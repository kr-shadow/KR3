#+TITLE: 談苑-宋-孔平仲
#+DATE: 2018-05-12 10:18:53
#+SOURCE: github.com/kanripo/KR3l0040 master dab827ce                
欽定四庫全書　　　　　子部十二
　談苑　　　　　　　　　小説家𩔖一(雜事之屬/)
　　提要
　　　　(臣/)等謹案談苑四卷舊本題宋孔平仲撰
　　　　平仲有珩璜新論已著録是書多録當時
　　　　瑣事而頗病叢雜趙與旹賓退録嘗駁其記
　　　　吕夷簡張士遜事謂以宰相押麻與當時體
　　　　制不合疑為不知典故者所為必非孔氏真
　　　　本今考其所載往往與他書相出入如梁灝
　　　　八十二為狀元一條見於遯齋閒覽錢俶進
　　　　寶𢃄一條王禹玉上元應制一條見於錢氏
　　　　私志宰相早朝上殿一條見於王文正筆録
　　　　上元燃燈一條詔勅用黄紙一條見于春明
　　　　退朝録㓂萊公守北門一條見于國老談苑
　　　　其書或在平仲前或與平仲同時似亦摭拾
　　　　成編之一證至于王雱才辨傲狠新法之行
　　　　雱實有力而稱之為不慧殊非事實至張士
　　　　遜死入地獄等事尤誕幻無稽不可為訓與
　　　　旹所論未可謂之無因姑以宋人舊本存備
　　　　叅稽云爾乾隆四十六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　談苑卷一
　　　　　　　　　　　　宋　孔平仲　撰
張鄧公吕許公同作宰相一日朝退仁宗獨留吕公問
曰張士遜久在政府欲與一差遣出去吕公曰士遜出
入兩朝亦頗宣力仁宗曰恩命如何吕公曰與除静江
軍節度使檢校太傅知許州仁宗曰不虧它否吕公曰
聖恩優厚吕公既退張吕親姻也私焉曰主上獨留公必
是士遜别有差遣因祈以恩命吕沈吟乆之曰使弼使
弼張亦欣然慰望是日張公打屏閤子内物色過半矣
既夕鎖院明日早張公令院子盡般閤子内物色歸家
更不趨待漏院只就審官東院待漏既入朝張公唯祗
候宣麻吕公唯凖擬押麻耳忽有堂吏報吕公云相公
知許州吕公大驚扵是張公押麻乃吕公除静江軍節
度使檢校太傅知許州也
太祖朝都知押班皆以供奉官為之内中祗應裹頭巾
衣褐衫而已仁宗朝王守忠官至留後乞綴本品班赴
宴閤門従之自知未允辭而不赴
禁中近清明節神宗侍曹太皇因語自来却無人做珠
子鞍轡雖云太華然亦好也太皇聞此語已密令人描
様矣不數日實促就珠子鞍轡傳宣索玉鞍轡一副神
宗莫測所欲用亦莫敢問依㫖進入太后令送後苑拆
修遂施珠韀焉其上作小紅羅銷金坐子劣可容體甫
近上已以鞍架載之送神宗神宗大感悦取小烏馬扵福寜
殿親試之駕幸金明池回遂乗此韀士論皆謂雖神宗
絶孝亦光獻至慈上下相得以成其美焉光獻太皇太
后疾病稍間神宗親製一小輦極為輕巧以珠玉黄金
飾之進于太皇曰娘娘試乗此輦往涼殿散心太皇曰
今日意思無事天氣亦好遂載而之涼殿太后扶其左
神宗扶其右太皇下輦曰官家太后親自扶輦當時在
曹家作女時安知有今日之盛喜見顔色王正仲進光
獻輓詞云珠韉錫御恩猶在玉輦親扶事已空盖用此
兩事也(韉音/箋)
有一朝士因宰相生日獻詩卒章云長居廊廟福蒼生
朱巽草制云某官夙負官材真宗令出典藩
丁崖州雖險詐然亦有長者言真宗嘗怒一朝士再三
言之謂稍退不答上作色曰如此叵耐輙問不應謂進
曰雷霆之下臣若更加一言則虀粉矣真宗欣然嘉納
楊大年與王文穆不相得在館中文穆或繼至大年必
徑出它處亦然如𡊮盎晁錯也文穆去朝士皆有詩獨
文公不作文穆辭日奏真廟傳宣令作詩竟不肯送
真宗將立明肅作后令丁謂諭㫖于楊大年令作册文
丁云不憂不富貴大年答曰如此富貴亦不願王旦相
罕接見賔客惟大年来則對榻臥談卒時屬其家事一
付大年丁晉公来求昏大年令絶之
王文正公以清徳事真皇上特敬重一日御宴陳設鮮
華旦顧視意色不悦上已覺其如此至中休命左右以
舊陳設易之矣
蘇軾以吟詩有譏訕言事官章疏狎上朝廷下御史䑓
差官追取是時李定為中書丞對人太息以為人才難
得求一可使逮軾者少有如意扵是太常博士皇甫僎
被遣以往僎携一子二䑓卒倍道疾馳駙馬都尉王詵
與子瞻游厚密遣人報蘇轍轍時為南京幕官乃亟走
介往湖州報軾而僎行如飛不可及至潤州適以子病
求醫留半日故所遣人得先之僎至之日軾在告祖無
頗權州事僎徑入州廨具鞾袍秉笏立庭下二䑓卒夾
侍白衣青巾顧盼儜惡人心洶洶不可測軾恐不敢出
乃謀之無頗無頗云事至扵此無可奈何須出見之軾
議所以服自以為得罪不可以朝服無頗云未知罪名
當以朝服見也軾亦具靴袍秉笏立庭下無頗與職官
皆小幘列軾後二卒懐䑓牒拄其衣若匕首然僎又乆
之不語人心益疑懼軾曰軾自来激惱朝廷多今日必
是賜死死固不辭乞歸與家人訣别僎始肯言曰不至
如此無頗乃前曰太博必有被受文字僎問誰何無頗
曰無頗是權州僎乃以䑓牒授之及開視之只是尋常
追攝行遣耳僎促軾行二獄卒就執之即時出城登舟
郡人送之雨泣頃刻之間拉一太守如驅犬雞此事無
頗目擊也
吕申公作相宋鄭公參知政事吕素不悦范希文一日
希文答元昊書録本奏呈吕在中書自語曰豈有邉將
與叛臣通書又云奏本如此又不知真所與書中何所
言也以此激宋宋明日上殿果入劄子論希文交通叛
臣既而中書將上吕公讀訖仁宗沉吟乆之徧顧大臣
無有對者仁宗曰范仲淹莫不至如此吕公徐應曰擅
答書不得無罪然謂之有它心則非也宋公色沮無辭
明日宋公出知揚州又二年希文作參知政事宋尚在
揚極懐憂撓以長書謝過云為憸人所使其後宋公作
相薦范純仁試館職純仁尚以父前故辭不願舉
蘇子瞻隨皇甫僎追攝至太湖鱸香亭下以柁損修牢
是夕風濤傾倒月色如晝子瞻自惟倉卒被拉去事不
可測必是下吏所連逮者多如閉目窣身入水頃刻間
耳既為此計又復思曰不欲辜負老弟弟謂子由也言
已有不幸則子由必不獨生也由是至京師下御史獄
李定舒亶何正臣雜治之侵之甚急欲加以指斥之罪
子瞻憂在必死嘗服青金丹即収其餘窖之土中以備
一旦當死則併服以自殺有一獄卒仁而有禮事子瞻
甚謹每夕必然湯為子瞻濯足子瞻以誠謁之曰軾必
死有老弟在外他日託以二詩為訣獄卒曰學士必不
至如此子瞻曰使軾萬一獲免則無所恨如其不免而
此詩不逹則目不瞑矣獄卒受其詩藏之枕中其一詩
曰聖主寛容徳似春小臣孤直自危身百年未了先償
債十口無依更累人是處青山可藏骨他年夜雨獨傷
神與君世世為兄弟更結人間未了因其後子瞻謫黄
州獄卒曰還學士此詩子由以面伏案不忍讀也子瞻
好與子由夜話對榻臥聽雨聲故詩載其事子瞻既出
又戲自和云却對酒杯渾似夢試拈詩筆已如神子瞻
以詩句被劾既作此詩私自罵曰猶不改也
皇甫僎追取蘇軾也乞逐夜所至送所司案禁上不許
以為只是根究吟詩事不消如此其始彈劾之峻追取
之暴人皆為軾憂之至是乃知軾必不死也其後果然
天子聰明寛厚待臣下有禮而小人迎望要為深刻如
僎𩔖者可勝計哉
有人問秀州崇徳縣民長官清否答曰漿水色言不清
不濁也
秀州華亭鶴胎生者真鶴也形體緊小不食魚鰕惟食
稲梁人餧以飯則食之其體大好食魚鰕啄蛇䑕者鸛
合所生乃卵生也食稲梁者雖甚馴熟久須飛去惟食
魚鰕者不能去耳
河豚瞑目切齒其状可惡不中度多死棄其腸與子飛
鳥不食誤食必死登州瀕海人取其白肉為脯先以海
水浄洗換海水浸之暴于日中以重物壓其上須候四
日乃去所壓之物傅之以鹽再暴乃成如不及四日則
肉猶活也太守李大夫嘗以三日去所壓之物俄頃肉
自盆中躍出乃知瀹之不熟真能殺人也
松江鱸魚長橋南所出者四腮天生膾材也味美肉緊
切至終日色不變橋北近崑山大江入海所出者三腮
味帶鹹肉稍慢迴不及松江所出
虢石重重紫白相間以筆描紫上緩手剖之紫去白見
隨意所欲作何物象至扵林木亦可以藥筆為之以手
試之有參差齟齬者皆偽物也
枇杷須接乃為佳果一接核小如丁香荔枝再接遂無
核也
京師有畜鐡鏡者謂人曰此竒物也以照人手則指端
見有白氣以氣之長短驗人之夀夭好事者乃以厚價
取之既而詢之博物者曰此造作也盖磨鏡時只以往
手無以来手則照指自見其端有如氣者耳相船之法
頭髙扵身者謂之望路如是者凶雙板者凶隻板者吉
隻板謂五板七板雙板謂六板八板以船底板數之也
造屋主人不恤匠者則匠者以法魘主人木上鋭下壮
乃削大就小倒植之如是者凶以皁角木作門關如是
者凶
許敏明州人張唐卿榜第一甲及第為大理評事知縣
嘗因用刑箠殺人其後寃屢見但相去尚逺經二十年
敏以太常博士通判蘇州其寃漸近稍如榻與敏夫婦
同寝其始敏夫婦在外寃卧扵内既而間隔卧于夫婦
之間知其為鬼無如之何也是時詔索天下御容令轉
運司差官䕶送入京敏與太守林大卿不協扵上司求
行自京師歸至汴上青陽驛其寃逼之敏死驛中
鍾著作生二女長嫁宋氏生庠祁其季嫁常州薛秀才
生一女為尼與僧居和大師私焉亦生一女嫁潘秀才
潘有子名與稽今為朝奉大夫與稽之視居和乃外祖
父也居和乃以牛黄丸療風疾者也飲酒食肉不守僧
戒然用心吉良毎鄉里疾疫以藥歴詣諸家救其所苦
或以錢賙之薛尼於宋氏以姊妹親常至京師是時庠
為翰林學士尼還常州和病問尼曰京師諸為名族善
人者尼曰吾所出入多矣無如宋内翰家也和曰我死
則往託生焉尼誚曰狂僧宋家郡君已娠矣安得託生
和曰吾必往也既而和死人畫一草蟲扵其臂是日宋
家郡君腹痛將娩祁之妻往視產見一紫衣僧入室亟
走避之既而聞児啼曰急令僧去吾將視吾姒人曰未
嘗有僧也乃知所生子乃和也既長形相酷似和亦好
飲酒食肉隠然有草蟲在其臂名均國為絳州太守卒
偷能禁犬使不吠惟牝犬不可禁也或云紋如虎斑亦
難禁
髙若訥能毉以鍾乳飼牛飲其乳後患血痢卒或云冷
煖相薄使然
韶州岑水塲往歳銅發掘地二十餘丈即見銅今銅益
少掘地益深至七八十丈役夫云地中變怪至多有冷
烟氣中人即死役夫掘地而入必以長竹筒端置火先
試之如火焰青即是冷烟氣也急避之勿前乃免有地
火自地中出一出數百丈能燎人役夫亟以面合地令
火自背而過乃免有臭氣至腥惡人間所無者也忽有
異香芬馥亦人間所無者也地中所出沙土運置之穴
外為風所吹即火起燄燄然
蝨不南行隂𩔖也其性畏火置之物上隨其所向以指
南方俄即避之若有知也種竹就西北其根無不向東
南行者是亦物之性也
江東蘆賤而荻貴退灘之地先一年所生者蘆也明年
所生者荻也
張安道言嘗使北遼方燕遼主在廷下打毬安道見其
纓紱諸物鮮明有異知其為遼主也不敢顯言但再三
咨其藝之精爾接伴劉六符意覺安道知之色甚怍云
又與一日做六論不同矣
契丹鴨渌水牛魚鰾製為魚形婦人以綴面花
遼人尤畏女真國范純禮嘗聞彼使云女真國人長馬
大其境土之廣南北不知㡬千里也徐禧覆於永洛是
時遼人方苦女真侵邉故帖然自守不敢為中國患
收冰之法冬至前所收者堅而耐乆冬至後所收者多
不堅也黄河亦必以冬至前凍合冬至後雖凍不復合
矣川子乳糖師子冬至前造者色白不壊冬至後者易
敗多蛀陽氣入物其理如此
華山下有西嶽行宫祈禱甚盛雲䑓觀常以道士一人
主之有一道士以施利市酒食畜婦人廵檢姓馬者知
而持之共享其利一夕道士夢為官司所録送五道將
軍殿中并追馬勘鞠獄具各决杖七十既寤覺脊間微
疼潰而為瘡自知不祥亟往詣馬馬亦在告矣問其夢
中所見皆同馬亦疽發于背二人俱卒
虢州朱陽鎮一夕鳬鴈之聲滿空其鳴甚悲逮旦鳬鴈
死于野中無數或斷頭或折翅或全無所傷而血汚其
喙村民載之入市市人不敢買盖此鎮未嘗有此物怪
之也又一年王冲叛朱陽之民殲焉
象耳中有油出謂之山性發往往奔逸傷人牧者視象
耳有油出則多以索靡之矣
京師語曰宣醫喪命勑塟破家盖所遣醫官云某奉勑
来須奏服藥加減次第往往必令餌其藥至死而後已
勑塟之家使副洗手帨巾每人白羅三疋它物可知也
元祐中韓康公病革宣醫視之進金液丹雖暫能飲食
然公老年真氣衰不能制客陽竟以薨背朝廷遣使問
後事病亂中誤諾勑塟其後子姪辭焉
王彥祖學士自言初到南省試天子全玉賦夢中有人
告之云天字在上不順天字在下則順矣須三次如此
是歲省下第後過省乃嚴父莫大於配天賦及第乃圓
丘象天賦又二十七年自嶺南知雷州召為館職試明
王謹于尊天賦凡三次題目皆天字在下彥祖名汾今
為朝議大夫集賢校理
宗室至一品殯塟朝廷遣禮官軷祭舊制知太常禮院
官以次行事得絹五十疋陳侗陳汝羲俱在禮院因朝
㑹見一皇親年老行遲侗私語曰可軷矣汝羲自後排
之曰次未當公此吾物也傳者以為笑自元豐官制行
太常博士專領軷祭所得絹四博士共之行事十四疋
餘十二疋有數皇親聨騎而出呵殿甚盛一博士戲謂
同列曰此皆軷材也
王雱丞相舒公之子不惠有妻未嘗接其舅姑憐而嫁
之雱自若也侯叔獻再娶而悍一旦而獻卒朝廷慮其
虐前夫之子有旨出之不得為侯氏妻時京師有語云
王太祝生前嫁婦侯兵部死後休妻
羌人以自計搆相君臣謂之立文法以心順為心白人
以心逆為心黑人自稱曰倘謂僧曰尊最重佛法居者
皆板屋惟以瓦屋處佛人好誦經不甚鬭争王子醇之
取熈河殺戮甚衆其實易與耳
有一定僧在山谷中漢軍執之此僧曰吾有銀與汝勿
殺我也漢軍受其銀斬其首白乳涌出
夏竦嘗統師西伐掲牓塞上云有得趙元昊頭者賞錢
五百萬貫爵為西平王元昊使人入市賣箔陜西荻箔
甚髙倚之食肆門外佯為食訖遺去至晩食肆竊喜以
為有所獲也徐展之乃元昊購竦之榜懸箔之端云有
得夏竦之頭者賞錢兩貫文比竦聞之急令藏揜而已
諠播逺近矣竦大慚沮
竦集幕職兵官議五路進討凡五晝夜屏人絶吏所謀
秘密處置軍馬分擘糧草皆有文字已成書兩人之力
不能舉封鑰於一大櫃中一夕失之竦進兵之議遂格
由此懇乞解罷得知蔡州其後韓絳西討河東起兵八
萬人時太原遣卒三千皆丁壮強硬令至軍前交割曉
夕奔走饑不得食困不得息既而班師不用遣還形已
如鬼風吹即仆假使見敵則不戰成擒矣元豐四年西
伐西人逺引清野以老我師髙遵裕領衆深入不見一
人一騎直扣靈武靈武壁甚堅若有守者我師營漢中
治攻具西人約降遵裕信之駐軍五日不進故彼得為
計中夕决河水至我師潰焉故責遵裕知坊州詞云比
以兩路鋭兵進攻靈武而亡士潰卒職汝寡謀遵裕再
責郢州安置
夏竦薨子安期奔喪至京師館中同舍謁見不哭坐榻
茶槖如平時又不引客入奠人皆訝之戊戌年安期死
數日子伯孫猶著衫帽接客無毁容愈肥澤焉
邢昺疾亟車駕幸其第其子于恩澤并乞不敕塟王居
白待制病猶子侍疾祈遺表奏薦焉
張詠自益州寄書與楊大年進奏院監官竊計之云益
州近經寇亂大臣密書相遺恐累我發視之無它語紙
尾批云近日白超用事否乃繳奏之真宗初亦訝之以
示寇凖凖微笑曰臣知開封府有伍伯姓白能用杖都
下但翹楚者以白超目之每飲席浮大觥遂以為况真
宗方悟而笑
熊伯通有平蠻之功太常卿范純禮言至蜀中親聞其
事涓井蠻本誘之降降者百餘人本授計主簿程之元
兵官玉宣令毒之本猶慮其變也艤舟三十里外待之
密約云若事諧走馬相報元之等以曼陀羅花醉降者
稍稍就擒令走馬報本本急拏舟順嘉陵江而下頃刻
至禽所斬尚未已也本就收此功朝廷賞擢以制兩廣
雄霸沿邉塘泊冬月載蒲葦悉用凌牀官員亦乗之
藝祖載誕營中三日香人莫不驚異至今洛中人呼應
天禪院為香孩児營
熈寜中張唐民登對其歸美上徳之辭云臣尋常只見紙
上堯舜今日乃見活堯舜也
　
　
　
　
　
　
　
　
　談苑卷一
欽定四庫全書
　談苑卷二
　　　　　　　　　　　　宋　孔平仲　撰
熈河之師上意甚欲得木征以内殿崇班錢五千貫購
之熈寜六年木征降于常河諾城王韶奏以為令王君
萬韓存寳招呼李憲奏以為與燕逹納其欵韶憲争功
隙由此啓上嘗對召惠卿稱憲禽木征之功盖憲之面
奏詳于韶之條奏故也安南之師上欲遣憲與趙禼往
韶時在樞府與王安石共争之由是罷憲而遣郭逺上
不平二公之争使憲舉河西既而逵敗績而憲有功故
上益以憲為可用焉髙若訥作中丞與小黄門同監修
祭器遂同書奏状議者非一
寳元中夏英公以陳恭公不由儒科驟躋大用心不平
之恭公亦傾英公英公除集賢有䑓章恭公啓換為樞
密使英公知之意愈怏怏是時西北有警英公能結内
官又得上心乃撰一䇿題如䇿試制科者教仁宗以試
兩府大臣欲以窮恭公之不學也一日仁宗御資政殿
見兩府出此題署云付陳執中等兩府跽受開讀次已
見小黄門設矮卓子具筆硯矣英公色欲揮翰其餘皆
愕然相視末知所為宋鄭公徐奏曰陛下所問皆臣等
夙夜謀謨之事臣等不職陛下責之可也若䇿試乃朝
廷所以待草茅之臣臣備位執政不可下同諸生乞歸
中書令中書密院各具所見以對仁宗俛首面赤云極
是極是既退恭公謂鄭公曰適来非公之言㡬至狼狽
鄭公曰某為國惜體非為諸君地也中書所對皆出鄭
公之筆極攻密院之失是時顯立仇讐矣人言紛紛英
公不自安欲晦其迹又撰一䇿題故為語言參差或失
黏或不對欲如禁中親制者教仁宗以䇿試兩府兩制
然間有三兩句絶好處人亦識其為英公詞也仁宗寛
容亦聽之一日召兩府兩制對扵迎陽門又出此題付
之然英公之迹終不能晦焉
孫奭尚書侍讀仁宗前上或左右瞻視或足敲踏牀則
拱立不讀以此奭每讀書則上體貌益荘王隨佞佛在
杭州常對聾長老誦所作偈此僧既聵離席引首㡬入
其懐實則不聞也隨嘆賞之以為禪機之妙
仁宗祫享之際雪寒特甚上奉玉露腕侍祠諸臣袖手
執笏見上恭䖍皆恐惕揎袖
神宗以星變祗懼許人上封事言得失於是王安禮上
書語頗訐直上微不悦以示王珪珪曰觀安禮所言皆
是臣等執政後来事無一字及安石所為者其意盖怨
望安石在外専欲譏切臣等耳安禮毎對臣言云似爾
名位我亦須做上笑曰大用豈不在朕而安禮狂妄自
許如此後一年安禮自翰林學士遷尚書右丞
修内前渉子木計用方團三千三百條再差職方員外
郎陳昭素計之只用三百條京城侵竊之弊如此昭素
勾當三司修造案半年減十五萬議者云可罷陜西買
木一年雷太簡判設案御厨每日支麵一萬斤後㸃檢
每日剰支六千斤先日宰羊二百八十後只宰四十頭
江鄰㡬云南郊賞給舊七百萬今一千二百萬官人俸
皇祐中四千貫今一萬二千貫合同司歳㑹支左藏庫
錢八九萬貫近歳至三十五六萬貫禄令皇太子料錢
千貫無公主料錢例宋次道云李長主在宫中請十千
晩年増至七百千福康出降後月給千貫
景徳中天下二萬五千寺今三萬九千寺陳述古判祠
部云章伯鎮勘㑹省案歲給椽燭十三萬條内酒坊祖
宗朝糯米八百石真廟三千石仁宗八萬石
江南民言正旦晴萬物皆不成元豐四年正旦九江郡
天無片雲風日明快是年果旱又曰芒種雨百姓苦盖
芒種須晴明也春雨甲子赤地千里夏雨甲子乗船入
市乗船入市者雨多也又扵四月一日至四日卜一歲
之豐㓙云一日雨百泉枯言旱也二日雨傍山居言避
水也三日雨騎木驢言踏車取水亦旱也四日雨餘有
餘言大熟也禪師恵南嘗言上元一夕晴麻小熟兩夕
晴麻中熟三夕晴麻大熟若隂雨麻不登占亦如此云
絶有效騐京東一講僧云雲向南雨潭潭雲向北老鸛
尋河哭雲向西雨没犁雲向東塵埃没老翁言雲向南
與西行則有雨向北與東行則無雨云亦有效騐大理
少卿杜純云京東人言朝霞不出門暮霞行千里言雨
後朝晴尚有雨也須晩晴乃真晴耳九江人畏下旬雨
云雨不肯止劉師顔視月占旱云月如懸弓少雨多風
月如仰瓦不求自下同州人謂雨沾足為爛雨
金陵夏氏能致紫姑神神能屬文其書畫似唐人應對
機㨗蔣山法泉長老曰問仙姑求一偈子神云神拜来
不惜口中口你為説破泉曰試説看神曰咄泉曰也是
外學之流神曰法泉曰公案未了神曰將拄杖来良乆
書頌曰鍾山鍾山今古長閒天邉雲漠漠澗下水潺潺
或寫此一叚語寄示李之儀曰寃哉法泉被三姑摧折
之儀答曰法泉所謂雪上加霜也
司馬遷誤以子我為宰我又以燕簡公欲盡去諸大夫
而立其寵人作寵姬
紫姑者厠神也金陵有致其神者沈遘嘗就問之即畫
粉為字曰文通萬福遘問仙姑姓答云姓竺南史竺法
明乃吾祖也亦有詩贈遘近黄州郭殿直家有此神頗
黠㨗每歲率以正月一日来二月二日去蘇軾與之甚
狎常問軾乞詩軾曰軾不善作詩姑書灰云猶裏猶裏
軾云軾非不善但不欲作爾姑云但不要及它新法便
得也
人畜鷺鷥雖馴熟然至飲秋水則飛去京師夏間競養
銅觜至九月多死鴟生三子内一子則鷹也然鴟多生
兩子也
小池中魚至九月十月間宜取投大水中不爾冬間俱
凍死鯇魚惟食草人刈草以飼之至八月則不食至三
月復食如初
馬子烝其母則生駁馬此逆亂之氣所為也
鷄舌香即丁香也日華子云雞舌香治口氣故郎官含
雞舌香取其便於奏對正是今之丁香舌方五香連翹
湯用雞舌香千金五香連翹湯無雞舌香却有丁香最
為明騐俗醫取乳香中如柿核無氣味者謂之雞舌香
殊無干渉新補本草重出二物盖考之未精也海東麻
子大如蓮實陜西極邉枸杞大可柱葉長數寸人有在
韶州見自然銅黄如金粉價直於金卲化及為髙麗國王
治藥云人參極堅用斧斷之香馥一殿今之醫者治病
少效殆亦藥材非良也
仁宗朝王珪上言請以正月為端月為與上名音相近
也
歐陽永叔作校勘時夢入一廟於庭下謁神與丁元珍
同列而元珍在上廟前有石馬無一耳後責夷陵元珍
為判官同謁黄牛廟元珍職官在縣令上廟前有石馬
無一耳宛如昔夢所見焉
陳州有顓頊廟狄青知州日夢廟中有榜題曰宰相蔡
確確是時方為舉人青訪知姓字召見之語以所夢云
善自愛確後果相神宗皇帝
王汾作館職忤王荆公意判鼓院凡四年家貧俸薄累
乞外任不許一夕夢神告之曰子欲得郡須求元公是
時元厚之為參知政事汾亟往禱之厚之云荆公意思
不婉順未可議也然荆公屢争事不合恐旦夕出矣姑
少俟之未㡬荆公果出金陵吳冲卿當國汾又禱即日
得兖州到官數月尋繹此夢所謂元公乃兖州也
林希於章衡榜下及第在期集處劉庠相揖云久欲相
見有小事言之希問其故曰庠嘗夢登第在公後三名
故識公也希自計唱第時劉庠始在第三甲以前舉不
曾赴殿試今舉直赴殿試例降一等作第四甲頭又隔
數十名方喚到希以希嘗為南廟解元仁宗令升綴第
三甲未至第五甲喚到李寔寔南省解元也仁宗又令
升綴第三甲既而又令置希之上明日唱明經第張巨
已於第四甲進士登科又中明經是時中兩科者例升
一等於是升綴第三甲未自希數至劉庠正是第三名
凡兩日之間更四人者方符一夢焉
元豐間内臣李憲專領西方之事葉康直為轉運使以
糧草不辦一日有御寳劄子付憲葉康直遽斬訖奏憲
近習也秘而不宣自料云不過中夕必别有指揮中夕
扣門甚急果有劄子葉康直至以上劄示之云須至奉
押矣遂枷項送渭州取勘既而康直卒無事任使如故
今以龍閤作帥秦州
王荆公初拜僕射握壻蔡卞手曰吾止於此乎昔年作
舉人時夢升一㕔事人指其榜有僕射㕔字曰他日君
當為此官今夢騐矣官制行換為特進元祐初加司空
卞幸其夢之不應也公讓不拜半年方報再讓又數月
方報此告下公薨八日矣竟終於特進焉卞為予言如
此
王曾在青州為舉人時或令賦梅花詩曾詩云而今末
説和羮用且向百花頭上開識者已許曾必状元及第
仕宦至宰相
王琪知歙州呉感作折紅梅小詞寄之云山花冷落何
曾折一曲紅梅字字香
王介甫有江寧夾口詩云茅屋滄洲一酒旗午烟孤起
隔林炊江清日暖蘆花轉恰似春風桞絮時人或題之
於壁續其後云江南村裏老翁子不解吟他富貴詩荆
公聞之但笑而已
劉攽貢甫性滑稽喜嘲謔與王汾同在館中汾病口吃
攽為之賛曰恐是昌家又疑非𩔖未聞雄鳴只有艾氣
周昌韓非揚雄鄧艾皆古之吃者也熈寧中為考官出
臨民以教思無窮論舉人上請曰此卦大象如何攽曰
要見大象當詣南御苑馬黙為䑓官彈奏輕薄不當置
在文館攽曰既云馬黙豈合驢鳴吕嘉問提舉市易曾
布劾其違法反得罪嘉問治事如故攽曰豈意曾子避
席望之儼然嘉問字望之
石中立字曼卿初登第有人訟科塲覆考落數人曼卿
是其數次日被黜者皆受三班借職曼卿為詩曰無才
且作三班士請士争如録事叅従此罷稱鄉貢進且須
走馬東西南後試館職為直學士性滑稽善戲謔嘗出
馭者又失鞍馬驚曼卿墜地従吏遽扶掖升鞍曼卿曰
賴我石學士若瓦學士豈不破次遷郎官有上官弼郎
中勸以謹口對曰下官口干上官鼻何事一日又改授
禮部郎中時相勉之曰主上以公清通詳練故授此職
宜減削詼諧對曰某授誥云特授禮部郎中餘如故以
此不敢減削天禧為員外郎時西域獻獅子畜于御苑
日給羊肉十五斤率同列往觀或曰吾輩忝預郎曹反
不及一獸石曰若何不知分彼乃苑中獅子吾曹園外
狼耳安可並耶續除叅政在中書堂一相曰取宣水来
石曰何也曰宣徽院水甘冷石曰若司農寺水當呼為
農水也坐者大笑
王汾嘲劉攽云常朝多喚子盖常朝知班吏多云班班
謂之喚班攽應聲曰寒食每尋君盖呼汾為墳耳元祐
二年辛雍自光禄寺丞移太常博士顧子敦自給事中
除河朔漕付以治河京師語曰治禮已差辛博士修河
仍用顧將軍子敦好談兵人謂之顧將軍也
蘇子瞻與姜濳同坐濳字至之先舉令云坐中各要一
物是藥名乃指子瞻曰君藥名也問其故對曰子蘇子
瞻應聲曰君亦藥名也君若非半夏便是厚朴問其故
曰非半夏厚朴何故謂之薑製之
李公擇於秘書省種竹云使後人見之曰此李文正手
植之竹也盖自許他日諡文正也劉貢父適聞之曰李
文政不特能繫筆又善種竹邪是時京師有李文政善
繫筆士大夫多用之
邢恕有文學辯論然多不請而教人士大夫謂之邢訓
竟坐教朝士上書奪中書舍人出知隨州後自襄州移
領河陽彭器資作告詞云勉蹈所聞無煩多訓盖譏之
也
孫莘老為御史中丞不甚言事以疾辭位得宫觀劉貢
父作告詞云未得聞生之竒論今乃以疾而固辭亦譏
之也
朝士趙昶有兩婢善吹笛知藤州日以丹砂遺子瞻子
瞻以蘄笛報之并有二曲其詞甚美云木落淮南雨晴
雲夢日斜風裊又云自桓伊不見中郎去後孤負秋多
少斷章云為使君洗盡蠻風瘴雨作清霜曉昶曰子瞻
罵我矣昶南雄州人意謂子瞻以蠻風譏之
劉子儀侍郎三入翰林意望兩府頗不懌移疾不出朝
士問候者但云虚熱上攻石中立在坐云只消一服清
涼散便安矣盖謂兩府始得青涼傘也張唐公諡錢思
公作文墨公諸子服絰邀執政訴之石中立指其幼者
云此東山一寸金也
林瑀王洙同作直講林謂王曰何相見之濶也王曰遭
此霖雨瑀云今後轉更疎濶也王曰何故答云逢這短
晷盖譏王之侏儒
館中鐡火罩鄭天體戲王原叔云此王將軍兠鍪亦謂
其侏儒也
狄青王伯庸同在樞密府王常戲狄之湼文云愈更鮮
明狄云莫愛否奉贈一行伯庸為之大慙
真宗東封訪天下隠士得杞人楊朴上問曰卿臨行有
人贈詩否朴對曰臣妻一首云更無落魄耽杯酒切莫
猖狂愛詠詩今日捉將官裏去這囘斷送老頭皮上大
笑使之復還山
梁灝八十二歲雍熈二年状元及第謝啓云白首窮經
少伏生之八歲青雲得路多太公之二年後終秘書監
真宗朝李沆王旦同執政四方奏報祥瑞沆固滅裂之
如有災異則再三數陳以為失徳所招上意不悦旦退
謂沆曰相公何苦違戾如此似非將順之意沆曰自古
太平天子志氣侈盛非事奢侈則耽酒色或崇釋老不
過以此數事自敗今上富於春秋須常以不如意事裁
挫之使心不驕則可為持盈守成之主沆老矣公它日
當見之旦猶不以為然至晩年東封西祀禮無不講時
沆已薨旦繪像事之毎胸中鬱鬱則摩腹環行曰文靖
文靖盖服其先識也文靖沆諡也
駕頭者祖宗即位時所坐也相傳寳之中使出外勾當
皆責知委状敢妄奏它事皆伏軍令祖宗舊制也
真宗禁銷金自東封歸杜偼伃者昭憲太后之姪女也
迎駕服之上怒送太和宫出家由此人莫敢犯
陸經多與人寫碑銘頗得濡潤人有問子履近日所寫
㡬何對曰近日寫甚少總在街上喝道行裏
施黔州多白花蛇螫人必死縣中板簿有退丁者非蛇
傷則虎殺之也州連蠻獠三月草長蛇盛則蛇防戌至
九月草衰蛇向蟄則又防秋矣居民造毒藥取蛇倒懸
之以刀刺其鼻下以器盛其血第一滴下用以毒人立
死故也取第二第三四者每血一滴以麪和作四丸中
此毒者先吐血須㬰五臟壅滿潰爛李純之少監云惟
朱砂膏可治此毒純之以藥救人無數仍刻其方以示
土民
吳長文使遼遼人打圍無所獲忽得一鹿請南使觀之
須㬰剥剔了已昏夜矣數兵煑其骨食之皆嘔血呉左
丞留雙腎於銀器中云此最補煖旦欲薦之翌日銀器
内皆黒色乃毒矢所斃爾不敢洩埋之而去遼地大寒
匕箸必於湯中蘸之方得入口不爾與熱肉相沾不肯
脱石鑑奉使不曾蘸箸以取榛子沾脣如烙皮脱血流
淋漓衣服上
丁諷病廢常令兩女奴掖侍見客於堂中諷之病以好
色既廢亾賴益求妙年殊質以厭其心客出不能送又
令一婢子送至中門曰謝訪以故賔客之至者加多乃
愈於未病時盖其来不專為諷也
宰臣食邑滿萬始封國公
郊禮前省内官衣錦後省衣繡
後苑銀作鍍金為水銀所薰頭手俱顫賣餅家窺爐目
皆早昏賈谷山采石人石未傷肺肺焦多死鑄錢監卒
無白首者以辛苦故也
丁諷以館職病風廢於家一旦有妄傳諷死者京師諸
公競致奠儀紙酒塞門諷曰酒且留之紙錢一任别作
使用諷方乏資由是獲美醖盈室焉
石曼卿王氏壻也以館職通判海州官滿載私鹽兩船
至夀春託知州王子野貨之時禁網寛賖曼卿亦不為
人所忌於是市中公然賣學士鹽
真皇上僊執政因對奏冦凖與南行一郡丁謂至中書
云雷州司户王曾叅政云適来不聞有此指揮丁云居
停主人宜省言語王悚息而已盖王是時僦冦宅而居
晏殊言作知制誥日誤宣入禁中時真宗已不豫出一
紙文書視之乃除拜數大臣殊奏云臣是外制不敢越
職上頷之召到學士錢惟演殊奏臣恐洩漏乞只宿學
士院翌日麻出皆非向所見者深駭之而不敢言也
　
　
　
　
　談苑卷二
欽定四庫全書
　談苑卷三
　　　　　　　　　　　宋　孔平仲　撰
真宗上僊明肅召兩府入諭之一時號泣明肅曰有日
哭在且聽處分議畢王曾作參政當秉筆至云淑妃為
皇太妃曾卓筆云適来不聞此語丁崖州曰遺詔可改
邪衆皆不敢言明肅亦知之始惡丁而嘉王曾之直也
澶淵之幸陳堯叟有西蜀之議王欽若賛金陵之行持
遲未決遣訪宼凖凖云惟有熱血相潑爾浸潤者云殊
無愛君之心講和之後兵息民安天意悦豫而欽若激
以城下之盟欲報東門之役既弗之許則説以神道設
教鎮服人心祥符中所講禮文悉起於此也
丁謂在崖州方奕棋其子哭而入云適聞有中使渡海
將至矣謂笑曰此王欽若使人来嚇我爾使至謝恩畢
乃傳宣撫問
夏守恩作殿帥舊例諸營馬糞錢分納諸帥守恩受之
夫人别要一分王徳用作都虞候獨不受又章獻上僊
内官請坐甲王獨以為不須興國寺東火張耆樞相宅
近須兵防衛王不與以此數事作樞宻副使
省試王射虎侯賦云講君子必争之藝飾大人所變之
皮貴老為其近於親賦云覩兹黄耉之状𩔖我嚴君之
容試官大噱
永叔云開封多為皇親所擾送一卒云為鵓鴿飛而不
下
韓魏公嘗夢崔侍郎在客位及覺問客將有何官客云
崔縣尉在客位乃崔台符也台符明法出身致位通顯
官制行合作尚書而只除刑部侍郎寄禄至光禄大夫
後奪一官終於正議大夫正議大夫亦侍郎也
魏氏有李後主畫竹題跋甚多其一云宗孟噪清臣誠
同一觀又有李書云元豐卒酉清明後三日中書昭文
位觀傳正邃明邦直志道三公執政張誠一武人用事
者耳
程戡侍即自言為御史時接伴遼使張觀中丞教之曰
待之以禮答之以簡戡佩服其言或云不然使人見人
語簡便生疑心激惱人不若曠然以誠接之
吕文靖教馬子山云事不要做到十分子山初未諭其
後語人云一生只用此一句不盡李若谷教一門生云
清勤和緩門人曰清廉勤瘁和同則聞命矣緩安可為
也李公曰天下甚事不是忙後壊了韓稚圭教一門生
云穏審著大事將做小事做小事將做大事看胡瑗教
人心中稍疑事便不要做永叔言觀人題壁便可知其
文章
熈寜中福建賊廖恩攻剽數郡殺害捕盗官東南為之
騷然凡恩所經渉監司守將皆坐貶絀其餘相連得罪
者不可勝計既乃招降予官朝廷以其悍勇頗任使之
一旦恩至三班院供家状云自出身歴任以来竝無公
私過犯有一班行李師益亦同供状乃云前任信州廵
檢為廖恩事勒停都下相傳以為笑焉
杜祁公為樞密使内降某人與近上班行停之數日同
列促之不聽中使宣催公翌日奏某人是誰奏請容商
量初不宣諭再三論之方云是貴妃誕育時產媪之子
又再三論之只除三班借職又求監都商税院公奏云
此係三司舉官一歲四十萬貫税額堅持不可猶得南
排岸
大内都知張惟吉請諡禮官以吉前持温成喪不當居
皇儀殿一夕争之至明時宰阿䛕順旨惟吉頓足泣下
縁此得諡忠惠陳執中以不正諫前事至死禮官諡曰
榮靈
晏丞相知南京王琪張亢為幕客泛舟湖中只以諸妓
自隨晏公把柁王張操篙琪南方人知行舟次第至橋
下故使船觸柱而横厲聲呼曰晏梢使柁不正也
范希文知鄧州是時法網踈濶監司尚預游宴張去惑
為提㸃刑獄醉中起舞既而曰啓諫議壊了提刑也
朱柬之自言作滁州推官時歐陽永叔為太守杜彬作
倅曉音律永叔自琅琊山幽谷亭醉歸妓扶歩行前引
以樂彬自亭下舞一曲破直到州衙前凡一里餘永叔
詩云杜彬琵琶皮作絃元祐五年彬子焯在金陵或問
皮何以作絃焯云永叔詩詞之過也琵琶誠好乃國初
老聶工造世間只有四面今尚收藏在家但無皮絃事
爾
朱柬之云昔年為宿州符離令孫元規以節副安置每
来縣中打毬射弓後以禮部侍郎致仕英宗即位起知
慶州元規私語朱云當時作樞副以不讀温成冊出
於水闗外濮王送書相别稱羙其節槩亦有書答之後
来騐書乃英宗詢翰今日一起其端自此人事倚伏不
可知也
唐子正桂州人為舉人時入京道中遇一道人服破敝
人皆疑其盜也疎之道人者辭去留一詩與蔡州門卒
候唐過予之騐其日乃辭去之日也相去已十程矣詩
曰知汝有心求富貴到頭無分學神仙又云直待角龍
危燕會好来黄壁卧林泉後三十年子正以太子中舍
通判邕州交阯入城子正自縊於官舍壁下乃熈寜九
年正月二日也歲在丙辰故曰角龍正月二日危月燕
直日故曰危燕予児童時已聞此詩騐於三十年後乃
知交阯一覆三州殺人無數亦非偶然爾
賈易以諌官責知懐州替鄭佾赴闕李之儀夢鄭佾依
舊知懐州數數對親朋言此夢既而易以到官上表再
貶知廣徳軍佾已知單州待闕尚逺自言于朝廷復以
懐州還佾之儀之夢遂騐
吳充病贅仁宗見之揜鼻既而諭執政者曰充病矣其
後執政進擬差除不敢公去充但於姓名下小書病字
以是終仁宗世充罕至京師一旦神宗即位充歴踐二
府日在上左右其贅比舊加大宂且腥甚而上不惡焉
則夫命之至也雖病也有物盖之矣
滕元發云一善醫者云取本草白字藥服之多騐蘇子
容云黑字是後人益之
宋次道云唐三百年惟薛苹為滑帥田𢎞正為魏帥興
河役力省工倍它時未嘗略為患也
館中同列疾王文穆使陳越寝如文穆之屍石中立作
文穆之妻哭其傍餘人歌虞殯於前後欽若聞之密奏
將盡逐之王文正持其奏不下
蘇渙郎中押伴夏人云賣銀五千兩買樂人幞頭四百
枚薰衣香龍腦朱砂凡數百兩及買綾為壁衣
陳執中作相杜祁公引年一表便許止除少師物論喧
然富彦國在鄆葉道卿在青皆不平之執中守亳病甚
累表乞致仕不允移曹南卧京第者踰年又五年方許
致仕是時富公作相欲矯前事耳
猴部頭猿父也衣以俳優服常在昭宗側梁祖受禪張
御筵引至坐側熟視梁祖忽奔走號躑褫其衣冠全忠
大怒叱令殺之唐之舊臣無不愧怍
陳靖為吏部員外郎曉三命自言官髙夀長一旦卒附婢
子語平生最厚薛向向往見之婢子冠帶而出語言動
作真靖也向問吏部平生自知命何乃至此答云某甚
有官夀皆如術數但以不塟父母乃被尅折既而泣下
向欲質以一事乃問以隂中善惡之報靖言世間所傳
皆不誣也只如張退傳官職夀康人所仰望然酆都造
獄明年三月成矣不可不戒也向密記其説明年車駕
游池宣召張士遜士遜至向適於稠人中望見之以為
士遜精健如此鬼語乃妄言耳明日聞士遜薨矣
郭逵伐交州行師無紀律其所措置殆可笑也進兵有
日矣乃付諸將文字各一大軸謂之將軍下令字畫甚
細節目甚繁又戒諸將不得漏洩諸將近燈火竊觀之
徐禧嘗見之云如一部尚書多禧三日夜讀之方竟則
諸將倉猝之際何暇一一觀也内一事云一交人好乘象
象畏猪聲仰諸將多養猪如象到以錐刺猪猪既作聲
象自退走
余靖不修飾作諌官乞不修開寳㙮時盛暑上入内云
被一汗臭漢薫殺噴唾在吾面上
永叔夢為鸜鵒飛在樹上意甚快悦聞榆莢香特異永
叔嘗自言上有一兄未晬而卒母哭之慟夢神人别以
一子授之白毫滿身母既娠白毫無數永叔生毛漸退
落
宋庠罷叅鄭戩罷樞葉清臣罷計吳安道罷尹盖吕文
靖惡其黨盛也時數公多以短封廋詞相往来如青骨
不識字米蓆子作版之𩔖青骨謂蔣堂時諺謂知制誥
為識字待制為不識字楊吉作發運以餉權要得户部
副使
李昭遘修撰自河中移知晉州云母夫人年八十矣事
姑二十年唯梳髪髻姑亡始戴冠今士大夫家子婦三
日已冠而與姑宴飲矣
吕文穆薄遊一縣胡旦隨父宰邑客有譽吕舉其詩云
挑盡寒燈夢不成胡笑曰乃是一渇睡漢耳吕明年中
甲寄聲胡曰渇睡漢状元及第矣胡答曰待我明年第
二人及第輸君一籌次榜果中首選
舉子以巨軸獻胡旦旦覽之曰㫖哉㫖哉
王介得知常州劉貢甫以語謔之介曰貢甫非豈弟君
子乎貢甫曰雖非豈弟君子却是打爺知州常州風俗
毆父有橋名曰打爺橋
白黒簡心此東漢書語也或以命謝師直之告譏其好
奕也
蔡立知江州後娶崔氏生一女前妻一子娶袁轂之女
病瘵而死凴於崔氏之女凡語言皆怨其後母之薄也
云人死皆有一蟲轉以付人以與崔氏之女又以其先
亾母勸之令勿自殘賊親戚今不與矣其始已議攅殯
袁氏云吾無児女它日誰塟我者不如焚我也比至火
作之時𡊮氏所凴之語忍痛之聲聞於外焉
沈文通説故三司副使陳洎卒後婢子附語云坐不塟
父母當得為貴神今為賤鬼足脛皆生長毛
福州奏販鹽賊謀者四五人従者四十人大理斷官趙
衍審刑詳議祝諌盡斷死罪衍尋卒臨命自語曰寃枉
殺人祝諌通判揚州未幾亦卒
知江州瑞昌縣畢従範素健無所苦一夕㑹客客前燭
皆明惟従範前燭數易屢滅是夕暴病卒盖隂氣先有
所薄爾
知䖍州朝議李大夫自云凡二十五子今所有一子也
其母以屢失子於病風作時嚙臂志之比再生子齒痕
隠然在其臂乃知輪㢠廻再生之説為不誣爾
太祖建隆六年議改元語宰相勿用前代舊號改元乾
徳後於内人鏡背有乾徳之號學士陶榖曰此偽蜀年
號也太祖由是益重儒士
國家開寳中錢文曰宋通元寳至寳元中則曰皇宋通
寳近世錢文皆著年號惟此二錢不然者以年號有寳
字故也
太宗時宋白賈黄中李至吕䝉正蘇易簡五人同拜翰
林學士承㫖扈蒙贈詩云五鳳齊飛入翰林其後皆為
名臣
御史䑓故事三院御史言事必先白中丞自劉子儀為
中丞始榜䑓中御史有所言不須先白中丞至今如此
真宗雖以文詞取士然必視其器識每賜進士及第必
召髙第三四人竝列於庭更察其形神磊落者始賜第
一人及第或取其所試文詞有理趣者徐奭鑄鼎象物
賦云足惟下正詎聞公餗之欹傾鉉乃上居實取王臣
之威重遂以為第一蔡齊置器賦云安天下於覆盂其
功可大遂以為第一
故事學士在内中院吏朱衣雙引太祖朝李昉為學士
太宗在南衙朱衣一人前引昉因去其一往時學士入
劄子不著姓但云學士某盛度丁度竝為學士遂著姓
以别之後皆著姓
吕文穆公䝉正為相有朝士藏古鑑能照二百里欲因
弟獻以求知公曰吾面不過楪子大安能照二百里聞
者歎服以為賢於李衞公逺矣
唐人奏事非表非状者謂之榜子亦曰録子今謂之劄
子
真宗臨軒䇿士夜夢下有菜一苖甚盛與殿基相髙及
拆第一卷是乃蔡齊上見其容貌曰得人矣特詔執金
吾七人清道自齊始
范仲淹字希文知開封府事决事如神京師謡曰朝廷
無憂有范君京師無事有希文每奏事多陳治亂歴詆
大臣不法言者以仲淹離間君臣落職知饒州寳元中
元昊叛上知其才兼文武起帥延安日夕訓練精兵賊
聞之曰無以延州為意今小范老子腹中有數萬甲兵
不比大范老子可欺也戎人呼知州為老子大范謂雍
也後知慶州時王師定川之敗議㸃鄉軍仲淹令刺其
手及兵罷還慶路皆復得為農上以四路諸招討委之
仲淹與韓琦謀必欲収復靈夏横山之地邉上謡曰軍
中有一韓西賊聞之心骨寒軍中有一范西賊聞之驚
破膽元昊聞而懼之遂稱臣
陳堯佐字希元修真宗實録特除知制誥舊制須召試
唯楊億與堯佐不試而授兄堯叟弟堯咨皆舉進士第
一時兄弟貴盛當世少比堯佐退居鄭圃尤好詩賦張
士遜判西京以牡丹花及酒遺之堯佐答曰有花無酒
頭慵舉有酒無花眼懶開正向西園念蕭索洛陽花酒
一時来
狄青字漢臣元昊叛屢將兵出戰四年間大小二十五
陣八中流矢人呼為狄天使上觀其儀表曰朕之關張
也於是有敵萬之稱謂以一足以敵萬也初青在軍伍
間韓魏公范文正公一見之皆稱其有將相之器果能
為國立功為時名將
王旦字子明為翰林學士嘗奏事下殿真宗目送之曰
與朕致太平必斯人也後拜平章事外撫諸邊内安百
姓官吏得職天下富庶頌聲洋溢旦之力也
石介字守道徂徕山人也文章學術天下宗師皆呼為
徂徕先生著宋頌十篇猗那清廟無以加也慶厯三年
天下所謂賢士大夫必用於兩府侍従䑓諌之官宋之
用人於兹為盛介作慶厯聖徳詩
范文正公幼孤隨母適朱氏因冒朱姓後復本姓啓曰
志在投秦入境遂稱於張禄名非覇越乗舟乃效於陶
朱以范睢范蠡嘗改姓故也偽蜀范禹稱亦嘗冒張姓
謝啓云昔年上第誤標張禄之名今日故園復作范睢
之裔然不若文正謝啓之精切也
景徳中夏文荘公初授館職時方早秋上在拱辰殿按
舞命中使索新詞公立進喜遷鶯曰霞散綺月沉鈎簾
捲未央樓夜涼河漢截天流宫闕鎖新秋瑤堦曙金莖
露鳳髓香和雲霧三千珠翠擁宸游水殿按梁州上大
悦
王文康公詩云棗花至小能成實桑葉雖柔解吐絲堪
笑牡丹如斗大不成一事又空枝亦重厚者之辭也
裴晉公作鑄劍㦸為農器賦云我皇帝嗣位三十載寰
海鏡清方隅砥平駈域中盡歸力穡示天下弗復用兵
則平淮西一天下已見於此賦矣
范文正公作金在鎔賦云如令區别妍媸願為軒鑑若使
削平禍亂請就干將則公負將相器業文武全材亦見
於此賦矣公為水車賦云方今聖人在上五日一風十
日一雨則斯車也吾其不取意謂水車唯施於旱不旱
則無所施公在寳元康定間邉鄙有事驟加進擢晏静
則置而不用亦與水車何異
王沂公有物混成賦云不縮不盈賦象寜窮於廣狹匪
彫匪斵流形罔滯於盈虚則宰相陶鈞之意可見矣又
云得我之小者散而為草木得我之大者聚而為山川
則擇任掄材使大小各得其所又可見矣
寇凖以員外郎奏事直言觸犯太宗怒而起凖遽以手
引赭袍請上復御坐親决其事乃退上嘉納之太宗曰
朕得寇凖如唐太宗得魏鄭公
太平興國七年季冬大雪上賜學士詩曰輕輕相亞凝
如酥宫樹花装萬萬株今賜酒卿時一盞玉堂閒話道
情無
錢俶進寳帶太祖曰朕有三條帶與此不同俶請宣示
上笑曰汴河一條惠民河一條五丈河一條俶大愧服
夏英公言楊文公文如錦繡屏風但無骨耳議者謂英
公文譬如泉水迅急湍悍至於浩蕩汪洋不如文公也
田元均治成都有聲有訴訟其懦弱不能自伸者必委
曲問之蜀人謂之照天蠟燭
劉隨待制為成都通判嚴明通逹人謂之水晶燈籠
仁宗暑月不揮扇以拂子敺蚊蠅而已冬月不須爐醫
者云體備中和之氣則然
姚跂囘云自来奉使北朝禮遇之厚無如王拱辰預釣
魚放鶻之會皇帝親御琵琶以侑酒是時先父館伴相
得甚歡拱辰謂先父曰南朝峭漢推吾異日先父為上
道此語上曰拱辰答問似此語言極多其才器不在人
下然識量不足難於逺到吾見奉使之人惟富弼不可
量也因問南朝如卿人才有㡬弼曰臣斗筲之器不足
道也本朝人才勝如臣者車載斗量不可數計察斯人
大未可量也
　
　
　
　
　
　
　
　
　
　
　
　
　
　
　談苑卷三
欽定四庫全書
　談苑卷四
　　　　　　　　　　　　宋　孔平仲　撰
太祖大燕雨暴作上不悦趙普奏曰外面百姓正望雨
官家大燕何妨只是損得此陳設濕得此樂官衣裳但
令雨中作雜劇更可笑此時雨難得百姓快活時正好
飲酒燕樂太祖大喜宣令雨中作樂宣勸滿飲盡歡而
罷
閣下法帖十卷淳化中所集其中多弔喪問疾唐國子
祭酒李浩所撰刋誤云短啟出于晉宋兵革之餘時國
禁書疏非弔喪問疾不得輒行尺牘故羲之書首云死
罪是違制令也
前世錢文未有草書者淳化中太宗始以宸翰為之既
成以賜近臣王元之有詩云謫官無俸突無烟唯擁琴
書盡日眠還有一般勝趙壹嚢中猶貯御書錢
元祐中元夕上御樓觀燈有御製詩時王禹玉蔡持正
為左右相持正叩禹玉云應制上元詩如何使故事禹
玉曰鰲山鳳輦外不可使章子厚笑曰此誰不知後兩
日登對上獨賞禹玉詩云妙於使事詩云雪消華月滿
僊䑓萬燭當樓寳扇開雙鳳雲中扶輦下六鰲海上駕
山来鎬京春酒沾周宴汾水秋風陋漢才一曲昇平人
盡樂君王又進紫霞杯是夕以髙麗進樂又添一杯
山谷作茶磨銘云楚雲散盡燕山雪飛江湖歸夢従此
祛機
京師上元放燈三夕錢氏納土進錢買兩夜今十七十
八夜是也
陶榖久在翰林意希大用其黨因對言榖宣力實多微
伺上㫖太祖曰翰林草制皆檢前人舊本俗所謂依様
畵葫蘆耳何宣力之有榖作詩曰官職須由生處有才
能不管用時無堪笑翰林陶學士年年依様畫葫蘆
真宗次澶淵曰敵騎未退天雄軍横截其後萬一陥沒
則河朔皆敵土也何人為朕守魏公曰智將不如福將
王欽若福禄未艾宜以為守王公聞命茫然自失魏公
酌大白飲之曰上馬杯且曰參政勉之不日即為同列
王入魏敵騎滿野屯塞四門終日兀坐越七日敵退召
為平章事
陳恭公判亳州遇生日親族多獻老人星圖姪世修獨
獻范蠡游五湖圗且賛曰賢哉陶朱霸越平吳名遂身
退扁舟五湖公即日納節明日致仕
太祖嘗與趙普議事不合上曰安得宰相如桑維翰者
與之謀乎普曰使維翰在陛下亦不用盖維翰愛錢也
上曰茍用其長當䕶其短措大眼孔小賜與十萬貫則
塞破屋子矣
慈聖光獻皇后薨上悲慕甚有姜識自言神術可使死
者復生上試其術數旬不效乃曰臣見太皇太后方與
仁宗宴臨白玉欄干賞牡丹無意復来人間也上知誕
妄但斥於郴州蔡承禧進挽詞曰天上玉欄花已折人
間方士術何施
慶厯中西師末解晏元獻為樞密使大雪置酒西園歐
陽永叔賦詩云須憐鐡甲冷徹骨四十餘萬屯邉兵晏
曰昔韓愈亦能作言語赴裴度會但云園林窮勝事鐘
鼓樂清時不曽如此合閙
舊制宰相早朝上殿命坐有軍國大事則議之従容賜
茶而退自餘號令除拜刑賞廢置事無巨細並執状進
入止於禁中親覽批紙尾用御寳可其奏謂之印畫降
出奉行自唐至五代其制不改古所謂坐而論道者也
國初范質王溥等自以前朝舊相居不自安共奏請中
書庶務大者具劄子面取進止朝退各行其事自是奏
御浸多或至旰昃賜坐啜茶之禮遂廢固不暇於論道
矣遂為定制
太祖以神武定天下儒學之士未甚進用及卜郊乗大
輅翰林學士盧多遜執綏偹顧問占對詳敏他日上曰
作宰相當用儒者盧果大用
真宗詔种放至闕韋布長揖宰執楊大年嘲曰不把一
言裨萬乗秪义雙手揖三公上召楊曰卿安知無一言
裨朕乎出皁嚢十軸書乃放所奏也書曰十議所謂議
道議徳議仁議義議兵議刑議政議賦議安議危億曰
臣當負荆謝之
楊大年年十一舉神童至闕下叅政李至喜令賦朝京
闕詩有云七閩波𣺌邈雙闕氣岧嶤曉登雲外嶺夜渡
月中潮斷句云願秉清忠節終身立聖朝
元祐中祕閣上巳日集西池王仲至有詩張文濳和最
工云翠浪有聲黄繖動春風無力彩衫垂秦少游云簾
幙千家錦繡垂王笑曰又待入小石調也
太宗善奕棋諌臣乞竄待詔賈𤣥於南州者言𤣥每進
新圖妙勢悦惑明主恐壅遏萬幾上曰朕非不知聊避
六宫之惑耳
太宗三子真宗第三封夀王詔一異僧徧相諸公僧已
見七王惟夀王未起僧奏曰徧覲諸公皆不及夀王上
曰卿未見安知之僧曰適見三僕立于門皆將相材器
其僕即爾主可知矣三僕乃張相耆楊相崇勲郭太尉
承祐也
李侍讀仲容善飲號李萬囘真宗飲量無敵欲對飲則
召公一夕上命巨觥仲容曰告官家免巨觥上因問何
故謂天子為官家仲容述蔣濟萬幾論三皇官天下五帝
家天下兼皇帝之徳故曰官家上大喜曰真所謂君臣
千載一遇也
陳文惠公堯佐與弟堯叟俱位至宰相弟堯咨尤精弧
矢自號小由基祥符中守荆南囘其母馮氏曰汝典名
藩有何異政堯咨曰路當衝要將迎殆無虚日然弓矢
衆無不服母曰汝父以忠孝裨補國家不務仁政善化
而專卒伍一夫之役以杖杖之金魚墜地
太祖問王官侍講曰秦王學業何如曰近日所作文詞
甚好上曰帝王家兒不必要㑹文章但令通曉經義知
古今治亂他日免為侮文弄法吏欺罔耳
古者三公開閤而郡守比古諸侯亦有閤故有閤下之
稱前輩與大官書多呼執事與足下劉子元與宰相書
曰足下韓退之與張僕射書曰執事即其例也記室本
王侯賔佐之稱他人不可通用惟執事則指左右之人
尊卑皆可通稱及自卑逹如云座前尤非也閤下降殿
下一等座前降几前一等豈可僭用哉
韓魏公知泰州卧疾數日忽曰適夢以手捧天者再其
後援英宗於藩邸翼神廟於春宫
國朝翰林學士佩金帶朱衣吏一人前道兩府則兩人
笏頭帶佩魚曰重金居兩制久者則曰眼前何日赤腰
下甚時黄處内庭久者又曰眼赤何時兩腰黄甚日重
李藩未第時有僧告曰公是紗籠中人藩問其故曰凡
宰相𠖇司必立其像以紗籠䕶之後果至台輔
昆吾山有獸如兔食銅鐡膽腎皆如鐡吳國武庫中兵
刃俱盡而封署如故得雙兔殺之有鐡膽腎方知兵刃
為食乃鑄腎為二劍雄為干將雌為莫耶
王嚴光有才不逹自號釣鰲客廵遊都邑求麻鐡之資
以造釣具有不應者輒録姓名置篋中曰下釣時取此
等懞漢為餌其狂誕𩔖此張祜謁李紳亦稱釣鰲客李
怒曰既解釣鰲以何為竿曰以虹為竿以何為鈎曰以
日月為鈎以何為餌曰以短李相為餌紳黙然厚贈之
士人初登第必展歡宴謂之燒尾説者云虎化為人惟
尾不化須為燒去乃得成人又説新羊入羣諸羊抵觸
不相親附燒其尾乃定又説魚躍龍門化龍時必須雷
電為燒其尾乃化
李封為延陵令吏人有罪不加杖罰但令裹碧巾以辱
之州鄉大以為恥竟不捶一人
葉法善有道術居𤣥真觀一日會數朝士滿座思酒忽
有一人敲門稱麴秀才突入坐少年秀美談論不凡法
善濳以小劍擊之應手墮地化為瓶榼中有美酒遂共
飲之皆曰麴生風味不可忘也
韓退之詩云且宜勤買抛青春國史補云酒有郢之富
水烏程之若下滎陽之土窟春富平之石凍春劍南之
燒春杜子美詩云聞道雲南麴米春裴鉶傳竒亦有酒
名松醪春乃知唐人名酒多以春
桞子厚詩云盛時一失貴反賤桃笙葵扇安可常不知
桃笙為何物因閲方言宋魏之間簟謂之笙乃悟桃笙
以桃竹為簟也
歐公嘗曰少時有僧相我耳白于面名聞天下脣不著
齒無事得謗其言頗騐耳白于面則衆所共見脣不著
齒余不敢問公不知何也
睂州有人家畜數百魚深池中以塼甃四圍皆屋凡三
十餘年一日天晴無雷池中忽發大聲如風雨皆躍起
羊角而上不知所往舊説不以龜守則為蛟龍所取余
以謂蛟龍必因風雨疑此魚圏局三十餘年日有騰㧞
之志精神不衰久而自然逹理
上元燃燈或云沿漢祠太一自昬至晝故事梁簡文帝
有列燈賦陳後主有光壁殿遥詠山燈詩唐明皇先天
中東都設燈文宗開成中以燈迎太后則是唐以前歲
不常設
唐日厯上元三年三月勑云制勑施行既為永式皆白
紙多有蠧食自今尚書省頒下諸司及州下縣竝用黄
紙書之
唐徐堅撰初學記中山劉子儀愛其書曰非止初學真
可為終身記耳
吕蒙正方應舉就舍建隆觀㳂幹入洛鎖室而去自冬
渉春方囘啓戸視之牀前槐枝叢生高二三尺蒙茸合
抱是年登科十年作相
唐内庫有青酒杯紋如亂絲其薄如紙以酒注之温温
然有氣相次如沸湯名之曰自暖杯
龜兹國進一枕色如馬腦枕之則十洲三島四海五湖
盡在夢中明皇因名為游仙枕
李太白少時夢筆頭生花後天才贍逸名聞天下
新進士及第以泥金書帖子報其家謂之喜信至文宗
時遂寝此儀
宫中寒食時競立鞦韆為樂明皇呼為半仙之戲
宋璟愛民恤物時人謂之有脚陽春言所至之處如陽
春及物也
李白與人談論皆成句讀如春葩麗藻燦于齒牙時人
號為粲花之論
都人士女正月十五後乗車跨馬郊野中為探春之宴
唐明皇命相先以八分書書姓名金甌覆之
有書生謁李林甫云管子文後化為筆
郭子儀自同州歸詔大臣就宅作軟脚局
院中有雙鵲棲於玉堂之後海棠樹每學士會食必徘
徊翔集或鳴噪必有大詔令或宣召之事因謂之靈鵲
故晁翰林詩云却聞靈鵲心應喜并予詩云靈鵲先依玉
樹棲蓋為此也
賞花釣魚三館惟直館預坐校理以下賦詩而退太宗
時李宗諤為校理作詩云戴了宫花賦了詩不容重見
赭黄衣無憀却出宫門去還似當年下第時上即令赴
宴自是校理而下皆與會也
祥符八年蔡文忠状元及第上視其秀偉顧宰相曰得
人矣因詔金吾給騶從傳呼状元始于此也
吕公弼申公之次子始秦國妊娠而疾將去之醫工陳
遜煑藥將熟已三鼓坐而假寐忽然鼎覆再煑再覆方
就榻夢神人被金甲持劍叱曰在胞者本朝宰相汝何
人也敢以毒加害遜懼而悟以白相國後生公弼熈寧
中位樞密使
前輩作花詩多比美女如曰若教解語應傾國任是無
情也動人黄魯直酴䕷詩云露濕何即試湯餅日烘荀
令炷爐香乃比美丈夫淵材作海棠詩云雨過温泉浴
妃子露濃湯餅試何郎意尤工也
元厚之少時夢人告曰異日須兄弟數人同在翰林厚
之自思素無兄弟疑夢不然熈寧中學士者五人先後
同在翰林韓持國維陳和叔繹鄧文約綰楊元素繪并
厚之名皆從系始悟兄弟之説
古者未有紙削竹木以書姓名故謂之刺後以紙書故
謂之名紙唐李徳裕為相極其貴盛人之加禮改具銜
候起居之状謂之門状
後趙石季龍置戲馬觀觀上安詔書用五色紙銜于木
鳳之口而頒行之故羅隠曰鎖闥千里更無人到絲綸
五色惟其鳳銜
古者朝宴衮服中有白紗中單百官郊享服中有明衣
皆汗逐之状漢髙祖與項羽戰争之際汗透中單改名
汗衫
三代以韋爲筭袋盛筭子及小刀磨石等魏易爲龜袋
唐永徽中四品官竝給隨身魚天后改魚爲龜唐初卿
大夫沒追取魚袋永徽中勑生平在官用爲褒飾沒則
収之情意不忍五品以上薨魚更不追取
古有革帶反揷垂頭秦二世始名腰帶唐髙祖詔令向
下揷垂頭取順下之義
官銜之名當時選曹補授須存資歴開奏之時先具舊
官名品於前次書擬官於後使新舊相銜不斷故曰官
銜亦曰頭銜如人口銜物取其連續之意如馬有銜以
制其首前馬已進後馬續来相次不絶古人謂之銜尾
相屬即其義也
婦人面飾用花子起自上官昭容以掩㸃跡大厯以前
士大夫妻多妬悍者婢妾小不如意輒印面故有月㸃
錢
梁職儀八座尚書以紫紗裹手版垂白絲於首如筆通
志曰僕射尚書手版以紫衣裹之名曰笏梁中世以来
唯八座執笏者白筆綴頭以紫嚢之其餘公卿但執手
版陳希烈不便執笏騎馬以帛裹令左右執之于右座
云便爲將来故事
蔡州丁氏精於女工每七夕禱以酒果忽見流星墜筵
中明日𤓰上得金梭自是巧思益進
寇莱公守北門遼使經由問曰相公望重何以不在中
書答曰主上以朝廷無事北門鎖鑰非凖不可
齊李崇爲兖州刺史州多盗崇乃村置一樓樓懸一鼓
盗發之處槌鼓亂擊諸村始聞者撾鼓一通次聞者復
撾以爲莭俄頃之間聲布百里伏其險要無不擒獲諸
村置鼓樓自此始也
宋孝王問司天膺之後魏北齊赦日樹金雞事膺之曰
按海中星占云天雞星動爲有赦北齊赦日令武庫設
金雞於闕門右撾鼓千聲宣赦建金雞或云起於西京
吕光究其旨盖西方主兊爲澤雞者巽之神巽爲號令
故合二物制其形揭長竿使衆人覩之
選人不得乗馬入宫門天聖中選人爲館職始歐陽永
叔輩皆自左掖門下馬入館時號歩行學士
江南徐鉉善小篆映日視之書中心有一縷濃墨正當
其中至屈折處亦當中無偏側乃筆鋒直下不倒側故
鋒常在畫中此用筆之法也
古人以散筆作隷書謂之散隷蔡君謨以散筆作草書
謂之散草或曰飛草其法皆生於飛白亦自成一家也
北方有白鴈似鴈而小色白秋深至則霜降河北人謂
之霜信杜甫詩云故國霜前白鴈来即此意也
老杜詩曰笋根稚子無人見唐人食笋詩云稚子脱錦
棚駢頭玉香滑則稚子爲笋明矣故一名曰稚子
白樂天每作詩令一老嫗解之問曰解否嫗曰解則録
之不解則又改之故唐末之詩近于鄙俚
太宗好文每進士及第賜聞喜宴御製詩遂爲故事仁
宗詩尤多有云寒儒逢景運報國合何如
今人謂駔儈爲牙本謂之互郎主互市事也唐人書互
作牙牙似牙字因轉爲牙今人謂萬爲方千為撇但數
目可按故能存本字不然亦若牙牙耳
山谷云作詩正如雜劇初時布置臨了須打諢方是出
塲盖是讀秦少章詩惡其終篇無所歸也
謝朓云好詩圓羙流轉如彈丸故東坡云中有清圓句
銅丸飛柘彈盖詩貴圓也然圓熟多失之平易老硬多
失之乾枯能不失二者之間則可與古詩者竝驅矣
王元長曰小兒五歲曰鳩車之戯七歲曰竹馬之游
　
　
　
　
　
　
　
　
　
　
　
　
　
　
　談苑卷四
