#+TITLE: 梁谿漫志-宋-費袞
#+DATE: 2018-05-12 10:18:16
#+SOURCE: github.com/kanripo/KR3j0121 master add8ab66                
欽定四庫全書　　　　　子部十
　梁谿漫志　　　　　　　雜家類三(雜説之屬/)
　　提要
　　　　(臣/)等謹按梁谿漫志十卷宋進士費衮撰衮
　　　　字補之無錫人其書雜記見聞詳貫賅洽足
　　　　資考証之助在宋人說部中頗稱精審其論
　　　　史事數條尤多前人所未發如謂漢田蚡唐
　　　　崔器之得疾涉於禍福報應史家當削而不
　　　　書辨漢髙祖即臥内奪韓信軍為不足信論
　　　　姚崇序進郎吏明皇不應為怠心之萌皆具
　　　　有特識非摭拾陳言取盈卷帙者可比按宋
　　　　史藝文志載是書作一卷而此本卷首附開
　　　　禧初國史院牒文已作十卷則宋志一字誤
　　　　也乾隆四十二年五月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
梁谿漫志序
前輩之學不徒為空言也施之於用然後為言故掌制
作命則言抗疏論諫則言知人安民矢謨則言舎是而
有言焉所謂垂世立教者則亦不得已云爾予生無益
於時其學迂濶無所可用暇日時以所欲言者記之於
紙嵗月寖久積而成編因目以漫志嗟夫竟何謂哉顧
非有用之言且非有所不得已譬之候蟲逢秋自唫自
止識者當亦為之歎笑耶紹熈三年十二月二十日梁
谿費衮補之序
近見費補之(衮/)梁谿漫志紹興間韓蘄王自樞宻使就
第放浪湖山匹馬數童飄然意行一日至湖上遥望蘇
仲虎尚書宴客蘄王徑造其席喜甚醉歸翌日折簡謝
餉以羊羔且作二詞手書以贈蘇公緘藏之親題其上
云二闋三紙勿亂動淳熙丁未蘇公之子夀父(山/)丞太
府攜以示蘄王長子莊敏公莊敏以示予字畫殊傾欹
然其詞乃林下道人語莊敏云先人生長兵間不解書
晚年乃稍能之耳嘉定改元莊敏公次子樞宻承㫖帶
御器械以二詞石本見示益信梁谿之說但詞中一二
字不同耳昔人有競病之詩及塞北烟塵之句雖皆可
稱殆未有超然物外如蘄王之曠達者也中元日四門
樓鑰書
國史實録院牒國子免解費進士勘㑹本院㳟奉聖㫖
指揮編修高宗皇帝孝宗皇帝光宗皇帝三朝正史今
有合申請事開具下項内一項一今來編修三朝正史
合要文臣卿監武臣刺史以上宗室大將軍應生前事
迹墓誌行狀碑誌奏議文集及前後所得聖語并御筆
文字等參照修纂及官雖卑或事有可紀耆亦合立傳併
乞朝廷劄下諸路轉運司行下所管州軍監縣鎮嚴限
子細搜訪抄録申發赴院以慿參修施行伏候指揮六
月十七日三省同奉聖㫖依劄付院當院今訪問得國
子免解費進士(衮/)有所著梁谿漫志十巻須至公文牒
請遵從已降聖㫖指揮抄録前項所要文字㸃對無差
漏申發赴院以備參修使用不請違滯故牒開禧二年
二月日牒
欽定四庫全書
　梁谿漫志卷一　　　　　　宋　費衮　撰
　　本朝殿閣建官
本朝因殿建官今見於除拜者曰觀文曰資政曰端明
觀文本舊延恩殿也慶歴七年以文明殿名犯真廟諡
改為紫宸明年丁文簡罷政為紫宸殿學士御史何郯
言紫宸不可為官稱於是改延恩為觀文殿置學士然
明道初重建八殿皆易其名已改崇德為紫宸天和為
觀文矣資政則自景德中王冀公罷政真宗特置資政
殿學士以寵之至於端明則始於後唐明宗國初改殿
為文明而學士仍領端明之職太平興國中併改學士
為文明殿學士雍熙初又改文明殿為文徳明道間改
承明殿曰端明復置學士與文明之職並建後人改端
明曰延和然迄無拜文明學士者蓋禁中已無此殿矣
其實與端明本只一殿也此外又有集英殿止置修撰
右文殿(政和五年改/集賢為右文)始為集賢院則有學士洎建則易
官為修撰矣政和四年改端明殿學士為延康殿學士
樞宻直學士為述古殿直學士五年置宣和殿學士宣
和元年改宣和殿為保和建官亦同至建炎戊申復以
延康為端明殿學士述古為樞宻直學士保和之除則
止於宣和之末自龍圖至煥章七閣皆藏祖宗謨訓與
祕閣並建官均號貼職然祕閣有修撰而無待制學士
惟天章閣初止除待制後亦遽止至今不除學士等官
葢難於稱呼與紫宸之意同也又有翰林侍讀學士侍
讀學士自元豐廢而元祐復元符又廢至紹興六年范
元長(冲/)始除翰林侍讀學士班在翰林學士之下而恩
數如之乾道末職制令刪去宻學則八年一除胡承公
(世將/)至今亦闕不除
　　宰輔㳂革
國初宰相凡三員皆帶職首相為昭文館大學士次監
修國史次集賢大學士皆平章事其後除拜不常至嘉
祐時始只兩相元豐改官制宰相始不帶職而左僕射
兼門下侍郎右僕射兼中書侍郎其後或兼或否又置
左右丞以行㕘知政事之職政和初改左右㒒射為太
少宰靖康復改太少宰為左右僕射建炎初以左右僕
射並同中書門下平章事改門下侍郎中書侍郎為㕘
知政事而廢左右丞至乾道末始改僕射為左右丞相
蓋用漢制云
　　廷魁入相
自建隆至紹興末廷魁凡八十四人而入相者止六人
吕文穆(䝉正/)王文正(曽/)李文定(迪/)宋元憲(庠/)何丞相(㮚/)
梁文靖(克家/)而王李梁三相皆再入文穆凡三入云
　　宰相出處
本朝宰相出處之盛前輩備記之矣自中興至于淳熙
戊申宰相二十八人再入者九人(朱吕秦趙張/湯陳史梁)宋次道
記趙中令以來未五十而相者六人而自建炎以來尤
衆范丞相覺民登庸時纔三十二張忠獻三十九秦忠
獻四十二李丞相伯紀四十五其他未五十而相者比
比可數也
　　監修提舉國史
祖宗時凡三相首相昭文次監修國史次集賢昭文雖
首相始得之然但虛名獨監修國史有職事為重也若
止除兩相則首相監修趙中令獨相以集賢監修久乃
遷昭文薛文惠沈恭惠並相薛領監修而沈領集賢其
後畢文簡冦忠愍亦然乾興元年令馮魏公專切提舉
監修真宗實録於是又増提舉之名至天聖中詔王沂
公監修先朝正史又别勅命之提舉於是監修提舉始
分而為二職矣紹興初吕忠穆公再為首相差提舉修
國史乞改命輔臣蓋是時但修日歴例指為國史而提
舉日歴前此亦或命他官故忠穆引辭詔不允初監修
之職自元豐王岐公以來久不以入銜至是始有提舉
之命其後朱忠靖獨相監修趙忠簡張忠獻並相時范
元長修史忠簡以親嫌乞改命忠獻監修忠獻引故事
當命首相忠簡既罷忠獻始帶監修而秦忠獻獨相以
監修兼提舉自是而後凡兩相則首相監修次相提舉
或首相闕而次相已提舉則命㕘知政事權監修迨次
相轉㕔則改充監修而命右相提舉或不拜右相則命
㕘知政事權提舉相位皆虚則監修提舉悉以㕘政攝
事云
　　宰相父子襲爵
吕文靖初封申公其子正獻亦封申韓忠獻初封儀公
其子文定亦封儀本朝父子為相獨此兩家且襲其爵
亦盛事也
　　封國當避
嘉祐中胡文恭公建言太宗封晉王至真宗封夀王乃
陞夀為大國在晉國之下景德三年詔夀宋梁趙四國自
今不得更封而晉反不在禁封之科魏仁浦追封晉王
冦準嘗曰晉是藩邸舊封今以為贈典非所宜天禧四
年乃封丁謂為晉公葢有司之過也陛下建國於昇宜
進為大國而與晉皆無得封從之然予嘗考之真宗始
封韓王而曹襄悼富文忠皆封韓公仁宗始封慶國公
而王黼白時中皆封慶公紹興辛酉秦師垣轉㕔亦封
慶公有司皆失於檢照也隆興元年十二月湯丞相轉
㕔自榮國亦進封慶乃始辭避詔改封岐云
　　三省勘當避諱
舊制三省文字下部勘當本謂之勘㑹嘉祐末曾魯公
當國省吏避其父名改為勘當至今沿襲省中出敕舊
用準字輒去其下十字或云蔡京拜相時省吏亦避其
父名然王禹玉父亦名準而冦萊公亦嘗作相不知書
敕避諱自何時始也近年稍稍復舊
　　樞宻置使
祖宗時樞宻置使則有副使置知院則有同知院樞使
知院二者未嘗並除熙寧元年七月陳秀公自大名入
西府時文潞公吕惠穆為使韓康公邵安簡為副使神
宗以秀公三至樞府欲稍重其禮乃以為知院事元樞
並除自此始元豐四年以樞宻聯職輔弼非出使之官
止置知院同知院餘悉罷紹興丁巳正月詔宥宻本兵
之地用武之際事權宜重可依祖宗故事置樞宻使副
使其知樞宻院事同知院簽書並仍舊於是秦忠獻以
宰相入為樞宻使自後除使者多自知院而遷至於副使
則八年除王敏節(庶/)十一年除岳武穆(飛/)自是久不除
授矣
　　都督宣撫等使名
故事二府總師為宣撫使其次曰招討宣撫有副使有
判官其次又有制置經制等使中興以來建使為多大
者以宰相為御營使為都督或為宣撫兼處置使次相
或執政為御營副使大將皆為方面宣撫使亦或為御
營副使或招討使次為招撫使執政或從官為大帥者
帶制置大使安撫大使有營田處帶營田大使從官亦
或為招撫使都統制等官則或為都廵檢使或充某處
捉殺盜賊制置使或止充捉殺使或裂數州或止一州
為鎮撫使其名不一惟都督非宰相不除獨趙忠簡公
知樞宻院為之蓋初除川陕宣撫執政謂與蜀中諸帥
使名無異乃亟改為都督紹興辛巳壬午命執政出使
亦止為督視隆興癸未張忠獻亦以樞宻使為都督然
前為相時嘗督師矣明年湯丞相為都督楊武恭副之
未幾就除都督前此未有蓋其官為太傅錫爵為王故
特命之
　　二府總師
中興外攘之際以宰相執政總師建炎己酉二月首以
吕忠穆公為同簽樞充江浙制置使是年五月張忠獻
公以樞宻同知為川陜京西湖北路宣撫處置使明年
以京西湖北相去遼逺又已分鎮始全付以川陜之任
紹興壬子四月忠穆以宰相都督江淮等路諸軍開府
于鎮江未幾還闕以朱忠靖為同都督辭不拜乃以孟
庾權同都督四年八月趙忠簡公以知樞宻院為川陜
宣撫處置使尋改都督川陜荆襄諸軍事將行而張忠
獻公再入西府乃命忠獻行邊五年二月忠簡忠獻並
相皆帶都督置司行在所忠獻復出蕩平湖冦六年正
月又詔忠獻視師七月再視師以都督行府為名忠簡
特居中總政事中外相應竟不復行也
　　同知簽書虛位
元豐官制樞宻院之副有同知有簽書除授雖不皆同
時然未嘗頻年虛位紹聖元年五月劉仲馮自簽書出
知真定自是不除簽書政和元年九月王襄自同知出
知亳州自是又不除同知宣和六年蔡懋始以同知副
蔡攸凡同知虛位者十三年簽書虛位者三十年政和
間童貫乃以宦寺為簽書然纔三月遽躐為領院矣
　　功臣號勲官
唐文武臣有賜功臣號有勲官本朝因之自神宗不受
尊號吳丞相冲卿因乞罷功臣號馮當世在西府亦言
之遂詔管軍至諸軍班銜内帶功臣者並罷而勲官至
政和中亦罷紹興六年執政議復舊制賜功臣號以示
勸奬於是諸大將以次賜號惟勲官則自紹興癸丑始
命禮部尚書洪擬翰林學士綦崈禮討論舊典甲寅嵗
大理寺丞韓仲通繼以為言丙辰嵗廟堂又請武臣有
邊功者帶勲以旌之下吏部立法至庚申嵗議者又以
為言復下之有司八年間凡四議之然卒無賜勲者迄
今惟外夷加恩則賜勲如故葢國初檢校官憲銜與賜
勲之類皆襲唐官職故不之改也
　　大禮五使
本朝郊祀五使沿唐及五代之制大禮使用宰相儀仗
使用御史中丞頓遞使又増橋道之名用京尹禮儀使
(唐本以太/常卿為之)及鹵簿使則以學士及他尚書為之大中祥
符中東封五使皆命輔臣以重非常之禮天聖二年親
郊晏元獻以翰林學士為儀仗使薛簡肅以御史中丞
為鹵簿使議者以為非故實治平二年當郊以賈直隭
中丞為鹵簿使賈遂引故事以請乃以為儀仗使元符
郊祀禮儀使以下改差執政官然自後五使自宰執外
繼以從官之長或使相為之
　　攝官典禮
故事冬至祀圜丘攝太尉掌誓百官攝侍中進玉幣并
奏請致齋及輦輅前奏請政和以左輔右弼易侍中中
書令大禮行事以左輔攝事靖康詔三省長官並依元
豐官制自是復初紹興癸丑上昭慈諡孟信安以攝太
尉奉冊於是權太常少卿江端友言漢唐以來太尉乃
三公之官故命宰相執政攝之以重其事政和以後降
太尉不得為三公今雜壓乃在特進觀文殿大學士之
下而奉册寶猶稱攝太尉自上攝下名實不相副兼不
以三公奉册不應典禮遂詔今後攝三公行禮自是皆
攝太傅乾道壬辰既改左右僕射為丞相刪去侍中中
書尚書二令淳熙初復有詔侍中中書令雖已刪去每
遇大禮並仍攝事貴存舊名以備禮文乙巳之冬舉行
慶夀禮王魯公以首相攝太傅梁鄭公以次相攝侍中
周益公以樞宻使攝中書令重盛典也自是率遵行之
　　時政記
唐故事宰臣每於閤内及延英奏論政事退歸中書惟
知印宰臣得書其日德音及凡宰臣奏事付史館名時
政記其後議者謂所奏事非一端移數刻之久或但記
出已之辭而忘同列之對恐有遺漏乞令宰臣人自為
記國初以扈蒙之言詔盧多遜録時政月送史館然迄
不能成書太平興國末直史館胡旦言五代自唐以來
中書樞宻皆置時政記周顯德中宻院置内庭日厯望
令樞宻院依舊置内庭日厯詔自今軍國政要並委㕘
知政事李昉撰録樞宻院令副使一人纂集每季送史
館昉因請每月先奏御後付所司時政記奏御自昉始
端拱二年中書門下建言所録時政記縁御前殿樞宻
院以下先上宰臣未上所有宣諭無由聞知乞差副樞
二人抄録送中書遂詔樞宻副使張宏張齊賢共抄録
送中書同修為一書以授史官然止送中書未得自為
記也大中祥符五年王欽若陳堯叟在西府乃請别撰
不附中書其後不止宰相與宻院凡執政人人皆自為
書而所記益廣然循襲一季之例或半年始送著作往
往愆期妨於修撰紹興初始命每月終録送著作院云
　　臺諫見政府
祖宗時臺諫得見政府而不得自相往來如王沂公親
諭韓魏公近日章疏甚好范文正公爭郭后面與吕許
公辨吕獻可爭濮議面與韓魏公辨司馬温公乞立皇
子親見魏公納劄子張横渠至中書見王荆公爭新法
之類韓魏公問陳師道(洙/)司馬近日論何事答以彼此
臺諫不相徃來不知所言何事是已其後臺諫得相往
來而不得見政府吕汲公對簾前以備位執政不敢與
言事官相通遂令范淳父諭㫖於劉器之是臺諫已不
可見政府矣蘇子由王彦霖諸公撃吕吉甫㑹議于興
國浴室院則臺諫相見無所拘也今沿襲此制云
　
　
　梁谿漫志卷一
欽定四庫全書
　梁谿漫志卷二　　　　　　宋　費衮　撰
　　文武官制
文武官制自元豐政和更新其後增改亦不一因合而
書之以備稽考云元豐三年初行文臣官制以階易官
寄禄新格中書令侍中同平章事為開府儀同三司左
右僕射為特進吏部尚書為金紫光禄大夫五曹尚書
為銀青光禄大夫左右丞為光禄大夫(元祐右銀青/光禄大夫)宣
奉大夫(大觀新置元祐/左光禄大夫)正奉大夫(大觀新置元祐/右光禄大夫)六曹
侍郎為正議大夫通奉大夫(大觀新置元祐/右正議大夫)給事中為
通議大夫左右諫議為太中大夫祕書監為中大夫中
奉大夫(大觀新置元祐/左中散大夫)光禄卿至少府監為中散大夫
太常至司農少卿為朝議大夫奉直大夫(大觀新置元/祐右朝議大)
(夫/)六曹郎中前行為朝請大夫中行為朝散大夫後行
為朝奉大夫員外郎前行為朝請郎中行及起居舎人
為朝散郎後行及左右司諫為朝奉郎左右正言太常
國子博士為承議郎太常祕書殿中丞著作郎為奉議
郎太子中允贊善大夫中舎洗馬為通直郎著作佐郎
大理寺丞為宣德郎(政和改/宣教)光禄衞尉寺將作監丞為
宣義郎大理評事為承事郎太常寺大祝奉禮郎為承
奉郎祕書省校書郎正字將作監主簿為承務郎崇寧
初又因刑部尚書鄧洵武有請以留守節察判官換承
直郎節度掌書記支使防團判官換儒林郎留守節察
推官軍事判官換文林郎防團推官監判官換從事郎
以録事㕘軍縣令為通仕郎以知録事㕘軍知縣令為
登仕郎以軍廵判官司理司法司戸主簿尉為將仕郎
五年改太廟郊社齋郎為假將仕郎政和六年又詔舊
將仕郎已入仕不可稱將仕可為迪功郎舊登仕郎為
修職郎舊通仕郎為從政郎尋又以假版官行於衰世
始從版授葢非真官於是却以此三官易假授官以處
未入仕者假將仕郎去假字為將仕郎假承務郎為登
仕郎假承事承奉郎為通仕郎云政和二年易武選官
名内客省使為通侍大夫延福宫使為正侍大夫宣正
大夫(政和六/年増置)履正大夫(政和六/年增置)協忠大夫(政和六/年増置)景福
殿使為中侍大夫客省使為中亮大夫引進使為中衞
大夫翊衞大夫(政和六/年増置)親衞大夫(政和六/年増置)四方館使為
拱衞大夫東上閤門使為右武大夫正侍郎(政和六/年増置)宣
正郎(政和六/年増置)履正郎(政和六/年増置)協忠郎(政和六/年増置)中侍郎(政/和)
(六年/増置)客省副使為中亮郎引進副使為中衛郎翊衞郎
(政和六/年増置)親衞郎(政和六/年増置)拱衛郎(政和六/年增置)東上閤門副使
為左武郎西上閤門副使為右武郎皇城使為武功大
夫宫苑使左右騏驥使内藏庫使為武德大夫左藏庫
使東作坊使西作坊使為武定大夫(尋改/武顯)莊宅使六宅
使文思使為武節大夫内團使洛苑使如京使崇儀使
為武略大夫西京左藏庫使為武經大夫西京作坊使
東西染院使禮賔使為武義大夫供備庫使為武翼大
夫自皇城副使至供備庫副使為武功郎至武翼郎(今/呼)
(武功大夫以下為正使/武功郎以下為副使)内殿承制為敦武郎(淳熙改/訓武)内
殿崇班為修武郎東頭供奉官為從義郎西頭供奉官
為秉義郎左侍禁為忠訓郎右侍禁為忠翊郎左班殿
直為成忠郎右班殿直為成義郎(尋改/保義)三班奉職為承
節郎三班借職為承信郎三班差使為進武校尉三班
借差為進義校尉下至軍大將等易為副尉殿侍為下
班祗應及更醫官名有差
　　翰苑降詔
故事近臣有所請乞辭免其從與違皆當令學士院降
詔建炎掌故者省記凡請乞辭免惟不允者始降詔紹
興初吕忠穆公乞二子任在外宫觀趙忠簡公謝任伯
乞朝見並從所請而無詔書綦叔厚(崈禮/)時為學士引
故事論之取荆公内制荅富鄭公乞判汝州韓魏公乞
判相州東坡内制荅文潞公吕正獻辭免拜安厚卿辭
遷官諸允詔以為据從之尋又言近年急於除用人材
並無降詔之禮乃或有如敢遷延重寘典憲指揮非待
賢之道望舉行故事凡六尚書及翰林端明殿學士以
上職任與曽任宰相執政官若自外除授或被召應赴
行在者並令尚書省日下報學士院頒降詔書以示待
遇之禮且使外任近臣有所取信以離其官守制可於
是禮文稍稍復舊
　　學士不草詔
唐制惟給事中得封駮本朝富鄭公在西掖封還遂國
夫人詞頭自是舎人遂皆得封繳元祐間東坡在翰林
當草文潞公吕申公免拜不允批荅及安厚卿辭遷官
宗晟辭起復詔皆以為未當不即撰進具所見以奏朝
廷多從之葢學士實代王言視外制為重命令有所未
韙舎人猶得繳還豈親為内相者顧乃不可固應執奏
以示守官之義理則然爾
　　知制誥不試而命
歐陽公歸田録載知制誥不試而命者楊文公陳文惠
及公凡三人蓋誤也實始於至道三年四月真宗念梁
周翰夙負詞名令加奬擢乃不試而入西閤自國初以
來不試而命者周翰實為之首而楊公繼之葉少藴左
丞(夢得/)避暑録話乃謂周翰與薛映梁鼎亦皆不試而
用此亦誤映鼎葢與大年並命者獨大年不試而後命
云
　　學士帶知制誥
翰林學士帶知制誥本於唐制唐自開元末改翰林供
奉為學士院專掌内命號為内相凡充其職者無定員
自諸曹尚書下至校書郎皆得與選入院一嵗則遷知
制誥未知制誥者不作文書但備顧問㕘侍行幸而已
唐自有知制誥以中書舎人或前行正郎為之本朝亦
自有知制誥如錢若水蘇易簡皆自知制誥入為翰林學
士然唐之學士必帶知制誥之三字者所以别其為作
文書之學士也若本朝翰林學士未始有不作文書者
則帶知制誥徒成贅爾元豐改官制失於删去况知制
誥自掌外制天禧末欲罷冦忠愍政事召知制誥晏元
憲示以除目元憲辭以臣掌外制此非臣職是也建炎
元年謝任伯㕘政(克家/)除翰林學士以知制誥犯祖名
為言有㫖權不繫知制誥三字任伯力辭言翰林學士
祖宗時若兼領他官止與職名同元豐官制既行專典
内制則必帶知制誥三字此不易之制也詎可輒縁㣲
臣輕有改革卒辭不拜然元豐以前省臺寺監皆領空
名則固與職名同官制既行賜之以階而省臺寺監各
還所職則翰林學士自應專典内制矣何必更帶知制
誥三字為哉任伯第不詳攷爾
　　北門西掖不以科第進
北門西掖之除儒者之榮事也其有不由科第但以文
章進者世尤指以為榮熙寧則韓持國崇寧則林彦振
皆嘗直北門紹興初徐師川(俯/)賜出身為翰林學士任
世初(申先/)蘇仲虎(符/)皆賜出身為中書舎人而吕居仁
(本中/)賜出身兼掌内外制乾道淳熙以來韓无咎(元吉/)
王嘉叟(秬/)劉正夫(孝韙/)皆以門䕃特命攝西掖而劉正
夫有召試之命因力辭言國朝之制詞命之臣皆先試
而後命自渡江以來廢而不舉今方修故事恐弗克
稱塞雖可其奏然攝詞命幾三年乃罷
　　二史扈從
二史立螭舊多服緑者謂之一㸃青其職曰記言記動
則人主起居之際皆所當侍而遇乘輿行幸未嘗扈從
此亦闕文近嵗始命起居郎起居舎人從駕乃合建官
本意
　　三館館職
唐三館者昭文館史館集賢院是也五代卑陋僅於右
長慶門築屋數十間為三館國初太平興國二年度地
在昇龍門東北一新之以三館新修書院為崇文院大
中祥符八年又於左右掖門外建院天禧初詔崇文外
院以三館為額天聖九年乃徙三館于崇文院前列三
館後建袐閣修史藏書校讎皆其職也中興以來復建
袐書省而三館之職歸之開元故事校書官許稱學士
本朝三館職事皆稱學士紹興初猶仍此稱葢舊典也
　　秘書省官撰文字
故事朝廷有合撰樂章贊頌敕𦵏軷祭文夏國人使到
驛燕設教坊白語删潤經詞及回答髙麗書並送秘書
省官撰葢學士代王言掌大典册此等瑣細文字付之
館職既足以重北門之體且所以試三館翰墨之才異
時内外制闕人多於此取之所謂館職儲材意葢本此
　　檢校官
檢校官葢唐制本以為武臣遷轉之階至祖宗時特崇
重之凡文臣為樞宻使副必以檢校官兼正官為之大
中祥符五年王兾公(欽若/)以吏部尚書陳文忠(堯咨/)以
户部尚書為使晁文元當制誤削去檢校太傅詔並存
之自後王景莊(嗣宗/)曹襄悼(利用/)為副樞又用趙韓王
例不帶正官直以檢校太保為之獨太平興國中石元
懿(熙載/)止以戸部尚書充使乾興中錢思公(惟演/)亦以
兵部尚書為使當時以為有司之失檢校之階凡十有
九三少而上有六等後雖樞廷不復帶然自節度使而
遷者必除檢校官葢節鉞之上止有太尉開府儀同三
司遂至少保所以必除檢校官者葢祖宗重惜名器之
深意為之等級不肯輕畀以三孤之任也自檢校尚書
而下亦或以為散官熙寧中祖無擇責授檢校工部尚
書其後東坡黄州之貶亦檢校水部員外郎此比頗多
　　百官諡命詞與否
故事百官諡不命詞政和以來有不經太常考功議而
特賜諡者始命詞紹興三年陳去非㕘政(與義/)在西掖
引故事以請乃詔今後特恩賜諡命詞給告餘給敕其
後應太常考功定諡者亦徑陳乞賜諡例多命詞朝論
以為言止坐議狀給告雖特恩得諡者亦然然今之從
臣磨勘轉官尚應命詞特恩賜諡乃人主非常之澤所
宜命詞以示褒寵若法應定諡者則當坐議狀給告可
也至淳熙丁未陳魏公賜諡正獻梁鄭公賜諡文靖乃
特詔命詞給告云
　　文正諡
諡之美者極於文正司馬溫公嘗言之而身得之國朝
以來得此諡者惟公與王沂公范希文而已若李司空
(昉/)王太尉(旦/)皆諡文貞後以犯仁宗嫌名世遂呼為文
正其實非本諡也如張文節夏文莊始皆欲以文正易
名而朝論迄不可此諡不易得如此其為厲世之具深
矣
　　臣下姓諡多同
臣下諡多同蓋以節行適相當固難於相避然其間有
姓諡皆同者往往稱謂紊亂嘗攷之本朝有兩王文康
(溥/曙)兩張文定(齊賢/方平)兩張忠定(詠/燾)兩陳忠肅(瓘庭/過)兩劉忠
肅(摯/珙)兩李忠愍(中官舜舉/若水)兩朱忠靖(諤非/勝)兩王恭簡(巗/叟)
(剛/中)而韓魏公諡忠獻韓宗魏諡忠憲趙閱道諡清獻趙
挺之諡清憲字雖不同聲音亦相紊也
　　外夷使入朝
外夷使入朝所過郡長吏例送迎張安道鎮南京髙麗
使經過公言臣班視二府不可為陪臣屈詔獨遣少尹
其後韓玉汝鎮潁昌亦言交趾小國其使人將過臣境
臣嘗備近弼難以抗禮按元豐中迓以兵官餞以通判
使副府謁其犒設令兵官主之請如故事從之仍詔所
過郡凡前宰相知判者亦如之蔣穎叔帥熙河西使卒
于中國柩過其境官屬議奠拜穎叔獨曰生見尚不拜
奈何屈膝向死者乃奠而不拜識者是之故事外夷國
王來朝宰相出笏見之使者則否紹興初髙麗使入貢宰
相乃出笏見之非故事時翟公㢲為㕘政嘗以為不可
明年復入貢始檢㑹張安道例下之經由州郡云
　　知軍州事
太守謂之知某州軍州事者言一州之軍事州事無所
不統也而或遇朝廷一時推行申嚴之事往往皆以繫
銜如隄岸逓角之類彼既長是郡則一郡之事皆所當
為似不須一一入銜也
　　都㕔簽㕔
州郡簽㕔舊謂之都㕔歐陽公尹師魯在錢思公幕中
有都㕔閒話是也宣和辛丑尚書省公相㕔改為都㕔
内外都㕔並行禁止懐安軍奏本軍都㕔乞以簽㕔為
名從之詔諸路依此簽㕔之名所由始也
　　謁刺
熙豐間士大夫謁刺與今略同而於年月前加一行云
牒件狀如前謹牒後見政宣間者則去此一行其間有
僧官㕘監司亦只書實官如提刑宣德之類其末稱裁
㫖此風尚淳古焉
　　座主門生
唐世極重座主門生之禮雖當五代衰亂典章隳壊之
餘然故事相仍此禮猶不敢廢在唐知舉所放進士以
己及第時名次為重和凝舉進士及第時第五其後知
舉選范質為第五質後拜相封魯國公官至宫傅皆與
凝同當時以為榮裴􁇍久在朝廷宰相馬裔孫桑維翰
皆􁇍禮部所放進士也後裔孫知舉放榜引新進士詣
􁇍􁇍喜作詩曰門生門下見門生世亦榮之維翰已作
相嘗過􁇍􁇍不迎不送人問其故􁇍曰我見桑公於中
書庶寮也桑公見我於私第門生也何送迎之有人亦
以為當
　
　
　
　
　
　
　
　
　
　
　
　
　梁谿漫志巻二
欽定四庫全書
　梁谿漫志卷三　　　　　　宋　費衮　撰
　　入閤
唐有入閤之制本朝因之按唐故事天子日御殿見羣
臣曰常㕘朔望薦食諸陵寢有思慕之心不能御前殿
則御便殿見羣臣曰入閤宣政前殿也謂之衙衙有仗
紫宸便殿也謂之閤其不御前殿而御紫宸也乃自正
衙喚仗由閤門而入百官俟朝于衙者因隨以入見故
謂之入閤然衙朝也其禮尊閤宴見也其事殺自乾符
巳後因亂禮闕天子不能日見羣臣而見朔望故正衙
常日廢仗而朔望入閤有仗習見既久遂以入閤為重
至出御前殿猶謂之入閤其後亦廢至唐明宗初即位
御史中丞李琪請復朔望入閤然有司不能講正其事
凡羣臣五日一入見中興殿便殿也此入閤之遺制而
謂之起居朔望一出御文明殿前殿也反謂之入閤琪
皆不能正故歐陽公譏之本朝建隆三年八月丙戍朔
御崇元殿文武百官入閤自後屢踵而行之太平興國
二年詔以八月一日入閤㑹雨而止又以入閤舊圖承
五代草創禮容不備於是命史館修撰楊徽之等討論
故事别為新圖淳化二年十二月丙寅朔遂行其禮於
文德殿右諫議大夫張洎既與徽之等同撰定新儀又
獨奏疏其略曰竊以今之乾元殿即唐之含元殿也在
周為外朝在唐為大朝冬至元日立全仗朝萬國在此
殿也今之文徳殿即唐之宣政殿也在周為中朝在漢
為前殿在唐為正衙凡朔望起居及册拜妃后皇子王
公大臣對四夷君長試制䇿舉人在此殿也今之崇德
即唐之紫宸殿也在周為内朝在漢為宣室在唐為上
閤即隻日常朝之殿也東晉太極殿有東西閤唐置紫
宸上閤法此制也且人君恭己南面向明紫㣲黄屋至
尊至重故廵幸則有大駕法從之盛御殿則有鈎陳羽
衛之嚴故雖隻日常朝亦須立仗前代謂之入閤儀者
葢隻日御紫宸上閤之時先於宣政殿前立黄麾金吾
仗俟勘契畢喚仗即自東西閤門入故謂之入閤今朝
廷且以文德正衙權宜為上閤甚非憲度竊見長春殿
正與文德殿南北相對伏請改創此殿以為上閤作隻
日立仗視朝之所其崇德殿崇政殿即唐之延英殿是
也為雙日常時聽斷之所庶乎臨御之式允叶常經今
輿論乃以入閤儀注為朝廷非常之禮甚無謂也臣又
聞唐初五日一朝景雲初始修貞觀故事自天寳兵興
之後四方多故肅宗而下咸隻日臨朝雙日不坐其隻
日或遇大寒盛暑陰霪泥濘亦放百官起居雙日宰相
當奏事即時特開延英召對或蠻夷入貢勲臣歸朝亦
特開紫宸引見臣欲望依前代舊䂓隻日視朝雙日不
坐其隻日遇大寒盛暑陰霪泥濘亦放百官起居其雙
日於崇德崇政兩殿召對宰臣常㕘官以下及非時蠻
夷入貢勲臣歸朝亦特開上閤引見並請凖前代故事
處分奏入不報淳化三年五月甲午朔御文德殿百官
入閤舊制入閤惟殿中省細仗隨兩省供奉官先入陳
於庭太宗以為儀衞太簡命有司更設黄麾仗其殿中
省細仗仍舊從新制也大中祥符七年四月令有司依
新定儀制重畫入閤圖有唐朝職官悉改之從東上閤
門從魏昭亮之請景祐元年二月知制誥李淑上時政
十議其第十議乞修起入閤之儀寳元二年仁宗謂輔
臣曰唐有入閤禮今不常行其久廢不講抑不可以行
於今乎於是㕘知政事宋庠奏䟽曰比蒙聖問有唐入
閤之儀今不常行臣退而討尋故事夫入閤乃有唐隻
日於紫宸殿受常朝之儀也謹案唐有大内又有大明
宫在大内之東北世謂之東内而謂大内為西内自髙
宗以後天子多在大明宫制度尤為華備宫之正南曰
丹鳳門門内第一殿曰含元殿大朝㑹則御之對北第
二殿曰宣政殿謂之正衙朔望大册拜則御之又對北
第三殿曰紫宸殿謂之上閤亦曰内衙隻日常朝則御
之據唐制凡天子坐朝必須立仗於正衙殿或乘輿止
御紫宸殿既喚仗自宣政殿兩門入是謂東西上閤門
也若以國朝之制則今之宣德門唐丹鳳門也大慶殿
唐含元殿也文德殿唐宣政殿也紫宸殿唐紫宸殿也
今或欲求入閤本意施於儀典即須先立仗於文德殿
之庭如天子止御紫宸殿即喚仗自東西閤門入如此
則差與舊儀相合但今之諸殿比於唐制南北不相對
值此為殊耳故後來論議因有未明又按唐自中葉以
還雙日及非時大臣奏事别開延英若今假日御崇政
延和是也乃知唐制每遇坐朝日即為入閤而叔世離
亂五代草創大昕之制更從簡易正衙立仗因而遂廢
其後或有行者常人之所罕見乃或謂之盛禮甚不然
也今之相傳入閤圖者是官司記常朝之制也如閤門
有儀制敕雜坐圖耳是何足為希濶之事哉况唐開元
舊禮本無此制至開寳中諸儒増附新禮始載月朔入
閤之儀又以文德殿為上閤差舛尤甚葢當時編撰之
士討求未至太宗朝儒臣張洎亦有論奏頗為精洽竊
恐朝廷他日修復正衙立仗欲下兩制使預加商𣙜以
正舊儀而議者以今之殿閤與唐不同遂不果行至熈
寧三年五月壬子用宋敏求王岐公等議始詔朔望御
文德殿立仗而罷入閤儀入閤之本末如此
　　元祐黨人
吾州蒼梧先生胡德輝(珵/)嘗對劉元城歎息張天覺之
亡元城無語蒼梧疑而問之元城云元祐黨人只是七
十八人後來附益者不是又云今七十七人都不存惟
某在耳元城為此言時實宣和六年十月六日也葢紹
聖初章子厚蔡亰卞得志凡元祐人皆籍為黨無非一
時忠賢七十八人者可指數也其後每得罪於諸人者
駸駸附益入籍至崇寧間京悉舉不附己者籍為元祐
姦黨至三百九人之多於是邪正混殽其非正人而入
元祐黨者葢十六七也建炎紹興間例加褒贈推恩其
後而議者謂其間多姦邪今日子孫又從而僥倖恩
典遂有詔甄别之
　　行卷
前輩行卷之禮皆與刺俱入葢使主人先閱其文而後
見之宣和間蒼梧胡德輝見劉元城尚仍此禮近年以
來率俟相見之時以書啟面投大抵皆求差遣匄私書
干請乞憐之言主人例避謝而入袖退閱一二見其多
此等語往往不復終卷彼方厭其干請安得為之延譽
士之自處既輕而先達待士之風至此亦掃地矣
　　氏族
氏族之譌久矣凡蔣邢茅胙祭周公之𦙍也此三者實
一姓也自分為三𣲖寖逺寖忘則為三姓矣退之所謂
徐與秦俱出韓與何同姓之類是也揚子雲於蜀無他
揚今此揚姓不復見亦皆雜於楊矣錢鏐有吴越吴越
之人避其諱以劉去偏傍而為金王審知據閩閩人避
其諱以沈去水而為尤二姓實一姓也今之稱複姓者
皆從省文如司馬則曰馬諸葛則曰葛歐陽則曰歐夏
侯則曰侯鮮于則曰于如此之類甚多相承不已複姓
又將混於單姓矣唐永貞元年十二月淳于姓改為于
以音與憲宗名同也至今二于無復可辨如豆盧葢唐
大族欽望瑑革皆嘗為相而此姓今不復見其殆混於
盧邪
　　王文貞壻入蜀
王文貞公為相長女壻韓忠憲例當守逺郡得洋州公
私語其女曰韓郎入川汝第歸吾家勿憂也吾若有求
於上他日使人指韓郎縁婦翁奏免逺適則其為損不
細矣忠憲聞之喜曰公待我厚也予竊謂王公此舉於
當國則甚公於處家則似未盡且婦從夫者也死生禍
福率當同之今其夫特為逺郡遽俾其女歸享安佚之
樂而使其夫獨被遐征之勞豈所以教為婦之道哉唐
李晟正嵗崔氏女歸寧責曰爾有家而姑在堂婦當治
酒食且以待賔客即卻之不得進晟武人尚知此為公
計者政使其女不肯逺適尤當以義責使偕行使人知
公雖父子之愛亦不肯容其私益彰至公之道則於為
國處家之際兩盡其至矣
　　司馬温公讀書法
司馬温公獨樂園之讀書堂文史萬餘巻而公晨夕所
常閱者雖累數十年皆新若手未觸者嘗謂其子公休
曰賈豎藏貨貝儒家惟此耳然當知寶惜吾每嵗以上
伏及重陽間視天氣晴明日即設几案於當日所側羣
書其上以曝其腦所以年月雖深終不損動至於啟卷
必先視几案潔浄藉以茵褥然後端坐看之或欲行看
即承以方版未嘗敢空手捧之非惟手汗漬及亦慮觸
動其腦每至看竟一版即側右手大指面襯其沿而覆
以次指面撚而挾過故得不至揉熟其紙每見汝輩多
以指爪撮起甚非吾意今浮屠老氏猶知尊敬其書豈
以吾儒反不如乎當宜誌之
　　髙宻辭起復
文選載李令伯乞養親表云臣宻今年四十有四祖母
劉今年九十有六是臣盡節於陛下之日長報劉之日
短也讀者惻然動心元祐三年髙宻郡王宗晟起復判
大宗正事連章力辭其言亦曰念臣執喪報親之日短
致命徇國之日長東坡時直禁林當草荅詔見其䟽而
哀之因入劄子乞聽所守詔從之
　　范淳父字
范淳父内翰之母夢鄧禹來而生淳父故名祖禹字夢
得温公與之帖云按鄧仲華傳仲華内文明篤行淳備
輒欲更表德曰淳備既協吉夢又可止訛且與令德相
應未審可否次日復一帖云昨夕再思淳備字太顯而
盡不若單字淳臨時配以甫子而稱之五十則稱伯仲
亦猶子路或稱季路是也如何如何予因是推之劉仲
原父貢父錢穆父皆只一字或謂仲原父用程伯休父
三字之法非也伯休父亦只一字耳葢伯仲與甫之類
本語助特後世以便於稱謂非以表其徳也凡今以伯
仲甫子之類為助者皆取單字葢亦古之遺意焉爾
　　射鴈堂
閒樂先生陳公伯修(師錫/)在太學與了翁友善一日同
集宗室淄王圃中有鴈陣過相與戲曰明年魁天下者
當中首鴈伯修引弓射之一矢中其三了翁不中須臾
又有鴈陣過焉了翁射之亦中其三伯修笑曰公其後
牓耶了翁曰果然當為公代其明年徐鐸榜伯修果以
第三人登第後三年了翁登第亦第三人皆為昭慶軍
節度掌書記果相與為代因名便㕔為射鴈堂先是了
翁將唱第問投子山道者云我作狀元否應曰無時一
有時三了翁惘然莫測是嵗時彦魁天下了翁居其三
始悟前語
　　閒樂異事
閒樂陳公伯修宣和三年以祠官居南徐一日書寢夢
至一處殿宇巍然中有人冠服如天帝正坐侍衛環列
贊者引公拜殿下命之升殿慰藉久之謂曰卿平生論
事章䟽可悉録以進呈公對曰臣在杭州日因陳正彚
事郡守賈偉節遣人搜取多已焚滅今恐不能盡記帝
曰能記者録以進即有仙官導公至廡下幕中設几案
筆硯有一青册公方沉吟間僊官曰不必追記盡在是
矣開册示之則平日所草章䟽具在雖經焚毁者亦備
載無遺公即䄂以進帝喜曰已安排卿第六等官矣遂
覺呼其子大理寺丞昱至前引其手按其項則十字裂
如小兒䪿其熱如火謂之曰與吾書謁刺數十將别親
舊吾去矣其子請曰大人何往公告以夢子曰此吉夢
其殆有歸詔耶公曰不然豐相之臨終亦夢朝帝葢永
歸之兆也已而再寢頃之覺復謂其子曰適又夢入黑
漆屋三間此棺槨之象吾去必矣俄南徐太守虞純臣
遣人招其子告之曰適尊公有狀丐掛冠正康彊何乃
爾莫測其意是以扣公言未既聞傳呼陳殿院來若已
知其故者謂太守曰死生定數也公何訝戒其子曰凡
吾治命事不可妄易遂歸㩦親戚數十人酌酒告別既
退命諸子子婦皆坐置酒諄諄告戒家人見公無疾而
遽若是愕眙不知所荅迨夜入寢有婢杏香奔告諸子
曰殿院咳逆不止若疾狀諸子亟走至則已趺坐而一
足猶未上命其子為收之纔畢而終終之七日忽有僧
欲入弔其家以素不之識止之僧云我誠不識公但疇
昔之夜在𤓰洲忽夢一官人着朱騎馬導從甚盛凌波
而北人馬皆不濡傍人指云此陳殿院也洎入城見羣
僧來作佛事乃知之故欲瞻敬遺像非有所求也時名
流多作挽詩紀其事黄冕仲(裳/)云不須更草玉樓記已
作仙官第六人張子韶(九成/)云凌波應作水中仙葢謂
此乃知世之偉人皆非混混流轉者傅說騎箕而為列
星其可信矣
　　元城了翁表章
今時士大夫論四六多喜其用事精當下字工巧以為
膾炙人口此固四六所尚前輩表章固不廢此然其剛
正之氣形見於筆墨間讀之使人聳然人主為之改容
姦邪為之破膽元符末劉元城自貶所起帥鄆當過闕
公謝表云志惟許國如萬折之而必東忠以事君雖三
巳之而無慍坐是遂不得入見大觀間陳了翁在通州
編修政典局取尊堯集了翁以表繳進其語有云愚公
老矣益堅平險之心精衛眇然未捨填波之願後竟再
坐貶此二表於用事下字亦皆精切而氣節凛凜如嚴
霜烈日與退之所謂登泰山之封鏤白玉之牒者似不
侔矣
　　王定國記東坡事
王定國甲申雜記云天下之公論雖讎怨不能奪李定
鞫治東坡獄正急一日將朝忽於殿門謂同列曰蘇軾
誠竒才也衆莫敢對定曰雖二三十年前所作文字詩
句引證經傳隨問即荅無一字差舛誠天下之竒才也此
恐未必然按東坡自熙寧初荆公行新法自是詩語多
及新法之不便元豐二年言者論其作詩譏諷遂得罪
相距止十年耳不至二三十年也籍使能記二三十年
作詩文之因人皆可能似不足為東坡道也定國記此
特愛東坡之過云爾
　梁谿漫志卷三
欽定四庫全書
　梁谿漫志巻四　　　　　　宋　費衮　撰
　　東坡教人讀檀弓
東坡教人讀檀弓山谷謹守其言傳之後學檀弓誠文
章之模範凡為文記事常患意晦而辭不達語雖蔓衍
而終不能發明惟檀弓或數句書一事或三句書一事
至有兩句而書一事者語極簡而味長事不相涉而意
脉貫穿經緯錯綜成自然之文此所以為可法也
　　東坡識任德翁
蜀人任孜字遵聖以學問氣節雄鄉里兄弟皆從老蘇
游東坡所謂大任剛烈世無有疾惡如風朱伯厚者其
後在京師有哭遵聖詩云老任况豪俊先子推輩行又
云平生惟一子抱負珠在掌見之齠齓中巳有食牛量
其子後立朝果著大節即德翁也東坡眼目髙觀人於
齠齓間已能如此妙矣夫
　　東坡西湖了官事
柬坡鎮餘杭遇遊西湖多令旌旗導從出錢塘門坡則
自湧金門從一二老兵泛舟絶湖而來飯于普安院徜
徉靈隠天竺間以吏牘自隨至冷泉亭則据案剖決落
筆如風雨分爭辯訟談笑而辦已乃與僚吏劇飲薄晚
則乘馬以歸夾道燈火縱觀太守有老僧紹興末年九
十餘幼在院為蒼頭能言之當是時此老之豪氣逸韻
可以想見也
　　東坡改和陶集引
東坡既和淵明詩以寄潁濵使為之引潁濵屬藁寄坡
自欲以晚節師範其萬一也其下云嗟夫淵明隠居以
求志詠歌以忘老誠古之達者而才實拙若夫子瞻仕
至從官出長八州事業見於當世其剛信矣而豈淵明
之拙者哉孔子曰述而不作信而好古竊比於我老彭
古之君子其取於人則然東坡命筆改云嗟夫淵明不
肯為五斗粟一束帶見鄉里小人而子瞻出仕三十餘
年為獄吏所折困終不能悛以陷大難乃欲以桑榆之
末景自託於淵明其誰肯信之雖然子瞻之仕其出入
進退猶可攷也後之君子其必有以處之矣孔子曰述
而不作信而好古竊比於我老彭孟子曰曾子子思同
道區區之迹葢未足以論士也此文今人皆以為潁濵
所作而不知東坡有所筆削也宣和間六槐堂蔡康祖
得此藁於潁濵第三子(遜/)因録以示人始有知者
　　東坡教人作文冩字
葛延之在儋耳從東坡遊甚熟坡嘗教之作文字云譬
如市上店肆諸物無種不有却有一物可以攝得曰錢
而已莫易得者是物莫難得者是錢今文章詞藻事實
乃市肆諸物也意者錢也為文若能立意則古今所有
翕然並起皆赴吾用汝若曉得此便㑹做文字也又嘗
教之學書云世人寫字能大不能小能小不能大我則
不然胷中有箇天來大字世間縱有極大字焉能過此
從吾胷中天大字流出則或大或小惟吾所用若能了
此便㑹作字也嘗為作龜冠詩送其行葛以語胡蒼梧
蒼梧為記之此大匠誨人之妙法學者不可不知也
　　東坡謫居中勇於為義
陸宣公謫忠州杜門謝客惟集藥方葢出而與人交動
作言語之際皆足以招謗故公謹之後人得罪遷徙者
多以此為法至東坡則不然其在惠州也程正輔為廣
中提刑東坡與之中外凡惠州官事悉以告之諸軍闕
營房散居市井窘急作過坡欲令作營屋三百間又薦
都監王約指使藍生同幹惠州納秋米六萬三千餘石
漕符乃令五萬以上折納見錢坡以為嶺南錢荒乞令
人户納錢與米並從其便博羅大火坡以為林令在式
假不當坐罪又有心力可委欲專牒令修復公宇倉庫
仍約束本州科配惠州造橋坡以為吏孱而胥横必四
六分分了錢造成一座河樓橋乞選一健幹吏來了此
事又與廣帥王敏仲書薦道士鄧守安令引蒲澗水入
城免一城人飲鹹苦水春夏疾疫之患凡此等事多涉
官政亦易指以為恩怨而坡奮然行之不疑其勇於為
義如此謫居尚爾則立朝之際其可以死生禍福動之
哉
　　東坡縁在東南
東坡平生宦游多在淮浙間其始通守餘杭後又為守
杭人樂其政而公樂其湖山嘗過夀星院恍然記若前
身游厯者其於是邦每有朱仲卿桐鄉之念謫居於黄
凡五年移汝既去黄夜行武昌山上回望東坡聞黄州
鼓角凄然泣下賦詩云黄州鼓角亦多情送我南來不
辭逺尋上章乞居常州其後謝表有買田陽羨誓畢此
生之語在禁林與胡完夫蔣穎叔醻唱皆以卜居陽羨
為言晚自儋北歸愛龍舒風土欲居焉乃令郡之隠士
李惟熙買田以老已而得子由書言桑榆末景忍復離
别遂欲北還潁昌作書與惟熙云然某縁在東南終當
㑹合願君志之未易盡言也至儀真乃聞忌之者猶欲
攻擊遂不敢兄弟同居竟居毗陵以薨縁在東南之語
乃爾明騐古之偉人自能前知所謂有開必先者不假
數術也
　　東坡卜居陽羨
建中靖國元年東坡自儋北歸卜居陽羨陽羨士大夫
猶畏而不敢與之游獨士人邵民瞻從學於坡坡亦喜
其人時時相與杖䇿過長橋訪山水為樂邵為坡買一
宅為錢五百緡坡傾囊僅能償之卜吉入新第既得日
矣夜與邵步月偶至一村落聞婦人哭聲極哀坡徙倚
聽之曰異哉何其悲也豈有大難割之愛觸於其心歟
吾將問之遂與邵推扉而入則一老嫗見坡泣自若坡
問嫗何為哀傷至是嫗曰吾家有一居相傳百年保守
不敢動以至於我而吾子不肖遂舉以售諸人吾今日
遷徙來此百年舊居一旦訣别寧不痛心此吾之所以
泣也坡亦為之愴然問其故居所在則坡以五百緡所
得者也坡因再三慰撫徐謂之曰嫗之舊居乃吾所售
也不必深悲今當以是屋還嫗即命取屋劵對嫗焚之
呼其子命翌日迎母還舊第竟不索其直坡自是遂還
毗陵不復買宅而借顧塘橋孫氏居暫憇焉是嵗七月
坡竟歿于借居前輩所為類如此而世多不知獨吾州
傳其事云
　　東坡嬾版
東坡北歸至儀真得暑疾止于毗陵顧塘橋孫氏之館
氣寖上逆不能卧時晉陵邑大夫陸元光獲侍疾卧内
輟所御嬾版以獻縱横三尺偃植以受背公殊以為便
竟據是版而終後陸君之子以屬蒼梧胡德輝為之銘
曰參沒易簀由殪結纓斃而得正匪死實生堂堂東坡
斯文棟梁以正就木猶不忍僵昔我邑長君先大夫侍
聞夢奠啟手舉扶木君戚施匪屏匪几詒萬子孫無曰
不祥之器
　　毗陵東坡祠堂記
東坡自黄移汝上書乞居常其後謝表有買田陽羨誓
畢此生之語在禁林與胡完夫蔣穎叔唱和有云惠山
山下土如濡陽羨溪頭米勝珠賣劍買牛吾欲老殺雞
為黍子來無又云雪芽我為求陽羨乳水君應餉惠山
晚自儋耳北還﨑嶇萬里徑歸南蘭陵以殁葢出處窮
達三十年間未嘗一日忘吾州者而郡無祠宇奠謁之
所邦人以為闕文乾道壬辰太守晁彊伯(子健/)來始築
祠於郡學之西塑東坡像其中又於士夫家廣摹畫像
或朝服或野服列於壁間而晁侍郎(公武/)為之記其略
曰公武聞諸世父景迂生崇寧間賊臣擅國顛倒天下
之是非人皆畏禍莫敢莊語公之𦵏也少公黄門銘其
壙亦非實録其甚者以賞罰不明罪元祐以改法免役
壞元豐指温公才智不足而謂公之斥逐出其遺意稱
蔡確謗讟可赦而謂公之進用自其遷擢章子厚之賊
害忠良而謂公與之友善林希之詆誣善類而云公嘗
汲引之嗚呼若然則公之上清儲祥忠清粹德二碑及
諸奏議著述皆誕謾歟公武因子健之請伏自思念嵗
月滋久耆舊日益淪喪存者皆邈然後進則緒言將零
落不傳於是不敢以不能為觧而輒載其事惟公當元
祐時起於謫籍登金門玉堂極禮樂文章之選及章蔡
竄朋黨於嶺表而公獨先朝廷追復黨人官爵而公獨
後立朝本末彰明較著如此豈有他哉昔陳仲弓送中
常侍父之𦵏非以為賢從者詈楚公子曰𨽻也不力非
以為不肖皆有為而發豈少公之意或出於此非耶後
世不知其然惟斯言是信則為盛德之累大矣因述景
迂生之語俾刻之樂石庶異日網羅舊聞者有考記成
彊伯刻石為二碑一置之郡齋一置之陽羨洞靈觀用
杜元凱之法葢欲俱傳不朽其措意甚美然東坡公之
名節固自萬世不磨矣
　　武臣獻東坡啟
東坡帥定武有武臣狀極朴陋以啟事來獻坡讀之甚
喜曰竒文也客退以示幕客李端叔問何者最為佳句
端叔曰獨開一府收徐庾於幕中並用五材走孫吴於
堂下此佳句也坡曰非君誰識之者端叔笑謂坡曰視
此郎眉宇間決無是語得無假諸人乎坡曰使其果然
固亦具眼矣即為具召之與語甚歡一府皆驚竹坡老
人周少隠(紫芝/)聞之李端叔嘗記其事
　　東坡戴笠
東坡在儋耳一日過黎子雲遇雨乃從農家借篛笠戴
之著屐而歸婦人小兒相隨爭笑邑犬羣吠竹坡周少
隠有詩云持節休誇海上蘇前身便是牧羊奴應嫌朱
紱當年夢故作黄冠一笑娱遺迹與公歸物外清風為
我襲庭隅憑誰喚起王摩詰畫作東坡戴笠圖今時亦
有畫此者然多俗筆也
　東坡荔支詩
柬坡食荔支詩有云雲山得伴松檜老霜雪自困樝梨
麄常疑上句似汎此老不應爾後見習閩廣者云自福
州古田縣海口鎮至于海南凡宰上木松檜之外悉雜
植荔子取其枝葉蔭覆彌望不絶此所以有伴松檜之
語也
　　東坡用事對偶精切
東坡詞源如長江大河洶涌奔放瞬息千里可駭可愕
而於用事對偶精妙切當人不可及如張子野買妾詩
全用張氏事祭徐君猷文全用徐氏事送李方叔下第
詩用古戰塲日五色皆當家事殆如天成徐君猷孟亨
之皆不飲作詩戲之用徐邈孟嘉飲酒事仍各舉當時
全語以為對其通守餘杭日荅髙麗使私覿狀云歸時
事於宰旅方勞逺勤發私幣於公卿亦蒙見及發幣一
事非外夷使者致饋之故實乎
　　退之東坡用先後語
退之南山詩云或齊若友朋或差若先後人多不知先
後之義練塘洪慶善吏部(興祖/)引前漢志云見神於先
後宛若其注云兄弟妻闗中呼為先後予觀東坡徐州
謝上表云信道直前曾無坎井之避立朝寡助誰為先
後之容或疑先後不可對坎井葢不知亦出於此也
　　東坡文效唐體
柬坡之文浩如河漢濤瀾奔放豈區區束縳於隄防者
而作徐君猷祭文及徐州鹿鳴燕詩序全用四六效唐
人體而益工葢以文為戲耶
　　東坡録沿流館詩
東坡在翰林被㫖作上清儲祥宫碑哲宗親書其額紹
聖黨禍起磨去坡文命蔡元長别撰玉局遺文中有詩
云淮西功德冠吾唐吏部文章日月光千載斷碑人膾
炙不知世有段文昌其題云紹聖中得此詩於㳂流館
中不知何人作也戲録之以益篋笥之藏此詩乃東坡
自作葢寓意儲祥之事特避禍故託以得之味其句法
則可知矣
　　石屋洞題名
臨安石屋洞崕石上有題名二十五字云陳襄蘇頌孫
奕黄灝曾孝章蘇軾同遊熙寧六年二月二十一日内
東坡姓名磨去僅存髣髴葢崇寜黨禍時也
　　栁展如論東坡文
東坡歸自海南遇其甥栁展如(閎/)出文一卷示之曰此
吾在嶺南所作也甥試次第之展如曰天慶觀乳泉賦
詞意髙妙當在第一鍾子翼哀詞别出新格次之他文
稱是舅老筆甥敢優劣邪坡歎息以為知言展如後舉
似洪慶善慶善䟦東坡帖具載其語
　　貶所敬蘇黄
元祐黨禍烈於熾火小人交扇其熖傍觀之君子深畏
其酷惟恐黨人之塵㸃汙之也而東坡之在儋儋守張
中事之甚至且日從叔黨棋以娯東坡洎張觧官北歸
坡凡三作詩送之魯直之在戎戎守彭知㣲每遣吏李
珍調護其逆旅之事無不可人意當是之時而二守乃
能如此其義氣可書張竟以此坐謫云
　　昌化盛事
東坡眉人貶昌化任德翁亦眉人後亦貶昌化張才叔
贈德翁詩云儋耳百年經僻陋眉山二老繼驅除德翁
和云身投魑魅家何在澤逮昆蟲罪未除蘇任兩公同
鄉里同貶所大節相望顧儋耳獨何幸也
　　侍兒對東坡語
東坡一日退朝食罷捫腹徐行顧謂侍兒曰汝輩且道
是中有何物一婢遽曰都是文章坡不以為然又一人
曰滿腹都是識見坡亦未以為當至朝雲乃曰學士一
肚皮不入時宜坡捧腹大笑
　
　
　
　
　
　
　
　
　
　
　梁谿漫志卷四
欽定四庫全書
　梁谿漫志卷五　　　　　　宋　費衮　撰
　　優孟孫叔敖歌
史記載優孟言孫叔敖事曰楚相孫叔敖知其賢人也
善待之病且死屬其子曰我死汝必貧困若往見優孟
言我孫叔敖之子也居數年其子窮困負薪逢優孟與
言曰我孫叔敖子也父且死時屬我貧困往見優孟優
孟曰若無逺有所之即為孫叔敖衣冠抵掌談語嵗餘
像孫叔敖楚王及左右不能别也莊王置酒優孟前為
夀莊王大驚以為孫叔敖復生也欲以為相優孟曰請
歸與婦計之三日而為相莊王許之三日後優孟復來
王曰婦言何謂孟曰婦言慎無為楚相不足為也如孫
叔敖之為楚相盡忠為亷以治楚楚王得以覇今死其
子無立錐之地貧困負薪以自飲食必如孫叔敖不如
自殺因歌曰山居耕田苦難以得食起而為吏身貪鄙
者餘財不顧恥辱身死家室富又恐受賕枉法為姦觸
大罪身死而家滅貪吏安可為也念為亷吏奉法守職
竟死不敢為非亷吏安可為也楚相孫叔敖持亷至死
方今妻子窮困負薪而食不足為也於是莊王謝優孟
乃召孫叔敖子封之寢丘史記所載如此予嘗游浮光
叔敖即是郡期思縣人也期思今廢為鎮予得漢延熹
中所立碑書是事㣲有不同云病甚臨卒將無棺槨令
其子曰優孟曾許千金貸吾孟楚之樂長與相君相善
雖言千金實不負也卒後數年莊王置酒以為樂優孟
乃言孫君相楚之功即忼慨髙歌涕泣數行(闕一/字)投首
王王心感動覺悟問孟孟具列對即求其子而加封焉
子辭父有命如楚不忘亡臣社稷(闕一/字)而欲有賞必於
潘國下濕墝埆人所不貪遂封潘鄉潘即固始也而所
載歌絶竒曰貪吏而可為而不可為亷吏而可為而不
可為貪吏而不可為者當時有汙名而可為者子孫以
家成亷吏而可為者當時有清名而不可為者子孫困
窮披褐而賣薪貪吏常苦富亷吏常苦貧獨不見楚相
孫叔敖亷潔不受錢味其詞語憤世疾邪含思哀怨過
於慟哭比之史記所書逺甚聽者安得不感動也歐陽
公集古録謂㣲斯碑後世遂不復知叔敖名饒又謂碑
亦罕傳余以集録二十年間求之博且勤乃得之云
　　史載禍福報應事
史書載禍福報應事當示勸懲之意班固書田蚡殺魏
其灌夫事其末云蚡疾一身盡痛若有擊者謼服謝辠
上使視鬼者瞻之曰魏其與灌夫共守笞欲殺之竟死
其意葢謂蚡雖幸逃人戮鬼得而誅之矣故書之所以
示戒也唐書載崔器議達奚珣罪抵死後器病叩頭云
達奚尹訴於我三日卒夫珣之叛君附賊死有餘罪器
守正据法尚何所訴又安能為正人之厲哉徒使逆徒
用以藉口此等事削而不書可也
　　古者居室皆稱宫
古者居室貴賤皆通稱宫初未嘗分别也秦漢以來始
以天子所居為宫矣禮記云父子異宫又云儒有一畆
之宫環堵之室林子中在京口作詩寄東坡云欲喚無
家一房客五雲樓殿鏁鼇宫而東坡和云卭頭莫喚無
家客歸掃峩眉一畆宫葢本諸此
　　諸父大人
伯叔父謂之諸父兄弟之子謂之猶子故皆可稱為父
子二疏傅受乃廣之兄子而班固書曰即日父子俱移
病又今人稱父為大人而此書受叩頭曰從大人議則
諸父亦通稱猶孟子之所謂大人者葢皆尊者之稱爾
　　子者男子通稱
子者男子之通稱若文字間稱其師則曰子某子復冠
子字於其上者示特異於常稱曰吾所師者則某子云
爾列子乃其門人所集故曰子列子公羊之書其弟子
稱其為子公羊子至隠十一年稱子沈子何休注曰子
沈子後師沈子稱子冠氏上者著其為師也不但言子
曰者辟孔子也其不冠子者他師也陳後山以南豐瓣
香稱為子曾子葢用此法劉夢得自為傳乃加子於上
者非是而今人承其誤亦多以自稱或稱其朋友皆失
之矣
　　前言往行有所感發
士大夫多識前言往行豈獨資談柄為觀美葢欲施之
用也國初遣盧多遜使李國主還艤舟宣化口使人白
國主曰朝廷重修天下圖經史館獨闕江東諸州願各
求一本以歸國主亟令繕冩送與之於是多遜盡得其
十九州之形勢屯戍逺近户口多寡以歸朝廷始有用
兵之意熙寧中髙麗入貢所經州縣悉要地圖所至皆
造送山川道路形勢險易無不備載至揚州牒州取地
圖是時陳秀公守揚紿使者欲盡見兩浙所供圖倣其
䂓模供造及圖至都聚而焚之具以事聞秀公之舉蓋
因前事有所感發也
　　老而能學
曹孟德嘗言老而能學惟吾與袁伯業東坡云此事不
獨今人不能古人亦自少也東坡以論語觧寄文潞公
書云就使無取亦足見其窮不忘道老而能學也予竊
謂年齒寖髙而能留意於學此固非易事然於其中亦
自有味蓋老者更事既熟見理既明開卷之際迎刃而
觧如行舊路而見故人所謂温故知新者人於少年讀
書與中年晚年所見各不同其作文亦然故老而能學
蓋自有以樂之也
　　温公論商鞅
温公論魏惠王有一商鞅而不能用使還為國害喪地
七百里竄身大梁予竊謂商鞅刻薄之術始能帝秦卒
能亡秦使用之於魏其術猶是也孟子不逺千里而來
惠王猶不能聽其言其妄庸可知矣温公不責惠王以
不聽孟子仁義之言而乃責其不用商鞅功利之說何
耶公於此必有深意特予未之曉爾
　　辨髙祖卧内奪韓信軍
史記西漢所書髙祖即卧内奪韓信軍事殊可疑且信
為漢名將凡用兵之法敵人動息尚當知之豈有其主
夜宿傳舎而軍中不知其斥候不明可想見矣周亞夫
屯細栁天子先驅至不得入今乃使人晨入其卧内稱
漢使者至麾召諸將易置其軍而猶不知信方起乃知
獨漢王來大驚則其軍門壁壘蕩然無禁所謂紀律果
安在邪設或敵人倣此而為之其敗亡可立而待也項
羽死髙祖又襲奪其軍夫為將而其軍每為襲奪則真
成兒戲爾信號能申軍法恐不應至是也
　　平淮西碑誤
唐憲宗以永貞元年八月即位是月劍南西川劉闢自
稱留後十一月夏綏銀節度留後楊惠琳反元和元年
三月辛巳楊惠琳伏誅十月戊子劉闢伏誅事皆在元
和元年而退之平淮西碑云明年平夏又明年平蜀葢
誤也新唐書載此碑刪去明年平夏一句
　　晉史書事鄙陋
晉史書事鄙陋可笑者非一端如論阮孚好屐祖約好
財同是累而未判得失夫蠟屐固非雅事然特嗜好之
僻爾豈可與貪財下俚者同日語哉而作史者必待客
見其料財物傾身障簏意未能平方以分勝負此乃市
井屠沽之所不若何足以汙史筆尚安論勝負哉許敬
宗之徒汙下無識東坡以為人奴不為過也
　　論姚崇序進郎吏
姚崇序進郎吏明皇仰視殿屋崇再三言之終不應崇
懼趨出髙力士侍側曰大臣奏事陛下當面加可否柰
何一不省察帝曰朕任崇以天下事當進賢退不肖郎
吏卑秩乃一一以煩朕耶㑹力士傳㫖省中為道帝語
崇乃喜聞者皆服帝識人君之體後之論史者亦美之
予謂明皇怠心已兆於此夫官吏雖有崇卑之異然一
吏不肖則一事隳君相共議亦理之常不應以其㣲而
忽之政使欲示信任之意亦當因是面加開諭使崇曉
然於心豈宜傲睨峻拒忿然不荅則是厭萬幾之繁畏
惡之意已形於外不復顧省矣其後竟委政於李林甫
専擅國柄付邊事於安禄山卒致大亂蓋胎於拒姚崇
之時也
　　􁇻錯名如字讀
􁇻錯之名古今皆讀如措字潘岳西征賦云越安陵而
無譏諒惠聲之寂寞弔爰絲之正議仗梁劍於東郭訊
景皇於陽丘爰信讒而矜謔殞吴嗣於局下葢發怒於
一博成七國之稱亂翻助逆以誅錯恨過聽之無討兹
沮善而勸惡據此則乃如字讀而前輩初不然不知岳
何所據耶
　　西漢句讀
西漢極有好語患在讀者亂其句讀(去/聲)如衛青傳云人
奴之生得無笞罵足矣安得封侯事乎人奴之為一句
生得無笞罵足矣為一句生讀如生乃與噲等為伍之
生謂人方奴我平生得無笞罵已足矣安敢望封侯事
則語有意味而句法雄健今人或以人奴之生為一句
只移一字在上句便凡近矣
　　西漢溝洫志
西漢溝洫志載賈讓治河䇿云河從河内北至黎陽為
石隄激使東抵東郡平岡又為石隄使西北抵黎陽觀
下又為石隄使東北抵東郡津北又為石隄使西北抵
魏郡昭陽又為石隄激使東北百餘里間河再西三東
讀者多善其五用石隄字而不為冗複予謂其源葢出
於禹貢自導河積石而下至九州攸同一段纔二百餘
字而用東至北至者凡三十餘皆連屬重複讀之初不
覺其煩政如崇山峭壁先後崛立愈險愈竒班固蓋法
此
　　作史華實相副
質勝文則野文勝質則史作史者當務華實相副須能
摹寫當時情狀如在目前乃為盡善若惟務語簡則下
筆之際必有没其本意者如始皇見茅焦之時記事者
書云王仗劍而坐口正沫出觀口正沫出四字則始皇
鷙忍虎視之狀赫然可見矣作史之法當然也
　　論季布
季布面折廷爭欲斬樊噲殿上皆恐吕后罷朝遂不復
議擊匈奴其剛直可知矣曹丘生數招權顧金錢事貴
人趙談等與竇長君善布以書諫長君使勿與通其始
固亦善矣及曹丘來見初無他說止進諂辭以悅之謂
其得聲梁楚間欲游揚其名於天下其姦佞取媚亦猶
所以待趙談竇長君耳為布者當罵而弗與通如袁盎
之絶富人可也顧乃大悅引為上客布至此何謬耶
　　辨唐太宗臂鷂事
通鑑載唐太宗嘗自臂鷂望見魏徴來納之懐徴奏事
故久不已鷂竟死懐中按白樂天元和十五年獻續虞
人箴云降及宋璟亦諫𤣥宗温顔聴納獻替從容及璟
趨出鷂死握中故開元事播于無窮則是宋璟諫明皇
非魏徴諫太宗也樂天在當時耳目相接必有据依殆
史之誤抑豈二事皆然適相似耶
　　五代典章
五季承唐之後雖兵革相尋然去唐未逺制度典章人
猶得以持循如蕭希甫論内宴樞宻使不當坐李琪為
僕射太常禮院言無送上之文馬縞趙咸議嫂叔之服
崔稅以宰相改其所草制而引經固争使當時人人能
守唐制如此豈不能久立國乎
　　老泉贊畫五星
老泉贊吴道子畫五星云粧非今人唇傅黒膏予常疑
霄漢星辰之尊而粧飾乃如是之妖何也及觀唐五行
志元和末婦人為圓髻椎髻不設鬢飾不施朱粉惟以
烏膏注唇狀若悲啼乃悟唐之俗工作時世粧嫁名道
子以紿流俗星辰不如是也
　　痛飲讀離騷
昔人有云痛飲讀離騷可稱名士世往往道其語予常
笑之方痛飲時天地一醉萬物同歸乃復攢眉於幽憂
悲憤之作而顧稱名士耶張季鷹云使我有身後名不
如即時一桮酒真達者之言也
　　通鑑不載離騷
邵公濟(博/)著書言司馬文正公修通鑑時謂其屬范純
父曰諸史中有詩賦等若止為文章便可删去葢公之
意士欲立於天下後世者不在空言耳如屈原以忠廢
至沈汨羅以死所著離騷淮南王太史公皆謂可與日
月爭光豈空言哉通鑑并屈原事盡削去之春秋襃毫
髪之善通鑑掩日月之光何耶公當有深識求於考異
中無之予謂三閭大夫以忠見放然行吟恚懟形於色
詞揚巳露才班固譏其怨刺所著離騷皆幽憂憤歎之
作非一飯不忘君之誼蓋不可以訓也若所謂與日月
爭光者特以襃其文詞之美耳温公之取人必考其終
始大節屈原沈淵葢非聖人之中道區區絺章繪句之
工亦何足筭也
　　四六談麈差誤
古今人作詩話多矣近世謝景思(伋/)作四六談麈王性之
(銍/)作四六話甚新而竒前未嘗有此然談麈載陳去非
草義陽朱丞相起復制云眷予次輔方宅大憂有以宅
憂為言者令貼麻陳改云方服私艱說者又以為語忌
又云叔祖逍遥公(謝顯/道也)初不入黨籍朱子發(震/)内相以
初廢錮乞依黨籍例命一子官伋為作謝啟云刻石刋
章偶逃部黨按景思記此二事皆誤宅憂二字乃有㫖
令綦處厚貼麻去非曾待罪非令其自貼改也謝顯道
崇寧元年入黨籍至四年立姦黨碑時出籍久矣一子
得致仕恩僅監竹木務而卒故子發為請于朝復得一
子官其奏牘云名在黨籍是也景思記當時所見偶爾
差舛恐誤作史者采取故為是正之
　　莊嶽齊地名
孟子論齊語而曰引而置之莊嶽之間數年注莊嶽齊
地也左傳襄公二十八年齊亂伐内宫弗克又陳於嶽
注嶽里名也曹㕘為齊相屬後相曰以齊獄市為寄勿
擾也獄字合從嶽音葢謂嶽市乃齊闤闠之地姦人所
容故當勿擾之耳
　梁谿漫志卷五
欽定四庫全書
　梁谿漫志巻六　　　　　　宋　費衮　撰
　　成都大成殿
成都大成殿建於東漢初平中氣象雄渾漢人以大隸
記其修築嵗月刻於東楹至今千餘年巋然獨存殆猶
魯靈光也紹興丙辰高宗因府學教授范仲殳有請親
御翰墨書大成之殿四字賜之其後胡承公(世將/)宣撫
川陜治成都詣殿周視棟梁但爲易其太腐者增瓦數
千而不敢改其舊云
　　蜀中石刻東坡文字藁
蜀中石刻東坡文字藁其改竄處甚多玩味之可發學
者文思今具注二篇於此乞校正陸贄奏議上進劄子
學問日新下云而臣等才有限而道無窮於臣字上塗
去而字竊以人臣之獻忠改作納忠方多傳於古人改
作古賢又塗去賢字復注人字智如子房而學則過改
學字作文但其不幸所事暗君改所事暗君作仕不遇
時德宗以苛察爲明改作以苛刻爲能以猜忌爲術而
贄勸之以推誠好用兵而贄以消兵爲先好聚財而贄
以散財爲急後於逐句首皆添注德宗二字治民馭將
之方先冩馭兵二字塗去注作治民改過以應天變改
作天道遠小人以除民害改作去小人以陛下聖明若
得贄在左右則此八年之久可致三代之隆自若字以
下十八字並塗去改云必喜贄議論但使聖賢之相契
卽如臣主之同時昔漢文聞頗牧之賢改漢文聞三字
作馮唐論取其奏議編冩進呈塗去編字却注稍加校
正繕五字臣等無任區區愛君憂國感恩思報之心改
云臣等不勝區區之意獲鬼章告裕陵文自孰知耘耔
之勞而下云昔漢武命將出師而呼韓來廷効於甘露
憲宗勵精講武而河湟恢復見於大中後乃悉塗去不
用獷彼西𦍑改作憬彼西戎號稱右臂改作古稱非愛
尺寸之疆改作非貪自不以賊遺子孫而下云施於冲
人坐守成筭而董氊之臣阿里骨外服王爵中藏禍心
與將鬼章首犯南川後乃自與將而上二十六字並塗
去改云而西蕃首領鬼章首犯南川爰敕諸將改作申
命諸將蓋酬未報之恩改作争酬生擒鬼章改作生獲
其下一聮初云報谷吉之寃遠同彊漢雪渭水之耻尚
陋有唐亦皆塗去乃用此二事别作一聮云頡利成擒
初無渭水之耻郅支授首聊報谷吉之寃末句務在服
近而柔遠改作來遠
　　温公論碑誌
温公論碑誌謂古人有大勲德勒銘鐘鼎藏之宗廟其
葬則有豐碑以下棺耳秦漢以來始命文士襃贊功德
刻之於石亦謂之碑降及南朝復有銘誌埋之墓中使
其人果大賢耶則名聞昭顯衆所稱頌豈待碑誌始爲
人知若其不賢也雖以巧言麗辭强加采飾徒取譏笑
其誰肯信碑猶立於墓道人得見之誌乃藏於壙中自
非開發莫之覩也蓋公剛方正直深嫉諛墓而云然予
嘗思之藏誌於壙恐古人自有深意韓魏公四代祖葬
於趙州五代祖葬於博野子孫避地歴祀綿遠遂忘所
在魏公旣貴始物色得之而疑信相半乃命儀公祭而
開壙各得銘志然後韓氏翕然取信重加封植而嚴奉
之蓋墓道之碑易致移徙使當時不納誌壙中則終無
自而知矣故予恐古人作事必有深意藉誌以諛墓則
固不可若止書其姓名官職鄕里系以卒葬嵗月而納
諸壙觀韓公之事恐亦未可廢也
　　唐嚴火禁
唐火禁嚴甚罪抵死元微之連昌宫詞叙覔念奴事云
湏臾覔得又連催特敕街中許然燭街中然燭亦常事
至特敕乃許則火禁之嚴可知然呉元濟拒命禁人偶
語於途夜不然燭裴晉公旣平蔡遂弛其禁往來不限
晝夜蔡人始知有生之樂而中朝之法亦嚴不知裴公
弛禁之後當時又何以處此邪
　　二唐論宰相
唐質肅公嘗論文潞公燈籠錦而唐林夫(坰/)嘗以新法
彈王荆公後人文字間多誤謂父子論宰相爲唐氏一
門盛事原其致誤之由蓋質肅之子淑問林夫之父彦
猷(詢/)俱嘗爲監察御史唐氏父子皆爲臺官則有之至
論宰相則非出於一家也
　　文字用語助
文字中用語助太多或令文氣卑弱典謨訓誥之文其
末句初無耶歟者也之辭而渾渾灝灝噩噩列於六經
然後之文人多因難以見巧退之祭十二郎老成文一
篇大率皆用助語其最妙處自其信然邪以下至幾何
不從汝而死也一段僅三十句凡句尾連用邪字者三
連用乎字者三連用也字者四連用矣字者七幾於句
句用助辭矣而反覆出没如怒濤驚湍變化不測非妙
於文章者安能及此其後歐陽公作醉翁亭記繼之又
特盡紆徐不廹之態二公固以爲㳺戱然非大手筆不
能也
　　夏英公四六
歐陽公歸田録載夏英公辭免奉使啟云義不戴天難
下穹廬之拜禮當枕塊忍聞靺鞨之音歐陽公稱之其
中又有一聯云王姬作館接仇之禮旣嫌曾子回車勝
母之遊遂輟亦不減前語然是時文章方掃除五代鄙
陋之習故此等語見稱於時自是而後四六之工蓋十倍
於此矣
　　翟忠恵四六
翟公巽叅政(汝文/)守越以擅免民間和買縑帛四十餘
萬爲部使者所劾貶秩公謝表云欲安劉氏無嫌晁氏
之危豈若秦人坐視越人之瘠迨去郡郡人安其政將
相率投牒借留公知之命取其牘以來卽書其上云固
知京兆姑爲五日之留無使稽山復用一錢之送其用
事精當若此
　　四六用事
四六用事固欲切當然雕鐫太過則反傷正氣非出自
然也國初有年八十二而魁大廷者其謝啟云白首窮
經少伏生之八嵗青雲得路多太公之二年此語殆近
乎俳近有士子年十有九以詩賦擢第予爲之作啟云
年踰賈誼亦濫置於秀林齒少陸機顧何能於文賦蓋
二者之年齒適相上下也
　　呉丞相著書
呉元中丞相(敏/)宣和間著中橋見聞録記當時事不敢
斥言大抵多爲廋語其稱安者謂蔡攸蓋攸字居安實
者謂童貫才者謂林靈素或朱勔也他皆類是
　　嬾真子辨太公名
馬大年(永卿/)著嬾真子録言前漢初去古未遠風俗質
略故太公無名母媪無姓然唐宰相世系表叙劉氏所
出云豐公生煓字執嘉生四子邦漢高帝也噫高皇之
父漢史不載其名而唐史乃載之此事亦可一笑予謂
風俗雖質略安有無姓之理母媪無姓特史逸之爾至
於太公之名則漢史已具載按後漢章帝建初七年冬
十月癸丑西廵狩幸長安丙辰祠高廟遂有事十一陵
遣使者祠太上皇於萬年注太上皇高祖父也名煓一
名執嘉歐陽公蓋本此特誤以執嘉爲字然太公之名
初非唐史創書之也
　　晉人言酒猶兵
晉人云酒猶兵也兵可千日而不用不可一日而無備
酒可千日而不飲不可一飲而不醉飲流多喜此言予
謂此未爲善飲者飲酒之樂常在欲醉未醉時酣暢美
適如在春風和氣中乃爲真趣若一飲徑醉酩酊無所
知則其樂安在邪東坡和淵明飲酒詩序云吾飲酒至
少常以把盞爲樂往往頺然坐睡人見其醉而吾中了
然蓋莫能名其爲醉其爲醒也在揚州時飲酒過午輙
罷客去解衣盤礴終日歡不足而適有餘因和淵明飲
酒詩庻幾髣髴其不可名者東坡雖不能多飲而深識
酒中之妙如此晉人正以不知其趣濡首腐脇顛倒狂
迷反爲所累故東坡詩云江左風流人醉中亦求名此
言真可以砭諸賢之肓也
　　地里指掌圖
今世所傳地里指掌圖不知何人所作其考究精詳詮
次有法上下數千百年一覽而盡非博學洽聞者不能
爲自足以傳遠然必託之東坡其序亦云東坡所爲觀
其文淺陋乃舉子綴輯對䇿手段東坡安有此語最後
有本朝陞改廢置州郡一圖乃有崇寧以後迄於建炎
紹興所廢置者此豈出於東坡之手哉
　　大觀廷䇿士
大觀三年徽宗臨軒䇿士賜賈公(安宅/)以下六百八十
八人及第時方行三舎法先一嵗辟雍㑹試郡國貢士
凡數千人其升諸司馬命於天子者僅百有四十人而
吾州至三十有二人爲天下最其用他州户籍而登名
者又不止是徽宗大喜命推賞守臣教官下詔曰學校
興崇人材樂育法備令具勸懲已行深慮有司失實尚
有遺材傳不云乎進賢受上賞蔽賢蒙顯戮閱前日賔
興之數校其試中多寡惟常州爲衆茍依常格推恩非
古人尚賞之意其知州教授特與轉一官於是知州事
若蒙進官朝請大夫州學教授虙遷宣德郎諸生相與
刻詔書於石而信安程子山(俱/)爲之碑是牓晉陵張氏
(宰宷後改/名宧宇)無錫李氏(上行/端行)兄弟皆中選初張氏崇寧中
㕘政公(守/)旣擢第至是三兄弟又同升而弟泰州通判
(實/)復以上舎試禮部中優等偶戾式被駁於是郡太守
徐公(伸/)取靈椿一株老丹桂五枝芳之句牓其閭曰椿
桂坊是舉也邦人仕於朝者多知名宦達者踵相躡先
大父(諱肅/)亦是嵗貢士也高宗開大元帥府於鄆實在
餽運幕中後駐蹕廣陵首召入館館罷歸隠錫山建炎
末樞宻冨公(直柔/)爲中執法以先大父及㕘政陳公(與/)
(義/)中書舎人張公(闕名/)論薦高宗記憶先大父姓名亟
加収召二公旣赴闕並躋顯用而先大父獨不起㕘政
張公(守/)累書勉諭卒不行天下高之建炎召札今名儒
鉅公嘉尚清節題䟦盈軸云
　　青唐燕山邊費
先大父有手記云余靖康丁未正月六日被隨軍漕檄
差専一主管受給兵馬大元帥府犒軍金帛錢物二十
萬貫匹兩因見梁正夫說収復燕山時童貫於瓦橋置
司朝廷支一百萬貫匹兩犒軍曰降賜庫而河朔諸郡
助軍之數不與焉是時吕元直爲河北轉運使以本司
錢四十萬緡獻之貫顧吕公笑曰此甚㣲末公以爲功
耶貫昨収復青唐時朝廷支降一千八百萬貫辟置官
屬六百餘員每一次犒賞得金盂重五十兩比比皆是
至結局第功上等轉五官陞五職其下增秩亦如之
　　道鄕記毗陵後河
吾州道鄕先生書郡中後河興廢曰郡城中所謂後河
者乃舊守國子博士李公餘慶創開李公精地理誘率
上户共成此河且曰自此文風寖盛士人相繼登高科
三十年當有魁天下者爾之子孫咸有望焉河成未幾
學者果盛已而紫㣲錢公公輔登第爲第三右丞胡公
宗愈繼爲第二吏部余公中遂魁天下其去河成之日
適三十年蓋熈寧癸丑也自後瀕河之民多侵岸爲屋
及棄物水中由是堙塞久不通舟崇寧初年給事中朱
公彦出守於此詢究利病得其實於是濬而通之向之
形勝復出矣今給事中霍公端友遂於次年魁天下士
是嵗嵗在癸未去熈寧癸丑適又三十年霍氏居河上
㳺河勢曲折朝揖其門鍾聚秀氣世有名人今知太平
州霍公漢英與其姪給事數十年間相望起東南爲時
顯用然則形勝之助孰謂不可信乎(李公葬州之橫山/民病店者取其墳)
(土服之輙愈今朝/散郎撰乃其孫也)右道鄕所記詳悉如此蓋有望於後
之人是河自羅城南水門分荆溪之流經月斜金斗顧
塘葛橋至於土橋以入於漕渠近嵗堙塞將成通衢矣
至淳熈十四年林太守(祖洽/)始復浚之
　　江西長老
紹興末江西一僧忘其名住饒州薦福寺寺傍舊多隙
地寖爲人侵漁僧自度力不能制乃謂其徒曰寺有主
者所以主張是寺也坐視地爲他人有而不能直焉用
主者爲吾甚愧之今當去矣卽陞座鳴皷集衆高吟曰
江南江北水雲鄕千頃蘆花未着霜好景不將零碎賣
一時分付謝三郎遂閉目不語衆愕眙視之已逝矣
　　石刻多失真
石刻多失真者非惟摹搨肥瘠差謬而已至於刋造之
際人但知深刻可以傳遠設若所書字本清勁鎸刻稍
深則打成墨本紙必陷入洎裝褫旣平以書丹筆畫較
之往往過元本倍蓰此大弊也歐陽公記李陽氷書忘
歸臺銘等三碑比陽氷平生所篆最細痩世言此三石
皆活嵗久漸生刻處幾合故細爾後之建碑者儻遇此
等石則其失真尤可知矣
　　唐藩鎮傳叙
或云歐陽公取新唐書列傳令子叔弼讀而卧聽之至
藩鎮傳叙歎曰若皆如此傳叙筆力亦不可及此恐未
必然藩鎮傳叙乃全用杜牧之罪言耳政如項羽傳贊
掇取賈生過秦論故竒崛可觀而非遷固之文也
　　退之贈李愿詩
退之贈李愿詩云往取將相酬恩讎夫得時得位而至
將相平生所學政欲施用顧乃悻悻然爲酬恩讐設耶
古人謂一飯之德必償睚眦之怨必報誠淺薄之論退
之亦爲此言何也
　　張橫浦讀書
張侍郎(九成/)謫南安病目執書倚柱向明而觀者凡十
四年嵗月旣久塼上雙趺隠然洎北歸乃書此事於柱
後人爲刻之
　　楚詞落英
王荆公有黄昏風雨滿園林籬菊飄零滿地金之句歐
陽公曰百花盡落獨菊枝上枯耳因戯曰秋英不比春
花落爲報詩人子細看荆公聞之引楚辭夕餐秋菊之
落英爲据予按訪落詩訪予落止毛氏曰落始也爾雅
俶落權輿始也郭景純亦引訪予落止爲注然則楚詞
之意乃謂擷菊之始英者爾東坡戱章質夫寄酒不至
詩云漫遶東籬嗅落英其義亦然
　　米元章拜石
米元章守濡湏聞有怪石在河壖莫知其所自來人以
爲異而不敢取公命移至州治爲燕逰之玩石至而驚
遽命設席拜於庭下曰吾欲見石兄二十年矣言者以
爲罪坐是罷去其後竹坡周少隠過是郡見石而感之
爲賦詩其略曰喚錢作兄真可憐喚石作兄無乃賢望
塵雅拜良可笑米公拜石不同調云
　　孟子之平陸
孟子之平陸與其大夫言反復再四至言之齊王處然
後盡出其姓名首尾相避森然簡嚴此文章之法也
　　叵字
叵字乃不可二合其義亦然史傳多連用叵可字蓋重
出如安禄山傳叵可忍之類是也
　　論書畫
書與畫皆一技耳前輩多能之特游戱其間後之好事
者争譽其工而未知所以取書畫之法也夫論書當論
氣節論畫當論風味凡其人持身之端方立朝之剛正
下筆爲書得之者自應生敬况其字畫之工哉至於學
問文章之餘冩出無聲之詩玩其蕭然筆墨間足以想
見其爲人此乃可寶而流俗不問何人見用筆稍佳者
則珍藏之茍非其人特一畫工所能何足貴也如崇寧
大臣以書名者後人往往唾去而東坡所作枯木竹石
萬金争售顧非以其人而輕重哉蓄書畫者當以予言
而求之
　
　
　
　
　
　
　梁谿漫志巻六
欽定四庫全書
　梁谿漫志巻七　　　　　　宋　費衮　撰
　　作詩押韻
作詩押韻是一竒荆公東坡魯直押韻最工而東坡尤
精於次韻往返數四愈岀愈竒如作梅詩雪詩押暾字
义字在徐州與喬太博唱和押粲字數詩特工荆公和
义字數首魯直和粲字數首亦皆傑出蓋其胷中有數
萬巻書左抽右取皆出自然初不着意要㝷好韻而韻
與意㑹語皆渾成此所以爲好若拘於用韻必有牽强
處則害一篇之意亦何足稱坡在嶺外和淵明懷古田
舎詩云休閒等一味妄想生愧靦自注云淵明本用𬗟
字今聊取其同音字和程正輔同㳺白水巖詩云恣傾
白蜜収五稜細斸黃土栽三椏自注云來詩本用䃁字
恵州無書不見此字所出故且從木奉和且東坡欲和
此二韻似亦不難矣然才覺牽合則寧捨之不以是而
壞此篇之全意也後人不曉此理纔到和韻處以不勝
人爲耻必劇力冥搜縱不可使亦須强押正如醉人語
言全無倫類可以一笑也
　　詩人詠史
詩人詠史最難湏要在作史者不到處别生眼目正如
斷案不爲胥吏所欺一兩語中湏能說出本情使後人
看之便是一篇史贊此非具眼者不能自唐以來本朝
詩人最工爲之如張安道題歌風臺荆公詠范增張良
揚雄東坡題醉眠亭雪谿乗興四明狂客荆軻等詩皆
其見處高遠以大議論發之於詩汪遵讀秦史章碣題
焚書坑二詩亦甚佳至如世所傳胡曾詠史詩一編只
是史語上轉耳初無見處也青社許表民讀項羽傳作
詩云眼中漫說重瞳子不見山河遶雍州其識見亦甚
高遠
　　作詩當以學
作詩當以學不當以才詩非文比若不曾學則終不近
詩古人或以文名一世而詩不工者皆以才爲詩故也
退之一出餘事作詩人之語後人至謂其詩爲押韻之
文後山謂曾子固不能詩秦少㳺詩如詞者亦皆以其
才爲之也故雖有華言巧語要非本色大凡作詩以才
而不以學者正如揚雄求合六經費盡工夫造盡言語
畢竟不似
　　詩作豪語
詩作豪語當視其所養非執筆經營者可能馬子才作
浩齋歌似亦豪矣反覆觀之雕刻工多意隨語盡予謂
孟子七篇乃真浩齋歌也歐公作廬山高氣象壯偉殆
與此山争雄非公胷中有廬山孰能至此郭功甫作金
山行前輩多稱之雖極力造語而終窘邊幅信乎不可
强也
　　東坡論石曼卿紅梅詩
東坡嘗見石曼卿紅梅詩云認桃無緑葉辨杏有青枝
曰此至陋語蓋村學中體也故東坡作詩力去此弊其
觀畫詩云論畫以形似見與兒童鄰賦詩必此詩定知
非詩人此言可爲論畫作詩之法也世之淺近者不知
此理做月詩便說明做雪詩便說白間有不用此等語
便笑其不着題此風晚唐人尤甚坡嘗作謝賜御書詩
叙天下無事四夷畢服可以從容翰墨之意末篇云露
布朝馳玉闗塞捷書夜到甘泉宫又云文思天子師文
母終閉玉闗辭馬武小臣願對紫薇花試草尺書招贊
普蓋因事諷諌三百篇之義也而或者笑之曰有甚道
理後說到陜西獻捷此豈可與論詩若使渠爲之定祗
做一首冩字詩矣
　　東坡放魚詩
東坡和潛師放魚詩云况逢孟簡對盧仝不怕校人欺
子美或云校人乃欺子産非子美也豈少陵曾用校人
事遂直以爲子美邪予按左氏杜預注子産一字子美
　　東坡雪詩
東坡雪詩五更曉色來書幌半夜寒聲落畫檐或疑五
更自應有曉色亦何必雪蓋誤認五更字此所謂五更
者甲夜至戊夜爾自昏達旦皆若曉色非雪而何此語
初若平易而實新竒前人未嘗道也
　　王逢原孔融詩
王逢原孔融詩云戱撥虎鬚求不齧何如縮手䄂中歸
虛云坐上客常滿許下惟聞哭習脂按漢書融被害莫
敢収者惟京兆脂習哭之而逢原乃作習脂讀書鹵莽
不自㸃檢顧㸃檢孔文舉又嘗作嚴子陵詩譏切其隱
文舉一世豪傑姦雄所憚而不敢動而顧使之歸子陵
傲睨萬物帝王所不能臣而顧使之仕逢原之顛倒類
如此可發後世君子之一笑
　　潘邠老重陽句
謝無逸嘗從潘邠老求近作邠老答曰秋來景物件件
是佳句恨爲俗氛所蔽昨日清卧聞攪林風雨聲欣然
起題其壁曰滿城風雨近重陽忽催租人至遂敗意止
此一句奉寄予謂邠老之興正易敗也阮籍爲竹林之
遊王戎後至籍戱之曰俗物又復來敗人意戎笑曰如
卿輩意復易敗耳此足見戎之高致若使予聞秋聲得
句方題壁間不知天地之大秋毫之小何催租人能敗
邪賈島鍊敲推字至衝京尹節而不知此正得詩興之
深者
　　孟東野詩
自六朝詩人以來古淡之風衰流爲綺靡至唐爲尤甚
退之一世豪傑而亦不能自脫於習俗東野獨一洗衆
陋其詩高妙簡古力追漢魏作者政如倡優前陳衆所
趨奔而有大人君子垂紳正笏屹然中立此退之所以
深嘉屢歎而謂其不可及也然亦恨其太過蓋矯世不
得不爾當時獨李習之見與退之合後世不解此意但
見退之稱道東野過實争先譏誚東野反爲退之所累
惜乎無有原其本意者也
　　唐詩工靡麗
唐人詩偏工靡麗雖李太白亦十句九句言婦人其後
王建元稹韓偓之徒皆然如裴說者蓋未嘗以詩名至
作寄邊衣詩則美麗可喜蓋當時詞章習尚如此故人
人能道此等語也
　　張文潛詩
張文潛詩云春波一眼去鳬寒晁無咎稱之至東坡則
云春風在流水鳬鴈先拍拍有無盡藏之春意
　　詩人用字
王平甫詩云山月入松金破碎其流蓋出於退之竹影
金𤨏碎之句然斜陽映竹則交加亂射若相𤨏然故於
𤨏字爲宜至於月華散漫松影在地則破字佳詩人用
字皆不茍也
　　杜少陵悶詩
杜少陵作悶詩云捲簾惟白水隱几亦青山或曰人之
好惡固自不同若使吾居此當卒以樂死矣予以爲不
然人心憂鬰則所觸而皆悶其心和平則何適而非快
青山白水本是樂處茍其中不快則慘澹蒼莽適足以
增悶耳少陵又有詩云感時花濺淚恨别鳥驚心花鳥
本是平時可喜之物而抑鬰如此者亦以觸目有感所
遇之時異耳
　　方言入詩
方言可以入詩呉中以八月露下而雨謂之淋露九月
霜降而雲謂之䕶霜竹坡周少隱有句云雨細方淋露
雲疎欲䕶霜方言又有勃姑鵶舅槐花黃舉子忙促織
鳴嬾婦驚之類詩人皆用之大抵多呉語也
　　明妃曲
古今人作明妃曲多矣皆道其思歸之意歐陽公作兩
篇語固傑出然大槩亦歸於幽怨白樂天有絶句云漢
使若回煩寄語黃金何日贖蛾眉君王若問妾顔色莫
道不如宫裏時其措意頗新然問黄金何日贖蛾眉則
亦寓思歸之意要當言其志在爲國和戎而不以身之
流落爲念則詩人之㫖也
　　陳子高觀寧王進史圖詩
陳子高觀寧王進史圖作詩云汗簡不知天上事至尊
新納壽王妃世稱其工然太露筋骨矣李義山驪山詩
云平明每幸長生殿不從金輿祗壽王此則婉而有味
春秋之稱也
　　陳輔之論林和靖梅詩
陳輔之云林和靖疎影橫斜水清淺暗香浮動月黃昏
殆似野薔薇是未爲知詩者予嘗踏月水邊見梅影在
地疎瘦清絶熟味此詩真能與梅傳神也野薔薇叢生
初無疎影花隂散蔓烏得橫斜也哉
　　張芸叟詞
張芸叟詞云回首夕陽紅盡處應是長安人喜誦之樂
天題岳陽樓詩云春岸緑時連夢澤夕波紅處近長安
蓋芸叟用此換骨也
　　詩人相呼
古者風俗淳厚朋友相呼以名至唐詩人猶以名相呼
或直呼其行而不忌如杜子美贈李太白詩而云白也
詩無敵之類是巳直呼其行者尤多今人聞呼其名其
不怒罵者幾希至於文字間欲呼其行或繼之以丈或
繼之以兄或繼之以官亦未嘗敢徒呼其行也
　　禁東坡文
宣和間申禁東坡文字甚嚴有士人竊擕坡集出城爲
閽者所獲執送有司見集後有一詩云文星落處天地
泣此老已亡吾道窮才力漫超生仲達功名猶忌死姚
崇人間便覺無清氣海内何曾識古風平日萬篇誰愛
惜六丁収拾上瑶宫京尹義其人且畏累己因隂縱之
　　王左丞同名詩
王履道左丞(安中/)在京師見何人家亭上題字筆勢灑
落不著姓而其名則安中也王驚問何人所書守者曰
此何安中亦河朔人也王以與己名同恐人莫之辨戲
書一詩於其後云蜀客更名縁好尚漢臣書姓爲同官
孟公自合名驚座子夏尤冝辨小冠益號文章縁兩李
翃書制誥有諸韓二𤣥各自分南北付與時人子細看
終篇皆用同名事云
　　雍孝聞
雍孝聞蜀人崇寧間廷試對䇿力詆時政闕失駁放後
雖授以右列然卒不仕浪迹山林遂遇異人得道政和
末變姓名爲道士入内說法徽宗謂其得林靈素之半
因賜姓木更名廣莫竟不知其爲孝聞也孝聞嘗自詠
云百萬人中隱一身深如勺水在滄溟獨醒自負賢人
酒天濶難㝷處士星照影自憐湖水碧高吟贏得蜀山
青城南老樹如相問不枉翻空過洞庭
　　二州酒名
叙州本戎州也老杜戎州詩云重碧傾春酒輕紅擘茘
枝今叙州公醖遂名以重碧東坡在齊安有春江緑漲
蒲萄醅之句靖康初元韓子蒼舍人駒作守有㫖添賜
郡釀因名其庫曰蒲萄醅仍有詩云孤臣政術不堪論
尚得君王賜酒尊父老異時傳盛事蒲萄醅熟記初元
　　三處西湖
三處皆有西湖東坡連鎮二州故表謝云入㕘兩禁每
玷北扉之榮出典二邦輙爲西湖之長晚謫恵州州有
豐湖亦名西湖淳熈中秘書楊監(萬里/)使廣東過恵游
豐湖賦詩云三處西湖一色秋錢塘潁水更羅浮東坡
元是西湖長不到羅浮便得休
　　毗陵二畫
吾州天慶觀畫龍太平寺畫水勝絶之筆聞於天下凡
四方來者道出毗陵必迂路而觀焉龍蓋姑蘇道士李
懷仁所畫懷仁者酒豪不羈嘗呼龍松江之上狎而觀
之遂畫龍入神品過毗陵天慶觀大醉索墨漿數斗曵
苕帚裂巾袂濡墨號呼奮躑斯須龍成觀者失聲辟易
懼將搏也懷仁後不知所終而好事者每呼畫工就龍
模冩工運筆之際輙眩暈欲仆竟不能成觀者駭異水
則郡人徐友畫清濟貫河一筆紆繞長數十丈不斷却
立而觀濤瀾洶涌目爲之眩仰首近之凜然若飛流之
濺於面也郡人吳德輝因與客論近世名畫曰予每至
畫龍處輙諦玩彌時不能休乃賦古風曰道人龍中來
醉與神物㑹冩兹蜿蜒質日月爲㝠晦崩翻江海姿素
壁起濤瀨呼吸見雌雄抉石疑可碎蕭森殿隂古衆真
儼飛斾注觀恐騰躍夜半失像繪飛光著明珠靈秘一
何怪爛爛照甍棟那得久在外偷兒伺酣睡不怕嬰鱗
害願言慎所託未用期一快淳熙戊戌楊誠齋爲太守
過太平寺爲賦畫水長句曰太平古寺劫灰餘夕陽惟
照一塔孤得得來看還不樂竹莖荒處破殿虛偶逢老
僧聽僧話道是壁閒留古畫徐生絶筆今百年祖師相
傳妙天下壁如雪色一丈許徐生畫水纔盈堵橫看側
看只麽是分明是畫不是水中有清濟一線波橫貫萬
里濁浪之黃河雷奔電巻儘渠猛獨清元自不隨它波
痕盡處忽掀怒攪動一河秋水暮分明是水不是畫老
眼向來元自誤佛廬化作金柂樓銀山雪堆風打頭是
身飄然在中流奪得太乙蓮葉舟僧言此畫難再覔官
歸江西却相憶并州剪刀剪不得鵞溪匹絹官莫惜貎
取秋濤懸坐側是二畫爲一郡之勝處而二公又形之
賦詠閒真足以傳不朽矣
　　畫水
東坡作文與可畫篔簹谷偃竹記云畫竹必先得成竹
於胷中執筆熟視乃見其所欲畫者急起從之振筆直
遂以追其所見如兎起鶻落少縱則逝矣與可之教予
如此此固作畫之法然不惟竹也畫水亦然坡嘗記蜀
人孫知微欲於大慈寺壽寧院壁作湖灘水石四堵營
度經嵗終不肯下筆一日倉皇入寺索筆墨甚急奮袂
如風須臾而成作輸㵼跳蹙之勢洶洶欲崩屋也以此
言之則心手相應之際間不容髪非若樓臺人物可以
款曲運筆經日而成也予嘗疑少陵王宰畫山水圖歌云
十日畫一水五日畫一石能事不受相促廹王宰始肯
留真迹此殆是言王宰之畫不易得當聽其累日經營
不可促廹之意爾其歌有云巴陵洞庭日本東赤岸水
與銀河通中有雲氣随飛龍舟人漁子入浦溆山木盡
亞洪濤風觀其氣勢如此則筆所未到氣已吞食頃已
爲久若必俟十日乃成則其畫不足觀矣
　
　
　
　
　
　
　
　
　
　
　
　
　
　
　梁谿漫志巻七
欽定四庫全書
　梁谿漫志巻八　　　　　　宋　費衮　撰
　　蘇子美與歐陽公書
蘇子美奏邸之獄當時小人借此以傾杜祁公范文正
同時貶逐者皆名士姦人至有一網打盡之語獨韓魏
公趙康靖論捄之而不能回也其得罪在慶歴四年之
十一月時歐陽公按察河北子美貽書自辨於公詞極
憤激而集中不載今録於此以補史所遺者云舜欽再
拜冬凛伏惟按部外起居安裕前月嘗拜書甚疎畧必
已通呈舜欽不曉世病蹈此禍機雖爲知己者羞而内
省實無所愧恐流言奉惑不避縷述自杜丈入相已來
羣公日相攻謗非一端也九月末間嘗與子漸勝之邸
中小飲之翰君謩見過勝之言論之閒時有高處二諫
因與之辨析本皆戲謔又無過言此亦吾曹常事不一
二日朝中諠然以謂謗及時政吁可駭也故臺中奏疏
(趙祐怒二諫嘗/論其不才故也)天子辨其誣不下其削臺中鬱然不快
無所洩憤因本院神㑹又意君謩預焉(時君謩與赴㑹/諸君同出館過)
(邸/門)於是再削其削亦留中不出諸臺益忿重以穢凟之
語上聞列章牆進取必於君知二相膽薄畏事必不敢
開口以辨旣而起獄震動都邑又使刻薄之吏當之(陶/翼)
(本憲長所舉中人追/押席客皆翼之請也)希望沽激深致其文枷掠妓人無
所不至設有自誣者則席賔皆遭汙辱矣且進邸神㑹
比年皆然亦嘗上聞蓋是公宴臺中謂去端闈不遠以
𣙜貨務較之孰近(𣙜務後邸中兩/日作㑹甚盛)若謂費用過當以商
稅院比之孰多舜欽或非時爲㑹聚集不肖則是可責
也原叔濟叔輩皆當世雅才朝廷尊用之人因事燕集
安足爲過賣故紙錢舊已奏聞本院自來支使判署文
記前後甚明况都下他局亦然(不係諸/處帳管)比之外郡雜収
錢豈有異也(外郡於官地種物収利之類甚多下至/糞土柴蒿之物往往取之以助筵㑹)當
時本惡於胥吏輩率醵過多遂與同官各出俸錢外更
於其錢中支與相兼皆是祠祭燕㑹上下飲食共費之
今以監主自盜定罪減死一等科斷使除名爲民與貪
吏掊官物入巳者一同(始府中敕斷追兩官罰銅二十/斤後六日府中復遣吏來取出)
(身文字/殊不曉)閤下觀其事察其情豈當然乎舜欽雖不足惜
爲國計者豈不惜法乎(自有他條不用私貸官物有文/記準盜論不至除名判署者五)
(匹杖九十/其法甚輕)審刑者自爲重輕不由二府茍務快意壞亂
典刑(丁度怒京兆/不逐之翰也)二相恐栗畏縮自保其位心知非是
不肯開言(上有怒意皆/不敢承當)復令坐客因飲食被刑斥逐奔
竄銜憤瀝血無人哀矜名辱身寃爲讐者所快輦轂之
下尚爾遠民寃濫孰肯更爲辨之近者葛宗古滕宗諒
張亢所用官錢鉅萬復有入巳惟范公橫身當之皆得
末減非范公私此三人於朝廷大體實有所補多矣國
朝本以仁愛撫天下常用寛典今一旦臺中蓄私憾結
黨繩小過以陷人審刑持深文以逞志傷本朝仁厚之
風當塗者得不疾首而歎息也舜欽年將四十矣齒揺
髪蒼才爲大理評事廪禄所入不足充衣食性復不能
與凶邪之人相就近今得脫去仕籍非不幸也自以所
學教後生作商賈於世必未至餓死故當緘口遠遁不
復更云但以遭此構陷累及他人故憤懣之氣不能自
平時復嶸􁤗於胷中一夕三起茫然天地間無所赴愬
天子仁聖必不容姦吏之如此但舉朝無一言以辨之
此可悲也(掖垣諸君列章論館中人此自古未有唯/趙叔平不署且有削極言辨之可重可重)舜
欽素爲永叔奬愛故粗冩大槩幸觀過而見察也苦寒
伏望保重不宣舜欽再拜歐陽公書其後云子美可哀
吾恨不能爲之言又聯書一行云子美可哀吾恨不能
言蓋公已自諫省出矣予近見子美墨迹一卷皆自書
其所作詩行草爛然龍蛇飛動其中有獨酌一詩云一
酌澆腸俗慮奔鷃微鵬大豈堪論楚靈當日能知此肯
入滄江作旅魂巻尾題云慶歴乙酉十月書於姑蘇驛
舎考其時蓋是被罪之明年居滄浪時所書其詩語閒
放曠達如此或謂流落幽憂以終非也
　　陳少陽遺文
陳少陽遺其家書南徐刻本以傳人多知之而其爲文
世所罕見胡蒼梧嘗得其䟦蔡君謨茶録予惜其流落
不傳爲載於此少陽䟦云余聞之先生長者君謨初為
閩漕時出意造密雲小團爲貢物冨鄭公聞之歎曰此
僕妾愛其主之事耳不意君謨亦復爲此余時爲兒聞
此語亦知感慕及見茶録石本惜君謨不移此筆書旅
獒一篇以進
　　韓蘄王詞
紹興間韓蘄王自樞密使就第放浪湖山匹馬數童飄
然意行一日至湖上遥望蘇仲虎尚書宴客蘄王徑造
其席喜甚醉歸翌日折簡謝餉以羊羔且作二詞手書
以贈蘇公緘藏之親題其上云二闋三紙勿亂動淳熙
丁未蘇公之子壽父(山/)丞太府携以示蘄王長子莊敏
公莊敏以示予字畫殊傾欹然其詞乃林下道人語莊
敏云先人生長兵間不解書晚年乃稍稍能之耳其一
詞臨江仙云冬看山林蕭疎浄春來地潤花濃少年衰
老與山同世間争名利富貴與貧窮榮貴非干長生藥
清閒是不死門風勸君識取主人公單方只一味盡在
不言中其一南鄕子云人有幾何般富貴榮華總是閒
自古英雄都如夢爲官寶玉妻男宿業纒年邁衰殘鬢
髪滄浪骨髓乾不道山林有好處貪歡只恐癡迷誤了
賢世忠上
　　烈女守節
中興死節之士固不乏而女子守節者亦多有之洪鴻
父(羽/)之女適繁昌焦洧一日遇巨盜於江中欲逼之女
義不受汙投江而死兩侍兒大曰宜恩小曰均奴姓呉
氏女兄弟也俱有色藝亦相隨赴水死焦之甥徐伯遠
傳其事竹坡周少隱爲之賦二詩云就死由來不自疑
玉顔那爲賊鋒低了知今日投淵婦猶勝當年斷臂妻
敵騎駸駸戰艦驕春江漫漫濕金翹但將紅袖供歌舞
却爲周郎笑二喬丁文簡公五世孫女世爲鄭州新鄭
縣人年十六嫁進士張晉卿靖康中與其夫避地大隗
山冦至丁被擒挾之上馬丁投地以醜語詆之且曰我
寧死耳誓不辱於汝輩也冦始亦不怒但屢扶上馬丁
罵不已乃忿然瞋目遂絶於梃下晏元憲公四世孫女
其父孝廣爲鄧州南陽縣尉女小字師姑年十五從叔
孝純官於廣陵建炎三年陷於敵係以北去每欲侵陵
之輙擲身於地僵仆氣絶或自經或投於井皆救而獲
免其主母愛之撫育如己出軍中争傳誇焉又有陳氏
女其父壽隆紹興初爲湖北提刑卒於官其子造之挈
妹至呉欲適吕丞相之子舟至焦山遇賊其家被害賊
欲逼女力拒之大聲呼其嫂曰不如俱投江俾此身明
白無爲賊辱因躍入水死其屍浮數里不没賊怒因撞
以矛乃没女時年十四洪氏事周少隱旣賦詩闗子東
(注/)亦冩之樂府丁晏二事則朱少章(弁/)奉使歸奏之陳
氏事則故老爲予言古今烈女史官不及知而湮滅無
傳者何可勝數是以表而出之
　　改德士頌
宣和庚子改僧爲德士一時浮屠有以違命被罪者獨
一長老遽上表乞入道其辭有習蠻夷之風教㤀父母
之髪膚儻得回心而向道便更合掌以擎拳等語彼方
外之人乃随時迎合如此亦可怪也又一長老道行甚
高或戲之曰戴冠兒穩否答曰幸有一片閒田地此意
甚㣲婉直以爲㳺戲耳時饒德操已爲僧因作改德士
頌云自知祝髪非華我故欲毁形從道人聖主如天苦
憐憫復令加我舊冠巾舊說螟蛉逢蜾臝異時蝴蝶夢
莊周世間化物渾如夢夢裏惺惺却自由德士舊嘗稱
進士黄冠初不異儒冠種種是名名是假世人誰不被
名謾衲子紛紛惱不禁倚松傳與法安心缾盤釵釧形
雖異還我從來一色金小年曾着書生㡌老大當簪德
士冠此身無我亦無物三教從來處處安
　　英雄先見
古之英雄智畧相當其所以爲勝負者無他正如奕棋
特争先法耳曹操赤壁敗歸道經華容地多蘆葦先使
老弱踐之以過曰劉備智過人而見事遲若使人縱火
吾屬無類矣王稽載范雎入秦值穰侯行郡邑雎匿車
中穰侯果謂王稽曰謁君得無與諸侯客子俱來乎無
益徒亂人國耳王稽曰不敢即别去范雎曰吾聞穰侯
智士也其見事遲鄕者疑車中有人忘索之於是范雎
下車走曰此必悔之行十餘里果使騎還索車中無客
乃已且穰侯旣疑有人當卽索之投機之㑹間不容髪
顧去而復來則已墮雎計中矣後人論曹操劉備之强
弱穰侯范雎之成敗不必求諸他止觀此二事足矣
　　樹稼靈佺誤
唐㑹要開元二十九年冬十月京城寒甚凝霜封樹學
者以爲春秋雨木氷卽是亦名樹介言其象介胄也寧
王見而歎曰此所謂樹架者也諺云樹架達官怕必有
大臣當之吾其死矣新唐書五行志記永徽年凝凍封
樹引劉向語亦謂之樹介而舊唐書作樹稼白樂天樂
府新豐折臂翁云君不見開元宰相宋開府不賞邊功
防黷武注云開元初突厥數宼邊天武軍子將郝雲岑
斬黙啜獻首闕下自謂有不世之功時宋璟爲相以天
子好武恐徼功者生心痛抑其賞逾年始授郎將雲岑
遂慟哭嘔血而死按此則名雲岑而舊唐書作靈儉新
唐書作靈佺資治通鑑作靈荃考異中亦無之
　　陸宣公裒方書
陸宣公在忠州裒方書以度日非特假此以避禍葢君
子之存心無所不用其至也前輩名士往往能醫非惟
衞生亦可及物而今人反恥言之近時士大夫家藏方
或集驗方流布甚廣皆仁人之用心本草單方近已刻
於四明然唐人及本朝諸公文集雜說中名方尚多未
見有類而傳之者予屢欲爲之恨藏書不廣儻有能用
予言集以傳諸人亦濟物之一端也
　　藥方傳人
有蓄藥方之驗者可傳諸人得飲食之法者不可傳諸
人非謂自珍口腹之奉也蓋傳人以藥則能衞生教人
飲食則必傷生君子以仁存心故不當爾而世人有疾
病得名方而愈者往往秘藏不肯示人至於烹物命以
資匕筯一有適口則夸詫廣坐人人相效所殺不勝計
其用心相反如此得無謬誤乎
　　聞見後録論田橫
邵公濟(博/)著聞見後録云田橫居萬里海外高祖必欲
其來不則發兵誅之四皓近在商山以高祖之暴而不
能致蓋四皓振世之豪與高祖同高祖已帝則可隱矣
故高祖全之非不能屈也大父康節云公濟之說如此
予竊以爲不然方高帝時羣雄逐鹿惟田橫最得人心
至從海島者五百人蹈死不變其得士可知矣髙帝汲
汲欲其來萬里召之豈真有意於報賢人哉其意謂同心
恊力數百人萃於一國彼豈終帖帖者邪外以禮誘之
終以兵脅之必使之死而後已此高帝本心也若夫四
皓則高帝視之邈然其於進退初無益於漢之成敗當
時逃秦人皆此徒耳漢初無輕重於其間也其後爲太
子羽翼適㑹高帝勢有不可又叔孫通之徒争之力故
子房倡爲上素高此四人之語以遮當世耳目而邵氏
獨以道里遠近爲言又謂康節之說如此豈其然邪
　　程文簡碑誌
聞見後録又云某公在章獻明肅后垂箔日密進唐武
氏七廟圖后怒抵之地曰我不作負祖宗事仁皇帝解
之曰某但欲爲忠耳后旣上賔仁皇帝每曰某心行不
佳後竟除平章事蓋仁皇帝甚德而度不念舊惡故也
自某公死某公爲碑誌極其稱贊天下無復知其事者
矣某公受潤筆帛五千端云予按潁濵龍川略志載進
七廟圖乃程文簡也夫善惡之實公議不能掩所謂史
官不記天下亦皆記之矣然程公墓誌神道碑皆歐陽
公所爲凡碑誌等文或被㫖而作或因其子孫之請揚
善掩惡理亦宜然至於是是非非則天下自有公論歐
陽公一世正人而謂受潤筆帛五千端人不信也
　　稱象出牛之智
智之端人皆有之惟智過人者能發其端後人觸類而
長之無所不可魏曹沖五六嵗有成人之智孫權曾致
巨象曹操欲知其重沖曰置象大船之上而刻其水痕
所至稱物而載之則校可知矣操大悅而行之本朝河
中府浮梁用鐵牛八維之一牛且數萬斤治平中水暴
漲絶梁牽牛没於河募能出之者真定府僧懷丙以二
大舟實土夾牛維之用大木爲權衡狀鈎牛徐去其土
舟浮牛出轉運使張燾以聞賜以紫衣此蓋因曹沖之
遺意也
　　士人祈閒適
有士人貧甚夜則露香祈天益久不懈一夕方正襟焚
香忽聞空中神人語曰帝憫汝誠使我問汝何所欲士
答曰某之所欲甚㣲非敢過望但願此生衣食粗足逍
遥山閒水濵以終其身足矣神人大笑曰此上界神仙
之樂汝何從得之若求富貴則可矣予因歴數古人極
貴念歸而終不能遂志者比比皆是蓋天之靳惜清樂
百倍於功名爵禄也
　　蔡絛著書
蔡絛姦人助其父爲惡者也特以在兄弟間粗親翰墨
且嘗上書論諫故在當時稍竊名著書甚多大抵以姦
言文其父子之過此固不足怪至談叢所載其家佞幸
濫賞可醜可羞之事反皆大書特書以爲榮此乃竄南
荒時所作至是猶不悟真小人而無忌憚者哉
　
　
　
　
　
　
　
　
　
　
　梁谿漫志巻八
欽定四庫全書
　梁谿漫志卷九　　　　　　宋　費衮　撰
　　劉高尚事
劉高尚者濵州安定人家世爲農生九嵗不茹葷後稍
稍不語問以事則書而對其語初若不可曉已而輙驗
家人爲築别室以居久之言皆響應遠近以爲神聲聞
京師徽宗三使往聘之辭疾不奉詔宣和間賜號高尚
處士而建觀以居其徒因以其號名之靖康之擾棣人
白其守使迎高尚守具安車邀之不至一日棄濵而來
濵人大恐後二日濵州兵叛屠其城高尚至棣棣人喜
守爲掃郵傳供帳以舍之高尚見之笑去乃卽城隅治
舎水傍濵人或持金帛擕家室以就其廬者人往往笑
之旣而敵騎大至城且陷人之死於兵者以萬數而火
不及其居就之者果賴以免敵人見高尚皆下馬羅拜
不敢入其里高尚嘗有言曰世之人以嗜欲殺身以貨
財殺子孫以政事殺人以學問文章殺天下後世識者
尊爲名言鏤板以傳竹坡周少隱旣爲之傳又推廣其
言而爲之說曰此佛菩薩老聃莊周之徒所以救溺起
死還真之論豈區區爲世俗言語文章者所能至哉夫
畏塗者十殺一人則父子兄弟相戒必盛卒徒而後敢
出焉至於衽席之上飲食之間其禍有甚於畏塗者而
不知戒則是終不知嗜欲之能殺身矣黷貨嗜利之士
食厚禄而取民財雖䘮亡之禍僅免其身而千金之産
不足以供不肖子一醉之費人禍天殃不在其身而在
其後則貨財豈不足以殺其子孫哉秦自商鞅之事孝
公始用刑名而李斯之事始皇趙高之事二世皆以是
道百年之閒天下之人不死於刑而死於兵蓋不知其
幾千百萬桑𢎞羊開利說以中主欲不過欲自售一身
而已禍流後世至唐宇文融皇甫鎛之徒皆用其說以
取尊位而天下自是數蒙誅求之禍其殺人固無異於
以挺與刄行政之弊一至於是豈不痛哉昔人有欲注
周易與本草者或勸其注本草曰注本草誤不過殺一
人注周易而誤則其禍道也大矣不然孟子之闢楊墨
子雲之詆申韓退之之斥佛老其憂天下後世之意何
其深且切哉後世斷章析句背正失理之學興其徒從
而和之更相標牓迭相師授以盜名聲而取冨貴寖不
可救豈非至人之前知知其必有斯禍而爲是說乎紫
芝聞先生之言嘗私竊以爲嗜欲之殺身貨財之殺子
孫與夫政事之殺人三者人猶得而知之若夫學問文
章殺天下後世則周公孔子之言也先生農家子未嘗
讀書事師而有是言豈神仙中之知道者乎此與夫熊
經鳥伸吐故納新區區積嵗月之功而欲著名於仙籍
者固有間矣
　　事有専驗於一數
天下事固莫不有數然士大夫或有終身専驗於一數
者殆不可曉韓康公行第三發解過省殿試皆第三以
元祐三年三月薨皆三數故蘇子容作挽詩云三登慶
歴三人第四入熙寧四輔尊何清源第五㣲時從人筮
窮達其人云公不第五何曰然其人拊掌大笑連稱竒
絶因曰公凡遇五卽有喜慶何以熙寧五年鄕薦余中
牓第五人及第五十五嵗隨龍崇寧五年拜相每遷官
或生子非五年卽五月或五日其驗如此二事不知何
故深於數者必能知之
　　譚命
近世士大夫多喜譚命往往自能推步有精絶者予嘗
見人言日者閱人命蓋未始見年月日時同者縱有一
二必倡言於人以爲異嘗略計之若生時無同者則一
時生一人一日當生十二人以嵗計之則有四千三百
二十人以一甲子計之止有二十五萬九千二百人而
已今祗以一大郡計其户口之數尚不減數十萬况舉
天下之大自王公大人以至小民何啻億兆雖明於數
者有不能歴算則生時同者必不爲少矣其間王公大
人始生之時則必有庻民同時而生者又何貴賤貧富
之不同也此說似有理予不曉命術姑記之以俟深於
五行者折衷焉
　　江隂士人彊記
江隂士人葛君㤀其名彊記絶人嘗謁郡守至客次一
官人己先在意象軒驁葛敝衣子子來揖之殊不顧葛
心不平坐良久謂之曰君謁太守亦有銜袖之文乎其
人曰然葛請觀之其人素自負出以示葛疾讀一過卽
以還之曰大好斯須見守俱白事畢葛復前曰某骩骳
之文此官人竊爲已有適以爲贄者是也使君或不信
某請誦之卽抗聲誦其文不差一字四座皆愕視此人
且雜靳之其人出不意無以自解倉皇卻退歸而慙恚
得疾幾死葛浮沈閭里閒家傍有民張染肆置簿書識
其目葛嘗被酒偶坐其肆信手繙閱一夕民家火作凡
所有之物并文書皆燼焉物主競來索數倍責償民無
以質驗憂撓不知所出其子謀諸父曰吾聞里中葛秀
才天性能記渠昨過吾家嘗閱此籍或能記憶盍以情
扣乎卽日父子詣葛言其狀葛笑曰汝家張染肆且吾
何從知其數邪民拜且泣葛又笑曰汝以壺酒來當能
知之民喜亟歸擕酒殽至葛飲畢命取紙筆爲疏某月
某日某人染某物若干某月某日某人染某物若干凡
數百條所書月日姓氏名色丈尺無毫髪差民持歸呼
物主讀以示之皆叩頭駭伏胡蒼梧記張文定諸公取
相國寺前染簿各記十版此或出於用意故能黙識非
若葛之無心而然信天禀記問不可及也邦人至今談
其事云
　　本草誤
張文潛好食蟹晚苦風痺然嗜蟹如故至剔其肉滿貯
巨桮而食之嘗作詩云世言蟹毒甚過食風乃乗風淫
爲末疾能敗股與肱我讀本草書美惡未有慿筋絶不
可理蟹續牢如絙骨萎用蟹補可使無騫崩凡風待火
出熱甚風乃騰中炎若遇蟹其快如霜冰俗傳未必妄
但恐殊愛憎本草起東漢要之出賢能雖失諒不遠堯
跖終殊稱書生自信書俚說徒營營文潛爲此詩殆嗜
蟹之癖而爲之辨邪抑真信本草也如河豚之目并其
子凡血皆有毒食者毎剔去之其肉則洗滌數十過俟
色如雪方敢烹故梅聖俞詩云烹炰茍失所入喉爲鏌
鎁而大觀本草乃云河豚性温無毒所謂注本草誤而
能殺人者殆此類邪
　　張文潛粥記
張文潛粥記贈潘邠老云張安道每晨起食粥一大盌
空腹胃虛穀氣便作所補不細又極柔膩與腸腑相得
最爲飲食之良妙齊和尚說山中僧每將旦一粥甚繫
利害如或不食則終日覺臟腑燥渇蓋能暢胃氣生津
液也今勸人每日食粥以爲養生之要必大笑大抵養
性命求安樂亦無深遠難知之事正在寢食之閒耳或
者讀之果笑文潛之說然予觀史記陽虛侯相趙章病
太倉公診其脉曰法五日死後十日乃死所以過期者
其人嗜粥故中藏實中藏實故過期師言曰安穀者過
期不安穀者不及期由是觀之則文潛之言又似有證
後又見東坡一帖云夜坐饑甚呉子野勸食白粥云能
推陳致新利膈養胃僧家五更食粥良有以也粥旣快
美粥後一覺尤不可說尤不可說
　　著書稱謂
古人文字間於輩行稱謂極嚴凡視予猶父者則名之
馬大年嘗論退之作詩名籍徹而字東野則知東野乃
其友而籍徹輩則弟子也大觀政和間有達官著書於
歐陽叔弼蘇叔黨皆直名之如曰予見棐言又曰予見
過當問之之類此達官於六一東坡旣非輩行以前輩
著書之法觀之恐不當名其子也
　　作字提筆法
陳寺丞(昱/)閒樂先生伯修之子也少好學書嘗於閒樂
枕屏效米元章筆迹書少陵詩一日元章過閒樂見而
驚焉閒樂命出拜元章卽使之書喜甚因授以作字提
筆之法曰以腕著紙則筆端有指力無臂力也陳問曰
提筆亦可作小楷乎元章笑因顧小史索紙書其所作
進黼扆贊表筆畫端謹字如蠅頭而位置規橅皆若大
字父子相顧歎服因請其法元章曰此無他惟自今以
往毎作字時不可一字不提筆久久當自熟矣
　　何祕監語
蜀人何道夫祕監(耕/)常言一切世間虛幻留之不住將
之不去士大夫惟當做留得住將得去底事耳又云官
不必高但願衣冠不絶而常爲士類家不必富但願衣
食粗足而可以及人道夫平生香火禱祈毎及於此樂
善者鏤版以傳其言道夫仕宦得廕子恩輙先及猶子
旣殁三子澤皆不及已而德彦德固聯登淳熙丁未進
士第紹熙庚戍德方亦決科識者知其爲善之報焉
　　官户雜户
律文有官户雜戶良人之名今固無此色人讞議者已
不用此律然人罕知其故按唐制凡反逆相坐没其家
爲官奴婢反逆家男女及奴婢没家皆謂之官奴婢男
年十四以下者配司農十五以上者以其年長令遠京
邑配嶺南爲城奴也一免爲番户再免爲雜户三免爲
良人皆因赦宥所及則免之凡免皆因恩言之得降一
等二等或直入良人諸律令格式有言官戶者是番户
雜户之總號非謂别有一色蓋本於此
　　惟揚澄江
古今稱揚州爲惟揚蓋掇取淮海惟揚州之語然此二
字殊無義理若謂可用則他州亦可稱惟徐惟青之類
矣又多以江隂爲澄江意取謝元暉静如練之句然元
暉作詩初不指此地而言也滁州環城多山故醉翁亭
記首言環滁皆山也流俗至以環滁目是邦此尤可笑
　　戚氏詞
程子山(敦厚/)舎人䟦東坡滿庭芳詞云予聞之蘇仲虎
云一日有傳此詞以為先生作東坡笑曰吾文章肯以
藻繪一香篆槃乎然觀其間如畫堂别是風光及十指
露之語誠非先生肯云子山之說固人所共曉予嘗怪
李端叔謂東坡在中山歌者欲試東坡倉卒之才於其
側歌戚氏坡笑而頷之邂逅方論穆天子事頗摘其虛
誕遂資以應之隨聲隨冩歌竟篇纔㸃定五六字坐中
隨聲擊節終席不間他辭亦不容别進一語臨分曰足
以爲中山一時盛事然予觀其詞有曰玉龜山東皇靈
嫓統羣仙又云争解繡勒香韀又云鑾輅駐蹕又云肆
華筵間作脆管鳴絃宛若帝所鈞天又云盡倒瓊壺酒
獻金鼎藥固大椿年又云浩歌暢飲回首塵寰爛漫遊
玉輦東還東坡御風騎氣下筆真神仙語此等鄙俚猥
俗之詞殆是教坊倡優所爲雖東坡竈下老婢亦不作
此語而顧稱譽若此豈果端叔之言邪恐疑誤後人不
可以不辨
　　薛能詩
野史雜說多有得之傳聞初未嘗攷究其實而相承以
爲然者世傳秦宗權始爲薛能吏坐法笞背薛因唱云
素脊鳴秋杖良久不繼因幕吏白事續云烏靴響暮㕔
乃命決行其後宗權起兵首捕薛令舉前詩因又續云
刄飛三尺雪白日落丈星遂害之按唐史廣明元年九
月忠武大將周岌逐其節度使薛能能將奔襄陽亂兵
追殺之先是軍未變秦宗權以許牙將調發至蔡聞能
死許州亂託云赴難募蔡兵遂逐刺史據其城因以宗
權爲蔡州刺史然則能死於許州時宗權自在蔡州安
有聯詩被害之事邪雜說中如此類甚多殆不勝掊擊
也
　　陳子車殉𦵏
檀弓陳子車死於衞其妻與其家大夫謀以殉塟定而
後陳子亢至以告曰夫子疾莫養於下請以殉𦵏子亢
曰以殉𦵏非禮也雖然則彼疾當養者孰若妻與宰得
已則吾欲已不得已則吾欲以二子者之爲之也於是
弗果用耶律德光之母述律左右有過者多送木葉山
殺于阿保機墓隧中曰爲我見先帝於地下後以事怒
大將趙思温使送木葉山思温辭不肯行述律曰汝先
帝親信安得不往見之思温對曰親莫如后后何不行
述律曰我本欲從先帝於地下以子幼國中多故未能
也然可斷吾一臂以送之左右切諫乃斷其一腕而釋
思温不殺此二事略同思温雖本中國人然武夫安識
前言往行蓋理之所在有不約而同耳
　　烏江項羽神
和州烏江縣英恵廟其神蓋項羽也靈響昭著紹興辛
巳敵犯淮南過廟下駐軍入致禱擲珓數十皆不吉怒
甚取火欲焚其廟俄大虺見於神座聳身張口目光射人
敵駭怖而出隨聞大聲發於廟後若數百人同時喑嗚
叱咤者舉軍震恐卽移屯東去竟不敢宿其地云郡上
其事於朝詔封神爲靈祐王邦人益嚴奉之
　　二儒爲僧
近世儒者絶意聲利飄然㳺方之外者有二人焉饒節
字德操臨川人以文章著名曾子宣丞相禮爲上客陳
了翁諸公皆與之遊往來襄鄧間始亦有婚宦意遇白
崖長老與之語欣然有得嘗令其僕守舎歸見其占對
異常怪而問之僕曰守舎無所用心聞隣寺長老有道
價往請一轉語忽爾覺悟身心泰然無他也德操慨然
曰汝能是我乃不能何哉徑往白崖問道八日而悟盡
發囊槖與其僕祝髪爲浮屠德操名如璧僕名如琳遍
㕘諸方陳了翁闗子開兄弟皆以詩稱美之至江浙樂
靈隠山川因挂錫焉琳抱疾德操躬進藥餌旣卒盡送
終之義後主襄陽天寧夏均父(倪/)爲請疏其略云無復
挾書更逐康成之後何憂成佛不居靈運之先又云豈
惟江左公卿盡傾支遁獨有襄陽耆舊未識道安時稱
其精當德操自號倚松道人所爲詩文皆高邁號倚松
集云呉元中丞相之弟名叙字元常亦能詩有水竹清
瘦霜松孤之句除南京敦宗院教授未赴忽棄官爲僧
法名正光歴住萬年國清諸刹晚主衢之烏巨寺一子
亦早夭其婦守志不嫁光年益老感疾婦必躬造飲饌
以進積久不懈後元中丞相薨當家無人其祖母韓夫
人奏乞元常歸故官詔許之元常迄不就凡住名刹四
十年而終
　　天生對
前人記崔度崔公度王韶王子韶以爲的對紹興中馮
侍郎(檝/)羅侍御(汝楫/)在朝或戲爲語曰侍郎侍御檝汝
楫無能對者時范檢正(同/)陳檢詳(正同/)俱爲二府椽屬
徐敦濟(康/)續云檢正檢詳同正同時以爲天生此對也
　　唐重氏族
唐自太宗命高士亷等撰氏族志本惡山東人士崔盧
李鄭自矜地望乃更以皇族爲首是亦自矜隴西著姓
也然魏徵房元齡家皆盛與山東諸族爲婚由是舊望
不減至顯慶中許敬宗等又升后族爲第一等於是益
尚門閥諂諛之徒不稱人以官而呼之爲郎猶奴之事
主蓋當時門地高者以此名爲貴重宋廣平呼張易之
爲卿天官侍郎鄭杲謂宋曰中丞奈何卿五郎宋曰以
官言之正當爲卿足下非張卿家奴何郎之有楊再思
爲宰相而呼張昌宗爲六郎安禄山兼三鎮節度使而
呼李林甫爲十郎裴坦之子勛至呼其父爲十一郎明
皇不以天子爲貴而自呼爲三郎當時獻五角六張賦
者亦呼其君爲三郎流弊可駭如此
　
　
　
　
　
　
　
　
　
　
　
　
　梁谿漫志卷九
欽定四庫全書
　梁谿漫志卷十　　　　　　宋　費衮　撰
　　陸鴻漸爲茶所累
人不可偏有所好往往爲所嗜好揜其他長如陸鴻漸
本唐之文人達士特以好茶人止稱其能品泉别茶爾
所著書甚多曰君臣契三卷源解三十卷江表四姓譜
十卷南北人物志十卷呉興歴官記三卷潮州刺史記
一卷茶經三卷占夢三卷然世所傳者特茶經他書皆
不傳蓋爲茶經所揜也鞏縣有瓷偶人號陸鴻漸買十
茶器得一鴻漸市人沽茗不利輙灌注之鴻漸嗜茶而
終遭困辱嗜好之弊至此獨不可笑乎
　　范信中
范寥字信中蜀人其名字見山谷集負才豪縱不羈家
始饒給從其叔分財一月輙盡之落莫無聊賴欲應科
舉人曰若素不習此奈何范曰我第往卽以成都第二
名薦送益縱酒遂毆殺人因亡命改姓名曰花但石蓋
增損其姓字爲廋語遂匿傍郡爲園丁久之技癢不能
忍書一詩於亭壁主人見之愕然曰若非園丁也贈以
白金半笏遣去乃往稱進士謁一鉅公㤀其人鉅公與
語竒之延致書室教其子范暮出歸輙大醉復毆其子
其家不得已遣之遂椎髻野服詣某州持狀投太守翟
公(思/)求爲書吏翟公視其所書絶精妙卽留之時公巽
㕘政立屏後翟公視事退公巽前問曰適道人何爲者
翟公告以故公巽曰某觀其眸子非常人宜詰之乃召
問所以來范悉對以實問習何經曰治易書翟公出五
題試之不移時而畢文理高妙翟公父子大驚敬待之
已而歸南徐寘之郡庠以錢百千畀州教授俾時賙其
急闕且囑之曰無盡予之彼一日費之矣頃之翟公得
教授者書云自范之留一學之士爲之不寧已付百千
與之去不知所之矣未幾翟公捐館於南徐忽有人以
袖掩靣大哭排闥徑詣繐帷閽者不能禁翟之人皆驚
公巽黙念此必范寥哭而出果范也相勞苦留之宿天
明則翟公几筵所陳白銀器皿蕩無孑遺訪范亦不見
時靈幃婢僕門内外人亦甚多皆莫測其何以能擕去
而人不之見也遂徑往廣西見山谷相從久之山谷下
世范乃出所擕翟氏器皿盡貨之爲山谷辦後事已而
往依一尊宿(忘其/名)師素知其人問曰汝來何爲曰欲出
家耳能斷功名之念乎曰能能斷色慾之念乎曰能如
是問答者十餘反遂名之曰恪能居無何尊宿死又往
茅山投落托道人卽張懐素也有妖術吕吉甫蔡元長
皆與之往來懐素每約見吉甫則於香合或茗具中見
一圓藥跳擲久之旋轉於桌上漸成小人已而跳躍於
地駸駸長大與人等視之則懷素也相與笑語而去率
以爲常時懷素方與呉儲侔謀不軌儲侔見范愕然私
謂懷素曰此怪人胡不殺之范已宻知之矣一夕儲侔
又與懷素謀懷素出觀星象曰未可范微聞之明日乃
告之曰某有秘藏遁甲文字在金陵此去無多地願往
取之懷素許諾范旣脫欲詣闕而無裹糧湯侍郎(東野/)
時爲諸生范走謁之值湯不在其母與之萬錢范得錢
徑走京師上變時蔡元長趙正夫當國其狀止稱右僕
射而不及司空左僕射蓋范本欲併告蔡也是日趙相
偶謁告蔡當筆据案問曰何故忘了司空耶范抗聲對
曰草茅書生不識朝廷儀蔡怒目嘻笑曰汝不識朝廷
儀卽下吏捕儲侔等獄具懷素將就刑范往觀之懷素
謂曰殺我者乃汝耶范笑曰此朝廷之福爾又謂刑者
曰汝能碎我腦蓋乃可殺我刑者以刄斫其腦不入以
鐵椎擊之又不碎然竟不能神卒與儲侔等坐死洎第
賞范曰吾不能知此湯東野教我也遂急逮湯湯惶駭
不測其由旣至白身爲宣德郎御史臺主簿范但得供
備庫副使勾當在京延祥觀後爲福州兵鈐其人縱橫
豪俠蓋蘇秦東方朔郭解之流云
　　投水屈原
有士人嘗以非辜至訟庭守不直之士人憤懣大聲稱
屈守怒曰若爲士乃敢爾爲我屬對不能且得罪因唱
曰投水屈原真是屈士人應聲曰殺人曾子又何曾守
曰吾句有二屈字而汝句尾乃曾(音層/)字汝之不學明
矣顧何所逃罪邪士人笑曰此乃使君不學爾按屈姓
流俗皆如字呼而屈到屈原皆九勿切使君嘗研究否
守慙釋遣之
　　祠廟之訛
祠廟之訛甚多彭郎小姑固世所共知其最可笑者鄴
中有西門豹祠乃於神像後出一豹尾舂陵有象祠乃
塑一象垂鼻輪囷流俗之無知亦已甚矣
　　伏波崔府君廟
後漢馬文淵路博德皆嘗爲伏波將軍又皆有功於嶺
南海上有伏波祠古今所傳莫能定於一東坡作碑謂
兩伏波均當廟食政和中因修九域圖志以睢陽雙廟
爲例令祀兩神蓋義理當於人心雖是時正諱東坡議
論而亦不能廢也紹興乙卯董令升舎人(棻/)爲吏部郎
以嘗持節廣西乞兩廟封爵一等詔從之然不知政和
未並建廟以前竟孰當此血食也磁州有崔府君廟邦
人嚴奉又京師北郊亦建廟中興駐蹕臨安加封真君
築祠西湖上像設尤嚴或以其神爲崔子玉非也神乃
唐正觀中相州滏陽令遷蒲州刺史有恵愛於滏陽後
爲磁州民爲立祠殁因𦵏其地本朝景祐二年七月詔
曰眷是靈祠本於外服且以恵存滏邑恩結蒲人生著
令猷没司幽府案求世系雖史逸其傳尸祝王官而民
賴其福崔府君宜特封䕶國顯應公有司遣官祭告然
迄莫知其名字
　　臨安旌忠廟
紹興初張楊郭三大將建永樂三侯廟於臨安柴垜橋
之東賜額旌忠各有封爵三侯者高將軍名永能程閤
使名博古景崇儀名思誼高西州人世總蕃落邊人賴
以安程河南人文簡其諸父也世業儒獨程以材武奮
景普州人其大父訥有將材西人畏之永樂之役徐德
占㧞一時名將以行故三侯皆被選程首與敵戰殁高
以䇿不用知必敗以弓弦絶脰死景入說賊被害舊廟
建於延安之膚施縣有古雍施巨濟所作記云然今臨
安新廟無復此碑而故老猶能誦其略三侯旣廟食西
邊每王師與敵戰屢施隂助諸將來東南討方臘亦著
靈異故相與作廟於臨安廟初成有匠者醉溺於庭立
死時時有三蛇出没殿廡或行庭下大者長尺許鱗鬛
齒爪悉具通身小方勝如金色其次長八九寸又其次
稍小自首至尾其脊皆有金線身紋盡同惟次者尾稍
禿天宇晴明變化數百往來游戲於庭卉芭蕉間或縁
幡而上近嵗乃不復出人或謂爲陜西三龍王蓋三侯
以節死其英魂忠魄變幻飛潛無所不可東坡銘張龍
公云相彼幻身何適不通地行爲人天飛爲龍恵於有
生我則從之信哉今遷廟於豐樂橋之東北故覺苑寺
基也
　　二相公廟乞夢
京師二相公廟世傳子游子夏也靈異甚多不勝載於
舉子問得失尤應答如響蓋至今人人能言之大觀間
先大父在太學有同舎生將赴廷試乞夢於廟夜夢一
童子傳言云二相公致意先輩將來成名在二相公上
覺而思之子游子夏夫子高弟也吾成名在其上必居
巍科無疑竊自喜暨唱名乃以雜犯得州文學大憤懣
失意私念二相公之靈不宜有此沈吟終夜忽駭笑曰
論語云文學子游子夏今果居其上乎詰旦以語同舎
皆大笑曰神亦善謔如此哉
　　蜀僧東明寺題詩
蔡元長南遷道出長沙卒於城南五里東明寺遂草殯
於寺之觀音殿後有蜀僧遊方過之慨然因題詩於壁
曰三十年前鎮益州紫泥丹詔鳯池遊大鈞播物心難
一六印懸腰老未休佐主不能如傅說知幾那得似留
侯功名富貴今何在寂寂招提一土丘
　　𣑽志詩
山谷以茅季偉事親引𣑽志翻襪之句人喜道之予嘗
見𣑽志數頌詞朴而理到今記於此其一曰欺誑得錢
君莫羨得來却是輸他便來往報答甚分明只是換頭
不識面又曰多置莊田廣修宅四鄰買盡猶嫌窄雕墻
峻宇無歇時幾日能爲宅中客又曰造作莊田猶未已
堂上哭聲身已死哭人盡是分錢人口哭元來心裏喜
又曰衆生頭兀兀常往無明窟心裏爲欺謾口中佯念
佛又曰世無百年人强作千年調打鐵作門限鬼見拍
手笑又曰勸君休殺命背面彼生嗔喫他他喫汝循環
作主人又曰他人騎大馬我獨跨驢子回顧擔柴漢心
下較些子又曰家有𣑽志詩生死免入獄不論有益事
且得耳根熟白紙書屏風客來卽與讀空飯手捻塩亦
勝設酒肉
　　王虛中
王虛中名日休龍舒人早爲太學諸生傳注經子數十
萬言然不利於塲屋晚以特奏名廷試不用條對式但
如科舉答䇿坐是竟不得官獨好佛著浄土文直指西
方浄土慧辯了然觀者起敬或自立或勸人裒金走建
安刋浄土文板踰二十副願力洪深修行尤精苦諷誦
禮拜夜以繼晝館於廬陵某通守家一日謁通守謂之
曰某去矣以後事累公通守愕然虛中乃着白衫詣佛
堂合掌念佛頃之立化於植木矣傾城縱觀累日不能
遏通守亦明眼人乃命具棺指虛中謂人曰先生平時
照了諸妄坐卧自如今請先生卧卽舉而入棺予舊見
建安陳應行季陸道此後訪南北山雲游諸僧欲問其
歲月并通守姓名漫無知者記其大略如此
　　恵歴寺輪藏
臨江軍恵歴寺初造輪藏成寺僧限得千錢則轉一匝
有營婦喪夫家極貧念爲轉藏以資㝠福累月辛苦収
拾隨聚隨費終不滿一千廹於貧乏無以自存嫁有日
矣而此心眷眷不能已遂擕所聚之金號泣藏前擲金
於地輪藏自轉闔寺駭異自是不復限數云
　　江東叢祠
江東村落間有叢祠其始巫祝附託以興妖里民信之
相與營葺土木寖盛有惡少年不信一夕被酒入廟肆
言詆辱巫駭愕不知所出聚謀曰吾儕爲此祠勞費不
貲一旦爲此子所敗遠邇相傳則吾事去矣迨夜共詣
少年以情告曰吾之情狀若固知之儻因成吾事當以
錢十萬謝若少年喜問其故因教之曰汝質明復入廟
詈辱如前凡廟中所有酒殽舉飲啖之斯須則僞爲受
械祈哀之狀庶印吾事今先賂汝以其半少年許諾受
金翌日果復來廟廷袒裼嘂嘑極口醜詆不可聞廟傍
民大驚觀者踵至少年視神像前方祭賽羅列卽舉所
祀酒悉飲之以至殽饌無孑遺旋俯躬如受縶者叩頭
謝過忽黒血自口涌出七竅皆流卽仆地死里人益神
之卽日喧傳傍郡祈禳者雲集廟貎繪繕極嚴巫所得
不勝計越數月其黨以分財不平詣郡反告乃巫寘毒
酒中殺其人捕治引伏魁坐死餘分𨽻諸郡靈響訖息
　　作賦贖罪
舊傳滕達道未遇時與諸生講學於僧舎主僧出諸生
夜盜其犬而烹之事聞有司欲治其罪滕公爲丐免守
素聞其能賦因諭之曰如能爲盜犬賦則將釋之滕公
卽口占其辭曰僧旣無狀犬誠可偷輟藍宫之夜吠充
綘帳之晨羞摶飯引來猶掉續貂之尾索綯牽去難回
顧兎之頭守大笑卽置不問今人相傳爲口實紹興初
予妻之祖强公叔章通守(黻/)爲臨安録事㕘軍時予祖
母之弟陳公宗卿侍郎(之淵/)爲府學教授適學帑被盜
邏者夜搜溝中而所盜金在焉府學生黃其姓者立於
傍遂録送府繫之獄生自辨數然踪跡頗疑似强公與
府司户毛季中謀曰行之則汙辱士類爲學校羞矣因
引滕公作賦故事言於府乞俾之試府主張公如瑩尚
書(澄/)許之俾詣都㕔試以取傷㢘爲題生倉皇不成文
强公潛代爲之其一聯云門人竊屨何傷孟子之賢同
舎誣金始見直生之量張公見之喜卽於賦後判云黃
某盜金情狀頗著曹官試賦文理稍佳免送所司押歸
本學聊從五等薄示諸生遂以付學陳公亦隂縱之以
此見前輩之盛德持心皆近厚也
　　俚語盜智
俚語謂盜雖小人智過君子此語固可鄙笑然盜之姦
詐實有出人意表者可誅也高郵民尉九疾足善走日
馳數百里氣勢猛壯非得樹不能止爲盜寖淫傍郡淮
人皆苦之其居高郵闤闠間日則張食肆夜則爲盜一
日晨起方坐肆間有道人来食湯餅食已邀尉至間處
呼爲師父且拜之尉訝之曰何爲者道人曰某亦有薄
技然出師下遠甚聞楚州城外有一富家今願偕師行
庶慿藉有所獲尉許諾使之先徃道人卽馳去逮夜尉
張燈閉肆怒其僕執事不謹毆之僕紛拏不服乃呼邏
者廂官俱繫之須翌日送郡尉宻謂邏曰吾與若厚且
家於此必不竄若姑縱吾歸明當復至也邏許之尉得
釋卽踰城馳二百里至楚城外鼕鼕方二皷矣道人果
先在相見喜甚尉自屋忩入約道人伺於外旣入其室
視所藏金珠錦綺爛然溢目卽以百縑擲出道人分兩
囊負之斯須尉復由屋忩出道人思天下惟尉爲愈已不如
殺之卽㧞刄斷其首隨墜地視之則紙所爲也尉由他
户復馳歸高郵就逮天方辨色道人負重行遲爲追者
所及執送楚州獄自列與尉同爲盜狀州爲檄高郵高
郵報云是夕尉自與僕有訟方繫有司無從可爲盜也
道人終始墮其計卒自伏辜尉狡險萬端有術以自將
屢爲穿窬官卒不能捕又有士夫調官都下所居逆旅
前張茗坊與染肆相直士無事日凭茶几閱過者一日
見數人往來其前數四若睥睨染肆者殊訝之一夫忽
前耳語曰某輩經紀人也欲得此家所暴縑帛告官人
勿言士曰此何預吾事而肯饒舌邪其人拱謝而退士
私念彼所染物皆高掲於通衢之前白晝萬目共覩彼
有術可竊則真黠盜也因諦觀之但見其人時時經過
或左或右漸久漸疎薄暮則皆不見士笑曰彼妄人果
紿我卽入房將索飯則其室虛矣
　
　
　
　
　
　
　
　
　
　
　
　
　
　
　
　梁谿漫志卷十
