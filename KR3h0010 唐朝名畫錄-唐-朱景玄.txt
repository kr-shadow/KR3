#+TITLE: 唐朝名畫錄-唐-朱景玄
#+DATE: 2018-05-12 10:18:02
#+SOURCE: github.com/kanripo/KR3h0010 master 51c9673a                
欽定四庫全書　　　　　　子部八
　唐朝名畫録目録　　　　　藝術類一(書畫之屬/)
　　神妙能逸(分為/四品)
　　　國朝親王三人
　　　　漢王元昌(鞍馬/)　(鷹鶻/)　(雉兎/)　(竹雞/)
　　　　江都王　(鞍馬/)　(瑞應圖/)
　　　　嗣滕王　(蜂蟬/)　(燕雀/)　(驢子/)　(水牛/)
　　　神品上一人
　　　　吳道𤣥　(功德/鬼神)　(山水/禽獸)　(雲龍/臺殿)　(人物/草木)　(佛像/地獄)
　　　神品中一人
　　　　周昉　　(寫真/真仙)　(神佛/)　(天王/)　(士女/)　(圖障/)
　　　神品下七人
　　　　閻立本　(寫真/車服)　(人物/)　(鞍馬/)　(圖簇/)　(功徳/)
　　　　閻立德　(職貢圖/)
　　　　尉遲乙僧(菩薩/花鳥)　(人物/)　(外國/)　(山水/)　(功徳/)
　　　　張藻　　(松石/)　(山水/)　(人物/)
　　　　韓幹　　(鞍馬/花竹)　(髙僧/)　(佛像/)　(鬼神/)　(人物/)
　　　　李思訓　(山水/)　(鳥獸/)　(草木/)　(樹石/)
　　　　薛稷　　(鶴竹/花鳥)　(人物/)　(佛像/)　(菩薩/)　(青牛/)
　　　妙品上七人
　　　　韋無忝　(鞍馬/)　(異獸/)　(人物/)　(花竹/)
　　　　朱審　　(山水/)　(竹樹/)　(松石/)　(髙僧/)
　　　　王維　　(寫真/)　(山水/)　(松石/)　(𣗳木/)
　　　　韋偃　　(人物/竹木)　(人馬/)　(僧佛/)　(山水/)　(松石/)
　　　　王宰　　(松石/)　(山水/)
　　　　韓滉　　(村田/)　(人物/)　(水牛/)　(驢子/)
　　　　楊炎　　(松石/)　(山水/)
　　　妙品中五人
　　　　陳閎　　(寫真/真仙)　(人物/禽獸)　(鞍馬/佛像)　(花木/)　(士女/)
　　　　范長壽　(風俗/)　(人物/)
　　　　張萱　　(宫苑/)　(鞍馬/)　(士女/)　(貴公子/)
　　　　程修已　(寫真/鳥獸)　(人物/古賢)　(鞍馬/士女)　(花木/真仙)　(草木/佛像)
　　　　　　　　(山水/)　(竹石/)
　　　　邊鸞　　(花鳥/)　(樹木/)　(蜂蟬/)　(雀竹/)
　　　妙品下十人
　　　　馮紹政　(鸂䳵/)　(龍水/)
　　　　盧稜迦　(佛像/)　(地獄/)
　　　　戴嵩　　(山澤/)　(水牛/)
　　　　張孝師　(鬼神/)　(地獄/)
　　　　楊庭光　(真仙/)　(佛像/)
　　　　殷仲容　(花鳥/)　(竹木/)
　　　　陸庭曜　(功德/)　(人物/)
　　　　蒯廉　　(鶴竹/)　(松石/)
　　　　鄭儔　　(樓臺/)　(屋木/)
　　　　李顧　　(竹木/)　(山水/)
　　　能品上六人
　　　　陳譚　　(山水/)
　　　　鄭䖍　　(山水/)
　　　　劉商　　(松柏/)　(竹木/)
　　　　畢宏　　(松石/)　(雲水/)
　　　　韋鑾　　(花鳥/)　(山水/)
　　　　王定　　(佛像/)　(菩薩/)　(髙僧/)
　　　能品中二十八人
　　　　楊辨　　(山水/)
　　　　陸滉　　(神佛/)　(人物/)
　　　　李仲和　(蕃馬/)　(犬兎/)
　　　　李衡　　(蕃馬/)
　　　　王陁子　(山水/)
　　　　姚彦山　(佛像/)
　　　　齊旻　　(蕃馬/)
　　　　冷元琇　(花鳥/)
　　　　髙雲　　(士女/)　(功徳/)
　　　　衛憲　　(花鳥/)　(蟬雀/)
　　　　譚皎　　(士女/)　(髙士/)
　　　　錢國養　(花木/)
　　　　李仲昌　(寫真/)
　　　　李倣　　(寫真/)
　　　　張遵禮　(武將/)　(鞍馬/)
　　　　張正言　(山水/)
　　　　孟仲暉　(寫真/)
　　　　程伯儀　(松石/)　(功德/)
　　　　沈寧　　(松石/)
　　　　劉罄　(松石/)
　　　　李倫　(佛像/)　(菩薩/)
　　　　尹澄　(功徳/)
　　　　侯造　(花竹/)
　　　　趙立言　(山水/)
　　　　麴庭　　(山水/)
　　　　鄭珽　　(檜樹/)
　　　　盧少長　(鞍馬/)
　　　　尹林　　(功德/)
　　能品下二十六人
　　　　黃諤　　(人馬/)　(車馬/)
　　　　曹元廓　(鞍馬/)
　　　　檀章　　(花木/)
　　　　耿昌言　(山水/)
　　　　吳玢　　(山水/)
　　　　田深　　(蕃落/)　(人馬/)
　　　　盧弁　　(猫兒/)
　　　　陳庶　　(花鳥/)
　　　　梁廣　　(花鳥/)
　　　　王朏　　(士女/)
　　　　白旻　　(鷹鴿/)
　　　　蕭溱　　(士女/)
　　　　蕭悦　　(竹/)
　　　　程邈　　(花鳥/)
　　　　樂峻　　(士女/)　(山水/)
　　　　項容　　(山水/)
　　　　董奴子　(花鳥/)
　　　　衛芉　　(花鳥/)　(越人/)
　　　　陳淨心　(功德/)
　　　　陳浄眼　(功德/)
　　　　梁洽　　(寫真/)　(功徳/)
　　　　裴遼　　(山水/)
　　　　張涉　　(士女/)
　　　　韓伯達　(鞍馬/)
　　　　僧道玠　(山水/)
　　　　李湊　　(士女/)
　　　逸品三人
　　　　王墨　　(潑墨/)　(山水/)　(松石/)　(雜樹/)
　　　　張志和　(人物/)　(舟船/)　(鳥獸/)　(風月/)
　　　　李靈省　(山水/)　(竹木/)
　　　李嗣真畫錄云空有其名不見蹤跡不可定其
　　　品格者凡二十五人
　　　　何墨君　王昭應　王雄　　段去惑
　　　　劉行臣　楊整　　陸慤　　劉智敏
　　　　荆元成　任質　　李國相　祝岳
　　　　靳知翼　呉智敏　康薩陁　馬光業
　　　　馬樹應　楊朏　　周子朝　蔡金剛
　　　　許昆　　史晟　　王岳　　曹伯崇
　　　　胡宗
　　　　(臣/)等謹案唐朝名畫錄一卷唐朱景𤣥撰景
　　　　𤣥呉郡人官至翰林學士是書唐萟文志題
　　　　曰唐畫斷故文獻考通謂畫斷一名唐朝名
　　　　畫錄今考景𤣥自序實稱畫錄則畫斷之名
　　　　非也通志及通考均稱三卷此本不分卷數
　　　　盖後人所合併通考又稱前有天聖三年商
　　　　宗儒序此本亦傳冩佚之所分凡神妙能逸
　　　　四品神妙能又各别上中下三等而逸品則
　　　　無等次盖尊之也自庾肩吾謝赫以來品書
　　　　畫者多從班固古今人表分九等張懐瓘作
　　　　書斷始立神妙能三品之目猶之上中下也
　　　　别立逸品實始於景𤣥至今遂因之而不能
　　　　易四品所載共一百二十四人卷首列唐親
　　　　王三人皆不入品第猶之懐瓘書斷帝后不
　　　　入品第盖亦貴貴之義云乾隆四十二年三
　　　　月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
唐朝名畫錄原序
古今畫品論之者多矣隋梁已前不可得而言自國朝
以來惟李嗣真畫品錄空錄人名而不論其善惡無品
格髙下俾後之觀者何所考焉景𤣥竊好斯藝尋其蹤
跡不見者不錄見者必書推之至心不愧拙目以張懐
瓘畫品斷神妙能三品定其等格上中下又分為三其
格外有不拘常法又有逸品以表其優劣也夫畫者以
人物居先禽獸次之山水次之樓殿屋木次之何者前
朝陸探微屋木居第一皆以人物禽獸移生動質變態
不窮凝神定照固為難也故陸探微畫人物極其妙絶
至於山水草木粗成而已且蕭史木鴈風俗洛神等圖
畫尚在人間可見之矣近代畫者但工一物以擅其名
斯即幸矣惟吳道子天縱其能獨步當世可齊蹤於陸
顧又周昉次焉其餘作者一百二十四人直以能畫定
其品格不計其冠冕賢愚然於品格之中畧序其事後
之至鑒者可以詆訶其理為不謬矣伏聞古人云畫者
聖也蓋以窮天地之不至顯日月之不照揮纎毫之筆
則萬類由心展方寸之能而千里在掌至於移神定質
輕墨落素有象因之以立無形因之以生其麗也西子
不能掩其妍其正也嫫母不能易其醜故臺閣標功臣
之烈宫殿彰貞節之名妙將入神靈則通聖豈止開厨
而或失掛壁則飛去而已哉此畫錄之所以作也吳郡
朱景𤣥序
欽定四庫全書
　唐朝名畫録
　　　　　　　　　　　　唐　朱景𤣥　撰
　　國朝親王三人
　　　漢王　江都王　嗣滕王
漢王元昌善畫馬筆蹤妙絶後無人見畫鷹鶻雉兎見
在人間佳手降歎矣
江都王善畫雀蟬驢子應制明皇潞府十九瑞應圖實
造神極妙
嗣滕王善畫蜂蟬燕雀驢子水牛曾見一本能巧之外
曲盡情理未敢定其品格
　　神品上一人
　　　吳道𤣥
吳道𤣥字道子東京陽翟人也少孤貧天授之性年未
弱冠窮丹青之妙浪迹東洛時明皇知其名召入内供
奉開元中駕幸東洛吳生與裴旻將軍張旭長史相遇
各陳其能時將軍裴旻厚以金帛召致道子於東都天
宫寺為其所親將施繪事道子封還金帛一無所受謂
旻曰聞裴將軍舊矣為舞劍一曲足以當惠觀其壯氣
可助揮毫旻因墨縗為道子舞劍舞畢奮筆俄頃而成
有若神助尤為冠絶道子亦親為設色其畫在寺之西
廡又張旭長史亦書一壁都邑士庶皆云一日之中獲
覩三絶又畫𤣥元廟五聖千官宫殿冠冕勢傾雲龍心
歸造化故杜員外詩云森羅迴地軸妙絶動宫牆又明
皇天寳中忽思蜀道嘉陵江水遂假吳生驛駟令往寫
貌及回日帝問其狀奏曰臣無粉本並記在心後宣令
於大同殿圖之嘉陵江三百餘里山水一日而畢時有
李思訓將軍山水擅名帝亦宣於大同殿圖累月方畢
明皇云李思訓數月之功吳道子一日之迹皆極其妙
也又畫内殿五龍其鱗甲飛動毎天欲雨即生煙霧吳
生常持金剛經自識本身天寳中有楊庭光與之齊名
遂潛寫吳生真於講席衆人之中引吳生觀之一見便
驚謂庭光曰老夫衰醜何用圖之因斯歎伏凡畫人物
佛像神鬼禽獸山水臺殿草木皆冠絶於世國朝第一
張懐瓘嘗謂道子乃張僧繇之後身斯言當矣又按兩
京耆舊傳云寺觀之中圖畫牆壁凡三百餘間變相人
物竒蹤異狀無有同者上都唐興寺御注金剛經院妙
迹為多兼自題經文慈恩寺塔前文殊普賢西面廡下
降魔盤龍等壁趙景公寺地獄壁帝釋梵王龍神永壽
寺中三門兩神及諸道觀寺院不可勝紀皆妙絶一時
景𤣥每觀吳生畫不以裝背為妙但施筆絶蹤皆磊落
逸勢又數處圖壁只以墨蹤為之近代莫能加其綵繪
凡圖圓光皆不用尺度規畫一筆而成景𤣥元和初應
舉住龍興寺猶有尹老者年八十餘嘗云吳生畫興善
寺中門内神圓光時長安市肆老幼士庶競至觀者如
堵其圓光立筆揮掃勢若風旋人皆謂之神助又嘗聞
景雲寺老僧傳云吳生畫此寺地獄變相時京都屠沽
漁罟之輩見之而懼罪改業者往往有之率皆修善所
畫並為後代之人規式也
　　神品中一人
　　　周昉
周昉字仲朗京兆人也節制之後好屬文窮丹青之妙
逰卿相間貴公子也兄皓善騎射隨哥舒翰征吐蕃收
石堡城以功為執金吾時屬徳宗修章敬寺召皓云卿
弟昉善畫朕欲宣畫章敬寺神卿特言之經數月果召
之昉乃下手落筆之際都人競觀寺抵園門賢愚畢至
或有言其妙者或有指其瑕者隨意改定經月有餘是
非語絶無不歎其精妙為當時第一又郭令公壻趙縱
侍郎嘗令韓幹寫真衆稱其善後又請周昉長史寫之
二人皆有能名令公嘗列二真置於坐側未能定其優
劣因趙夫人歸省令公問云此畫何人對曰趙郎也又
云何者最似對曰兩畫皆似後畫尤佳又問何以言之
云前畫者空得趙郎狀貌後畫者兼移其神氣得趙郎
情性笑言之姿令公問曰後畫者何人乃云長史周昉
是日遂定二畫之優劣令送錦綵數百段與之今上都
有畫水月觀自在菩薩時人又云大雲佛寺殿前行道
僧廣福寺佛殿前面兩神皆殊絶當代昉任宣州别駕
於禪定寺畫北方天王嘗於夢中見其形像又畫士女
為古今冠絶又畫渾侍中宴㑹圖劉宣按舞圖獨孤妃
按曲圖粉本又畫仲尼問禮圖降真圖五星圖撲蝶圖
兼寫諸真及文宣王十弟子卷軸等至多貞元末新羅
國有人於江淮以善價收市數十卷持往彼國其畫佛
像真仙人物士女皆神品也惟鞍馬鳥獸草木林石不
窮其狀
　　神品下七人
　　　閻立德　閻立本　尉遲乙僧
　　　李思訓　韓幹　　張藻　　薛稷
閻立本太宗朝官至刑部侍郎位居宰相與兄立德齊
名於當世嘗奉詔寫太宗御容後有佳手傳寫於𤣥都
觀東殿前間以鎮九崗之氣猶可仰神武之英威也
閻立德職貢圖異方人物詭怪之質自梁魏以來名手
不可過也時南山有猛獸害人太宗使驍勇者往捕之
不獲又虢王元鳳忠義奮發往射之一箭而斃太宗壯
之使其弟立本圖其狀鞍馬僕從皆若真觀者莫不驚
歎其神妙又太宗幸𤣥武池見鸂䳵戲召立本圖之左
右誤呼云宣畫師立本大耻之遂絶筆誡諸子弟不令
學畫先圖秦府十八學士凌煙閣二十四功臣等實亦
輝映今古惟職貢鹵簿等圖與立德皆同製之又云慈
恩寺畫功德親手設色不見其蹤跡凡畫人物冠冕車
服皆神妙也李嗣真云立本雖師於鄭法士實亦過之
矣後有王知慎者亦師範於立本甚得其筆力立徳乃
神品知慎乃妙品
尉遲乙僧者吐火羅國人貞觀初其國王以丹青奇妙
薦之闕下又云其國尚有兄甲僧未見其畫蹤也乙僧
今慈恩寺塔前功徳又凹凸花面中間千手眼大悲精
妙之狀不可名焉又光澤寺七寳臺後面畫降魔像千
怪萬狀實奇蹤也凡畫功德人物花鳥皆是外國之物
像非中華之威儀前輩云尉遲乙僧閻立本之比也景𤣥
嘗以閻畫外國之人未盡其妙尉遲畫中華之像抑亦
未聞由是評之所攻各異其畫故居神品也
李思訓開元中除武衛將軍與其子李昭道中舍俱得山
水之妙時人號大李小李思訓格品髙奇山水絶妙鳥
獸草木皆窮其態昭道雖圖山水鳥獸甚多繁巧智惠
筆力不及思訓天寳中明皇召思訓畫大同殿壁兼掩
障異日因對語思訓云卿所畫掩障夜聞水聲通神之
佳手也國朝山水第一故思訓神品昭道妙上品也
韓幹京兆人也明皇天寳中召入供奉上令師陳閎畫
馬帝怪其不同因詰之奏云臣自有師陛下内廐之馬
皆臣之師也上甚異之其後果能狀飛黃之質圖噴玉
之奇九方之職既精伯樂之相乃備且古之畫馬有穆
王八駿圖後立本亦模寫之多見筋骨皆擅一時足為
希代之珍開元後四海清平外國名馬重譯累至然而
沙磧之遥蹄甲皆薄明皇遂擇其良者與中國之駿同
頒盡寫之自後内廐有飛黃照夜浮雲五花之乘奇毛
異狀筋骨既圓蹄甲皆厚駕馭厯險若乘輿輦之安也
馳驟旋轉皆應韶濩之節是以陳閎貌之於前韓幹繼
之於後寫渥洼之狀若在水中移騕褭之形出於圖上
故韓幹居神品宜矣又寳應寺三門神西院北方天王
佛殿前面菩薩及浄土壁資聖寺北門二十四聖皆奇
蹤也畫髙僧鞍馬菩薩鬼神等並傳於世
張藻員外衣冠文學時之名流畫松石山水當代擅價
惟松石特出古今得用筆法嘗以手握雙管一時齊下
一為生枝一為枯枝氣傲煙霞勢凌風雨槎枒之形鱗
皴之狀隨意縱橫應手間出生枝則潤含春澤枯枝則
慘同秋色其山水之狀則髙低秀麗咫尺重深石尖欲
落泉噴如吼其近也若逼人而寒其逺也若極天之盡
所畫圖障人間至多今寳應寺西院山水松石之壁亦
有題記精巧之迹可居神品也
薛稷天后朝位至宰輔文章學術名冠時流學書師褚
河南時稱買褚得薛不失其節畫蹤如閻立本今秘書
省有畫鶴時號一絶曽旅逰新安郡遇李白因相留請
書西安寺額兼畫西方佛一壁筆力瀟洒風姿逸秀曹
張之匹也二迹之妙李翰林題讚見在又蜀郡亦有鶴
并佛像菩薩青牛等傳於世並居神品
　　妙品上八人
　　　李昭道　韋無忝　朱審　　王維
　　　韋偃　　王宰　楊炎　韓滉
李昭道已附在思訓傳
韋無忝侍郎京兆人也明皇時以畫鞍馬異獸獨擅其
名時人稱號韋畫四足無不妙也開元天寳中外國曽
獻獅子既畫畢酷似其狀後獅子放歸本國惟畫者在
焉凡展圖觀覽百獸見之皆驚懼又明皇射獵一箭中
兩野猪詔於𤣥武門寫之傳在人間皆妙之極也景𤣥
切以百獸之性有雄毅逸羣之駿有馴狎順人之良爪
距既殊毛鬛各異前輩或狀其怒則張口狀其喜則垂
頭未有展一筆以辨其情性奮一毛而知其名字古所
未能也惟韋公能之異獸圖後流落於人間往往見之
今京都寺觀之内或有畫處凡攻馬獸者皆稱妙絶
朱審吳郡人得山水之妙自江湖至京師壁障卷軸家
藏户珍又唐安寺講堂西壁最其得意其峻極之狀重
深之妙潭色若澄石文似裂岳聳筆下雲起峰端咫尺
之地溪谷幽邃松篁交加雲雨暗淡雖出前賢之胸臆
實為後代之模楷也故居妙上品人物竹木居能品
王維字摩詰官至尚書右丞家於藍田輞川兄弟並以
科名文學冠絶當時故時稱朝廷左相筆天下右丞詩
也其畫山水松石蹤似吳生而風致標格特出今京都
千福寺西塔院有掩障一合畫青楓樹一圖又嘗寫詩
人襄陽孟浩然馬上吟詩圖見傳於世復畫輞川圖山
谷鬱鬱盤盤雲水飛動意出塵外怪生筆端嘗自題詩
云夙世謬詞客前身應畫師其自負也如此慈恩寺東
院與畢庶子鄭廣文各畫一小壁時號三絶故庾右丞
宅有壁畫山水兼題記亦當時之妙故山水松石並居
妙上品
韋偃京兆人寓居於蜀以善畫山水竹樹人物等思髙
格逸居閒嘗以越筆㸃簇鞍馬人物山水雲煙千變萬
態或騰或倚或齕或飲或驚或止或走或起或翹或企
其小者或頭一㸃或尾一抺山以墨斡水以手擦曲盡
其妙宛然如真亦有圖騏驎之良畫䘖勒之飾巧妙精
奇韓幹之匹也畫髙僧松石鞍馬人物可居妙上品山
水人物等居能品
王宰家於西蜀貞元中韋令公以客禮待之畫山水樹
石出於象外故杜員外贈歌云十日畫一松五日畫一
石能事不受相促廹王宰始肯留真迹景𤣥曽於故席
䕫舎人㕔見一圖障臨江雙樹一松一柏古藤縈繞上
盤於空下著於水千枝萬葉交植曲屈分布不雜或枯
或榮或蔓或亞或直或倚葉疊千重枝分四面達士所
珍凡目難辨又於興善寺見畫四時屏風若移造化風
候雲物八節四時於一座之内妙之至極也故山水松
石並可躋於妙上品
楊炎貞元中宰相出貶崖州氣摽風雲文敵揚馬嘗畫
松石山水出於人表初稱處士謁盧黃門館之甚厚乆
而知其丹青之能意欲求之未敢發言炎遽欲辭去盧
公復苦留之知其家洛中衣食乏少心所不寧盧公乃
潛令人將數百千至洛供之接取其家書囬以示炎炎
極感之未知所報盧公從容乃言欲求一蹤以為子孫
之家寳爾意尚難之遂月餘圖一障松石雲物移動造
化觀者皆謂之神異後少有見筆迹者亦可居於妙上
品
韓滉德宗朝宰相當建中末值兹䘮亂遂兼統六道節
制出為鎮海軍江浙東西兼荆湖洪鄂等道節度使中
書令晉國公按唐書公天縱聰明神幹正直出入顯重
周旋令猷出律嚴肅萬里無虞然嘗以公退之暇雅愛
丹青詞髙格逸在僧繇子雲之上又學書與畫畫則師
於陸書則師於張畫體生成之蹤書合自然之理時車
駕南狩徴天下兵雖兩浙興師暫勞心計而六法之妙
無逃筆精能圖田家風俗人物水牛曲盡其妙議者謂
驢牛雖目前之畜狀最難圖也惟晉公於此工之能絶
其妙人間圖軸往往有之或得其紙本者其畫亦薛少
保之比居妙品之上也
　　妙品中五人
　　　陳閎　　范長壽　張萱　　程脩已
　　　邊鸞
陳閎㑹稽人也善寫真及畫人物士女本道薦之於上
國明皇開元中召入供奉每令寫御容冠絶當代又畫
明皇射猪鹿兎鴈并按舞圖及御客皆承詔寫焉又寫
太清宫肅宗御容龍顔鳳態日角月輪之狀而筆力滋
潤風彩英奇若符合瑞應實天假其能也國朝閻令公
之後一人而已今咸宜觀内天尊殿中畫上仙及圖當
時供奉道士庖丁等真容皆奇絶曽畫故吏部徐侍郎
本行經幡十二口今在焉又有女亦能機織成功徳佛
像皆妙絶無比惟寫真有入神人物士女可居妙品
范長壽國初為武騎尉善畫風俗田家景候人物之狀
人間多有今屏風是其製也凡畫山水樹石牛馬畜産
屈曲逺近放牧閑野皆得其妙各盡其微張僧繇之次
也又僧彦悰續畫品云其博贍繁多未見其親迹可居
妙品時又有何長壽亦與齊名近代少見其畫也
張萱京兆人也嘗畫貴公子鞍馬屏幛宫苑士女名冠
於時善起草㸃簇景物位置亭臺樹木花鳥皆窮其妙
又畫長門怨詞攄思曲檻亭臺金井梧桐之景也又畫
貴公子夜逰圖宫中七夕乞巧圖望月圖皆多幽思愈
前古也畫士女乃周昉之倫其貴公子宫苑鞍馬皆稱
第一故居妙品也
程脩已其先冀州人祖大厯中任越州醫博士父伯儀
少有文學時周昉任越州長史遂令修已師事凡二十
年中師其畫至六十畫中有數十病既皆一一口授以
傳其妙訣寳厯中修已應明經擢第太和中文宗好古
重道以晉明帝朝衛恊畫毛詩圖草木鳥獸古賢君臣
之象不得其真遂召脩已圖之皆據經定名任意採掇
由是冠冕之製生植之姿逺無不詳幽無不顯矣又嘗
畫竹障於文思殿文宗有歌云良工運精思巧極似有
神臨窻時乍覩繁隂合再明當時在朝學士等皆奉詔
繼和自貞元後以畫藝進身累承恩稱㫖京都一人而
已尤精山水竹石花鳥人物古賢功德異獸等首冠於
時可居妙品也
邊鸞京兆人也少攻丹青最長於花鳥折枝草木之妙
未之有也或觀其下筆輕利用色鮮明窮羽毛之變態
奪花卉之芳妍貞元中新羅國獻孔雀解舞者徳宗詔
於𤣥武殿寫貌一正一背翠彩生動金羽輝灼若連清
聲宛應繁節後因出宦遂致疎放其意困窮於澤潞間
寫玉芝圖連根苖之狀精極見傳於世近代折枝花居
其第一凡草木蜂蝶雀蟬並居妙品
　　妙品下十人
　　　馮紹政　戴嵩　　楊庭光　張孝師
　　　盧稜迦　殷仲容　陸庭曜　蒯廉
　　　檀智敏　鄭儔
馮紹政善雞鶴龍水時稱其妙開元中關輔大旱京師
渴雨尤甚亟命大臣遍禱於山澤間而無感應上於龍
池新創一殿因詔少府監馮紹政於四壁各畫一龍紹
政乃先於四壁畫素龍其狀蜿蜒如欲振湧繪事未半
若風雲隨筆而生上與從官於壁下觀之鱗甲皆濕設
色未終有白龍自簷間出入於池中風波洶湧雲電隨
起侍御數百人皆見白龍自波際乘氣而上俄頃隂雲
四布風雨暴作不終日而甘澤遍(出明皇/雜錄)
戴嵩嘗畫山澤水牛之狀窮其野性筋骨之妙故居妙
品
楊庭光畫道像真仙與庖丁開元中與吳道子齊名又
畫佛像其筆力不減於吳生也
張孝思畫亦多變態不失常途惟鬼神地獄尤為最妙
並可稱妙品
盧稜迦善畫佛於莊嚴寺與吳生對畫神本别出體至
今人所傳道
殷仲容攻花鳥人物亦邊鸞之次也
陸庭曜畫功徳時稱第一畫天卿寺神亦繼踵於盧抑
亦次矣
蒯亷性野嘗愛畫鶴後師於薛稷深得其妙
檀智敏時號檀生屋木樓臺出一代之製
鄭儔屋木樓臺師於檀生可居妙品
　　能品上六人
　　　陳譚　　鄭䖍　　劉商　　畢宏
　　　王定　　韋鑾
陳譚攻山水德宗時除連州刺史令寫彼處山水之狀
毎嵗貢獻野逸不羣髙情邁俗張藻之亞也
鄭䖍號廣文能畫魚水山石時稱奇妙人所降歎
劉商官為郎中愛畫松石樹木格性髙邁時有畢庶子
亦善畫松樹水石時人云劉郎中松樹孤標畢庶子松
根絶妙
畢宏官至庶子攻松石時稱絶妙
王定為中書常僻於畫公政之外每圖像菩薩髙僧士
女皆冠於當代每經畫處咸謂驚人
韋鑾官至少監善圖花鳥山水俱得其深㫖可為邊鸞
之亞韋鑒次之其畫並居能品
　　能品中二十八人
　　　陸滉　　李仲和　李衡　　齊旻
　　　李仲昌　李倣　　孟仲暉　髙雲
　　　衛憲　　程伯儀　楊辨　　王陁子
　　　姚彦山　冷元琇　譚皎　　錢國養
　　　張遵禮　張正言　沈寧　　劉罄
　　　李倫　　尹澄　　尹林　　侯造
　　　趙立言　麴庭　　鄭珽　盧少長
陸滉功德李仲和李衡齊旻俱能畫蕃馬戎夷部落鷹
犬鳥獸之類盡得其妙又李仲昌李倣孟仲暉皆以寫
真最得其妙髙雲衛憲程伯儀並師周昉盡造其妙冠
於當時然衛憲花木蜂蟬雀竹以為希代之珍楊辨王
陁子姚彦山冷元琇譚皎錢國養張遵禮張正言沈寧
劉罄李倫尹澄尹林侯造趙立言麴庭鄭珽盧少長已
上各負其志並極其妙程伯儀曽畫東封圖為時之所
寳其餘衆手皆有所能不可具載並稱能品也
　　能品下二十八人
　　　黃諤　　曹元廓　檀章　耿昌言
　　　吳玢　　田深　　盧弁　陳庶
　　　梁廣　　王朏　　白旻　蕭溱
　　　蕭恱　　程邈　　樂峻　項容
　　　陳庭　　董奴子　衛芉　陳浄心
　　　陳浄眼　梁洽　　裴遼　張涉
　　　韓伯達　張容　　僧道玠　李湊
黃諤畫馬獨善於時今菩提寺佛殿中有畫自後難繼
其蹤曹元廓韓伯達田深畫馬筋骨氣力如真及盧弁
猫兒白旻鷹鴿蕭悦竹又偏妙也梁廣程邈董奴子衛
芉陳庶梁洽皆以花鳥松石寫真為能不相讓也檀章
耿昌言吳玢樂峻項容陳庭裴遼僧道玠皆圖山水曲
盡其能陳浄心陳浄眼畫山水功德皆奇王朏蕭溱張
涉張容皆士女之特善也
　　逸品三人
　　　王墨　　張志和　李靈省
王墨者不知何許人亦不知其名善潑墨畫山水時人
故謂之王墨多逰江湖間常畫山水松石雜樹性多疎
野好酒凡欲畫圖幛先飲醺酣之後即以墨潑或笑或
吟脚蹙手抹或揮或掃或淡或濃隨其形狀為山為石
為雲為水應手隨意倐若造化圖出雲霞染成風雨宛
若神巧俯觀不見其墨汚之迹皆謂奇異也
李靈省落托不拘檢長愛畫山水毎圖一幛非其所欲
不即强為也但以酒生思傲然自得不知王公之尊貴
若畫山水竹樹皆一㸃一抺便得其象物勢皆出自然
或為峯岑雲際或為島嶼江邊得非常之體符造化之
功不拘於品格自得其趣爾
張志和或號曰煙波子常漁釣於洞庭湖初顔魯公典
吳興知其髙節以漁歌五首贈之張乃為卷軸隨句賦
象人物舟船鳥獸煙波風月皆依其文曲盡其妙為世
之雅律深得其態此三人非畫之本法故目之為逸品
蓋前古未之有也故書之
　
　
　
　
　
　唐朝名畫錄
