#+TITLE: 能改齋漫錄-宋-吳曾
#+DATE: 2018-05-12 10:18:11
#+SOURCE: github.com/kanripo/KR3j0034 master 4354f5cc                
欽定四庫全書　　　　　子部十
　能改齋漫錄　　　　　　雜家類二(雜考之屬/)
　　提要
　　　　(臣/)等謹案能改齋漫錄十八卷宋吳曽撰曾
　　　　字虎臣崇仁人秦檜當國時曽上所業得官
　　　　紹興癸酉自敕局改右承奉郎主奉常簿為
　　　　玉牒檢討官遷工部郎中出知嚴州致仕卒
　　　　此書乃所著說部末有其子復跋稱所記凡
　　　　二千餘條釐為十八卷自元初以來刊本久
　　　　絶今本乃明人從秘閣抄出原缺首尾兩卷
　　　　焦竑家傳本遂以第二卷第十七卷各分作
　　　　兩卷以足其數實非完帙又書中分事始辯
　　　　誤事實沿襲地理議論記詩謹正記事記文
　　　　方物樂府神仙鬼怪共十三類而諸本互有
　　　　同異或分卷各殊或次序顛倒或以第十一
　　　　卷分作兩卷而併第九卷入第八卷内或無
　　　　謹正一類而併入記事類中蓋傳抄既多後
　　　　人復意為分析故往往彼此參錯不能盡如
　　　　其舊也是書於考證頗詳而當時殊為衆論
　　　　所不滿劉昌詩蘆浦筆記嘗摘其舛誤十一
　　　　條又稱其比事門中多所漏畧舉史記八事
　　　　以例其餘趙彥衞雲麓漫抄亦摘其中論佛
　　　　法與天地並原一條為所學之誣妄併稱其
　　　　詬訾前賢不少如詩人得句偶有相犯即以
　　　　為蹈襲及恃記博妄有穿鑿周煇清波襍志
　　　　則謂其記荆王元儼戲劇批判及宗室子好
　　　　尚之僻諸事有論其不應言者旋被旨毁板
　　　　盛如梓恕齋叢談又載當日有知麻城縣鄭
　　　　顯文者遣其子之翰赴御史臺論曽事涉謗
　　　　訕有旨曾顯文各降兩官臣僚繳奏乃黜顯
　　　　文送其子汀州編管後京鏜愛其書始板行
　　　　與煇所記不同未詳孰是王士禎池北偶談
　　　　以為曽書多不滿王安石顯文殆又襲黨人
　　　　故智今觀其書以荀彧為漢之忠臣以馮道
　　　　為大人其是非甚為乖剌又如孫仲鼇賀秦
　　　　檜詩曽惇上秦檜書事十絶句皆臚載無遺
　　　　趙彦衞又記秦檜卒後曾不敢出其第十九
　　　　卷自稱不樂京局且不能委曲時好恐以罪
　　　　去以此惑後人是其黨附權奸昭然可見併
　　　　其書遭人攻撃蓋由於此士禎偶未詳考也
　　　　然曽記誦淵博故援據極為賅洽辨析亦多
　　　　精核當時雖惡其人而諸家考證之文則不
　　　　能不徵引其說幾與洪邁容齋隨筆相埒置
　　　　其人品而論其學問棄其瑕纇而取其英華
　　　　在南宋說部之中要稱佳本則亦未可竟廢
　　　　也乾隆四十六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　能改齋漫錄卷一
　　　　　　　　　　　　　宋　吳曽　撰
　　事始
　　　樓羅
黄朝英緗素雜記論樓羅云酉陽雜俎云樓羅因天寳
中進士有東西堋各有聲勢稍傖者多會於酒樓食畢
羅故有此語予讀梁元帝風人辭云城頭網雀樓羅人
著則知樓羅之言起已多時又蘇鶚演義云樓羅幹了
之稱也俗云騾之大者曰樓騾騾羅聲相近非也又云
婁敬甘羅亦非也盖樓者攬也羅者綰也言人善幹辦
於事者遂謂之摟羅摟字從手旁作婁爾雅云婁聚也
此說近之然南史顧歡傳云蹲夷之儀婁羅之辨又談
苑載朱貞白詩云太婁羅乃止用婁羅字又五代史劉
銖傳云諸君可謂僂羅人也乃加人焉以上皆朝英說
然予以為此說久矣北齊文宣帝時己有此語王昕曰
樓羅樓羅實自難解蓋不始於梁元帝之時以表考之
梁簡文帝即位是歲己巳次年庚午北齊宣帝即位至
壬申年梁元帝方即位今據緗素雜記以樓羅事引梁
元帝風人辭為始不當蓋元帝在宣帝之後
　　　麥秋
黄朝英緗素雜記云宋子京有帝幸南園觀刈麥詩云
農扈方迎夏官田首告秋注云臣謹按物成熟者謂之
秋取揫歛之義故謂四月為麥秋余按北史蘇綽傳云
布種既訖嘉苗須理麥秋在野蠶停於室則麥秋之說
其來舊矣以上皆朝英說予考麥秋之始在禮記月令
自有成說何必引蘇綽說耶釋其義則景文之說尤盡
及觀王荆公絶句云荷葉初開筍漸抽東陂南蕩正堪
遊無端隴上翛翛麥横起寒風占作秋此又何也然景
文所注本出蔡邕月令章句曰百穀各以其初生為春
熟為秋故麥以孟夏為秋
　　　廋詞
太平廣記引嘉話錄載權徳輿言無不聞又善廋詞嘗
逢李二十六於馬上廋詞問答聞者莫知其所說焉或
曰廋詞何也曰隠語耳語不曰人焉廋哉人焉廋哉此
之謂也已上皆嘉話所載予按春秋傳曰范文子莫退
於朝武子曰何莫也對曰有秦客廋詞於朝大夫莫之
能對也吾知三焉楚申叔時問還無社曰有麥麴乎有
山鞠藭乎蓋二物可以禦濕欲使無社逃難於井中然
則廋一字雖本於論語然大意當以春秋傳為證東坡
和王定國詩云巧語屢曽遭薏苡廋詞聊復託芎藭
　　　主者施行
今朝廷行移下州縣必云主者施行者本後漢黄瓊傳
也
　　　鴟夷子皮
王觀國學林新編論鴟夷子引史記伍子胥傳及應劭
注及前漢食貨志及顔師古注云自號鴟夷者言若盛
酒之鴟夷多所容受而可卷懷與時張弛也鴟夷皮之
所為故曰子皮又引陳遵傳載揚雄酒箴曰鴟夷滑稽
腹大如壺然則范蠡自號鴟夷子皮又號陶朱公託鄙
名以自晦其迹耳已上皆王說予按墨子曰孔子怒景
公之不封己乃樹鴟夷子皮於田常之門孔樷子嘗作
詰墨曰夫樹人為信己也孔子適齊惡陳常而終不見
常病之又陳常弑其君孔子沐浴而朝請討之其終不
樹子皮審矣此孔樷子辯孔子不樹子皮之義也以是
知鴟夷子皮又見於孔子不獨范蠡也
　　　浴處掛壺於門
今所在浴處必掛壺於門或不知其始按周禮挈壺氏
掌挈壺以令軍井鄭司農注曰謂為軍穿井井成挈壺
懸其上令軍中士衆皆望見知此下有井壺所以盛飲
故以壺表井又别注曰挈讀如挈髮之挈壺盛水器也
乃知俚俗所為亦有所本
　　　萬嵗之呼
髙承事物紀原云萬歲之始考古逮周未有此禮戰國
時秦王見藺相如奉璧田單偽約降燕馮諼焚孟嘗君
債券左右及民皆呼萬嵗蓋七國時衆所喜慶於君者
皆呼萬嵗秦漢以來臣下對見於君拜恩慶賀率以為
常已上皆髙說予按大雅云虎拜稽首天子萬壽人臣
之奉上以萬嵗疑發於此
　　　鱠殘魚
太平廣記載洛陽伽藍記云釋寳誌嘗於臺城對梁武
帝喫鱠食訖武帝曰朕不知味二十餘年矣師何云爾
誌公乃吐出小魚依依鱗尾如今秣陵尚有鱠殘魚也
予按越王勾踐之保會稽方斫魚為膾聞吳兵棄其餘
於江化而為魚猶作膾形也故名鱠殘魚亦曰王餘魚
以是知鱠殘魚不始於誌公又博物志曰孫權曽以行
食鱠有餘因棄之中流化而為魚今有魚猶名吳餘膾
者長數寸大如筯尚類膾形也吳都賦曰片則王餘王
逸注曰王餘魚其身半也俗云越王膾魚未盡因以其
半棄之為魚遂無其一面故曰王餘也
　　　洪州為鎮南軍
唐咸通六年安南久屯兩河銳士死瘴毒者十七宰相
楊收議罷屯軍以江西為鎭南軍募强弩二萬建節度
其地便近易調度詔可然則以洪州為鎮南軍始於咸
通六年
　　　人君𦵏地為山陵
漢以來人君所葬之地為山陵如髙祖之長陵是已然
呂不韋說秦昭王太子曰王之春秋髙一日山陵崩太
子用事注云山陵喻尊髙也崩死也然則以𦵏地為山
陵久矣出戰國䇿
　　　身閉鼻甕
世以身不修飾者為閉鼻不清亮者為甕蓋有所本也
王充論衡别通篇鼻不知香臭曰甕人不知是非為閉
　　　不癡不聾
北史長孫平隋開皇三年為工部尚書時有人告大都
督邴紹非毀朝廷上怒將斬之平進諫曰諺云不癡不
聾不做大家翁此言雖小可以喻大予按慎子曰不聡
不明不能為王不瞽不聾不能為翁乃知此語久矣慎
子名到南史庾仲文傳亦云不癡不聾不成姑公因話
錄載唐肅宗謂郭子儀曰諺云不癡不聾不作阿家翁
　　　焚香始於漢
李相之賢已集謂焚香之始云本佛圖澄傳襄國城塹
水源暴竭石勒問澄澄曰今當敕龍取水乃至故泉源
上坐繩牀燒安息香呪數百言水大至予按江表傳有
道士于吉來吳會立精舍燒香讀道書制作符水以療
病又按漢武帝故事亦云昆邪王殺休屠王以其衆來
降得其金人之神置之甘泉宮金人皆長丈餘其祭不
用牛羊唯燒香禮拜然則焚香自漢已然矣
　　　詩人用儂字
王觀國學林新編云江左人稱我汝皆加儂字詩人亦
或用之孟東野詩云儂是拍浪兒是也予以隋煬帝亦
嘗用矣大業拾遺記與宮女羅羅詩云幸好留儂伴儂
睡不留儂住意如何又云此處不留儂更有留儂處又
古樂府宋鮑昭吳歌云但觀流水還識是儂流下又云
歡見流水還識是儂流淚晉太元中子夜歌云故使儂
見郎又云儂亦吐芳詞又云儂亦恃春容又云儂年不
及時又云儂作北辰星又云動儂含笑容所用甚多然
則吳音稱儂其來甚久詩人用之豈始東野耶石崇亦
有懊儂歌
　　　歡稱婦人
晉吳聲歌曲多以儂對歡詳其詞意則歡乃婦人儂乃
男子耳然至今吳人稱儂者唯見男子以是知歡為婦
人必矣懊儂歌云揮如陌上鼓許是儂歡歸又云我與
歡相憐又云我有一所歡安在深閤裏又華山畿云歡
若見憐時棺木為儂開又讀曲歌云思歡久不愛獨枝
蓮只惜同心藕又云憐歡敢喚名念歡不呼字連喚歡
復歡兩誓不相棄予後讀通典見序常林歡云江南謂
情人為歡然後始恨讀書之寡
　　　謂父為爹
儂歡出於江南風俗政猶以父為爹音徒我反南史武
興王憺為荆州刺史惠及百姓詔還朝人歌曰始興王
人之爹赴人急如水火何時復來哺乳我荆土方言謂
父為爹故云
　　　樂府名大郎神
本朝樂府有二郎神非也按唐樂府雜録曰離别難武
后朝有一士人陷寃獄籍其家妻配入掖庭善吹觱篥
乃撰此曲以寄情焉初名大郎神蓋良人行第也既畏
人知遂三易其名曰悲切子又曰怨囘鶻乃以大為二
傳冩之誤
　　　歌辭曰曲
自昔歌辭或謂之曲未見其始琴書曰蔡邕嘉平初入
青溪訪鬼谷先生所居山有五曲一曲製一弄山之東
曲常有仙人遊故作遊春曲南有澗冬夏常淥故作淥
水中曲即鬼谷先生舊所居也深邃岑寂故作幽居北
曲髙巖猿鳥所集感物愁坐故作坐愁西曲灌木吟秋
故作秋思三年曲成出示馬融甚異之然漢蘇武詩云
幸有絃歌曲可以喻中懷則音韻稱曲其來久矣又按
韓詩章句有章曲曰歌無章曲曰謠
　　　旁午之義
古今文字言旁午之義按儀禮曰度尺而午注曰一縱
一横曰旁午
　　　民曰黔首
史記秦紀秦命民曰黔首然禮祭義篇宰我問孔子而
孔子曰因物之精制為之極明命鬼神以為黔首則然
則以黔首命民久矣
　　　屋翼名博風
今之屋翼謂之博風見儀禮士冠禮篇云直於東榮鄭
氏注曰榮屋翼也唐賈公彦疏曰榮屋翼也者即今之
博風乂曰榮在屋棟兩頭與屋為翼若鳥之有翼故斯
干詩美宣王之室云如鳥斯革如翬斯飛與屋為榮故
云榮也
　　　恅愺
文士以作事迫促者通謂之恅愺見陸士衡文賦曰恅
愺瀾漫亡耦失疇埤蒼曰􁀙􁀙寂靜也􁀙􁀙與愺恅音
義同愺麤老切恅閭草切
　　　唐突
律有唐突之罪按漢馬融長笛賦曰􁥆瀑噴沬犇遯碭
突李善注碭徒郎切以唐為碭李白赤壁歌云鯨鯢唐
突留餘迹劉禹錫磨鏡篇云却思未磨時瓦礫來唐突
亦作此唐突字魏曹子建牛鬭詩云行至土山頭欻起
相搪突見太平廣記
　　　錢塘蘇小小
劉次莊樂府解題曰錢塘蘇小小歌蘇小小非唐人世
見樂天夢得詩多稱咏遂謂與之同時耳次莊雖知蘇
小小非唐人而無所據予按郭茂倩所編引廣韻曰蘇
小小錢塘名倡也蓋南齊時人西陵在錢塘江之西故
古辭云何處結同心西陵松栢下
　　　印名璽
蔡邕獨斷云璽印也信也天子璽白玉螭虎紐古者尊
卑共之春秋襄公二十九年左氏傳季武子取卞使公
冶問璽書追而與之杜預曰璽印也月令曰固封璽季
武子使公冶問璽書此諸侯大夫印皆稱璽也漢衞宏
云秦以前民皆以金玉為印唯其所好自秦以來唯天
子之印獨稱璽又以玉羣臣莫敢用也案周禮掌節貨
賄用璽節鄭康成曰今之印章也則周時印己名璽但
上下通用以上並見左氏傳疏今宏以為天子獨稱璽
何哉又案初學記云春秋合誠圗曰堯坐中舟與太尉
舜臨觀鳳凰負圖授堯圖以赤玉為押長三尺廣八寸
黄玉檢白玉繩封兩端其章曰天赤帝符璽五字則堯
時印己名璽矣本朝徽宗嘗賜宰臣蔡元長塗金銀鑄
公相印一紐前古所無也
　　　和買
和買二字見孔穎達左氏義昭公十六年晉韓起聘於
鄭宣子有環其一在鄭商宣子買諸賈人既成賈矣商
人曰必告君大夫子産曰今吾子以好來辱而謂敝邑
强奪商人是教敝邑背盟誓也穎達云上稱買諸賈人
則是和買而子産謂之彊奪者韓子以威逼之其賈必
賤故商人欲得告君大夫子産知其非和買故云然也
　　　鹽䜴
鹽豉古來未有也禮記内則炮豚之法云調之以醯醢
尚書說命篇若作和羮爾惟鹽梅左傳晏子曰水火醯
醢鹽梅以烹魚肉是古人調鼎用梅醢也而言不及豉
古人未有豉也止用醬耳禮記内則楚辭招魂備論飲
食而言不及豉史游急就篇乃有蕪荑鹽豉史記貨殖
傳曰蘖麴鹽豉千合及三輔决録曰前隊大夫范仲公
鹽豉蒜果共一筩蓋秦漢已來始為之耳
　　　冕始於胡曹
髙承事物紀原云冕說文曰黄帝初作冕世本曰黄帝
作旒冕宋衷云冠之垂旒者通典曰黄帝作冕垂旒目
不斜視也已上皆髙承說予以髙承未見世本全文也
蓋世本云胡曹作冕注云胡曹黄帝臣也然則作冕始
於胡曹耳
　　　經典無騎字
春秋左氏傳昭公二十五年左師展將以公乘馬而歸
杜預注曰欲與公輕歸宋劉炫謂左師展將以公乘馬
而歸欲共公單騎而歸此騎馬之漸也予按古者服牛
乘馬馬以駕車不單騎也至六國之時始有單騎蘇秦
所謂車千乘騎萬匹是也曲禮云前有車騎者禮記乃
漢世書耳經典並無騎字
　　　回禄為火神
經傳多以祝融回祿為火神祝融則無可疑者回祿則
未之見也予按周語曰昔夏之興也融降於崇山注云
融祝融其亡也囘祿信於耹隧注云囘祿火神鄭語云
夫黎為髙辛氏火正以淳燿敦大天明地徳光昭四海
故命之曰祝融其功大矣昭公二十九年左傳曰火正
曰祝融又曰顓頊氏有子曰黎為祝融故太史公採取
二傳以為楚世家云顓頊生稱稱生卷章卷章生重黎
重黎為髙辛氏火正甚有功能光融天下帝嚳命曰祝
融共工氏作亂帝嚳使重黎誅之而不盡帝乃以庚寅
日誅重黎而以其弟吳囘為重黎後復居火正為祝融
吳囘生陸終陸終生子六人六曰季連楚其後也以此
考之則祝融之後有吳囘陸終囘祿者囘陸也舉二人
而言耳陸祿音相近帝嚳既誅重黎而以吳囘陸終為
後復居火正而為祝融則前古以囘祿配祝融而為火
神可以無疑矣
　　　羮音郎
王觀國學林新編云史記前漢羮頡侯劉信潁川地名
不羮者羮音郞春秋昭公十二年左傳今我大城陳蔡
不羮陸徳明音義曰羮音郎前漢地理志潁川郡定陵
縣有東不羮襄城有西不羮顔師古曰羮音郎羮音郎
者自古所呼如此宋玉招魂曰肥牛之腱胹若芳和酸
若苦陳吳羮以音韻協之亦讀羮為郎已上皆王說予
按古者羮臛之字音皆為郎不止宋玉招魂也故魯頌
閟宫與史游急就章羮與房漿糠為韻至於不以羮為
郎者孔穎達云近世以來方如此不知又何也
　　　直閣名官
馮章靖公元字道宗眞宗大中祥符末元嘗講易泰卦
賜五品服除直龍圖閣直閣名官蓋始於此
　　　立千丈架閣
仁宗朝周湛為江西轉運使以江西民喜訟多竊去案
牘而州縣不能制湛為立千丈架閣法以嵗月爲次嚴
其遺去之罪朝廷頒諸路為法
　　　本朝制置使
本朝制置使始於楊允恭太宗命允恭為洛苑副使江
淮兩浙都大發運擘畫茶鹽捕賊事先是三路轉運使
上供米不過三百萬石允恭盡籍三路舟卒與所運物
數擇才吏授之江浙所運止淮泗由淮泗輸京師行之
一歲上供者六百萬即命允恭為發運制置使改擘畫
為制置
　　　省名禁
省中舊名禁中避元后諱改為省中見漢書
　　　下見上謂之參
下見上謂之參蓋始於戰國時也戰國䇿秦王欲見頓
弱頓弱曰臣之義不參拜王能使臣無拜即可矣不則
不見也秦王許之
　　　試詩賦題示出處
本朝試進士詩賦題元不具出處因淳化三年殿試巵
言日出賦獨路振知所出遂中第三人是年孫何第一
人朱台符第二人亦不能知止取其文耳自後所試進
士詩賦題皆明示出處
　　　端溪硯
端州石唐世已知名許渾嵗暮自廣江至新興詩云洞
丁多斵石蠻女半淘金自注云端州斵石李賀青花紫
石硯歌云端州匠者巧如神栁公權論硯亦云端谿石
為硯至妙
　　　奏御劄子稱進止
今奏御劄子各稱進止自唐已然顏眞卿上疏曰御史
中丞李進等傳宰相語稱奉進止緣諸司官奏事頗多
朕不憚省覽
　　　糊名考校
取士至仁宗始有糊名考校之律雖號至公然尚未絶
其弊其後袁州人李夷賔上言請别加謄録因著為令
而後識認字畫之弊始絶
　　　禱祠習儀
仁宗時天子親祠祠部言周官宗伯凡王之禱祠𨽻儀為
位鄭康成曰若𨽻司徒府而令百官即祠所習儀不敬
請徙尚書省至今循之
　　　賣坊塲河渡
本朝賣坊塲河渡始於熙寧間荆公建議然古亦有之
按水經漢武微行栢谷遇辱竇門感其妻深識之賜以
河津令其鬻渡
　　　鄭宋修韻畧
互注禮部韻畧叙云自慶歴間張希文始以圏子標記
禮部因之頗以為便元祐復詩賦嘗加校正尋又罷去
云然予嘗考之禮部韻畧凡三經修矣景祐初鄭文肅
戩天休為太常博士考校御試進士與宋景文建議禮
部所行韻畧及廣韻繁簡失當訓詁不正有司考士多
以聲病被黜三韻是正音訓書成學者以為便然則景
祐初鄭宋已修韻畧不始張希文也
　　　封還詞頭
仁宗時胡文恭公宿武平知制誥入内都知楊懷敏坐
衞士夜盜入禁中出為和州都監懷敏用事久勢動中
外出未幾召復故職宿封還辭頭翼日上謂宰相曰前
代有此故事否文彥博對曰唐給事中袁髙不草盧把
制書近年富弼亦曾封還辭頭然則唐制給事中亦草
制耶故袁髙得伸其志今改龍川别志載劉從愿妻遂
國夫人寳元中出入内庭以此獲罪久之得復入富鄭
公時知制誥遂國復還國封制既下鄭公繳還辭頭封
命遂寢唐制為給事中得封詔書中書舍人繳詞頭蓋
自鄭公始已上皆蘇說蓋唐給事中亦草制耳蘇偶忘
之耶
　　　禁蕃曲氊笠
崇寧大觀已來内外街市鼔笛拍板名曰打斷至政和
初有旨立賞錢百五千若用鼔板改作蕃曲子并著蕃
服之類並禁止支賞其後民間不廢鼓板之戲第改名
太平鼔續又有旨一應士庻於京城内不得輒戴氊笠
子如有違犯並依上條
　　　導駕官朝服
政和元年十二月戊戌詔自今後導駕官並朝服結佩
應親祠除祭服外餘並朝服不得常服
　　　試辭學兼茂科格制
大觀四年四月禮部奏擬立到嵗試辭學兼茂科試格
制(依見行/體式)章表(依見行/體式)露布(如唐人破藩/賊露布之類)已上用四六
頌(如韓愈元和聖徳詩栁/宗元平淮夷雅之類)箴銘(如揚雄箴九州又如栁/宗元塗山銘張孟陽劍)
(閣銘/之類)誡諭(如近體誡諭風/俗或百官之類)序記依古體亦許用四六臨
時取四題分作兩場内二篇以歴代史傳故事借擬為
題餘以本朝故事或時事並限二百字以上箴銘限一
百字以上奉聖旨依
　　　勿破他故事
故事知制誥見宰相止用平狀非朔望而見則去鞾笏
張文節公知白在中書頗重典故時徐奭知制誥初投
刺以大狀後又請見多具鞾笏張力辭此二事具述舊
制謂徐曰且勿破他故事
　
　
　能改齋漫錄卷一
欽定四庫全書
　能改齋漫録卷二
　　　　　　　　　　　　　宋　吳曾　撰
　　事始
　　　宋敏求家報狀皆全
熈寜二年十一月三十日冬至嫌其御殿視朝乃晦日
帝謂侍臣若當郊祀嵗奈何或言景祐三年十一月晦
冬至郊祀乃用十五日帝疑其不經宋敏求奏當時以
月晦祀天為非宜移用十五日甲子故詔書曰月既肇
於黄鍾日且臨於甲子修史者病於太質刪去詔文遂
無考據臣家有其日報狀可以照驗即取以進帝稱善
蓋公家自祖宗朝至熈寜中報狀皆全也
　　　製玉魚袋
宋敏求薨後因討論典故帝考初製玉魚袋欲賜荆揚
二王疑非故實丞相王文恭公召宋公次道詰之宋曰
按唐六典親王三品以上二王後服用紫飾以玉帶及
魚袋文恭公挾䇿以進議遂定
　　　俗語踏趿
俗語以事之不振者為踏趿唐人已有此語酉陽雜俎
錢知微賣卜為韻語曰足人踏趿不肯下錢
　　　察官不論事
察官不得論事自常希古始常蓋元祐間東坡所薦也
　　　唾面自乾
唐婁師徳其弟守代州辭之官教之耐事弟曰人有唾
面者潔之乃已師徳曰未也潔之是違其怒正使其自
乾耳蓋本尚書大傳大戰篇太公曰罵汝毋歎唾汝毋
乾毋歎毋乾是謂艱難
　　　裝潢子
俗以羅列於前者謂之裝潢子自唐已有此語矣唐六
典崇文舘有裝潢匠五人熟紙匠三人祕書省有熟紙
匠裝潢匠各十人
　　　留守
留守二字按漢外戚呂公傳戚姬常從上之關東呂后
年長常留守希見益疎髙承事物紀原乃云留守始於
唐非也
　　　登聞鼔院之始
髙承事物紀原著登聞鼓院之始云國朝會要曰鼓院
舊曰鼓司景徳四年五月九日詔改為登聞鼓院予按
資治通鑑魏世祖懸登聞鼓以達寃人乃知登聞鼓其
來甚久第院之始或起於本朝也
　　　給公驗
唐宣宗時中書門下奏若官度僧尼有闕則擇人補之
仍申祠部給牒其欲逺遊尋師者須有本州公驗乃知
本朝僧尼出遊給公驗自唐已然矣
　　　日歴之始
唐順宗時宰相韋執誼監修國史奏始令史官撰日歴
此日歴之始也見通鑑
　　　増穀價
范蜀公記范文正治杭州二浙阻饑穀價方踴斗錢百
二十公遂増至斗百八十衆不知所為公仍命多出牓
沿江具述杭饑及米價所増之數於是商賈聞之晨夜
爭進唯恐後且虞後者繼來米既輻湊遂减價還至百
二十包孝肅公守廬州嵗饑亦不限米價而商賈載至
者遂多不日米賤予按此䇿本唐盧坦為宣歙觀察使
到官值旱饑穀價日増或請抑其價坦曰宣歙土狹穀
少所仰四方之來者若價賤則商船不復來益困矣既
而米斗價一百商旅輻湊民賴以生
　　　三司使之職
國初有鹽鐵度支户部三司使之職蓋始於唐末天祐
三年以朱全忠為鹽鐵度支户部三司都制置使三司
之名始於此全忠辭不受
　　　稱裁㫖
近世自鈞旨台旨而下稱裁旨按李罕之擅引澤州兵
夜入潞州以狀白李克用曰薛鐵山死州民無主慮不
逞者為變故罕之專命鎮撫取王裁旨
　　　將帥遥領州鎮
本朝武臣有遙領郡刺史之職按唐光啓二年二月王
重榮遣王建帥部兵戍三泉以建遙領璧州刺史將帥
遙領州鎮自此始見資治通鑑
　　　探事察子
近世官司以探事者謂之察子按唐髙駢在淮南用呂
用之為巡察使用之募險獪者百餘人縱横閭巷間謂
之察子此其始也
　　　舉選人充京官
國初自太宗以來通判得舉選人充京官運判所舉人
數與提刑等至熙寧元年六月有旨今後通判更不舉
選人充京官運判比提刑减半自是年始也
　　　行狀
自唐以來未為墓誌銘必先為行狀蓋南朝以來已有
之按梁江淹為宋建太妃周氏行狀任昉沈約裴子野
皆有行狀
　　　口號
郭思詩話以口號之始引杜甫歡喜口號絶句十二首
云觀其辭語殆似今通俗凱歌軍人所道之辭余按梁
簡文帝已有和衞尉新渝侯巡城口號不始於杜甫也
詩云帝京風雨中層闕煙霞浮玉署清餘熱金城含暮
秋水光凌御殿槐影帶重樓然杜甫已前張說亦有十
五夜御前口號踏歌辭二首其一云華蕚樓前雨露新
長安城裏太平人龍銜火樹千燈艶雞踏蓮花萬嵗春
其二云帝宮三五戲春臺行雨流風莫妬來西域燈輪
千影合東華金闕萬重開
　　　乾笑
世以笑之不情者為乾笑按宋范蔚宗謀逆就刑於市
妻來别罵蔚宗曰身死固不足塞罪奈何枉殺子孫蔚
宗乾笑而已乾笑此為始
　　　名紙
名紙之始髙承事物紀原云釋名曰書名字於奏上曰
刺後漢禰衡初遊許下懷一刺既無所之適至於刺字
漫滅蓋今名紙之刺也則名紙之始起於漢刺也以上
皆髙說予以為不然蓋禰衡傳只言刺不言名紙雖名
紙為刺之變然髙說無所據予按梁何思澄終日造謁
每宿昔作名紙一束曉便命駕朝賢無不悉狎蓋名紙
始見於此
　　　節度
髙承事物紀原云節度本後漢公孫瓚討烏桓詔今受
劉虞節度唐室名使蓋取此義唐制邊戎寇之地則加
以旌節謂之節度始自睿宗景雲二年四月以賀拔延
嗣為河西節度使以上皆髙說予按吳志諸葛恪傳孫
權欲試以事令恪守節度節度掌軍糧穀注引江表傳
曰權為吳王初置節度官使典掌軍糧非漢制也初用
徐祥祥死將用恪諸葛亮與陸遜書曰家兄年老而性
疎今使典主糧糓糧穀軍之要最僕雖在逺竊用不安
足下特為啓至尊轉之遜以白權即轉恪領兵以此見
漢有節度之意而無其官唐有其官而在孫權之後也
　　　起復之禮
髙承事物紀原云起復本禮曽子問云子夏問曰三年
之喪金革之事無避也者非與孔子曰吾聞諸老聃曰
昔者魯公伯禽有為為之也注云魯徐戎作難有喪卒
哭而征之急王事也故春秋亦紀晉襄公墨衰之事漢
唐以來遂有起復之禮蓋自伯禽始也以上皆髙說予
按前漢翟方進在喪既葬二十六日除服起視事後漢
桓焉為太子太傅以母憂自乞聽以大夫行喪踰年詔
使者賜牛酒奪服夫謂之起復者就喪起之復令視事
耳髙承無所據但泛言漢唐而已故予疏二條以見其
始
　　　梵音
梵音之始内典云陳思王子建游於魚山聞空中有梵
音寥亮乃教人效之得傳於今西方梵云唄敢匿耶本
梵音也
　　　待制
髙承事物紀原待制之始云唐永徽二年十二月五日
詔許敬宗每日待制於武徳殿此始有待制之名永泰
元年三月一日敕裴冕等並集賢待制此始有待制之
所然則蓋唐設官也以上皆髙說予以為髙以永徽始
有待制之名是矣至謂永泰時始有待制之所則非也
何以言之按唐武后謂貟半千曰久聞爾名謂是古人
乃在朝列宜留待制即詔入閤供奉後與丘恱王劇石
抱忠為𢎞文館直學士又與路敬淳分日待制顯福門下
夫武后時半千等已分日待制於顯福門下則待制之
所不始於永泰元年明矣
　　　墓路稱神道
𦵏者墓路稱神道自漢已然矣襄陽耆舊傳云習郁為
侍中時從光武幸黎丘與帝通夢見蘇山神光武嘉之
拜大鴻臚錄其前後功封㐮陽侯使立蘇嶺祠刻二石
鹿挾神道百姓謂之鹿門廟或呼蘇嶺山為鹿門山然
歐公集古跋尾云右漢楊震碑首題云故太尉楊公神
道碑銘乃知立碑墓路而稱以神道始漢無疑
　　　行事舉例
今朝廷行事有法所不載者必舉例以行然自南朝已
然矣江夷右僕射主上欲用其領詹事語王淮卿可覔
比例淮對曰臣當出外尋訪淮後見主上問近所道事
卿已得例未淮曰謝琰右僕射領詹事琰即謝公之子
恐夷非其例事遂不行
　　　舍弟之稱
兄稱弟曰舍弟亦有所本魏文帝與鍾繇書曰是以令
舍弟子建因荀仲茂時從容喻鄙旨
　　　監司稱職司
本朝官制由監司而稱職司如提點刑獄轉運副使之
類按隋蘇威曰臣非職司不知多少但患其漸近唐陸
䞇曰是以職司之内無成功
　　　侍讀
髙承事物紀原云侍讀之始本唐明皇開元三年七月
敕每讀史籍中有闕宜選耆儒博碩一人每日侍讀故
馬懷素褚元亮更日入直此侍讀之始也已上髙說予
按南史宜都王鑑初入閤時陶宏景為侍讀乃知侍讀
之名自梁朝已有之矣
　　　御筆
天子親劄謂之御筆始於北史元魏彭城武宣王勰傳
云帝令勰為露布辭曰臣聞露布者布於四海露之耳
目以臣小才豈足大用帝曰汝亦為才達但可為之及
就尤類帝文有人見者咸謂御筆
　　　書簡用多幅
唐盧光啟䇿名後揚歴臺省受知於租庸張濬濬出征
并汾盧每致書疏凡一事别為一幅朝士至今斆之蓋
重叠别紙自光啓始也見北夢瑣言乃知今人書簡務
為多幅其來久矣
　　　監司之職
本朝官至轉運判官提舉常平謂之監司按徐邈與范
寗書曰足下慎選綱紀必得國士以攝諸曹諸曹皆得
良吏以掌文案又擇公方之人以為監司則清濁能否
與事而明乃知監司之職魏晉以來有之矣
　　　試賦八字韻脚
賦家者流由漢晉歴隋唐之初專以取士止命以題初
無定韻至開元二年王邱員外知貢舉試旗賦始有八
字韻脚所謂風日雲浮軍國清肅見偽蜀馮鑑所記文
體指要
　　　冬年賀狀
今世州郡冬年二節通用賀狀其兩句云應時納祜與
國同休蓋本於晉何充賀正表云璇衡運周元正肇祚
伏惟陛下應乾納祜與天同休
　　　殿試有官人不為第一
本朝殿試有官人不為第一人自沈文通始迄今循之
以為故事然徽宗朝戊戌牓嘉王楷第一人登仕郎王
昻第二人顏天選第三人徽宗宣諭嘉王楷有司考在
第一不欲以魁天下以第二人為榜首是嵗昻以有官
人為殿魁以此知有司亦失於契勘也
　　　以物質錢為解庫
江北人謂以物質錢為解庫江南人謂質庫然自南朝
已如此按齊陽玠談藪云有甄彬者行業以一束苧就
荆州長沙寺庫質錢後贖苧於苧束中得金五兩云云
　　　三館可稱學士
學士惟三館可稱他則否按唐集賢院記開元故事校
書官許稱學士故筆談云今三館職事皆稱學士用開
元故事也自徽宗以前州縣官蔑有以學士稱者至渡
江後苟有一官未有不稱紹興末臣僚有論列者時有
旨禁之然今習俗猶爾也
　　　撘猱
俗以不情者為撘猱唐人已有此語周顗處士答賓從
絶句云十載文章敢憚勞宋都迴鷁為風髙今朝甘被
花枝笑任道尊前愛撘操
　　　注疏之學
國史云慶歴以前學者尚文辭多守章句注疏之學至
劉原父為七經小傳始異諸儒之說王荆公修經義蓋
本於原父云英宗嘗語及原父韓魏公對以有文學歐
陽文忠公曰劉敞文章未甚佳然博學可稱也
　　　併當二字
併當(去/聲)二字俗訓收拾然晉已有此語按世說長豫與
丞相語常以謹宻為端丞相還臺及行未嘗不送至車
後常為曹夫人併當箱篋長豫亡後丞相還臺發車後
哭至臺門曹夫人作匳封而不忍開
　　　禁殺牛
南史梁傅昭性尤篤謹子婦嘗得家餉牛肉以進昭昭
召其子曰食之則犯法告之則不可取而埋之乃知牛
之禁殺自梁已然矣
　　　一領簟
簟可以言一領世說王大見王恭坐六尺簟因語恭卿
東來故應有此物可以一領及我
　　　一頓食
食可以言一頓世說羅友嘗伺人祠欲乞食主人迎神
出曰何得在此答曰聞卿祠欲乞一頓食耳
　　　女稱娥
唐樂府有憶秦娥娥字見史記齊悼惠王傳王太后有
愛女曰修成君修成君有女名娥後漢順帝乳母宋娥
又史記外戚世家武帝時幸夫人尹婕妤邢夫人謂之
娙娥
　　　犢羫魚尾
犢亦可以稱羫魚亦可以稱尾宋沈攸之使范雲餉武
陵王贊犢一羫栁世隆魚三十尾皆去其首
　　　經紀語
江西人以能幹運者為作經紀唐已有此語滕王元嬰
與蔣王皆好聚斂太宗嘗賜諸王帛敕曰滕叔蔣兄自
能經紀不須賜物
　　　關節
世以下之所以通欵曲於上者曰關節然唐已有此語
段文昌言於文宗曰今嵗禮部殊不公所取進士皆子
弟無藝以關節得之又唐摭言云造請權要謂之關節
按漢佞幸傳髙祖有籍孺孝惠時有閎孺與上臥起公
卿皆因關說乃知關節蓋本於關說也
　　　銀版
銀笏亦可以稱版唐韓滉遣使獻羅每擔夫與白金一
版
　　　宗衮
宋莒公以宋元憲為宗衮本謝朓謂謝安為宗衮謝詩
云阽危賴宗衮微管寄明牧
　　　歌曲以闋為稱
歌曲以闋為稱按吕氏春秋昔葛天氏之樂三人操牛
尾捉足以歌八闋
　　　佛糚
張芸叟使遼錄云婦女以黄物塗面如金謂之佛糚予
按後周宣帝傳位太子自稱天元皇帝禁天下婦人不
得施粉黛自非宮人皆黄眉墨糚以是知女糚尚黄久
矣
　　　恩府
以恩地為恩府始於唐馬戴戴大中初為掌書記於太
原李司空幕以正言被斥貶朗州龍陽尉戴著書自痛
不得盡忠於恩府而動天下之浮議云云見金華子雜
編
　　　二稅起催用周制
本朝夏秋二稅起催以六月十月一日至今州縣遵用
按王溥五代㑹要周顯徳三年十月宣三司指揮諸道
州府今後夏稅以六月一日起徵秋稅至十月一日起
徵永為定制乃知本朝循用周制
　　　以舟量物
魏武帝時孫權曽致巨象武帝欲知其斤重鄧哀王曰
置象大船之上而刻其水痕所至稱物以載之則校可
知矣武帝即時行焉時王方五六嵗予按符子曰朔人
獻燕昭王以大豕曰養奚若使曰豕也非大圊不居非
人便不珍今年百二十矣人謂豕仙王乃命豕宰養之
十五年大如沙墳足如不勝其體王異之令衡官橋而
量之折十橋豕不量命水官浮舟而量之其重千鈞其
巨無用云云乃知以舟量物自燕昭時已有此法矣不
始於鄧哀王也
　　　牀凳子
牀凳之凳晉已有此器世說顧和與時賢共清言張元
之顧敷是中外孫年七嵗在牀邊戲於時聞語神情如
不相屬瞑於鐙下乃作此鐙字今廣韻以鐙為鞍鐙之
鐙豈古多借字耶凳廣韻云出字林殆後人所撰耳廣
韻别出一橙字注云几橙其義亦通
　　　軍卒為健兒
今所在以軍卒為健兒往往以杜詩健兒勝腐儒為證
非也按世說祖逖過江時公私儉薄無好服玩王庾諸
公共就祖忽見裘袍重疊珍飾盈列諸公怪問之祖曰
昨夜復南塘一出祖於時恆自使健兒鼓行刼鈔在事
之人亦容而不問東晉時軍卒已有健兒之稱
　　　風聞
風聞二字出漢書尉佗曰風聞老夫父母墓已壞削賈
逵國語注云風采也采聽商旅之言故沈約彈王源曰
風聞東海王源嫁女與富陽滿氏而魏任城王澄表以
為法忌煩苛治貴清約御史之體風聞是司
　　　婦女稱姐
婦女以姐為稱說文曰㜘字或作姐古字假借也子也
切近世多以女兄為姐蓋尊之也按魏繁欽與文帝牋
曰自左􁍝史妠謇姐名倡魏志曰文帝令杜夔與左􁍝
等於賓客之中吹笙鼔琴李善注云其史妠謇姐蓋亦
當時之樂人以是知婦之稱姐漢魏已然矣
　　　表文末云屏營
今世表文末云屏營之至屏營二字見國語申胥曰昔
楚靈王獨行屏營東漢劉陶上議曰屏營徬徨不能監
寐而任昉與梁髙祖牋亦云不勝荷戴屏營之至
　　　倉廩
倉廩二字蔡邕月令章句曰穀藏曰倉米藏曰廩雖其
義如此然後世作文者亦未嘗分别而用漢志太倉之
粟陳陳相因如廣韻云倉有屋曰廩蓋此意出於邕後
也齊職儀曰太倉令周司徒屬官有廩人倉人則所主
蓋亦異矣
　　　正五九月不上任
本朝士大夫相傳正月五月九月不上任以火徳王天
下正五九月皆火徳生壯老之位其說無稽也其後見
竇苹唐書音訓其注髙祖紀正五九三月不行死刑引
釋氏智度論曰天帝釋以大寳鏡照四大神洲每月一
移察人善惡正月五月九月照南贍部洲故以此月省
刑修善予以是知正五九所以不上任者政以此耳蓋
士大夫初到官必施刑責今之州郡所以為供給者此
三月不支羊肉錢蓋沿唐故事但歴時久逺無有能討
其源流者耳偶讀竇所引用於是始知不用正五九上
官之理信乎天下之書要當無所不讀
　　　俗罵客作
江西俚俗罵人有曰客作兒按陳從易寄荔支與盛參
政詩云櫻桃眞小子龍眼是凡姿橄㰖為下輩枇杷客
作兒盛問其說云櫻桃味酸小子也龍眼無文采凡姿
也橄㰖初澁後甘下輩也枇杷核大肉少客作兒也凡
言客作兒者傭夫也
　　　罷休
吳人言罷則以休繼之古如是也吳王闔閭語孫武曰
將軍罷休
　　　㸃心
世俗例以早晨小食為點心自唐時已有此語按唐鄭
傪為江淮留後家人備夫人晨饌夫人顧其弟曰治糚
未畢我未及餐爾且可點心其弟舉甌已罄俄而女僕
請飯庫鑰匙備夫人點心傪詬曰適已給了何得又請
云云
　　　俞通用之辭
世俗以俞字不可用蓋以堯典有帝曰俞然揚雄解嘲
云揚子曰俞上下通用之辭也
　　　親事官
省寺有用使令者名親事官自唐已有之按唐王守澄
奏宰相宋申錫親事官王師文等同謀反逆
　　　柳渾青李太白
葉少藴石林詩話云或者以荆公詩以古人姓名藏句
中如莫言栁渾青終恨李太白自公始發之然唐權徳
輿己有此體予按梁元帝已有人姓名詩及將軍名詩
不始於權徳輿也
　　　古無隋字
隋字古無之文帝受禪以魏周齊不遑寧處惡之遂去
走單書隋字猶後漢都洛以火徳故去水加佳也
　　　丘遲姓
唐封演記邢州内丘縣西古中丘城寺有碑後趙石勒
光初五年所立也碑云大和尚佛圖澄姓温而髙僧傳
晉書藝術傳皆不著余因記沈太虚侍郎虚中言昔湖
州有人發古冡得碑乃南朝丘遲其言遲乃左史丘明
之後然則丘明竟不姓左耶
　　　麈尾
釋藏音義指歸云名苑曰鹿之大者曰麈群鹿隨之皆
看麈所往隨麈尾所轉為準今講僧執麈尾拂子蓋象
彼有所指麾故耳王衍捉玉柄麈尾
　　　如意
齊髙祖賜隠士明僧紹竹根如意梁武帝賜昭明太子
木犀如意石季倫王敦皆執鐵如意三者以竹木鐵為
之蓋爪杖也故音義指歸云如意者古之爪杖也或骨
角竹木削作人手指爪柄可長三尺許或脊有痒手所
不到用以搔抓如人之意然釋流以文殊亦執之豈欲
搔痒耶蓋講僧尚執之私記節文祝辭於柄以備忽忘
手執目對如人之意凡兩意耳
　　　八相太常引
京師僧念梁州八相太常引三皈依栁含煙等號唐讚
而南方釋子作漁父撥棹子漁家傲千秋嵗唱道之辭
蓋本毗柰耶云王舍城南方有樂人名臘婆取菩薩八相
緝為歌曲令敬信者聞生歡喜
　　　方丈
僧道誠釋氏要覧云方丈寺院之正寢始因唐顯慶年
中勅差衞尉寺丞李義表前融州黄水令王元䇿往西
域充使至毗耶黎城東北四里許維摩居士宅示疾之
室遺址疊石為之元䇿躬以手板縱横量之得十笏故
號方丈余按王簡棲頭陀寺碑云宋大明五年始立方
丈茅茨以庇經像李善引髙誘曰堵長一丈髙一丈回
環一堵為方丈故曰環堵言其小也
　　　天王現形
州郡置毗沙門天王之始按僧史唐天寳元年壬子西
蕃五國來寇安西二月十一日奏請兵解援發師萬里
累月方到近臣奏且詔不空三藏入内持念明皇秉香
爐不空誦仁王䕶國陁羅尼方二七遍帝見神人可五
百員帶甲荷戈在殿前帝問不空對曰此毗沙天王第
二子獨健副陛下心往救安西也其年四月安西奏二
月十一日巳時後城東北三十里雲霧㝠晦中有神可
長丈餘皆被金甲至酉時鼓角大鳴地動山搖經二日
蕃寇奔潰斯須城樓上有光明天王現形謹圗様隨表
進呈因勅諸道節鎮所在州府於城西北隅各置天王
形像至於佛寺亦勅别院安置
　　　忌日行香
忌日行香始於唐正元五年八月勅天下諸州並宜國
忌日準式行香然行香事按南山鈔云此儀自道安法
師布置又賢愚經云為蛇施金設齋令人行香僧手中
普逹王經云佛昔為大姓家子為父供養三寳父命子
傳香此云行香佛手中與傳香今世國忌日尚行此意
至人君誕節遂以拈香為别矣按唐㑹要開成五年四
月中書門下奏天下州府毎年常設降誕齋行香後便
令以素食宴樂唯許飲酒及用脯醢等以此知唐朝雖
誕節亦只云行香姚令威以為行香始於後魏江左非
也
　　　寺立觀音像
天下寺立觀音像蓋本於唐文宗好嗜蛤蜊一日御饌
中有擘不開者帝以為異因焚香祝之乃開即見菩薩
形梵相具足遂貯以金粟檀香合覆以美錦賜興善寺
仍勅天下寺各立觀音像
　　　生日祝壽始
封人祝堯夀虎拜稽首天子萬夀人臣愛君不過長年
未以為非也至於生日祝夀始見於唐明皇然識者以
為非何者梁孝元帝少時每以載誕之辰輒齋素講經
阮修容歿後此事亦絶唐太宗亦以降誕日謂長孫無
忌曰今日是朕生日世俗皆為歡樂在朕翻成感傷泣
數行下群臣皆零涕故唐封演謂孤露之後不宜以此
日為歡可謂達理矣明皇建節雖出於源乾曜張說之
議然中宗常以降誕日宴侍臣内戚於内庭與學士聨
句柏梁體詩以是知循習久矣至人臣生日以詩為慶
西清詩話乃謂公卿誕日以詩為夀見於唐末此說恐
非蓋開元間惠宣太子被疾明皇自祝禬既瘉幸其第
置酒賦詩為初生歡其詩云昔見漳濱臥言將人事違
今逢慶誕日猶謂學仙歸人臣以詩為夀始見於此
　　　閒人有忙事
閒人有忙事俗人語也然唐人已有韓偓詩云書牆暗
記移花日洗瓮先知醖酒期須信閒人有忙事且來衝
雨覔漁師
　　　起居何如
今世書問往還必曰不審比來起居何如按漢武帝内
傳上元夫人曰承阿母相邀詣劉徹家不意天靈至尊
下降於至濁不審比來起居何如乃知此語久矣
　　　百合治病
本草圗經百合一條引張仲景治病有百合知母湯百
合滑石代赭湯百合雞子湯百合地黄湯凡四方並名
百合而用百合治之不識其義余按王原叔内翰云醫
藥治病或以意類取至如百合治病似取其名嘔血用
臙脂紅花似取其色淋瀝滯結則以燈心木通似取其
類意類相假變化感通不可不知其旨也以是知圖經
論藥尚不如原叔
　　　打揲
打揲字趙參政槩聞見錄云須當打揲先往排辦東坡
與潘彥明書云雪堂如要偃息且與打揲相伴皆使揲
字今俗只使疊字何
　　鶻突
鶻突二字當糊塗蓋以糊塗之義取其不分曉也按呂
原明家塾記云太宗欲相呂正惠公左右或曰呂端之
為人糊塗(自注云讀/為鶻突)帝曰端小事糊塗大事不糊塗决
意相之今食醫心鏡治脾胃氣冷不能下食虚弱無力
有鶻突羮用鯽魚半斤細切起作鱠沸豉汁熱投之著
胡椒乾薑蒔蘿橘皮等末空腹食之乃作此鶻突字非
也
　　　先輩之稱
李肇國史補並唐摭言以舉子互相推稱則曰先輩蓋
前輩之義也然南齊書劉懷珍傳曰此數子皆宿將舊
勲與太祖比肩為方伯年位髙下或為先輩而薦誠君
側云云乃知先輩之稱南朝以來有矣
　　　白直之稱
今世在官當直人謂之白直南齊蕭嶷傳云白直共七
十八人乃知白直之稱甚久
　　　大行之稱
古來人君之亡未有諡號皆以大行稱之往而不返之
義也秦始皇崩於沙邱胡亥喟然歎曰今大行未發喪
禮未終見李斯傳
　　　盛喜中不許人物
俗諺云盛喜中不許人物盛怒中不答人簡按列子宋
元君曰昔有異技干寡人者技無庸適值寡人有歡心
故賜金帛乃知俗語亦有所自也
　　　丞相稱相公
丞相稱相公自魏已然矣王仲宣從軍詩曰相公征關
右赫怒震天威注曹操為丞相故曰相公謝靈運擬陳
琳詩曰永懷戀故國相公實勤王亦謂曹操也
　　　阿誰停待
傳燈錄宗風嗣阿誰阿誰俗語也龎統傳向者之論阿
誰為是停待亦俗語也愍懷傳陛下停待
　　　飲席酹酒之始
飲席酹酒之始唐僕射孫會宗集内外親表開宴有一
甥姪偕朝官後至及中門見緋衣官人衣襟前皆是酒
涴咄咄而出不相識洎即席說於主人咸訝無此官沈
思之乃是行酒時於階上酹酒草草傾潑也自此每酹
酒令側身恭跪一酹而己自孫氏始也今人三酹非也
出北夢瑣言
　　　古無丈人之名
蜀志先主傳獻帝舅車騎將軍董承臣松之按董承漢
靈帝母董太后之姪於獻帝為丈人盖古無丈人之名
故謂之舅也以上裴松之說予按丈人之義本於易以
妻父為丈人又本於漢匈奴所謂漢天子我丈人行也
松之安得云古無丈人之名
　
　
　
　能改齋漫錄卷二
欽定四庫全書
　能改齋漫錄卷三
　　　　　　　　　　　　　宋　吳曽　撰
　　辯誤
　　　員姓之始
春秋左氏傳伍奢子員陸徳明釋文音云平聲然唐員
半千十世祖凝之本彭城劉氏仕宋後奔元魏以忠烈
自比伍員因改姓員唐書音釋乃音王問切何耶董苹
音訓曰唐人讀半千姓皆作運未詳何據按前涼錄已
有金城員敞此姓似不始於凝之予按唐張嘉貞薦苗
延嗣吕太一員嘉靖崔訓皆位清要日與議政事故當
時語曰令君四俊苗吕崔員然則以員為韻其誤久矣
予又按芸閣姓苑云員氏南陽其先與楚同族帝顓頊
之後楚令尹子文鬭伯比之子育於鄖公辛辛生鬬懐
員盖辛之後也平王時敖為大夫觀此則員得姓又不
始於敞矣鄖音云則員不當音運
　　　韻略不收笭箵字
大唐新語曰漁具總曰笭箵漁服總曰䘨衫唐書元結
傳載自釋語曰能帶笭箵全獨而保生能學聱齖保宗
而全家聱也如此漫乎非耶語皆協韻故箵音平聲與
生相協今唐書音釋乃作蔽挺切誤矣故蘇子美松江
觀漁詩云鳴榔莫觸蛟龍睡舉網時聞魚鼈腥我實宦
遊無況者擬來隨爾帶笭箵皆作平聲今韻略不收此
字
　　　句讀無音
前輩言韓退之書沈潜乎訓義反覆乎句讀讀不音獨
徒鬭反殊不知山谷次韻黄冕仲木字韻詩云變名溷
甲乙謄冩失句讀止作讀音也然馬融笛賦云觀法於
節奏察度於句投投音徒鬬反注言句猶章句之句然
則豈兩字既異而義亦别耶何休公羊傳序亦云失其
句讀無音
　　　蘭若字兩音
蘭若二字白樂天詩作惹字押爾者切余按上官儀酬
薛舍人萬年宫晚景寓直懷友詩中四句云東望安仁
省西臨子雲閣長嘯披煙霞髙步尋蘭若此又作日灼
切押
　　　紇干字無據
五代史寇彥謙傳朱全忠迫遷昭宗於洛陽昭宗顧瞻
陵廟彷徨不忍去謂其左右為俚語云紇干山頭凍死
雀何不飛去生處樂相與泣下霑襟余以干字非是盖
酈元水經注曰紇眞山冬夏積雪鳥雀死者一日千數
故紇干為無據
　　　乾鵲音干為無義
前輩多以乾鵲為乾音干或以對濕螢者有之唯王荆
公以為䖍字意見於鵲之彊彊此甚為得理余嘗廣之
曰乾陽物也乾有剛健之意而易統卦有云鵲者陽鳥
先物而動先事而應淮南子曰乾鵲知來而不知往此
修短之分也以是知音干為無義然廣韻有鳱鵲字起
於後來
　　　王珪
杜子美送重表姪王砯評事使南海詩謂王珪微時房
杜過其家而母能識之所謂秦王時在坐眞氣驚户牖
是也故蔡絛西清詩話以為按史所載太宗不在坐而
子美詩獨得其詳以史為疎略然以余考之房杜等舊
不與太宗相識及太宗起兵然後杖䇿謁軍門乃薦杜
如晦耳王珪則誅太子建成而後見知以他傳參考未
可專以為史誤也
　　　開元錢
世所傳青𤨏集楊妃别傳以為開元錢乃明皇所鑄上
有甲痕乃貴妃掐迹殊不知唐談賓錄云武徳中廢五
銖錢行開元通寳錢及書皆歐陽詢之所撰初進様文
徳皇后掐一痕因鑄之故唐書食貨志亦云隋末行五
銖錢天下盜起私鑄行千錢初重二斤其後愈輕不及
一斤鐵葉皮紙皆以為錢髙祖入長安民間行綫環錢
其製輕小凡八九萬方滿半斤武徳四年鑄開元通寳
得輕重大小之中然則楊妃别傳云爾者其謬可知也
孔氏雜說亦言開元通寳歐陽詢撰其文并書俗不知
遂以為明皇所鑄按考異云時竇后已崩文徳后未立
今皆不取
　　　條脫為臂飾
唐盧氏雜說文宗問宰臣條脫是何物宰臣未對上曰
眞誥言安妃有金條脫為臂飾即今釧也又眞誥蕚綠
華贈羊權金玉條脫各一枚余按周處風土記曰仲夏
造百索繫臂又有條達等織組雜物以相贈遺唐徐堅
撰初學記引古詩云繞臂雙條達然則條逹之為釧必
矣第以達為脫不知又何謂也徐堅所引古詩乃後漢
繁欽定情篇云何以致契闊繞腕雙跳脫但跳脫兩字
不同
　　　秋鶴與飛
歐陽文忠公集古錄云羅池廟碑云歩有新船集本以
歩為涉荔子丹兮蕉子黄碑蕉下無子字當以碑為是
而碑云春與猿吟兮秋鶴與飛則疑碑誤余按栁子厚
集有永州鐵爐歩志云江之滸凡可縻而上下者曰歩
永州北郭有歩曰鐵爐歩盖有鍛鐵者居其人去爐毁
者不知年矣獨有其號冒而存云余以子厚之文證之
則知歩有新船為有據也又按沈存中筆談云韓退之
羅池碑云春與猿吟兮秋與鶴飛今驗石刻乃春與猿
吟兮秋鶴與飛古人多用此格如楚辭吉日兮辰良又
蕙殽蒸兮蘭藉奠桂酒兮椒漿欲相錯成文則語健耳
如老杜紅豆啄餘鸚鵡粒碧梧棲老鳳凰枝之類余以
存中之論證之則知鷗公以秋鶴與飛為誤者非也
　　　曲逆音去遇
宋景文謂漢陳平封曲逆侯今學者讀曲逆作去遇不
作本音何耶余按孔經父云陳平封曲逆侯漢書元無
音文選載陸士衡髙祖功臣頌曲逆宏達好謀能㫁注
曲區遇反音遇然則景文竟忘文選注耶
　　　樂府有摻字
楊文公談苑載徐鍇仕江南為中書舍人校祕書時吴
淑為校理古樂府中有摻字淑多改作操盖以為章草
之變鍇曰不可非可以一例若漁陽摻音七鑒反三撾
鼓也禰衡作漁陽摻撾古歌云邊城晏開漁陽摻黄塵
蕭蕭白日暗淑歎服之余按詩遵大路篇云摻執子之
袪兮陸徳明音所覽反及所斬反葛屨篇摻摻女手則
又音以所銜所感息廉三反則摻字元非一義梁王僧
孺詠𢷬衣詩云散度廣陵音摻冩漁陽曲自注云摻音
憾然則摻字僧孺自有明注不惟吴淑不知而鍇復不
援以為證何耶桓譚新論有微子摻箕子摻乃知摻者
古已有之
　　　乾徳之號二
楊文公談苑記江南保大中浚秦淮得石志案其刻有
大宋乾徳四年凡六字他皆磨滅不可識令諸家參驗
乃輔公祏反江東時年號後太祖受命國號宋改元乾
徳江左始衰弱豈非威靈先及而符䜟將著也歐陽公
歸田錄記太祖建隆六年改元語宰相勿用前世舊號
於是改元乾徳其後因於禁中見内人鑑背有乾徳之
號以問學士陶榖榖曰此偽蜀時年號耳因問内人果
是故蜀王侍人太祖由是益重儒士而歎宰相寡聞也
夫乾徳之號二一輔公祏一蜀王衍未知孰是
　　　集靈存仙望仙之名
文忠公集古錄西嶽華山廟碑載其述自漢以來云髙
祖初興改秦淫祀太宗承循各詔有司其山川在諸侯
者以時祠之孝武皇帝修封禪之禮巡省五嶽立宫其
下宫曰集靈宫殿曰存仙殿門曰望仙門中宗之世使
者持節嵗一禱而三祠後不承前至於亡新寢用邱墟
建武之元事舉其中禮從其省但使二千石嵗時往祠
自是以來百有餘年所立碑石文字磨滅延熹四年𢎞
農太守袁逢修廢起頓易碑飾闕㑹遷京兆尹孫府君
到欽若嘉業遵而成之孫府君諱璆文忠云文字可讀
其大略如此所謂集靈宫者他書皆不見唯見此碑余
嘗觀桓君山賦序云余少時為郎從孝成帝出祠甘泉
河東見郊先置華隂集靈宫宫在華山下武帝所造欲
以懷集仙者王喬赤松子故名殿為存仙端門南嚮山
書曰望仙門竊有樂髙妙之志即書璧為小賦云然則
文忠言他書皆不見豈偶忘君山之云乎沈休文詩既
表祈年觀復立望仙宫
　　　博塞字音
按鮑宏博經以博塞之塞音蘇代反然余考唐李翺樗
蒱法其采有開十二塞十一以開對塞則不當音以蘇
代反莊子云問榖奚事則博塞以遊亦音蘇代反
　　　不識撐犂孤塗字
𤣥晏春秋曰計君乂授與司馬相如傳遂涉後漢書讀
匈奴傳不識撐犂孤塗之字有胡奴執燭顧而問之奴
曰撐犂天子也言匈奴之號單于猶漢人有天子也余
於是曠然發悟以上皆𤣥晏說又觀歐陽文忠公少時
代王狀元謝及第唘云陸機閱史尚靡識於撐犂枚臯
屬文徒率成於􁀙骳文忠公以為陸機盖誤也黄朝英
緗素雜記以不知文忠公用撐犂事為恨盖渠未嘗讀
𤣥晏春秋耳又沈元用謝啓云讀撐犂事而靡識敢謂
知書問祈招詩而不知尚慚博學然陸機不識撐犂事竟
不知在何書
　　　束脩義
束脩其義不一論語曰自行束脩以上吾未嘗無誨焉
前人多引禮男贄玉帛禽鳥女贄榛栗棗脩以為束脩
者束脯也用束脯以為贄爾余按杜恕體論曰束脩之
業其上在於不言其次莫如寡知又按後漢馬援傳注
云男子十五以上謂之束脩不可以束脩之問不出境
一概論也檀弓云古之大夫束脩之問不出境乃知以
束脩為束脯者為非是後漢杜詩薦伏湛曰自行束脩
訖無毁玷注自行束脩謂年十五以上延篤傳注束脩
謂束帶脩飾
　　　牙門
孔經父雜說記突厥李靖徙牙於磧中牙者旗也東京
賦竿上以象牙飾之所以自表飾也太守出則有門旗
其遺法也後遂以牙為衙早晚衙亦太守出建旗之義
也或以衙為廨舍早晩聲鼓則又謂之衙牌兒子謂之
衙内皆不知之耳唐韻注云衙府也是亦訛耳以上皆
孔說余按語林云近代通謂府廷為公衙即古之公朝
也字本作牙訛為衙詩曰祈父予王之爪牙大司馬掌
武備象猛獸以爪牙為衞故軍前大旗為牙旗出師則
有建牙之事軍中聽號令必至於牙旗之下乃知牙者
所以為衞也義主於此而孔氏止謂之旗者不得其說
者也唐資暇集亦云武職有押衙之目衙宜作牙非押
衙府也盖押衙旗者按兵書云牙旗者將軍之旌故豎
於門史傳咸作牙門今押牙既作押衙牙門亦謂之衙
門乎余又按南史侯景傳景將率謀臣朝必集行列門
外謂之牙門以次引進牙門始見於此
　　　倒行逆旅
史記伍子胥傳子胥曰日暮途逺吾故倒行而逆施之
西漢主父偃傳亦曰吾日暮故倒行而逆施之余按吳
越春秋乃云日夕途逺吾故倒行逆旅之於道也廼知
施字即旅字施字於道無義國語曰晉陽處父過寗舍
於逆旅潘岳上客舍議亦引語曰許由辭帝堯之命而
舍於逆旅魏武帝詩曰逆旅整設以通商賈廼知逆施
可於事言之至於道路無義也當有識者訂之左氏傳
荀息曰今虢為不道保於逆旅正義曰逆迎也旅客也
迎止賓客之處也馬融長笛賦序曰有雒客舍逆旅
　　　李白非蜀人
曽子固作李白詩集序云白蜀郡人初隠岷山又云舊
史稱白山東人為翰林待詔皆不合於白之自序盖史
誤也余按杜子美有蘇端薛復筵簡薛華醉歌云近來
海内為長句汝與山東李白好乃知舊史以白為山東
人不為無據也故范傳正所作李白碑以白其先隴西
成紀人涼武昭王九代之孫隋末流離神龍初潜還廣
漢因僑為郡人由此觀之則白本非蜀人也
　　　玉樹
三輔黄圗云甘泉宫有槐根幹盤峙二三百年物也即
揚雄賦所謂玉樹青葱者余按唐劉餗隋唐嘉話謂雲
陽縣界多漢離宫故地有似槐而葉細土人謂之玉樹
揚子雲甘泉賦云玉樹青葱指此後左思譏之已失三
輔黄圗以為槐之根幹則又甚矣
　　　筠為竹皮
許愼說文云筠字從竹竹皮也唐韻曰筠竹皮之美質
也禮記如竹箭之有筠如松柏之有心說者以竹箭松
柏各以皮心為固耳然古今文士例以筠配松何耶孔
頴達亦以筠為竹外青皮也
　　　女壻乘龍
潘子真詩話云杜子美詩門䦨多喜色女壻近乘龍為
誤引楚國先賢傳孫儁字文英與李元禮俱娶太尉桓
延女時人謂桓叔元兩女乘龍言得壻如龍也故宋景
文公詩亦云承家男得鳯擇壻女乘龍俱用此事余嘗
以潘子眞之論為非盖景文所用乃是此事至杜子美
詩女壻近乘龍盖用太平廣記蕭史傳所謂弄女乘鳯
蕭史乘龍者是也
　　　飛燕在昭陽
西漢趙飛燕既立為皇后後寵少衰而弟絶幸為昭儀
居昭陽盖飛燕本傳云爾唐李太白宫詞云宫中誰第
一飛燕在昭陽夫昭陽昭儀所居也非謂飛燕耳其後
見唐王叡松窻錄云禁中呼木芍藥為牡丹命李白為
新辭有漢宫誰第一飛燕倚新妝之語乃知昭陽之本
世所傳者誤也然此一聨據楊妃外傳髙力士摘之以
譛李白
　　　黄庭博鵝
蔡絛西清詩話謂李太白詩有誤云山陽道士如相訪
為冩黄庭博白鵝逸少所冩乃道徳經余按太白集有
懐古王右軍詩云山隂遇羽客要此好鵝賓掃素冩道
經筆精妙入神書罷籠鵝去何曾别主人據此詩則太
白未嘗誤用何耶按本傳逸少聞山隂道士好養鵝往
觀焉非山隂道士訪逸少也前詩不特誤使黄庭事嘗
疑以為世俗子所増至梅聖俞和宋諌議鵞詩亦云不
同王逸少辛苦冩黄庭山谷詩云頗似山隂冩道經雖
與羣鵞不當價則知黄庭之誤尤分明
　　　秋菊落英
蔡絛西清詩話記荆公有黄菊飄零滿地金之句而文
忠公非之荆公以文忠不讀楚辭之過也以余觀之夕
餐秋菊之落英非零落之落落者始也故築室始成謂
之落成爾雅曰俶落權輿始也至若錢昭度詩云蕎麥
花殘小雪飛乃為詩病
　　　藥名詩不始於唐
蔡絛西清詩話謂藥名詩世以起於陳亞非也東漢已
有離合體至唐始著藥名之號如張籍答鄱陽客詩江
臯嵗暮相逢地黄葉霜前半下枝子夜吟詩問松桂心
中萬事喜君知以余觀之恐或不然且藥名之號自梁
以來已有之簡文帝藥名詩云朝風動春草落日照横
塘重臺蕩子妾黄昏獨自傷燭映合歡被帷飄蘇合香
石墨聊書賦鉛華試作粧徒令惜萱草蔓延滿空房梁
元帝藥名詩云戍客恒山下常思衣錦歸况看春草歇
還見㕍南飛蠟燭凝花影重臺閉綺扉風吹竹葉袖網
綴流黄機詎信金城裏繁露曉霑衣如庾肩吾沈約亦
各有一首乃知藥名詩不始於唐
　　　青女横陳
荆公詩云日髙青女尚横陳横陳二字見宋玉風賦横
自陳兮君之前及楞嚴經夫青女者主霜雪之神也故
淮南子云至秋三月青女乃出降霜雪髙誘注云青女
乃天神青腰玉女主天霜雪荆公以青女為霜於理未
當杜子美秋野詩云飛霜任青女梁昭明博山香爐賦
曰青女司寒紅光翳景亦皆指為霜雪之神然荆公之
詩不害為佳句也
　　　中山放麑
劉貢父詩話云陳子昂云吾聞中山相乃屬放麑翁放
麑本秦西巴孟孫氏之臣也謂之中山誤矣余觀陳無
已謝再授徐州教授啓云中山之相仁於放麑亂世之
雄疑於食子乃知誤者非一人也
　　　前溪歌
十五嫁王昌盈盈入華堂自憐年最少復倚壻為郎舞
愛前溪緣歌憐子夜長閒來鬭百草度日不成妝唐崔
顥王家少婦詩子夜歌則樂府所謂古有女名子夜造
其歌者也至於前溪舞讀陳朝劉彤侯司空宅詠妓詩
乃得之劉彤詩云山邊歌落日池上舞前溪崔意屬此
又古今樂錄謂晉車騎將軍沈玩作前溪歌而非舞也
　　　嚬青蛾
杜子美一百五夜對月詩想像嚬青蛾盖蛾眉也世所
傳本多作娥非是故杜江月詩又云誰家挑錦字滅燭
翠眉嚬可以為據又沈約詠月詩髙樓切思婦西園遊
上才庾肩吾望月詩樓上徘徊月窻中愁思人隋董思
恭詠月詩别客長安道思婦髙樓上故杜子美江月詩
云江月光於水髙樓思殺人
　　　犬迎曽宿客
今詩所傳杜詩犬迎曽宿客鵶䕶落巢兒余家有唐顧
陶所編杜詩乃是犬憎間宿客二字不同然皆有理又
對月詩舊本作斫却月中桂陶本作折盡月中桂二字
亦不同惟寄髙適詩舊本乃天上多鴻鴈池中足鯉魚
陶本乃以池為河似不及河也
　　　日暮碧雲合
文選有江文通雜擬詩如擬休上人云日暮碧雲合佳
人殊未來非休上人作也白樂天題道宗上人詩云不
似休上人空多碧雲思又唐休上人亦有詩與白云聞
有餘霞千萬首何妨一句乞閒人白答之曰禪心不合
生分别莫愛餘霞嫌碧雲則白直以碧雲合之句為湯
恵休作矣如文通擬淵明一詩編者至載於陶集中是
皆不明考之過
　　　悠然見南山
東坡以淵明採菊東籬下悠然見南山無識者以見為
望不啻碔砆之與美玉然余觀樂天效淵明詩有云時
傾一尊酒坐望東南山然則流俗之失久矣惟韋蘇州
答長安丞裴說詩有云採菊露未晞舉頭見秋山乃知
真得淵明詩意而東坡之說為可信
　　　藥蘭
唐李文正資暇集謂園亭中藥蘭蘭即藥藥即欄猶言
園楥非花藥之欄也有不悟者以藤架蔬圃堪作切對
按漢宣帝詔曰池藥未御幸者假與貧民漢書闌入宫
禁字多作草下闌則藥欄尤分明也方悟杜子美將赴
成都草堂詩常苦沙崩損藥欄及乘興還來看藥欄之
意孫少魏以欄為籞今本史信然
　　　小胡孫
杜子美有從人覓小胡孫許寄詩云人說南州路山猿
樹樹懸舉家聞若駭為寄小如拳意題皆是胡孫而首
句以山猿為詞者何耶故韓子蒼有謝人寄小胡孫詩
云直疑少陵覓未解栁州憎然則雖子蒼亦以杜為錯
耶
　　　銜杯樂聖稱世賢
韓子蒼言杜子美八仙歌左相日興費萬錢銜杯樂聖
稱世賢世字無義當作避字傳冩誤耳按李適之代牛
仙客拜左丞相為李林甫隂中罷政事賦詩曰避賢初
罷相樂聖且銜杯為問門前客今朝幾箇來
　　　孟浩然得戴嵩詩意
顔之推家訓云羅浮山記云望平地樹如薺故戴嵩詩
云長安樹如薺有人詠樹詩云遥望長安薺皆耳學之
過也余因讀孟浩然秋登方山詩云天邊樹若薺江畔
洲如月乃知孟眞得嵩詩意
　　　使白水事
前輩使白水事例作一意不可不辨魯僖公二十四年
傳曰同心者有如白水此以色言漢廣都郡有白水縣
此以地言止是一意也故潘安仁詩云白水過庭激綠
槐夾門植杜子美詩云黄雲髙未動白水已揚波又云
卷簾惟白水隠几亦青山至許渾孟郊則不然許贈王
居士云雨中耕白水雲外斫青山孟郊云種稻耕白水
負薪所青山青山則止謂山之青而白水在魏田制云
白田收至十餘斛水田收數十斛於此當作兩字既是
兩意則非其對
　　　韓子蒼以蘇味道詩為李益
火樹銀花合星橋鐵鎻開暗塵隨馬去明月逐人來游
妓皆穠李行歌盡落梅金吾不禁夜玉漏莫相催唐蘇
味道上元詩也韓子蒼和龔況上元游葆眞宫觀燈詩
云開卷愛公如李益解言明月逐人來多情如共春流
轉刻燭題詩又一囘子蒼以蘇詩為李益何耶然蘇意
乃取梁朱超望月詩耳朱云唯餘故樓月逺近必隨人
　　　使騶忌聽琴事
元微之桐花詩云爾生不我得我願裁為琴宫絃春以
君君若春日臨商絃廉以臣臣作旱天霖盖取史記騶
忌子聞齊威王鼔琴而為說曰大絃濁以春温者君也
小絃廉折以清者相也西清詩話乃云吴僧義海琴妙
天下而東坡聽唯賢琴詩有大絃春温和且平小絃廉
折亮以清之句至謂東坡未知琴趣不獨琴為然殊不
知亦取騶忌子聽琴之事耳
　　　張麗華誤作潘麗華
東坡虢國夫人夜遊圖詩當時亦笑張麗華不知門外
韓擒虎盖全用杜牧之臺城曲兩句詩門外韓擒虎樓
頭張麗華凡此取後主張貴妃名麗華尤見寵幸隋遣
韓擒虎平陳後主與麗華俱收今坡詩本皆誤作潘麗
華遂致黄朝英緗素雜記以東坡為誤彼不記杜牧之
詩耳
　　　静憩雞鳴午
荆公詩靜憩鳩鳴午荒尋犬吠昏學者謂公取唐詩隻
鳩鳴午寂雙燕話春愁之句余嘗見東坡手冩此詩乃
是靜憩雞鳴午讀者疑之盖亦不知取唐詩楓林社日
鼓茅屋午時雞
　　　孤鴈詩
漢臯張君詩話謂鮑當吟孤鴈詩云更無聲接續空有
影相隨當時號為鮑孤鴈凡物有聲而孤者皆然何獨
鴈乎此人論詩正如王君卿以林和靖梅花詩亦可作
桃李杏花之類宜取東坡之笑也然予觀司馬温公詩
話乃謂當為河南府法曹常忤知府薛映因獻孤鴈詩
所謂天寒稻粱少萬里孤難進不惜充官庖為帶邊城
信薛大嗟賞時號鮑孤鴈與張君所記不同而詞句亦
非前句可及予後因讀江南野錄乃知張君所記是南
唐人詩
　　　謝安捉鼻
謝安雖有盛名而當桓温恣横之際所以不仕者政以
温耳故雖有司按奏被召歴年不至禁錮終身而不辭
而其妻不解其意既見家門富貴而安獨靜退乃曰大
丈夫不如此也安捉鼻曰恐不免耳其後遂為桓温司
馬竟受簡文顧命與王坦之同事而温欲殺之坦之流
汗沾衣倒執手版安則從容就席以此觀之安之所以
答妻以不免之言而推求所以捉鼻之意盖畏温知之
而不免其禍耳非為不免富貴也張文潛和蘇東坡先
生西山舊事詩有云謝公富貴知不免醉眼未為蒼生
開豈失史意耶
　　　吏部文章二百年
韓子蒼言歐陽文忠公寄荆公詩云翰林風月三千首
吏部文章二百年吏部盖謂南史謝朓於宋明帝朝為
尚書吏部郎長五言詩沈約嘗云二百年來無此詩也
文忠之意直使謝朓事而荆公答之曰他日若能窺孟
子終身安敢望韓公則荆公之意竟指吏部為退之矣
　　　裹飯非子來
東坡次韻徐積詩殺雞未肯邀季路裹飯應須問子來
按莊子書子祀子輿子桑子來四人相與為友然無裹
飯之事莊子書又載子輿與子桑友而淋雨十日子輿
曰子桑殆病矣裹飯而往食之乃知裹飯者子輿子桑
非子來也東坡此詩為誤余又觀韓退之贈崔立之詩
云昔者十日雨子來寒且飢其友名子輿忽然憂且思
褰裳觸泥水裹飯往食之好事漆園吏書之存雄辭然
則退之亦誤用耳
　　　僧綽采躐燭作鳯凰
憶昔庚寅降屈原旋看蠟鳯戲僧䖍隨翁萬里心如鐵
此子何勞為買田東坡送子由奉使最後一章也時子
由之子侍行故及之然蠟鳯之戲議者以為誤盖南史
王曇首與兄弟集會子孫任其戲適僧達跳地作虎子
僧䖍累十二博碁既不墜落落亦不重作僧綽采蠟燭
作鳯凰乃知蠟鳳之戲非僧䖍也
　　　荷囊非芰荷之荷
劉偉明贈熊本待制詩云西清寓直荷為橐左蜀宣風
繡作衣盖南史劉杳傳著紫荷橐事見漢張安世傳持
橐簮筆之意而偉明乃以荷為芰荷之荷何耶歐陽文
忠回吴舍人啟云紅藥翻階直禁垣之清切紫荷持橐
陪法從以雍容又上胥偃啟曰白蟫素簡以香生兹焉
辟惡紫袷荷嚢而備問最近清光乃知誤者非一人然
隋書樂志尚書錄令僕射吏部尚書朝服綴紫荷錄令
左僕射左荷右僕射吏部尚書右荷此又何耶姑俟博
識者
　　　陽燧
淮南子陽燧見日則然而為火注云陽燧金也取金杯
無緣者熟摩令熱日下以艾承之又云木與木相摩則
然世之取火惟此耳劉言史與孟郊煎茶詩云敲石取
鮮火汲泉避腥鱗石火雖火而不可然言史不察也周
禮司烜氏掌以夫燧取明火於日鄭注云夫燧陽燧也
禮内則疏晴則以金燧取火於日隂則以木燧鑚火也
禮外傳云宗廟之祭用明火者以陽鑑取日中之火謂
之陽燧以冬至之日子時鑄銅為鑑
　　　陽關圖
王維送元二詩渭城朝雨裛輕塵客舍青青栁色新勸
君更盡一杯酒西出陽關無故人李伯時取以為畫謂
陽關圖予嘗以為失按漢書上黨有天井關燉煌龍勒
有玉門關陽關去長安二千五百里唐人送客西出都
門三十里特是渭城耳今有渭城館在焉即古之渭陽
據其所畫當謂之渭城可也東坡題陽關圖詩龍眠獨
識慇懃處畫出陽關意外聲皆承其失耳至山谷題陽
關圖斷章云渭城栁色關何事自是離人作許悲然則
詳味山谷詩意謂之渭城圖宜矣
　　珠還合浦
古今詩話羊方諤上廣守詩鱷徙惡溪韓吏部珠還合
浦孟嘗君殊不知珠還合浦乃後漢孟嘗也
　　黄金臺
前輩以荆公詩功謝蕭䂓慙漢第恩從隗始詫燕臺以
臺字為失史記云為隗改築宫而師事之然唐時李太
白詩云何人為築黄金臺荆公詩本此
　　　以玉兒為玉奴
東坡和楊公濟梅花詩云月地雲階漫一尊玉奴終不
負東昏又四時詩云玉奴纎手嗅梅花南史齊東昏侯
妃潘玉兒有國色牛僧孺周秦行記薄太后曰牛秀才
逺來誰為伴潘妃辭曰東昏侯以玉兒身死國除不擬
負他注云玉兒妃小字東坡盖用此而兩以兒為奴者
誤也然不害為佳句
　　　東坡用事切
東坡和山谷嘲小徳詩末云但使伯仁長還興絡秀家
盖伯仁乃絡秀子耳洪駒父哭謝無逸詩云但使添丁
長終興謝客家此學東坡語尤無謂添丁盧仝子氣脉
不相屬絡秀本周伯仁父浚之妾小徳亦庻出故坡用
事其切如此山谷詩解著潛夫論不妨無外家更覺其
切
　　　妓人出家詩
唐顧陶大中丙子編唐詩類選載陽郇伯作妓人出家
詩盡出花鈿與四隣雲鬟翦落向殘春暫驚風燭難留
世便是池蓮不染身貝葉欲翻迷錦字梵聲初學誤梁
塵從今艶色歸空後湘浦應無解佩人湘山野錄乃謂
本朝申國長公主為尼掖廷嬪御隨出家者三十餘人
太宗詔兩禁各以詩送之陳彭年作詩八句今考其詩
與陽郇伯所作一同首句盡出花鈿散玉津一句不同
豈後人改郇伯詩託以彭年之名而文瑩又不考之過
耶
　　　蒸壺似蒸鴨
東坡岐亭汁字韻詩不見盧懷愼蒸壺似蒸鴨坐客皆
忍笑髠然發其羃按太平廣記載盧氏雜說鄭餘慶與
人㑹食日髙衆客囂然呼左右曰爛蒸去毛莫拗折項
諸人相顧以為必蒸鵞鴨良久就餐每人前下粟米飯
一椀蒸胡蘆一枚餘慶餐盡諸人彊進而罷然則蒸壺
似蒸鴨乃鄭餘慶非懷愼也豈東坡偶忘之耶
　　　望夫石
陳無已詩話望夫石在處有之古今詩人承用一律惟
劉夢得云望來况是幾千嵗只似當年初望時語雖拙
而意工黄叔達魯直之弟也以顧况為第一云山頭日
日風和雨行人歸來石應語語意皆工江南望夫石每
過其下不風即雨疑况得句處也予家有王建集載望
夫石詩乃知非况作其全章云望夫處江悠悠化為石
不回頭山頭日日風和雨行人歸來石應語豈無己叔
達偶忘王建作耶
　　　落梅花折楊柳
樂府雜錄載笛者羌樂也古曲有落梅花折楊栁非謂
吹之則梅落耳故陳賀徹長笛詩云栁折城邊樹梅舒
嶺外林張正見栁詩亦云不分梅花落還同横笛吹李
嶠笛詩逐吹梅花落含春栁色驚意謂笛有梅栁二曲
也然後世皆以吹笛則梅花落如戎昱聞笛詩云平明
獨惆悵飛盡一庭梅崔櫓梅詩初開已入雕梁畫未落
先愁玊笛吹青𤨏集詩憑仗髙樓莫吹笛大家留取倚
欄看皆不悟其失耳惟杜子美王渙之李太白不然杜
云故園楊栁今搖落何得愁中却盡生王云羌笛何須
怨楊栁春風不度玉門關李云黄鶴樓中吹王笛江城
五月落梅花亦謂笛有二曲也
　　　吳鈎
沈存中筆談謂唐詩多有言吴鈎者刀名也刀彎今南
蠻謂之葛黨刀予按吴越春秋闔閭内傳曰闔閭既寳
莫耶之劔復命於國中作金鈎令曰能為善鈎者賞之
百金吴作鈎者甚衆而有人貪王之重賞也殺其二子
以血釁金遂成二鈎獻於闔閭吴鈎始於此豈存中偶
忘之耶左太沖吴都賦云吴鈎越棘純鈎湛盧鮑昭結
客少年行云驄馬金絡頭錦帶佩吴鈎杜甫後出塞云
少年别有贈含笑看吴鈎又送劉判官云經過辨豐劔
意氣逐吴鉤李涉寄楊潛云腰帶佩吴鉤韓翃送王相
公云結束佩吴鉤
　　　江神世情
雲齋廣錄記馮當時慶歴中以鄂州首薦至大江風濤
洶湧幾至沈沒來春廷試第一還鄂復過大江風微浪
穏舟楫安然公題詩江亭云江神也世情為我風色好
予讀唐文粹見施肩吾及第後過楊子江詩云憶昔將
貢年抱愁此江邊魚龍互閃爍黒浪髙於天今日歩春
草復來經此道江神也世情為我風色好乃知當時取
肩吾末句題於江亭耳非自作也
　　　夜半鐘
陳正敏遯齋閒覽記歐陽文忠詩話譏唐人夜半鐘聲
到客船之句云半夜非鐘鳴時人偶聞此耳且云渠嘗
過姑蘇宿一寺夜半聞鐘因問寺僧皆曰分夜鐘曷足
怪乎尋問他寺皆然始知半夜鐘惟姑蘇有之以上皆
閒覽所載予考唐詩乃知歐公所譏乃唐張繼楓橋夜
泊詩全篇云月落烏啼霜滿天江村漁火對愁眠姑蘇
城外寒山寺夜半鐘聲到客船此歐陽公所譏也然唐
時詩人皇甫冉有秋夜宿嚴維宅詩云昔聞元慶宅門
向㑹稽峯君住東湖下清風繼舊蹤秋深臨水月夜半
隔山鐘世故多離别良宵詎可逢且維所居正在㑹稽
而㑹稽鐘聲亦鳴於半夜乃知張繼詩不為誤歐公不
察而半夜鐘亦不止於姑蘇如陳正敏說也又陳羽梓
州與温商夜别詩隔水悠揚半夜鐘乃知唐人多如此
王直方蘭臺詩話亦嘗辨論第所引與予不同
　　　冷齋不讀書
洪覺範冷齋夜話謂山谷謫宜州殊坦夷作詩曰老色
日上面懽悰日去心今既不如昔後當不如今又云輕
紗一幅巾短簟六尺床無客白日靜有風終夜涼且曰
山谷學道休歇故其閒暇若此以上皆冷齋語也予以
冷齋不讀書之過上八句皆樂天詩盖是編者之誤致
令渠以為山谷所為前四句老色日上面乃樂天東城
尋春詩尚餘八句所謂今猶未甚衰每事力可任是已
後四句輕紗一幅巾乃樂天竹窻詩亦尚餘二十四句
所謂常愛輞川寺竹窻東北廊是已山谷外集更有嘖
嘖雀引雛梢梢笋成竹數篇皆非山谷詩偶㑹其意故
記之册學者不可不知也
　　　僧順怡詩
冷齋夜話記西湖僧順怡詩久從林下游頗識林下趣
從渠綠隂繁不礙清風度閒來石上眠落葉不知數一
鳥忽飛來啼破幽寂處韓子蒼為予言後四句不同云
困即蟠石眠莫省落花數惟聞犬吠聲又入青松去
　　　使君乃節度使之使
古樂府羅敷詩使君從南來五馬立踟蹰使如節度使
觀察使之使非使令之使也本草使君子潘州郭使君
療小兒多用此物醫家因號為使君子猶言太守子也
山谷題餘干縣令吴可權白雲亭詩云寄語吴令君但
遣糟牀注令君亦使君之意耳錢穆父有藥名詩云一
來亦甘草草别疎薄無使君子疑是以使君為使令之
使矣山谷藥名詩云楊侯濟北使君子其用意與錢異
　　　曲名舞山香
東坡記徐州通判李淘有子年十七八素不善作詩忽
詠落花云流水難窮目斜陽易斷腸誰同砑光帽一曲
舞山香人驚問之若有物憑者謝中舍問其砑光帽事
自云西王母宴羣仙有舞者戴砑光帽帽上簮花舞山
香一曲未終花皆落去予讀唐羯鼓錄見汝陽王璡明
皇愛之每隨遊幸璡嘗戴砑紗帽子打曲上自摘紅槿
花一朶置於帽上遂奏舞山香一曲花不墜落上大笑
事與前極相類
　　　曲名茘枝香
唐書禮樂志帝幸驪山楊貴妃生日命小部張樂長生
殿因奏新曲未有名㑹南方進荔枝因名曰荔枝香樂
史所作楊妃外傳亦云新曲未有名㑹南海進荔枝故
杜子美病橘詩云憶昔南海使奔騰獻荔枝百馬死山
谷到今耆舊悲又解悶詩云先帝貴妃今寂寞荔枝還
復入長安炎方每續朱櫻獻玉座應悲白露團按唐志
以荔枝貢自南方外傳以荔枝貢自南海杜詩亦以為
南海及炎方則明皇時進荔枝自嶺表明矣東坡詩乃
以永元荔枝來交州天寳嵗貢取之涪張君房脞說亦
以為忠州何耶當有辨其非是者
　
　
　
　
　
　
　
　
　
　能改齋漫錄卷三
欽定四庫全書
　能改齋漫録卷四
　　　　　　　　　　　　　　　宋　吳曾　撰
　　辯誤
　　　崇政殿說書
王荆公所作賈魏公神道碑云景祐元年積官至尚書
都官員外郎乃始置崇政殿說書而以公為之然予按
傅簡公佳話云太祖少親戎事性好藝文即位未幾召
山人郭無為於崇政殿講書至今講官所領階銜猶曰
崇政殿說書云據傅簡公所言則崇政殿說書不始於
仁宗景祐元年矣豈中嘗罷之而至是再建耶
　　　桑落酒
索郎酒者桑落河出美酒訛為索郎耳見酈元水經注皮日
休詩云分明不得同君賞盡日傾心羡索郎全無理意夲朝
高若訥後史補河中桑落坊有井每至桑落時取其寒暄得
所以井水釀酒甚佳樂天詩云桑落氣薰珠翠暖柘枝聲引管絃
高桑落酒舊京人呼為桑郎葢語訛耳高說後出恐或未然也
　　　唐參軍簿尉不免杖
陳正敏遯齋閒覧言杜子美脱身簿尉中始與箠楚辭
韓退之判司卑官不堪說未免箠楚塵埃間杜牧之參
軍與簿尉塵土驚劻勷一語不中治鞭笞身滿瘡謂唐
時參軍簿尉有過不免受杖鮑彪謂詳考杜韓所言捶
有罪者也牧之亦言驚見有罪者如此非身受杖也退
之江陵途中云栖身法曹掾何處事卑陬何况親犴獄
敲搒發奸偷此豈身受杖者耶然太平廣記載李遜决
包尉臀杖十下及舊唐書于頔傳頔為湖州刺史改蘇
州追憾湖州舊尉封杖以計强决之則鮑論亦未當
　　　牙郎
劉貢父詩話謂今人謂駔儈為牙謂之互郎主互市事
也唐人書互作㸦似牙字因轉為牙予考肅宗實録安
禄山為互市牙郎盗羊事然以㸦為牙唐已然矣畫短
為㸦畫長為牙
　　　太宗鷂死懐中
唐書白居昜傳獻續虞人葴曰降及宋璟亦諫元宗温
顔聼納獻替從容璟趨以出鷂死懐中余考劉禹錫佳
話及資治通鑑乃是太宗與魏鄭公非宋璟也其說曰
太宗嘗得佳鷂自臂之望見魏鄭公來匿懐中公奏事
故乆不已鷂死懐中
　　　花驚定
鮑彪譜論杜詩戱作花卿歌云花卿舊注名驚定新史
無其人予考舊史崔光逺傳光逺為成都尹及叚子璋
反東川節度李奐敗走投光逺率將花驚定等討平之
將士肆剽刦婦女有金銀臂釧皆斷腕取之光逺不能
禁肅宗按其罪光逺憂恚成疾上元二年十月卒高適
𫝊花驚定者勇將誅子璋大掠東蜀天子怒光逺不能
戢軍乃罷之以適代光逺為成都尹惟新史不見花驚
定名字鮑彪不讀舊史故耳
　　　緑沉
趙徳麟侯鯖録云沉事人多不知老杜云雨抛金鎻甲
苔卧緑沉鎗又皮日休新竹詩云一架三百夲緑沉森
㝠㝠始知竹名矣鮑彪云宋元嘉起居注廣州刺史韋
郎作緑沉屏風亦此物也然六典鼔吹工人之服亦有
緑沉不可曉也以上彪語余嘗考其詳北史隋文帝賜
大淵緑沉鎗甲獸文具裝武庫賦曰緑沉之鎗由是言
之蓋鎗用緑沉飾之耳以此得名如弩稱黄間則以黄
為飾鎗稱緑沉則以緑為飾何以言之王羲之筆經云
有人以緑沉漆竹管及鏤管見遺藏之多年實可愛玩
詎必金寳雕琢然後為貴乎蓋竹以色形似緑沉鎗而
得名耳皮日休引以為竹事而德麟專以為竹則非矣
使緑沉鎗專指為竹則金鎖甲竟何物哉或者擬以為
鐡益謬矣劉劭趙都賦曰其用器則六弓四弩緑沉黄
間堂溪魚腸丁令角端廣志亦云緑沉古弓名古樂府
結客少年塲行云緑沉明月絃金絡浮雲轡此以緑沉
飾弓也如屏風工人之服此以緑沉飾器服也唐楊巨
源上劉侍中詩云吟詩白羽扇校獵緑沉鎗
　　　杜詩字不同
顧陶所編杜詩有題云倦秋夜而今本止云倦夜内一
聨云飛螢自照水宿鳥競相呼今夲乃云暗飛螢自照
水宿鳥相呼雖一字不同便覺語勝於前又陶所編杜
田舍詩云楊桞枝枝弱枇杷對對香考今夲乃云櫸桞
枝枝弱枇杷樹樹香櫸揚二字不同櫸字非也枇杷止
一物攑桞則二物矣然對對亦差勝樹樹也
　　　管子韓退之書不同
韓退之書云稇載而徃垂槖而歸今考管子乃是垂槖
而入稇載而歸二字不同未知孰是
　　　縣令為令尹非
今人以縣令為令尹非也春秋左傳宣公十二年莫敖
為宰注宰令尹正義曰周禮六卿太宰為長遂以宰為
上卿之號楚臣令尹為長故從他國論之謂令尹為宰
楚國仍别有太宰之官但位任卑耳傳稱太宰伯州犂
是也楚國名上卿為令尹者釋詁云令善也釋名云尹
正也言用善人正此官也楚官多以尹為名皆取其正
直也
　　　不借
孫少魏東臯録荆公詩忩明兩不借榻浄一籧篨古今
注云漢文履不借以視朝齊民要術云冬月令民作不
借不借草履也余考中華古今注云不借草履也以其
輕賤昜得故人人自有不假借也然則循名以考實其
義可信及觀楊雄方言乃云絲作者曰不借此又何耶
　　　天闕雲卧
杜子美詩天闕象緯逼雲卧衣裳冷薛夢符續注云山
謙之丹陽記曰太興中議者皆言漢司徒許彧墓闕可
徙之王茂宏弗欲南望牛頭山兩峰曰天闕也豈煩改
作杜田正謬天闕謂龍門子美龍門詩注云龍門在洛
陽之南蓋伊闕也杜又云王介甫謂天闕當作天閲葢
對雲卧為親切耳余考二家之說皆非是薛得其略杜
則全失之余考南史梁何徹傳嘗云吾在齊朝欲陳三
事一者欲正郊丘二者欲更鑄九鼎三者欲樹䨇闕晉
世欲立闕丞相王導指牛頭山曰此天闕也此則未明
立闕之意闕者為之象魏懸法其上葢杜詩夲誤以魏
為緯且不記南史是致紛紛耳李太白贈徴君鴻詩云
雲卧留丹壑天書降紫泥此以雲卧對天書
　　　鱣鱓皆不得眞
黄朝英緗素雜記云漢書楊震傳曰有冠雀銜三鱣魚
飛集講堂前注云冠音鸛即鸛雀也鱣音善其字假借
為鱣鮪之鱣俗因謂之鱣知然反按郭璞注爾雅鱣長
二丈又魏武四時食制云鱣魚大如五斗奩長一丈餘
安有鸛雀能致一者況三頭乎鱣又純灰色無文章鱣
魚長不過三尺大不過三指黄地黒文故都講云虵鱣
者卿大夫服之象也數三者法三台也續後漢及謝承
書亦述此事皆作鱓字孫卿云魚鱉鰌鱣韓非說苑鱣
似虵並作鱣字蓋假鱣為鱓其來乆矣杜少陵云敕厨
惟一味求飽或三鱣又以平聲押之恐誤也以上皆朝
英語余按歐陽文忠公集古錄漢楊震碑云聖漢龍興
神祇降祉乃生于公又云窮神知變與聖同符鴻漸於
門群英雲集又云貽我三魚以彰懿德觀此則稱鱣稱
鱓皆不得其眞也
　　　淇竹
黄朝英緗素雜記云李濟翁常論詩淇澳云菉竹猗猗
按陸璣草木䟽稱爾雅云菉竹王芻郭璞注云菉蓐草
也今呼為鴟白脚草即菉蓐草也又爾雅云竹篇蓄篇
音扁注云似小梨赤莖莭好生道旁可食亦作筑音竹
韓詩作􁈏音篤亦云􁈏篇竹則明知非笋竹矣今為辭
賦皆引猗猗入竹事大誤也當時謝莊竹賛云瞻彼中
唐緑竹猗猗便襲其謬殊乖理趣茍謝贊佳何不預文
選所以為昭明之棄也陸璣字從王旁非士衡余按舒
王新傳解緑竹云虚而節直而和疑當時亦指萹竹而
云非笋竹也又任昉述異記云衛有淇園出竹在淇水
之上詩云瞻彼淇澳菉竹猗猗是也又云爾何耶以上
皆朝英語余按史記河渠書河決瓠子武帝令群臣從
官自將軍而下皆負薪寘決河是時東郡燒草以故薪
柴少而下淇園之竹以為楗天子既臨决河悼功之不
成乃作歌曰云云河伯許兮薪不屬薪不屬兮衛人罪
燒蕭條兮噫乎何以禦水頽林竹兮楗石菑宣房塞兮
萬福來晉灼注云淇園衛之苑也多篠顔師古注曰頽
林竹者即上所說下淇園之竹以為楗也今觀此則淇
水之澳從來産竹故武帝下之以為楗歌亦云頽林竹
兮楗石菑則淇竹無可疑者故荆公傳詩為是而朝英
所証為非也梁孝元帝竹詩亦云嶰谷管新抽淇園竹
復修
　　　臘
孔頴逹解禮記月令臘先祖五祀引後漢蔡邕云夏曰
清祀殷曰嘉平周曰蜡秦曰臘按左傳云虞不臘矣是
周亦有臘名矣前軰多以此遂指左傳為後人所撰葢
不深考之耳余考史記秦夲紀惠王十二年初臘及始
皇夲紀二十一年十二月更名臘曰嘉平先是其邑歌
曰神仙得者茅初成帝若學之臘嘉平父老具言此神
仙之謡歌勸帝求長生之術於是有㝷仙之志因改臘
曰嘉平然則臘之名古有不始於秦矣蔡邕以殷曰嘉
平今秦既改之則疑殷之祭為臘而邕等錯亂其名耳
不然秦自惠王以來用臘乆矣何得名改哉按應劭風
俗通引禮傳云夏曰嘉平殷曰清祀周曰大蜡漢改曰
臘以是知臘祭之名起於三代廢於始皇而興於漢也
惟劭以嘉平為夏祭與蔡邕不同
　　　儀石銘非太宗所製
太宗皇帝所製儀石銘張唐卿外史檮杌載之甚詳苐
大宗皇帝摘其切於事情者四句詔刋之石非太宗皇
帝御製也
　　　李逺詩異同
北夢𤨏言謂李逺詩云人事干杯酒流年一局棋宣宗
以非牧人之才不與郡守及觀唐張固幽閒鼓吹乃云
宣宗坐朝令狐相薦李逺知杭州上曰逺詩長日惟消
一局棋豈可臨郡哉二書所載事雖同而詩則異
　　　景鐘
徽宗崇寧四年命鑄景鐘鐘成詔翰林張康伯為之序
銘以為景大也九九之數兆於此有萬不同之所宗也
其說如此蓋景福可以言大王氏之意云耳而景鐘則
不可也議者又謂大晟樂書黄帝有五鐘一曰景鐘景
大也鍾四方之聲以象成厥功者其鐘特大蓋黄鐘者
樂之所自出景鐘者又黄鐘之夲故景鐘為樂之祖此
說亦非何者按管子五行篇有曰昔黄帝以其緩急作
五聲以正五鐘一曰青鐘大音(注曰東/方鐘名)二曰赤鐘重心
三曰黄鐘洗光四曰景鐘昧其明五曰黒鐘隱其常五
聲既調然後作立五行以正天時五官以正人位人與
天調然後天地之美生審此則五鐘皆以五方之色言
之景非大明矣景鐘既是秋之一鐘而議者又以為樂
之所自出與夫為黄鐘之夲皆不得其說者也予又按
士昏禮姆加景注曰景明衣也禪衣也禅音单陳祥道
曰景白也然則秋之色白則景鐘者亦取色之白而非
大矣此可為據
　　　國璽
孔經父雜說記天子八寳其一曰受命寳所以修封禪
禮神祇也徐令玉璽記玉璽者傳國寳也秦始皇取藍
田玉刻而為之面文曰受命于天既夀永昌璽上隱起
蟠龍文曰受天之命皇帝夀昌方四寸紐五龍盤秦滅
傳漢歷王莽為元后投之於地遂一角闕後傳至石季
龍季龍磨其隱然之文又刻其傍為文曰天命石氏開
皇二年改為受命璽至唐末帝從珂擕以自焚石晉再
作受命寳曰受天明命惟德允昌契丹入盗而取之至
周郭威更以玉作二璽其一曰皇帝承天命之寳二曰
皇帝神寳其文馮道書今所用乃郭威所作寳也以上
皆雜說所載余以為失竊嘗究其本末葢秦璽自漢以
來世世傳受號稱國璽自秦傳漢漢末為王莽所簒莽
傳更始劉盆子盆子傳後漢董卓之亂孫堅得之井中
堅敗袁術拘堅妻得之術敗徐璆得之傳與漢漢傳魏
魏傳晉晉傳劉聰劉曜曜敗為石季龍所得遣趙封送
於石勒考於傳記各有付授之文及傳至石氏而季龍
僣號自襄國遷鄴反據雍洛石遵石鑒相繼簒奪而祗
在襄國石閔殺胡人公侯卿校萬餘人奔襄國而史言
璽在襄國惟慕容雋傳有詰石閔使常煒云璽在襄國
信否煒曰實在寡君謂在閔也及考石閔送晉璽乃皇
帝夀昌璽則閔璽非秦璽也以此考之石季龍之亂石
遵石鍳相簒奪遂失所在今孔氏雜說乃以為傳至五
代唐末帝從珂携以自焚蓋亦不善考者也
　　　王謝燕
近世小說尤可笑者莫如劉斧摭遺集所載烏衣傳引
劉禹錫詩朱雀橋邉野草花烏衣巷口夕陽斜舊時王
謝堂前燕飛入㝷常百姓家遂以唐朝金陵人姓王名
謝因海舶入燕子國其意以為烏衣為燕子國也其說
甚詳殊不知王者王導等人也謝者謝鯤之徒也余按
世說諸王諸謝世居烏衣巷丹陽記曰烏衣之起吳時
烏衣營處所也江左初立瑯琊諸王所居審此則名營
以烏衣蓋軍兵所衣之服因此得名摭遺之所引抑何
謬耶
　　　五世九世同居
王彦輔塵史載張翁朝議為予言潞州有一農夫五世
同居太宗討并州過其舍召其長訊之曰若何道而至
此耶其長對曰臣無他惟能忍耳此與唐張公藝事同
按唐書張公藝九世同居高宗有事太山臨幸其居問
其夲末書忍字百餘以對天子為流涕
　　　辨麈史載張曲江燕翼無似
王彦輔麈史載劉夣得有讀張曲江集詩其序略曰世
稱曲江為相建言放臣不宜與善地今讀其文自内職
牧始安有瘴癘之歎自退相守荆門有拘囚之思嗟夫
身出於遐陬一失意而不能堪矧華人士族而必致醜
地然後快意哉議者以曲江識胡鄒有反相羞凡器與
同列宻啟庭争雖古哲人不及而燕翼無似終為餒魂
豈忮心失恕隂謫最大雖二羙莫贖耶故其詩云寂寞
昭陽殿魂歸不見人按唐書張曲江有子拯而不見其
他子孫有朝請張君唐輔來守安州葢曲江人也自稱
九齡十世孫皇祐間儂智高亂嶺南朝廷推恩凡名舉
人者悉官之無慮七百人唐輔在其中後稍遷至於牧
守當途諸公徃徃以名相之後稱薦之夫以夣得去曲
江纔五六十年乃言燕翼無似豈知數百年後有十世
孫耶豈夣得困於遷謫有所激而言也是皆不可得而
知也以上皆王說余考唐書宰相世系表九齡之子拯
為右贊善大夫拯之子藏器為長水丞藏器之子敦慶
為袁州司倉叅軍敦慶之子景新景新之子涓為嶺南
觀察衙推弟鄖為湖南鹽鐡判官涓之子浩為仁化令
浩之孫文嵩監東太倉自九齡至文嵩凡八代仕宦不
絶而劉夣得乃以為燕翼無似終為餒魂何耶王彦輔
不考世系表以夲朝張唐輔為証益非矣
　　　楊文公論千字文之失
楊文公億以千字文勅散騎常侍員外郎周興嗣次韻
勅字乃梁字傳冩之誤當時命令尚未稱勅至唐顯慶
中始云不經鳯閣鸞臺不得稱勅勅之名始定於此余
按勅字從束書欲切從支普卜切勑音赤說者曰誡也
固也勞也理也書也急也故古文尚書勑天之命惟時
惟幾勑我五典五惇哉太史公論堯舜以君臣相勅惟是
幾安皆用此㩽字而後世遂以勑代之其失夲於唐明
皇詔以𨽻楷易尚書古文學者不識古文自是而始故
宋景文公亦以為勑之義與徠同洛代切後世轉敕以
為勑非是故予以為流俗之失如此蔡邕漢制度天子
下書有四其四曰誡㩽故南史周興嗣列傳亦云勑興
嗣與陸倕各製寺碑則勑出天子亦云舊矣而楊文公
乃以千字文勑周興嗣次韻勑字乃梁字傳冩之誤當
時命令尚未稱勑至唐顯慶中始云不經鳯閣鸞臺不
得稱勑勑之名始定於此且興嗣夲傳已云勑興嗣與
陸倕各製寺碑則何獨疑於千字文之勑乎此文公一
失也唐劉禕之秉政得罪武后而后遣使俾其自裁禕
之自以秉政而未見勑故禕之自云不經鳯閣鸞臺何
謂之勑無不得稱三字此文公二失也高宗上元詔曰
詔勅比用白紙多為蟲蠧自今後皆用黄紙然則書勅
用黄紙上元時已有定㫖兼是漢天子四書之一勅之
名不定於顯慶時又明矣此文公三失也故予以為先
儒之誤者如此昔者孔子祭太山七十二家字皆不同
故亥二首六身韓子八么為公子夏辨三豕渡河因知
聖賢未始不留意於此學者其可忽諸予又按魏文侯
勅倉唐以雞鳴時至
　　　劉禹錫誤呼沈雲卿詩為宋考功詩
黄朝英緗素雜記論劉禹錫嘉話謂宋考功詩有馬上
逄寒食春來不見餳以為餳字有來處取毛詩鄭箋說
吹簫賣餳之義朝英謂嘗見沈雲卿詠驩州不作寒食
詩亦云海外無寒食春來不見餳洛陽新甲子何日是
清明二詩相類恨不見宋考功全篇予見考功全篇蓋
考功未嘗使餳字而禹錫誤呼雲卿詩為考功所作爾
之問詩題是途中寒食云馬上逄寒食途中屬暮春可
憐江浦望不見洛陽人佺期詩題乃是嶺表逄寒食云
嶺外逄寒食春來不見餳洛陽新甲子何日是清明則
知使餳字者佺期所作況二韻不同春與人在十七眞
餳與明在十二庚題目亦異原其所以禹錫誤道其名
耳
　　　招提蘭若
高僧傳曰漢明帝於城門外立精舍以處摩騰即白馬
寺是也名曰白馬者相傳天竺國有伽藍名招提其處
大富有惡國王利其財將毁之有一白馬繞塔悲鳴即
停毁自後改招提為白馬諸處各取此名焉按此則招提
名寺亦已乆矣僧史云後魏太武皇帝始光元年創立
伽藍為招提之號隋大業中改天下寺為道塲至唐復
為寺然宋元嘉之間招提寺其名尚存何以見之蓋禇
彦回薨禇澄以錢一萬一千就招提寺贖高帝所賜彦
回白貉坐褥則招提名寺亦襲明帝之事緗素雜記甞
論招提以謂官賜額者為寺私造者為招提蘭若引唐
會昌五年七月上都東都兩處各留二寺節度等州各
一寺八月毁招提蘭若四萬餘區及引元和二年薛平
奏請賜中條山蘭若額為太和寺為証如杜牧南亭記
所謂山臺野邑予嘗以為此論未然蓋招提蘭若之號
自明帝以來天下之寺皆曰招提蘭若無别名也故至
唐始復為寺而國自立寺名以賜之未及賜者尚仍舊
名故曰毁招提蘭若四萬餘區皆未嘗有公私之異
　　　筆談清話載龎莊敏梁適事是非
筆談載景祐中審刑縣斷獄有使臣何次公具獄方進
呈上問名次公者何義主判官不能對龎莊敏為詳議
官越次對曰漢黄霸字次公上頷之異日復進讞上曰
前時姓龎者何故不來知院對任滿已出外官上遽令
與在京差遣俄擢三司判官慶歷中遂入相予考玉壺
清話因知非莊敏乃梁適也清話云梁適隨判院盧南
金上殿按中有名次公者仁宗因問名次公何義南金
以明法不能對適曰漢黄霸字次公上曰卿是何人曰
詳議官梁適又問那個梁家曰祖顥父固俱中甲科上
曰怪卿靣貌酷似梁固他日適奏曰臣父祖頃事太宗
眞宗不知陛下何以知之上曰天章閣有名臣頭子朕
觀之甚熟適後除記注知制誥至翰林學士除目皆自
御批不十年至台輔二家所說為不同然以予觀之莊
敏所見知於仁宗不專乎此以清話所載梁適為是而
筆談為非可也
　　　寧馨兒
唐張謂詩家無阿堵物門有寧馨兒以寧為去聲劉夣
得贈日夲僧智藏詩云為問中華學道者幾人雄猛得
寧馨以寧為平聲葢王衍傳曰何物老嫗生寧馨兒山
濤叱王衍語也又南史宋王太后疾篤使呼廢帝帝曰
病人間多鬼那可徃大后怒謂侍者取刀來剖我腹那
得生此寧馨兒按二說知晉宋間以寧馨兒為不佳也
故山濤王太后皆以此為詆叱豈非以兒為非馨香者
耶雖平去兩聲皆可通用然張劉二詩義則乖矣東坡
亦作仄聲平山臺詩云六朝文物餘邱壠空使姦雄笑
寧馨
　　　紀聞非温公所為
司馬公紀聞載進士葉適試補監生第一王介甫愛其
所對策布衣徐禧得洪州進士黄雍所著書竊其語上
書褒美新法介甫亦賞其言皆奏除官令於中書習學
檢正及介甫出知金陵吉甫薦二人皆安石素所器重
上召見適奏對不稱㫖徐禧無學術而口辨揚眉奮髯
足以動人意人或問以古事禧對此非臣所學臣所學
云云其說皆雍語也而蔡承禧收得雍草封上之承禧
又言禧母及妻皆非良家又言禧前居父䘮而博為吏
所捕因亡命詣闕上書紀聞以此事得於王熈温公著
紀聞多得於人言則有毁者或失其眞之說是非特未
定也或者又以紀聞非公所為然後人不能不致疑於
其間最後予讀東坡悼徐徳占詩其序云余初不識徳
占但聞其初為惠卿所薦以處士用元豊五年三月偶
以事至蘄水徳占聞余在傳舍惠然見訪與之語有過
人者是歳十月聞其遇禍作詩弔之云美人種松栢欲
使低䕃門栽培雖易長流惡病其根哀哉歳寒姿骯髒
誰與論竟為明所誤不免刀斧痕一遭兒女汙始覺山
林尊從來覓棟梁未免傍籬藩南山隔秦嶺千樹龍蛇
奔大厦若果傾萬牛何足言不然老巖壑合抱枝生孫
死者不可悔吾將遺後昆乃知紀聞所傳不足信
　　　空梁落燕泥
唐劉餗隋唐嘉話載隋煬帝為燕歌行群臣皆以為莫
及王胄獨不下帝因此被害帝誦其句云庭草無人隨
意緑能復道耶又唐潘逺紀聞載隋煬帝作詩有押泥
字者群臣皆以為難和薛道衡後至詩成有空梁落燕
泥之句帝惡其出已上因事誅之臨刑問復能道得空
梁落燕泥否予考二事相似然小說可信者少及觀五
代韋縠所編唐賢才調集詩其中載劉長卿一詩别宕
子怨凡十韻有一聨云暗牖懸蛛網空梁落燕泥與潘
逺所載道衡詩無異何耶以隋書考之煬帝嗣位道衡
自襄州縂管轉潘州刺史歳餘上表求致仕帝許以秘
書監待之道衡既至上高祖頌帝覧之不悅拜司𨽻大
夫將置之罪道衡不悟遂因議新令事付執法勘之帝
令自盡憲司縊殺之然則道衡貽怒煬帝因獻頌所致
況又才調集以為長卿詩逺說甚可疑也又據道衡集
亦有此但名為昔昔鹽當是道衡自作不縁和韻耳
　　　林藻歐陽詹相繼登第
黄朝英緗素雜記云唐書歐陽詹傳云閩越地肥衍有
山泉禽魚雖能通文書吏事不肯仕宦及常衮罷宰相
為觀察使始擇縣鄉秀民能文詞者與為賔主禮故其
俗稍相勸仕初詹與羅山甫同隱潘湖徃見衮衮竒之
辭歸泛舟飲餞與韓愈李觀李絳崔群王涯馮宿庾承
宣聯第皆天下選時稱龍虎牓閩人第進士自詹始朝
英按黄璞撰閩川名士傳云江夏子田閱林藴泉山銘
叙則謂閩川貞元以前未有文進者也因亷使李郕公
錡興起庠序請獨孤尚書為記中有辭云縵胡之纓化
為青衿其兄藻與其友歐陽詹覩此耿耿不怡十年遂
相與為誓志求名繼登上第是言進士及第始於林藻
也泉山銘叙又云爾何耶以上皆朝英說予家有唐趙
傪撰唐登科記嘗試考之德宗貞元七年是歳辛未刑
部杜黄裳知貢舉所取三十人尹樞為首林藻第十一
人是牓其後為宰相者四人令狐楚竇楚皇甫鎛蕭俛
賦題珠還合浦詩題青雲干吕次舉貞元八年是歳壬
申兵部侍郎陸贄知貢舉所取二十三人賈稜為首歐
陽詹第二人是牓其後為宰相者三人王涯李絳崔群
賦題明水詩題御溝新桞然則林藻是貞元七年及第
歐陽詹是貞元八年及第明矣泉山銘序云二人相繼
登上第可謂得實
　　　閩人登第不自林藻始
唐人以閩人第進士自歐陽詹始予嘗以唐登科記考
之貞元七年林藻登第貞元八年詹始登第二人皆閩
人乃知閩人第進士始於藻已具前說矣予又讀唐摭
言云神龍二年閩人薛令之登第開元中為東宫侍讀
時官僚清淡以詩題於公署畧曰盤中何所有苜蓿長
闌干云云上因幸東宫覧之索筆判之曰若嫌松桂寒
任逐桑榆暖令之因此謝病東歸案神龍二年乃唐中
宗時然則閩人第進士不惟不始於詹亦不始於藻當
以薛令之為始閩川名士傳所載與摭言同唯唐登科
記神龍元年第五十四人有薛全之令全兩字不同兼
二年與元年亦不同當以登科記為是
　　　辨杜子美詩
杜詩青青竹笋迎船出日日江魚入饌來韓子蒼云舊
本日乃白字也予讀杜放船詩云青惜峯巒過黄知橘
柚來乃知子蒼之言可信然或者云此詩乃送王十三
判官扶侍還黔中故用孟宗泣笋姜詩躍鯉事後漢列
女傳姜詩并妻龎氏並至孝母好飲江水嗜魚鱠云云
每旦輒出雙鯉常以供母膳其言每旦則日日之意在
焉故姑存之以俟博識者
　　　老拳
唐劉夢得嘗讀杜子美義鶻行巨顙拆老拳疑老拳無
據及讀石勒傳勒語李陽曰孤徃日厭卿老拳卿亦飽
孤毒手乃歎服之予按五代史梁太祖讀李襲吉為晉
王所為通和書云毒手尊拳相交於暮夜金戈鐡甲蹂
踐於明時歎曰李公僻處一隅有士如此使吾得之傅
虎以翼也以石勒傳考之尊拳當作老拳非指劉伶尊
拳也
　　　鑄錢
王觀國學林新編云唐三百年皆鑄開元通寳無怪乎
此錢之多至五代有天祐天福唐國等錢而本朝專以
年號鑄錢然宋通元寳皇宋元寳非年號者宋通乃開
寳時所鑄皇宋乃寳元時所鑄蓋錢文不可用二寳字
故變其文也以上皆王說予考後魏孝荘時用錢稍薄
高道穆曰論今據古宜改鑄大錢又載年號以記其始
然則以年號鑄錢乆矣王說非也
　　　無恙
高承事物紀原論無恙云蘇氏演義曰時人以無憂疾
謂之無恙神異經云北方大荒中有獸食人咋人則病
罹人則疾名曰㺊㺊恙也常近人村落入人屋室皆患
之黄帝殺之由是北方人得無憂疾謂之無恙此乃始
也以上皆高承說予按顔師古破應仲逺風俗通曰上
古之時草居露宿恙噬人蟲也善食人心人患苦之必
相問云無恙爾雅云恙憂也楚辭九辨曰還及君之無
恙此言及君之無憂漢元帝詔貢禹云今生有恙何至
不已乃上疏乞骸骨此言病何憂不差而乞骸骨豈如
被蟲食心耶凡言無恙謂無憂耳戰國䇿齊威后問使
者曰歳亦無恙耶民亦無恙耶說苑魏文侯語倉唐曰
撃無恙乎又曰子之君無恙乎聘禮亦曰公問君賓對
公再拜鄭注曰拜其無恙
　　　子規
鮑彪少陵詩譜論引陳正敏曰飛鳥之族所在名呼不
同有所謂脱了布袴東坡云北人呼為布榖誤矣此鳥
晝夜鳴土人云不能自營巢寄巢生子細詳其聲乃是
云不如歸去此正所謂子規也今人徃徃認杜鵑為子
規杜鵑一名杜宇子美亦言其寄巢生子此蓋禽鳥性
有相類者桞子厚作永州遊山詩云多秭歸之禽然秭
歸又是蜀中地名疑其地多此禽也以上皆鮑說予按
史記歴書曰昔自在古厯建正作於孟春於時氷泮發
蟄百草奮興秭鴂先滜注徐廣曰秭音姊鴂音規子規
鳥也一名鷤䳏乃知子厚以子規作秭歸不為無所本
矣酈道元水經注引袁崧曰楚屈原有賢姊聞原放逐
亦來歸喻令自寛全鄉人冀其見從因名秭歸縣北有
原故宅宅之東北有女須廟𢷬衣石猶存秭與姊同然
則縣之得名秭歸政以屈原而鮑以為因禽得名非也
然晉志建平郡有秭歸縣注云故子國
　　　仲舒䇿之誤
西漢董仲舒傳對䇿曰曾子曰尊其所聞則高明矣行
其所知則光大矣高明光大不在乎他在乎加之意而
己願陛下因用所聞設誠於内而致行之則三王何異
哉予按曾子書疾病篇曰言不逺身言之主也行不逺
身行之本也言有主行有本謂之有聞君子尊其所聞
則高明矣行其所聞則廣大矣高明廣大不在乎他在
乎加之至而已然則既稱高而以明繼之矣豈可以復
言光耶兼本書首尾一以聞為主知字非是雖仲舒䇿
亦稱因用所聞以結之則知字其誤尤分明如一稱加
之意與至字不同不計利害惟知字光字於義不可也
曾子書不顯於世故董䇿無有知其誤者不可不辨也
　　　土偶人與桃梗相語
戰國䇿孟嘗君將入秦止者千數而弗聽蘇秦欲止之
孟嘗君曰人事者吾已盡知之矣吾所未聞者獨鬼事
耳蘇秦曰臣之來也固不敢言人事也固且以鬼事見
君孟嘗君見之謂孟嘗君曰今者臣來過於淄上有土
偶人與桃梗相與語桃梗謂土偶人曰子西岑之土也
埏子以為人至歳八月降雨下淄水至則汝殘矣土偶
人曰不然吾西岑之土也土則復西岑耳今子東國之
桃梗也刻削子以為人降雨下淄水至流子而去則子
漂漂者將何如耳今秦四塞之國譬若虎口而君入之
則臣不知君所出矣孟嘗君乃止又戰國䇿蘇秦說李
兊曰願見於前口道天下之事李兊曰先生以鬼之言
見我則可若以人事兊盡知之矣蘇秦對曰臣固以鬼
之言見君非以人之言也李兊見之蘇秦曰今日臣之
來也暮後郭門藉席無所得寄宿人田中旁有大叢夜
半土梗與木梗鬭曰汝不如我我者乃土也使我逢疾
風淋雨壊沮乃復歸土今汝非木之根則木之枝耳汝
逢疾風淋雨漂入漳河東流至海氾濫無所止臣竊以
為土梗勝也云云按二事俱載戰國䇿俱以為蘇秦以
予考之劉向學博而無統記亂而不專是以若此之駁
也方蘇秦為縱時乃齊宣王在位孟嘗君為相時乃齊
湣王在位湣王乃宣王子秦不及見湣王審矣安有說
孟嘗君之事乎以此言之前說之妄可知矣按史記孟
嘗君將入秦賓客莫欲其行諫不聽蘇代謂曰今旦代
從外來見木偶人與土偶人相與語木偶人曰天雨子
將敗矣土偶人曰我生於土敗則歸土今天雨流子而
行未知所止息也今秦虎狼之國也而君欲徃如有不
得還君得為土偶人所笑乎孟嘗君乃止以此知說孟
嘗君者蘇代也非秦也代襲秦說李兊之辭耳劉向失
於鹵莽故也
　　　喻氏姓
芸閣姓苑云喻氏出汝南其先帝顓頊之苖裔周文王
之􁀮緒左傳鄭公子渝彌為周司徒後立别族為渝氏
歴秦漢至景帝皇后諱志字阿渝中元二年避諱改水
為口因為喻氏元和姓纂云喻見姓苑亦音樹南昌姓
苑云南昌有喻氏東晉有喻歸撰西河記三卷予按南
史陳慶之傳云梁世寒門達者唯慶之與俞樂樂初為
武帝左右帝謂曰俞氏無先賢世人云俞賤非君子所
宜改姓喻樂曰當令姓自於臣然樂竟不知中元二年
避諱改喻耶
　　　蔡字有四義
王觀國學林新編辨蔡字有四義大蔡龜名也蔡叔國
名也左傳昭公元年周公殺管叔而蔡蔡叔杜預曰蔡
放也禹貢曰二百里蔡孔安國曰蔡法也予按孔頴達
曰周公殺管叔而蔡蔡叔蔡字􁆦字耳𨽻書改作遂失
本體說文曰􁆦散之也從米殺聲然則􁆦字殺下米也
􁆦為放散之義故訓為放也後世􁆦字不可識冩者轉
而為蔡字至重為兩蔡字以讀之故音為素葛切尚書
蔡仲之命云周公乃致辟管叔于啇囚蔡叔于郭鄰孔
安國云囚謂制其出入郭鄰中國之外地名是放蔡叔
之地然則王觀國之見雷同以􁆦為蔡不可不辨也
　　　介雞
王觀國學林新編曰春秋昭公二十五年左氏傳季郈
之雞鬭季氏介其雞郈氏為之金距杜預注曰𢷬芥子
播其羽或曰以膠沙播之為介雞觀國按史記魯世家
曰季氏與郈氏鬭雞季氏芥雞羽郈氏金距司馬遷改
介為芥而杜預用其說以訓左傳爾觀國案介與芥不
相通用介者介胄之介也其介雞者為甲以蔽雞之臆
則可以禦彼之金距矣司馬遷誤改介為芥而杜預循
其誤旣自以為疑又增膠沙之說夫以膠夾沙而播其
羽是自累也又烏能勝彼雞以上皆王說予按杜預以
介為芥蓋用司馬遷之說賈逵亦嘗取此說至於以膠
沙播羽則孔穎達以為以膠塗雞之足爪然後以沙糝
之令其澀得傷彼雞也然其說皆非是予按高誘注吕
氏春秋云鎧著雞頭鄭衆曰介甲也爲雞著甲蓋雞之
鬪所傷者頭以鎧介著之是矣而觀國謂為甲以蔽雞
之臆蓋不知高誘之注及不知物理夫雞之鬭其利害
不在於臆也兼亦不見鄭注
　　　精舍
王觀國學林新編曰晉書孝武帝初奉佛法立精舍於
殿内引沙門居之因此世俗謂佛寺為精舍觀國按古
之儒者教授生徒其所居皆謂之精舍故後漢包咸傳
曰咸住東海立精舍講授又劉淑傳曰隠居立精舍講
授又檀敷傳曰立精舍教授又姜肱傳曰盜就精廬求
見注曰精廬即精舍也以此觀之精舍本為儒士設至
晉孝武立精舍以居沙門亦謂之精舍非有儒釋之别
也以上皆王説予按三國志注引江表傳曰于吉來呉
立精舍燒香讀道書製作符水以療病然則晉武以前
道士亦立精舍矣
　能改齋漫録卷四
欽定四庫全書
　能改齋漫録卷五
　　　　　　　　　　　　　宋　吳曾　撰
　　辨誤
　　　羊舌族氏
歐腸詢藝文類聚羊門記一事云昔有攘羊者以羊頭
遺晉叔向向母埋之不食後三年攘羊事發追捕向家
撿羊骨肉都盡唯有舌在國人異之遂以羊舌為族不
記所出予按叔向得姓乆矣蓋詢所聞之誤也春秋左
氏傳閔公二年晉羊舌大夫為軍尉杜預注曰羊舌大
夫叔向祖父也孔穎達曰此人生羊舌職職生叔向故
為叔向祖父譜云羊舌氏晉之公族羊舌其所食邑也
或曰羊舌氏姓李名果有人盗羊而遺其頭不敢不受
受而埋之後盗羊事發辭連李氏李氏掘羊頭而示之
以明己不食唯識其舌舌存因得免號曰羊舌氏也
　　　胡笳十八拍
王觀國學林新編曰秦甫思紀異録云琹譜胡笳曲者
夲昭君見北人卷蘆葉而吹之昭君感之為製曲凡十
八拍觀國以為董祀妻蔡琰文姬為胡騎所獲歸作詩
二章今世所傳胡笳曲十八拍亦用文姬詩中語蓋非
文姬所撰乃後人所撰以詠文姬也紀異謂昭君製曲
則誤矣王荆公作集句胡笳曲十八拍首言中郎有女
能傳業者亦詠蔡文姬也王昭君未嘗有胡笳曲傳於
世以上皆王說予按琴集曰大胡笳十八拍小胡笳十
九拍並蔡琰作及案蔡翼琴曲有大小胡笳十八拍沈
遼集世名流家聲小胡笳又有契聲一拍共十九拍謂
之祝家聲祝氏不詳何代人李良輔廣陵止息譜序曰
契者明㑹合之至理殷勤之餘也李肇國史補曰唐有
董庭蘭善沈聲蓋大小胡笳云以此校之觀國謂非文
姬所撰亦非矣予又按謝希逸琴論曰平調明君三十
六拍胡笳明君二十八拍清調明君十三拍間絃明君
十九拍蜀調明君十二拍吳調明君十四拍杜瓊明君
二十一拍凡有七曲然則明君亦有胡笳但拍數不同
耳庾信詩云方調琴上曲變入胡笳聲觀國謂昭君不
能製曲又非也
　　　羽林名軍
漢書武帝太初元年初置建章營騎後更名羽林騎屬
光禄勲又取從軍死事之子孫飬羽林官教以五兵號
羽林孤兒顔師古曰羽林宿衛之官言其如羽之疾如
林之多一說羽所以為主之羽翼也予以顔說為非按
晉志羽林軍四十五星在營室南一曰天軍主軍騎則
漢名軍以羽林法天文耳
　　　行李
唐李濟翁資暇集論行李云李字除果名地名人姓之
外更無别訓義也左傳行李之徃來杜不研窮意義遂
注云行李使人也遂俾今見逺行約束次第謂之行李
而不悟是行使爾按舊文使字作􁙾傳寫之誤誤作李
焉舊文使字山下人人下子以上皆濟翁說予按左氏
僖公三十年若舍鄭以為東道主行李之徃來共其乏
困杜預注云行李使人襄公八年亦不使一介行李告
於寡君杜預注云一介獨使也行李行人也昭公十三
年行理之命無月不至杜預注云行理使人通聘問者
蓋李理字異為義則同周語行理以節逆之賈逵云理
吏也小行人也孔晁注國語其夲亦作李字注云行李
行人之官也然則兩字通用本多作理訓之為吏故為
行人使人濟翁以􁙾字作使而專以為使是矣若行理
之命亦可以一例作􁙾字乎殊不知李理字通用故管
子五行篇曰黄帝得后土而辨於北方故使為李又曰
冬李也注云李獄官也乃知古昔多以李為理
　　　以言餂之
王觀國學林新編以孟子曰是以言餂之也趙岐曰餂
取也孫奭音義以古書等並無此餂字郭璞方言音沗
謂挑取物也觀國以玉篇有之達兼切古甜字字書非
無此字第於孫義不合爾予以為不然璞文在前則玉
篇不足道矣玉篇所收字乃晉魏以來續撰者按管子
地數篇管子曰十口之家十人咶鹽百口之家百人咶
鹽此咶字與餂字雖異其義則一何者均以口舌取物
而已古書字多借用難可一概論也廣韻乃以咶音火
夬切息聲尤無義
　　　湘君湘夫人
樂府敘篇云洞庭之山帝之二女居之郭璞云天帝之
女處江為神即列仙傳所謂江妃二女也劉向列女傳
帝堯之二女長曰娥皇次曰女英堯以妻舜於媯汭舜
既為天子娥皇為后女英為妃舜死於蒼梧二妃死於
江湘之間俗謂之湘君湘中記曰舜二妃死為湘水神
故曰湘妃韓愈黄陵廟碑曰秦博士對始皇帝云湘君
者堯之二女舜妃者也劉向鄭康成亦皆以二妃為湘
君而離騷九歌既有湘君又有湘夫人王逸以為湘君
者自其水神而言湘夫人乃二妃璞與逸俱失也堯之
長女娥皇為舜正妃故曰君其次女女英自宜降曰夫
人也故九歌謂娥皇為君女英為帝子各以其盛者推
言之也禮有小君明其正自得稱君也以上皆樂府叙篇
余嘗考之若叙篇以郭璞王逸為失者甚當然山海經
列仙傳湘中記韓愈碑亦未為得按禮檀弓曰舜葬於
蒼梧之野蓋三妃未之從也故康成注曰帝嚳立四妃
象后妃四星其一明者為正妃餘三小者為次妃帝堯
因焉至舜不吿而娶不立正妃但三妃而已謂之三夫
人離騷所歌湘夫人舜妃也夏后氏增以三三而九合
十二人春秋說云天子娶十二即夏制也凡康成之論
夲取帝王世紀耳世紀云長妃娥皇無子次妃女英生
啇均次妃癸比生二女宵明燭光是也乃知康成所注
為有據依又按秦紀云死而葬焉今王逸乃以為溺死
益非矣諸人皆以為二女當以檀弓世紀為正有三妃
　　　長頸高結喉
韓退之石鼎聨句詩序曰彌明貌極醜白鬚黒靣長頸
而高結喉中又作楚語洪慶善云張右史夲無高字中
字只是長頸而結喉又作楚語以予考之張夲非也予
按揚雄蜀紀曰蜀之先代人椎結左語不曉文字故左
思魏都賦斤蜀云或魋髻而左言或鏤膚而鑚髪古多
借字以魋為椎以結為髻故退之序長頸而高結句始
於此蓋言髻之高也後漢東夷傳云魁頭露紒章懐注
云魁頭猶科頭也謂以髪縈繞成科結也紒音計史記
朝鮮傳魋結蠻夷服前漢朝鮮傳椎結蠻夷服一以為
魋結一以為椎結一以為魁紒然則魋椎魁一音紒髻結
亦一音魁有高之義章懐以魁頭為科頭其論太執矣
後之學者多不讀古文徃徃去高字而止以為結喉故
其誤甚明劉向列女傳齊種離春無鹽女宣王后也為
人極醜昂鼻結喉雖有結喉而退之序不夲此
　　　颸風
離騷曰溢颸風兮上征左太冲吳都賦曰翼颸風之䬟
䬟班固曰颸疾也然則颸風者疾風也謝元暉郡齋呈
沈尚書詩云珍簟清夏室輕扇動凉颸謝靈運初發石
首城詩云出宿薄京畿晨裝搏曾颸注曰曾颸高風也二
謝以颸為風何耶
　　　揚雄作甘泉賦明日遂卒
唐李善注揚子雲甘泉賦引桓譚新論曰雄作甘泉賦
一首始成夢腸出收而内之明日遂卒此說非也予按
孝成帝行幸甘泉據漢紀及賦序並是正月行幸甘泉
揚雄死於王莽天鳯五年經歷哀平兩帝年代甚逺安
有賦成明日遂卒之說李善竟不排之而反以為證何
耶
　　　三焦
蘇黃門子由龍川畧志曰古說左腎其府膀胱右腎命
門其府三焦丈夫以藏精女子以繫包以理推之三焦
當如膀胱有形質可見而王叔和言三焦有名無狀不
亦大謬乎蓋三焦有形如膀胱故可以藏有所繋若其
無形尚何以藏繫哉且其所以謂之三焦者何也三焦
分布人體中有上中下之異方人心湛寂慾念不起則
精氣散在三焦榮華百骸及其慾念一起心火熾然翕
撮三焦精氣入命門之府輸冩而去故號此府為三焦
耳世承叔和之謬而不悟可為長太息也子由自言得
其說於名醫單驤然予按漢班固所纂白虎通其論情
性篇云六府者何謂也謂大腸小腸胃膀胱三焦膽也
府者謂藏宫府也故禮運記曰六情所以扶成五性也
胃者脾之府也脾主禀氣胃者榖之委也故脾禀氣也
膀胱者腎之府也腎者主㵼膀胱常能有熱故先決難
也三焦者包絡府也水穀之道路氣之所終始也故上
焦若竅中焦若編下焦若瀆膽者肝之府也肝者木之
精也主仁仁者不忍故以膽斷也據此則三焦者有形
狀乆矣叔和既不能察而子由亦偶忘之耶
　　　鹽盬
左氏傳成公六年晉人謀去故絳諸大夫皆曰必居郇
瑕氏之地沃饒而近盬杜預注曰郇瑕古國名河東解
縣西北有郇城盬鹽也猗氏縣鹽池是孔頴達正義曰
說文云盬河東鹽池字從鹽省古聲然則盬是鹽之名
盬雖是鹽唯此池之鹽獨名為盬餘鹽不名盬也陸徳
明釋音云音古鹽也予按古今文士用鹽字無盬鹽之
别雖魏都賦墨井鹽池元滋素液政用盬池事亦作鹽
字又何耶管子書地數篇曰楚有汝漢之金齊有渠展
之鹽燕有遼東之煮亦只作鹽字漢書亦然當俟博識
者杜子美鹽井詩云鹵中草木白青煮官鹽煙杜田補
遺曰許愼說文云鹵鹽池也東方謂之斥西方謂之鹵
又漢宣帝紀帝常困於蓮勺鹵中注如淳曰蓮勺縣有
鹽池縱横十餘里其鄉人名鹵中師古曰今在櫟陽縣
東予又按吕氏春秋稱魏文侯時吳起為鄴令引漳水
以灌田民歌之曰決漳水兮灌鄴旁終古斥鹵生稻粱
然則鹹薄之地名為斥鹵故禹貢云海濵廣斥左傳表
淳鹵是也淳鹵地薄收獲常少故表云輕其賦稅予以
是知如鹽如鹹字皆從鹵也故鹵亦作盬其說庶幾是
乎
　　　不佞者不才也
佞者才也不佞者不才也左傳成公十六年范文子曰
諸臣不佞杜預注曰佞才也服䖍亦曰不佞不才也語
曰不有祝鮀之佞而有宋朝之美難乎免於今之世矣
孔子亦以衛靈公之不亡者以有祝鮀等耳考左氏傳
鮀之排難解紛賢者也晉王沈為豫州刺史至鎭下教
乃曰達幽隱之賢去祝鮀之佞云蓋沈未深於論語也
　　　嬙者禁中婦官
應劭注元帝詔曰王檣王氏女名檣字昭君予以為非
是蓋昭君不名檣嬙乃禁中婦官耳按周禮天子有九
嬪嬪亦是婦官春秋昭公三年左傳齊侯晏嬰請繼室
於晉曰擇之以備嬪嬙寡人之望也杜預注曰嬪嬙是
婦官又哀公元年左傳說夫差宿有妃嬙嬪御焉然則
劉解以嬙為昭君之名誤矣漢書亦止云元帝以後宫
良家子王嬙字昭君賜單于不斥為名也然古夲漢書
皆作此檣字何耶
　　　黄帝炎曲炎當作鹽
沈存中筆談曰頃年王師南征得黄帝炎一曲於交趾
乃杖皷曲也炎或作鹽唐曲有突厥鹽阿鵲鹽施肩吾
詩云顚狂楚客歌成雪嫵媚吳娘笑是鹽蓋當時語也
今杖鼔譜中有炎杖聲以上皆筆誤予按隋書樂志云
其舞曲有疎勒鹽古樂府集隋薛道衡有昔昔鹽樂苑
云昔昔鹽羽調曲唐亦為舞曲昔一作析唐趙嘏廣之
為十一章然則以鹽名曲自隋已有存中以為唐世非
也考唐書禮樂志及通典皆不具此曲名唯杜佑理道
要訣云天寳十三載七月改諸樂名太簇宫時號娑陀
調鶬鴿鹽改為白鴿鹽太簇商時號大石調野鵲鹽改
為神鵲鹽太簇羽時號般渉調大鹽序中吕商時號雙
調神雀鹽有此四曲凡存中所謂阿鵲鹽在焉然突厥
鹽者豈非隋志疎勒鹽也予又按張芸叟南遷録載其
以元豊中至衡山謁嶽祠有樂工六十四人𨽻祠下毎
歳立夏之日致祠潭州通判與縣官備三獻奏曲侑神
初曰蘇合香次曰黃帝鹽終曰四朶子三曲皆開元中
所降也至今不廢器服音調與今不同然其曲甚長自
四更始奏至旦方罷祠官頗以為勞多從殺減然則存
中以黄帝炎因近年征交趾而得之蓋不知南嶽有此
舊曲也然芥室詩話以鹽者有味之謂
　　　天子呼來不上船
唐范傳正作李白墓碑云元宗泛白蓮池公不在宴皇
情既洽召公作序時公已被酒於翰苑中仍命高將軍
扶以登舟優寵如是杜子美八仙歌云天子呼來不上
船自稱臣是酒中仙蓋謂此也王立之詩話以夏彦剛
云蜀人以襟領為船不知何所據也謝逸作逸軒詩云
太白列仙人名綴雲房籍又云朝衫不上船拜舞墮巾
幘皆承彦剛之誤也
　　　牛僧孺聰明臺
國史劉沆列傳曾南豊撰云沆吉州永新人曾祖景洪
事楊行宻為江西牙將有彭玡者據州稱太守脅景洪
附湖南偽許之復以州歸行宻遂不仕嘗謂人曰我不
從彭玡當活萬餘人後必有隆者因名所居山曰後隆
山山有唐牛僧孺讀書堂故基即其上築臺曰聦明臺
沆母夢牛相公來而生沆以上皆列傳所載予按江南
野史彭昌傳云初唐相牛僧孺其祖逺仕交廣罷秩還
至郴衡間為山賊所剽掠唯僧孺母子獲存遂亡入江
南止於廬陵禾川迨長為母所訓遂習先業縣之北有
山名絮芋源下有古臺古老傳為聦明臺其下有湧水
曰聦明泉古今學者多此成業僧孺乃舍其上而肄業
迨十數年博有文學㑹母死遂葬於縣之西南才徳鄉
太學里旣隨計長安以文投韓退之皇甫湜為知遇由
是擢上第不十數年累秩輔相時彭昌四世祖居於僧
孺母墓之側應諸科舉至京師僧孺聞而引與見問其
墳陵彭氏㓜而不知黙不能對及歸為修其塋㑹僧孺
罷相出鎭襄陽未幾暴薨故其墳未曾封至今夲縣圗
經但載聰明泉側有牛相讀書堂餘趾尚存野史夲吉
州人龍衮所撰或得其眞今沆傳以祖景洪即其上築
臺曰聰明臺誤也野史以為古老相傳為聰明臺耳此
國史之失也予又按唐杜牧所撰僧孺墓誌叙曰公孤
始七嵗長安南下杜樊鄉東祖文安侯有隋氏賜田數
頃書千卷尚存公年十五依以為學不出一室數年業
就名聲入都中故丞相韋執誼命桞宗元劉禹錫訪公
於樊鄉公乘驢至門遂登進士第今野史以僧孺肄業
於聰明臺十數年㑹母死𦵏於彼因隨計長安擢上第
誤也墓誌以為七嵗而孤至年十五依樊鄉以為學及
其上第亦自樊鄉出焉此野史之失也予又按墓誌曰
除河南尉拜監察御史丁母夫人憂制終復拜監察御
史今野史乃以僧孺母死在未第之前此又野史之失
也予又按墓誌曰僧孺以大中二年薨於東都城南别
墅今野史乃以僧孺罷相出鎭襄陽未幾暴薨此又野
史之失也
　　　又元集載杜甫杜誦詩
唐人有又𤣥集三卷杜甫七首杜誦一首各在上卷其
杜誦一首乃是哭長孫侍御道為詩書重名因賦頌雄
者今子美集亦有此詩恐是編者之誤然誦名不顯不
知孰是第四句憲府舊乘驄又元集以舊作近
　　　桞子厚謂李義府為大臣
桞子厚裴瑾崇豊二陵集禮後序曰自開元制禮大臣
諱避去國恤章而山陵之禮遂無所執世之不學者乃
妄取預凶事之說而大典闕焉以上皆柳說予按舊唐
書李義府傳云初五禮儀注自前代相沿吉凶畢舉太
常博士蕭楚材孔志約以皇室凶禮為預備凶事非臣
子所宜言之義府深然之於是悉刪而焚焉然則義府
為相乃高宗之初非開元矣子厚唐人不應其誤如此
　　　山有猛獸藜藿為之不采
西漢宣帝時諫大夫鄭昌上書頌蓋寛饒曰山有猛獸
藜藿為之不采國有忠臣姦邪為之不起按淮南子云
山有猛獸林木為之不斬園有螫蟲藜藿為之不采鄭
昌所言夲此淮南厲王武帝時人然昌所言為誤蓋藜
藿乃園中之物而猛獸則伏於山故林木可稱不斬而
不可稱不采也
　　　反正
國史韓熈載傳熈載建議古者帝王已失之已得之謂
之反正非我失之自我得之謂之中興予按漢高祖紀
群臣曰帝起細微撥亂世反之正師古曰反還也還之
於正道乃知熈載失言
　　　息婦新婦
王彦輔麈史辨誤門云吕氏春秋白圭新與惠子相見
惠子說之彊惠子出白圭吿人曰有新取婦者豎子操
蕉火而鉅新婦曰蕉火大鉅今惠子遇我尚新其說我
大甚者惠子聞之曰何事比我於新婦乎按今之尊者
斥卑者之婦曰新婦卑對尊稱其妻及婦人自稱者則
亦然然則世人之語豈無稽哉而不學者輒昜之曰息
婦又曰室婦不知何也以上皆王說予按戰國䇿衛人
迎新婦婦上車問驂馬誰馬也御曰借之新婦謂僕曰拊
驂無笞服車至門扶教送母曰滅竈將失火入室見臼
曰徙之牖下妨徃來者主人笑之此三言者皆要言也
然而不免為笑者蚤晩之時失也高誘注曰雖要非新
婦所宜言也然則彦輔辨息婦之誤而不及此者豈偶
忘之耶
　　　五行無絶理
今諸命書如唐李虚中夲朝林開之大論五行十二位
自長生沐浴冠帶臨官帝旺衰病死墓絶胎飬配於子
丑十二辰以見五行生壯老然予嘗疑五行無絶之之
理蓋夲於京房易傳冩之誤耳京氏曰四絶者已為水
土絶申為木絶亥為火絶寅為金絶且五行夲乎隂陽
使世一日而無隂陽其可乎則五行決無絶之之理蓋
絶乃系包字傳冩之誤乃兩字合為一耳嘗考唐左拾
遺李鼎祚所修梁元帝陳樂産唐吕才六壬書名連珠
集其論五行之所始終一曰水其系包在己其胎在午
其飬在未其生在申其沐浴在酉其冠𢃄在戌其臨官
在亥其旺在子其衰老在丑其病在寅其死在卯其入
墓在辰至於火則曰其系包在亥至於木則曰其系包
在申至於金則曰其系包在寅凡巳申亥寅各稱系包
之所在蓋五行既墓其生也必有萌芽以先之故始有
所系而繼之以胎以明無絶之之理其義甚明且黄帝
八五經五行十二變篇云一變而生二變而浴三變而
冠四變而臣五變而君六變而委七變而病八變而死
九變而藏十變而止十一變而渾十二變而育止而渾
渾而育育而生晝運齊日夜運擬星五吉七凶自然之
經且止者系包也渾者胎也育者飬也其言晝夜之運
則無絶之之理系包本兩字後人傳冩失眞合而為一
今不取
　　　丁産簿書言丁推
畢仲詢幕府燕談録云今之州縣造丁産簿書言丁推
者其推字殊無意義當為稚字言其童稚未成丁也蓋
唐避高宗廟諱治與稚音同故改作推又宋敏求春明
退朝録云吳正肅言律令有丁推推字不通少壮之意
當是丁稚唐以大帝諱避之損其㸃畫予以二公言非
是且推者推排之意擇其及丁而升之故至今州縣謂
之推排其義甚明
　　　涼風消息幾時來
古今詩話云太祖采聽明逺毎邉事纎悉必知有間者
自蜀還上問劍外有何事間者曰但聞成都滿城誦朱
山長苦熱詩曰煩暑欝蒸無處避涼風清泠幾時來上
曰此蜀民思吾來伐也然予嘗考睦台符岷山異事云
梓潼山人李堯夫吟咏猶尚譏刺謁蜀相李昊昊戯曰
何名之背時耶堯夫厲色對曰甘作堯時夫不樂蜀中
相因是堯夫為昊所擯知蜀主國柄隳紊生民肆擾吟
苦熱詩云炎暑鬱蒸無處避涼風消息幾時來以是知
此兩句乃李堯夫詩非朱山長也清泠兩字不逮消息
逺甚堯夫又有大内盆池詩云向外寧無地其中别有
天蜀平後贈滕白郎中詩云方外與誰為道友關東獨
自占詩家譏滕入蜀詩家惟堯夫耳
　　　誤認黄華作菊華
袁州自國初時解額以十三人為率仁宗時查拱之郎
中知郡日因秋試進士以黄華如散金為詩題蓋取文
選詩青條若葱翠黄華如散金是也舉子多以秋景賦
之惟六人不失詩意由是只解六人後遂為額無名子
嘲之曰誤認黄華作菊華
　　　大小姑山彭郎磯
歐公歸田録云江南有大小孤山在江水中巍然獨立
而世俗轉孤為姑江側有一石磯謂之澎浪磯遂轉為
彭郎磯云彭郎者小姑壻也余嘗過小孤山廟像乃一
婦人而敕額為聖母廟豈止俚俗之謬哉以上皆歐公
語予嘗按南唐陳致雍撰曲臺奏議集徐鍇為序其間
一首云正大姑山小姑山神像曰准祠部牒據彭澤鎭
申大姑小姑乞改神儀者大孤山釋山云獨山曰蜀蜀
孤也今下民訛言穿鑿浮偽作為淫祀何所尚哉必也
正名於義安取且山川之神博施於民有功則祀之其
或名山大川能興雲雨水旱雩禜於斯不替其可廢哉
彭澤鎮所申改正甚允中所安排神儀部伍典或不載
但依常式去婦人位立山神廟貌予乃知南唐已嘗討
論改正至夲朝因循既久又復婦人像而敕額至以聖
母為稱其鹵莽曾不若南唐也
　　　打字從手從丁
歐公歸田録云今世俗言語之訛而舉世君子小人皆
同其謬唯打字耳其義夲謂考擊故人相毆以物相擊
皆謂之打而工造金銀器亦謂之打可矣蓋有搥擊之
義至於造舟車者曰打船打車網魚曰打魚汲水曰打
水役夫餉飯曰打飯兵士給衣糧曰打衣糧從者執傘
曰打傘以糊粘紙曰打粘以丈尺量地曰打量舉手試
眼之昏明曰打試至於名儒碩學語皆如此觸事皆謂
之打以上皆歐公語予嘗考釋文云丁者當也打字從
手從丁以手當其事者也觸事謂之打於義亦無嫌矣
夫豈歐公偶忘釋文云耶予嘗見宋景文公云凡義有
未通者當以偏旁考之予於打字得之矣
　　　眞宗未嘗耕耤
李邦直脩都城記序眞宗勲德曰東祀耕耤賜酺眞宗
朝未嘗耕耤
　　　張良封留
漢高帝封功臣張良曰臣願封留足矣不敢當三萬户
乃封良為留侯留在徐州沛縣今留城鎮占地狹人民
寡有留侯廟存焉或以陳留為子房所封廟貌甚嚴誤
也
　　　伏波將軍廟
後漢馬援及路博徳俱有功於南方仍皆為伏波將軍
嶺外有伏波將軍廟莫能定其名政和中脩九域圖志
遂以雙廟為例祀兩神
　　　諾臯
姚寛西溪叢語云叚成式酉陽雜爼有諾臯記又有支
諾臯意義難解春秋左氏傳襄公十八年秋齊侯伐我北
鄙中行獻子將伐齊夣與厲公訟弗勝公以戈撃之首隊
於前跪而戴之奉以走見梗陽之巫臯他日見於道與
之言同巫曰今若有事於東方則可以逞獻子許諾疑
此事也晁伯字談助云靈竒秘要辟兵法正月上寅日
禹歩取寄生木三呪曰喏臯敢吿日月震雷令人無敢
見我我為大帝使者乃斷取五寸隂乾百日為簪二七
循頭乃還著中人不見晁説非也以上皆叢語余以叢語
未盡得之蓋叚氏所載皆鬼神事雖獻子所夢有巫名
臯而獻子諾之是信臯所言之意亦似可証然葛洪抱
樸子内篇載遁甲中經曰徃山林中當以左手取青龍
上草折半置蓬星下歴明堂入太隂中禹歩而行三呪
曰諾臯太隂將軍獨開曾孫王甲勿開外人使人見甲
者以為束薪不見甲者以為非人則折所持之草置地
上左手取草以傅鼻人中右手持草自蔽左手著前禹
歩而行到六癸下閉氣而徃鬼不能見也以是知諾臯
乃太隂之名太隂者乃隱形之神晁氏不無所夲二說
皆可取今發明於此
　　　老子與佛生日
唐明皇以任之良之言遂以二月十五日為老子生日
殊不知周以建子為正唐以建寅為正失之矣後世多
以四月八日為佛生日亦類此
　　　褦襶子
豫章次韻錢穆父贈松扇詩云可憐逺度幘溝漊過堪
今時褦襶子釋名云褦襶子不曉事之稱也出晉程曉
詩見藝文類聚初學記二書其詩云平生三伏時道路無
行車閉門避暑卧出入不相過今世褦襶子觸熱到人
家主人聞客來嚬嘁奈此何揺扇胛中疼流汗正滂沱
傳誡諸高明熱行宜見訶藝文初學二書所載無少異
惟太平廣記載啟顔録有晉程季明嘲熱客詩曰平生
三伏時道路無行車閉門避暑卧出入不相過今代愚
癡子觸熱到人家主人聞客來嚬蹙奈此何謂當起行
去安坐正咨嗟所說無一急􁀨􁀨吟何多揺扇胛中疼
流汗正滂沱莫謂為小事亦是人一瑕傳誡諸朋友熱
行宜見呵此詩比前夲多三韻意前二本非全文也一
以為褦襶子一以為愚癡子其末又以訶為呵當有辨
其非是者其曰程季明是曉之字然晉書無傳魏志有
傳宋景文夲多字韻下有兩句云疲倦向之久甫問君
極那
　　　傅𤣥兩儀詩
藝文類聚載晉傅𤣥兩儀詩曰兩儀始分元氣上清列
宿垂象六位時成日月西邁流景東征悠悠萬物殊品
齊名聖人憂世實念群生初學記亦載傅𤣥兩儀詩云
兩儀既分元氣清列宿垂象六位成日月西流景東征
悠悠萬物殊品名聖人憂代念群生據此詩乃七言栢
梁體不知與前四言不同何耶
　　　假耤字
漢書朱博傳賛曰又見孝成之世委任大臣假耤用權
顔師古曰假音休假耤音以物借人之借又漢書音義
曰鄭氏云假耤音以物借人之借按漢書夲多作借字
晉灼曰若作借字則無煩云以物借人之借為作耤字
所以有音此論極當蓋古正文無多多假借字以用耳
然戰國䇿荆軻曰願大王少假借之止用此假借字
　　　八米八采
唐張祜寄盧載詩少見雙魚信多聞八米詩用北史文
宣帝崩朝士各作挽歌十首擇其善者而用之魏收陽
休之祖孝徴等不過得一二首唯思道獨有八篇故時
人稱為八米盧郎隋書思道傳一同嘗疑八米無義不
可曉偶閱孔毅父續世說所載與史不同仍非米字其
說云北齊文宣帝崩當時文士各作挽辭十首擇其善
者而用之魏收陽休之祖孝徴不過得一二首惟盧思
道獨得八首時號八采盧郎劉逖亦只二首中選中書
郎李愔戱逖云盧八問訊劉二逖銜之武成時逖典機
宻以事中愔武成大怒大加鞭朴逖喜復前憾曰高搥
兩下執鞭一百何如呼劉二時云云乃知米為采字竊
嘗推之五木之戯其采有十二其四為玉采貴也其八
為珉采賤也玉采之中有采曰白葢五木俱白也謂之
白八以其筴數八而已思道之詩既勝于魏收諸人如
五木之戱得玉采白八耳故楚辭曰成梟而牟呼五白
梟二為珉采牟者勝也欲勝其梟必呼五白也其說具
樗蒱格及國史補遺李翺五木經近時姚寛著西谿叢語
以為八米關中語歳以六米七米八米分上中下言在
榖取米取數之多蓋姚不得其說而為臆論也
　　　不如識一丁字
唐書張洪靖傅背挽兩石弓不如識一丁字舊史亦同
竇苹唐書音訓云丁恐當作个予嘗以竇說雖當而無
所據偶讀孔毅父續世說引洪靖曰汝曹能挽兩石弓
不若識一箇字乃作此箇字因知箇誤為丁無可疑者
　　　京索
王觀國學林新編云前漢高祖紀曰韓信亦収兵與漢
王㑹兵復大振與楚戰榮陽南京索間破之應邵注曰
京縣名今有大索小索亭晉灼注曰索音册顔師古注
曰索音求索之索前漢蕭何傳曰漢三年與項羽相距
京索間韓信傳曰復擊破楚京索間顔師古注曰索音
山客反觀國按後漢郡國忘河南有京縣有索亭北征
記有索水其字或作溹則索音山客反是已文選陸士
衡撰漢高祖功臣頌曰京索既振引師北討五臣注曰
索桑各反乃以索為宵爾索綯之索誤矣韓退之偃城
夜㑹聨句雪不收新息陽生過京索於萼字韻同押則
知亦以索為宵爾索綯之索亦誤矣以上皆王說予按
左氏春秋傳昭公五年晉韓宣子如楚送女叔向為介
鄭子皮子太叔勞諸索氏杜預注云河南城臯縣東有
大索城陸徳明音義曰索氏悉落反以左氏證之五臣
退之以索為宵爾索綯之索為是而王說非矣
　　　東方姓氏
元和姓纂云東方姓風俗通以為伏羲之後帝出於震
主東方子孫因以為氏平原厭次漢太中大夫東方朔
然洞㝠記云東方朔生三日而母田氏死鄰母收飬之
時東方始明因以姓焉此又何耶
　　　顧愷之小字虎頭
洪駒父詩話謂世所行注老杜詩云是王叔原或云鄧
愼思所注甚多踈畧非王鄧書也其甚紕繆者顧愷之
小字虎頭維摩詰是過去金粟如來故乞瓦棺寺顧愷
之畫維摩詰像詩卒章云虎頭金粟影神妙獨難忘乃
注云虎頭僧相金粟金地當飾此殊可笑也以上皆洪
說予謂洪以虎頭為愷之小字者蓋取歴代名畫記云
顧愷之字長康小字虎頭晉陵無錫人然予考世說乃
謂顧愷之為虎頭將軍每食蔗自尾至夲人或問曰漸
入佳境則知虎頭非小字名畫記之誤而洪又承其失
耳
　　　　山非廬山
胡仔苕溪叢話云匡山讀書處頭白好歸來注詩者曰
匡山未詳王觀國按漢郡國志廬江郡潯陽縣劉昭注引
釋惠逺廬山記曰有匡俗先生出商周之際居其下受
道於仙人時謂所止為仙人之廬又引豫章舊志曰匡
俗先生字君平夏禹之苖裔又建康實録曰隆安六年
桓元遺書於匡山惠逺法師然則匡山者廬山也李太
白遊廬山舊矣子美既不得志而太白復以譖出故子
美詩曰頭白好歸來蓋欲招隱為廬山之逰也以上皆
胡仔說予按杜田補遺云范傅正李白新墓碑云白夲
宗室子厥先避仇客居蜀之彰明太白生焉彰明綿州
之屬邑有大小匡山白讀書於大匡山有讀書堂尚存
其宅在清亷鄉後廢為僧房號隴西院蓋以太白得名
院有太白像及唐綿州刺史高忱及崔令欽記所謂匡
山乃彰明縣之大匡山非匡廬也乃知學林新編胡仔
皆為妄辨
　　　李太白贈杜甫詩
洪駒父詩話云世謂杜子美集中贈李太白詩最多而
李集初無一篇與杜者按叚成式酉陽雜爼云李集有
堯祠贈杜補闕者老杜也其詩曰我覺秋興逸誰言秋
氣悲山將落日去水與晴空宜雲歸滄海少鴈度青天
遲相失各萬里茫然空爾思不獨飯顆山頭之句也以
上皆洪說予按李集有沙邱城下寄杜甫一篇云我來
竟何事高卧沙邱城城邉有古樹月夕連秋聲魯酒不
可醉齊歌空復清思君若汶水浩蕩寄南征乃知洪失
於不審耳
　　　杜彬琵琶皮作絃
陳無已詩話歐陽公謫滁陽聞其倅杜彬善琵琶酒間
請之正色盛氣而謝不能公亦不復强也後彬置酒數
行遽起還内微聞絲聲且作且止而漸近乆之抱器而
出手不絶彈盡暮而罷公喜甚過所望也故公詩云坐
中醉客誰最賢杜彬琵琶皮作絃自從彬死世莫傳皮
絃世未有也以上皆陳說葉少藴避暑録云文忠在滁
州通判杜彬善彈琵琶故其詩云坐中醉客誰最賢杜
彬琵琶皮作絃此詩既出彬頗病之祈公改去姓名而
人已傳卒不得諱又云琵琶以下撥重為難猶琴之用
指深故夲色有轢絃䕶索之稱文忠嘗問彬琵琶之妙
亦以此對乃取使教他樂工試為之下撥絃皆斷因笑
曰如公之絃無乃皮為之耶故有皮作絃之句而好事
者遂傳彬眞以皮為絃其實非也唐人說賀懐智以鵾
鷄筋作絃人因疑之筋比皮雖有可作絃之理然亦不
應得許長且所貴者聲爾安在以絃為竒乎梅聖俞醉
翁吟亦云當時滁州所樂者惟有杜彬彈琵琶使誠有
之聖俞亦當以異見於詩也以上皆葉說余按陶岳五
代史補云馮道之子能彈琵琶以皮為絃世宗令彈深
喜之因號琵琶為遶殿雷乃知以皮為絃古有其法而
杜彬得之葉為妄辨無可疑者且文忠公詩云我昔被
謫居滁山雖名為翁實少年坐中醉客誰最賢杜彬琵
琶皮作絃自從彬死世莫傳玉練鎖聲入黄泉則公作
此詩時杜彬已死之後葉安得有祈公改去姓名之說
哉余以意料之當是葉只據兩句而遂為此說又不考
五代史補偶忘馮氏舊事耳不然何舛誤之甚也
　　　閥閱
漢朱博曰王卿憂公齎閥閱詣府音義曰明其等曰閥
積功曰閱予按史記高祖功臣侯年表太史公曰古者
人臣功有五品以徳立宗廟定社稷曰勲以言曰勞用
力曰功明其等曰閥積日曰閱今音義以為積功曰閱
誤也
　　　掩耳偷鐘
諺有掩耳偷鈴非鈴也鐘也亦有所夲按吕氏春秋范
氏亡有得其鐘者欲負而走則大鐘不可負以椎毁之
鐘怳然有音恐人聞之而奪已遽掩其耳惡聞其過亦
猶此也任昉勸進牋云惑甚盗鐘功疑不賞
　　　蝦蟇蝕月烏蝕日
東坡云玉川子作月蝕詩以為蝕月者月中之蝦蟇也
梅聖俞作日蝕詩云食日者三足烏也此固因俚說以寓
其意戰國䇿云日月暉於外其賊在内則俚說亦當矣
以上東坡說予按史記龜䇿列傳孔子聞之曰神龜知
吉凶而骨直空枯日為徳而君於天下辱於三足之烏
月為刑而相佐見食於蝦蟇乃知古有其說何東坡偶
忘此耶
　　　僧義海評韓文公蘇東坡琴詩
蔡絛西清詩話謂三吳僧義海以琴名世謂歐陽文忠
公問東坡琴詩孰優坡答以退之聽穎公琴曰此祗是
聽琵琶爾或以問海海曰歐陽公一代英偉何斯人而
斯誤也昵昵兒女語恩怨相爾汝言輕柔細屑眞情出
見也劃然變軒昂勇士赴敵場精神餘溢竦觀聽也浮
雲桞絮無根蔕天地濶逺隨飛揚縱横變態浩乎不
失自然也喧秋百鳥羣忽見孤鳯凰又見穎孤絶不同
流俗下俚聲也躋攀分寸不可上失勢一落千丈强起
伏抑揚不主故常也皆指下絲聲妙處唯琴為然琵琶
格上聲烏能爾耶退之深得其趣未易譏評也已上皆
西清詩話余謂義海以數聲非琵琶所及是矣而謂眞
知琴趣則非也昔晁無咎謂嘗見善琴者云浮雲桞絮
無根蔕天地濶逺隨飛揚為泛聲輕非絲重非木也喧
啾百鳥羣忽見孤鳯凰為泛聲中寄指聲也躋攀分寸
不可上為吟繹聲也失勢一落千丈强為歷聲也數聲
琴中最難工洪慶善亦嘗引用而未知出於晁是豈義
海所知況西清耶東坡後有聽惟賢琴詩大絃春温和
且平小絃亷折亮以清平生未識宫與角但聞牛鳴盎
中雉登木云云亦未知琴春温和且平亷折亮以清絲
聲皆然何獨琴也牛鳴盎中雉登木概言宫角耳八音
皆然何獨宫角也聞者以海為知言西清又謂嘗考今
昔琴譜謂宫者非宫角者非角又五音迭起宫聲為多
與五音之正者異此又坡所未知也已上皆西清語余
考史記騶忌子聞齊威王鼓琴而為說曰大絃濁以春
温者君也小絃亷折以清者相也又管子凡聽宫如牛
鳴窖中凡聼角如雉登木以鳴音疾以清故晉書亦云
牛鳴盎中宫雉登木中角以此知義海西清寡陋而妄
為之說可付之一笑
　　　詩小雅誤作雨無正
毛詩小雅雨無一篇今傳者誤作雨無正七章二章章
十句二章章八句三章章六句學者遂因其失以雨無
正名篇失矣蓋篇中第二章云正大夫離居莫知我勩
箋云正長也長官之大夫
　　　漢以牡丹為木芍藥
王立之詩話載賓䕶尚書故實云牡丹蓋近有國朝文
士集中無牡丹詩云嘗言楊子華有畵牡丹處極分明
子華北齊人則知牡丹花亦已乆矣予觀文忠公所為
花品序云牡丹初不載文字自則天以後始盛然未聞
有以名者如沈宋元白皆善詠花當時有一花之異必
形篇什而寂無傳焉唯劉夢得有詩但云一叢千朶亦
不云其美且異也然予猶以此說為非惟有牡丹眞國
色花開時節動京城豈不云美也白樂天詩人人散後
君湏記歸到江南無此花又唐人詩云國色朝酣酒天
香夜染衣豈得為無人形於篇什以上立之說余按崔
豹古今注云芍藥有二種有草芍藥有木芍藥木者花
大而色深俗呼為牡丹又安期生服鍊法芍藥二種一
者金芍藥二者木芍藥救病金芍藥色白多脂肉木芍
藥色紫瘦多味苦以此知由漢以來以牡丹為木芍藥
耳故温庭筠詩云山寺明媚木芍藥野田呌噪官蝦蟇
温猶襲舊名則知前此非不載牡丹也乃知名字顯晦
更變所致大抵牡丹佳者有自丹延州來前軰多以因
此得名
　　　駙馬都尉
馬永年嬾眞子録云駙馬都尉之名起於三國故何晏
尚魏公主謂之駙馬都尉然不獨名官以駙馬給之蓋
御馬之副謂之駙馬從而給之示親愛也故杜預尚晉
文帝妹高陸公主至武帝踐祚拜鎮南大將軍給追鋒
車第二以上皆馬說予考徐堅叙職官云漢制天子以
列侯尚公主諸侯以國人承公主魏晉之後尚公主皆
拜駙馬都尉初駙馬都尉漢武置也掌御馬說文曰駙
馬字從馬付聲一曰駙近也疾也今既是掌御馬故不
可謂之給以御馬之副
　　　紫㣲郎
劉莘老贄賀宋舍人啟曰總為贊書其任乃古之内史
觀諸上象其文猶天之紫㣲唐六典中書令開元元年
改為紫微令五年復舊唐㑹要中書舍人開元元年十
二月一日改為紫微舍人五年復為中書舍人故開元
二年十二月二十日紫微令姚崇奏紫微舍人六員每
頭商量事諸舍人同押蓋紫微皇居以比天文紫微宫
有令有舍人紫微宫中官屬也白樂天為舍人詩云獨
坐黄昏誰是伴紫微花對紫微郎然則以紫微為舍人
不可也
　　　題妓項帕
姚令威寛記陳徳潤云一貴人知成都朝廷遣御史何
某入蜀按事貴人遍召幕客詢何人與御史宻者有賢
良某人令出界候迎兼攜名妓王宫花徃候其宴狎出
家姬以佐酒善舞何醉喜題其項帕云按徹梁州更六
么西臺御史惜妖嬈從今改作王宫桞舞盡春風萬萬
條至成都此娼出迎遂不復措手而歸余按邵伯温所
載詳且盡疑得其眞云文潞公慶厯間以樞宻直學士
知成都府時年未四十成都風俗喜行樂公多讌集有
語至京師御史何郯聖從蜀人也因謁吿歸上遣伺察
之聖從將至潞公亦為之動張俞少愚者謂公曰聖從
之來無足念少愚因迎見於漢州因郡㑹有營妓善舞
聖從喜之問其姓曰楊聖從曰所謂楊臺桞者少愚即
取妓之項帕羅題詩曰蜀國佳人號細腰東臺御史惜
妖嬈從今喚作楊臺桞舞盡春風萬萬條命其妓作桞
枝辭歌之聖從為之霑醉後數日何至成都頗嚴重一
日潞公大作樂以燕何迎其妓雜府中歌少愚詩以酌
何何每為之醉何還朝潞公之謗遂息事與陶榖使江
南事詞相類且云少愚竒士潞公固重其人也
　　　韓子蒼和頻字韻詩
韓子蒼和李道夫詩兩首頻字韻其一云麥天晨氣潤
況復雨頻頻其二云李侯梨釘坐風味勝仁頻按上林
賦仁頻檳榔仙藥云檳榔一名仁頻杜邑記曰葉如甘
蔗音賓恐韓别有所本耳
　　　閻立本畫蕭翼取蘭亭書
龍圗蔣璨䟦閻立本畫蕭翼取蘭亭云右閻右相畫人
物五軰其一書生狀者乃唐時西臺御史蕭翼也其一
老僧者乃智永嫡孫辨才也太宗雅好法書聞辨才秘
藏王右軍蘭亭眞蹟令翼取之翼乃易姓名改衣服徑
詣辨才朝夕習洽因出御府諸書相與論難以激發之
辨才曰老僧有智永禪師所寳蘭亭非此倫比與公相
好故出示之翼旣得蘭亭在手徑納䄂中遂出太宗御
札老僧張頥失色有遺𤣥珠之狀書生意氣揚揚有歸
全璧之喜其一吹淋者冩貌尤工非馳譽丹青之手不
能爾也紹興十三年二月中澣日書於豫章以上蔣題
蓋所畫書生狀至以白襴衫烏鞾與夫老僧張頥失色
之狀皆非也余按唐法書要録云翼曰若作公使義無
得理遂改冠微服至越州衣黃衫極寛長潦倒得山東
書生之體入寺稱賣蠶種因是款狎旣得蘭亭方吿驛
長報知都督齊善行來宣示勅㫖具言所由故偶僧出
齋喚歸乃知蕭生御史也且云奉勅遣來取蘭亭蘭亭
得矣今喚師取别僧聞語而便絶倒良乆始蘇翼便馳
驛南發據此所畫書生衣白與夫老僧張頥皆失實恐
非閻筆托閻以傳世者也
　　　霹靂手胡盧提
張右史明道雜志云錢内翰穆父知開封府斷一大事
或語之曰可謂霹靂手錢答曰僅免胡盧提蓋俗語也
然余見王樂道記輕薄者改張鄧公罷政詩云赭案當
衙並命時與君兩箇没操持如今我得休官去一任夫
君鶻露蹄乃作鶻露蹄何耶更俟識者
　　　鱸魚鄉
陳文惠有題松江詩落句云西風斜日鱸魚鄉言惟松
江有鱸魚耳當用此鄉字而數處見皆作香字魚未為
羮胾雖嘉魚直腥耳安得香哉以上張右史耒說然仁
宗朝治平丙午所編松江集有鱸鄉亭等詩其亭尚書屯
田郎中林肇所立也其敘云肇頃過松陵讀陳丞相留
題有秋風斜日鱸魚鄉之句嘗諷味之去年秋作亭江
上差有雅致因取其句中鱸鄉二字為亭名焉詩云鱠
鱸珍琢是吳鄉丞相嘗留刻琰章云云張先子野詩云
霓舟忽艤鱸魚鄉槎閣欲陵雲漢域又云但怪鱸鄉一
旦成分却松江半秋色乃知標亭以鱸鄉乆矣以鄉為
香其誤甚明
　　　諡曰繆
史記蒙恬傳二世賜蒙毅死毅對曰且夫順成者道之
所貴也刑殺者道之所棄也昔者秦穆公殺三良而死
罪百里奚而非其罪也故立號曰繆然後世稱穆而不
稱繆何也唐許敬宗卒袁思古以敬宗棄長子於荒徼
嫁少女於夷貊諡曰繆且謂晉何曾忠孝徒以日食萬
錢秦秀諡之曰繆敬宗忠孝不逮於曽而飲食男女之
累過之諡之曰繆無負許氏矣陽思敬改諡曰恭失之
矣
　　　飲羽
史記漢書記李廣射箭事或云飲羽或云飲鏃顔氏以
為無飲羽之理余按門子曰宋景公使工人為弓九年
乃成公曰何其遲也工人對曰臣不復見君矣臣之精
盡於此弓矣獻弓而歸三日而死公張弓登䑓東西而
射踰皿霜之山集彭城之東其餘力逸勁飲羽於石梁
又新序楚熊渠夜行見寢石彎弓射之没矢飲羽下視
知石梁也却復射之矢躍無迹
　　　石髮
豫章喜謝逸詩山寒石髪瘦水落溪毛彫余按酉陽雜
爼張乘言南中水底有草如石髪每月三四日始生至
八九以後可採及月盡悉爛以隨月盛衰若蚌蛤魚胎
也審如張說則石髪生於水中
　　　迴鴈峯
衡州有迴鴈峯皆謂鴈至此不復過自是而迴北耳余
按桞子厚過衡州見新花開却寄弟詩云故國名園乆
别離今朝楚樹發南枝晴天歸路好相逐正是峯頭迴
鴈時蓋子厚自永還闕過衡州正春時適見鴈自南而
北故其詩云爾豈專謂鴈至此而迴乎乃古今考桞詩
不精故耳
　　　經子之錯
嘗記前軰摘經子之錯詩兄弟䦧于墻外禦其侮䦧乃
闃也易窺其户而闃其無人蓋内能治然後可以治人
孟子以仲子為巨擘非也齊人以蚯蚓之大者為巨擘
論語子路從夫子而後遇荷蓧丈人止子路宿殺鷄為
黍而食之見其二子焉言此一句當在至則行矣之下
簡編差誤所致蓋子路旣不見其丈人因吿二子以不
仕無義云云也不然豈無人而與言哉
　　　非熊
豫章漁父詩范蠡歸來思狡兎吕翁何意兆非熊贈鄭
交詩高居大士是龍象草堂丈人非熊羆按六韜史記
非龍非彲非虎非羆無熊字恐豫章别有所本
　　　裴度聖相
葛立方韻語陽秋云裴度在朝憲宗委任不疑使破三
賊已而吳元濟授首王承宗割二州遣子入侍李師道
被擒兩河諸侯忠者懐强者畏克融廷湊皆不敢桀傲
勲烈之盛一時無與比肩者唯李義山指為聖相詩曰
帝得聖相相曰度又曰嗚呼聖皇及聖相亦過矣哉荀
卿曰得聖臣者帝若舜禹伊尹周公皆聖臣也謂四人
為聖臣則可裴度為聖相其可哉以上皆陽秋語余按
李義山韓碑詩帝得聖相相曰度其下自注曰晏子春
秋仲尼聖相蓋晏子春秋不顯人讀之者少義山恐人
以為疑因注詩下而陽秋議論乃爾鹵莽何耶紹興間
曾惇黄州書事亦用此事云裴度只今眞聖相勒碑千
載可無人
　　　滅動心不滅照心
洪郎中慶善興祖䟦天隱子云吳筠嘗作明眞辨偽輔
正除邪辨方正惑三論詆釋氏以尊道家之說使筠而
知道則此書不作矣司馬子微得天隱子之學其著坐
忘論云惟滅動心不滅照心不依一物而心常住有事
無事常若無心此謂眞定定不求慧而慧自生此謂眞
慧慧而不用心與道冥行而久之自然得道其所造如
此豈復較同異於名字之間耶以上皆洪說予按洞元
靈寳定觀經天尊告左元眞人云惟滅動心不滅照心
但凝空心不凝住心不依一法而心常住又云惟能入
定慧發遲速則不由人勿令定中急急求慧急則傷性
性傷則無慧若定不求慧而慧自生此名眞慧慧而不
用實智若愚益資定慧雙美無極又云唯令定心之上
豁然無覆定心之下曠然無基舊業日消新業不造無
所罣礙迴脱塵籠行而久之自然得道乃知坐忘論取
此洪豈偶忘此耶
　
　
　
　
　
　
　
　
　
　
　
　
　能改齋漫録卷五
欽定四庫全書
　能改齋漫録卷六
　　　　　　　　　　　　　宋　吳曽　撰
　　事實
　　　江總還宅詩
紅顔辭鞏洛白首入轘轅乗春行故里徐步采芳蓀逕
毁悲求仲林殘憶巨源見桐猶識井看柳尚知門花落
空難徧鶯啼靜易喧無人訪語黙何處叙寒温百年獨
如此傷心豈復論迺江摠自梁南還尋草市宅詩杜子
美曉行口號斷章云市朝今日異喪亂㡬時休遠愧梁
江摠還家尚黑頭
　　　槎頭縮項鯿
孟浩然檀溪别業詩云梅花殘臘月柳色半春天鳥泊
隨陽鴈魚藏縮項鯿又峴山作云試垂竹竿釣果得槎
頭鯿美人騁金錯纎手鱠紅鮮又送王昌齡詩云土毛
無縞紵鄉味有槎頭故杜子美解悶詩云復憶襄陽孟
浩然清詩句句盡堪𫝊即今耆舊無新語漫釣槎頭縮
項鯿按杜田作杜詩補遺正謬云槎頭一説為襄陽郡
地名一説為釣磯上枯木及見曽繹云皆非也爾雅云
槮謂之涔槮音滲涔音岑孫炎釋云積柴木水中養魚
曰槮襄陽俗謂魚槮為槎頭言所積柴木槎枒也予以
杜曽二公所説皆非蓋二公不讀習鑿齒所撰襄陽耆
舊傳所以為此之紛紛也蓋傳云漢水中鯿魚甚美常
禁人捕以槎斷水因謂之槎頭鯿宋張敬兒為刺史作
六櫓船置獻齊高帝曰奉槎頭縮項鯿一千八百頭子
美耆舊之説槎頭之義乃渙然可曉
　　　對揚抏士卒
杜子美贈李秘書詩對揚抏士卒乾没費倉儲勢藉兵
須用功無禮忽諸御鞍金騕褭宫研玉蟾蜍初不曉對
揚抏士卒為何等語讀上林賦方悟抏挫也五官切抏
士卒之精費府庫之財蓋李方入對宜論蜀中兵老財
匱也又王褒四子講德論曰驚邊抏士屢犯芻蕘
　　　白露團
杜子美初月詩云庭前有白露暗滿菊花團又白露詩
云白露團甘子又江月詩玉露團清影又絶句玉座應
悲白露團按謝恵連詩團團滿葉露謝元暉猶霑餘露
團庾抱胥臺露詩唯有團階露承睫共霑衣杜詩所本
也
　　　生男墮地要膂力
傅元豫章行云苦相身為女卑陋難具陳男兒當門户
墮地自生神雄心志四海萬里望風雲女育無欣慶不
為家所珍玉顔隨年改丈夫多好新昔為形與影今為
胡與秦故杜子美云生男墮地要膂力一生富貴傾家
國莫愁父母少黄金天下風塵兒亦得
　　　畫者楊契丹
翰林學士吳郡朱景元畫斷云楊契丹隋唐間人官至
上儀同六法備該甚有骨氣在閻立本之下余乃悟杜
子美奉先劉少府新畫山水障歌豈但祁岳與鄭䖍筆
迹遠過楊契丹之句
　　　艓子
杜田杜詩補遺正謬云杜子美最能行云富豪有錢駕
大舸貧窮取給行艓子按揚雄方言南楚江湖湘凡船
大者謂之舸艓小舟名音葉言輕如小葉也切韻玉篇
並不載艓字余按王智深宋記曰司空劉休範舉兵潛
作艦艓則艓字不為無所本也
　　　淡沲潭陁
杜子美醉歌行云春光淡沲秦東亭淡沲當是潭陁見
富嘉謨明水篇曰陽春二月朝始暾春光潭陁度千門
明水時出御至尊而富又本梁簡文和湘東王陽雲樓
荅柳詩曰潭陁青帷閉玲瓏朱扇開第陁一字不同選
江賦隨風猗萎與波潭沲注曰潭沲隨波之貌沲徒我
切簡文與富皆本乎此
　　　定昆池
唐劉餗撰隋唐嘉話云中宗朝安樂公主請昆明池帝
曰前代以來不以與人公主不悦因大役人徒别掘一
池號曰定昆池言勝昆明池既成而中宗往觀令公卿
賦詩李日知詩云但願暫思居者逸無使當時作者勞
故杜子美陪鄭廣文何將軍山林詩云憶過楊柳渚走
馬定昆池
　　　將軍樹
杜子美有過宋之問莊斷章云更識將軍樹悲風日暮
多自注云之問弟執金吾舊注引後漢馮異每所止舎
獨在樹下軍中呼為大樹將軍余以為事雖本此亦自
周庾信隋元行恭二人詩發之庾麟趾殿校書和劉儀
同云月落將軍樹風驚御史烏元行恭過故宅云頽城
百戰後荒邑四鄰通將軍樹已折步兵途轉窮子美意
取此
　　　星劍玉琴
杜子美暝詩云正枕當星劍收書動玉琴按越絶書越
王取純鉤示薛燭曰光乎如屈陽之華沈沈如芙蓉往
觀於湖觀其文如列星之行觀其光如水溢於塘李嶠
寳劒篇背上名為萬年字胸前㸃作七星文又晉稽康
琴賦有云絃以園客之絲徽以荆山之玉故杜子美取
之以為詩
　　　芳塵
石虎起四十丈樓結珠為簾垂五色玉佩雜寳異香為
屑風作則揚之名芳塵塵甚以酒洒之名粘雨按陸雲
喜霽賦曰戢流波於桂水兮起芳塵於沈泥雲生於虎
之前則芳塵之説不始於石虎也司空曙送高勝謁曹
王詩云想君登舊樹重喜掃芳塵
　　　張旭草聖
杜子美飲中八仙歌云張旭三盃草聖傳脱帽露頂王
公前揮毫落紙如雲烟又楊監見示張旭草書圖詩云
嗚呼東吳精逸氣感清識按唐書本傳止言旭每大醉
呼叫狂走乃下筆或以頭濡墨而書世呼張顛不言其
詳唯李頎有詩贈之其言皓首窮草𨽻時稱太湖精則
足以見杜所謂東吳精之意其言露頂據胡牀長叫三
五聲則足以見所謂脱帽露頂之意
　　　高舂下舂
淮南子日經于泉隅是謂高舂頓于連石(連音/爛)是謂下
舂乃悟梁元帝游後園詩暮春多淑氣斜景落高舂又
納涼詩高舂斜日下佳氣滿欄楹唐薛能詩隔溪遥見
夕陽舂然山谷夢伯兄詩云相攜猶聽隔溪舂此豈誤
也哉
　　　桃花水
陳張正見公無渡河詩櫂折桃花水風横赤箭流乃隋
薛道衡渡北河詩桃花長新浪竹箭下奔流所本也桃
花水見溝洫志河決而桃花水漾溢又見韓詩外傳竹
箭流水慎子曰河下龍門流駛竹箭駟馬追之不及故
杜子美南征詩春岸桃花水雲帆楓樹林
　　　灌嬰井
張僧鑒尋陽記云湓口城漢灌嬰所築漢建安中孫權
經此城命鑿井適中古甃得石函銘曰漢六年潁隂侯
開下云三百年當塞塞後不滿百年當為應運者所開
權欣然以為己瑞井極深湓江有風浪井水輒動邦人
因號浪井故李白下尋陽城泛彭蠡詩云浪動灌嬰井
尋陽江上風今井在衙城内之西圃又記云上有三石
梁長數丈廣不盈尺杳然無底吳猛與弟子緣石梁而
渡見金闕玉房地皆五色文石故李白詩云金闕前開
三峯長銀河倒掛三石梁劉删詩亦用此事故云危梁
耿大壑瀑布洩中天太白本之耶
　　　張平叔贓吏
東坡云白樂天行張平叔户部侍郎判度支制誥云坐
而決事丞相以下不過四五而主計之臣在焉以此知
唐制主計蓋坐而論事也不知四五者悉何人平叔議
鹽法至為割剥事見退之集今樂天制誥亦云計能析
秋毫吏畏如夏日其人必小人也以上皆東坡語余讀
唐柳氏家訓載柳公綽為中丞日張平叔以僥倖承寵
及罪發鞫於憲司吏引曰張侍郎公綽叱曰贓吏豈可
呼官據案復引曰囚張平叔繫於别圄遂窮竟其失官
錢四十萬緡以具獄聞此事東坡蓋未之見耶
　　　月隨灰而暈闕
梁朱超舟中望月詩入風先遶暈排霧急移輪梁庾肩
吾望月詩圓隨漢東蛤暈逐淮南灰庾信望月詩灰飛
重暈缺蓂落獨輪斜周王襃闗山月詩灰寒光轉白風
多暈欲生蓋用淮南子所謂月隨灰而暈闕杜子美晩
月詩云欲得淮南術風吹暈已生
　　　關山月
周王褒有闗山月詩云闗山夜月明愁色照孤星半形
同漢陣全影逐胡兵灰寒光轉白風多暈欲生寄言亭
上吏遊客解雞鳴唐德宗朝長孫公輔亦有闗山月詩
略云凄凄還切切戍客多離别何處最傷心闗山見秋
月故杜子美詠月凡使闗山者五初月云闗山空自寒
晩月呈漢中王云闗山同一照吹笛云月傍闗山幾處
明又寄張彪詩云闗山信月明又十六夜翫月詩闗山
隨地闊河漢近人流
　　　玉花驄照夜白
明皇雜録記上所乗馬有玉花驄照夜白又異人録云
玉花驄者以面白故又謂之玉面花驄故杜子美丹青
引云先帝天馬玉花驄畫工如山貌不同觀曹將軍畫
馬圖歌云曽貌先帝照夜白龍池十日飛霹靂
　　　薛稷畫鶴
南部新書云祕省内落星石薛稷畫鶴賀知章草書郎
餘令畫鳳相傳號四絶故杜子美有通泉縣署屋壁薛
少保畫鶴詩所謂薛公十一鶴皆寫青田真
　　　字舞
羅衫葉葉繡重重金鳳銀鵝各一叢每遇舞頭分兩向
太平萬歳字當中王建宫辭也按唐樂府雜録云舞有
健舞軟舞字舞花舞馬舞字舞者以舞人亞身於地布
成字也故建有太平萬嵗字之句
　　　白玉堂金華省
古樂府詩君家誠易知易知復難忘黄金為君門白玉
為君堂堂上羅酒樽使作邯鄲倡故杜子美詩云上君
白玉堂倚君金華省
　　　水晶宫
任昉述異記云吳王闔閭造水晶宫又魏略曰大秦國
以水精為屋柱故杜子美曲江對酒云水精春殿轉霏
微
　　　三受降城
杜子美諸將詩云韓公本意築三城擬絶天驕拔漢旌
按唐中宗時張仁愿取漠南地於河北築三受降城絶
虜南冦封韓國公故杜云耳
　　　臘日賜口脂
景龍文館記三年臘日帝於苑中召近臣賜臘晚自北
門入於内殿賜食加口脂蠟脂盛以翠碧鏤牙筩故杜
子美臘日詩云口脂面藥隨恩澤翠管銀罌下九霄王
建宫辭云月冷天寒近臘時玉街金瓦雪漓漓浴堂門
外抄名入公主家人謝口脂皆言臘日賜口脂也
　　　鸊鵜膏
爾雅注鸊鵜似鳬而小膏可瑩刀續英華詩有馬銜苜
蓿葉劒瑩鸊鵜膏故杜子美贈太常張卿均詩云健筆
凌鸚鵡銛鋒瑩鸊鵜又大食刀歌云鐫錯碧甖鸊鵜膏
鋩鍔以瑩虚秋濤
　　　日亭午
天台賦曰羲和亭午纂要曰日光曰景日景曰晷日氣
曰晛日初出曰旭日昕曰晞日温曰照在午曰亭午在
未曰昳日晩曰旰日將暮曰薄暮故杜子美晨雨詩云
麝香山一半亭午未全分又通泉驛詩云溪行衣自濕
亭午氣始散
　　　廚人
劉楨瓜賦序曰在曹植座廚人進瓜植命為賦立成其
辭云云故杜子美山館詩云廚人語夜闌戰國策張儀
引廚人曰乃知廚人已具戰國策
　　　水精域
江摠大莊嚴寺碑俯看驚電影徹琉璃之道遥拖宛虹
光徧水精之域故杜宿贊公房詩云身在水精域
　　　雲閣
甘泉賦乗雲閣而上下兮紛䝉蘢以混成李善曰雲閣
言高連雲也杜子美詩散騎未知雲閣處玉户金鋪門
首也璇題玉英題頭也榱椽之頭皆以玉飾英華相屬
也
　　　地平如掌
沈佺期長安路詩秦地平如掌層城出雲漢故杜子美
樂遊園歌云公子華筵勢最高秦川對酒平如掌
　　　蒼玉佩翠雲裘
禮記曰天子佩白玉公侯佩山元玉大夫佩水蒼玉世
子佩瑜玉士佩瓀玟又宋玉風賦曰主人之女翳承日
之華被翠雲之裘故杜子美更題詩云羣公蒼玉佩天
子翠雲裘
　　　蓴為露葵
顔之推家訓有蔡郎者諱純遂專呼蓴為露葵面牆之
徒遞相倣傚承聖中士人聘齊主客郎李恕問曰江南
有露葵否答曰露葵是蓴水鄉所出今食者緑葵耳故
杜子美茅堂檢校收稻詩云秋葵煑復新又寄杜佐詩
云味豈同金菊香宜配緑葵
　　　教坊内人
忽看金輿向月陂宫人接著便相隨恰從中尉門前過
當處教看卧鴨池王建宫詞也按唐著作佐郎崔令欽
教坊記云左右兩教坊右多善歌左多工舞坊外有水
泊俗號月陂陂形如偃月也故王建述此又言妓女入
宜春院謂之内人亦曰前頭人常在上前頭也其家得
在教坊謂之内人家四季給米得幸者謂之十家故王
建宫詞云内人對御疊花牋内人唱好龜兹急内人相
續報花開内人籠脱繫紅縧内人恐要新衣著内人爭
乞洗兒錢
　　　集絃膠
仙傳拾遺云漢武天漢三年帝巡北海王母遣使獻靈
膠四兩乃集絃膠也出鳳麟洲洲上多鳳麟數萬為羣
煑鳳喙及麟角合煎作膠名之曰集絃膠一名連金㳬
弓弩已斷之絃刀劒已斷之鐵以膠連續遂不脱也故
杜子美病後過王倚飲歌云麟角鳳觜世莫識煎膠續
絃竒自見
　　　銀牀
杜子美謁𤣥元廟詩風箏吹玉柱露井凍銀牀潘子真
詩話以杜用晉史樂志淮南篇淮南王自言尊百尺高
樓與天連後園鑿井銀作牀金瓶素綆汲寒漿潘引此
未盡也按山海經曰海内崑崙墟在西北帝之下都高
萬仞面有九井以玉為檻郭璞注曰檻欄也故梁簡文
雙桐生空井詩云銀牀繫轆轤庾肩吾九日詩云銀牀
落井桐蘇味道井詩澄徹瀉銀牀陸龜蒙井上桐詩獨
立傍銀牀碧桐風嫋嫋蓋銀牀者以銀作欄猶山海經
所謂以玉為檻耳洪覺範冷齋夜話不知出此乃引嘉
祐中許彦周知澶州河濱漁網得一小石刻詩云雨滴
空階曉無心換夕香井桐花落盡彊半在銀牀
　　　五夜
衞宏漢舊儀曰五夜者甲夜乙夜丙夜丁夜戊夜又渾
天儀制曰以左手把箭右手指刻以别天時早晩故杜
子美早朝詩云五夜漏聲催曉箭
　　　松花酒
唐原化記有老人訪崔希真希真飲以松花酒老人云
花澀無味以一丸藥投之酒味頓美裴鉶傳竒載酒名
松醪春故杜子美集載杜員外詩云松醪酒熟傍看醉
劉長卿送從兄之淮南詩云泝㳂隨桂檝醒醉任松華
又至華陽洞詩云蘿月延步虛松花醉閒宴
　　　浮蟻
周庾信謝賜酒詩云浮蟻對春開蓋用曹子建七啟盛
以翠尊酌以雕觴浮蟻鼎沸酷烈馨香故杜子美贈汝
陽王詩曰仙醴來浮蟻江樓夜宴詩尊蟻添相續簡院
内諸公詩云蟻浮仍臘味鷗泛已春聲
　　　獨酌謡
陳沈炯獨酌謡曰獨酌謡獨酌獨長謡智者不我顧愚
夫余不邀不愚復不智誰當余見招所以成獨酌一酌
傾一瓢白樂天以吳祕監有美酒多獨酌但蒙書報不
以飲招故云君稱名士誇能飲我是愚夫肯見招蓋用
王孝伯讀離騷痛飲酒對此事用也
　　　龍鳳膏為燈
王子年捨遺記海人乗霞舟以雕囊盛數升龍膏獻燕
昭王王坐通雲之堂然龍膏為燈火色曜百里煙色如
丹洞冥記漢武帝以丹豹髓白鳳膏磨青錫為屑以淳
蘇油和之照於神壇夜暴雨火光不滅余乃知李長吉
歌烹龍炰鳳玉脂泣羅屏繡幕圍香風非鑿空語也
　　　八舎
唐沈佺期自考功員外郎拜給事中作詩云旭日千門
起初春八舎歸又酧楊給事亷見贈省中詩云分曹八
舎斷解袂五時空按應劭漢官儀曰侍中舎有八區論
者言員本八人
　　　巴渝曲
樂府解題載武王伐紂歌使工習之號曰巴渝之曲美
其地因巴渝以取名杜子美暮春題瀼西草堂詩以萬
里巴渝曲三年實飽聞今世所傳印注杜詩乃引前漢
禮樂志巴渝鼓員三十六人殊不知巴渝之歌自武王
伐紂始
　　　浮查
杜子美觀李固請司馬弟山水圖詩末章云浮查並坐
得仙老暫相將前輩多引張騫為証非也余按王子年
記堯時有巨查浮於四海查上有光若星月常繞四海
十二年一周名貫月查又名掛星查羽仙棲息其上
　　　子美笛詩引胡騎武陵事
杜子美吹笛七言詩云胡騎中宵堪北走武陵一曲想
南征上句取陳周𢎞讓長笛吐清氣詩胡騎爭北歸偏
知别卿苦下句取陳賀徹長笛吐清氣詩方知出塞虜
不憚武陵深舊注下句引桓伊三弄之事非也不見武
陵意耳
　　　笛詩清商欲盡奏
杜子美五言吹笛詩云清商欲盡奏宋玉笛賦云吹清
商進流徵又云奏苦血沾衣又王徽謂桓伊曰聞君善
吹笛試為一奏又云故作發聲微向秀思舊賦序曰山
陽鄰人有吹笛者發聲嘹喨
　　　滿壁寫滄洲
杜子美何年顧虎頭滿壁畫瀛洲瀛字乃滄字故王介
甫詩云畫史雖非顧虎頭還能滿壁寫滄洲蓋杜有山
水障歌云聞君掃却赤縣圖乗興遣畫滄洲趣
　　　短轅車
晉王導傳蔡謨曰但見短轅犢車長柄麈尾按後漢馬
援傳乗下澤車注云行澤者欲短轂行山者欲長轂短
轂則利長轂則安短轂者短轅也蓋本於周禮冬官車
人為車云
　　　賦日五色
唐書李程傳擢進士宏辭賦日五色造語警拔士流推
之其後浩虛舟亦試此題按田俅子云少昊金天氏邑
於窮桑天開日五色丕照窮桑賦題本此然前漢五行
志晉天文志皆云人君乗土而王其政太平則日五色
　　　桑榆桃李
前輩稱李綯和杜祁公詩收得桑榆歸物外種成桃李
滿人間按日西垂景在樹端謂之桑榆具諸淮南子至
若種成桃李則本狄仁傑與裴耀卿事耳按仁傑家傳
云薦張柬之袁恕己桓彦範崔元暐敬暉五公咸出公
門下皆出州縣官拔置顯位外以為五公一代之盛桃
李也又談藪王泠然上裴耀卿書曰拾遺補闕寧有種
乎僕不佞亦相公一株桃李也
　　　都盧尋橦緣竿也
新唐書元載傳及李肇國史補載客有賦都盧尋橦篇
諷其危載泣下而不知悟夫都盧尋橦緣竿之伎也見
西京雜記又傅元西都賦云緣竿之伎有都盧尋橦跟
掛腹旋也唐人王建有一首尋橦歌云人間百戲皆可
學尋橦不比諸餘樂重梳短髻下金鈿紅帽青巾各一
邊身輕足捷勝男子繞竿四面爭先緣習多倚附欺竿
滑上下蹁躚皆著襪飜身揺頭欲落地却住把煙初似
歇大竿百夫擎不起裊裊半在青雲裏纎腰女兒不動
容戴行直舞一曲終回頭但覺人眼見矜難恐畏天無
風險中更險何曽失山䑕懸頭猿掛膝小垂一手當舞
盤斜慘雙蛾看落日斯須改變曲解新貴欲歡他平地
人散時滿面生顔色行步依前無氣力漢書曰武帝享
四夷之客作巴俞都盧音義曰軆輕善緣張衡西京賦
都盧尋橦唐書音訓曰尋橦盧㑹山名其土人善緣橦
竿然不著所出予按漢書曰自合浦南有都盧國太康
地志曰都盧國其人善緣高
　　　花門
杜子美好言花門按唐志甘州有花門山堡東北千里
至回鶻衙帳故有留花門詩一首又云花門𠢐面請雪
恥又云聞道花門將論功未肯歸又云聞道花門破和
親事却非楊巨源亦有送太和公主和番詩云北路古
來難年光獨忍寒朔風侵鬢起邊月向眉殘蘆井尋沙
到花門度磧看薰風一萬里來處是長安亦言花門也
又杜復愁詩云花門小箭好此物棄沙場岑參送封常
清西征序曰天寳中匈奴回紇冦邊踰花門
　　　錦繒維舟
吳甘寧住止常以繒錦維舟去輒割棄以示奢侈陳張
正見賦得雪映夜舟詩檣風吹影落䌫錦雜花浮世言
錦䌫始於煬帝非也吳陳之間巳見矣故杜子美秋興
詩云錦䌫牙檣起白鷗又錦䌫回沙磧蘭橈避荻洲又
送二翁還江陵詩火旗還錦䌫白馬出江城
　　　雙陸
王建宫詞分明同坐賭櫻桃收却投壺玉腕勞各把沈
香雙陸子局中鬭疊阿誰高按狄仁傑家傳載武后語
仁傑曰朕昨夜夢與人雙陸頻不勝何也對曰雙陸輸
者蓋謂宫中無子此是上天之意假此以示陛下安可
虛儲位哉今新唐史削去宫中兩字止云雙陸不勝無
子也余嘗與善博者論之博局有宫其字不可削蓋削
之則無以見宫中之意故王建詩亦云
　　　赤壁棲鶻
東坡謫居於黄五年赤壁有巨鶻棲於喬木之上後賦
所謂攀栖鶻之危巢俯馮夷之幽宫是巳韓子蒼靖康
初守黄州三月而罷因游赤壁而鶻已去作詩示何次
仲迂叟云緩尋翠竹白沙遊更挽藤稍上上頭豈有危
巢尚棲鶻亦無塵跡但飛鷗經營二頃將歸去眷戀羣
山為少留百日使君何足道空餘詩句滿江樓次仲和
荅云兒時宗伯寄吾州諷誦高文至白頭二賦人間眞
吐鳳五年溪上不驚鷗蟹嘗見水人猶怒鶻有危巢孰
敢留珍重使君尋故迹西風悵望古城樓二詩皆及鶻
巢蓋推賦而云也
　　　灰心忍事霜鬢論兵
唐人詩有意効承平無功荅盛明灰心緣忍事霜鬢為
論兵道直身還在恩深命轉輕鹽梅非擬議葵藿是平
生白日長垂照青蠅謾發聲嵩陽舊田地終擬復歸耕
中書堂北軒西壁題灰心霜鬢之句者驗其書舊相李
公迪之筆也李入　時邊兵未動意在忍事之語晏元
獻中書即事詩嘗叙其事晏詩曰慘慘高槐落凄凄餘
菊殘粉牆多記墨聊為拂塵看正謂此也前詩乃裴晉
公中書即事詩見又𤣥集
　　　太液池網索
元微之詩蘂珠深處少人知網索西臨太液池浴殿曉
聞天語後步郎騎馬笑相隨注網索在太液池上學士
候制每歇於此故晏元獻和宋子京召還學士院有云
網索軒窗邃鸞坡羽衞重鷁舟還下瀨星駟出飛龍賦
待三英集辭須五吏供㑹看邊燧息横霈紫泥封者為
此也又一篇云暮召三山峻晨趨一節回乍維青雀舫
還直右銀臺陟降丹塗密論思武帳開欲談當世務元
藉軼羣才
　　　孟諸
東坡有去杭十五年復遊西湖詩斷章云誰憐寂寞高
常侍老去狂歌憶孟諸高適有兩詩言孟諸其一云朝
臨孟諸上忽見芒碭間赤帝終已矣白雲長不還其後
又有封邱詩云我本漁樵孟諸野一生自是悠悠者乍
可狂歌草澤中寜堪作吏風塵下東坡所用乃後一篇
也
　　　一日十二憶
唐朱晝喜陳懿至詩云一别一千日一日十二憶苦心
無閒時今夕見玉色迺知山谷五更歸夢三百里一日
思親十二時之句蓋取此
　　　醉眼曰纈
人皆以眼纈為出李賀龜甲屏開醉眼纈殊不知出庾
信集醉眼曰纈
　　　飛蓬
晉左思賦白髮云髮乃辭盡誓以固窮昔臨玉顔今從
飛蓬髮膚至昵尚不克終聊用擬辭比之國風王荆公
詩久應飄轉作蓬飛
　　　赤霄行
文選七命掛歸翮於赤霄之表故杜子美薛少保畫鶴
詩赤霄有真骨恥飲洿池津送覃二判官詩云胏肝若
稍愈亦上赤霄行又有赤霄行詩
　　　打毬唱好
唐楊巨源觀打毬詩云入門百拜瞻雄勢動地三軍唱
好聲乃悟王建宫辭所謂對御難爭第一籌殿前不打
背身毬内人唱好龜兹急天子龍輿過玉樓
　　　梅詩用月落參横事
秦少游和黄法曹梅花詩月落參横畫角哀暗香銷盡
令人老世謂少游用古善哉行云月没參横北斗闌干
親友在門忘寢與餐按異人錄載隋開皇中趙師雄遊
羅浮一日天寒日暮於松林間酒肆旁舍見美人淡妝
素服出迎時已昏黑殘雪未消月色微明師雄與語言
極清麗芳香襲人因與之叩酒家門共飲少頃一緑衣
童來笑歌戲舞師雄醉寢但覺風寒相襲久之東方巳
白起視乃在大梅花樹下上有翠羽啾嘈相顧月落
横但惆悵而已迺知少游實用此事
　　　九江千歳龜歌
張文潛有二石龜晁无咎名其大者為九江小者為千
歳文潛因作九江千歳龜歌一首贈无咎略云老龍洞
庭怒蕩覆堯九州謂半山老人也又云禹咄嗟水平流
謂司馬君實也
　　　脩網銀刀
蘇詩云往年京國厭蓬蒿長羨淮魚壓楚糟今日橐駞
橋下泊恣看脩網出銀刀觀顔魯公放生池碑方悟此
詩湖州所作
　　　渼陂
唐元澄撰秦京雜記載渼陂以魚美得名故杜子美渼
陂西南臺詩空濛辨魚艇子美又有渼陂行及鄠縣源
大宴渼陂詩孔安國注禹貢嶓冢導渼云泉始出山為
渼然廣韻五㫖美字下有渼字注云渼陂在京兆鄠縣
以此觀之渼陂既以魚美得名則當作渼工部二詩皆
言終南在武功縣與鄠縣北近
　　　銀盤海底出
東方朔神異經記北荒異國有銀盤大五丈中有明珠
數丈照千里乃悟盧仝月蝕詩爛銀盤從海底出之語
　　　書畫賤肥貴瘦
山谷次韻子瞻和子由觀韓幹馬因論天馬詩云曹霸
弟子沙苑丞喜作肥馬人笑之李侯論幹獨不爾妙畫
骨相遺毛皮翰林評書乃如此賤肥貴瘦人未知蓋謂
東坡嘗與孫莘老求墨妙亭詩云嶧山傳刻典型在千
載筆法留陽氷杜陵評書貴瘦硬此論未公吾不憑短
長肥瘠各有態玉環飛燕誰敢憎意屬此也
　　　撥刺跋刺
杜子美詩沙頭宿鷺連拳靜船尾跳魚撥刺鳴按撥刺
兩字張衡思𤣥賦云彎威弧之撥刺兮射嶓冢之封狼
注曰撥音方割反刺音力達反撥刺張弓聲而非魚也
唯李太白用意與杜子美同李酬小吏贈雙魚詩云雙
鰓呀呷鰭鬛張跋刺銀盤欲飛去惟李以撥為跋
　　　金柅園
臨川郡圃舊名金柅今則没其名徐鉉鼎臣送從兄赴
臨川幕詩云石頭城下春潮滿金柅亭邊緑柳繁謂此
也荆公集句送吳顯道詩亦云臨川樓上柅園中
　　　作音佐
張文潛明道雜志韓退之作方橋詩云可居兼可過後
乃云方橋如此作是讀作作佐也余考唐文不止退之
皮日休松陵集有胥口即事六言詩鴛鴦一處兩處舴
艋三家五家㑹把酒船隈荻共君作箇生涯注作去音
乃知唐以作音佐舊矣廣韻佐字下有作字並子賀切
造也
　　　足下黑子大貴
袁天剛相書云足下有龜文黑子並大貴一品宰輔之
相唐北夢瑣言吳行魯少事内官西門軍容一日為洗
足中尉以脚下文理示之曰如此文理爭教不作十軍
軍容行魯曰某亦有之乃脱屨呈中尉嘆曰我為汝成
之後假以軍職有功除西川節度制云為命代之英雄
作人中之祥瑞唐開元傳信記云安祿山初為張韓公
帳下走使之吏韓公嘗令祿山洗足韓公脚下有黑㸃
子禄山因洗脚而竊視之韓公顧笑曰黑子吾貴相也
獨汝窺之亦能有之乎禄山曰某賤人也不幸兩足皆
有比將軍者黑而加大竟不知是何祥也韓公竒而觀
之益親厚之約為義兒而加薦寵余以二事推考益知
天剛之言可信
　　　坐隱手談
豫章弈棋詩坐隱不知巖穴樂手談勝與俗人言按世
説王中郎以圍棊是坐隱支公以圍棊為手談又語林
曰王以圍棊為手談在哀制中祥後客來方幅為㑹戲
然唐杜陽編云大中間日本國貢玉棊子云本國南有
集眞島島上有手譚池池中出棊子此又何耶
　　　烏鬼
元微之酬樂天詩病賽烏稱鬼巫占瓦代龜注云南人
染病並賽烏鬼因悟杜子美詩家家養烏鬼頓頓食黄
魚之意沈存中以烏鬼為鸕鷀不知又何所據也
　　　分種越人田
唐戴叔倫有撫州對事後送外生宋垓歸饒州覲侍呈
上姊夫詩云石壁轉棠隂鄱陽寄茅屋淹留三十年分
種越人田按嚴助傳淮南王安上書諫武帝擊南越云
越人欲為變必先田餘干界中韋昭注云越邑今鄱陽
縣也然前漢志皆以干為汗應劭云汗音干舊唐書地
里志云干隋朝去水
　　　好漢長史
東坡餞顧子敦詩人間一好漢誰似張長史舊史張柬
之為荆州長史則天謂狄仁傑曰安得一好漢用之狄
因薦柬之新史易好漢為竒男子
　　　洗盞開嘗對馬軍
韓持國謝邵堯夫九日遠寄新酒詩云有客忽傳龍坂
至開樽如對馬軍嘗自注云錦屏山題名有記河南府
使馬軍送新酒余乃知杜詩洗盞開嘗對馬軍
　　　裴二端公
鮑彪杜詩譜論第十卷大歴十四年己酉年五十八有
次湘江宴餞裴二端公赴道州詩又有暮秋枉裴道州
手札詩又有暮秋枉裴道州手札率爾遣興詩又有湘
江宴餞裴二端公赴道州詩彪皆不著裴二端公為何
人予偶讀蔣參政之竒武昌怡亭序云怡亭銘乃永泰
元年李陽氷篆李莒八分而裴虬作銘又云因過浯溪
觀唐賢題名有河東裴虬字深源大歴四年為著作郎
兼侍御史道州刺史始知杜甫所謂裴二端公者為虬
也予因著此以補鮑氏之闕裴虬怡亭銘曰崢嶸怡亭
盤薄江汀勢壓西塞氣涵東溟風雲自生日月所經衆
木成幄羣山作屏故予逃世於此忘形歐公集古錄亦
著怡亭本末甚詳
　　　昭靈夫人
東萊先生吕居仁記晁伯宇載之學問精確少見其比
嘗作昭靈夫人祠詩云殺翁分我一盃羮龍種由來事
杳冥安用生兒作劉季暮年無骨葬昭靈高祖紀止云
漢王即皇帝位於汜水之陽追尊先媪曰昭靈夫人其
詳見於陳留風俗傳云小黄縣者宋地黄鄉也沛公起
兵野戰喪皇妣於黄鄉天下平定乃使使者以梓宫招
魂幽野於是有蛇在水自洒濯入於梓宫其浴處有遺
髮故諡曰昭靈夫人
　　　别酒莫留錢
周庾信舞媚歌六言云少年唯有歡樂飲酒那得留錢
豫章長短句云一盃别酒莫留錢出此
　　　一頓食
杜詩頓頓食黄魚頓頓字亦有所本晉謝僕射陶太常
詣吳領軍坐久吳留客作食日已中使婢賣狗供客客
比得一頓食殆無氣可語
　　　臨無地
杜詩草閣臨無地柴扉永不闗今世注本無説王原叔
云他本又為荒蕪之蕪遂兩存之然文選云飛閣下臨
於無地
　　　玉魚鐵馬
王原叔又言杜詩多用當時事如云玉魚蒙葬地者事
見韋述兩京記鐵馬汗常趨者昭陵石馬助戰是也
　　　禁酒國
東坡次韻趙明叔碧香酒詩先生未出禁酒國蓋用盧
仝何時得出禁酒國
　　　牛鳴盎中雉登木
東坡聽賢師琴詩平生未識宫與角但聞牛鳴盎中雉
登木按管子凡聽宫如牛鳴窖中凡聽角如雉登木以
鳴音疾以清故晉書亦云牛鳴盎中宫雉登木中角
　　　木上座
東坡詩留我同行木上座贈君無語竹夫人按慧日至
夾山夾山問與甚麽人同行日云有箇木上座蓋謂拄
杖也
　　　金叵羅
東坡詩歸來笛聲滿山谷明月正照金叵羅按北史祖
珽盜神武金叵羅蓋酒器也韓子蒼詩云勸我春風金
叵羅
　　　别駕别乗
别駕始後漢州置别駕治中然則别駕者官之名也若
别乗則别駕之義非官名也晉庾亮與郭游書云别駕
舊與别乗同流王化於萬里任居刺史之半東坡荅田
國博詩風流别乗多才思
　　　無垢洗更輕
東坡宿海㑹寺詩本來無垢洗更輕樂府云居士本來
無垢按維摩詰經偈云八解之浴池定水湛然滿布以
七淨華浴此無垢人
　　　煩惱睡蛇
東坡石臺長老脅不至席二十年贈詩云誰信吾師非
不睡睡蛇已死得安眠按遺教經煩惱毒蛇睡在汝心
睡蛇既出乃可安眠坡取此
　　　何遜早梅詩
杜子美和裴迪早梅詩還如何遜在揚州舊注云梁史
何遜傳不見揚州事前輩多引遜早梅詩云兔園標物
序驚時最是梅衝霜當路發映雪擬寒開枝横却月觀
花遶凌風臺知應早飄落故逐上春來按此詩見初學
記不見在揚州意耳予按三輔決録云遜在揚州見官
梅亂發賦四言詩人得傳寫乃知杜指此事
　　　看朱成碧
李太白前有樽酒行云催絃拂柱與君飲看朱成碧顔
始紅按梁王僧孺夜愁示諸賓詩云誰知心眼亂看朱
忽成碧又云看朱成碧思紛紛憔悴支離為憶君不信
比來長下淚開箱看取石榴裙武則天詩也見郭茂倩
樂府
　　　和戎如樂和
孔融與常林甫書曰西土之人解仇崇好以順風化萬
里雍穆如樂之和雖為國家威靈感應亦實士縠堪事
之効也按左氏傳晉悼公語魏絳曰子教寡人和諸戎
狄以正諸華八年之中九合諸侯如樂之和無所不諧
請與子樂之乃知融用此語
　　　闕門銀牓
杜詩曲江翠幕排銀牓按神異經曰東方有宫青石為
牆高三仞左右闕高百丈畫以五色門有銀牓
　　　孔子志在春秋
元祐間國學出孔子志在春秋論時學官止引何休公
羊序文殊不知出孝經鉤命訣曰孔子曰吾志在春秋
行在孝經以春秋屬商以孝經屬參
　　　天洗兵
杜詩有洗兵馬末章云安得壯士挽天河淨洗甲兵長
不用按説苑武王伐紂風霽而乗以大雨散宜生又諫
曰此非妖歟王曰非也天洗兵也
　　　烟生遥岸隱月落半崖隂
唐太宗遼東山夜臨秋詩烟生遥岸隱月落半崖陰蓋
取沈庾詩沈約登元暢樓詩云雲生片嶺黒日下半溪
陰庾肩吾漢高廟詩云塵飛遠騎没日徙半峯寒
　　　黄鶴樓下仙人洞
東坡集有李公擇求黄鶴樓詩其詩云黄鶴樓前月滿
川抱闗老卒飢不眠夜聞三人笑語言羽衣著屐響山
前非鬼非人意其仙石扉三扣聲清圓洞中鏗鈜落門
闗縹緲入石如飛烟雞鳴月落風馭還迎拜稽首願執
鞭汝非其人骨腥膻黄金乞得重莫肩持歸包裹弊席
氊夜穿茅屋光射天里閭來觀已變遷似石非石鈆非
鈆或取而有衆忿喧訟歸有司今幾年無功暴得喜欲
顛神人戲汝真可憐願君為考然不然此語可信馮公
傳按鄂州黄鶴樓下有石光徹名曰石照其右鉅石世
傳以為仙人洞也一守闗老卒每晨起即拜洞下一夕
月如晝見三道士自洞中出吟嘯久之將復入洞卒即
從之道士曰汝何人邪卒具言其所以且乞富貴道士
曰此洞間石速抱一塊去卒持而出石合無從而入明
日視石黄金也鑿而貨之衣食頓富為隊長所察執之
以為盜也卒以實告官就取其石至郡則金化矣非金
非玉非石非鈆因藏於軍資庫中蓋馮當世所言如此
故東坡詩用其事
　　　鶴料符
宋景文筆記著闕疑一條云吳郡有鶴料符未詳其義
王洙李淑最為博識亦各未喻巳上皆宋説予按唐松
陵集載皮日休新秋詩云酒坊吏到長相見鶴料符來
每探支注云吳郡有鶴料符案不知宋偶忘此何耶
　　　絃管作離聲
歐公詩我亦只如常日醉莫教絃管作離聲按吳越春
秋勾踐伐吳乃命國中與之訣而國人悲哀皆作離别
之聲
　　　祭以鬼宿渡河為候
葉少藴避暑錄話記近見翟公巽云作祭儀十卷而未
之見問其大約謂如或祭於昏或祭於旦皆非是當以
鬼宿渡河為候而鬼宿渡河常在中夜必使人仰占以
俟之其他大抵類此援證皆有據公巽博學多聞不肯
碌碌同衆所見必過人也予按錢希白洞微志返魂香
傳云司天主簿徐肇少失父母常念不面庭闈有蘇徳
哥者語肇曰子聞古之返魂香乎肇曰聞之徳哥善合
此物員外或有求見必置之肇泣言父母事曰後三日
夜於此堂中借緋幕二條遮之一如召客仍曰夜半可
至蓋候鬼宿渡河之後逡巡夜漏已半遂命肇於幕外
見之然則翟公巽祭儀以鬼宿渡河為候者蓋本蘇徳
哥之事耳豈少藴偶忘之耶
　　　軟語
杜子美詩夜闌聴軟語本法華經又以軟語一云言詞
柔軟
　
　
　
　
　
　
　
　
　能改齋漫錄卷六
欽定四庫全書
　能改齋漫錄卷七
　　　　　　　　　　　　　宋　吳曽　撰
　　事實
　　　摩頂致踵
孟子摩頂放踵蓋放字恐誤也或是致字致放字相類
見李善文選注
　　　腹腴
杜子美徧勸腹腴愧年少本禮記冬右腴夏右鰭鄭氏
曰腴腹下也前漢九州膏腴師古曰腹下肥曰腴
　　　鍊師練師
杜子美憶昔行更訪衡陽董鍊師南遊早鼓瀟湘柂鍊
師當是衡山道士耳取鍊形之意故道家有靈寳五鍊
經按後魏李順興乍愚乍智人莫識之其言未來事時
有中者常冠道士冠時人有憶者輒至其家號為李鍊
師後有張鍊師亦不知其名字好言未然之事世人以
張類順亦呼為張鍊師見本傳然則稱道士而以鍊師
其來久矣不始於唐也李白有贈嵩山焦鍊師詩序云
嵩丘神人焦鍊師者不知何許婦人也司空表聖亦有
送張鍊師還娥眉山詩皇甫冉亦有少室山韋鍊師昇
仙歌鮑溶亦有宿青牛谷梁鍊師仙居詩按唐六典云
道士修行其徳高思精謂之練師乃知練師之名其來
甚久但練字從系
　　　麻鞵見天子
王叡炙轂子云夏商以草為屩左氏曰菲屨也至周以
麻為之謂之麻鞵貴賤通著晉永嘉中以絲為之宫中
妃嬪皆著故杜子美述懷詩云麻鞵見天子衣袖露兩
肘
　　　浮雲蔽日
潘子眞詩話曰摠為浮雲能蔽日長安不見使人愁李
太白詩也陸賈新語曰邪臣蔽賢猶浮雲之障白日也
白用此予按史記龜策列傳亦云日月之明而時蔽於
浮雲
　　　桑䕃不徙
唐尉遲敬徳贊曰敬德之來太宗以赤心付之桑䕃不
徙而大功立按戰國策馮忌對趙王曰堯見舜於草茅
之中席隴畝而廕庇桑隂移而授天下又劉子曰堯之
知舜不違桑隂袁孝政注云堯嘗舉舜於服繹之隂與
舜語於桑樹下樹隂不移堯即知舜
　　　賑濟振濟
顔師古匡謬正俗曰賑濟當用振字説文曰振舉也救
也諸史籍所云振給振貸振業者其義皆同盡當為振
字今人之作文書者以其事涉貨財改振為賑按説文
解字云富也左氏魏都賦曰白藏之藏富有無隄同賑
大内控引世資此則訓不相干何得混雜諸云振給振
貸者並以饑饉窮厄將就困斃故舉救之使得存立耳
寧有富事乎以上皆顔説予以顔説甚當但未有據按
春秋傳文公十六年楚人出師自廬以往振廪同食注
云廬今襄陽中廬縣也振發廩倉也同食上下無異饌
也然則振濟當以左氏為據今字書止云賑言其富蓋
言於利能不失時則可以致富矣漢汲黯傳發河内倉
粟以振貧民亦作此振字
　　　東邊日下終無雨闕上封書合有碑
潘子眞詩話記張文潛詩云東邊日下終無雨闕上封
書合有碑東邊日出西邊雨道是無晴却有晴此劉禹
錫竹枝歌也别後長相思頓書千丈闕題碑無罷時此
宋華山畿詞也事見匠智古今樂錄予又以為文潛兼
取宋讀曲歌詞耳打壊木棲牀誰能坐相思三更書石
闕憶子夜啼碑梁元帝金樂歌亦云石闕題書字
　　　野鴛鴦
杜子美豔曲云使君自有婦莫學野鴛鴦古樂府夜黄
倚歌云湖中百種鳥半䳄半是雄鴛鴦逐野鴨恐畏不
成雙豈非用此耶
　　　魚收亥日
豫章古漁父詩云魚收亥日妻到市醉卧水痕船信風
嘗以未知亥日事讀張籍江南曲云江村亥日長為市
落帆度橋來浦裏乃知籍亦用此然尚未知出處後得
館中本李淳風易鏡占漁獵勝負篇云取魚卦宜二水
又云取魚宜見水忌土蓋亥子屬水乃知魚收亥日所
自
　　　魚龍夜鳥䑕秋
杜子美秦州雜詩水落魚龍夜山空鳥䑕秋元注曰秦
有魚龍川鳥䑕谷名也禹貢所謂鳥䑕同穴杜田補遺
曰太平御覽載闗中諸水云水經注曰有一水出天水
縣西山人謂小隴山其水出五色魚俗以為龍而莫敢
捕謂是水為魚龍水又爾雅釋鳥云鳥䑕同穴其鳥為
鵌其䑕為鼵郭璞注云鼵如人家䑕而短尾鵌似鵽而
小黄黑色穴入地三四尺䑕在内鳥在外今在隴西首
陽縣鳥䑕同穴山中以上皆杜説予按倦游雜録云隴
西地名魚龍出石魚掘地取石破而得之多鯽洎鰍亦
有數尾相隨者如以漆描畫鱗鬛肖眞燒之尚作魚腥
魚龍古之陂澤也豈非魚生其中山頽塞漸久而土凝
為石故破之有魚形今衡州有石魚無異隴州者杜甫
詩有水落魚龍夜山空鳥䑕秋正謂隴州也然則倦游
所載果是否予又按酈氏水經曰魚龍以秋日為夜且
龍秋分而降則蟄寢於淵疑杜詩或用是今備載於此
以俟識者
　　　茂才英俊英雄
西漢自武帝始下詔舉茂才異等可為將相應劭曰舊
言秀才避光武諱稱茂才然漢以後所舉者皆稱秀不
復稱茂矣唐孔穎達嘗引辨名記云倍人曰茂十人曰
選倍選曰雋千人曰英倍英曰賢萬人曰傑倍傑曰聖
而魏劉邵人物志英雄第八卷云草木之精秀者為英
獸之羣特者為雄故人之文武茂異者取名於此是故
聰明秀出謂之英膽氣過人謂之雄
　　　藉口藉手
藉手本俗語然亦本於藉口東坡跋邢敦夫賦云斯亦
足以藉手見古人矣按左傳成公二年曰若苟有以藉
口而復於寡君君之惠也杜預注云藉薦復白也孔穎
達曰禮承玉之物名為繅藉藉是承薦之言故為薦也
復者報命於君故為白也言無物則空口以為報少有
所得則與口為藉故曰藉口服䖍云今河南俗語治生
求利少有所得皆言可用藉手矣然左氏襄公十一年
云茍有以藉手則知非俗語也其來久矣
　　　黄鳥
杜詩轉枝黄鳥近泛渚白鷗輕蓋用齊虞炎玉階怨云
紫藤拂花樹黄鳥度青枝
　　　弱枝棗朱仲李
王彦輔麈史云李善注文選於潘岳閒居賦周文弱枝
之棗房陵朱仲之李善以為未詳彦輔以出王子年拾
遺記曰北極有岐峯之隂多棗樹百尋其枝莖皆空其
實長尺核細而柔百歳一實夫以岐乃周文所居又棗
枝莖皆虛核細而柔任昉述異志曰房陵定山有朱仲
李園三十六所李尤果賦云三十六園朱李是也以上
皆王説予按王子年本傳子年隱於東陽石季龍之末
遷於倒獸山苻堅累召不起以晉史考之石季龍始以
成帝咸康元年僭位至廢帝太和六年死潘岳事西晉
孝武帝及恵帝朝遷給事黄門侍郎其作閒居賦乃其
時也然則子年所作拾遺記岳未及見必矣而彦輔以
為用其事何耶以予觀之岳所用周文棗事雖與子年
所載同第恐又出他書不只見於拾遺記耳不然豈有
未為拾遺記數十年前而斥之以用其事耶予後讀西
京雜記云初修上林苑羣臣遠方各獻名果異木棗有
七種其一弱枝棗予意岳用此
　　　東方朔為嵗星
杜子美贈鄭十八詩禰衡實恐遭江夏方朔虛傳是歳
星舊注曰俗謂東方朔為太白星非也予按班固漢武
故事并西京雜記並云東方朔死上疑問西王母使者
使者曰朔是木帝精為歳星下遊人中以觀天下非陛
下臣也故夏侯孝若畫贊云神變造化靈為星辰
　　　俾倪女牆
春秋左氏傳宣公十二年守陴者皆哭杜預注曰陴城
上俾倪皆哭所以告楚窮也孔穎達曰陴城上小牆俾
倪者看視之名廣雅云陴俾倪女牆也釋名云城上垣
曰陴於其孔中俾倪非常亦言陴益也助城之高也後
世用俾倪皆轉作睥睨梁王筠和新渝侯巡城詩云罘
罳分曉色睥睨連秋霧故杜子美詩云連連睥睨侵又
南極詩云睥睨登哀柝矛弧照夕曛唐雍陶河隂新城
亦云河池暗與溝堘合山色遥將睥睨連徐敬業登瑯
琊城云登陴起遐望莊子雖逢蒙不能睥睨
　　　陴堞俾倪短牆短垣女牆
春秋左氏傳襄公六年晏弱圍萊堙之環城傅於堞注
云堞女牆也又二十五年吳子門於巢巢牛臣隱於短
牆以射之二十七年盧蒲嫳攻崔氏崔氏堞其宫而守
之注曰堞短牆也陴堞俾倪短牆短垣女牆皆一物也
説文云堞城上女垣也廣雅云陴俾倪女牆也釋名曰
女牆言其卑小比之於城如女子之於丈夫也故杜子
美上白帝城詩城峻隨天壁樓高更女牆劉長卿登餘
干古縣城云官舍巳空秋草綠女牆猶在夜烏啼劉禹
錫詩云夜深猶過女牆來韓億故鄉詩云塞雁已侵池
籞宿宫鵶猶戀女牆啼此學長卿也
　　　不夜城
解道康齊地記曰齊有不夜城蓋古者有日夜出見於
東萊故萊子立此城以不夜為名方悟杜詩無風雲出
塞不夜月臨闗之句又見前漢地理志顔師古注
　　　山魈一足
廣異記云山魈嶺南皆有一足反踵手足皆三指雄曰
山丈雌曰山姑夜叫人門雄求金繒雌求脂粉故杜有
懐台州鄭司户詩云山鬼獨一脚腹蛇長如樹
　　　眼有五輪
東坡贈眼醫王生彦若詩云吾於五輪間蕩蕩見空曲
按龍樹王菩薩眼論有五輪血風氣水肉五輪應五臟
也
　　　玉粒
王子年拾遺記員嶠之山名環邱上有方湖千里多大
鵠高一丈羣飛於湖際銜採不周之粟於環邱之上粟
生穟高五丈其粒皎然如玉也故杜茅堂檢校收稻詩
云紅鮮終日有玉粒未吾慳又云玉粒定晨炊紅鮮似
霞散
　　　玉盤
梁沈約應詔詠棃詩云摧折非所恡但令入玉盤又梁
簡文朱櫻詩云巳麗金釵瓜仍美玉盤橘故杜子美嚴
公枉駕詩云竹裏行㕑洗玉盤何遜輕薄篇亦云象牀
沓繡被玉盤傳綺食
　　　滄洲趣
謝元暉之宣城出新林浦向版橋詩云既歡懐祿情復
協滄洲趣李善注曰揚雄檄靈賦云世有黄公者起於
滄洲怡神養性與道浮游方悟杜子美劉少府山水障
歌聞君掃却赤縣圖乗興遣畫滄洲趣
　　　弈棋
孟子曰弈秋通國之善弈者也趙岐注曰弈博也或曰
圍棋論語曰不有博弈者乎又注云有人名秋據趙氏
注以博弈兼論是未曉其義也予按春秋襄公二十五
年左氏傳太叔文子曰今甯子視君不如弈棋其何以
免乎弈者舉棋不定不勝其耦而况置君而弗定乎杜
預注曰弈圍棋也揚雄方言曰圍棋謂之弈自關東齊
魯之間皆謂弈故説文弈從廾言竦兩手而執之棋者
所執之子也弈者舉棋不定不勝其耦謂舉子下之不
定則不勝其耦是棋為子也以子圍而相殺故揚雄杜
預云圍棋
　　　無射大鐘
魏收集有聘遊賦其曰珍是淫器無射高懸者人多不
解蓋收仕東魏嘗聘蕭梁作此賦耳按周語景王二十
三年鑄大鐘名無射伶州鳩諫之而不聴者也秦滅周
其鐘徙於長安歴漢魏晉常在長安及劉裕滅姚泓又
移於江東歴宋齊梁陳其鐘猶在故收賦得而載之及
開皇九年平陳又遷於西京置太常寺至十五年敕毁
之隋志不言其詳惟高祖紀云十一年春正月丁酉以
平陳所得古器多為妖變悉命毁之
　　　丹書鐵契
漢高祖紀曰丹書鐵契金匱石室藏之宗廟功臣表云
於是申以丹書之信重以白馬之盟無注解予按春秋
襄公二十三年左傳曰初斐豹隷也著於丹書杜預注
曰蓋犯罪没為官奴以丹書其罪孔穎達正義曰近世
魏律緣坐配没為工樂雜户者皆用赤紙為籍其卷以
鈆為軸此亦古人丹書之遺法
　　　掌上纎腰
陳江摠怨謌行云新梅嫩柳未障羞情去恩移那可留
團扇篋中言不分纎腰掌上詎勝愁按梁羊侃性豪侈
有彈箏人陸大喜著鹿角爪長七寸儛人張淨婉腰圍
一尺六寸時人咸推能掌上儛
　　　掎摭
韓退之石鼓歌曰孔子西行不到秦掎摭星宿遺羲娥
洪慶善辨之曰上音竒下之石切來俊臣掎摭諸武予
以退之非用此按文選曹子建與楊徳祖書曰劉季緒
才不逮於作者而好詆訶文章掎摭利病李善引説文
曰掎偏引也張銑注曰掎偏摭拾上居綺切下之石切
言偏拾人善惡蓋退之所用實本此也然掎一字子建
蓋用左氏襄十四年諸戎掎之杜預注曰掎其足也陸
音居綺切又前漢書班彪𫝊曰昔秦失其鹿劉氏逐而
掎之師古注曰掎偏持其足也音居蟻反皆作側音洪
氏音竒非是
　　　短褐裋褕
韓退之馬厭穀曰馬厭穀兮士不厭糠籺土被文繡兮
士無裋褐洪慶善辨曰按列子云衣則裋褐食則粢糲
音義引方言裋複襦許慎注淮南子云楚人謂袍為裋
説文云粗衣又敝布襦也又襜褕短者謂之裋褕荀子
作豎褐注云童豎之褐漢書云裋褐不全注云裋童豎
所著布長襦也褐毛布之衣也杜子美云賜浴皆長纓
與宴非短褐及短褐風霜入還丹日月遲皆作長短之
短蓋襜褕短者謂之裋褕則短義亦通抑古書自有作
短褐者予未之見也以上皆洪説予按文選班彪王命
論曰思有短褐之襲擔石之蓄張銑注曰短褐麤衣也
韋昭曰短為裋裋襦也毛布曰褐李善注曰短丁管切
退之與子美皆熟文選李善既以短為丁管切而韋昭
又以短為裋則短褐之為長短之短自有明據蓋慶善
偶忘文選耳今彪傳皆作裋褐惟選不然䄈音常恕切
　　　虚牝
韓退之贈崔立之詩云可憐無補費精神有似黄金擲
虚牝洪慶善曰牝谿谷也古詩云哀壑叩虛牝予按古
詩之意虛牝當是壑中之窟穴耳所以老子曰𤣥牝之
門是為天地之根然大戴禮以邱陵為牡谿谷為牝洪
蓋取大戴之意耳
　　　么麽
韓退之寄崔立之詩云乃令千里鯨么麽微螽斯洪慶
善曰麽云果切么麽細小貌班彪曰么麽不及數子予
按通俗文曰不長曰么細小曰麽莫可切然洪以細小
兼論么麽非矣鶡冠子曰無道之君任用么麽動則煩
濁有道之君任用雄傑動則明白
　　　麥秀蔪兮麥秀漸漸
李善注枚乗七發曰麥秀蔪兮雉朝飛引宋玉笛賦云
麥秀蔪兮鳥華翼非也予按尚書大傳曰微子將朝周
過殷之故墟見麥秀之蔪蔪禾黍之蠅蠅也曰此故父
母之國云云謂之麥秀歌歌云麥秀漸漸兮禾黍油油
彼狡童兮不我好仇蓋宋玉笛賦亦本此耳蔪埤蒼曰
麥芒也而大傳序與歌蔪漸二字不同何也蔪五臣音
子兼切李善音慈斂切蠅油序歌二字亦不同
　　　扂楔
韓退之進學解楔字増廣韓集注曰楔音屑杙也予曰
非也此蓋從韻略所注按陸徳明音義是古黠反爾雅
曰棖謂之楔疏曰棖者門兩旁長木一名楔李巡曰棖
謂梱上兩旁木禮記玉藻云君入門士介拂棖鄭氏注
曰棖門楔也凡退之所言八物各見於禮記爾雅惟扂
一字無之爾雅宫室類雖言坫端止謂堂角端而非扂
也予按齊顔之推家訓載古樂府歌百里奚詞曰百里
奚五羊皮憶别時烹伏雌吹扊扅今日富貴忘我為引
蔡邕月令章句曰鍵關牡也所以止扉或謂之剡移然
則當時貧困并以門牡木作薪炊耳聲類作扊又或作
扂然則扂者關牡耳所以退之配以椳闑楔皆門所用
也前注以楔為杙非也蓋杙者橛也橛者闑也退之不
應重用橛義
　　　功謝蕭規慙漢第恩從隗始詫燕臺
西清詩話記熙寧初張侍郎掞以二府成詩賀王文公
公和曰功謝蕭規慙漢第恩從隗始詫燕臺示陸農師
曰蕭規曹隨高帝論功蕭何第一皆摭故實而請從隗
始初無恩字公笑曰子善問也韓退之鬭雞聯句感恩
慙隗始若無據豈當對功字耶乃知前人以用事一字
偏枯為倒置眉目返易衣裳蓋慎之如此以上皆西清
説予嘗以此論近誣蓋荆公用蕭何事乃漢嘗賜蕭何
等北闕大第今二府成乃切題若以蕭何功第一則次
第之第非第宅之第或又牽彊云借第以對臺唐人有
此格此蓋不知漢嘗賜第事故作此語耳所恨未知正
出處只具於唐李郢詩注郢有奉陪裴相公重陽日游
安樂池亭詩云絳霄輕靄翊三台嵇阮襟情管樂才蓮
沼昔為王儉府菊籬今作孟嘉臺寧知北闕元勲在却
引東山舊客來自笑吐茵還酩酊日斜空從絳衣迴郢
於第五句下注云漢賜蕭何等北闕大第以郢猶能知
之孰謂荆公捨此而反舉第一之事為對耶況荆公上
曽魯公詩云且開京洛蕭何第未泛江湖范蠡船以此
證之則非用第一之第甚明
　　　吹扊扅
齊顔之推謂百里奚歌吹扊扅吹當作炊煑之炊以門
牡木作薪炊耳予謂作吹其義亦通扊扅作薪以為火
則有吹之義漢書趙氏無吹火焉木𤣥虛海賦曰熺炭
重燔吹炯九泉李善曰吹猶然也炯光也言火之光下
照九泉
　　　疏鑿
郭璞江賦曰巴東之峽夏后疏鑿乃悟杜子美禹廟詩
早知乗四載疏鑿控三巴所本
　　　梢雲
吳都賦梢雲無以踰嶰谷弗能連謂竹也故五臣注曰
言雖梢雲之高亦不能踰也李善引漢書天文志曰見
梢雲其説梢如樹也予讀韓退之詩梢梢新月偃嘗疑
梢字乃知梢月亦如梢雲也更俟識者訂之
　　　饕餮
顔之推云眉毫不如耳毫耳毫不如項絛項絛不如老
饕此言老人雖有壽相不如善飲食也故東坡老饕賦
蓋本諸此然左氏傳縉雲氏有不才子貪於飲食冒於
貨賄天下之民以比三凶謂之饕餮杜預注曰貪財為
饕貪食為餮何耶無乃與東坡之説牾耶予又按漢服
䖍引神異經云饕餮獸名身如羊人面目在腋下食人
然則饕餮均能食人且字皆從食雖不以財食分别亦
可矣惟離騷經衆皆競進以貪婪兮憑不厭乎求索王
逸注云愛財曰貪愛食曰婪蓋此二字或可分别以貪
字從貝故耳
　　　跋扈畔換
後漢梁冀跋扈將軍跋扈字見詩註毛詩曰無然畔換
鄭康成曰畔換猶拔扈也拔與跋字通故西京賦睢盱
拔扈前世學者未有不讀箋注自本朝罷聲律而後學
者不復知有箋注矣故文字時有不能知其來處畔換
今本詩皆作畔援班固高帝紀贊曰項氏畔換韋昭曰
跋扈也
　　　彎碕臨硎
王荆公彎碕詩云石梁茅屋有彎碕流水濺濺度兩陂
晴日煖風生麥氣綠隂幽草勝花時按左太沖吳都賦
左稱彎碕右號臨硎此言建業離宫也故李善注曰彎
碕臨硎閽闥名李周翰注曰彎碕臨硎皆險峻也二注
不同何耶
　　　明駞
洪駒父詩話云古樂府願得明駞歸故鄉今本明作鳴
非是酉陽雜俎謂世傳明駞千里脚謂駞卧屈足腹不
著地而漏明最能遠行以上皆洪説予按朝野僉載云
後魏文帝定四大姓李氏恐不入四姓李氏夜乗明駞
至洛時四姓定訖故人謂駞李氏明駞事又見此乃知
駒父偶忘此事
　　　皮丹漆
杜詩田父嗟膠漆為潼闗棄甲也左傳縱其有皮丹漆
若何
　　　擅一壑之美
晉陸雲逸民賦曰富貴者是人之所欲而古之逸民輕
天下細萬物而欲專一邱之懽擅一壑之美豈不以身
重於宇宙而恬貴於芬華哉荆公詩我亦暮年専一壑
忽逢車馬便驚猜蓋用此
　　　媒糵媒蝎
葉少藴云漢書司馬遷救李陵之言曰全軀保妻子之
臣從而媒蘖其短孟康注媒酒教糵麴謂釀成其罪蓋
齊人名麴餅為媒宋景文好造語於唐新史記程元振
惡李光弼乃言媒蝎以疑之不知其别有據耶抑自為
之也春秋外傳有云雖蝎譖焉避之者蝎音曷木蠧也
言譖由中出如蠧然或謂取諸此然亦竒矣以上皆葉
語予按唐書宦官列傳又云如媒而成如蝎之蠧審此
則景文果用此也然少藴所援春秋乃國語
　　　櫓或作樐
干櫓字復古編以櫓字或作樐賈誼過秦論伏屍百萬
流血漂鹵乃知古樐字無木後人増之耳故文選孔璋
檄吳將校部曲文引伏屍千萬流血漂樐止作從木與
史記前漢過秦論鹵字不同通典用鹵簿則㦸楯在外
刀楯在内以此知鹵乃干櫓之櫓無可疑者其曰簿者
籍記之稱也後漢志曰乗輿大駕公卿奉引太僕卿大
將軍參乗屬車八十一乗備千乗萬騎西都行祠天郊
甘泉備之官有其注名曰甘泉鹵簿蓋鹵簿始於武帝
其稱曰官有其注則其為籍記干櫓之稱又可知也應
劭亦有漢官鹵簿圖韋昭曰樐大楯蘇鶚演義以鹵者
鼓也簿者部也臆説無取
　　　蜘蛛蝴蝶占喜
歐陽文忠公詩云拂面蜘蛛占喜事入簾蝴蝶報佳人
自注云李賀詩東家蝴蝶西家飛白騎少年今日歸賀
葢用李淳風占怪書云蛺蝶忽入人宅舍及帳幕内者
主行人即返又云生貴子吉
　　　鳥自呼名
東坡詩云花因識面嘗含笑鳥不知名時自呼按北山
經蔓聯之山有鳥焉羣居而朋飛其毛如雌雉名曰交
鳥而其名自呼食之巳風
　　　雙賜筆
杜子美詩云合分雙賜筆按漢官儀尚書令僕丞郎月
給赤管大筆一雙篆題曰比工作楷
　　　醉如泥
後漢周澤時人為之語曰生世不諧作太常妻一歳三
百六十日三百五十九日齋一日不齋醉如泥按稗官
小説南海有蟲無骨名曰泥在水中則活失水則醉如
一堆泥然
　　　行蛇入古桐
賈浪仙主長江簿有題長江詩云歸吏封宵鑰行蛇入
古桐桐在縣㕔前大觀中縣令胡同老惡其枯枿斫去
其不好事如此
　　　畫角鷹
杜子美賦姜楚公畫角鷹本綿州司錄㕔照屏皇祐中
任是官者竊去易以他畫
　　　花梁畫早梅
前輩詩不茍作也如崔櫓梅詩云初開巳入雕梁畫未
落先愁玉笛吹人徒知下句取古樂府有落梅花曲殊
不知上句亦用隂鏗其新成安樂宫詩云砌石披新錦
花梁畫早梅
　　　畫紙為棊局敲針作釣鉤
杜子美詩云老妻畫紙為棊局出東晉李秀四維賦曰
四維戲者衞尉摯侯所造也畫紙為局截木為棊又詩
云稚子敲針作釣鉤出楚辭曰以直針而為鉤維何魚
之能得
　　　麗人行
梁沈約有麗人賦略曰狹斜才女銅街麗人亭亭似月
嬿婉如春故杜子美有麗人行
　　　穠李落梅
蘇味道上元詩遊妓皆穠李行歌盡落梅上句取梁蕭
子顯美人篇曰繁穠既為李照水亦成蓮下句取樂府
落梅花曲
　　　笑林
祕閣有古笑林十卷晉孫楚笑賦曰信天下之笑林調
謔之具觀笑林本此
　　　雨絶天
梁張率長相思詩曰長相思久離别美人之遠如雨絶
獨延佇心中結葢用晉潘岳哀詩云漼若葉落樹邈若
雨絶天郭璞詩云君若秋日雲妾似突中烟高下理自
殊一乖雨絶天汪彦章表云生平戅直不隨世俗於雷
同嵗晩棲遲乃望君門而雨絶
　　　書來訪死生
陳後山别張芸叟詩云此别時須問死生孰知詩律解
窮人韓子蒼送張右司詩云遥知此别常乖隔莫惜書
來訪死生或者謂用柳子厚與王參元書云因人南來
致書訪死生非也葢本出梁王僧孺送商何兩記室詩
儻有還書便一言訪死生
　　　腕將脱矣
齊任昉集有小桂郡刺史鄧阿魯記云時京師臺閣文
帙遭火無遺詔郡國悉上民間所藏阿魯為郡小吏差
送圖籍至京奏乞書吏二百人口占分授并自布籌敏
速如飛吏曰告公緩之腕將脱矣乃知唐書蘇廷碩傳
所載明皇平内難書詔填委獨廷碩在太極後閣口所
占授功狀百緒輕重無所差書吏白曰匄公徐之不然
手腕脱矣祖任昉語也
　　　鳴蛙鼓吹
黄豫章薄薄酒云傳呼鼓吹擁部曲何如春水一池蛙
余按僕射王晏嘗鳴鼓吹候孔穉圭聞蛙鳴晏曰此殊
聒人耳穉圭曰我聽卿鼓吹殆不及此出齊陽玠談藪
　　　要路津
杜子美自謂頗挺出立登要路津葢用古詩何事策高
足先據要路津
　　　身輕一鳥過
杜子美身輕一鳥過鎗急萬人呼蓋用虞世南侍宴應
詔詩云横空一鳥度照水百花燃
　　　封事
杜子美詩明朝有封事數問夜如何按漢置八儀密奏
隂陽皂囊封板故曰封事又魏相傳故事諸上書者皆
為二封署其一曰副領尚書者先發副封云云
　　　有狐綏綏
衞詩有狐綏綏在彼淇梁毛曰綏綏匹行貌按禹年三
十未娶行塗山恐時暮失嗣辭曰吾之娶必有應也乃
有白狐九尾而造於禹禹曰白者吾服也九尾者其證
也於是塗山人歌曰綏綏白狐九尾龐龐成於家室我
都攸昌於是娶塗山女乃知稱狐而以綏綏云者禹時
已有矣出吕氏春秋
　　　冥冥江雨
杜子美詩冥冥江雨熟楊梅冥冥江雨葢用梁范雲巫
山高云冥冥暮雨歸
　　　酌酒
杜子美詩把酒宜深酌蓋用庾信王襃餉酒詩云開君
一壺酒細酌對春風
　　　白雲邊
杜子美詩送老白雲邊蓋用梁簡文帝虎窟山寺詩栖
神紫臺上縱意白雲邊
　　　春草隨青袍
杜子美詩江草亂青袍春草隨青袍蓋用古詩青袍似
春草長條隨風舒周庾信哀江南賦云青袍如草白馬
如練
　　　關東絹
杜子美詩我有一匹好東絹闗東絹也梁庾肩吾荅武
陵王賚絹啓曰闗東之妙潛織陋其卷綃
　　　端能幾字正
陳後山除祕書省正字賦詩云端能㡬字正敢恨十年
遲按唐明皇御勤政樓時劉晏以神童為祕書正字年
方十嵗明皇問晏曰為正字正得幾字晏曰天下字皆
正唯有朋字未得正
　　　久苦諸君
荆公字説成後賦絶句云久苦諸君共此勞按李密兵
敗謂王伯當曰兵敗矣久苦諸君我今日自刎請以謝
衆
　　　山色有無中
東坡水調歌頭云長記平山堂上欹枕江南烟雨杳杳
没孤鴻認得醉翁語山色有無中葢歐陽文忠公長短
句云平山欄檻倚晴空山色有無中東坡蓋指此也然
王摩詰漢江臨汎詩已嘗云江流天地外山色有無中
歐實用此而東坡偶忘之耶
　　　海水立
蔡絛西清詩話云杜少陵文自古奥如云九天之雲下
垂四海之水皆立忽翳日而翻萬象却浮空而留六龍
萬舞陵亂又似乎春風壯而江海波其語皆磊落驚人
或言無韻者不可讀是大不然東坡有美堂詩天外黑
風吹海立浙東飛雨過江來蓋出此以上皆蔡説予按
長水校尉闗子陽謂天去人尚逺而黑風吹海蓋東坡
博極羣書兼用乎此政如雪詩云柳絮才高不道鹽人
徒知用撤鹽空中差可擬而不知兼用南史但不道鹽
耳故事也
　　　龍尾道
清獻趙公嘉祐六年言陳旭與御藥王世寧通家親戚
用是遷副樞未行遂匄出知䖍州有詩云乍辭龍尾道
來刺虎頭城葢唐含元殿前龍尾道自平堦地凡詰曲
七轉由丹鳳門北望宛如龍尾下垂於地焉兩垠欄悉
以青石為之故謂之龍尾道賈公談錄公既出而旭亦
罷其謝到任表云且䖍雖遠方而衢乃便道過家上冢
懇章盡得於哀榮跋山涉川之任敢辭於艱險而況樞
臣報罷物議有歸廣聖君從諫之名遂微臣納忠之志
蓋公乃衢人也
　　　沈著痛快
豫章先生跋王右軍文賦云余在黔南未甚覺書字綿
弱及移戎州見舊字多可憎大槩十字中有三四差可
耳今方悟古人沈著痛快之語但難為知音爾葢謂吳
人皇象能草書世稱沈著痛快
　　　鵲尾香爐
東坡詩有夾道青煙鵲尾爐按松陵唱和集皮日休寄
華陽潤卿詩云鵲尾金爐一世焚注云陶貞白有金鵲
尾香爐又珠林云宋吳興人費崇先少信佛法每聴經
常以鵲尾香爐置膝前費崇先事又見王琰冥祥記
　　　荔枝楊梅盧橘
梁蕭恵開云南方之珍惟荔枝矣其味絶美楊梅盧橘
自可投諸藩溷故東坡詩云南村諸楊北村盧直與荔
枝為先驅
　　　觀者如堵牆
世説衞玠從豫章至下都人久聞其名觀者如堵牆故
杜子美詩集賢學士如堵牆觀我落筆中書堂
　　　杜石笋行
杜石笋行雨多往往得瑟瑟按華陽記開明氏造七寳
樓以真珠結成簾漢武帝時蜀郡遭火燒數千家樓亦
以燼今人往往於砂土上獲眞珠又趙清獻蜀都故事
石笋在衙西門外二株雙蹲云眞珠樓基也昔有胡人
於此立寺為大秦寺其門樓十間皆以眞珠翠碧貫之
為簾後摧毁墜地至今基脚在每有大雨其前後人多
拾得真珠瑟瑟金翠異物今謂石笋非為樓設而樓之
建適當石笋附近耳葢大秦國多璆琳琅玕明珠夜光
璧水道通益州永昌郡多出異物則此寺大秦國人所
建也杜田嘗引酉陽雜俎謂蜀少城飾以金璧珠翠桓
温怒其太侈焚之之事為證非也
　　　胡奴
杜詩有示獠奴阿段云曽經陶侃胡奴異怪爾常穿虎
豹羣蓋謂其子也按世説陶胡奴為烏程令注云胡奴
陶範小字侃别傳曰範字道則侃第十子侃諸子中最
知名歴尚書祕書監何法盛以為第九子
　　　嚄唶
柳子厚答晉問僕乃蹇淺窄僻跳浮嚄唶按魏公子無
忌列傳公子曰晉鄙嚄唶宿將往恐不聽上音烏百反
下音莊白反唶聲也左傳行扈唶唶唶又音子夜切廣
雅曰唶唶鳴也漢光武贊唶曰亦用此字嚄廣韻云嚄
噴大喚亦聲也
　　　主人翁
韓退之燈花詩更煩將喜事來報主人翁按范睢曰主
人翁習知之
　　　月蝕於蝦蟇
盧仝月蝕詩云傳聞古老説蝕月蝦蟇精按龜策傳日
為徳而君於天下辱於三足之烏月為刑而相佐見食
於蝦蟇
　　　祿山兒
豫章中興碑詩明皇不作包荒計顚倒四海由祿兒按
祿山事跡云正月二十日祿山生日賜物甚多後三日
召祿山入内貴妃以錦繡綳縛祿山令内人以綵輿舁
之宫中歡呼動地明皇使人問之報云貴妃與祿山作
三日洗兒明皇就觀之大悦因賜貴妃洗兒金銀錢物
極歡而罷自是宫中皆呼祿山為祿兒不禁其出入
　　　㳂牒
顔延之詩云測恩躋愉逸㳂牒懵浮賤注云㳂牒隨牒
也予按王衍曰隨牒推移逺至於此
　　　淄塵染素衣
謝元暉酬王晉安詩誰能久京洛淄塵染素衣予按陸
士衡為顧彦先贈婦詩云京洛多風塵素衣化為淄謝
本此
　　　夜航船
樂府有夜航船政謂浙西耳皮日休答陸龜蒙詩云明
朝有物充君信㰂酒三瓶寄夜航
　　　玉盤承露
唐裴潾題青龍寺白牡丹絶句云長安豪貴惜春殘爭
賞新開紫牡丹别有玉盤承露冷無人起就月中看按
廬山記山有三石梁廣不盈尺俯瞻無底吳猛將弟子
過此梁見老翁坐桂樹下以玉盤承甘露與猛
　　　遷次
陳氏詩云今日何遷次按左傳芊尹蓋對曰廢日共積
一日遷次杜注云一日便遷次不敢留君命
　　　臯橋客死
蘇子美謫死姑蘇江鄰幾作詩云郡邸獄寃誰與辨臯
橋客死世同悲按吳郡圖經續記云臯橋在吳縣西北
臯伯通字奉卿所居之地也伯通為漢朝議郎卒葬胥
門西二百步號伯通墩昔梁鴻娶孟光同至吳居伯通
廡下為人賃舂伯通察而異之乃舍之於家鴻卒又為
葬之哀江南賦云臯橋羈旅謂此古今謂江善用事者
以此
　　　白雲司職
胡武平宿賀晏元獻轉刑部侍郎啟云紫詔疏恩白雲
登秩孫逖作裴敦復刑部尚書制云俾踐白雲之司按
左氏傳郯子曰黄帝以雲紀故為雲師而雲名職林注
云黄帝受命有雲瑞故以雲紀事春官為青雲夏官為
縉雲秋官為白雲冬官為黑雲中官為黄雲故類要刑
部曰白雲司職人命是懸而白樂天詩亦云清光莫獨
占亦對白雲司乃秋雲詩也劉禹錫送鶴詩昨日看成
送鶴詩高籠攜出白雲司李嘉祐詩漏長丹鳳闕秋冷
白雲司
　　　别分子將打衙頭
沈存中在延安作口號云别分子將打衙頭按唐僖宗
光啟三年魏博節度使樂彦楨其子從訓聚亡命五百
餘人為親兵謂之子將
　　　五百弓一牛鳴
王荆公詩靜占寛閑五百弓又詩白下亭東鳴一牛又
詩潮溝直下兩牛鳴按唐西域記云夫數量之稱謂踰
繕那(舊曰/由句)踰繕那者自古聖主一日軍行舊傳一踰繕
那四十里矣印度國俗乃三十里教所載唯十六里窮
微之數分一踰繕那四十里為八拘盧舍八拘盧舍者
謂大牛鳴聲所極聞拘盧舍分一拘盧舍為五百弓分
一弓為四肘分一肘為二十四指分一指節為七宿度
乃至虱蟣隙塵牛毛羊毛兔毫銅水次第七分以至細
塵細塵七分為極細塵極細塵者不可復㭊㭊即歸空
故曰極微
　　　揚雄反騷
揚雄反騷云有周氏之嬋嫣兮或鼻祖於汾隅注鼻始
也余以為未盡其義雄方言云獸之初生謂之鼻人之
初生謂之首也梁益謂鼻為初或謂之始祖故鼻祖者
其義如此
　　　周顒宅作阿蘭若
王荆公草堂懷古詩周顒宅作阿蘭若按顒傳云顒於
鍾山西立隱舍休沐則歸之又云清貧寡慾終日長蔬
雖有妻子獨處山舍故其詩云昔遭衰世皆晦迹今幸
樂國養微軀依止老宿亦未晩富貴功名焉足圖葉少
藴云杜詩久為野客尋幽慣細學何顒免興孤何顒後
漢人見黨錮傳蓋義俠者與詩意不類當作周顒周何
字相近而訛顒奉佛有隱操殆信然耶
　　　蘭亭序
王羲之蘭亭曲水詩序所謂羣賢畢至少長咸集者蓋
謝安謝萬孫綽徐豐之孫統王彬之王凝之王肅之王
徽之袁嶠之郄曇王豐之華茂庾友虞説魏滂謝繹庾
藴孫嗣曹茂之曹華平桓偉王元之王藴之王渙之共
二十六人自羲之至袁嶠之各為四言五言詩二篇郄
曇至王渙之各為四言五言詩一篇而孫綽為之後序
　　　叢竹當封瀟洒侯
張右史文潛竹詩裊裊牆隂竹數竿秋風盡日舞青鸞
平生愛爾緣瀟洒莫作封君渭上看潘邠老問張曰渭
川千畝竹皆與千户侯等非斥此耶張曰非也陸龜蒙
詩云叢竹當封瀟洒侯
　　　琅璫
韓子蒼夏夜廣壽寺偶書云城郭初鳴定夜鐘苾芻過
盡法堂空移牀獨向西南角卧看琅璫動晚風按顔之
推家訓後漢司徒崔烈以鋃鐺鏁(上音狼/下音當)鋃鐺大鏁也
世間多誤作金銀字武烈太子亦是數千卷學士嘗作
詩云銀鏁三公脚刀撞僕射頭葢誤也顔所引鋃鐺字
皆從金子蒼所用字皆從玉仍以鋃鐺為鈴鐸而非鏁
也子蒼博極羣書恐當别有所本洪龜父亦云琅璫鳴
佛屋
　　　綺襦紈袴
漢班伯出與王許子弟為羣在綺襦紈絝之間非其好
也任昉彈劉整云直以前代外戚仕因紈袴注云綺襦
紈袴謂外戚驕奢之服也故杜詩云紈袴不餓死
　　　公家魯直不解事
陳後山贈黄知命詩公家魯直不解事愛作文章可人
意按楊脩荅臨淄侯云脩家子雲老不曉事强著一書
悔其少作
　　　鄙宗
王荆公荅劉原父書稱鄙宗夷甫按楊脩荅臨淄侯云
君侯忘聖賢之顯迹述鄙宗之過言乃知前輩雖鄙宗
二字亦有所本也
　　　天雨流行滄溟自蕩
東坡啓云天雨何私笑流行之木偶滄溟不改嘆自蕩
之波臣或者以天雨流行皆有來處而滄溟自蕩注云
本文無之殊不知謝朓辭隨王牋云不寤滄溟未運波
臣自蕩渤澥方春旅翮先謝
　　續添
　　　衆心回春柏再榮
東坡在海南作東莞縣資福禪院阿羅漢閣偈云五百
大士栖此城南金大貝皆東傾衆心回春柏再榮鐵林
東來閣乃成寳骨未到先通靈赤蛇白璧珠夜明三卜
襲吉誰敢爭内翰吳弁正仲云予至東莞黎武文通為
言僧祖堂者先住寺未幾謝去東廡有二柏枯死衆迎
堂再至柏復榮茂人皆異之始營閣東至鐵竈塘山南
黄氏家前夕黄夢羅漢僧行化旦起祖堂來黄厚具資
糧入山獲巨木閣遂以成乃走恵州求碑於東坡諾之
矣心欲以犀帶所易得者佛腦骨骨出舍利薦以白玉
璧施之而未言也祖堂歸累月一夕夢赤蛇吐珠白璧
上驚悟曰蘇公之文且成矣即往速之且告以夢坡大
喜出腦骨舍利璧視之祖堂因請歸作金銀琉璃窣堵
坡藏閣上遂併付之仍别作舍利塔銘文
　　　出九入十
世俗博戲有出九入十之説謂之攤賭故律云諸博戲
賭財物并停止出九和合者各令衆五日豫章詩肉食
傾人如出九
　　　盤渦谷轉
郭景純江賦盤渦谷轉凌濤山頽李善云渦水旋流也
故杜子美詩云盤渦與岸迴
　　　摩蒼天
東方朔七言折羽翼兮摩蒼天魏文帝芙蓉池詩脩條
摩蒼天故李賀詩云殿前作賦聲摩空
　　　逝湍奔峭
謝靈運七里瀨詩孤客傷逝湍徒旅苦奔峭李善引淮
南子曰岸峭者必陁許慎曰陁落也然奔亦落也故杜
子美詩云奔峭背赤甲
　　　蜀運茶馬利害
蜀茶總入諸蕃市胡馬嘗從萬里來蓋元豐末陸師閔
提舉川陜茶馬運茶抵陜蜀人苦之中丞蘇轍御史吕
陶以為言司馬丞相建遣户部郎官黄亷往察視同省
皆云一筆勾斷歸來作從官既堂辭黄云容到彼親看
利害方敢奏陳既至知得馬為利運茶為害乃奏乞置
鋪兵官運茶以寛民力大忤宰執之意就委措置行之
未㡬公私果以為便故詩云兩猾論兵㡬敗國蓋此為
王中正俞允作也
　　　廬江王姬
新唐書王珪傳他日進見有美人侍帝側本廬江王瑗
姬也帝指之曰廬江不道賊其夫而納其室何有不亡
乎珪避席曰陛下以廬江為是邪非邪帝曰殺人而取
妻乃問朕是非何也舊唐書亦同然皆不載其詳按廬
江王瑗寵姬亭亭本賈人妻有殊色瑗殺其夫而納之
瑗敗入宫復侍太宗出亭亭叙謝
　　　咄嗟咄喏
宋景文公筆記云蜀人見物驚異輒曰噫嘻吁李太白
作蜀道難因用之汾晉之間尊者呼左右曰咄左右必
曰喏而司空圖作休休記又用之脩書學士劉羲叟為
余言晉書咄嗟而辦非是宜言咄喏而辦然咄嗟前世
人文章中多用之或自有義耳已上皆宋説余按孫楚
詩云三命皆有極咄嗟安可保李善引蒼頡篇曰咄啐
也説文曰啐驚也咄丁忽切啐倉憒切王弼周易注曰
嗟憂嘆之辭乃知宋為是而劉為非
　　　金盤玉盃
太平廣記載神仙傳麻姑至蔡經家入拜王逺逺為之
起立坐定各進行廚皆金盤玉盃故杜詩云花裏行廚
洗玉盤
　　　仙人九節杖
神仙傳王遥有竹篋長數寸有一弟子姓錢隨遥十數
年未嘗見開之一夜天雨晦冥遥使錢以九節杖負此
篋將錢出行而遥及弟子衣皆不濕故杜子美望嶽詩
云安得仙人九節杖拄到玉女洗頭盆
　　　僧為上人
唐詩多以僧為上人如杜子美已上人茅齋是也按摩
訶般若經云何名上人佛言若菩薩一心行阿耨菩提
心不散亂是名上人十誦律云人有四種一麄人二濁
人三中間人四上人
　　　青精飯
神仙王襃傳太極真人以太極青精飯上仙靈方授之
可按而合服襃按方合鍊服之五年色如少女杜詩惜
無青精飯使我顔色好是也
　　　八字山
晉方士戴洋語庾亮曰武昌土地有山無林政可圖始
不可居終山作八字數不及九昔吳用壬寅來上創立
宫城至於己酉還下秣陵某見陶公亦涉八年土地盛
衰有數人心去就有期不可移也潘邠老江口詩云八
字山頭鴈武昌江上魚
　　　明牕塵
李太白草創大還贈柳官迪詩云髣髴明牕塵死灰同
至寂按古嵩子述金液歌云日魂月華二氣真含胎育
子身甚神變化欲終君自見分明化作明牕塵注云狀
若明牕塵也金液歌蓋本金碧經云神室者丹之樞紐
也非世間五金其丹如成狀若明牕塵服之灌入三丹
田中即人身中三丹田是也
　　　前路資糧
藏經中有俱舍論載頌曰欲往前路無資糧來往中間
無所止東萊先生吕居仁臨終詩云病知前路資糧少
老覺平生事業非蓋用前語
　　　王宰畫山水松石
杜子美戲題畫山水圖歌自注云王宰畫丹青絶倫其
詩云十日畫一水五日畫一石能事不受相促迫王宰
始肯留真跡余按畫斷云唐王宰者家於西蜀貞元中
韋臯以客禮待之畫山水樹石出於象外嘗於席夔㕔
見圖一障臨江雙松一柏古藤縈繞上盤半空下著水
面千枝萬葉交查屈曲分布不雜或枯或茂或垂或直
葉疊千重枝分四面精人所難凡目莫辨又於興善寺
見畫四時屏風若移造化風候雲物八節四時於一座
之内妙之至也山水松石並為上上品
　　　江山之助
劉勰文心雕龍物色篇云若乃山林臯壤實文思之奥
府略語則闕詳説則煩然屈平所以洞風騷之情者抑
亦江山之助乎故唐張説至岳陽詩益淒惋人以為得
江山之助
　　　五粒松當作五鬛
故友姚寛令威言名山記云松有兩鬛三鬛五鬛者言
如馬鬛形也李賀有五粒小松歌新香幾粒洪崖飯未
詳其義余按藥性論載蕭炳云松有五葉者一叢五葉
如釵名五粒松道家服食絶粒又按本草圖經云方書
言松為五粒字當讀為鬛音之誤也言每五鬛為一葉
或有兩鬛七鬛者今據圖經粒字當作鬛訛為米粒之
粒然五代史鄭遨傳云遨聞華山有五粒松脂淪入地
千嵗化為藥能去三尸因徙居華隂欲求之此直云五
粒松脂以是知其訛有自矣
　　　欲談前事恐無人
文潞公嘗曰人但以彦博長年為慶獨不知閲世既久
内外親戚皆亡一時交遊凋零殆盡所接皆邈然少年
無可論舊事者王立之喜蘇黄門送人歸洛詩云遍閲
後生真有道欲談前事恐無人殊不知蘇叙潞公語也
　　　心跡雙清
杜詩心跡喜雙清蓋本謝靈運齋中讀書詩矧乃歸山
川心跡雙寂寞
　　　平仲君遷本二木名
陸龜蒙寄南海二同年詩庭中必有君遷樹莫向空臺
望漢朝注交州記朝臺尉佗望漢所築余按吳都賦平
仲君遷二木名也注云平仲之木實白如銀君遷之樹
子如瓠形廣州有之本草云君遷樹高丈餘子中有汁
如乳
　　　簡易字有出處
新唐史韋宙守洪政簡易人便安之陳之茂守豫章疑
簡易無所本余曰唐羅浮王生人或問為政難易生曰
簡則易然揚雄長楊賦亦云出凱弟行簡易
　　　斷自天筆
杜謝賜葛詩自天題處溼當暑著來輕蓋孔穉圭表云
聖照元覽斷自天筆
　　　博懸於投
豫章賀東坡韻送李豸下第云博懸於投不在徳按班
固弈㫖曰博懸於投不必在行裴駰謂投投瓊也見蔡
澤傳
　　　斷腸聲裏唱陽關
豫章題陽關圖絶句斷腸聲裏無聲畫畫出陽關更斷
腸按李義山贈歌妓詩云紅綻櫻桃含白雪斷腸聲裏
唱陽闗豫章所用也
　　　無底籃
吕居仁贈僧詩云莫言衲子籃無底盛得山南骨董歸
廣燈錄契魂禪師上堂僧問古言路逢死蛇莫打殺無
底籃子盛將歸葢取此也
　　　婆娑集
崔徳符以所作詩文目曰婆娑集蓋取四子講徳論婆
娑謳吟鼓腋而笑
　　　天洗兵
説苑武王伐紂風霽而乗以大雨散宜生諫曰此非妖
歟武王曰非也天洗兵也故杜子美有洗兵馬行
　　　叩檻出魚黿
東坡詩叩檻出魚黿時取一笑粲按柳子厚河間傳云
遂入禮隑州西浮圖兩池間叩檻出魚鱉食之河間為
一笑
　　　酒盡卧空瓶
東坡病中大雪詩飲雋瓶屢卧趙夔注云歐陽詩不覺
長甁卧趙夔注云張籍詩酒盡卧空瓶
　　　花照眼
杜子美詩花枝照眼句還成蓋本於梁武帝春歌階上
香入懷庭中花照眼
　　　不翅猶過多
杜子美詩方駕曹劉不翅過見王仲宣公讌詩見眷良
不翅守分豈能違李善注言上見恩遇不翅過於本望
家語子曰愛人之謂徳教何翅惠哉不翅猶過多也
　
　
　
　
　
　
　
　
　能改齋漫錄卷七
欽定四庫全書
　能改齋漫録卷八
　　　　　　　　　　　　　宋　吳曽　撰
　　沿襲
　　　一擲賭乾坤
韓退之鴻溝詩云真成一擲賭乾坤葢用李太白詩天
地賭一擲未能忘戰爭
　　　故鄉七十五長亭
杜牧之齊安城樓詩嗚咽江樓角一聲微陽瀲瀲落寒
汀不用憑欄苦回首故鄉七十五長亭葢用李太白淮
隂書懐詩沙墩至梁苑七十五長亭
　　　野火燒不盡
白樂天以詩謁顧況況喜其咸陽原上草詩云野火燒
不盡春風吹又生余以為不若劉長卿春入燒痕青之
句語簡而意盡
　　　花冥冥
元微之憶雲之詩云奇樹花冥冥葢本杜詩樹攪離思
花冥冥也而韋蘇州亦有冥冥花正開東方欲曙花冥
冥之句
　　　但令在舍相對貧
王建逺将歸云但令在舍相對貧不向天涯金遶身戎
昱長安秋夕詩云逺客歸去來在家貧亦好建葢用昱
語耳昱徳宗建中時人建文宗太和中人
　　　桃花亂落如紅雨
李長吉有桃花亂落如紅雨之句以此名世余觀劉禹
錫詩云花枝滿空迷處所揺落繁英墜紅雨劉李同出
一時决非相為剽切
　　　目極千里傷春心
陸士衡樂府游客春芳林春芳傷客心杜子美花近髙
樓傷客心皆本屈原目極千里傷春心
　　　漁梁渡頭爭渡喧
岑參巴南舟中夜書事詩云渡口欲黄昏歸人爭渡喧
葢用孟浩然詩耳浩然有夜歸鹿門寺歌云山寺鳴鐘
晝已昏漁梁渡頭爭渡喧
　　　多病故人疎
唐包佶嶺下卧疾寄劉長卿詩云唯有貧兼病能令親
愛疎葢用孟浩然多病故人踈與杜子美故知貧病人
須棄能使韋郎跡也疎
　　　船如天上坐人似鏡中行
潘子真詩話云船如天上坐人似鏡中行又船如天上
坐魚似鏡中懸沈雲卿詩也杜子美詩云春水船如天
上坐老年花似霧中㸔葢觸類而長之余以雲卿之詩
葢源於王逸少鏡湖詩所謂山隂路上行如在鏡中游
之句然李白入青溪山詩亦云人行明鏡中鳥度屏風
裏雖有所襲然語益工也
　　　鶯語丁寜
唐楊巨源早春詩云馬啼經厯應須遍鶯語丁寧巳怪
遲葢効杜子美所謂莫遣花開深造次便教鶯語太丁
寧
　　　幾處笙歌幾處愁
唐章孝標八月詩云徙倚仙居遶翠樓分明宫漏靜兼
秋長安夜夜家家月幾處笙歌幾處愁唐裴交泰長門
怨詩云自閉長門經幾秋羅衣濕盡淚還流一種蛾眉
明月夜南宫歌管北宫愁與前詩絶相類
　　　穀雨杏花稀
唐李嘉祐春思詩清明桑葉少穀雨杏花稀乃悟周朴
詩曉來山鳥鬧雨過杏花稀
　　　未臘山梅樹樹花
杜牧之詩經冬野菜青青色未臘山梅樹樹花許渾詩
未臘梅先實經春草自薫渾雖用牧意然終不能及也
　　　授圖黄石老學劍白猿翁
潘子真詩話云杜牧之題李西平宅云授圗黄石老學
劍白猿翁庾信作宇文盛墓誌所謂授圗黄石不無師
表學劍白猿遂傳風㫖然余讀李太白贈宋中丞詩云
白猿慙劍術黄石借兵符則太白亦嘗用之矣
　　　還山弄明月
東坡䖍州八境圗回峯亂嶂鬱參差雲外髙人世得知
誰向空中弄明月山中木客解吟詩徐鼎臣搜神記云
鄱陽山中有木客秦時採木者食木實遂得不絶時就
民間飲酒為詩一章云酒盡君莫沽壺傾我當發城市
多囂塵還山弄明月東坡葢用此也然唐劉長卿有龍
門八詠其七渡水詩云日暮下山來千山暮鐘發不如
波上棹還弄山中月伊水連白雲東南逺明滅乃知還
山弄明月唐人巳言之矣
　　　退之全用列子文
韓退之雜説云昔之聖人其首有若牛者其形有若虵
者其喙有若鳥者其貌有若蒙倛者彼皆貌似而心不
同焉可謂之非人耶有平脅曼膚顔如渥丹美而很者
其面則人其心則禽獸又烏可謂之人耶余按列子稱
包犧氏女媧氏神農氏夏后氏蛇身人面牛首虎鼻此
有非人之状而有大聖之徳夏商桀紂魯威楚穆状貌
七竅皆同於人而有禽獸之心而衆人守一以求至智
未可幾也迺知退之全用此文
　　　愁殺人
唐朱放送魏校書詩云長恨江南足别離幾回相送復
相随楊花撩亂撲流水愁殺行人知不知李益隋堤詩
云碧水東流無限春隋家宫苑已成塵行人莫上長堤
望吹起楊花愁殺人李葢學朱也然二詩皆佳
　　　詠婦人多以歌舞為稱
古今詩人詠婦人者多以歌舞為稱梁元帝妓應令詩
云歌聲隨澗響舞影向池生劉孝綽㸔妓詩云燕姬能
妙舞鄭女愛清歌北齊蕭放冬夜對妓詩云歌還團扇
後舞出妓行前𢎞執恭觀妓詩云合舞俱回雪分歌共
落塵陳隂鏗侯司空宅詠妓詩云鶯啼歌扇後花落舞
衫前陳劉刪亦云山邊歌落日池上舞前溪庾信和趙
王㸔妓詩云緑珠歌扇薄飛燕舞衫長江總㸔妓詩云
並歌時轉黛息舞暫分香隋盧思道夜聞隣妓詩云怨
歌聲易斷妙舞態難逢陳李元操春園聴妓詩云紅樹
揺歌扇緑珠飄舞衣釋法宣觀妓詩云早時歌扇薄今
日舞衫長劉希夷春日閨人詩云池月憐歌扇山雲愛
舞衣以歌對舞者七以歌扇對舞衣者亦七雖相㳂以
起然詳味之自有工拙也杜子美取以為艷曲云江清
歌扇底野曠舞衣前
　　　花應解笑人無窮事有限身
唐李敬方歡醉詩云不向花前醉花應解笑人只應連
夜雨又過一年春日日無窮事區區有限身若非盃酒
裏何以寄天真杜子美絶句云二月已破三月來漸老
逢春能幾回莫悲身外無窮事且盡生前有限盃二詩
雖相㳂而杜則尤工者也世所傳相逢不飲空歸去洞
口桃花也笑人之句葢出於敬方云
　　　洞房懸月影髙枕聽江流
張説有深度驛詩云洞房懸月影髙枕聴江流杜子美
用其意見於客夜篇云入簾殘月影髙枕逺江聲
　　　雞三號
韓退之詩雞三號更五㸃葢雞必三號而後天曉耳故
杜子美雞詩亦云紀徳名標五初鳴度必三
　　　獨鵲裊庭柯
錢内翰希白晝景詩雙蜻上簾額獨鵲裊庭柯裊字
最其所用意處也然韋蘇州聴鶯曲云有時斷續聴不
了飛去花枝猶裊裊趙嘏詩云語風雙燕立裊樹百勞
飛錢意韋趙已先用張文潜亦有啄雀踏枝飛尚裊之
句
　　　兩蝸角
白樂天云相爭兩蝸角所得一牛毛後之使蝸角事悉
稽之而偶對各有所長吕吉甫云南北戰爭蝸兩角古
今興廢貉同丘山谷云千里追奔兩蝸角百年得意大
槐宫又云功名富貴兩蝸角險阻艱難一酒盃洪龜父
云一朝厭蝸角萬里騎鯨背
　　　誰謂天地寛
孟東野出門如有礙誰謂天地寛吳處厚以渠器量褊
窄言乃爾余以東野取法杜子美毎愁悔吝生如覺天
地窄之句
　　　韓退之春雪詩
韓退之春雪詩拂花輕尚起落地暖初消秦韜玉雪詩
云片纔落地輕輕陷力不禁風旋旋消王定民雪詩天
邊密勢來猶濕地上微和積易消
　　　耕田欲雨刈欲晴去得順風來者怨
東坡泗州僧伽塔詩耕田欲雨刈欲晴去得順風來者
怨若使人人禱輒應造物應湏日千變張文潜用其意
别為一詩云山邊半夜一犂雨田父髙歌待收穫雨多
瀟瀟蠶簇寒蠶婦低眉憂繭單人生多求復多怨天
公供爾良獨難
　　　天北極殿中間
王直方詩話記徐師川紫宸早朝詩内一聨云黄氣逺
臨天北極紫宸位在殿中央以余觀之迺全是杜子美
玉几猶來天北極朱衣只在殿中間一聨也
　　　飛鳥外夕陽西
張文潜詩云新月巳生飛鳥外落霞更在夕陽西葢用
郎士元送楊中丞和番詩耳郎詩云河源飛鳥外雪嶺
大荒西
　　　韓退之喜雪詩
韓退之喜雪獻裴尚書詩云喜深将䇿試驚密仰簷窺
又云氣嚴當酒暖洒密聴窗知荆公全用以為一聨云
借問火城将䇿試何如雪屋聴窗知
　　　一樹髙花明逺村
田家汨汨流水渾一樹髙花明逺村雲意不知殘照好
却将微雨送黄昏鄭毅夫詩也春隂垂野草青青時有
幽花一樹明晚泊孤舟古祠下滿川風雨㸔潮生蘇子
美詩也第二句相類然皆清絶可愛
　　　石燕泥龍
周庾信喜晴詩已歡無石燕彌欲棄泥龍又初晴詩云
燕燥還為石龍殘更是泥此意凡兩用然前一聨不及
後一聨也乃知杜子美紅豆啄餘鸚鵡粒碧梧棲老鳳
凰枝斡旋句法所本
　　　春風自是人間客
侯鯖録中載裕陵喜晏叔原與鄭俠絶句云小白長紅
又滿枝築毬場外獨支頥春風自是人間客主管繁花
得幾時然山谷少時有感春詩云風光不長妍如客暫
時寓則晏意山谷巳道之矣
　　　自是桃花貪結子錯教人恨五更風
陳輔之詩話記荆公喜王建宫詞樹頭樹底覓殘紅一
片西飛一片東自是桃花貪結子錯教人恨五更風韓
子蒼反其意而作詩送葛亞卿曰劉郎底事去匆匆花
有深情只暫紅弱質未應貪結子細思須恨五更風
　　　詠叔孫通詩
宋景文詠叔孫通詩云馬上功成不喜文叔孫綿蕝强
經綸諸君可笑貪君賜便許當時作聖人王逢原詠叔
孫通亦用此意云弟子由來亦未純異時得失亦頻頻
一官所買知多少便議先生作聖人其用意正同今荆
公集亦載宋詩非也
　　　魚遺子鹿引麛
唐吳子華詩云暖漾魚遺子晴遊鹿引麛乃悟山谷詩
河天月暈魚分子桐葉風微鹿養茸所自
　　　鱸肥人鱠玉柑熟客分金
蘇子美詩笠澤鱸肥人鱠玉洞庭柑熟客分金吕吉父
詩魚出清波庖鱠玉菊含寒露酒浮金
　　　姫人薦初醖幼子問殘疾
江總衡州九日詩姬人薦初醖幼子問殘疾故杜子美
取其意以為遣悶云老妻憂坐痺幼女問頭風
　　　傀儡
唐梁鍠詠木老人詩刻木牽絲作老翁雞皮鶴髪與真
同須臾弄罷寂無事還似人生一世中開天傳信記稱
明皇還蜀嘗以為誦而非明皇所作也觀山谷詩世間
盡被鬼神誤㸔取人間傀儡棚煩惱自無安脚處從他
鼓笛弄浮生葢用鍠意也
　　　鳥歸花影動魚没浪痕圓
前輩好稱僧悟清鳥歸花影動魚没浪痕圎以為句意
皆新然余讀後梁沈君攸臨水詩云花落圎紋出風急
細流飜迺知魚没浪痕圎所自
　　　鷓鴣飛上越王臺
唐竇鞏有南遊感興詩傷心欲問當時事惟見江流去
不回日暮東風春草緑鷓鴣飛上越王䑓葢用李太白
覽古詩意也李云越王句踐破吳歸義士還家盡錦衣
宫女如花滿春殿只今惟有鷓鴣飛
　　　可人惟有秦淮月出没娟娟波浪中
參寥詩可人惟有秦淮月出没娟娟波浪中東坡送蜀
僧詩當時半破峨嵋月還在平羌江水中二意偶同而
東坡乃用李白詩
　　　禪心竟不起
唐僧皎然荅李季蘭詩云天女來相試将花欲染衣禪
心竟不起還捧舊花歸乃悟參寥荅杭妓詩禪心已作
沾泥絮肯逐東風上下狂
　　　隔花催喚打魚人
劉貢父詩話載花蘂夫人宫詞云廚船進食蔟時新列
座無非侍從臣日午殿頭宣索膾隔花催喚打魚人余
觀王建宫詞云御廚進食索時新毎到花開即苦春白
日卧多嬌似病隔簾教喚女醫人不惟第一句同而未
章詞意皆相縁以起也
　　　髙懐猶有故人知
陳無巳有山谷草書絶句當年闕里與論詩歲晚河山
斷夢思妙質不為平世用髙懐猶有故人知未後兩句
乃合荆公思王逢原詩妙質不為平世得微言但有故
人知
　　　成梟而牟呼五白
杜子美今夕行慿陵大呌呼五白袒跣不肯成梟盧學
者謂杜用劉毅劉裕東府摴蒱事雖杜用此然屈原招
魂巳嘗云成梟而牟呼五白
　　　寒食疾風甚雨
荆楚歲時記去冬至一百五日即有疾風甚雨謂之寒
食王君玉詩疾風甚雨青春老瘦馬疲牛緑野深頃又
見周知微詩藁云疾風甚雨悲游子峻嶺崇山非故鄉
張文潜詩云荒山野水非吾土寒食清明似去年
　　　萬年枝
唐上官儀詠雪詩幸因千里鴈還繞萬年枝謝元暉中
書省詩風動萬年枝晏元獻詩萬年枝上凝烟動百子
池邊瑞日長盧多遜太液池邊㸔月時好風吹動萬年
枝王維史館山池云春池百子内芳樹萬年餘晏用此
也萬年枝江左謂之冬青惟禁中則否韓子蒼冬青詩
云離宫見爾近天墀雨露常私養種時惆悵一株嵐霧
裏無人識是萬年枝百子池見西京雜記戚夫人侍髙
祖七月七日臨百子池何晏景福殿賦綴以萬年注引
晉宫閣銘曰華林園萬年樹十四株
　　　問花花不語
東坡吉祥賞花寄陳述古詩云仙花不用剪刀裁國色
初酣卯酒來太守問花花不語為誰零落為誰開南部
新書記嚴惲詩春光冉冉歸何處更向花前把一盃盡
日問花花不語為誰零落為誰開東坡全用此兩句也
惲字子重能詩與杜牧善
　　　夢中夢身外身
山谷嘗自賛其真曰似僧有髮似俗無塵作夢中夢見
身外身葢亦取詩僧淡白冩真詩耳淡白云已覺夢中
夢還同身外身堪嘆余兼爾俱為未了人
　　　兩山排闥送青來
荆公詩云一水䕶田将緑遶兩山排闥送青來葢本五
代沈彬詩地隈一水巡城轉天約羣山附郭來彬又本
唐許渾山形朝闕去河勢抱關來之句
　　　太液披香
西清詩話記荆公賞花釣魚詩披香殿上留珠輦太液
池邊送玉盃都下翌日競以公用栁耆卿詞太液波飜
披香簾捲之語余讀唐上官儀初春詩步輦出披香清
歌臨太液乃知上官儀已嘗對之豈始耆卿耶隋庾信
春賦宜春苑中春已歸披香殿裏作春衣長安有宜春
宫此又以宜春對披香矣
　　　謝惠含桃謝惠茶詩
韓致光昭宗時以翰林承㫖謫嶺表道湖南謝人惠含
桃詩末章云金鑾歲歲長宣賜忍淚㸔天憶帝都自注
云毎歳初進之後先宣賜學士韓子蒼謝人惠茶云白
髮前朝舊史官風爐煑茗暮江寒蒼龍不復從天下拭
淚㸔君小鳳團自注云史官月賜龍團意雖本致光而
語工
　　　門雀屋烏宣室茂陵
張天覺既相謝表有云十年去國門前之雀可羅一日
歸朝屋上之烏亦好徽宗親題於所御扇然丁晉公詩
固嘗云屋可占烏曽貴仕門堪羅雀稱衰翁矣王元之
黄州上任謝表云宣室鬼神之問敢望生還茂陵封禪
之書巳期身後亦出於杜子美竟無宣室召徒有茂陵
求之語前輩不以為嫌者葢文勢事情自須如此也
　　　相望落落如星辰
王直方詩話謂東坡送李公擇云有如長庚月到曉不
收明贈參寥云故人各在天一角相望落落如星辰任
師中挽詞云相㸔半作星辰没可憐太白與殘月而蘇
黄門送退翁守懐安亦云我懐同門客勢若曉天星其
後學者尤多用此以上皆王説余按古樂府徐朝云兩
頭纎纎月初生半白半黒眼中睛腷腷膞膊雞初鳴磊
磊落落向曙星故劉夢得作韋處厚集序亦云古今相
望落落然如騎星辰乃知二蘇所用本古樂府豈直方
忘之耶
　　　猿啼三聲淚沾衣
川峡記行者歌曰巴東三峽猿鳴悲猿啼三聲淚沾衣
故古樂府有巫峡長猿鳴三聲淚沾裳陳蕭詮夜猿啼
詩斷章云别有三聲淚沾裳竟不窮故子美詩聴猿實
下三聲淚
　　　身輕一鳥過
歐陽文忠公詩話陳公時得杜集至蔡都尉身輕一鳥
下脱一字數客補之各云疾落起下終莫能定後得善
本乃是過字其後東坡詩如觀老杜飛鳥句脱字欲補
知無縁山谷詩百年青天過鳥翼東坡詩百年同過鳥
皆從而效之也余見張景陽詩云人生瀛海内怱如鳥
過目則知老杜葢取諸此況杜又有貺栁少府詩余生
如過鳥又云愁窺髙鳥過景陽之詩梁氏取以入選杜
贈驥子詩熟精文選理則其所取亦自有本矣如贈韋
左丞詩皆倣鮑明逺東武吟主人且勿喧賤子歌一言
然古詠香爐詩四座且勿喧願聴歌一言
　　　牛𢃄寒鴉過别村
張芸叟詩夕陽牛背無人卧帶得寒鴉兩兩歸與東坡
所記蘇叔黨詩葉隨流水歸何處牛帶寒鴉過别村與
張詩相類
　　　學詩如學仙時至骨自換
鮑慎由答潘見素詩云學詩比登仙金膏換凡骨葢用
陳無己答秦少章學詩如學仙時至骨自換之句
　　　水從樓前來中有美人淚
晁元忠西歸詩安得龍山潮駕回安河水水從樓前來
中有美人淚山谷和答云熱避惡木隂渴辭盜泉水曽
回勝母車不落抱玉淚晁氏猛虎行皦皦壮士意人生
髙唐觀有情何能巳韓子蒼取其意以代葛亞卿作詩
云君住江濱起柂樓妾居海角送潮頭潮中有妾相思
淚流到樓前更不流唐孫叔向有經昭應温泉詩云一
道泉流遶御溝先皇曽向此中遊雖然水是無情物也
到宫前咽不流子蒼末句乃用孫語
　　　到海止十里過山應萬重
青箱雜記謂寇萊公少時有詩送人云到海止十里過
山應萬重遂兆晚年之䜟余以為非是葢萊公效于武
陵詩耳于别故人云過楚水千里到秦山幾重然國史
萊公本傳乃云準至雷州吏以圗經獻視其四至云東
南門至海岸十里準恍然曰吾少時有云到海祗十里
過山應萬重豈偶然耶所載與青箱雜記不同
　　　金鴨無烟却有香
秦少章詩燭花漸暗人初睡金鴨無烟却有香魏道輔
詩博山燒沈水烟盡氣不滅日暮白門前楊花散成雪
與少章詩意同
　　　友于
洪駒父詩話謂世以兄弟為友于子姓為貽厥歇後語
也杜子美詩云山鳥山花皆友于子美未能免俗何耶
予以為不然按南史劉湛友于素篤北史李謐事兄盡
友于之誠故陶淵明詩云一欣侍温顔再喜見友于子
美葢有所本耳子美上太常張卿詩亦云友于皆挺拔
　　　横陳
荆公詩日髙青女尚横陳潮回洲渚得横陳横陳二字
首見楞嚴經及宋玉諷賦前輩以用横陳始於荆公非
也陸龜蒙薔薇詩云倚牆當户自横陳致得貧家似不
貧沈約夢見美人詩云立望復横陳忽覺非在側見玉
䑓新詠
　　　據槁梧
荆公詩各據槁梧同不寐偶然聞雨落階除唐李嘉祐
詩據梧聴好鳥行藥寄名花莊子據槁梧而瞑
　　　崔䕶詩
唐獨孤及和贈逺詩云憶得去年春風至中庭桃李映
瑣窗美人瑟瑟對芳樹玉顔亭亭與花雙今年新花如
舊時去年美人不在兹借問離居恨深淺祗應獨有庭
花知此詩與崔䕶詩意無異
　　　幾度雨來成惡熱一番風過有新涼
李太白詩云幾度雨來成惡熱一畨風過有新凉劉莘
老子劉企字斯立龍山寺詩亦云急雨欲來先暑氣凉
風已過却秋聲詩意雖同然皆佳句
　　　青裙白面初相識
陳去非茶花詩後兩句云青裙白面初相識十月茶花
滿路開葢用白樂天江岸梨花詩意梨花有思縁和葉
一樹江頭惱殺君最似孀閨少年婦白粧素面碧紗裙
　　　手滑
蘇子由龍川别志慶厯中刧盜張海将過髙郵知軍姚
仲約度不能禦喻軍中富民出金帛市牛酒使人迎勞
且厚遺之海悦徑去不為暴富鄭公議欲誅仲約范文
正欲宥之爭於上前仁宗從之富公愠曰方今患法不
舉而多方沮之何以整衆范公密告之曰祖宗以來未
嘗輕殺臣下此盛徳事奈何欲輕壊之且吾與公在此
同僚之間同心者有幾雖上意亦未知所定也而輕導
人主以誅戮臣下他日手滑雖吾輩亦未敢自保也富
公終不以為然及二公跡不安范公出按陕西富公出
按河北范公因自乞守邊富公自河北還及國門不許
入未測朝廷意比夜傍徨不能寐遶牀歎曰范六丈聖
人也余考資治通鑑唐武宗賜劉宏逸薛季稜死又遣
使就潭州誅楊嗣復及李珏杜悰奔馬而見李德裕曰
天子少年新即位兹事不宜手滑德裕曰與崔珙崔鄲
陳夷行三上奏乃釋之乃知范公所言者楊嗣復等公
案耳世有肆行胷臆者多以紙上語為不足用以今觀
之是否益可見矣
　　　覩木興嘆
魏文帝栁賦在余年之二七植斯栁乎中庭始圍寸而
髙尺今連拱而九成桓北伐經金城見為瑯琊時種栁
皆已十圍慨然曰木猶如此人何以堪乃知覩木而興
嘆代有之矣按廣人物志載蘇頲年五歲裴談過其父
試誦庾信枯樹賦頲避談字易其韻曰昔年移栁依依
漢隂今㸔揺落悽愴江潯樹猶如此人何以任文忠公
詩云人昔共遊今孰在樹猶如此我何堪荆公詩道人
從南來問松我東崗舉手指屋脊云今如許長劉斯立
詩云麥壠漫漫宿藁黄新苗寸寸未禁霜手中馬箠餘
三尺想見歸時如許長意皆相㳂以生也
　　　金谷樓危到地香
前輩稱宋莒公賦落花詩其警句有漢臯珮冷臨江失
金谷樓危到地香之句葢本於唐張泌惜花詩㸔多記
得傷心事金谷樓前委地時其弟景文公同賦云将飛
更作回風舞已落猶成半面妝亦本於李賀殘絲曲云
落花起作回風舞榆莢相催不知數
　　　春在先生杖屨中
西清詩話記周邦彦祝壽詩化行禹貢山川外人在周
公禮樂中余以為此乃摸冩東坡刁景純藏春塢詩年
抛造物甄陶外春在先生杖屨中是也
　　　斑斑
文忠公詩小雨斑斑作燕泥東坡詩小雨斑斑未作泥
山谷詩潤花小雨斑斑
　　　一意兩用
樂天自從苦學空門法銷盡平生種種心唯有詩魔降
未得每逢風月一閒吟又云人各有一癖我癖在章句
萬縁皆己銷此病獨未去此意凡兩用也太白舉杯邀
明月對影成三人又云獨酌勸孤影此意亦兩用也然
太白本取淵明揮杯勸孤影之句
　　　蜀葵詩
劉禹錫嘉話載陳標蜀葵詩能共牡丹爭幾許得人憎
處只縁多雜俎載貞元中牡丹已多栁渾詩近來無奈
牡丹何數十千錢買一窠今朝始得分明見也共戎葵
較幾多二詩意相似
　　　屋簷斜入一枝低
唐張謂詩櫻桃解結垂簷子楊栁能低入户枝迺悟林
和靖梅詩屋簷斜入一枝低之句所本
　　　秋去暑無權
張文潜明道雜志記一詩云秋去暑無權以為意新而
韻工予見邵堯夫云春陽得權故多旱秋隂得權故多
雨
　　　醉鄉閒處日月鳥語花間管絃
蔡絛西清詩話云黄魯直貶宜州謂其兄元明曰庭堅
筆老矣始悞抉章摘句為難要當於古人不到處留意
乃能聲出衆上元明問其然曰庭堅六言近詩醉鄉間
處日月鳥語花間管絃是也此優入詩家藩閫宜其名
世如此以上皆蔡語余按此説出於魯直是否雖未敢
必然上句本於唐皇甫松醉鄉日月發之意下句本於
唐崔湜應制詩庭際花飛錦繡合枝間鳥囀管絃同
　　　門外緑楊春繋馬牀前紅燭夜呼盧
晏叔原長短句云門外緑楊春繫馬牀前紅燭夜呼盧
葢用樂府水調歌云户外碧潭春洗馬樓前紅燭夜迎
人然叔原之辭甚工
　　　雲破月來花弄影
張子野長短句雲破月來花弄影徃徃以為古今絶唱
然予讀古樂府唐氏瑶暗别離云朱絃暗斷不見人風
動花枝月中影意子野本此
　　　應聲蟲
陳正敏遯齋閒覽載楊勔中年得異疾每發言應答腹
中有小聲效之數年間其聲寖大有道士見而驚曰此
應聲蟲也乆不治延及妻子宜讀本草遇蟲不應者當
取服之勔如言讀至雷丸蟲忽無聲乃頓餌數粒遂愈
正敏其後至長汀遇一匄者亦有是疾環而觀者甚衆
因教之使服雷丸匄者謝曰某貧無他技所以求衣食
于人者唯藉此耳以上皆陳所記予讀唐張鷟朝野僉
載云洛州有士人患應病語即喉中應之以問善醫張
文仲張經夜思之乃得一法即取本草令讀之皆應至
其所畏者即不言仲乃録取藥合和為丸服之應時而
止乃知古有是事
　　　草忘憂花含笑
冷齋夜話云丁晉公草解忘憂憂底事花能含笑笑何
人不若東坡花如識面長含笑鳥不知名時自呼然丁
詩本取唐人徐振雷塘詩花憶所為猶自笑草知無道
更應荒毛詩焉得諼草釋者以諼草可以解人之憂耳
今丁詩乃以草憂底事何耶然善論詩者不當如此
　　　回眸一笑百媚生
白樂天長恨歌云回眸一笑百媚生六宫粉黛無顔色
葢用李太白應制清平樂詞云女伴莫話孤眠六宫羅
綺三千一笑皆生百媚宸遊教在誰邊
　　　身事未知何日了
近時稱陳去非詩案上簿書何日了樓頭風月又秋來
之句或者曰此東坡官事無窮何日了菊花有信不吾
欺耳予以為本唐人羅鄴僕射陂晚望詩身事未知何
日了馬蹄唯覺到秋忙
　　　舜不窮其民論
元祐中省試舜不窮其民論劉棠召美首選其警句云
桀紂以淫虐窮幽以貪殘窮厲以監謗窮戰國以侵伐
窮秦皇以督責窮漢武以奢侈窮晉以夷秋窮隋以巡
幸窮明皇以隠户剰田窮徳宗以間架税屋窮東坡見
之大加歎賞以其不類時文因以劉窮呼之然予以劉
召美此意本孫樵耳孫樵與賈秀才書云揚雄以法言
太元窮元結以浯溪碣窮陳拾遺以感遇詩窮王勃以
宣尼廟碑窮玉川子以月蝕詩窮杜甫李白王江寧皆
相望於窮者也
　　　望斗氣沈龍已化置芻人去榻猶懸
豫章事實王勃序之詳矣題詠此邦者徃徃採之晏元
獻云望斗氣沈龍已化置芻人去榻猶懸陶邕州云劒
待張華時已晚榻延徐孺禮應疎此二聨全是龍光射
牛斗之墟徐孺下陳蕃之榻也宋綬公垂云江涵帝子
翬飛閣山際真君鶴馭天不襲陳迹甚可佳也
　　　處事無心覺累輕
東萊先生吕居仁詩云忍窮有味知詩進處事無心覺
累輕李成季已嘗云靜疑多事非求福老覺無心勝攝
生二詩雖相似然皆佳作也
　　　春水碧於天
温庭筠樂府春水碧於天畫船聴雨眠皮日休松陵集
詩云漢水碧於天南荆廓然秀豫章取以作演雅云
江南野水碧於天中有白鷗閒似我
　　　蓬生麻中
荀卿曰蓬生麻中不扶而直蘭槐之根是為芷其漸之
滫葢本於曽子制言曰蓬生麻中不扶乃直白砂在泥
與之皆黒
　　　蓄不吠之犬
東坡上神宗書曰養猫以待䑕不可以無䑕而蓄不捕
之猫蓄狗以防姦不可以無姦而蓄不吠之狗葢取北
史宋遊道傳楊遵彦曰譬之蓄狗本取其吠今以數吠
殺之恐将來無復吠狗
　　　開簾風動竹
唐李益竹窗聞風早發寄司空曙詩云微風驚暮坐窗
牗思悠哉開門復動竹疑是故人來時滴枝上露稍霑
堦上苔幸當一入幌為拂緑琴埃異聞集霍小玉傳為
開簾風動竹改一風字遂失詩意然此句乃襲樂府華
山畿詞耳詞云夜相思風吹窗簾動言是所歡來通典
云江南以情人為歡
　　　山流細沫擁浮花
沈君攸羽觴飛上苑云石徑斷絲闌蔓草山流細沫擁
浮花外史檮杌載張蠙詩牆頭細雨垂纎草水面回風
聚落花葢本於沈耳
　　　日暮碧雲合佳人殊未來
江文通有擬湯惠休詩云日暮碧雲合佳人殊未來葢
用魏文帝秋胡行云朝與佳人期日夕殊不來梁武帝
鼓角横吹曲云日落登雍䑓佳人殊未來梁沈約洛陽
道云佳人殊未來薄暮空徙倚二人所用又襲江也江
齊人
　　　啼猿樹
杜詩影著啼猿樹魂飄結蜃樓葢用盧照隣巫山髙云
莫辨啼猿樹徒㸔神女雲
　　　時送紅梅一陣香
李方叔喜吳可小詩東風可是閒來徃時送紅梅一陣
香殊不知張芸叟酴醿詩亦云晚風亦自知人意時去
時來管送香
　　　谷口未斜日數峯生夕隂
蔡絛西清詩話取權僧谷口未斜日數峯生夕隂之句
然唐宋之問詩云日落西山隂衆草起寒色權實取此
沈約登元暢樓詩亦云雲生嶺乍黒日下溪半隂宋景
文公過行慶關詩云雲生全嶺失日隠半崖隂宋全用
沈詩也梁庾肩吾詩云塵飛逺騎没日徙半峯寒庾沈
同時人
　　　臨清流而賦詩
陶淵明歸去來辭云登東臯以舒嘯臨清流而賦詩葢
用嵇叔夜琴賦云背長林翳華芝臨清流賦新詩
　　　日月跳躑
元微之遣興云日月東西跳又云光隂本跳躑又答胡
靈之詩序云日月跳躑於今行二十年矣幾與退之日
月如跳丸大同小異也杜牧之寄韓乂云跳丸日月十
經秋又送孟池云月於何處去日於何處來跳丸相趁
走葢用退之意元微之憶逺曲云水中書字無字痕白
樂天新昌新居云浮榮水畫字意又相類
　　　海風吹不斷江月照還空
顧况喜白樂天送友人原上草詩野火燒不盡春風吹
又生乃是李太白瀑布詩海風吹不斷江月照還空
　　　堯舜性仁賦
劉輝堯舜性仁賦其警句曰靜而延年獨髙五帝之壽
動而有勇形為四罪之誅葢本於范文正堯舜率天下
以仁賦内睦九族善隣之志咸和外黜四㓙有勇之風
遐振
　　　滿地江湖春入望連天章貢水爭流
徐師川有陪李泰發登洪州南樓詩云十年不復上南
樓直為干戈作逺遊滿地江湖春入望連天章貢水爭
流青雲聊爾居金馬紫氣還應射斗牛公是主人身是
客舉觴登望得無愁唐劉長卿有和樊使君登潤州城
樓詩云山城迢遞敞髙樓露冕吹鐃居上頭春草連天
隨北望夕陽浮水共東流江田漠漠全吳地野樹蒼蒼
故楚州王粲尚為南郡客别來何處更銷憂徐之詩絶
類長卿其間一聨如出一手也然宋仲安有放船下湖
口詩云此地側身徒北望余生乗興復東流乃是全用
劉詩也
　　　韓退之學文而及道
程正叔云韓退之晚年所為文所得甚多學本是修徳
有徳然後有言退之却是倒學了因學文求所未至遂
亦有所得然此意本吳子經耳子經法語曰古之人好
道而及文韓退之學文而及道子經名孝宗歐陽文忠
公嘗有詩送吳生者也荆公與之論文甚著臨川人
　　　衰顔紅易借髮短白難遮
程文簡公有飲酒戴花詩云衰顔紅易借髪短白難遮
乃知陳無己髪短愁催白顔衰酒借紅葢本諸此
　　　定命論
東陽胡百能跋邵徳升分定録云先君嘗言人生所享
厚薄各有定分世有以智力取者自謂已能徃徃不顧
名義殊不知皆其分所固有初不可毫末加也所可加
者徒得小人之名而不悟悲夫百能佩服斯訓未嘗不
以語朋舊也以上皆胡百能説予按宋顧凱之常以為
人禀命有定分非智力所移唯應恭巳守道信天任運
而闇者不達妄意僥倖徒虧雅道無關得喪乃以其意
命弟子原著定命論以釋之乃知胡所説凱之之意也
　　　此心安處便是吾鄉
東坡作定風波序云王定國歌兒曰柔奴姓宇文氏定
國南遷歸余問柔廣南風土應是不好柔對曰此心安
處便是吾鄉因用其語綴詞云試問嶺南應不好却道
此心安處是吾鄉余嘗以此語本出於白樂天東坡偶
忘之耳白吾土詩云身心安處為吾土豈限長安與洛
陽又出城留别詩云我生本無鄉心安是歸處又重題
詩云心泰身寧是歸處故鄉可獨在長安又種桃杏詩
云無論海角與天涯大扺心安即是家
　　　天際識歸舟
梁王僧孺中川長望詩云岸際樹難辨雲中鳥易識葢
全用謝元暉天際識歸舟雲中辨江樹而不及也梁元
帝詩云逺村雲裏出遥船天際歸亦效元暉而逺勝僧
孺
　　　庭草無人隨意緑
唐劉餗隋唐嘉話載隋煬帝為燕歌行羣臣皆以為莫
及王胄獨不下帝因此被害而帝誦其句云庭草無人
隨意緑能復道耶然予讀周庾信蕩子賦曰遊塵滿牀
不用拂細草横階隨意生乃知王胄庭草無人隨意緑
葢取諸此以之喪命豈不枉哉
　　　玉斧修成寳月團
荆公詩玉斧修成寳月團月邊仍有女乗鸞青冥風露
非人世鬢亂釵横特地寒江淹詠扇詩畫作秦王女乗
鸞向烟霧非止用蕭史事也玉斧事見酉陽雜俎
　　　緑楊樓外出秋千
晁无咎評樂章歐陽永叔浣溪沙云堤上遊人逐畫船
拍堤春水四垂天緑楊樓外出秋千要皆妙絶然只一
出字自是後人道不到處余按唐王摩詰寒食城東即
事詩云蹴踘屢過飛鳥上秋千競出垂楊裏歐公用出
字葢本此
　　　雪裏梅將春信來
前輩詩話稱李成季詩日邊鴈帶臘寒去雪裏梅将春
信來以為美然唐人曹松除夜已嘗云半夜臘因風捲
去五更春被角吹來
　　　龍燭影中猶是臘鳯簫聲裏已吹春
西清詩話謂蔡元長春帖子龍燭影中猶是臘鳯蕭聲
裏已吹春薦紳類能傳誦以為蔣穎叔作非也予以為
此一聨全是方干除夜詩寒燈短焰方燒臘畫角殘聲
已報春
　　　富鄭公之言出於元璹
東坡撰富鄭公神道碑載公奉使語曰且北朝與中國
通好則人主專其利而臣下無所獲若用兵則利歸臣
下而人主任其旤故北朝諸臣各勸用兵者此皆為其
身謀非國計也又曰契丹君臣至今誦其語守其約不
忍敗者以其心曉然知通好用兵利害之所在也予按
唐鄭元璹謂頡利曰漢與突厥風俗各異漢得突厥既
不能臣突厥得漢復何所用且抄掠資財皆入將士在
於可汗一無所得不如和好國家必有重賚幣帛皆入
可汗坐受利益頡利納其言即引還乃知鄭公之言皆
出於元璹
　　　春風朝夕起吹緑日日深
孟東野連州吟云春風朝夕起吹緑日日深乃悟荆公
春風日日吹香草山北山南路欲無所自
　　　明月空為兩地愁
雲齋廣録云二宋以文章齊名天下子京守蜀日有詩
云碧雲謾有三年信明月空為兩地愁其後卒不入兩
地人以為䜟予以子京用何遜與胡興安夜别詩念此
一筵笑分為兩地愁廣録之論不知所自也
　　　馬嵬詩
唐闕史稱鄭相畋吟馬嵬詩云明皇迴馬楊妃死雲雨
雖亡日月新終是聖朝天子事景陽宫井又何人觀者
以為真輔國之句予以為畋葢取杜詩不聞夏商衰中
自誅褒妲之意
　　　寧人負我無我負人
魏曹操有寧我負人無人負我之語本朝榮陽吕原明
乃云中年嘗書壁以自警曰寧人負我無我負人後觀
晁少𫝊碎金巳前有此兩句所謂先得我心之所欲者
然昔麴粥説羅仇以主上荒耄信䜛不若勒兵向西平
羅仇曰誠如汝言然吾家世以忠義著於西土寧使人
負我我不忍負人也乃知晁少傅之前羅仇已有此語
羅仇西涼羌胡耳能發此語尤可貴也見晉記
　　　細數落花因坐久緩尋芳草得歸遲
前輩讀詩與作詩既多則遣辭措意皆相縁以起有不
自知其然者荆公晩年閒居詩云細數落花因坐乆緩
尋芳草得歸遲葢本於王摩詰興䦨啼鳥緩坐乆落花
多而其辭意益工也徐師川自謂荆公暮年金陵絶句
之妙傳天下其前兩句與渠所作云細落李花那可數
偶行芳草步因遲偶似之邪竊取之邪善作詩者不可
不辨予嘗以為王因於唐人而徐又因於荆公無可疑
者但荆公之詩熟味之可以見其間適優游之意至於
師川則反是矣
　　　背秋轉覺山形瘦新雨還添水面肥
雪浪齋日記云背秋轉覺山形瘦新雨還添水面肥漁
隠叢話云山形瘦之語古今少有道者予嘗記唐人一
聨而忘其名云山自古來和石瘦水因秋後漾沙清前
詩葢出於此而不及也
　　　張良與四皓書韓退之與李渤書
商芸小説載張良所與商山四皓書曰良白仰惟先生
秉超世之殊操身在六合之間志凌造化之表但自大
漢受命禎靈顯集神母告符足以宅兆民之心先生當
於此時耀神爽乎雲霄濯鳳翼於天漢使九門之外有
非常之客北闕之下有神氣之賓而淵潜山隠竊為先
生不取也良以頑薄承乏忝官所謂絶景不御而駕服
駑駘方今元首欽明文思百揆之佐立則延首坐則引
領日仄而方丈不御夜眠而閶闔不閉葢皇極須日月
以揚光后土待嶽瀆以導滯而當聖世鸞鳳林棲不翔
乎太清騏驎嶽遁不涉乎郊藪非所以寧八荒尉六合
也不得侍省展布腹心畧寫至言想望翻然不猜其意
張良白余觀韓退之所與李渤書其規模步驟殆與之
為一矣
　　　蒨桃贈歌者詩
翰府名談載寇萊公妾蒨桃贈歌者詩云一曲清歌一
束綾美人猶似意嫌輕不知織女寒窗下幾度抛梭織
得成予嘗記南唐李詢贈織錦詩云札札機聲曉復晡
眼穿力盡意何如美人一曲成千賜心裏猶嫌花樣疎
蒨桃詩意本此而不及也
　　　山蟬𢃄響穿疎户
前輩稱蘇子美詩山蟬帶響穿疎户野蔓延青入破窗
葢出於唐方千詩鶴盤逺勢投孤嶼蟬曳殘聲過别枝
　　　紅生白熟生碧熟紅
侯鯖録云東坡謂世之對偶如紅生白熟手文脚色二
對無復加也然予嘗記唐羅虬詩云窗前逺岫懸生碧
簾外殘霞掛熟紅然則羅虬已用生碧對熟紅矣
　　　更無一箇是男兒
前蜀王衍降後唐王承㫖作詩云蜀朝昏主出降時銜
璧牽羊倒繫旗二十萬人齊拱手更無一箇是男兒其
後花蘂夫人記孟昶之亡作詩云君王城上豎降旗妾
在深宫那得知二十萬人齊解甲更無一箇是男兒陳
無己詩話載之乃知㳂襲前作
　　　㳂襲不失為佳
詩人有㳂襲而不失為佳者張曙途中聞蟬前四句云
毎歲聴蟬處那将此際同孤村寒色裏野店夕陽中李
中正聞子規前四句云何處正當聞聲聲欲斷魂暖風
芳草岸殘日落花村蒋鈞孤鴈後四句云葦岸風吹雨
沙汀月照霜還同我兄弟零落不成行
　　續添
　　　薏苡芎藭
張右史耒晝卧口占云病栽薏苡無勞謗濕要芎藭不
待廋東坡亦云巧語屢曽傷薏苡廋辭那復託芎藭
　　　夢魂香
黄季岑言一士人詩云啼月杜鵑喉舌冷宿花蝴蝶夢
魂香葢自唐趙嘏發之趙云松島鶴歸書信絶橘洲風
起夢魂香
　　　二詩相類
唐崔惠童宴城東莊詩云一月人生笑幾回相逢相值
且銜盃眼㸔春色如流水今日花紅昨日開杜子美詩
不須聞此意慘愴生前相遇且銜盃二詩相類第不知
崔為何時人
　　　褒公鄂公
杜子美贈曹将軍霸詩凌烟功臣少顔色将軍下筆開
生面良相頭上進賢冠猛将腰間大羽箭褒公鄂公毛
髮動英姿䬃爽來酣戰鄂公謂尉遲敬徳褒公謂段志
元也故東坡贈寫真何充詩黄冠野服山家容意欲置
我山巖中勲名将相今何限徃寫褒公與鄂公鮑慎由
謝傳神蔡景直詩馳譽丹青有古風筆端及我未宜蒙
雲䑓麟閣遥相望徃寫褒公與鄂公用東坡語尤為無
功
　　　三詩皆用清渾字
東坡送魯元翰詩皎皎千丈清不如尺水渾陳後山次
韻東坡詩信有千丈清不如一尺渾參寥詩乍為含垢
千尋濁不作驚人一掬清
　　　詠荷花
胡仔苕溪詩話以詞句欲全篇皆好極為難得如賀方
回淡黄楊栁帶棲鴉秦處度藕葉清香勝花氣二句寫
景詠物可謂造微入妙然予見劉忠肅莘老巳言之矣
湖上口號云緑荷深不見湖光萬柄清風動晩凉莫恨
紅葩猶未爛葉香元自勝花香
　　　服藥不如獨卧
世所傳道書雜載神仙秘訣有云服藥千朝不如獨寢
一宵此最有理予近讀顧况琴客詩云服藥不如獨自
眠從他别嫁一少年乃知古有此語然太平廣記彭祖
傳云服藥百裹不如獨卧又知道書本此
　　　繫日
白樂天既無長繩繫白日又無大藥駐朱顔葢本陳沈
炯幽庭賦那得長繩繫白日年年月月俱如春然江總
歲暮還宅詩亦云長繩豈繫日濁酒傾一杯
　　　東坡作夏侯太初論
王立之詩話記東坡十歲時老蘇令作夏侯太初論其
間有人能碎千金之璧不能無失聲於破釡能搏猛虎
不能無變色於蜂蠆之語老蘇愛之以少時所作故不
傳然東坡作顔樂亭記與㸃䑕賦凡兩次用之以上皆
王記余按晉劉毅傳鄒湛曰猛獸在田荷戈而出凡人
能之蜂蠆作於懐䄂勇夫為之驚駭出於意外故也乃
知東坡意發於此
　　　杜甫取李陵詩
杜詩思家步月清宵立憶弟㸔雲白日眠又云别時孤
雲今不飛時復㸔雲淚横臆葢取李陵别蘇武詩云仰
視浮雲馳奄忽互相踰長當從此别且復立斯湏
　　　知爾不能舉
韓子蒼送王棁詩末章云虚作西清老從臣知爾才華
不能舉王摩詰送丘為云知爾不能薦羞稱獻納臣
　　　董穎襲陳知黙詩
洪景盧夷堅乙志記董穎詩雲壑醸成千嶂雨風蘋吹
老一川秋上句葢襲陳知黙詩耳陳云雲埋山麓藏秋
雨葉脱林稍帶晩風
　　　東坡本李端詩
東坡詩白水滿時雙鷺下午隂清處一蟬鳴唐李端茂
陵山行陪韋金部詩云盤雲雙鶴下隔水一蟬鳴東坡
本此
　　　陸詩出韓子蒼
韓子蒼作絶句天寒候鴈作行逺沙晚浴鳬相對眠松
醪朝醉復暮醉江月上弦仍下弦陸龜蒙别墅懐歸云
題詩朝憶復暮憶見月上弦還下弦韓所出也
　　　得茶三昧
錢塘南屏謙師妙於茶事東坡贈之詩云道人曉出南
屏山來試㸃茶三昧手劉貢父亦贈詩云瀉湯舊得茶
三昧覓句還窺詩一斑
　　　詹光茂妻寄逺詩
蔡寛夫記天聖中孫冕載詹光茂妻寄逺詩云錦江江
上探春回消盡寒冰落盡梅爭得兒夫似春色一年一
度一歸來迺知惟有舊時王謝燕一年一度到君家所
本
　　　葛敏修用陳况詩
葛敏修南華竹軒絶句獨拳一手支頤卧偷眼㸔雲生
未生葢用五代時陳況詩醒眼㸔諸峯白雲開又集然
唐吳融亦有深感卞峯顔色好晚雲纔散又當門之句
　　　古有瑣語
唐孫光憲有北夢瑣言按晉書太康二年汲郡人不準
盜發魏㐮王墓或言安釐王冡得竹書數十車其瑣語
十一篇乃知古已有瑣語
　　　語有神助
吕氏詩事録云郭祥正有句云明月随人渡流水王介
甫愛之曰此言如有神助余記范文正公詩云多情是
明月相逐過江來乃知郭本此
　　　皮日休白蓮詩
東坡嘗喜皮日休白蓮詩無情有恨何人見月曉風清
欲墜時謂決非紅蓮詩然李賀新笋云無情有恨何人
見露壓烟啼千萬枝乃知皮取此
　　　不去吕后為惠帝計
老蘇明允論漢髙祖云不去髙后者以吕氏佐帝定天
下為大臣素所畏服獨此可以鎮壓其邪心以待嗣子
之壯故不去吕后者為惠帝計也云云余按唐李徳裕
羊祐留賈充論云漢髙不去吕后亦近於此漢髙嬖戚
姬愛如意思其久安之計至於悲歌不樂豈不知除去
吕后必無後禍況吕后年長有過稀復進見漢髙棄之
如去塵垢實以惠帝闇弱必不能自攬權綱其将相皆
平生故人俱起豐沛非吕后剛强不能臨制所以存之
為社稷也乃知老蘇本此
　　　韓子蒼作善清真贊
韓子蒼作草堂和尚善清真賛云蓬鬆頭卓削耳一生
説法牙無水云云葢用東坡題王靄如來出山相云頭
鬅鬙耳卓削適從何處來碧色眼有角明星未出萬象
間外道妖魔猶奏樂錯不錯安得無上菩提成等正覺
東坡集不載此文
　　　陸農師取杜子美詩
王荆公父子俱侍經筵陸農師以詩賀云潤色聖猷雙
孔子燮調元化兩周公議者為太過然不知取杜子美
送薛明府詩侍臣雙宋玉戰䇿兩穣苴
　　　陳去非黄巢詩意同
陳去非衡嶽道中詩客子山行不覺風龍吟虎嘯滿山
松綸巾一幅無人識勝業門前聴午鐘按唐黄巢既敗
為僧投張全義舍於南禪寺有冩真絹本巢題詩其上
云猶憶當年草上飛鐵衣脱盡掛僧衣天津橋上無人
識獨倚欄干㸔落暉去非詩意同
　　　澄江一道
東萊先生吕居仁愛豫章少年時作泰和縣樓詩木葉
千山天逺大澄江一道月分明然白樂天亦有江樓夕
望詩云燈火萬家城四畔星河一道水中央之句
　　　洗天風雨
藝祖聞蜀人詩云煩暑鬱蒸無處避洗天風雨幾時來
曰此蜀人思我之來也此乃蜀人朱長文詩然唐許昌
節度使薛能漢南春望詩已有自古浮雲蔽白日洗天
風雨幾時來之句
　
　
　
　
　
　
　能改齋漫録卷八
欽定四庫全書
　能改齋漫録卷九
　　　　　　　　　　　　　宋　吳曽　撰
　　地理
　　　石頭之名有二
韓退之有次石頭驛寄江西王十中丞閣老詩故今洪
州石頭驛皆以為證大觀三年汪藻彦章為江西提學
作石頭驛記云自豫章絶江而西有山屹然並江而出
曰石頭渚世以為殷洪喬投書之地晉史及世説稱洪
喬為豫章太守去都日得書百餘函次石頭悉投之江
中逮今且千歲而洪喬之名與此山俱傳石頭於他書
無所見以圗志考之唯唐武徳中嘗以豫章之西境為
西昌縣俾縣令治其地葢今石頭是也及觀韓退之次
石頭驛寄江西王中丞詩則自晉以來知其為石頭至
退之時又知其嘗為驛也其大畧如此後又云自洪喬
而知有此山至退之而驛之名始傳然則石頭之名汪
彦章徇流俗之失竟以為洪喬投書之地失之矣予嘗
考之葢江南有兩石頭鍾山龍蟠石頭虎踞與夫王敦
蘇峻之所據者此隷乎金陵者也佘孝頃與蕭勃即石
頭作兩城二子各據其一此豫章之石頭也洪喬為豫
章太守都下人士因其行致書百餘函次石頭皆投之
葢金陵晉室所都都下人士以羨出守故因書以附之
投之石頭謂羨去都而投而非抵豫章而投也後人以
羨嘗守豫章而豫章適有石頭故因石頭之名號投書
渚矣意者将記洪喬之剛介以増重石頭殊不知豫章
之石頭非金陵之石頭按梁廣州刺史蕭勃舉兵踰嶺
聲揺江西新吳洞主余孝頃應之遣其子守郡城自出
豫章勃之别将歐陽頠軍苦竹灘陳武帝遣周文育總
師唾手而禽頠勃時尚居南康麾下聞之斬其首以獻
於是孝頃退走新吳帝遣文育黄法氍討之文育率衆
軍入象牙江捨舟進據三陂卒為豫章内史熊曇朗所
賣無成功南康今䖍州也新吳今奉新縣也三陂今海
昏之墟落也象牙江今𨽻南昌苦竹灘今隷豐城江西
之江兆源於庾嶺而豫章承其下流南康苦竹灘象牙
江葢通一貫者也文育自象牙而趨三陂以今觀之正
得間道葢是時孝頃居新吳其子猶據石頭之舊柵法
氍雖受詔見助而尚駐軍新淦文育若欲徘徊江滸縱
能擒舊柵之豎子曽未擣新吳之巢穴且令屯營於三
陂庶幾法氍順流而應之則首尾薄戰孝頃父子無遺
噍矣不幸姦人得而賣焉予家江西徃來洪撫之間又
以法氍之為郷人也因史冊所書考石頭之誤俯江山
之形勝想古人之所以倚伏徃來者則石頭之險葢有
在矣而終不得與金陵並馳豈非所託非人哉
　　　豫章之名
豫章之名舊矣在江左者有其地而非郡在江南者建
郡而非春秋之時吳王闔閭六年魯定公之二年也楚
嚢瓦伐吳師于豫章吳人見舟于豫章而潜師于巢冬
十月尅楚取居巢又明年吳将入郢其謀臣請因唐蔡
而西冬十一月蔡侯吳子唐侯俱舍舟于淮汭自豫章
與楚夾漢嚢瓦濟漢而陳自小别而至大别吳逆擊敗
之五戰而及郢嘗觀吳都具區今平江之吳縣也楚都
郢今富水也漢水自歸峽接流而為今漢陽軍葢視吳
為東九江自庾嶺兆源而洪州奠其南葢視楚為西居
巢今無為軍也闔閭之六年吳人見舟于豫章而潜師
于巢以明豫章瀕楚而巢邇於吳故得而潜師也小别
大别今鄂州之山漢水視之為東者也八年吳人舍淮
汭而即豫章杜氏以為漢東江北地嚢瓦方且濟漢而
陳於小大之别則春秋之豫章為瀕楚在江夏之間審
矣或者以六年之師因豫章以建州則其地必㳂流之
所而洪之為州葢㳂流者也八年捨舟而即豫章且堅
杜氏之説因以漢東之地為平陸惟有㳂流平陸之異
故以見舟者江南之豫章也殊不知吳視楚為西視江
夏為小西而視洪則南矣見舟所以張軍容也安能逺
託大江之南而不近趨小西之地然則江南之豫章決
無與乎春秋之時明矣
　　　春秋豫章與今不相干
予江西人嘗考今之豫章非春秋之豫章然皆未得其
定説已具於前矣最後予讀杜預孔頴達注疏而後知
予之寡見也按左氏昭公十三年楚師還自徐吳人敗
諸豫章獲其五帥杜預注曰定二年楚人伐吳師于豫
章吳人見舟于豫章而潜師于巢以軍楚師於豫章又
伯舉之役吳人舍舟于淮汭而自豫章與楚夾漢此皆
當在江北淮水南葢後徙在江南豫章又左氏傳定公
四年蔡侯吳子唐侯伐楚舍舟于淮汭自豫章與楚夾
漢杜預曰豫章漢東江北地名孔頴達曰漢書地理志
豫章郡名在江南此則在北者土地名云定公二年楚
人伐吳師于豫章吳人見舟于豫章而潜師于巢吳軍
楚師于豫章又柏舉之役吳人舍舟于淮汭而自豫章
與楚師夾漢此皆在江北淮南葢後徙在江南之豫章
以上皆經傳與注疏所載予以杜孔注疏證江南之豫
章無與於春秋之豫章審矣漢志雖曰髙帝置但年代
闊逺文字殘闕無從考見所徙之年月耳按宋武帝討
劉毅遣王鎮惡先襲至豫章口豫章口去江陵城二十
里乃知春秋之豫章去江陵甚近與今洪州全不相干
　　　戲下有兩音
王觀國學林新編云戲下有兩音前漢髙祖紀沛公已
定關中羽大怒使黥布等攻破函谷關遂至戲下又曰
諸侯罷戲下各就國師古注曰戲音許宜切亦讀曰麾
衛青傳韓説為戲下轉戰灌夫傳馳入吳軍至戲下師
古曰戲大将之旗也讀與麾同又引髙祖紀曰周章西
入關至戲師古曰在新豐縣東今有戲水驛後漢郡國
志京兆新豐東有戲亭以上皆王説余按左氏國語里
草曰幽滅于戲韋氏注曰幽王為西戎所殺戲山在西
周孔頴達曰戲驪山之北水名也皇甫謐曰今京兆新
豐東二十里戲亭是也汲冡書紀年云平王奔西申而
立伯盤以為太子與幽王俱死于戲然則戲之得名春
秋時已著不始於秦漢間也據韋孔所引雖山水不同
要之以戲而兼名山水古來誠多有之不可以一為是
也至觀國謂師古不當以旗戲與地名同音此不足咎
第班固不當稱戲而以下繼之
　　　巴字山水
宋之問送田道士使蜀投龍詩云蜀門風勢斷巴字水
形連又唐人詩云杜宇呼名切巴江學字流然則巴州
因水得名矣予按杜佑通典硤州巴山縣古扞關楚肅
王拒蜀處今縣北有山曲折似巴字因以為名此又以
山似巴字何耶然三巴記閬水東南流曲折三回如巴
字唐人有巴字江賦云初驚蠧蝕龍舟鱗次於波中乍
若螢從漁火星分於渡口乃知山形似巴者非
　　　孟諸
髙適封丘行云我本漁樵孟諸野又平䑓云孟諸薄暮
涼風起又曰朝臨孟諸野按春秋左氏傳僖公二十八
年楚子玉夢河神謂己曰畀余余賜汝孟諸之麋杜預
云孟諸宋藪澤水草之交曰麋予按釋地云十藪宋有
孟諸郭璞曰今在梁國睢陽縣東北周禮職方氏正東
曰青州其澤藪曰望諸禹貢豫州導荷澤被孟豬孔安
國曰孟豬澤名在菏東北水流溢覆被之宋則今梁國
也睢陽是已故鄭氏注亦云望諸在睢陽麋湄通用
　　　有二中牟
中牟有二在河南北之間不可不辨爾雅曰鄭有圃田
郭璞注云今滎陽中牟縣西圃田澤是也趙世家曰獻
侯即位治中牟漢書地理志曰河南郡有中牟縣趙獻
侯自耿徙此又曰三家分晉河南之中牟魏分也通典
曰滎陽郡中牟縣注云漢舊縣有圃田澤荆河州藪也
趙獻侯自耿徙此又趙㐮子時佛肸以中牟叛即此也
北十二里有中牟䑓春秋定公九年左傳曰晉車千乗
在中牟杜預注曰今滎陽有中牟縣迴逺疑非也予按
左氏所謂車在中牟非滎陽之中牟明甚杜預疑之甚
當且晉世方分河南為滎陽郡中牟屬之此地乃在河
南計非晉境所及及三家分晉中牟屬魏則非趙所得
都葢趙獻侯治中牟亦非河南之中牟也考春秋哀五
年趙鞅伐衛圍中牟論語佛肸為中牟宰與定九年晉
車在中牟或别是一中牟當在河北耳臣瓉漢書音義
曰臣瓉按河南中牟春秋之時在鄭之疆内及三卿分
晉則為魏之邦土趙界自漳水以北不及此也春秋衛
侯如晉過中牟案此之中牟不在趙之東也案中牟當
温水之上然則臣瓉亦以河南中牟非此中牟矣今漢
書地理志與通典雜舉而不辨焉使後學不能不疑也
　　　石城
王彦輔石城辨疑曰左太沖謂戎車盈于石城即金陵
之石頭城也世徒知於此而不知郢州之得名亦同也
故酈善長曰沔水南逕石城西城因山以為固者是也
葢晉羊叔子鎮荆州日所立惠帝元康九年分江夏西
部就置竟陵郡至唐武徳四年置郢州於長壽縣是則
今之郢州昔之竟陵郡也以上皆王説予按唐杜佑通
典云郢州今治長壽縣歴代所屬與竟陵郡同二漢屬
江夏郡晉宋以來竟陵郡地梁南司北新二州之境西
魏分屬安州後周分置石城郡後於石城置郢州隋煬
帝初州廢置竟陵安陸二郡唐併二郡為温州後為郢
州或為富水郡然則彦輔所謂武徳四年置郢州於長
壽縣是不察杜佑所謂後周置石城郡後於石城置郢
州耶考治云隋初廢州置郡至唐又併為温州又為郢
州則彦輔止據後來不究其本耳唐書樂志曰石城樂
者宋臧質所作也石城在竟陵質嘗為竟陵郡於城
上眺矚見羣少年歌謡通暢因作此曲古今樂録曰石
城樂舊舞十六人其曲一云生長石城下開窗對城樓
城中諸少年出入見依投葢竟陵之石城其名甚著又
通典云莫愁樂者出於石城樂石城女子名莫愁善歌
謡且石城中有忘愁聲故歌云莫愁在何處莫愁石城
西艇子打兩槳催送莫愁來
　　　辯朐䏰
韓退之作韋處厚盛山十二詩序曰不知其出於巴東
以屬朐䏰也洪慶善辨曰地理志云山南西道聞州盛
山郡本萬世郡義寧二年析巴東之盛山新浦通川郡
之萬世西流置天寳元年更名朐䏰音潤蠢地下濕多
􁚿䏰蟲劉禹錫嘉話云􁚿䏰蚯蚓也常至夜江畔出其
身半跳於空中而鳴上音屈下音忍集韻云􁚿䏰在漢
中俗作朐非是以上皆洪説予按西漢地理志巴郡有
朐忍縣顔師古曰朐音劬後漢郡國志巴郡朐忍縣亦
只作此忍字葢古文借用也又按杜佑通典開州大唐
置或為盛山郡盛山縣漢朐䏰縣地以三書考之葢開
州在唐為盛山在漢為朐䏰也漢書不著其意惟劉禹
錫以其地出􁚿䏰之蟲因以得名禹錫之説亦本許慎
説文云􁚿䏰蟲名漢中有􁚿䏰縣地下多此蟲因以為
名從肉旬聲黄朝英云考其意當作潤蠢􁚿如順切䏰
尺允切與洪氏禹錫所音不同然朝英禹錫慶善三人
偶忘考西漢地理志耳葢師古以朐音劬此不可不辨
　　　辨豪州字誤
洪慶善辨韓退之徐泗豪三州節度掌書記㕔石記曰
豪今誤作濠唐地理志云濠初作豪元和三年刺史崔
公表請其事由是改為濠取水名也退之作記在貞元
十五年尚為豪諸本作濠誤矣以上皆洪説予按杜佑
通典濠州春秋末鍾離子之國至晉僑置徐州安帝時
置鍾離郡宋齊因之兼置徐州梁因之北齊改為西楚
州隋改曰濠州因濠水為名濠音豪煬帝復置鍾離郡
唐武徳八年為濠州或為鍾離郡然則據佑所言初不
見豪字兼亦不本於唐自隋改曰濠州矣況佑所上通
典在貞元十年及稱因濠水為名濠音豪其誤甚明以
此知韓文作濠為是而所以致洪之辨者地理志之失
耳
　　　辨􁇚陵字音
開封府􁇚陵縣距東京一百六十里今􁇚音烟非是按
春秋左氏傳㐮公二十六年鄢陵之役陸徳明音義曰
鄢音偃然春秋魏唐曰鄢漢曰傿後漢晉隋曰􁇚音焉
亦音偃然則二字通用耳
　　　蔣廟鍾山孫陵曲衍
唐徐堅其學甚博所撰初學記載揚雄九州箴内潤州
箴云洋洋潤州江山秀逺蔣廟鍾山孫陵曲衍江寧之
邑楚曰金陵吳齊梁晉六代都興按丹陽記蔣子文為
秣陵尉破賊為賊所殺故吏忽見子文乗白馬如平生
孫權發使封子文為都中侯立廟鍾山因改為蔣山此
箴之所謂蔣廟鍾山也丹陽記云蔣陵因山以為名吳
大帝陵也輿地志以為䑓當孫陵曲衍之傍故蔣陵亭
亦名孫陵亭此箴之所謂孫陵曲衍也然雄死於西漢
之末去此二百餘年矣何以知之又况於六代乎予故
以潤州箴非雄所作甚明
　　　鏡湖
㑹稽鑑湖今避廟諱本謂鏡湖耳輿地志曰山隂南湖
縈帶郊郭白水翠岩互相映發若鏡若圗故正逸少云
山隂路上行如在鏡中遊名始羲之耳李太白登半月
䑓詩亦云水色緑且靜令人思鏡湖終當過江去愛此
暫踟蹰則知湖以如鏡得名無可疑者而梁任昉述異
記以為鏡湖世傳軒轅氏鑄鏡湖邊因得名今有軒轅
磨鏡石尚存石畔常潔不生蔓草恐或不然也陸贄月
照鑑湖賦曰光無不臨故麗天並耀清可以鑑因取鏡
表名乃知湖以如鏡得名審矣
　　　蜀石牛
禹貢華陽黒水惟梁州岷嶓既藝沱潜既道蔡蒙旅平
和夷底績則蜀道與中國通久矣蜀主本紀載秦惠王
謀伐蜀刻五石牛置金其後紿蜀人云能糞金蜀主信
之發卒千人使五丁力士開道致牛於成都秦因遣張
儀等隨石牛以入遂奪蜀焉此事尤近誣蜀人吳師孟
醇翁題金牛驛辨之以詩云唱奇騰怪可刪修爭奈常
情信繆悠禹貢已書開蜀道秦人安得糞金牛萬重山
勢隨坤順一勺天波到海流自哂據經違世俗庶幾同
志未相尤醇翁以通議大夫致仕享年九十
　　　三曲江
曲江有三枚乗七發云觀于廣陵之曲江今蘇州也廣
東有曲江今韶州也司馬相如弔二世賦云臨曲江之
隑州即長安也按唐劉餗傳記云京師芙蓉園本名曲
江園隋文帝以名不正改之故杜子美詩云曲江翠幕
排銀牓又云春日潜行曲江曲七發所謂曲江有弭節
五子之山今胥山在蘇州
　　　澧水
酈元水經曰澧水逕安南縣又東與赤沙湖㑹湖水北
通江南注澧水也故杜子美岳麓山道林二寺行云寺
門南開洞庭野殿脚插入赤沙湖
　　　橘洲
輿地志曰潭州橘洲在郡南對南津常㸔如在下及至
夏水壊山渚洲皆没橘洲獨在故杜子美岳麓山道林
二寺行云橘洲田土仍膏腴然橘洲有二處其一在龍
陽子美之詩所本乃長沙之橘洲距州十里
　　　衡山
東皋雜録云余嘗至泰山見其峯巒巋然獨出而衡山
七十二峯皆平謂之衡葢取此此説大誤晉天文志北斗
魁四星為璇璣杓三星為玉衡湖南衡山葢上承玉衡
分野以得名耳故荆州記云南嶽衡山朱陵之靈䑓太
虚之寳洞上承冥宿銓徳鈞物故名衡山下據離官攝
位火鄉赤帝館其嶺祝融託其陽故號南嶽以此推之
南嶽當玉衡分野可知矣亦猶長沙婺女之類故今山
下有銓徳觀
　　　羊城
髙適送柴司户之嶺外詩云海對羊城濶山連象郡髙
按南郡新書云吳修為廣州刺史未至州有五仙人騎
五色羊負五穀而來今州㕔梁上畫五仙人騎五色羊
為瑞故廣南謂之五羊城又廣州記云六國時廣州屬
楚髙固為楚相五羊銜榖至其庭以為瑞因以五羊名
其地又鄭熊撰番禺雜記云廣州者有五仙騎羊而至
遂名五羊新書與熊所記同惟廣州記為異當有辨其
非是者
　　　赤縣
史記鄒衍著書曰中國於天下八十一分居其一分耳
中國名赤縣神州赤縣神州内自有九州禹之敘九州
是也不得為州數中國外如赤縣神州者有九乃所謂
九州者也晉書載記賛曰自兩京殄覆九土分崩赤縣
成蛇豕之區紫宸遷鼃黽之穴唐有赤尉謂畿縣尉也
杜子美奉先劉少府山水障歌云聞君掃却赤縣圗乗
興遣畫滄洲趣投簡成華兩縣諸子詩云赤縣官曹擁
材傑橋陵詩居然赤縣立䑓榭居苕亭
　　　洞庭橘
世以韋蘇州詩書後欲題三百顆洞庭猶得滿林霜以
韋嘗守蘇遂謂太湖洞庭山産柑橘并以唐吳融序賦
及王維送人赴越州詩風樵若邪路霜橘洞庭秋蘇子
美姑蘇詩洞庭甘熟客分金為據而以洞庭湖為非其
實不然葢洞庭見於吳楚皆産柑橘第湖山為異耳觀
㐮陽記李叔平臨終敕其子曰龍陽洲裏有千頭木奴
及柑橘成歲得絹數十匹審此則龍陽洲正在洞庭矣
又況晉張華詩云橘在湘水側菲陋人莫傳劉瑾甘賦
云傾予節兮湖之區徐陵甘詩云江潭間修竹由古以
來洞庭湖之有橘舊矣故栁毅叩橘而書始傳至若洞
庭山之有橘不讀唐吳融序賦未必其名顯也
　　　赤甲
杜子美卜居於赤甲故有赤甲詩卜居赤甲遷居新又
入宅詩云奔峭背赤甲又黄草詩云赤甲山下行人稀
又自瀼西移居東屯茅屋詩云白鹽危嶠北赤甲古城
東按荆州圗記云魚復縣西北赤甲城東連白帝城西
臨大江然則赤甲葢屬魚復縣也
　　　烏石岡柘岡鹽步門
烏石岡距臨川三十里荆公外家吳氏居其間故與外
氏飲詩云不知烏石岡邊路到老相逢得幾回又遊草
堂寺詩云烏石岡邊繚繞山紫荆細逕水雲間又雜詠
云烏石岡頭躑躅紅江邊栁色漲春風吳氏所居又有
柘岡柘岡故多辛夷荆公詩云柘岡西路花如雪回首
春風最可憐又寄正之詩云試問春風何處好辛夷如
雪柘岡西又贈黄吉父詩云柘岡西路白雲深想子東
歸得重尋亦見舊時紅躑躅為言春至毎傷心又送吳
彦玠詩云柘岡定有辛夷發亦見東風使我知鹽步門
乃撫州郡城之水門缷鹽之地公舊居在焉今為祠堂
公有詩云曲城丘墓心空折鹽步庭幃眼欲穿皆紀實
也故烏石岡柘岡鹽步門其名至今猶存韓子蒼寄居
臨川送鄉人陳亨仲詩云兒童共戲苦鹽岸老夫相
逢烏石岡
　　　睢陽
應天府南京睢陽舊地也近世皆以睢為趄音非也按
左傳隠公元年九月及宋人盟于宿注云宋梁國睢陽
縣又昭公二十一年齊師敗吳師於鴻口注梁國睢陽
縣有鴻口亭又僖公十九年宋公使邾文公用鄫子于
次睢之社注睢水受汴東經陳留梁譙沛彭城縣入泗
以上三處陸徳明皆音雖
　　　武林山
李翺來南録云元和四年二月戊子至杭州己丑如武
陵之山臨曲波觀輪春注曰即靈隠天竺寺予按杭州
無武陵山陵字當是筆誤恐是林字晉書地理志吳郡
錢塘縣武林山武林水所出當是時錢塘屬吳郡又見
前漢地理志顔師古注
　　　雲夢
沈存中筆談曰舊尚書曰雲夢土作乂本朝太宗時得
古本尚書作雲土夢作乂詔改禹貢從古本按孔安國
注雲夢之澤在江南不然也據左傳吳人入郢楚子涉
睢濟江入于雲中王寢盜攻之以戈擊王王奔鄖楚子
自郢西走涉睢則當出于江南後涉江入于雲中遂奔
鄖鄖則今之安陸州涉江而後至雲入雲然後至鄖則
雲在江北也左傳曰鄭伯如楚子産相楚子享之既享
子産乃具田備王以田江南之夢杜預注曰楚之雲夢
跨江南北曰江南之夢則雲在江北明矣元豐中有郭
思者能言漢沔間地理亦以謂江南為夢江北為雲予
以左傳驗之思之説信然江南則今之公安石首建寧
等縣江北則玉沙監利景陵等縣乃水之所委其地最
下江南上淅水出稍髙方土而夢已作乂矣此古本之
為允也以上皆筆談所記予按寰宇記曰雲夢澤半在
江南半在江北其水中平土丘半出寰宇記本樂史所
撰史太宗時人則沈郭未嘗見寰宇記也然沈辨未得
其詳且周禮荆州云其澤藪曰雲夢鄭康成注云雲夢
在華容禹貢云雲土夢作乂昭三年左傳楚子與鄭伯
田于江南之夢又定四年楚子涉睢濟江入于雲中杜
預云南郡枝江縣西有雲夢城江夏安陸縣東南亦有
夢城或曰南郡華容縣東南有已立湖江南之夢也雲
夢一澤而毎處有名者司馬相如子虚賦云雲夢者方
九百里則此澤跨江南北亦可獨稱雲稱夢耶酈元水
經謂自江陵東界為雲夢北為雲夢之藪亦不明指一
處不可專以夢在江南雲在江北
　　　紀南城
王觀國學林新編論楚都郢曰史記周成王封熊繹於
荆蠻為楚子居丹陽楚文王自丹陽徙郢楚頃㐮王自
郢徙陳楚考烈王自陳徙壽春命曰郢楚既徙而猶命
曰郢亦猶南朝蕭氏出於蘭陵而其後又剏南蘭陵各
貴其所自出也今之郢州乃楚之别邑號郢亭非楚都
之郢以上皆王説予按杜佑通典云壽春郡羅城即考
烈王所築秦滅楚虜王負芻其地為九江郡又云江陵
故楚之郢地秦分郢置江陵縣今縣界有故郢城有枝
回洲有夏水口左傳所云沈尹戌奔命於夏汭也有荒
谷即莫敖所縊荒谷西北有野父城又有紀南城楚渚
宫漢津郷故城在今縣東也又按酈元水經注曰楚之
先僻處荆山後遷紀郢即紀南城也十道志曰昭王十
年吳通漳水灌紀南城入赤湖郢城遂破杜預左傳注
曰今南郡江陵縣北紀南城故楚國也然則王觀國雖
知今之郢州非楚都之郢而尚未知定處也今以諸書
參考即江陵之紀南城是也筆談亦止謂楚都南郢
　　　黄金瀨
藝文類聚載幽明録曰巴丘縣自金岡以上二十里名
黄金潭莫測其深上有瀨亦名黄金瀨古有釣於此潭
獲一金鎖引之遂滿一船有金牛出聲奔壮釣人波駭
牛因奮勇躍而還潭鎖将盡釣人以刀斫得數尺潭瀨
因此取名予按巴丘縣以巴山得名縣有巴山故也巴
丘晉廬陵郡改置巴山郡隋以來稱崇仁以鄉得名今
撫州崇仁縣是也予世家巴丘考黄金瀨在邑之東二
十里其名迄今尚存其上有陂亦謂之黄金陂然鄉人
皆莫知得名之始第金岡止謂之岡頭
　　　開封
京師開封縣其城本鄭莊公所築昔衛之水有浚浚之
地有儀封人掌儀地之封疆鄭人得而城焉以為開封
此其始也髙帝紀秦二世三年酈商為將將陳留兵與
偕攻開封未拔
　　　金隄
金隄在今東京酸棗縣按漢溝洫志漢興三十有九年
孝文時河決酸棗東潰金隄於是東郡大興卒塞之注
金隄河隄名也在東郡白馬界
　　　陳橋
陳橋距舊城二十里即古之板橋太祖北征次陳橋軍
士推戴即其地也白居易板橋路詩曰梁苑城西二十
里一渠春水栁千條若為此路應重過十五年前舊板
橋曽共玉顔橋上别不知消息到今朝李義山板橋曉
别云迴望髙城落曉河長亭窗户壓微波水仙欲上鯉
魚去一夜芙蓉紅淚多王荆公陳橋詩云走馬黄昏渡
河水夜爭歸路春風裏指㸃韋城太白髙投鞭日午陳
橋市楊栁初回陌上塵胭脂洗出杏花勻紛紛塞路堪
追惜失却新年一半春
　　　北西塞
張志和歌曰西塞山前白鷺飛桃花流水鱖魚肥按武
昌記曰西陵縣對黄公九磯謂之西塞
　　　閩江南臺
閩中記晉郭璞遷城時言南䑓沙合必出宰輔元和中
閩人潘有實為省郎自負王佐之才毎遇鄉人必問南
䑓江可褰裳過否或云未則色不悦迨章郇公入樞府
之明年沙始交遂大拜尋而吳丞相育曽侍中公亮陳
丞相升之吳樞密充皆相繼輔弼惟曽公泉人也他皆
建人吳章又皆浦城人其後如章子厚諸公繼踵而起
盛哉南䑓今屬福州故宋景文公撰章郇公墓志亦云
閩江南䑓古傳沙合者出相比年遂僨為洲葢名世賚
弼殆天啓然或云福州無預建州殊不知閩中記云南
䑓者在閩縣南五里江畔有越王釣龍䑓故曰南䑓其
源出於建溪東流四百里至䑓又東南流三十里與東
西峽江合流入海
　　　北苑茶
丁晉公有北苑茶録三卷世多指建州茶焙為北苑故
姚寛叢語謂建州龍焙面北遂謂之北苑此説非也以
予觀之宫苑非人主不可稱何以言之按建茶供御自
江南李氏始故楊文公談苑云建州陸羽茶經尚未知
之但言福建等十二州未詳徃徃得之其味極佳江左
近日方有蠟面之號李氏别令取其乳作片或號曰京
挺的乳及骨子等毎歲不過五六萬斤迄今歲出三十
餘萬斤以文公之言考之其曰京挺的乳則茶以京挺
為名又稱北苑亦以供奉得名可知矣李氏都于建鄴
其苑在北故得稱北苑水心有清輝殿張洎為清輝殿
學士别置一殿於内謂之澄心堂故李氏有澄心堂紙
其曰北苑茶者是猶澄心堂紙耳李氏集有翰林學士
陳喬作北苑侍宴賦詩序曰北苑皇居之勝槩也掩映
丹闕縈回緑波珍禽異獸充其中修竹茂林森其後北
山蒼翠遥臨複道之隂南内深嚴近在帷宫之外陋周
王之平圃小漢武之上林云云而李氏亦有御製北苑
侍宴賦詩序其畧云偷閒養髙亦有其所城之北有故
苑焉遇林因藪未媿於離宫均樂同歡尚慙於靈沼云
云以二序觀之因知李氏有北苑而建州造挺茶又始
之因取此名無可疑者
　　　琵琶洲
饒州餘干水口有洲形如琵琶謂之琵琶洲洲有亭在岸謂
之琵琶亭過客留詩非一人也予按洽聞記吳太平二年長
沙大飢殺人不可勝數孫權使趙達占之云天地川澤
相通如人四體鼻衂灸脚而愈今餘干水口常暴起一
洲形如鼈食彼郡風氣可祠而掘之權乃遣人祭以太
牢斷其背故老傳云飢遂止其洲在饒州餘干縣予乃
知洲形如鼈轉以為琵琶葢肇於吳也
　　　脩水
脩水在分寧縣北東南經縣治又經武寧縣東北流六
百里至海昏又東流一百里入彭蠡湖世傳郭璞記曰
有魚名脩有水名滫天下大亂此地無憂言可避亂也
予按隂陽書云水宜東流葢巽居東方其次則北北乃
艮方耳所以分寧雖深僻險絶然代出偉人至若贑水
皆西流所以自南朝以至今日人物殊少然則璞記滫
字從水何耶按史記徐廣以滫音先紏反或恐通用
　　　利䕫路置帥維蜀之險
熙寧九年原州臨涇縣令鮮于師中言蜀有劒門棧道
之險瞿唐三峽之隘今朝廷命帥舉利益二路以付之
萬一中國多事姦雄恃險無以分利乞於利夔兩路置
帥以維西蜀之勢於是詔自今中書選官知興元府樞
密院選官知夔州
　　　慨口
豫章大江之口距海昏縣十三里地名慨口今徃來者
不究其義以海口稱之如云江海之口也予按豫章記
曰海昏侯國在昌邑(今建/昌縣)城東十三里縣列江邊名慨
口出豫章大江之口也昌邑王毎乗流東望輒憤慨而
還故謂之慨口
　　　五松山
李太白詩要須回舞袖拂盡五松山按五松山在今池
州銅陵縣有寳雲寺舊曰五松院南唐江延義有記
　　　閤皁山
玉堂閒話云南中有閤皁山山形如閤山色如皁故號
閤皁山乃葛仙翁得道之所七十二福地予按陶弼詩
云萬仞天然閨閤形隂隂不似衆山青洪駒父詩云爰
有福地直斗牛厥名閤皁形色收葢以閒話所謂形色
而言也今屬臨江軍為福地之一
　　　天姥山
㑹稽剡縣自晉宋以來人始稱傳故沃州天姥號稱山
水奇絶處自異僧帛道猷來自西天竺賦詩云連峯數
十里脩竹帶平津茅茨隠不見鷄鳴知有人其後支道
林之徒相繼而居凡十八僧而名流如戴逵王羲之者
又十八人大槩樂天記之為詳葢道經云兩火一刀可
以逃以其名山之多可以避世故晉宋之世隠逸之士
為多亦為陽明洞天也
　　　蓬萊何似水晶宫
東坡謂麗山温湯以妃子之故後世恥言之予以是知
物之輕重顯晦必以其人也李太白以青陽九子山為
九華山以武昌南湖為郎官湖元微之在越州賦詩云
我是玉皇香案吏謫居猶得小蓬萊其後州治有閣名
蓬萊楊漢公守湖州賦詩云溪上玉樓樓上月清光合
作水晶宫其後遂以湖州為水晶宫古今皆因之由是
言之豈不以人哉范文正守越滕元發守湖滕寄詩云
江山千里接仁風都在東南秀氣中為問玉皇香案吏
蓬萊何似水晶官
　　　弋陽縣山
信州弋陽縣距縣三十里有山亭亭聳立如几如笏李
翺來南録云至信州甲午望君陽山怪峯直聳似華山
君字誤也按通典弋陽縣舊葛溪縣隋改為弋陽有弋
水
　　　唐宋三河改𨽻
三河者河東河内河南也貨殖傳曰唐人都河東商人
都河内周人都河南夫三河在天下之中若鼎足王者
所更居也李唐以蒲州為河東郡河東縣為理所(漢蒲/坂縣)
本朝𨽻陜西路為河中府河東郡李唐以懐州為河内
郡河内縣為理所(漢野/王縣)本朝𨽻河北西路為懐州河内
郡李唐以洛州為河南府河南縣為理所(古郟/鄏地)本朝𨽻
西京為河南府河南郡葢本朝建都汴州所以與唐屏
翰不同故三河亦從而改𨽻
　　　梁園
詩事録云近世武人如節度使柴宗慶作詩云曽觀大
海難為水除去梁園總是村梁園戰國時魏惠王徙治
大梁即其地今京師之東城是也予以為非是汴州與
宋州接境漢梁孝王有兔園平䑓鴈鶩池在焉故梁園
之稱以此
　　　白礬樓
京師東華門外景明坊有酒樓人謂之礬樓或者以為
樓主之姓非也本商賈鬻礬於此後為酒樓本名白礬
樓
　　　兩蘭溪縣
蘭溪在唐為兩縣名一屬蘄州(沛水改/為蘭溪)一屬婺州杜牧
之詩蘭溪春盡水泱泱葢蘄州之蘭溪也杜守黄州作
此詩黄承蘭溪下流故耳
　　　水中髙土名曰洲
或曰州疇也疇其土而生之也予按説文曰堯遭洪水
民居水中髙土故名曰洲所以今之近水之灘岸皆曰
洲
　　　魯澹臺墓
洪州東湖總持院之側有一舊墳極髙大無銘誌無敢
樵採者好事者以巨碑鐫徑尺字曰嗚呼有魯澹䑓子
羽之墓予按汴州記及九域志開封有澹䑓子羽墓其
廟亦存以理推之或可信焉葢子羽魯人去梁宋不逺
若洪州之墓恐失於稽考也
　　　爛柯亭
李宗諤云達州爛柯亭在州治之西四里古有樵者觀
仙弈棊不去至斧柯爛於腰間即此地也乃知觀棊爛
柯不止衢州
　　　姑射山
新唐書地里志姑射山竇革音訓云一名平山又名壺
口山射音亦予按列子莊子音釋射皆音夜不音亦
　　　連州以山名
劉禹錫云連之為州以山得名葢未指其所出按州西
南百五十里有黄連嶺隋文帝取以名州今連州所纂
湟川集不載所始止云唐武徳四年平蕭銑置連州葢
亦不善考者也
　　　灤河縣
竇革新唐書音訓本紀灤河云灤力官切灤水出溪國
都山諸書山海經並無此字唯見於切韻又忠義列傳
灤河云音欒今大遼平州東臨灤河是也予按北鄙須
知大遼有灤州西至燕京五百里有灤河縣西至灤州
四十里平州西至燕京八百里以此見灤河縣在平州
之西竇以為在東非也
　
　
　
　
　
　
　
　
　能改齋漫録卷九
欽定四庫全書
　能改齋漫録卷十
　　　　　　　　　　　　　　宋　呉曾　撰
　　議論
　　　周子醇樂府拾遺出塞詩
周子醇作樂府拾遺謂孔子刪詩有全篇刪去者有刪
去兩句者有刪去一句者如傳所謂客去歌株離則刪
去全篇者也月離于畢俾滂沱矣月離于箕風揚沙矣
則刪去兩句者也巧笑倩兮美目盼兮素以為絢兮則
刪去一句者也子醇之論如此嘗為出塞詩云雉堞髙
臨榆柳長漢家舊壘遥相望狼山弄碧圍平野易水流
寒入大荒千里封疆連草木百年民物自農桑傳聞漠
北尚鋒鏑吾亦彎弓沙塞傍
　　　詩非富貴語
歸田録謂晏元獻曰老覺腰金重慵便枕玉凉未是富
貴語不如笙歌歸院落燈火下樓䑓此善言富貴者也
然此乃樂天詩樂天又有一詩類此云歸來未放笙歌
散畫㦸門前蠟燭紅陳無已皆所不取以為非富貴語
看人富貴者也
　　　荆公以北山移文為不然
王荆公草堂詩葢以北山移文為不然叢條瞋膽疊穎
怒魄或飛柯以折輪乍低枝而掃迹請囘俗士駕為君
謝逋客故卒章云疊穎何勞怒東風汝自揺
　　　俠客行寓意不同
李太白俠客行云事了拂衣去深藏身與名元微之俠
客行云俠客不怕死怕死事不成事成不肯藏姓名二
公寓意不同
　　　惠連宋武詩
謝惠連七夕詩落日隠簷楹升月照簾櫳團團滿葉露
淅淅振條風蕭氏取以入選然余觀宋孝武云白日傾
晩照弦月升初光泫泫葉滿露肅肅庭風揚意雖類之
而雄渾頓挫過惠連逺矣至惠連昔離秋已兩今聚夕
無雙亦不可掩也
　　　樂天二詩相反
白樂天思竹窻詩不憶西窻松不憶南宮菊惟憶新昌
堂蕭蕭北窻竹又題沈子明壁云不愛君池東十叢菊
不愛君池南萬竿竹愛君簾下唱歌人色似芙蓉聲似
玉二詩相反如此
　　　淵明二詩相反張季鷹詩與淵明類
陶淵明詩云雖留身後名生前亦枯槁死者何所知稱
心固為好又作擬古詩云生前高世名既沒傳無窮二
意相反如張季鷹云與我身後名不如生前一盃酒與
陶前詩相類
　　　陳公輔黄魯直詩
王直方詩話記陳公輔題湖隂先生壁云身似舊時王
謝燕一年一度到君家荆公見而笑曰戲君為尋常百
姓耳古詩云舊時王謝堂前燕飛入尋常百姓家然以
予觀之山谷有詩答直方送並蔕牡丹云不如王謝堂
前燕曾見新装並倚欄若以荆公之言為然則直方未
免為山谷之戲政苦不自覺爾
　　　崔李詩語同意異
崔信明有楓落呉江冷之句李太白亦有楓落呉江雪
紛紛入酒盃語同而意異
　　　杜子美鮑照李頎白鷗波浪句
東坡以杜詩白鷗波浩蕩波乃沒字謂出沒於浩蕩間
耳然予觀鮑照詩有翻浪揚白鷗唐李頎詩有滄波雙
白鷗二公言白鷗而繼以波浪此又何耶
　　　支遁臂鷹走馬
世說載支遁道林常飬馬數匹或言道人畜馬不韻支
云貧道重其神駿高僧傳載支遁常養一鷹人問之何
以答曰賞其神俊然世但稱其賞馬不稱其賞鷹惟東
坡有謝雲師無着遺支遁鷹馬圖詩所謂莫學王郎與
支遁臂鷹走馬憐神駿還君畫圖君自收不如木人騎
土牛
　　　荆公山谷詩意同事同
荆公詠淮隂侯將軍北面師降虜此事人間乆寂寥山
谷亦云功成千金募降虜東面置座師廣武誰云晩計
太踈略此事已足垂千古二詩意同荆公送望之出守
臨江云黄雀有頭顱長行萬里餘山谷黄雀詩牛大垂
天且割烹細微黄雀莫貪生頭顱雖復行萬里猶和鹽
梅傅說羮二詩使袁譚事亦同
　　　陳無已王荆公孫莘老論韓文嗜好不同
陳無己記秦少㳺云元和聖徳詩於韓文為下與淮西
碑如出兩手蓋其少作也然荆公於淮西碑不以為是
其和董伯懿詠晉公淮西將佐題名詩云退之道此尤
儁偉當鏤玉版東燔柴欲編詩書播後嗣筆墨雖巧終
類俳而孫莘老又謂淮西碑序如書銘如詩何耶信知
前軰嗜好不同如此
　　　荆公不以退之為是
荆公不以退之為是故其詩云力去陳言誇末俗可憐
無補費精神送吕使君潮州詩云不必移鰐魚詭怪以
疑民有若大顛者高材能動人亦勿與為禮聽之汨彝
倫故其答文忠公詩云直欲此生窺孟子終身何敢望
韓公
　　　文貴自然
文之所以貴對偶者為出於自然非假於牽強也潘子
眞詩話記王禹玉元豐間以錢二萬酒十壼餉吕夣得
夣得作啓謝之有所謂白水眞人青州從事禹玉歎賞
之為切題後毛達可有謝人惠酒啓云食窮三嵗曾無
白水之真人出餞百壺安得青州之從事此用夣得語
尤為無功非唯出於剽窃又且白水眞人為虛設也至
若東坡得章質夫書遺酒六瓶書至而酒亡因作詩寄
之云豈意青州六從事化為烏有一先生二句渾然一
意無斧鑿痕更覺其工
　　　蓄家妓示客而致禍
蓄家妓以歡客主人之本意也然古今反以取禍者有
之晉石崇有妓緑珠孫秀使人求之不得遂勸趙王倫
誅崇五代安重誨嘗過任圜任圜為出妓善歌而有色
重誨欲之而圜不與由是二人相惡重誨誣以反而殺
之二人皆以家妓示客而致禍唐人李清詠石季倫詩
云金谷繁華石季倫只能謀富不謀身當時縱與綠珠
去猶有無窮歌舞人若李清之言則宜若季倫任圜之
失及觀外史檮杌記潘炕事則又不然炕事偽蜀王建
為内樞宻使有美妾曰解愁善為新聲及工小詩建至
炕第見而欲取之而炕不肯弟謂炕曰綠珠之禍可不
戒耶炕曰人生貴於適意豈能愛死而自不足於心耶
人皆服其有守以予觀之炕之不死葢幸耳何足以有
守服之哉
　　　江西宗派
蘄州人夏均父名倪能詩與吕居仁相善既沒六年當
紹興癸丑二月一日其子見居仁嶺南出均父所為詩
属居仁序之大槩序言其本末尤詳居仁已而出自嶺
外寄居臨川乃紹興癸丑之夏因取近世以詩知名者
二十五人謂皆本於山谷圗為江西宗派均父其一也
然則居仁作宗派圖時均父沒已六年矣予近覽贑州
所刋百家詩選其序均父詩因及宗派之次第且云夏
均父自言以在下列為恥殊不知均父沒已六年不及
見圖斯言之妄葢可知矣
　　　東坡以魏鄭公學縱横之術
東坡作諫論以魏鄭公以蘇張之辯而為諫諍之術且
云鄭公其初實學縱横之術其所以與蘇張異者心正
也世或以東坡之論為不然予讀鄭公出關詩云中原
還逐鹿投筆事戎軒縱横計不就慷慨志猶存杖策謁
天子驅馬出關門請纓羈南越憑軾下東蕃鬱紆渉髙
岫出沒望平原古木鳴寒鳥空山啼夜猿既傷千里目
還驚九折魂豈不憚艱險深懷國士恩季布無二諾侯
嬴重一言人生感意氣功名誰復論東坡實不見此詩
蓋識見之明有以探其然耳廼知讀書不博未可以輕
議前輩也余後讀舊唐書魏公傳云見天下漸亂尤属
意縱横之說乃知魏公少學縱横無疑
　　　聖俞諸公以郭功甫為李太白後身
章衡子平荅郭公甫書其略云鄭公毅夫吾叔表民及
梅聖俞皆以功甫為李謫仙之後身吾不知謫仙之如
夫子之少時其標格淵敏已能如此老成否子平所以
答功甫之貺不得不爾然聖俞諸公以功甫為李白後
身求諸詩文信不誣矣蓋聖俞有贈功甫云采石月下
聞謫仙夜披錦袍坐釣船然東坡山谷不以為然故題
功甫醉吟菴云不用騎鯨學李白東入滄海觀桑田蓋
有所激耳而王直方詩話亦載東坡謂郭祥正只知有
韻底是詩而張芸叟詩評亦云如大排筵席二十四味
終日揖遜求其適口者少矣
　　　張文潛寄意
張文潛言昔以黨人之故坐是廢放每作詩嘗寄意焉
有云最憐楊桞身無力付與春風自在吹又云梧桐直
不丼衰謝數葉迎風尚有聲
　　　王逸天問劉禹錫問大鈞
王逸天問章句云天問者屈原之所作也何不言問天
天尊不可問故曰天問也余因悟劉禹鍚問大鈞之為
非
　　　詩文當得文人印可
韓子蒼言作詩文當得文人印可乃自不疑所以前軰
汲汲於求知也又云詩文要縱縱則竒然未易到也
　　　韓退之杜子美詩用韻
孔經父雜說謂退之詩好押韻累句以示工而不知疊
用韻之病也雙烏詩兩頭字兩秋字孟郊詩兩魚字李
花詩兩花字示爽詩兩千字殊不知古之作者初不問
此杜子美八仙歌兩船字兩天字兩眠字三前字狄明
府詩兩詆字此豈可以常法待之哉
　　　古文自柳開始
本朝承五季之陋文尚儷偶自柳開首変其風始天水
趙生老儒也持韓愈文數十篇授開開歎曰唐有斯文
哉因謂文章宜以韓為宗遂名肩愈字紹元亦有意於
子厚耳故張景謂韓道大行自開始也開未第時採世
之逸事居魏郭之東著野史自號東郊野夫作東郊野
夫傳年踰二十慕王通續經以經籍有亡其辭者輒補
之自號補亡先生作補亡先生傳遂改舊名與字謂聞
古聖賢之道於時也必欲開之為塗故字仲塗太祖開
寳六年登科時年二十七嘗謂張景曰吾於書止愛堯
舜典禹貢洪範斯四篇非孔子不能著之餘則立言者
可跂及矣詩之大雅頌易之爻象其深焉餘不為深也
蓋開之謹於許可者如此前軰以本朝古文始於穆伯
長非也
　　　右軍承漢書誤
王彦輔塵史與陳正敏遯齋閒覽皆云余季父虛中云
王右軍蘭亭記其文甚麗但天朗氣清自是秋景以此
不入選余亦謂絲竹管絃語亦重複以上皆陳語予考
漢書張禹傳云後堂理絲竹筦絃乃知右軍承漢書之
誤
　　　絳州牧辟張璨推官
張璨本農家子年三十餘始就學遂號通儒晩居絳䑓
會絳牧左右無佳士率橈郡政牧患之而未有䇿有客
諭以璨者若置諸賓席則左右不令而自改矣牧備禮
以請璨璨辭以病牧竊訝之因託所親叩其所以然璨
曰郡牧眞賢但左右非才汙之璨若受其請欲盡去其
左右之不率者慮不能行且憂返為此軰所賣則璨之
道不行必矣牧聞之嗟賞再三使謂之曰秀才姑受禮
命某能行之尋奏辟絳州防禦推官向來所謂不法者
盡逐之杜絶請託獄訟無私翕然稱治後唐明宗因是
識擢歴漢周官止侍御史呉子曰君之用臣臣之事君
能如絳之賓主天下其有不平乎是以孔明王猛雖以
偏方小國用於艱難之時卒見取於天下後世者亦由
此而已
　　　李逢吉裴度諫穆宗
古人有言曰止罵所以助罵助罵所以止罵又曰勸人
不可指其過須先美其長人喜則語言易入怒則語言
難入誠哉是言也穆宗以昏童帝天下未容輕責觀其
良心豈無強勉之理歟崔發敺曵中人因繫獄不以郊
赦原臺諫官如李勃張仲方論救皆不聽及李逢吉從
容言曰崔發敺曵中人誠大不恭然其母年八十自發
下獄積憂成疾陛下方以孝理天下所宜矜念上愍然
曰比諫官但言發寃未嘗言其不恭亦不言有老母如
卿所言朕何為不赦之即釋其罪其後穆宗欲幸驪山
温湯李絳張仲方屢諌不聽張權輿叩頭殿下以為周
幽幸驪山為犬戎所殺秦皇𦵏驪山而國亡明皇宮驪
山而禄山亂先帝幸驪山而享年不長上曰驪山若此
之凶耶我宜一徃以驗彼言卒幸温湯還謂左右曰彼
叩頭者之言安足信哉又其後欲幸東都宰相暨朝臣
諫者甚衆上皆不聽決意必行已令度支計道里費裴
度從容言曰國家本設兩都以備廵幸自多難以來茲
事遂廢今宮闕營壘百司廨舍率已荒圯陛下倘欲行
幸宜命有司嵗月間徐加全葺然後可徃上曰從來言
事者皆云不當徃如卿所言不徃亦可遂罷工役夫穆
宗一人耳攻其三事諫者或不從或始拒而終從逢吉
裴度而已由是言之穆宗豈不曉事者哉繫諫者之能
否而已昔李克用為一藩鎮性尤嚴急左右有過無大
小必死大将蓋寓能揣其意婉辭禆益無不從者克用
或以非罪怒将吏寓必陽助之怒克用無不釋之寓亦
知此道歟
　　　人臣用心當以范堯夫為法
南唐江文蔚累官至御史中丞性鯁直不附權要每将
上奏䟽必不問家事先市小船為左遷之計竟以對仗
彈馮延巳魏岑忤㫖左遷九江幕職范堯夫上章言事
未報有見之者曰聞相公上章後已備逺行非他人所
能及堯夫曰不然純仁所言幸主上聽而行之豈敢為
難行之說以要譽焉人臣用心要當以堯夫為法如文
蔚之市小船眞淺丈天哉豈吾孔子以微罪行之意歟
　　　陸喜言之繁
陸喜曰孫皓無道肆其暴虐若龍蛇其身沉黙其體潛
而勿用趣不可測此第一人也避尊居卑祿代耕養元
靜守約沖退澹然此第二人也侃然體國思治心不辭
貴以方見憚執政不懼此第三人也斟酌時宜在亂猶
顯意不忘忠時獻微益此第四人也温恭脩謹不為諂
首無所云補從容保寵此第五人也過此以徃不足復
數故第二以上多淪没而逺悔吝第三以下有聲位而
近咎累是以深識君子晦其名而履柔順也或者謂呉
子曰陸喜之言其至矣乎予曰是何言之繁也不有孔
子之言哉商有三仁焉微子去之箕子為之奴比干諫
而死是固以微子居第一矣故詩云仲山甫既明且哲
以保其身而聖人有以取之予故曰是何言之繁也
　　　荀彧以髙祖比曹操元徽之以比裴度
人有幸不幸荀彧漢之忠臣而杜牧著論譏之云彧平
日為曹操畫䇿嘗以髙祖比之則是與操反無疑予則
以為不然且元徽之上裴晉公書云日者閣下方事淮
蔡獨當鑪鎚始以追韓信㧞呂蒙為急務固非叔孫通
薦儒之日也然則徽之固甞以髙祖比裴度矣而謂徽
之勸度反可乎
　　　王公進退自安
世言禍福由天非也予觀元豐間儒者郭景初善論命
謂富彦國甲辰正月二十日巳時生四十八嵗自八座
求出知亳州神宗後召為相終不肯再入未六十致政
避申酉祿絶之運全神養氣年八十餘至甲戌運方死
王介甫辛酉十一月十二日辰時生五十八嵗自首㕔
求出知江寧府繼乞致仕以避午上祿敗之運安閒養
性又僅延十年之夀而死蘓子容庚申二月二十二日
巳時生七十四嵗拜左相數月求出知陳州連乞致仕
以避丙戌火庫祿衰之運七十九尚康寧王正仲癸亥
正月十一日申時生六十六嵗拜左丞次年求出知汴
州速乞致仕以避晩年勾絞殺亡神之災竟以夀終元
祐之臣惟蘇與王不罹貶謫者以其求退速也苖受之
殿帥己巳生六十嵗建節六十一嵗堅求出知路州速
乞致仕以避已上祿絶伏吟之運康寧六十七年未出
已運甲戌年復召為殿帥次年死由此觀之王公進退
可以自安耳
　　　解四十五十而無聞
論語四十五十而無聞焉斯亦不足畏矣解者雖多皆
不得其旨予按曽子書修身篇曰年三十四十之間而
無藝則無藝矣五十而不以善聞則不聞矣乃知論語
所謂無聞者不以善聞也
　　　歌行吟謡
西清詩話謂蔡元長嘗謂之曰汝知歌行吟謡之别乎
近人昧此作歌而為行製謡而為曲者多矣且雖有名
章秀句若不得體如人眉目娟好而顚倒位置可乎余
退讀少陵諸作黙有所契惟心語口未嘗為人道也予
按宋書樂志曰詩之流乃有八名曰行曰引曰歌曰謡
曰吟曰詠曰怨曰歎皆詩人六義之餘也然則歌行吟
謡其别豈自子美耶
　　　論皇字
太平清領書漢于吉所傳其師宮崇書也其言皇字曰
一日而王一者天也天者數一天得日昭然大明則王
故為字一與日王并合成皇字也予以為不然夫王之
字則貫三才而一之則天之義已備矣故字書止以從
自從王皇者王之所自出也崇為臆說無取
　　　杜子美杜鵑詩用樂府江南古辭格
鮑彪詩譜論引東坡先生謂王誼伯以杜子美杜鵑詩
前四句蓋是題下注為誤而謂四句指嚴武杜克遜等
而彪以為鄭公去年已卒及崔寧此時正亂西川不應
近捨崔寧而逺談鄭公又不應有刺史豈實言有無杜
鵑耶以上皆彪說王觀國學林新編云子美絶句云前
年渝州殺刺史今年開州殺刺史羣盗相隨劇虎狼食
人更肯畱妻子此詩正與杜鵑詩相類乃是一格以上
皆王觀國說予嘗以為王氏甚得之但不曾援引古人
為證且樂府有江南古辭云江南可採蓮蓮葉何田田
魚戲蓮葉間魚戲蓮葉東魚戲蓮葉西魚戲蓮葉南魚
戲蓮葉北子美正用此格
　　　解風馬牛
洪龜父詩鴻鴈書逺空馬牛風寒草予於下句全不解
按左氏君處北海寡人處南海唯是風馬牛不相及也
按服􁍆云風放也牝牡相誘謂之風尚書稱馬牛其風
左氏所謂風馬牛以馬牛風逸牝牡相誘孔頴逹云蓋
是末界之微事言此事不相及故以取喻不相干也而
洪用于此何哉
　　　革巳日乃孚
朱子發解革已日乃孚云先儒讀作已事之已當讀作
戊巳之巳十日至庚而更更革也自庚至巳十日浹矣
己日者浹日也其說甚當第未有所據予按周禮懸治
象浹日而斂之說者曰自甲至癸十日也自子至亥十
二辰也今自庚至巳則浹日矣故孔頴逵曰浹為周匝
也
　　　論馬牛稱匹
左氏傳襄公二年馬牛皆百匹或曰牛亦可以稱匹非
也司馬兵法邱出馬一匹牛三頭則牛當稱頭不當稱
匹今此稱匹者并言之耳經傳之文多類此易繫辭云
潤之以風雨論語云沽酒市脯不食玉藻云大夫不得
造車馬曲禮猩猩能言不離禽獸皆從一而省文也
　　　辯四族
東坡先生辯四族云太史公多見先秦古書故其言時
有可考以正漢以來儒者之失四族者若皆窮姦極惡
則必誅於堯之世不待舜矣屈原云鯀倖直以亡身則
鯀蓋剛而犯上者耳若四族者皆小人也則安能以變
四夷之俗哉由此觀之四族皆非誅死亦不廢棄但遷
之逺方為要荒之君長耳左氏之言皆後世流傳之過
若堯有大姦在朝而不能去則堯不足為堯矣以上皆
東坡說予按左氏傳云顓頊氏有不才子不可教訓不
知話言告之則頑舍之則嚚傲狠明徳以亂天常天下
之民謂之檮杌夫左氏所謂傲狠者則屈原所謂剛直
也意屈原取此耳檮杌即鯀也左氏所謂投諸四裔以
禦魑魅即非誅死矣豈東坡别有所見而為是說歟不
然何差殊如此也
　　　臧文仲家有寶龜
禮器曰諸侯以龜為寳以圭為瑞家不寳龜不藏圭不
臺門言有稱也臧文仲家有守龜名曰蔡文仲三年為
一兆武仲三年為二兆孺子容三年而為三兆文仲卿
大夫也而家有寳龜可乎此孔子所以不取也
　　　王觀國辨桞子厚不取童謡
王觀國學林新編辨柳子厚非國語曰獻公問於卜偃
曰攻虢何月也對曰童謡有之子厚非曰童謡無足取
者君子不道也觀國按詩書有曰古人有曰夏諺有曰
周諺此皆與童謡一體蓋君子之言也特假曰古人曰
夏諺曰周諺曰童謡耳故詩三百篇率多婦人女子小
夫賤𨽻之所為耳苟其言有理而不悖於道雖童謡何
傷焉以上皆觀國說予按列子載堯治天下五十年不
知天下之治與不治億兆之願戴已與不願戴已顧問
左右外朝及在朝皆不知也堯乃微服㳺於康衢聞童
兒謡曰立我蒸民莫匪爾極不識不知順帝之則堯喜
問曰誰教爾為此言童兒曰聞之大夫大夫曰古詩也
堯還宮召舜因禪以天下舜不辭而受之夫子厚以謡
為不足取固已非矣觀國排之不能引此而姑以夏周
之諺又何陋耶
　　　淮水竭王氏滅
内翰汪彦章為汪及之種徳堂記云昔王祥王覽當東
漢之末兄弟隱居者三十餘年以孝友著名於世及晉
而子孫極蕃以大更六朝迄隋唐數百年譜牒不能傅
而後已故諺曰淮水竭王氏滅淮水固無可竭之理而
王氏至今有人也予按南史王悅之贊曰昔晉初渡江
王導卜其家世郭璞云淮流竭王氏滅觀夫晉氏以來
諸王冠冕不朁蓋亦人倫所得豈唯世祿之所傳乎及
於陳亡之年淮流實竭曩時人物掃地盡矣斯乃興亡
之兆已有前定天之所廢豈知識之所謀乎然則陳亡
之年淮水實竭而汪氏以為淮水無可竭之理何耶豈
汪氏偶亡之歟兼淮流竭王氏滅之語郭璞之辭本載
晉書亦非俗諺也
　　　尚書孔臧以多為少毛詩太史公以少為多
事無所據者皆不可以為信所以古人戒於議論也如
尚書一經太常孔臧嘗以多為少矣毛詩一經太史公
嘗以少為多矣何以見之尚書有百篇自秦焚以來漢
初求之唯得二十八篇故孔臧與孔安國書云尚書二
十八篇前世以為放二十八宿此尤可笑至如漢魏諸
儒馬融鄭康成王肅杜預皆疑經傳所引秦誓以其文
似若淺露及晉元帝渡江時豫章内史梅賾始獻孔安
國所注古文尚書其内有泰誓三篇凡記傳所引悉皆
有之此孔臧以多為少也左氏傳載季札聘魯請觀周
樂使工為之歌周南召南又為之歌邶鄘衛又為之歌
王又為之歌鄭又為之歌齊又為之歌豳又為之歌秦
又為之歌魏又為之歌唐又為之歌陳又自鄶以下無
譏焉又為之歌小雅又為之歌大雅又為之歌頌然則
樂工所歌詩風十五國其名與詩同唯次第稍異耳由
是知孔子以前篇目已具其所刪削蓋已不多又傳記
所引逸詩甚少知元不多故也太史公史記孔子世家
乃云古者詩三千餘篇孔子去其重取三百五篇蓋太
史公之失以少而為多也
　　　北土重同姓
世以同宗族者為骨肉南史王懿傳云北土重同姓謂
之骨肉有逺來相投者莫不竭力營贍王懿聞王愉在
江南貴盛是太原人乃逺來歸愉愉接遇甚薄因辭去
又按顔之推家訓曰凡宗親世數有從父有從祖有族
祖江南風俗自茲已徃髙秩者通呼為尊同昭穆者雖
百里猶稱兄弟若對他人稱之皆云族人河北士人雖
三二十世猶呼為從伯從叔梁武帝嘗問一中土人曰
卿北人何故不知有族答云骨肉易踈不忍言族耳予
觀南北朝風俗大抵北勝於南距今又數百年其風俗
猶爾也
　　　萬乗字音
天子萬乗諸經音訓皆作去聲余讀晉傅𤣥漢髙祖畫
贊曰赫赫漢祖受命龍興五星協象神母告徴討秦滅
項如日之升超從側陋光據萬乗亦可以平聲用也
　　　鄭谷胡少伋荆公張說詩
鄭谷送春詩云三月正當三十日風光别我苦吟身共
君一夜不須寐未到曉鐘猶是春胡少伋詩云含酸梅
子漸生仁鶯老花飛迹已陳一夜南風揺斗柄明朝煙
柳不關春信知才力之不侔也然胡意亦本荆公詩欲
知人世春多少先驗東方北斗杓荆公詩又本於張說
守嵗詩愁心隨斗柄東北望春囬
　　　一則仲父二則仲父
王立之詩話云或云一則仲父二則仲父可對千不如
人萬不如人予以為一仲父二仲父可對千馮道萬馮
道蘇子由和東坡定惠院月夜詩云婁公見唾行已乾
馮老尚多誰定罵自注云千馮道萬馮道此語舊傳也
然五代有一則任圜二則任圜之語亦可對也
　　　詩因助語足句
盧延遜有詩云不同文賦易為有者之乎予以為不然
嘗見張右史記衢州人王介字仲甫以制舉登第作詩
多用助語足句有送人應舉詩落句云上林春色好擕
手去來兮又贈人落第詩云命也豈終否時乎不暫留
勉哉藏素業以待嵗之秋且云此格古所未有予以是
知延遜之詩未盡
　　　林子中論坡詩失為臣體
東坡贈傳真妙善大師惟真詩先言平生慣寫龍鳯質
後言爾來傳寫亦到我林子中謂失為臣體予以為論
詩豈當爾耶
　　　阿䛕非保身良䇿
朱全忠嘗與僚佐及逰客坐於大柳之下全忠獨言曰
此木宜為車轂衆莫應有逰客數人起應曰宜為車轂
全忠勃然厲聲曰書生輩好順口玩人皆此類也車轂
宜用夾榆柳木豈可為之顧左右曰尚何待左右數十
人捽言宜為車轂者悉撲殺之予觀唐太宗惡宇文士
及佞其喜嘉木太宗英主固宜爾彼全忠一凶人猶知
以順旨為可殺而世之小人方以阿䛕為保身之良䇿
何哉
　　　袁天綱相武后
唐史載武后之幼母抱以見袁天綱紿以男天綱視其
步與目驚曰龍瞳鳯頸極貴驗也若為女當作天子此
說失於不擇蓋取談賔録之過也天綱視人禍福每見
於十年之後雖時日不差孰謂男女不辯而可以善相
稱
　　　周幽王擊鼓而褒娰笑
呂氏春秋載戎常寇周幽王擊鼓諸侯皆至褒姒大悅
而笑王欲褒姒之笑數擊鼓而諸侯至無寇及真寇至
擊鼓而諸侯不來遂為戎所滅予嘗觀宋景文鴈奴說
王荆公鴈奴詩然後知幽王者其自為鴈奴乎史記以
為舉烽火
　　　梅聖俞孫綽哀詩
江鄰㡬雜志云梅聖俞至寧陵寄詩云獨䕶慈母喪淚
與河水流河水終有竭淚泉常在眸彦猷持國譏作詩
早余應之以蓼莪及傅咸贈王何贈二侍中詩以上皆
江說余謂不特此晉孫綽表哀作詩其序云自丁荼毒
載離寒暑不勝哀號作詩一首敢冒諒闇之譏以申罔
極之痛故洪玉父以魯直丁母憂絶不作詩夫魯直不
作者以非思親之詩也孫綽作者以思親之詩也由是
知聖俞作詩之早庸何傷乎其曰敢冐諒闇之譏則雖
人臣亦可以言諒闇也
　　　詩有奪胎換骨詩有三偷
洪覺範冷齋夜話曰山谷云詩意無窮而人之才有限
以有限之才追無窮之意雖少陵淵明不得工也然不
易其意而造其語謂之換骨法規模其意形容之謂之
奪胎法予嘗以覺範不學故每為妄語且山谷作詩所
謂一洗萬古凡馬空其肯教人以蹈襲為事乎唐僧皎
然當謂詩有三偷偷語最是鈍賊如傅長虞日月光太
清陳後主日月光天徳是也偷意事雖可罔情不可原
如柳渾太液微波起長楊髙樹秋沈佺期小池殘暑退
髙樹早凉歸是也偷勢才巧意精略無痕迹蓋詩人偷
狐白裘手如嵇康目送歸鴻手揮五絃王昌齡手攜雙
鯉魚目送千里鴈是也夫皎然尚知此病孰謂學如山
谷而反以不易其意與規模其意而遂犯鈍賊不可原
之情耶
　　　辨唐彦徳蘇子瞻詩用三尺字
葉少藴石林詩話云楊大年劉子儀皆喜唐彦謙詩以
其用事精巧對偶親切黄魯直詩體雖不類然不以楊
劉為過如彦謙題髙廟云耳聞明主提三尺眼見愚民
盗一坏毎稱賞不已多示學詩者以為模式三尺一抔
雖是着題然語皆歇後一抔事無兩出或可略土字如
三尺則三尺律三尺喙皆可豈獨劒乎耳聞明主眼見
愚民尤不成語余數見交㳺道魯直語意不可解蘇子
瞻有買牛但自捐三尺射獵何勞挽六鈞亦同此病六
鈞可去弓字三尺不可去劒字此理甚易知也以上皆
石林語予按髙祖紀云上嫚罵之曰吾以布衣提三尺
取天下又韓安國傳云髙帝曰提三尺取天下者朕也
顔師古注曰三尺劒也而流俗書本或云提三尺劒劒
字後人所加耳然則石林詩話乃有歇後之說何耶
　　　董十郎兒
天下之事多成於貧賤感激之中或敗於富貴安樂之
際理無可疑也蘇秦其所成就雖不足道使其有二頃
之田其能佩六國相印乎又況於為天下者哉故中興
難於創業是謂不刋之說宣帝光武所以獨稱於漢者
以二君俱起於民間耳董敦逸吉之永豐縣村落人哲
廟時為吏部侍郎招鄉人之寓太學者以訓童稚童稚
業不精進董責之自言幼入上庠丼虀鹽者凡㡬年今
汝若此何以有成耶其鄉人答曰公言過矣侍郎乃董
十郎兒賢郎乃董侍郎兒以此校之固相什百矣予嘗
愛其言有理古語有之其言雖小可以喻大董起白屋
父行第十
　　　蔡元長欲為張本
自古姦人周身之術非不至然而禍患之來卒出於非
意所及者何耶蓋惡逆既積則天地鬼神所不容其謀
徒巧也宣和四年金人攻大遼遣王緯來乞師宰相王
将明主其議以童貫為宣撫使蔡居安副之蔡元長作
詩送其行有曰百年信誓宜堅守六月行師合早歸元
長之為是詩也蓋欲為他日敗事張本耳殊不知政和
中元長首建平燕之議招納燕人李良嗣以為謀主又
欲以妖人王仔息服錦袍鐵幘為大將計議已定會仔
息抵罪伏誅遂止將明所為乃推行元長之意世可盡
欺乎元長始以紹述兩字刼持上下擅權乆之知公議
不可以乆鬱也宣和間始令其子約之招致習為元祐
學者是以楊中立洪玉父諸人皆官於中都又使其門
下客著西清詩話以載蘇黄語亦欲為他日張本耳終
之禍起朔方竟以不免豈前所謂其謀徒巧耶
　　　歐陽公論馮道乃壯嵗時
孔子曰伯夷叔齊不降其志不辱其身謂柳下惠少連
降志辱身矣夫管仲降志辱身非聖人不足以知其仁
彼元結烏足以論之求諸後世狄仁傑馮道庶幾焉仁
傑則人無異論道自為歐陽公所詆故學者一律不復
分别惜哉獨富鄭公蘇黄門王荆公以大人稱之蓋歐
陽公為史時甫壮嵗使晩為之必不爾也前輩謂韓魏
公慶厯嘉祐施設如出兩手豈老少之異歟歐陽公出
處與韓同其論馮道予以為當以慶厯嘉祐為例則道
也庶乎有取於歐陽公矣
　　　東坡詆程頥不如歐陽公善處石守道江鄰幾
東坡先生才氣髙一世未始下人故自言嫉程頥之姦
(見公/奏議)又詆程為燠糟陂裏叔孫通(見孫君/孚談圃)然議者以為
過故呂原明家塾記云元祐初蘇子瞻與程正叔不相
能又言不如歐陽永叔之善處石守道也以予觀之豈
特待守道為然江鄰幾與歐陽公契分不踈晩著雜誌
詆公尤力梅聖俞以為言而公終不問鄰幾既死公弔
之哭之慟且告其子曰先公埋銘修當任其責矣故公
敘銘鄰幾無一字貶之前輩云非特見公能有所容又
使天下後世讀公之文知公與鄰幾始終如一且将不
信其所詆矣孟子曰以善養人者然後能服天下歐陽
公之謂矣
　　　髙祖用良平韓信
宋景文公云或譏漢髙祖非張良陳平不能得天下宋
曰不然良平非髙祖不能用夫智髙於良平乃能聽其
謀至項羽不知用范增則敗矣予以為景文徒知其一
耳獨不見韓信之言乎方信之被擒也互論其長信曰
陛下不善将兵而善將將嗟乎不知髙祖胸中能著幾
韓信耶
　　　論易
宋景文公云劉齊善言易說曰六十四卦本之乾坤故
諸卦中皆有乾坤象意孔子敘乾為玉為金坤為牛為
馬之類本釋他卦所引非徒言也弼不可云得意忘象
得象忘言予以齊謂弼不可云得意忘象得象忘言是
矣然弼嘗云觸類可為其象合義可為其徴義苟在健
何必馬乎類苟在順何必牛乎爻苟合順何必坤乃為
牛義苟應健何必乾乃為馬則齊之說即弼之說也景
文又云王弼注易直發胸臆不如鄭康成等師承有自
也或曰何以得立為一家景文曰弼棄易象互體專附
小象衍成其文是以諸儒不能訾予以為不然蓋易之
書其道有四意言象數是也有數而後有象有象而後
有意有意而後有言今捨象數而以言意論易是猶剪
其根本而求枝葉之繁可乎易之道在六經尤為簡奥
蓋五經止言人事而易則三才具焉第漢儒象數之餘
流為災祥刻應之說所謂過之者茲後世所以深排之
若以論易而捨象數則非矣然則弼者豈所謂不及者
耶
　　　張伯玉記六經閣取王弼傳易意
古人要為不可及王弼傳易於初九潛龍勿用下注云
文言備矣世之陋者徃徃詆其無所發明予嘗見蜀李
畋著論以為弼之所傳止於四字者蓋易經之旨未敢
率用己意欲尊乎道也乃知前輩用心如此予嘗見呂
居仁言曾子固初為太平州司户時張伯玉作守歐陽
公與荆公諸人咸薦之伯玉殊不為禮一日就設㕔作
大排召子固惟賓主二人亦不交一談既而召子固於
書室謂曰人以公為曾夫子必無所不學也子固辭避
而退一日請子固作六經閣記子固屢作終不可其意
乃謂子固曰吾試為之即令子固代書曰六經閣者諸
子百家皆在焉不書尊經也(文多/不載)乃知伯玉之意取李
畋發明弼傳易之意耳伯玉字公逺范文正公客所以
掲已示子固如此者子固年少恃才名私以不識字詆
之伯玉有所聞故耳
　　　東坡知味李公擇知義
東坡在資善堂中盛稱河豚之美呂原明問其味如何
答曰直那一死李公擇尚書江左人而不食河豚嘗云
河豚非忠臣孝子所宜食或以二者之言問予予曰由
東坡之言則可謂知味由公擇之言則可謂知義
　　　著述須待老
前輩未嘗敢自夸大宋景文公嘗謂余於為文似蘧瑗
瑗年五十知四十九年非余年六十始知五十九年非
其庶幾至道乎又曰余每見舊所作文章憎之必欲燒
棄梅堯臣曰公之文進矣僕之為詩亦然故公晩年修
唐書始悟文章之難且歎曰若天假吾年猶冀老而後
成南城李泰伯敘其文亦曰天將夀我乎所為固未足
也類皆不自滿如此故其文卓然自成一家善乎歐陽
公之言曰著述須待老積勤宜少時豈公亦有所悔耶
　　　太祖推服桑維翰
太祖嘗謂趙普議事有所不合太祖曰安得宰相如桑
維翰者與之謀乎普對曰使維翰在陛下亦不用蓋維
翰愛錢太祖曰苟用其長亦當䕶其短措大眼孔小賜
與十萬貫則塞破屋子矣予按晉去國初未逺故太祖
所以推服維翰者宜有以得之使維翰獲用豈盡出普
下乎蓋嘗因太祖所以推服之意而考維翰本傳其議
論皆為歐陽公削去無從而見之其後讀孔氏續世說
載出帝之初寖用景延廣維翰恐與遼失歡上䟽曰議
者以陛下於契丹有所供億謂之耗蠧有所卑遜謂之
屈辱微臣所見則曰不然且以漢祖英雄猶輸貨於冒
頓神堯武略尚稱臣於可汗此謂達於權變善於屈伸
所損者微所利者大必若因茲交造遂成釁隙自此嵗
嵗調發日日轉輸困天下之生靈空國家之府藏此為
耗蠧不亦甚乎兵戈既起將帥擅權武吏功臣過求姑
息邊藩逺郡得以驕矜外剛内柔上陵下替此為屈辱
又非多乎所具止此議論雖不盡見其揣度事勢深切
著明有能加之者歟太祖所以推服之也
　　　繁欽論鼓吹崔令欽教坊女善歌
陳後山云繁欽與魏文論鼔吹異妓云潛氣内轉哀聲
外激大不抗越細不幽散不若唐崔令欽語也崔記教
坊任智方四女皆善歌其中二姑子吐納淒惋收斂渾
淪三姑子容止閑和傍觀若意不在歌四姑子發聲遒
潤虚靜似從空中來崔在唐不以文名若此語可以謂
之文矣
　　　貴在富下
司馬季主傳云傳曰富為上貴次之繫辭云崇髙莫大
乎富貴貴在富之下予嘗記錢希白著書有人王令遇
鬼胡元春令詢向去祿夀胡笑曰隂功與天爵俱髙人
爵末事也尚書五福不言祿此乃深旨非老夫所能知
也予乃知貴在富下者以此
　　　顔魯公失言
顔魯公將死叱李希烈曰吾年且八十官太師吾守吾
節死而後已予嘗曰魯公之節雖與日月爭光可也而
不能不失於其言使年未至於八十官未至於太師節
可不盡乎齊梁以來視易君如弈棋士鮮知節義褚淵
為齊司徒賀客滿座褚炤歎曰使彦囘作中書郎而死
不當為一名士邪名徳不昌乃復有期頥之夀嗟乎使
如炤言國何賴於老成哉
　　　張華死有餘愧
人臣事君當大位者事有關於社稷雖以死爭可也予
見古今備禮數作文具者多矣晉張華被執曰式乾之
議臣諫章具存可覆按也張林曰諫而不從何不去位
華無以對予謂華死而有知有餘愧矣
　
　
　
　
　
　
　
　
　
　
　
　
　
　
　能改齋漫録卷十
欽定四庫全書
　能改齋漫録卷十一
　　　　　　　　　　　　　宋　吳曾　撰
　　記詩
　　　題寢宫詩
農桑不擾嵗常登邉將無功吏不能四十二年如夢覺
春風吹淚過昭陵韓子蒼云此詩題於寢宫不著名氏
宜表而出之
　　　間燕堂聨句
王仲至與秦少遊謁恭敏李公飯於閒燕堂即席聨句
云黄葉山頭初帶雪緑波尊酒暫囘春(欽/臣)已聞璧月瓊
枝句更看朝雲暮雨人(觀/)老媿紅妝翻曲妙喜逢嘉客
放懐新(欽/臣)天眀又出桃花去仙境何時再問津(觀/)
　　　青州從事
皮日休謝人送酒詩門巷蕭條空紫苔先生應渴解酲
杯醉中不得相親問故遣青州從事來韓子蒼謝信州
連鵬舉送酒詩云上饒籍甚文章伯曾共紫㣲花下杯
鈴閣晝間思老病故教從事送春來韻意皆同當有辨
其優劣者
　　　程夫子范使君
韓持國閒居潁昌程伯淳自洛徃訪之時范右丞夷叟
純禮亦居潁昌持國嘗戲作詩示二公云閉門讀易程
夫子清坐焚香范使君顧我未能忘世事緑尊紅妓對
斜曛
　　　海棠洲
王仲至使遼囘謁恭敏李公席中賦詩云穹廬三月已
淹留白草黄雲見即愁滿袖塵埃何處洗李家池上海
棠洲
　　　江公著由微雨詩知名
江公著初任洛陽尉乆旱微雨作詩云雲葉紛紛雨脚
勻亂花柔草長精神雲車却碾前山過不洒原頭陌上
塵司馬文正公於士人家見之借紙筆脩刺謁江且為
稱薦由此知名
　　　花落去燕歸來
晏元獻公赴杭州道過維揚憩大眀寺瞑目徐行使侍
史誦壁間詩板戒其勿言爵里姓名終篇者無幾又使
别誦一詩云水調隋宫曲當年亦九成哀音已亡國廢
沼尚留名儀鳯終沉迹鳴蛙只沸羔淒涼不可問落日
下蕪城徐問之江都尉王琪詩也召至同飯又同步遊
池上時春晩已有落花晏云每得句書牆壁間或彌年
未嘗强對且如無可柰何花落去至今未能也王應聲
曰似曾相識燕歸來自此辟置又薦館職遂躋侍從矣
　　　偷眼看雲生未生
山谷南還至南華竹軒令侍史誦詩板亦戒勿言爵里
姓名乆之誦一絶云不用山僧供張迎世間無此竹風
清獨拳一手支頥卧偷眼看雲生未生徐視姓名曰果
吾學子葛敏修也
　　　文正公屬意小鬟妓
范文正公守番陽郡創慶朔堂而妓籍中有小鬟妓尚
㓜公頗屬意既去而以詩寄魏介曰慶朔堂前花自栽
便移官去未曽開年年長有别離恨已託東風幹當來
介因鬻以惠公今州治有石刻
　　　致心平易知詩
吕與叔嘗作詩云文如元凱徒成癖賦似相如只類俳
惟有孔門無一事止傳顔子得心齋楊中立云知此詩
則可以讀三百篇矣横渠讀詩詩云致心平易始知詩
　　　呉元中十歳賦詩
吳丞相元中十嵗時逰寺賦詩云古木霜根重殘僧雪
頂深棟梁元剥落香火未消沉在真州時贈吳正仲詩
云先生古人風文字祖西漢不令萬錢食亦合五花判
　　　矮道士老參軍
信州鉛山縣治之北二里間石井資福院有泉湧於山
壁之下澄徹如鑑本朝詩人潘閬移太平州散參軍過
而留絶句云炎炎畏日樹將焚却恨都無一㸃雲強跨
蹇驢來到得皆疑渴殺老參軍蘇黄門過而跋之云東
坡先生稱眉山矮道士好為詩詩格亦不能髙徃徃有
竒語如夜過脩竹寺醉打老僧門之句皆可喜也予舊
讀湘山野録喜閬西湖曲及㳺江南見題石井絶句頗
有前輩氣味不在石曼卿蘇子美下若老參軍矮道士
自是一對將恐漫滅失傳不知法眞師能刻之石否穎
尾遺老
　　　巴苴仁頻
諸柘巴苴文潁曰巴苴草名一名巴焦李善曰苴子余
切梬栗梬音郢踰波謂前波趨後波也眀月珠子的皪
江靡應卲曰靡邉也眀月珠子生於江中其光耀乃照
於江邉張揖曰靡厓也唼啑菁藻咀嚼菱藕通俗文曰
水鳥食謂之唼啑說文曰肸蠁布也仁頻㯽榔也韓渥
詩云鵞兒唼啑雌黄觜鳳子輕盈膩粉腰韓子蒼詩云
李侯梨釘坐風味勝仁頻
　　　萬松亭
萬松亭在關山始麻城縣令張毅植萬松於道周以芘
行者且以名其亭去未十年而松之存者十不及三四
東坡元豐二年謫居黄州過而賦詩云十年栽種百年
規好德無人助我儀縣令若同倉庾氏亭松應長子孫
枝天公不救斧斤厄野火解憐氷雪姿為問幾株能合
抱慇懃記取角弓詩崇寧以還坡文既禁故詩碑不復
見而經過題詠者多不勝紀番陽倪左司濤傷之以詩
云舊韻無儀字蒼髯有恨聲此之謂也
　　　杜子美集無遣憂詩
余家有唐顧陶大中丙子歳所編唐詩類選載杜子美
遣憂一詩云亂離知又甚消息苦難真受諫無今日臨
危憶故臣紛紛乗白馬攘攘著黄巾隋氏營宫室焚燒
何太頻世所傳杜集皆無此詩
　　　晏元獻所得是知人
晏元獻喜薦士其得人最多范蜀公作公挽詞云平生
欲報國所得是知人
　　　河陽見兩龔
吕居仁記龔殿院彦和清介自立少有重名元祐間簽
判􁱘州與弟大壮同行尤特立不羣曽文肅子宣帥􁱘
欲見不可得一日徑過彦和邀其弟出不可辭也遂出
相見即為置酒從容終日乃去曾題詩壁間其末句云
自慙太守非何武得向河陽見兩龔近世貴人如曾子
宣之能下士亦難得也
　　　天門豈可掉臂入
吕獻可記丁晉公詩有天門九重開終當掉臂入王元
之讀曰入公門鞠躬如也天門豈可掉臂入乎此人必
不忠
　　　放出一頭地
東坡初登第以詩謝梅聖俞聖俞以示文忠公公答梅
書畧云不意後生能逹斯理也吾老矣當放此子出一
頭地故東坡送晁美叔詩云醉翁遣我從子㳺翁如退
之踐軻某尚欲放子出一頭酒醒夢斷四十秋葢叙書
語也陳無己贈魏衍詩云名駒已自思千里老子終當
讓一頭
　　　程伯淳辨李泰伯詩
程伯淳謂李㤗伯詩若教管仲身常在宫内何妨更六
人此語不然管仲時桓公之心特未蠱耳若已蠱雖管
仲可柰何未有心蠱尚能用管仲之理
　　　程正叔不欲為閒言語
程正叔云王子眞寄藥與頥無以為答且素不作詩亦
非禁而不作第不欲為閒言語耳如古人作詩無如杜
甫云穿花蛺蝶深深見㸃水蜻蜓􁐠􁐠飛如此間言語
道出則甚頥所以不作詩今寄子眞詩云至誠通化藥
通神逺寄衰翁濟病身我亦有丹君信否用時還解壽
斯民子真之學須是獨善雖至誠潔行然大扺只是長
生乆視之術止濟一身故有是句正叔且云既學詩須
是用功方合詩人之格既用功則於事有妨古人詩云
吟成五箇字用破一生心又可恤一生心用在五字上
此言甚當予謂正叔盖有激而云且詩云桑之未落其
葉沃若桑之落矣其黄而隕昔我徃矣楊桞依依今我
來思雨雪霏霏悠悠斾旌蕭蕭馬鳴之類皆未免乎寫
物也
　　　剖破藩籬即大家
横渠先生張載作克己復禮詩曰克己工夫未肯加吝
驕封閉縮如蝸試於中夜深思省剖破藩籬即大家
　　　花月句
白樂天有荅元微之詩云垂老休吟花月句恐君更結
後身縁初未悟其説元微之集李著作園醉後寄李十
云䑃朧春月照花枝花下音聲是管兒却笑西京李員
外五更騎馬趁朝時
　　　饒徳操自號倚松道人
政和間林靈素主張道教建議以僧為徳士使加冠巾
其意以釋氏為出其下耳臨川饒徳操時棄儒為僧作
德士頌四首其一云德士舊來稱進士黄冠初不異儒
冠種種是名名是假世人誰不被名謾德操自號倚松
道人意取間禪師詩云間攜經卷倚松立笑問客從何
處來故以名菴又以自號陳瑩中有詩寄之曰舊時饒
措大今日壁頭陀為問安心法禪儒較幾何
　　　賢女浦
南康有賢女浦盖祥符間女子姓劉氏夫死誓不再嫁
父兄強之因自沉於江浦因以取名初號貞女後避昭
陵諱改為賢女汪革信民嘗賦二絶句云賢女標名幾
度秋行人撫事至今愁湘雲楚雨知何處月冷風悲江
自流女子能留身後名包羞忍恥漫公卿可憐嗚咽灘
頭水渾似曹娥江上聲
　　　四客各有所長
子瞻子由門下客最知名者黄魯直張文潛晁無咎秦
少㳺世謂之四學士至若陳無己文行雖髙以晩出東
坡門故不若四人之著故陳無己作佛指記云余以辭
義名次四君而貧扵一代是也晁無咎詩云黄子似淵
眀城市亦復真陳君有道舉化行閭井淳張侯公瑾流
英思春泉新髙才更難及淮海一髯秦當時以東坡為
長公子由為少公陳無已荅李端叔云蘇公之門有客
四人黄魯直秦少遊晁無咎則長公之客也張文潛則
少公之客也又次韻黄樓詩云一代蘇長公四海名未
巳又云少公作長句班楊安可擬謂二蘇也然四客各
有所長魯直長於詩辭秦晁長於議論魯直與秦少游
書曰庭堅心醉於詩與楚辭似若有得至於論議文字
今日乃當付之少游及晁張無己足下可從此四君子
一一問之其後張文潛贈李徳載詩亦云長公波濤萬
頃海少公峭拔千尋麓黄郎蕭蕭日下鶴陳子峭峭霜
中竹秦文倩麗若桃李晁論崢嶸走珠玉乃知人才各
有所長雖蘇門不能兼全也
　　　卞和琴操
今善琴者傳卞和操有其聲而亡其辭惟存一句可認
云卞和三獻人不識以余觀之非當時操也蔡邕記卞
和楚野人嘗居山耕種因得玉璞以獻於懐王王以為
欺慢刖其足和作操曰悠悠沂水經荆山兮精氣欝泱
谷巖巖兮中有神寶灼灼眀兮穴山採玉難為功兮
　　　許旌陽作鐵柱鎮蛟
晉許真君為旌陽令時江西有蛟為害旌陽與其徒吳
猛仗劔殺之遂作大鐵柱以鎮壓其䖏今豫章有鐵柱
觀而柱猶存也臨川謝逸嘗賦詩云豫章城南老子宫
堦前一柱立積鐵云是旌陽役萬鬼夜半舁來老蛟穴
挿定三江不沸騰切莫撼揺坤軸裂蒼苔包裹鱗皴皮
我欲摩挲肘屢掣旌陽挈家上天去只留于大應門戸
西山髙處風露寒兹事恍惚從誰語安得猛士扶鼇極
屹然移此相撑拄
　　　臨川王右軍墨池
臨川郡學在州治之東城隅之上其門庭之間有池深
而不廣而旱暵不竭世傳以為王右軍之墨池每當貢
士之歳或見墨汁㸃滴如潑出於水面則次春郡人必
有登第者荆公送和甫奉使江南詩云為我聊尋逸少
池曾子固嘗為之記郡人謝逸嘗賦詩云張芝學書池
水黒章草如芝古無敵右軍睥睨難抗衡恨不臨池作
書癖云何汝水之上崔嵬峯到今方池有遺墨此事不
特古老傳徃徃故事書簡冊南豐先生欣得之手揮巨
筆飛霹靂云是逸少徜徉山水間筆墨淋漓此其迹嗚
呼勝事妙入神千年尺水清粼粼有時水面浮墨過紛
紛郁郁非烟雲我書欹傾不成字秋㕍斜行落忩紙印
泥沙法安可傳獨撫餘蹤玩清泚但當一日書一箱筆
蹤或在子欽行他年若榜凌雲殿定不懸橙白頭如仲
將
　　　四辰四亥生
韓子華以辰年辰月辰日辰時生亦異事也陸農師為
作挽章云非關庚子曾占鵩自是辰年併值龍曾子宣
亦以亥年亥月亥日亥時生章子厚每以四亥公呼之
　　　桐木韓家
韓子華兄弟皆為宰相門有梧桐京師人以桐木韓家
呼之以别魏公也子華下世陸農師為作挽章云棠棣
行中排宰相梧桐名上識韓家皆紀其實也子華其家
呼為三相公持國為五相公
　　　黄左丞罰僧仲殊作
瑞麟香煖玉芙蓉畫蠟凝輝到曉紅數㸃漏移衙仗北
一畨雨滴甲樓東夢逰黄闕鸞巢外身卧彤幃虎帳中
報道譙門初日上起來簾幙杏花風此僧仲殊詩也黄
左丞安中守平江日㑹客仲殊亦與焉繼以疲倦先起
熟寐於黄堂中不知客散及覺日已瞳矓矣左丞罰作
此詩始放去瑞麟香者安中家所造香也
　　　國香
國香荆渚田氏侍兒名也山谷自南溪召為吏部貟外
郎㽞荆州乞守當塗待報所居與此女子為鄰山谷偶
見之以謂幽閒姝美目所未覩後其家以嫁下俚貧民
因賦水仙花詩寓意云淤泥解出白蓮藕糞壤能開黄
玉花可惜國香天不管随縁流落小民家俾髙子勉和
之後數年山谷卒於嶺表當時賔客雲散此女既生二
子矣㑹荆南歳荒其夫鬻之田氏家田氏一日邀子勉
置酒出之掩袂困悴無復故態坐間話當時事相與感
歎子勉請田氏名曰國香以成太史之志政和三年春
子勉客京師會王性之問山谷詩中本意因道其詳且
為賦詩云南溪太史還朝晩息駕江陵頗從款綵毫曽
詠水仙花可惜國香天不管将花託意為羅敷十七未
有十五餘宋玉門牆迂貴從藍橋庭戸怪平居十年目
色遥成處公更不來天上去已嫁鄰姬窈窕姿空傳墨
客慇懃句聞道離鸞别鶴悲藁砧無賴鬻蛾眉桃花結
子風吹後巫峡行雲夢足時田郎好事知渠乆酧贈明
珠同石友憔悴猶疑洛浦妃風流固可章臺柳寶髻犀
梳金鳳翹樽前初識董嬌饒来遲杜牧應須恨愁殺蘇
州也合銷却把水仙花說似猛省西家黄學士乃能知
妾妾當時悔不書空作黄字王子初来話此詳索詩裁
與漫淒涼只今驅豆無方法徒使田郎號國香性之亦
次韻云百花零落悲春晩不復園林門可款待花結實
春始歸到頭只有東風管楚宫女子春華敷為雨為雲
皆有餘親逢一顧傾國色不解迎入專城居目成未到
投梭處後會難憑人已去可憐天壤擅詩聲不如崔䕶
桃花句坐令永抱埋玉悲㳺子那知京兆眉難堪别鶴
分飛後猶是驚人初見時新歡宻愛應長乆暫向華筵
賞賔友舞盡春風力不禁困裊腰肢一渦柳座上何人
贈翠翹蜀州風調尤情饒歡濃酒暈上玉頬香暖紅酥
疑欲銷佳人薄命古相似先後乃逢天下士但惜盈盈
一水時當年不寄相思字宜州遺恨君能詳瘴雲萬里
空悲涼無限風流等間别幾人鑒賞得真香
　　　周昉畫美人琴阮圖
髙子勉記龍眠李亮工家藏周昉畫美人琴阮圖兼有
宫禁富貴氣象旁有竹馬小兒欲折檻前柳者亮工官
長沙而黄魯直謪宜州過見之歎愛彌日大書一詩於
黄素上曰周昉富貴女衣飾新舊兼髻重髪根急薄裝
無意添琴阮相與娛聽絃不觀手敷腴竹馬郎跨馬要
折柳此畫後歸禁中胡馬驚塵流落何許而詩亦不傳
獨子勉舊見之位置猶可想像也因追和其詩又使善
工圖之詩云丹青有神藝周郎獨能兼圖畫絶世人真
態不可添却怜如畫者相與落誰手想像猶可言雨重
春籠柳
　　　浪子和尚詩
洪覺範有上元宿嶽麓寺詩蔡元度夫人王氏荆公女
也讀至十分春瘦縁何事一掬鄉心未到家曰浪子和
尚耳
　　　王平甫賦滕王閣詩
王平甫年十三登滕王閣賦詩云滕王平昔好追逰髙
閣依然枕碧流勝地幾經興廢事夕陽偏照古今愁城
中樹宻千家小天際人歸一葉舟極目烟波吟不盡西
山重疊亂雲浮時郡守張侯見而異之為啓宴張樂於
其上其後建中靖國元年其女識之于石云平甫元豐
初以交鄭俠遂廢於家作詩云三見齊王不一言須知
自古致君難紛紛齊魯誇迂闊口舌從來昜得官
　　　太宗製奕棊三勢
太宗萬幾之暇留心奕棋自製三勢一曰對面千里勢
二曰天蛾獨飛勢三曰海底取眀珠勢一時近臣例以
棊圖頒賜故王元之詩云太宗多材復多藝萬幾餘暇
翻棊勢對面千里為第一獨飛天蛾為第二第三海底
取眀珠三陣堂堂皆御製中使宣来示近臣天機祕宻
通鬼神所以紀其事也
　　　韋應物逸詩
俗吏間居少同人㑹面難偶随香署客来訪竹林歡暮
館花微落春城雨暫寒甕間聊共酌莫使宦情闌韋應
物陪王郎中尋孔徴君詩也獨有宦逰人偏驚物候新
雲霞出海曙梅柳渡江春淑氣催黄鳥晴光轉緑蘋忽
聞歌古調歸思欲沾巾韋應物和晋陵陸丞早春遊望
詩也二篇皆佳作而韋集逸去余家有顧陶所編唐詩
有之故附見於此
　　　韓子蒼黄葉句
李彭商老有建除體贈韓子蒼云滿朝以詩鳴何獨遺
大雅平生黄葉句摸索便知價盖是時子蒼自館職斥
宰分寧縣時也子蒼有館中詩最為世所推故商老有
黄葉之句云子蒼全篇云朔風吹雪晝多隂日暮擁階
黄葉深倦鵲遶枝翻凍影羈鴻摩月堕孤音推愁不去
如相覔與老無期苦見侵游宦衣冠少時事病来無復
一分心
　　　張吉父作怡軒以安其父
畨陽張吉父介方娠時父去客東西川不還張君自為
兒時已愴然有感其言語食息未嘗不在蜀也與尚書
彭公器資同學作詩云應是子規啼不到致令我父未
歸家聞者皆憐之既長走蜀父初無還意乃歸省母復
至涪閬徃返者三其父遂以熈寧十年三月至自蜀郷
人迎謁歎息或為感泣一時名士咸賦詩以紀其事器
資詩略云河可以竭山可徙我翁不歸行不已三徃三
復翁歸止翁行尚壮今老矣兒昔未生今壯齒云云郭
公功父詩慰我慈母心懸懸三徃三返又十載孝子執
鞭方言還云張君自其父歸又作軒以安之而名之曰
怡軒器資為之記云
　　　東坡和李邦直祈雨詩
東坡熈寧十年知徐州李邦直因沂山龍祠祈雨有應
作詩寄東坡東坡和之未云半年不雨坐龍慵但怨天
公不怨龍今来一雨何足道龍神社鬼各無功無功日
盗大倉粟嗟我與龍同此責勸農使者不汝容因君作
詩先自劾李邦直來謁東坡因戯笑言承見示詩只是
勸農使者不管恁地事元豐二年東坡下御史䑓獄嘗
供此詩云本因龍神慵堕不行雨却使人心怨天公以
譏諷大臣不任職不能燮理隂陽却使人心怨天子以
天公比天子以神龍社鬼比執政大臣及百執事也邦
直嘗答蘓子由詩七飯盤蔬强少留相逢何物可消憂
縁君未得酒中趣與我漫為方外遊草亂不容移馬迹
山雄全欲逼城樓濟時異日須公等莫狎翩翩海上鷗
東坡和云五斗塵勞尚足留閉門却欲治齒憂羞為毛
遂嚢中穎未許朱雲地下遊無事㑹須成好飲思歸時
欲賦登樓羡君幕府如僧舍日向城西看浴鷗此詩集
所不載故見於此
　　　崔湜年不可及
新唐書崔湜傳湜執政時年三十八嘗暮出端門緩轡
賦詩張說見之歎曰文與位固可致其年不可及也予
按翰林盛事云唐崔湜弱冠進士登科不十年掌貢舉
遷兵部父楫亦嘗為禮部至是父子累日同省為侍郎
後登宰輔年始三十六崔之初執政也方二十七容止
端雅文辭清麗嘗出端門下天津馬上自吟曰春還上
林苑花滿洛陽城張說時為工部侍郎望之杳然而歎
曰此句可効此位可得其年不可及也今湜傳不載此
詩是矣第以執政時年三十八則失之盖湜之賦詩時
是始為執政年方二十七耳故張說歎慕之今湜傳乃
以第三次執政時年三十六為說所歎慕其失甚明以
三十六而後為執政何足羡慕哉
　　　卜築兼無市井囂
王荆公有唐律一首寄池州夏太初今集不載其叙云
不到太初郎中兄所居遂已十年以詩奉寄詩云一水
衣巾翦翠綃九峯環珮刻青瑶平生故有山川氣卜築
兼無市井囂三葉素風門閥在十年陳迹履綦銷歸來
早晩重攜手莫負幽人乆見招
　　　妓賦詩送武補闕
李昉建隆四年以王師平湖外除給事中徃南嶽伸祭
拜之禮途次長沙時通判賈郎中言自京師與岳州通
判武補闕同途至襄陽遇一妓本良家子失身於風塵
才色俱妙二公迫行醉别於鳳林關妓以詩送武云弄
珠灘上欲銷魂獨把離懷寄酒樽無限烟花不留意忍
教芳草怨王孫武得詩屬意甚切有復回之意時太守
吕侍講嘗歎恨不識之因請李賦一詩以寄云峴山亭
畔紅妝女小筆香牋善賦詩顔色共推傾國貌篇章皆
是斷腸辭便牽魂夢從今日得見嬋娟在幾時千里關
河萬重意夜深無睡暗尋思
　　　王元甫有詩名
動地隋兵至君王尚晏安須知天下窄不及井中寛樓
外鋒交白溪邉血染丹無情是殘月依舊照䦨干廬山
王元甫紹聖間敕賜髙尚處士所作景陽井詩也東坡
嘗䟦云余聞江南王元甫郭功甫皆有詩名余南歸過
九江因道士胡洞微求謁之元甫云吾不見士大夫五
十年矣竟不可見後予過秣陵有以元甫景陽井詩示
予乃知其得名不虚也
　　　劉原父惑官妓得病
涼風響髙樹清露墜明河誰謂夏夜短已覺秋意多艶
膚麗華燭皓齒揚清歌臨觴不作意柰此粲者何翰林
侍讀學士劉敞原父在永興軍所作詩也葉少藴避暑
録話嘗載之且云恨原父此病未除也予後讀國史原
父本傳載原父在永興惑官妓得驚瞀病乃知前詩故
不徒作也
　　　詠題畫李白真
陳無己題畫李白真詩末云勿言身後不要名尚得吳
侯費百金江西勝士與長吟後來不憂身陸沉盖謂建
中靖國間饒節徳操首詠吴少卿家所藏周昉畫李白
也德操江西撫州人無己詩法甚嚴於許可尤慎德操
詩云先生之氣盖天下當時流輩退百舎醉中咳唾落
珠琲身後聲名滿夷夏青山木拱三百年今晨乃拜先
生畫烏紗之巾白紵袍岸巾攘臂方出遨神遊八極氣
自穏氷壼斗酒霜風髙嗚呼先生太絶倫仙風道骨語
甚真蕭然可望不可親縁知野鶴非鷄羣天寳之初天
子逸先生醉去不肯屈采月江頭明月出鼔枻酣歌志
願畢只今遺像粉墨間尚有英風爽毛骨宣州長史粉
墨工誰令寫此人中龍細看筆力有俯仰妙處果在阿
堵中人云此畫世莫比吳侯得之喜不寐意侯所寶豈
徒爾亦惜真才死泥滓先生朽骨如可起誰為獵之奉
天子作為文章文聖世千秋萬古誦盛美再拜先生淚
如洗振衣濯足吾徃矣
　　　汪子我賦玉延行
陳留汪子我端友嘗賦玉延行云觀文學士㽞都守中
常侍門如役走玉延厥篚二十五謹書名銜細看醜推
而上之何止此牢耶石邪猶八九嗟哉膏血出生靈割
剥乃餉無須口仲華拜衮雖有年宋璟李鄘曾愧否樂
全見事何其微義勇固應如此厚翰林未用汝脱靴不
知何為勤洗手㽞守謂鄧氏也其父元豐嘗位两府裕
陵謂趨向頗僻賦性姦囘了翁云八字咸加扵鄧某萬
機獨運於元豐葢王禹玉蔡持正取充位而已
　　　文章伯矍鑠翁
李覿字子範袁州人元豐二年以特奏名推恩尉吉州
太和縣時豫章先生為令贈之詩曰乃兄自是文章伯
之子今為矍鑠翁葢覿乃李觀之弟也觀字夢符初試
南宫賦偶落韻有司愛其䇿為取特㫖由是登第以著
作佐郎知臨江軍清江縣時歐陽文忠公扶䕶太夫人
䘮歸廬陵船過清江太守請公為文以祭之太守以簡
率為訝觀曰無深訝也既而文忠擊節稱之其文曰昔
孟軻亞聖母之教也今有子如軻雖死何憾尚饗觀初
為太學官因上言役法不合出通判處州題詩一絶於
直㕔之壁曰十謁朱門九不開利名淵藪且徘徊自知
不足公侯骨夜夜江山入夢來後終於朝議大夫
　　　僧海淵工針砭
僧海淵蜀人也工針砭天禧中入吳楚遊京師寓相國
寺中書令張士遜疾國醫拱手淵一針而愈由是知名
既老歸蜀范景仁賦詩餞之曰舊郷山水遶禪扃日日
山光與水聲歸去定貪山水樂不教魂夢到神亰治平
二年化去張唐英貽以偈曰言生本不生言滅本不滅
覺路自分明勿與迷者説劉季孫銘其塔曰資身以醫
有閒於時餘幣散之拯人於危此士君子所難吁嗟乎
師
　　　楊少師李西臺書
洛中諸寺院有楊少師李西臺書少師名凝式唐相収
梁相涉之後仕後唐晉漢間筆力遒放當時罕及華嚴
院東壁題詩曰院似禪心靜花如覺性圓自然知了義
爭肯學神仙西臺即建中酷愛楊書旁題云枯杉倒檜
霜天老松烟􁁊煤隂雨寒我亦生來有書癖一回入寺
一囘看觀音院有牡丹相傳唐武后植者西臺有詩亦
親書云微動風枝生麗態半開擅口露濃香秦時避世
宫娥老舊日顔容舊日妝花譜名將第一論洛中最是
此花繁不當更道木芍藥枝上恐傷妃子魂西臺書洛
人甚重之
　　　李西臺詩
龍門㕠闕湧雲烟雪未飛花鴈下前徹底清流照車馬
分䑓御史過伊川李西臺詩也題於菩提寺菩提寺在
龍門鎮
　　　吏隐堂植竹詩
許安仁尉順昌郡㕔事之後創吏隐堂植竹題詩云斸
破中庭一畝苔主人髪白手親栽即今誰識清真節須
向三冬雪後來又云珍重勞君慰遠逰繁聲踈影一堂
秋主人看即官期滿分付風烟與子猷
　　　夢中作明月樓
(闕/)
　
　
　
　
　　　祥瑞䜟應
黄冕仲未第時嘗有魁天下之意元豐四年南劍州譙
門一柱忽為迅雷所擊冕仲聞之口占絶句云風雷昨
夜破枯株借問天公有意無莫是卧龍蹤迹困放開頭
角入亨衢次年冕仲遂膺首薦又次年對䇿為天下第
一饒之浮梁縣有䜟語云青山圓出状元邑人程瑀尚
書在上庠累為優䓁而尚未登第嘗寄詩與郷人云試
問青山圓也未不應久負壯圖心明年公試上舍為第一人
　　　赤氣為皇子之祥
熈寜二年十一月京師每夕有赤氣見西南隅如火至
人定乃滅人以為皇子降生之祥故王禹玉作大宴樂
辭云未晩清風生殿閣經旬赤氣照乾坤
　　　漢陽春日絶句
漢陽郎官湖春日四絶句其一兩山収雨暗平沙遮斷
溪梅隔水花㽞得烟林作圖畫依稀松隥有人家其二
空山玉蕊照瓊瑰到處尋花共徃回欲識春風最竒處
試来同看雨中梅其三朦朧花影月黄昏著意春風入
酒㾗知是江梅喜佳客倒垂花蕊照清樽其四十日春
隂到水亭水邉楊桞一時青梅花過盡桃花惡乞取山
樊入淨瓶尚書郎李祁蕭逺謫漢陽酒税時所作也
　　　除東坡書撰碑額
崇寧二年有詔㫖應天下碑碣牓額係東坡書撰者並
一例除毁盖本於淮南西路提㸃刑獄霍英所請時廬
山簡寂觀牓亦遭毁去李商老為賦云筆底颶風吹海
波牓懸欝鬰照巖阿十年呵禁煩神䕶柰爾焚香滅札
何
　　　御賜甘露詩
大觀三年四月壬子尚書省甘露降時御筆以中臺布
政之所天意昭格致此嘉祥因成四韻以記其實賜執
政而下云政成天地不相違瑞應中䑓贊萬機夜浥垂
珠濡緑葉朝凝潤玉弄清輝仙盆雲表秋難比豊草霄
零日未晞本自君臣俱㑹合更嘉報上美能歸
　　　仁宗賜李良詩
李良定公㓜以國戚常侍仁宗研席帝尤篤中外之愛
公帥鄆帝以詩送行曰魯館名臣子皇家外弟親詩書
謀帥舊金竹剖符新九郡提封逺一圻甘澤均純誠宜
報國撫士愛吾民識者以為真王言
　　　錢文僖賦竹詩唱踏莎行
錢文僖公留守西洛嘗對竹思鶴寄李和文公詩云瘦
玉蕭蕭伊水頭風宜清夜露宜秋更教仙驥傍邉立盡
是人間第一流其風致如此淮寧府城上莎猶是公所
植公在鎮每宴客命㕔籍分行剗襪歩于莎上傳唱踏
莎行一時勝事至今稱之
　　　荆公題王欽臣詩於扇
熈寜中王欽臣仲至自河北被召用荆公薦對神宗
問所與游從公奏宋敏求帝黙然遣還任公因留一詩
書長老院中云蜀客相如最好辭武皇深恨不同時凌
雲奏罷還無事寂寞文園興可知然荆公愛其詩自題
於所執扇
　　　宋景文詩盡龍洞之景
三泉龍洞以山為門深數十步復見天日及山水之秀
葢自然而成非人力也宋景文公賦詩云虬洞聳雲峰
縁虚一綫通雲披雙壁敞樹補半巖空概竹森烟纛飛
泉曳玉虹垂蘿不肯晝隂壑自然風嶺斷天斜碧崖傾
日倒紅浮邱邈難遇留恨翠微中曲盡龍洞之景利路
漕為刻石仍以石本寄公公答書云龍門拙句斐然妄
發閣下仍刋翠琰示方來言詩之人得不笑我哉江左
有文拙而好刋石者之詅蚩符非此謂乎噱噱
　　　劉旦詩多稱傳
劉仲馮樞密之子旦能詩保康伯嘗薦之旦後過公墓
賦詩膺門昔忝登龍客董墓今悲下馬人時多稱傳然
東坡亦嘗云隻雞敢望喬公語下馬來尋董相墳
　　　文與可鷺鷥詩
洪覺範嘗記文與可鷺鷥詩云頸細銀鉤淺曲腳高碧
玉深翹沙上衆禽同立有誰似汝風標然予又嘗見一
首云避雨竹間㸃㸃迎風栁下翩翩靜依寒蓼如畵獨
立晴沙可憐亦佳作也
　　　詠茱萸
劉夔侍郎九日登女郎臺記杜子美詩醉把茱萸子細
看王摩詰詩徧揷茱萸少一人因作詩二首云華顛帽
落從人笑不插茱萸也是閒次云曾冠獬豸猶無勇未
信茱萸可辟邪程文簡公和答之云霜枝凋翠雁横秋
莫倚危樓動旅愁菊有清香樽有酒茱萸不插也風流
又云秋風臺上起高歌把酒看花意已多屈軼不生神
豸死結茱為佩欲如何
　　　詩不厭改
韓子蒼紹興初寄居臨川周表卿時為宜黄丞歳滿公
以詩送之云往時束帶侍明光曾看揮毫對御牀只道
驊騮已騰踏不知鵰鶚尚摧藏官居四合峯巒緑驛路
千林橘柚黄莫戀鄉闗留不去漢廷今重甲科郎其後
改峯巒緑為峯巒雨橘柚黄為橘柚霜改莫戀鄉闗留
不去作莫為艱難歸故里益見其工東坡嘗語參寥云
如杜新詩改罷自長吟乃知杜老用心甚苦予以是知
詩不厭改其末云漢廷今重甲科郎意韓自言也其後
讀後漢孔融汝潁優劣論曰汝南袁公著為甲科郎上
書欲治梁冀潁川士雖慕忠讜未有能授命直言者也
乃知韓詩不茍如此
　　　南園桞色野塘春水
南園栁色動野塘春水生屢遊煩将吏獨此守山城韋
蘇州早春時也今所在集本皆不載
　　　竹尊者
崇勝寺後有竹千餘竿獨一根秀出人呼為竹尊者洪
覺範為賦詩云高節長身老不枯平生風骨自清癯愛
君修竹為尊者却笑寒松作大夫未見同參木上座空
餘聽法石於莵戲将秋色供齋鉢抹月披風得飽無韓
子蒼云始黄太史見之喜因手為書之以故名顯
　　　李清卿詩得於衣襟
代馬南来乆不歸山河殘破一身微功名悞我等雲過
歳月驚人還雪飛每事恐貽千古笑此身甘與衆人違
艱難重有君親念血淚班班滿客衣李清卿所作也清
卿既死因葬得此詩於衣襟
　　　孫妙仲詩啓
林亭長夏愛濃隂来引茶甌一散襟忽去却来蜂箇箇
自啼還住鳥深深山家一尺瀟湘石掃盡雲腴齒頰清
驚破午窗箕潁夢轉為風外小松聲豐城孫妙仲雨絶
句也孫有謝登第啓云虎士開闗徬徨丹禁龍章在御
髣髴天光
　　　孫妙仲作截臂行
妙仲名發豐城人崇寧初尉於撫之崇仁才一月兇民
陳平為族人陳遇執以為盜後二十日而平之父宗應
老且瞽平乃以誣陳遇之子洵直以為執已為盜時其
父為洵直以鐵梃擊傷其首發與覆驗官呉某(忘其/名)按
之絶無迹狀謂平雅與遇有釁欲必誣遇之子以死俟
其屍胖脹潰爛不可别白後發與吳所驗時又二十日
然後醉其弟訹之使斷一手以訴於州州大驚不復察
其事情唯以斷手為決有寃於是帖宜黄簿李涇再覆
涇流外人專以迎合為事遂指閲二十日胖脹潰爛之
屍為有迹狀以傅㑹之既而獄具發辨之不已州稍悟
然業已不可盡變乃變其情得不殺而發與吳猶以輕
罪罷官葢崇仁之民前此有避刑名塞逋負而輒殘其
肢體者平之姦謀既逞而效之者益衆始惟山谷無賴
之民至其後市人舒琦吏人吳昕輩亦相繼而作凡此
非因州縣阻抑或予奪不中有激而後為祇欲取必於
官司以濟其姦耳發因作截臂行以告在位者庶革其
風然江西之民習俗至今猶爾也今録於此云吾聞兩
臂重於天下不可廢知之不必子華子愚民氣焚胸一
忿敢趨死以死視四肢截臂如去指嗚呼巴陵之民何
以有此風疾痛利害人所同甘心一臂捐糞壤終身廢
臥閭閻中前年截臂渠得理今年截臂吾亦爾村南截
臂殺平人村北炰烋還凖擬虺民虺民用心若此非吾
人有寃自可次第訴毒人何必殘其身聞者若驚喧此
弊吾能言其初姑息吏不與杜其源嗟哉惡俗傷仁厚
明明有寃宜勿受一姦不濟百姦消共致和平禆在宥
　　　曹衍託意為鷺鷥貧女絶句
曹衍衡陽人太平興國初石熈寧尚書出守長沙以衍
所著野史繳薦之因得召對袖詩三十章上進首篇乃
鷺鷥貧女兩絶句葢託意也鷺鷥云波瀾靜處立身孤
氄雪攢霜腹轉虚盡日灘頭延頸望能銷大海幾多魚
貧女云自恨無媒出嫁遲老来方始遇佳期滿頭白髪
為新婦笑殺豪家年少兒太宗大喜召試學士院除
東宫洗馬監泌陽酒税
　　　鼓子花開也喜歡
王元之謫齊安郡民物荒涼殊無況營妓有不佳者公
作詩曰憶昔西都看牡丹稍無顔色便心闌而今寂寞
山城裏鼓子花開亦喜歡然唐杼情集記朝士在外地
觀野花追思京師舊遊詩云曾過街西看牡丹牡丹未
謝即心闌如今變作村田眼鼓子花開也喜歡葢王刊
定此詩耳
　　　錢思公寄晏元獻牡丹絶句
元獻晏公為丞相時作新第於城南時錢思公鎮西洛
晏求牡丹於思公公以絶句并花寄晏云名花封殖在
秋期翠石丹萱幸可依華館落成和氣動便隨桃李共
芳菲
　　　權常侍詩
今朝有酒今朝醉明日愁來明日愁予嘗以俚俗所作
偶閲杼情集乃知權常侍審詩也上兩句得則高歌失
則休何須多恨太悠悠權又有題山院云萬葉風聲厲
一山秋氣寒曉霜浮碧瓦薄日度朱欄
　　　馮當世人目為金毛䑕
丞相馮當世少嘗薄遊里巷為街卒所縶鄂守王素見
而釋之及使闗中素方帥渭與之燕犒歡甚貽之以詩
曰吞炭難酬當日事積薪深愧後來恩嘗為吕獻可所
劾云京所至嗜利西人目為金毛䑕以其外文彩而中
實貪穢也
　　　荆公題夏旼扇
王荆公嘗題一絶句於夏旼扇云白馬津頭驛路邊隂
森喬木帯漪漣夕陽一馬匆匆過夢寐如今十五年本
集不載見湟川集
　　　韓子蒼記李太白續詩
韓子蒼云舊傳李白幼不羈為昌明縣小吏已能五七
言詩嘗隨縣令至江邊觀溺水婦人令哦詩曰二八誰
家女漂来倚岸蘆鳥窺眉下翠魚弄口傍珠下句不屬
太白率爾對曰緑鬢隨波散紅顔逐浪無何因逢伍相
應是怨秋胡令始奇之
　　　李伯時好鐘鼎古文奇字
李伯時公麟雅好鐘鼎古文奇字自夏商以来以先後
次第之聞一器則捐千金不少靳所蓄日富具為圖記
蔡天啓嘗得商祖丁彞李尤寶愛因作詩以贈云上泝
虞姒亦易爾下者始置周秦間造端宏大町畦絶往往
世俗遭譏訕蓋實録也
　　　詠假山詩刺荆公
陳無已詩話云某公用事排斥端士矯節僞行范蜀公
詠僧房假山曰倏忽平為險分明假奪真葢刺之也某
公荆公也予又嘗記一假山詩云安石作假山其中多
詭怪雖然知是假爭奈主人愛云云世以為東坡所作
不知是否
　　　江子我作牛酥行
宣和初有鄧其姓者留守西京以牛酥百斤遺梁師成
江子我端友作牛酥行云有客有客官長安牛酥百斤
親自煎倍道奔馳少師府望塵且欲迎歸軒守閽呼語
不必出已有人居第一先其多乃復倍於此台顔顧視
初怡然昨朝所獻雖第二桶以純漆麗且堅今君來遲
數又少青紙題封難勝前持歸空慙遼東豕努力明年
趁頭市
　　　曾庶幾放猿絶句
吉水與敝友接境有曾庶幾者隠士也五代時中朝累
有聘召不起故老有能記其放猿絶句云孤猿鎖檻歲
年深放出城南百丈林緑水任君連臂飲青山不用斷
腸吟
　　　李漢老為梅詩託意
李漢老建炎末自簽樞遷右轄未幾遷知院前後二三
月而罷因為梅詩以託意云綿霜歴雪忿開遲風笛無
情抵死吹鼎實未成心尚苦不甘桃李傍疎籬
　　　王公祐贈率子廉三絶
東坡作率子廉傳略云禮部侍郎王公祐出守長沙奉
詔禱南嶽訪魏夫人壇察其異載與俱歸居月餘落漠
無所言復送還山曰今當以詩奉贈既而忘之晝寢夢
子亷来索詩乃作二絶句書板置閣上云云末又云公
詩不見全篇書以遺其曾孫鞏使求之家集而補之予
嘗見王所贈率凡三絶句不止於二也其一云下瞰虚
空臨絶澗上排烟霧倚山巔四邊險絶無猿烏獨臥深
雲二十年其二云古屋黄崖映月闗年年常伴白雲閒
餱糧丹火何從出四面無人見下山其三云心意逍遥
物莫知山中山下識人稀想君絶慮離塵土不是王喬
即令威并有詩序云率君者容貌高古雅性混然故機
神妙用無得而窺也予訪於山中耆艾緇黄摘人瑕釁
者皆言率君出處不見其迹殆非凡人也予景慕無已
因為詩三章寄贈云
　　　荆公親札詩
荆公嘗任鄞縣令昔見一士人収公親札詩文一卷内
有兩篇今世所刋文集無之其一馬上云三月楊花迷
眼白四月栁條空老碧年光如水盡東流風物看看又
到秋人世百年能幾許何須戚戚長辛苦富貴功名自
有時簞瓢捽茹亦山雌其二書㑹别亭云西城路居人
送客西歸處年年即問去何時今日扁舟從此去春風
吹花落高枝飛来飛去不自知路上行人亦如此應有
重来此處時
　　　詔草非諌草
陳後山云歐陽公謂袖中諫草朝天去頭上宮花侍燕
歸誠為佳句但進諫必有章疏無直用藁草之理按此
詩乃太宗朝王操投贈李昉相國詩不若印粲與徐翰
林詩云諫書未上先焚草御筆曾傳立制麻粲五代人
然予見雅言系述載操詩乃詔草非諫字
　　　毛達可稱陳克杜子美不是過
毛友達可内翰守鎮江時賀方回以過客留寓一日陳
克繼至同㑹於郡樓即席客賦詩所謂徘徊臨北顧慷
慨俯東流是也毛稱賞曰雖杜子美不是過矣翌日賀
求去毛留之且訝去亟賀曰一郡豈容有兩箇杜子美
二公相與大笑
　　　田承君記姚嗣宗詩
田承君記姚嗣宗題崆峒山寺壁云南粤干戈未息肩
五原金鼓又轟天崆峒山叟笑相語飽聽松聲春晝眠
范文正公帥延綏因巡邊見之大驚索之不得乆之表
為幕府姚有詩踏破賀闌石掃清西海塵而張元昊竟
走西夏為邊患張亦有鸚鵡詩卒章有好置金籠收拾
取莫教飛去别人家姚又有述懷詩大開雙白眼只見
一青天張亦有雪詩云五丁杖劍決雲霓直取銀河下
帝畿戰死玉龍三十萬敗鱗風卷滿天飛
　　　秦益公賞孫仲鼇詩
光堯賜御書秦益公一德格天之閣牌一時縉紳獻詩
以賀唯孫仲鼇一聨為秦所賞云名向阿衡篇裏得書
從復古殿中来生日四方賀詩尤多嘗取其三聨云朝
回不入歌姬院夜半猶看寒士文虜人爭問年今幾天
子恨無官可酬建鄴三公今始有靖康一節古來無蓋
取其親切耳蜀人李善詩無窮基有無窮聞第一人為
第一官其後言者以為過遂有㫖禁之仍著令然前輩
類多有之如荆公東坡皆有曾魯公張文定生日詩
　　　劉莘老和王定國雪中絶句
劉莘老丞相和王定國雪中絶句袁安只有高眠興謝
眺空餘後㑹艱十萬健兒春瘴近飛花宜過海南山定
國云公無乃學歐陽公耶劉為之一笑葢晏元獻為樞
密使時西師未解嚴㑹天雪陸子履與歐公同謁之晏
置酒西園歐即席賦詩有主人與國同休戚不惟喜悦
将豐登須憐鐵甲冷徹骨四十餘萬屯邊兵晏由是銜
之語人曰韓愈亦能作言語作裴令公宴集但云園林
窮勝事鐘鼔樂清時劉和詩時政元豐間朝廷方問罪
安南故定國援以為戲
　　　曾郎中獻秦益公十絶句
紹興壬戌朝廷既罷三大将息兵議和曾郎中惇時守
黄州獻書事十絶句於秦益公秦繳進於上上喜與陞
擢差遣任滿除台州詩云黄泥坂下雪猶深赤壁磯頭
江欲平驛吏西来聞好語蕃人已出蔡州城和戎詔下
破羣疑無復旄頭彗紫微屈已銷兵宜有報先看長樂
板輿歸吾君見事若通神兵柄收還號令新裴度只今
真聖相勒碑十丈可無人淮上州州盡滅烽今年方喜
得和戎問誰整頓乾坤了學語兒童道相公連營貔虎
氣如雲聽詔人人願立勲沔鄂蘄黄一千里更無人説
岳家軍田父今年作社頻邊頭聞見一番新官軍不斫
人家樹各自持錢去買薪江頭栁木已參天栁色花光
日日妍驚怪田家頻得醉今年斗米不論錢村村凖擬
十分禾老稚扶攜笑且歌租税況今黄紙放陽城元自
拙催科淮畔風塵自此清斯人還喜見昇平田家盡説
今年好要雨雨来晴便晴百丈岢峩賈客船張帆打皷
下長川路人指㸃幾垂淚江道無来十六年其三章稱
裴度只今真聖相者李義山韓碑詩云帝得聖相相曰
度葢取晏子春秋云仲尼魯之聖相也其五章云岳家
軍者葢時江左三大将皆以家稱之
　　　韓子蒼詠太平宰相
韓子蒼獻王将明生日二十絶句内一絶句云萬里青
霄發軔時驊騮絶足看奔馳太平宰相何人識唯有巫
咸得預知葢王父行可初知臨泉時将明為編修官行
可問異人王老志他日官所至書太平宰相四字遺之
即以墨塗滅其字前詩敘此耳
　　　宋文淵詩
諫議宋文淵齊愈宫詞云禁城春水碧溶溶洗出桃花
萬片紅葉上細看無一字始知無女怨春風睢陽道中
云竹溪噎絶雨纔通無數深紅間淺紅山店落英春寂
寂青旗吹盡栁花風向来松檜喜無恙坐乆復聞南澗
鐘隠隠修廊人語絶四山滴瀝雪鳴風
　　　晁之道詩為絶唱
東萊先生吕居仁云晁之道詠之西池唱和詩旌旗太
乙三山外車馬長楊五柞中栁外雕鞍公子醉水邊紈
扇麗人行殆絶唱也
　　　高秀實和高郵道中詩
吕居仁云高秀實茂華人物高逺有出塵之資其為文
稱是嘗和余高郵道中詩中塗留眼看星聚一夕披顔
覺霧收之句便覺余詩急迫少從容閒暇處
　　　汪信民寄謝無逸詩
吕居仁云汪信民革嘗作詩寄謝無逸云問訊江南謝
康樂溪堂喬木想扶踈髙談何日看揮麈安歩從來可
當車但得丹霞訪龎老何須狗監薦相如年來更勵於
陵節妻子同鋤五畝𬞞饒德操見此詩謁信民曰公詩
日進而道日逺矣盖用功在此也
　　　詩熟便是精妙處
衆人方學山谷詩晁叔用獨學老杜詩衆人求生西方
特髙秀實獨求生兜率叔用嘗戯謂吕曰我詩非不如
子只是子差熟耳吕戯答曰只熟便是精妙處叔用大
笑以為然
　　　李方叔詩文
吕居仁云李薦方叔嘗作寒食詩云千株宻炬出嚴闉
走馬天街賜近臣我亦茅簷自鑽燧煨針燒艾檢銅人
又贈汝州太守詩云安得吾皇四百州皆如此邦二千
石方叔祭東坡文云皇天后土實表平生忠義之心名
山大川復収自古英靈之氣
　　　養病不如間
滎陽公紹聖中謫居歴陽閉户却掃不父人物嘗有詩
云老讀文書興易闌須知養病不如間竹林攲枕虚堂
上卧看江南雨後山
　　　潘邠老詩
邠老送山谷貶宜州詩可是中州著不得江南已逺更
宜州山谷極稱賞之
　　　李尚書賞秦少㳺詩
李尚書公擇初見秦少㳺上正獻公投卷詩云雨砌堕
危芳風簷納飛絮再三稱賞云謝家兄弟得意詩只如
此也
　　　東坡稱重黄魯直書
歐陽季黙嘗問東坡魯直詩何處是好東坡不答但極
稱重黄詩季黙云如卧聼踈踈還宻宻曉看整整復斜
斜豈是佳耶東坡云此正是佳處
　
　
　
　
　
　
　
　
　
　
　
　
　
　
　
　能改齋漫録卷十一
欽定四庫全書
　能改齋漫錄卷十二
　　　　　　　　　　　　　宋　呉曽　撰
　　謹正
　　　清直勇
傅堯俞字欽之素善安石時方變新法公以母服除至
京師安石謂公曰朝議紛紛今幸公來議以待制諌院
奉還矣公謝曰恩甚厚但恐與公新法相妨耳且為言
新法之不善安石怒乃以為權同判内銓温公嘗歎曰
清直勇吾於欽之畏焉洛之君子邵雍曰欽之至清而
不耀至直而不激至勇而能温此為難耳人以雍言為
然
　　　窮逹有命
唐介字子方仁宗朝孫參政抃薦公復為御史或問曰
聞君未曽相識而遽薦之何也孫答曰昔人恥呈身御
史今豈求識面䑓官也公後以風力稱公語諸子曰吾
備位政府知無不言桃李未嘗為汝軰栽培而荆棘則
甚多矣然窮逹有命汝等維自勉耳
　　　王子野樂黨
范文正以言事貶公率子弟薦留數日時方治黨人大
臣讓之曰何苦自陷黨人公曰范公天下賢者若得渉
之幸矣
　　　不許冒籍欺君
陳君行嘗謂子弟曰仁義禮智信是常等若不守是不
等也其不等者不正也君行又嘗自處州入京師至泗
州其子弟請先行君行問其故曰科場近欲先至京師
貫開封府㝡應君行不許曰汝處州人而户貫開封欲
求事君而先欺君乎寧遲數年不可行也
　　范淳父焚進論不應賢良
范祖禹淳父極為司馬文正奬識嘗為進論求教於公
公每見則未始有可否淳父疑而質於公公久而言曰
子之進論非不美也顧念世人獲甲科者絶少而子既
已在前列而復習進論求應賢良以光觀之但有貪心
耳光之不喜者非為進論也不喜子有貪心也淳父於
是焚去進論不應賢良
　　　吕公教讀書要字字分明
滎陽吕公教學者讀書須要字字分明仍每句最下一
字要令聲重聲重則記牢
　　　儒者讀書無用處
程伯淳言今僧家讀一卷經便要經中道理受用儒者
讀書却只閒讀了都無用處
　　　富家翁愛其弟
大丞相馮公當世記富家翁有宅於村者親既終堂其
兄甲不忍羣鴈異飛而友愛其弟乙甚厚乙安樂之未
嘗有違言久之乙既有室不令日咻其夫使叛其兄乙
牽於愛而聽之而甲之所為無不善者欲開釁隙而無
其端於是甲有善馬愛之甚至雖親舊求借輒以他馬
代乙欲激其怒乘甲之馬出杖折其足甲歸而見之且
喻其意謂其僕曰去之而新是圖甲復有花藥之好列
檻數十皆名品也且其手植焉灌溉壅培不倦其勞乙
又將緣是以激之乘間鋤而去之甲曰吾欲去是久矣
而未果也因犂其地而殖之穀乙悟其非且將悔之而
其室未厭也甲既鰥處而有愛妾若將終身焉處之側
室未嘗一與家事其婦踵門而數之詬罵毁辱無所不
至妾不能堪而訴其主甲曰吾之過矣因逐其妾其婦
聞之媿汗浹背且曰妾不幸不及事舅姑而無以為學
以至於此而不知伯氏之徳量如是之寛裕也乃正冠
帔而拜於庭以謝不敏卒為善婦以相其夫而肥其家
若甲者可謂賢矣求之古人若張公藝可以配之當世
且言偶忘其姓氏懼其湮沒而無聞也故書其大槩以
俟太史氏
　　　寧受人欺不可使好賢心替
正獻吕公嘗薦夷甫秩後差改節吕對程伯淳有悔薦
之意伯淳曰願侍郎寧可受人欺不可使好賢之心少
替
　　　三代威儀盡在是
明道先生嘗至天寧寺方飯見趨進揖遜之盛歎曰三
代威儀盡在是矣
　　　李定公好儒學
李良定公魏國大長公主所出雅好儒學其帥鄆日每
春大閲戰士必先詣宣聖廟延講經書飲諸生然後始
及武士識者以為得禮
　　　和買絹
本朝預買紬絹謂之和買絹按玉壺清話與澠水燕談
二書皆以為始於祥符初因王旭知潁州時大饑出府
錢十萬緡與民約曰來年蠶熟每貫輸一縑謂之和買
自爾為例而澠水燕談又以為其後李士衡行之陜西
民以為便今行天下於嵗首給之予按范蜀公東齋記
事稱是太宗時馬元方為三司判官建言方春乏絶時
豫給庫錢貸之至夏秋令輸絹於官預買紬絹蓋始於
此以三書攷之當以范説為是蓋范嘗為是官耳予讀
詩人袁陟世弼所為墓誌序其當仁宗時為太平州當
塗知縣且言江南和市紬絹豫給緡錢郡縣或以私惠
人而不及農者當塗尤甚世弼自為條約細民均得之
乃知太宗之所以惠愛天下多矣而其後以鹽代錢以
為縑直又其後也鹽亡而額存然後知左氏所謂作法
於涼其説不誣也
　　　仁宗厚遣公主
仁宗皇帝守成皆遵先朝法度時久無嫁公主事晩年
止一公主欲厚遣之恐踰舊章乃詢皇姑魏國大長公
主當年下嫁體例公主以帝止有一女不可以已為比
言多則實無言少則恐沮帝意乃答以歳月之久皆忘
記帝始加厚遣焉
　　　正叔不認侄者罪
李侍郎若谷守并州民有訟叔不認其為侄者欲併其
財累政不能直李令民還家毆其叔民辭以不敢李固
强之民如公言叔果訟其侄因而正其罪分其財
　　　曹瑋行兵
曹宣徽瑋守秦有功名能撫士一日行兵將及頓日已
西矣乃申令更前二十里宿於某鎮軍中不樂繼而令
曰仰某鎮務劵酒不得沽與百姓只沽與一行軍人由
是大衆奔赴不以為勞
　　　夏英公好古器珍玩
夏英公竦性好古器竒珍寳玩每燕處則出所秘者施
青氊列於前偃卧牙床瞻視終日而罷月常數四如此
　　　張程學
張戬天祺與弟載子厚闗中人也闗中謂之二張篤行
不茍一時師表二程之表叔也子厚推明聖學亦多資
於二程吕大臨與叔兄弟後來蘇昞等從之學學者號
子厚為横渠先生天祺為御史正獻吕公之薦也二程
與横渠從學者既盛當時名其學為張程
　　　吳觀音
吳侍郎待問建安人其父由長者平生惟訓童稚以自
晦里人以其長厚目為吳觀音所生四子參政育樞密
充又京方並登進士為朝臣諸孫數十皆京秩侍郎於
京師遇鄉人至必命子孫出見而列侍焉
　　　狄武襄不知體
武襄狄公青平儂智髙以用延州舊府畨洛騎兵之効
及歸狄欲奬此一軍乞於講武殿閲試冀仁宗親覩其
驍勇俄而奮擊號呼一如臨敵飛矢至殿陛仁宗遽移
御座而中官前蔽再三申命方止識者鄙其不知體是
軍遂驕因遣還邊
　　　狄武襄不出黥文
狄武襄自拱聖長行至節度使平章事世多言狄之𨽻
籍與叅政王堯臣作狀元之年同後亦為兩府仁宗以
為然乃命王諭狄出其黥文狄謂王曰青若無此兩行
字何由致身於此斷不敢出要使天下徤兒知國家有
此名位待之也議者韙其言
　　　石刻厄會
元祐中韓丞相玉汝帥長安修石橋督責甚峻村民急
於應期率皆磨石刻以代之前人之碑盡矣説者謂石
刻之一厄㑹也
　　　貴賤在命
仁宗嘗御便殿有二近侍爭辯聲問御前仁宗召問之
曰甲言貴賤在命乙言貴賤由至尊帝黙然即以二小
金合各書數字藏於中曰先到者保奏給事有勞推恩
封秘甚密先命乙擕一往内東門司約及半道命甲擕
一繼往無何内東門司保奏甲推恩仁宗怪問之乃是
乙至半道足跌傷甚莫能行甲遂先到
　　　兩王難當二堂
蜀先主祠在成都錦官門外西挾即武侯祠東挾即後
主劉禪祠蔣公堂帥蜀以禪不能保有土宇因去之大
慈寺有蜀後主王衍銅像程公堂權帥毁以鑄鐘蜀語
曰任是兩王難當二堂
　　　曽魯公與旁舎生錢償鬻女直
謝逸記曽魯公布衣游京師舎於市側旁舎泣聲甚悲
詰朝過而問之旁舎生意慘愴欲言而色愧公曰若苐
言之或遇仁人戚然動心免若於難不然繼以血無益
也旁舎生顧視左右欷歔久之曰僕頃官于某以某事
而用官錢若干吏督之且急視其家無以償之乃謀於
妻以女鬻於商人得錢四十萬行與父母訣此所以泣
之悲也公曰商人轉徙不常且無義愛弛色衰則棄為
溝中瘠矣吾士人也孰若與我旁舎生跽曰不意君之
厚貺小人如此且以女與君不獲一錢猶愈於商人之
數倍然僕已書劵納直不可追矣公曰苐償其直索其
劵彼不可則訟于官旁舎生然之公即與錢四十萬約
曰後三日以其女來吾且登舟矣俟若於水門之外旁
舎生如公教商人果不敢爭擕女至期以往則公之舟
無有也詢旁舟之人則曰其舟去已三日矣其女後嫁
為士人妻逸自言元祐八年至京師得於鄴郡黄正叔
以為公墓刻不載故惜其不傳因書其大略云
　　　樊若水按所仇家酒額因破其家
樊若水江南人貧甚遊索鄉人不為禮後北遊建䇿置
浮橋采石以渡天兵江南平擢為本路轉運時所仇之
家方開酒場樊乃於歳除日市酒衆多之次按其所入
以為額其家坐是輸納不逮家遂破焉
　　　馬知節真誠不善書
真宗朝簽書樞密院馬公知節武人方直任誠真宗東
封下至從臣皆齋戒至嶽下撫問執政曰卿等在路素
食不易時宰相臣寮有私食驢肉者馬乃對曰亦有打
驢子喫底及還都設酺宴開封府命吏屏出貧子隔於
城外上御樓見人物之盛喜顧宰臣曰今都城士女繁
富皆卿等輔佐之力馬乃奏曰貧底摠趕在城外左右
皆失色真宗以為誠而親之事多類此馬公一日從駕
遊幸羣臣皆賦詩馬素不習文真宗强之既奉詔詩成
乃奏曰臣不善書乞宣陳堯叟與臣書真宗如其言陳
時為首樞議者惜之
　　　狄武襄一皷而破儂智髙
仁宗以廣源蠻儂智髙㓂嶺外䧟數州乃遣狄武襄出
督戰用延州畨落騎兵一皷而破㨗至帝愀然無喜色
乃曰殺人多乎
　　　陳諫議償直取馬
太尉陳堯咨為翰林學士日有惡馬不可馭蹄囓傷人
多矣一旦父諫議入廐不見是馬因詰圉人乃曰内翰
賣之商人矣諌議遽謂翰林曰汝為貴臣左右尚不能
制旅人安能畜此是移禍於人也亟命取馬而償其直
戒終老養焉其長厚逺類古人
　　　章郇公與丁晉公㑹博
章郇公作正字日寒食與丁晉公㑹博勝且厚丁翌日
封置所負銀數百兩歸公明年寒食復博而郇却負于
丁丁督索甚急郇即出舊物以償之而封緘如舊塵色
昏垢丁大服其量
　　　造九鼎
玉仙觀在京城東南宣化門外七八里陳州門是也仁
宗時有陳道士修葺亭臺栽花木甚盛吕氏家塾記云
一日學院諸生偕往見石一截黄色用木牌標記曰萬
年松化石僉曰如何對得晋之叔曰三日雨為霖吕氏
所記松化石乃西川物耳徽宗崇寧四年嵗次乙酉製
造九鼎按製造官魏漢津狀云承内降鑄造鼎鼐内帝
座鼐如天之正畢之數外有六圍若易之六爻之象中
叠五重以應九五之龍惟上九虚之其五重謹按師㫖
合用萬載松化石并龍牙石各一尺二寸為一重用
松石一塊周圍第二圍用龍牙石一塊亦用寳器捧第
三圍第四圍各用松石一塊亦髙一尺二寸第五圍用
龍牙石一塊如乾之六爻上九之爻所有合用龍牙石
并萬年松化之石自皇祐間西川取到祗備造鼐今見
在城南玉仙觀内有此石五叚松石三龍牙石二並堪
充今律鼎中五圍使用伏望詳酌特賜指揮下所屬取
索前來應副然則崇寧所用松化石五叚乃吕氏所記
之石也據魏漢津狀稱皇祐間西川取到祗備造鼐乃
知仁宗朝已嘗議造九鼎矣
　　　監酒要術
乖崖張公嘗有監務之官而辭於公因以請教公曰監
酒稅之法初無多言但好醖酒剰饒人則沽者衆矣即
是要術
　　　狀元焦
元豐八年尚書户部侍郎李定權知貢舉給事中兼侍
講蔡卞起居舎人朱服同權知貢舉其夜四皷開寳寺
寓禮部貢院火承議郎韓王冀王宫大小學教授兼穆
親宅講書翟曼奉議郎陳之方宣徳郎太學博士馬希
孟皆焚死其後别試更得焦蹈為魁諺曰不因開寳火
安得狀元焦
　　　張天覺論詞臣之文
張天覺嘗乞擇詞臣而言蓋自近世文館寂寥向者所
謂有文者歐陽修己老劉敞已死王珪王安石已登兩
府後來所謂有文者皆五房檢正三舎直講崇文檢書
間有十許人今日之所謂詞臣者曰陳繹曰王益柔曰
許將是已臣嘗評之陳繹之文如欵叚老驥筋力雖勞
而不成歩驟至益柔之文如村夫織機杼雖成幅而不
成錦繡許將之文如稚子吹塤終日喧呼而不合律吕
此三人者皆陛下所用出辭令行詔誥以告四方而揚
於外庭者也今其文如此恐不足以發帝猷炳王度云
云
　　　閻立本畫
博陵閻公總章於丞相終於中書令藝兼後素時謂丹
青神化此其蹟也唐人張彦逺出鳴珂三相家風流博
雅著書記歴代畫苐閻上品而西域圖在所録又言王
知慎亦榻之則傳世者非一本此弊㓨諸馬多闕而剪
髮二人全失之比見摹本自髙麗來采筆殊惡而馬之
瀝乳者與人之剪髪者皆全信外國自有唐摹時完本
今取其全者備見之且以浚都世臣大家秘藏圖史以
竒勝相髙者極衆至於閻蹟乃少遇真惟吕申公家有
唐太宗歩輦圖引祿東贊對請公主事皆傳寫一時容
貎贊皇李衛公小篆其語采色神韻與此同出一手而
張記亦曰時天下初定外國入貢詔立本寫外國圖而
注指西域則奉詔所為者即謂是耶信真蹟果不足疑
舊傳其書係狄梁公之蹟觀其端重和勁稍不類禇薛
亦或當然竊嘗愛彦逺多識著論得雅馴引謝安言韋
誕書凌雲閣已釘榜藍懸去地二十五丈及下鬚眉盡
白因戒子孫絶楷法而王子敬正色詆之曰仲將魏大
臣豈有如此信如所説(缺/)魏徳之不興廼以子敬為知
言因論閻令既為星郎不當有臨池之辱况太宗治近
侍有㧞詔之恩接下臣無撞郎之急豈得不通官籍直
呼畫師以至丹青之譽非輔相之才丹青固不足以輔
相而所以為輔相乃不在丹青淺薄之俗舉一廢百而
輕藝嫉能一至於此良可於邑由是言之窮神之藝自
不妨閻令之賢斯人果賢適増畫重愚因取其説而併
書之元祐六年辛未九月龍眠山人李公麟伯時題右
伯時䟦閻立本西域圖廬陵王方贄侍郎家有之其孫
瓌夔玉寳藏之大觀間開封尹宋喬年言之省中詔取
以上進時廬陵令張逹淳郡法掾吳祖源被檄委焉因
竊摹之於是始有摹本有張天覺䟦云崇寧甲申十二
月甲寅夔玉舟過善溪盡得其家藏閻令王維王宰韓
幹邉鸞周昉畫閲之佛書曰心如工畫師畫之妙出於
心猶足以濡毫設色造化物像况心之妙董以正法無
間斷哉信安程俱致道有詩云大塊浮空轉兩輪越南
燕北共毫塵齊州古莽應相笑夢覺何人定識真黄岡
何頡之斯舉亦有詩窮荒未信子年欺自笑山林老一
枝海上常思龜殻倦天涯欲化鳥工窺丹青閻令如曽
到氣俗張騫舊獨知公喜著書尤博雅山經暇日補殘
遺
　　　俞温父判語
利州路憲俞温父判狀多云送某州縣依條施行時提
舉常平謝皓新改官即除監司笑謂俞曰使者判語誠
不易温父曰州縣英俊多若一字有誤所損不細正要
如此
　　　神霄樂鬰羅蕭臺
林靈素建議依倣宫商角徴羽别定五聲制神霄樂劉
棟密奏臣民事物皆可有二至於宫聲豈有二哉徽宗
感悦嘉其愛君即除中散大夫直龍圖閣棟辭不受棟
字守翁棣州人初以八行舉遇可韓司丈人授以景虚
王陽鐘法徽宗依其説命鑄鐘十二召九天範金隨律
月成一鐘排黄麾仗奉安于寳籙宫鐘備成授通直郎
靈素又建議築鬰羅蕭臺髙一百五十尺以祭天棟言
圓壇事天古今通制髙八十一尺數之極也豈可别築
臺以祭數又加倍哉徒勞人瀆神恐非天意遂已
　　　青帥許王沂公逺大
王沂公狀元及第還青州故郡府帥聞其歸乃命父老
倡樂迎于近郊公乃易服乘小衛由他門入遽謁守守
驚曰聞君來已遣人奉迎門司未報君何為抵此王曰
不才幸忝科第豈敢煩郡守父老致迓是重其過也故
變姓名誑迎者與門司而上謁守歎曰君所謂真狀元
矣遂許之逺大
　　　歐陽文忠服章郇公非賣恩
章郇公在中書歐陽文忠公初自夷陵縣令貶所回復
館職通判滑州以書與公求一郡公答之無可意歐頗
不恱俄而擢知諫院一年中歴三字直龍圖為學士河
朔都轉運歐始服公非賣恩者
　　　諫院得人御史稱職
仁宗慶厯初急於用賢當時有聲望者王兵部素歐陽
校理脩余校理靖魚工部周詢四人並命作諫官朝野
相慶時惟魚望不及三人蔡君謨時為校勘乃為詩慶
之曰御筆新除三諫官士林相賀復相懽魚聞之乃曰
予不預士論何顔復當諫列遂乞辭職朝廷從之乃過
臺為御史即除蔡代知諫院是時諫院號稱得人魚在
臺亦稱職旋拜中丞而卒
　　　曽魯公責妓訟官吏
曽魯公尹天府前政以不辨善惡而去公至未三日有
倡妓訟官吏宿其家公得牒審其意在譁毁公殊不形
聲色唯命檢閲有無胎孕既得驗狀無有始責以故欲
穢汚衣冠重刑而械之都下善良翕然稱頌小人畏縮
旋即執政焉
　　　國家養賢不與士卒同
乖崖公張詠嘗典陳州漕使檢㸃米倉見近納不當支
者有新印疑而詰主吏吏答以月支官吏俸米漕移文
詰公公批於後曰國家養賢不與士卒同付案不行即
時遣送漕自出衙門坐于樓下俟送漕使漕使不得已
倉皇而行
　　　陳諫議家法甚嚴
陳諫議省華三子堯叟堯咨皆舉狀元堯佐亦行間中
第後堯叟至樞相堯咨至節度使堯佐至丞相而諫議
家法甚嚴堯叟娶馬尚書亮女日執饋馬於朝路語諫
議以女素不習乞免其責諫議答云未嘗使之執庖自
是隨山妻下厨耳馬遂語塞
　　　章郇公代副樞叱報慶者
章郇公在翰林十二年當劉太后時人多儌倖以希大
用公乃中立不倚晩遷承㫖最為久次及副樞李公語
卒公始代之時有親吏聞命即徑造齋閣報慶公厲聲
曰無妄語乃叱出之
　　　宋參政不奏補奴𨽻
宋參政綬常患仕路人色多冗其在政府例得奏奴𨽻
補班行公獨不奏議者佳之
　　　杜祁公通變
杜祁公兩帥長安其初多任清儉宴飲簡薄倡妓不許
升㕔服飾麤質袴至以布為之及再至事體皆變筵㑹
或至夜分自索歌舞或繫紅裹肚勒帛長安父老見公
通變皆曰杜侍郎入兩地去旋踵召知天府入樞密遂
為相焉
　　　柴主與李主角富貴
仁宗朝駙馬柴公宗慶與駙馬李公遵朂(廟諱/音同)連袂柴
主賢而李主亦賢柴主欲與李主角富貴李先詣柴第
柴之夫婦盛飾以為勝左右皆草草次及柴主之過李
第李之夫婦道裝而已左右皆盛飾徐出二子示曰予
所有者二子耳柴頗自愧士論髙之後柴無子所積俸
緡數屋未嘗施用及柴薨悉上送官
　　　對徽宗詩句
徽宗嘗作詩句命蔡少保居安賜元長云相公公相子
元長遽對以進曰人主主人翁徽宗又因宴近臣製詩
語云北斗七星三四㸃唯曹希藴能對之云南山萬壽
十千年
　　　公主稱
本朝制度多循用前代故事皇女稱公主姊妹稱長公
主諸姑稱大長公主至徽宗末年一例改作帝姬建炎
元年六月八日臣寮建言不便以為古者婦人稱姓故
周曰王姬猶宋子齊姜之類是也本朝為商後非姬姓
不可以稱用是改正
　　　四亥四丑
章子厚乙亥年生與曽子宣同年曽子宣以丁亥月辛
亥日己亥時子厚遂呼子宣作四亥公子然蕭注亦以
癸丑年生乙丑月乙丑日丁丑時亦是四丑
　　　閠不同
神宗元豐元年嵗在戊午閠正月時知定州薛向繳大
遼國所印歴日稱閏月廼在十二月與本朝不同乞送
司天監重定時議者以兩朝賀正之禮為疑而臺章以
為正朔為大賀正為小兩國之閠不同即不過本朝之
使先期而賀正於彼彼國之使後期而賀正於此其於
後先正相去約二十來日而已料彼必不肯改以就此則
本朝豈得改而就彼乎其後本朝竟不曽改予記北夢
𤨏言路振九國志載王衍在蜀閠丙戌年正月後因胡
秀林向隠異同俾於界上求得唐歴乃閠乙酉年十二
月遂改用之廼知古來有此事也
　　　王祐植三槐
太祖疑大名符彦卿跋扈命知制誥王祐往察之謂曰
汝能為吾辦此當任汝在趙普之右祐還言彦卿但恃
舊驕恣耳實無異心臣請以百口保之上怒貶祐華州
行軍司馬將行植三槐於第中便坐曰吾中子他日必
位三台貶十二年乃得還京祐曽孫克云王太尉不置
田宅曰子孫當各念自立何必田宅置之徒使爭財為
不義耳
　　　曽滁州誤呼庫為庫
曽子開知滁州覽訟牒誤呼厙為庫其人云某姓厙子
開遽於厙字上増一㸃云厙豈㸃乎然南北朝有厙狄
者周有少師厙狄峙北齊有宣都郡王厙狄伏連皆複
姓也後漢亦有輔義侯厙鈞古又有獨姓厙者厙音赦
廣韻音始夜切又齊有庫狄迴洛庫狄盛庫狄干又周
有庫狄昌蓋本無厙字後人除一㸃以為庫别耳
　　　曽公亮得龍脊王荆公得龍睛
陸農師云相家説龍人臣得其一體當至公相如曽魯
公公亮得龍之脊王􁊬公安石得龍之睛
　　　箕子易牙名
箕子名胥余見司馬彪注莊子於他書不見易牙名巫
易牙其字也見孔穎逹左傳䟽
　　　杜祁公問賈黯以生事有無
賈黯以慶歴丙戌廷試第一往謝杜公公無他語獨以
生事有無為問賈退謂門下客曰黯以鄙文魁天下而
謝於公公不問而獨在於生事豈以黯為無取耶公聞
而言曰凡人無生事雖為顯官亦不能不俯仰由是進
退多輕今賈君名在第一則其學不問可知其為顯官
則又不問可知衍獨懼其生事不足以致進退之輕而
不得行其志焉何怪之有賈君為之歎服
　　　甘露
紹興辛亥冬撫州祥符觀松降甘露若飴有郎官徐其
姓者獻甘露古松詩於太守其詩略曰仙臺之陽石壇
東下有亭亭太古松又曰至誠感格合天意露零青松
真上瑞云云太守以為祥因奏于朝坐言章罷郡先人
時謂予曰熙寧六年冬建昌軍距城五里甘露降於進
士徐上交别業大松上濃厚如酒其味香甜上交折獻
於太守張郎中子方子方率僚屬觀之欲以上聞路過
鳯凰山下牧童見車馬皆呌呼曰此山松上亦多甘露
何獨彼耶各持松葉餂弄以示不誤時有野夫賣藥於
市者語人曰太守不察耳何者為甘露露從天降必徧
於數畆豈止松乎吾嘗客華隂縣民亦有以甘露告縣
者令因出按之有道人笑焉令怒械繫之道人曰譬如
人身精液流通均布六七十年中若夫壽促必涌併於
未死之前此松殆將槁耳官人若不信請寛我以俟明
春此松必不榮也令如其説至期果驗焉軍民得其説
因省景祐丙子城西天慶觀松昔嘗一枝有甘露因往
驗之昔時甘露所降之枝果已先朽張守因不復奏知
先人因言鄉里松有甘露亦甚多其實非也乃松液耳
　　　荀卿為孫卿
戰國時荀卿姓荀名況趙人所著書號荀子後有跋尾
云為説者曰孫卿不如孔子是不然也其後又稱孫卿
者四唐楊倞注云為説者已下荀卿弟子之辭嘗疑以
荀為孫未曉所謂偶見孔穎逹曰漢宣帝諱詢故轉為
孫
　　　斥中貴
洪玉父云祖宗時非特士大夫能立節義亦自上之人
有以成之耳張乖崖再任成都日夜分時城北門申有
中貴人到要請鑰匙開門公令開既入見公謂曰朝廷
還知張詠在西川否况川中兩經兵㓂差詠治亂今中
貴人入川比欲申地主之禮如何須得中夜入城使民
驚擾不知有何急切幹當中貴曰衘命往峨嵋山燒香
公曰待要先斬後奏或先奏後斬耶中貴悚懼曰念某
乍離班行不知州府事體公曰若如此即是却令出北
門宿來早入衙下牓子云奉勅往峨嵋山燒香入内内
侍省王某叅公判牓子既銜王命不敢奉留請於小南
門出去其嚴正如此云又曽魯公以侍讀守鄭州有廢
疾中貴人在郡寄居多沽私酒恃結連内侍輕州縣不
法公始善諭之俾自悛戢輒出大言公命吏搜捕盡得
其釀具依法盡行遂奏乞中官老廢者不得家外郡朝
廷嘉之又真宗朝黄震知亳州永城縣瀕汴河例至冬
涸朝廷遣中官促州縣科民開淘時中官多任喜怒非
理箠撻役民黄憤然毆之中官即捨役赴闕自訴帝問
曰黄震緣何毆汝中官奏云言是我百姓汝安得亂打
帝嘉其言即敕中官赴黄門杖二十黄後為才吏
　　　髙氏出太皇以有隂徳之助
太宗親征北狄直抵幽州圍其城俄一夕大風軍中震
驚南北兵皆潰散而諸將多不知車駕所在唯節度使
髙公瓊隨駕上於倉卒中大怒諸將不赴行在翌日欲
行軍法髙奏曰夜來出不意諸將若有知陛下所在豈
陛下之福耶臣獲在左右亦偶然耳諸將不可罪上悟
皆釋之髙之門出太皇為天下母議者以為有隂徳之
助
　　　楊文公辭誥潤筆與同列均分
楊文公億以文章幸於真宗作内外制當時辭誥蓋少
其比朝之近臣凡有除命願出其手俟其當直即乞降
命故潤筆之入最多於衆人蓋故事為當筆者専得楊以
傷亷遂乞與同列均分時遂著為令
　　　曽魯公神明
曽魯公以侍讀守鄭州時文潞公自長安召入中書過
鄭方在宴席俄報潞公失去銀盆曽即曰郡人敢爾必
三日可獲若公之從者自為則今日必擒公未以為然
逡廵果捕至乃從者也潞公驚因謂曰君知即獲何也
曽曰所至有捕盗者從人單露必須易敗潞公以為神
明遂引復翰林尹開封至大用相三朝位侍中令守太
傅使相致仕
　　　唐公肅逺識
待制唐公肅雅有逺識先與丁晉公同舉進士劇相善
居水櫃街與晉公宅相對一日朝廷自金陵召晉公將
大用唐遂徙居州北避之虞部貟外郎李畋往諮其由
唐曰謂之入即大拜權勢日隆若數與往還事渉依附
或經旬不見情必猜疑故避之朞歳晉公黜嶺外李復
謁唐唐曰果然蓋丁之才術乃唐李贊皇之流勲多而
徳寡任智而鮮仁可以佐三事不可以冡庶僚若太祖
朝趙中令吕丞相居其上則丁之用不私位不危矣朝
士莫不服唐之逺識
　　　張知常不認同舍金
張知常在上庠日家以金十兩附致於公同舎生因公
之出發篋而取之學官集同舎檢索因得其金公不認
曰非吾金也同舎生至夜䄂以還公公知其貧以半遺
之前軰謂公遺人以金人所能也倉卒得金而不認人
所不能也此事縉紳類能言之而汪彦章為公碑銘不
載何耶
　　　晏元獻節儉
晏元獻與兄手帖殊再拜莊客至知大事禮畢日月迅
速哀痛無極奈何奈何記文本及寄殊生日衣服及孩
兒嬭子等信物甘子黄雀鮓等領訖地逺不須煩神用
况人事有何窮盡知置得宅子大抵亷白守分為官須
隨宜作一生計且安泊親屬不必待豐足嘗見范應辰
率家人持十齋自云一則勸其淡素好善次則減魚肉
之價聚為生計果置得一兩好莊及第宅免於茫然此
最良圖况宦㳺有何盡期兼官下不可營私(魏四工部/可為戒也)
然須内外各且儉嗇為先方可議此殊家間僕吏等直
至今兩日内破一頓猪肉(定其兩數或回換買他魚肉/亦只約猪肉錢數以此可久)
此持久之術是以常為宗親及相知交㳺言之建節之
説皆虚傳也今邊事尚未息須當他重委乃建節或兼
恩命必不於優閑處用此職况須因干求經營方受殊
一生不曽干求况今雖經位極人臣更何顔求覔是以
須待出於特命且不能效人干請結託以至勢須恬静
若非久特差則逺近髙下應難推避不然則必不能求
請凡虚傳者但請勿信古今賢哲有識知恥者量力度
徳常憂不能任者不妄當負愧重責是以終無僥求其
更識髙者非親耕不食非親蠶不衣(闕壞/數字)孺子之類是
也蓋功利不能及人而坐受竊其膏血縱無禍亦須愧
赧也殊從來多介僻者理在此今因信畧及之此外希
順變善居不備弟殊再拜十一哥贊善十一嫂縣君坐
前十二日右晏元獻公手帖予嘗謂公以童子被遇章
聖觀慶歴聖徳詩名首諸公則公之為人可知也方國
家承五季文章卑陋公師楊劉獨變其體識歐陽公諸
生遂以斯文付之殊之文於是視古無愧功徳如范富
氣節如孔道輔咸出其門然則仁宗治致太平非公而
誰大抵善觀人者不於其顯必於其幽不於其外必於
其内以書規兄嫂守官必曰亷曰官下不可營私當以
魏四工部為戒首尾大約本於節儉至引古人非親耕
不食親織不衣兹非畏獨根諸中而不欺者邪昔東坡
跋歐陽公與其子書戒其在官欲附致朱砂廼知歐陽
公所養不無所自矣曽南豐與公同鄉里元豐間神宗
命以史事其傳公云雖少富貴奉養若寒士攷公手帖
則曽傳可謂得實而景文宋公草公謫辭云廣營産以
植私多役兵而規利宋亦公門人而必為此者豈當時
有不得已歟沈存中著書稱公對章聖語臣非不樂逰
燕直臣以貧無可為之具若有錢亦須往後生晩進道聽
塗説以誣大賢予乃知小説不足信類如此
　　　蔡絛西清詩話
宣和五年十月乙丑臣寮言徽猷閣待制蔡絛私撰文
一編目為西清詩話其論議專以蘇軾黄庭堅為本奉
聖㫖蔡絛特落職勒停
　　　徽宗賜王黼第御書九碑
宣和五年十二月徽宗賜太傅王黼私第御書載𢋫堂
膏露堂寵光亭十峯亭老山亭榮光齋隠菴九碑
　　　薛昻黜用史記西漢諱蔡京名
崇寧初薛門下昻為司成士人程文有用史記西漢語
者薛輒黜落元符中嘗上殿乞罷史學建炎初言章謂
薛為蔡元長私諱其名薛嘗對客語誤及蔡京即自批
箠其口
　　　鄭文肅按姦贓流馮士元
仁宗時開封府豪吏馮士元挾狡數通貴要多為姦利
眦睚必中以禍操制一府畏甚於尹都人目之為立京
兆鄭文肅天休知開封府亷知罪惡窮按姦贓悉得其
受賂撓法之狀權貴多為請者了不以聽獄具奏流海
島家沒償□轂下凛然
　　　蔣希魯建西學宋宏肖其像於文翁祠
禮部侍郎蔣堂希魯宜興人仁宗時以樞密直學士知
成都嘗召髙才碩生會試府事親較才等勸成學者於
府學之側别建西學以廣諸生齋室迄成而公移蒲中
其後轉運使毁之以増廨舎既而常山宋公尚書至府
聞其事歎惜久之且欲成公意乃即其舊址建文翁祠
祠之内圖嚴君平鄭子真司馬相如楊子雲蜀土先賢
九人及公之像而十常山公為之贊至公畧云蔣侯挺
挺天與嚴方徤而文明不逄不將
　　　㣲司理幾誤殺人
侍御史王平字保衡侯官人章聖時為許州司理叅軍
里中女乗驢單行盗殺諸田間褫其衣而去驢逸田旁
家收繫之覺吏捕得驢指為殺女子者訊之四旬田旁
家認收繫其驢實不殺女子公意疑甚以狀白府州將
老吏素彊項了不之聽趣令具獄公持益堅彼乃怒曰掾
懦耶公曰今觸奏坐懦不過一免耳與其阿㫖以殺無
辜又陷公於不義校其輕重孰為愈邪州將因不能奪
後數日河南移逃卒至詳勘之乃是殺女子者田旁家
得活後因衆見州將謝曰㣲司理嚮㡬誤殺人
　　　李昭述得古銅符
禮部尚書李公昭述字仲祖宗諤子也仁宗時以樞密
直學士陜西都轉運使迄近藩未報無何掘地得古銅
符文曰許昌詔下果得許
　　　鄭文肅復西湖舊堤
鄭文肅天休仁宗時知杭州郡中西湖環三十里溉湖
上良田千頃唐李泌即湖中作隂竇引水灌城中六井
以資汲者武肅置撩清軍以䟽其惡自錢氏納土至公
居郡時凡六十餘年矣而湖穢不治豪奪以耕僧侈其
宇浸淫蠧食無有已時公按舊記復故堤程工無慮十
萬調境内丁夫闢之湖利大興
　　　蔣臨川摘大姓李申罪棄市
蔣侍郎堂初知撫州臨川縣縣有大姓李申積為民害
乃復僭擬亡制動作不法承前宰無敢擿其罪公至緣
事捕治之盡得其姦狀卒坐棄市害根鋤去闔境慰悦
　　　鄭文肅取倉腐粟為巳俸飯
鄭文肅天休初為湖北漕荆南屯禁卒譁言倉粟腐不
堪食公命掌廩者給為己俸因會客日試取作飯舉匕
而盡曰孰謂不可食耶譁者遂息
　　　洪覺範因張郭罪配朱崖
洪覺範本名徳洪俗姓彭筠州人始在峽州以醫劉養
娘識張天覺大觀四年八月覺範入京而天覺已為右
揆因乞得祠部一道為僧又因叔彭几在郭天信家作
門客遂識天信因往來於張郭二公之門政和元年張
郭得罪而覺範决脊杖二十刺配朱崖軍牢後改名惠
洪
　　　罷史學
先是崇寧以來專意王氏之學士非三經字説不用至
政和之初公議不以為是蔡嶷為翰林學士慕容彦逄
為吏部侍郎宇文粹中為給事中張琮為起居舍人列
奏欲望今後時務䇿並隨事參以漢唐歴代事實為問
奉御筆經以載道史以紀事本末該貫廼稱通儒可依
所奏今後時務䇿問並參以歴代事實庶得博習之士
不負賔興之選未幾監察御史兼權殿中侍御史李彦
章言夫詩書周禮三代之故而史載秦漢隋唐之事學
乎詩書禮者先王之學也習秦漢隋唐之史者流俗之
學也今近臣進思之論不陳堯舜之道而建漢唐之陋
不使士專經而使習流俗之學可乎伏望罷前日之詔
使士一意於先王之學而不流於世俗之習天下幸甚
奉御筆經以載道史以紀事本末該貫廼為通儒今再
思之紀事之史士所當學非上之所以教也况詩賦之
家皆在乎史今罷黜詩賦而使士兼習則士不得專心
先王之學流於俗好恐非先帝以經術造士之意可依
前奏前降指揮更不施行時政和元年三月戊戌也
　　　胡宗師以奏樂韶節義落職宫觀
鄒道鄉浩初謫新州有楚州布衣樂韶素為浩交㳺不
憚萬里烟瘴誓與同行至荆南浩或聞官司捕韶恐於
韶不便急遣韶還韶確然不回浩以病留荆南數日堅
意遣韶韶不得已改易姓名隐居桐栢山久之浩復官
江淮發運使胡宗師感韶之義奏韶節義至崇寧初胡
宗師方以寳文閣待制知􁱘州言者指前事遂落職提
舉宫觀
　　　責降朱師復制
崇寧元年八月廣州制勘院勘到前知廣州朱師復贓
私不法及交通蘇軾等事制曰朝散郎知袁州朱師復
事上之義莫先於首公為臣之汙無甚於毁節爾諂交
軾轍宻於唱和媚傅安李隂圗進遷忘先帝識拔之恩
比姦臣腹心之黨素乏閑家之道老無戒得之心賄賂
公行貪贓具得獄成來上士聽有孚宜正常刑投之散
地往思懲戒毋重悔尤可責受建安軍節度副使興國
軍安置至紹興四年其孫朱秉文陳請遂復官至紹興
五年八月官員白劄子伏覩朱秉文申請祖父朱師復
不合與蘇軾往來縁此入元祐黨籍六月十三日奉聖
㫖復寳文閣待制者朝廷哀憫元祐黨籍之人以直節
正論横為蔡京蔡卞等擠陷因下詔追復官職祿其子
孫然其間却有偶得罪於元符紹聖間其家子孫因肆
欺罔朝廷既無實籍考驗吏部止據平江府黨人碑石
夤緣假借例蒙推恩如朱師復之流是也紹聖初起知
廣州内外臣寮未有因改元通賀表者師復獨云建元
易號蓋率由於舊章纂聖錫名示遹追於來孝又云龍
去鼎湖麟悲魯國遺弓未絶棄屣猶新嵬瑣乘時雖異
伯髙之復惡朋邪害政殆如伏氏之劇言法度典章廢
格幾盡朝野内外譖讟交興蓋義理出於人心未之或
改而事業措之天下焉可厚誣其謝章惇啓云主辱臣
死古有是言義重生輕今無此士恭惟神考登用大儒
發揮聖經於世道交喪之餘新美百度於誕信相欺之
際豈特範圍一世固將冠冕百王惜嵬瑣之弗殱致典
章之不泯宫車晩駕陵土未乾旁招北闕之書早副西
臺之筆肆為讒詆殆不忍聞誰能効趙嬰之忠行其所
易豈復慕包胥之志誓以必行其安置興國軍謝表云
首元祐之謫籍二紀于兹尾神考之從班一人而已夤
緣軾轍之度嶺初一承顔前後安李之當塗未嘗通問
奉聖㫖追復寳文閣待制更不施行
　　　打破筒潑了菜
童貫自崇寧二年始以入内内侍省東頭供奉官奉㫖
差往江南等路計置景靈宫材料續差往杭州製造御
前生活又差委製造修蓋集禧觀齋殿本命殿火徳真
君觀緣此進用被寵繼西邊用兵又以功進於是縉紳
無恥者皆出其門而士論始沸騰矣至以蔡京為比當
時天下諺曰打破筒潑了菜便是人間好世界而朝廷
曽不悟也二人卒亂天下
　　　笑面夜义
建中靖國元年侍御史陳次升言章以蔡元度為笑面
夜义其略云卞與章子厚在前朝更迭唱和相倚為重
造作事端結成寃獄看詳訴理編類章疏中傷士人或
輕或重皆出其意主行雖在於章卞實啓之時人目為
笑面夜义天下之所共知也
　　　目米元章以顛
崇寧四年米元章為禮部貟外郎言章云傾邪險怪詭
詐不情敢為竒言異行以欺惑愚衆怪誕之事天下傳
以為笑人皆目之以顛儀曹春官之屬士人觀望則效
之地今芾出身冗濁冐玷兹選無以訓示四方有㫖罷
差知淮陽軍其曰出身冗濁者以其親故也
　　　修御殿為潛徳觀
太祖太宗在民間時嘗寓澶淵其所憇之地在城中為
邸舍以􁐛瓦覆之號為御殿崇寧四年徽宗以為非便
下本府將御殿修建道觀以潛徳名之
　　　許風聞言事
大觀四年詔諸路走馬承受公事使臣大小行人之職
耳目之任舊許風聞庶幾邊防動息州郡不法得以上
逹近有陳請不實重行黜陟之文例皆偷安茍簡避罪
緘黙甚失設置之意可仍舊許風聞言事
　　　補張清太醫助教
大觀二年鄧州南陽東海村有張三婆患䨇眼疼痛昏
暗不覩光明其子張清用左手提出眼睛將銅針穿過
用小刀子割下眼睛與母喫了自後所患眼目不曽再
發疼痛朝廷有㫖特補太醫助教不理選限
　　　以太祖陳橋傳舍為顯烈觀
崇寧四年徽宗以太祖啓運踐祚之初實自陳橋其地
今有傳舍往來踐履非所以稱朕顯揚祖烈之意遂以
其地建立道觀以顯烈為額
　　　陳噩行外制落職
政和元年六月陳噩行外制臣寮上章云或甚失體制
或不應事實或違背經典夫朕者帝王之稱以詔告臣
民而噩行徐處仁謫知蘄州告詞乃於具官姓名下用
之此所謂甚失體制者也差注之失謂應差近逺之類
王黼以稽留勅命降秩而噩乃謂致差注之失此所謂
不應事實者也周官以八法治官府其四曰官常以聽
官治謂事之故常噩行李孝稱復官告辭乃云復爾官
常此所謂違背經典者也比者奉宸失金監官降秩而
噩以謂致盗竊之敢行夫宫禁之中或容小竊若盗竊
之敢行則安有是理此尤踈謬之甚者也奉聖㫖噩落
職知和州
　
　
　
　
　
　
　
　
　
　
　能改齋漫録卷十二
欽定四庫全書
　能改齋漫録卷十三
　　　　　　　　　　　　　宋　呉曽　撰
　　記事
　　　郎中知制誥
宋景文公帥真定時漕使周浩郎中已罷李維少卿方
到宋公往見參狀稱運使郎中李怒曰我非郎中辭不
受典賔以情懇宋曰沿襲前官之誤願賜矜貸公題一
詩於狀後以遺李末句曰若向西清遇榮顯少卿只合
作郎中李詰其故宋曰國朝故事無少卿知制誥者若
當制即少卿改授前行郎中李愧謝之
　　　吳有方奏神宗宜檢視政事
熙寧七年旱神宗遣御樂吳有方詣集禧觀設醮且諭
以久旱齋心致禱庶有感應汝宜前期檢視醮科有方
奏曰臣固當檢視醮科陛下亦宜檢視政事帝不恱翌
日帝笑曰吾昨夜三復汝言甚當足見汝之用心吾已
修政事答天戒汝更宜為吾嚴設有方再拜往庀事焉
　　　朝廷曰退宴逰曰歸
陸農師嘗言禮記朝廷曰退宴逰曰歸蓋在朝廷當以
退為心在宴逰當以歸為心然公之立朝終以此為恨
　　　子衿在鄭詩之末
神宗御邇英閣問近臣子衿之詩何以在鄭詩之末皆
莫能對帝曰此無他虐政虐世然後知聖人之為郛郭
也衆再拜呼萬歳
　　　楊震急逐鶴去
徽宗在藩邸楊震給侍左右最為周慎嘗有䨇鶴降于
中庭左右皆賀震急逐去曰是鶴非鶴又一日芝生于
寢閣左右復稱慶震急刈除曰是菌非芝由此信任彌
篤
　　　大相國寺額
大相國寺舊榜太宗御書寺十絶之一政和中改為宫
御書賜額舊榜遂為髙麗使乞歸其後復改為寺御書
仍賜今額
　　　同時位太師
蔡元長語元度曰弟骨相固佳但背差薄腰差細爾元
度笑曰太師豈可有兩人其後同時位太師者公與童
貫鄭存道凡三人
　　　真宗親為教授
張侍中耆與楊太尉崇勲夏太尉守贇俱緣藩邸致位
使相嘗因侍立真宗謂曰知汝等好學文筆甚善吾當
親為教授張耆等拜於庭下曰實臣等之幸也乃命張
耆為學長張景宗觀察為副學長楊崇􁇋夏守贇為學
察安守中團練而下為學生帝授以孝經論語又教以
虞世南字法時以為榮
　　　司戸受節度使節制
文潞公以使侍中留守西洛時薛适以汾州司戶為京
西漕司帳官往修謁典賓請致恭薛怒謂曰适是漕屬
有何統攝典賔以告移時公出據坐命典賔揖薛庭參
曰京西帳幹與西京留守即無統攝然侍中是河東節
度使汾州司戶合受節制遂贊謁六拜而退
　　　賜服帶
元豐官制寄祿官四品以上服紫六品以上服緋皆准
式佩魚未至而賜服於銜内帶賜今人為文尚仍舊制
云賜三品服賜五品服非也又著令侍郎直學士以上
服御仙花金帶人或誤指為荔枝近年賜帶者多匠者
務為新巧遂以御仙花枝葉稍繁改鈒荔枝而葉極省
非故事然莫有以為非者
　　　王子純免屠城而寀生
樞宻王公子純攻洮州坐於城下議欲屠城忽墻圯有
二戎虜操刀嚮公遽執而戮之屠城之謀遂决將及半
有小兒飲乳于亡母之側公惻然傷悼禁戢其事僅免
屠焉是年寀生
　　　姚雄召故寨主子畢親禮
姚雄初為將以女議定一寨主之子無何寨主物故妻
及子皆淪落後雄以邊帥赴闕奏計呼一嫗浣衣喜其
有士人家風問所從來嫗云昔良人守官邊寨有將姚
其姓者許以女歸妾子今夫既喪無以自存子方貨餅
餌以自給姚曰爾尚記姚形容否嫗曰流落困苦不復
省記姚曰雄是也女自許歸之後不與他族日望婿來
豈以父之存沒為間耶嫗泣下氣咽不語者久之因留
嫗并呼其子易以新衣俱載還鎭遂畢其禮
　　　克寛畏僕郭福
宗室克寛素不蓄財唯喜繩索人呼為索子太尉雖暑
月裸袒常腋挾二繵毬身纒數鐡繩稍醉則以鐡繩傷人
家僕郭福眇小無藝然克寛常畏之每在外被酒擲弄
鐡繩郭福必詬叱使歸克寛遂拱手還舍莫測其故也
叔昌與克寛同宅言之甚詳
　　　文正公願為良醫
范文正公㣲時嘗詣靈祠求禱曰他時得位相乎不許
復禱之曰不然願為良醫亦不許既而嘆曰夫不能利
澤生民非大丈夫平生之志他日有人謂公曰大丈夫
之志於相理則當然良醫之技君何願焉無乃失於卑
耶公曰嗟乎豈為是哉古人有云常善救人故無棄人
常善救物故無棄物且大丈夫之於學也固欲遇神聖
之君得行其道思天下匹夫匹婦有不被其澤者若已
推而内之溝中能及小大生民者固惟相為然既不可
得矣夫能行救人利物之心者莫如良醫果能為良醫
也上以療君親之疾下以救貧民之厄中以保身長全
在下而能及小大生民者捨夫良醫則未之有也
　　　林績毁張嗣宗妖術印
南劒尢溪林績仁宗時為吉州安福令時有張嗣宗者
挾妖術作符籙自稱漢師君三十三代孫率其徒自龍
虎山至謂能却禍邀福百姓翕然以從績視其印文曰
嘻乃賊物耳昔張道陵再傳至魯魯以鬼道教民自號
師君遂據漢川垂三十年方敗於曹操而歸陽平闗此
印所以有陽平洽都公之文今有道之世詎容妖賊苖
裔公肆誣罔以害吾治耶於是收治之聞于朝毁印而
江左妖學遂息
　　　罷舎法卒如黄裳言
黄冕仲尚書當徽宗之初蔡元長議欲推行太學舍法
於天下裳謂宜近不宜逺宜少不宜老宜富不宜貧不
若遵祖宗舊章以科舉取士其後公私繁費人不以為
便罷之卒如公言
　　　賜藏書閣名稽古
大觀三年九月乙丑御筆聞諸路州學有閣藏書皆以
經史為名方崇八行以廸多士尊六經以黜百家史何
足言應已置閣處可賜名稽古
　　　詔所在置教授
大觀四年八月詔所在學生及五百人以上許置教授二
貟其不及八十人者不置以本州現任有出身官兼領
　　　復曽布蔣之竒資政學士
大觀四年十月聖㫖曽布蔣之竒初雖異論終曽開陳
紹述可特追復資政殿學士
　　　乞編皇宋政典
大觀四年十一月尚書右僕射張商英奏乞編集熈寧
元豐政事號曰皇宋政典為萬世不刋之書奉聖㫖依
　　　詔禁形製衣裝
大觀四年十二月詔京城内近日有衣裝雜以四夷形
製之人以戴氊笠子著戰袍繫番束帶之類開封府宜
嚴行禁止
　　　禁淫哇聲
政和三年六月尚書省言今來已降新樂其舊來淫哇
之聲如打斷哨笛砑鼔十般舞之類悉行禁止
　　　御賜酒名清醑
政和三年六月鄭紳奏以皇后弟許造酒元名坤儀欲
乞别賜酒名奉御筆賜名清醑
　　　御筆宫觀寺院不得稱主
政和三年六月御筆天下道士不得稱宫主觀主並改
作知宫觀事女冠准此僧尼不得稱寺主院主菴主供
養主之類並改院主作管幹院事副作同供養主作知
事菴主作住持餘皆依此改定
　　　奏禁止聖名字
政和八年五月戸部幹當公事李寛奏欲望凡以聖為
名字者並行禁止奉聖㫖依
　　　禁名意僭竊
政和八年七月廸功郎饒州浮梁縣丞陸元佐上書竊
見吏部左選有徐大明者為曹官有陳丕顯者為教官
蓋大明者文王之徳丕顯者文王之謨又况大明者有
犯神明館御殿臣故曰有取王者之實以寓其名竊見
饒州樂平縣有名孫權者浮梁縣有名劉項者臣故曰
有取覇者之跡以寓其名云云昔元祐間文彦博之子
守陽蓋堂以迎彦博之來蘇軾名其堂曰徳威蓋取書
徳威惟畏之意言者以謂徳威惟畏乃堯事不當以此
名其堂皇祐中御筆賜蔡襄字君謨後唱進士第日有
竊以為名者仁宗怒曰近臣之字卿何得而名之遂令
改恭覩政和二年春賜貢士第當時有吳定辟魏元􁇋
等十餘人名意僭竊陛下或降或革奉御筆陸元佐所
言可行下逐處并所屬令改正禁止
　　　禁瀆侮混元皇帝名
政和八年八月御筆太上混元上徳皇帝名耳并字伯
陽及諡聃見今士庶多以此為名字甚為瀆侮自今並
為禁止
　　　詔學者治御註道徳經
政和八年詔有司使學者治御註道徳經間於其中出
論題
　　　詔史記陞老子傳為列傳首
政和八年詔史記老子傳陞於列傳之首自為一帙前
漢古今表叙列于上聖其舊本並行改正
　　　詔學生添大小經及増置士名分入官品
政和八年御筆黄帝老子堯舜周孔之教偕行於今日
可令天下學校諸生於下項經添大小一經各隨所願
分治大經黄帝内經道徳經小經莊子列子自今學道
之士所習經以黄帝内經道徳經為大經莊子列子為
小經外兼通儒書俾合為一道大經周易小經孟子其
在學中選人増置士名分入官品元士(正五/品)髙士(從五/品)
大士(正六/品)上士(從六/品)方士(正七/品)義士(從七/品)居士(正八/品)逸
士(從八/品)隱士(正九/品)志士(從九/品)
　　　詔禁以天字稱
政和八年閏九月給事中趙野奏陛下恢崇妙道寅奉
髙眞凡世俗以君王聖三字為名字悉命革而正之然
尚有以天字為稱者竊慮一當禁約依奏
　　　討論履制度
政和八年十二月編類御筆所禮制局奏今討論到履
制度下項絇(履上/飾也)繶(飾底/也)純(緣/也)綦(履帶/也)古者舄履各隨
裳之色有赤舄白舄黑舄今履用黑革為之其絇繶純
綦並隨服色用之以倣古隨裳色之意奉聖㫖依議定
仍令禮制局造三十副下開封府給散鋪戶為様制賣
禮制局奏先議定履各隨服色緣武臣服色止是一等
理宜有别奉聖㫖文武官大夫以上四飾全朝請武功
郎以上減去一繶並稱履從義宣教郎以下至將校伎
術官減去二繶純並稱屨
　　　封羅漢作應士
政和八年御筆羅漢已改為無漏和尚未加封爵可封
作應士
　　　詔東宫講讀官罷讀史專以經術
政和四年詔令東宫講讀官罷讀史專一𨗳以經術廸
其初心開其正路庶遵王之道而不牽於流俗焉
　　　見任教授不得為人撰書啓簡牘樂語
政和四年臣僚上言欲望應見任教授不得為人撰書
啓簡牘樂語之類庶幾日力有餘辦舉職事以副陛下
責任師儒之意奉聖㫖依嘗聞陳瑩中初任潁昌教官
時韓持國為守開宴用樂語左右以舊例必教授為之
公因命陳陳曰朝廷師儒之官不當撰俳優之文公聞
之遂薦諸朝不以為忤
　　　唐元結名
嘗有臣寮上殿徽宗問唐元結名之所自奏曰一元之
氣融而為江河結而為山嶽
　　　契丹之法
司馬文正公言契丹之法有簡要可尚者將戰則選兵
為三等騎射最精者給十分衣甲處於陣後其次給五
分衣甲處於中間其下者不給衣甲處於前行故未嘗
教閲而民皆習於騎射又民為盗者一犯文其腕為賊
字再犯文其臂三犯文其肘四犯文其肩五犯則斬不
須案籍而罪不可掩
　　　河中府浮橋
河中府河有中潬其上有舜廟及井唐明皇始為浮橋
鑄鐡為牛有鐡席席下為鐡柱埋之地中以繫橋絙張
燕公為之贊自是橋未嘗壞慶歴以前河水數西溢浸
朝邑民苦之屢請塞堤蔣希魯知河中府始塞之自是
每嵗繕修西堤及劉元瑜知河中府河水大漲不得决
泄橋遂壞鐡牛皆拔流數十歩沉河中中潬亦壞自是
不能復修津濟阻礙人畜數有溺死者英宗時有真定
僧懷昺請於水淺時以絙繫牛於水底上以大木為桔
橰狀繫巨艦於其後俟水漲以土石壓之稍稍出水引
置於岸每歳止於出一牛至治平四年閠三月新橋乃
成然中潬亦終不能立也賜轉運使張燾等奬諭其僧
亦賜紫衣
　　　樊知古薦河北令簿
查道江寧人文徽之後少貧太宗時進士及第在河北
為主簿亷介與妻採野蔬雜米為薄粥以療饑稅過期
不辦州召縣吏悉枷之既出門他吏皆脫去道獨荷之
自下鄉督税鄉之富民盛具酒饌以待之道不食杖其
富民於是餘民大驚逋稅立辦道不勝貧與妻謀欲去
官歸賣藥㑹樊知古為河漕素知道節行欲薦之道辭
以與本縣令葉齊知古曰令素所不識也道曰公不薦
令道亦不敢當公薦也知古不得已兩薦之齊改京官
兼館職道改曹州節推後登制科真宗時為待制八年
知虢州卒
　　　劉師道解王文穆罪文穆復師道職
司馬文正公太宗末民間積欠甚多真宗初王文穆公
請除之上曰先帝積年不除而朕除之彰先帝不愛民
也文穆曰先帝非不知此欠當除畱之以遺陛下使結
民心耳上恱從之澶淵之役萊公欲因事誅文穆宻學
劉師道力解之於上乃得免師道坐屬其弟於陳堯咨
以鍼刺試卷為驗得及第謫官久之知潭州文穆秉政
復其舊職方且進用會病卒
　　　李端懿端愿問卜人壽
李端懿李端愿問卜人李易簡曰富貴吾不憂但問壽
幾何易簡曰二君大長公主之子生而富貴窮奢極欲
又求長壽當如貧者何造物者如此無乃大不均乎
　　　真宗書魯宗道剛直於殿柱
魯簡肅公宗道仁宗時參政事京師富民陳子城毆殺
磨工初有詔立賞追捕數日中旨罷之魯公爭於簾前
曰陳某家豪不宜保庇章獻怒曰卿安知其家豪魯公
曰若不家豪安得闗節至禁中章獻黙然真宗素賞魯
之剛直書魯宗道於殿柱故章獻拔用之
　　　司馬光近於迂濶
神宗嘗謂吕正獻公晦叔曰司馬光方直其如迂濶何
吕曰孔子上聖子路猶謂之迂孟軻大賢時人亦謂之
迂况光豈免此名大抵慮事深逺則近于迂矣願陛下
更察之
　　　滕宗諒興湖學
滕宗諒知湖州興學費民錢數千萬役未畢而去或言
錢出入不明者通判以下不肯簽簿胡武平宿來繼守
而言曰滕侯所為非是諸君奚不早言候其去乃非之
豈分謗之意乎皆慙簽簿卒成其業
　　　劉沆開遺張友直珠冠書
劉貢父云張鄧公當國有遺其子友直珠冠者使者不
能徑通劉相沆謂曰我識學士我為汝通之因以歸破
其書别録一通用已圖書印之留其真本又於珠冠之角
小書己名乃復封題如舊以授使者使者自通之他日
以語友直友直大驚劉時權三司判官尋即真俄知制
誥
　　　金像
天聖中為玉皇像用金三千兩至和初為真宗像用金
五千兩時又欲為温成像臺諫上言乃止
　　　英宗山陵不及嘉祐十分之一
陜西之民供英宗山陵之役不比嘉祐十分之一韓子
華曰非上㫖丁寜不能如是歐陽文忠公曰上云朕成
先帝之志天下必不以朕為不孝
　　　熈寧月俸
唐子方謂熈寧先年京師百官月俸四萬餘緡諸軍十
一萬緡而宗室七萬餘緡其生日折洗昏嫁喪𦵏四季
衣不在焉
　　　陳洪進子以白金賂改父諡
陳洪進請諡胡旦揚言宜諡忠靖忠靖乃下軍之名其
子慙懼賂以白金數鎰乃改之
　　　劉庠言魯公之短
熈寧元年劉司諌庠將使契丹刑部覆官十餘人謁辭
庠於廣坐揚言曰七十致仕禮之正也當自大臣為始
又言魯公之短且曰俟還日當倂言之庠還未至京師
一日加集賢殿修撰充河東轉運使
　　　王荆公司馬文正議省辭郊賚
熈寧元年兩府辭郊賜王荆公以為兩府郊賚不多減
之未足以富國今軍人郊賚不能減而徒減兩府失大
體兩府果能益國雖増禄十倍不足辭苟為不能當辭
位不當辭祿司馬文正曰方今國用窘竭非痛裁省
浮費不能復振茍裁省不自貴近始則在下不服臣非
謂今日得兩府郊賚能富國也欲陛下以此為裁
省之始耳且陛下彊裁省之則傷體今大臣以河
北災傷憂公體國自求省郊賚從其請所以成其
美何傷體之有且陪祀無功云荆公曰窘乏非今
日之急得善理財者何患不富文正曰善理財者
不過浚民之膏血耳神宗令且為不允詔㑹荆公
當直遂以其意為之余以為荆公之意乃唐常衮
之言
　　　英宗壁書師說六箴
英宗在藩邸多隠徳宗婦既寡不能自存者密使人賙
之不令兄弟知也壁書韓退之師説及呉仲卿宗英六
箴以自戒
　　　置天下常平官
神宗熈寧二年天下常平錢榖見在一千四百萬貫石
諸路各置提舉常平廣惠倉相度農田水利差役利害
二員以朝官為之管幹一員以京官為之小路共置二
員開封府界一員凡四十一人
　　　赦官吏失入死罪
熈寧二年敕今後官員失入死罪一人追官勒停二人
除名三人除名編管胥吏一人千里外編管二人遠惡
州軍三人刺配千里外牢城自後法寖輕第不知自何
人耳
　　　守正不阿為賢用人當用君子
神宗嘗問司馬文正曰結宰相與結人主孰為賢公曰
結宰相固為姦邪然希意迎合觀人主趨向而順之者
亦姦邪也唯守正不阿乃為賢耳上曰兩府孰可留孰
可去孰可用公曰此乃陛下威權所當採擇小臣豈敢
預聞然居易以俟命者君子也由徑求進者小人也陛
下用人當用君子不當用小人
　　　宋主辰晉主參
劉器之語録云太祖初為歸德軍節度使實在宋故國
號宋且河東乃晉地也昔髙辛氏遷閼伯於商丘主辰
今應天府也遷實沈於大夏主參今大原府是也且參
辰不相能久矣物不兩大故國初但曰并州不加以府
號蓋有深意也以上皆劉説子按仁宗時韓魏公奏并
州宜立軍名立㦸置鼔角胡文恭公宿武平上言以為
宋主辰晉主參參辰不兩盛不可許至嘉祐四年復為
太原府河東節度乃知器之之意本於胡武平而器之
未始知之也
　　　歐陽公多談吏事
張芸叟言初逰京師見歐陽文忠公多談吏事張疑之
且曰學者之見先生莫不以道德文章為欲聞者今先
生多教人吏事所未諭也公曰不然吾子皆時才異日
臨事當自知之大抵文學止於潤身政事可以及物吾
昔貶官夷陵彼非人境也方壯年未厭學欲求史漢一
觀公私無有也無以遣日因取架閣陳年公案反覆觀
之見其枉直乖錯不可勝數以無為有以枉為直違法
狥情滅親害義無所不有且以夷陵荒遠偏小尚如此
天下固可知矣當時仰天誓心自爾遇事不敢忽也迨
今三十餘年出入中外忝塵三事以此自將今日以人
望我必為翰墨致身以我自觀亮是當時一言之報也
張又言自得公此語至老不忘是時老蘇父子間亦在
焉嘗聞此語其後子瞻亦以吏能自任或問之則答曰
我於歐公及陳公弼處學來
　　　潘温叟醫
潘景字温叟崇寧間以醫稱視古無愧虞部員外郎張
咸其妻孕五歳而不育南陵尉富昌齡妻孕二歳而不
育團練使劉彛孫其妾孕十有四月而不育温叟視之
曰疾也凡醫曰孕者非也於是作大劑飲之咸妻堕肉
塊百餘有眉目狀昌齡妻夢三童子色漆黒倉卒怖悸
悸疾走而去彞孫妾堕大蛇猶蜿蜒不斃又屯田郎中
張諲妻年四十而天癸不至温叟察其脉曰明年血潰
廼死既而果死貴江令王霽夜夢與婦人歌謳飲酒晝
不能食者已三歳温叟治之疾益平則婦人色益沮飲
酒益怠而歌謳不樂久之遂無所見温叟曰若疾雖衰
而未愈也倘夢男子青巾而白衣者則愈矣後果夢輒
能食其他所治若此甚衆
　　　下蜀輜重百里不絶
王師下蜀時護送孟昶血屬輜重之衆百里不絶至京
師猶然詩人李度作平蜀詩略曰全家離錦水五月下
瞿塘繡服青娥女雕鞍白面郎纍纍輜重遠杳杳路岐
長
　　　御親賜帶花
真宗東封命樞宻使陳公堯叟為東京留守馬公知節
為大内都廵檢使駕未行宣入後苑亭中賜宴出宮人
為侍真宗與二公皆戴牡丹而行續有㫖令陳盡去所
戴者召近御座真宗親取頭上一朶為陳簪之陳跪受
拜舞謝宴罷二公出風吹陳花一葉堕地陳急呼從者
拾來此乃官家所賜不可棄置懷袖中馬乃戯陳云今
日之宴本為大内都巡檢使陳云若為大内都巡檢使
則上何不親為太尉戴花也寇萊公為參政侍宴上賜
異花上曰寇凖年少正是戴花飲酒時衆皆榮之
　　　致仕文吏當養其亷恥武吏當任其功舊
仁宗時呉奎包拯建言在官年七十而不致仕者有司
以時案籍舉行胡武平宿以為文吏當養其亷恥武吏
當任其功舊而欲一切以吏議從事殆非優老勸功之
意當少緩其法武吏察其任事與否勿斷以年文吏使
得自言而全其節朝廷至今行之
　　　唐宋運漕米數
唐居長安所運米數天寳中二百五十萬石大中中一
百四十萬七千八百八十六石蓋唐自大中以後諸侯
跋扈四方之米漸不至故耳惟本朝東南歲漕米六百
萬石以此知本朝取米於東南者為多然以今日計去
諸路共計六百萬石而江西居三之一則江西所出為
尤多
　　　鑄錢費多得少
予嘗為鑄錢司屬官凡三年其利病尤悉蓋費多而得
少其後入玉牒所為檢討官見紹興三年十一月十二
日臣僚上言九路坑冶鑄錢司竊聞䖍饒兩州自紹興
元年至今共起發過一十二萬二千餘貫用本錢及官
兵應干請給總用二十五萬八千餘貫即是費官錢蓋
三之二使有利害亦當條具措畫以聞豈容置一司養
官吏無益而有損哉此提㸃鑄錢不職也以此知利害
尤分明而議者以為不可罷者恐錢少故也然大槩所
獻於朝廷者新錢常少舊錢常多紹興丙子沈相當軸
以其弟嘗為使者悉其事遂罷之未及三年當己卯歲
沈去國朝廷復建司置官不知又何耶予按唐德宗紀
建中二年判度支韓洄奏請於商州紅崖治洛源監置
十鑪鑄錢江淮七監毎鑄一千費二千文請皆罷從之
予然後知鑄錢之弊古今同之㑹當有建白於朝依唐
罷之為善
　　續添
　　　䕃子法
國朝䕃子法初遇郊恩止得䕃子不及他親元祐中山
谷官應任子特請於朝捨子而先姪後遂為故事
　　　司馬文正除李公擇息貪吏掊克之心
龔深之言司馬文正作相除李公擇為戸部尚書門人
問曰公擇文士恐於吏事非所長公曰天下謂朝廷急
於利久矣舉此人為戸部使天下知朝廷意且息貪吏
聚歛掊克之心
　　　以程氏禮用尹德充
待制尹德充焞㓜事伊川先生初業進士應舉策問議
欲誅元祐名公卿得罪於朝者尹嘆息曰尚可以干祿
乎哉不終對而出且告於程氏曰焞不復應進士舉矣
紹興五年從臣有言尹宜用者遂以用程氏禮宣教郎
崇政殿說書處之且除祕書郎時年七十七矣未幾除祕
書少監賜緋衣銀魚象笏求去益堅除太常少卿兼說
書又除權禮部兼侍講進官通直郎而尹病不能朝遂
除徽猷閣待制提舉萬壽觀兼侍講九年以待制提舉
江州太平觀而去致仕進官奉議郎而卒𦵏㑹稽有奉
詔觧論語行於世
　　　開封地䜟
向文簡公父為母求𦵏地時開封城外有地䜟曰緜緜
之崗勢如奔羊稍前其穴后妃之祥術者以穴在一小
民菜園中向恐民不肯與因夜𦵏其地民以向横訴於
府府尹令重與之價仍不費其菜次年向遂生文簡公
欽聖后文簡孫也
　　　儒冠多誤身
呂居仁云元祐中諸院族人居榆林甚盛嘗一日同逰
西池有士子方行觀歎曰紈袴不餓死儒冠多誤身從
叔叔巽應聲答曰秀才汝讀書破萬卷下筆如有神也
未士子甚驚歎
　　　章子厚與叔安仁令書
章申公子厚與其叔安仁令書曰弊政之後諒煩整葺
寛而不弛猛而不殘待寄居逰士有禮而不與之交私
一切守法而於人情從容此亦吾叔所能辦也
　
　
　
　
　
　
　
　
　
　
　
　
　
　能改齋漫録卷十三
欽定四庫全書
　能改齋漫録卷十四
　　　　　　　　　　　　　宋　吴曽　撰
　　記文類對
　　　傀儡起於王家
錢穆父試賢良對䇿日東坡曉往迓其歸置酒相勞各
舉(令/為)文穆父得傀儡除鎮南軍節度使制首句云具官
勤勞王家出入幕府東坡見此兩句大加嘆賞蓋世以
傀儡起於王家也
　　　賦長嘯却胡騎
范蜀公少時與宋子京同賦長嘯却胡騎蜀公先成破
題云制動以靜善勝不爭景文見之於是不復出其所
作潛於袖中毁之因謂蜀公曰公賦甚善更當添以二
者字蜀公從其說故謂之制動者以靜善勝者不爭然
景文賦雖不逮於蜀公然他人亦不能到破題云月滿
邉塞人登戍樓眞竒語也
　　　卲康節贊王通
司馬文正示康節以王通傳康節贊之曰小人無是當
世已棄君子有非萬世猶譏録其所是棄其所非君子
有歸因其所非棄其所是君子幾希惜哉仲淹壽不永
乎非其廢是瑕不掩瑜雖未至聖其聖人之徒歟
　　　馮丞相用李泰伯語
李泰伯潛書其一曰孔子之言滿天下孔子之道未甞
行簠簋牲幣廟以王禮食其死不食其生師其言不師
其道得其言者為冨貴得其道者為餓夫馮當世丞相
有荅伯庸詩云孔子之文滿天下孔子之道滿天下得
其文者公卿徒得其道者為餓夫馮用泰伯語也
　　　吕與叔克己銘
吕大臨與叔微仲丞相第也為克己復禮銘曰凡厥有
生均氣同體胡為不仁我則有已立已與物私為町畦
勝心内發擾擾不齊大人存誠心見帝則初無吝驕作
我蟊賊志以為帥氣為卒徒奉辭于天孰敢侮予且戰
且來勝私窒欲昔為冦讎今則臣僕方其未克窒我室
廬婦姑勃蹊安敢厥餘亦既克之皇皇四達洞然八荒
皆在我闥孰曰天下不歸吾仁疴痒疾痛舉切其身一
日至之莫非吾事顔何人哉希之則是
　　　鄧安惠表啟
鄧安惠自翰苑出守成都謝表云捫參厯井方知蜀道
之難就日望雲已覺長安之逺用太白語又甞有啓云
三山已到輙為風引而還九闗神遊不覺夢驚而失前
輩文采風流醖藉如此
　　　高麗至豫章先状
崇寧中高麗自眀州海道入貢偶乗風自江路至豫章
其先状云泛槎馭以尋河逺朝天闕望桃源而迷路誤
入僊鄉自驚漂泊之餘獲奉笑談之雅
　　　任忠厚投時相啓
任惇夫忠厚元祐紹聖間有聲太學後坐上書入藉留
落不調者久之有投時相啓云籠中翦羽仰看百鳥之
翔岸側沈舟坐閱千帆之過
　　　蘇景謨詩啓
衣冠晨集烏衣巷旌斾春生緑野堂蘇景謨詩也又有
啓云珠璧之投甚暗詎免驚疑農馬之智非專誤勞訪
問
　　　黄公孝師右軍筆法
仁宗時太常博士黄公孝先有詩名尤工字學常師右
軍筆法深得其妙每曰學書當先務眞楷端正匀停而
後饒得破體破體而後饒得顛草凡字之為體緩不如
𦂳濶不如密斜不如正濁不如清右欲重左欲輕考之
古人蹤跡其言不妄也
　　　東坡銘李伯時洗玉池
東坡有李伯時洗玉池銘始予讀之皆不得其說其後
得伯時石刻序䟦乃能眀其意蓋元佑八年伯時仕京
師居紅橋子弟得陳峽州馬臺石愛而致之齋中一日
東坡過而謂曰斵石為沼當以所藏玉時出而浴之且
刻其形於四旁予為子銘其脣而號曰洗玉池而所謂
玉者凡一十六雙琥璩三鹿盧帯鉤琫珌璊瑑杯水蒼
佩螳螂鉤佩柄珈􁌛珙璧是也伯時既下世池亦湮晦
徽宗甞即其家訪之得於積壤中其子碩以時禁蘇文
因潛磨去銘文以授使者於是包以裀褥棲以髹匣舁
致京師置之宣和殿十六玉唯􁂬盧環從葬龍眠餘者
咸歸内府矣東坡銘刻與伯時序䟦昔有而今亡而池
亦歸天上惜其本末不著後世將有讀坡銘而不能曉
者因具於此陳峽州即陳彦黙字子真自號懶散云
　　　武后製賜狄仁傑袍金字
新唐史狄仁傑𫝊載仁傑轉幽州都督賜錦袍龜帯后
自製金字十二於袍以旌其忠其十二字史不著予按
家傳云以金字環繞五色雙鸞其文曰敷政術守清勤
昇顯位勵相臣乃命録之新史不惟不著十二字雖五
色雙鸞亦不録也家傳云喪親有白烏連理枝繞於墓
側新史止云有白鵲馴擾之祥
　　　曲如鉤例封侯
崔善為左丞令史惡其聰察以其身短而傴嘲之曰崔
子曲如鉤隨例得封侯膞上全無項胸前别有頭新唐
史止云曲如鉤例封侯而已
　　　舉酒行令
陶穀使越錢王奉之甚渥因舉酒行令曰玉白石碧波
亭上迎仙客陶應聲曰口耳王聖朝天子要錢塘
　　　恩袍色動仙籍香浮
仁宗賜進士及第詩云恩袍草色動仙籍桂香浮黄冕
仲謝及第啓全用以為一聨云恩袍色動迷芳草之依
依仙籍香浮惹春風之拂拂東坡戯之曰好作聞喜燕
酸文
　　　浯溪銘
湖南浯溪在永州北一百餘里流入湘江其溪水石竒
絶唐上元中邕管經略使元結罷任居焉以其所著中
興頌刻之崖石撫州刺史顔真卿書結復為浯溪石堂
西峯四獻亭銘皆刻於崖上石云本朝乾徳中左補闕
王伸來知永州維舟於此留詩元公序云浯溪在湘水
之南北匯於湘愛其勝異遂家溪畔溪世無名稱者也
為愛之故命曰浯溪銘于溪口銘曰湘水一曲淵洄倚
山山開石門溪流潺潺山開如何巉巉雙石臨彼淵岸
夾溪絶壁水實尤怪石文尢異吾欲求退將老兹地溪
古地荒蕪沒蓋久命曰浯溪旌吾獨有人誰遊之銘在
溪口王伸詩云湘州佳致有浯溪元結雄文向此題想
得後人難以繼高名長與白雲齊
　　　包孝肅公家訓
包孝肅公家訓云後世子孫仕宦有犯贓濫者不得放
歸本家亡殁之後不得葬於大塋之中不從吾志非吾
子孫共三十七字其下押字又云仰珙刋石䜿於堂屋
東壁以詔後世又十四字珙孝肅之子也
　　　何丞相賀巡幸還京表
靖康元年春徽宗巡幸淮泗將還京闕禮部郎中劉觀
代宰臣賀表云漢室太公本是蓬蒿之叟唐朝肅帝殊
非揖遜之人何丞相文績以其語太朴因改云擁篲迎
門陋未央之末禮御鞍馳道笑至徳之未情
　　　仕有五瘴説
龍圖梅公摯景祐初以殿中丞謫知昭州甞著瘴説云
仕有五瘴急催暴斂剝下奉上此租賦之瘴也深文以
逞良惡不白此刑獄之瘴也昏晨酣宴弛廢王事此飲
食之瘴也侵牟民利以實私儲此貨財之瘴也盛陳姬
妾以娛聲色此帷簿之瘴也有一於此民怨神怒安者
必疾疾者必殞雖在轂下亦不可免何但逺方而已仕
者或不自知廼歸咎於土瘴不亦繆乎其後鄒道郷志
全元符中謫昭州因其說以為詩曰五瘴作詩雖不染
一篇留誡指其然謂是也徐師川建炎避地至昭州感
二公遺迹作詩云正言鄒子獨留名法從梅公尚有亭
藥是苦言能治瘴竹生屈曲坐看經風前雲似秋前赤
雨後山能曉後青戀土懐鄉頻作惡懐賢感舊歎飄零
竹生屈曲坐看經者蓋道鄉昔寓居閣上忽於佛前地
生五筍甚可愛地主云閣成今十年穏築堅實溝塹深
闊未甞有此州人傳之咸謂吉祥以為為道鄉發也道
鄉因詩云基創於今正十年不容山竹暗行鞭森然五
筍自何出盛矣一邦相與傳
　　　王履道詩文警䇿
黄季岑云王履道詩直須刺著天公眼便遣雷霆下取
將是能讀倚相三墳五典之書且盡識建章千門萬户
之制又順斗布合宫之政分方調文鼎之神金篆浮波
河伯順流而聼命瓊科宣籙清華正晝以臨壇又鳳鞋
微露繡幇相皆其警䇿也
　　　追贈陳瑩中葛魯卿文
譚彦成追贈陳瑩中云汲黯何為坐息淮南之變鄭公
若在必輟遼東之行葛魯卿云夷考平日素絲之節無
聞坐廢累年白首之言猶在吳正仲别何文績但云切
須念第一莫打罵長行
　　　大遼使謝賜柑表
崇寧三年大遼賀生辰使至賜宴且賜柑有謝表云聘
禮適陳祝帝齡於紫闕恩華固異錫仁實於公郵方厥
包未貢之期捧兹徳惟馨之賜天香滿袖染湘水之清
霜雲液盈盤挹洞庭之餘潤梓里豈遑於遺母楓朝切
願於獻君感徳滋深諭言罔既
　　　胡少伋夢書八句頌
胡少伋夜夢遊一寺與勒和尚衲僧六七人共步長廊
少伋手持長鑱劃青方石如錐劃沙書六句頌云我行
世間多動少息暫休寳坊萬慮入寂明日出山八面受
敵勒和尚隨句微哦旁皆嘆息中有一僧云萬慮入寂
句法甚勝明日出山是將動耶似覺復寐自理前頌增
住為主人動轉為客兩句於出山句上廣為八句
　　　東坡四言
吟哦傲兀仰晤巖月遇巘迎崖銀刓玉齕黿鼉噞喁鴈
鶩嵲屼卧玩我語聱牙岌嶪右江行見月四言也江郊
葱瓏雲水蒨絢碕岸斗入洄潭輪轉先生說之布席開
宴初日下照潛鱗俯見意釣忘魚樂此竿綫優哉游哉
玩物之變右江郊四言也皆東坡作
　　　東坡戯書
葑草尚能攔浪藕絲不解留蓮此一聨東坡在黄時戯
書也又云湖上秋風聚螢苑門前春浪散花洲王文甫
所居在黄之車湖即武子故居宅枕大江即散花洲也
東坡屢過其家戯書此
　　　選官改定方澤儀安等曲
宣和四年校書郎韓廸撰方澤儀安之曲著作佐郎吳
次賔撰社稷安寧之曲校書郎艾晟撰感生帝大安之
曲校書郎趙永裔撰帝鼐景安之曲正字李舜由撰兖
國公成安之曲臣寮上言曰謹按爾雅曰卉者蓋揔草
之名也今方澤儀安之曲乃曰蔽芾之棠合併為一遐
方來歸兹卉是式然則謂木為卉可乎詩曰為絺為綌
蓋精者為絺麤者為綌今社稷寧安之曲乃曰求福生
民表功社稷曰舞以帗曰冕以綌然則古有絺冕也若
以為絺也則字為失律矣感生帝之詩有曰為赤熛怒
者帝神名也祭之輒斥其名何耶帝鼐之詩有曰祀彼
顯相者羣臣相其祀事也謂之祀彼顯相者又何人耶
甚者樂不用中聲久矣而其詩猶曰於論中聲豈不悖
乎奉聖㫖令尚書省措置選官改定元撰方澤出小
吹儀安等曲官除趙永裔已罷舘職外餘並送吏部與
合入差遣其後艾晟進狀辨正係道經靈寳經云南方
赤靈帝君名同浮極炎字赤熛怒唐開元禮立夏祀赤
帝祝文敢昭告于赤帝赤熛怒等事恭奉聖㫖前降
送吏部指揮與改正别與差遣
　　　胡舜陟非顔岐撰制辭
靖康元年四月顔岐賜出身除中書舍人殿中侍御史
胡舜陟指岐之非云其草晁說之中書舍人辭云知世
掌美又潤色於絲綸用杜甫詩欲知世掌絲綸美之句
今曰知世掌美成何等語耶除孫傳侍讀云朕念元子
出就外傅從學之始左右前後羽翼既多宜得知孔氏
正道者以表率之此東宫辭也傳已罷東宫官矣勸讀
而為此語豈非昏繆之甚郡守承流宣化也懐安霍安
國再任乃云宣流河内張良運籌帷幄之中決勝千里
之外除錢伯言知眞定乃云增籌幄之勝至若除程瑀
正言曰送麗使金士望甚休許景衡兼太子諭徳曰日
靜身安李旦除屯田員外郎曰稍遷應宿之郎增耀起
工之部王雲出守曰昔自瑣闥之拜肅持金國之書其
辭不典如此奉聖㫖岐罷中書舍人
　　　劾張文潛謝表不欽
張文潛崇寧元年復直龍圖閣知潁州謝表云我來自
東每兢兢而就列炊未及熟又挈挈以告行臣僚上言
云我來自東是為不欽豈有君父之前輒自稱我雖至
親不嫌於無欽有時而爾汝然非謝表所可稱之辭雖
數更赦宥不可追咎亦不可不禁如今後有犯者仰御
史臺即時彈劾
　　　奪范純仁謚忠宣議
崇寧二年六月臣寮上言范純仁諡曰忠宣其諡誥去
年已追奪并元定議覆議官各已罰銅十斤今節録諡
議如後考功員外郎鄧忠臣議有曰每思捐身而獻䇿
常願休兵而息民祗知扶危而濟傾寧恤䟦前而㚄後
又曰方䜛言亂國而明察確之無實洎姦黨投石而謂
大防之可原當衆人莫敢言之時在偏州無可用之地
義形正色憤激至誠非特救當世正人端士之網羅直
欲戒後世亂臣賊子之迷罔狥公忘己為國惜賢又曰
父母之國有時而去股肱之義於是或虧放之江湖忽
如草芥紉蘭澤畔更甚屈原之悲占鵩坐隅已分賈生
之死又曰側席南望而抉浮雲之蔽趣節東歸而詠零
雨之濛又曰法座相見其風采詔書相望於道塗奉聖
㫖權發遣汝州鄧忠臣差管幹南京鴻慶宫
　　　翟公㢲作文艱得
葉少藴云翟公㢲作文艱得然得必竒也在西掖時以
草辭遲罰銅崇寧間與余同在試院逼晚商量作䇿題
以冗官為問及又曉問之云一夜僅成四句云太平日
久人樂仕進可為朝廷慶者一可為有司慮者二雖止
四句然實佳句也
　　　林希草陸農師曽子開被謫辭
紹聖初陸農師曽子開俱以曽預修神宗實録被謫中
書舍人林希子草辭云謂爾同為謗訕則于今具藁不
存謂爾有所建明則未甞爭論而去人以為得實
　　　賈文元公戒子孫文
賈文元公戒子孫文云古人重厚朴直乃能立功立事
享悠久之福又士人所貴節行為大軒冕失之有時而
復來節行失之終身不可得矣縉紳以為格言
　　　荅劉保衡投進古器詔
大中祥符五年南康軍建昌縣李士衡莊遇晦冥即光
彩出沒一夜雷電風雨暴作翌旦山拆泉湧急流中得
一古器篆文款識甚竒太守劉保衡指以為鼎投進荅
詔云眷彼名區出兹古器既瑰竒而有異爰貢奉以斯
來省閲之餘嘉尚良切保衡繪形刻石尚在今觀石刻
制作精巧正古酒爵非鼎也當時失於稽考故詔書亦
但言古器云
　　　歐陽公投胥内翰啓
歐陽文忠少時猶未知名以文編投内翰胥云偃且有
長牋所謂在昔築黄金之舘首北路以爭趨是也集甞
載之今不録胥公有啓謝歐陽秀才云伏蒙眷私以盛
制文筆二編先之長牋為贄者恭以某人象輿異稟龍
輔至珍奉奕世之詒謀克隆堂室傾羣言之妙㫖深達
淵源服膺聖域以惟勤躡足俊躔而迥異敏學該乎變
貫英識極於覃研秉節高竒發清吟於梁甫締交名勝
綴雅聚於蘭臺飄飄之逸思無窮籍籍之芳塵自逺偶
衂一飛之翼行躋多士之魁何誤采於虚聲辱逺垂於
厚顧方披睟表遽捧雄編恣探賞以忘勞信窺測而靡
暇幽意絢於道徳高義薄於雲天飛染遒麗以盈箱彫
繢紛華而滿眼賞孫詩之零雨何止一章賛沈賦之磓
星豈惟數句固將偹西崑之玉府奚獨易東堂之桂枝
允矣難能誠哉可畏雖亨衢自致靡資左右之先容而
名路共成敢惜齒牙之餘論歐公得之又為長牋以謝
之不載諸集今録於此云右某啓昨贄蕪音仰塵軸几
載形荅覆深極褒稱弊帚無容愧藏家而自享重言外
奬千尺牘以必珍始繩穿而匣開爛然在目旋骨驚而
心折至矣聞音退揆頑踈隂加震疊竊以昔者魯衮垂
乎一字寵極於華章汝月更乎坐評目成於往法得河
南之口占多藏去以為榮獲江左之筆蹤則神明之來
復至有不喜人事常堆案而弗酬靡荅私書或矜才而
格物未若翠緌鳴玉之彦蘭臺金馬之英品風流坐正
物之源交士林忘公候之貴俯存寒素之目母宻罄咳
之音兔墨流英洒鴻都百金之筆犀談對客發荆州一
日之函有煥私藏因為殊遇某倥蒙惟舊檢操弗支乏
沃若之軒髦有尾兮之長醜顧右臂而為彈早歎薾疲
雖左肘之生楊徒能殫化爰以自童髪之交剪浴聖日
之光華勉紹箕裘懼隳門素冠乎枝木莫踐化人之場
䣩若神槌爰對囊錐之頴一昨與偕外計續食縣官之
郵召詣中臺果玷浮華之目州閭貶於素論篋衍弃於
祭芻委末路而弗振與清塗而自隔然或皷舞至化呻
吟變儒効騷人之欝伊慕漳濵之模楷品之上下曽弗
齒於鍾評擲中宫商宜逺慙於孫賦奚辨麗而可紀徒
骫骳以興譏何弗避於詆訶輒外彰於嗤笑雖踸踔短
韻迨無取於撃轅盧胡見貽乃自珍於乾璞所期用覆
醬瓿譬十年之練都投置皮箱資一笑於相樂㐲蒙某
官憫屯愚之無似加品目之惟優醜以愛忘音縁賞奏
許上修名之謁獲伸拜徳之恭後堂執經飫陪一肉之
賜西齋坐宴宻親三雅之歡執如意以指揮務車轂而
推引噴咳珠玉大小以之成珍指顧飛沈眄睞於焉起
色出乎望表溢乃情涯而復俾十倍而増榮示一嗛而
為美當黯閣之多暇枉虞筆以摛文縟㫖星稠襞牋雲
落布帛之言甚暖暴以秋陽齒牙之論所加重於大吕
譬以眀月闇投於人不意此音猥來入耳謹當納藏行
楮歸耀當閭襲以十綈為天下之至寳脫復一讀解體
中之不安貴洛紙而爭傳與吳刀而共布隠恩所及頂
踵奚勝
　　　曽子固懐友寄荆公
王荆公初官揚州幕職曽南豐尚未第與公甚相好也
甞作懐友一首寄公公遂作同學一首别之荆公集具
有其文其中云固作懐友一首遺予其大畧欲相扳以
􁨓乎中庸而後已云云然懐友一首南豐集竟逸去豈
少作刪之耶其曰介卿者荆公少字介卿後易介甫予
偶得其文今載此云聖人之於道非思得之而勉及之
其間於賢大逺矣然聖人者不專已以自蔽也或師焉
或友焉參相求之以廣其道而輔其成故孔子之師或
老聃郯子云其友或子産晏嬰云師友之重也聖人然
爾不及聖人者不師而傳不友而居無悔也希矣予少
而學不得師友焦思焉而不中勉勉焉而不及抑其望
聖人之中庸而未能至者也甞欲得行古法度士與之
居或游孜孜焉考予之失而切劘之庶於幾而後已予
亦有以資之也皇皇四海求若人而不獲自得介卿然
後始有周旋儌懇摘予之過而接之以道者使予幡然
其勉者有中釋然其思者有得矣望中庸之域其可以
䇿而及也使得久相從居與游予知免於悔矣而介卿
官於揚予窮居極南其合之日少而離别之日多切劘
之効淺而愚無知易懈其可懐且憂矣思而不釋已而
敘之相慰且相警也介卿居今世行古道其文章稱其
行今之人蓋希古之人固未易有也為作懐友書兩通
一自藏一納介卿家
　　　陳師道春秋索隠
館中有陳師道春秋索隠三卷士大夫以為陳無已所
作非也師道建安人仕至殿中侍御史吕南公所謂深
於春秋蓋與泰山孫復齊能而師道仕望並高故不倚
經以名者也
　　　孫仲益謝郡官啓
靖康元年殿中侍御史孫仲益覿以論事不合罷出知
和州填見闕和州已遣接人到臨淮遂捨舟由陸行三
百里至滁之全椒而交代趙子鈂乃移文及書說韓駒
子蒼雖替渠赴闕而子蒼已除召不來今所受見闕敕
蓋朝廷契勘之誤實礙條制又别無敕劄可以遵守孫
既見却遂留寓待報甞作一謝郡官小啟云固有文書
銜袖大人不以為疑無何君命至門將軍為之不受又
云謙光下燭屈高論以借秦興盡欲還已退飛而過宋
蓋述前意也
　　　豫章休亭賦
豫章先生休亭賦其卒章云蓋嘗聞伯夷之風何能問
詹生之卜洪駒父云晩年刋定云是謂不蓍而筮從無
龜而卜吉云
　　　張天覺送凌戡歸蜀記
張天覺丞相以趙諗謀逆伏誅是其鄉里故因送凌戡
歸蜀作記以自見云凌公濟自蜀來謁曰戡周旋奉事
公三十年矣公今致身政府戡志願畢矣請從此辭耕
青城山撃壤鼓腹為太平民願得片言刻石山中傳家
為榮足矣應之曰君隠矣奚以文為且趙諗不軌以辱
鄉邦吾何敢懐土哉於是青城丈人夜夢曰吾何負公
而吾弃哉吾以天地中和之氣生為靈苗秀為異草仙
人餌以不死而養命治疾之功徧於天下吾從古以來
世生忠臣義士武王伐紂所頼而勝者微盧彭濮人也
公孫述據蜀迫用蜀士仰藥不懼者巴郡譙君黄也漆
身為厲者犍為費貽也飲毒而死者廣漢李業也㐲劔
自刎者蜀郡王皓也託盲避世者任求馮信也魏伐劉
禪而勸禪降魏者西充譙周也李唐二帝避賊出狩而
勤王以迎鑾輿者蜀之父老吏民也且李順草冦百日
而已乃孟昶後宫之遺息也趙諗狂生陰自推戴乃南
平夷界之獠雛也奚預吾事哉神宗作新法度而元
祐之臣指為桀紂終身貶死不負神宗者二江鄧綰
也哲宗紹述先烈而建中靖國之臣斥為幽厲漢東
上表慷慨論烈者公也廢為編氓始終不變者安蹇二
公也吾三川之靈何負於世而公見弃之速耶於是㒒
豁然悟蹶然興急呼凌君而告之曰勉矣行焉為我謝
青城丈人上徳不徳是以有徳吾之避謗既失之矣而
丈人自辨亦未為徳也君平生急義氣豪而善噭當持
吾說而噭於山中萬壑響應而震動不亦快乎崇寧三
年三月丁未中大夫守尚書左丞上柱國張商英記今
張集不載此文予按趙諗本趙庭臣之子庭臣先故渝
州洞戎與諸戎約降朝廷庭臣乃醉諸酋殺之揚言衆
叛掩為巳功又盡得其財物故庭臣髙貲筮仕被擢用
生子諗少年登第幾為殿魁未三十嵗陞朝為國子博
士忽以謀叛伏法庭臣自河東提刑配瓊州母妻妹分
配嶺外家貲没官蓋報應之速如此然渝州風俗從古
如此杜詩前年渝州殺刺史今年開州殺刺史此其驗
也天覺序謂鄧綰安蹇為忠而以元祐建中靖國之臣
指上為桀紂幽厲亦可謂無忌憚者矣
　　　賦圓丘象天
内翰鄭毅夫久負魁望而滕甫元發名亦不在其下暨
試禮闈鄭為南宫第四場魁滕為南廟别頭魁及入殿試
圓丘象天賦未入殿門已風聞此題遂同論議下筆皆
得意時留後李公端嘗夢滕作第三人服緋牙繫鞋來
謝而鄭亦有白龍之夢將唱名二公相遇各舉程文破
題云大禮必簡圓丘自然及聞鄭賦云禮大必簡丘圓
自然滕即歎服曰公在我先矣然未㤀魁望預為笏記
云朝廷取士唯求一日之長畎畝愛君咸務積年之學
及唱第鄭果第一滕果第三皆如素望鄭却無陛謝之
偹遂用滕記
　　　神宗御製祭狄青文
神宗自為文祭狄青曰惟天生賢佑我仁祖沈鷙有謀
重厚且武昔居校聨功名自喜既登籌帷益奮忠義惟
是南荒有盗猖獗陵轢二廣震驚宫闕羣公瞻顧莫肯
先語惟卿請行萬里跬步首戮騎將大振吾旅金節一
麾孰敢齟齬遇賦于原親按旗皷彼長排鎗我利刀斧
馬馳于旁擣厥背膂驅攘殱縶如手探取奏功來朝遂
長右府旋升外相均逸邦畿如何不淑早弃盛時逮予
纂服弗覩音儀因覽遺畧又觀繪事緬懐風徽感歎無
已遣使臨奠用旌前勩靈而有知當體兹意初青子􁱁
奏事延和殿神宗問青征南甞有遺書存否於是􁱁上
平蠻記及歸仁鋪戰陣二圖神宗乃自為是文祭之方
是時神宗春秋正富文已如此
　　　李靖兵法
李靖兵法世無全書畧見於通典今對問出於阮逸家
或云逸因杜佑附益之也然予家有李靖六軍心鏡數
卷其文淺近豈偽書耶
　　　劉丞相謝啟
天聖庚午嵗殿試賦題藏珠於淵韻脚八字君子非貴
難得之物是年劉丞相(沆/)中第二人其謝啟云對靈光
之殿難含飛動之詞賦合浦之珠莫敘去來之意
　　　陳後山李氏墓銘
陳後山為豫章先生銘母夫人李氏墓云李四女有婦
行長為洪氏婦其死不幸校理是以賦毁璧也陳之意
蓋敘豫章所作黄夫人碑所謂毁璧兮隕珠此碑政為
洪氏母而作玉父建炎間為胡少伋編定豫章詩文遂
削之今洪州印本是已迄今三十年所在雕印豫章文
止以玉父所編為定而毁璧之篇不存後世將有讀後
山之銘不能曉者今載之云夫人黄氏先大夫之長女
生重瞳子眉目如畵玉雪可念其為女工皆妙絶人㓜
少能自珍重常欲練形仙去先大夫棄諸孤早太夫人
為家世堙替持孤女託以夫人歸南康洪氏師民師之
母文成縣君李氏太夫人母弟也治春秋其文有權智
如士大夫歸洪氏非先大夫意怏怏逼之而後行為洪
氏生四男子曰朋芻炎羽年二十五而卒民師亦孝謹
喜讀書登進士第為石州司户參軍犇父喪客死文成
君聞夫人初不願行心少之故夫人歸則得罪及舅與
夫皆葬夫人不得藏骨於其域焚而投諸江是時朋芻
炎羽未成人也其卒以熈寧庚戌其舉而弃之以元豐
甲子某月夫人殁後十有四年太夫人始知不得葬哭
之不成聲曰使是子安歸乎其兄弟無以自解說念夫
人建洪氏之廟南康廬山之下故刻石於廬山築亭以
庇之髣髴其平生而妥之曰毁璧兮隕珠執手者兮問
過愛憎兮萬事一軌居物之忌兮固常以好為我彼詛
汝兮飯汝有席兮不嬪汝坐歸來兮逍遥采芸英兮禦
餓淑善兮清明陽春兮玉氷畸於世兮天脫其纓愛骨
人兮生冥冥升汝陽侯兮遇汝曽不如生未可以去兮
殆而其雛嬰衆雛羽翼兮故巢傾歸來兮逍遥西江浪
波何時平山涔涔兮猿鶴同社瀑垂天兮雷霆在下雲
月為晝兮風雨為夜得意山川兮不可繪畫寂寂無明
兮去道如咫彼生坎兮可謝歸來兮逍遥増膠兮不聊
此暇
　　類對
　　　期期艾艾
世間事未有無對周昌口吃而言稱期期鄧艾口吃而
言稱艾艾
　　　避羊祜孟浩然陽城名
羊祜荆州人為祐諱名屋室皆以門為稱改户曺為辭
曺初王維過郢州畫孟浩然像于刺史亭因曰浩然亭
咸通中刺史鄭諴謂賢者名不可斥更榜曰孟亭商於
有陽城驛元稹以為名與陽道州同當避其諱改為避
賢郵乃知賢者為人愛慕如此
　　　夫子鼔瑟蔡邕聼琴
韓子外傳孔子鼔瑟曽子子貢側門而聼曲終曽子曰
夫子瑟聲殆有貪狼之志邪僻之行子貢入夫子釋瑟
而待之子貢以曽子之言告之子曰鄉者丘皷瑟有䑕
出遊狸見䑕循屋微行便蹩厭目曲脊逆色獲不得丘
以瑟為其音參以丘為貪狠邪僻不亦宜乎後漢蔡邕
在陳留有彈琴於屏邕聼之曰以酒召我而有殺心何
也彈琴者曰向我鼔絃見螳螂方向鳴蟬將去而未飛
螳螂為之一前一郤吾心聳然惟恐螳螂之失也此豈
為殺心而形於聲乎邕莞然而笑曰此足以當之矣夫
以孔子鼔瑟而知狸之捕䑕蔡邕聼琴而知螳螂之捕
蟬由此以進之雖國之存亡可知也
　　　白龍現青蛇降
李嗣業為䟽勒鎮使白龍現而城不壊楊朝晟為邠寧
節度使青蛇降而水從出豈不異哉
　　　枯樹生枯栁榮
唐明皇雜録記肅宗中興而枯松復生吕渭傳記徳宗
還梁而枯栁復榮非偶然也
　　　射石飲羽
劉向新序記楚熊渠子夜行見寢石以為㐲虎闗弓射
之滅矢飲羽下視之石也復射之矢躍無跡熊渠子見
其誠心而金石為開况人心乎予廼知李廣出獵見草
中石以為虎而射之中石没矢(史記/作鏃)視之石也他日射
之終不能入其事有不足怪者吕氏春秋曰養由基射
兕中石矢飲羽高誘曰飲羽飲矢至羽也文選鮑昭擬
古詩石梁有餘勁注宋景公造弓射石梁飲羽
　　　舌柔齒剛
子思子載老萊子告子思曰不見夫齒乎雖堅固足以
相靡舌柔順終以不敝子思曰吾不能為舌故不能事
君說苑載常樅有疾老子問曰先生疾甚無遺敎以語
弟子乎樅曰過故鄉而下車子知之乎老子曰非謂其
不忘故耶樅曰嘻是已過喬木而趨子知之乎老子曰
非謂其敬老耶樅曰是已張口曰吾舌存乎曰然吾齒
存乎曰亡舌存以柔齒亡以剛樅曰是已天下之事已
盡矣廼知老萊子之言蓋有本也淮南子乃云老子學
商容見舌而知守柔矣注曰商容神人也吐舌示老子
此又以常樅為商容何也又韓平子問叔向曰剛與柔
孰堅對曰臣年八十矣齒冄墮而舌尚在乃知常樅取
此
　　　有機事必有機心
莊子曰子貢過漢陰一丈人方為圃畦鑿遂而入井抱
甕而出灌子貢曰有機於此日浸百畦園者笑曰夫有
機事必有機心吾羞不為劉向說苑曰衛有五丈夫負
缶入井灌韭終日一區鄧析過下車教曰為機事後輕
前重命曰桔槹終日灌百區五丈夫曰吾師言有機智
之巧必有機智之心我不為也廼知惡機心者不獨漢
陰丈人也
　　　今李膺仲舒何如昔
梁李膺有才辨西昌侯藻為益州以為主簿使至都武
帝恱之謂曰今李膺何如昔李膺對曰今勝昔問其故
對曰昔事威靈之主今逢堯舜之君帝嘉其對齊魚復
侯子響齊武第四子也為荆州刺史直閣將軍董蠻有
氣力上聞而不恱曰人名蠻復何容得醖藉乃改名仲
舒謂曰今日仲舒何如昔日仲舒答曰昔日仲舒出自
私庭今日仲舒䧏自天帝以此言之勝昔逺矣夫取恱
於一時而忘譏於千載可乎
　　　倒用印
朱泚偽迎天子段秀實倒用司農印以追其兵劉皇后
遣人殺郭崇韜李崧倒用都統印以定人心事所以貴
乎權也
　　　婁王之器過狄寇
狄仁傑之為宰相以婁師徳之薦而狄不知也非武后
告之則幾於失人寇萊公之為使相以王文正之薦而
寇不知也非真宗告之則幾為深恨由是言之婁王
之器過乎狄寇矣萊公事見王公神道碑
　　　楚蜀慰其軍
左傳楚子圍蕭申公巫臣曰師人多寒王巡三軍拊而
勉之三軍之士皆如挾纊偽蜀孟知祥其軍戰勝黄璋
時軍中署熱知祥巡行撫問三軍欣然如熱而濯以楚
蜀所以慰其軍一至於此乃知為人上者易與人為善
也
　　　二人得古意
王琳字方慶為相時子為眉州司士參軍武后曰君在
相位何子之逺對曰廬陵王陛下愛子今尚存鄖臣之
子庸敢相近時以比倉唐悟文侯雖造次不忘悟君於
善楊洪武為司戎少常伯為西臺侍郎帝笑曰爾在戎
司授官多非其才何耶洪武曰臣妻剛悍此其所托不
敢違以諷帝用后言也帝笑不罪之予曰二人託意有
在頗得古人之意
　　　諷棊取怒
晉王獻之年數嵗觀門生摴蒱曰南風不競門生曰此
郎亦管中窺豹時見一斑獻之怒曰逺慙荀奉倩近愧
劉真長遂拂衣而去宋謝宻字洪微性寛博無喜愠末
年常與友人棊友人西南棊有死勢復一客曰西南風
急或有覆舟者友悟乃救之洪微大怒投局於地吳子
曰南風不競之說本於左傳而二人皆以諷於棊而取
怒
　　　項羽神
蕭琛齊時為吳郡太守郡有項羽廟土人名為憤王甚有
靈驗遂於郡㕔事安牀幕為神坐公私請禱前後二千
石皆於㕔拜祠以軛下牛充祭而避居他室琛至著履
登㕔事聞室中有叱聲琛厲色曰生不能與漢祖爭中
原死據此㕔事何也因遷於廟李安人齊高帝時為吳
興太守吳興有項羽神䕶郡㕔事太守到郡必須祀以
軛下牛安人奉佛法不與神著屐上㕔事又於㕔上八
闗齋俄而牛死葬廟側今呼為李公牛塜安人尋卒吳
子曰世言邪不干正如蕭琛是已至李安人者反如彼
何哉
　　　㸃死姓名
太平廣記載博異志云元和十二年憲宗平淮西趙昌
時為吳元濟裨將屬張伯良於青陵城與李愬九月二
十七日戰項後中刀堕馬死至夜四更忽如睡覺聞將
夜㸃閱兵姓名聲呼某乙即聞唱唯應聲如是可㸃千
餘人趙生專聽之將謂㸃名姓及㸃畢竟不聞呼之俄
而天明趙生漸醒乃强起視左右死者皆是夜來聞呼
名字者也乃知冥中㸃閱耳趙生方知身不死行歸月
餘瘡愈方知戰死者亦有宿命耳本朝彭秉撰茅亭客
話載成都漆匠艾延祚甲午年為賊李順所驅於郡署
造漆器五月六日或聞鼓鼙聲及南門火起乃天兵至
郡也延祚因上樹匿穠葉間見天軍往來搜捕殺戮至
夜遂下樹於積屍中卧至中宵聞傳呼頗類將吏有十
數人且無燭炬因竊視之不見其形但聞按據簿籍稱
㸃姓名僵屍聞呼一一應之唯不唱艾延祚而過僵屍
相接猶檢閱未巳乃知聖朝討叛伐逆屠戮之數奉
天行誅固無誤矣
　　　源乾曜舒元輿葬
太平廣記載戎幕閒談云泓師自東洛迴言於張說闕
門道左有地甚善公試請假三兩日有百寮至者貧道
於簾問視其相甚貴者付此地說如其言請假兩日朝
士畢集泓云或已貴大福不再或不稱此地反以為禍
及監察御史源乾曜至泓謂說曰此人貴與公等試召
之方便授以此地說召乾曜與語源云乾曜大塋在闕
門先人尚未啟祔今請告歸洛赴先逺之期故來拜辭
說具述泓言必同行尤佳源辭以家貧不辦此言不敢
煩師同行後泓復經闕門見其地已為源氏墓矣迴謂
說曰天贊源氏者合窪處本高今則窪矣合高處本窪
今則高矣其安墳及山門角闕之所皆作者問其價乃
賖買耳問其卜葬者村夫耳問其術乃慿下俚斗書耳
其制度一一自然如此源氏子大貴矣乾曜自京尹拜
相為侍中僅二十年又按唐感定録載李太尉在中書
舒元輿自御史辭歸東都遷葬太尉言近有僧自東來
云有一地葬之必至極位何妨取此元輿辭以家貧不
辦别覓遂歸啟䕶他日僧又經過復謂太尉曰前時地
已有人用之矣詢之乃元輿也元輿自刑部侍郎平章
事
　　　肉食者謀
春秋左氏傳莊公十年齊師伐我公將戰曹劌請見其
鄉人曰肉食者謀之又何間焉劌曰肉食者鄙未能逺
謀乃入見劉向說苑有東郊祖朝者上書於晉獻公曰
願請聞國家之計獻公使人告之曰肉食者已慮之矣
藿食者尚何預焉祖朝曰肉食者一旦失計於廟堂之
上若臣等藿食寧得無肝膽塗地於中原之野其禍亦
　臣之身安得無預國家之計乎
　　　時難得而易失
史記武王已平商封師尚父於齊營邱東就國道宿行
遲逆旅之人曰吾聞時難得而易失客寢甚安殆非就
國者也太公聞之夜衣而行黎眀至國萊侯來伐與之
爭營邱說苑鄭威公東㑹封於鄭暮舍於宋東之逆旅
逆旅之叟從外來曰客將焉之曰㑹封於鄭逆旅之叟
曰吾聞之時難得而易失今客之寢安殆非封也鄭威
公聞之援轡自駕其僕接淅而載之行十日十夜而至
釐何與之爭封
　　　景公反鷇齊王易牛
說苑齊景公探雀鷇鷇弱故反之晏子聞之不待請而
入見景公曰我探雀鷇鷇弱故反之晏子逡巡北面再
拜而賀曰吾君有聖王之道矣景公曰寡人探雀鷇鷇
弱故反之其當聖王之道何也晏子對曰君探雀鷇鷇
弱故反之是長幼也吾君仁愛禽獸必加焉而况於人
乎此聖王之道也此與孟子所載齊宣王以羊易牛之
事同盖孟子以宣王是心足以王矣者其說本於晏子
也
　　　娶盲女
東坡記齊人劉庭式未及第時議娶其鄉人之女既成
約而未納幣也庭式及第其女以疾兩目皆盲女家躬
耕貧甚不敢復言或勸納其幼女庭式笑曰吾心已許
之矣雖盲豈負吾初心哉卒娶盲女與之偕老予偶讀
唐撫言載孫泰山陽人少師皇甫穎守操頗有古賢之
風泰妻即姨女也先是姨老以二女為託曰其長幼損
一目汝可娶其女弟姨卒泰娶其姊或詰之泰曰其人
有廢疾非泰何適皆服泰之義廼知古人已先劉庭式
為之矣
　　　勞薪飯
晉茍勗甞在帝坐進飯謂在坐人曰此皆勞薪所炊咸
未之信帝遣問膳夫乃云實用故車脚北史王卲傳載
昔師曠食飯云是勞薪所㸑晉平公使視之果然車軸
　　　訴失蔬圃
國初范質玉堂閒話云廣州番禺縣嘗有部民牒訴云
前夜亡失蔬圃今認得在於某䖏請縣宰判狀往取之
有北客駭其說因詰之民云海之淺水中有藻荇之屬
被風吹沙與藻荇相雜其根既浮其沙或厚三五尺䖏
可以耕懇或灌或圃故也夜則被盗者盗至百餘里外
若桴筏之乗流也以是殖蔬者海上往往有之楊文公
談苑云兩浙有葑田盖湖上有茭葑所相繆結積乆厚
至尺餘闊沃可殖蔬種稻或割而賣與人有任浙中官
方視事民訴失蔬圃讀其狀甚駭乃葑園為人所竊以
小舟撐引而去余乃知葑之為田為圃廣浙皆有之矣
　　　别水味
陸鴻漸善别水味甞令操舟者於揚子江取南零水俄
水至羽以勺揚之曰江則江矣非南零者似臨岸之水
既傾至半又以勺揚之曰此南零者矣其人大駭曰某
昨取水至岸便覆其半懼其少取岸水増之以上出水
記予按蒲元傳曰君性多竒思於斜谷為諸葛亮鑄刀
三千口刀成自言漢水鈍弱不任淬用蜀江爽烈是謂
大金之元精天分其野乃命人於成都取江水君以淬
刀言雜涪水不可用取水者捍言不雜君以刀畫水言
雜八升取水者叩頭云於涪津覆水遂以涪水八升益
之乃知能别水味不特鴻漸其事正相類
　　　太宗用李勣蓋高歡䇿
唐太宗疾謂太子曰爾於勣無恩今以事出之我死宜
即授以僕射彼必致死力矣乃授疊州都督高歡將死
謂其世子高澄曰少堪敵侯景者唯有慕容紹宗我故
不貴之留以與汝宜深加殊禮委以經畧乃知太宗之
用李勣盖高歡䇿耳
　　　蠅漏赦
異苑晉眀帝欲賜眚祕屏曲室去左右下帷作詔有大
蒼蠅觸帳而入萃於筆端又須㬰出帝竊異焉令人尋
蠅之所集集所輒傳有赦喧然已徧晉書載記苻堅僭
位五年鳯凰集于東闕大赦其境内初堅之將為赦也
與王猛符融宻議於露堂悉屏左右堅親為赦文猛融
供進紙墨有一大蒼蠅入自牖間鳴聲甚大集於筆端
驅而復來俄而長安街巷市里人相告曰官今大赦有
司以聞堅驚謂融猛曰禁中無耳屬之理事從何泄於
是敕外窮推之咸言有一小人衣黑衣大呼於市曰官
今大赦須㬰不見堅歎曰其向蒼蠅乎聲狀非常吾固
惡之乃知青蠅漏赦眀帝時已如此然歐陽詹暗室箴
云昔有苻堅竊為制度神敗其類蒼蠅以呼所用正苻
堅事
　　　度啟公稜等登
南史焦度為人質直木訥口不能出言欲就齊高帝求
州比及見竟不涉一語後求竟陵郡不知所以置辭親
人授之百餘言於大衆中欲自陳臨時卒忘所教乃大
言曰度啟公度啟公度無食帝笑曰卿何憂無食即賜
米百斛唐王起㑹昌三年知舉放盧肇丁稜姚鵠及第
先是放牓訖則須謁宰相其導啟辭語一出榜元者俯仰
疾徐尤宜精審時肇首冠有故不至次乃稜也稜口吃
形體小陋及引見則俛而致辭意本言稜等登科而稜
赭然發汗鞠躬移時乃曰稜等登稜等登竟莫能發其
後語而罷左右皆笑翊日友人戲之曰聞君善箏可得
聞乎稜曰無之友人曰昨日聞稜等登豈非箏之聲乎
予故以度啟公度啟公稜等登稜等登政堪作對
　　　沈元用䇿對易數有素偹
沈晦元用宣和間以代筆獲罪既脱籍遂中首選時主
司問易數元用素留意遂中第一人有啟謝主文孫仲
益孫答曰偶一時困刀筆於吏前不崇朝動聲名於天
下雖萬人吾往矣非特掉三寸之舌於十九人之中借
前箸以籌之故能知一日之差在八百年之後謂此也
劉方眀昉謂予云宣和辛丑嵗當廷試是時已偹易數
為問偶方臘為亂議者為當求直言徽宗因封祕問
題以待後舉梁思成得之以授沈故沈有素偹
　　　衮衣赤舄
晁氏客話云富鄭公在延潞公請純夫作致語云衮衣
繡裳迎周公之歸老安車駟馬奉漢相之罷朝富公大
喜近時王岐公自宫祠起知紹興府有以啟賀之者云
赤舄几几方遲周旦之居東緑竹猗猗行竚武功之入
相亦文矣
　　　四六用故事配今事
李丞相靖康初以主兵失利既罷而京師父老與太學
士子伏闕下撾皷乞用欽宗遣内侍宣諭已用綱尚未
退暨召綱入仍令綱面諭遣之万退汪彦章有啟賀之
云士訟公寃競舉幡而集闕下帝從民望令免胄以見
國人盖用故事以配今事汪甞舉以謂余作四六要當
如此
　　　作文忌切題
秦益公子伯陽以狀元登第李漢老賀啓云一經教子
素欽丞相之賢累月笞兒更起鄰翁之羡秦喜諭其子
汪彦章啟云三年而奉詔䇿固南宫進士之所同一舉而
首儒科乃東閣郎君之未有或以為有刺譏用是得謗
然汪意未必然也作文忌切題切題則有嫌
　　　忘檝遺弓之句
宋莒公殿試徳車結旌賦第二韻當押結字偶㤀之考
試官奏過得㫖因得在數以魁天下其後謝主文啟云
掀天波浪之中舟人忘檝動地皷􁸕之下戰士遺弓盖
敘此也故今三元衡鑑賦載此賦無結字
　　　用字錯誤
紹興八年省試天子以德為車賦試畢知舉張致逺句
龍如淵上殿上誦第二名賦云有夏昏墜也見黜於湯
誥商主顛覆也貽誚於周書朕記得顛覆厥徳是嗣征
篇嗣征夏書非周書也不知可以如此用否劉大中奏
曰昏墜顛覆之語只是形容車字語意雖工要是用字
錯誤若論禮部考校式只合作一抹耳
　　　汪彦章撫州謝表
顔魯公自撫州刺史移湖州刺史汪彦章藻紹興初自
湖州移撫州謝上表云惟臨汝之故都有魯公之遺跡
時當大厯來自吳興雖賢愚比擬之非倫然明聖選除
之相似奉明主十行之詔願布寛條想英賢百世之風
更思髙節語意條暢亦竒矣第來自吳興小疵也
　　　汪彦章敬慕韓子蒼
汪彦章視中書舍人韓公駒子蒼前輩也紹興初韓寄
寓臨川汪來守郡通啟曰承作者百年之師友為斯文
一代之統盟别簡云僕知有公而公不知有僕藻老矣
愿焚筆硯以從公游盖前輩相敬慕如此
　　　栁公權謝惠筆帖
向見栁公權一帖謝人惠筆云近蒙寄筆深荷逺情雖
毫管甚佳而出鋒太短傷於勁硬所要優柔出鋒須長
擇毫須細管不在大副切須齊副齊則波磔有馮管小
則運動省力毛細則㸃畫無失鋒長則洪潤自由頃年
曽得舒州青練筆指揮教示頗有性靈後有管小鋒長
者望恵一二管即為妙矣
　　　吳元中孫覿草詔制辭
建炎初有詔論河北云桑麻千里蓋祖宗涵養之恩忠
義百年亦父老教訓之素蓋吳元中辭也聶昌奉使未
還加官制云風寒易水嗟一往以難還日逺長安望重
來而不見中書舍人孫覿辭也
　　　吳子經言似莊子
吳子經名孝宗臨川人荆公之舅歐陽文忠集所載五
言古詩送吳生者即子經也甞著法語數卷其論孟子
荀卿揚雄論性不同曰稚子夜啼拊背以哀之而不止
取果以與之而不止許之以早市物而不止於是其母滅燭
其父伏户下為鬼嘯出垣後為狐鳴則其口如窒此事
所以貴乎權也韓子蒼一日問予君非子經族耶余答
以非是公因誦此云似此等語言絶似莊子
　　　張文定不敢比諸葛孔明
東坡文集載東坡云今日見王鞏云張安道向渠說子
瞻比吾孔北海諸葛孔明孔明則吾豈敢兆海似之然
不若似之憃也吾謂北海以忠義氣節冠天下其勢足
與曹操相軒輊決非兩立者北海以死捍漢室豈所謂
輕於鴻毛者何名為憃哉已上東坡說余甞見張文定
答子瞻書僅千言末後云孔文舉諸葛孔明前世之高
賢今以老夫為之擬倫賜也何敢望回惟有一節自束
髪至於終身不為世屈此有似孔文舉然若遇曹孟徳
亦必不若文舉之憃去而違之耳所示序引幸裁損之
使有以自得於心又門生二字尤是過言蚤以一日之
雅遂托㤀年之契何門生之有必請削除改正其分髙
文今復納上然東坡竟不之改又以見文定之謙也
　　　滕元發賀吕正獻啟
滕元發(甫/)賀正獻吕公拜相啟云王璜釣瀬家傳渭水
之符金鼎調元代出山東之相又云寰區大忭盡還仁
祖之風朝野一辭復見申公之政當時稱誦之
　　　劉斯立謝諸公啟
劉斯立(跂/)萃老丞相長子賢而能文建中靖國間丞相
追復斯立以啟謝諸公云晚嵗離騷旋招魂於異域平
生精爽猶見夢於故人
　　　李元亮謝蔡薿啟
李光祖(元亮/)野夫學士之孫少有俊聲與蔡薿同學舍
薿既貴元亮猶蹉跎場屋薿在金陵以同舍故先謁之
元亮謝以啟事云洗足而見長者古猶非之輕身以先
匹夫今無是事
　
　
　
　
　
　
　
　
　
　
　
　
　
　能改齋漫録卷十四
欽定四庫全書
　能改齋漫録卷十五
　　　　　　　　　　　　　宋　吳曽　撰
　　方物
　　　黄銀
唐杜如晦傳太宗嘗賜房元齡黄銀帯曰如晦與公同
輔朕今獨見公泫然流涕曰世傳黄銀鬼神畏之更取
金帯送如晦家予按唐慎微證類本草載青霞子曰丹
砂伏火化為黄銀能重能輕能神能靈萬斤遇火輕速
上騰鬼神尋求莫知所在又按唐日華寶藏論云銀有
十七件眞水銀白錫銀曽青銀土碌銀丹陽生鐵銀生
銅銀硫黄銀砒霜銀雄黄銀雌黄銀䃋石銀惟有至藥
銀山澤銀草砂銀母砂銀黒鈆銀伍件是眞餘則假本
草正文丹砂雄黄雌黄皆殺精魅惡鬼邪氣所謂黄銀
者非丹砂銀則雄黄雌黄銀也太宗所賜黄銀帶者以
黄銀為帶耳時如晦已死矣而丹砂雄黄雌黄銀皆殺
鬼魅所以太宗云黄銀鬼神畏之也考唐顯慶中監門
衛長史蘇恭撰唐本草其中一條稱黄銀作器辟惡瑞
物也北史辛公義傳云公義遷并州刺史山東山出黄
銀獲之以獻
　　　盧橘
唐庚子西李氏山園記云枇杷盧橘一也而上林賦曰
盧橘夏熟黄甘橙楱枇杷撚柿楟奈厚樸則一物為二
物矣然予觀張勃吳録曰建安郡中有橘冬月於樹上
覆裹之至明年春夏色變青黒味尤絶美上林賦云盧
橘夏熟盧黒也盖近是乎以上皆張說然則未可以相
如為失兼應劭亦引伊尹書曰箕山之東青鳥之所有
盧橘夏熟
　　　橘渡江為枳
韓詩外𫝊晏子曰王不見夫江南之樹乎名橘樹之江
北則為枳何則土地使然耳故博物志亦言橘渡江化
為枳江北之橘未嘗化也本草有枳殻乃江左所謂臭
橘耳潘安仁為賈謐作贈陸機詩云在南稱甘渡北則
橙橙非枳也無乃誤乎
　　　子魚通印蠔破山
山谷送曹子方赴閩漕詩子魚通印蠔破山不但蕉黄
荔子丹子魚出於興化軍通應廟前語訛以應為印或
曰子魚以容印者為佳故王荆公詩云長魚俎上通三
印新茗齋中試一旗則此說容可信也東坡詩亦云通
印子魚猶帯骨然山谷以蠔而云破山則理不可曉按
番禺記云蠔之殻即藥中之牡蠣也有高四五尺者水
底見之如崖岸然故呼為山今山谷謂之蠔破山豈取
蠔肉之謂耶然韓退之云蠔相粘如山
　　　仙茅
洪州西山有諶母觀母乃許旌陽授道之師也觀有母
所種仙茅與今山野中所産者不相逺第採以作湯則
香味差别耳少年飲之至於口鼻出血盖性極暖也然
抱樸子曰堯時有草夾堦而生隨月開落名蓂莢又曰
歴莢又名仙茅不知其種是此否按本草注仙茅方云
明皇服鐘乳不効開元婆羅門僧進仙茅藥服之有効
故東坡謝王澤州寄長松詩云無復青黏和漆葉枉將
鍾乳敵仙茅漆葉出華陁傳
　　　綿州緑茶
茶之貴白東破能言之獨綿州彰明縣茶色綠白樂天
詩云渴嘗一盞綠昌眀彰眀即唐昌眀縣盧仝詩云天
子初嘗陽羡茶當時建茶未有名也
　　　貢茶貴早
貢茶以早為貴李郢茶山貢焙歌云陵煙觸露不停採
官家赤印連帖催劉禹錫試茶歌云何況蒙山顧渚春
白泥赤印走風塵袁高茶山作云隂嶺芽未吐使者牒
已頻三詩皆及赤印與牒也
　　　栗如拳
越州圖經載如拳之栗如錦之桑政和中詔本州貢焉
栗固大於他州然如拳者終不可得杜子美夔府詩云
色好梨勝頰穰多栗過拳
　　　車螯
紹聖三年始詔福唐與眀州嵗貢車螯肉柱五十斤俗
謂之紅蜜丁東破所傳江瑤柱是也時曽子開感而賦
詩畧云巖巖九門深日舉費十萬忽於泥滓中得列方
文案腥鹹置齒牙光彩生顧眄從此辱虚名嵗先包橘
獻微生知幾何得喪孰眞贋玉食有云補刳腸非所患
(瑶當作珧郭璞江賦/玉珧海月土肉石華)
　　　綿州八子
綿州諸邑各有所出謂之八子巴西紗子魏城扇子羅
江犬子神泉榛子彰明附子龍安杏子塩泉絲子石泉
猴子巴西紗一疋重二兩婦人製夏服甚輕妙魏城以
一蠒造一扇謂之綿扇亦輕而可愛
　　　橄欖有五種
橄欖嶺外有五種一曰丁香橄欖此以其形二曰故橄
欖三曰蠻橄欖此以其所出呼之四曰新婦出橄欖以
其短矮而小五曰絲橄欖此以其子𦂳小唯出桂府陽
朔縣土人食之必去兩頭云有大熱
　　　艾納香
東坡和楊公濟梅花詩慿仗幽人収艾納國香和雨入
青苔古樂府行胡從何方來列國持何來氍毺㲩􁍮五
木香迷迭艾納與都梁又廣志艾納香出西國
　　　苦笋甜鹹虀淡
廬山簡寂觀乃陸靜脩之居也觀出苦笋而味反甜歸
宗寺造鹹虀而味反淡盖山中佳物也山中人語云簡
寂觀前甜苦笋歸宗寺裏淡鹹虀盖紀實耳張芸叟簡
寂觀詩云偃松拂盡煎茶石苦笋撐開禮斗壇歸宗寺
詩云淡虀苦笋千人供青磬華香一谷𫝊亦所以紀事
也
　　　素馨花
嶺外素馨花本名耶悉茗花叢脞么麽似不足貴唯花
潔白南人極重之以白而香故易其名婦人多以竹籖
子穿之像生物置佛前供養又取乾花浸水洗面滋其
香耳海外耶悉茗油時於舶上得之番酋多以塗身今
之龍涎香悉以耶悉茗油為主也
　　　楮子
京師中太一宫道士房有楮結子如楊梅徽宗車駕
臨觀之曰擬梅軒李似矩吳正仲皆有詩正仲詩云隂
隂綠葉不勝垂著子全多欲壓枝自得君王一留顧故
應雨露亦饒滋其二云五月霏霏雨不開若耶溪畔摘
楞梅朱丸忽向雲窻見疑是靈根越嶺來其三云誰將
蜜漬借微酸小摘曽聞飣玉盤爭似江南風致在瓶紅
初向綠隂看越州楊梅最佳土人謂之楞梅又北人以
梅汁漬楮實益以蜜作假楊梅故正仲後二篇皆及之
　　　慈竹
國初樂史子正作慈竹詩數十韻首云蜀中何物靈有
竹慈為名一叢闊數歩森森數十莖高低相倚頼渾如
長幼情云云予按任昉述異記云南中生子母竹今之
慈竹也乃知慈竹不特蜀中有也
　　　朝日蓮
宋景文公筆記謂蜀中有蓮大如雀殻葉舒如錢榦亦
有絲其蕚盛開則向日朝則指東亭午則遡南夕則西
指隨日所至蜀人名曰朝日蓮予按鄭熊番禺雜記海
南有向日蓮花似木芙蓉而極香其花東西向日至暮
而謝一呼夜合然則景文所記朝日蓮不特蜀中有也
　　　櫻笋厨
韓致光湖南食含桃詩云苦笋恐難同象匕酪漿無復
瑩蠙蛛自注云秦中謂三月為櫻笋時乃知李綽秦中
嵗時記所謂四月十五日自堂厨至百司厨通謂之櫻
笋厨非妄也陳無已春懐詩云老形已具臂膝痛春事
無多櫻笋來
　　　豐城劍石圅
晉張華令豐城令雷煥剖石函得雙劔按本傳劔隨亦
化去此固荒忽未容於考信然以石為函及今而尚存
石函所在即古劔池又前二十四步四唇廣五六尺塗
没其半土人訛為石門云
　　　王子敬黄甘帖
東坡嘗記云世傳王子敬帖有黄甘三百顆之語此帖
在劉季孫景文家景文死不知今入誰家矣韋蘇州有
詩云書後欲題三百顆洞庭須待滿林霜盖蘇州亦見
此帖也故東坡集中有劉景文藏王子敬帖詩畧云君
家兩行十二字氣壓鄴侯三萬籖然山谷及陳無已之
説乃右軍帖其語云奉橘三百枚霜未降未可多得非
子敬帖也東坡以為子敬何耶子敬乃獻之字
　　　金鯽魚
杭之西湖有金鯽魚投餅餌則出然不妄食也蘇子美
詩云松橋叩金鯽竟日獨遲留東坡遊西湖詩云我識
南屏金鯽魚重來拊檻散齋餘皆記其實
　　　肉芝
東坡肉芝詩序云頃在京師有鑿井得如小嬰兒手以
獻者臂指皆具膚理如生余聞之𨼆者曰此肉芝也與
子由烹而食之予按仙傳拾遺載進士蕭静之掘地得
物類人手肥潤色微紅烹食之後遇異人曰嘗食仙藥
因告之曰肉芝食之者夀何東坡㤀此耶
　　　瑞香花
廬山瑞香花古所未有亦不産他處天聖中人始稱傳
東坡諸公繼有詩詠豈靈草異芳俟時乃出故記序篇
什悉作瑞字廬山記中亦載瑞香花記納禪師云山中
瑞采一朝出天下名香獨見知張祠部彊名佳客以瑞
為睡焉其詩曰曽向廬山睡裏聞香風占斷世間春竊
花莫撲枝頭蝶驚覺南窻午夢人
　　　鷂有數種
鷂大如鷹蒼黒色尾稍短善撃鳬雁中必提之而飛遇
幽隠處則下食鷂有數種俊而大者俗謂之木鷂可以
捕烏鵲其養雛也一巢數隻各有等差最下者羽毛麄
重鼻根黄如蠟色俗呼之曰蠟鼻更無他能反為衆鳥
所侮故江湖間呼不肖子為蠟鼻
　　　吉了禽
唐萬年縣尉段公路撰北户錄紀㢘州民獲赤白吉了
者赤者尋卒白者久而能言笑語效人禽之珍者也予
考鄭熊所作番禺記云秦吉子出藤州風縣身紺觜丹
兩眼旁有眉如臙脂抺彎環垂下秀媚可愛深類鴝鵒
(注云南中亦呼/鴝鵒為牛吉了)頭上微有冠如雞然舌辨而語清所食
惟魚肉凡賓客奴僕一過而皆知其名位茍飼之或不
如所欲家有弊事亦以告人熊以為秦吉了段以為吉
了而更分以赤白兩種何耶白樂天亦有秦吉了詩了
音料
　　　猓然獸
國初樂史子正作慈竹詩中云又聞猓然獸死不相棄
遺按國史補云得一猓然則數十猓然可得盖不忍傷
其類雖殺之不去此獸狀而人心也子正用事可謂精
緻番禺雜記亦云獸出歡愛州能言獸也亦猩猩之類
形似猿而有五色每色各異亦有白布文黒彼人取之
以皮䪌鞍􁀙最重純黄色者云不異金綫猿夷獠或射
之以弩或設之以蹄是獸既為人所得但自言猓然無
復他道故因以得名熊所記與國史補微有不同
　　　青田鶴
晉永嘉郡記田有沐溪野去青田九里此中有雙白鶴
年年生子長大便去只餘父母一雙在耳清白可愛多
云神所養故杜子美薛少保畫鶴詩云薛公十一鶴皆
冩青田真夔府詠懐詩云馬來皆汗血鶴唳必青田
　　　羌俗不食魚
臨洮袍罕之地自天寳末陷於羌虜更數百年其俗無
復華夏之風熈寧初王韶畫策因唃厮囉之衰即壓而
取之遂復七州建昌軍吕南公言臨川黄毅常往遊焉
云羌俗不食魚魚大如椽柱臂股河中甚多人浴河間
魚馴馴不驚避然則古人謂智力出於網罟而後鳥亂
於上魚驚於下豈不信乎韶在熈河始命為網捕以供
膳其民相與嗟愕曰孰謂此堪食耶
　　　美色不生中華
自古美色未必生于中華也故西施生苧蘿山昭君生
秭歸縣緑珠生白州故今白州雙角山前猶存綠珠井
綠珠本梁氏子今有綠珠水相傳水旁間産美麗
　　　金線泉
澠水燕談云齊州城西張意諌議園亭有金線泉石甃
方池廣袤丈餘泉亂發其下東注城濠中澄徹見底池
心南北有金線一道隠起水面以油滴一隅則線紋逺
去或以紋亂之則線輒不見水止如故天隂亦不見齊
為東方名郡而張氏濟南盛族園池乃郡之勝遊泉之
出百年矣士大夫過濟南至泉上者不可勝數而無能
究其所以然亦無一人題詠者獨蘇子瞻有詩曰槍旗
攜到齊西境更試城南金線竒然亦不辨泉之所以有
金線也余讀曽南豐集有金線泉詩云玉甃常浮顥氣
鮮金絲不定路南泉雲依美藻爭成縷月照寒漪巧上
弦已繞渚花紅灼灼更縈沙竹翠娟娟無風到底塵埃
盡界破氷綃一片天盖南豐元豐間嘗守齊州所作者
此澠水燕談所未見也兼倦遊雜錄云范諷自給事中
謫官數年方歸濟南城西有張氏園亭泉有金線真珠
之目水木環合乃歴下之勝景園亭主人乃張寺丞聰
也甞邀范宴飲於亭范題二韻詩於璧園林再到身猶
健官職全抛夢乍醒惟有南山與君眼相逢不改舊時
青
　　　石首魚
兩浙有魚名石首云自眀州來問人以石首之名皆不
能言余偶讀張勃吳錄地理志載呉婁縣有石首魚至
秋化為冠鳬言頭中有石又太平廣記云石首魚至秋
化為冠鳬冠鳬頭中冇石也又嶺表錄異云石頭魚狀
如􁀙魚隨其大小腦中有一石子如喬麥瑩如白玉
　　　昌蒲昌陽
昌蒲昌陽兩種物也陶隠居云生石磧上細者為昌蒲
生下濕地大根者為昌陽不可服食而聖濟經乃云昌
蒲謂之昌陽以其得神而昌蓋取岐伯所謂得神者昌
失神者亡然昌蒲昌陽豈同本也哉以今觀之昌陽待
泥土而生昌蒲一有泥滓則死矣其理甚明蓋經意之
失當自韓退之進學解訾醫師以昌陽引年則退之亦
以昌陽為昌蒲矣東坡石昌蒲賛序亦有昌蒲昌陽之
辨
　　　周宣王石皷
周宣王石皷歐陽文忠公以為可疑者三唯唐以來韋
應物韓退之甞盛稱賛予謂不特二公老杜固甞有李
潮八分小篆歌云陳倉石皷又已訛况蘇勗載記亦言
石皷文謂之獵碣共十皷其文則史籀大篆則知石皷
稱為周宣王所創者在昔不止二公
　　　胡麻餅
䆁名云餅并也搜􁀙麪使合并也胡餅言以胡麻著之
也崔鴻前趙錄曰石季龍諱胡改胡餅曰麻餅晉書云
王長文在市中齧胡餅肅宗實錄云楊國忠自入市衣
袖中盛胡餅劉禹錫嘉話云劉晏入朝見賣蒸胡餅之
處買啗之此胡餅皆胡麻之餅也緗素雜記謂張公所
論市井有鬻胡餅者不曉名之所謂乃易其名為爐餅
論此為悞誠然渠以為胡餅為胡人之所啗因此得名
故曰胡餅如畢羅鑒虚呼物以其名予謂此失若曰胡
餅非胡麻之餅則石季龍何以改為麻餅哉
　　　蜂子
東萊先生吕居仁作蜜蜂賦畧云早出暮歸聚房以居
生理甚微檜花菊英反為身害雖云甚甘終以是敗既
奪之食又腊其雛以侑爾酒以為爾娛醉而咀嚼鼔舌
自如人之不仁一如是乎云云蓋東萊不察凡今宣州
所出蜂子非蜜蜂也乃山間火蜂其色紅黒其長徑寸
其大如之人之被螫則徧身腫痛有至死者其為窠多
在地窖中取之者先以火塞宂口熏死其類然後取其
子之末翼者乾之以致逺方故元豐中中書舍人張諤
謝潛溪蔡聖俞蜂兒詩畧云溪上潛山山百尺山人斫
木燒山􁁊燒畬延火入蜂穴蜂子渾白如衝牙云蜂子
今所在山野有之但不如宣州多耳
　　　駱駝
李昉言建隆初王師下湖南灃朗之民素不識駱駝隨
軍負荷頗有此畜村落婦女見而驚異競來觀之有拜
而祝者曰山王靈聖願賜福祐及見屈膝而促人走避
之曰卑下小人不勞山王還拜軍士見者無不大噱又
拾其所遺之糞以線穿聮戴於男女項頸之下用禳兵
疫之氣南中相傳以為笑
　　　辨苹
唐盧氏雜記云文宗問宰臣毛詩云呦呦鹿鳴食野之
苹苹是何草時宰相李珏楊嗣復陳夷行相顧未對珏
曰按爾雅苹是藾蕭上曰朕看毛詩䟽苹葉圓而花白
叢生野中是非藾蕭予以疏為非周官萍氏掌水禁鄭
氏云以不沈溺取名月令季春曰萍始生淮南子曰夫
萍樹根於水木樹根於土天地之性也故萍飃聚根及
日暴則死矣苹之殖根以水為地也
　　　龜蔡
王觀國學林新編辨名龜為蔡曰左氏襄公二十三年
傳曰臧武仲自邾使告臧賈且致大蔡焉杜預曰大蔡
大龜也前漢食貨志曰元龜為蔡如淳注曰蔡國出大
龜顔師古曰蔡國出善龜故因名大龜為蔡耳臣瓉注
曰蔡是大龜之名若龜出楚亦名龜為楚耶觀國按蔡
本出龜故名龜為蔡而謂大龜為大蔡亦猶冀多良馬
而天下謂良馬為冀盧水黒而天下謂黒為盧臣瓉未
之思耳以上皆王說予以臣瓉謂蔡是龜名而非因地
以得者蓋本家語説苑所載漆雕慿所對孔子曰臧氏
家有守龜焉名曰蔡及左氏襄公二十三年事耳惟臣
瓉不記其詳此所以致觀國之說予甞辨之蓋龜出於
蔡而臧氏因以名之而已豈謂龜出楚而不可名楚耶
且左氏昭公二十五年臧昭伯如晉臧㑹竊其寶龜偻
句以卜為信與僭杜預注曰偻句龜所出地名然則此
又以偻句名龜矣故予引證於此偻音吕句音據郭璞
曰上有隂叢蓍下冇千嵗蔡然則郭亦殉前失以蔡為
龜名矣
　　　辨蜮
陸農師埤雅云詩曰為鬼為蜮則不可得言無形而蜮
性隂害射人之影則皆莫可究矣五行傳曰南越淫女
惑亂之氣生蜮蜮之猶言惑也字說曰蜮不可得也故
惑之予以為不然詩之所謂為鬼為蜮則不可得者以
言雖欲為鬼蜮且不可得耳所以甚其惡也夫蜮雖以
水弩射人之影然畏鵝鵝能食之禽經所謂鵝飛則蜮
沈鵙鳴則蛇結是已以此言之豈有不可得之理耶按
陸璣毛詩義疏曰蜮短狐也一名射影如鼈三足在江
淮水中人在岸上影見水中投人影則殺之故曰射影
或謂含砂射人入皮肌其創如疥服䖍曰偏身濩濩或
或故為蜮予以服䖍為當五行傳以為淫惑之氣所生
果爾則中原豈無淫女而其所以不生者此物以下濕
地所致耳豈謂淫女惑亂之氣耶
　　　辨鴆鳥
遯齊閒覽云蘄州黄梅山有鴆巢於山巖大木中狀類
訓狐聲如撃腰皷巢下數十步無生草然予以晉制考
之鴆不得度江有重法石崇為南中郎將得鴆以與王
愷養之大如鵝啄長尺餘絶食蛇虺司𨽻傅祗於愷家
得此鳥奏之宣示百官燒於都街晉書不見此事但見
孔頴達左氏疏以此考之晉世江北無鴆非無鴆也不
若江南多耳蘄州屬江北按説文曰鴆毒鳥也一名運
日廣雅曰雄曰運日雌曰隂諧又曰形似鷹大如鴞毛
黒喙長七八寸黄赤如金食蛇及橡實嘗居高山巔晉
語諸公讃云鴆鳥食蝮以羽翮櫟酒中飲之則殺人所
以酖字或從酉僖公三十年左傳晉侯使醫衍酖衛侯
杜注云使醫因治疾而加酖毒莊公三十二年左傳成
季使僖叔待於鍼巫氏使鍼季酖之即此物也晉語驪
姬置酖於酒實堇於肉榖梁曰以酖為酒
　　　蝦蟆
孫少魏東皋雜錄曰闗右人笑吳人食蝦蟆予考東方
朔傳云漢都涇渭之南水多䵷魚師古曰䵷似蝦蟆而
小長脚人亦取食之又霍光傳霍山曰丞相擅減宗廟
羔菟䵷可以此罪也則漢用以宗廟薦獻矣以上皆孫
說予按周禮蟈氏鄭氏注曰蟈蝦蟆鄭氏謂蟈今御所
食䵷也然則漢以來雖至尊亦食蝦蟆矣
　　　辨霞鶩
梁江淹赤虹賦云霞晃朗而下飛日通曨而上度張説
晩景詩云水光浮日去霞彩映江飛凡淹說所謂霞飛
則雲霞之霞也王勃滕王閣序曰落霞與孤鶩齊飛秋
水共長天一色土人云落霞非雲霞之霞蓋南昌秋間
有一種飛蛾若今所在麥蛾是也當七八月之間皆紛
紛堕於江中不究所自來江魚毎食之土人謂之霞故
勃取以配鶩耳不知者便以為雲霞則長天豈可與秋
水同色也哉予又按孔頴達曰野鴨曰鳬家鴨曰鶩鶩
不能飛騰故鄭康成注宗伯云鶩取其不飛遷李巡亦
云鳬野鴨名鶩家鴨名然則鶩本不能飛耳論文雖不
當如此要之作文者亦不可不察也
　　　傅負版
爾雅虫部傅負版郭璞釋云未詳予按栁之厚集蝜蝂
傳云蝜蝂者善負小虫也行遇物輒持取卬其首負之
背愈重雖困劇不止也其背甚澀物積因不散卒躓仆
不能起人或憐之為去其負茍能行又持取如故又好
上高極其力不已至墜地死
　　　苕帚
苕帚本禮檀弓君臨臣喪以巫祝桃茢執戈惡之也鄭
康成云為有凶邪之氣在桃鬼所惡茢萑苕可掃不祥
君臨臣喪禮有此法故春秋左氏傳魯襄公在楚楚人
使公親襚乃使巫以桃茢先祓殯杜預注云茢黍穰也
孔頴達曰茢是帚蓋桃為棒也毛詩傳曰薍為萑萑苕
為薍穗也杜預所謂茢黍穰者今世所謂苕帚者或用
薍穗或用黍穰是二者皆得為之也
　　　辨鱟
韓退之南食詩鱟實如惠文骨眼相負行洪慶善辨之
曰鱟雌甞負雄惠文冠名一本作車文今廣韻引山海
經注亦作車文未詳以上洪説予按文選左太沖吳都
賦曰乘鱟黿鼉同罛共羅劉淵林注云鱟形如惠文冠
青黒色十二足似蟹足悉在腹下長五六寸雌嘗負雄
行漁者取之必得其雙故曰乗鱟南海朱崖合浦諸郡
皆有之五臣注亦同鱟音胡豆切李善音猴然則鱟形
如惠文冠無可疑者退之蓋本文選而洪氏不援以為
證豈偶㤀之耶集韻引山海經以惠為車惠車字相類
豈傳冩失其真歟其曰骨眼相負行者按物類相感志
云牝牡相隨牡者無目得牝方行牝去牡死故江東取
一必獲偶予又以陳無己詩話考之云韓退之南食詩
鱟實如惠文山海經曰鱟如惠文惠文秦冠也乃知山
海經亦以為惠文廣韻本誤耳
　　　端州石
端州石唐世已知名許渾嵗暮自廣江至新興詩云洞
丁多斲石蠻女半淘金自注云端州斲石李賀紫石硯
歌云端州石工巧如神踏夭磨刀割紫雲
　　　龍腦白氂
英州因雷震一山梓樹盡枯而生龍腦京師龍腦為之
賤時熈寧元年七月也王禹玉言於司馬文正公使人
就市買之信然一兩值錢千四百味苦而香酷烈不甚
佳也又言潭州益陽雷震山裂出米可數十萬斛炊之
成飯而腥不可食有齎其米至京師者禹玉以相貽其
狀信米也而色黒如炭又言荆襄之間天雨白氂如馬
尾長者尺餘彌漫山谷亦有齎至京師者予謂此蓋管
輅所謂天雨毛賢人逃者也然前漢五行志亦云天漢
三年天雨白釐釐氂通用
　　　蘄州大鼎
政和三年八月倉部員外郎提舉荆湖南茶塩事范之
才奏蘄州羅田縣山溪中有大鼎數年前嘗見兩耳其
穴中可過七八嵗小兒民遂塞以土今其耳猶發露欲
望就委本處官案驗其實申取朝㫖使異物不埋没於
盛時奉聖㫖今宋康年躬親前去措置開取無致損
動其後康年勘究無實跡尋即除名編管廬州
　　　蘭蕙
山谷説蘭云蘭似君子而蕙似小人蓋山林中十蕙而
一蘭也離騷曰予既滋蘭之九畹兮又樹蕙之百畆以
是知不獨今人雖楚人亦賤蕙而貴蘭也按離騷經注
三十畆為畹即是蘭二百七十畆蕙且百畆豈十一之
謂乎不應以多少分貴賤
　　　登萊州産金
登萊州産金自太宗時已有之然尚少至皇祐中始
大發四方遊民廢農桑來掘地采之有重二十餘兩為
塊者取之不竭縣官𣙜買嵗課三千兩
　　　建茶
建茶務仁宗初嵗造小龍小鳯各三十斤大龍大鳯
各三百斤入香不入香京挺共二百斤蠟茶一萬五千
斤小龍小鳯初因蔡君謨為建漕造十斤獻之朝廷以
其額外免勘明年詔第一綱盡為之故東坡志林載温
公曰君謨亦為此耶
　　　辨湯餅
黄朝英緗素雜記云煮餅謂之湯餅其來舊矣案後漢
梁冀傳云進鴆如煮餅世説載何平叔面白魏文帝食
以湯餅又梁吳均稱餅徳曰湯餅為最又荆楚記六月
伏日並作湯餅名為辟惡又齊高帝好食水引䴵又唐
書王皇后傳云獨不念阿忠脱紫半臂易斗麪為生日
湯餅耶倦遊雜錄乃謂今人呼煮麪為湯餅誤矣以上
皆黄説予謂黄不見束晳賦故為是紛紛束晳湯餅賦
云元冬猛寒清晨之㑹涕凍鼻中霜凝口外充虗解戰
湯餅為最弱似春綿白若秋練氣勃欝以揚布香飛散
而逺遍行人失涎於下風童僕空噍而斜眄擎器者舐
唇立侍者乾咽云云乃知煮餅之為湯餅無可疑者倦
遊雜錄與黄朝英皆不見此賦惜哉
　　　千里蓴羮未下鹽豉
黄朝英緗素雜記云陸機云千里蓴羮未下鹽䜴史所
載止此而已或以為千里末下皆地名是未嘗讀世説
而妄為之論也世説云千里蓴羮但未下鹽䜴耳盖洛
中去吳有千里之逺吳中蓴羮自可敵羊酪第以其地
逺未可卒致故云但未下鹽䜴耳意謂蓴羮得鹽豉尤
美也以上皆黄説予謂黄引世説以攻末下為地名之
論甚當但推尋句意未盡何者或人以末下為地名正
以史削去但一字而已使其不削但一字或人之疑亦
無從而起矣予以黄論未詳明故推而明之
　　　姑蘇朝夕池
姑蘇之席著名天下不特今日自古已然矣齊謝朓詠
席詩曰本生朝夕池落景照參差按漢枚乗上書云遊
曲臺臨上路不如朝夕之池左思吳都賦曰造姑蘇之
高臺臨四逺而特建帯朝夕之濬池佩長州之荗苑注
云吳有朝夕池謂潮水朝盈夕虚因以為名焉
　　　磨納衣
磨納為衣古來有之隋江總山水納袍賦曰裁縫則萬
壑縈軆針縷則千巖映目圖島嶼之削成冩淪漣之徑
復云云
　　　牡丹譜
歐陽文忠公初官洛陽遂譜牡丹其後趙郡李述著慶
歴花品以叙吳中之盛凡四十二品
　朱紅品　眞正紅　紅鞍子　端正好　櫻粟紅
　艷春紅　日増紅　透枝紅　乾　紅　小真紅
　滿欄紅　光葉紅　繁　紅　欝　紅　麗春紅
　出檀紅　茜　紅　倚欄紅　早春紅　木　紅
　露匀紅　等二紅　濕　紅　小濕紅　淡口紅
　石榴紅
　淡花品　紅粉淡　端正淡　富爛淡　黄白淡
　白粉淡　小粉淡　煙粉淡　黄粉淡　玲瓏淡
　輕粉淡　天粉淡　半紅淡　日増淡　煙紅冠子
　添枝淡　坯紅淡　猩血淡
　　　荔枝譜
蔡君謨守福唐以閩中荔枝著譜而鄭熊亦嘗記廣中
茘枝凡二十二種
　玉英子茘枝(如玉/之英)燋核茘枝(核小/肉多)沈香茘枝(以其/香似)丁
　香茘枝(以其/核似)紅羅茘枝(甚細而紅/其紋如羅)透骨茘枝(其他者/皮皆外)
　(白此内/外皆紅)䍧牱茘枝(形似䍧/牱帽)僧耆頭茘枝(皮皺堅如僧/耆國人首髮)
　(皆成/叢脞)水母子茘枝(漿多如/水母子)蒺䔧茘枝(皮上皺紋/尖如蒺藜)大將
　軍茘枝小將軍茘枝(其樹葉俱/大小亦然)大蠟荔枝小蠟荔枝
　(子有大小者/皆熟而黄)松子荔枝(像其/形也)蛇皮荔枝(紋如/蛇皮)青荔枝
　(熟而/青)銀荔枝(熟而/白)不憶子荔枝(一食而/不復思)火山荔枝(火/山)
　(在梧州既大而/早三月已可食)野山荔枝(野山子小而/酸澀人少食)五色荔枝(出/海)
　(南/)
好事者作荔枝饅頭取荔枝榨去水入酥酪辛辣以含
漿又作簽䏑以荔枝肉作椰子花與酥酪同炒土人大
嗜之
　　　芍藥譜
孔常甫初官維揚以維揚芍藥甲天下因盡取其名以
敘云揚州芍藥名於天下非特以多為誇也其敷腴盛
大而纎麗巧宻皆他州之所不及至於名品相壓爭妍
闘竒故者未厭而新者已盛州人相與驚異交口稱説
傳於四方名益以逺價益以重遂與洛陽牡丹俱貴於
時四方之人盡皆齎攜金帛市種以歸者多矣吾見其
一嵗而小變三嵗而大變卒與常花無異由此芍藥之
美益專於揚州焉負郭多曠土種花之家園舍相望最
盛於朱氏丁氏袁氏徐氏高氏張氏餘不可勝記畦分
畝列多者至數萬根自三月初旬始開浹旬而甚盛游
觀者相屬於路障幕相望笙歌相聞又浹旬而衰矣大
抵粗者先開佳者後發高至尺餘廣至盈手其色以黄
為最貴所謂緋黄千葉乃其中下者小人負攜以賣至
於棄擲遺落不甚愛惜鄭詩引芍藥以明土風説者曰
香草也司馬長卿子虗賦曰芍藥之和具而後御之説
者曰芍藥根主和五臟又辟毒氣也謝宣城直省中詩
曰紅藥當堦翻説者曰草色紅者也其議皆與今所謂
芍藥者合但未有專言揚州者唐之詩人最以摸冩風
物自喜如盧仝杜牧張祜之徒皆居揚之日久亦未有
一語及之是花品未有若今日之盛也余官於揚學講
習之暇常裁而定之六氏之園與凡佛宫道舍有佳花
處頗涉獵矣懼其久而遺㤀也問之州人得其粗又屬
秀才滿君方中丁君時中各集所聞得其詳盖可紀者
三十有三種世之有力者或能邀至善工列之圖畵可
揭而游四方然未若書之可傳於衆也乃具列其名從
而釋之
　御衣黄(千葉而淡其香正如蓮花比他色最/殊絶凡衣冠樓髻鞍皆言其所似也)青苗黄
　樓子(葉大小間出千餘層或謂之千層閣其/苗青故名云爾餘青苗赤苗紫苗倣此)尹家二
　色黄樓子(與黄樓子大抵不異而間有微紅初出於/尹氏故名云耳花名中有氏及地名倣此)
　絳州紫苖黄樓子(初開時淺紅經數日乃/黄或謂之紅玉樓子)圓黄(千葉/而圓)
　(黄/)硤石黄(千葉/而黄)鮑家黄(千葉而黄大扺與紅旋心相/似亦謂之黄旋心但不甚高)
　(大而又/晩開)石壕黄(一叢之間单葉/千葉往往兼有)道士黄(千葉而黄/最先開)夀
　州青苖黄樓子(與諸樓子相/類而花差小)黄絲頭(其葉淺黄大葉/中叢生細葉如)
　(絲/也)白纈子(花有紅纈而其外深紅經日/色則自纈之外皆變為白)金線冠子(千/葉)
　(淺紅間有細/葉如金線)金擊腰(紅葉有黄暈横/色如金帯然)沔池紅(千葉/肉紅)紅
　纈子(千葉深紅/葉端淺紅)胡家纈(千葉肉紅/而有纈紋)玉樓子(千葉而白/上下葉又)
　(中出細/葉數層)玉逍遥(千葉而白葉厚/而大如仙冠然)紅樓子(千葉/粉紅)青苖旋
　心(千葉肉紅/花葉成旋)赤苖旋心(千葉深/肉紅)二色紅(千葉淡紅而/葉端深紅)
　楊家花(千葉/粉紅)茅山紫樓子(與諸樓子相/似而色紫)茅山冠子(千/葉)
　(而淺紅尤忌見日自開至/謝常以幕覆則色不變)栁鋪冠子(千葉粉紅又栁/葉疊成冠子)
　軟條冠子(千葉/肉紅)常州冠子(此花韋州/素有之)紅絲頭(狀如黄/絲頭但)
　(色/紅)緋多葉　多葉鞍子(多葉粉紅其端如粉緑或成/雙頭謂之雙頭芍藥尤多開)
　(成鞍子故謂/之多葉鞍子)髻子(其色紫紅下有大葉其上細葉環/抱而黄葉雜出於其間其香特甚)
　　　採橄欖
王立之詩話云東坡橄欖詩紛紛青子落紅䀋之句范
景仁言橄欖木高大難採以䀋擦木身則其實自落此
所以有紅䀋之句也余按江鄰幾嘉祐雜誌云橄欖木
其花如樗將採其實剥其皮以薑汁塗之則盡落范說
乃爾何耶豈鹹辣皆可用歟
　　　論鹽
姚寛令威著西谿叢語云甞監台州杜瀆鹽場以蓮子
試滷更擇蓮子重者用之滷浮三蓮四蓮味重五蓮尤
重蓮子取其浮而直若二蓮直或一直一横即味差薄
若滷更薄即蓮蓬沈於底即煎鹽不成以上皆姚說余
按江鄰幾嘉祐雜志云吳春卿任臨安召鋪户詰驗鹽
法云煮鹽用蓮子為候十蓮者官鹽也五蓮以下滷水
漓私鹽也私鹽色紅自燒稻灰染其色以倣官鹽於是
嗅以辨之自是不用鋪户自能辨曉考此則仁宗時
以五蓮為漓十蓮為重今以五蓮為重乃知今之鹽味
不迨仁宗時逺矣
　　　煮湯餅
范侍讀伸元長言其父淳父元祐間為東平府直講每
日供膳所食湯餅異常因造外廚訊諸庖者見几上有
金錢數十審其安用對曰凡麵入湯之後每遇一沸必
下一錢錢盡而後已故其說曰硬作熟溲湯深煮久
　　　川帛宜色
少卿章岵甞官於蜀持吳羅湖綾至官與川帛同染紅
後還京師經梅潤吳湖之帛色皆渝變唯蜀者如舊後
詢蜀人之由乃云蜀之蓄蠶與他邦異當其眠將起時
以桑灰餵之故宜色然世之重川紅多以染之良蓋不
知由蠶所致也
　　　牡丹榮辱志
邱寺丞濬道源自號為迂愚叟甞為牡丹著書十卷號
洛陽貴尚錄又為牡丹榮辱志曰花卉蕃膴於天地間
莫踰牡丹其貌正心荏莖節葉蕊聳抑檢曠有剛克柔
克態逺而視之疑美丈夫女子儼衣冠當其前也茍非
鍾純淑清粹氣何以傑金徳於三月内迂愚叟覩造化
意以榮辱志其事欲姚之黄為王魏之紅為妃無所忝
冒何哉位既尊矣必授之以九嬪九嬪佐矣必𨽻之以
世婦世婦廣矣必定之以保傅保傅任矣則彤管位彤
管位矣則命婦立命婦立則嬖倖愿嬖倖愿則近屬睦
近屬睦則踈族親踈族親則外屏嚴外屏嚴則宫闈壯
宫闈壯則叢脞革叢脞革則君子小人之分達君子小
人之分達則亨泰屯難之兆繼繼之者莫大乎善也成
之者莫大乎性也性禀乎中根本茂矣善歸於已色香
厚矣如是則施之以天道順之以地利節之以人欲其
栽其接無竭無滅其生其成不縮不盈非獨為洛陽一
時歎賞之盛將以為天下嗜好之勸也
　姚黄為王
　　名姚花以其王者非可以中色斥萬乗之尊故以
　　王以妃示上下等夷也
　魏紅為妃
　　天子立后以正内治故闗睢為風化之始妃嬪世
　　婦所以輔佐淑徳符家人之卦焉然後鵲巢采蘋
　　采蘩列夫人職以助諸侯之政令以魏花為妃配
　　乎王爵視崇高冨貴一人之於内外也
　花九嬪
　　牛黄　細葉夀安　九蘂眞珠　鶴翎紅
　　鞓紅　潛谿緋　　朱砂紅　　添色紅
　　蓮葉九蘂
　花世婦
　　麄葉夀安　甘草黄　一捻紅　倒暈檀
　　丹州紅　　一百五　鹿胎　　鞍子紅
　　多葉紅　　獻來紅
　　　　今得其十别求異種補之
　花御妻
　　玉版白　多葉紫　葉底紫　添色紫　左紫
　　紅蓮萼　延州紅　駱駝紅　紫蓮萼　蘇州花
　　常州花　潤州花　金陵花　錢塘花　越州花
　　青州花　宻州花　和州花
　　　　自蘇臺㑹稽至歴陽郡好事者衆栽植尤夥
　　　　八十一之數必可偹矣
　花師𫝊
　　螢火芝　五色靈芝　九莖芝　燕胎芝　蓂莢
　　指佞草　莆蓮　　　碧蓮　　瑶花　　碧桃
　花彤史
　　同􁀙禾　兩岐麥　三脊茅　朝日蓮　連理木
　　薝蔔花　長樂花
　花命婦
　　上品芍藥　黄樓子等　紅纈子　白纈子
　　茆山冠子　醉美人　　粉口　　栁浦
　　白纈子重　黄絲頭　　紅絲頭　蟬花
　　重葉海棠(出蜀中/)
　花嬖倖
　　中品芍藥　長命女花(出蜀/中)　素馨　末利
　　荳蔲　　　虞美人(出蜀/中)　　丁香　含笑
　　男眞　　　鴛鴦草(出蜀/中)　　女眞　七寳花
　　石蟬花(出蜀/中)　玉蟬花(出蜀/中)
　花近屬
　　瓊花　忘憂草　紅蘭　黄酴醿(出蜀/中)　桂花
　　棣棠　婆羅花　迎春　千葉石榴　　黄拒霜
　　酴醿　黄雞冠　山茶　金鈴菊　　　玉蝴蝶
　　玉屑
　花踈屬
　　麗春　七寶花(出蜀/中)　千葉菊　石巖　羞天花
　　紫菊　石爪花(出蜀/中)　木蓮花　金錢　金鳯
　　山丹　千葉郁李　　单葉菊　吉貝　滴滴金
　　石竹　紅雞冠　　　矮雞冠　添色拒霜(出蜀/中)
　　黄蜀葵
　花戚里
　　旌節　玉盤金盞　瑞聖　瑞香　御米　都勝
　　玉簮　鵝毛玉鳳(出蜀/中)
　花外屏
　　金沙　紅薔薇　黄薔薇　玫瑰　宻菊　刺紅
　　紅薇　紫薇　　海木𤓰　朱槿　白槿　錦帯
　　杜䳌　梔子　　紫荆　　史君子　凌霄
　　木蘭　百合
　花宫闈
　　諸類桃　諸類李　諸類梨　諸類杏　紅梅
　　早梅　　櫻桃　　山櫻　　蒲桃　　木𤓰
　　桐花　　栗花　　棗花　　木綿　　紅蕉
　花叢脞
　　紅蓼　牽牛　蔓陀羅　鼓子　芫花　金燈
　　射干　水葓　黄躑躅　地錦　地釘　野薔薇
　　夜合　蘆花　薺菜花　楊花　菜花　金雀兒
　花君子
　　温風　細雨　清露　暖日　微雲　沃壤
　　永晝　油幕　朱欄　甘泉　醇酒　珍饌
　　新樂　名倡
　花小人
　　狂風　猛雨　赤日　苦寒　蜜蜂　蝴蝶
　　螻蟻　蚯蚓　白晝青蠅　　黄昏蝙蝠　妬芽
　　蠧　　麝香　桑螵蛸
　花亨泰
　　閏三月　五風十雨　主人多喜事　妻孥不倦
　　排當　婢能歌舞　童僕勤幹　子弟韞藉　正
　　開值生日　欲謝時待解酲　門僧解栽接　從
　　貧處移入富家　借園亭張筵
　花屯難
　　醜婦妬與憐　猥人愛與嫌　盛開值移忌　主
　　人慳鄙　和園賣與屠沽　三月内霜雹　賞處
　　着棊鬬茶　筵上持七八　盛開債主臨門　箔
　　子遮闌　露頭跣足對酌　遭權勢人乞接頭
　　剪時和花眼　正歡賞酗酒　頭戴如厠　聼唱
　　辭傳家宴　酥煎了下麥飯　凋落後苕帚掃
　　園吏澆濕糞　落村僧道寺觀裏
　　茶品
張芸叟畫墁録云有唐茶品以陽羨為上供建溪北苑
未著也貞元中常衮為建州刺史始蒸焙而研之謂之
膏茶其後始為餅樣貫其中故謂之一串陸羽所烹惟
是草茗耳迨至本朝建溪獨盛丁晉公為轉運使始製
為鳯團後又為龍團嵗貢不過四十餅天聖中又為小
團其餅迥加於大團熈寜末神宗有㫖下建州置宻
雲龍其餅又加於小團已上皆畫墁所載予按五代史
當後唐天成四年五月七日度支秦某中書門下奏朝
臣時有乞假覲省者欲量賜茶藥奉敕宜依者各令據
官品等第指揮文班自左右常侍建議給舍下至侍郎
宜各賜蜀茶三斤蠟面茶二斤草荳蔲一百枚肉荳蔲
一百枚青木香二片已次武班官各有差以此知建茶
以蠟面為上供自唐末已然矣第龍鳯之制至本朝始
有加焉
　　貢荔枝地
予昔記唐世進荔枝於漫録辨誤門云唐志以貢自南
方楊妃外𫝊以貢自南海杜詩亦云南海及炎方惟張
君房以為忠州東坡以為涪州未得其實近見涪州圖
經及詢土人云涪州有妃子園荔枝蓋妃嗜生荔枝以
驛騎遞自涪至長安有便路不七日可到故杜牧之詩
云一騎紅塵妃子笑東坡亦川人故得其實昔宋景文
作成都方物畧記圖言荔枝生嘉戎等州此去長安差
近疑妃所取蓋不知涪有妃子園又自有便路也
　
　
　
　能改齋漫録卷十五
欽定四庫全書
　能改齋漫録卷十六
　　　　　　　　　　　　　宋　吳曾　撰
　　樂府上
　　　黄魯直詞謂之著腔詩
晁無咎評本朝樂章不具諸集今載于此云世言栁耆
卿曲俗非也如八聲甘州云漸霜風凄𦂳關河冷落殘
照當樓此真唐人語不减高處矣歐陽永叔浣溪沙云
堤上遊人逐畫船拍堤春水四垂天緑楊樓外出秋千
要皆妙絶然只一出字自是後人道不到處蘓東坡詞
人謂多不諧音律然居士辭横放傑出自是曲子中
縛不住者黄魯直間作小辭固高妙然不是當行家語
是著腔子唱好詩晏元獻不蹈襲人語而風調閒雅如
舞低楊栁樓心月歌薄桃花扇底風知此人不住三家
村也張子野與耆卿齊名而時以子野不及耆卿然子
野韻高是耆卿所乏處近世以來作者皆不及秦少㳺
如斜陽外寒鵶萬㸃流水遶孤村雖不識字人亦知是
天生好言語
　　　李良定公多麗新詞
翰林學士聶冠卿嘗於李良定公席上賦多麗辭云想
人生美景良辰堪惜向其間賞心樂事就中難是并得
况東城鳯臺沁苑泛晴波淺照金碧露洗華桐烟霏絲
栁緑隂揺曳蕩春色畫堂逈玉簮瓊佩高㑹盡辭客清
歡久重燃絳蠟别就瑶席有翩若驚鴻體態暮為行雨
標格逞朱唇緩歌妖麗似聴流鶯亂花隔慢舞縈回嬌
鬟低軃腰肢纖細困無力忍分散彩雲歸後何處更尋
覔休辭醉明月好花莫謾輕擲冠卿詞不多見如此篇
亦可謂才情富麗矣
　　　山谷愛賀方回青玉案詞
賀方回為青玉案辭山谷尤愛之故作小詩以紀其事
及謫宜州山谷兄元明和以送之云千峯百嶂宜州路
天黯但知人去曉别吾家黄叔度弟兄華髮暮山修水
異日同歸處長亭飲散尊罍暮醉聴别語不成句已斷離
腸能幾許水村山郭夜闌無寐聼盡空階雨山谷和云
烟中一線來時路極目送幽人去第四陽關雲不度山
和聲轉子䂓言語正是人愁處别恨朝朝連暮暮憶我
當年醉時句渡水穿雲心已許晩年光景小軒南浦簾
捲西山雨洪覺範亦嘗和云緑槐烟栁長亭路恨取次
分離去日永如年愁難度高城回首暮雲遮盡目斷人
何處解鞍旅舍天将暮暗憶丁寜千萬句一寸危腸情
幾許薄衾孤枕夣回人静徹曉瀟瀟雨
　　　世推重少游醉卧古藤之句
秦少游千秋嵗世尢推稱秦既沒藤州晁無咎嘗和其
韵以弔之云江頭苑外嘗記同朝退飛騎軋鳴珂碎齊
謳雲遶扇趙舞風回𢃄嚴鼓斷杯盤狼籍猶相對洒涕
誰能㑹醉卧藤隂盖人已去辭空在兔園高宴悄虎
觀英游改重感慨驚濤自卷珠沉海中云醉卧藤隂
盖者少游臨終作辭所謂醉卧古藤隂下了不知南北
故無咎用之山谷守當塗日郭功父嘗寓焉一日過山
谷論文山谷傳少游千秋嵗辭歎其句意之善欲和之
而海字難押功父連舉數海字若孔北海之類山谷頗
厭而未有以卻之者次日又過山谷問焉山谷荅曰昨
晩偶得一海字韻功父問其所以山谷云羞殺人也爺
娘海自是功父不復論文於山谷矣盖山谷用俚語以
卻之也
　　　賜名魚遊春水
政和中一中貴人使越州回得辭於古碑隂無名無譜
亦不知何人作也録以進御命大晟府撰腔因辭中語
賜名魚遊春水云青樓東風裏燕子還來尋舊壘餘寒
初褪紅日薄侵羅綺嫩草纔舒碧玉心媚栁輕窣黄金
蘃鸎囀上林魚遊春水幾曲欄杆遍倚又是一畨新桃
李佳人應念歸期梅装涙洗鳯簫聲絶無孤雁目斷
清波沉雙鯉雲山萬重寸心千里
　　　漢殿夜凉吹玉笙
仙女侍董雙成漢殿夜凉吹玉笙曲終却從仙官去萬
户千門惟月明河漢女玉練顔雲軿徃徃在人間九霄
有路去無跡裊裊香風生珮環李太白辭也有得於石
刻而無其腔劉無言自倚其聲歌之音極清雅東臯雜
録又以為范徳孺謫均州偶游武當石室極深處有題
此曲崖上未知孰是
　　　送春送君有無盡意
王逐客送鮑浩然游浙東作長短句云水是眼波横山
是眉峰聚欲問行人去那邉眉眼盈盈處才始送春歸
又送君歸去若到江南趕上春千萬和春住韓子蒼在
海陵送葛亞卿詩斷章云今日一盃愁送春明日一盃
愁送君君應萬里隨春去若到桃源問歸路詩詞意同
　　　眺無咎嘲田氏詞
元豐己未廖明畧晁无咎同登科明畧所遊田氏者姝
麗也一日明畧邀无咎晨過田氏田氏遽起對鑑理髮
且盼且語草草粧掠以與客對无咎以明畧故有意而
莫傳也因為下水船一闋上客驪駒繫喚銀瓶睡起困倚
粧臺盈盈正解螺髻鳯釵墜繚繞金環玉指巫山一叚
雲委半窺鏡向我横秋水斜領花枝交鏡裏淡拂鈆華
匆匆自整羅綺歛眉翠雖有愔愔宻意空作江邉解佩
　　　水光山色漁父家風
徐師川云張志和漁父辭云西塞山邉白鷺飛桃花流
水鱖魚肥青篛笠緑蓑衣斜風細雨不須歸顧况漁父
詞新婦磯邉月明女兒浦口潮平沙頭鷺宿魚驚東坡
云元真語極清麗恨其曲度不傳加數語以浣溪沙歌
云西塞山邉白鷺飛㪚花洲外片帆㣲桃花流水鱖魚
肥自芘一身青篛笠相隨到處緑蓑衣斜風細雨不須
歸山谷見之擊節稱賞且云惜乎散花與桃花字重疊
又漁舟少有使帆者乃取張顧二辭合為浣溪沙云新
婦磯邉眉黛愁女児浦口眼波秋驚魚錯認月沉鉤青
篛笠前無限事緑蓑衣底一時休斜風細雨轉船頭東
坡云魯直此辭清新婉麗問其最得意處以山光水色
替却玉肌花貌真得漁父家風也然才出新婦磯便入
女兒浦此漁父無乃太濫浪乎山谷晚年亦悔前作之
未工因表弟李如篪言漁父詞以鷓鴣天歌之甚協律
恨語少聲多耳因以憲宗畫象求𤣥真子文章及𤣥真
之兄松齡勸歸之意足前後數句云西塞山前白鷺飛
桃花流水鱖魚肥朝廷尚覔𤣥真子何處而今更有詩
青篛笠緑蓑衣斜風細雨不須歸人間欲避風波險一
日風波十二時東坡笑曰魯直乃欲平地起風波耶師
川乃作浣溪沙鷓鴣天各二闋盖因坡谷異同而作云
西塞山前白鷺飛桃花流水鱖魚肥一波才動萬波隨
黄帽豈如青篛笠羊裘何似緑蓑衣斜風細雨不須歸
其二云新婦磯邉秋月明女兒浦口晩潮平沙頭鷺宿
戯魚驚青篛笠前明此事緑蓑衣裏度平生斜風細雨
小船輕其三云西塞山前白鷺飛桃花流水鱖魚肥朝
廷若覔𤣥真子時在長江理釣絲青篛笠緑蓑衣斜風
細雨不須歸浮雲萬里烟波客惟有滄浪孺子知其四
云七澤三湖碧草連洞庭江漢水如天朝廷若覔元真
子不在雲邉即酒邉明月棹夕陽船鱸魚恰似鏡中懸
絲綸釣餌都収却八字山前聼雨眠
　　　沁水公主園
今世樂府傳沁園春辭按後漢書竇憲女弟立為皇后
憲恃官掖聲勢遂以縣直請奪沁水公主園然則沁水
園者公主之園也故唐人類用之崔湜長寜公主東荘
侍宴詩云沁園東郭外襄駕一遊盤李適長寜公主東
荘侍宴詩云歌舞平陽地園亭沁水林李義府長寜公
主荘詩云平陽館外有仙家沁水園中好物華世所傳
吕洞賔沁園春辭所謂七返還丹乃知唐之中世已有
此音矣
　　　别易㑹難
顔氏家訓曰别易㑹難古人所重江南餞送下泣言離
北間風俗不屑此岐路言離歡笑分首李後主長短句
盖用此耳故云别時容易見時難又云别易㑹難無可
柰然顔説又本文選陸士衡荅賈謐詩云分索則易攜
手實難
　　　千里傷行客
晏元獻早入政府迨出鎮皆近畿名藩未嘗逺去王室
自南都移陳離席官奴有歌千里傷行客之辭公怒曰
予平生守官未嘗去王畿五百里是何千里傷行客也
　　　館客棄宻約之好
開封富民楊氏子館客頗豪俊有女未行私竊慕之遂
有偷香之説宻約登第結姻客既過省乃棄所好屢約
相㑹杳不可得登第後宻遣人諭女曰若遂成婚好則
先姦後婚在法當離必不能乆耳或落髪則我亦不娶
朝夕遊處庻能長乆女信之然思慕已成疾遂懇請於
父母求祝髮焉或告客已與某女結婚者女聞之悶絶
良乆索筆書曰黄葉無風自落彩雲不語空歸就歸字
落筆放手而絶兩句乃舊辭也
　　　傷春怨
王江寜元豐間嘗得樂章兩闋於夣中云雨打江南樹
一夜花開無數緑葉漸成隂下有遊人歸路與君相逄
處不道春将暮把酒祝東風且莫恁匆匆去其二云春
又老南陌酒香梅小徧地落花渾不掃夣回情意悄紅
牋寄與煩惱細寫相思多少醉後幾行書𢃄草淚痕都
揾了
　　　載将離恨過江南
東坡長短句云無情汴水自東流只載一船離恨向西
州張文潛用其意以為詩云亭亭畫舸繫春潭只待行
人酒半酣不管烟波與風雨載将離恨過江南王平甫
嘗愛而誦之彼不知其出於東坡也
　　　妾意在寒松
鄭毅夫樂章有玉環妾意無渝問君心朝槿何如玉環
韋臯事朝槿王僧孺詩語也王賦上山采䕷蕪云出户
望蘭薫褰簾正逢君歛容才一訪新人詎可聞新人含
笑近故人含笑隱妾意在寒松君心逐朝槿
　　　蘇瓊善詞
姑蘇官奴姓蘇名瓊行第九蔡元長道過蘇州太守召
飲元長聞瓊之能詞因命即席為之乞韻以九字詞云
韓愈文章盖世謝安情性風流良辰美景在西樓敢勸
一巵芳酒記得南宫高遇弟兄爭占鰲頭金爐玉殿瑞
烟浮名占甲科第九盖元長奏名第九也
　　　玉瓏璁詞
近時有士人(不欲/書名)嘗於錢塘江漲橋為狹斜之游作樂
府名玉瓏璁云城南路橋南樹玉鈎簾捲香横霧新相
識舊相識淺顰低笑嫩紅輕碧惜惜惜劉郎去阮郎住
為雲為雨朝還暮心相憶空相憶露荷心性栁花蹤跡
得得得其後朝廷收復河南士人者陷而不返其友(不/欲)
(書/名)作詩寄之且附以龍涎香詩云江漲橋邉花發時故
人曽共着征衣請君莫唱橋南曲花已飄零人不歸士
人在河南得詩酬之云認得吳家心字香玉窻春夣紫
羅囊餘熏未歇人何許洗破征衣更斷腸
　　　菊詞此花開後更無花
李和文公作望漢月詞一時稱美云黄菊一叢臨砌顆
顆露珠粧綴獨教冷落向秋天恨東君不曾留意雕欄
新雨霽緑蘚上亂鋪金蘂此花開後更無花願愛惜莫
同桃李時公鎮澶淵寄劉子儀書云澶淵營髢有一二
擅喉轉之技者唯以此花開後更無花為酒鄉之資耳
不是花中唯愛菊此花開後更無花乃元微之詩和文
述之爾
　　　明月逐人來詞
樂府有明月逐人來詞李太師撰譜李持正製詞云星
河明淡春來深淺紅蓮正滿城開遍禁街行樂暗塵香
拂面皓月隨人近逺天半鰲山光動鳯樓西觀東風靜
珠簾不捲玉輦将歸雲外聞絃管認得宫花影轉東坡
曰好箇皓月隨人近逺持正又作人月圓今尤膾炙人
口云小桃枝上春風早初試薄羅衣年年樂事華燈競
處人月圓時禁街簫皷寒輕夜永纎手重携更䦨人散
千門笑語聲在簾幃近時以為小王都尉作非也
　　　花蘃夫人詞
偽蜀主孟㫤徐匡璋納女于㫤拜貴妃别號花蘂夫人
意花不足擬其色似花蘃翾輕也又升號慧妃以號如
其性也王師下蜀太祖聞其名命别䕶送途中作辭自
解曰初離蜀道心将碎離恨綿綿春日如年馬上時時
聞杜鵑三千宫女皆花貎妾最嬋娟此去朝天只恐君
王寵愛偏陳無已以夫人姓費誤也
　　　幼卿浪淘沙詞
宣和間有題于陜府驛壁者云幼卿少與表兄同硯席
雅有文字之好未笄兄欲締姻父母以兄未禄難其請
遂適武弁公明年兄登甲科職教洮房而良人統兵陜
右相與邂逅于此兄鞭馬畧不相顧豈前憾未平耶因
作浪淘沙以寄情云目送楚雲空前事無蹤漫留遺恨
鎖眉峯自是荷花開較晚孤負東風客舘歎飄蓬聚散
匆匆揚鞭那忍驟花驄望斷斜陽人不見滿袖啼紅
　　　並蔕芙蓉詞
政和癸巳大晟樂成嘉瑞既至蔡元長以晁端禮次膺
薦于徽宗詔乗驛赴闕次膺至都㑹禁中嘉蓮生分苞
合趺􁒛出天造人意有不能形容者次膺効樂府體屬
辭以進名並蔕芙蓉上覽之稱善除大晟府協律郎不
克受而卒其辭云太液波澄向鑑中照影芙蓉同蔕千
柄緑荷深並丹臉爭媚天心眷臨聖日殿宇分明敞嘉
瑞弄香嗅蘂願君王壽與南山齊比池邉屢回翠輦擁
羣仙醉賞凭欄凝思蕚緑攬飛瓊共波上游戯西風又
㸔露下更結雙雙新蓮子鬬装競美問鴛鴦向誰留意
　　　東坡卜算子詞
東坡先生謫居黄州作卜算子云闕月掛疎桐夢斷人
初靜時見幽人獨徃來縹緲孤鴻影驚起却回頭有恨
無人省揀盡寒枝不肯棲寂寞沙洲冷其屬意盖為王
氏女子也讀者不能解張右史文潛繼貶黄州訪潘邠
老嘗得其詳題詩以誌之空江月明魚龍眠月中孤鴻
影翩翩有人清吟立江邉葛巾藜杖眼窺天夜冷月墮
幽虫泣鴻影翹沙衣露濕仙人采詩作步虚玉皇飲之
碧琳腴
　　　栁三變詞
仁宗留意儒雅務本理道深斥浮艶虛薄之文初進士
栁三變好為滛冶謳歌之曲傳播四方嘗有鶴冲天云
忍把浮名換了淺斟低唱及臨軒放榜特落之日且去
淺斟低唱何要浮名景祐元年方及第後改名永方得
磨勘轉官其辭曰黄金牓上偶失龍頭望明代暫遺賢
如何向未遂風雲便爭不恣狂蕩何須論得喪才子詞
人自是白衣卿相烟花巷陌依約丹青屏障幸有意中
人堪尋訪且恁偎紅翠風流事平生暢青春都一餉忍
把浮名換了淺斟低唱
　　　用江上數峯青之句填詞
唐錢起湘靈鼓瑟詩末句曲終人不見江上數峯青秦
少游嘗用以填詞云千里瀟湘挼藍浦蘭橈昔日曾經
月高風定露華清㣲波澄不動冷浸一天星獨倚危檣
情悄悄遥聞妃瑟泠泠新聲含盡古今情曲中人不見
江上數峯青滕子京亦嘗在巴陵以前兩句填詞云湖
水連天天連水秋來分外澄清君山自是小蓬瀛氣蒸
雲夢澤波撼岳陽城帝子有靈能鼔瑟凄然依舊傷情
㣲聞蘭芷動芳馨曲終人不見江上數峯青
　　　浣溪沙㸃綘唇詞
黄季岑云徃年蔡州𤓰陂鋪有用箆刀刻清泥壁為浣
溪沙詞云碎剪香羅裛淚痕鷓鴣聲斷不堪聞馬嘶人
去近黄昏整整斜斜楊栁陌疎疎密密杏花村一畨風
月更消魂豐城南禪寺壁間有秋社㸃綘唇云燕子依
依曉來忽為誰歸去澹雲生處已覺賔鴻度淺笑深嚬
便向機中素乗鸞女鎖牎瓊宇㑹有明年暑
　　　汪彦章詞
汪彦章在翰苑屢致言者嘗作㸃綘唇云永夜厭厭畫
簷低月山銜斗起來搔首梅影横忩瘦好箇霜天閒却
傳盃手君知否曉鵶啼後歸夢濃如酒或問曰歸夢濃
如酒何以在曉鵶啼後公曰無奈這一隊畜生何
　　　樂府塵土黄詞
殿中侍御史劉公次荘中叟元祐中罷官寄居臨江軍
之新淦嘗徃來袁州時有一倡為郡官所據太守怒之
逐出境外中叟感其事而作樂府塵土黄并譯箋凡三
章其序曰崔徽霍玉愛愛等事昔人歌之非特為二三
子而作也然遣語序情雖為詩曲而叅比樂府則失古
逺矣故自唐以來杜甫則壮麗婉約如龍驤虎伏容止
有威李白則飄揚振激如浮雲轉石勢不可遏李賀則
摘裂險絶務為難及曾無一㸃塵嬰之張籍則平易優
游足有雅思而氣骨差弱世異才殊體隨之變亦其勢
也余比感宜春事作塵土黄一首雖不足力駕漢魏而
討本探源或庶幾焉既又為之譯為之箋其義類雖同
至於淺深逺近要自以意攷之耳其辭曰翠眉連娟舞
袖長春風自對理容粧染絲繡作雙鴛鴦欲飛不飛在
羅裳耳中明月珠肘後錦香囊凭高欲有寄所寄在逺
方追風還君立路旁豈不有地能相當請着一鞭塵土
黄譯曰妾本倡家子笄鬟擅容止名𨽻倡籍中生倡即
倡死物勢本從權情恩亦遂遷一朝官長怒獨抱錦衾
眠日暮倚高樓青絲繫白馬豈不謝慇懃汪汪淚盈把
萬感自有因無容遽相親請君促金勒妾願看飛塵箋
曰春臺女兒似紅玉曾奉當筵拓枝曲舞成早自得癡
名更傍春風情不足客攜黄金欲有贈多在鄰家賭雙
陸近從新官作顔面祗得低心隨所欲自知乆去非所
安夜半東門車特碌秀濯芙蓉潭畔起每向波間得雙
鯉水流却上天應難惟有孤懷似潭水一騎翩翩錦臂
鞲紅羅百丈作纒頭為言聞得琵琶怨當門下馬欲登
樓莫登樓君馬駿無限朱簾熏好香城北城南無一瞬
　　　東坡送潘邠老赴省詞
别酒送君君一醉清潤潘郎更是何郎壻記取釵頭新
利市莫将分付東鄰子回首長安佳麗地三十年前我
是風流帥為向青樓尋舊事花枝缺處餘名字右蝶戀
花詞東坡在黄時送潘邠老赴省試作也今集不載
　　　杭妓琴操
杭之西湖有一倅閒唱少游滿庭芳偶然誤舉一韻云
畫角聲斷斜陽妓琴操在側云畫角聲斷譙門非斜陽
也倅因戲之曰爾可改韻否琴即改作陽字韻云山抹
微雲天連衰草畫角聲斷斜陽暫停征轡聊共飲離觴
多少蓬萊舊侣頻回首烟靄茫茫孤村裏寒鵶萬㸃流
水遶低墻魂傷當此際輕分羅𢃄暗解香囊漫贏得秦
樓薄倖名狂此去何時見也襟袖上空有餘香傷心處
長城望斷燈火已昏黄東坡聞而稱賞之後因東坡在
西湖戲琴曰我作長老爾試參問琴云何謂湖中景東
坡荅云秋水共長天一色落霞與孤鶩齊飛琴又云何
謂景中人東坡云裙拖六幅瀟湘水鬢嚲巫山一段雲
又云何謂人中意東坡云惜他楊學士憋殺鮑叅軍琴
又云如此究竟如何東坡云門前冷落鞍馬稀老大嫁
作商人婦琴大悟即削髪為尼
　　　張才翁以張公庠詩為詞
卭州張公庠遊白鶴山有詩云初眠官栁未成隂馬上
聊為擁鼻吟逺宦情懷消壮志好花時節負歸心别離
長恨人南北㑹合休辭酒淺深欲把春愁閑抖擻亂山
高處一登臨秋官張才翁遂以此詩成雨中花云萬縷
青青初眠官栁向人猶未成隂據雕鞍馬上擁鼻㣲吟
逺宦情懷誰問空嗟壮志消沉正好花時節山城留滯
忍負歸心别離萬里飄蓬無定誰念㑹合難憑相聚裏
休辭金盞酒淺還深欲把春愁抖擻春愁轉更難禁亂
山高處凭欄垂袖聊寄登臨
　　　賀方回石州引詞
賀方回眷一妓别乆妓寄詩云獨倚危欄涙滿襟小園
春色懶追尋深恩縱似丁香結難展芭蕉一寸心賀得
詩初叙分别之景色後用所寄詩成石州引云薄雨初
寒斜照弄晴春意空闊長亭栁色纔黄逺客一枝先拆
烟横水際映𢃄幾㸃歸鴻東風銷盡龍沙雪還記出門
來恰而今時節将發畫樓芳酒紅淚清歌頓成輕别已
是經年杳杳音塵都絶欲知方寸共有幾許清愁芭蕉
不展丁香結枉望斷天涯兩厭厭風月
　　　御詞
徽宗天才甚高於詩文外尢工長短句嘗為探春令云
簾旌微動峭寒天氣龍池氷泮杏花笑吐香紅淺又還
是春将半笙歌妙舞從頭按等芳時開宴記去年對著
東風曾許不負鶯花願䀨龍謡云紫闕岧嶤紺宇邃深
望極綘河清淺霜月流天鎖穹隆光滿水晶宫金瑣龍
盤玳瑁簾玉鉤雲捲動深恩秋籟蕭蕭比人世倍清燕
瑶堦迥玉籖鳴漸祕省引水轆轤聲轉雞人唱曉促銅
壺銀箭拂晨光宫栁烟微蕩瑞色御爐香散從宸遊前
後爭趨向金鑾殿宣和乙巳冬幸亳州途次御製臨江
仙云過水穿山前去也吟詩約句千餘淮波寒重雨疎
疎烟籠灘上鷺人買就船魚古寺幽房權且住夜深宿
在僧居夢魂驚起轉嗟吁愁牽心上慮和淚冩回書
　
　
　
　
　
　
　
　
　
　
　
　
　
　
　能改齋漫録卷十六

欽定四庫全書
　能改齋漫録巻十七
　　　　　　　　　　　　　宋　吳曾　撰
　　樂府下
　　　茶詞
豫章先生少時嘗為茶詞寄滿庭芳云北苑龍團江南
鷹爪萬里名動京關碾深羅細瓊蘃冷生烟一種風流
氣味如甘露不染塵煩纎纎捧氷甆弄影金縷鷓鴣斑
相如方病酒銀瓶蠏眼驚鷺濤翻為扶起尊前醉玉頽
山飲罷風生兩腋醒魂到明月輪邉歸來晚文君未寢
相對小窻前其後增損其詞止詠建茶云北苑研膏方
圭圓璧萬里名動天關碎身粉骨功合在凌烟尊爼風
流戰勝降春夢開拓愁邉纎纎捧香泉濺乳金縷鷓鴣
斑相如雖病渴一觴一詠賔有羣賢便扶起燈前碎玉
頽山搜攪胸中萬卷還傾動三峽辭源歸來晩文君未
寢相對小粧殘辭意益工也後山陳無已同韻和之云
北苑先春琅函寳韞帝所分落人間綺窻纎手一縷破
雙團雲裏遊龍舞鳯香霧靄飛入琱盤華堂靜松風雲
竹金鼎沸潺湲門䦨車馬動浮黄嫩白小袖高鬟便胸
臆輪囷肺腑生寒喚起謫仙醉倒飜湖海傾寫濤瀾笙
歌散風簾月幕禪榻鬢絲斑
　　　贈楊姝詩詞
豫章先生在當塗又贈小妓楊姝彈琴送酒寄好事近
云一弄醒心絃情在兩山斜疊彈到古人愁處有真珠
承睫使君來去本無心休淚界紅頰自恨老人憤酒負
十分金葉故集中有贈彈琴妓楊妹絶句云千古人心
指下傳楊姝閒處更嬋娟不知心向誰邉切彈作南風
欲斷弦
　　　秦少㳺唱和千秋嵗詞
秦少㳺所作千秋嵗詞予嘗見諸公唱和親筆乃知在
衡陽時作也少㳺云至衡陽呈孔毅甫使君其詞云云
今更不載毅甫本云次韻少㳺見贈其詞云春風湖外
紅杏花初退孤舘靜愁腸碎淚餘痕在枕别乆香銷帶
新睡起小園戲蝶飛成對惆悵誰人㑹隨處聊傾盖情
暫遣心何在錦書消息斷玉漏花隂改遲日暮仙山杳杳
空雲海其後東坡在儋耳姪孫蘓元老因趙秀才還自
京師以少㳺毅甫所贈酬者寄之東坡乃次韻録示元
老且云便見其超然自得不改其度之意其詞云島邉
天外未老身先退珠淚濺丹𠂻碎聲揺蒼玉佩色重黄
金帶一萬里斜陽政與長安對道逺誰云㑹罪大天能
盖君命重臣節在新恩猶可覬舊學終難改吾已矣乗
桴且恁浮于海豫章題云少㳺得謫嘗夣中作詞云醉
卧古藤隂下了不知南北竟以元符庚辰死於藤州光
華亭上崇寜甲申庭堅竄宣州道過衡陽覽其遺墨始
追和其千秋嵗詞云苑邉花外記得同朝退飛騎軋鳴
珂碎齊歌雲遶扇趙舞風回帶嚴鼓斷盃盤狼籍猶相
對洒淚誰能㑹醉卧藤隂盖人已去詞空在兔園高宴
悄虎觀英㳺改重感慨波濤萬頃珠沉海晁無咎集中
嘗載此詞而非是也少㳺辭云憶昔西池㑹鴛鴦同飛
盖亦為在京師與毅甫同在於朝叙其為金明池之游
耳今越州處州皆指西池在彼盖未知其本源而云也
　　　阮閎休善為長短句
龍舒人阮閎字閎休能為長短句見稱於世政和間官
於宜春官妓有趙佛奴藉中之錚錚也嘗為洞仙歌贈
之云趙家姊妹合在昭陽殿因甚人間冇飛燕見伊底
盡道獨步江南便江北也何曾慣見惜伊情性不解嗔
人長帶桃紅笑時臉向尊前酒底得見些時似恁地好
能得幾廻細看待不貶眼兒覷著伊将貶眼底工夫剰
看幾遍阮官至中大夫累任監司郡守他詞皆此類
　　　夏均父登浯臺作詞
夏倪均父宣和庚子自府曹左遷祁陽酒官過浯溪登
浯臺愛其山水竒秀自謂非中州所有不减淵明斜川
之㳺且作長短句以减字木蘭花歌之云江涵曉日蕩
漾波光揺槳入笑指浯谿聱叟雄文鎻翠微休嗟不偶
歸到中州何處有獨立風烟湘水浯臺總接天
　　　王觀應制詞
王觀學士嘗應制撰清平樂詞云黄金殿裏燭影雙龍
戲勸得官家真个醉進酒猶呼萬嵗折旋舞徹伊州君
恩與整搔頭一夜御前宣住六宫多少人愁高太皇以
為媟凟神宗翌日罷職世遂有逐客之號今集本乃以
為擬李太白應制非也
　　　黄元明詞
豫章先生弟黄元明宰廬陵縣赴郡㑹坐上巾帶偶脫
太守喻妓令綴之既畢且俾元明撰詞云銀燭畫堂明
如晝見林宗巾墊羞蓬首針借花枝線賖羅袖須臾兩
帶還依舊勸君倒戴休今後也不須更漉淵明酒寳篋
深藏濃香熏透為經十指如葱手盖七娘子也
　　　王輔道詞
日月無根天不老浮生總被銷磨了陌上紅塵常擾擾
昏復曉一塲大夣誰先覺雒水東流山四繞路旁幾個
新華表見説在時官職好爭信道冷烟寒雨埋荒草王
寀輔道侍郎漁家傲詞也歌之使人有遺世之意王在
徽宗朝嘗奏天神降其家徽宗欲出幸左右奏恐有不
測宜有以審其真偽既中使至其家無有也因坐誣以
死世謂輔道乃曉人不應爾盖輔道韶之子韶熈河用
兵其濫殺者多故寃以致其禍耳輔道又有浣溪沙兩
詞其一云扇影輕揺一線香斜紅匀過晚來粧嬌多無
事做凄凉借問誰教春易老幾時能勾夜何長舊歡新
恨總思量其二云珠箔隨簷一桁垂繡屏遮枕四邉移
春歸人懶日遲遲舊事只将雲入夢新歡重借月為期
晚來花動隔墻枝玉樓春兩詞其一云愁閨思入江南
逺簾幙低垂閑不捲玉珂聲斷曉屏空好夢驚廻還起
懶風輕只覺香烟短隂重不知天色晩隔忩人語趁朝
歸旋整宿粧匀睡眼其二云繡屏曉夢鴛鴦侣可惜夜
來歡聚處幾聲低語記曾聞一叚新愁㸔怎覻繁紅洗盡
臙脂雨春被楊花勾引去多情只有舊時香衣上經年
留得住
　　　詠崔念四詞
政和間一貴人未達時(不欲/書名)嘗遊妓崔念四之館因其
行第作踏青遊詞云識箇人人恰止二年歡會似賭賽
六隻渾四向巫山重重去如魚水兩情美同倚畫樓十
二倚了又還重倚兩日不來時時在人心裏擬問卜常
占歸計􁱷三八清齋望永同鴛被到夢裡驀然被人驚
覺夢也有頭無尾都下盛傳
　　　王荆公詞
王荆公築草堂於半山引八功徳水作小港其上疊石
作橋為集句填菩薩蠻云數間茅屋閑臨水窄衫短帽
垂楊裏花是去年紅吹開一夜風稍梢新月偃午醉醒
來晩何物最關情黄鸝三兩聲其後豫章戲效其體云
半烟半雨谿橋畔漁翁醉著無人喚疎懶意何長春風
花草香江山如有待此意陶潛解問我去何之君行即
自知
　　　顔持約詞不减唐人語
顔持約流落嶺外舟次五羊作品令云夜蕭索側耳聼
清海樓頭吹角停歸棹不覺重門閉恨只恨暮潮落偷
想紅啼緑怨道我真箇情薄紗忩外厭厭新月上應也
則睡不着朱希真洛陽人亦流落嶺外九日作沙塞子
云萬里飄零南越山引淚酒添愁不見鳯樓龍闕又驚
秋九日江亭閒望蠻樹瘴雲浮腸斷紅蕉花晩水東流
不减唐人語
　　　五夜放燈
帝城五夜宴遊歇殘燈外㸔殘月都人猶在醉鄉中聼
更漏初徹行樂已成閒話説如春夢覺時節大家重約
探春行問甚花先發李駙馬正月十九日所撰滴滴金
詞也京師上元國初放燈止三夕時錢氏納土進錢買
兩夜其後十七十八兩夜燈因錢氏而添故詞云五夜
　　　釋可正平尤工長短句
釋可正平工詩之外其長短句尤佳世徒稱其詩也嘗
見其有菩薩蠻兩闋其一云西風簌簌低紅葉梧桐影
裏銀河側夢破畫簾垂月明烏鵲飛新愁那致許欲似
千絲縷雁亦不堪聞砧聲何處村其二云誰能畫取沙
邉雨和烟淡掃蒹葭渚别岸却斜暉採蓮人未歸鴛鴦
如解語對浴紅衣去去了便回頭教儂特地愁
　　　李右丞送連寳文罷守詞
寳文閣直學士連南夫鵬舉罷守泉南李右丞邴漢老
送之以詞寄玉蝴蝶云壮嵗分符方面蕙風草偃禾稼
春融報政朝天歸去穏步鼇宫望堯蓂九重綘闕頒漢
詔五色芝封湛恩濃錦衣槐里重繼三公雍容臨岐祖
帳綺羅環列冠盖雲叢滿城桃李盡将芳意謝東風栁
烟輕萬條離恨花露重千㸃啼紅莫匆匆且陪珠履同
醉金鐘
　　　豫章解印作木蘭花令
豫章守當塗既解印後一日郡中置酒郭功甫在坐豫
章為木蘭花令一闋以示之云凌歊臺上青青麥姑熟堂
前餘翰墨暫分一印管江山稍為諸公分皂白江山依
舊雲空碧昨日主人今日客誰分賔主強惺惺問取磯
頭新婦石其後復竄易前詞云翰林本是神仙謫落帽
風流傾坐席座中還有賞音人能岸烏紗傾大白江山
依舊雲横碧昨日主人今日客誰分賔主強惺惺問取
磯頭新婦石
　　　燒殘綘蠟報黄昏詞
眺以道云杜安世詞燒殘綘蠟淚成痕街鼔報黄昏或
譏其黄昏未到焉得燒殘綘燭或云王荆公父益都官所
作曾有人以此問之荅曰重簷邃屋簾幕擁宻不到夜
已可然燭矣韓魏公以此賞杜公杜云乃王益作荆公
時在坐聞語離席其全章云燒殘綘燭淚成痕街鼔報
黄昏碧雲又阻來信廊上月侵門愁永夜拂香裀待誰
温夢䦨憔悴擲果凄凉兩處銷魂盖訴𠂻情也
　　　王君玉燕詞
歐陽文忠公愛王君玉燕詞云烟逕掠花飛逺逺曉忩
驚夢語匆匆梅聖俞以為不若李堯夫燕詩云花前語
澀春猶冷江上飛高雨乍晴君玉全章云江南燕輕颺
繡簾風二月池塘新社過六朝宫殿舊巢空頡頏恣西
東王謝宅曾入綺堂中烟逕掠花飛逺逺曉忩驚夢語
匆匆偏占杏梁紅
　　　兀兀陶陶詞
豫章云醉醒醒醉一曲乃醉落魂也其詞云醉醒醒醉
慿君㑹取些滋味濃斟琥珀香浮蟻一入愁腸便有陽
春意須将幕席為天地歌前起舞花前睡從他兀兀陶
陶裏猶勝惺惺惹得閑憔悴此詞亦有佳句而多斧鑿
痕又語高下不甚入律或傳是東坡語非也與蝸角虚
名觧下癡條之曲相似疑是王仲父作因戲作二篇示
之元祥黄中行其一云陶陶兀兀尊前是我華胥國爭
名爭利休休莫雪月風花不醉怎歸得邯鄲一枕誰憂
樂新詩新事因閑適東山小妓携絲竹家裏樂天村裏
謝安石其二云陶陶兀兀人生無累何由得盃中三萬
六千日悶損旁觀我但醉落魄扶頭不起還頽玉日高
春睡平生足誰門可擬新篘熟安樂春泉玉醴荔枝緑
其曰安樂春泉玉醴荔枝緑者親賢宅四酒名也其曰
家裏樂天村裏謝安石者盖石曼卿自嘲云村裏黄繙
綽家中白侍郎
　　　驛壁玉樓春詞
予紹興戊辰㳂檄至信州鈆山見驛壁有題玉樓春詞
不著姓氏今載于此云東風楊栁門前路畢竟雕鞍留
不住柔情勝似嶺頭雲别淚多如花上雨青樓畫幕無
重數聼得樓邉車馬去若将眉黛染情深直到丹青難
畫處
　　　宋景文劉原父送别詞
侍讀劉原父守維揚宋景文赴壽春道出治下原父為
具以待宋又為踏莎行詞以侑歡云蠟炬高高龍烟細
細玉樓十二門初閉踈簾不捲水晶寒小幈半掩瑠璃
翠桃葉新聲榴花美味南山賔客東山妓利名不肯放
人閒忙中偷取功夫醉宋即席為浪淘沙近以别原父
云少年不管流光如箭因循不覺韶光換至如今始惜
月滿花滿酒滿扁舟欲解垂楊岸尚同歡宴日斜歌闋
将分散倚蘭橈望水逺天逺人逺南山賓客東山妓本
白樂天詩
　　　詠草詞
梅聖俞在歐陽公座有以林逋草詞金谷年年亂生青
草誰為主為美者聖俞因别為蘇幕遮一闋云露堤平
烟墅杳亂碧萋萋雨後江天曉獨有庾郎年最少窣地
春袍嫩色宜相照接長亭迷逺道堪怨王孫不記歸期
早落盡梨花春又了滿地殘陽翠色和烟老歐公擊節
賞之又自為一詞云欄杆十二獨凭春晴碧逺連雲千
里萬里二月三月行色苦愁人謝家池上江淹浦畔吟
魄與離魂那堪疎雨滴黄昏更特地憶王孫盖少年遊
令也不惟前二公所不及雖置諸唐人温李集中殆與
之為一矣今集本不載此篇惜哉
　　　維揚好安陽好詞
韓魏公皇祐初鎮揚州本事集載公親撰維揚好辭四
章所謂二十四橋千步栁春風十里上珠簾者是也其
後熈寜初公罷相出鎮安陽公復作安陽好辭十章其
一云安陽好形勢魏西州曼衍山河環故國昇平歌吹
沸高樓和氣鎮飛浮籠畫陌喬木幾春秋花外軒忩排
逺岫竹間門巷𢃄長流風物更清幽其二云安陽好㦸
户使君居白畫錦衣清宴處鐵楹丹榭畫圖中壁記舊
三公堂訟悄池舘北園通夏夜泉聲來枕簟春來花氣
透簾籠行樂興何窮餘八章不記
　　　張文潛詞
右史張文潛初官許州喜官妓劉淑奴張作少年游令
云含羞倚醉不成歌纎手掩香羅偎花映燭偷傳深意
酒思入横波看朱成碧心還亂翻脉脉歛雙蛾相見時
稀隔别多又春盡奈愁何其後去任又為秋蘂香寓意
云簾幕疎疎風透一線香飄金獸朱欄倚遍黄昏後廊
上月華如晝别離滋味濃如酒著人瘦此情不及牆東
栁春色年年如舊元祐諸公皆有樂府唯張僅見此二
詞味其句意不在諸公下矣
　　　燭影揺紅
王都尉有憶故人詞云燭影揺紅向夜闌乍酒醒心情
懶尊前誰為唱陽關離恨天涯逺無奈雲沉雨散凭欄
杆東風涙眼海棠開後燕子來時黄昏庭院徽宗喜其
詞意猶以不豐容宛轉為恨遂令大晟府别撰腔周美
成増損其辭而以首句為名謂之燭影揺紅云芳臉輕
勻黛眉巧畫宫粧淺風流天付與精神全在嬌波眼早
是縈心可慣向尊前頻頻顧眄幾廻相見見了還休爭
如不見燭影揺紅夜䦨飲散春宵短當時誰㑹唱陽關
離恨天涯逺爭奈雲收雨散凭欄杆東風涙眼海裳開
後燕于來時黄昏深院
　　　弔二姬温卿宜哥詩
宿州營妓張玉姐字温卿本蘄澤人色技冠一時見者
皆屬意沈子山為獄掾最所鍾愛既罷途次南京念之
不忘為剔銀燈二闋其一云一夜隋河風勁霜混水天
如鏡古栁堤長寒烟不起波上月無流影那堪頻聼疎
星外離鴻相應須信道情多是病酒未到愁腸還醒數
叠蘭衾餘香未减甚時枕鴛重並教伊須更将盟誓後
約言定其二云江上秋高霜早雲靜月華如掃候雁初
飛啼螿正苦又是黄花衰草等閑臨照潘郎鬢星星易
老那堪更酒醒孤棹望千里長安西笑臂上粧痕胸前
淚粉暗惹離愁多少此情難表除非是重相見了其後
明道中張子野先黄子思孝先相繼為掾尢賞之偶陳師
之求古以光禄丞來掌㩁酤温卿遂託其家僅二年而
亡才十九歲子思以詩弔之人生第一莫多情眼看仙
花結不成為報兩京才子道好将詩句哭温卿先是子
思有愛姬宜哥客死州中遺言𦵏堤下冀他日過此得
一見以慰孤魂子思從之作詩納柩中其斷章云恩同
花上露留得不多時二人皆𦵏於宿州栁市之東子野
嘉祐中過而題詩云好物難留古亦嗟人生無物不塵
沙何時宰樹連雙塜結作人間並蒂花
　　　以張志和漁父詞為浣溪沙定風波
東坡山谷徐師川既以張志和漁父詞填浣溪沙鷓鴣
天其後好事者相繼而作嘗有五闋云雲鎖柴門半掩
關垂綸猶自在前灣獨乗孤棹夜方還任使有榮居紫
禁爭如無事隱青山浮名浮利總輸閒一副綸竿一隻
船蓑衣竹笠是生縁五湖來徃不知年青嶂更無榮辱
到白頭終没利名牽蘆花深處伴鷗眠釣罷高歌酒一
盃醉醒曾笑楚臣來夕陽維䌫碧江隈簔笠每因山雨
戴船忩多為水花開安居流景任相催雨氣兼香泛芰
荷廻舟冒雨懶披蓑夜闌風靜水無波白酒追歡嘗恨
少青山入望豈嫌多人間榮辱儘從他乃浣溪沙也雨
霽雲収望逺山釣竿林下恣清閑蟬噪日斜林影轉溪
岸縁山紅淺畫屏問對酒狂歌時鼓枻更邀同志醉前
灣待月却尋維䌫處歸去烟蘿一逕接柴關乃定風波
也
　　　馮相三願詞
南唐宰相馮延已有樂府一章名長命女云春日宴緑
酒一盃歌一遍再拜陳三願一願郎君千嵗二願妾身
長徤三願如同梁上燕嵗嵗長相見其後有以其詞意
改為雨中花云我有五重深深願第一願且圖乆逺二
願恰如雕梁雙燕嵗嵗得長相見三願薄情相顧戀第
四願永不分散五願奴留収因結果做個人宅院味馮
公之辭典雅豐容雖置在古樂府可以無愧一遭俗子
竄易不惟句意重複而鄙惡甚矣
　　　韓子蒼題御畫鵲扇詩
韓子蒼題御畫鵲扇詩云君王妙畫出神機弱羽爭巢
並語時天上飛來兩鳷鵲一雙飛上萬年枝盖用馮延
延已樂府也曉月墜宿雲披銀燭錦屏幃建章鐘動玉
䋲低宫漏出花遲春態淺來雙燕紅日初長一線嚴粧
催罷囀黄鸝飛上萬年枝乃鶴冲天也
　　續集
　　　歐梅二伎詩
豫章寓荆州除吏部郎中再辭得請守當塗已一年方
到官七日而罷又數日乃去其詩云歐倩腰支栁一渦
大梅催拍小梅歌舞餘細㸃梨花雨奈此當塗風月何
盖歐梅當塗官妓也李之儀云人之幸不幸歐梅偶見
録於豫章遂為不朽之傳與杜詩黄四娘何異然豫章
又有木蘭花令叙云庭堅假守當塗故人庾元鎮窮巷
讀書不出入州縣因作此以勸庾酒云庾郎三九常安
樂便有萬錢無處著徐熈小鴨水邉花明月清風都占
却朱顔老盡心如昨萬事休休休莫莫尊前見在不饒人
歐舞梅歌君更酌自注云歐梅當塗二妓也
　　　東坡戚氏詞
玉龜山東皇靈㜶統羣仙綘闕岧嶤翠房深迥倚霏烟
幽閒志蕭然金城千里鎖嬋娟當時穆滿廵狩翠華曽
到海西邉風露明霽鯨波極目勢浮輿盖方圓正迢迢
麗日𤣥圃清寂瓊草芊綿爭解繡勒香韀鑾輅駐蹕八
馬戲芝田瑶池近書樓隱隱翠鳥翩翩肆華筵間作翠
管鳴弦宛若帝所鈞天穉顔皓齒緑髮方瞳圓極恬淡
高妍盡倒瓊壺酒獻金鼎藥固大椿年縹緲飛瓊妙舞
命雙成奏曲醉留連雲璈韻㵼寒泉浩歌暢飲斜月低
河漢漸漸綺霞天際紅深淺動歸思回首塵寰爛熳遊
玉輦東還杏花風數里響鳴鞭望長安路依稀栁色翠
㸃秦川東坡戚氏詞也東坡元祐末自禮部尚書帥定
州日官妓因宴索公為戚氏公方與坐客論穆天子事
頗訝其虗誕遂資以應之隨聲隨冩歌竟篇就才㸃定
五六字坐中隨聲擊節終席不問它辭亦不容别進一
語且曰足為中山一時盛事耳
　　　瑶臺第一層
武才人以色最後庭教坊辭名瑶臺第一層託意于梅
云西母瑶池初宴罷雲軿下玉霄渚風和扇氷華發秀雪
質孤高漢陂呈練影問是誰獨立江臯便凝望認壺中
珪璧天上瓊瑶清標曾陪勝賞坐忘愁解使塵消况雙
成與乳丹㸃染都付香梢壽粧酥冷郢韵珮舉霧捲雲
消樂逍遥鳯凰臺畔取次憶吹簫
　　　李乆善詞
蜀人李乆善長短句有鶯擲垂楊一㸃黄金溜識者以
為新余舊見王與善蝶戀花辭云粉面與花相間闘星
眸一轉晴波溜殆出於此王名重元祐間人全首云去
嵗花前曾記有半醉嬉遊花下攜纎手粉面與花相間
鬭星眸一轉晴波溜一見新花還感舊涙眼逢春忍更
看花栁春恨厭厭和永晝寂寞黄昏後又燭影揺紅云
烟雨江城望中緑暗花枝少惜春長待醉東風却恨春
歸早縱有幽歡㑹奈如今風情漸老鳯樓何處畫欄愁
倚天涯芳草
　　　頭上宫花顫詞
去年今日從駕遊西苑彩仗壓金波看水戲魚龍曼衍
寳津南殿宴坐近天顔金盃酒君王勸頭上宫花顫六
軍錦繡萬騎穿楊箭日暮翠華歸擁鈞天笙歌一片如
今關外千里未歸人前山雨西樓晩望斷思君眼此陳
濟翁驀山溪詞也舍人張孝祥知潭州因宴客妓有歌
此至金盃酒君王勸頭上宫花顫其首自為之揺動者
數四坐客忍笑指目者甚多而張竟不覺也
　　　作詞以弔楊謝
紹興庚午台之黄巖妓有姓謝與姓楊者情好甚篤為
嫗所制相約夜投諸江好事者有為望海潮以弔之彩
筒角黍蘭撓畫舫佳時競弔沉湘古意未収新愁又起
斷魂流水茫茫堪笑又堪傷有臨臯仙子連璧檀郎暗
約同歸逺烟深處弄滄浪倚樓魂已飛揚共偷揮玉筯
痛飲霞觴烟水無情揉花碎玉空餘怨抑淒涼楊謝舊
遺芳筭世間縱有不恁非常但看芙蕖並蒂他日一雙
雙
　
　能改齋漫録巻十七
欽定四庫全書
　能改齋漫録巻十八
　　　　　　　　　　　　　宋　吳曽　撰
　　神仙鬼怪
　　　士夫僥倖為仙
高尚處士劉臯謂士大夫以嗜欲殺身以財利殺子孫
以政事殺人以學術殺天下後世非神仙中人不能發
此言也而士大夫乃徼倖一日而為仙豈理也哉
　　　吕洞賔唐末人
唐異聞集載沈既濟作枕中記云開元中道者吕翁經
邯鄲道上邸舍中以囊中枕借盧生睡事此之吕翁非
洞賔也盖洞賔嘗自序以為吕渭之孫渭仕徳宗朝今
云開元中則吕翁非洞賔無可疑者而或者又以為開
元想是開成字亦非也開成雖文宗時然洞賔度此時
未可以稱翁按本朝國史稱關中逸人吕洞賔年百餘
嵗而状貎如嬰兒世傳有劍術時至陳摶室若以國史
證之止云百餘歲則非開元人明矣雅言系述有吕洞
賔傳云關右人咸通初舉進士不第值巢賊為梗攜家
隐居終南山學老子法云以此知洞賔乃唐末人
　　　吕洞賔傳神仙之法
吕洞賔嘗自傳岳州有石刻云吾乃京川人唐末累舉
進士不第因逰華山遇鍾離傳授金丹大藥之方復遇
苦竹真人方能驅使鬼神再遇鍾離盡獲希夷之妙㫖
吾得道年五十第一度郭上竈第二度趙仙姑郭性頑
鈍只與追錢延年之法趙性通靈隨吾左右吾惟是風
清月白神仙㑹聚之時常遊兩浙汴京譙都嘗著白襴
角𢃄如人間使者右眼下有一痣筯頭大世言吾賣墨
飛劍取人頭吾聞哂之實有三劍一斷煩惱二斷貪嗔
三斷色慾是吾之劍世有傳吾之神不若傳吾之法傳
吾之法不若傳吾之行何以見為人若反是雖握手接
武終不成道嗟乎觀吕之所著皆自身心始而學者不
能修心正身徒欲為徼倖之事可乎
　　　劉妻死化為異状
滕待制宗諒謫官秋浦時州吏有劉其者妻有美色俄
病死浴装在櫬未及釘盖忽然化為異状皮青髪紅若
世所畫鬼将之類州吏悲而畏之既𦵏即棄家為道士
入九華山不返宗諒後在北方猶寄以詩所謂九華劉
道人是也
　　　陸仙師迎漕使安公
樞宻安公處厚元祐末嘗為江東漕使因遊廬山之太
虗觀未至數里間有道士紫衣皂巾領徒七人迎謁既
而不知所在問左右皆無見至觀謁陸修静仙師遺像
則宛然其人也元符庚辰公再到賦詩曰昔年游歴訪
霓旌多謝仙師數里迎今日重來知有意此身應不為
公卿
　　　園子得道
臧論道郎中知洪州日有老兵為園子能致非時菓菜
臧氏子弟稍異之問之則紿以得於市使他人求之終
不得也察其所為則無棲息獨卧圃中草舍徃徃夜定
有語笑聲及廹而近之則又寂然其後論道從容撫接
盖乆而才略告曰今夜三皷漏㸃中半公能獨步至園
中則老兵當有一言授公茍少差遲則遂成虗矣論道
其夕不寐夜分具袍笏将出其妻苦問之不得已以實
告其妻不測而強制之漏向盡論道亟趨草舍而老兵
已死矣使人舉而瘞之屍如輕泡論道歎恨彌日
　　　石曼卿丁度為芙蓉館生
王子高遇仙人周瑶英與之遊芙蓉城世有其傳予按
歐陽文忠公詩話記石曼卿死後人有恍惚見之者云
我今為仙主芙蓉城騎一素驢去如飛又按太常博士
張師正所纂括異志記慶厯中有朝士將曉赴朝見
美女三十餘人靚装麗服兩兩並行丁度觀文按轡其
後朝士問後行者觀文将宅眷何徃曰非也諸女御迎
芙蓉館主俄聞丁死故東坡詩云芙蓉城中花冥冥誰
其主者石與丁韓子蒼言王荆公嘗詠東坡此詩而集
不載止記其兩句云神仙出没藏杳冥帝遣萬鬼驅六
丁
　　　華陽洞門開
王筌字子真有道之士富鄭公嘗客之於門元豐中神
宗賜號沖熈處士元符三年遊茅山受上清籙先是茅
山中峯石洞忽開按其域乃真誥所謂華陽洞天便門
也自左元放仙去即閉閲千嵗矣至是復開又前期累
日甘露洊降道士劉混康曰以此必有異無何先生至
受籙之夕仙樂聞於空浮之上山中刻石為記其事而
給事中龔深之亦為之詩曰華陽新報便門開應為高
人受籙來試問玉門砂逺近未饒元放是仙才先生留
洞元庵乆之若有所待嘗書壁云身佩上清寳籙心持
大洞真經入靜敷鎮靈座神遊玉闕金京
　　　王迪照鏡見前身棄官學道
熈寜初王迪為洪州左司理參軍一日有道人來磨鏡
因俾迪使自照乃見星冠羽帔縹緲現鏡中迪問其故
曰此汝前身也由汝誤念墮此勉自修證勿淪苦海既
去迪具以告妻妻然之遂棄官與妻隠去郡僚挽留不
可咸作詩以餞行時新建主簿劉純臣有詩雖非警拔
可以紀其實云鬢如抹漆左參軍脱却青衫去隱淪世
上更無羈絆事壺中别有自由身鼎烹玉兎山前藥花
㸔金鼇背上春莫怪少年能决裂藍田夫婦總登真後
歸姑蘇不知所終
　　　周貫尸解
周貫自言膠東人常稱木雁子善屬文游於洪州西山
嗜酒不羈布褐粗全人或贈之則詣酒家取一醉餘皆
散墜不顧西山人見貫徃來者五十餘年而顔如故有
以道術訪之則必報以惡聲使人親近不得也熈寜元
年至豫章石頭市遇故人張生因託宿焉生為具酒食
而卧中夜逆旅之主人聞户外有車馬合雜聲起而視
之無有也唯貫所卧室户正開猶奄奄然喘息就而察
之貫已死矣明日告新建縣尉吳果卿徃按之柔潔如
生扶而轉之腹中汨汨如浪鳴焉縣主簿劉純臣使人
棺殮埋於其地云張生還家其弟迎門曰周公凌晨見
過今徃雙嶺矣衆乃知貫非實死者也貫所著華陽三
篇坐卧不離懷袖人莫得見者死之日純臣取而有之
稱其文險絶而有條理純臣以詩紀之曰八十西山作
酒仙麻鞋亂對布衣穿形骸一脱塵縁盡太極光隂不
計年洪覺範冷齋夜話嘗言其略然亦有不同也
　　　談驅夜瘧夢得鄉書
傅霖張乖崖之宻友也開寳中嘗㑹於都城終日談話
鄰有病瘧者為之不作每有書與傅必先夢之故其詩
有云劇談驅夜瘧幽夢得鄉書叙實事也
　　　仙家亦有靈芝殿
劉禹錫嘉話謂唐延英殿即靈芝殿也謂之小延英余
見雲齋廣録載王平甫熈寜六年冬直宿崇文院夢有
邀至海中宫殿甚盛其中樂作題其宫曰靈芝平甫有
詩紀之畧云萬頃波濤木葉飛笙簫宫殿號靈芝則靈
芝之號不特世間有也余又觀平甫女名茂者石刻云
曾子固舊有夢記以述其事然子固之筆竟無有蓄之
者
　　　虎伏罪媪之子復蘇
仁宗時光禄卿吕璹少為漳州漳浦令為政得人心既
去邑人為立生祠方在邑時民有死於虎者璹哀之於
其死處施一穽立其旁曰害民者速陷此中明日穽有
虎陷焉時又有邑媪之子戲於陳将軍廟盗其所供之
果出門而媪子仆於堦下而死媪哭之甚哀聼者惻然
璹因以文訟於廟引盗宗廟酒食律罪當黥而将軍人
臣宜處以等殺則盗食供果益不當死且惷愚者法所
宜赦不廢公直也既焚而媪子復蘇
　　　曾易占詩䜟
曾子固之祖曾易占南豐人知信州玉山縣坐法失官
閑居十餘年執政憐之諷令至京師行次至洪州樵舍
僧寺題詩屋壁云今朝才是雪泥乾日薄雲移又作寒
家山千里何時到溪上梅花正好看是時慶歴七年六
月二十日也人怪其寫景不侔既而行次睢陽而卒其
孫子固載柩還鄉復過樵舍乃臘中雪日梅芳然此詩
乃蔡君謨詩易占偶書之耳
　　　楚小波詩
東坡記秦少游言寳應民有以嫁娶㑹客者酒半客一
人徑赴水曰有婦人以詩招我詩云長橋直下有蘭舟
破月衝烟任意游金玉滿堂何所用爭如年少去來休
然金讀張君房脞説楚小波事其詩一同但有二首為
異耳别一詩云妾貎君才兩不常君今休更苦思量兒
家自有清溪水飲着方知氣味長
　　　仁宗芝草之瑞
仁宗始誕之夕榻下生芝草一本凡四十二葉故即位
四十二年應此之數也
　　　鋸木有普照之形
左班殿直張攑為父置棺鋸解之而杉木有泗州普照
玉之形眉目衣座皆具隱然如書郭功父為文以紀其
事
　　　蠶吐絲成段
宣和間新喻博侯初為蘄春蔡氏婿登第之嵗婦家簇
蠶不繭縁屋吐絲自然成段長丈餘廣數尺奕奕正黄
厚薄若一如有邉幅然鄉人以為祥賦詩盈軸有一聯
云園客有絲難比甕鮫人無杼自成綃號為絶出洪駒
父亦有一篇云公子青衫得意朝閨門異事喜成謡星
河牛女支機石泉室蛟人暗織綃園客憑虗誇獨繭氷
蠶志怪豈同條細看霞綺驚羣眼詎减霓裳下九霄
　　　氷有綾紋
熈寜八年陳州大霜城内外數里間厚氷上皆有綾紋
隱起如䥴琢髣髴成攀枝孩兒好事者以墨塗而印之
傳視其枝葩婉妙與吳蜀所織爭工云郡守陳襄述古
歌以上聞或曰竒異不許輙進乃止
　　　畢漸趙諗之䜟
状元畢漸有惡之者於登科記碑上刻去水旁未幾趙
諗伏誅方悟畢漸趙諗之䜟
　　　趙少師夢名
趙少師應天府人初名烟夢神人持名簿視其人有金
書趙槩字遂更名叔平以太子少師致仕及殮棺中生
紫芝
　　　擊大皷享厚味
蔡薿文饒與許光凝嘉謨俱為尚書因㑹茶嘉謨歎簿
書之煩曰吾儕外望雖重然日困刀筆反與村縣長官
無異思典外藩擊大皷享厚味豈易得也文饒曰擊大
皷享厚味在公優為薿安得而有之嘉謨歸怪其語謬
未幾嘉謨出知成都文饒落職宫祠
　　　泗州大聖送東坡過海
鄒志全言在嶺外見惠州太守方君謂其家人素奉佛
一旦夢泗州大聖來别云将送蘇子瞻過海遂詰之曰
幾時當去荅曰八日去果如所言故參寥以詩誌之曰
臨淮大士本無私應物長於險處施親䕶舟航渡南海
知公盛徳未全衰
　　　李似權記夢詩
李似權記夢詩云碧玉山頭碧玉泉琤琼聲裏數流年
不知曾與何人到笑想丹題似昔縁其二云石壁蒼苔
露未乾小池射日石團團弄泉漱玉歸何暮風捲横雲
細細㸔
　　　夢人送喜雪詩
東坡元祐末為禮部尚書夢人送喜雪詩云是王仲至
所與覺後唯記一聯仲至因是以成章云曉雪誰驚最
後時土膏方得助甘滋嵗功已覺三元近春事何憂一
覺遲(此一聯乃/得於夢中)不著寒梅容觸冐半留紅杏惜離披神
交彼此無勞辨更為公題述夢詩
　　　迎曙亭
仁宗晩年乆不豫漸復康平御朝忽一日命宫嬪妃主
遊後苑乗小輦東向欲登城堞遥見一小亭榜曰迎曙
仁宗不悦即時回輦翌日上仙而英宗登極
　　　王丞相禱雨
真宗朝黄震知亳州永城縣時大旱王丞相欽若為郡
倅至邑祈雨夜祭祠下王黙禱他日如至台輔四更當
雨黄宻知之私戒皷吏促其更籌遽擊四皷而雲未應
王亦自信之重荘嚴而待及期果雨竟如所望
　　　冦萊公強人飲
冦萊公善飲酒人罕能敵迨罷相判永興官吏賔客之
能飲者不限位貎常令陪飲席時處士魏野僧夢英亦
嘗預坐有倅車困於酒已疾而公尚促之不已其妻乃
叩公庭而訟焉遂免後有一道人上謁自言能劇飲一
引可盡㪷瓶索公以瓶為對公喜如其請既而道人舉
瓶一引而盡公則不能道人強之公笑曰量不可加遂
止道人因謂公曰今後少勸人酒公悟自爾勸酒减矣
道人遂不復見
　　　張相公食料羊
張相公齊賢洛人布衣時嘗春遊嵩嶽廟飲酒醉卧於
巨石夢人驅羣羊於前謂曰張相公食料羊後張每食
數斤方厭世無比者
　　　擲骰黙占
章郇公守洪州嘗因宴客擲骰賭酒乃自黙占如異日
登台輔即成貴采一擲得佛面浮圖遂緘祕其骰至為
相猶在
　　　賜鞍繡文
章郇公初入樞府以所賜鞍繡文疎略命市工别繡之
既就來上視其花乃宰相所用不旋踵遂大拜
　　　秦亭之夢
余左丞靖嘗夢人告已云官至八座列在秦亭常自思
曰然則我不過為天水郡将耳其後靖過江寜泊舟秦
淮亭下得疾而亡
　　　灸丹田之效
豐城李仲武能謙罷丹徒嘗言丹徒令以捕冦徙官令
初尉臨海有冦魁年八十筋力絶人盛寒卧地飲氷了
不為異人皆以妖妄疑之既就捕令訊無他自言年三
十許時有道人告已云凡物經火乃能壽土赴水即潰
焉瓦礫乃至千年木仆地即朽炭之埋沒更堅緻人之
灼灸猶是也用其語嵗灸丹田百炷行之盖四十餘年
其盗坐棄市令宻使人决腹視之有白膜于臍臍若芙
蕖状披之盖數十重豈一嵗一膜耶
　　　江沔能舉重物
仁宗朝江沔建州人以布衣遊塲屋三十年未成名在
京師殊無聊忽一日支彊屢欠伸猶不快偶持重物乃
微快因漸取重物持之滋重滋快嘗過貴侯門外見大
扁石沔試捧之舉甚易又游相國寺與衆書生倚殿柱
觀倡優沔隂抱殿柱柱即與礎相離沔以脚撥一書生
衣尾入柱下從而壓之俄頃書生欲去而不能沔笑曰
相戲耳沔為起柱而脱之於是都下相傳沔有神力或
勸沔應武舉者曰他人壮勇自少得之今君得於中年
盖天所賛必有大功名也沔從之遂中第然官止殿直
　　　易𦵏他人隂地之報
夏侯公素好術數隂陽山水古說無不収迨其薨於洛
中得善地以𦵏時其子龍圖安期已貴顯當開塋域不
自督役委之幹者其地乃古之一侍中𦵏穴也其故槨
碑刻具在幹者以大事廹期遂諱不白而易之取棺碑
於旁近埋之既𦵏未幾龍圖死其婦挈家資數萬改適
其次子又得罪廢
　　　李氏之門女多貴
李叅政昌齡家女多得貴壻叅政范公仲淹樞副鄭公
戩皆自小官布衣選配為連袂及都官公晉卿有二女
其長子大廟齋郎逖與前岳州判官王陶樂道布衣滕
甫元發相善多㑹于許之長葛一旦李死附家人語云
吾未知長者配樂道次者元發我家得二壻足矣然時
二君一雖仕一尚在塲屋皆非常士也而李隂有所知
家人及二君亦樂遂皆連𬒮次舉元發第三人登科而
王尚幕職不日進擢相繼為翰林學士已而遂為兩府
故世多傳李氏之門女多貴焉
　　　官吏無辜與殺人同
梅尚書和勝執禮嘗序送吳仲儀提㸃江西路刑獄云
劉䕫侍郎自負有道術功行一旦上章解組徑入武夷
山栖居遐想日俟仙去俄有神降之曰罪莫大於殺人
䕫抱大罪奈何興妄念於帝所䕫叩頭自列生平修謹
雖物無敢殺而况於人神曰昔提㸃某路刑獄時某縣
入某死罪州如之䕫弗察也其罪實均夔於是悵然悔
咎不可及又聞陳睦嘗提㸃兩浙路刑獄㑹杭民有妾
夏沉香者澣衣井旁其嫡子適墮井妻訟于州必以謂
沉香擠之墮井也三易獄不合睦怒劾掾别委官攝治
之許獄具即以才薦遂逐三掾而殺沉香東坡詩所謂
殺人無騐終不快此恨終身恐難了盖有激云他日睦
還京師乆之無所授聞廟師邢頗從仙人游乃宻叩以
未來事邢終拒弗之荅尋語所親曰如沉香何睦為之
震汗廢食者累日
　　　蔣女得仙
元豐中武陵太守蔣深之幼女忽夢神人燎蒼楮若虬
龍状怵使呑之自是辟榖間誦大洞諸仙經復言上帝
以我補花童繼夢二童挈玉匣與之所占如響上元醮
罷語及死生之際翌日坐蛻先是有二鶴至女子曰此
仙人之良驥也至是復來父母以為不壽清逸居士潘
興嗣言之為作長歌道其略云蔣家女兒始笄齡道與
之貎天與形自從一被虬龍驚胸中落落明珠生衆人
任醉我獨醒恍然忘味聞韶音又夢二童攜玉匣置之
懷袖心轉靈又云玉皇有詔補花童為仗東風齊著力
云云
　　　吕先生字元圭
世所傳吕先生詩黄鶴樓邉吹笛時白蘋紅蓼對江湄
𠂻情欲訴誰能㑹惟有清風明月知此吕先生非洞賔
乃名元圭者也其詩元題於石照亭忩上仍記嵗月云
乙丑七月二十六日當元豐間喻陟為湖北提刑題詩
其後云黄鶴樓邉横笛吹石亭忩上更題詩世人不識
還歸去江水雲山空渺瀰或曰元圭乃先生之别字也
　　　安濟夫人廟
本朝開寳中貞州有漁者釣得一木刻婦人背刻丁氏
二字既歸神事之輙有靈驗立廟江上舟過其下者必
祀而後濟州為保奏封安濟夫人廟在長蘆崇福禪院
之西
　　　中宵牛語
沈遼叡達言嘉祐中其兄文通自越移杭所經諸堰皆
集牛以運舟是時方夏暑監官堰上露宿以俟之夜乆
人靜忽聞以行相呼云今吾軰有何生活或荅曰明日
沈幾兒子過來赴任杭州也又云沈幾早有子知杭州
乎歎息不已使臣者審其聲甚雄重非人聲又深夜野
次更無外人其言氣非俗流因熟察之乃堰上數牛也
張芸叟聞其事而言曰既以行呼豈非沈之親朋者耶
又云因果之説凡禄厚而無功澤于民者死即轉生為
象牛駞馬復以大力償衆生爾然事關幽顯理未可知
假或可知其中宵牛語之事亦可知矣
　　　道民種茴香
林靈素開講于寳籙宫一道民怒目立于前靈素問爾
何能道民曰無所能靈素曰爾無所能何以在此道民
曰先生無所不能何以在此徽宗異之宣問實有何能
道民對曰臣能生養萬物遂下道院取可以佈種者得
茴香一掬命道民種於艮嶽之趾仍遣禁衛監宿于道
院中是夜三鼓失所在翌日視嶽址茴香已成林矣
　　　柴先生獲太乙真君筆
柴文元本綿州彰明縣弓手㳂幹山樊覩一鷹𢃄緑縧
胸絆於林間柴喜其俊異又疑豪子所蓄遂取以歸道
遇少年就索柴即與之少年愧謝傳以符術授丹筆一
枝曰遇人疾厄當書符以救之柴歸縣不喜執役遂竄
迹西蜀遊荆渚每書符以治疾亦時得金以助行槖後
遊太華見陳希夷問子何處得太乙真君筆乎方知所
遇乃太乙洞柴即求披戴住閿鄉縣觀中真宗西祀回
召對賜坐問以無為之要賜茶藥束帛時已百餘嵗善
服氣能長嘯精彩如中年人觀即唐軒遊宫有明皇詩
及所書道徳經二碑真宗作詩賜之改賜祥符觀額邑
人至今呼為柴先生觀
　　　馮季周朱僕射
洪州豐城寳氣亭側居民數夕聞呼朱僕射而不見其
人翌日新䖍州守馮季周殿撰泊舟亭下朱秀溺死時
建業三年八月四日也
　　　證因大師
婁道者漣水人生有竒相右手中指凡七節父母異之
令出家依文殊院即院之隅雙檜間一席當空為棲隠
地強名曰藥師庵其實無屋廬也蓬首祼身不問寒暑
雖積雨雪宛轉泥淖間所藉席非甚敗不輙易隆冬則
卧雪浴氷盛夏或擁毳附火旁有物若虺状動止與俱
逮師示滅亦不復見庵絶人迹蕪穢不治有顔翁者日
來掃除師亦聼焉獨庵旁十步禁不聼治每事已告去
師必指一塼謂曰下有錢可取翁發塼輙得之日易其
處止五十金他日覬其多也兩手掬之其數自若也師
既絶物願見者足纔踵門輙嫚罵疏其隱諱皆探其不
聞於人者發之無不慙退雖不得見耻心且格矣有民
婦贄幣求見師厲聲曰若事姑不謹何見我為不用汝
物也可抱柱著婦意其使之聼命也既及柱則旋柱疾
走若有牽制足不得輙自晨達午不解鄰人祈師師曰
今縱汝去鄰人曰是嘗苦其姑推磨殆坐此乎乆之名
聞京師太宗召見賜以偈焉加禮遣還祥符中章聖復
召館於開寳寺造塔道者院與石頭道者同對上用明
皇飲張果故事賜酒師引飲無難色侍者下咽輙仆師
摩其頂擊以三掌平愈如故上益異焉昭陵為皇子師
撫之曰他日為四十二年太平天子復命宫中同粧服
畢出修敬師閉目端坐閲數十人内至一人遽起曰願
善待此人他日為陛下作得家主乃章獻明肅太后也
既辭歸上賜兩偈并金器等物師復有一目生于掌中
不以示人唯二聖親覧焉淮楚多水患而漣泗尤被其
酷泗鍾淮汴下流二川率衆水而東至泗盖千里而合
復道漣而入於海納潮吐潦漣當其咽師之未滅與滅
之後屢顯功力以禦水災漣人尤徳之議者謂僧伽居
泗以制潦水之衝師居漣以禦潮波之害非偶然也師
法號證因大師
　　　前軰猿蛇之精
偶讀臧榮緒晉書稱郭璞有人見其睡形變鼉云是鼉
精也予乃知前軰張乖崖浴為猿蔡君謨睡為蛇其説
不誣也
　　　節婦
建炎四年五月楊勍叛卒由建安冦延平道出小常村
掠一婦人逼脅欲犯之婦人毅然誓死不受汚遂遇害
横屍道旁賊退人為収瘞之而其屍枕藉處痕迹隱然
不滅每雨則其迹乾晴即濕宛如人影徃來者莫不嗟
異鄉人或削去之隨即復見覆以地土而其迹愈明今
三十年矣與順昌軍員范旺事畧同但范現迹街塼而
此現於土上范死以忠婦死以節小常村去劍浦縣治
二十里
　　　許叔㣲夢
真州人許叔㣲父以能醫稱叔㣲未第時其父夢人以
偈語贈之云藥餌隂功樓陳問許殿上呼盧喝六得五
初不悟其㫖其後叔㣲以張九成牓中第六名遂以太
學恩例陞第五名而上名乃陳祖言下名乃樓材方悟
其事
　　　廣徳王開河為豬形
廣徳軍祠山廣徳王名渤姓張本前漢吳興郡烏程縣
横山人始於本郡長興縣順靈鄉發迹役隂兵導通流
欲抵廣徳縣故東自長興荆溪疏鑿河瀆先時與夫人
李氏宻議為期每餉至鳴鼓三聲而王即自至不令夫
人至開河之所厥後因夫人遺飡於鼓乃為烏啄王以
為鳴皷而餉至洎王詣皷壇乃知為烏所誤逡廵夫人
至鳴其皷王反以為前所誤而不至夫人遂詣興工之
所見王為大豬驅役隂兵開鑿河凟王見夫人變形未
及從此恥之遂不與夫人相見河瀆之功遂息遯於廣
徳縣四五里横山之頂居民思之立廟於山西南隅夫
人李氏亦至縣東二里而化時人亦立其廟由是歴漢
五代以至本朝水旱災沴禱之無不應都人以王故呼
豬而曰烏羊
　　　天齊仁聖帝五子
京東父老相傳東嶽天齊仁聖帝有五子惟第三子後
唐封威權大将軍本朝封炳靈侯哲宗元符二年六月
始詔四子長為祐靈侯次為惠靈侯第四子為靜鍳大
師第五子為宣靈侯南嶽司天昭聖帝每春首必換幞
頭須本郡通判換之一換而正者嵗必大熟否則嵗必
大歉
　　　葉簡善卜筮
國初剡人葉簡善卜筮凡有盗賊皆知其姓名有村人
失牛卜之曰所占失牛已被家邉載上州欲知賊姓一
斤求欲知賊名十干頭乃隣人邱甲爾又有合貯橘子
令占者簡曰圓如珠赤如丹倘能擘破分喫了爭不慙
愧洞庭山又有以巾子令占者簡曰近來好裹束各自
競尖新稱無二三兩因何號一斤又有兩雞子令占者
簡曰此物不難知一雄兼一雌請将打破看方明渾沌
時他皆類此
　　　化金之木
韓待制子蒼言青城山一道士俾小師持鐵湯瓶出觀
買酒以待檀越小師中道奏厠於林下以瓶掛樹端瓶
重木弱為風所揺木葉揩磨所著處皆成金色徐以木
葉再揩未至處則表裏黄赤既煆以火赴市貨之得上
金之價自是識化金之木因走四方未始乏絶年逾六
十不能去寓滑州天慶觀以老病不出幾十年龍鍾為
甚同觀道士平日固以物色疑之其人欲傳其術而未
有可付者隂視觀前一老人以賣米為業不問嵗之荒
歉一斗求息一文意其為行有常或可以傳一日招至
酒肆宻告以欲傳之意老人曰某能是乆矣其人曰未
必然也明日可過我共試之詰旦者者至因扃户而同
觀道士居鄰房者似有所聞穴壁視之見二人破一釡
各以火煆次下藥物少間傾注于地則赤金爛然遞相
把翫稱歎以為世不可謂無人也同觀道士數人駭其
所為推壁而入二人倉皇収拾不及因之喧呶爭奪卒
壓死二人衆道竟因是坐獄盖天地寳貨鬼神所祕而
二人輙私用之宜於不免也
　　　貢士匄夢
大觀間鄉人王耕被貢西上入辟雍丐夢於二相祠是
夕夢在一樓上顧視賦詩曰樓上虗懷待月時冩景應
難不賦詩一天列宿坐中見萬里青山雲外歸明春耕
以上舍二十八名釋褐再任筠州司理以旅櫬歸豈雲
外之應耶
　　　生有時死有地
龔侍郎邵武人布衣時在京師以祖未葬就一道人課
之得詩云烏軍山畔走紛紛余分際上照一墳但請涂
樊二師下兒孫朱紫入朝門暨還家家已葬祖訖地名
余分際近烏軍山乃涂樊二道士為遷穴信乎諺曰生
有時死有地也
　　　燈焰高數尺
嘉祐八年豐城李君儀為袁州軍事推官明年被臺符
權知萍鄉縣事居數月一夕卧室中燈忽引焰高數尺
如是者再三俄而得疾不起
　　　觀音經
熈寜間駕部郎中徐師回記其所親官於河朔夜見司
理院獄屋高處有光駭人明日而赦下州人怪之上尋
光處得文字三十八其辭曰觀世音南無佛與佛有因
與法有縁佛法相因行念觀世音觀世音念念不離心
念佛從心起有張氏子病目念此得瘥
　　　桐板有天下太平字
治平四年三月汀州軍事解桐木為板心有文成四字
曰天下太平州将遣人詣闕獻之
　　　竹杖化龍夢魚獲薦之祥
建昌軍南城悲猿驛東十里曰周壺進士許公岳家其
間皇祐四年公岳被鄉薦覆試在南宫家人未知牓信
夏四月公岳門前溪漲里人龔文遂見溪中有兩青竹
雙合逆流而行文遂怪之㳂岸隨而觀焉竹行不已可
半里許文遂觀之已饜乃投一石擊之兩竹被擊忽化
為龍頭角嶄然駭人文遂驚仆移時始蘇不知龍之所
在周壺之人皆以為公岳必登第然是嵗乃不為有司
所取嘉祐三年公岳再預薦是秋未考試已前公岳夢
至池上顧見池中有七魚而一魚最巨公岳下捕之志
取最巨者然捉搦不得止得大魚中一最小者公岳寤
而歎焉是時間嵗開科場建昌解額止七人公岳名次
第七此最小魚之驗也而陳光道第一明年光道及第
此最巨魚之驗也
　　　五臺山僧知人
元豐中光禄卿危拱辰為進士時遇五臺山僧號稱知
人拱辰以前程問之僧以手帕裏一大錢贈之曰謹守
終有所見拱辰祕而俟之其後登第死於江饒州鑄錢
監
　　　元獻公楊侍郎夢
晏元獻公晚年夢乗白馬渡長橋中渡橋斷白馬奔逸
公墮橋上馬獨登天俄而公夢次年公壻楊侍郎察夢
與公對飲七行而罷楊公起視庭下奏樂人擁從皆紙
人也寤而告其夫人因曰我必棄世未幾果薨
　　　夢至虎頭洲
撫之臨川北郭二十里間有地名曰虎頭洲郡人死不
能葬者必詣其所焚之因颺骸灰於水中治平元年撫
人李權夢親朋張樂送至洲上甚不悦告人曰吾其死
乎俄而權被鄉薦遂登第調䖍州司理乃悟虎頭為䖍
字
　　　伍生遇五通神
嘉祐中臨川人伍十八者以善裁紗㡌入汴京止於卿
相晏元獻宅前為肆以待售一日至保康門遇五少年
趯氣毬伍生素亦習此即從少年趯之少年見伍生頗
妙相與酬酢不已時日西四少年将去曰大哥不歸乎
其一人曰汝先去吾與毬士飲酒耳乃邀伍生上房家
樓飲之盡四角問生本末甚詳飲罷取筆冩帖付生曰
持此於梳行郭家取十千錢與汝作業生受之繫衣𢃄
間少年又曰夜乆矣汝勿歸且隨我至吾家宿可也伍
生從之至一處引生於三室前指一明亮者曰汝卧此
中終夕勿出户雖有溲溺亦於壁隅也又戒曰慎勿窺
此二室将驚汝生唯然心疑其言未曉輙起推二室户
扉閲之一室四壁皆釘婦人嬰兒甚衆一室有囚無數
方拷掠號泣生畏而退復就卧室俄聞宰相入朝傳呼
聲生不復寐待旦而去及天明乃在保康門内西大石
上甚怪駭顧視筆帖仍在遂持詣郭家取錢郭如數與
之生自是謀運稍遂其後家于楚州五少年京師人謂
五通神也
　　　神叱陳超與宰相同牀
王冀公微時薄遊臨川寄食蔡為政門館天寒冀公無
被夜中凍甚竊入僕魁陳超被中睡定超方夢有數人
叱曰宰相睡何得同牀耶即舁致户外超甚驚愕不敢
近冀公乃取他被盖之自此謹待冀公公有所乏超盡
力助之公後貴顯所以存問於超者甚至超子亦舉進
士
　　　夢人頭符状元之端
熈寜二年葉祖洽得國子學解其兄著作佐郎誼知建
昌軍南城縣寄書與祖洽託邑人免解進士𫝊翼持之
翼夜夢人頭在篋中夕夕如此乃徙誼書於别篋則又
夢人頭在其中到京納書於祖洽然後無復此夢明年
祖洽状元及第
　　　黄庠符取驢顙大珠之祥
分寜黄滋嘗行山中遇道士騎白驢顧見滋為下鞍相
語将别以所乗驢與滋戒曰善視之汝自此有貴男子
矣滋受之行數里復追及乃以手捺抉驢顙間得大珠
如拳而去既而滋生子曰庠頴悟異常天聖中應國學
舉第一明年南省復冠羣士時俊聲滿四方未殿試而
屬疾仁宗手自封藥賜之有㫖特展試期一日以俟庠
起然竟淪殂論者以為取珠之祥
　　　虎嘯之祥金石臺文昌堰之䜟
裴煜臨川人少時讀書於金谿縣疎山佛屋嘗夜聞虎
嘯於忩外煜撫几大言曰裴君終不貧賤乎可更三嘯
也言訖虎復三嘯而去慶歴六年煜試禮部第一熈寜
初煜知揚州以老而死郡人黄醇與煜故舊常為衆誦
之曰當煜在疎山間以虎嘯事語人人之不誚煜者鮮
矣自煜慶歴六年為省魁至紹聖四年汪華復為禮部
第一然未有為状元者撫州䜟辭曰金石臺高丞相出
文昌堰合状元生金石臺者江口水中之洲也其後潮
沙積歲而高故晏王相繼大拜文昌堰近年水道稍狹
而未合状元之出計亦不逺矣
　　　盧多遜被謫李徳裕謁之
盧相多遜南行過瓊州入萬安州界宿一山館時雨霽
月色明徹盧徘徊月下乆之就枕忽夢有人扣門曰知
相國到此奉謁耳問何人曰唐宰相李徳裕盧拒之曰
彼此被罪且異代何面相見須臾聞月下長謡聲甚悲
惋其畧曰萬里孤魂歸未得春風腸斷洛陽城覺而惡
之盧竟終於海南
　　　袁天罡知牛産牝牡
袁天罡本蜀郡人隋末於閬州蟠龍山前築宅居之岐
陽李淳風聞其名齎金自逺事以師禮一日二人郊行
見一牛迹袁語淳風曰此雖牛迹能知其牝牡否淳風
曰予安能知袁曰乃牝而有孕者又左目必傷當産一
犢淳風尋問之皆然未幾産一犢淳風曰從學乆矣未
聞此術何也袁曰非術也牛之有孕左重牡也右重牝
也吾視牛迹左足深必産牡也惟食右邉草必左目傷
也淳風歎曰兄之術可及其智不可及也孟子謂大匠
能誨人以規矩不能使人巧以袁之於李孟言益可信
矣
　
　
　
　
　
　
　
　
　
　能改齋漫録巻十八
　　家君年十有五隨伯父入上庠間關險阻復歸隱
　　撫之崇仁耕牧蘿山之陽且十年矣屬以所著被
　　遇上知獲齒仕版久之不得調紹興癸酉始自敕
　　局改右寺奉郎主奉常簿入玉牒所為檢討官未
　　幾以祖母憂去職既免喪而自放於舊隱間謂復
　　曰余自少至壯奔走四方從賢士大夫遊所得多
　　矣因循不省既老且死則無以𫝊也俾復執筆記
　　之凡二千餘條以類相從疏為十八卷號能改齋
　　漫録用藏于家紹興二十七年十月一日男復謹
　　序
　　周煇清波志云呉虎臣曽撫之崇仁人紹興間以
　　著述被遇官主奉常簿檢討玉牒所纂漫録凡二
　　千條其一云康定中王渙為荆王元儼翊善王用
　　度無節渙以書諫方國家有邊患宜助節用王判
　　其後曰愁殺你愁殺你他日申言之又判曰仰翊
　　善依翊善虎臣書之葢示貴驕未卒師敎戯劇批
　　判資時人一笑耳其二云某王㓜子年三十餘不
　　知人事初除官受俸三千緡後增秩只認此數為
　　巳有每食必置人惡少許於食中好畫狗及木為
　　小樓閣有獻二物者必厚酬死之日二物滿屋二
　　説皆著得於劉貢父亦當有所授畫狗小樓閣宗
　　室好尚之僻容有之苐食中所置非病風喪心豈
　　有此理縱原父承誤以書豈不能稍婉其辭虎臣
　　復縱而實之漫録甫鋟木以有不應言者旋被㫖
　　毁板士大夫多先得墨本原父所志則未其詳西泠
　　繡谷居士呉焯自記
　　曽此書援据該博文辭爾雅周弁陽一流然在當
　　時鄭顯文者嘗赴御史臺論其事涉謗訕有旨曽
　　與顯文各降兩官賴臣僚繳奏孝宗眀聖顯文黜
　　逐其子亦編管汀州後京仲逺受其書始獲版行
　　著書之難如此康熙二十二年癸亥冬日偶從竹
　　垞太史借此本因題濟南王士禎阮亭
　　此書中所載詩筆間有為本集拾遺如南豐懷友
　　之類差可喜其人凡士議論無足採者原本出焦
　　弱侯家誤謬最甚學徒程生雲上俾其兩弟𫝊録
　　見貽識其厚意康熙辛卯秋日裝就香案小吏何
　　焯書
　　聞之毛丈斧季此書從秘閣抄出者本缺首尾二
　　卷焦弱侯家所傳本遂以第二卷分作兩卷第十
　　七卷分作兩卷其實非完書倦圃與竹垞皆不知
　　也其家有舊抄許借閱幸聞所未聞炳燭記之壬
　　辰正月二十二日焯書
　　所著雖小書安有開卷却辨論樓羅二字一道破
　　即顯然可知為有闕軼不特失却序引也明晨焯
　　又書
　　趙景和雲麓漫抄言曽於秦益公當國時上所業
　　得官紹興癸酉自勅局改右丞奉郎主奉常簿為
　　玉牒檢討官秦薨不敢出其第十九自稱不樂京
　　局且不能委曲時好恐以罪去以此惑後人據此
　　則其人乃咸陽之下客耳既云有第十九卷則即
　　十八卷皆有亦非完書也二月焯又書
