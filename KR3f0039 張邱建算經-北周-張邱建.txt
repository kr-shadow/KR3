#+TITLE: 張邱建算經-北周-張邱建
#+DATE: 2018-05-12 10:17:58
#+SOURCE: github.com/kanripo/KR3f0039 master 7a4b7a5d                
欽定四庫全書　　　　　子部六
　張邱建算經　　　　　　天文算法類二(算書之/屬)
　　提要
　　　　(臣/)等謹案張邱建算經三卷原本不題撰人
　　　　時代今據邱建自序署曰清河而序中引及
　　　　夏侯陽孫子之術則當為隋初人也隋志載
　　　　此書二卷唐志一卷甄鸞注而别有李淳風
　　　　注張邱建算經三卷鄭樵通志藝文畧張邱
　　　　建算經二卷又三卷李淳風注宋藝文志中
　　　　興書目俱作三卷此本乃毛晉汲古閣影抄
　　　　宋槧云得之太倉王氏首題漢中郡守前司
　　　　𨽻甄鸞注經朝議大夫行太史令上輕車都
　　　　尉李淳風等奉勅注釋算學博士劉孝孫撰
　　　　細草盖猶北宋時秘書監趙彦若等校定刋
　　　　行之本其中稱術曰者乃鸞所注草曰者孝
　　　　孫所増其細字夾注稱臣淳風等謹案者不
　　　　過數十處盖有疑則釋非節節為之注也其
　　　　書體例皆設為問答以㕘校而申明之凡一
　　　　百條簡奥古質頗類九章與近術不同而條
　　　　理精宻實能深究古人之意故唐代頒之算
　　　　學以為顓業今詳加校勘其上卷起自乘除
　　　　之數至第十二問為勾股測望十三問為勾
　　　　股和較十四問為重勾股顛倒測望十五問
　　　　為卧勾股左右進退測望此四問皆籍圖以
　　　　明舊本所無今特依義補入自十六問以下
　　　　皆取差分和較均輸㕘雜為目間附以方圓
　　　　冪積至中卷之六問乃入商功後復及貴賤
　　　　差分倍半衰方田諸分術惟弧矢一問原本
　　　　不完未可以他術増補姑仍其缺下卷首問
　　　　失題又細草下亦脱二十餘字以有後文可
　　　　據謹為補足其鹿垣倉三條亦各為之圖系
　　　　諸原問之左俾學者得以考見其端委焉乾
　　　　隆四十六年四月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　總　校　官　(臣/)陸　費　墀
張邱建算經序
夫學算者不患乗除之為難而患通分之為難是以序
列諸分之本元宣明約通之要法上實有餘為分子下
法從而為分母可約者約以命之不可約者因以名之
凡約法髙者下之耦者半之竒者商之副置其子及其
母以少減多求等數而用之乃若其通分之法先以其
母乗其全然後内子母不同者母乗子母亦相乗為一
母諸子共之約之通分而母入者出之則定其夏侯陽
之方倉孫子之蕩杯此等之術皆未得其妙故更造新
術推盡其理附之於此余為後生好學有無由以至者
故舉其大㮣而為之法不復煩重庶其易曉云耳清河
張邱建謹序
　
　
　
　張邱建算經原序
欽定四庫全書
　張邱建算經卷上　　　周　甄　鸞　注經
　　　　　　　　　　　唐　李淳風　注釋
　　　　　　　　　　　　　劉孝孫　撰細草
以九乗二十一五分之三　　問得幾何
　　　　答曰一百九十四五分之二
　　草曰置二十一以分母五乗之内子三得一百八
　　然以九乗之得九百七十二却以分母五而一得
　　合所問
以二十一七分之三乗三十七九分之五　問得㡬何
　　　　答曰八百四二十一分之十六
　　草曰置二十一以分母七乗之内子三得一百五
　　十又置三十七以分母九乗之内子五得三百三
　　十八二位相乗得五萬七百為實以二分母七九
　　相乗得六十三而一得八百四餘六十三分之四
　　十八各以三約之得二十一分之一十六合前問
以三十七三分之二乗四十九五分之三七分之四
問得㡬何
　　　　答曰一千八百八十九一百五分之八十三
　　草曰置三十七以分母三乗之内子二得一百一
　　十三又置四十九於下别置五分於下右之三在
　　左又於五分之下别置七分三分之下置四維乗
　　之以右上五乗下左四得二十以右下七乗左上
　　三得二十一併之得四十一以分母相乗得三十
　　五以三十五除四十一得一餘六以一加上四十
　　九得五十又以分母三十五乗之内子六得一千
　　七百五十六以乗上位一百一十三得一十九萬
　　八千四百二十八為實又以分母三母相乗得一
　　百五為法除實得一千八百八十九餘一百五分
　　之八十三合所問
　　(臣淳風等謹按以前三條雖有設問而無成術可/慿宜云分母乗全内子令相乗為實分母相乗為)
　　(法若兩有分母各乗其全内子令相/乗為實分母為法實如法而得一)
以十二除二百五十六九分之八　問得㡬何
　　　　答曰二十一二十七分之十一
　　草曰置二百五十六以分母九乗之内子八得二
　　千三百一十二為實又置除數十二以九乗之得
　　一百八為法除實得二十一法與餘俱半之得二
　　十七分之十一合所問
以二十七五分之三除一千七百六十八七分之四
問得㡬何
　　　　答曰六十四四百八十三分之三十八
　　草曰置一千七百六十八以分母七乗之内子四
　　得一萬二千三百八十又以除分母五乗之得六
　　萬一千九百為實又置除數二十七以分母五乗
　　之内子三得一百三十八又以分母七乗之得九
　　百六十六為法除之得六十四法與餘各折半得
　　四百八十三分之三十八得合所問
以五十八二分之一除六千五百八十七三分之二四
分之三　問得㡬何
　　　　答曰一百一十二七百二分之四百三十七
　　草曰置六千五百八十七於上又别置三分於下
　　右之二於左又置四分於三下之三於左維乗之
　　分母得十二子得一十七以分母除子得一餘五
　　加一上位得六千五百八十八以分母十二乗之
　　内子五得七萬九千六十一又以除數分母二因
　　之得一十五萬八千一百二十二又置除數五十
　　八於下以二因之内子一得一百一十七又以乗
　　數分母十二乗之得一千四百四為法以除實得
　　一百一十二法與餘俱半之得七百二分之四百
　　三十七
　　(臣淳風等謹按此術以前三條亦有問而無術宜/云置所有之數通分内子為實置所除之數以三)
　　(分乗之為法實如法得一若法實/俱有分及重有分者同而通之)
今有官獵得鹿賜圍兵初圍三人中賜鹿五頭次圍五
人中賜鹿七頭次圍七人中賜鹿九頭併三圍賜鹿一
十五萬二千三百三十三頭少半頭　問圍兵㡬何
　　　　答曰三萬五千人
　　術曰以三賜人數互乗三賜鹿數併以為法三賜
　　人數相乗併賜鹿數為實實如法而得一
　　草曰置三人於右上五鹿於左上五人於右中七
　　鹿於左中七人於右下九鹿於左下以右中乗左
　　上五得二十五又以右下七乗左上二十五得一
　　百七十五又以右上三乗左中七得二十一又以
　　右下七乗左中二十一得一百四十七又以右上
　　三乗左下九得二十七又以右中五乗左下二十
　　七得一百三十五将左三位併之得四百五十七
　　為法以右三位相乗得一百五别置一十五萬二
　　千三百三十三頭少半頭位於上先以三乗之内
　　子一得四十五萬七千以一百五乗之得四千七
　　百九十八萬五千置除法四百五十七以三因之
　　得一千三百七十一為法除之得三萬五千人合
　　問
今有獵圍周四百五十二里一百八十步布圍兵十步
一人今欲縮令通身得地四尺　問圍内縮㡬何
　　　　答曰三十里五十二步
　　術曰置圍里步數一退以四因之為尺以步法除
　　之即得縮數
　　草曰置四百五十二里以里法三百步乗之内子
　　一百八十得一十三萬五千七百八十步退一等
　　得一萬三千五百七十八尺四因之得五萬四千
　　三百一十二尺以六尺除之為步得九千五十二
　　步以里法三百除之得三十里五十二步合問
今有圍兵二萬三千四百人以布圍周各相去五步今
圍内縮除一十九里一百五十步而止　問兵相去㡬
何
　　　　答曰四步四分步之三
　　術曰置人數以五乗之又以十九里一百五十步
　　減之餘以人數除之不盡平約之
　　草曰置圍兵二萬三千四百人以五乗之得一十
　　一萬七千步置一十九里以三百通之内子一百
　　五十步得五千八百五十步以減上位得一十一
　　萬一千一百五十步以圍兵二萬三千四百除之
　　得四步餘以圍兵數再折除餘得三除法得四
今有封山周棧三百二十五里甲乙丙三人同遶周棧
行甲日行一百五十里乙日行一百二十里丙日行九
十里　問周行㡬何日㑹
　　　　答曰十日六分日之五
　　術曰置甲乙丙行里數求等數為法以周棧里數
　　為實實如法而得一
　　草曰置甲乙丙行里數甲行一百五十乙行一百
　　二十丙行九十各求等數得三十為法除周棧數
　　得十日法餘二十五各以五除之法得六餘得五
　　各以三十約之甲乙丙行數乃甲得五周乙得四
　　周丙得三周合前問
今有内營周七百二十步中營周九百六十步外營周
一千二百步甲乙丙三人值夜甲行内營乙行中營丙
行外營俱發南門甲行九乙行七丙行五　問各行㡬
何周俱到南門
　　　　答曰
　　　　甲行十二周
　　　　乙行七周
　　　　丙行四周
　　術曰以内中外周步數互乗甲乙丙行率求等數
　　約之各得行周
　　草曰置内營七百二十步於左上中營九百六十
　　步於中外營一千二百步於下又各以二百四十
　　約之内營得三中營得四外營得五别置甲行九
　　於右上乙行七於右中丙行五於右下以求整數
　　以右位再倍上得三十六中得二十八下得二十
　　以左上三除右上三十六得十二周以左中四除
　　右中二十八得七周以左下五除右下二十得四
　　周是甲乙丙行數合前問
　　　案此下今有津今有葮今有木今有城四問俱
　　　各有形式髙下進退俯仰線法視法毫不可紊
　　　非依問繪圖無以闡其立意之妙將轉疑其字
　　　句舛訛謹凖測量法義為補四圖各冠原問之
　　　右庶圖問㕘觀不至失其本義云
今有津不知其廣東岸髙一丈坐岸東去岸五十步遥
望岸上及津西畔適與人目㕘合人目去地二尺四寸
　問津廣㡬何
　　　　答曰二百八步三分步之一
　　術曰以岸髙乗人去岸為實以人目去地為法實
　　如法而一
　　草曰置岸髙一丈又别置五十步於上以六乗之
　　得三百尺又以十尺乗之得三千尺為實以人眼
　　去地二尺四寸為法除三千尺得一千二百五十
　　尺又以六尺為步除之得二百八步法六餘二各
　　折半得三分之一合前問
今有葮生於池中出水三尺去岸一丈引葮趨岸不及
一尺　問葮長及水深各㡬何
　　　　答曰
　　　　葮長一丈五尺
　　　　水深一丈二尺
　　術曰置葮去岸尺數以不及尺數減之餘自相乗
　　以出水尺數而一所得加出水而半之得葮長減
　　出水尺數即得水深
　　草曰置去岸一丈減不及一尺餘有九尺自乗之
　　得八十一尺以出水三尺除之得二丈七尺加出
　　水三尺共得三丈半之得葮長一丈五尺減出水
　　三尺餘水深一丈二尺合問
　
　
　
　
　
　
　
　
今有木不知逺近髙下立一表髙七尺人去表九步立
望表頭適與木端邪平人目去地七尺二寸又去表三十
步薄地遥望表頭亦與木端邪平　問木去表及髙㡬
何
　　　　答曰
　　　　去表三百一十五步
　　　　木髙八丈五寸
　　術曰以表髙乗人立去表為實以表髙減人目去
　　地為法而一得木去表以表髙乗木去表為實以
　　人目薄地去表為法實如法而一所得加表髙即
　　木髙
　　草曰置表髙七尺以去表九步乗之得六十三為
　　實以表髙七尺減人目去地七尺二寸餘有二寸
　　為法除實得去表三百一十五步又以表髙七尺
　　乗去表三百一十五步得二千二百五以去表三
　　十步除之得七丈三尺五寸如入表髙七尺得木
　　髙八丈五寸合問
今有城不知大小去人逺近於城西北隅而立四表相
去各六丈令左兩表與城西北隅南北望參相直從右
後表望城西北隅入右前表一尺二寸又望西南隅亦
入右前表四寸又望東北隅亦入左後表二丈四尺
問城去左後表及大小各㡬何
　　　　答曰城去左後表一里二百步
　　　　東西四里四十步
　　　　南北三里一百步
　　術曰置表相去自乗以望城西北隅入數而一得
　　城去表又以望城西南隅入數而一所得減城去
　　表餘為城之南北以望城東北隅入左後表數減
　　城去表餘以乗表相去又以入左後表數而一即
　　得城之東西
　　草曰置表相去六丈自乗之得三千六百尺以西
　　北隅入表一尺二寸除之得三千尺以六尺除之
　　得五百步又以里法三百步除之得一里餘二百
　　步為城去表步數又别置三千六百尺以望城西
　　南隅入表四寸除之得九千尺以減城去表三千
　　尺餘有六千尺以六除之得一千步里法而一得
　　三里餘有一百步為城南北步數又置望城東北
　　隅入左後表二丈四尺以減城去表三千尺餘有
　　二千九百七十六尺以表相去六丈乗之得一十
　　七萬八千五百六十尺以入左後表二丈四尺除
　　之得七千四百四十尺以六尺除之得一千二百
　　四十步里法而一得四里餘四十步為城東西步
　　合問
今有甲日行疾於乙日行二十五里而甲發洛陽七日
至鄴乙發鄴九日至洛陽　問鄴洛陽相去㡬何
　　　　答曰七百八十七里半
　　術曰以甲乙所至日數相乗又以甲日行疾里數
　　乗之為實以甲至日減乙至日數餘為法實如法
　　而一
　　草曰置甲乙所至七日九日相乗得六十三又以
　　甲疾行二十五里乗之得一千五百七十五為實
　　以甲至七日減乙至九日餘有二日為法除實得
　　七百八十七里半合問
今有官出庫金五十九斤一兩賜王九人公十二人侯
十五人子十八人男二十一人王得金各多公五兩公
得金各多侯四兩侯得金各多子三兩子得金各多男
二兩　問王公侯子男各得金㡬何
　　　　答曰
　　　　王一斤六兩
　　　　公一斤一兩
　　　　侯十三兩
　　　　子十兩
　　　　男八兩
　　術曰置王公侯子男數王位十四之公位九之侯
　　位五之子位二之併之以減出金兩數餘以凡人
　　數而一所得各以本差之數加之得王公侯子男
　　各所得金之數不加即男之得金
　　草曰置王九人公十二人侯十五人子十八人以
　　王位十四之得一百二十六公位九之得一百八
　　侯位五之得七十五子位二之併之得三百四十
　　五以減出金五十九斤一兩餘六百為實倂五等
　　人數得七十五為法除實得八兩乃加十四兩為
　　王加九得十七兩為公加五得十三兩為侯加二
　　得十兩為子男不加如數加滿斤法而一不滿者
　　命為兩合問
今有十等人大官甲等十人官賜金依等次差降之上
三人先入得金四斤持出下四人後入得金三斤持出
中央三人未到者亦依等次更給　問各得金㡬何及
未到三人復應得金㡬何
　　　　答曰
　　　　甲一斤七十八分斤之三十三
　　　　乙一斤七十八分斤之二十六
　　　　丙一斤七十八分斤之十九
　　　　丁一斤七十八分斤之十二
　　　　戊一斤七十八分斤之五
　　　　己七十八分斤之七十六
　　　　庚七十八分斤之六十九
　　　　辛七十八分斤之六十二
　　　　壬七十八分斤之五十五
　　　　癸七十八分斤之四十八
　　　　未到三人共得三斤七十八分斤之十五
　　術曰以先入人數分所持金數為上率以後入人
　　數分所持金數為下率二率相減餘為差實併先
　　後入人數而半之以減凡人數餘為差法實如法
　　而一得差數倂一二三以差數乗之以減後入人
　　所持金數餘以後入人數而一又置十人減一餘
　　乗差數併之即第一人所得金數以次每減差數
　　各得之矣并中央未到三人得應持金數
　　草曰先置入人數於左上置得金數於右上又置
　　後入人數於左下置後得金數於右下以後入人
　　數乗先得金數得十六以先入人數乗後得金數
　　得九以九直減十六得七為差實又併先後入人
　　數七半之得三半以減十人數餘六半又以先後
　　人數率分母三與分母四相乗得十二以乗六半
　　得七十八為差法(七十八是/一斤也)置後入所得金數三
　　以乗差法得二百三十四又置一二三得差以七
　　因之得四十二直減二百三十四餘有一百九十
　　二以後入四人數除之人得四十八乃是癸得之
　　數累加差七乃合前問
今有圓材徑頭二尺一寸欲以為方問各㡬何
　　　　答曰一尺五寸(淳風等謹按開方除之為一尺/四寸二十五分寸之二十一)
　　術曰置徑尺寸數以五乗之為實以七為法實如
　　法而一
　　草曰置二尺一寸以五乗之得一百五寸以七除
　　之得一尺五寸合前問
今有泥方一尺欲為彈丸令徑一寸　問得㡬何
　　　　答曰一千七百七十七枚九分枚之七
　　術曰置泥方寸數再自乗以十六乗之為實以九
　　為法實如法得一
　　草曰置一尺為十寸再自乗得一千以十六乗之
　　得一萬六千為實以九為法除實得一千七百七
　　十七枚九分之七合前問(臣淳風等謹按密率為丸/一千九百九枚十一分枚)
　　(之/一)依密率術曰令泥方寸再自乗以二十一乗之
　　為實以十一為法實如法而一即得又依密率草
　　曰置泥方十寸再自乗得一千寸以二十一乗之
　　得二十一萬為實以十一為法除之得一千九百
　　九枚十一分枚之一合問
今有客不知其數兩人共盤少兩盤三人共盤長三盤
　問客及盤㡬何
　　　　答曰
　　　　客三十人
　　　　十三盤
　　術曰以二乗少盤三乗長盤倂之為盤數倍之又
　　以二乗少盤數增之得人數
　　草曰置二人於右上少兩盤於右下置三人於左
　　上置剰三盤於左下各以人乗盤右下得四左下
　　得九併之得一十三盤數别置少盤二以剰盤三
　　乗之得六更併少剰盤乗之得三十人合前問
今有女善織日益功疾初日織五尺今一月日織九疋
三丈　問日益㡬何
　　　　答曰五寸二十九分寸之十五
　　術曰置今織尺數以一月日而一所得倍之又倍
　　初日尺數減之餘為實以一月日數初一日減之
　　餘為法實如法得一
　　草曰置九疋以疋法乗之内三丈得三百九十尺
　　以一月三十日除之毎日得一丈三尺倍之得二
　　丈六尺又倍初日尺數得一丈減之餘一丈六尺
　　為實又置一月三十日減一日得二十九日為法
　　除之得五寸二十九分寸之十五合前問
今有女子不善織日減功遲初日織五尺末日織一尺
今三十日織訖　問織㡬何
　　　　答曰二疋一丈
　　術曰併初末日織尺數半之餘以乗織訖日數即
　　得
　　草曰置初日五尺訖日一尺併之得六半之得三
　　以三十日乗之得九十尺合前問
今有絹一疋買紫草三十斤染絹二丈五尺今有絹七
疋欲減買紫草還自染餘絹　問減絹買紫草各㡬何
　　　　答曰
　　　　減絹四疋一丈二尺十三分尺之四
　　　　買草一百二十九斤三兩一十三分兩之九
　　術曰置今有絹疋數以本絹一疋尺數乗之為減
　　絹實以紫草三十斤乗之為買紫草實以本絹尺
　　數併染尺為法實如法得一其一術盈不足術為
　　之亦得
　　草曰置絹七疋以疋法乗之得二百八十尺又以
　　買草絹一疋四十尺乗之得一萬一千二百尺為
　　減絹實以本絹尺數六十五尺為法除實得一百
　　七十二尺法與餘皆倍之得一十三分尺之四又
　　置二百八十尺以紫草三十斤乗之得八千四百
　　斤為買草實亦以六十五尺為法除之得一百二
　　十九斤餘不盡者十六乗之得二百四十又以法
　　除之得三兩餘與法皆倍之得一十三分兩之九
　　合前問
今有生絲一斤練之折五兩練絲一斤染之出三兩今
有生絲五十六斤八兩七分兩之四　問染得㡬何
　　　　答曰四十六斤二兩四百四十八分兩之二
　　　　百二十三
　　術曰置一斤兩數以折兩數減之餘乗今有絲斤
　　兩之數又以出兩數併一斤兩數乗之為實一斤
　　兩數自乗為法實如法得一兩數
　　草曰置五十六斤以兩法十六乗之内子八兩得
　　九百四兩又以分母七乗之内子四得六千三百
　　三十二兩為實又以練率十一染率十九相乗得
　　二百九以乗其實得一百三十二萬三千三百八
　　十八為積以十六相乗得二百五十六又以分母
　　七乗之得一千七百九十二為法除積得七百三
　　十八兩餘與法皆再折得四十八分兩之二百二
　　十三若求練絲折法置積兩以十六乗以十一除
　　得絲數
今有鐵十斤一經入爐得七斤今有鐵三經入爐得七
十九斤一十一兩　問未入爐本鐵㡬何
　　　　答曰二百三十二斤五兩四銖三百四十三
　　　　分銖之二百八十四
　　術曰置鐵三經入爐得斤兩數以十斤再自乗乃
　　乗上為實以七斤再自乗為法實如法而得一
　　草曰置三經入爐得七十九斤以十六乗之内一
　　十一兩得一千二百七十五兩以十斤再自乗得
　　一千以乗之得一百二十七萬五千為實以七斤
　　再自乗七兩得三百四十三為法以除實得三千
　　七百一十七兩餘六十九以二十四乗之得一千
　　六百五十六又以法除之得四銖三百四十三分
　　銖之二百八十四又以十六除所得兩數得二百
　　三十二斤五兩併前銖零合前問
今有絲一斤八兩直絹一疋今持絲一斤禆錢五十得
絹三丈今有錢一千　問得絹㡬何
　　　　答曰一疋二丈六尺六寸大半寸
　　術曰置絲一斤兩數以一疋尺數乗之以絲一斤
　　八兩數而一所得以減得絹尺數餘以一千錢乗
　　之為實以五千錢為法實如法得一
　　草曰置絲一十六兩以四十尺乗之得六百四十
　　以一斤八兩通為二十四兩為法除之得二丈六
　　尺六寸大半寸為絲所得之絹以減三丈餘三尺
　　三寸少半寸為錢之所直以三尺三寸三因之内
　　子一得十尺以乗一千錢得一萬尺又以禆錢五
　　十以三因之得一百五十為法除實得六丈六尺
　　六寸大半寸合前問
今有甲貸乙絹三疋約限至不還疋日息三尺今過限
七日取絹二疋償錢三百　問一疋直錢㡬何
　　　　答曰七百五錢十七分錢之十五
　　術曰以過限日息尺數減取絹疋尺數餘為法以
　　償錢乗一疋尺數為實實如法而一
　　草曰置七日三疋絹日息三尺共九尺以乗七日
　　得六十三尺以減八十尺餘一十七尺為法又置
　　償錢三百以四十尺乗之得一萬二千錢以一十
　　七為法除之得七百五文餘十七分錢之十五合
　　前問
今有金方七銀方九秤之適相當交易其一金輕七兩
　問金銀各重㡬何
　　　　答曰金方重十五兩十八銖
　　　　銀方重十二兩六銖
　　術曰金銀方數相乗各以半輕數乗之為實以超
　　方數乗金銀方數各自為法實如法而一
　　草曰置金方七銀方九相乗得六十三以半輕數
　　三兩半乗得二百二十兩半又以金銀超方數二
　　以乗金方數得一十四為法除實得一十五兩餘
　　不盡者以二十四乗之得二百五十二銖再以前
　　法除之得一十八銖若求銀方又置前二百二十
　　兩半以銀方九二因得一十八為法除之得一十
　　二兩餘二十四乗之得一百八以法除之得六銖
　　為銀方合前問
今有器容九㪷中有米不知其數滿中粟舂之得米五
㪷八升　問滿粟㡬何
　　　　答曰八㪷
　　術曰置器容九㪷以米數減之餘以五之二而一
　　得滿粟斗數
　　草曰置九㪷以米五㪷八升減之得三㪷二升以
　　粟數五因之得一石六㪷以糠率二㪷除之得八
　　㪷為粟合前問
今有七百人造浮橋九日成今增五百人　問日㡬何
　　　　答曰五日四分日之一
　　術曰置本人數以日數乗之為實以本人數今増
　　人數併之為法實如法而一
　　草曰置七百人以九百因之得六千三百又以増
　　五百人加七百人得一千二百人為法除之得五
　　日餘四分日之一合前問
今有與人錢初一人與三錢次一人與四錢次一人與
五錢以次與之轉多一錢與訖還歛聚與均分之人得
一百錢　問人㡬何
　　　　答曰一百九十五人
　　術曰置人得錢數以減初人錢數餘倍之以轉多
　　錢數加之得人數
　　草曰置人得錢一百減初人錢三文得九十七倍
　　之加初人得一百九十五合前問
　
　
　
　
　
　
　
　
　張邱建算經卷上
欽定四庫全書
　張邱建算經卷中　　　周　甄　鸞　注經
　　　　　　　　　　　唐　李淳風　注釋
　　　　　　　　　　　　　劉孝孫　撰細草
今有戸出銀一斤八兩一十二銖今以家有貧富不等
令戸别作差品通融出之最下戸出銀八兩以次戸差
各多三兩　問戸㡬何
　　　　答曰一十二戸
　　術曰置一戸出銀斤兩銖數以最下戸出銀兩銖
　　數減之餘倍之以差多兩銖數加之為實以差兩
　　銖數為法實如法而一
　　草曰置二十四兩以二十四乗之内一十二銖得
　　五百八十八銖減最下戸八兩數一百九十二銖
　　餘三百九十六倍之得七百九十二又加差多三
　　兩數七十二銖共得八百六十四為實以差多兩
　　數七十二為法除實得一十二戸合前問
今有人盗馬乗去已行三十七里馬主乃覺追之一百
四十五里不及二十三里而還今不還追之　問㡬何
里及之
　　　　答曰二百三十八里一十四分里之三
　　術曰置不及里數以馬主追里數乗之為實以不
　　及里數減已行里數餘為法實如法而一
　　草曰置馬不及里數二十三里以馬主追去一百
　　四十五里乗之得三千三百三十五為實以不及
　　二十三里減已行三十七里餘一十四為法除實
　　得二百三十八里一十四分里之三合前問
今有馬行轉遲次日減半疾七日行七百里　問日行
㡬何
　　　　答曰
　　　　初日行三百五十二里一百二十七分里之
　　　　　九十六
　　　　次日行一百七十六里一百二十七分里之
　　　　　四十八
　　　　次日行八十八里一百二十七分里之二十
　　　　　四
　　　　次日行四十四里一百二十七分里之一十
　　　　　二
　　　　次日行二十二里一百二十七分里之六
　　　　次日行一十一里一百二十七分里之三
　　　　次日行五里一百二十七分里之六十五
　　術曰置六十四三十二一十六八四二一為差副
　　併為法以行里數乗未併者各自為實實如法而
　　一
　　草曰置七日為七位以次倍之得一二四八十六
　　三十二六十四為差以副併之得一百二十七為
　　法以七日行七百里乗未併者初日得四百四十
　　八里次得二百二十四里次得一百一十二里次
　　得五十六里次得二十八里次得十四里次得七
　　里各自為實實如法而一各合問
今有駑馬日初發家良馬日以七分之一發家日乃五
分之二行四十五里及駑馬　問良駑馬一日不止各
行㡬何
　　　　答曰
　　　　良馬日行一百七十五里
　　　　駑馬日行一百一十二里一百五十步
　　術曰置五分之二七分之一相減餘為良馬行率
　　増七分日之一為駑馬行率各以為法以及里數
　　乗二母為實實如法而一
　　草曰置七分於右上一於左上五分於右下二於
　　左下以右上乗左下得十四以右下乗左上得五
　　減十四得九為良馬率法以五加九得十四為駑
　　馬率法以七分五分相乗得三十五以乗追及四
　　十五里得一千五百七十五里為實以良馬九法
　　除之得一百七十五里為良馬行又以十四除實
　　得一百一十二里餘七里以里法三百通之得二
　　千一百步再以十四除之得一百五十步合前問
今有遲行者五十步疾行者七十歩遲行者以先發疾
行者以後發行八十七里一百五十步乃及之　問遲
行者先發行㡬何里
　　　　答曰二十五里
　　術曰以遲行步數減疾行步數餘以乗及步數為
　　實以疾行步數為法實如法而一
　　草曰置疾行七十步以遲行五十步減之餘二十
　　步以乗及八十七里半得一千七百五十里以疾
　　行七十步為法除實得二十五里合前問
今有甲日行七十里乙日行九十里甲日以五分之一
乃發乙日以三分之二乃發　問乙行㡬何里及甲
　　　　答曰一百四十七里
　　術曰以五分日之一減三分日之二餘以甲日行
　　里數乗之又以乙日行里數乗之為實以甲乙行
　　里數相減餘以乗二分母為法實如法而一
　　草曰置五分於右上置之一於左上又置三分於
　　右下之二於左下以右上五乗左下二得一十以
　　右下三乗左上一得三以減十餘七以甲行七十
　　里乗之得四百九十又以乙行九十里乗之得四
　　萬四千一百以甲行里數減乙行里數餘二十里
　　以二分母乗之得三百以除實得一百四十七里
　　乃合前問
今有築城上廣一丈下廣三丈髙四丈今已築髙一丈
五尺　問已築上廣㡬何
　　　　答曰二丈二尺五寸
　　術曰置城下廣以上廣減之又置城髙以減築髙
　　餘相乗以城髙而一所得加城上廣即得
　　草曰置城下廣三十尺以上廣減之餘二十尺别
　　以城髙四十尺以築髙一丈五尺減之得二丈五
　　尺以乗二十尺得五百尺以城髙四十尺為法除
　　之得一丈二尺五寸所得加城上廣一丈得二丈
　　二尺五寸合前問
今有築牆上廣二尺下廣六尺髙二丈今已築上廣三
尺六寸　問已築髙㡬何
　　　　答曰一丈二尺
　　術曰置已築上廣及下廣各減牆上廣以築上廣
　　減餘以減下廣減餘餘乗牆髙為實以牆上廣減
　　下廣餘為法實如法而一
　　草曰置牆下廣六尺以築髙上廣三尺六寸減之
　　餘二尺四寸以牆髙二十尺乗之得四十八尺又
　　以牆上廣二尺減下廣六尺餘四尺為法除之得
　　一丈二尺合前問
今有方錐下方二丈髙三丈欲斬末為方亭令上方六
尺　問斬髙㡬何
　　　　答曰九尺
　　術曰令上方尺數乗髙尺數為實以下方尺數為
　　法實如法而一
　　(臣淳風等謹按此術下方為勾率髙為股率上方/為今有見勾數以見勾乗股率如勾率而一即得)
　　草曰置上方六尺以乗髙三十尺得一百八十尺
　　以下方二十尺為法實如法得九尺合前問
今有方亭下方三丈上方一丈髙二丈五尺欲接築為
方錐　問接築髙㡬何
　　　　答曰一丈二尺五寸
　　術曰置上方尺數以髙乗之為實以上方尺數減
　　下方尺數餘為法實如法而一
　　草曰置上方十尺以髙二十五尺乗之得二百五
　　十尺以上方一丈減下方三丈餘二丈為法除實
　　得一丈二尺五寸乃合前問
今有堢壔方四丈髙二丈欲以塼四靣單壘之塼一枚
廣五寸長一尺一寸厚二寸　問用磚㡬何
　　　　答曰一萬四千七百二十七磚一十一分磚
　　　　之三
　　術曰置堢壔方丈寸數以塼廣增之而以四乗之
　　以髙乗之為實以塼長厚相乗為法實如法而一
　　草曰置四百寸加五寸以四因之得一千六百二
　　十寸又以髙二百寸乗之得三十二萬四千寸以
　　塼長厚相乗得二十二寸為法除之得一萬四千
　　七百二十七枚一十一分塼之三合前問
今有築圓堢壔周九丈六尺髙一丈三尺　問用壤土
㡬何
　　　　答曰一萬六千六百四十尺
　　術曰周自相乗以髙乗之又以五乗為實以三乗
　　十二為法實如法而一
　　草曰以周九丈六尺自相乗得九千二百一十六
　　尺又以髙一丈三尺乗之得一十一萬九千八百
　　八又以五乗之得五十九萬九千四十為實以三
　　乗十二得三十六為法除實得一萬六千六百四
　　十尺合前問
今有率戸出絹三疋依貧富欲以九等出之令戸各差
除二丈今有上上三十九戸上中二十四戸上下五十
七戸中上三十一戸中中七十八戸中下四十三戸下
上二十五戸下中七十六戸下下一十三戸　問九等
戸各應出絹㡬何
　　　　答曰
　　　　上上戸戸出絹五疋
　　　　上中戸戸出絹四疋二大
　　　　上下戸戸出絹四疋
　　　　中上戸戸出絹三疋二丈
　　　　中中戸戸出絹三疋
　　　　中下戸戸出絹二疋二丈
　　　　下上戸戸出絹二疋
　　　　下中戸戸出絹一疋二丈
　　　　下下戸戸出絹一疋
　　術曰置上八等戸各求積差上上戸十六上中戸
　　十四上下戸十二中上戸十中中戸八中下戸六
　　下上戸四下中戸二各以其戸數乗而併之以出
　　絹疋丈數乗凡戸所得以併數減之餘以凡戸數
　　而一所得即下下戸遞加差各得上八等戸所出
　　絹疋丈數
　　草曰置上上戸三十九以十六乗之得六百二十
　　四列於上又置上中戶二十四以十四因之得三
　　百三十六併上又置上下戸五十七以十二因之
　　得六百八十四併上位又置中上戸三十一以十
　　因之得三百一十併上位又置中中戸七十八以
　　八因之得六百二十四併上位又置中下戸四十
　　三以六因之得二百五十八併上位又置下上戸
　　二十五以四因之得一百併上位又置下中戸七
　　十六以二因之得一百五十二併上位都得三千
　　八十八又併九等戸三百八十六以十二丈因之
　　得四千六百三十二丈以減三千八十八丈餘一
　　千五百四十四丈以為平率以衆戸數三百八十
　　六而一除之得四丈為一疋是最下之戸所出絹
　　以次各加二丈至上上戸出五疋皆合前問
今有粟米三千斛六百人食之其一百人日食糳米八
斛二百人日食粺米十四斛三百人日食糲米十八斛
　問粟得㡬何日食之
　　　　答曰四十一日四十九分日之一十六
　　術曰置粟數為實以三等日食米積數各求為粟
　　之數併以為法實如法而一
　　草曰置糳米八斛以五十乗之以糳米二十四除
　　得一十六斛餘一十六以二十四八約之得三餘
　　得二又置粺米十四斛以五十乗之得七十斛以
　　粺米率二十七除得二十五斛餘二十七分之二
　　十五又置糲米十八斛以五十乗之三十除之得
　　三十斛併三位得七十一斛又置餘分三於右上
　　二於左上二十七於右下二十五於左下以右上
　　三乗左下二十五得七十五以右下二十七乗左
　　上二得五十四併之得一百二十九又以分母三
　　乗二十七得八十一為法除得一斛加上位七十
　　一得七十二餘四十八分母八十一各三約之得
　　二十七分之一十六又以二十七分乗七十二斛
　　内子一十六得一千九百六十為法乃置粟三千
　　斛以母二十七乗之得八萬一千為實以一千九
　　百六十為法除得四十一日法與餘俱再折得四
　　十九分日之十六合前問
今有三女各刺文一方長女七日刺訖中女八日半刺
訖小女九日太半刺訖今令三女共刺一方　問㡬何
日刺訖
　　　　答曰二日一千二百五十六分日之九百三
　　　　十九
　　術曰置日數以㸦乘方數併為法日數相乘為實實
　　如法而一
　　草曰置大女七日於右上一於左上中女八日半
　　是二分之一以分母通分内子一得十七於右中
　　一於左中小女九日太半以分母三因之内子二
　　得二十九於右下一於左下乃㸦乗之以右中十
　　七乗左上一得十七又以右下二十九乗之得四
　　百九十三又以右上七乗左中一得七又以右下
　　二十九乗之又以分母二因之得四百六又以右
　　上七乗左下一又以右中十七乗之又以分母三
　　因之得三百五十七併之得一千二百五十六為
　　法又以右上七乗中一十七得一百一十九又以
　　右下二十九乗之得三千四百五十一為實以法
　　除之得二日一千二百五十六分日之九百三十
　　九合前問
今有車運麥輸太倉去三十七里十六分里之十一重
車日行四十五里七日五返　問空車日行㡬何
　　　　答曰日行六十七里
　　術曰置麥去太倉里數以返數乗之以重車日行
　　里數而一所得為重行日數以減凡日數餘為空
　　行日數以為法以返數乗麥去太倉里數為實實
　　如法而一
　　草曰置去太倉里數三十七里以十六乗之内子
　　一十一得六百三里又以返數五乗之得三千一
　　十五以重車日行四十五以分母十六乗之得七
　　百二十為法除三千一十五得四日不盡二因九
　　約約得十六分日之三為重車日行里又置七日
　　以十六乗之得一百一十二又置四日以十六乗
　　之内子三得六十七以減一百一十二餘四十五
　　為法以除去太倉里數三千一十五得六十七里
　　合前問
今有人持錢之洛賈利五之初返歸一萬六千第二返
歸一萬七千第三返歸一萬八千第四返歸一萬九千
第五返歸二萬凡五返歸本利俱盡　問本錢㡬何
　　　　答曰三萬五千三百二十六錢一萬六千八
　　　　百七分錢之五千九百一十八
　　術曰置後返歸錢數以五乗之以七乗第四返歸
　　錢數加之以五乗之以四十九乗第三返歸錢數
　　加之以五乗之以三百四十三乗第二返歸錢數
　　加之以五乗之以二千四百一乗初返歸錢數加
　　之以五乗之以一萬六千八百七而一得本錢數
　　一法盈不足術為之亦得
　　草曰置最後返錢數以五乗之得十萬又以第四
　　返錢一萬九千以七乗之得一十三萬三千併上
　　位得二十三萬三千又以五因之得一百一十六
　　萬五千又置第三返一萬八千以四十九乗之得
　　八十八萬二千又加上位得二百四萬七千又以
　　五乗之得一千二十三萬五千又置第二返一萬
　　七千以三百四十三乗之得五百八十三萬一千
　　加上位得一千六百六萬六千又以五乗之得八
　　千三十三萬又置初返日一萬六千以二千四百
　　一乗之得三千八百四十一萬六千加上位得一
　　億一千八百七十四萬六千又以五乗之得五億
　　九千三百七十三萬為實又以一萬六千八百七
　　為法除實得三萬五千三百二十六文一萬六千
　　八百七分錢之五千九百一十八
今有清酒一㪷直粟十㪷醑酒一㪷直粟三㪷今持粟
三斛得酒五㪷　問清醑酒各㡬何
　　　　答曰
　　　　醑酒二㪷八升七分升之四
　　　　清酒二㪷一升七分升之三
　　術曰置得酒㪷數以清酒直數乗之減去持粟㪷
　　數餘為醑酒實又置得酒㪷數以醑酒直數乗之
　　以減持粟㪷數餘為清酒實各以二直相減餘為
　　法實如法而一即得以盈不足為之亦得
　　草曰置得五㪷以清酒十量乗之得五斛減持去
　　粟三斛餘二斛為醑酒實又置酒五㪷以醑酒三
　　量乗之得一斛五㪷以減三斛餘一斛五㪷為清
　　酒實以三減十餘七為法除醑酒實得二㪷八升
　　七分升之四又以法除清酒實得二㪷一升七分
　　升之三合前問
今有田積一十二萬七千四百四十九步　問為方㡬
何
　　　　答曰三百五十七步
　　術曰以開方除之即得
　　草曰置前積步數於上借一算子於下常超一位
　　步至百止以上商置三百於積步之上又置三萬
　　於積步之下下法之上名曰方法以方命上商三
　　三如九除九萬又倍方法一退下法再退又置五
　　十於上商之下又置五百於下法之上名曰隅法
　　以方隅二法除實餘有四千九百四十九又倍隅
　　法以併方得七千退一等下法再退又置七於上
　　商五十之下又置七於下法之上名曰隅法以方
　　隅二法除實得合前問
今有田方一百二十一步欲以為圓　問周幾何
　　　　答曰四百一十九步八百二十九分步之一
　　　　百三十一
　　術曰方自相乗又以十二乗之為實開方除之即
　　得
　　草曰以一百二十一步自相乗得一萬四千六百
　　四十一又以十二乗之得一十七萬五千六百九
　　十二借一算子於下常超一位步至百止上商得
　　四百下置四萬為方法命上商除一十六萬倍下
　　方法退一位得八千下法退二等又置上商得一
　　十又置下法之上一百名曰隅法以方隅除實八
　　千一百又置倍隅法從方法退一等得八百二十
　　又置九於一十之下又置九於下法之上名隅法
　　以方命上商八九七十二除七千二百又以方法
　　二命上商九除一百八十又以隅法九命上商九
　　除八十一餘一百三十一即四百一十九步八百
　　二十九之一百三十一合前問
今有圓田周三百九十六步欲為方　問得幾何
　　　　答曰一百一十四步二百二十九分步之七
　　　　十二
　　術曰周自相乗十二而一所得開方除之即得方
　　草曰置三百九十六自相乗得一十五萬六千八
　　百一十六以十二而一得一萬三千六十八以開
　　方法除借一算子於下常超一位至百止上商置
　　一百下置一萬於下法之上名曰方法以方法命
　　上商除實一萬退方法倍之下法再退又置一十
　　於上商之下又置一百於下法上名曰隅法以方
　　隅二法皆命上商除實二千一百又隅法倍之以
　　從方法退一位下法再退又置四於上商一十之
　　下又置四於下法之上名曰隅法以方隅二法皆
　　命上商除實八百九十六餘得合前問
今有弧田弦六十八步五分步之三為田二畝三十四
步四十五分步之三十二　問矢幾何
　　　　答曰矢一十二步三分步之二
　　術曰置田積步倍之為實以弦步數為從(案此下/原本闕)
　
　
　
　
　
　
　
　
　
　
　張邱建算經卷中
欽定四庫全書
　張邱建算經卷下　　　周　甄　鸞　注經
　　　　　　　　　　　唐　李淳風　注釋
　　　　　　　　　　　　　劉孝孫　撰細草
今有甲乙丙丁戊五人共獵獲鹿約以甲六乙五丙四
丁三戊二分之今獲鹿五　問各得幾何
　　　　答曰
　　　　甲得一鹿四分鹿之二
　　　　乙得一鹿四分鹿之一
　　　　丙得一鹿
　　　　丁得四分鹿之三
　　　　戊得四分鹿之二
　　術曰列置甲六乙五丙四丁三戊二各自為差副
　　併為法以鹿數乘未併者各自為實實如法而一
　　草曰置六五四三二併之得二十為法又以甲六
　　乘五鹿得三十鹿以二十除之得一鹿餘一與法
　　俱倍之得四分鹿之二以乙五乘五鹿得二十五
　　復以二十除得一鹿四分之一又以丙四乘五鹿
　　得二十為一鹿又以丁三乘五鹿得一十五鹿乃
　　得四分鹿之三又以戊一乘五鹿得一十乃得四
　　分鹿之二合前問
　　　案此下今有鹿今有垣今有倉三問亦僅有術
　　　而無圖未足顯其立意所在謹依勾股測望少
　　　廣堆垜各義為補三圖於問右用便參觀
今有鹿直西走馬獵追之未及三十六步鹿囘直北走
馬俱斜逐之走五十步未及一十步斜直射之得鹿若
鹿不迴馬獵追之　問幾何里而及之
　　　　答曰三里
　　術曰置斜逐步數以射步數增之自相乘以追之
　　未及步數自相乘減之餘以開方除之所得以減
　　斜逐步數餘為法以斜逐步數乘未及步數為實
　　實如法而一
　　草曰置斜逐步五十增未及步數十步共六十步
　　自乘得三千六百又置追之未及步數三十六步
　　自相乘得一千二百九十六以減斜自乘步二千
　　三百四步以開方除之得四十八步以減斜逐步
　　數五十餘二為法又置未及三十六以斜逐步數
　　五十乘之得一千八百以法除之得九百步乃合
　　前問
　
　
　
　
　
　
　
　
今有垣髙一丈三尺五寸材長二丈二尺五寸倚之於
垣末與垣齊　問引材却行幾何材末至地
　　　　荅曰四尺五寸
　　術曰垣髙自乘以減材長自乘餘以開方除之所
　　得以減材餘即却行尺數
　　草曰置垣髙數自相乘得一百八十二尺二寸五
　　分又以材長數自相乘得五百六尺二寸五分以
　　垣髙自乘減之餘三百二十四以開方法除之得
　　一丈八尺以減材長二丈二尺五寸餘四尺五寸
　　合前問
今有倉圖
　
　
　
　
　
今有倉東西袤一丈二尺南北廣七尺南壁髙九尺北
壁髙八尺　問受粟幾何
　　　　荅曰得四百四十斛二十七分斛之二十
　　術曰併南北壁髙而半之以廣袤乘之為實實如
　　斛法而一得斛數
　　草曰置南北壁髙併之得一十七半之得八尺五
　　寸又置長一十二尺以廣七尺因之得八十四尺
　　又以髙八尺五寸乘之得七百一十四尺以斛法
　　一尺六寸二分除之得四百四十斛餘一十二并
　　法各以六除之得二十七分之二十合前問
今有圓圌上周一丈八尺下周二丈七尺高一丈四尺
　問受幾何
　　　　答曰三百六十九斛四㪷九分㪷之四
　　術曰上下周相乘又各自乘併以高乘之以三十
　　六而一所得為實實如斛法而一得斛數
　　草曰置上周一丈八尺自相乘得三百二十四尺
　　以下周二丈七尺自相乘得七百二十九尺又上
　　下周相乘得四百八十六尺併三位得一千五百
　　三十九又以高一丈四尺乘之得二萬一千五百
　　四十六尺以三十六除之得五百九十八尺五寸
　　為實以斛法除之得三百六十九斛四㪷餘與法
　　各折半皆以九除之法得九餘得四即合前問
今有窖上廣四尺下廣七尺上袤五尺下袤八尺深一
丈　問受粟幾何
　　　　答曰得二百二十五斛三㪷八十一分㪷之
　　　　七
　　術曰倍上袤下袤從之亦倍下袤上袤從之各以
　　其廣乘之併以深乘之六而一所得為實實如斛
　　法而一得斛數
　　草曰置上長五尺倍之得十尺加下長八尺倍下
　　長八尺得一十六尺加上長五尺為二十一尺以
　　上廣四尺乘上長一十八尺得七十二尺又以下
　　廣七乘下長二十一尺得一百四十七尺併之得
　　二百一十九尺又以深十尺乘之得二千一百九
　　十以六除之得三百六十五尺以斛法除之得二
　　百二十五斛三㪷法餘各半之得八十一分㪷之
　　七即合前問
今有窖上方五尺下方八尺深九尺　問受粟幾何
　　　　答曰二百三十八斛九分斛之八
　　術曰上下方相乘又各自相乘併以深乘之三而
　　一所得為實實如斛法而一得斛數
　　草曰置上方五尺自相乘得二十五尺置下方八
　　尺自相乘得六十四尺又以上下方相乘得四十
　　尺併三位得一百二十九又以深九尺乘之得一
　　千一百六十一又以三而一得三百八十七尺以
　　斛法除得二百三十八斛餘與法皆半之九約得
　　九分斛之八合前問
今有倉東西袤一丈四尺南北廣八尺南壁高一丈受
粟六百二十二斛九分斛之二　問北壁高幾何
　　　　答曰八尺
　　術曰置粟積尺以倉廣袤相乘而一所得倍之減
　　南壁高尺數餘為北壁高
　　草曰置六百二十二斛以九因之得五千六百又
　　以斛法一尺六寸二分乘之得九千七十二尺是
　　粟積數却以九除之得一千八尺以長廣相乘得
　　一百一十二尺以除一千八尺得九尺倍之得一
　　十八尺減南壁高一丈餘即北壁高數合前問
今有圓圌上周一丈五尺高一丈二尺受粟一百六十
八斛五㪷二十七分㪷之五　問下周幾何
　　　　答曰一丈八尺
　　術曰置粟積尺以三十六乘之以高而一所得以
　　上周自相乘減之餘以上周尺數從而開方除之
　　所得即下周
　　草曰置粟一百六十八斛五㪷以分母二十七乘
　　之内子五得四千五百五十又以斛法乘之得七
　　千三百七十一又以三十六乘得二十六萬五千
　　三百五十六又以二十七除之得九千三百二十
　　八又以高一丈二尺除之得八百一十九又以上
　　周自乘得二百二十五以減上數餘五百九十四
　　又以上周一丈五尺為從法開方合前問
今有窖上方八尺下方一丈二尺受粟九百三十八斛
八十一分斛之二十二　問深幾何
　　　　答曰一丈五尺
　　術曰置粟積尺以三乘之為實上下方相乘併又
　　各自乘併以為法實如法而一
　　草曰置粟九百三十八斛以分母八十一乘之内
　　子二十二得七萬六千以斛法乘之得一十二萬
　　三千一百二十又以三因之得三十六萬九千三
　　百六十以八十一除之得四千五百六十為實又
　　以上方自相乘得六十四以下方自相乘得一百
　　四十四以上下方相乘得九十六三位併之得三
　　百四為法除實得一丈五尺合前問
今有窖上廣五尺上袤八尺下廣七尺深九尺受粟三
百一斛八㪷八十一分㪷之四十二　問下袤幾何
　　　　答曰一丈
　　術曰置粟積尺以六乘之深而一所得倍上袤以
　　上廣乘之又以下廣乘上袤併以減之餘以倍下
　　廣上廣從之而一得下袤
　　草曰置三百一斛八㪷以分母八十一乘之内子
　　四十二得二萬四千四百五十又以斛法乘之得
　　三萬九千六百九又以六乘之得二十三萬七千
　　六百五十四以分母八十一除之得二千九百三
　　十四又以深九尺除之得三百二十六為實又以
　　倍上袤除之得一十六以上廣五尺乘之得八十
　　又以下廣乘上袤得五十六併之得一百三十六
　　以減實餘一百九十又倍下廣七尺得一十四又
　　加上廣五尺共一十九除實得一丈合前問
今有上錦三疋中錦二疋下錦一疋直絹四十五疋上
錦二疋中錦三疋下錦一疋直絹四十三疋上錦一疋
中錦二疋下錦三疋直絹三十五疋　問上中下錦各
直絹幾何
　　　　答曰
　　　　上錦一疋直絹九疋
　　　　中錦一疋直絹七疋
　　　　下錦一疋直絹四疋
　　術曰如方程
　　(臣淳風等謹案此宜云以右行上錦徧乘中行而/以直除之又乘其左亦以直除以中行中錦不盡)
　　(者徧乘左行又以直除左行下錦不盡者上為法/下為實實如法得下錦直絹求中錦直絹者以下)
　　(錦直絹乘中行下錦而減下實餘如中錦而一即/得中錦直絹求上錦直絹者亦以中下錦直絹各)
　　(乘右行錦數而減下實餘如上錦而一即得上錦/之數列而别之價直匹數雜而難分價直匹數者)
　　(一行之下實今以右行上錦徧乘中行者欲為同/齊而去中行上錦同齊者謂同行首齊諸下而以)
　　(直減中行術從簡易雖不為同齊以同齊之意觀/之其宜然矣又轉去上錦中錦則其求者下錦一)
　　(位及實存焉故以上為法下為實實如法得下錦/一匹直絹其中行兩錦實今下錦一匹直數先見)
　　(乘中行下錦匹數得一位别實減此别實一於下/實則其餘專中錦一位價直匹數故以中錦數而)
　　(一其右行三錦實今中下錦直匹數並見故亦如/前右行求别實以減中下實一餘如上錦數而一)
　　(即/得)
　　草曰置上錦三疋於右上中錦二疋於右中下錦
　　一疋於右下直絹四十五疋於右下又置上錦二
　　疋於中上中錦三疋於中中下錦一疋於中下直
　　絹四十三疋於下又置上錦一疋於左上中錦二
　　疋於左中下錦三疋於左下直絹三十五疋於下
　　然以右上錦三疋遍乘中行上得六中得九下得
　　三直絹一百二十九又以右上錦三遍乘左行得
　　上三中六下九直絹一百五乃以右上中下並直
　　絹再減中行一減左行餘有中行中五下一絹三
　　十九左行中四下八直絹六十又以中行中五遍
　　乘左行中得二十下得四十直絹三百以中行四
　　度遍減左行餘只有下錦三十六直絹一百四十
　　四以下錦為法除絹一百四十四得四疋是下錦
　　一疋之直求中錦以下錦絹乘中行下錦一疋得
　　四以減下絹三十九餘三十五以中錦五疋除之
　　得七疋是中錦之直求上錦以中錦價乘右行中
　　錦得一十四以下錦直乘下錦得四共一十八以
　　減下直四十五餘二十七以上錦三除之得九疋
　　合前問
今有孟仲季兄弟三人各持絹不知疋數大兄謂二弟
曰我得汝等絹各半得滿七十九疋中弟曰我得兄弟
絹各半得滿六十八疋小弟曰我得二兄絹各半得滿
五十七疋　問兄弟本持絹各幾何
　　　　答曰
　　　　孟五十六疋
　　　　仲三十四疋
　　　　季一十二疋
　　術曰大兄二中弟一小弟一合一百五十八疋大
　　兄一中弟二小弟一合一百三十六疋大兄一中
　　弟一小二合一百一十四疋如方程而求即得
　　草曰置大兄二於右上中弟一於右中小弟一於
　　右下絹一百五十八疋於下又置大兄一於中上
　　中弟二於中中小弟一於中下絹一百三十六疋
　　於下又置大兄一於左上中弟一於左中小弟二
　　於左下絹一百一十四疋以方程錦法求之(以右/行上)
　　(二遍因左行孟得二仲得四合得二百二十八以/左行直減之仲餘一季餘三合餘七十又以右行)
　　(上二遍因中行孟得二仲得四季得二合得二百/七十二以右行直減之仲得三季得一合餘一百)
　　(一十四又以中行仲三遍因左行仲得三季得九/合得二百一十以中行直減之季餘得八合餘得)
　　(九十六為實以季餘八為法除之得季一十二疋/又中行合一百一十四減一十二餘一百二以仲)
　　(三除之得仲三十四疋又右行合一百五十八減/季一十二疋仲三十四疋外餘一百一十二以孟)
　　(二除之得孟五/十六疋合前問)
今有甲乙丙三人持錢不知多少甲言我得乙大半得
丙少半可滿一百乙言我得甲大半得丙半可滿一百
丙言我得甲乙各大半可滿一百　問甲乙丙持錢各
幾何
　　　　答曰
　　　　甲六十
　　　　乙四十五
　　　　丙三十
　　術曰三甲二乙一丙錢三百四甲六乙三丙錢六
　　百二甲二乙三丙錢三百如方程即得
　　草曰置三甲於右上二乙於右中一丙於右下錢
　　三百於下又置四甲於中上六乙於中中三丙於
　　中下錢六百於下又置二甲於左上二乙於左中
　　三丙於左下錢三百於下以右行上三遍因左行
　　甲得六乙得六丙得九錢得九百以右行再減之
　　餘乙二丙七錢三百又以右行上三遍因中行得
　　甲一十二乙一十八丙九錢一貫八百以右行四
　　遍減之餘乙一十丙五錢六百左行進一位得乙
　　二十丙七十錢三貫以中行再減之餘得丙六十
　　錢一貫八百以六十除之得丙三十又中行錢六
　　百減一百五十餘四百五十以乙一十除之得乙
　　四十五又去右行錢減一百二十餘一百八十以
　　甲三除之得甲六十合前問
今有甲乙懷錢各不知其數甲得乙十錢多乙餘錢五
倍乙得甲十錢適等　問甲乙懷錢各幾何
　　　　答曰
　　　　甲三十八錢
　　　　乙錢十八
　　術曰以四乘十錢又以七乘之五而一所得半之
　　以十錢增之得甲錢數以十錢減之得乙錢數
　　草曰置多錢五倍除十錢餘四因之得四十又以
　　七乘之得二百八十却以五除之得五十六半之
　　得二十八加得乙十錢共三十八錢為甲懷錢又
　　以二十八錢減十錢為乙懷錢合問
今有車五乘行道三十里僱錢一百四十五今有車二
十六乘僱錢三千九百五十四四十五分錢之十四
問行道幾何
　　　　答曰一百五十七里少半里
　　術曰置今有僱錢數以行道里數乘之以本車乘
　　數乘之為實以本僱錢數乘今有車數為法實如
　　法得一
　　草曰置今僱錢三千九百五十四四十五分錢之
　　十四通分内子得一十七萬七千九百四十四又
　　以三十里乘之得五百三十三萬八千三百二十
　　又以本車五乘之得二千六百六十九萬一千六
　　百為實又以本僱錢一百四十五乘今有車二十
　　六得三千七百七十又分母四十五乘之得一十
　　六萬九千六百五十為法除實得一百五十七里
　　餘五萬六千五百五十與法各約之得三分里之
　　一合問
今有惡粟一斛五㪷舂之得糲米七㪷今有惡粟二斛
　問為粺米幾何
　　　　答曰八㪷四升
　　術曰置糲米之數求為粺米所得之數以乘今有
　　惡粟為實以本粟為法實如法得一(臣淳風等謹/按此術置糲)
　　(米十斗以粺米率九乘之以十而一得六斗十分/斗之三是為惡粟十五斗得作粺米六斗十分斗)
　　(之三此今有術惡粟二十斗為所有數粺米六斗/十分斗之三為所求率惡粟十五斗為所有率)
　　草曰置糲米七斗以九因得六十三又以一十除
　　得六斗一十分斗之三却通分内子得六百三十
　　又以二斛因得一萬二千六百為實又置一斛五
　　斗以十分因之得一十五斛為法除之得八斗四
　　升合問
今有好粟五斗舂之得糳米二斗五升今有御米十斗
　問得好粟幾何
　　　　答曰二斛二斗八升七分升之四
　　術曰置糳米數求御米之數為法(臣淳風等謹按/問意宜云置糳)
　　(米數求御米之數為法其術/直云置糳米數為法者錯也)又置今御米數以本
　　粟乘之為實實如法得一(臣淳風等謹按此術置/糳米二十五升以御米)
　　(率七乘之以糳米率八而一得二斗十六分斗之/三為好粟五得作御米二斗十六分斗之三於今)
　　(有術御米十斗為所有數好粟五斗為所/求率御米二斗十六分斗之三為所有率)
　　草曰置糳米二斗五升以御米率七因之得一百
　　七十五八而一得二斗十六分之三又却通分内
　　子得三十五為法又置一十斗以十六乘之得一
　　百六十為實以法除之得二斛二斗八升七分之
　　四合問
今有差丁夫五百人合共重車一百一十三乘　問各
共重幾何
　　　　答曰
　　　　六十五乘乘各四人共重
　　　　四十八乘乘各五人共重
　　術曰置人數為實車數為法而一得四人共重又
　　置一於上方命之實餘返減法訖以四加十一方
　　一得五人共重法餘即四人共重車數實餘即五
　　人共重車數
　　草曰置五百人以一百一十三乘除之得四人餘
　　四十八以減法餘六十五為四人共一車以四因
　　六十五人得二百六十減五百餘二百四十以四
　　十八除之得五人共重一車量合問
今有甲持錢二十乙持錢五十丙持錢四十丁持錢三
十戊持錢六十凡五人合本治生得利二萬五千六百
三十五欲以本錢多少分之　問各人得幾何
　　　　答曰
　　　　甲得二千五百六十三錢四分錢之二
　　　　乙得六千四百八錢四分錢之三
　　　　丙得五千一百二十七錢
　　　　丁得三千八百四十五錢四分錢之一
　　　　戊得七千六百九十錢四分錢之二
　　術曰各列置本持錢數副併為法以利錢乘未併
　　者各自為實實如法得一
　　草曰置甲等五人所持錢併之得二百為法又以
　　甲持錢二十乘利錢二萬五千六百三十五得五
　　十一萬二千七百以法除之得二千五百六十三
　　餘與法皆五除得法四餘二是四分錢之二求乙
　　錢以乙五十乘利錢得一百二十八萬一千七百
　　五十又以法除之得六千四百八錢餘與法皆倍
　　之得四分錢之三求丙持錢以四十乘利錢得一
　　百二萬五千四百以法除之得五千一百二十七
　　錢求丁錢以三十乘利錢得七十六萬九千五十
　　以法除之得三千八百四十五錢四分錢之一求
　　戊錢以六十乘利錢得一百五十三萬八千一百
　　以法除之得七千六百九十錢四分錢之二乃合
　　前問
今有甲乙丙三人共出一千八百錢買車一輛欲與親
知乘之為親不取還賣得錢一千五百各以本錢多少
分之甲得五百八十三錢三分錢之一乙得五百錢丙
得四百一十六錢三分錢之二　問本出錢各幾何
　　　　答曰
　　　　甲出錢七百
　　　　乙出錢六百
　　　　丙出錢五百
　　術曰置甲乙丙分得之數副併為法以置車錢數
　　乘未併者各自為實實如法得一
　　草曰置甲得錢五百八十三以分母三乘之内子
　　乙得一千七百五十又以本置車錢一千八百乘
　　之得三百一十五萬又置求分錢一千五百以分
　　母三因之得四千五百為法以除實得七百是甲
　　錢求乙置分得錢數五百以一千八百乘之得九
　　十萬以一千五百為法除之得六百求丙置分得
　　錢數四百一十六以錢分母三因之内子二得一
　　千二百五十又以八千八百乘之得二百二十五
　　萬又置未分錢一千五百三因之得四千五百為
　　法除實得五百合前問
今有雀一隻重一兩九銖燕一隻重一兩五銖有雀燕
二十五隻併重二斤一十三銖　問燕雀各幾何
　　　　答曰
　　　　雀十四隻
　　　　燕十一隻
　　術曰置假令雀一十五隻燕十隻盈四銖於右行
　　又置假令雀十二隻燕十三隻不足八銖於左行
　　以盈不足維乘之併以為實併盈不足為法實如
　　法得一
　　草曰置雀一十五隻於右上置盈四銖於右下又
　　置雀一十二隻於左上置不足八銖於左下維乘
　　之以右下四乘左上一十二得四十八以左下八
　　乘右上一十五得一百二十併之得一百六十八
　　以盈不足併之得一十二為法除實得一十四雀
　　求燕置燕十於右上四於右下又置燕十三於左
　　上置八於左下以左下八乘右上十得八十以右
　　下四乘左上十三得五十二併之得一百三十二
　　併盈不足為法除實得一十一燕得合前問
今有七人九日造成弓十二張半今有十七人造弓十
五張　問幾何日訖
　　　　答曰四日八十五分日之三十八
　　術曰置今造弓數以弓日數乘之又以成弓人數
　　乘之為實以今有人數乘本有弓數為法實如法
　　得一
　　草曰置今造弓十五張以成弓日數九乘之得一
　　百三十五又以成弓人數七乘之得九百四十五
　　為實又置本造弓十二張半以今造弓十七人乘
　　之得二百一十二半為法除之得四日法與餘皆
　　退位四因得八十五分之三十八合前問
今有城周二十里欲三尺安鹿角一枚五重安之　問
凡用鹿角幾何
　　　　答曰六萬一百枚
　　　　　城若圓凡用鹿角六萬六十枚
　　術曰置城周里尺數三而一所得五之又置五以
　　三乘之又自相乘以三自乘而一所得四之併上
　　位即得凡數　城若圓者置城周里尺數三而一
　　所得五之又併一二三四凡得一十以六乘之倂
　　之得凡數
　　草曰置二十里以三百步乘之得六千步法六因
　　之得三萬六千以三尺除之得一萬二千以重數
　　五乘之得六萬於上位又以五乘三得一十五又
　　自相乘得二百二十五又以三自乘得九為法以
　　除二百二十五得二十五四因之得一百　若求
　　圓者置城圍尺數三而一得一萬二千所得五因
　　之為六萬於上位又以一二三四併之得一十以
　　六因之得六十從上位得六萬六十是圓也
今有粟二百五十斛委注平地下周五大四尺　問高
幾何
　　　　答曰五尺
　　術曰置粟積尺以三十六乘之為實以下周自乘
　　為法實如法得一
　　草曰置粟二百五十以斛法一尺六寸二分乘又
　　以三十六乘之得一萬四千五百八十置下周五
　　丈四尺自相乘得二千九百一十六為法除實得
　　五尺合前問
今有客歲作(臣淳風等謹按問/意三百五十四日)要與粟一百五十斛已
與之粟先五十八日歸　問折粟與粟各幾何
　　　　答曰
　　　　折粟二十四斛五㪷五十九分㪷之四十五
　　　　與粟一百二十五斛四㪷五十九分㪷之十
　　　　四
　　術曰置歸作日數以與粟乘之各自為實以一歲
　　三百五十四日為法實如法得一
　　草曰置歸作日五十八日以粟一百五十斛乘之
　　得八千七百又以歲三百五十四除得二十四石
　　五㪷餘與法皆六除之得五十九分㪷之四十五
　　求與粟數以作日二百九十六以一百五十斛乘
　　之得四萬四千四百以歲三百五十四除之得一
　　百二十五斛四斗五十九分㪷之十四合前問
今有廩人人日食米六升今三十五日食米七千四百
九十二斛八㪷　問人幾何
　　　　答曰三千五百六十八人
　　術曰置米數為實以六升乘三十五日為法實如
　　法得一
　　草曰置米七千四百九十二斛八㪷以六乘三十
　　五日得二斛一㪷為法以除積數得三千五百六
　　十八人合前問
今有五十八人二十九日食麫九十五斛三㪷一升少
半升　問人食幾何
　　　　答曰五升太半升
　　術曰置麫斛斗升數為實以人日食相乘為法實
　　如法得一
　　草曰置麫數以三因之内子一得二萬八千五百
　　九十四置人數五十八以二十九乘之得一千六
　　百八十二又以三因之得五千四十六為法除得
　　五升餘皆三約之得三分之二為太半升合前問
今有二人三日錮銅得一斤九兩五銖今一月日錮銅
得九千八百七十六斤五兩四銖少半銖　問人功幾
何
　　　　答曰一千二百五十三人三百六十三分人
　　　　之二百六十二
　　術曰置二人三日所得錮銅斤兩銖通之作銖以
　　二人三日相乘除之為一人一日之銖二十四而
　　一還以一人一日所得兩銖通分内子復以一月
　　三日乘一人積分所得復以銖分母三通之為法
　　又以今錮銅斤兩通為銖以少半銖者三分之一
　　以三通内一以六乘之為實實如法而一得人數
　　不盡約之為分
　　草曰置二人三日所得銅一斤九兩以十六通斤
　　得二十五兩又以銖數二十四乘之入五銖得六
　　百五以二人乘三日得六為法除得一百銖六分
　　之五是一日所得之數以二十四除之一人所得
　　四兩四銖六分銖之五却通分内子得六百五以
　　一月三十日乘之得一萬八千一百五十又以通
　　分母三因之得五萬四千四百五十為法置今錮
　　銅以十六兩乘之内五兩得一十五萬八千二十
　　一兩又以二十四銖乘之内四銖得二百七十九
　　萬二千五百八銖又以通分母三因之内子一得
　　一千一百三十七萬七千五百二十五又以法分
　　母六因之得六千八百一十六萬五千一百五十
　　為實以法除之得一千二百五十三人法與餘皆
　　一百五十約之法得三百六十三餘得二百六十
　　二合前問
今有立方九十六尺欲為立圓　問徑幾何
　　　　答曰一百一十六尺四萬三百六十九分尺
　　　　之一萬一千九百六十八
　　術曰立方再自乘又以十六乘之九而一所得開
　　立方除之徑得圓徑
　　草曰置九十六再自乘得八十八萬四千七百三
　　十六又以十六乘之得一千四百一十五萬五千
　　七百七十六以九除之得一百五十七萬二千八
　　百六十四以立方法除借一算子於下常超二位
　　步至百而上商置一百下置一百萬於法之上名
　　曰方法以法命上方一百除實一百萬方法三因
　　之得三百萬又置一百萬於方法之下名曰廉法
　　三因之方法一退廉法再退下法三退又置一十
　　於上商一百之下又置一千於下法之上名曰隅
　　法以方廉三法皆命上商一十除十畢又倍廉法
　　三因之隅法皆從方法又置一百一十於方法之
　　下三因之名曰廉法方法一退廉法再退隅法三
　　退又置六於上商之下又置六於下法之上名曰
　　隅法乃自乘得三十六又以六乘廉法得一千九
　　百八十五方廉隅三法皆命上商六除之除實畢
　　倍廉法三因隅法皆從方得一百一十六尺四萬
　　三百六十九分尺之一萬一千九百六十八合前
　　問
今有立圓徑一百三十二尺　問為立方幾何
　　　　答曰二百八尺三萬四千九百九十三分尺
　　　　之三萬四千二十
　　術曰令徑再自乘九之十六而一開立方除之得
　　立方
　　草曰置徑一百三十二尺再自乘得二百二十九
　　萬九千九百六十八又以九因之得二千六十九
　　萬九千七百一十二又以十六除之得一百二十
　　九萬三千七百三十二以開立方法除之得合前
　　問
今有立方材三尺鋸為方枕一百二十五枚　問一枚
為立方幾何
　　　　答曰一枚方六寸
　　術曰以材方寸數再自乘以枚數而一所得開立
　　方除之得枕方
　　草曰以三十寸再自相乘得二萬七千寸以枕一
　　百二十五枚除之得二百一十六以開方除之置
　　上六於上借一算子於下置六於下法之上以自
　　乘得三十六名曰方法以方法命上商除之得六
　　寸乃合前問
今有亭一區五十人七日築訖今有三十人　問幾何
日築訖
　　　　答曰十一日三分日之二
　　術曰以本人數乘築訖日數為實以今有人數為
　　法實如法得一
　　草曰置七以五十人乘之得三百五十以三十人
　　為法除得十一日三分之二合前問
今有負他錢轉利償之初去轉利得二倍還錢一百第
二轉利得三倍還錢二百第三轉利得四倍還錢三百
第四轉利得五倍還錢四百得畢凡轉利倍數皆通本
錢今除初本有錢五千九百五十　問初本幾何
　　　　答曰本錢一百五十
　　術曰置初利還錢以三乘之併第二還錢又以四
　　乘之併第三還錢又以五乘之併第四還錢訖併
　　餘錢為實以四轉得利倍數相乘得一百二十減
　　一餘為法實如法得一
　　草曰置初還錢一百以三乘之得三百又併第二
　　還錢得五百以四乘之得二千又併第三還錢得
　　二千三百以五乘之得一萬一千五百又併第四
　　還錢并今有錢得五千九百五十共得一萬七千
　　八百五十以四轉利二三四五相乘得一百二十
　　除一餘一百一十九為法除實得一百五十本合
　　前問
今有三人四日客作得麥五斛今有七人一月日客作
　問得麥幾何
　　　　答曰八十七斛五㪷
　　術曰以七人乘一月三十日又以五斛乘之為實
　　以三人乘四日為法實如法而得一
　　草曰以七人乘三十日得二百一十又五斛乘之
　　得一千五十為實以三人乘四日得一十二為法
　　除實得八十七斛五㪷即合前問
今有人舉取他絹重作劵要過限一日息絹一尺二日
息二尺如是息絹日多一尺今過限一百日　問息絹
幾何
　　　　答曰一百二十六疋一丈
　　術曰併一百一日息以乘百日而半之即得
　　草曰置一百一尺以一百日乘之得一萬一百尺
　　半之得五千五十尺以疋法四十尺除之得一百
　　二十六疋一丈合前問
今有婦人於河上蕩杯津吏問曰杯何以多婦人答曰
家中有客不知其數但二人共醬三人共羮四人共飯
凡用杯六十五　問人幾何
　　　　答曰六十人
　　術曰列置共杯人數於右方又共置共杯數於左
　　方以人數互乘杯數併以為法令人數相乘以乘
　　杯數為實實如法得一
　　草曰置人數二三四列於右行置一一一杯數左
　　行以右中三乘左上一得三又以右下四乘之得
　　一十二又以右上二乘左中一得二又以右下四
　　乘之得八以右上二乘左下一得二又以右中三
　　乘左下二得六三位併之得二十六為法又以二
　　三四相乘得二十四以乘六十五杯得一千五百
　　六十以二十六除之得六十人數合前問
今有雞翁一直錢五雞母一直錢三雞雛三直錢一凡
百錢買雞百隻　問雞翁母雛各幾何
　　　　答曰
　　　　雞翁四直錢二十
　　　　雞母十八直錢五十四
　　　　雞雛七十八直錢二十六
　　　　又答
　　　　雞翁八直錢四十
　　　　雞母十一直錢三十三
　　　　雞雛八十一直錢二十七
　　　　又答
　　　　雞翁十二直錢六十
　　　　雞母四直錢十二
　　　　雞雛八十四直錢二十八
　　術曰雞翁每增四雞母每減七雞雛每益三即得
　　(所以然者其多少互相通融/於同價則無術可窮盡其理)
　　此問若依上術推算難以通曉然較之諸本並同
　　疑其從來脫漏闕文蓋流傳既久無可考證自漢
　　唐以來雖甄鸞李淳風注釋未見詳辨今將算學
　　教授并謝察微擬立術草剏新添入
　　其術曰置錢一百在地以九為法除之(以九除之/既雛三直)
　　(錢一則是每雛直三分錢之一/宜以雞翁母各三因併之得九)得雞母之數不盡
　　者返減下法為雞翁之數别列雞都數一百隻在
　　地減去雞翁母數餘即雞雛得合前問若雞翁每
　　增四雞母每減七雞雛每益三或雞翁每減四雞
　　母每增七雞雛每損三即各得又答之數
　　草曰置錢一百文在地為實又置雞翁一雞母一
　　各以雞雛三因之雞翁得三雞母得三并雞雛三
　　併之共得九為法除實得一十一為雞母數不盡
　　一返減下法九餘八為雞翁數别列雞都數一百
　　隻在地減去雞翁八雞母一十一餘八十一為雞
　　雛數置翁八以五因之得四十即雞翁直錢又置
　　雞母一十一以三因之得三十三即雞母直又置
　　雞雛八十一以三除之得二十七即雞雛直合前
　　問
　　又草曰置雞翁八增四得一十二雞母一十一減
　　七得四雞雛八十一益三得八十四得百雞之數
　　如前求之得百錢之數亦合前問
　　又草曰置雞翁八減四得四雞母一十一增七得
　　一十八雞雛八十一損三得七十八如前求之各
　　得百雞百錢之數亦合前問
　
　
　
　
　
　
　
　
　
　
　
　
　張邱建算經卷下
