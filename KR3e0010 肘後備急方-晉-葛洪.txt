#+TITLE: 肘後備急方-晉-葛洪
#+DATE: 2016-06-11 12:23:00
#+SOURCE: github.com/kanripo/KR3e0010 master 13d6a09e                
欽定四庫全書　　　　　子部五
　肘後備急方　　　　　　醫家類
　　提要
　　　　(臣/)等謹案肘後備急方八巻晉葛洪原撰初
　　　　名肘後卒救方梁陶𢎞景補其闕漏得一百
　　　　一首為肘後百一方金楊用道又取唐慎微
　　　　證類本草諸方附于肘後隨證之下為附廣
　　　　肘後方洎元世祖至元間有烏某者得其本
　　　　于平鄉郭氏始刻而傳之段成已為之序稱
　　　　葛陶二君共成此編而不及楊用道此本為
　　　　明嘉靖中襄陽知府吕顒所刻始並列葛陶
　　　　楊三序于巻首書中凡楊氏所增皆別題附
　　　　方二字列之于後而葛陶二家之方則不加
　　　　分析無可辨別案隋書經籍志葛洪肘後方
　　　　六巻梁二巻陶𢎞景補闕肘後百一方九卷
　　　　亡宋史藝文志止有葛書而無陶書是陶書
　　　　在隋已亡不應元時復出又陶書原目九卷
　　　　而此本合楊用道所附祗有八巻篇帙多寡
　　　　亦不相合疑此書本無百一方在内特後人
　　　　取𢎞景原序冠之耳書凡分五十一類有方
　　　　無論不用難得之藥簡要易明雖頗經後来
　　　　增損而大旨精切猶未失稚川本意云乾隆
　　　　四十六年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)陸　費　墀
肘後備急方序
醫有方古也古以來著方書者無慮數十百家其方殆
未可以數計篇帙浩瀚苟無良醫師安所適從况窮鄉
逺地有病無醫有方無藥其不罹夭折者幾希丹陽葛
稚川夷考古今醫家之説驗其方簡要易得鍼灸分寸
易曉必可以救人於死者為肘後備急方使有病者得
之雖無韓伯休家自有藥雖無封君達人可以為醫其
以備急固宜華陽陶𢎞景曰葛之此製利世實多但行
之既久不無謬誤乃著百一方疏于備急之後訛者正
之缺者補之附以炮製服食諸法纎悉備具仍區别内
外他犯為三條可不費討尋開巻見病其以備急益
宜葛陶二君世共知為有道之士於學無所不貫於術
無所不通然猶積年僅成此編蓋一方一論已試而後
録之非徒採其簡易而已人能家置一帙遇病得方方
必己病如歴卞和之肆舉皆美玉入伯樂之廐無非駿
足可以易而忽之邪葛自序云人能起信可免夭橫意
可見矣自天地大變此方湮没幾絶間一存者閟以自
寶是豈制方本意連帥烏侯夙多疹疾宦學之餘留心
于醫藥前按察河南北道得此方於平鄉郭氏郭之婦
翁得諸汴之掖庭變亂之際與身存亡未嘗輕以示人
迨今而出焉天也侯命工刻之以趣其成唯恐病者見
方之晩也雖然方之顯晦而人之生死休感係焉出自
有時而隠痛惻怛如是其急者不忍人之心也有不忍
人之心斯有不忍人之政矣則侯之仁斯民也豈直一
方書而已乎方之出乃吾仁心之發見者也因以序見
命特書其始末以告夫未知者至元丙子季秋稷亭段
成已題
欽定四庫全書
　肘後備急方巻一
　　　　　　　　　　　　　晉　葛洪　撰
　　救卒中惡死方第一
救卒死或先病痛或寢卧忽然而絶皆是中惡救用此方
一方取葱黄心刾其鼻男左女右入七八寸若使目中
　血出佳扁鵲法同是後吹耳條中葛嘗言此云吹鼻
　故别為一法
又方令二人以衣壅口吹其兩耳極則易又可以筒吹
　之並捧其肩上側身逺之莫臨死人上
又方以䓗葉刾耳耳中鼻中血出者莫恠無血難治有
　血是候時當捧兩手忽放之須臾死人自當舉手撈
　人言痛乃止男刾左鼻女刾右鼻中令入七八寸餘
　大效亦治自縊死與此扁鵲方同
又方以綿漬好酒中須臾置死人鼻中手按令汁入鼻
　中并持其手足莫令驚
又方視其上唇裏絃絃者有白如黍米大以針决去之
又方以小便灌其面數廽即能語此扁鵲方法
又方取皁莢如大豆吹其兩鼻中嚏則氣通矣
又方灸其唇下宛宛中承漿宂十壯大效矣
又方割雄鷄頸取血以塗其面乾復塗并以灰營死人
　一周
又方以管吹下部令數人互吹之氣通則活
又方破白犬以搨心上無白犬白鷄亦佳
又方取雄鴨就死人口上斷其頭以熱血瀝口中并以
　竹筒吹其下部極則易人氣通下即活
又方取牛馬糞尚濕者絞取汁灌其口中令入喉若口
　已禁者以物强發之若不可强者乃扣齒下若無新
　者以人溺解乾者絞取汁此扁鵲法
又方以繩圍其死人肘腕男左女右畢伸繩從背上大
　椎度以下又從此灸横行各半繩此法三灸各三即
　起
又方令爪其病人人中取醒不者捲其手灸下文頭隨
　年
又方灸鼻人中三壯也
又方灸兩足大指爪甲聚毛中七壯此華佗法一云三
　七壯
又方灸臍中百壯也
扁鵲法又云斷㹠尾取血飲之并縛㹠以枕之死人須
　臾活
又云半夏末如大豆吹鼻中
又方搗女青屑重一錢七開口内喉中以水苦酒立活
按此前救卒死四方并後尸蹷事並是魏大夫傳中正
一真人所説扁鵲受長桑公子法尋此傳出世在葛後
二十許年無容知見當是斯法乆已在世故或言楚王
或言趙王兼立語次第亦參差故也
又張仲景諸要方搗薤汁以灌鼻中
又方割丹雄鷄冠血管吹内鼻中
又方以鷄冠及血塗面上灰圍四邊立起
又方猪脂如鷄子大苦酒一升煑沸以灌喉中
又方大豆二七枚以鷄子白并酒和盡以吞之
救卒死而壯熱者礬石半斤水一斗半煑消以漬脚令
　没踝
救卒死而目閉者騎牛臨面搗薤汁灌之耳中吹皁莢
　鼻中立效
救卒死而張目及吐舌者灸手足兩爪後十四壯了飲以
　五毒諸膏㪚有巴豆者
救卒死而四支不收矢便者馬矢一升水三斗煑取二
　斗以洗之又取牛洞一升温酒灌口中洞者稀糞也
　灸心下一寸臍上三寸臍下四寸各一百壯差
若救小兒卒死而吐利不知是何病者馬矢一丸絞取
　汁以吞之無濕者水煑取汁
又有備急三物丸散及裴公膏並在後備急藥條中救
卒死尤良亦可臨時合用之凡卒死中惡及尸蹷皆天
地及人身自然隂陽之氣忽有乖離否隔上下不通偏
竭所致故雖渉死境猶可治而生縁氣未都竭也當爾
之時兼有鬼神於其間故亦可以符術而獲濟者
附方
扁鵲云中惡與卒死鬼擊亦相類已死者為治皆參用
此方
　搗菖蒲生根絞汁灌之立差尸蹷之病卒死脉猶動
　聴其耳中如微語聲股間暖是也亦此方治之
孫眞人治卒死方以皁角末吹鼻中
　　救卒死尸蹷方第二
尸蹷之病卒死而脉猶動聴其耳中循循如嘯聲而股
間暖是也耳中雖然嘯聲而脈動者故當以尸蹷救之
方
　以管吹其左耳中極三度復吹右耳三度活
又方搗乾菖蒲以一棗核大著其舌下
又方灸鼻人中七壯又灸隂囊下去下部一寸百壯若
　婦人灸兩乳中間又云爪㓨人中良乆又針人中至
　齒立起
此亦全是魏大夫傳中扁鵲法即趙太子之患又張仲
景云尸一蹷脉動而無氣氣閉不通故靜然而死也
　以菖蒲屑内鼻兩孔中吹之令人以桂屑著舌下又
　云扁鵲法治楚王效
又方剔左角髪方二寸燒末以酒灌令入喉立起也
又方以繩圍其臂腕男左女右繩從大椎上度下行脊
　上灸繩頭五十壯活此是扁鵲秘法
又方熨其兩脇下取竈中墨如彈丸漿水和飲之須臾
　三四以管吹耳中令三四人更互吹之又小管吹鼻
　孔梁上塵如豆著中吹之令入差
又方白馬尾二七莖白馬前脚目二枚合燒之以苦酒
　丸如小豆開口吞二丸須臾服一丸
又方針百會當鼻中入髪際五寸針入三分補之針足
　大指甲下肉側去甲三分又針足中指甲上各三分
　大指之内去端韭葉又針手少隂銳骨之端各一分
又方灸膻中穴二十八壯
　　救卒客忤死方第三
客忤者中惡之類也多於道間門外得之令人心腹絞
痛脹滿氣衝心胸不即治亦殺人救之方
　灸鼻人中三十壯令切鼻柱下也以水漬粳米取汁
　一二升飲之口已噤者以物强發之
又方搗墨水和服一錢七
又方以銅器若瓦器貯熱湯器著腹上轉冷者撤去衣
　器親肉大冷者易以熱湯取愈則止
又方以三重衣著腹上銅器著衣上稍稍少許茅於器
　中燒之茅盡益之勿頓多也取愈乃止
又方以繩横度其人口以度其臍去四面各一處灸各
　三壯令四火俱起差
又方横度口中折之令上頭著心下灸下頭五壯
又方眞丹方寸匕蜜三合和服口噤者折齒下之
扁鵲治忤有救卒符并服鹽湯法恐非庸世所能故不
載而此病即今人所謂中惡者與卒死鬼擊亦相類為
治皆參取而用之
　已死者搗生菖蒲根絞取汁含之立差
卒忤停尸不能言者桔梗燒二枚末之服
又方末細辛桂分等内口中
又方鷄冠血和眞珠丸如小豆内口中與三四枚差
若卒口噤不開者末生附子置管中吹内舌下即差矣
又方人血和眞珠如梧桐子大二丸折齒納喉中令下
華佗卒中惡短氣欲死灸足兩拇指上甲後聚毛中各
　十四壯即愈未差又灸十四壯前救卒死方三七壯己
　有其法
又張仲景諸要方麻黄四兩杏仁七十枚甘草一兩以
　水八升煑取三升分令咽之通治諸感忤
又方韭根一把烏梅二十箇茱茰半斤以水一斗煑之
　以病人櫛内中三沸櫛浮者生沉者死煑得三升與
　飲之
又方桂一兩生薑三兩梔子十四枚䜴五合搗以酒三
　升攪㣲煑之味出去滓頓服取差
飛尸走馬湯巴豆二枚杏仁二枚合綿纒椎令碎著熱
　湯二合中指捻令汁出便與飲之炊間頓下飲差小
　量之通治諸飛尸鬼擊
又有諸丸散並在備急藥中客者客也忤者犯也謂客
氣犯人也此蓋惡氣治之多愈雖是氣來鬼鬼毒厲之
氣忽逢觸之其衰歇故不能如自然惡氣治之入身而
侵尅藏府經絡差後猶宜更為治以消其餘勢不爾亟
終為患令有時輒發
附方
外臺秘要治卒客忤停尸不能言細辛桂心等分内口
　中
又方燒桔梗二兩末米飲服仍吞麝香如大豆許佳
廣利方治卒中客忤垂死麝香一錢重研和醋二合服
　之即差
　　治卒得鬼擊方第四
鬼擊之病得之無漸卒著如人刀㓨狀胷脇腹内絞急
切痛不可抑按或即吐血或鼻中出血或下血一名鬼
排治之方
　灸鼻下人中一壯立愈不差可加數壯
又方升麻獨活牡桂分等末酒服方寸匕立愈
又方灸臍下一寸三壯
又方灸臍上一寸七壯及兩踵白肉際取差
又方熟艾如鴨子大三枚水五升煑取二升頓服之
又方鹽一升水二升和攪飲之并以冷水噀之勿令即
　得吐須臾吐即差
又方以粉一撮著水中攪飲之
又方以淳酒吹内兩鼻中
又方斷白犬一頭取熱犬血一升飲之
又方割鷄冠血以瀝口中令一咽仍破此鷄以㩉心下
　冷乃弃之於道邉得烏鷄彌佳妙
又方牛子矢一升酒三升煑服之大牛亦可用之
又方刀鞘三寸燒末水飲之
又方燒鼠矢末服如黍米不能飲之以少水和内口中
又有諸丸㪚並在備急藥條中今巫實見人忽有被鬼
神所擺拂者或犯其行伍或遇相觸突或身神㪚弱或
愆負所貽輕者因而獲免重者多見死亡猶如燕簡輩
事非為虛也必應死亦不可要自不得不救爾
附方
古今録驗療妖魅猫鬼病人不肯言鬼方鹿角屑搗㪚
　以水服方寸匕即言實也
　　治卒魘寐不寤方第五
卧忽不寤勿以火照火照之殺人但痛嚙其踵及足拇
指甲際而多唾其面即活又治之方
　末皁角管吹兩鼻中即起三四日猶可吹又以毛㓨
　鼻孔中男左女右展轉進之
又方以蘆管吹兩耳并取病人髪二七莖作繩納鼻孔
　中割雄鷄冠取血以管吹入咽喉中大效
又方末竈下黄土管吹入鼻中末雄黄并桂吹鼻中並
　佳
又方取井底泥塗目畢令人垂頭於井中呼其姓名即
　便起也
又方取韭搗以汁吹鼻孔冬月可掘取根取汁灌於口
　中
又方以鹽湯飲之多少約在意
又方以其人置地利刀畫地從肩起男左女右令周面
　以刀鋒㓨病人鼻令入一分急持勿動其人當鬼神
　語求哀乃問阿誰何故來當自乞去乃以指滅向所
　畫地當肩頭數寸令得去不可不具詰問之也
又方以瓦甑覆病人面上使人疾打破甑則寤
又方以牛蹄或馬蹄臨魘人上亦可治卒死青牛尤佳
又方擣雄黄細篩管吹納兩鼻中桂亦佳
又方菖蒲末吹兩鼻中又末内舌下
又方以甑帶左索縳其肘後男左女右用餘梢急絞之
　又以麻縳脚乃詰問其故約勑解之令一人坐頭守
　一人於户内呼病人姓名坐人應曰諾在便蘇
卒魘不覺灸足下大指聚毛中二十一壯
人喜魘及惡夢者取火死灰著履中合枕
又方帶雄黄男左女右
又方灸兩足大指上聚毛中灸二十壯
又方用眞麝香一子於頭邊
又方以虎頭枕尤佳
辟魘寐方取雄黄如棗核繫左服下令人終身不魘寐
又方眞赤罽方一尺以枕之
又方作犀角枕佳以青木香内枕中并帶
又方□治卒魘寐乆書此符於紙燒令黑以少水和之
　内死人口中懸鑑死者耳前打之喚死者名不過半
　日即活
魘卧寐不寤者皆魂魄外逰為邪所執録欲還未得所
忌火照火照遂不復入而有燈光中魘者是本由明出
但不反身中故耳
附方
千金方治鬼魘不悟皁莢末刀圭起死人
　　治卒中五尸方第六
五尸者(飛尸遁尸風尸沉尸尸/注也今所載方兼治之)其狀腹痛脹急不得氣
息上衝心胸旁攻兩脇或磥塊涌起或攣引腰脊兼治
之方
　灸乳後三寸十四壯男左女右不止更加壯數差
又方灸心下三寸六十壯
又方灸乳下一寸隨病左右多其壯數即差
又方以四指尖其痛處下灸指下際數壯令人痛上爪
　其鼻人中又爪其心下一寸多其壯取差
又方破鷄子白頓吞之口閉者内喉中搖頓令下立差
又方破鷄子白吞七枚不可再服
又方理當陸根熬以囊貯更畨熨之冷復易雖有五尸
之名其例皆相似而有小異者(飛尸者遊走皮膚洞穿/藏府每發㓨痛變作無)
(常也遁尸者附骨入肉攻鑿血脉每發不可得近見屍/喪聞哀哭便作也風尸者淫躍四肢不知痛之所在每)
(發昏恍得風雪便作也沈尸者纒結藏府衝心脇每發/絞切遇寒冷便作也尸注者舉身沈重精神錯雜常)
(覺惛廢每節氣改變輒致大/惡此一條别有治後藥也)凡五尸即身中屍鬼接引
也共為病害經術甚有消滅之方而非世徒能用今復
撰其經要以救其敝方
　雄黄一兩大蒜一兩令相和似彈丸許内二合熱酒
　中服之須臾差未差更作已有􁭪者常畜此藥也
又方乾薑桂分等末之鹽三指撮熬令青末合水服之即
　差
又方搗蒺䔧子蜜丸服如胡豆二丸日三
又方粳米二升水六升煑一沸服之
又方猪肪八合銅器煎小沸投苦酒八合相和頓服即
　差
又方掘地作小坎水滿中熟攪取汁服之
又方取屋上四角茅内銅器中以三尺布覆腹著器布
　上燒茅令熱隨痛追逐蹠下痒即差若瓦屋削取四
　角柱燒之亦得極大神良者也
又方桂一尺薑一兩巴豆三枚合搗末苦酒和如泥以
　傅尸處燥即差
又方烏臼根剉二升煑令濃去滓煎汁凡五升則入水
　一兩服五合至一升良
又方忍冬莖葉剉數斛煑令濃取汁煎之服如鷄子一
　枚日二三服佳也
又方燒亂髮熬杏仁等分搗膏和丸之酒服桐子大三
　丸日五六服
又方龍骨三分䔧蘆二分巴豆一分搗和井花水服如
　麻子大如法丸
又方漆葉暴乾搗末酒服之
又方鼉肝一具熟煑切食之令盡亦用蒜虀
又方斷鼈頭燒末水服可分為三度當吐如肉者不盡後
　發更作
又方雄黄一分梔子十五枚芍藥一兩水三升煑取一
　升半分再服
又方梔子二七枚燒末服
又方乾薑附子各一兩桂二分巴豆三十枚去心並生
　用搗篩蜜和搗萬杵服二丸如小豆大此藥無所不
　治
又飛尸入腹㓨痛死方凡犀角射罔五注丸並是好藥
别在大方中
治卒有物在皮中如蝦蟆宿昔下入腹中如柸不動摇
掣痛不可堪過數日即煞人方
　巴豆十四枚龍膽一兩半夏土𤓰子各一兩桂一斤半合
　搗碎以兩布囊貯蒸熱更畨以熨之亦可煮飲少少服之
此本在雜治中病名曰隂尸得者多死
　　治尸注鬼注方第七
尸注鬼注病者葛云即是五尸之中尸注又挾諸鬼邪
為害也其病變動乃有三十六種至九十九種大略使
人寒熱淋瀝怳怳黙黙不的知其所苦而無處不惡累
年積月漸就頓滯以至於死死後復傳之旁人乃至滅
門覺知此候者便宜急治之方
　取桑樹白皮曝乾燒為灰得二斗許著甑中蒸令氣
　浹便下以釡中湯三四斗淋之又淋凡三度極濃止
　澄清取二斗以漬赤小豆二斗一宿曝乾乾復漬灰
　汁盡止乃濕蒸令熟以羊肉若鹿肉作羮進此豆飯
　初食一升至二升取飽滿㣲者三四斗愈極者七八
　斗病去時體中自覺疼痒淫淫或若根本不抜重為
　之神驗也
又方桃仁五十枚破研以水煑取四升一服盡當吐吐
　病不盡三兩日更作若不吐非鬼注
又方杜蘅一兩莖一兩人參半兩許瓠子二七枚松蘿
　六銖赤小豆二七枚搗末㪚平旦温服方寸匕晩當
　吐百種物若不盡後更服之也
又方獺肝一具隂乾搗末水服方寸匕日三一具未差
　更作姚云神良
又方朱砂雄黄各一兩鬼臼菵草各半兩巴豆四十枚
　去心皮蜈蚣兩枚搗蜜和丸服如小豆不得下服二
　丸亦長將行之姚氏燒髪灰熬杏仁紫色分等搗加
　脂猪脂和酒服梧桐子大日三服差
又有華佗狸骨㪚龍牙㪚羊脂丸諸大藥等並在大方
中及成帝所受淮南丸並療疰易滅門女子小兒多注
車注船心悶亂頭痛吐有此疹者宜辟方
　車前子車下李根皮石長生徐長卿各數兩分等麤
　搗作方囊貯半合繫衣帶及頭若注船下暴慘以
　和此共帶之又臨入船刻取此船自燒作屑以水服
　之
附方
子母秘録治尸注燒亂髪如鷄子大為末水服之差
食醫心鏡主傳尸鬼氣咳嗽痃癖注氣血氣不通日
　漸羸瘦方桃仁一兩去皮尖杵碎以水一升半煑汁
　著米煑粥空心食之
　　治卒心痛方第八
治卒心痛桃白皮煑汁宜空腹服之
又方桂末若乾薑末二藥並可單用温酒服方寸匕須
　㬰六七服差
又方驢矢絞取汁五六合及熱頓服立定
又方東引桃枝一把切以酒一升煎取半斤頓服大效
又方生油半合温服差
又方黄連八兩以水七升煑取一升五合去滓温服五
　合每日三服
又方當户以坐若男子病者令婦人用一杯水以飲之
　若婦人病者令男子用一杯水以飲之得新汲水尤
　佳又以蜜一分水二分飲之益良也
又方敗布裹鹽如彈丸燒令赤末以酒一盞服之
又方煑三沸湯一升以鹽一合攪飲之若無火作湯亦
　可用水
又方閉氣忍之數十度并以手大指按心下宛宛中取
　愈
又方白艾成熟者三升以水三升煑取一升去滓頓服
　之若為客氣所中者當吐出蟲物
又方苦酒一杯鷄子一枚著中合攪飲之好酒亦可用
又方取竈下熱灰篩去炭分以布囊貯令灼灼爾便更
　畨以熨痛上冷更熬熱
又方蒸大豆若煑之以囊貯更畨熨痛處冷復易之
又方切生薑若乾薑半升以水二升煑取一升去滓頓
　服
又方灸手中央長指端三壯
又方好桂削去皮搗篩温酒服三方寸匕不差者須臾
　可六七服無桂者末乾薑佳
又方横度病人口折之以度心厭下灸度頭三壯
又方畫地作五行字撮中央土以水一升攪飲之也
又方呉茱茰二升生薑四兩䜴一升酒六升煑三升半
　分三服
又方人參桂心梔子擘甘草炙黄芩各一兩水六升煑
　取二升分三服竒效
又方桃仁七枚去皮尖熟研水合頓服良亦可治三十
　年患
又方附子二兩炮乾薑一兩搗蜜丸服四丸如梧子大
　日三
又方呉茱茰一兩半乾薑准上桂心一兩白术二兩人
　參橘皮椒去閉口及子汗甘草炙黄芩當歸桔梗各
　一兩附子一兩半炮搗篩蜜和為丸如梧子大日三
　稍加至十丸十五丸酒飲下飯前食後任意效驗
又方桂心八兩水四升煑取一升分三服
又方苦參三兩苦酒升半煑取八合分再服亦可用水
　無煑者生亦可用
又方龍膽四兩酒三升煑取一升半頓服
又方呉茱茰五合桂一兩酒二升半煎取一升分二服
　效
又方呉茱茰二升生薑四兩䜴一升酒六升煑取二升
　半分爲三服
又方白鷄一頭治之如食法水三升煑取二升去鷄煎
　汁取六合内苦酒六合入眞珠一錢復煎取六合内
　末麝香如大豆二枚頓服之
又方桂心當歸各一兩梔子十四枚搗為㪚酒服方寸
　匕日三五服亦治乆心病發作有時節者也
又方桂心二兩烏頭一兩搗篩蜜和為丸一服如梧子
　大三丸漸加之
暴得心腹痛如刺方苦參龍膽各二兩升麻梔子各三
　兩苦酒五升煑取二升分二服當大吐乃差
治心疝發作有時激痛難忍方眞射菵呉茱茰分等搗
　末蜜和丸如麻子服二丸日三服勿喫熟食
又方灸心鳩尾下一寸名巨闕及左右一寸並百壯又
　與物度頸及度脊如之令正相對也凡灸六處
治乆患常痛不能飲食頭中疼重方烏頭六分椒六分
　乾薑四分搗末蜜丸酒飲服如大豆四丸稍加之
又方半夏五分細辛五分乾薑二分人參三分附子一
　分搗末苦酒和丸如梧子大酒服五丸日三服
治心下牽急懊痛方桂三兩生薑三兩枳實五枚水五
　升煑取三升分三服亦可加术二兩膠飴半斤
治心肺傷動冷痛方桂心二兩猪腎二枚水八升煑取
　三升分三服
又方附子二兩乾薑一兩蜜丸服四丸如梧子大日三
　服
治心痺心痛方蜀椒一兩熬令黄末之以狗心血丸之
　如梧子服五丸日五服
治心下堅痛大如椀邊如旋柈名為氣分飲水所結方
　枳實七枚炙术三兩水一斗煑取三升分為三服當
　稍軟也
若心下百結積來去痛者方呉茱茰末一升眞射菵如
　彈丸一枚合搗以鷄子白和丸丸如小豆大服二丸
　即差
治心痛多唾似有蟲方取六畜心生切作十四臠刀蹤
　横各割之以眞丹一兩粉内割中旦悉吞之入雄黄
　麝香佳
飢而心痛者名曰飢疝龍膽附子黄連分等搗篩服一
　錢七日三度服之
附方
藥性論主心痛中惡或連腰臍者
　鹽如鷄子大青布裹燒赤内酒中頓服當吐惡物
拾遺序延胡索止心痛末之酒服
聖惠方治乆心痛時發不定多吐清水不下飲食以雄
　黄二兩好醋二升慢火煎成膏用乾蒸餅丸如梧桐
　子大每服七丸薑湯下
又方治九種心痛妨悶用桂心一分為末以酒一大盞
　煎至半盞去滓稍熱服立效
又方治寒疝心痛四肢逆冷全不飲食用桂心二兩為
　㪚不計時候熱酒調下一錢七
外臺秘要治卒心痛乾薑為末水飲調下一錢
又方治心痛當歸為末酒服方寸匕
又必效治蜎心痛熊膽如大豆和水服大效
又方取鰻鱺魚淡炙令熟與患人食一二枚永差飽食
　彌佳
經驗方治四十年心痛不差黍米淘汁温服隨多少
經驗後方治心痛薑黄一兩桂穰三兩為末醋湯下一
　錢匕
簡要濟衆治九種心痛及腹脇積聚滯氣筒子乾漆二
　兩搗碎炒煙出細研醋煑麺糊和丸如梧桐子大每
　服五丸至七丸熱酒下醋湯亦得無時服
姚和衆治卒心痛郁李仁三七枚爛嚼以新汲水下之
　飲温湯尤妙須臾痛止却煎薄鹽湯熱呷之
兵部手集治心痛不可忍十年五年者隨手效以小蒜
　釅醋煑頓服之取飽不用著鹽
　　治卒腹痛方第九
治卒腹痛方書舌上作風字又畫紙上作兩蜈蚣相交
　吞之
又方搗桂末服三寸匕苦酒人參上好乾薑亦佳
又方粳米二升以水六升煑二七沸飲之
又方食鹽一大把多飲水送之忽當吐即差
又方掘土作小坎水滿坎中熟攪取汁飲之
又方令人騎其腹溺臍中
又方米粉二升水二升和飲
又方使病人伏卧一人跨上兩手抄舉其腹令病人自
　縱重輕舉抄之令去床三尺許便放之如此二七度
　止拈取其脊骨皮深取痛引之從龜尾至頂乃止未
　愈更為之
又方令卧枕髙一尺許拄膝使腹皮踧氣入胷令人抓
　其臍上三寸便愈能乾咽吞氣數十遍者彌佳此方
　亦治心痛此即伏氣
治卒得諸疝小腹及隂中相引痛如絞自汗出欲死方
　搗沙參末篩服方寸匕立差
此本在雜治中謂之寒疝亦名隂疝此治不差可服諸
　利丸下之作走馬湯亦佳
治寒疝腹痛飲食下唯不覺其流行方椒二合乾薑四
　兩水四升煑取二升去滓内飴一斤又煎取半分再
　服數數服之
又方半夏一升桂八兩生薑一升水六升煑取二升分
　為三服
治寒疝來去每發絞痛方呉茱茰三兩生薑四兩豉二
　合酒四升煑取二升分為二服
又方附子一枚椒二百粒乾薑半兩半夏十枚大棗三
　十枚粳米一升水七升煑米熟去滓一服一升令盡
又方肉桂一斤呉茱茰半升水五升煑取一升半分再
　服
又方牡蠣甘草桂各二兩水五升煑取一升半再服
又方宿烏鷄一頭治如食法生地黄七斤合細剉之著
　甑中蔽蒸銅器承須取汁清旦服至日晡令盡其間
　當下諸寒癖訖作白粥漸食之乆疝者下三劑
附方
博濟方治冷熱氣不和不思飲食或腹痛㽲刺山梔子
　川烏頭等分生搗為末以酒糊丸如梧桐子大每服
　十五丸炒生薑湯下如小腸氣痛炒茴香葱酒任下
　二十丸
經驗方治元藏氣發乆冷腹痛虛瀉
應急大效玉粉丹生硫黄五兩青鹽一兩已上滚細研
　以蒸餅為丸如菉豆大每服五丸熱酒空心服以食
　壓之
子母秘録治小腹疼青黑或亦不能喘苦參一兩醋一
　升半煎八合分二服
聖惠方治寒疝小腹及隂中相引痛自汗出以丹參一
　兩杵為㪚每服熱酒調下二錢匕佳
　　治心腹俱痛方第十
治心腹俱脹痛短氣欲死或已絕方取梔子十四枚豉
　七合以水二升先煑豉取一升二合絞去滓内梔子
　更煎取八合又絞去滓服半升不愈者盡服之
又方浣小衣飲其汁一二升即愈
又方桂二兩切以水一升二合煑取八合去滓頓服無
　桂者著乾薑亦佳
又方烏梅二七枚以水五升煑一沸内大錢二七枚煑
　得二升半强人可頓服羸人可分為再服當下便愈
又方茱茰二兩生薑四兩豉三合酒四升煑取二升分
　為三服即差
又方乾薑一兩巴豆二兩搗蜜丸一服如小豆一丸當
　吐下差
治心腹相連常脹痛方狼毒二兩附子半兩搗篩蜜丸
　如梧子大日一服一丸二日二丸三日後服三丸再
　一丸至六日服三丸自一至三以常服即差
又方呉茱茰一合乾薑四分附子細辛人參各二分搗
　篩蜜丸如梧子大服五丸日三服
凡心腹痛若非中惡霍亂則是皆宿結冷熱所為今此
方可採以救急差後要作諸大治以消其根源也
附方
梅師方治心腹脹堅痛悶不安雖未吐下欲死以鹽五
　合水一升煎令消頓服自吐下食出即定不吐更服
孫眞人方治心腹俱痛以布裹椒薄注上火熨令椒汗
　出良
十全方心脾痛以髙良薑細剉炒杵末米飲調下一錢
　匕立止
　　治卒心腹煩滿方第十一
治卒心腹煩滿又胸脇痛欲死方以熱湯令灼灼爾漬
　手足復易秘方
又方青布方寸鹿角三分亂髮灰一錢匕以水二升煑
　令得一升五合去滓盡服之
又方剉薏苡根濃煑取汁服三升
又方取比輪錢二十枚水五升煑取三沸日三服
又方搗香菜汁服一二升水煑乾薑亦佳
又方即用前心痛梔子豉湯法差
又方黄芩一兩杏仁二十枚牡蠣一兩水三升煑取一
　升頓服
治厥逆煩滿常欲嘔方小草桂細辛乾薑椒各二兩附
　子二兩炮搗蜜和丸服如桐子大四丸
治卒吐逆方灸乳下一寸七壯即愈
又方灸兩手大拇指内邊爪後第一文頭各一壯又灸
　兩手中央長指爪下一壯愈
此本雜治中其病亦是痰壅霍亂之例兼宜依霍亂條
法治之人卒在此上條患者亦少皆因他病兼之耳或
從傷寒未復或從霍亂吐下後虚燥或是勞損服諸補
藥痞滿或觸寒熱邪氣或食飲挾毒或服藥失度並宜
各循其本源為治不得專用此法也
附方
千金方治心腹脹短氣以草豆蔲一兩去皮為末以木
　𤓰生薑湯下半錢
斗門方治男子女人乆患氣脹心悶飲食不得因食不
　調冷熱相擊致令心腹脹滿方厚朴火上炙令乾又
　蘸薑汁炙直待焦黑為度搗篩如麪以陳米飲調下
　二錢匕日三服良亦治反胃止瀉甚妙
經驗方治食氣遍身黄腫氣喘食不得心胸滿悶
　不蛀皂角去皮子塗好醋炙令焦為末一錢匕巴豆
　七枚去油膜二件以淡醋及研好墨為丸如麻子大
　每服三丸食後陳橘皮湯下日三服隔一日增一丸
　以利為度如常服消酒食
梅師方治腹滿不能服藥煨生薑綿裹内下部中冷即
　易之
聖惠方治肺藏壅熱煩悶新百合四兩蜜半盞和蒸令
　軟時時含一棗大嚥津
　
　
　
　
　
　
　
　
　
　
　
　
　
　肘後備急方巻一
欽定四庫全書
　肘後備急方巻二
　　　　　　　　　　　　　晉　葛洪　撰
　　治卒霍亂諸急方第十二
凡所以得霍亂者多起飲食或飲食生冷雜物以肥膩
酒鱠而當風履濕薄衣露坐或夜卧失覆之所致
　初得之便務令煖以炭火布其所卧下大熱減之又
　並蒸被絮若衣絮自苞冷易熱者亦可燒地令熱水
　沃敷薄布席卧其上厚覆之亦可作灼灼爾熱湯著
　甕中漬足令至膝并銅器貯湯以著腹上衣藉之冷
　復易亦可以熨斗貯火著腹上如此而不净者便急
　灸之但明案次第莫為亂灸須有其病乃隨病灸之
　未有病莫預灸灸之雖未即愈要萬不復死矣莫以
　灸不即愈而止灸霍亂艾丸苦不大壯數亦不多本方
　言七壯為可四五十無不便火下得活服舊方用理
　中丸及厚朴大豆䜴通脉半夏湯先軰所用藥皆難
　得今但疏良灸之法及單行數方用之有效不減於
　貴藥已死未久者猶可灸餘藥乃或難備而理中丸
　四順厚朴諸湯不可不預合每向秋月常買自隨
卒得霍亂先腹痛者灸臍上十四壯名太倉在心厭下
　四寸更度之
先洞下者灸臍邊一寸男左女右十四壯甚者至三十
　四十壯名大腸募洞者宜瀉
先吐者灸心下一寸十四壯又并治下痢不止上氣灸
　五十壯名巨闕正心厭尖頭下一寸是也
先手足逆冷者灸兩足内踝上一尖骨是也兩足各七
　壯不愈加數名三隂交在内踝尖上三寸是也
轉筋者灸蹶心當拇指大聚筋上六七壯名涌泉又灸
　足大指下約中一壯神驗
又方灸大指上爪甲際七壯
轉筋入腹痛者令四人捉手足灸臍左二寸十四壯股
　中大筋上去隂一寸
若啘者灸手腕第一約理中七壯名心主當中指
下利不止者灸足大指本節内側寸白肉際左右各七
　壯名大都
乾嘔者灸手腕後三寸兩筋間是左右各七壯名間使
　若正厥嘔絕灸之便通
小品方起死
吐且下利者灸兩乳連黑外近腹白肉際各七壯亦可
　至二七壯
若吐止而利不止者灸臍一夫納中七壯又云臍下一
　寸二七壯
若煩悶凑滿者灸心厭下三寸匕壯名胃管
又方以鹽内臍中上灸二七壯
若遶臍痛急者灸臍下三寸三七壯名關元良
治霍亂神秘起死灸法以物横度病人人中屈之從心
　鳩尾飛度以下灸先灸中央畢更横灸左右也又灸
　脊上以物圍令正當心厭又夾脊左右一寸各七壯
　是腹背各灸三處也
華佗治霍亂已死上屋唤魂又以諸治皆至而猶不差
　者
　捧病人腹卧之伸臂對以繩度兩頭肘尖頭依繩下
　夾背脊大骨穴中去脊各一寸灸之百壯不治者可
　灸肘椎已試數百人皆灸畢即起坐佗以此術傳子
　孫代代皆祕之
右此前並是灸法
治霍亂心腹脹痛煩滿短氣未得吐下方
　鹽二升以水五升煑取二升頓服得吐愈
又方生薑若乾薑一二斤㕮咀以水六升煑三沸頓服
　若不即愈更可作無新藥煑滓亦得
又方飲好苦酒三升小老羸者可飲一二升
又方温酒一二升以蠟如彈丸一枚置酒中消乃飲無
　蠟以鹽二方寸匕代亦得
又方桂屑半升以煖飲二升和之盡服之
又方濃煑竹葉湯五六升令灼已轉筋處
又方取楠若樟木大如掌者削之以水三升煑三沸去
　滓令灼之也
又方服乾薑屑三方寸匕
又方取蓼若葉細切二升水五升煑三沸頓服之煑乾
　蘇若生蘇汁即亦佳
又方小蒜一升㕮咀以水三升煑取一升頓服之
又方以煖湯漬小蒜五升許取汁服之亦可
又方以人血合丹服如梧子大二丸
又方生薑一斤切以水七升煑取二升分為三服
又方取賣解家机上垢如雞子大温酒服之差
又方飲竹瀝少許亦差
又方乾薑二兩甘草二兩附子一兩水三升煑取一升
　内猪膽一合相和分為三服
又方蘆蓬茸一大把濃煑飲二升差
若轉筋方燒鐵令赤以灼踵白肉際上近後當縱鐵以
　隨足為留停令成瘡兩足皆爾須臾間熱入腹不復
　轉筋便愈可脫刀燒蝦尾用之即差
又方煑苦酒三沸以摩之合少粉尤佳以絮胎縳當從
　膝下至足
又方燒梔子二七枚研末服之
又方桂半夏等分末方寸七水一升和服之差
又方生大豆屑酒和服方寸匕
又方燒蜈蚣膏傅之即差
若轉筋入腸中如欲轉者
　取鷄矢白一寸水六合煑三沸頓服之勿令病者知
　之
又方苦酒煑衣絮絮中令温從轉筋處裹之
又方燒編薦索三撮仍酒服之即差
又方釡底黑末酒服之差
若腹中已轉筋者
　當倒擔病人頭在下勿使及地腹中平乃止
若兩臂脚及胸脇轉筋
　取鹽一升半水一斗煑令熱灼灼爾漬手足在胸脇
　者湯洗之轉筋入腹中倒擔病人令頭在下腹中平
　乃止若極者手引隂隂縮必死猶在倒擔之可活耳
若注痢不止而轉筋入腹欲死
　生薑一兩累擘破以酒升半煑令三四沸頓服之差
治霍亂吐下後心腹煩滿方
　梔子十四枚水三升煑取二升内䜴七合煑取一升
　頓服之嘔者加橘皮二兩若煩悶加豉一升甘草一
　兩蜜一升增水二升分為三服
治霍亂煩躁卧不安稳方
　䓗白二十莖大棗二十枚水三升煑取二升頓服之
治霍亂吐下後大渴多飲則煞人方
　以黄米五升水一斗煑之令得三升清澄稍稍飲之
　莫飲餘物也
崔氏云理中丸方
　甘草二兩乾薑人參白术各一兩搗下篩蜜丸如彈
　丸覺不住更服一枚須臾不差仍温湯一斗以麋肉
　内湯中服之頻頻三五度令差亦可用酒服
四順湯治吐下腹乾嘔手足冷不止
　乾薑甘草人參附子各二兩水六升煑取三升半分
　為三服若下不止加龍骨一兩腹痛甚加當歸二兩
　胡洽用附子一枚桂一兩人霍亂亦不吐痢但四支
　脉沉肉冷汗出渴者即差
厚朴湯治煩嘔腹脹
　厚朴四兩炙桂二兩枳實五枚灸生薑三兩以水六
　升煑取二升分為三服
凡此湯四種是霍亂諸患皆治之不可不合也霍亂若
心痛尤甚者此為挾毒兼用中惡方治之
附方
孫眞人治霍亂
　以胡椒三四十粒以飲吞之
斗門方治霍亂
　用黄杉木劈開作片一握以水濃煎一盞服之
外䑓祕要治霍亂煩躁
　燒亂髪如鷄子大鹽湯三升和服之不吐再服
又方治霍亂腹痛吐痢
　取桃葉三升切以水五升煑取一升三合分温二服
梅師方治霍亂心痛利無汗
　取梨葉枝一大握水二升煎取一升服
又方治霍亂後煩躁卧不安穩
　䓗白二十莖大棗二十枚以水三升煎取二升分服
兵部手集救人霍亂頗有神效
　漿水稍酸味者煎乾薑屑呷之夏月腹肚不調煎呷
　之差
孫用和治大瀉霍亂不止
　附子一枚重七錢炮去皮臍為末每服四錢水兩盞
　鹽半錢煎取一盞温服立止集效方治吐瀉不止或
　致轉筋四肢發厥虛風不省人事服此四肢漸暖神
　識便省
回陽㪚天南星為末每服三錢入京棗三枚水一盞半
　同煎至八分温服未省再服聖惠方治霍亂轉筋垂
　死
　敗蒲席一握細切漿水一盞煑汁温温頓服
又方治肝虛轉筋
　用赤蓼莖葉切三合水一盞酒三合煎至四合去滓
　温分二服
又方治肝風虛轉筋入腹
　以鹽半斤水煑少時熱漬之佳
孫尚藥治脚轉筋攣急者
　松節一兩細剉如米粒乳香一錢右件藥用銀石器
　内慢火炒令焦只留三分性出火毒研細每服一錢
　至二錢熱木𤓰酒調下應時筋病皆治之
古今録驗方治霍亂轉筋
　取蓼一手把去兩頭以水二升半煑取一升半頓服
　之
　　治傷寒時氣温病方第十三
治傷寒及時氣温病及頭痛壯熱脉大始得一日方湏
　取㫖兊根葉合搗三升許和之真丹一兩水一升合煑
　絞取汁頓服之得吐便差若重一升盡服厚覆取汗
　差
又方小蒜一升搗取汁三合頓服之不過再作便差
又方烏梅二七枚鹽五合以水三升煑取一升去滓頓
　服之
又方取生杍木削去黑皮細切裏白一升以水二升五
　合煎去滓一服八合三服差
又方取木丸子二七枚以水五升挼之令熟去滓盡服
　汁當吐下愈
又方鷄子一枚著冷水半升攪與和乃復煑三升水極
　令沸以向所和水投湯中急攪令相得適寒温頓服
　取汗
又方以真丹塗身令遍面向火坐冷汗出差
又方取生蘘荷根葉合搗絞取汁服三四升
又方取乾艾三斤以水一斗煑取一升去滓頓服取汗
又方鹽一升食之以湯送之腹中當絞吐便覆取汗便
　差
又方取比輪錢一百五十七枚以水一斗煑取七升服
　汁盡之須臾復以五升水更煑令得一升以水二升
　投中合令得三升出錢飲汁當吐毒出也
又方取猪膏如彈丸者温服之日三服三日九服
又方烏梅三十枚去核以豉一升苦酒三升煑取一升
　半去滓頓服
又傷寒有數種人不能别令一藥盡治之者若初覺頭
　痛肉熱脉洪起一二日便作䓗豉湯用䓗白一虎口
　豉一升以水三升煑取一升頓服取汗不汗復更作
　加葛根二兩升麻三兩五升水煎取二升分再服必
　得汗若不汗更加麻黄二兩又用葱湯研米二合水
　一升煑之少時下鹽豉後内䓗白四物令火煎取三
　升分服取汗也
又方豉一升小男溺三升煎取一升分為再服取汗
又方葛根四兩水一斗煎取三升乃内䜴一升煎取升
　半一服搗生葛汁服一二升亦為佳也
若汗出不歇已三四日胷中惡欲令吐者
　豉三升水七升煑取二升半去滓内蜜一兩又煑三
　沸頓服安卧當得吐不差更服取差秘法傳於子孫
　也
又方生地黄三斤細切水一斗煑取三升分三服亦可
　服藜蘆吐㪚及苦參龍膽散
若已五六日以上者
　可多作青竹瀝少煎令減為數數飲之厚覆取汗
又方大黄黄連黄檗梔子各半兩水八升煑六七沸内
　䜴一升䓗白七莖煑取三升分服宜老少
又方苦參二兩黄芩二兩生地黄半斤水八升煑取一
　升分再服或吐下毒則愈
若已六七日熱極心下煩悶狂言見鬼欲起走
　用乾茱茰三升水二升煑取一升後去滓寒温服之
　得汗便愈此方恐不失必可用也秘之
又方大蚓一升破去以人溺煑令熟去滓服之直生絞
　汁及水煎之並善又絞糞汁飲數合至一二升謂之
　黄龍湯陳乆者佳
又方取白犬從背破取血破之多多為佳當及熱以薄
　胸上冷乃去之此治垂死者活無白犬諸純色者亦
　可用之
又方取桐皮削去上黑者細擘之長斷令四寸一束以
　酒五合以水一升煮取一升去滓頓服之當吐下青
　黄汁數升即差
又方鷄子三枚芒硝方寸匕酒三合合攪㪚消盡服之
又方黄連三兩黄檗黄芩各二兩梔子十四枚水六升
　煎取二升分再服治煩嘔不得眠
治時氣行垂死破棺千金煑湯苦參一兩㕮咀以酒二
　升半舊方用苦參酒煑令得一升半去滓適寒温盡
　服之當間苦寒吐毒如溶膠便愈
又方大錢百文水一斗煑取八升内麝香當門子李子
　大末稍稍與飲至盡或汗或吐之
治温毒發斑大疫難救黑膏生地黄半斤切碎好䜴一
　升猪脂二斤合煎五六沸令至三分減一絞去滓末
　雄黄麝香如大豆者内中攪和盡服之毒從皮中出
　即愈
又方用生蝦蟆正爾破腹去腸乃搗吞食之得五月五
　日乾者燒末亦佳矣
黑奴丸胡洽小品同一名水解丸又一方加小麥黑殻
一兩名為麥奴丸支同此注
　麻黄二兩大黄二兩黄芩一兩芒硝一兩釡底墨一
　兩竈突墨二兩梁上塵二兩搗蜜丸如彈丸新汲水
　五合末一丸頓服之若渴但與水須臾寒寒了汗出
　便解日移五尺不覺更服一丸此治五六日胸中大
　熱口噤名為壞病不可醫治用此黑奴丸
又方大青四兩甘草膠各二兩豉八合以水一斗煑二
　物取三升半去滓内豉煑三沸去滓乃内膠分作四
　服盡又合此治得至七八日發汗不解及吐下大熱
　甚佳
又方大黄三兩甘草二兩麻黄二兩杏仁三十枚芒硝
　五合黄芩一兩巴豆二十粒熬搗蜜丸和如大豆服
　三丸當利毒利不止米飲止之家人視病者亦可先
　服取利則不相染易也此丸亦可預合置
麻黄解肌一二日便服之
　麻黄甘草升麻芍藥石膏各一兩杏仁三十枚貝齒
　三枚末之以水三升煑取一升頓服覆取汗出即愈
　便食豉粥補虛即宜也
又方麻黄二兩芩桂各一兩生薑三兩以水六升煑取
　二升分為四服
亦可服葛根觧肌湯葛根四兩芍藥二兩麻黄大青甘
　草黄芩石膏桂各一兩大棗四枚以水五升煑取二
　升半去滓分為三服微取汗
三日已上至七八日不解者可服小柴胡湯柴胡八兩
　人參甘草黄芩各三兩生薑八兩無者乾薑三兩半
　夏五兩湯洗之大棗十二枚水九升煑取二升半分
　為三服微覆取汗半日須臾便差若不好更作一劑
若有熱實得汗不解復滿痛煩躁欲謬語者可服大柴
　胡湯方柴胡半斤大黄二兩黄芩三兩芍藥二兩枳
　實十枚半夏五兩洗之生薑五兩大棗十二枚水一
　斗煑取四升當分為四服當微利也
此四方最第一急須者若幸可得藥便可不營之保無
死憂諸小治為防以窮極耳若病失治及治不差十日
已上皆名壞病唯應服大小鼈甲湯此方藥分兩乃少
而種數多非備急家所辦故不載凡傷寒發汗皆不可
使流離過多一服得微汗汗絜便止未止粉之勿當風
初得傷寒便身重腰背痛煩悶不已脉浮面赤斑斑如
錦文喉咽痛或下痢或狂言欲走此名中陽毒五日可
治過此死宜用此方
　雄黄甘草升麻當歸椒桂各一分水五升煑取二升
　半分三服温覆取汗服後不汗更作一劑
若身重背强蟄蟄如被打腹中痛心下强短氣嘔逆脣
青面黑四肢冷脉沉細而緊數此名中隂毒五日可治
過此死用此方
　甘草升麻各二分當歸椒各一分鱉甲一兩以水五
　升煑取二升半分三服温覆取汗汗不出湯煑更作
　也
隂毒傷口鼻冷者乾薑桂各一分末温酒三合服之當
大熱差凡隂陽二毒不但初得便爾或一二日變作者
皆以今藥治之得此病多死治熱病不解而下痢困篤
欲死者服此
大青湯方大青四兩甘草三兩膠二兩䜴八合赤石脂
　三兩以水一斗煑取三升分三服盡更作日夜兩劑
　愈
又方但以水五升䜴一升梔子十四枚韭白一把煑取
　三升半分為三服
又方龍骨半斤搗碎以水一斗煑取五升使極冷稍稍
　飲其間或得汗即愈矣
又方黄連當歸各二兩乾薑一兩赤石脂二兩蜜丸如
　梧子服二十丸日三夜再
又方黄連二兩熟艾如鴨卵大以水二斗煑取一升頓
　服立止
天行諸痢悉主之黄連三兩黄檗當歸龍骨各二兩以
　水六升煑取二升去滓入蜜七合又火煎取一升半
　分為三服效
天行毒病挾熱腹痛下痢升麻甘草黄連當歸芍藥桂
　心黄檗各半兩以水三升煑取一升服之當良
天行四五日大下熱痢黄連黄檗各三兩龍骨三兩艾
　如鷄子大以水六升煑取二升分為二服忌食猪肉
　冷水
若下膿血不止者赤石脂一斤乾薑一兩粳米一升水
　七升煑米熟去滓服七合日三
又方赤石脂一斤乾薑二兩水五升煑取三升分二服
　若絞臍痛加當歸一兩芍藥二兩加水一升也
若大便堅閉令利者大黄四兩厚朴二兩枳實四枚以
　水四升煑取一升二合分再服得通者止之
若十餘日不大便者服承氣丸大黄杏仁各二兩枳實
　一兩芒硝一合搗蜜和丸如彈丸和湯六七合服之
　未通更服
若下痢不能食者黄連一斤烏梅二十枚炙燥並得搗
　末蠟如恭子大蜜一升合於微火上令可丸丸如梧
　子大一服二丸日三
若小腹滿不得小便者細末雌黄蜜和丸取如棗核大
　内溺孔中令半寸亦以竹管注隂令痛朔之通
又方末滑石三兩葶藶子一合水二升煑取七合服
又方搗生䓗傅小腹上參易之
治胸脇痞滿心塞氣急喘急方人參术各一兩枳實二
　兩乾薑一兩搗蜜和丸一服一枚若嗽加括蔞二兩
　吐加牡蠣二兩日夜服五六丸不愈更服
毒病攻喉咽腫痛方切當陸炙令熱以布藉喉以熨布
　上冷復易
又方取眞䕡茄爪甲大内口中以牙小嚼汁以漬喉當
　微覺異為佳也
毒病後攻目方煑蜂窠以洗之日六七度佳
又方冷水漬青布以掩之
若生翳者燒豉二升粒末内管鼻中以吹之
治傷寒嘔不止方甘草一兩升麻半兩生薑三兩橘皮
　二兩水三升煑取二升頓服之愈
又方乾薑六分附子四分末以苦酒丸如梧子大一服
　三丸日三服
治傷寒啘不止方甘草三兩橘皮一斤水五升煑取三
　升分服日三取差
又方熟洗半夏末服之一錢一服
又方赤蘇一把水三升煑取二升稍稍飲
又方乾薑六分附子四分末苦酒丸如梧子大服三丸
　日三服
比歲有病時行仍發瘡頭面及身須臾周匝狀如火瘡
皆戴白漿隨决隨生不即治劇者多死治得差後瘡瘢
紫黑彌嵗方滅此惡毒之氣世人云永徽四年此瘡從
西東流遍於海中煑葵菜以蒜虀啖之即止初患急食
之少飯下菜亦得以建武中於南陽擊虜所得仍呼為
虜瘡諸醫叅詳作治用之有效方
　取好蜜通身上摩亦可以蜜煎升麻并數數食
又方以水濃煑升麻綿沾洗之苦酒漬彌好但痛難忍
其餘治猶依傷寒法但每多作毒意防之用地黄黑膏
亦好
治時行病發黄方茵蔯六兩大黄二兩梔子十二枚以
　水一斗先煑茵蔯取五升去滓内二物又煑取三升
　分四服亦可兼取黄疸中雜治法差
比嵗又有虜黄病初唯覺四體沉沉不快須臾見眼中
黄漸至面黄及舉身皆黄急令溺白紙紙即如檗染者
此熱毒已入内急治之若初覺便作苽蔕赤豆㪚吹鼻
中鼻中黄汁出數升者多差若已深應看其舌下兩邊
有白脉彌彌處蘆刀割破之紫血出數升亦歇然此須
慣解割者不解割忽傷亂舌下青脉血出不止便煞人
方可燒紡軨鐵以灼此脉令焦兼𤓰蔕雜巴豆搗為丸
服之大小便亦去黄汁破灼已後禁諸雜食又云有依
黄坐黄復須分别之方
　切竹煑飲之如飲
又方搗生𤓰根絞取汁飲一升至二三升
又方醋酒浸鷄子一宿吞其白數枚
又方竹葉切五升小麥七升石膏三兩末綿裹之以水
　一斗五升煑取七升一服一升盡喫即差也
又方生葛根汁二升好䜴一升梔子三七枚茵蔯切一
　升水五升煑取三升去滓内葛汁分為五服
又方金色脚鷄雌雞血在治如食法熟食宜飲汁令盡
　不過再作亦可下少鹽豉佳
治毒攻手足腫疼痛欲斷方用虎杖根剉煑適寒温以
　漬足令踝上有尺許水止之
又方以稻穰灰汁漬足
又方酒煑苦參以漬足差
又方鹽豉及羊尿一升搗令熟以漬之
又方細剉黄蘗五斤以水三斗煑漬之亦治攻隂腫痛
又方作坎令深三尺少容兩足燒坎令熱以酒灌坎中
　著屐踞坎中壅勿令泄
又方煑羊桃汁漬之雜少鹽䜴尤好
又方煑馬矢若羊矢汁漬
又方猪膏和羊矢塗之亦佳
又方以牛肉裹腫處腫消痛止
又方搗常思草絞取汁以漬足
又方猪蹄一具合䓗煑去滓内少鹽以漬之
毒病下部生瘡者燒鹽以深導之不過三
又方生漆塗之綿導之
又方大丸艾灸下部此謂窮無藥
又方取蚓三升以水五升得二升半盡服之
又方煑桃皮煎如􁎭以綿合導之
又方水中荇菜搗綿導之日五易差
又方櫸皮槲皮合煑汁如粘糖以導之又濃煑桃皮飲
　之最良
又方搗蛇苺汁服三合日三水漬烏梅令濃并内崖蜜
　數數飲
若病人齒無色舌上白或喜睡眠憒憒不知痛痒處或
下痢急治下部不曉此者但攻其上不以下為意下部
生蟲蟲食其肛肛爛見五臟便死治之方
　取雞子白内漆合攪還内殻中仰頭吞之當吐蟲則愈
又方燒馬蹄作灰細末猪脂和塗綿以導下部日數度
　差
又方桃仁十五枚苦酒二升鹽一合煑取六合服之
又方燒艾於管中薫之令煙入下部中少雜雄黄妙此
　方是溪温故爾兼取彼治法
又有病䘌下不止者烏頭二兩女萎雲實各一兩桂二
　分蜜丸如桐子水服五丸一日三服
治下部卒痛如鳥啄之方赤小豆大豆各一升合搗兩
　囊貯蒸之令熟更互坐即愈
此本在雜治中亦是傷寒毒氣所攻故凡治傷寒方甚多
其有諸麻黄葛根桂枝柴胡青龍白虎四順四逆二十
餘方並是至要者而藥難盡備且診候須明悉别所在
撰大方中今唯載前四方尤是急須者耳其黄膏赤㪚
在辟病條中預合初覺患便服之傷寒時行瘟疫三名
同一種耳而源本小異其冬月傷於寒或疾行力作汗
出得風冷至夏發名為傷寒其冬月不甚寒多暖氣及
西風使人骨節緩墯受病至春發名為時行其年嵗中
有癘氣兼挾鬼毒相注名為瘟病如此診候並相似又
貴勝雅言惣名傷寒世俗因號為時行道術符刻言五
温亦復殊大歸終止是共途也然自有陽明少隂隂毒
陽毒為異耳少隂病例不發熱而腹滿下痢最難治也
附方
必效方治天行一二日者麻黄一大兩去節以水四升
　煑去沫取二升去滓著米一匙及䜴為稀粥取强一
　升先作熟湯浴淋頭百餘椀然後服粥厚覆取汗於
　夜最佳
梅師方治傷寒汗出不解已三四日胷中悶吐豉一升
　鹽一合以水四升煎取一升半分服當吐
聖惠方治傷寒四日已嘔吐更宜吐以苦參末酒下二
　錢得吐差
又方治時氣熱毒心神煩躁用藍澱半大匙以新汲水
　一盞服
又方治時氣頭痛不止用朴硝三兩搗羅為㪚生油調
　塗頂上
又方治時氣煩渇用生藕汁一中盞入生蜜一合令匀
　分二服
勝金方治時疾熱病狂言心躁苦參不限多少炒黄色
　為末每服二錢水一盞煎至八分温服連煎三服有
　汗無汗皆差
博濟方治隂陽二毒傷寒黑龍丹舶上硫黄一兩以栁
　木槌研三兩日巴豆一兩和殻記箇數用二升鐺子
　一口先安硫黄鋪鐺底次安巴豆又以硫黄蓋之釅醋
　半斤以來澆之盞子蓋合令𦂳密更以濕紙周回固
　濟縫勿令透氣縫紙乾更以醋濕之文武火熬常著
　人守之候裏面巴豆作聲數已半為度急將鐺子離
　火便入臼中急搗令細再以少米醋并蒸餅少許再
　搗令冷可丸如鷄頭大若是隂毒用椒四十九粒䓗
　白二莖水一盞煎至六分服一丸陽毒用豆䜴四十
　九粒䓗白二莖水一盞同煎吞一丸不得嚼破
孫用和方治陽毒入胃下血頻疼痛不可忍鬱金五箇
　大者牛黄一皁莢子别細研二味同為散每服用醋
　漿水一盞同煎三沸温服
孫兆口訣治隂毒傷寒手足逆冷脉息沉細頭疼腰重
　兼治隂毒欬逆等疾方
　川烏頭乾薑等分為麤散炒令轉色放冷再搗為細
　散每一錢水一盞鹽一撮煎取半盞温服
又方治隂勝隔陽傷寒其人必躁熱而不欲飲水者是
　也宜服霹靂散附子一枚燒為灰存性為末蜜水調
　下為一服而愈此逼散寒氣然後熱氣上行而汗出
　乃愈
聖惠方治隂毒傷寒四肢逆冷宜熨以呉茱茰一升酒
　和匀濕絹袋二隻貯蒸令極熱熨脚心候氣通暢匀
　暖即停熨累驗
唐崔元亮療時疾發黄心狂煩熱悶不認人者取大括
　蔞一枚黄者以新汲水九合浸淘取汁下蜜半大合
　朴硝八分合􁮎令消盡分再服便差
外臺秘要治天行病四五日結胸滿痛壯熱身體熱苦
　參一兩剉以醋二升煑取一升二合盡飲之當吐即
　愈天行毒病非苦參醋藥不解及温覆取汗愈
又方救急治天行後嘔逆不下食食入即出取羊肝如
　食法作生淡食不過三度即止
又方以雞卵一枚煑三五沸出以水浸之外熟内熱則
　吞之良
聖惠方治時氣嘔逆不下食用半夏半兩湯浸洗七遍
　去滓生薑一兩同剉碎以水一大盞煎至六分去滓
　分二服不計時候温服
深師方治傷寒病啘不止半夏熟洗乾末之生薑湯服
　一錢七
簡要濟衆治傷寒咳噫不止及噦逆不定
　丁香一兩乾柿蔕一兩焙乾搗末人參煎湯下一錢無
　時服
外臺祕要治天行毒病衂鼻是熱毒血下數升者好墨
　末之雞子白丸如梧子用生地黄汁下一二十丸如
　人行五里再服
又療傷寒已八九日至十餘日大煩渇熱勝而三焦有
瘡䘌者多下或張口吐舌呵吁目爛口鼻生瘡吟語不
識人除熱毒止痢方
　龍骨半斤碎以水一斗煑取四升沉之井底令冷服
　五合漸漸進之恣意飲尤宜老少
梅師方治熱病後下痢膿血不止不能食
　白龍骨末米飲調方寸匕服
食療治傷寒熱毒下血羚羊角末服之即差又療疝氣
聖惠方治傷寒狐惑毒蝕下部肛外如䘌痛痒不止雄
　黄半兩先用瓶子一箇口大者内入灰上如裝香火
　將雄黄燒之候煙出當病處熏之
又方主傷寒下部生䘌瘡用烏梅肉三兩炒令燥杵為
　末煉蜜丸如梧桐子大以石榴根皮煎湯食前下十
　丸
外臺祕要方崔氏療傷寒手足疼欲脱取羊屎煑汁以
　濯之差止亦療時疾隂囊及莖熱腫亦可煑黄檗等
　洗之
梅師方治傷寒發豌豆瘡未成膿研芒硝用猪膽和塗
　上效
經驗後方治時疾發豌豆瘡及赤瘡子未透心煩狂躁
氣喘妄語或見鬼神
　龍腦一錢細研旋滴猪心血和丸如鷄頭肉大每服
　一丸紫草湯下少時心神便定得睡瘡復發透依常
　將息取安
藥性論云虎杖治大熱煩躁止渇利小便壓一切熱毒
　暑月和甘草煎色如琥珀可愛堪著嘗之甘美瓶置
　井中令冷徹如水白甆噐及銀噐中貯似茶啜之時
　人呼為冷飲子又且尊於茗能破女子經候不通搗
　以酒浸常服有孕人勿服破血
　　治時氣病起諸勞復方第十四
凡得毒病愈後百日之内禁食猪犬羊肉并傷血及肥
魚大膩乾魚則必大下痢下則不可復救又禁食麫食
胡蒜韭薤生菜蝦䱉軰食此多致復發則難治又令到
他年數發也
治篤病新起早勞及食飲多致欲死方
　燒鱉甲服方寸匕
又方以水服胡粉少許
又方粉三升以煖水和服之厚覆取汗
又方乾蘇一把水五升煑取二升盡服之無乾者生亦
　可用加生薑四兩豉一升
又方鼠矢兩頭尖者二七枚䜴五合以水三升煎半頓
　服之可服温覆取汗愈有麻子入内一升加水一升
　彌良亦可内枳實䓗白一虎口也
又方取伏雞子殻碎之熬令黄黑細末熱湯服一合温
　覆取汗
又方大黄麻黄各二兩梔子仁十四枚豉一升水五升
　煑取二升分再服當小汗及下痢
又方濃煑甘草服之蘆根亦佳
食多而發復方燒飯篩末服方寸七良
治交接勞復隂卵腫或縮入腹腹中絞痛或便絶方
　燒婦人月經衣服方寸匕
又方取㹠子一枚撞之三十六放於户中逐使喘極乃
　刺脇下取血一升酒一升合和飲之若卒無者但服
　血慎勿使冷應用猳㹠
又方取所交接婦人衣覆男子上一食乆活之
又方取猳㹠脛及血和酒飲之差
又方刮青竹茹二升以水三升煑令五六沸然後絞去
　滓以竹茹湯温服之此方亦通治勞復
又方礬石一分硝三分末以大麥粥清可方寸匕三服
　熱毒隨大小便出
又方取蓼子一大把水挼取汁飲一升乾者濃煎取汁服
　之䓗頭搗以苦酒和服亦佳
又方蚯蚓數升絞取汁服之良
若差後病男接女病女接男安者隂易病者發復復者
亦必死
卒隂易病男女溫病差後雖數十日血脉未和尚有熱
毒與之交接者即得病曰隂易殺人甚於時行宜急治
之
治人身體重小腹急熱上腫胸頭重不能舉眼中生䁾
膝脛拘急欲死方
　取婦人褌親隂上者割取燒末服方寸匕日三小便
　即利而隂微腫者此當愈得童女褌亦良若女病亦
　可用男褌
又方鼠矢兩頭尖者二七枚藍一把水五升煑取二升
　盡服之温覆取汗
又方蚯蚓二十四枚水一斗煑取三升一服仍取汗並
　良
又方末乾薑四兩湯和頓服温覆取汗得解止
又方男初覺便灸隂三七壯若已盡甚至百壯即愈眼
　無妨隂道瘡復常
兩男兩女並不自相易則易之為名隂陽交換之謂也
凡欲病人不復取女人手足爪二十枚又取女中下裳
　帶一尺燒灰以酒若米飲服之
大病差後小勞便鼻衂方
　左顧牡蠣十分石膏五分搗末酒服方寸匕日三四
　亦可蜜丸服如梧子大服之
大病差後多虚汗及眼中流汗方
　杜仲牡蠣分等暮卧水服五匕則停不止更作
又方甘草二兩石膏二兩搗末以漿服方寸匕日二服
　差
又方龍骨牡蠣麻黄根末雜粉以粉身良
又差復虛煩不得眠眼中㾓疼懊憹䜴七合烏梅十四
　枚水四升先煑梅取二升半内䜴取一升半分再服無
　烏梅用梔子十四枚亦得
又方黄連四兩芍藥二兩黄芩一兩膠三小挺水六升
　煑取三升分三服亦可内乳子黄二枚
又方千里流水一石揚之萬度二斗半半夏二兩洗之
　秫米一斗茯苓四兩合煑得五升分五服
附方
梅師方治傷寒差後交接發動困欲死眼不開不能語
方
　梔子三十枚水三升煎取一升服
　　治瘴氣疫癘温毒諸方第十五
辟瘟疫藥干散
　大麻仁栢子仁乾薑細辛各一兩附子半兩炮搗篩正
　旦以井華水舉家各服方寸匕疫極則三服日一服
老君神明散
　白术一兩附子三兩烏頭四兩桔梗二兩半細辛一兩
　搗篩正旦服一錢匕一家合藥則一里無病此帶行所
　遇病氣皆消若他人有得病者便温酒服之方寸匕
　亦得病已四五日以水三升煮散服一升覆取汗出也
赤散方
　牡丹五分皁莢五分炙之細辛乾薑附子各三分肉
　桂二分真珠四分躑躅四分搗篩為散初覺頭强邑
　邑便以少許内鼻中吸之取吐温酒服方寸匕覆眠
　得汗即差晨夜行及視病亦宜少許以内粉粉身佳
　牛馬疫以一七著舌下溺灌日三四度甚妙也
度瘴散辟山瘴惡氣若有黑霧鬱勃及西南温風皆為
疫癘之候方
　麻黄椒各五分烏頭三分細辛术防風桔梗桂乾薑
　各一分搗篩平旦酒服一錢匕辟毒諸惡氣冒霧行
　尤宜服之
太乙流金方
　雄黄三兩雌黄二兩礬石鬼箭各一兩半羖羊角二
　兩搗為散三角絳囊貯一兩帶心前并門户上月旦
　青布裹一刀圭中庭燒温病人亦燒燻之即差
辟天行疫癘雄黄丹砂巴豆礬石附子乾薑分等搗蜜
　丸平旦向日吞之一丸如胡麻大九日止令無病
常用辟温病散方
　真珠肉桂各一分貝母三分熬之雞子白熬令黄黑
　三分搗篩嵗旦服方寸匕若歲中多病可月月朔望
　服之有病即愈病人服者當可大效
虎頭殺鬼方
　虎頭骨五兩朱砂雄黄雌黄各一兩半鬼臼皁莢蕪
　荑各一兩搗篩以蠟蜜和如彈丸絳囊貯繫臂男左
　女右家中懸屋四角月朔望夜半中庭燒一丸一方
　有菖蒲藜蘆無虎頭鬼臼皁莢作散帶之
趙泉黄膏方
　大黄附子細辛乾薑椒桂各一兩巴豆八十枚去心
　皮搗細苦酒漬之宿臘月猪膏二斤煎三上三下絞
　去滓蜜器貯之初覺勃色便熱如梧子大一丸不差
　又服亦可火炙以摩身體數百遍佳并治賊風走遊
　皮膚並良可預合之便服即愈也
單行方術西南社中栢東南枝取暴乾未服方寸匕立差
又方正月上寅日搗女青屑三角絳囊貯繫戸上帳前
　大吉
又方馬蹄木搗屑二兩絳囊帶之男左女右
又方正月朔旦及七月吞麻子小豆各二七枚又各二
　七枚投井中又以附子二枚小豆七枚令女子投井中
又方冬至日取雄赤雞作腊至立春煮食盡勿分他人
　二月一日取東行桑根大如指懸門户上又人人帶之
又方埋鵲於圊前
斷瘟病令不相染著斷髪仍使長七寸盜著病人臥席下
又方以繩度所住户中壁屈繩結之
又方密以艾灸病人床四角各一壯不得令知之佳也
又方取小豆新布囊貯之置井中三日出舉家男服十
　枚女服二十枚
又方桃木中蟲矢末服方寸七
又方鮑魚頭燒三指撮小豆七枚合末服之女用豆二
　七枚
又方熬豉雜土酒漬常將服之
又方以鯽魚宻致卧下勿令知之
又方栢子仁細辛􁀙米乾薑三分附子一分末酒服方
　寸匕日服三服十日
又方用麥蘖服􁀙米乾薑又云麻子仁可作三種服之
附方
外臺祕要辟瘟方
　取上等朱砂一兩細研白蜜和丸如麻子大常以太
　嵗日平旦一家大小勿食諸物面向東立各吞三七
　丸永無疾疫
　
　
　
　
　
　
　
　
　
　
　
　
　
　
　
　肘後備急方卷二
欽定四庫全書
　肘後備急方卷三
　　　　　　　　　　　　　　晉　葛洪　撰
　　治寒熱諸瘧方第十六
治瘧病方鼠婦豆䜴二七枚合搗令相和未發時服二
　丸欲發時服一丸
又方青蒿一握以水二升漬絞取汁盡服之
又方取獨父蒜於白炭上燒之末服方寸匕
又方五月五日蒜一片去皮中破之刀割令容巴豆一
　枚去心皮内蒜中令合以竹夾以火炙之取可熱搗
　為三丸未發前服一丸不止復與一丸
又方取蜘蛛一枚蘆管中密塞管中以綰頸過發時乃解去也
又方日始出時東向日再拜畢正長跪向日义手當閉
　氣以書墨注其管兩耳中各七注又丹書舌上言子
　日死畢復再拜還去勿顧安卧勿食過發時斷即差
又方多煮䜴湯飲數升令得大吐便差
又方取蜘蛛一枚著飯中合丸吞之
又方臨發時搗大附子下篩以苦酒和之塗背上
又方鼠婦蟲子四枚各一以飴糖裹之丸服便斷即差
又方常山搗下篩成末三兩真丹一兩白蜜和搗百杵
　丸如梧子先發服三丸中服三丸臨卧服三丸無不
　斷者常用效
又方大開口度上下脣以繩度心頭灸此度下頭百壯
　又灸脊中央五十壯過發時灸二十壯
又方破一大豆去皮書一片作日字一片作月字左手
　持日右手持月吞之立愈向日服之勿令人知也
又方皁莢三兩去皮炙巴豆二兩去心皮搗丸如大豆
　大一服一枚
又方巴豆一枚去心皮射菵如巴豆大棗一枚去皮合
　搗成丸先發各服一丸如梧子大也
又方常山知母甘草麻黄等分搗蜜和丸如大豆服三
　丸比發時令過畢
又方常山三兩甘草半兩水酒各半升合煮取半升先
　發時一服比發令三服盡
又方常山三兩剉以酒三升漬二三日平旦作三合服
　欲嘔之臨發又服二合便斷舊酒亦佳急亦可煮
又方常山三兩秫米三百粒以水六升煮取三升分之
　服至發時令盡
又方若發作無常心下煩熱取常山二兩甘草一兩半
　合以水六升煮取二升分再服當快吐仍斷勿飲食
老瘧久不斷者常山三兩鼈甲一兩炙升麻一兩附子
　一兩烏賊骨一兩以酒六升漬之小令近火一宿成
　服一合比發可數作
又方䔧蘆皁莢各一兩炙巴豆二十五枚並搗熬令黄
　依法搗蜜丸如小豆空心服一丸未發時服一丸臨
　發時又一丸勿飲食
又方牛膝莖葉一把切以酒三升服令㣲有酒氣不即
　斷更作不過三服而止
又方末龍骨方寸匕先發一時以酒一升半煮一沸及
　熱盡服温覆取汗便即效
又方常山三兩甘草半兩知母一兩搗蜜丸至先發時
　服如梧子大十丸次服減七丸八丸後五六丸即差
又方先發二時以炭火床下令脊脚極暖被覆過時乃
　止此治先寒後熱者
又方先炙鼈甲搗末方寸匕至時令三服盡用火炙無
　不斷
又方常山三兩搗篩雞子白和之丸空腹三十丸去發
　食久三十丸發時三十丸或吐或否也從服藥至過
　發時勿飲食
治温瘧不下食知母鼈甲炙常山各二兩地骨皮三兩
　切竹葉一升切石膏四兩以水七升煮二升五合分
　三溫服忌蒜熱麪猪魚
治瘴瘧常山黄連豉熬各三兩附子二兩炮搗篩蜜丸
　空腹服四丸欲發三丸飲下之服藥後至過發時勿
　喫食
若兼諸痢者黄連犀角各三兩牡蠣香䜴各二兩並熬
　龍骨四兩搗篩蜜丸服四十丸日再服飲下
無時節發者常山二兩甘草一兩半䜴五合綿裹以水
　六升煮取三升再服快吐
無問年月可治三十年者常山黄連各三兩酒一斗宿
　漬之曉以瓦釡煮取六升一服八合比發時令得三
　服熱當吐冷當利服之無不差者半料合服得
勞瘧積久衆治不差者生長大牛膝一大虎口以水六
　升煮取二升空腹一服欲發一服
􁏸一切瘧是日抱雄鷄一時令作大聲無不差
又方未發頭向南卧五心及額舌七處閉氣書鬼字時
呪法發日執一石於水濵一氣呪云眢眢圎圎行路非難
　捉取瘧鬼送與河官急急如律令投於水不得迴顧
治一切瘧烏梅丸方甘草二兩烏梅肉熬人參桂心肉
　蓯蓉知母牡丹各二兩常山升麻桃仁去皮尖熬烏
　豆皮熬膜取皮各三兩桃仁研欲丸入之搗篩蜜丸
　蘓屠臼搗一萬杵發日五更酒下三十丸平旦四十
　丸欲發四十丸不發日空腹四十丸晩三十丸無不
　差徐服後十餘日喫肥肉仍發也
□見瘧白驢蹄二分熬大黄四分菉豆三分末砒霜二
　分光明砂半分雄黄一分搗蜜丸如梧子發日平旦
　冷水服二丸七日内忌油
附方
外臺祕要治瘧不痊乾薑髙良薑等分為末每服一錢
　水一中盞煎至七分服
聖惠方治久患勞瘧瘴等方用鼈甲三兩塗酥炙令黄
　去裙為末臨發時温酒調下二錢七
治瘧用桃仁一百箇去皮尖於乳鉢中細研成膏不得
　犯生水候成膏入黄丹三錢丸如梧子大每服三丸
　當發日面北用温酒吞下如不飲酒井花水亦得五
　月五日午時合忌鷄犬婦人見
又方用小蒜不拘多少研極爛和黄丹少許以聚為度
　丸如鷄頭大候乾每服一丸新汲水下面東服至妙
　　治卒發癲狂病方第十七
治卒癲疾方免隂莖上宛宛中三壯得小便通則愈
又方灸隂莖上三壯囊下縫二七壯
又方灸兩乳頭三壯又灸足大指本聚毛中七壯灸足
　小指本節七壯
又方取葶藶一升搗三千杵取白犬倒懸之以杕犬令
　血出承取以和葶藶末服如麻子大一丸三服取差
又方莨菪子三升酒五升漬之出曝乾漬盡酒止搗服
　一錢匕日三勿多益狂
又小品癲狂莨菪散莨菪子三升末之酒一升漬多日
　出搗之以向汁和絞去滓湯上煎令可丸服如小豆
　三丸日三口面當覺急頭中有蟲行者額及手足應
　有赤色處如此必是差候若未見服取盡矣
又方末房葵温酒服一刀圭至二三身潤又小不仁為
　候
又方自縊死者繩燒三指撮服之
凡癲疾發則仆地吐涎沫無知彊掠起如狂反遺糞者
難治
治卒發狂方燒蝦蟇搗末服方寸匕日三服之酒服
又方卧其人著地以冷水淋其面為終日淋之
治卒狂言鬼語方針其足大拇指爪甲下入少許即止
又方以甑帶急合縛兩手火灸左右脇握肘頭文俱起
　七壯須㬰鬼語自道姓名乞去徐徐詰問乃解手耳
凡狂發則欲走或自髙貴稱神聖皆應備諸火灸乃得
　永差耳
若或悲泣呻吟者皆為邪魅非狂自依邪方治人近效
　方以生蠶紙作灰酒水任下差療風癲也
附方
斗門方治癲癎用艾於隂囊下榖道正門當中間隨年
　數灸之
千金方治風癲百病麻仁四升水六升猛火煮令牙生
　去滓煎取七合旦空心服或發或不發或多言語勿
　恠之但人摩手足須定凡進三劑愈
又方治狂邪發無時披頭大呌欲殺人不避水火苦參
　以蜜丸如梧子大每服十丸薄荷湯下
外臺祕要治風癎引脇牽痛發作則吐耳如蟬鳴天門
　冬去心皮曝乾搗篩酒服方寸匕若人久服亦能長
　生
廣利方治心熱風癎爛龍角濃研汁食上服二合日再
　服
經驗後方治大人小兒久患風癎纒喉㗇嗽遍身風疹
急中涎潮
　此等藥不大吐逆只出涎水小兒服一匙𤓰蔕不限
　多少細碾為末壯年一匙十五已下老怯半匙早晨
　井花水下一食頃含沙糖一塊良久涎如水出年深
　涎盡有一塊如涎布水上如鑑矣涎盡食粥一兩日
　如吐多困甚即嚥麝香湯一盞即止矣麝細研温水
　調下昔天平尚書覺昏眩即服之取涎有效
明皇雜録云開元中有名醫紀朋者觀人顔色談笑知
　病深淺不待診脈帝聞之召於掖庭中看一宫人每
　日昃則笑歌啼號若狂疾而足不能履地朋視之曰
　此必因食飽而大促力頓仆於地而然乃飲以雲母
　湯令熟寐覺而失所苦問之乃言因太華公主載誕
　宫中大陳歌吹某乃主謳懼其聲不能清且長喫㹠
　蹄羮飽而當筵歌大曲曲罷覺胷中甚熱戲於砌臺
　上髙而墜下久而方醒病狂足不能及地
　　　治卒得驚邪恍惚方第十八
治人心下虛悸方
　麻黄半夏等分蜜丸如大豆日三丸半夏湯洗去滑乾
若驚憂怖迫逐或驚恐失財或激憤惆悵致志氣錯越
心行違僻不得安定者
　龍骨逺志茯神防風牡蠣各二兩甘草七兩大棗七
　枚以水八升煮取二升分再服日日作之取差
又方茯苓乾地黄各四兩人參桂各三兩甘草二兩麥
　門冬一斤去心半夏六兩洗滑生薑一斤以水一斗
　又殺烏鷄取血及肝心煮三升分四服日三夜一其
　間少食無爽作三劑差
又方白雄雞一頭治如食法眞珠四兩切薤白四兩以水
　三升煮取二升宿勿食旦悉食鷄等及飲汁盡
又有鎮心定志諸丸在大方中
治卒中邪鬼恍惚振噤方
　灸鼻下人中及兩手足大指爪甲本令艾丸在穴上
　各七壯不止至十四壯愈此事本在雜治中
治女人與邪物交通獨言獨笑悲思恍惚者
　末雄黄一兩以松脂二兩溶和虎爪攪令如彈丸夜
　内火籠中燒之令女人寢坐其上被急自䝉唯出頭
　耳一次未差不過三劑過自斷也
又方雄黄一兩人參一兩防風一兩五味子一升搗篩
　清旦以井水服方寸匕三服差
師往以針五枚内頭髻中狂病者則以器貯水三尺新
　布覆之横大刀於上悉乃矜莊呼見其人其人必欲
　起走慎勿聽因取水噴之又呵視三通乃熟拭去水
　指彈額上近髮際問欲愈乎其人必不肯答如此二
　七彈乃答欲因杖針㓨鼻下人中近孔内側空停針
　兩耳根前宛宛動中停針又㓨鼻直上入髮際一寸
　横針又㓨鼻直上入乃具詰問怜怜醒悟則止矣
若男女喜夢與鬼通致恍惚者鋸截鹿角屑酒服三指
　撮日三
附方
張仲景主心下悸半夏麻黄丸二物等分末蜜丸如小
　豆每服三丸日三
簡要濟衆方每心藏不安驚悸善忘上鬲風熱化痰白
　石英一兩朱砂一兩同研為散每服半錢食後夜卧
　金銀湯調下
心中客熱膀胱間連脇下氣妨常旦憂愁不樂兼心怯
者
　取莎草根二大斤切熬令香以生絹袋貯之於三大
　斗無灰清酒中浸之春三月浸一日即堪服冬十月
　後即七日近暖處乃佳每空腹服一盞日夜三四服
　之常令酒氣相續以知為度若不飲酒即取莎草根
　十兩加桂心五兩蕪荑三兩和搗為散以蜜和為丸
　搗一千杵丸如梧子大每空腹以酒及薑蜜湯飲汁
　等下二十丸日再服漸加至三十丸以差為度
　　治中風諸急方第十九
治卒中急風悶亂欲死方灸兩足大指下横文中隨年
　壯又别有續命湯
若毒急不得行者内筋急者灸内踝外筋急者灸外踝
　上二十壯若有腫痺虚者取白歛二分附子一分搗
　服半刀圭每日可三服
若眼上晴垂者灸目兩眥後三壯
若不識人者灸季脇頭各七壯此脇小肋屈頭也
不能語者灸第二槌或第五槌上五十壯又别有不得
　語方在後篇中矣
又方䜴茱萸各一升水五升煮取二升稍稍服
若眼反口噤腹中切痛者灸隂囊下第一横理十四壯
　又别有服膏之方
若狂走欲斫刺人或欲自殺罵詈不息稱鬼語者
　灸兩口吻頭赤肉際各一壯又灸兩肘屈中五壯又
　灸背胛中間三壯三日報灸三倉公祕法又應灸隂
　囊下縫三十壯又别有狂邪方
若發狂者取車轂中脂如鷄子熱溫淳苦酒以投脂甚
　攪令消服之令盡
若心煩恍惚腹中痛滿或時絶而復蘇者
　取釡下土五升搗篩以冷水八升和之取汁盡服之
　口已噤者强開以竹筒灌之使得下入便愈甚妙
若身體角弓反張四肢不隨煩亂欲死者
　清酒五升鷄臼矢一升搗篩合和揚之千遍乃飲之
　大人服一升日三少小五合差
若頭身無不痛顛倒煩滿欲死者
　取頭垢如大豆大服之并囊貯大豆蒸熟逐痛處熨
　之作兩囊更畨為佳若無豆亦可蒸䑕壤土熨
若但腹中切痛者取鹽半斤熬令盡著口中飲熱湯二
　升得吐便愈
又方附子六分生薑三兩切以水二升煮取一升分為
　再服
若手足不隨方取青布燒作煙就小口器中燻痛處
又方䜴三升水九升煮取三升分三服又取豉一升㣲
　熬囊貯漬三升酒中三宿温服微令醉為佳
若身中有掣痛不仁不隨處者取乾艾葉一糾許丸之
　内瓦甑下塞餘孔唯留一目以痛處著甑目下燒艾
　以燻之一時間愈矣
又方取朽木削之以水煮令濃熱灼灼爾以漬痛處效
若口噤不開者取大豆五升煮令黄黒以酒五升漬取
　汁以物强發口而灌之畢取汗
又方獨活四兩桂二兩以酒水二升煮取一升半分為
　三服開口與之温卧火炙令取汗
若身直不得屈伸反覆者取槐皮黄白者切之以酒共
　水六升煮取二升去滓適寒温稍稍服之
乂方刮枳樹皮取一升以酒一升漬一宿服五合至一
　升酒盡更作差
若口喎僻者銜奏灸口吻口横文間覺火熱便去艾即
　愈勿盡艾盡艾則太過若口左僻灸右吻右僻灸左
　吻又灸手中指節上一丸喎右灸左也又有灸口喎
　法在此後也
又方取空青末著口中入咽即愈姚同
又方取蜘蛛子摩其偏急頰車上候視正則止亦可向
　火摩之
又方牡蠣礬石附子竈中黄土分等搗末以三嵗雄鷄
　冠血和傅急上持水著邊視欲還正便急洗去藥不
　著更塗上便愈
又方鼈甲烏頭塗之欲正即揭去之
若四肢逆冷吐清汁宛轉啼呼者
　取桂一兩㕮咀以水三升煮取二升去滓適寒温盡
　服
若闗節疼痛蒲黄八兩附子一兩炮合末之服一錢七
　日三稍増至方寸匕
若骨節疼煩不得屈伸近之則痛短氣得汗出或欲腫
者
　附子二兩桂四兩术三兩甘草二兩水六升煮取三
　升分三服汗出愈也
若中暴風白汗出如水者
　石膏甘草各等分搗酒服方寸匕日移一丈輙一服
　也
若中緩風四支不收者
　豉三升水九升煮取三升分為三服日二作之亦可
　酒漬煮飲之
若卒中風癱身體不自收不能語迷昧不知人者陳元
　狸骨膏至要在備急藥方中
附方(頭風頭/痛附)
經驗方治急中風目瞑牙噤無門下藥者用此末子以
　中指㸃末揩齒三二十揩大牙左右其口自開始得
　下藥名
開闗散天南星搗為末白龍腦二件各等分研自五月
　五日午時合患者只一匙至半錢
簡要濟衆治中風口噤不開涎潮吐方
　用皁角一挺去皮塗猪脂炙令黄色為末每服一錢
　匕非時温酒服如氣實脈大調二錢七如牙闗不開
　用白梅揩齒口開即灌藥以吐出風涎差
治中風不省人事牙闗緊急者
　藜蘆一兩去蘆頭濃煎防風湯浴過焙乾碎切炒微
　褐色搗為末每服羊錢温水調下以吐出風涎為效
　如人行二里未吐再服
又治膽風毒氣虚實不調昏沈睡多
　酸棗仁一兩生用金挺蠟茶二兩以生薑汁塗炙令
　微焦搗羅為散每服二錢水七分煎六分無時温服
孫尚藥治卒中風昏昏若醉形體惽悶四肢不收或倒
或不倒口角似針㣲有涎出斯須不治便為大病故傷
人也此證風涎潮於上膈痺氣不通宜用
急救稀涎散
　猪牙皁角四挺須是肥實不蚛削去黒皮晉礬一
　兩光明通瑩者二味同搗羅為細末再研為散如
　有患者可服半錢重者三匙匕温水調灌下不大
　嘔吐只是微微涎稀令出或一升二升當時惺惺次緩
　而調治不可便大段治恐過傷人命累經效不能盡述
梅師方療癱緩風手足嚲曳口眼喎斜語言蹇澁履步
不正
神驗烏龍丹
　川烏頭去皮臍了五靈脂各五兩右為末入龍腦麝香
　研令細匀滴水丸如彈子大每服一丸先以生薑汁研
　化次煖酒調服之一日兩服空心晩食前服治一人只三
　十丸服得五七丸便覺擡得手移得步十丸可以自梳頭
聖恵方治一切風疾若能久服輕身明目黒髭駐顔
　用南燭樹春夏取枝葉秋冬取根皮揀擇細剉五升水
　五斗慢火煎取二斗去滓别於浄鍋中慢火煎如稀
　餳以甆瓶貯温酒下一匙日三服
又方治風立有竒效用木天蓼一斤去皮細剉以生絹
　袋貯好酒二斗浸之春夏一七日秋冬二七日後開
　每空心日午初夜合温飲一盞老㓜臨時加減若長
　服日只每朝一盞
又方治中風口喎巴豆七枚去皮爛研喎左塗右手心
　喎右塗左手心仍以煖水一盞安向手心須臾即便
　正洗去藥并頻抽掣中指
又方治風頭旋用蟬殻二兩微炒為末非時温酒下一
　錢七
千金方治中風面目相引偏僻牙車急舌不可轉
　桂心以酒煮取汁故布蘸㩉病上正即止左喎㩉右
　右喎㩉左常用大效
又方治三年中風不效者
　松葉一斤細切之以酒一斗煮取三升頓服取汗出
　立差
又方主卒中風頭面腫杵杏仁如膏傅之
又方治頭面風眼瞤鼻塞眼暗冷泪
　杏仁三升為末水煮四五沸洗頭冷汗盡三度差
外臺袐要治卒中風口喎
　皁角五兩去皮為末三年大醋和右喎塗左左喎塗
　右乾乃傅之差
又治偏風及一切風桑枝剉一大升用今年新嫩枝以
　水一大斗煎取二大升夏用井中沈恐酢壊每日服
　一盞空心服盡又煎服終身不患偏風若預防風能
　服一大升佳
又治風身體如蟲行鹽一斗水一石煎減半澄清温洗
　三五度治一切風
葛氏方治中風寒瘟直口噤不知人
　鷄屎白一升熬令黄極熱以酒三升和攪去滓服
千金翼方治熱風汗出心悶水和雲母服之不過再服
　立差
篋中方治風頭及腦掣痛不可禁者摩膏主之
　取牛蒡莖葉搗取濃汁二升合無灰酒一升鹽花一
　匙頭煻火煎令稠成膏以摩痛處風毒散自止亦主
　時行頭痛摩時須極力令作熱乃速效冬月無葉用
　根代之亦可
經驗後方治中風及壅滯以旋覆花洗塵令浄搗末鍊
　蜜丸如梧子大夜卧以茶湯下五丸至七丸十丸
又方解風熱踈積熱風壅消食化氣導血大解壅滯
　大黄四兩牽牛子四兩半生半熟為末鍊蜜為丸如
　梧子大毎服茶下一十丸如要微動喫十五丸冬月
　宜服並不搜攪人
集驗方治風勢心躁口乾狂言渾身壯熱及中諸毒用
龍腦甘露丸
　寒水石半斤燒半日净地坑内盆合四面濕土壅起
　候經宿取出入甘草末天竺黄各二兩龍腦二分糯
　米膏丸彈子大蜜水磨下
食醫心鏡主中風心肺風熱手足不隨及風痺不任筋
脈五緩恍惚煩躁
　熊肉一斤切如常法調和作腌腊空腹食之
又主風攣拘急偏枯血氣不通利
　鴈肪四兩錬濾過毎日空心煖酒一盃肪一匙頭飲之
同經曰治歴節諸風骨疼痛晝夜不可忍者
　没藥半兩研虎腦骨三兩塗酥炙黄色先搗羅為散
　與没藥同研令細温酒調二錢日三服大佳
聖恵方治歴節風百節疼痛不可忍
　用虎頭骨一具塗酥炙黄槌碎絹袋貯用清酒二斗
　浸五宿隨性多少煖飲之妙
内臺秘要方療歴節諸風百節酸痛不可忍松脂三十
　斤鍊五十徧不能五十徧亦可二十徧用以鍊酥三
　升温和松脂三升熟攪令極稠旦空腹以酒服方寸
　匕日三數食麪粥為佳慎血腥生冷酢物果子一百
　日差
又方松節酒主歴節風四肢疼痛如解落
　松節二十斤酒五斗漬二七日服一合日五六服
斗門方治白虎風所患不已積年久治無效痛不可忍
者
　用腦麝楓栁皮不限多少細剉焙乾浸酒常服以醉
　為度即差今之寄生楓樹上者方堪用其葉亦可制
　砒霜粉尤妙矣
經驗後方治白虎風走注疼痛兩膝熱腫
　虎脛骨塗酥炙黒附子炮裂去皮臍各一兩為末每
　服温酒調下二錢七日再服
外臺秘要治癧瘍風及二年
　酢磨烏賊魚骨先布磨肉赤即傅之
又治癧瘍風酢磨硫黄傅之止
聖恵方治癧瘍風用羊蹄菜根於生鐵上以好醋磨旋
　旋刮取塗於患上未差更入硫黄少許同磨塗之
集驗方治頸項及面上白駮浸淫漸長有似癬但無瘡
　可治鰻鱺魚脂傅之先拭剥上刮使燥痛後以魚脂
　傅之一度便愈甚者不過三度
聖恵方治白駮用蛇蛻燒末醋調傅上佳
又方治中風煩熱皮膚瘙痒用醍醐四兩每服酒調下
　半匙
集驗方治風氣客於皮膚瘙痒不已
　蜂房炙過蟬蛻等分為末酒調一錢七日三二服
又方蟬蛻薄荷等分為末酒調一錢七日三服
北夢𤨏言云有一朝士見梁奉御診之曰風疾已深請
　速歸去朝士復見鄜州馬醫趙鄂者復診之言疾危
　與梁所說同矣曰只有一法請官人試喫消梨不限
　多少咀齕不及絞汁而飲到家旬日唯喫消梨頓爽
　矣
千金方治頭風頭痛
　大豆三升炒令無聲先以貯一斗二升瓶一隻貯九
　升清酒乗豆熱即投於酒中蜜泥封之七日温服
孫真人方治頭風痛以豉湯洗頭避風即差
千金翼治頭風搗葶藶子以湯淋取汁洗頭上
又主頭風沐頭呉茱莄二升水五升煮取三升以綿染
　拭髪根
聖恵方治頭風痛每欲天隂雨風先發者
　用桂心一兩為末以酒調如膏用傅頂上并額角
陳蔵器拾遺序云頭疼欲死鼻内吹硝石末愈
日華子云治頭痛水調決明子貼太陽穴
又方決明子作枕勝黒豆治頭風明目也
外臺秘要治頭疼欲裂當歸二兩酒一升煮取六合飲
　至再服
孫兆口訣云治頭痛
　附子炮石膏煅等分為末入腦麝少許茶酒下半錢
斗門方治卒頭痛白殭蠶碾為末去絲以熟水下二錢七
　立差
又方治偏頭疼用京芎細剉酒浸服之佳
博濟方治偏頭疼至靈散雄黄細辛等分研令細每用
　一匙已下左邊疼吹入右鼻右邉疼吹入左鼻立效
經驗後方治偏頭疼絶妙蓽撥為末令患者口中含温
　水左邊疼令左鼻吸一匙右邊疼令右鼻吸一匙效
集驗方治偏正頭疼榖精草一兩為末用白麪調攤紙
　花子上貼疼處乾又換
偏頭疼方用生蘿蔔汁一蜆殻仰卧注鼻左痛注左右
　痛注右左右俱注亦得神效
外臺秘要頭風白屑如麩糠方
　竪截楮木作枕六十日一易新者
　　治卒風瘖不得語方第二十
治卒不得語方以苦酒煮苽子傅頸一周以衣包一日
　一夕乃解即差
又方煮大豆煎其汁令如飴含之亦但濃煮飲之
又方煮豉汁稍服之一日可美酒半升中攪分為三服
又方用新好桂削去皮搗篩三指撮著舌下咽之
又方剉榖枝葉酒煮熱灰中沬出隨多少飲之
治卒失聲聲噎不出方橘皮五兩水三升煮取一升去
　滓頓服傾合服之
又方濃煮苦竹葉服之差
又方搗蘘荷根酒和絞飲其汁此本在雜治中
又方通草乾薑附子茯神各一兩防風桂石膏各二兩
　麻黄一兩半白术半兩杏仁三十枚十物搗篩為末
　蜜丸如大豆大一服七丸漸増加之凡此皆中風又
　有竹瀝諸湯甚多此用藥雖少而是將治所患一劑
　不差更應服之
又方針大槌旁一寸五分又刺其下停針之
又方礬石桂末綿裹如棗内舌下有唾出之
又方燒馬勒銜鐵令赤内一升苦酒中破一鷄子合和
　飲之
若卒中冷聲嘶啞者甘草一兩桂二兩五味子二兩杏
　仁三十枚生薑八兩切以水七升煮取二升為二服
　服之
附方
經驗後方治中風不語獨活一兩剉酒二升煎一升大
　豆五合炒有聲將藥酒熱投盖良久温服三合未差
　再服
又方治中風不語喉中如拽鋸聲口中涎沬取藜蘆一
　分天南星一箇去浮皮却臍子上䧟一箇坑子内入
　陳醋一橡斗子四面用火逼令黄色同一處搗再研
　極細用生蜜為丸如赤豆大每服三丸温酒下
聖恵方治中風以大聲咽喉不利以蘘荷根二兩研絞
　取汁酒一大盞相和令匀不計時候温服半盞
　　治風毒脚弱痺滿上氣方第二十一
脚氣之病先起嶺南稍來江東得之無漸或微覺疼痺
或兩脛小滿或行起忽弱或小腹不仁或時冷時熱皆
其候也不即治轉上入腹便發氣則殺人治之多用湯
酒摩膏種數既多不但一劑今只取單效用兼灸法
　取好䜴一升三蒸三曝乾以好酒三斗漬之三宿可
　飲隨人多少欲預防不必待時便與酒煮豉服之脚
　弱其得小愈及更營諸方服之并及灸之
次服獨活酒方獨活五兩附子五兩生用切以酒一斗
　漬經三宿服從一合始以微痺為度
又方白礜石二斤亦可用鍾乳末附子三兩䜴三升酒
　三斗漬四五日稍飲之若此有氣加蘇子二升也
又方好硫黄三兩末之牛乳五升先煮乳水五升仍内
　硫黄煎取三升一服三合亦可直以乳煎硫黄不用
　水也卒無牛乳羊乳亦得
又方法先煎牛乳三升令減半以五合輙服硫黄末一
　兩服畢厚盖取汗勿令得風中間更一服暮又一服
　若己得汗不復更取但好将息將護之若未差愈後
　數日中亦可更作若長將亦可煎為丸北人服此治
　脚多效但須極好硫黄耳可預備之
若脛已滿揑之没指者但勒飲烏犢牛溺二三升使小
　便利息漸漸消當以銅器尿取新者為佳無烏牛純
　黄者亦可用之
又方取牽牛子搗蜜丸如小豆大五丸取令小便利亦
　可正爾吞之其子黒色正似梂子核形市人亦賣之
又方三白根搗碎酒飲之
又方酒若水煮大豆飲其汁又食小豆亦佳又生研胡
　麻酒和服之差
又方大豆三升水一斗煮取九升内清酒九升又煎取
　九升稍稍飲之小便利則腫歇也
其有風引白鷄竹瀝獨活諸湯及八風石斛狗脊諸散
並别在大方中金芽酒最為治之要今載其方
　蜀椒茵芋金牙細辛菵草乾地黄防風附子地膚蒴
　藋升麻各四兩人參三兩羌活一斤牛膝五兩十
　四物切以酒四斗漬七日飲二三合稍加之亦治口
　不能言脚屈至良又有側子酒亦效
若田舍貧家此藥可釀柭葜及松節松葉皆善
　柭葜淨洗剉之一斛以水三斛煮取九斗以漬麴及
　煮去滓取一斛漬飯釀之如酒法熟即取飲多少任
　意可頓作三五斛若用松節葉亦依准此法其汁不
　厭濃也患脚屈積年不能行腰脊攣痺及腹内緊結
　者服之不過三五劑皆平復如無釀水邊商陸亦佳
其灸法孔穴亦甚多恐人不能悉皆知處今止䟽要者
必先從上始若直灸脚氣上不泄則危矣先灸大椎
　在項上大節髙起者灸其上面一穴耳若氣可先灸
　百㑹五十壯穴在頭頂凹中也
肩井各一百壯
　在兩肩小近頭凹處指揑之安令正得中穴耳
次灸膻中五十壯
　在胷前兩邊對乳胷厭骨解間指按覺氣翕翕爾是
　也一云正胷中一穴也
次灸巨闕
　在心厭尖尖四下一寸以尺度之凡灸以上部五穴
　亦足治其氣若能灸百㑹風府胃管及五藏腧則益
　佳視病之寛急耳諸穴出灸經不可具載之
次乃灸風市百壯
　在兩髀外可平倚垂手直掩髀上當中指頭大筋上
　捻之自覺好也
次灸三里二百壯
　以病人手横掩下併四指名曰一夫指至膝頭骨下
　指中節是其穴附脛骨外邊捻之凹凹然也
次灸上㢘一百壯
　又灸三里下一夫
次灸下㢘一百壯
　又在上㢘下一夫
次灸絶骨二百壯
　在外踝上三寸餘指端取踝骨上際屈指頭四寸便
　是與下㢘頗相對分間二穴也此下一十八穴並是
　要穴餘伏兔犢鼻穴凡灸此壯數不必頓畢三日中
　報灸合盡
又方孔公孽二斤石斛五兩酒二斗浸服之
附方
斗門方治卒風毒腫氣急痛以栁白皮一斤剉以酒煮
　令熱帛裹熨腫上冷再煮易之甚妙也
聖恵方治走注風毒疼痛用小芥子末和鷄子白調傅
　之
經驗後方治風毒骨髓疼痛芍藥二分虎骨一兩炙為
　末夾絹袋貯酒三升漬五日每服二合日三服
食醫心鏡除一切風濕痺四肢拘攣
　蒼耳子三兩搗末以水一升半煎取七合去滓呷之
又治筋脈拘攣久風濕痺下氣除骨中邪氣利腸胃消
水腫久服輕身益氣力
　薏苡仁一升搗為散每服以水二升煮兩匙末作粥
　空腹食
又主補虚去風濕痺醍醐二大兩煖酒一杯和醍醐一
　匙飲之
經驗方治諸處皮裏面痛何首烏末薑汁調成膏痛處
　以帛子裹之用火炙鞋底熨之妙
孫真人方主脚氣及上氣取鯽魚一尺長者作膾食一
　兩頓差
千金翼治脚氣衝心白礬二兩以水一斗五升煎三五
　沸浸洗脚良
廣利方治脚氣衝煩悶亂不識人大豆一升水三升濃
　煮取汁頓服半升如未定可更服半升即定
蘇恭云凡患脚氣每旦任意飽食午後少食日晩不食
如飢可食䜴粥若暝不消欲致霍亂者
　即以髙良薑一兩打碎以水三升煮取一升頓服盡
　即消待極飢乃食一椀薄粥其藥唯極飲之良若卒
　無髙良薑母薑一兩代之以清酒一升煮令極熟和
　滓食之雖不及高良薑亦大效矣
唐本注云脚氣
　煮葒草濃汁漬之多差
簡要濟衆治脚氣連腿腫滿久不差方
　黒附子一兩去皮臍生用搗為散生薑汁調如膏塗
　傅腫上藥乾再調塗之腫消為度
　　治服散卒發動困篤方第二十二
凡服五石護命更生及鍾乳寒食之散失將和節度皆
致發動其病無所不為若發起倉卒不以漸而至者皆
是散勢也宜及時救解之若四肢身外有諸一切痛違
常者
　皆即冷水洗數百遍熱有所衝水漬布帀隨以㩉之
　又水漬冷石以熨之行飲煖酒逍遥起行
若心腹内有諸一切疾痛違常煩悶惛恍者急解之
　冷熱取温酒飲一二升漸漸稍進覺小寛更進冷食
　其心痛者最急若肉冷口己噤但折齒下熱酒差
若腹内有結堅熱癖使衆疾者急下之
　梔子十四枚豉五合水二升煮取一升頓服之熱甚
　已發瘡者加黄芩二兩
癖食猶不消惡食畏冷者更下之
　好大黄末半升芒硝半升甘草二兩半夏黄芩芫花
　各一分搗為散藏密器中欲服以水八升先煮大棗
　二十枚使爛取四升去棗乃内藥五方寸匕攪和著
　火上三上三下畢分三服旦一服便利者亦可停若
　不快更一服下後即作酒粥食二升次作水飱進之
　不可不即食胃中空虚得熱入便殺人矣
得下後應長将備急
　大黄葶藶豉各一合杏仁巴豆三十枚搗蜜丸如胡
　豆大旦服二枚利者减之痞者加之
解散湯方丸散酒甚多大要在於将冷及數自下惟取
通利四體欲常勞動又不可失食致飢及餿飯臭魚肉
兼不可熱飲食厚衣向火冒暑逺行亦不宜過風冷大
都每使於體粗堪任為好若已病發不得不强自澆耳
所将藥每以解毒而冷者為宜服散覺病去停住後二
十日三十日便自復常若留結不消猶致煩熱皆是失
度則宜依法防治此法乃多為貴樂人用而賤苦者服
之更少發動當以得寒勞故也恐脫在危急故畧載此
數條以備怱卒餘具大方中
附方
聖恵方治乳石發動壅熱心悶吐血
　以生刺薊搗取汁每服三合入蜜少許攪匀服之
食療云若丹石熱發
　菰根和鯽魚煮作羮食之三兩頓即便差耳
　　治卒上氣咳嗽方第二十三
治卒上氣鳴息便欲絶方
　搗韮絞汁飲一升許立愈
又方細切桑根白皮三升生薑三兩呉茱萸半升水七
　升酒五升煮三沸去滓盡服之一升入口則氣下千
　金不𫝊方
又方茱萸二升生薑三兩以水七升煮取二升分為三
　服
又方麻黄四兩桂甘草各二兩杏仁五十枚熬之搗為
　散温湯服方寸匕日三
又方末人參服方寸匕日五六
氣嗽不問多少時者服之便差方
　陳橘皮桂心杏仁去尖皮熬三物等分搗蜜丸每服
　飯後須茶湯下二十丸忌生䓗史侍郎𫝊
治卒厥逆上氣又兩心脇下痛滿奄奄欲絶方
　溫湯令灼灼爾以漬兩足及兩手數易之也
此謂奔豚病從卒驚怖憂迫得之氣下縱縱衝心胷臍
間築築發動有時不治煞人諸方用藥皆多又必須煞
豚唯有一湯但可辦耳
　甘草二兩人參二兩桂心二兩茱茰一升生薑一斤
　半夏一升以水一斗煮取三升分三服此藥宜預蓄
　得病便急合之
又方麻黄二兩杏仁一兩熬令黄搗散酒下方寸匕數
　服之差
治卒乏氣氣不復報肩息方
　乾薑三兩㕮咀以酒一升漬之每服三合日三服
又方度手拇指折度心下灸三壯差
又方麻黄三兩先煎去沫甘草二兩以水三升煮取一
　升半分三服差後欲令不發者取此二物并熬杏仁
　五十枚蜜丸服如桐子大四五丸日三服差
又方麻黄二兩桂甘草各一兩杏仁四十枚以水六升
　煮取二升分三服此三方並各小投杯湯有氣疹者
　亦可以藥搗作散長将服之多冷者加乾薑三兩多
　痰者加半夏三兩
治大走馬及奔趂喘乏便飲冷水因得上氣發熱方
　竹葉三斤橘皮三兩以水一斗煮取三升去滓分為
　三服三日一劑良
治大熱行極及食熱餅竟飲冷水過多衝咽不即消仍
以發氣
呼吸喘息方
　大黄乾薑巴豆等分末服半錢七若得吐下即愈
若猶覺停滯在心胷膈中不利者
　苽蔕二分杜蘅三分人參一分搗篩以湯服一錢七
　日二三服效
治肺痿咳嗽吐涎沬心中嗢嗢咽燥而不渴者
　生薑五兩人參二兩甘草二兩大棗十二枚水三升
　煮取一升半分為再服
又方甘草二兩以水三升煮取一升半分再服
又方生天門冬搗取汁一斗酒一斗飴一升紫苑四合
　銅器於湯上煎可丸服如杏子大一丸日可三服
又方甘草二兩乾薑三兩棗十二枚水三升煮取一升
　半分為再服
卒得寒冷上氣方
　乾蘇葉三兩陳橘皮四兩酒四升煮取一升半分為
　再服
治卒得咳嗽方
　用釡月下土一分豉七分搗為丸梧子大服十四丸
又方烏鷄一頭治如食法以好酒漬之半日出雞服酒
　一云苦酒一斗煮白雞取三升分三服食雞肉莫與
　鹽食則良
又方從大椎下第五節下六節上空間灸一處隨年并
　治上氣
又方灸兩乳下黒白肉際各百壯即愈亦治上氣灸胷
　前對乳一處須隨年壯也
又方桃仁三升去皮搗著器中蜜封頭蒸之一炊傾出
　曝乾絹袋貯以内二斗酒中六七日可飲四五合稍
　増至一升喫之
又方􁎭糖六兩乾薑六兩末之豉二兩先以水一升煮
　豉三沸去滓内􁎭糖消内乾薑分為三服
又方以􁎭糖雜生薑屑蒸三斗米下食如彈子丸日夜
　十度服
又方猪腎二枚細切乾薑三兩末水七升煮二升稍稍
　服覆取汗
又方炙烏心食之佳
又方生薑汁百部汁和同合煎服二合
又方百部根四兩以酒一斗漬再宿火煖服一升日再
　服
又方椒二百粒搗末之杏仁二百枚熬之棗百枚去核
　合搗令極熟稍稍合如棗許大則服之
又方生薑三兩搗取汁乾薑屑三兩杏仁一升去皮熬
　合搗為丸服三丸日五六服
又方芫花一升水三升煮取一升去滓以棗十四枚煎
　令汁盡一日一食之三日訖
又方熬搗葶藶一兩乾棗三枚水三升先煮棗取一升
　去棗内葶藶煎取五合大人分三服小兒則分為四服
又華佗五嗽丸炙皁莢乾薑桂等分搗蜜丸如桐子服
　三丸日三
又方錯取松屑一分桂二分皁莢二兩炙去皮子搗蜜丸
　如桐子大服十五丸小兒五丸日一二服
又方屋上白蜆殻搗末酒服方寸匕
又方末浮散石服亦蜜丸
又方豬􁟷一具薄切以苦酒煮食令盡不過二服
又方芫花二兩水二升煮四沸去滓内白糖一斤服如
　棗大勿食鹹酸亦治久咳嗽者
治久咳嗽上氣十年二十年諸藥治不差方
　豬􁟷三具棗百枚酒三升漬數日服三二合加至四
　五合服之不久差
又方生龜一隻著坎中就溺之令没龜死漬之三日出
　燒末以醇酒一升和屑如乾飯頓服之須臾大吐嗽
　囊出則差小兒可服半升
又方生龜三治如食法去腸以水五升煮取三升以漬
　麴釀秫米四升如常法熟飲二升令盡此則永斷
又方蝙蝠除頭燒令焦末飲服之
附方
孫真人治咳嗽
　皁莢燒研碎二錢匕豉湯下之
十全博救方治咳嗽
　天南星一箇大者炮令裂為末每服一大錢水一盞
　生薑三片煎至五分温服空心日午臨卧時各一服
篋中方治咳嗽含膏丸
　曹州葶藶子一兩紙襯熬令黒知母貝母各一兩三
　物同搗篩以棗肉半兩别銷沙糖一兩半同入藥中
　和為丸大如彈丸每服以新綿裹一丸含之徐徐嚥
　津甚者不過三丸今醫亦多用
崔知悌療久嗽熏法
　每旦取款冬花如雞子許少蜜拌花使潤内一升䥫鐺
　中又用一瓦椀鑚一孔孔内安一小竹筒筆管亦得
　其筒稍長作椀鐺相合及撞筒處皆麵埿之勿令漏
　氣鐺下著炭少時欵冬煙自從筒出則口含筒吸取
　煙嚥之如胷中少悶須舉頭即將指頭捻筒頭勿使
　漏煙氣吸煙使盡止凡如是五日一為之待至六日
　則飽食羊肉餺飥一頓永差
勝金方治久嗽暴嗽勞嗽金粟丸
　葉子雌黄一兩研細用紙筋泥固濟小合子一箇令
　乾勿令泥厚將藥入合子内水調赤石脂封合子口
　更以泥封之候乾坐合子於地上上面以末入窑瓦
　坯子大彈子大擁合子令作一尖子上用炭十斤簇
　定頂上著火一熨斗籠起令火從上漸熾候火消三
　分去一看丸坯通赤則去火候冷開合子取藥當如
　鏡面光明紅色入乳鉢内細研湯浸蒸餅心為丸如
　粟米大每服三丸五丸甘草水服服後睡良久妙
崔元亮海上方療嗽單驗方
　取好梨去核搗取汁一茶椀著椒四十粒煎一沸去
　滓即内黒餳一大兩消訖細細含嚥立定
孟詵去卒咳嗽
　以梨一顆刺作五十孔每孔内以椒一粒以麪裹於
　熱火灰中煨令熟出停冷去椒食之
又方梨一顆去核内酥蜜麪裹燒令熟食之
又方取梨肉内酥中煎停冷食之
又方搗梨汁一升酥一兩蜜一兩地黄汁一升緩火煎
　細細含嚥凡治嗽皆須待冷喘息定後方食熱食之
　反傷矣冷嗽更極不可救如此者可作羊肉湯餅飽
　食之便卧少時
千金方治小兒大人欬逆上氣
　杏仁三升去皮尖炒令黄杵如膏蜜一升分為三分
　内杏仁杵令得所更内一分杵如膏又内一分杵熟
　止先食含之嚥汁
楊氏産乳療上氣急滿坐卧不得方
　鼈甲一大兩炙令黄細搗為散取燈心一握水二升
　煎取五合食前服一錢匕食後蜜水服一錢七
劉禹錫傳信方李亞治一切嗽及上氣者
　用乾薑須是台州至好者皂莢炮去皮子取肥大無
　孔者桂心紫色辛辣者削去皮三物並别搗下篩了
　各稱等分多少任意和合後更搗篩一遍鍊白蜜和
　搜又搗一二十杵每飲服三丸丸稍加大如梧子不
　限食之先後嗽發即服日三五服禁食葱油鹹腥熱
　麪其效如神劉在淮南與李同幕府李每與人藥而
　不出方或譏其吝李乃情話曰凡人患嗽多進冷藥
　若見此方用藥熱燥即不肯服故但出藥多效試之
　信然
簡要濟衆治肺氣喘嗽
　馬兜零二兩只用裏面子去却殻酥半兩入椀内拌
　和匀慢火炒乾甘草一兩炙二味為末每服一錢水
　一盞煎六分温呷或以藥末含嚥津亦得
治痰嗽喘急不定
　桔梗一兩半搗羅為散用童子小便半升煎取四合
　去滓温服
楊文蔚治痰嗽利胷膈方
　栝蔞肥實大者割開子淨洗搥破刮皮細切焙乾半
　夏四十九箇湯洗十遍槌破焙搗羅為末用洗括蔞
　熟水并瓤同熬成膏研細為丸如梧子大生薑湯下
　二十丸
深師方療久欬逆上氣體腫短氣脹滿晝夜倚壁不得
卧常作水雞聲者白前湯主之
　白前二兩紫苑半夏洗各三兩大㦸七合切四物以水
　一斗漬一宿明日煮取三升分三服禁食羊肉大佳
梅師方治久患㗇呷咳嗽喉中作聲不得眠取白前搗
　為末温酒調二錢七服
又方治上氣咳嗽呷呀息氣喉中作聲唾黏以藍實葉
　水浸良久搗絞取汁一升空腹頓服須臾以杏仁研
　取汁煮粥食之一兩日將息依前法更服吐痰盡方
　差
兵部手集治小兒大人欬逆短氣胷中吸吸咳出涕唾
嗽出臭膿涕粘
　淡竹瀝一合日三五服大人一升
聖恵方治傷中筋脈急上氣咳嗽
　用棗二十枚去核以酥四兩微火煎入棗肉中滴盡
　酥常含一枚㣲微嚥之
經驗後方定喘化涎
　猪蹄甲四十九箇淨洗控乾每箇指甲内半夏白礬
　各一匙入罐子内封閉勿令煙出火煅通赤去火細
　研入麝香一錢匕人有上喘咳用糯米飲下小兒半
　錢至妙
靈苑方治咳嗽上氣喘急嗽血吐血
　人參好者搗為末每服三錢匕雞子清調之五更初服
　便睡去枕仰卧只一服愈年深者再服忌腥鹹鮓醤
　麵等并勿過醉飽將息佳
席延賞治虛中有熱欬嗽膿血口舌咽乾又不可服凉
藥
　好黄耆四兩甘草一兩為末每服三錢如茶㸃羮粥
　中亦可服
杜壬方治上焦有熱口舌咽中生瘡嗽有膿血
　桔梗一兩甘草二兩右為末毎服二錢水一盞煎六
　分去滓温服食後細呷之亦治肺壅
經驗方治咳嗽甚者或有吐血新鮮
　桑根白度一斤米泔浸三宿淨刮上黄皮剉細入糯
　米四兩焙乾一處搗為末每服米飲調下一兩錢
斗門方治肺破出血忽嗽血不止者
　用海犀膏一大片於火上炙令焦黄色後以酥塗之
　又炙再塗令通透可碾為末用湯化三大錢七放冷
　服之即血止水膠是也大驗
食醫心鏡主上氣咳嗽胷膈痞滿氣喘
　桃仁三兩去皮尖以水一升研取汁和粳米二合煮
　粥食之
又治一切肺病咳嗽膿血不止
　好酥五斤鎔三遍停取凝當出醍醐服一合差
又主積年上氣咳嗽多痰喘促唾膿血
　以蘿蔔子一合研煎湯食上服之
　　治卒身面腫滿方第二十四
治卒腫滿身面皆洪大方
　大鯉一頭醇酒三升煮之令酒乾盡乃食之勿用醋
　及鹽豉他物雜也不過三兩服
又方灸足内踝下白肉三壯差
又方大豆一斗熟煮漉飲汁及食豆不過數度必愈小
　豆尤佳
又方取雞子黄白相和塗腫處乾復塗之
又方杏葉剉煮令濃及熱漬之亦可服之
又方車下李核中仁十枚研令熟粳米三合研以水四
　升煮作粥令得二升服之三作加核也
又方大豆一升以水五升煮二升去豆内酒八升更煮
　九升分三四服腫差後渴慎不可多飲
又方黄牛溺頓服三升即覺減未消更服
又方章陸根一斤刮去皮薄切之煮令爛去滓内羊肉
　一斤下葱豉鹽如食法隨意食之腫差後亦宜作此
　亦可常搗章陸與米中半蒸作餅子食之
又方猪腎一枚分為七臠甘遂一分以粉之火炙令熟
　一日一食至四五當覺腹脇鳴小便利不爾更進盡
　熟剥去皮食之須盡為佳不爾再之勿食鹽
又方切章陸一升以酒三升漬三宿服五合至一升日
　三服之凡此滿或是虚氣或是風冷氣或是水飲氣
　此方皆治之
治腫入腹苦滿急害飲食方
　大㦸烏翅末各二兩搗篩蜜和丸丸如桐子大旦服
　二丸當下漸退更取令消乃止之
又方葶藶子七兩椒目三兩茯苓三兩呉茱萸二兩搗
　蜜和丸如桐子大服十丸日三服
又方鯉魚一頭重五斤者以水二斗煮取斗半去魚澤
　漆五兩茯苓三兩桑根白皮切三升澤㵼五兩又煮
　取四升分四服服之小便當利漸消也
又方皁莢剥炙令黄剉三升酒一斗漬石器煮令沸服
　一升日三服盡更作
若腫偏有所起處者
　以水和灰以塗之燥復更塗
又方赤豆麻子合搗以傅腫上
又方水煮巴豆以布沾以拭之姚云巴豆三十枚合皮
　㕮咀水五升煮取三升日五拭腫上隨手即减勿近
　目及隂療身體暴腫如吹者
若但是腫者
　剉葱煮令爛以漬之日三四度
又方兔絲子一升酒五升漬二三宿服一升日三服差
若腫從脚起稍上進者入腹則殺人治之方
　小豆一斛煮令極爛得四五斗汁溫以漬膝己丁日
　二為之數日消盡若已入腹者不復漬但煮小豆食
　之莫雜喫飯及魚鹽又専飲小豆汁無小豆大豆亦
　可用如此之病十死一生急救之
又方削橢或桐木煮取汁以漬之并飲少許加小豆妙
又方生猪肝一具細切頓食之勿與鹽乃可用苦酒妙
又方煮豉汁飲以滓傅脚
附方
備急方療身體暴腫滿
　榆皮搗屑隨多少雜米作粥食小便利
楊氏産乳療通體遍身腫小便不利
　猪苓五兩搗篩煎水三合調服方寸匕加至二匕
食醫心鏡主氣喘促浮腫小便澁
　杏仁一兩去尖皮熬研和米煮粥極熟空心喫二合
　
　
　
　
　
　
　
　
　
　
　
　肘後備急方卷三
欽定四庫全書
　肘後備急方卷四
　　　　　　　　　　　　　晉　葛洪　撰
　　治卒大腹水病方第二十五
水病之初先目上腫起如老蠶色俠頭脈動股裏冷脛
中滿按之沒指腹内轉側有節聲此其候也不即治須
臾身體稍腫肚盡脹按之随手起則病已成猶可為治此
皆從虚損大病或下痢後婦人産後飲水不即消三焦受
病小便不利乃相結漸漸生聚遂流諸經絡故也治之方
　葶藶一升熬搗之於臼上割生雄鵾雞合血共頭共
　搗萬杵服如梧子五丸稍加至十丸勿食鹽常食小
　豆飯飲小豆汁鱧魚佳也
又方防己甘草葶藶各二兩搗苦酒和丸如梧子大三
　丸日三服常服之取消平乃止
又方雄黄六分麝香三分甘遂芫花人參各二分搗蜜
　和丸服如豆大二丸加至四丸即差
又方但以春酒五升漬葶藶子二升隔宿稍服一合小
　便當利
又方葶藶一兩杏仁二十枚並熬黄色搗分十服小便
　去立差
又方胡洽水銀丸大治水腫利小便姚同葶藶椒目各
　一升芒硝六兩水銀十兩水煮水銀三日三夜乃以
　合搗六萬杵自相和丸服如大豆丸日三服日増一
　丸至十丸更從一起差後食牛羊肉自補稍稍飲之
又方多取柯枝皮剉濃煮煎令可丸服如梧子大三丸
　須㬰又一丸當下水後将服三丸日三服此樹一名
　木奴南人用作船
又方真蘇合香水銀白粉等分蜜丸服如大豆二丸日
　三當下水節飲好自養無蘇合可闕之也
又方取草麻繩熟者二十枚去皮研之水解得三合日
　一服至日中許當吐下諸水汁結裹若不盡三日後
　更服三十枚猶未盡更復作差後節飲及鹹物等
又方小豆一升白雞一頭治如食法以水三斗煮熟食
　滓飲汁稍稍令盡
又方取青雄鴨以水五升煮取飲汁一升稍稍飲令盡
　厚覆之取汗佳
又方取胡鷰卵中黄頓吞十枚
又方取蛤螻炙令熟日食十箇
又方若唯腹大動摇水聲皮膚黒名曰水蠱巴豆九十
　枚去皮心杏仁六十枚去皮尖並熬令黄搗和之服
　如小豆大一枚以水下為度勿飲酒佳
又方鬼扇細搗絞汁服如雞子即下水更復取水蠱若
　湯研麻子汁飲之
又方蕬彌草三十斤水三石煮取一石去滓更湯上煎
　令可丸服如皁莢子三丸至五六丸水隨小便去節
　飲糜粥養之
又方白茅根一大把小豆三升水三升煮取乾去茅根
　食豆水隨小便下
又方鼠尾草馬鞭草各十斤水一石煮取五斗去滓更
　煎以粉和為丸服如大豆大二丸加至四五丸禁肥
　肉生冷勿食
腫滿者白椹樹白皮一握水二升煮取五合白㯽榔大
　者二枚末之内更煎三五沸湯成下少許紅雪服之
又方服牛溺章陸羊肉臛及香柔煎等在腫滿條中其
十水丸諸大方在別卷若止皮膚水腹内未有者服諸
發汗藥得汗便差然慎護風寒為急若唯腹大下之不
去便針臍下二寸入數分令水出孔合須腹減乃止
附方
李絳兵部手集方療水病無問年月深淺雖復脈惡亦
主之
　大㦸當歸橘皮各一大兩切以水一大升煮取七合
　頓服利水二三斗勿恠至重不過再服便差禁毒食
　一年水下後更服永不作此方出張尚客
外臺袐要治水氣
　章陸根白者去皮切如小豆許一大盞以水三升煮
　取一升已上爛即取粟米一大盞煮成粥仍空心服
　若一日兩度服即恐利多每日服一頓即微利不得
　雜食
又療水病腫
　鯉魚一頭極大者去頭尾及骨唯取肉以水二斗赤
　小豆一大升和魚肉煮可取二升己上汁生布絞去
　滓頓服盡如不能盡分為二服後服温令暖服訖當
　下利利盡即差
又方卒患腫滿曽有人忽脚胅腫漸上至膝足不可踐
　地至大水頭面徧身大腫脹滿苦瓠白瓤實捻如大
　豆粒以麪裹煮一沸空心服七枚至午當出水一斗
　三日水自出不止大瘦乃差三年内慎口味也苦瓠
　須好者無黶翳細理妍淨者不爾有毒不用
聖恵方治十種水不差垂死
　用猯肉半斤切粳米三合水三升䓗椒薑豉作粥食
　之
又方治十種水病腫滿喘促不得卧
　以螻蛄五枚乾為末食前湯調半錢匕至一錢小便
　通效
食醫心鏡治十種水病不差垂死
　青頭鴨一隻治如食法細切和米并五味煮令極熟
　作粥空腹食之
又方主水氣脹滿浮腫小便澁少
　白鴨一隻去毛腸洗潰飯半升以飯薑椒釀鴨腹中
　縫定如法蒸候熟食之
楊氏産乳療身體腫滿水氣急卧不得
　郁李仁一大合搗為末和麥麪搜作餅子與喫入口
　即大便通利氣便差
梅師方治水腫坐卧不得頭面身體悉腫
　取東引花桑枝燒灰淋汁煮赤小豆空心食令飽飢
　即食盡不得喫飯
又方治水腫小便澁
　黄牛尿飲一升日至夜小便利差勿食鹽
又方治心下有水
　白术三兩澤㵼五兩剉以水三升煎取一升半分服
千金翼治小便不利膀胱水氣流滯
　以浮萍日乾末服方寸匕日一二服良
經驗方河東裴氏傳經效治水腫及暴腫
　葶藶三兩杵六千下令如泥即下漢防已末四兩取
　緑頭鴨就藥臼中截頭瀝血於臼中血盡和鴨頭更
　搗五千下丸如梧桐子患甚者空腹白湯下十丸稍
　可者五丸頻服五日止此藥利小便有效如神
韋宙獨行方療水腫從脚起入腹則殺人
　用赤小豆一斗煮令極爛取汁四五升温漬膝以下
　若己入腹但服小豆勿雜食亦愈
李絳兵部手集方亦著此法云曾得效
　　治卒心腹癥堅方第二十六
治卒暴癥腹中有物如石痛如刺晝夜啼呼不治之百日死方
　牛膝二斤以酒一斗漬以密封於熱灰火中溫令味
　出服五合至一升量力服之
又方用蒴藋根亦如此尤良
姚云牛膝酒神驗也
又方多取章陸根搗蒸之以新布藉腹上藥披著布上
　腹上冷復之晝夜勿息
又方五月五日葫十斤去皮桂一尺二寸竈中黄土如
　鴨子一枚合搗以苦酒和塗以布㩉病不過三差
又方取橉木燒為灰淋取汁八升以釀一斛米酒成服
　之從半合始不知稍稍増至一二升不盡一劑皆愈
　此灰入染綘用葉中釀酒也(橉直/忍切)
凡癥堅之起多以漸生如有卒覺便牢大自難治也腹
中癥有結積便害飲食轉羸瘦治之多用䧟氷玉壺八
毒諸大藥今止取小易得者
　取虎杖根勿令影臨水上者可得石餘杵熟煮汁可
　丸以秫米五六升炊飯内日中塗藥後可飯取差
又方亦可取根一升搗千杵酒漬之從少起日三服此
　酒治癥乃勝諸大藥
又方蠶矢一石桑柴燒灰以水淋之五度取生鼈長一
　尺者内中煮之爛熟去骨細擘剉更煎令可丸丸如
　桐子大一服七丸日三
又方射菵二兩椒三百粒搗末雞子白和為丸如大麻
　子服一丸漸至如大豆大一丸至三丸為度
又方大猪心一枚破頭去血搗末雄黄麝香當門子五
　枚巴豆百枚去心皮生用心縫以好酒於小銅器中
　煎之令心没欲歇隨益盡三升當糜爛煎令可丸如
　麻子服三丸日三服酒盡不糜者出搗蜜丸之良又
　大黄末半斤朴硝三兩蜜一斤合於湯上煎可丸如
　梧子服十丸日三服之
治鼈癥伏在心下手揣見頭足時時轉者
　白雌雞一隻絶食一宿明旦膏煎飯飼之取其矢無問多少
　於銅器中以溺和之火上熬可搗末服方寸匕日四五
　服須消盡乃止常飼雞取矢差畢煞雞單食之姚同
治心下有物大如杯不得食者
　葶藶二兩熬之大黄二兩澤漆四兩搗篩蜜丸和搗
　千杵服如梧子大二丸日三服稍加
其有䧟氷赭鬼諸丸方別在大中方
治兩脇下有氣結者
　狼毒二兩旋覆花一兩附子二兩炮之搗篩蜜和丸
　服如梧子大二丸稍加至三丸服之
熨癥法
　銅器受二升許貯魚膏令深二三寸作大火炷六七
　枚燃之令膏煖重紙覆癥上以器熨之晝夜勿息膏
　盡更益也
又方茱萸三升碎之以酒和煮令熟布帛物裹以熨癥
　上冷更均畨用之癥當移去復逐熨須臾消止亦可
　用好(闕/)　　　茱萸末以雞子白和射菵服之
又方竈中黄土一升先搗葫熟内土復搗以苦酒澆令
　浥浥先以塗布一面仍㩉病上以塗布上乾復易之
　取令消止差
治婦人臍下結物大如杯升月經不通發作往來下痢
羸瘦此為氣瘕按之若牢强肉癥者不可治未者可治
　未乾漆一斤生地黄三十斤搗絞取汁火煎乾漆令
　可丸食後服如梧子大三丸日三服即差
附方
外臺祕要方療心腹宿癥卒得癥
　取朱砂細研搜飯令朱多以雄雞一隻先餓二日後
　以朱飯飼之著雞於板上収取糞曝燥為末温清酒
　服一雞少更飼一雞取足服之俟愈即止
又療食魚肉等成癥結在腹并諸毒氣方
　狗糞五升燒末之綿裹酒五升漬再宿取清分十服
　日再已後日三服使盡随所食癥結即便出矣
千金方治食魚鱠及生肉住胷膈不化必成癥瘕
　搗馬鞭草汁飲之一升生薑水亦得即消
又方治肉癥思肉不已食訖復思
　白馬尿三升空心飲當吐肉肉不出即死
藥性論云治癥癖病
　鼈甲訶梨勒皮乾薑末等分為丸空心下三十丸再
　服
宋明帝宫人患腰痛牽心發則氣絶徐文伯視之曰髮
　瘕
　以油灌之吐物如髮引之長三尺頭已成蛇能動摇
　懸之滴盡惟一髮
勝金方治膜外氣及氣塊方
　延胡索不限多少為末猪胰一具切作塊子炙熟蘸
　藥末食之
　　治心腹寒冷食飲積聚結癖方第二十七
治腹中冷癖水榖癊結心下停痰兩脇痞滿按之鳴轉
逆害飲食
　取大蟾蜍一枚去皮及腹中物支解之芒硝大人一
　升中人七合瘦弱人五合以水六升煮取四升一服
　一升一服後未得下更一升得下則九日十日一作
又方茱茰八兩消石一升生薑一斤以酒五升合煮取
　四升先服一服一升不痛者止勿再服之下病後好
　将養之
又方大黄八兩葶藶四兩並熬芒硝四兩熬令汁盡熟
　搗蜜和丸丸如梧子大食後服三丸稍増五丸
又方狼毒三兩附子一兩旋覆花三兩搗蜜丸服如梧
　子大食前三丸日三服
又方巴豆三十枚去心杏仁二十枚並熬桔梗六分藜
　蘆四分皁莢三分並炙之搗蜜和丸如胡豆大未食
　服一丸日二欲下病者服二丸長將息百日都好差
又方貝母二兩桔梗二兩礬石一兩巴豆一兩去心皮
　生用搗千杵蜜和丸如梧子一服二丸病後少少減
　服
又方茯苓一兩茱茰三兩搗蜜丸如梧子大服五丸日
　三服
又治暴宿食留飲不除腹中為患方
　大黄茯苓芒硝各三兩巴豆一分搗蜜丸如梧子大
　一服二丸不痛止
又方椒目二兩巴豆一兩去皮心熬搗以棗膏丸如麻
　子服二丸下痛止
又方巴豆一枚去心皮熬之椒目十四枚豉十六粒合
　搗為丸服二丸當吐利吐利不盡更服二丸
服四神丸下之亦佳
中候黒丸治諸癖結痰癊第一良
　桔梗四分桂四分巴豆八分去心皮杏仁五分去皮
　芫花十二分並熬令紫色先搗三味藥成末又搗巴
　豆杏仁如膏合和又搗二千杵丸如胡豆大服一丸
　取利至二三丸兒生十日欲癎皆與一二丸如粟粒
　大諸腹内不便體中覺患便服得一兩行利則好也
硫黄丸至熱治人之大冷夏月温飲食不解衣者
　硫黄礬石乾薑茱茰桂烏頭附子椒人參細辛皁莢
　當歸十二種分等隨人多少搗蜜丸如梧子大一服
　十丸至二十丸日三服若冷痢者加赤石脂龍骨即
　便愈也
露宿丸治大寒冷積聚方
　礬石乾薑桂桔梗附子炮皁莢各三兩搗篩蜜丸如
　梧子大酒下十丸加至一十五丸
附方
外臺祕要療癖方
　大黄十兩杵篩醋三升和勻白蜜兩匙煎堪丸如梧
　桐子大一服三十丸生薑湯吞下以利為度小者減
　之
聖恵方治伏梁氣在心下結聚不散
　用桃奴二兩為末空心温酒調下二錢匕
簡要濟衆治久積冷不下食嘔吐不止冷在胃中
　半夏五兩洗過為末每服二錢白麪一兩以水和搜
　切作碁子水煮麪熟為度用生薑醋調和服之
　　治胷膈上痰癊諸方第二十八
治卒頭痛如破非中冷又非中風方
　釡月下墨四分附子三分桂一分搗篩以冷水服方
　寸匕當吐一方無桂
又方苦參桂半夏等分搗下篩苦酒和以塗痛則差
又方烏梅三十枚鹽三指撮酒三升煮取一升去滓頓
　服當吐愈
此本在雜治中其病是胷中膈上痰厥氣上衝所致名
為厥頭痛吐之即差
　但單煮米作濃飲二三升許適冷煖飲盡二三升須
　臾適吐適吐畢又飲如此數過劇者須臾吐膽乃止
　不損人而即差
治胷中多痰頭痛不欲食及飲酒則瘀阻痰方
　常山二兩甘草一兩松蘿一兩𤓰蔕三七枚酒水各
　一升半煮取升半初服七合取吐吐不盡餘更分二
　服後可服半夏湯
胡洽名粉隔湯礬石一兩水二升煮取一升内蜜半合
　頓服須臾未吐飲少熱湯
又方杜蘅三兩松蘿三兩𤓰蔕三十枚酒一升二合漬
　再宿去滓温服五合一服不吐晩更一服
又方𤓰蔕一兩赤小豆四兩搗末温湯三合和服便安
　卧欲擿之不吐更服之
又方先作一升湯投水一升名為生熟湯及食三合鹽
　以此湯送之須臾欲吐便摘出未盡更服二合飲湯
　二升後亦可更服湯不復也
又方常山四兩甘草半兩水七升煮取三升内半升蜜
　服一升不吐更服無蜜亦可
方中能月服一種則無痰水之患又有旋覆五飲在諸
大方中若胷中痞寒短氣膈者(腷敷/逼切)
　甘草二兩茯苓三兩杏仁五十枚碎之水一斗三升
　煮取六升分為五服
又方桂四兩术甘草二兩附子炮水六升煮取三升分
　為三服
膈中有結積覺駭駭不去者
　藜蘆一兩炙末之巴豆半兩去皮心熬之先搗巴豆如泥
　入藜蘆末又搗萬杵蜜丸如麻子大服一丸至二三丸
膈中之病名曰膏肓湯丸徑過針灸不及所以作丸含
之令氣勢得相燻染有五膈丸方
　麥門冬十分去心甘草十分炙椒逺志附子炮乾薑
　人參桂細辛各六分搗篩以上好蜜丸如彈丸以一
　丸含稍稍嚥其汁日三丸服之主短氣心胷滿心下
　堅冷氣也
此疾有十許方率皆相類此丸最勝用藥雖多不合五
膈之名謂憂膈氣膈恚膈寒膈其病各有診別在大方
中又有七氣方大約與此大同小别耳
附方
聖恵方治痰厥頭痛
　以烏梅十箇取肉鹽二錢酒一中盞合煎至七分去
　滓非時温服吐即佳
又方治冷痰飲惡心
　用蓽撥一兩搗為末於食前用清粥飲調半錢服
又方治痰壅嘔逆心胷滿悶不下食
　用厚朴一兩塗生薑汁炙令黄為末非時粥飲調下
　二錢匕
千金翼論曰治痰飲吐水無時節者其源以冷飲過度
遂令脾胃氣羸不能消於飲食飲食入胃則皆變成水
反吐不停者赤石脂散主之
　赤石脂一斤搗篩服方寸匕酒飲自任稍稍加至
　三七服盡一斤則終身不吐淡水又不下痢并能
　補五藏令人肥健有人痰飲服諸藥不效用此
　方遂愈
御藥院方真宗賜髙祖相國去痰清目進飲食生犀丸
　川芎十兩緊小者粟米泔浸三日換切片子日乾為
　末作兩料每料入麝腦各一分生犀半兩重湯煮蜜
　杵為丸小彈子大茶酒嚼下一丸痰加朱砂半兩膈
　壅加牛黄一分水飛鐵粉一分頭目昏眩加細辛一
　分口眼喎斜炮天南星一分
又方治膈壅風痰
　半夏不計多少酸漿浸一宿温湯洗五七遍去惡氣
　日中㬠乾搗為末漿水搜餅子日中乾之再為末每
　五兩入生腦子一錢研匀以漿水濃脚丸雞頭大紗
　袋貯通風處隂乾每一丸好茶或薄荷湯下
王氏博濟治三焦氣不順胷膈壅塞頭昏目眩涕唾痰
涎精神不爽
利膈丸牽牛子四兩半生半熟不蚛皁莢塗酥二兩為
　末生薑自然汁煮糊丸如桐子大毎服二十丸荆芥
　湯下
經驗後方治頭風化痰
　川芎不計分兩用淨水洗浸薄切片子日乾或焙杵
　為末煉蜜為丸如小彈子大不拘時茶酒嚼下
又方治風痰
　鬱金一分藜蘆十分各為末和令匀每服一字用温
　漿水一盞先以少漿水調下餘者水漱口都服便以
　食壓之
外臺祕要治一切風痰風霍亂食不消大便澁
　訶梨勒三枚搗取末和酒頓服三五度良
勝金方治風痰
　白殭蠶七箇直者細研以薑汁一茶脚温水調灌之
又方治風痰
　以蘿蔔子為末温水調一匙頭良久吐出涎沫如是
　癱緩風以此吐後用𦂳踈藥服踈後服和氣散差
斗門方治胷膈壅滯去痰開胃
　用半夏淨洗焙乾搗羅為末以生薑自然汁和為餅
　子用濕紙裹於慢火中煨令香熟水兩盞用餅子一
　塊如彈丸大入鹽半錢煎取一盞温服能去胷膈壅
　逆大壓痰毒及治酒食所傷其功極驗
　　治卒患胷痺痛方第二十九
胷痺之病令人心中堅痞忽痛肌中苦痺絞急如㓨不
得俛仰其胷前皮皆痛不得手犯胷滿短氣咳嗽引痛
煩悶自汗出或徹引背膂不即治之數日害人治之方
　用雄黄巴豆先搗雄黄細篩内巴豆務熟搗相入丸
　如小豆大服一丸不效稍益之
又方取枳實搗宜服方寸匕日三夜一服
又方搗括樓實大者一枚切薤白半升以白酒七升煮
　取二升分再服亦可加半夏四兩湯洗去滑則用之
又方橘皮半斤枳實四枚生薑半斤水四升煮取二升
　分再服
又方枳實桂等分搗末橘皮湯下方寸匕日三服
仲景方神效
又方桂烏喙乾薑各一分人參細辛茱茰各二分貝母
　二分合搗蜜和丸如小豆大一服三丸日三服之
若己差復發者
　下韭根五斤搗絞取汁飲之愈
附方
杜壬治胷膈痛徹背心腹痞滿氣不得通及治痰嗽
　大栝蔞去瓤取子炒熟别研和子皮麵糊為丸如梧
　桐子大米飲下十五丸
　　治卒胃反嘔啘方第三十
葛氏治卒乾嘔不息方
　破雞子去白吞中黄數枚即愈也
又方搗葛根絞取汁服一升許
又方一云蔗汁温令熱服一升日三一方生薑汁服一
　升
又方灸兩腕後兩筋中一穴名間使各七壯灸心主尺
　澤亦佳
又方甘草人參各二兩生薑四兩水六升煮取二升分
　爲三服
治卒嘔啘又厥逆方
　用生薑半斤去皮切之橘皮四兩擘之以水七升煮
　三升去滓適寒温服一升日三服
又方蘡薁藤斷之當汁出器承取飲一升生葛藤尤佳
治卒啘不止方
　飲新汲井水數升甚良
又方痛爪眉中夾間氣也
又方以物刺鼻中各一分來許皁莢内鼻中令嚏差
又方乾薑六分附子四分炮搗苦酒丸如梧子服三丸
　日三效
附方
張仲景方治反胃嘔吐大半夏湯
　半夏三升人參三兩白蜜一升以水一斗二升煎揚
　之一百二十遍煮下三升半温服一升日再亦治膈
　間痰飲
又方主嘔噦榖不得下眩悸半夏加茯苓湯
　半夏一升生薑半斤茯苓三兩切以水七升煎取一
　升半分温服之
千金方治反胃食即吐
　搗粟米作粉和水丸如梧子大七枚爛煮内醋中細
　吞之得下便已麪亦得用之
又方治乾噦若手足厥冷宜食生薑此是嘔家聖藥治
心下痞堅不能食胷中嘔噦
　生薑八兩細切以水三升煮取一升半夏五合洗去
　滑以水五升煮取一升二味合煮取一升半稍稍服
　之
又方主乾嘔
　取羊乳一盃空心飲之
斗門方治翻胃
　用附子一箇最大者坐於塼上四面著火漸逼碎入
　生薑自然汁中又依前火逼乾復淬之約生薑汁盡
　盡半椀許搗羅為末用粟米飲下一錢不過三服差
經驗方治嘔逆反胃散
　大附子一箇生薑一斤細剉煮研如麪糊米飲下之
又方治丈夫婦人吐逆連日不止粥食湯藥不能下者
可以應用此候效摩丸
　五靈脂不夾土石揀精好者不計多少搗羅為末研
　狗膽汁和為丸如雞頭大每服一丸煎熱生薑酒摩
　令極細更以少生薑酒化以湯湯藥令極熱須是先
　做下粥温熱得所左手與患人藥喫不得嗽口右手
　急将粥與患人喫不令太多
又方碧霞丹治吐逆立效
　北來黄丹四兩篩過用好米醋半升同藥入銚内煎
　令乾却用炭火三秤就銚内煅透紅冷取研細為末
　用粟米飯丸如桐子大煎酵湯下七丸不嚼只一服
孫真人食忌治嘔吐
　以白㯽榔一顆煨橘皮一分炙為末水一盞煎半盞
　服
廣濟方治嘔逆不能食
　訶梨勒皮二兩去核熬為末蜜和丸如梧桐子大空
　心服二十丸日二服
食醫心鏡主脾胃氣弱食不消化嘔逆反胃湯飲不下
　粟米半升杵細水和丸如梧子大煮令熟㸃少鹽空心
　和汁吞下
金匱玊函方治五噎心膈氣滯煩悶吐逆不下食
　蘆根五兩剉以水三大盞煮取二盞去滓不計時温
　服
外臺祕要治反胃昔㓜年經患此疾每服食餅及羮粥
　等須臾吐出貞觀許奉御兄弟及柴蔣等家時稱名
　醫奉勑令治罄竭各人所長竟不能療漸羸憊候絶
　朝夕忽有一衛士云
　服驢小便極驗旦服二合後食唯吐一半晡時又服
　二合人定時食粥吐即便定迄至今日午時奏之大
　内中五六人患反胃同服一時俱差此藥稍有毒服
　時不可過多承取尿及熱服二合病深七日以來服
　之良後來療人並差
又方治嘔
　麻仁三兩杵熬以水研取汁著少鹽喫立效李諫議
　用極妙
又方治久患咳噫連咳四五十聲者
　取生薑汁半合蜜一匙頭煎令熟温服如此三服立
　效
又方治咳噫
　生薑四兩爛搗入蘭香葉二兩椒末一錢七鹽和麪
　四兩裹作燒餅熟煨空心喫不過三兩度效
孫尚藥方治諸吃噫
　橘皮二兩湯浸去瓤剉以水一升煎之五合通熱頓
　服更加枳殻一兩去瓤炒同煎之服效
梅師方主反胃朝食暮吐暮食朝吐旋旋吐者
　以甘蔗汁七升生薑汁一升二味相和分為三服
又方治醋心
　㯽榔四兩橘皮二兩細搗為散空心生蜜湯下方寸
　匕
兵部手集治醋心每醋氣上攻如釅醋
　吳茱茰一合水三盞煎七分頓服縱濃亦須强服近
　有人心如蜇破服此方後二十年不發
　　治卒發黄疸諸黄病第三十一
治黄疸方
　蕪菁子五升搗篩服方寸匕日三先後十日愈之
又方燒亂髪服一錢七日三服祕方此治黄疸
又方搗生麥苖水和絞取汁服三升以小麥勝大麥一
　服六七合日三四此酒疸也
又方取藜蘆著灰中炮之令小變色搗下篩末服半錢
　匕當小吐不過數服此秘方也
又方取小豆秫米雞矢白各二分搗篩為末分為三服
　黄汁當出此通治面目黄即差
疸病有五種謂黄疸榖疸酒疸女疸勞疸也黄汁者身
體四肢微腫胷滿不得汗汗出如黄檗汁由大汗出卒
入水所致方
　猪脂一斤温令熱盡服之日三當下下則稍愈
又方梔子十五枚栝蔞子三枚苦參三分搗末以苦酒
　漬雞子二枚令軟合黄白以和藥搗丸如梧子大每
　服十丸日五六除熱不吐即下自消也
又方黄雌雞一隻治之剉生地黄三斤内腹中急縳仰
　置銅器中蒸令極熟絞取汁再服之
又方生茅根一把細切以猪肉一斤合作羮盡啜食之
又方柞樹皮燒末服方寸匕日三服
又方甘草一尺梔子十五枚黄檗十五分水四升煮取
　一升半分為再服此藥亦治温病發黄
又方茵陳六兩水一斗二升煮取六升去滓内大黄二
　兩梔子十四枚煮取三升分為三服
又方麻黄一把酒五升煮取二升半可盡服汗出差
若變成疸者多死急治之方
　土𤓰根搗取汁頓服一升至三服須病汗當小便去
　不爾更服之
榖疸者食畢頭旋心怫鬱不安而發黄由失飢大食胃
氣衝燻所致治之方
　茵陳四兩水一斗煮取六升去滓内大黄二兩梔子
　七枚煮取二升分三服溺去黄汁差
又方苦參三兩龍膽一合末牛膽丸如桐子以生麥汁
　服五丸日三服
酒疸者心懊痛足脛滿小便黄飲酒發赤斑黄黒由大
醉當風入水所致治之方
　黄耆二兩木蘭一兩末之酒服方寸匕日三服
又方大黄一兩枳實五枚梔子七枚豉六合水六升煮
　取二升分為三服
又方芫花椒目等分燒末服半錢日一兩徧
女勞疸者身目皆黄發熱惡寒小腹滿急小便難由大
勞大熱交接交接後入水所致治之方
　硝石礬石等分末以大麥粥飲服方寸匕日三令小
　汗出小便當去黄汁也
又方亂髮如雞子大猪膏半斤煎令消盡分二服
附方
外臺祕要治黄疸
　栁枝以水一斗煮取濃汁半升服令盡
又方治隂黄汗染衣涕唾黄
　取蔓菁子搗末平旦以井花水服一匙日再加至兩
　匙以知為度每夜小便重浸少許帛子各書記日色
　漸退白則差不過服五升
圖經曰黄疸病及狐惑病並猪苓散主之
　猪苓茯苓术等分杵末每服方寸匕水調下
食療云主心急黄
　以百合蒸過蜜和食之作粉尤佳紅花者名山丹不
　堪食
治黄疸
　用秦芁一大兩細剉作兩貼子以上好酒一升每貼
　半升酒絞取汁去滓空腹分兩服或利便止就中好
　酒人易治凡黄有數種傷酒曰酒黄夜食誤食鼠糞
　亦作黄因勞發黄多痰涕目有赤脈日益憔悴或面
　赤惡心者是崔元亮用之及治人皆得方極效秦芁
　須用新好羅文者
傷寒類要療男子婦人黄疸病醫不愈耳目悉黄食飲
不消胃中脹熱生黄衣在胃中有乾屎使病爾
　用煎猪脂一小升温熱頓服之日三燥屎下去乃愈
又方治黄百藥不差
　煮驢頭熟以薑虀噉之并隨多少飲汁
又方治黄疸身眼皆如金色
　不可使婦人雞犬見取東引桃根切細如筯若釵股
　以下者一握以水一大升煎取一小升適温空腹頓
　服後三五日其黄離離如薄雲散唯眼最後差百日
　方平復身黄散後可時時飲一盞清酒則眼中易散
　不飲則散遲忌食熱麪猪魚等肉此是徐之才家秘
　方
正元廣利方療黄心煩熱口乾皮肉皆黄
　以秦芁十二分牛乳一大升同煮取七合去滓分温
　再服差此方出於許人則
　　治卒患腰脇痛諸方第三十二
葛氏治卒腰痛諸方不得俛仰方
　正立倚小竹度其人足下至臍斷竹及以度後當脊
　中灸竹上頭處隨年壯畢藏竹勿令人得矣
又方鹿角長六寸燒搗末酒服之鹿茸尤佳
又方取鼈甲一枚炙搗篩服方寸匕食後日三服
又方桂八分牡丹四分附子二分搗末酒服一刀圭日
　再服
治腎氣虚衰腰脊疼痛或當風卧濕為冷所中不速治
流入腿膝為偏枯冷痺緩弱宜速治之方
　獨活四分附子一枚大者炮杜仲茯苓桂心各八分
　牛膝秦芁防風芎藭芍藥六分細辛五分乾地黄十
　分切水九升煮取三升空腹分三服如行八九里進
　一服忌如前頓服三劑
治諸腰痛或腎虚冷腰疼痛隂萎方
　乾漆熬烟絶巴㦸天去心杜仲牛膝各十二分桂心
　狗脊獨活各八分五加皮山茱茰乾薯蕷各十分防
　風六分附子四分煉蜜丸如梧子大空腹酒下二十
　丸日再加減以知為度也大效
脇痛如打方
　大豆半升熬令焦好酒一升煮之令沸熱飲取醉
又方芫花菊花等分躑躅花半斤布囊貯蒸令熟以熨
　痛處冷復易之
又方去窮骨上一寸灸七壯其左右一寸又灸七壯
又積年久痛有時發動方
　乾地黄十分甘草五分乾漆五分水五分桂一尺搗
　篩酒服一匕日三服
又方六七月取地膚子隂乾末服方寸匕日五六服
治反腰有血痛方
　搗杜仲三升許以苦酒和塗痛上乾復塗并灸足腫
　白肉際三壯
治䐴腰痛
　生葛根嚼之咽其汁多多益佳
又方生地黄搗絞取汁三升煎取二升内蜜一升和一
　升日三服不差則更服之
又方灸腰眼中七壯
䐴腰者猶如反腰忽轉而倇之
治腰中常冷如帶錢方
　甘草乾薑各二兩茯苓术各四兩水五升煮取三升
　分為三服小品云温
治脇卒痛如打方
　以繩横度兩乳中間屈繩從乳横度以趨痛脇下灸
　繩下屈處三十壯便愈此本在雜治中
隱居效方腰背痛方
　杜仲一斤切酒二斗漬十日服三合
附方
千金方治腰脚疼痛
　胡麻一升新者熬令香杵篩日服一小升計服一斗
　即永差酒飲蜜湯羮汁皆可服之佳
續千金方治腰膝疼痛傷敗
　鹿茸不限多少塗酥炙紫色為末温酒調下一錢七
經驗方治腰脚痛
　威靈仙一斤洗乾好酒浸七日為末麪糊丸桐子大
　以浸藥酒下二十丸
經驗後方治腰疼神妙
　用破故紙為末温酒下三錢匕
又方治腎虚腰脚無力
　生栗袋貯懸乾每日平明喫十餘顆次喫猪腎粥
又方治丈夫腰膝積冷痛或頑麻無力
　莬絲子洗秤一兩牛膝一兩同浸於銀器内用酒過
　一寸五日暴乾為末將元浸酒再入少醇酒作糊搜
　和丸如梧桐子大空心酒下二十丸
外臺秘要療腰痛
　取黄狗皮炙裹腰痛處取煖徹為度頻即差也徐伯
　玉方同
斗門方治腰痛
　用大黄半兩更入生薑半兩同切如小豆大於鐺内
　炒令黄色投水兩椀至五更初頓服天明取下腰間
　惡血物用盆器貯如鷄肝様即痛止
又方治腰重痛
　用㯽榔為末酒下一錢
梅師方治卒腰痛暫轉不得
　鹿角一枚長五寸酒二升燒鹿角令赤内酒中浸一
　宿飲之
崔元亮海上方治腰脚冷風氣
　以大黄二大兩切如碁子和少酥炒令酥盡入藥中
　切不得令黄焦則無力搗篩為末每日空腹以水大
　三合入生薑兩片如錢煎十餘沸去薑取大黄末兩
　錢别置椀子中以薑湯調之空腹頓服如有餘薑湯
　徐徐呷之令盡當下冷膿多惡物等病即差止古人
　用毒藥攻病必隨人之虚實而處置非一切而用也
　姚僧垣初仕梁武帝因發熱欲服大黄僧垣曰大黄
　乃是快藥至尊年髙不可輕用帝弗從幾至委頓元
　帝常有心腹疾諸醫咸謂宜用平藥可漸宣通僧垣
　曰脈洪而實此有宿食非用大黄無差理帝從而遂
　愈以此言之今醫用一毒藥而攻衆病其偶中病便
　謂此方之神竒其差誤乃不言用藥之失如此者衆
　矣可不戒哉
修真方神仙方
　莬絲子一斗酒一斗浸良久漉出暴乾又浸以酒盡
　為度每服二錢温酒下日二服後喫三五匙水飯壓
　之至三七日加至三錢七服之令人光澤三年老變
　為少此藥治腰膝去風久服延年
　　治虚損羸瘦不堪勞動方第三十三
治人素有勞根苦作便發則身百節皮膚無處不疼痛
或熱筋急方
　取白柘東南行根一尺刮去上皮取中間皮以燒屑
　亦可細切搗之以酒服三方寸匕厚覆取汗日三服
　無酒以漿服之白柘是柘之無刺者也
治卒連時不得眠方
　暮以新布火炙以熨目并蒸大豆更畨囊貯枕枕冷
　復更易熱終夜常枕熱豆即立愈也
此二條本在雜治中並皆虚勞患此疾雖非飇急若不
即治亦漸瘵人後方勞救為力數倍今故略載諸法
凡男女因積勞虚損或大病後不復常若四體沈滯骨
肉疼酸吸吸少氣行動喘惙或小腹拘急腰背强痛心
中虚悸咽乾唇燥面體少色或飲食無味隂陽癈弱悲
憂慘戚多卧少起久者積年輕者纔百日漸至瘦削五
藏氣竭則難可復振治之湯方
　甘草二兩桂三兩芍藥四兩生薑五兩無者亦可用
　乾薑大棗二七枚以水九升煮取三升去滓内飴八
　兩分三服間日復作一劑後可将諸丸散耳黄蓍加
　二兩人參二兩為佳若患痰滿及溏洩可除飴耳姚
　同
又方烏雌雞一頭治如食法以生地黄一斤切飴糖二
　升内腹内急縛銅器貯甑中蒸五升米久須臾取出
　食肉飲汁勿噉鹽三月三度作之姚云神良並止盜
　汗
又方甘草一兩白术四兩麥門冬四兩牡蠣二兩大棗
　二十枚膠三兩水八升煮取二升再服
又方黄耆枸把根白皮生薑三兩甘草麥門冬桂各二
　兩生米三合水九升煮取三升分四服
又方羊腎一枚切术一升以水一斗煮取九升服一升
　日二三服一日盡冬月分二日服日可再服
又有建中腎瀝湯法諸丸方
　乾地黄四兩茯苓薯蕷桂牡丹山茱茰各二兩附子
　澤㵼一兩搗蜜丸如梧子服七丸日三加至十丸此
　是張仲景八味腎氣丸方療虚勞不足大傷飲水腰
　痛小腹急小便不利又云長服即去附子加五味子
　治大風冷
又方苦參黄連菖蒲車前子忍冬枸把子各一升搗蜜
　丸如梧子大服十丸日三服
有腎氣大丸法諸散方
　术一斤桂半斤乾地黄澤㵼茯苓各四兩搗篩飲服
　方寸匕日三兩服佳
又方生地黄二斤麪一斤搗炒乾篩酒服方寸匕日三
　服
附方
　枸把子酒主補虚長肌肉益顔色肥健人能去勞熱
　用生枸把子五升好酒二斗研搦匀碎浸七日漉去
　滓飲之初以三合為始後即任意飲之外臺秘要同
食療補虚勞治肺勞止渴去熱風
　用天門冬去皮心入蜜煮之食後服之若曝乾入蜜
　丸尤佳亦用洗面甚佳
又方雀卵白和天雄末菟絲子末為丸空心酒下五丸
　主男子隂萎不起女子帶下便溺不利除疝瘕決癰
　腫續五蔵氣
經驗方暖精氣益元陽
　白龍骨逺志等分為末煉蜜丸如梧桐子大空心臥
　時冷水下三十丸
又方除盜汗及隂汗
　牡蠣為末有汗處粉之
經驗後方治五勞七傷陽氣衰弱腰脚無力羊腎蓯蓉
羮法
　羊腎一對去脂膜細切肉蓯蓉一兩酒浸一宿刮去
　皴皮細切相和作羮蔥白鹽五味等如常法事治空
　腹食之
又方治男子女人五勞七傷下元久冷烏髭鬢一切風
病四肢疼痛駐顔壯氣
　補骨脂一斤酒浸一宿放乾却用烏油麻一升和炒
　令麻子聲絶即播去只取補骨脂為末醋煮麫糊丸
　如梧桐子大早晨温酒鹽湯下二十丸
又方固陽丹
　菟絲子二兩酒浸十日水淘焙乾為末更入杜仲一
　兩蜜炙搗用薯蕷末酒煮為糊丸如梧桐子大空心
　用酒下五十丸
食醫心鏡益大夫興陽理腿膝冷
　淫羊藿一斤酒一斗浸經三日飲之佳
御藥院治脚膝風濕虚汗少力多疼痛及隂汗
　燒礬作灰細研末一匙頭沸湯投之淋洗痛處
外臺秘要補虚勞益髓長肌悅顔色令人肥健
　鹿角膠炙搗為末以酒服方寸匕日三服
又治骨蒸
　桃仁一百二十枚去皮雙仁留尖杵和為丸平旦井
　花水頓服令盡服訖量性飲酒令醉仍須喫水能多
　最精隔日又服一劑百日不得食肉
又骨蒸亦曰内蒸所以言内者必外寒内熱附骨也其
根在五藏六府之中或皮燥而無光蒸作之時四肢漸
細足胅腫者
　石膏十分研如乳法和水服方寸匕日再以體涼為
　度
崔元亮海上方療骨蒸鬼氣
　取童子小便五大斗澄過青蒿五斗八月九月採帶
　子者最好細剉二物相和内好大釡中以猛火煎取
　三大斗去滓淨洗釡令乾再瀉汁安釡中以微火煎
　可二大斗即取猪膽十枚相和煎一大斗半除火待
　冷以新甆器貯每欲服時取甘草二三兩熟炙搗末
　以煎和搗一千杵為丸空腹粥飲下二十丸漸増至
　三十丸止
　　治脾胃虚弱不能飲食方第三十四
治卒得食病似傷寒其人但欲卧七八日不治殺人方
　按其脊兩邊有䧟處止灸䧟處兩頭各七壯即愈
治食魚鱠及生肉住胷膈中不消化吐之又不出不可
留多使成癥方
　朴硝如半雞子一枚大黄一兩凡二物㕮咀以酒二
　升煮取一升去滓盡服之立消若無朴硝者芒硝代
　之皆可用
治食生冷雜物或寒時衣薄當風或夜食便卧不即消
心腹煩痛脹急或連日不化方
　燒地令極熱即敷薄薦莞席向卧覆取汗即立愈也
治食過飽煩悶但欲卧而腹脹方
　熬麪令微香搗服方寸匕得大麥生麪益佳無麪以
　糜亦得
此四條本在雜治中皆食飲脾胃家事令胃氣充實則
永無食患食宜先治其本故後䟽諸法
腹中虚冷不能飲食食輒不消羸瘦致之四肢尫弱百
疾因此互生
　生地黄十斤搗絞取汁和好麪三斤以日曝乾更和
　汁盡止未食後服半合三稍増至三合
又方麪半斤麥蘖五升豉五合杏仁二升皆熬令黄香
　搗篩丸如彈服一枚後稍増之
又方大黄芍藥各半斤搗末之芒硝半斤以蜜三斤於
　銅器中湯上煎可丸如梧子大服七丸至十丸
又方麴一斤乾薑十兩茱茰一升鹽一彈合搗蜜和如
　彈丸日三服
又方术二斤麴一斤熬令黄搗蜜丸如梧子大服三十
　丸日三若大冷可加乾薑三兩若患腹痛加當歸三
　兩羸弱加甘草二兩并長将息徐以麴术法療産後
　心下停水仍須利之
治脾胃氣弱水榖不得下遂成不復受食方
　大麻子三升大豆炒黄香合搗篩食前一二方寸匕
　日四五服佳矣
治飽食便卧得榖勞病令人四肢煩重嘿嘿欲卧食畢
輒甚方
　大麥蘖一升椒一兩並熬乾薑三兩搗末服方寸匕
　日三四服
附方
食醫心鏡治脾胃氣冷不能下食虚弱無力鶻突羮
　鯽魚半斤細切起作鱠沸䜴汁熱投之著胡椒乾薑蒔
　蘿橘皮等末空腹食之
近世方主脾胃虚冷不下食積久羸弱成瘵者
　温州白乾薑一物漿水煮令透心潤濕取出焙乾搗
　篩陳廪米煮粥飲丸如梧子一服三五十丸湯使任
　用其效如神
食療治胃氣虚風熱不能食
　生薑汁半雞子殻生地黄汁少許蜜一匙頭和水三
　合頓服立差
經驗方治脾元氣發歇痛不可忍者
　吳茱茰一兩桃仁一兩和炒令茱茰焦黒後去茱茰
　取桃仁去皮尖研細䓗白三莖煨熟以酒浸温分二
　服
經驗後方治脾胃進食
　茴香二兩生薑四兩同搗令匀淨器内濕紙蓋一宿
　次以銀石器中文武火炒令黄焦為末酒丸如梧子
　大每服十丸至十五丸茶酒下
外臺秘要治久患氣脹
　烏牛尿空心温服一升日一服氣散即止
　　治卒絶糧失食飢憊欲死方第三十五
粒食者生人之所資數日乏絶便能致命本草有不飢
之文而醫方莫言斯術者當以其涉在仙竒之境非庸
俗所能遵故也遂使荒饉之嵗餓屍横路良可哀乎今
略載其易為者云若脫值奔竄在無人之鄉及墮墜谿
谷空井深塚之中四顧迥絶無可藉口者便須飲水服
氣其服法如左
　閉口以舌料上下齒取津液而咽之一日得三百六
　十咽便佳漸習乃可至千自然不飢三五日小疲極
　過此便漸輕强復有食十二時六戊者諸法恐危逼
　之地不能曉方面及時之早晩故不論此若有水者
　卒無器便與左手貯祝曰丞掾吏之賜眞乏糧正赤
　黄行無過城下諸醫以自防畢三叩齒右手指三叩
　左手如此三遍便飲之後復有盃器貯水尤佳亦左
　手執右手以物扣之如法日服三升便不復飢即差
若可得遊涉之地周行山澤間者
　但取松柏葉細切水服二合日中二三升便佳又掘
　取白茅根洗淨切服之此三物得行曝燥石上搗碎
　服服者食方寸辟一日又有大豆者取含光明帀熱
　以水服盡此則解十日赤小豆亦佳得熬二豆黄末
　服一二升辟十日草中有木天門冬麥門冬黄精萎
　㽔貝母或生或熟皆可單食樹木上自耳及檀榆白
　皮並可辟飢也
若遇荒年穀貴無以充糧應須藥濟命者
　取稻米一斗淘汰之百蒸百曝搗日一飡以水得三
　十日都止則可終身不食日行三百里
又方粳米一斗酒三升漬之出曝之又漬酒盡止出稍
　食之渇飲之辟三十日足一斛二升辟周年
有守中丸藥法
　其䟽諸米豆者是人間易得易作且不乖榖氣使質
　力無減耳恐肉穢之身忽然専禦藥物或非所堪若
　可得頻營則自更按余所撰榖方中求也
附方
聖恵方絶榖昇仙不食法
　取松實搗為膏酒調下三錢日三則不飢渴飲水勿
　食他物百日身輕日行五百里
野人閒話云伏虎尊師煉松脂法
　十斤松脂五度以水煮過令苦味盡取得後每一斤
　煉了松脂入四兩茯苓末每晨水下一刀圭即終年
　不食而復延齡身輕清爽
抱朴子云
　漢成帝時獵者於終南山見一人無衣服身皆生黒
　毛跳坑越澗如飛乃宻伺其所在合圍取得乃是一
　婦人問之言我是秦之宫人關東賊至秦王出降驚
　走入山飢無所食洎欲餓死有一老公教我喫松柏
　葉實初時苦澁後稍便喫遂不復飢冬不寒夏不熱
　此女是秦人至成帝時三百餘載也
　
　
　肘後備急方卷四
欽定四庫全書
　肘後備急方卷五
　　　　　　　　　　　　　晉　葛洪　撰
　　治癰疽妬乳諸毒腫方第三十六
隱居效方治羊疽瘡有蟲痒
　附子八分藜蘆二分末傅之蟲自然出
葛氏療妳發諸癰疽發背及乳方
　比灸其上百壯
又方熬粢粉令黑雞子白和之塗練上以貼癰小穿練
　上作小口泄毒氣燥易之神祕
又方釡底上搗以雞子中黄和塗之加少豉彌良
又方搗黄檗末篩雞子白和厚塗之乾復易差
又方燒鹿角搗末以苦酒和塗之佳
又方於石上水磨鹿角取濁汁塗癰上乾復易隨手消
又方末半夏雞子白和塗之水磨傅並良
又方醋和茱萸若搗薑或小蒜傅之並良
一切惡毒腫
　蔓菁根一大握無以龍葵根代之乳頭香一兩光明
　者黄連一兩宣州者杏仁四十九枚去尖用栁木取
　三四錢白色者各細剉搗三二百杵團作餅子厚三四
　分可腫處大小貼之乾復易立散别貼膏藥治瘡處佳
葛氏療癰發數十處方
　取牛矢燒搗末以雞子白和塗之乾復易神效
又方用鹿角桂雞屎别搗燒合和雞子白和塗乾復上
又癰巳有膿當使壞方
　取白雞兩翅羽肢各一枚燒服之即穿姚同
又方吞薏苡子一枚勿多
又方以苦酒和雀矢塗癰頭上如小豆
葛氏若巳結癰使聚不更長方
　小豆末塗若雞子白和尤佳即差
又方芫花末膠汁和貼上燥復易化為水
若潰後膿血不止急痛
　取生白楸葉十重貼上布帛寛縛之
乳腫
　桂心甘草各二分烏頭一分炮搗為末和苦酒塗紙
　覆之膿化為水則神效
葛氏婦女乳癰妬腫
　削栁根皮熟搗火温帛囊貯熨之冷更易大良
又方取研米槌煑令沸絮中覆乳以熨上當用二枚互
　熨之數十迴止姚云神效
乳癰方
　大黄菵草伏龍肝竈下黄土也生薑各二分先以三
　物搗篩又合生薑搗以醋和塗乳痛則止極驗劉涓
　子不用生薑用乾薑四分分等余比見用鯽魚立驗
　此方小品佳
姚氏乳癰
　大黄鼠糞濕者黄連各一分二物為末鼠矢更搗以黍
　米粥清和傅乳四邊痛即止愈無黍米用粳米並得
又方牛馬矢𫝊並佳此並消去
小品妬方
　黄芩白歛芍藥分等末篩漿服一錢一日五服若右
　乳結者将左乳汁服左乳結者将右乳汁服散消根
　姚同此方必愈
姚方搗生地黄傅之熱則易小豆亦佳
又云二三百衆療不差但堅紫色者
　用前栁根皮法云熬令温熨腫一宿愈
凡乳汁不得洩内結名妬乳乃急於癰
徐玉療乳中瘰癧起痛方
　大黄黄連各三兩水五升煑取一升二合分三服得
　下即愈
葛氏卒毒腫起急痛方
　蕪菁根大者削去上皮熟搗苦酒和如泥煑三沸急
　攪之出傅腫帛裹上日再三易用子亦良
又方燒牛矢末苦酒和傅上乾復易
又方水和石灰封上又苦酒磨升麻若青木香或紫檀
　以磨傅上良
又方取水中萍子草熟搗以𫝊上
又已入腹者
　麝香薫陸香青木香雞舌香各一兩以水四升煑取
　二升分為再服
若惡核腫結不肯散者
　吳茱萸小蒜分等合搗傅之單蒜亦得
又方搗鯽魚以傅之
若風腫多痒按之隨手起或隱疹方
　但令痛以手摩捋抑按日數度自消
又方以苦酒磨桂若獨活數傅之良
身體頭面忽有暴腫處如吹方
　巴豆三十枚連皮碎水五升煑取三升去滓綿沾以
　拭腫上趂手消勿近口
皮肉卒腫起狹長赤痛名䐔
　鹿角五兩白歛一兩牡蠣四兩附子一兩搗篩和苦
　酒塗帛上燥復易
小品癰結腫堅如石或如大核色不變或作石癰不消
　鹿角八兩燒作灰白歛二兩麤理黄色磨石一斤燒
　令赤三物搗作末以苦酒和泥厚塗癰上燥更塗取
　消止内服連翹湯下之姚方云燒石令極赤内五升
　苦酒中復燒又内苦酒中令減半止搗石和藥先用
　所餘苦酒不足添上用
姚方若發腫至堅而有根者名曰石癰
　當上灸百壮石子當碎出不出者可益壮癰疽瘤石
　癰結筋瘰癧皆不可就針角針角者少有不及禍者
　也
又癰未潰方
　菵草末和雞子白塗紙令厚貼上燥復易得痛自差
癰腫振焮不可棖方
　大黄搗篩以苦酒和貼腫上燥易不過三即差減不
　復作膿自消除甚神驗也
癰腫未成膿
　取牛耳垢封之即愈
若惡肉不盡者食肉藥食去以膏塗之則愈食肉方
　取白炭灰荻灰等分煎令如膏此不宜預作十日則歇
　并可與去黑子此大毒若用效驗本方用法
凡癰腫用
　栝蔞根赤小豆皆當内苦酒中五宿出熬之畢搗為
　散以苦酒和塗紙上貼腫驗
隱居效方消癰腫
　白歛二分藜蘆一分為末酒和如泥貼上日三大良
疽瘡骨出
　黄連牡蠣各二分為末先鹽酒洗後傅
葛氏忽得熛疽著手足肩累累如米豆刮汁出急療之
　熬蕪菁熟搗裹以展轉其上日夜勿止
若發疽於十指端及色赤黑甚難療宜按大方非单方
所及
若骨疽積年一捏一汁出不差
　熬米膠􁎭勃瘡上乃破生鯉魚以㩉之如炊頃刮視
　有小蟲出更洗傅藥蟲盡則便止差
姚方云熛疽者肉中忽生一黤子如豆粟劇者如梅李
大或赤或黑或白或青其黶有核核有深根應心少久
四面悉腫疱黯黕紫黑色能爛壞筋骨毒入臟腑殺人
南方人名為㩉著毒
　著厚肉處皆割之亦燒鐵令赤烙赤三上令焦如炭
　亦灸黯疱上百壮為佳早春酸摹葉炮其四面防其
　長也飲葵根汁犀角汁升麻汁折其熱内外療依丹
　毒法也
劉涓子療癰疽發壞出膿血生肉黄耆膏
　黄耆芍藥大黄當歸芎藭獨活白芷薤白各一兩生
　地黄三兩九物切猪膏二升半煎三上三下膏成絞
　去滓傅充瘡中摩左右日三
又丹癰疽始發浸淫進長并少小丹㩉方
　升麻黄連大黄芎藭各二兩黄芩芒硝各三兩當歸
　甘草炙羚羊角各一兩九物㕮咀水一斗三升煑取
　五升去滓還内鐺中芒硝上杖攪令成膏適冷熱貼
　帛搨腫上數度便隨手消散王練甘林所祕方慎不
　可近隂
又熛瘡浸淫多汁日就寖大胡粉散
　胡粉熬甘草炙䕡茹黄連各二分四物搗散篩以粉
　瘡日三極驗
諸疽瘡膏方
　蠟亂髮礬石松脂各一兩猪膏四兩五物先下髮髮
　消下礬石礬石消下松脂松脂消下蠟蠟消下猪膏
　塗瘡上
赤龍皮湯洗諸敗爛瘡方
　槲樹皮切三升以水一斗煑取五升春夏冷用秋冬
　温用洗乳瘡及諸敗瘡洗了則傅膏
發背上初欲疹便服此大黄湯
　大黄甘草炙黄芩各二兩升麻二兩梔子一百枚五
　物以水九升煑取三升半服得快下數行便止不下
　則更服
療發背及婦人發乳及腸癰木占斯散
　木占斯厚朴炙甘草炙細辛栝樓防風乾薑人參桔
　梗敗醤各一兩十物搗為散酒服方寸匕晝七夜四
　以多為善病在上常吐在下膿血此謂腸癰之屬其
　癰腫即不痛長服療諸疽痔若瘡已潰便早愈發背
　無有不療不覺腫去時長服去敗醤多療婦人發乳
　諸産癥瘕益良並劉涓子方
劉涓子療癰消膿木占斯散方
　木占斯桂心人參細辛敗醤乾薑厚朴炙甘草炙防
　風桔梗各一兩十物為散服方寸匕入咽覺流入瘡
　中若癰疽灸不發壞者可服之瘡未壞去敗醤此藥
　或時有癰令成水者
癰腫瘰癧核不消白薟傅方
　白薟黄連大黄黄芩菵草赤石脂吳茱茰芍藥各四
　分八物搗篩以雞子白和如泥塗故帛上傅之開小
　口乾即易之差
發背欲死者
　取冬瓜截去頭合瘡上瓜當爛截去更合之瓜未盡
　瘡已歛小矣即用膏養之
又方伏龍肝末之以酒調厚傅其瘡口乾即易不日平
　復
又方取梧桐子葉𨫼上煿成灰絹羅蜜調傅之乾即易
　之
癰腫雜效方療熱腫
　以家芥子并柏葉搗傅之無不愈大驗得山芥更妙
　又搗小芥子末醋和作餅子貼腫及瘰癧數看消即
　止恐損肉此療馬附骨良
又方燒人糞作灰頭醋和如泥塗腫處乾數易大驗
又方取黄色雄黄雌黄色石燒熱令赤以大醋沃之更
　燒醋沃其石即軟如泥刮取塗腫若乾醋和此大祕
　要耳
灸腫令消法
　取獨顆蒜横截厚一分安腫頭上炷如梧桐子大灸
　蒜上百壮不覺消數數灸唯多為善勿令大熱但覺
　痛即擎起蒜蒜燋更換用新者不用灸損皮肉如有
　體乾不須灸余嘗小腹下患大腫灸即差每用之則
　可大效也
又方生參(闕/)　　頭上核又磁石末和醋傅之
又方甘草(闕/)　塗此蕉子不中食
又方雞腸草傅
又方白薟末傅並良
又熱腫癤
　烿膠數塗一日十數度即差療小兒癤子尤良毎用
　神效
一切毒腫疼痛不可忍者
　搜麫團腫頭如錢大滿中安椒以麫餅子蓋頭上灸
　令徹痛即立止
又方搗萆麻仁傅之立差
手脚心風毒腫
　生椒末鹽末等分以醋和傅立差
癰疽生臭惡肉者
　以白䕡茹散傅之看肉盡便停但傅諸膏藥若不生
　肉傅黄耆散䕡茹黄耆止一切惡肉仍不盡者可以
　七頭赤皮䕡茹為散用半錢匕和白䕡茹散三錢匕
　以傅之此姚方差
惡脉病身中忽有赤絡脉起如蚓状
　此由春冬惡風入絡脉之中其血瘀所作宜服以五
　香連翹鑱去血傅丹參膏積日乃差余度山嶺即患
　常服五香湯傅小豆得消以下並姚方
惡核病者肉中忽有核如梅李小者如豆粒皮中慘痛
左右走身中壮熱􁁜惡寒是也此病卒然如起有毒入
腹殺人南方多有此患宜服五香連翹湯以小豆傅之
立消若餘核亦得傅丹參膏
惡肉病者身中忽有肉如赤小豆粒突出便長如牛馬
乳亦如雞冠状内宜服漏蘆湯外可以燒鐵烙之日三
烙令稍燋
　以升麻膏傅之
氣痛之病身中忽有一處如打撲之状不可堪耐而左
右走身中發作有時痛静時便覺其處冷如霜雪所加
此皆由冬温至春暴寒傷之宜先服五香連翹數劑
又以白酒煑楊栁皮暖熨之有赤㸃㸃處宜鑱去血
也
五香連翹湯療惡肉惡脉惡核瘰癧風結腫氣痛
　木香沉香雞舌香各二兩麝香半兩章陸一兩夜乾
　紫葛升麻獨活寄生甘草炙連翹各二兩大黄三兩
　淡竹瀝三升十三物以水九升煑減半内竹瀝取三
　升分三服大良
漏蘆湯療癰疽丹疹毒腫惡肉
　漏蘆白歛黄芩白薇枳實灸升麻甘草炙芍藥麻黄
　去節各二兩大黄三兩十物以水一斗煑取三升若
　無藥用大黄下之佳其丹毒須針鑱去血
丹參膏療惡肉惡核瘰癧風結諸脉腫
　丹參蒴藋各二兩秦芁獨活烏頭白及牛膝菊花防
　風各一兩菵草葉躑躅花蜀椒各半兩十二物切以
　若酒二升漬之一宿猪膏四斤俱煎之令酒竭勿過
　燋去滓以塗諸疾上日五度塗故布上貼之此膏亦
　可服得大行即須少少服小品同
升麻膏療丹毒腫熱瘡
　升麻白歛漏蘆芒硝各二兩黄芩枳實連翹虵銜各
　三兩梔子二十枚蒴藋根四兩十物切舂令細納器
　中以水三升漬半日以猪脂五升煎令水竭去滓傅
　之日五度若急合即水煎極驗方
葛氏療卒毒腫起急痛
　栁白皮酒煑令熱熨上痛止
附方
勝金方治發腦發背及癰疽熱癤惡瘡等
　臘月兎頭細剉入瓶内宻封惟乆愈佳塗帛上厚封
　之熱痛傅之如氷頻換差
千金方治發背癰腫巳潰未潰方
　香䜴三升少與水和熟搗成泥可腫處作餅子厚三
　分已上有孔勿覆孔上布䜴餅以艾烈其上灸之使
　温温而熱勿令破肉如熱痛即急易之患當減快得
　分穩一日二度灸之如先有瘡孔中汁出即差
外臺祕要療惡寒嗇嗇似欲發背或已生瘡腫癮疹起
方
　硝石三兩以暖水一升和令消待冷取故青布揲三
　重可似赤處方圓濕布㩉之熱即換頻易立差
集驗方治發背
　以蝸牛一百箇活者以一升浄瓶入蝸牛用新汲水
　一盞浸瓶中封繫自晩至明取出蝸牛放之其水如
　涎将真蛤粉不拘多少旋調傅以雞翎掃之瘡上日
　可十餘度其熱痛止瘡便愈
崔元亮海上方治發背祕法李北海云此方神授極竒
祕方
　以甘草三大兩生搗别篩末大麥麫九兩於大盤中
　相和攪令匀取上等好酥少許别捻入藥令匀百沸
　水搜如餅子劑方圓大於瘡一分熱傅腫上以油片
　及故紙隔令通風冷則換之巳成膿水自出未成腫
　便内消當患腫著藥時常須喫黄耆粥甚妙
又一法甘草一大兩微炙搗碎水一大升浸之器上横
　一小刀子置露中經宿平明以物攪令沫出吹沬服
　之但是瘡腫發背皆可服甚効
梅師方治諸癰疽發背或發乳房初起微赤不急治之
　即死
速消方
　𢷬苧根傅之數易
聖惠方治附骨疽及魚眼瘡
　用狗頭骨燒烟薰之
張文仲方治石癰堅如石不作膿者
　生章陸根搗擦之燥即易取軟為度
子母祕録治癰疽痔瘻瘡及小兒丹
　水煑棘根汁洗之
又方末蠐螬傅之
小品方治疽初作
　以赤小豆末醋和傅之亦消
博濟方治一切癰腫未破疼痛令内消
　以生地黄杵如泥隨腫大小攤於布上糝木香末於
　中又再攤地黄一重貼於腫上不過三五度
日華子云消腫毒
　水調決明子末塗
食療治癰腫
　栝樓根苦酒中熬燥搗篩之苦酒和塗紙上攤貼服
　金石人宜用
楊文蔚方治癰未潰
　栝樓根赤小豆等分為末醋調塗
千金方治諸惡腫失治有膿
　燒棘針作灰水服之經宿頭出
又方治癰瘡中冷瘡口不合
　用鼠皮一張燒為灰細研封瘡口上
孫真人云主癰發數處
　取牛糞燒作灰以雞子白和傅之乾即易
孫真人食忌主一切熱毒腫
　章陸根和鹽少許傅之日再易
集驗方治腫
　栁枝如脚指大長三尺二十枚水煑令極熱以故布
　裹腫處取湯熱洗之即差
又方治癰一切腫未成膿拔毒
　牡蠣白者為細未水調塗乾更塗
又方治毒熱足腫疼欲脱
　酒煑苦參以漬之
外臺祕要治癰腫
　伏龍肝以蒜和作泥塗用布上貼之如乾則再易
又方凡腫已潰未潰者
　以白膠一片水漬令軟納納然腫之大小貼當頭上
　開孔若已潰還合者膿當被膠急撮之膿皆出盡未
　有膿者腫當自消矣
又方燒鯉魚作灰酢和塗之一切腫上以差為度
又療熱毒病攻手足腫疼痛欲脱方
　取蒼耳汁以漬之
又方水煑馬糞汁以漬之
肘後方治毒攻手足腫疼痛欲斷
　猪蹄一具合䓗煑去滓内少許鹽以漬之
經驗後方治一切癰腫無頭
　以葵菜子一粒新汲水吞下須臾即破如要兩處破
　服兩粒要破處逐粒加之驗
又方治諸癰不消已成膿懼針不得破令速決
　取白雞翅下第一毛兩邉各一莖燒灰研水調服之
又梅師方取雀屎塗頭上即易破雄雀屎佳堅者為雄
謹按雄黄治瘡瘍尚矣
　周禮瘍醫凡療瘍以五毒攻之鄭康成注云今醫方
　有五毒之藥作之合黄堥置石膽丹砂雄黄礬石磁
　石其中燒之三日三夜其烟上著以雞羽掃取之以
　注創惡肉破骨則盡出故翰林學士楊億嘗筆記直
　史館楊嵎年少時有瘍生於頰連齒輔車外腫若覆
　甌内潰出膿血不輟吐之痛楚難忍療之百方彌年
　不差人語之依鄭法合燒藥成注之創中少頃朽骨
　連兩牙潰出遂愈後更安寧信古方攻病之速也黄
　堥若今市中所貨有蓋瓦合也近世合丹藥猶用黄
　瓦䰛亦名黄堥事出於古也(堥音/武)
梅師方治産後不自乳兒畜積乳汁結作癰取蒲公草
　𢷬傅腫上日三四度易之俗呼為蒲公英語訛為僕
　公罌是也水煑汁服亦得
又方治妬乳乳癰
　取丁香搗末水調方寸匕服
又方治乳頭裂破
　搗丁香末傅之
千金方治妬乳
　梁上塵醋和塗之亦治隂腫
靈苑方治乳痛癰初發腫痛結硬欲破膿令一服差
　以北來真樺皮無灰酒服方寸匕就之卧及覺已差
聖惠方主婦人乳癰不消
　右用白麫半斤炒令黄色用醋煑為糊塗於乳上即
　消
産寳治乳及癰腫
　雞屎未服方寸匕須臾三服愈梅師方亦治乳頭破
　裂方同
簡要濟衆治婦人乳癰汁不出内結成膿腫名妬乳方
　露蜂房燒灰研每服二錢水一中盞煎至六分去滓
　温服
又方治吹妳獨勝散
　白丁香半兩搗羅為散每服一錢匕温酒調下無時
　服
子母祕録療吹妳惡寒壮熱
　猪肪脂以冷水浸搨之熱即易立效
楊炎南行方治吹妳疼痛不可忍
　用穿山甲炙黄木通各一兩自然銅半兩生用三味
　搗羅為散每服二錢温酒調下不計時候
食醫心鏡云治吹妳不痒不痛腫硬如石
　以青橘皮二兩湯浸去瓤焙為末非時温酒下二錢
　七
　　治腸癰肺癰方第三十七
葛氏大人小兒卒得惡瘡不可名識者
　燒竹葉和雞子中黄塗差
又方取蛇床子合黄連二兩末粉瘡上燥者猪脂和塗
　差
又方燒蛇皮末以猪膏和塗之
又方煑栁葉若皮洗之亦可内少鹽此又療面上瘡
又方臘月猪膏一升亂髪如雞子大生鯽魚一頭共煎
　令消盡又内雄黄苦參末二兩大附子一枚末絞令
　凝以傅諸瘡無不差胡洽療瘑疽疥大效
瘡中突出惡肉者
　末烏梅屑傅之又末硫黄傅上燥者唾和塗之
惡瘡連痂痒痛
　搗扁豆封痂落即差近方
小品療瘑癬疥惡瘡方
　水銀礬石蛇床子黄連各二兩四物搗篩以臘月猪
　膏七合并下水銀攪萬度不見水銀膏成傅瘡并小
　兒頭瘡良襲慶宣加䕡茹一兩療諸瘡神驗無比
姚療瘑疥
　雄黄一兩黄連二兩松脂二兩髮灰如彈丸四物鎔
　猪膏與松脂合熱搗以傅瘡上則大良
又療惡瘡粉方
　水銀黄連胡粉熬令黄各二兩下篩粉瘡瘡無汁者
　唾和之
小兒身中惡瘡
　取笋汁自澡洗以笋殻作散傅之效
人體生惡瘡似火自爛
　胡粉熬黑黄檗黄連分等下篩粉之也
卒得惡瘡
　蒼耳桃皮作屑内瘡中佳
頭中惡瘡
　胡粉水銀白松脂各二兩臘月猪膏四兩合松脂煎
　以水銀胡粉合研以塗上日再胡洽云療小兒頭面
　瘡又一方加黄連二兩亦療得秃瘡
惡瘡雄黄膏方
　雄黄雌黄並末水銀各一兩松脂二兩猪脂半斤亂
　髮如雞子大以上合煎去滓内水銀傅瘡日再
效方惡瘡食肉雄黄散
　雄黄六分䕡茹礬石各二分末瘡中日二
療瘡方最去面上粉㓨方
　黄連八分糯米赤小豆各五分吳茱萸一分胡粉水
　銀各六分搗黄連等下篩先於掌中研水銀使極細
　和藥使相入以生麻油總稀稠得所洗瘡拭乾傅之
　但是瘡即療神驗不傳
甘家松脂膏療熱瘡尤嗍膿不痂無瘢方
　松脂白膠香薰陸香各一兩當歸蠟各一兩半甘草
　一兩並切猪脂羊腎脂各半合許生地黄汁亦半合
　以松脂等末内脂膏地黄汁中微火煎令黄下蠟絞
　去滓塗布貼瘡極有驗甘家祕不能傳此是半劑
地黄膏療一切瘡已潰者及灸貼之無痂生肉去膿神
袐方
　地黄汁一升松脂二兩薰陸香一兩羊腎脂及牛酥
　各如雞子大先於地黄汁煎松脂及香令消即内羊
　脂酥并更用蠟半雞子大一時相和緩火煎水盡膏
　成去滓塗帛貼瘡日一二易加故緋一片亂髪一雞
　子許大療年深者十餘日即差生肉袐法
婦人頰上瘡差後每年又發甘家袐方塗之水差
　黄礬石二兩燒令汁盡胡粉一兩水銀一兩半搗篩
　礬石胡粉更篩先以片許猪脂於甆器内熟研水銀
　令消盡更加猪脂并礬石胡粉和使粘稠洗面瘡以
　塗上又别熬胡粉令黄塗膏訖則薄此粉數日即差
　甘家用大驗
療瘑瘡但是腰脚已下名為瘑此皆有蟲食之蟲死即
差此方立驗
　醋泔澱一椀大麻子一盞白沙鹽未各一抄和掩以
　傅瘡乾更傅先温泔浄洗拭乾傅一二度即差孔如
　針穴皆蟲食大驗
效方惡瘡三十年不愈者
　大黄黄芩黄連各一兩為散洗瘡浄以粉之日三無
　不差又黄蘖分等亦佳
葛氏療白秃方
　殺猪即取肚破去屎及熱以反搨頭上須臾蟲出著
　肚若不盡更作取令無蟲即休
又方末藜蘆以臘月猪膏和塗之五月漏蘆草燒作灰
　膏和使塗之皆先用鹽湯洗乃傅
又方羊蹄草根獨根者勿見風日及婦女雞犬以三年
　醋研和如泥生布拭瘡令赤以傅之
姚方以羊肉如作脯法灸令香及熱以搨上不過三四
　日差
又方先以皁莢湯熱洗拭乾以少麻油塗再三即差
附方
千金方治遍身風痒生瘡疥
　以蒺藜子苗煑湯洗之立差千金翼方同
又方茵蔯蒿不計多少煑濃汁洗之立差
千金翼方瘡癬初生或始痛痒
　以薑黄傅之妙
又方嚼鹽塗之妙
又方漏瘤瘡濕痒浸淫日瘙痒不可忍搔之黄水出差
後復發
　取羊蹄根去土細切搗以大醋和浄洗傅上一時間
　以冷水洗之日一傅差若為末傅之妙
外臺祕要治癬瘡
　取蟾蜍燒灰末以猪脂和傅之
又方治乾癬積年生痂搔之黄水出每逢隂雨即痒用
　班猫半兩微炒為末蜜調傅之
又治疥方
　搗羊蹄根和猪脂塗上或著鹽少許佳
斗門方治疥癬
　用藜蘆細搗為末以生油調傅之
王氏博濟治疥癬滿身作瘡不可治者
　何首烏艾等分以水煎令濃於盆内洗之甚能解痛
　生肌肉
簡要濟衆治癬瘡久不差
　羊蹄根搗絞取汁用調膩粉少許如膏塗傅癬上三
　五遍即差如乾即猪脂調和傅之
鬼遺方治疥癬
　松膠香研細約酌入少輕粉衮令匀凡疥癬上先用
　油塗了擦末一日便乾頑者三兩度
聖惠方治癬濕痒
　用楮葉半斤細切搗爛傅癬上
楊氏産乳療瘡疥
　燒竹葉為末以雞子白和之塗上不過三四次立差
十全方治疥瘡
　巴豆十粒火炮過黄色去皮膜右順手研如麫入酥
　少許膩粉少許同研匀爪破以竹箆子㸃藥不得落
　眼裏及外腎上如熏灸著外腎以黄丹塗甚妙
經驗方治五般瘡癬
　以韭根炒存性旋搗末以猪脂油調傅之三度差
千金方療漆瘡
　用湯漬芒硝令濃塗之乾即易之
譚氏治漆瘡
　漢椒湯洗之即愈
千金翼治漆瘡
　羊乳傅之
集驗方治漆瘡
　取蓮葉乾者一斤水一斗煑取五升洗瘡上日再差
斗門方治漆咬
　用韭葉研傅之食醫心鏡同
千金方主大人小兒風瘙癮疹心迷悶方
　巴豆二兩搥破以水七升煑取三升以帛染拭之
外臺祕要塗風疹
　取枳實以醋漬令濕火炙令熱適寒温用熨上即消
斗門方治癮疹
　楝皮濃煎浴之
梅師方治一切疹
　以水煑枳殻為煎塗之乾即又塗之
又方以水煑芒硝塗之
又治風癮疹方
　以水煑蜂房取二升入芒硝傅上日五度即差
聖惠方治風瘙癮疹遍身痒成瘡
　用𧖟沙一升水二斗煑取一斗二升去滓温熱得所
　以洗之宜避風
千金翼療丹癮疹方
　酪和鹽熱煑以摩之手下消
又主大人小兒風疹
　茱萸一升酒五升煑取一升帛染拭之
初虞世治皮膚風熱遍身生癮疹
　牛蒡子浮萍等分以薄荷湯調下二錢日二服
經驗後方治肺毒瘡如大風疾緑雲散
　以桑葉好者淨洸過熟蒸一宿後日乾為末水調二
　錢匕服
肘後方治卒得浸淫瘡轉有汁多起心早治之續身周
匝則殺人
　以雞冠血傅之差
又方療大人小兒卒得月蝕方
　於月望夕取兔屎及内蝦蟇腹中合燒為灰末以傅
　瘡上差
集驗方療月蝕瘡
　虎頭骨二兩搗碎同猪脂一升熬成膏黄取塗瘡上
聖惠方治反花瘡
　用馬齒莧一斤燒作灰細研猪脂調傅之
又方治諸瘡胬肉如螘出數寸
　用䟽黄一兩細研胬肉上薄塗之即便縮
鬼遺方治一切瘡肉出
　以烏梅燒為灰研末傅上惡肉立盡極妙
簡要濟衆方傅瘡藥
　黄藥子四兩為末以冷水調傅瘡上乾即旋傅之
兵部手集治服丹石人有熱瘡疼不可忍方
　用紙環圍腫處中心填硝石令滿匙抄水淋之覺其
　不熱疼即止
治頭瘡及諸熱瘡
　先用醋少許和水浄洗去痂再用温水洗裛乾百草
　霜細研入膩粉少許生油調塗立愈
治惡瘡
　唐人記其事云江左嘗有商人左膊上有瘡如人面
　亦無它苦商人戲滴酒口中其面亦赤色以物食之
　亦能食食多則寛膊内肉脹起或不食之則一臂痺
　有善醫者教其歴試諸藥金石草木之類悉試之無
　苦至貝母其瘡乃聚眉閉口商人喜曰此藥可治也
　因以小葦筒毁其口灌之數日成痂遂愈然不知何
　疾也謹按本經主金瘡此豈金瘡之類歟
　　治卒得癩皮毛變黑方第四十
癩病方
　初覺皮膚不仁或淫淫苦痒如蟲行或眼前見物如
　垂絲或癮疹赤黑此即急療蠻夷酒佳善
療白癩
　苦參五斤酒三斗漬飲勿絶并取皮根末服效驗
又方艾千莖濃煑以汁漬麴作酒常飲使醺醺姚同
姚方大蝮蛇一枚切勿令傷以酒漬之大者一斗小者五
　升以糠火温令熟乃取蛇一寸許以臘月猪膏和傅
　瘡差
亦療鼠瘻諸惡瘡
　苦參二斤露蜂房二兩麴二斤水三斗漬藥二宿去
　滓黍米二升釀熟稍飲日三一方加蝟皮更佳
附方
聖惠方治大風癩疾骨肉疽敗百節疼酸眉鬢堕落身
體習習痒痛
　以馬先蒿細剉炒為末每空心及晩食前温酒調下
　二錢七
又方治大風疾令眉鬢再生
　用側柏葉九蒸九曝搗羅為末煉蜜和丸如梧桐子
　大日三服夜一服熟水下五六十丸百日即生
又方治大風頭面髭髪脱落
　以桑柴灰熱湯淋取汁洗面以大豆水研取漿解釋
　灰味彌佳次用熱水入菉豆(闕/)　　取浄不過十度
　良三日一沐頭一日一洗面
又方治白癩
　用馬鞭草不限多少為末每服食前用荆芥薄荷湯
　調下一錢七
食療治癩
　可取白蜜一斤生薑二斤搗取汁先稱銅鐺令知斤
　兩即下蜜於鐺中消之又秤知斤兩下薑汁於蜜中
　微火煎令薑汁盡秤蜜斤兩在即休藥已成矣患三
　十年癩者平旦服棗許大一丸一日三服酒飲任下
　忌生冷醋滑臭物功用甚多活人衆矣不能一一具
　述
外臺祕要治惡風疾
　松脂煉投冷水中二十次蜜丸服二兩飢即服之日
　三鼻柱斷離者三百日差斷鹽及房室
抱朴子云
　趙瞿病癩歴年醫不差家乃齎糧棄送於山穴中瞿
　自怨不幸悲歎涕泣經月有仙人經穴見之哀之具
　問其詳瞿知其異人也叩頭自陳乞命於是仙人取
　囊中藥賜之教其服百餘日瘡愈顔色悦肌膚潤仙
　人再過視之瞿謝活命之恩乞遺其方仙人曰此是
　松脂彼中極多汝可煉服之長服身轉輕力百倍登
　危涉險終日不困年百嵗齒不堕髪不白夜卧常見
　有光大如鏡
感應神仙𫝊云崔言者職𨽻左親騎軍一旦得疾雙眼
昏咫尺不辨人物眉髪自落鼻梁崩倒肌膚有瘡如癬
皆謂惡疾勢不可救因為洋州駱谷子歸寨使遇一道
流自谷中出不言名姓授其方曰
　皁角刺一二斤為灰蒸久㬠研為末食上濃煎大黄
　湯調一錢七服一旬鬢髮再生肌膚悦潤愈眼目倍
　常明得此方後却入山不知所之
朝野僉載云
　商州有人患大風家人惡之山中為起茅屋有烏蛇
　墜酒罌中病人不知飲酒漸差罌底尚有蛇骨方知
　其由也用道謹按李肇國史補云李舟之弟患風或
　説蛇酒治風乃求黒蛇生置甕中醖以麴蘖數日蛇
　聲不絶乃熟香氣酷烈引滿而飲之斯須悉化為水
　唯毛髮存焉僉載之説恐不可輕用
　　　治卒得蟲鼠諸瘻方第四十一(後有/瘰􁡩)
姚云凡有腫皆有相主患者宜檢本方多發頭兩邉累
累有核
姚方鼠瘻腫核痛未成膿方
　以柏葉傅著腫上熬鹽著葉上熨令熱氣下即消
葛氏卒得鼠瘻有瘰􁡩未發瘡而速熱者速療方
　搗烏雞足合車前草傅之
若已有核膿血出者
　以熱牛屎塗之日三
又方取白鮮皮煑服一升當吐鼠子
又方取猫狸一物料理作羮如食法空心進之鼠子死
　出又當生吞其功彌效
又方取鼠中者一枚亂髪如雞子大以三嵗臘月猪脂
　煎之令鼠骨肉及髮消盡半塗之半酒服鼠從瘡中
　出姚云祕不𫝊之法
劉涓子鼠瘻方
　以龜殻甘草炙桂心雄黄乾薑狸骨炙六物分等搗
　下蜜和内瘡中無不差先灸作瘡後與藥良
又方柞木皮五升以酒一斗合煎熟出皮煎汁令得二
　升服之盡有宿肉出愈
又瘻瘡生肉膏
　楝樹白皮鼠肉當歸各二兩薤白三兩生地黄五兩
　臘月猪脂三升煎膏成傅之孔上令生肉
葛氏若瘡多而孔小是蟻瘻方
　燒鱣鯉甲猪膏和傅
又方燒蜘蛛二七枚傅良
又瘻方
　煎桃葉枝作煎淨洗瘡了内孔中大驗方
葛氏若著口裏
　東行楝根細剉水煑取清汁含之數吐勿嚥
肉瘻方
　槐白皮搗丸綿裹内下部中傅效
鼠瘻方
　石南生地黄雌黄茯苓黄連各二兩為散傅瘡上日
　再
又方礬石三分燒斑猫一分炙去頭足搗下用醋和服
　半七須臾瘻蟲從小便中出删繁方
附方
肘後方治風瘻
　露蜂房一枚炙令黄赤色為末每用一錢臘月猪脂
　匀調傅瘡上
千金方治鼠瘻
　以雞子一枚米下熬半日取出黄熬令黑先拭瘡上
　汁令乾以藥内瘡孔中三度即差
千金翼治蟻瘻
　取鯪鯉甲二七枚末猪膏和傅之
聖惠方治螻蛄瘻
　用槲葉燒灰細研以泔别浸槲葉取洗瘡拭之内少
　許灰於瘡中
又方治一切瘻
　煉成松脂末填瘡孔令滿日三四度用之
　　治卒隂腫痛頽卵方第四十二
葛氏男子隂卒腫痛方
　灸足大指第二節下横文理正中央五壮佳姚云足
　大指本三壮
又方桃核中仁熬末酒服如彈丸姚云不過三
又方竈中黄土末以雞子黄和傅之蛇床子末和雞子
　黄傅之亦良
又方搗蕪菁根若馬鞭草傅並良姚同
又方雞翮六枚燒并蛇床子末分等合服少隨卵左右
　傅卵佳姚方無蛇床子
小兒隂疝發時腫痛
　依仙翁前灸法隨左右灸差
隨痛如㓨方
　但服生夜干汁取下亦可服丸藥下之云作走馬湯
　亦在尸注中有
隂丸卒縮入腹急痛欲死名隂疝
　狼毒四兩防風二兩附子三兩燒蜜丸服三丸如桐
　子大日夜三度
隂莖中卒痛不可忍
　雄黄礬石各二兩甘草一尺水五升煑取二升漬姚
　云療大如斗者
葛氏男子隂瘡損爛
　煑黄檗洗之又白蜜塗之
又方黄連黄檗分等末之煑取肥猪肉汁漬瘡訖粉之
　姚方蜜煎甘草末塗之比者見有隂頭腫項下瘡欲
　斷者猪肉汁漬依姚方即神效
隂蝕欲盡者
　蝦蟇兔矢分等末傅瘡上
隂痒汁出
　嚼生大豆黄塗之亦療尿灰瘡
姚療隂痒生瘡
　嚼胡麻塗之
葛療隂囊下濕痒皮剥
　烏梅十四枚錢四十文三指撮鹽苦酒一升於銅器
　内緫漬九日日洗之又煑槐皮若黄檗汁及香葉汁
　並良
療人隂生瘡膿出臼方
　髙昌白礬一小兩搗細麻仁等分研煉猪脂一合於
　甆器中和攪如膏然後取槐白皮切作湯以洗瘡上
　拭令乾即取膏塗上然後以楸葉帖上不過三
又隂瘡有二種
　一者作臼膿出曰隂蝕瘡二者但亦作瘡名為熱瘡
　若是熱即取黄檗一兩黄芩一兩切作湯洗之仍取
　黄連黄檗作末傅之
女子隂瘡
　末硫黄傅上姚同又燒杏仁搗塗之
又方末雄黄礬石各二分麝香半分搗傅姚同
若隂中痛
　礬石二分熬大黄一分甘草半分末綿裹如棗以導
　之取差
若有息肉突出
　以苦酒三升漬烏喙五枚三日以洗之日夜三四度
若苦痒搔之痛悶
　取猪肝炙熱内隂中當有蟲著肝
小兒秃方
　取白頭翁根搗傅一宿或作瘡二十日愈
灸㿗
　但灸其上又灸莖上又灸白小腹脉上及灸脚大指
　三中灸一壮又灸小指頭隨㿗左右著灸
姚氏方
　楊栁枝如足大指大長三尺二十枚水煑令極熱以
　故紙及氊掩腫處取熱栁枝更取拄之如此取得差止
又卵㿗
　熟搗桃仁傅之亦療婦人隂腫燥即易之
小品牡丹散療㿗偏大氣脹方
　牡丹防風桂心䜴熬鐵精分等合搗下服方寸匕小
　兒一刀圭二十日愈大良嬰兒以乳汁和如大豆與
　之
不用藥法療㿗必差方
　令病人自把糯米餅子一枚并皁莢㓨一百箇就百
　姓間坐社處先将皂莢㓨分合社人社官三老巳下
　各付一針即出餅子示人從頭至尾皆言從社官巳
　下乞針捶社人問云捶何物病人云捶人魁周匝緫
　遍訖針並挿盡即持餅却到家収掌於一處餅乾㿗
　不覺自散永差極神效
附方
千金方有人隂冷漸漸冷氣入隂囊腫滿恐死日夜疼
悶不得眠
　取生椒擇之令浄以布帛裹著丸囊令厚半寸須㬰
　熱氣大通日再易之取消差
又外臺祕要方
　煑大薊根汁服之立差
梅師方治卒外腎偏腫疼痛
　大黄末和醋塗之乾即易之
又方桂心末和水調方寸匕塗之
又方治卒外腎偏疼
　皂莢和皮為末水調傅之良
初虞世方治水㿗偏大上下不定疼痛
　牡蠣不限多少鹽泥固濟炭三斤煅令火盡冷取二
　兩乾薑一兩炮研為細末用冷水調稀稠得所塗病
　處小便利即愈
經驗方治丈夫本藏氣傷膀胱連小腸等氣
　金鈴子一百箇温湯浸過去皮巴豆二百箇槌微破
　麩二升同於銅鍋内炒金鈴子赤熟為度放冷取出
　去核為末每服三錢非時熱酒醋湯調並得其麩巴
　豆不用也
外臺祕要治膀胱氣急宜下氣
　蕪荑搗和食鹽末二物等分以綿裹如棗大内下部
　或下水惡汁并下氣佳
又治隂下濕
　吳茱茰一升水三升煑三沸去滓洗痒差
又治隂頭生瘡
　以蜜煎甘草塗之差
千金方治丈夫隂頭癰師所不能治
　烏賊魚骨末粉傅之良
又千金翼方
　鼈甲一枚燒令未以雞子白和傅之良
　
　
　
　
　
　
　
　
　
　
　
　
　
　
　
　肘後備急方巻五
欽定四庫全書
　肘後備急方巻六
　　　　　　　　　　　　　晉　葛洪　撰
　　治目赤痛暗昧刾諸病方第四十三
華佗禁方
　令病人自用手兩指擘所患眼垂空呪之曰疋疋屋
　舎狭窄不容宿客即出也
傷寒方末亦有眼方姚方目中冷淚出眥赤痒乳汁煎方
　黄連三分蕤仁二分乾薑四分以乳汁一升漬一宿
　微火煎取三合去滓取米大傅眥
睛為所傷損破方
　牛旋日二㸃避風黑睛破亦差
附方
范注方主目中淚出不得開即刺痛方
　以鹽如大豆許内目中習習去鹽以冷水數洗目差
博濟方治風毒上攻眼腫痒澁痛不可忍者或上下臉
眥赤爛浮翳瘀肉侵睛神效驅風散
　五倍子一兩蔓荆子一兩半同杵末每服二錢水二盞銅石
　器内煎及一盞澄滓熱淋洗留滓二服又依前煎淋洗大能
　眀眼目去澁痒
簡要濟衆治肝虚目睛疼冷淚不止筋脉痛及眼羞明
怕日補肝散
　夏枯草半兩香附子一兩共為末每服一錢臈茶調
　下無時
聖惠方治眼痒急赤澀用犬膽汁注目中
又方治風赤眼
　以地龍十條炙乾為末夜卧以冷茶調下二錢七
又方治傷寒熱毒氣攻眼生白翳
　用烏賊魚骨二兩不用大皮杵末入龍腦少許更研
　令細日三四度取少許㸃之
又方治久患内障眼
　車前子乾地黄麥門冬等分為末蜜丸如梧桐子大
　服屢效
治目方用黄連多矣而羊肝丸尤奇異
　取黄連末一大兩白羊子肝一具去膜同於砂盆内
　研令極細衆手撚為丸如梧桐子每食以煖漿水吞
　二七枚連作五劑差但是諸眼目疾及障翳青盲皆
　主之禁食猪肉及冷水劉禹錫云有崔承元者因官
　治一死罪囚出活之因後數年以病自致死一旦崔
　為内障所苦喪明逾年後半夜歎息獨坐時聞階除
　間悉窣之聲崔問為誰曰是昔所䝉活者囚今故報
　恩至此遂以此方告訖而沒崔依此合服不數月眼
　復明因傳此方於世
又方今醫家洗眼湯
　以當歸芍藥黄連等分停細以雪水或甜水煎濃汁
　乗熱洗冷即再温洗甚益眼目但是風毒赤目花翳
　等皆可用之其說云凡眼目之病皆以血脈凝滯使
　然故以行血藥合黄連治之血得熱即行故乗熱洗
　之用者無不神效
又方治雀目不計時月
　用蒼术二兩搗羅為散每服一錢不計時候以好羊
　子肝一箇用竹刀子批破糝藥在内麻繩纒定以粟
　米泔一大盞煮熟為度患人先薰眼藥氣絶即喫之
　簡要濟衆治小兒雀目
梅師方治目暗黄昏不見物者
　以青羊肝切淡醋食之煮亦佳
又方治眼睛無故突一二寸者
　以新汲水灌漬睛中數易水睛自入
崔元亮海上方著此三名一名西國草一名畢楞伽一
　名覆盆子治眼暗不見物冷淚浸淫不止及青盲天
　行目暗等取西國草日暴乾搗令極爛薄綿裹之以
　飲男乳汁中浸如人行八九里久用㸃目中即仰卧
　不過三四日視物如少年禁酒油麵
千金方㸃小兒黑花眼翳澀痛
　用貝齒一兩燒作灰研如麵入少龍腦㸃之妙
又方常服明目洞視
　胡麻一石蒸之三十遍末酒服每日一升
又方古方明目黑髪内槐子於牛膽中漬隂乾百日食後
　吞一枚十日身輕三十日白髮黑百日内通神
孫真人食忌主眼有翳
　取芒硝一大兩置銅器中急火上煉之放冷後以生
　絹細羅㸃眼角中每夜欲卧時一度㸃妙
經驗方退翳明目白龍散
　馬牙硝光浄者用厚紙裹令按實安在懷内著肉處
　養一百二十日取出研如粉入少龍腦同研細不計
　年嵗深逺眼内生翳膜漸漸昏暗逺視不明但瞳人
　不破散並醫得每㸃用藥末兩米許㸃目中
又方治内外障眼
　蒼术四兩米泔浸七日逐日換水後刮去黑皮細切
　入青鹽一兩同炒黄色為度去鹽不用木賊二兩以
　童子小便浸一宿水淘焙乾同搗為末每日不計時
　候但飲食蔬菜内調下一錢七服甚驗
經驗後方治虚勞眼暗
　採三月蔓菁花隂乾為末以井花水每空心調下二
　錢七久服長生可讀夜書
外臺秘要主目翳及努肉
　用礬石最白者内一黍米大於翳上及努肉上即冷
　淚出綿拭之令惡汁盡其疾日日減翳自消薄便差
　礬石須真白好者方可使用
又補肝散治三十年失明
　蒺䔧子七月七日収隂乾搗散食後水服方寸匕
又療盲
　猪膽一枚微火上煎之可丸如黍米大内眼中食頃
　良
又方治翳加重者
　取猪膽白皮曝乾合作小繩子如麄釵股大小燒作
　灰待冷便以灰㸃翳上不過三五度即差
又方輕身益氣明目
　蕪菁子一升水九升煮令汁盡日乾如此三度搗末
　水服方寸匕日三
斗門方治火眼
　用艾燒令烟起以椀蓋之候煙上椀成煤取下用温
　水調化洗火眼即差更入黄連甚妙
廣利方治眼築損努肉出
　生杏仁七枚去皮細嚼吐於掌中及熱以綿裹筯頭
　将㸃努肉上不過四五度差
藥性論云
　空心用鹽揩齒少時吐水中洗眼夜見小字良
顧含養嫂失明
　含嘗藥視膳不冠不食嫂目疾須用蚺虵膽含計盡
　求不得有一童子以一盒授含含開乃蚺虵膽也童
　子出門化為青鳥而去嫂目遂差
　　治卒耳聾諸病方第四十四
葛氏耳卒聾
　取鼠膽内耳内不過三愈有人云側卧瀝一膽盡須
　臾膽汁從下邊出初出益聾半日頃乃差治三十年老聾
又方巴豆十四枚搗鵝脂半兩火鎔内巴豆和取如小
　豆綿裹内耳中差日一易姚云差三十年聾
若卒得風覺耳中怳怳者
　急取鹽七升甑蒸使熱以耳枕鹽上冷復易亦療耳
　卒疼痛蒸熨
又方栝蔞根削令可入耳以臈月猪脂煎三沸出塞耳
　每日作三七日即愈
姚氏耳痛有汁出方
　熬杏仁令赤黑搗如膏以綿裹塞耳日三易三日即
　愈
聤耳耳中痛膿血出方
　月下灰吹滿耳令深入無苦即自出
耳聾菖蒲根丸
　菖蒲根一寸巴豆一粒去皮心二物合搗篩分作七
　丸綿裹卧即塞夜易之十日立愈黄汁立差
耳中膿血出方
　細附子末以葱涕和灌耳中良單葱涕亦佳側耳令
　入耳
耳中常鳴方
　生地黄切以塞耳日十數易
小品療聤耳出膿汁散方
　礬石二兩燒黄連一兩烏賊魚骨一兩三物為散即
　如棗核大綿裹塞耳日再易
　更加龍骨
耳聾巴豆丸
　巴豆一枚去心皮班猫一枚去翅足二物合搗篩綿
　裹塞耳中再易甚驗云此来所用則良
又方磁石菖蒲通草薰陸香杏仁萆麻松脂搗篩為末
　分等䗶及鵝脂和硬和為丸稍長用釵子穿心為孔
　先去耳塞然後内以藥日再初著痒及作聲月餘緫
　差殿中侯監效
耳卒痛
　蒸鹽熨之
痛不可忍求死者
　菖蒲附子各一分末和烏麻油煉㸃耳中則立止
聤耳膿血出
　車轄脂塞耳中膿血出盡愈
附方
肘後方療耳卒腫出膿水方
　礬石燒末以筆管吹耳内日三四度或以綿裹塞耳
　中立差
經驗方治底耳方
　用桑螵蛸一箇慢火炙及八分熟存性細研入麝香
　一匙為末糝在耳内每用半字如神效如有膿先用
　綿包子撚去次後糝藥末入耳内
又方治耳卒聾
　巴豆一粒蠟裹針刺令通透用塞耳中
梅師方治耳久聾
　松脂三兩煉巴豆一兩相和熟搗可丸通過以薄綿
　裹内耳孔中塞之日一度易
聖惠方治腎氣虚損耳聾
　用鹿腎一對去脂膜切於䜴汁中入粳米二合和煑
　粥入五味之法調和空腹令之作羮及酒並得
杜壬方治耳聾因腎虚所致十年内一服愈蠍至小者
　四十九枚生薑如蠍大四十九片二物銅器内炒至
　生薑乾為度為末都作一服初夜温酒下至二更盡
　盡量飲酒至醉不妨次日耳中如笙簧即效
勝金方治耳聾立效
　以乾地龍入鹽貯在葱尾内為水㸃之
千金方治耳聾
　以雄黄硫黄等分為末綿裹塞耳中
又方酒三升漬蔓荆子一升碎之浸七日去滓任性服
　盡三十年聾差
又方以醇酢微火煎附子削令尖塞耳效
外臺祕要治聾
　芥子搗碎以人乳調和綿裹塞耳差
楊氏産乳方療耳鳴無晝夜
　烏頭燒作灰菖蒲等分為末綿裹塞耳中日再用
　效
　　治耳為百蟲雜物所入方第四十五
葛氏百蟲入耳
　以好酒灌之起行自出
又方閉氣令人以蘆吹一耳
又方以桃葉塞兩耳立出
蜈蚣入耳
　以樹葉裹鹽灰令熱以掩耳冷復易立出
蚰蜒入耳
　熬胡麻以葛囊貯枕之蟲聞香則自出
蟻入耳
　炙猪脂香物安耳孔邉即自出
神效方蚰蜒入耳
　以牛酪灌兩耳蚰蜒即出出當半銷若入腹中空腹
　食好酪一二升即化為黄水而出不盡更作服手用
　神驗無比此方是近得
又方小雞一隻去毛足以油煎令黄筯穿作孔枕之
又方取蚯蚓内葱葉中並化為水滳入耳中蚰蜒亦化
　為水矣
附方
勝金方主百蟲入耳不出
　以雞冠血滳入耳内即出
又千金方𢷬韭汁灌耳中差
又方治耳中有物不可出
　以麻繩剪令頭散傅好膠著耳中物上粘之令相著
　徐徐引之令出
又梅師方取車釭脂塗耳孔中自出
續十全方治蟲入耳
　秦椒末一錢醋半盞浸良久少少灌耳蟲自出
外臺祕要肘後治蟻入耳
　燒鯪鯉甲末以水調灌之即出
劉禹錫傳信方治蚰蜒入耳
　以麻油作煎餅枕卧須㬰蚰蜒自出而差李元淳尚
　書在河陽日蚰蜒入耳無計可為半月後腦中洪洪
　有聲腦悶不可徹至以頭自擊門柱奏疾状危極因
　發御藥以療之無差者為受苦不念生存忽有人獻
　此方乃愈
兵部手集治蚰蜒入耳
　小蒜汁理一切蟲入耳皆同
錢相公篋中方治百節蚰蜒并蟻入耳
　以苦醋注之起行即出
聖惠方治飛蛾入耳
　醤汁灌入耳即出又擊銅器於耳傍
經驗方治水入耳
　以薄荷汁㸃立效
　　治卒食噎不下方第四十六
葛氏方取少蜜含之即立下
又方取老牛涎沬如棗核大置水中飲之終身不復患
　噎也
附方
外臺秘要治噎
　羚羊角屑一物多少自在末之飲服方寸匕亦可以
　角摩噎上良
食醫心鏡治卒食噎
　以陳皮一兩湯浸去瓤焙為末以水一大盞煎取半
　盞熱服
聖惠方治膈氣咽喉噎塞飲食不下
　用碓觜上細糠蜜丸彈子大非時含一丸嚥津
廣五行記云永徽中絳州僧病噎不下食告弟子吾死
　之後便可開吾胷喉視有何物言終而卒弟子依言
　而開視胷中得一物形似魚而有兩頭遍體是肉鱗
　弟子置器中跳躍不止戲以諸味皆隨化盡時夏中
　藍多作澱有一僧以澱置器中此蟲遂遶器中走須
　臾化為水
　　治卒諸雜物鯁不下方第四十七
食諸魚骨鯁
　以魚骨於頭上立即愈下云謦欬即出
又方小嚼薤白令柔以繩繫中持繩端吞薤到鯁處引
　之鯁當隨出
療骨鯁
　仍取所餘者骨左右手反覆擲背後立出
雜物鯁方
　解衣帶目窺下部不下即出
又方好蜜以七抄稍稍咽之令下
魚骨鯁在喉中衆法不能去者方
　取飴糖丸如雞子黄大吞之不去又吞以漸大作丸
　用得效
附方
斗門方治骨鯁
　用鹿角為末含津嚥下妙
外臺祕要療鯁
　取虎骨為末水服方寸匕
又方螻蛄腦一物吞亦治刺不出傅之刺即出
又方口稱鸕鷀則下
又古今録驗療魚鯁骨横喉中六七日不出取鯉魚鱗
　皮合燒作屑以水服之則出未出更服
勝金方治小兒大人一切骨鯁或竹木簽刺喉中不下
方
　於臘月中取鱖魚膽懸北簷下令乾每魚鯁即取一
　皂子許以酒煎化温温呷若得逆便吐骨即隨頑涎
　出若未吐更喫温酒但以吐為妙酒即隨性量力也
　若未出更煎一塊子無不出者此藥但是鯁物在藏
　腑中日久痛黄瘦甚者服之皆出若卒求鱖魚不得
　蠡魚鯇魚鯽魚俱可臘月收之甚佳
孟詵云人患卒瘂
　取杏仁三分去皮尖熬别杵桂一分和如泥取李核
　用綿裹含細細嚥之日五夜三
　　治卒誤吞諸物及患方第四十八
葛氏誤吞釵方
　取薤曝令萎煮使熟勿切食一大束釵即隨出生麥
　菜若節縷皆可用
誤吞釘及箭金針錢鐵等物方
　多食肥羊脂諸般肥肉等自裹之必得出
吞諸珠璫䥫而鯁方
　燒弩銅令赤内水中飲其汁立愈
誤吞錢
　燒火炭末服方寸匕即出小品同
又方服蜜三升即出
姚氏食中吞髮繞喉不出方
　取梳頭髮燒作灰服一錢七
吞鐶若指彄
　燒鵝羽數枚末飲之
吞錢
　臈月米餳頓服半升
又方濃煎艾汁服效
附方
聖惠方治誤吞銀鐶子釵子
　以水銀半兩服之再服即出
又方治小兒誤吞針
　用磁石如棗核大磨令光鑚作竅絲穿令含針自出
又方治小兒誤吞銅鐵物在咽喉内不下
　用南燭根燒細研熟水調一錢下之
錢相公篋中方療誤吞錢
　以磁石棗許大一塊含之立出
又方取艾蒿一把細剉用水五升煎取一升頓服便下
又外臺祕要
　取飴糖一斤漸漸盡食之鐶及釵便出
又楊氏産乳
　葈耳頭一把以水一升浸水中十餘度飲水愈
孫用和方治誤吞金銀或錢在腹内不下方
　石灰一杏核大硫黄一皂子大同研為末酒調下不
　計時候
姚氏方治食中誤吞髮繞喉不出
　取巳頭亂髪燒作灰服一錢七水調
陳藏器云
　故鋸無毒主誤吞竹木入喉咽出入不得者燒令赤
　漬酒中及熱飲並得
　　治面皰髪禿身臭心惛鄙醜方第四十九
葛氏療年少氣充面生皰瘡
　胡粉水銀臘月猪脂和熟研令水銀消散向暝以粉
　面曉拭去勿水洗至暝又塗之三度即差姚方同
又方塗麋脂即差
又方三嵗苦酒漬雞子三宿軟取白以塗上
隱居效方皰瘡方
　黄連牡蠣各二兩二物搗篩和水作泥封瘡上濃汁
　粉之神驗
冬葵散
　冬葵子栢子仁茯苓𤓰瓣各一兩四物為散食後服
　方寸匕日三酒下之
療面及鼻酒皶方
　真珠胡粉水銀分等豬脂和塗又鸕鷀矢和臘月豬
　脂塗亦大驗神效
面多䵟􁢡或似雀卵色者
　苦酒煮术常以拭面稍稍自去
又方新生雞子一枚穿去其黄以朱末一兩内中漆固
　别方云蠟塞以雞伏著倒出取塗面立去而白又别
　方出西王母枕中陳朝張貴妃常用膏方雞子一枚
　丹砂二兩末之仍云安白雞腹下伏之餘同雞子令
　面皮急而光滑丹砂發紅色不過五度傅面面白如
　玊光潤照人大佳
卒病餘面如米粉傅者
　熬礬酒和塗之姚云不過三度
又方白歛二分杏仁半分雞矢白一分𢷬下以蜜和之
　雜水以拭面良
療人頭面患癧瘍方
　雄黄硫黄礬石末豬脂和塗之
又方取生樹木孔中蚛汁拭之末桂和傅上日再三
又方虵蜕皮熟以磨之數百度令熱乃棄草中勿顧
療人面體黎黑膚色麤陋皮厚状醜
　細搗羖羊脛骨雞子白和傅面乾以白梁米泔汁洗
　之三日如素神效
又方蕪菁子二兩杏仁一兩並𢷬破栝蔞去子囊豬胰
　五具淳酒和夜傅之寒月以為手面膏别方云老者
　少黑者白亦可加土苽根一兩大棗七枚自漸白悦
　姚方豬胰五具神驗
隱居效驗方面黑令白去黯方
　烏賊魚骨細辛栝蔞乾薑椒各二兩五物切以苦酒
　漬三日以成鍊牛髓二斤煎之苦酒氣盡藥成以粉
　面醜人特異鮮好神妙方
又令面白如玊色方
　羊脂狗脂各一升白芷半斤甘草一尺半夏半兩烏
　喙十四枚合煎以白器成塗面二十日即變兄弟不
　相識何况餘人乎
傳效方療化面方
　真珠屑光明砂並别熟研冬苽杏仁各二兩亦研水
　銀四兩以四五重帛練袋子貯之銅鐺中醋漿微火
　煮之一宿一日堪用取水銀和面脂熟研使消乃合
　珠屑砂並苽子末更合調然後傅面
又療人面無光潤黑䵟及皺常傅面脂方
　細辛萎蕤黄耆薯蕷白附子辛夷芎藭白芷各一兩
　栝蔞木蘭皮各一分成鍊豬脂二升十一物切之以
　綿裹用少酒漬之一宿内豬脂煎之七上七下别出
　一片白芷内煎候白芷黄色成去滓絞用汁以傅面
　千金不𫝊此膏亦療金瘡并吐血
療人䵟令人面皮薄如蕣華方
　鹿角尖取實白處於平石上以磨之稍濃取一大合
　乾薑一大兩搗密絹篩和鹿角汁攪使調匀毎夜先
　以煖漿水洗面軟帛拭之以白蜜塗面以手拍使蜜
　盡手指不粘為盡然後塗藥平旦還以暖漿水洗二
　三七日顔色驚人塗藥不見風日慎之
又面上暴生䵟方
　生杏仁去皮𢷬以雞子白和如煎餅麵入夜洗面乾
　塗之旦以水洗之立愈姚方云經宿拭去
面上􁀙礨子化面並療仍得光潤皮急方
　土苽根𢷬篩以漿水和令調匀入夜漿水以洗面塗
　藥旦復洗之百日光華射人夫妻不相識
葛氏服藥取白方
　取三樹桃花隂乾末之食前服方寸匕日三姚云并
　細腰身
又方白苽子中仁五分白楊皮二分桃花四分𢷬末食
　後服方寸匕日三欲白加苽子欲赤加桃花三十日
　面白五十日手足俱白又一方有橘皮三分無楊皮
又方女苑三分鉛丹一分末以醋漿服一刀圭日三服
　十日大便黑十八十九日如漆二十一日全白便止
　過此太白其年過三十難復療服藥忌五辛
又方朱丹五兩桃花三兩末井朝水服方寸匕日三服
　十日知二十日太白小便當出黑汁
又方白松脂十分乾地黄九分乾漆五分熬附子一分
　炮桂心二分𢷬下篩蜜丸服十丸日三諸蟲悉出便
　肥白
又方乾薑桂甘草分等末之且以生雞子一枚内一升
　酒中攪温以服方寸匕十日知一月白光潤
又方去黑
　羊膽豬胰細辛等分煎三沸塗面明旦醋漿洗之
又方茯苓白石脂分等蜜和塗之日三度
服一種藥一月即得肥白方
　大豆黄炒舂如作醤滓取純黄一大升搗篩煉豬脂
　和令熟丸酒服二十丸日再漸加至三四十丸服盡
　五升不出一月即大能食肥白試用之
療人鬚鬢禿落不生長方
　麻子仁三升秦椒二合置泔汁中一宿去滓日一沐
　一月長二尺也
又方蔓荆子三分附子二枚碎酒一升合和器中封二
　七日澤沐十日長一尺勿近面上恐有毛生
又方桑白皮剉三二升以水淹煑五六沸去滓以洗鬚
　鬢數數為之即自不落
又方麻子仁三升白桐葉一把米泔煑五六沸去滓以
　洗之數之則長
又方東行桑根長三尺中央當甑飰上蒸之承取兩頭
　汁以塗鬚鬢則立愈
療鬚鬢黄方
　燒梧桐灰乳汁和以塗膚及鬚鬢佳
染髪鬚白令黑方
　醋漿煑豆染之黑如漆色
又方先洗鬚髪令浄取石灰胡粉分等漿和温夕卧塗
　訖用油衣包裹明日洗去便黑大佳
又㧞白毛令黑毛生方
　拔去白毛以好白蜜𫝊孔中即生黑毛眉中無毛亦
　針挑傷傅蜜亦毛生比見諸人水取石子研丁香汁
　抜訖急手傅孔中亦即生黑毛此法大神驗
若頭風白屑撿風條中方脂澤等方在此篇末
姚方療䵟
　白蜜和茯苓塗上滿七日即愈
又療面胡粉刺方
　搗生菟絲絞取汁塗之不過三五上
又黑面方
　牯羊膽牛膽淳酒三升合煮三沸以塗面良
面上惡瘡方
　黄連黄蘗胡粉各五兩下篩以粉面上瘡瘡方並出
　本條中患宜檢用之
葛氏療身體及腋下狐臭方
　正旦以小便洗腋下即不臭姚云大神騐
又方燒好礬石作末絹囊貯常以粉腋下又用馬齒礬
　石燒令汁盡粉之即差
又方青木香二兩附子一兩石灰一兩細末著粉腋中
　汁出即粉之姚方有礬石半兩燒
又方炊飯及熱丸以拭腋下臭仍與犬食之七日一如
　此即差
又方煑兩雞子熟去殻皮各内腋下冷棄三路口勿反
　顧三為之良
姚方取牛脂胡粉合椒以塗腋下一宿即愈可三兩度
　作之則永差
又兩腋下及手足掌隂下股裏常汗濕致臭方
　乾枸把根干畜根甘草半兩乾章陸胡粉滑石各一
　兩六物以苦酒和塗腋下當汁出易衣更塗不過三
　傅便愈或更發復塗之不可多傅傷人腋餘處亦塗
　之
若股内隂下常濕且臭或作瘡者方
　但以胡粉一分粉之即差常用騐方
隱居效方療臭狐
　鷄舌藿香青木香胡粉各二兩為散内腋下綿裹之
　常作差
令人香方
　白芷薫草杜若杜蘅藁本分等蜜丸為丸但旦服三
　丸暮服四丸二十日足下悉香云大神驗
又方瓜子芎藭藁本當歸杜蘅細辛各二分白芷桂各
　五分𢷬下食後服方寸匕日三服五日口香一十日
　肉中皆香神良
小品又方
　甘草松樹根及皮大棗甜瓜子四物分等末服方寸
　匕日三二十日覺效五十日身體並香百日衣服牀
　幃皆香姚同
療人心孔惛塞多忘喜卧
　七月七日取蜘蛛網著領中勿令人知則永不忘也
　姚方同
又方丁酉日密自至市買逺志著巾角中還末服之勿
　令人知姚同
又方丙午日取鼈甲著衣帶上良
又方取牛馬豬雞心乾之末向日酒服方寸匕日三聞
　一知十
孔子大聖智枕中方巳出在第九卷姚同
又方茯苓茯神人參五分逺志七分菖蒲二分末服方
　寸匕日三夜一服
又方章陸花隂乾一百日𢷬末暮水服方寸匕暮卧思
　念所欲知事即於眠中醒悟
又方上黨人參半斤七月七日麻㪍一升合𢷬蒸使氣
　盡遍服一刀圭暮卧逆知未然之事
療人嗜眠喜睡方
　馬頭骨燒作灰末服方寸匕日三夜一
又方公鼠目一雙燒作屑魚膏和注目外眥則不肯眠
　兼取兩目絳囊裹帶
又方麻黄木香各五兩甘草三分日中南𢷬末服一方寸
　匕日二姚方人不忘
　菖蒲三分茯苓五分茯神人參各五分逺志七分末
　服方寸七日三夜一五日則知神良
傳用方頭不光澤臘澤飾髮方
　青木香白芷零陵香甘松香澤蘭各一分用綿裹
　酒漬再宿内油裏煎再宿加臘澤斟量硬軟即火
　急煎著少許胡粉胭脂訖又緩火煎令粘極去滓
　作梃以飾髪神良
作香澤塗髪方
　依臘澤藥内漬油裏煎即用塗髪亦綿裹煎之
作手脂法
　猪胰一具白芷桃仁碎各一兩辛夷各二分冬苽仁
　二分細辛半分黄苽栝蔞仁各三分以油一大升煮
　白芷等二三沸去滓挼豬胰取盡乃内冬苽桃仁末
　合和之膏成以塗手掌即光
蓽豆香藻法
　蓽豆一升白附芎藭白芍藥水栝蔞章陸桃仁冬苽
　仁各二兩搗篩和合先用水洗手面然後傅藥粉飾
　之也
六味薫衣香方
　沈香一片麝香一兩蘇合香蜜塗微火炙少令變色
　白膠香一兩𢷬沈香令破如大豆粒丁香一兩亦别
　搗令作三兩段𢷬餘香訖蜜和為炷燒之若薫衣著
　半兩許又藿香一兩佳
葛氏既有膏傅面染髪等方故疏脂澤等法亦粉飾之
所要云
髪生方
　蔓荆子三分附子二枚生用並碎之二物以酒七升
　和内甆器中封閉經二七日藥成先以灰汁淨洗鬚
　髪痛拭乾取烏雞脂揩一日三遍凡經七日然後以
　藥塗日三四遍四十日長一尺餘處則勿塗
附方
肘後方姚氏療䵟
　茯苓末白蜜和塗上滿七日即愈
又方療面多皯􁢡如雀卵色
　以羖羊膽一枚酒二升合煑三沸以塗拭之日三
　度差
千金方治血䵟面皺
　取蔓菁子爛研入常用面脂中良
崔元亮海上方滅瘢膏
　以黄礬石燒令汁出胡粉炒令黄各八分惟須細研
　以臈月豬脂和更研如埿先取生布揩令痛則用藥
　塗五度又取鷹屎白鷰窠中燒作灰等分和人乳塗
　之其瘢自滅肉平如故
又方治面䵟黒子
　取李核中仁去皮細研以雞子白和如稀餳塗至晚
　每以淡漿洗之後塗胡粉不過五六日有神效慎風
孫真人食忌去黶子
　取石灰炭上熬令熱挿糯米於灰上候米化即取米
　㸃之
外臺祕要救急去黒子方
　夜以暖漿水洗面以布揩黒子令赤痛水研白檀香
　取濃汁以塗之旦又復以漿水洗面仍以鷹糞粉黒
　子
又令面生光方
　以蜜陀僧用乳煎塗面佳兼治􁲒鼻皰
聖惠方治䵟􁢡斑㸃方
　用蜜陀僧二兩細研以人乳汁調塗面每夜用之
又方治黒痣生於身面上
　用藜蘆灰五兩水一大椀淋灰汁於銅器中貯以重
　湯煑令如黒膏以針微撥破痣處㸃之良不過三徧
　神驗
又方生眉毛
　用七月烏麻花隂乾為末生烏麻油浸每夜傅之
千金翼老人令面光澤方
　大豬蹄一具洗浄理如食法煑漿如膠夜以塗面曉
　以漿水洗面皮急矣
譚氏小兒方療豆瘡瘢面黶
　以蜜陀僧細研水調夜塗之明旦洗去平復矣
有治癧瘍二方具風條中
千金方治諸腋臭
　伏龍肝澆作泥傅之立差
外臺祕要治狐臭若股内隂下恒濕臭或作瘡
　青木香好醋浸致腋下夾之即愈
又生狐臭
　以三年釅醋和石灰𫝊之
經驗方善治狐臭
　用生薑塗腋下絶根本
又方烏髭鬢駐顔色壮筋骨明耳目除風氣潤肌膚
久服令人輕健
　蒼术不計多少用米泔水浸三兩日逐日換水候滿
　日即出刮去黒皮切作片子暴乾用慢火炒令黄色
　細搗末每一斤末用蒸過茯苓半斤煉蜜為丸如梧
　桐子大空心卧時温熟水下十五丸别用术末六兩
　甘草末一兩拌和匀作湯㸃之下术丸妙忌桃李雀
　蛤及三白
千金方治髪落不生令長
　麻子一升熬黒壓油以傅頭長髪妙
又治髪不生
　以羊屎灰淋取汁洗之三日一洗不過十度即生
又治眉髮髭落
　石灰三升以水拌匀焰火炒令焦以絹袋貯使好酒
　一斗漬之宻封冬十四日春秋七日取服一合常令
　酒氣相接嚴云百日即新髭髪生不落
孫真人食忌生髪方
　取側栢葉隂乾作末和油塗之
又方令髪鬢烏黒
　醋煑大豆黒者去豆煎令稠傅髪
又方治頭禿
　蕪菁子末酢和傅之日三
梅師方治年少髪白
　㧞去白髪以白蜜塗毛孔中即生黑者髪不生取梧
　桐子搗汁塗上必生黑者
千金翼療髪黄
　熊脂塗髪梳之散頭入牀底伏地一食頃即出便盡
　黒不過一升脂驗
楊氏産乳療白秃瘡及髪中生癬
　取熊白傅之
又療秃瘡
　取虎膏塗之
聖惠方治白秃
　以白鴿糞搗細羅為散先以醋米泔洗了傅之立差
又治頭赤禿
　用白馬蹄燒灰末以臘月豬脂和傅之
簡要濟衆治頭瘡
　大笋殻葉燒為灰量瘡大小用灰調生油傅入少膩
　粉佳
　
　
　
　
　
　
　
　
　
　
　肘後備急方卷六
欽定四庫全書
　肘後備急方卷七
　　　　　　　　　　　　　　晉　葛洪　撰
　　洽為熊虎爪牙所傷毒痛方第五十
葛氏方燒青布以燻瘡口毒即岀仍煑葛根令濃以洗瘡
𢷬乾葛根末以煑葛根汁服方寸匕日五夜一則佳
又方嚼粟塗之姚同
又煑生鐵令有味以洗瘡上姚同
凡猛獸毒蟲皆受人禁氣将入山草宜先禁之其經術
云
　到山下先閉氣三十五息存神仙将虎来到吾前乃
　存吾肺中有白帝出把虎兩目塞吾下部又乃吐肺
　氣白通冠一山林之上於是良久又閉氣三十五息
　兩手捻都監目作三步步皆以右足在前乃止祝曰
　李耳李耳圖汝非李耳耶汝盜黄帝之犬黄帝教我
　問汝汝答之云何畢便行一山之虎不可得見若逢
　之者目向立大張左手五指側之極勢跳手上下三
　度於跳中大喚咄虎北斗君汝去虎即走止宿亦先
　四向如此又燒牛羊角虎亦不敢近人又搗雄黄紫
　石縫囊貯而帶之
附方
梅師方治虎傷人瘡
　但飲酒常令大醉當吐毛出
　　治卒有猘犬凡所咬毒方第五十一
療猘犬咬人方
　先嗍却惡血灸瘡中十壮明日以去日灸一壮滿百
　乃止姚云忌酒
又云地榆根末服方寸匕日一二亦末傅瘡上生根搗
　傅佳
又方刮虎牙若虎骨服一匕巳發如猘犬者服此藥即
　差姚同
又方仍殺所咬犬取腦傅之後不復發
又方搗薤汁傅之又飲一升日三瘡乃差
又方末礬石内瘡中裹之止瘡不壞速愈神妙
又方頭髮蝟皮燒末水和飲一杯若或巳目赤口噤者
　折齒下之姚云二物等分
又方搗地黄汁飲之并以塗瘡過百度止
又方末乾薑常服并以内瘡中
凡猘犬咬人七日一發過三七日不發則脱也要過百
日乃為大免耳
　每到七日輒當飲薤汁三二升又當終身禁食犬肉
　蠶蛹食此發則不可救矣瘡未差之間亦忌生物諸
　肥膩及冷但於飯下蒸魚及就膩氣中食便發不宜
　飲酒能過一年乃佳
若重發療方
　生食蟾蜍鱠絶良驗姚同亦可燒炙食之不必令其
　人知初得嚙便為之則後不發姚剥作鱠吞蒜虀下
又方搗薑根汁飲之即差
又方服蔓菁汁亦佳
又凡犬咬人
　取竈中熱灰以粉瘡傅之姚同
又方火炙蠟以灌瘡中姚同
又方以頭垢少少内瘡中以熱牛屎塗之佳姚同
又方挼蓼以傅瘡上
又方乾薑末服二七薑汁服半升亦良
又方但依猘犬法彌佳燒蟾蜍及末礬石傅之尤佳
　犬狂者難療凡犬食馬肉生狂方
　及尋常忽鼻頭燥眼赤不食避人藏身皆欲發狂便
　宜枸把汁煑糜飼之即不狂若不肯食糜以鹽伺鼻
　便急塗其鼻既䑛之則欲食矣神驗
附方
梅師方治狂狗咬人
　取桃白皮一握水三升煎取一升服
食療治犬傷人
　杵生杏仁封之差
　　治卒毒及狐溺棘所毒方第五十二
馬嚼人作瘡有毒種熱疼痛方
　刺雞冠血瀝著瘡中三下若駮馬用雌雞草馬用雄
　雞姚同
又方灸瘡及腫上差
若瘡久不差者
　馬鞭梢長二寸鼠矢二七枚燒末膏和傅之效
又方以婦人月經傅上最良姚云神效
人體上先有瘡而乗馬馬汗若馬毛入瘡中或但為馬
氣所蒸皆致腫痛煩熱入腹則殺人
　燒馬鞭皮末以膏和傅上
又方多飲淳酒取醉即愈
又剥死馬馬骨傷人手毒攻欲死方
　便取死馬腹中屎塗之即差姚同
又方以手内女人隂中即愈有胎者不可令胎墮
狐尿棘㓨㓨人腫痛欲死方
　破雞搨之即差
又方以熱桑灰汁漬冷復易取愈
小品方以熱蠟著瘡中又烟燻之令汁出即便愈
此狐所尿之木猶如虵􁀙也此下有魚骨傷人
附方
圖經云治惡刺及狐尿刺
　搗取蒲公草根莖白汁塗之惟多塗立差止此方出
　孫思邈千金方其序云余以正觀五年七月十五日
　夜以左手中指背觸著庭木至曉遂患痛不可忍經
　十日痛日深瘡日髙大色如熟小豆色嘗聞長者之
　論有此方遂依治之手下則愈痛亦除瘡亦即差未
　十日而平復楊炎南行方亦著其效云
效方治狐尿㓨螫痛
　杏仁細研煑一兩沸乗熱以浸螫處數數易之
外臺祕要治剥馬被骨刺破中毒欲死
　取剥馬腹中糞及馬尿洗以糞傅之大驗絞糞汁飲
　之效
聖惠方治馬咬人毒入心
　馬齒莧湯食之差
靈苑方治馬汗入瘡腫痛漸甚宜急療之遲則毒深難
理
　以生烏頭末傅瘡口良久有黄水出立愈
王氏博濟治驢涎馬汗毒所傷神效
　白礬飛過黄丹炒令紫色各等分相衮合調貼患處
　　治卒青蛙蝮虺衆虵所螫方第五十三
葛氏竹中青蜂螫人方
　雄黄麝香乾薑分等𢷬篩以射㒺和之著小
　竹管帶之行急便用傅瘡兼衆虵虺之毒神
　良
又方破烏雞熱傅之
葛氏毒虵螫人方
　虵綠色喜縁樹及竹上大者不過四五尺皆呼為青
　條虵中人立死急掘作坑以埋瘡處堅築其上毒入
　土中須臾痛緩乃出
徐王治虵毒方
　用𢷬地榆根絞取汁飲兼以漬瘡
又方𢷬小蒜飲汁以滓傅瘡上
又方猪耳垢著瘡中牛耳中垢亦可用之良
又方嚼鹽唾上訖灸三壮復嚼鹽唾之瘡上
又方𢷬薤傅之
又方燒蜈蚣末以傅瘡上
又方先以無節竹筒著瘡上鎔蠟及蜜等分灌筒中無
　蜜单蠟亦通
又方急且尿瘡中乃拔向日閉氣三步以刀掘地作小
　坎以熱湯沃坎中埿作丸如梧子大服之并以少泥
　泥之瘡上佳
又方桂心栝蔞分等為末用小竹筒密塞之以帶行卒
　為蝮虵咬即傅之此藥療諸虵毒塞不密則氣歇不中
　用
一切虵毒
　急灸瘡三五壮則衆毒不能行
虵毒
　𢷬鬼針草傅上即定
又方荆葉袋貯薄瘡腫上
又方以射罔塗腫上血出乃差
又方以合口椒并葉𢷬傅之無不止
乂方切藥刀燒赤烙之
附方
梅師方治虵虺螫人
　以獨頭蒜酸草𢷬絞傅所咬處
廣利方治虵咬方
　取黒豆葉剉杵傅之日三易良
廣濟方治毒蛇嚙方
　菰蒋草根灰取以封之其草似鷰尾也
兵部手集主蛇蝎蜘蛛毒
　雞卵輕敲一小孔合咬處立差
劉禹錫傳信方治虵咬蝎螫
　燒刀子頭令赤以白礬置刀上看成汁便熱滴咬處
　立差此極神驗得力者數十人貞元三十二年有兩
　僧流向南到鄧州俱為虵嚙令用此法救之傅藥了
　便發更無他苦
　　治虵瘡敗虵骨㓨人入口繞身諸方第五十四
葛氏凡虵瘡未愈禁熱食食便發療之依初螫人法
虵螫人九竅皆血出方
　取䖟蟲初食牛馬血腹滿者二七枚燒服之
此上地瘡敗及洪腫法方虵螫人牙折入肉中痛不可
堪方
　取蝦蟇肝以傅上立出
又方先密取荇葉當其上穿勿令人見以再覆瘡口上
　一時著葉當上穿穿即折牙出也
虵骨㓨人毒痛方
　以鐵精如大豆者以管吹瘡内姚同
又方燒死鼠𢷬傅之瘡上
虵螫人瘡已合而餘毒在肉中淫淫痛痒方
　取大小蒜各一升合𢷬熱湯淋取汁灌瘡中姚同
虵卒繞人不解方
　以熱湯淋即解亦可令就尿之
虵入人口中不出方
　艾灸虵尾即出若無火以刀周匝割虵尾截令皮斷
　乃将皮倒脱即出小品同之
七八月中諸虵毒旺不得洩皆齧草木即枯死名為虵
　蚳此物傷人甚於蛇螫即依蛇之螫法療之
附方
廣利方治虵咬瘡
　暖酒淋洗瘡上日三易
聖惠方治蛇入口并入七孔中
　割母猪尾頭瀝血滴口中即出
　　治卒入山草禁辟衆虵藥術方第五十五
辟衆虵方
　同前姚氏仙人入山草法
辟虵之藥雖多唯以武都雄黄為上帶一塊石稱五兩
　於肘間則諸虵毒莫敢犯
　他人中者便磨以療之又帶五蛅黄丸良丸有蜈蚣
　故方在於備急中此下有禁法去不受而行則無驗
中虵毒勿渡水渡水則痛甚於初螫
　亦當先存想作大蜈蚣在前巳隨後渡若乗船渡不作
　法殺人
入山并不得呼作虵皆喚為虵中之者彌宜勿誤辟虵
法
　到處燒羖羊角令有煙出虵則去矣
附方
廣利方治諸虵毒螫人欲死兼辟虵
　乾薑雄黄等分同研用小絹袋貯繫臂上男左女右
　虵聞藥氣逆避人螫毒傅之
　　治卒蜈蚣蜘蛛所螫方第五十六
葛氏方割雞冠血塗之
又方以鹽緘瘡上即愈云蜈蚣去遠者即不復得
乂方鹽熱漬之
乂方嚼大蒜若小蒜或桑樹血汁塗之亦以麻履底土
　揩之良
蜈蚣甚齧人其毒殊輕於蜂當時小痛而易歇蜘蛛
毒
　生鐡衣醋研取濃汁塗之又烏麻油和胡粉傅上乾
　復易取差取羊桃葉傅之立愈
附方(蚯蚓螻蛄蠶咬􁀙螋/尿及惡蟲咬人附)
梅師方治蜈蚣咬人痛不止
　獨頭蒜摩螫處痛止
又經驗後方燒雞屎酒和傅之佳又取雞屎和醋傅之
聖惠方治蜈蚣咬方
　用蝸牛擦取汁滴入咬處
兵部手集治蜘蛛咬遍身成瘡
　取上好春酒飲醉使人翻不得一向卧恐酒毒腐人
　須臾蟲於肉中小如米自出
又譚氏小兒方以䓗一枝去尖頭作孔将蚯蚓入䓗葉
　中緊捏兩頭勿洩氣頻摇動即化為水㸃咬處差
劉禹錫傳信方治蟲豸傷咬
　取大藍汁一椀入雄黄麝香二物隨意著多少細研
　投藍中以㸃咬處若毒甚者即并細服其汁神異之
　極也昔張員外在劒南為張延賞判官忽被斑蜘蛛
　咬項上一宿咬有二道赤色細如箸繞項上從胷前
　下至心經兩宿頭面腫疼如數升盌大肚漸腫幾至
　不救張相素重薦因出家資五百千并薦家財又數
　百千募能療者忽一人應召云可治張相初甚不信
　欲驗其方遂令目前合藥其人云不惜方當療人性
　命耳遂取大藍汁一甆盌取蜘蛛投之藍汁良久方
　出得汁中甚困不能動又别𢷬藍汁加麝香末更取
　蜘蛛投之至汁而死又更取藍汁麝香復加雄黄和
　之更取一蜘蛛投汁中隨化為水張相及諸人甚異
　之遂令㸃於咬處兩日内悉平愈但咬處作小瘡痂
　落如舊
經驗方治蜘蛛咬遍身生絲
　羊乳一升飲之貞元十年崔員外從質云目擊有人
　被蜘蛛咬腹大如孕婦其家弃之乞食於道有僧遇
　之教飲羊乳未幾日而平
又方治蚯蚓咬
　濃作鹽湯浸身數徧差浙西軍将張韶為此蟲所咬
　其形如大風眉鬚皆落每夕蚯蚓鳴於體有僧教以
　此方愈
又方治蚯蚓蟲咬其形如大風眉鬚皆落
　以石灰水浸身亦良
聖惠方主蛐蟮咬人方
　以雞屎傅之
又方治螻蛄咬人
　用石灰醋和塗之
廣利方治蠶咬人
　麝香細研蜜調塗之差
千金方治蠼螋尿瘡
　棟樹枝皮燒灰和猪膏傅之
又方杵䜴傅之
又方以酢和粉傅之
又方治蠼螋蟲尿人影
　著處便令人體病瘡其状如粟粒累累一聚慘痛身
　中忽有處燥痛如芒刺亦如刺蟲所螫後細瘡㿔作
　叢如茱萸子状也四畔赤中央有白膿如黍粟亦令
　人皮急舉身惡寒壮熱極者連起竟腰脇胷也治之
　法初得磨犀角塗之止
博物志治蠼螋蟲溺人影亦隨所著作瘡
　以雞腸草汁傅之良
外臺秘要治蠼螋尿瘡繞身匝即死
　以鷰巢中土猪脂苦酒和傅之
又方治蠼螋尿瘡
　燒鹿角末以苦酒調塗之
錢相公方療蠼螋尿瘡黄水出
　嚼梨葉傅之乾即易
勝金方治蠼螋尿人成瘡初如糝粟漸大如豆更大如
　火烙漿疱疼痛至甚宜速用草茶并蠟茶俱可以生
　油調傅上其痛藥至立止妙
聖惠方治惡蟲咬人
　用紫草油塗之
又方以酥和鹽傅之
　　治卒蠆螫方第五十七
以玉壺丸及五蛄丸塗其上並得
　其方在備急丸散方中
又方取屋霤下土水和傅之
　　治卒蜂所螫方第五十八
蜂螫人
　取人尿洗之
又方穀樹桑樹白汁塗之並佳
又方刮齒垢塗之又破蜘蛛及煑蜂房塗之燒牛角灰
　苦酒和塗之又斷葫揩之又嚼青蒿傅之
附方
千金方治蜂螫人
　用露蜂房末猪膏和傅之楊氏産乳蜂房煎湯洗亦
　得
又外臺秘要挼薄荷貼之差
又聖惠方以酥傅之愈
沈存中筆談云處士劉湯隠居王屋山嘗於齋中見一
　大蜂竄為蛛網絲縛之為蜂所螫墜地俄頃蛛鼔腹
　欲裂徐徐行入草嚙芋梗微破以瘡就嚙處磨之良
　久腹漸消輕躁如故自後人有為蜂螫者挼芋梗傅
　之則愈
　　治卒蠍所螫方第五十九
蠍螫人
　温湯漬之
又方挼馬莧大蒜又嚼乾薑塗之佳姚方以冷水漬螫
　處即不痛水微煖便痛即易水又以冷漬故布搨之
　數易
新效方蜀葵花石榴花艾心分等並五月五日午時取
　隂乾合𢷬和水塗之螫處立定二花未定又鬼針草
　挼汁傅之立差又黄丹醋塗之又生烏頭末唾傅之
　嚼乾薑塗之又射罔封之温酒漬之即愈
附方
孫眞人食忌主蠍螫
　以礬石一兩醋半升煎之投礬末於醋中浸螫處
又勝金方烏頭末少許頭醋調傅之
乂錢相公篋中方取半夏以水研塗之立止
又食醫心鏡以醋磨附子傅之
又經驗方以驢耳垢傅之差崔給事傳
廣利方治蠍螫人痛不止方
　楮樹白汁塗之立差
　　治中蠱毒方第六十
葛氏方療蠱毒下血方
　羖羊皮方三寸得敗鼔亦好蘘荷根苦參黄連當歸
　各二兩水七升煑二升分三服一方加犀角升麻各
　二兩無蘘荷根用茜根四兩代之佳
人有養畜蠱以病人其診法
　中蠱令人心腹切痛如有物嚙或吐下血不即療之
　食人五臟則死矣欲知蠱與非蠱當令病人唾水中
　沈者是浮者非小品姚並同
欲知蠱毒主姓名方
　取鼔皮少少燒末飲病人病人須臾自當呼蠱主姓
　名可語便去則便愈亦有虵蜒合作蠱毒著飲食中
　使人得􁫓病此一種積年乃死療之各自有藥又蘘
　荷葉密著病人卧席下其病人即自呼蠱主姓名也
療中蠱毒吐血或下血皆如爛肝方
　茜草根蘘荷根各三兩㕮咀以水四升煑取二升去
　滓適寒温頓服即愈又自當呼蠱主姓名茜草即染
　絳草也小品并姚方同也
又方巴豆一枚去心皮熬䜴三粒釜底墨方寸七合𢷬
　為三丸一丸當下毒不可者更服一丸即下
又方鹽一升淳苦酒和一服立吐即愈小品同支方苦
　酒一升煑令消服愈
又方取蚯蚓十四枚以苦酒三升漬之蚓死但服其汁
　已死者皆可活
又方苦瓠一枚水二升煑取一升服立即吐愈小品同
　支方用苦酒一升煑令消服神驗
又方皁莢三梃炙去皮子酒五升漬一宿去滓分三服
　小品同
療飲中蠱毒令人腹内堅痛面目青黄淋露骨立病變
無常方
　取鐵精搗之細篩又别搗烏雞肝以和之丸如梧子
　大服三丸甚者不過十日㣲者即愈别有鐵精方
又方猪肝一具蜜一升共煎之令熟分為二十服祕方
　小品同支方分作丸亦得
乂方取棗木心剉得一斛著釜中淹之令上有三寸水
　煑取二斗澄取清微火煎得五升宿勿食旦服五合
　則吐蠱毒出小品姚同之
又方雄黄丹砂䔧蘆各一兩搗末旦以井華水服一刀
　圭當下吐蠱蟲出
乂方隠荵草汁飲一二升此草桔梗苗人皆食之
治蠱已食下部肚盡腸穿者
　取長股蝦蟇青背一枚雞骨支方一分燒為灰合内
　下部令深入小品同支方屢用大驗姚方亦同
又方以猪膽􁏏内下部中以綿深導内塞之
又方五蠱黄丸最為療蠱之要其方在備急條中
復有自然飛蠱状如鬼氣者難治
　此諸種得真犀麝香雄黄為良藥人帶此於身亦預
　防之
姚氏療中蠱下血如雞肝出石餘四藏悉壞唯心未毁
或鼻破
待死方
　末桔梗酒服一七日一二葛氏方也
支太醫有十數傳用方
　取馬兠鈴根搗末水服方寸七隨吐則出極神驗此
　物苗似葛蔓縁柴生子似橘子
凡畏已中蠱欲服甘草汁
　宜生煑服之當吐疾出若平生預服防蠱毒者宜熟
　炙煑服即内消不令吐神驗
又方甘草炙每含咽汁若因食中蠱及毒即自吐出極
　良常含咽之永不慮藥及蠱毒也
又有解百毒散在後藥毒條中亦療方
　桑白汁一合服之須臾吐利蠱出
席辯刺史傳效二方云並試用神驗
　斑猫蟲四枚去足翅炙桃皮五月初五採取去黒皮
　隂乾大㦸凡三物並搗别篩取斑猫一分桃皮大㦸
　各二分合和棗核大以米清飲服之訖吐出蠱一服
　不差十日更一服差此蠱洪州最多老媪解療一人
　得縑二十疋祕方不可傳其子孫犯法黄花公若于
　則為都督因以得之流傳老媪不復得縑席云已差
　十餘人也
又方羖羊皮方寸七蘘荷根四兩苦參黄連各二兩當
　歸犀角升麻各三兩七物以水九升煑取三升分三
　服蠱即出席云曽與一人服應時吐蜂兒數升即差
　此是姚大夫方
附方
千金翼方療蠱毒
　以槲木北隂白皮一大握長五寸以水三升煑取一
　升空腹分服即吐蠱出也
又治蠱毒下血
　蝟皮燒末水服方寸七當吐蠱毒
外臺秘要救急治蠱
　以白鴿毛糞燒灰飲和服之
楊氏産乳療中蠱毒
　生玳瑁以水磨如濃飲服一盞自解
聖惠方治小兒中蠱下血欲死
　搗青藍汁頻頻服半合
　　治卒中溪毒方第六十一
姚氏中水毒祕方
　取水萍曝乾以酒服方寸七差止又云中水病手足
　指冷即是若煖非也其冷或一寸極或竟指未過肘
　膝一寸淺至於肘膝為劇
葛氏水毒中人一名中溪一名中灑(東人呼為/蘓駭切)一名水
病似射工而無物其診法
　初得之惡寒頭微痛目注疼心中煩懊四肢振淅骨
　節皆强筋急但欲睡旦醒暮劇手逆冷三日則復生
　蟲食下瘡不痛不痒不冷人覺視之乃知不即療過
　六七日下部膿潰蟲食五藏熱極煩毒注下不禁八
　九日良醫不能療覺得急當深視下部若有瘡正赤
　如截肉者為陽毒最急若瘡如蠡魚齒者為隂毒猶
　小緩要皆殺人不過二十日欲知是中水毒當作數
　升湯以小蒜五寸㕮咀投湯中莫令大熱熱即無力
　捩去滓適寒温以浴若身體發赤斑文者又無異證
　當以他病療之也
病中水毒方
　取梅若桃葉搗絞汁三升許以少水解為飲之姚云
　小兒不能飲以汁傅乳頭與之
又方常思草搗絞飲汁一二升并以綿染寸中以導下
　部日三過即差
又方搗藍青汁以少水和塗之頭面身體令匝
又方取梨葉一把熟搗以酒一杯和絞服之不過三
又方取虵苺草根搗作末服之並以導下部亦可飲汁
　一二升夏月常行欲入水浴先以少末投水中流更
　無所畏又辟射工家中雖以器貯水浴亦宜少末投
　水中大佳
今東間諸山縣無不病溪毒春月皆得亦如傷寒呼為
溪溫未必是射工輩亦盡患瘡痢但寒熱煩疼不解便
致死耳方家用藥與傷寒溫疾相似今施其单方
　五加根燒末酒若漿水飲之荆葉汁佳千金不傳秘
　之
又方密取蓼搗汁飲一二合又以塗身令周匝
　取牛膝莖一把水酒共一杯漬絞取汁飲之日三雄
　牛膝莖紫色者是也
若下部生瘡已決洞者
　秫米一升鹽五升水一石煑作糜坐中即差
又方桃皮葉熟搗水漬令濃去滓著盆中坐漬之有蟲
　出
又方皁莢燒末綿裹導之亦佳又服牡丹方寸七日三
　服
　　治卒中射工水弩毒方第六十二
江南有射工毒蟲一名短狐一名蜮常在山間水中人
行及水浴此蟲口中横骨角弩唧以射人形影則病其
診法
　初得或如傷寒或似中惡或口不能語或惡寒熱四
　肢拘急旦可暮劇困者三日齒間血出不療即死其
　中人有四種初覺則徧身體視之其一種正黒如墨
　子而繞四邊(闕/)　　犯之如㓨状其一種作瘡瘡久
　即穿陷一種突起如石(闕/)　　其一種如火灼人肉
　熛起作瘡此種最急並皆殺人居(闕/)　　地天大雨
　或逐人行潦流入人家而射人又當養鵝鴨(闕/)　食
　人行將純白鵝以辟之白鴨亦善帶好生犀角佳也
若見身中有此四種瘡處便急療之
　急周繞徧去此瘡邊一寸輒灸一處百壮瘡亦百壮
　則愈
又方赤莧莖葉搗絞取汁飲之以滓傅之姚云服七合
　日四五服
又方葫蒜令傅以搨瘡上灸蒜上千壮差
乂方白雞矢白者二枚以少餳和調以塗瘡上
又方鼠婦蟲豉各七合巴豆三枚去心合猪脂但以此
　藥塗之
又方取水上浮走䜴母蟲一枚置口中便差云此蟲正
　黒如大豆浮水上相遊者
又方取皁莢一梃尺二者搥碎苦酒一升煎如飴去滓
　傅之痛處差
又方馬齒莧搗飲汁一升滓傅瘡上日四五徧則良驗
又方升麻烏翣各二兩水三升煑取一升盡服之滓傅
　瘡上不差更作姚同更加犀角二兩
　云此蟲含沙射人影便病欲渡水先以石投之口邊
　角弩發矢言口息兩角能屈伸
冬月則蟄
　有一長角横在口前弩擔臨其角端曲如上弩以氣
　為矢用水勢以射人人中之便不能語餘状如葛氏
　所説
　　治卒中沙虱毒方第六十三
山水間多有沙虱甚細略不可見人入水浴及以水澡
浴此蟲在水中著人身及隂天雨行草中亦著人便鑽
入皮裏其診法
　初得之皮上正赤如小豆黍米粟粒以手摩赤上痛
　如刺三日之後令百節强疼痛寒熱赤上發瘡此蟲
　漸入至骨則殺人自有山澗浴畢當以布拭身數徧
　以故帛拭之一度乃傅粉之也
又療沙虱毒方
　以大蒜十片著熱灰中温之令熱斷蒜及熱拄瘡上
　盡十片復以艾灸瘡上七壮則良
又方斑猫二枚熬一枚末服之燒一枚令絶烟末以傅
　瘡上即差又以射罔傅之佳
又方生麝香大蒜合𢷬以羊脂和著小筒子中帶之行
　今東間水無不有此浴竟中拭㸁㸁如芒毛針刺熟
　看見則以竹葉杪挑去之
　比見嶺南人初有此者即以茅葉茗茗刮去及小傷
　皮則為佳仍數塗苦苣菜汁佳
已深者針挑取蟲子正如疥蟲著爪上映光方見行動
也若挑得便就上灸三四壮則蟲死病除
　若覺猶惽惽見是其毒已深便應依土俗作方術拂
　出乃用諸湯藥以浴皆一二升出都盡乃止亦依此
　方并雜(闕/)　溪毒及射工法急救七日中宜差不爾
　則仍有飛蟲(闕/)　　噉人心藏便死慎不可輕
　　治卒服藥過劑煩悶方第六十四
服藥過劑煩悶及中毒多煩悶欲死方
　刮東壁土少少以水一二升和飲之良
又方於屋霤下作坎方二尺深三尺以水七升灌坎中
　以物揚之令沬出取一升飲之未解更作
乂方𢷬藍取汁服數升無藍只洗青絹取汁飲亦得
服藥失度心中苦煩方
　飲生葛根汁大良無生者乾葛為末水服五合亦可
　煑服之
又方吞雞子黄數枚即愈不差更作
服石藥過劑者
　白鴨屎末和水調服之差
又方大黄三兩芒硝二兩生地黄汁五升煑取三升分
　三服得下便愈
若卒服藥吐不止者
　飲新汲水一升即止
若藥中有巴豆下痢不止方
　末乾薑黄連服方寸七差
乂方煑豆汁一升服之差
附方
外臺秘要治服藥過劑及中毒煩悶欲死
　燒犀角末水服方寸七
　　治卒中諸藥毒救解方第六十五
治食野葛已死方
　以物開口取雞子三枚和以吞之須臾吐野葛出
又方温猪脂一升飲之
又方取生鴨就口斷鴨頭以血瀝口中入咽則活若口
　不可開者取大竹筒洞節以頭注其脇取冷水竹筒
　中數易水須臾口開則可得下藥若人多者兩脇及
　臍中各與筒甚佳
又方多飲甘草汁佳
姚方中諸毒藥及野葛已死方
　新小便和人屎絞取汁一升頓服入腹即活解諸毒
　無過此汁
中酖毒已死者
　粉三合水三升和飲之口噤以竹管强開灌之
中射罔毒
　藍汁大豆猪犬血並解之
中狼毒毒以藍汁解之
中狼葵毒以葵根汁解之
中藜蘆毒以雄黄葱汁並可解之
中躑躅毒以梔子汁解之
中巴豆毒
　黄連小豆藿汁大豆汁並可解之
中雄黄毒以防已汁解之
中蜀椒毒中蜈蚣毒
　二毒桑汁煑桑根汁並解之
中礬石毒以大豆汁解之
中芫花毒以防風甘草桂並解之
中半夏毒以生薑汁乾薑並解之
中附子烏頭毒大豆汁遠志汁並可解之
中杏仁毒以藍子汁解之
食金已死者取雞屎半升水淋得一升飲之日三服
又方吞水銀二兩即裹金出少者一兩亦足
姚云一服一兩三度服之扶坐與之令入腹即活
又方鴨血及雞子亦解之
今取一種而兼解衆毒
　取甘草㕮咀濃煑多飲其汁並多食䓗中涕並佳
又方煑大豆令湧多飲其汁無大豆䜴亦佳
又方藍青藍子亦通解諸毒常預蓄之
又方煑薺苨令濃飲一二升祕方卒無可煑嚼食之亦
　可作散服之此藥在諸藥中諸藥則皆驗
乂方凡煑此藥汁解毒者不可熱飲之諸毒得熱更甚
　宜使小冷為良
席辯刺史云嶺南俚人毒皆因食得之多不即覺漸不
能食或更心中漸脹并背急悶先寒似瘴
　微覺即急取一片白銀含之一宿銀變色即是藥也
　銀青是藍藥銀黄赤是􁁉藥久久者入眼眼或青或
　黄赤青是藍藥黄赤是􁁉藥俚人有解療者畏人得
　知在外預言三百牛藥或云三百兩銀藥余久任以
　首領親狎知其藥常用俚人不識本草乃妄言之其
　方並如後也
初得俚人毒藥且令定方
　生薑四兩甘草三兩炙切以水六升煑取二升且服
　三服服訖然後覔藥療之
療方
　常山四兩切白鹽四錢以水一斗漬一宿以月盡日
　漬月一日五更以土釜煑勿令奴婢雞犬見煑取二
　升旦分再服服了少時即吐以銅器貯取若青色以
　杖舉五尺不斷者即藥未盡二日後更一劑席辯曽
　飲酒得藥月餘始覺首領梁墳将土常山與治呼為
　一百頭牛藥服之即差差後二十日慎毒食唯有煑
　飯食之前後得差凡九人
又方黄藤十兩嶺南皆有切以水一斗煑取二升分三
　服服訖毒藥内消若防中俚人藥常服此藤縱得自
　然不發席云常服之利小便亦療數人
又方都淋藤十兩嶺南皆有土人悉知俚人呼為三百
　兩銀其葉細長有三尺微藤生切以水一斗和酒二
　升煑取三升分三服服訖毒藥並逐小便出十日慎
　毒食不差更服之即愈
又方乾藍實四兩白花藤四兩出巂州者上不得取野
　葛同生者切以水七升酒一升煑取半空腹頓服之
　少悶勿怪單乾藍𢷬末頓服之亦差
又療腹内諸毒
　都淋藤二兩長三寸並細剉酒三升合安􁂭中密封
　以糠火燒四邊燒令三沸待冷出温服常令有酒色
　亦無所忌大效
若不獲已食俚人食者
　先取甘草一寸炙之後熟嚼吞之若食著毒藥即吐
　便是得藥依前法療之席辯云常囊貯甘草十片以
　自防
附方
勝金方治一切毒
　以膽子礬為末用糯米糊丸如雞頭實大以朱砂衣
　常以朱砂養之冷水化一丸服立差
經驗方解藥毒上攻如聖散
　露蜂房甘草等分用麩炒令黄色去麩為末水二椀
　煎至八分一椀令温臨卧頓服明日取下惡物
外臺祕要治諸藥石後或熱噤多向冷地卧
又不得食諸熱麪酒等方
　五加皮二兩以水四升煑取二升半候石發之時便
　服未定更服
孫思邈論云有人中烏頭巴豆毒
　甘草入腹即定方稱大豆解百藥毒嘗試之不效乃
　加甘草為甘豆湯其效更速
梅師方蜀椒閉口者有毒誤食之便氣欲絶或下白沫
　身體冷急煎桂汁服之多飲冷水一二升忽食飲吐
　漿煎濃䜴汁服之
聖惠方治硫黄忽發氣悶用羊血服一合效
又方治射㒺在諸肉中有毒及漏脯毒
　用貝子末水調半錢服效或食麪臛毒亦同用
初虞世方治藥毒祕效
　巴豆去皮不出油馬牙硝等分合研成膏冷水化一
　彈子許服差
　　治食中諸毒方第六十六
蜀椒閉口者有毒㦸人咽氣便欲絶又令人吐白沬多
　飲桂汁若冷水一二升及多食大蒜即便愈慎不可
　飲熱殺人比見有中椒毒含蒜及薺苨差
鈎吻葉與芥相似誤食之殺人方
　薺苨八兩水六升煑取三升服五合日五服又云此
　非鈎吻
食諸菜中毒發狂煩悶吐下欲死方
　取雞屎燒末服方寸七不解更服又煑葛根飲汁
莨菪毒煑甘草汁𢷬藍汁飲並良
苦瓠毒煑黍穰令濃飲汁數升佳
食馬肝中毒
　取牡鼠屎二七枚兩頭尖者是水和飲之未解者更
　作
食六畜鳥獸
　幞頭垢一錢七小品云起死人又飲䜴汁數升良
凡物肝臟自不可輕噉自死者彌勿食之生食肝中毒
　𢷬附子末服一刀圭日三服
肉有箭毒以藍汁大豆解射罔毒
食鬱肉謂在密器中經宿者及漏脯茅屋汁霑脯為漏
脯此前並有毒
　燒人屎末酒服方寸七
又方𢷬薤汁服二三升各連取以少水和之
食黍米中藏脯中毒方
　此是鬱脯煑大豆一沸飲汁數升即解兼解諸肉漏
　毒
食自死六畜諸肉中毒方
　黄檗末服方寸七未解者數服
六畜自死皆是遭疫有毒食之洞下亦致堅積並宜以
痢丸下之
食魚中毒
　濃煑橘皮飲汁小品云冬𤓰汁最驗
食猪肉遇冷不消必成蟲癥下之方
　大黄朴硝各一兩芒硝亦佳煑取一升盡服之若不
　消并皮研杏子湯三升和三服吐出神驗
食牛肉中毒煑甘草飲汁一二升
食馬肉洞下欲死者
　䜴二百粒杏子二十枚㕮咀蒸之五升飯下熟合搗
　之再朝服令盡
此牛馬皆謂病死者耳
食鱸魚肝及鯸鮧魚中毒
　剉蘆根煑汁飲一二升良
解毒濃煑香蘓飲汁一升
飲食不知是何毒
　依前甘草薺苨通療此毒皆可以救之
食葅菜誤吞水蛭蛭噉臟血腸痛漸黄瘦者
　飲牛羊熱血一二升許經一宿便煖猪脂一升飲之
　便下蛭
食菌遇毒死方
　絞人屎汁飲一升即活服諸吐痢丸亦佳又掘地作
　土漿服二三升則良
誤食野芋欲死療同菌法
凡種芋三年不取亦成野芋即殺人也
附方
梅師方治飲食中毒魚肉菜等
　苦參三兩以苦酒一升煎三五沸去滓服之吐出即
　愈或取煑犀角汁一升亦佳
又方治食狗肉不消心下堅或腹脹口乾發熱妄語煑
　蘆根飲之
又方杏仁一升去皮水三升煎沸去滓取汁為三服下
　肉為度
金匱方治食蟹中毒
　紫蘓煑汁飲之三升以子汁飲之亦治凡蟹未經霜
　多毒
乂聖惠方以生藕汁或煑乾蒜汁或冬𤓰汁並佳
又方治雉肉作臛食之吐下
　用生犀角末方寸七新汲水調下即差
唐崔魏公云鉉夜暴亡有梁新聞之乃□之曰食毒僕
　曰常好食竹雞竹雞多食半夏苗必是半夏毒命生
　薑擂汁折齒而灌之活
金匱方春秋二時龍帶精入芹菜中人遇食之為病發
　時手青肚滿痛不可忍作蛟龍病服硬糖三二升日
　二度吐出如蜥蜴三二个便差
明皇雜録云有黄門奉使交廣回周顧謂曰此人腹中
　有蛟龍上驚問黄門曰卿有疾否曰臣馳馬大庾嶺
　時當大熱困且渴遂飲水覺腹中堅痞如杯周遂以
　硝石及雄黄煑服之立吐一物長數寸大如指視之
　鱗甲具投之水中俄頃長數尺復以苦酒沃之如故
　以器覆之明日已生一龍矣上甚訝之
　　治防避飲食諸毒方第六十七
雜鳥獸他物諸忌法
　白羊不可雜雄雞　羊肝不可合烏梅及椒食　猪
　肉不可雜羊肝　牛腸不可合犬肉　雄雞肉不可
　合生䓗菜　雞鴨肉不可合蒜及李子鼈肉等　生
　肝投地塵芥不著者不可食　暴脯不肯燥及火炙
　不動并見水而動並勿食　鳥獸自死口不開者不
　可食
水中魚物諸忌
　魚頭有正白連諸脊上不可食　魚無腸膽及頭無
　魫勿食　魚不合烏雞肉食　生魚目赤不可作膾
　魚勿合小豆藿　青魚鮓不可合生胡荽　鼈目凹
　者不可食　鼈肉不可合雞鴨子及赤莧菜食之
　姙娠者不可食鱠魚
雜果菜諸忌
　李子不可合雞子及臨水食之　五月五日不可食
　生菜　病人不可食生胡芥菜　姙娠勿食桑椹并
　鴨子巴豆藿羮半夏菖蒲羊肉細辛桔梗忌菜
　甘草忌菘菜　牡丹忌胡荽　常山忌葱　黄連桔
　梗忌猪肉　茯苓忌大醋　天門冬忌鯉魚
附方
食醫心鏡黄帝云食甜𤓰竟食鹽成霍亂
孫真人食忌蒼耳合猪肉食害人又云九月勿食被霜
　𤓰食之令人成反胃病
　　治卒飲酒大醉諸病方第六十八
大醉恐腹腸爛
　作湯於大器中以漬之冷復易
大醉不可安卧常令摇動轉側又當風席地及水洗飲
　水最忌於交接也
飲醉頭痛方
　刮生竹皮五兩水八升煑取五升去滓然後合納雞
　子五枚攪調更煑再沸二三升服盡
飲後下痢不止
　煑龍骨飲之亦可末服
連月飲酒喉咽爛舌上生瘡
　𢷬大麻子一升末黄檗二兩以蜜為丸服之
飲酒積熱遂發黄方
　雞子七枚苦酒漬之封密器中納井底二宿當取各
　吞二枚枚盡漸愈
大醉酒連日煩毒不堪方
　蔓青菜並少米熟煑去滓冷之便飲則良
又方生葛根汁一二升乾葛煑飲亦得
欲使難醉醉則不損人方
　𢷬栢子仁麻子仁各二合一服之乃以飲酒多二倍
又方葛花并小豆花子末為散服三二七又時進葛根
　飲枇杷葉飲并以雜者乾蒲麻子等皆使飲而不病
　人胡麻亦熬酒先食鹽一七後則飲酒亦倍
附方
外臺秘要治酒醉不醒
　九月九日真菊花末飲服方寸七
又方斷酒用驢駒衣燒灰酒服之
乂方鸕鷀糞灰水服方寸七
聖惠方治酒毒或醉昏悶煩渴要易醒方
　取柑皮二兩焙乾為末以三錢七水一中盞煎三五
　沸入鹽如茶法服妙
又方治酒醉不醒
　用菘菜子二合細研井花水一盞調為二服
千金方斷酒法
　以酒七升著瓶中朱砂半兩細研著酒中緊閉塞瓶
　口安猪圈中任猪摇動經七日頓飲之
又方正月一日酒五升淋碓頭杵下取飲
又方治酒病
　䜴葱白各半升水二升煑取一升頓服
　
　
　
　
　肘後備急方卷七
欽定四庫全書
　肘後備急方卷八
　　　　　　　　　　　　　　　　晉　葛洪　撰
　　治百病備急丸散膏諸要方第六十九
裴氏五毒神膏療中惡暴百病方
　雄黄朱砂當歸椒各二兩烏頭一升以苦酒漬一宿猪脂五斤
　東面陳蘆煎五上五下絞去滓内雄黄朱砂末攪令相得畢諸
　卒百病温酒服如棗核一枚不差更服得下即除四肢有病可
　摩癰腫諸病瘡皆摩傅之夜行及病冒霧露皆以塗人身中佳
效方并療時行瘟疫諸毒氣毒惡核金瘡等
蒼梧道士陳元膏療百病方
　當歸天雄烏頭各三兩細辛芎藭朱砂各二兩乾薑
　附子雄黄各二兩半桂心白芷各一兩松脂八兩生
　地黄二斤𢷬絞取汁十三物别𢷬雄黄朱砂為末餘
　㕮咀以釅苦酒三升合地黄漬藥一宿取猪脂八斤
　微火煎十五沸白芷黄為度絞去滓内雄黄朱砂末
　攪令稠和密器貯之腹内病皆對火摩病上日兩三
　度從十日乃至二十日取病出差止四肢肥肉風瘴
　亦可酒温服之如杏子大一枚
主心腹積聚四支痺躄舉體風殘百病效方華佗虎骨
膏療百病
　虎骨野葛各三兩附子十五枚重九兩椒三升杏仁
　巴豆去心皮芎藭切各一升甘草細辛各一兩雄黄
　二兩十物苦酒漬用時猪脂六斤微煎三上三下完
　附子一枚視黄為度絞去滓乃内雄黄攪使稠和密
　器貯之百病皆摩傅上唯不得入眼若服之可如棗
　大内一合熱酒中須臾後拔白髪以傅處即生烏諸
　瘡毒風腫及馬鞍瘡等洗即差牛領亦然
莽草膏療諸賊風腫痺風入五臟恍惚方
　莽草一斤烏頭附子躑躅各三兩四物切以水苦酒
　一升漬一宿猪脂四斤煎三上三下絞去滓向火以
　手摩病上三百度應手即差耳鼻病可以綿裹塞之
　療諸疥癬雜瘡
隠居效驗方云并療手脚攣不得舉動及頭惡風背脇
卒痛等
蛇銜膏療癰腫金瘡瘀血産後血積耳目諸病牛領馬
鞍瘡
　蛇銜大黄附子當歸芍藥細辛黄芩椒莽草獨活各
　一兩薤白十四莖十一物苦酒淹漬一宿猪脂三斤
　合煎於七星火上各沸絞去滓温酒服如彈丸一枚
　日再病在外摩傅之耳以綿裹塞之目病如黍米注
　眥中其色緗黄一名緗膏南人又用龍銜藤一兩合
　煎名為龍銜膏
神黄膏療諸惡瘡頭瘡百雜瘡方
　黄連黄蘗附子雄黄水銀藜蘆各一兩胡粉二兩七
　物細篩以臘月猪脂一斤和藥調器中急密塞口蒸
　五斗米下熟出内水銀又研令調密藏之有諸瘡先
　以鹽湯洗乃傅上無不差者
隠居效驗方云此膏塗瘡一度即瘥時人為聖
青龍五生膏療天下雜瘡方
　丹砂雄黄芎藭椒防已各五分龍膽梧桐皮栢皮青
　竹茹桑白皮蜂房蝟皮各四兩蛇蛻皮一具十三物
　切以苦酒浸半月微火煎少時乃内臘月猪脂三斤
　煎三上三下去滓以傅瘡上并服如棗核大神良
隠居效驗方云主癰疽痔惡瘡等
以前備急諸方故是要驗此来積用效者亦次于後云
扁鵲陷水丸療内脹病并蠱疰中惡等及蜂百毒溪毒
射工
　雄黄真丹砂别研礬石熬各一兩将生礬石三兩半
　燒之鬼臼一兩半蜈蚣一枚赤足者小炙斑猫去翅
　足龍膽附子炮各七枚藜蘆七分炙杏仁四十枚去
　尖皮熬𢷬篩蜜和𢷬千杵腹内脹病中惡邪氣飛尸
　遊走皆服二丸如小豆若積聚堅結服四丸取痢洩
　下蟲蛇五色若蟲疰病中惡邪飛尸遊走皆服二三
　丸以二丸摩痛上若蛇蜂百病苦中溪毒射工其服
　者視强弱大小及病輕重加減服之
丹參膏療傷寒時行賊風惡氣
　在外即支節麻痛喉咽痺寒入腹則心急脹滿胷脇
　痞塞内則服之外則摩之并癱緩不隨風濕痺不仁
　偏枯拘屈口喎耳聾齒痛頭風痺腫腦中風動且痛
　若癰結核漏瘰􁡩堅腫未潰傅之取消及丹疹諸腫
　無頭狀似骨疽者摩之令消及惡結核走身中者風
　水遊腫亦摩之其服者如棗核大小兒以意減之日
　五服數用之悉效丹參蒴藋各三兩莽草葉躑躅花
　各一兩秦艽獨活烏頭川椒連翹桑白皮牛膝各二
　兩十二物以苦酒五升麻油七升煎令苦酒盡去滓
　用如前法亦用猪脂同煎之若是風寒冷毒可用酒
　服若毒熱病但單服牙齒痛單服之仍用綿裹嚼之
　比常用猪脂煎藥有小兒耳後􁭙子其堅如骨已經
　數月不盡以帛塗膏貼之二十日消盡神效無比此
　方出小品
神明白膏療百病中風惡氣頭面諸病青盲風爛眥鼻
耳聾寒齒痛癰腫疽痔金瘡癬疥悉主之
　當歸細辛各三兩吳茱茰芎藭蜀椒术前胡白芷各
　一兩附子三十枚九物切煎猪脂十斤炭火煎一沸
　即下三上三下白芷黄膏成去滓密貯看病在内酒
　服如彈丸一枚日三在外皆摩傅之目病如黍米内
　兩眥中以目向天風可扇之瘡蟲齒亦得傅之耳内
　底著亦療之緩風冷者宜用之
成膏
　清麻油十三兩菜油亦得黄丹七兩二物鐵鐺文火
　煎麤濕栁批箆攪不停至色黒加武火仍以扇扇之
　攪不停烟斷絶盡看漸稠膏成煎須浄處勿令雞犬
　見齒瘡帖痔瘡服之
藥子一物方
　婆羅門胡名船疎樹子國人名藥療病唯須細研勿
　令麤皆取其中仁去皮用之
療諸疾病方
　卒得吐瀉霍亂蠱毒臍下絞痛赤痢心腹脹滿宿食
　不消蛇螫毒入腹被毒箭入腹并服二枚取藥子中
　仁暖水二合研碎服之疽瘡附骨疽腫疔瘡癰腫此
　四病量瘡腫大小用藥子中仁煖水碎和猪膽封上
　癤腫冷遊腫癬瘡此五病用醋研封上蛇螫惡毛蝎
　蜈蚣等螫沙虱射工此六病用暖水研赤莧和封之
　婦人難産後腹中絞痛及惡露不止痛中瘀血下此
　六病以一枚一杯酒研温服之帶下暴下此二病以
　栗汁研温服之齲蟲食齒細削内孔中立愈其𢷬末
　篩著瘡上甚生肌肉此法出支家大醫本方
服鹽方療暴得熱病頭痛目眩并卒心腹痛及欲霍亂
痰飲宿食及氣滿喘息久下赤白及積聚吐逆之氣少
力顔色痿黄瘴瘧諸風其服法
　取上好鹽先以大豆許口中含勿咽須臾水當滿口
　水近齒更用方寸七抄鹽内口中與水一時咽不爾
　或令消盡喉若久病長服者至二三月每旦先服或
　吐或安係卒病可服三方寸匕取即吐痢不吐病痢
　更加服新患瘧者即差心腹痛及滿得吐下亦佳久
　病毎上以心中熱為善三五日亦服佳加服取吐痢
　痢不損人久服大補奔豚腎氣五石無不差之病但
　恨人不服不能久取此療方不一小品云卒心痛鬼
　氣宿食不消霍亂氣滿中毒鹹作湯服一二升㓨便
　吐之良
葛氏常備藥
　大黄桂心甘草乾薑黄連椒术吳茱茰熟艾雄黄犀
　角麝香菖蒲人參芍藥附子巴豆半夏麻黄柴胡杏
　仁葛根黄芩烏頭秦艽等此等藥並應各少許
以前諸藥固以大要嶺南使用仍開者今復疏之衆藥
并成劑藥自常和合貯此之備最先於衣食耳
　常山十四兩蜀漆石膏一斤阿膠七兩牡礪朱砂大
　青各七兩鼈三枚鯪鯉甲一斤烏賊魚骨馬藺子一
　大升蜀升麻十四兩檳榔五十枚龍骨赤石脂羚羊
　角三枚橘皮獨活其不注兩數者各四兩用芒硝一
　升良
成劑藥
　金牙散玉壺黄丸三物備急藥紫雪丹參茵草膏玉
　黄丸度瘴散末散理中散痢藥疔腫藥其有側注者
　隨得一種為佳
老君神明白散
　术附子炮各二兩烏頭炮桔梗二兩細辛一兩𢷬篩
　旦服五方寸匕若一家有藥則一里無病帶行者所
　遇病氣皆削若他人得病者温酒服一方寸七若已
　四五日者以散三七水三升煑二沸服一升取汗即
　愈
又常用辟病散
　眞珠桂肉各一分貝母三分杏仁二分熬雞子白熬
　令黄黒三分五物𢷬篩嵗旦服方寸七若嵗中多病
　可月月朔望服
單行方
　南向社中栢東向枝取曝乾末服方寸七姚云疾疫流
　行預備之名為栢枝散服神良删煩方云旦南行見
　社中栢即便收取之
斷瘟病令不相染方
　熬䜴新米酒漬常服之
小品正朝屠蘇酒法令人不病瘟疫
　大黄五分川椒五分术桂各三分桔梗四分烏頭一
　分袚褉二分七物細切以絹囊貯之十二月晦日正
　中時懸置井中至泥正曉拜慶前出之正旦取藥置
　酒中屠蘇飲之於東向藥置井中能迎嵗可世無此
　病此華佗法武帝有方驗中從小至大少隨所堪一
　人飲一家無患飲藥三朝
　一方有防風一兩
姚大夫辟瘟病粉身方
　芎藭白芷藁本三物等分下篩内粉中以塗粉於身
　大良
附方
張仲景三物備急方司空裴秀為散用療心腹諸疾卒
暴百病
　用大黄乾薑巴豆各一兩須精新好者𢷬篩蜜和更
　𢷬一千杵丸如小豆服三丸老小斟量之為散不及
　丸也若中惡客忤心腹脹滿卒痛如錐刀刺痛氣急
　口噤停尸卒死者以煖水若酒服之若不下捧頭起
　灌令下喉須臾差未知更與三丸腹當鳴轉即吐下
　便愈若口已噤亦須折齒灌之藥入喉即瘥
崔氏海上方云威靈仙去衆風通十二經脈此藥朝服
　暮效疏宣五臟冷膿宿水變病微利不瀉人服此四
　肢輕健手足温暖並得清涼時商州有人患重足不
　履地經十年不瘥忽遇新羅僧見云此疾有藥可理
　遂入山求之遣服數日平復後留此藥名而去此藥
　治丈夫婦人中風不語手足不隨口眼喎斜筋骨節
　風胎風頭風暗風心風風狂人傷寒頭痛鼻清涕服
　經二度傷寒即止頭旋目眩白癜風極治大風皮膚
　風痒大毒熱毒風瘡深治勞疾連腰骨節風遶腕風
　言語澁滯痰積宣通五臟腹内宿滯心頭痰水膀胱
　宿膿口中涎水好喫茶漬手足頑痺冷熱氣壅腰膝
　疼痛久立不得浮氣瘴氣憎寒壮熱頭痛尤甚攻耳
　成膿而聾又衝眼赤大小膓秘服此立通飲食即進
　黄疸黒疸面無顔色瘰􁭙遍項産後袐澁暨腰痛曽
　經損墜心痛注氣膈氣冷氣攻衝腎臓風壅腹吐脹
　滿頭面浮腫注毒脾肺氣痰熱欬嗽氣急坐卧不安
　疥癬等瘡婦人月水不来動經多日血氣衝心隂汗
　盜汗鵶臭穢甚氣息不堪勤服威靈仙更用熱湯盡
　日頻洗朝塗若唾若治鵶臭藥自塗身上内外塗之
　當得平愈孩子無辜令母含藥灌之痔疾秘澁氣痢
　絞結並皆治之威靈仙一味洗焙為末以好酒和令
　微濕入在竹筒内牢塞口九蒸九曝如乾添酒重洒
　之以白蜜和為丸如桐子大毎服二十至三十丸湯
　酒下
千金方當以五月五日午時附地刈取葈耳葉
　洗曝燥搗下篩酒若漿水服方寸七日三夜三散若
　吐逆可蜜和為丸準計一方匕數也風輕易治者日
　再服若身體有風處皆作粟肌出或如麻豆粒此為
　風毒出也可以釙刺潰去之皆黄汁出乃止五月五
　日多取隂乾著大甕中稍取用之此草辟惡若欲省
　病省疾者便服之令人無所畏若時氣不和舉家服
　之若病胃脹滿心悶發熱即服之並殺三蟲腸痔能
　進食一周年服之佳七月七九月九可採用
　　治牛馬六畜水穀疫癘諸病方第七十
治馬熱蟲顙黒汗鼻有膿啌啌有膿水草不進方
　黄苽蔞根貝母桔梗小青梔子仁吳藍款冬花大黄
　白鮮皮黄芩鬱金各二大兩黄蘗馬牙硝各四大兩
　𢷬篩患相當及常要啖重者藥三大兩地黄半斤䜴
　二合蔓菁油四合合齊前啖至晚飼大效䜴葱薑各
　一兩水五升煑取半升和酒灌之即瘥
蟲顙十年者
　醤清如膽者半合分兩度灌鼻毎灌一兩日将息不
　得多多即損馬也
蟲顙重者
　葶􁊗子一合熬令紫色𢷬如泥桑根白皮一大握大
　棗二十枚擘水二升煑藥取一升去滓入葶􁊗𢷬令
　調匀適寒温灌口中隔一日又灌重者不過再瘥
蟲顙馬鼻沫出梁腫起者不可治也
驢馬胞轉欲死
　𢷬蒜内小便孔中深五寸立瘥又用小兒屎和水灌
　口立瘥
又方騎馬走上坂用木腹下来去擦以手内大便孔探却
　糞大效探法剪却指甲以油塗手恐損破馬腸
脊瘡以黄丹傅之避風立瘥
疥以大豆熬焦和生麻油𢷬傅醋泔浄洗
目暈以霜後楮葉細末一日兩度管吹眼中即瘥
馬蛆蹄
　槽下立處掘一尺埋雞子許大圓石子令常立上
馬遠行到歇處良久與空草熟刷刷罷飲飲竟當飼困
　時與料必病及水穀
六畜瘡焦痂以麵膠封之即落
馬急黄黒汗
　右割取上斷訖取陳久靴爪頭水漬汁灌口如不定
　用大黄當歸各一兩鹽半升以水三升煎取半升分
　兩度灌口如不定破尾尖鑱血出即止立效
馬起卧胞轉及腸結此方並主之
　細辛防風芍藥各一兩以鹽一升水五升煑取二升
　半分為二度灌後灌前用芒硝鬱金寒水石大青各
　一兩水五升煑取二升半以酒油各半升和攪分二
　度灌口中
馬羯骨脹
　取四十九根羊蹄燒之熨骨上冷易之如無羊蹄楊
　栁枝指麤者炙熨之不論數
飲馬以寅午二時晚少飲之
啖鹽法
　鹽須乾天須時七日大馬一啗一升小馬半升用長
　柄杓子深内咽中令下肥而强水草也
治馬後冷
　一兩日永差
啖大麻子
　浄擇一升飼之治啌及毛焦大效
疥以樗根末和麻油塗先以皂莢或米泔浄洗之洗了
　塗令中間空少許放蟲出不得多塗恐瘡大
祕療疥以巴豆膩粉研麻油塗定洗之塗數日後看更
驗
　
　
　
　
　
　
　
　
　
　
　
　
　
　
　肘後備急方卷八
