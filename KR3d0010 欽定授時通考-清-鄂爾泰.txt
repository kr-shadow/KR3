#+TITLE: 欽定授時通考-清-鄂爾泰
#+DATE: 2018-05-12 10:17:39
#+SOURCE: github.com/kanripo/KR3d0010 master f051fc12                
　　　乾隆二年五月十四日
諭總理事務王大臣農桑為致治之本我
皇祖聖祖仁皇帝嘗繪耕織圖以示勸農徳意
皇考世宗憲皇帝屢下勸農之詔親耕耤田率先天下所
　以敦本計而即田功意至厚也朕思為耒耜教樹藝皆
　始於上古聖人其播種之方耕耨之節與夫備旱驅蝗
　之術散見經籍至詳且備後世農家者流其說亦各有
　可取所當薈萃成書頒布中外庻三農九榖各得其宜
　望杏瞻蒲無失其候著南書房翰林同武英殿翰林編
　纂進呈欽此
　　　嘉慶十三年六月初十日内閣奉
　上諭朕惟農桑為致治之原一夫不耕或受之飢一婦
　　不織或受之寒惟人君震動恪恭於上斯小民趨事
　　赴功於下七月之什無逸之圖重民事所以固邦本
　　也我朝
列聖相承惠愛黎元勤思本業
聖祖仁皇帝詔刋耕織圖四十六幅
作為詩章分冠其上其於農事自浸種以至祭神於蠶事
　　自浴蠶以至成衣形橅藻繢纎細畢陳恭繹
睿謀蓋以人主生長深宫恐於小民作苦之事未能洞悉
　　用是被諸
詠歌垂型奕禩
皇祖世宗憲皇帝依題成什
皇考高宗純皇帝繼復恭和
原韻均以
聖祖之心為
心敬念民依後先同揆乾隆二年曽
命詞臣纂輯授時通考一書内列耕織圖二卷
三朝
御製詩依次恭載煌煌
聖訓萬古維昭朕紹承
前烈日以民生為念惟思為閭閻廣衣食之原俾之含哺
　　挾纊永慶盈寜近於幾暇續題耕織圖成五言律詩
　　四十六章檢閲授時通考係刋於乾隆七年其耕織
　　圖卷内恭載
聖祖御製於前次列
世宗御製又次列
皇考御製則書
皇帝御製恭和
聖祖仁皇帝原韻當時體例應然今朕續有題詠應補行
　　編載原書篇頁内餘幅甚寛著交文頴館總裁等恭
　　查耕織圖各幅前
皇考御製詩俱敬謹改書
高宗純皇帝御製恭和
聖祖仁皇帝原韻再將朕詩次列於後標目書皇帝御製
　　繕册進呈交武英殿補刋以示朕祇遹
成謨重民務本至意並將此㫖載入以紀補編年月欽此
　　欽定四庫全書
　　御製授時通考序
　　孟子言不違農時榖不可勝食葢民之大事在農農之
　　所重惟時敬授人時載於堯典周公七月一篇於日星
　　霜露之候昆蟲草木之化詳哉其言之故先王之民莫
　　不震動恪恭於農以修其事者懼失時也我
聖祖仁皇帝勤咨民隠首重農桑率育蒸黎涵濡徳澤六十
　　餘載户慶盈寧
皇考世宗憲皇帝嵗舉耕耤之儀率先天下興水利廣儲蓄
　　為萬世規凡兹薄海蒼生得荷鋤饁餉優游隴畆之間
　　樂生遂性衣食滋豐者何莫非我
祖宗宵旰勤勞以貽樂利於無疆耶朕纉承基緒鑒前代生
　　深宫之中長阿保之手誠知稼穡艱難日與中外臣工
　　為斯民籌食用至計胼胝機杼之作苦日厪於懷因檢
　　前人農桑通訣農政全書諸編嘉其用意勤而於民事
　　切也命内廷詞臣廣加蒐輯舉物候早晚之宜南北土
壤之異耕耘之節儲偫之方蠶織蓄牧之利自經史子
集以及農家者流凡言之闗於農者彚萃成編命之曰
授時通考夫天道廣運於上而四時行萬彚生地道發
育於下而庶品蕃百昌遂人事參賛其中而六府修三
農殖輔相裁成固國家之大政也趨事赴功亦閭閻之
本業也貴榖劭農服田力穡上下交勉弗懈於時以副
朕阜成海宇之至願覽斯編者尚有取焉
乾隆七年嵗在壬戌春正月下澣八日御筆
欽定四庫全書　　　　　子部四
欽定授時通考　　　　　　農家類
　目録
　　卷一　　　　　　　　　天時門
　　　總論上
　　卷二　　　　　　　　　天時門
　　　總論下
　　卷三　　　　　　　　　天時門
　　　春
　　卷四　　　　　　　　　天時門
　　　夏
　　卷五　　　　　　　　　天時門
　　　秋
　　卷六　　　　　　　　　天時門
　　　冬
　　卷七　　　　　　　　　土宜門
　　　彚考
　　卷八　　　　　　　　　土宜門
　　　方輿圗說
　　卷九　　　　　　　　　土宜門
　　　辨方
　　卷十　　　　　　　　　土宜門
　　　物土
　　卷十一　　　　　　　　土宜門
　　　田制上
　　卷十二　　　　　　　　土宜門
　　　田制下
　　卷十三　　　　　　　　土宜門
　　　田制圗說上
　　卷十四　　　　　　　　土宜門
　　　田制圖説下
　　卷十五　　　　　　　　土宜門
　　　水利一
　　卷十六　　　　　　　　土宜門
　　　水利二
　　卷十七　　　　　　　　土宜門
　　　水利三
　　卷十八　　　　　　　　土宜門
　　　水利四
　　卷十九　　　　　　　　榖種門
　　　彚考　　嘉禾瑞榖瑞麥
　　卷二十　　　　　　　　榖種門
　　　御稻米　　稻一
　　卷二十一　　　　　　　榖種門
　　　稻二
　　卷二十二　　　　　　　榖種門
　　　稻三
　　卷二十三　　　　　　　榖種門
　　　粱　　稷
　　卷二十四　　　　　　　榖種門
　　　黍
　　卷二十五　　　　　　　榖種門
　　　粟
　　卷二十六　　　　　　　榖種門
　　　麥
　　卷二十七　　　　　　　榖種門
　　　豆一
　　卷二十八　　　　　　　榖種門
　　　豆二
　　卷二十九　　　　　　　榖種門
　　　豆三
　　卷三十　　　　　　　　榖種門
　　　麻
　　卷三十一　　　　　　　功作門
　　　彚考
　　卷三十二　　　　　　　功作門
　　　墾耕
　　卷三十三　　　　　　　功作門
　　　耙勞
　　卷三十四　　　　　　　功作門
　　　播種
　　卷三十五　　　　　　　功作門
　　　淤䕃
　　卷三十六　　　　　　　功作門
　　　耘耔
　　卷三十七　　　　　　　功作門
　　　灌溉
　　卷三十八　　　　　　　功作門
　　　泰西水法
　　卷三十九　　　　　　　功作門
　　　収穫
　　卷四十　　　　　　　　功作門
　　　攻治
　　卷四十一　　　　　　　功作門
　　　牧事(附/)
　　卷四十二　　　　　　　勸課門
　　　彚考
　　卷四十三　　　　　　　勸課門
　　　詔令
　　卷四十四　　　　　　　勸課門
　　　章奏
　　卷四十五　　　　　　　勸課門
　　　官司
　　卷四十六　　　　　　　勸課門
　　　祈報
　　卷四十七　　　　　　　勸課門
敕諭一
　　卷四十八　　　　　　　勸課門
敕諭二
　　卷四十九　　　　　　　勸課門
　　　祈榖　　耕耤
　　卷五十　　　　　　　　勸課門
御製詩文
　　卷五十一　　　　　　　勸課門
御製詩文
　　卷五十二　　　　　　　勸課門
　　　耕織圖上
　　卷五十三　　　　　　　勸課門
　　　耕織圖下
　　卷五十四　　　　　　　蓄聚門
　　　彚考
　　卷五十五　　　　　　　蓄聚門
　　　常平倉
　　卷五十六　　　　　　　蓄聚門
　　　社倉　　義倉
　　卷五十七　　　　　　　蓄聚門
　　　圖式
　　卷五十八　　　　　　　農餘門
　　　彚考
　　卷五十九　　　　　　　農餘門
　　　蔬一
　　卷六十　　　　　　　　農餘門
　　　蔬二
　　卷六十一　　　　　　　農餘門
　　　蔬三
　　卷六十二　　　　　　　農餘門
　　　蔬四
　　卷六十三　　　　　　　農餘門
　　　果一
　　卷六十四　　　　　　　農餘門
　　　果二
　　卷六十五　　　　　　　農餘門
　　　果三
　　卷六十六　　　　　　　農餘門
　　　果四
　　卷六十七　　　　　　　農餘門
　　　木一
　　卷六十八　　　　　　　農餘門
　　　木二
　　卷六十九　　　　　　　農餘門
　　　雜植
　　卷七十　　　　　　　　農餘門
　　　畜牧一
　　卷七十一　　　　　　　農餘門
　　　畜牧二
　　卷七十二　　　　　　　蠶桑門
　　　彚考　　制居　　浴種
　　卷七十三　　　　　　　蠶桑門
　　　飼養
　　卷七十四　　　　　　　蠶桑門
　　　分箔　　入簇　　擇繭
　　卷七十五　　　　　　　蠶桑門
　　　繰絲　　織染
　　卷七十六　　　　　　　蠶桑門
　　　桑政
　　卷七十七　　　　　　　蠶桑門
　　　桑餘
　　卷七十八　　　　　　　蠶桑門
　　　桑餘
　　　　(臣/)等謹案
　　欽定授時通考七十八卷乾隆二年奉
　　勅撰乾隆七年進
　　　呈
　　欽定
　　御製序文頒行凡八門曰天時分四子目明耕耘
　　　　收穫之節也曰土宜分六子目盡髙下燥濕
　　　　之利也曰榖種凡九子目别物性也曰功作
　　　　分十子目盡人力也曰勸課分九子目重農
　　　　之政也曰蓄聚分四子目備荒之制也曰農
　　　　餘分五子目種植蓄養之事也曰蠶桑分十
　　　　子目族箔織絍之法也天時冠以總論餘七
　　　　門各冠以彚考而
　　詔諭
　　御製詩文並隨類恭錄焉昔周公作書以無逸為
　　　　永年之本而所謂無逸在先知稼穡之艱難
　　　　故重農貴粟治天下之本也管子吕覽所陳
　　　　種植之法並文句典奥與其他篇不類盖古
　　　　者必有専書故諸子得引之今已佚不可見
　　　　矣劉向七畧綜别九流以農家自為一類其
　　　　書亦無一存今所傳者以賈思勰齊民要術
　　　　為最古而名物訓詁通儒或不盡解無論耕
　　　　夫織婦也沿而作者不可殫數惟王禎徐光
　　　　啟書為最著而疎漏冗雜亦不免焉我
　　皇上御極之次年即深維堯典授時之義虞廷命
　　　　稷之心
　　特詔刪纂諸書編為此帙準今酌古務期於實用
　　　　有禆又詳考舊章臚陳政典不僅以自生自
　　　　息聴之閭閻尤見
　　軫念民依之至意非徒農家言矣乾隆四十六年
　　　　九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　總　校　官　(臣/)陸　費　墀
　　乾隆六年十一月二十九日奉
㫖開列經理諸臣銜名
　　監理
　　和　　碩　　和　　親　　王(臣/)𢎞　晝
　　總裁
　　　　　　　　　　　　　　　　　　　　　　(臣/)鄂爾泰
　　　　　　　　　　　　　　　　　　　　　　(臣/)張廷玉
　　南書房纂修
　　吏部左侍郎世襲一等輕車都尉(臣/)蔣　溥
　　經　筵　講　官　户　部　左　侍　郎(臣/)梁詩正
　　兵　　　　部　　　左　　侍　　　郎(臣/)汪由敦
　　都　察　院　左　僉　都　御　史(臣/)彭啟豐
　　日講官起居注翰林院侍讀學士世襲三等伯(臣/)張若靄
　　日　講　官　起　居　注　翰林　院侍讀(臣/)介　福
　　左　春　坊　　左　　諭　　徳(臣/)嵇　璜
　　日　講　官　起　居　注　翰林院修　撰(臣/)金徳瑛
　　翰　　　林　　　院　　　　編　　　　修(臣/)秦蕙田
　　日　講　官　起　居　注　翰　林　院　修　撰(臣/)莊有恭
　　武英殿纂修
　　經　筵　講　官　刑　部　左　侍　郎(臣/)張　照
　　工　　部　　　左　　　侍　　　　郎(臣/)許希孔
　　原　任　刑　　部　　右　　　侍　郎(臣/)勵宗萬
　　原任　日講官起居注詹事府詹事兼翰林院侍讀學士(臣/)陳浩
　　日講官起居注詹事府少詹事兼翰林院侍講學士(臣/)吕　熾
　　日講官起居注右春坊右中允兼翰林院編修(臣/)朱良裘
　　翰　　林　　院　　編　　修(臣/)董邦達
　　翰　　林　　院　　編　　修(臣/)夏廷芝
　　翰　　林　　院　　編　　修(臣/)張映斗
　　翰　　林　　院　　編　　修(臣/)陸嘉頴
　　翰　　林　　院　　檢　　討(臣/)唐進賢
　　翰　　林　　院　　檢　　討(臣/)吳　泰
　　翰　　林　　院　　檢　　討(臣/)萬松齡
　　翰　　林　　院　　編　　修(臣/)吳　紱
　　翰　　林　　院　　編　　修(臣/)馮　祁
　　監　　　察　　　御　　　史(臣/)沈廷芳
　　校對
　　翰　　林　　院　　編　　修(臣/)田志勤
　　翰　　林　　院　　檢　　討(臣/)郭肇鐄
　候補主事　武英殿行走今補山西隰州直𨽻州知州(臣/)王祖庚
　　拔　　　　　　貢　　　　　生(臣/)費應泰
　　舉　　　　　　　　　　　　人(臣/)盧明楷
　　拔　　　　　　貢　　　　　生(臣/)徐顯烈
　　拔　　　　　　貢　　　　　生(臣/)龔世楫
　　優　　　　　　貢　　　　　生(臣/)王　男
　　拔　　　　　　貢　　　　　生(臣/)王積光
　　恩　　　　　　貢　　　　　生(臣/)曾尚渭
　　拔　　　　　　貢　　　　　生(臣/)李長發
　　拔　　　　　　貢　　　　　生(臣/)鄧獻章
　　舉　　　　　　　　　　　　　　　　　人(臣/)方廷棟
　　監造
　　内務府南苑郎中兼佐領加五級紀錄十次(臣/)雅爾岱
　　内務府錢糧衙門郎中兼佐領加五級紀錄十一次(臣/)永　保
　　内　務府　錢　糧　衙　　　門　主　　　事(臣/)永　忠
　　内　務府　廣　儲　司　司　庫　加　二　級(臣/)三　格
　　監　　　　造　　　　加　　　　一　　　級(臣/)李　保
　　監　　　　　　　　　　　　　　　　　　造(臣/)鄭桑格
　　庫　　　　　　　　　　　　　　　　　掌(臣/)李延偉
　　庫　　　　　　　　　　　　　　　　　掌(臣/)虎什泰
　　　嘉慶十三年六月初十日奉
㫖續辦耕織圖諸臣銜名
　　監理
　　和　　碩　　儀　　親　　王(臣/)永　璇
　　經筵講官太子太傳領侍衛内大臣大學士世襲輕車都尉(臣/)慶　桂
　　文頴館正總裁
　　　　　　　　　　　　　　　　　　　　　　　　級(臣/)董　誥
　　　　　　　　　　　　　　　　　　　　　　　　級(臣/)戴衢亨
　　經　筵　講　官　工　部　尙　書　加　二級(臣/)曹振鏞
　　副總裁
　　經　筵　講　官　吏　部　左　侍　郎　加　二　級(臣/)潘世㤙
　　　　　　　　　　　　　　　　　　　　　　　級(臣/)英　和
　　　　　　　　　　　　　　　　　　　　　　　級(臣/)覺羅桂芳
　　禮　部　右　侍　郎　兼　公　中　佐　領　加二級(臣/)秀　寜
　　工　部　左　侍　郎　加　二　　級(臣/)周兆基
　　工　部　右　侍　郎　教　習　庻　吉士加　二　級(臣/)陳希曽
　　提調官
　　翰　林　院　侍　讀　加　一　級(臣/)繼　昌
　　翰　林　院　編　修　加　一　級(臣/)席　煜
　　總閱官
　　翰　　林　　院　　編　　修　　(臣/)文　寜
　　署總校官
　　翰林院編修　武英殿纂修加一　級(臣/)徐　松
　　翰林院編修　武英殿協修加一　級(臣/)孫爾準
　　監造
　　内務府慎刑司郎中兼恭領佐領(臣/)長　申
　　内務府掌儀司貟外郎兼佐　領(臣/)克䝉額
　　正　　監　　造　員　外　　郎(臣/)永　清
　　副　監　造　副　内　管　領(臣/)經　文
　　委　　　署　　　主　　　　事(臣/)敏　謙
　　六　　品　　銜　　庫　　掌(臣/)和　興
　　庫　　　　　　　　　　　　掌(臣/)善　元
　　庫　　　　　　　　　　　　　掌(臣/)光　裕
　欽定授時通考
　　凡例
　　　一敬授人時農事之本故是編冠以天時土㑹土
　　　　宜辦其名物物土次焉誕降嘉種百榖用成榖
　　　　種次焉力穡有秋良耜畟畟功作次焉簡器修
　　　　政保介是咨勸課次焉餘三餘九家有葢藏蓄
　　　　聚次焉場圃無棄地林麓無棄材農之餘也故
　　　　列為農餘蠶織之事授衣所先故次以蠶桑棉
　　　　葛之利近世尤蕃故附諸桑餘凡以備法制品
　　　　節之詳俾知所盡心云
　　　一是編以致用為主凡採摭經史但取其切於實
　　　　用及名物根据所自詩文藻麗之詞槩置弗録
　　　　惟歴代詔令章奏有闗農事者詳悉採入至我
　　朝重農務本超越千古凡布諸
　綸綍者無不曲盡民情周知稼穡
聖祖仁皇帝御製耕織圖詩咏農人胼胝之勞織女機絲
　　　　之瘁周詳往復田家作苦瞭然在目
世宗憲皇帝敬和於前我
　皇上敬和於後敦崇本業不啻豳風無逸諸篇矣敬謹
　　　　編輯為
　　本朝重農五卷固非尋常詩文可擬也
　　　一百榖九榖五榖註家詮解不一且南北異宜即
　　　　老農亦未能悉辨今取其廣種而利溥者羅列
　　　　於前而附以直省土産至瑞榖嘉禾瑞麥雖靈
　　　　異攸鍾迥異凡品然亦如人類之有聖賢鱗羽
　　　　之有麟鳯其莖苗秀實固非别為一種也故以
　　　　冠於榖種之首
　　　一物土之宜水利為重然惟陂池渠岸溝洫畎澮
　　　　之用切近農功者始為採輯至河道海塘雖闗
　　　　係民生大利而非農家所能講求不具録焉
　　　一民間儲蓄歴代以常平社倉為要其斂散糴糶
　　　　與閭閻休戚相闗司牧者所當留意農書所載
　　　甚畧今益加增輯至農政全書中有救荒振卹
　　　諸條今已刋行康濟録一書救饑條件畧具是
　　　編不復採入葢徐書以農政為名自不得獨遺
　　　賑贍是編以授時為重惟取家裕葢藏固各有
　　　義例也又農政全書載明周憲王救荒本草多
　　　至四百餘種固仁者之用心然使政事克修自
　　　可無憂捐瘠若令糠覈不飽延喘須臾何暇按
　　　圖考傳今曰性味若何烹芼若何是鳴和鸞於
　　　救焚拯溺之時而論殽胾於羅雀掘䑕之日也
　　　亦従刪省
　　一農餘以蔬茹果蓏為主而材木之用漆蠟之饒
　　　牧字之蕃息生計咸所取資弗可遺也惟飲食
　　　製造之方雖備載於齊民要術諸書然古今異
　　　宜南北異嗜且籩豆之司非所重也亦槩弗録
　　一桑餘之利木棉最廣麻葛蕉桐次之若裘褐氊
　　　罽之屬既非草野所需並非紅女所辦更不採
　　　入
　　一分門編纂凡所採經書諸説有不能不互見數
　　　見之處惟於節録原文中各従本門所重以免
　　　複出其必不可節者乃並載焉至如畜牧種植
　　　皆農餘也而耕牛之飼養歸於功作桑柘之栽
　　　培詳於蠶事亦各舉其重言之
欽定四庫全書
欽定授時通考卷一
　天時
　　總論上
書堯典敬授人時
　　傳人時謂耕穫之候民事早晚之所闗
舜典咨十有二牧曰食哉惟時
　　傳所重在於民食惟當敬授民時立君所以牧民
　民生在於粒食是君之所重論語云所重民食謂年
　榖也種殖収斂及時乃穫故惟當敬授民時
洪範八庶徵曰雨曰𤾉曰燠曰寒曰風曰時五者來備
各以其敘庶草蕃廡
　傳雨以潤物𤾉以乾物煖以長物寒以成物風以動
　物五者備至各以次序則衆草蕃滋廡豐茂也舉草
　茂盛則榖成必矣
又嵗月日時無易百榖用成
　傳各順常則百榖成
左傳凡分至啟閉必書雲物為備故也
　註分春秋分也至冬夏至也啓立春立夏閉立秋立
　冬汲古叢語分至啟閉順四時而成八節也以其得
　隂陽之中謂之分以其當寒暑之極謂之至以其生
　長謂之啟以其収藏謂之閉然則四孟啟閉者隂陽
　闔闢之功二至二分者陰陽老少之變也
又九扈為九農正扈民無滛者也
　疏春扈鳻鶞相五土之宜趣民耕種者也夏扈竊𤣥
　趣民耘苗者也秋扈竊藍趣民収斂者也冬扈竊黄
　趣民蓋藏者也棘扈竊丹為果驅鳥者也行扈唶唶
　晝為民驅鳥者也宵扈嘖嘖夜為農驅獸者也桑扈
　竊脂為蠶驅雀者也老扈鷃鷃趣民収麥令不得晏
　起者也扈止也止民使不滛放
論語行夏之時
　　註夏以寅為人正商以丑為地正周以子為天正
　然時以作事則嵗月自當以人為紀故孔子嘗曰吾
　得夏時焉而説者以為夏小正之屬
孟子不違農時榖不可勝食也
　註使民得務農不違奪其時則五榖饒足不可勝食
　也
爾雅春為青陽夏為朱明秋為白藏冬為𤣥英四時和
謂之玉燭春為發生夏為長贏秋為収成冬為安寧四
時和為通正謂之景風甘雨時降萬物以嘉謂之醴泉
　疏此釋太平之時四氣和暢以致嘉祥之事也青陽
　言春之氣和則青而溫陽也朱明言夏之氣和則赤
　而光明也白藏言秋之氣和則白而収藏也𤣥英言
　冬之氣和則黒而清英也玉燭言四時和氣溫潤明
　照故曰玉燭李巡曰人君徳美如玉而明若燭聘義
　云君子比徳於玉焉是知人君若徳輝動於内則和
　氣應于外統而言之謂之玉燭也春為發生夏為長
　贏秋為収成冬為安寧此亦四時之别號也四時和
　為通正者言上四時之功和是為通暢平正也謂之
　景風言所以致景風景風即祥風也甘雨時降萬物
　以嘉者嘉善也甘雨即時雨也不為萬物所苦故曰
　甘甘雨既以時降則萬物莫不嘉善之也謂之醴泉
　者言四時平暢即所以使地出醴泉也
管子嵗有四秋而分有四時故曰農事且作請以什伍
農夫賦耜鐵此之謂春之秋大夏且至絲纊之所作此
之謂夏之秋而大秋成五榖之所㑹此之謂秋之秋大
冬營室中女事紡績緝縷之所作也此之謂冬之秋
又隂陽者天地之大理也四時者隂陽之大經也東方
曰星其時曰春其氣曰風風生木與骨宗正陽治隄防
耕芸樹藝正津梁修溝瀆甃屋行水柔風甘雨乃至百
姓乃壽百蟲乃蕃此謂星徳南方曰日其時曰夏其氣
曰陽陽生火與氣九暑乃至時雨乃降五榖百果乃登
此謂日徳中央曰土土徳實輔四時入出以風雨節土
益力土生皮肌膚其徳和平用均此謂嵗徳西方曰辰
其時曰秋其氣曰隂隂生金與甲其徳静正嚴順百物
乃収此謂辰徳北方曰月其時曰冬其氣曰寒寒生水
與血大寒乃至五榖乃熟此謂月徳是故聖王務時而
寄政焉
又春三月天地乾燥水糾列之時也山川涸落天氣下
地氣上萬物交通故事已新事未起草木荑生可食寒
暑調日夜分分之後夜日益短晝日益長利以作土功
之事土乃益剛當夏三月天地氣壯大暑至萬物榮華
利以疾􁄾殺草薉使令不欲擾當秋三月山川百泉踊
降雨下山水出海路距雨露屬天地湊汐利以疾作収
斂無留一日把百日餔民無男女皆行於野不利作土
功之事當冬三月天地閉藏暑雨止大寒起萬物實熟
利以填塞空郄繕邊城塗郭術實廥倉凡一年之事畢
矣
吕氏春秋黄帝曰四時之不可正正五榖而已耳凡稼
早者先時暮者不及時寒暑不節稼乃生災冬至以後
五句有七日而昌生於是乎始耕事農之道見生而藝
生見死而穫死迨時而作遇時而止老弱之力可使盡
起不知時者未至而逆之既往而慕之當其時而薄之
此從事之下也
又春之徳風風不信其華不盛華不盛則果實不生夏
之徳暑暑不信則土不肥土不肥則長遂不精秋之徳
雨雨不信其榖不堅榖不堅則五種不成冬之徳寒寒
不信其地不剛地不剛則凍閉不開天地之大四時之
化而猶不能以不信成物又况乎人事
又得時之禾長稠而穗大本而莖殺蔬穖而穗大其粟
圓而薄糠其米多沃而食之彊如此者不風先時者莖
葉帶芒以短衡穗矩而芳奪秮米而不香後時者莖葉
帶芒而末衡穗閱而青零多粃而不滿得時之黍芒莖
而徼下穗芒以長搏米而薄糠舂之易而食之不噮而
香如此者不飴先時者大本而華莖殺而不遂葉藁短
穗後時者小莖而麻長短穗而厚糠小米鉗而不香得
時之稻大本而莖葆長秱疏穖穗如馬尾大粒無芒搏
米而薄糠舂之易而食之香如此者不益先時者大本
而莖葉格對短秱短穗多粃厚糠薄米多芒後時者纖
莖而不滋厚糠多粃􁁜辟米不得恃定熟印夭而死得
時之麻必芒以長疎節而色陽小本而莖堅厚枲以均
後熟多榮日夜分復生如此者不蝗得時之菽長而短
足其美二七以為族多枝數節競葉蕃食大菽則圎小
菽則搏以芳稱之重食之息以香如此者不蟲先時者
必長以蔓浮葉疏節小英不實後時者短莖疏節本虚
不實得時之麥秱長而莖黒稱之重食之致香以息使
人肌澤且有力如此者不蚼蛆先時者暑雨未至朋動
蚼蛆而多疾其次羊以節後時者弱苗而穗蒼狼薄色
而美芒是故得時之稼興失時之稼約莖相若稱之得
時者重粟之多量粟相若而舂之得時者多米量米相
若而食之得時者忍饑是故得時之稼其臭香其味甘
其氣章百日食之耳目聰明心意叡智四衞變彊􁀙氣
不入身無苛殃黄帝曰四時之不正也正五榖而已矣
淮南子攝提格之嵗嵗早水晚旱稻疾蠶不登菽麥昌
民食四升單閼之嵗嵗和稻菽麥蠶昌民食五升執除
之嵗嵗早旱晚水小饑蠶閉麥熟民食三升大荒落之
嵗蠶小登麥昌菽疾民食二升敦牂之嵗嵗大旱蠶登
稻疾菽麥昌禾不為民食二升協洽之嵗蠶登稻昌菽
麥不為民食三升涒灘之嵗嵗和小雨行蠶登菽麥昌
民食三升作鄂之嵗蠶不登菽麥不為禾蟲民食五升
閹茂之嵗嵗小饑蠶不登麥不為菽昌民食七升大淵
獻之嵗大饑蠶開菽麥不為禾蟲民食三升困敦之嵗
嵗大霧起大水出蠶稻麥昌民食三升赤奮若之嵗早
水蠶不出稻疾菽不為麥昌民食一升
又仲春始出仲秋始内昏張中則務種榖大火中則種
黍菽虚中則種宿麥昴中則収斂蓄積
晉書藝文志炎帝分八節以始農功
汜勝之書耕之本在于趣時和土務糞澤早鋤穫春凍
解地氣始通土一和解夏至天氣始暑隂氣始盛土復
解夏至後九十日晝夜分天地氣和以此時耕田一而
當五名曰膏澤皆得時功
陳旉農書四時八節之行氣候有盈縮踦贏之度五運
六氣所主隂陽消長有太過不及之差其道甚微其效
甚著蓋萬物因時受氣因氣發生其或氣至而時未至
或時至而氣未至則造化發生之理因之也若仲冬而
梅李實季秋之月而昆蟲不蟄藏類可見矣隂陽一有
愆忒則四序亂而不能生成萬物寒暑一失代謝即節
候差而不能運轉一氣傳曰不先時而起不後時而縮
故農事必知天地時宜則生之蓄之長之育之成之熟
之無不遂矣由庚萬物得其道崇丘萬物得極其高大
由儀萬物之生各得其宜者謂天地之間物物皆順其
理也故堯命羲和厯象日月星辰以欽授民時俾咸知
東作南訛西成朔易之候稽之天文則星鳥星火星虚
星昴於是乎審矣驗之物理則鳥獸孳尾希革毛毨氄
毛亦以詳矣而厥民析因夷隩可得而稽倣之也大則
取象於天地無乖升降之機明則取法乎日星不亂經
營之度定之以時應之以數此欽天勤民㫖意豈率然
哉其所以時和嵗豐良由此也今人雷同以建寅之月
朔為始春建已之月朔為首夏殊不知隂陽有消長氣
候有盈縮冒昩以作事其克有成耶設或有成亦幸而
已聖王之涖事物皆設官分職以掌之各置其官師以
敎導之農師之職其可已耶春秋之時法度並廢宜凶
荒薦至乃書有年書大有年葢幸而書之抑見天道有
常而人自愆忒也詩稱豐年穰穰其崇如墉其比如櫛
以言其得法度時宜故豐登有常也洪範九疇彞倫攸
敘則百榖用成彞倫攸斁則百榖用不成然則順天地
時利之宜識隂陽消長之理則百榖之成斯可必矣古
先哲王所以頒朔明時者匪直大一統也將使斯民知
謹時令樂事赴功也故農事以先知備豫為善

　
　
　
　
　
　
　
　
農桑通訣舜在璿璣玉衡以齊七政説者以為天文器
後世言天之家如洛下閎鮮于妄人輩述其遺制營之
度之而作渾天儀厯家推步無越此器然而未有圗也
葢二十八宿周天之度十二辰日月之㑹二十四氣之
推移七十二候之遷變如環之循如輪之轉農桑之節
以此占之四時各有其務十二月各有其宜先時而種
則失之太早而不生後時而蓺則失之太晚而不成故
曰雖有智者不能冬種而春収此圗之作以交立春節
為正月交立夏節為四月交立秋節為七月交立冬節
為十月北斗旋於中以為準則每嵗立春斗杓建於寅
方日月㑹於營室東井昏見於牛建星辰正於南由此
以往積十日而為旬積三旬而為月積三月而為時積
四時而成嵗一嵗之中月建相次周而復始氣候推遷
與日厯相為體用所以授民時而節農事即謂用天之
道也夫授時厯每嵗一新時圗常行不易非厯無以起
圗非圗無以行厯表裏相參轉運而無停渾天之儀粲
然具在是矣然按月農時特取天地南北之中氣立作
標準以示中道非膠柱鼓瑟之謂若夫逺近寒暖之漸
殊正開常變之或異又當推測晷度斟酌先後庶㡬人
與天合物乘氣至則養之節不至差謬此又圖之體用
餘致也不可不知務農之家當家置一本攷厯推圗以
定種蓻如指諸掌故亦名曰授時指掌活法之圖

　
　
　
　
　
　
　
　
羣芳譜一嵗共十二月二十四氣七十二候大寒後十
五日斗柄指艮為立春正月節立始建也春氣始至而
建立也一候東風解凍凍結於冬遇春風而解也二候
蟄蟲始振蟄藏也振動也感三陽之氣而動也三候魚
陟負冰上遊而近水也立春後十五日斗柄指寅為雨
水正月中陽氣漸升雲散為水如天雨也一候獺祭魚
嵗始而魚上則獺取以祭二候候雁北陽氣逹而北也
三候草木萌動天地交泰故草木萌生發動也雨水後
十五日斗柄指甲為驚蟄二月節蟄蟲震驚而出也一
候桃始華二候倉庚鳴倉庚黄鸝也倉清也庚新也感
春陽清新之氣而初出故鳴三候鷹化為鳩即布榖也
仲春之時鷹喙尚柔不能捕鳥瞪目忍饑如痴而化化
者反歸舊形之謂春化鳩秋化鷹如田䑕之于鴽也若
腐草雉爵皆不言化不復本形者也驚蟄後十五日斗
柄指卯為春分二月中分者半也當春氣九十日之半
也一候𤣥鳥至𤣥鳥燕也春分來秋分去二候雷乃發
聲四陽漸盛隂陽相薄為雷乃者象氣出之難也三候
始電電陽光也四陽盛長氣洩而光生也凡聲屬陽光
亦屬陽春分後十五日斗柄指乙為清明三月節萬物
至此皆潔齊而明白也一候桐始華桐有三種華而不
實曰白桐亦曰花桐爾雅謂之榮桐至是始華也二候
田䑕化為鴽鴽鶉也䑕隂而鴽陽也三候虹始見虹日
與雨交天地之滛氣也清明後十五日斗柄指辰為榖
雨三月中雨為天地之和氣榖得雨而生也一候萍始
生萍隂物静以承陽也二候鳴鳩拂其羽拂羽飛而翼
迫其聲也三候戴勝降于桑蠶候也榖雨後十五日斗
柄指巽為立夏四月節夏大也物至此皆假大也一候
螻蟈鳴螻蟈一名鼫䑕一名􁉺陰氣始故螻蟈應之二
候蚯蚓出蚯蚓陰類出者承陽而見也三候王瓜生王
瓜土瓜也立夏十五日斗柄指已為小滿四月中物長
至此皆盈滿也一候苦菜秀荼為苦菜感火氣而苦味
成不榮而實曰秀榮而不實曰英此苦菜宜言英二候
蘼草死蘼草草之枝葉靡細者葶藶之屬凡物感陽生
者强而立感陰生者柔而靡靡草則陰至所生也故不
勝陽而死三候麥秋至麥以夏為秋感火氣而熟也小
滿後十五日斗柄指丙為芒種五月節言有芒之榖可
播種也一候螳螂生螳螂飲風飡露感一陰之氣而生
至此時破殻而出二候鵙始鳴鵙百勞也惡聲之鳥梟
類也不能翺翔直飛而已三候反舌無聲諸書為反舌
為百舌鳥能反覆其舌感陽而鳴遇微陰而無聲也芒
種後十五日斗柄指午為夏至五月中萬物至此皆假
大而極至也一候鹿角解夏至一陰生鹿感陰氣故角
解二候蜩始鳴莊子謂蟪蛄夏蟬也語曰蟪蛄鳴朝三
候半夏生半夏藥名居夏之半而生也夏至後十五日
斗柄指丁為小暑六月節暑氣至此尚未極也一候溫
風至溫熱之風至小暑而極故曰至二候蟋蟀居壁感
肅殺之氣初生則在壁感之深則在野三候鷹始摯摯
擊也月令鷹乃學習殺氣未肅摯鳥始學擊摶迎殺氣
也小暑後十五日斗柄指未為大暑六月中暑至此而
盡洩一候腐草為螢離明之極則幽陰至微之物亦化
而為明不言化者不復原形也二候土潤溽暑土氣潤
故欝蒸為溽濕三候大雨時行前後濕暑而後候則大
雨時行以退暑也大暑後十五日斗柄指坤為立秋七
月節秋揫也物至此而揫斂也一候凉風至西方淒清
之風也温變而肅也二候白露降大雨之後凉風來天
氣下降茫茫而白尚未凝珠故曰白露降三候寒蟬鳴
今初秋夕陽聲小而急疾者是也立秋後十五日斗柄
指申為處暑七月中陰氣漸長暑將伏而潛處也一候
鷹乃祭鳥金氣肅殺鷹感其氣始捕擊必先祭二候天
地始肅三候禾乃登禾者榖連藳桔之總名成熟曰
登處暑後十五日斗柄指庚為白露八月節陰氣漸重
露凝而白也一候鴻雁來淮南子作候鴈自北而南來
也二候𤣥鳥歸𤣥鳥北方之鳥故曰歸三候羣鳥養羞
羞謂藏美食以備冬月之養白露後十五日斗柄指
酉為秋分八月中至此而陰陽適中當秋之半也一候
雷始収聲雷屬陽八月陰中故収聲入地萬物隨以入
也二候蟄蟲坯户坯益其蟄穴之户使通明處稍小至
寒甚乃墐塞之也三候水始涸水春氣所為春夏氣至
故長秋冬氣返故涸也秋分後十五日斗柄指辛為寒
露九月節氣漸肅露寒而將凝也一候鴻鴈來賓鴈後
至者為賓二候雀入大水為蛤嚴寒所至蜚化為潛也
三候菊有黄華菊獨華於陰故曰有也寒露後十五日
斗柄指戍為霜降九月中氣愈肅露凝為霜也一候豺
乃祭獸以獸祭天報本也方餔而祭秋金之義二候草
木黄落色黄揺落也三候蟄蟲咸俯皆垂頭畏寒不食
也霜降後十五日斗柄指乾為立冬十月節冬終也物
終而皆収藏也一候水始冰水而初凝未至于堅故曰
始冰二候地始凍土氣凝寒未至於坼故曰始凍三候
雉入大水為蜃大水淮也立冬後十五日斗柄指亥為
小雪十月中氣寒而將雪矣第寒未甚而雪未大也一
候虹藏不見陰陽氣交為虹陰氣極故虹伏言其氣下
伏也二候天氣上升三候地氣下降天地變而各正其
位不交則不通故閉塞也小雪後十五日斗柄指壬為
大雪十一月節言積寒凜冽雪至此而大也一候鶡鴠
不鳴陽鳥感六陰之極而不鳴二候虎始交虎感㣲陽
萌動故氣益盛而交也三候茘挺生大雪後十五日斗
柄指子為冬至十一月中日南陰極而陽始生也一候
蚯蚓結六陰寒極之時蚯蚓交結如蠅二候麋角解冬
至一陽生麋感陽氣故角解三候水泉動水者一陽所
生一陽初生故泉動也冬至後十五日斗柄指癸為小
寒十二月節時近小春故寒氣猶小一候鴈北鄉鴈避
熱而南今則北飛禽鳥得氣之先故也二候鵲始巢至
後二陽已得來年之氣鵲遂為巢知所向也三候雉鴝
雉陽鳥也鴝雌雄同鳴感於陽而有聲也小寒後十五
日斗柄指丑為大寒十二月中時巳二陽而寒威更甚
者閉塞不盛則發洩不盛所以啓三陽之泰此造化之
微權也一候雞乳乳育也雞木畜麗於陽而有形故乳
二候征鳥厲疾至此而猛厲迅疾也三候水澤腹堅冰
徹上下皆凝故曰腹堅一元黙運萬彚化生四序循環
千古不易極之而陽九百六不過此氣之推遷耳
吳下田家志一九二九扇子不離手三九二十七冰水
甜如蜜四九三十六拭汗如出浴五九四十五頭戴秋
葉舞六九五十四乘凉入佛寺七九六十三床頭尋被
單八九七十二思量葢夾被九九八十一家家打炭墼
又一九二九相喚弗出手三九二十七籬頭出篳篥四
九三十六夜眠如露宿五九四十五太陽開門户六九
五十四貧兒争意氣七九六十三布衲兩肩攤八九七
十二猫狗尋陰地九九八十一犂耙一齊出
　
　
　
　
　
　
　
　
　
　
　
欽定授時通考卷一
欽定四庫全書
欽定授時通考卷二
　天時
　　總論下
馬一龍農説農為治本知時為上(時謂/天時)畜陽不極發生
乃微(陽主發生陰主斂息物之生息隨氣升降故冬至/之後一陽起于下則羣陰推而漸出寒凝固結于)
(上所以遏其洩耳及陽氣出地物生呈露流衍布濩而/不窮畜之盛大致然是以桃李冬花無氷不殺草春秋)
(紀之以病愆陽農家者有云冬耕宜早春耕宜遲云早/其在冬至之前云遲其在春分之後冬至前者地中陽)
(氣未生也春分後者陽氣半於土之上下也其意皆在/陽榮陰衞欲使微陽之氣不洩求其壯盛而已於此不)
(知所避一則初升而踣其踵一則方啓而裂其膚豈非/童而牿未壯盛而先亢者乎亢則害牿則亡傷氣殆盡)
(其生安得不微乎畜陽之意不止於冬凡日為陽雨為/陰和暢為陽沍結為陰展伸為陽斂詘為陰動為陽静)
(為陰淺為陽深為陰晝為陽夜為陰繁殖之道惟欲陽/含土中運而不息陰乘其外謹毖不出若陽洩於外而)
(陰入其中生機/轉為殺機矣)凝陰在土其氣固嗇(嵗久不畊之地純/陰固結非假太陽)
(之力追攝何以得散又冬春二時不見天陽亦猶是耳/今夫圖埴之上未嘗生物正以内不含陽陰不外固而)
(火煆之地藏冰不融者絶其地脈而中無陽氣來至也/竊窺神化之妙陽根陰物之所以生也陰根陽物之所)
(以成也生者謂之/化成者謂之變)陽自下起發其内之一本以出於外
諸陰皆死者陰自下起歛其外之散齊以入於内諸陽
皆生者(此葢言二氣始終之定理也諸陽謂自復以至/夬也復十一月之卦也夬三月之卦也十二月)
(為臨正月為泰二月為大壯復自坤中來一陽始生成/位於冬至至泰而開開而壯壯而夬四月復全乎乾矣)
(諸陰謂自姤以至剥也姤五月之卦也剥九月之卦也/六月為遯七月為否八月為觀姤自乾中來一陰始生)
(成位於夏至至否而塞塞而觀觀而剥十月復全乎坤/矣上下者乾坤分列之位升降者陰陽往來之氣内外)
(者神化闔闢之竗斂發者萬物生成之機出入者循環/無窮之端一本散除相禪以為始終者也大抵二氣陰)
(陽之至當主日月為義春秋二分晝夜相半氣之平也/春分後晝漸永日在地下之刻少秋分後夜漸永日在)
(地下之刻多陰陽/消長係於是矣)陽上而不抑遂以精泆陰下而不濟
亦難以形堅(損有餘補不足則精不泆而形可堅矣天/地之間陽常有餘陰常不足然扶陽抑陰)
(古聖至言易曰亢龍有悔又曰下濟而光以是見陽之/精泆由於不抑陰之形脆者由於無所濟也今有上農)
(土地饒糞多而力勤其苗勃然興之矣其後徒有美頴/而無實粟俗名肥􁚌此正不知抑損其過而精泆者耳)
(其法何以斷其浮根翦其附葉去田中積汚以燥裂其/膚理則抑矣及其總秸俱成農功已畢或土力既衰潤)
(滋不繼淫濁未去清氣有傷此正不知/補助故粒米有空頭枯榦粉黛諸病也)是故含生者陽
以陰化達生者陰以陽變察陰陽之故㕘變化之機其
知生物之功乎(生則化成則變然必成而後有生陽根/陰也生而後有成陰根陽也成者謂之)
(變脱其本根易其故體生者謂之化融液所畜暢茂其/緒故冬至之後生意皆含夏至之後生色皆達含者化)
(之機達者變之漸陰陽互為其根求其所以然微妙而/難悉也一化一變理不盡顯物自相形機緘所存非審)
(察㕘詳則天地生物之功莫之有知矣夫含生者先天/也以後天為之體達生者後天也以先天為之神養生)
(家欲求先天之氣當思化理一變非化不能變非變則/化者終於化矣推之事理亦然凡事之立其始甚㡬微)
(充廣必盛大盛必衰衰必敝敝則變不變則毁毁則熄/此知道者之所深憂乎圖善變而不毁者其諸取法於)
(農/)故聖人推日星定四時分節候而示民以則(陰陽列/於四時)
(早晚見於節候嵗氣係於日星期三百有六旬有六日/也日窮於次月離於紀星回於天此一嵗之終也日行)
(速而月遲故有餘日而以閏月収之天行健而日月不/能及故有嵗差而以六十年約之一嵗之中春而夏夏)
(而秋秋而冬四時順布也四時有八節立春春分立夏/夏至立秋秋分立冬冬至也冬至以後陽漸長立春陽)
(之出也春分陽氣之中也立夏得陽三之二至夏至而/極矣夏至以後陰漸長立秋陰之出也秋分陰氣之中)
(也立冬得陰三之二至冬至而極矣堯命羲和日中星/鳥以殷仲春日永星火以正仲夏宵中星虚以殷仲秋)
(日短星昴以正仲冬不詳其餘者以一中一極前後測/之耳冬至一陽生主生主長夏至一陰生主殺主成故)
(曰生者陽也成者陰也含雖未見其生達雖未見其殺/而㡬已在矣夫發其生者與其晚也寧早収其成者與)
(其早也寧晚此陽進而/前陰退而後之道也)
四民月令正月地氣上騰土長冒橛陳根可拔急甾強
土黒壚之田二月陰凍畢澤可甾美田緩土及河渚水
處三月杏花勝可甾沙白輕土之田五月六月可菑麥
田
齊民要術凡愛田常以五月耕六月再耕七月勿耕謹
摩平以待種
又二月三月種者為植禾四月五月種者為穉禾二月
上旬及麻菩楊生種者為上時三月上旬及清明節桃
始花為中時四月上旬及棗葉生桑花落為下時嵗道
宜晚者五月六月初亦得春種欲深宜曵重撻夏種欲
淺直置自生
又大小麥皆須五月六月暵地穬麥非良地則不須種
八月中戊社前種者為上時下戊前為中時八月末九
月初為下時小麥宜下種八月上戊社前為上時中戊
前為中時下戊前為下時正月二月勞而鋤之三月四
月鋒而更鋤
又五榖大判上旬種者全収中旬中収下旬下収
農桑通訣農書云種蒔之事各有攸序正月種麻枲二
月種粟脂麻三月種旱麻四月種豆五月中旬種晚麻
七夕以後種菜菔菘芥八月社前即可種麥如此則種
有次第所謂順天之時也
　　占驗總(附/)
董仲舒雨雹對太平之世風不鳴條開甲散萌而已雨
不破塊潤葉津莖而已
京房易候太平之時十日一雨凡嵗三十六雨此休徵
時若之應
春秋説題辭一嵗三十六雨天地之氣宣十日小雨應
天文十五日大雨以斗運也
論衡太平瑞應五日一風十日一雨
田家雜占天下太平夜雨日晴言不妨農也(以上總/論風雨)
農政全書日暈則雨諺云月暈主風日暈主雨　日脚
占晴雨諺云朝又天暮又地主晴反此則雨　日沒後
起清白光數道下狹上闊直起亘天此特夏秋間有之
俗呼清白路主來日酷熱　日生耳主晴雨諺云南耳
晴北耳雨日生雙耳斷風截雨若是長而下垂通地則
又名白日幢主久晴　日出早主雨出晏主晴老農云
此特言久陰之餘夜雨連旦正當天明之際雲忽一掃
而捲即光日出所以言早少刻必雨立驗言晏者日出
之後雲晏開也必晴亦甚準葢日之出入自有定刻實
無早晏也愚謂但當云晴得早主雨晏開主晴不當言
日出早晏也　日外有雲障中起主晴諺云日頭􁁊雲
障曬殺老和尚　日沒反照主晴俗名為日返塢一云
日沒臙脂紅無雨也有風徐光啓曰日返塢明朝水沒
路日打洞明朝曬背痛或問二候相似而所主不同何
也老農云返照在日沒之前臙脂紅在日沒之後　諺
云烏雲接日明朝不如今日又云日落雲沒不雨定寒
又云日落雲裏走雨在半夜後此言一朶烏雲漸起而
日正落其中者　諺云日落烏雲半夜枵明朝曬得背
皮焦此言半天元有黒雲日落雲外其雲夜必開散明
必甚晴也又云今夜日沒烏雲洞明朝曬得背皮痛此
言半天上雖有雲及日沒下去都無雲而見日狀如巖
洞者也
古今諺日出早雨淋腦日出晏曬殺鴈
吳下田家志壬子日雨主久陰
田家雜占諺云久晴逢戊雨久雨望庚晴又云久雨不
晴且看丙丁
浩然齋抄俗諺云逢庚雙變遇甲即晴葢遇庚於雙日
則變遇甲於雙日則晴多驗(已上/論日)
詩小雅月離于畢俾滂沱矣
　傳畢躅也月離陰星則雨疏以畢為月所離而雨是
　陰雨之星故謂之陰星
玉厯璇璣凡孟月七日仲月八日季月九日之夜皆當
月暈暈而不已其下三日内有暴風甚雨　月初生色
黒有水月滿色赤為旱又月初生而偃有水月始生有
黒雲貫月名曰繳雲不出三日暴雨
雜占每月朔一日管上旬二日管中旬三日管下旬月
色青黒潤明是旬有雨若黄赤乾枯則旬中無雨
師曠占候月知雨多少八月一日二日三日月色赤黄
者其月少雨月色青者其月多雨
農政全書月暈主風何方有闕即此方風來　新月下
有黒雲横截主來日雨諺云初三月下有横雲初四日
裏雨傾盆月盡無雨則來月初必有風雨諺云廿五廿
六若無雨初三初四莫行船　廿五日謂之月交日有
雨主久陰　廿七廿八交月雨初二初三勿肯晴(已上/論月)
後漢書郎顗傳石氏經曰嵗星出左有年出右無年
孝經援神契嵗星守心年榖豐
宋史天文志嵗星色光明潤君壽民富又主福主大司
農主五榖
農家諺乾星照濕土明日依舊雨
農政全書諺云一個星保夜晴此言雨後天陰但見一
兩星此夜必晴　星光閃爍不定主有風　夏夜見星
密主熱　諺云明星照爛地來朝依舊雨言久雨正當
黄昏卒然雨住雲開便見滿天星斗豈但明日有雨當
夜亦未必晴　黄昏上雲半夜消黄昏消雲半夜澆若
半夜後雨止雲開星月朗然則必晴無疑(已上/論星)
又夏秋之間大風及有海沙雲起俗呼謂之風潮古人
名之曰颶風言其具四方之風故名颶風有此風必有
霖淫大雨同作甚則拔木偃禾壞屋室决堤堰其先必
有如斷虹之狀者見名曰颶母航海之人見此則又名
破帆風　凡風單日起單日止雙日起雙日止　諺云
西南轉西北搓繩來絆屋又云半夜五更西天明拔樹
枝又云日晚風和明朝再多又云惡風盡日沒又云日
出三竿不急便寛大凡風日出之時必畧静謂之風讓
日大抵風自日内起者必善夜起者必毒日内息者必
和夜半息者必大凍　諺云風急雨落人急客作又云
東風急被蓑笠風急雲起愈急必雨　諺云東北風雨
太公言艮方風雨卒難得晴俗名曰牛筋風雨指丑位
故也　諺云行得春風有夏雨言有夏雨應時可種田
也非謂水必大也經驗　諺云西南早到晏弗動草言
早有此風向晚必晴　諺云南風尾北風頭言南風愈
吹愈急北風初起便大　春南夏北有風必雨　冬天
南風三兩日必有雪　天氣濕熱鬱蒸主有風古語云
熱極則生風　語云東南風跳擲三日退一尺
陶朱公書青龍風急大雨將來朱雀風囘烈日晴燥白
虎風生必有雨霧𤣥武風急雨水相隨寅卯時為青龍
己午時為朱雀申酉時為白虎亥子時為𤣥武隨方起
風應乎雨晴
田家五行風自月建方來為得其正萬物各得其所晴
雨各得其宜又風吹月建方位主米貴
師曠占常以十月朔日占春糶貴賤風從東來春賤逆
此者貴以四月朔占秋糶風従南來西來者秋皆賤逆
此者貴以正月朔占夏糶風従南來東來者皆賤逆此
者貴(已上/論風)
朝野僉載春雨甲子赤地千里夏雨甲子乗船入市秋
雨甲子禾頭生耳冬雨甲子牛羊凍死
吳下田家志戊午原同甲子期始終七日最稀竒七日
多晴兩月燥七日多雨兩月泥甲申主米暴貴春主五
榖不収夏主傷田禾秋主六畜死冬主人多病　諺云
甲申猶且可乙酉怕殺我
又上旬交月雨謂朔月之雨也主月内多雨
田家雜占壬子日春雨人無食夏雨牛無食秋雨魚無
食冬雨鳥無食
又自正月至五月五朔皆有大雨主人饑蝗起
易飛候凡候雨以晦朔弦朢雲漢四塞者皆當雨如斗
牛彘當暴雨有異雲如水牛不三日大雨黒雲如羣羊
奔如飛鳥五日必雨雲如浮船皆雨北斗獨有雲不五
日大雨四望青白雲名曰天寒之雲雨徵倉黒雲細如
杼軸蔽日月五日必雨雲如兩人提鼓持桴者皆為暴
雨
金樓子旦雨謂之月額
雜占江淮俗驗每月初二十六日雨則月内多雨
田家五行二十七日最宜晴諺云交月無過廿七晴月
盡無雨則來月初必有風雨
農政全書諺云雨打五更日曬水坑言五更忽然雨日
中必晴甚驗　晏雨不晴　雨著水面上有浮泡主卒
未晴　諺云一㸃雨似一個釘落到明朝也不晴一㸃
雨似一個泡落到明朝未得了諺云上牽晝下牽齋下
晝雨嚌嚌　諺云雨落怕天亮言天明時忽雨此日可
晴若久雨正當昏黒忽自明亮反是雨候也　雨夾雪
難得晴　諺云夾雨夾雪無休無歇　諺云快雨快晴
道徳經云飄風不終朝驟雨不終日　凡久雨至午少
止謂之遣晝在正午遣或可晴午前遣則午後雨不可
勝　竈灰帶溫作塊天將變作雨兆　齋前風晝後雨
並言難止(已上/論雨)
陶朱公書朝看東南有雲氣隨太陽上下不逺者此雲
在日初出應己午時己午時隨太陽則應未申時未申
時隨太陽則應酉戌時有雷雨　又太陽未出將晨之
先看東南黒雲如雞頭如旗幟如山峯如陣鳥如龍頭
如魚如蛇如靈芝如牡丹應當日未申時有雨或紫黒
雲貫穿或在日上下者並應當日雨
農政全書雲行占晴雨諺云雲行東雨無蹤車馬通雲
行西馬濺泥水沒犂雲行南雨潺潺水漲潭雲行北雨
便足好曬榖　上風雖開下風不散主雨　諺云上風
皇下風隘無蓑衣莫出外　雲若砲車形起主大風
雲起下散四野滿日如烟如霧名曰風花主風起　諺
云西南陣單過也落三寸言雲陣起自西南來者雨必
多尋常陰天西南障上亦雨　諺云太婆年八十八弗
曾見東南陣頭發又云千嵗老人不曾見東南陣頭雨
沒子田言雲起自東南來者絶無雨　凡雨陣自西北
起者必雲黒如潑墨又必起作眉梁陣主先大風而後
雨終易晴　天河中有黒雲生謂之河作堰又謂之黒
豬渡河墨雲對起一路相接亘天謂之雨作橋雨下闊
則又謂之合羅陣皆主大雨立至少頃必作滿天陣名
通界雨言廣闊普徧也若是天陰之際或作或止忽有
雨作橋則必有掛㠶兩脚又是雨脚將斷之兆也不可
一例而取　諺云旱年只怕㳂江跳水年只怕北江紅
一云太湖晴上文言亢旱之年望雨如望恩纔見四方
逺處雲生陣起或自東引而西自西而東所謂沿江跳
也則此雨非但今日不至必每日如之即是久旱之兆
也澇年每至晚時雨忽至雲稍浮北似霞非霞紅光曜
日雨必隨作當主夜夜如此直至大暑而後已謂之北
江紅此吳語也故指北江為太湖若是晚霽必兼西天
但晴無雨諺云西北赤好曬麥　陰天卜晴諺云朝要
天頂穿暮要四脚懸又云朝看東南暮看西北　諺云
魚鱗天不雨也風顛此言細細如雨鱗斑者一云老鯉
斑雲障曬殺老和尚此言滿天雲大片如鱗故云老鯉
往往試驗各有準　秋天雲隂若無風則無雨　冬天
近晚忽有老鯉斑雲起漸合成濃陰者必無雨名曰䕶
霜天諺云識每䕶霜天不識每著子一夜眠
京房風角要訣候雨法有黒雲如一疋布于日中即日
大雨二疋為二日雨三匹為三日雨
京房占六甲日雲四合皆當日雨雲多雨多雲少雨少
又六甲無雲一旬少雨
師曠占常以五卯日候西北有雲如羣羊者即有雨至
陶朱公書拂曉看南方黒雲最髙謂之雷信明日己午
時至中天而止應未申時
孔氏談苑大理少卿杜純之京東人言朝霞不出門暮
霞行千里言雨後朝晴尚有雨須得晚晴乃真晴
田家五行諺云朝霞暮霞無水煎茶主旱此言久晴之
霞也朝霞不出市暮霞行千里此皆言雨後乍晴之霞
暮霞若有火焰形而乾紅者非但主晴必主久旱之兆
朝霞雨後乍有定雨無疑或是晴天隔夜雖無今朝忽
有則要看顔色斷之乾紅主晴間有褐色主雨滿天謂
之霞得過主晴霞不過主雨若西方有浮雲稍厚雨當
立止
雜占早看東南暮看西北空則無雨雖有雲而片色分
明亦晴夜觀北斗魁罡之間有黒潤雲在畔則當夜有
雨如北斗前有黄氣者明日當風若潤則當夜或明日
必大雨
古今諺早霞紅丢丢向午雨瀏瀏晚來紅丢丢早辰大
日頭(已上論/雲霞)
農政全書莊子云騰水上溢為霧爾雅云地氣上天不
應曰霧凡重霧三日主有風諺云三朝霧露起西風若
無風必主雨又云霧露不収即是雨(已上/論霧)
又諺云東鱟晴西鱟雨諺云對日鱟不到晝主雨言西
鱟也若鱟下便雨還主晴虹俗呼曰鱟(已上/論虹)
又諺云未雨先雷船去步來主無雨　諺云當頭雷無
雨卯前雷有雨凡雷聲響烈者雨陣雖大而易過雷聲
殷殷然響者卒不晴　雷初發聲微和者嵗内吉猛烈
者凶　雪中有雷主陰雨百日方晴　東州人云一夜
起雷三日雨言雷自夜起必連陰(已上/論雷)
又夏秋之間夜晴而見逺電俗謂之熱閃在南主久晴
在北主便雨諺云南閃半年北閃眼前　北閃俗謂之
北辰閃主雨立至諺云北閃三夜無雨大怪言必有大
風雨也(已上/論電)
又冰後水長名長水冰主來年水冰後水退名退水冰
主旱若冰堅可履亦主水(已上/論冰)
又每年初下只一朝謂之孤霜主來年歉連得兩朝以
上主熱上有鎗芒者吉平者凶春多主旱　毛頭霜主
明日風雨　雪霽不消名曰等伴主再有雪久經日照
而不消亦是來年多水之兆也(已上論/霜雪)
又夏初水中生苔主有暴水諺云水底起青苔卒逢大
水來　水際生靛青主有風雨諺云水面生青靛天公
又作變　諺云大水無過一週時言天道久雨山澤發
洪大水横流江河陡漲之易也　諺云大旱不過週時
雨大水無非百日晴言天道須是久晴則水方能退也
故論潮者云晴乾無大汛合而言之可見水漲之易退
之難也如此　凡東南風退水西北反爾此理葢只是
吳中太湖東南之常事初冬大西北風湖水泛起吳江
人家皆浸水中風息復平謂之翻湖水纔是南風連吹
半月十日便可退水三二尺又不還漲　水邊經行聞
得水有香氣主雨水驟至極驗或聞水腥氣亦然　河
内浸成包稻種既沒復浮主有水(已上/論水)
又草得氣之先者皆有所驗薺菜先生嵗欲甘葶藶先
生嵗欲苦藕先生嵗欲雨蒺藜先生嵗欲旱蓬先生嵗
欲流水藻先生嵗欲惡艾先生嵗欲病孟月占之　五
榖草占稻色草有五穗近本莖為早色腰末為晚禾隨
其穗之美惡以斷豐歉未必極驗但其草每年根根相
似　草屋久雨菌生其上朝出晴暮出雨諺云朝出曬
殺暮出濯殺　看窠草一名干戈謂其有刺故也蘆葦
之屬叢生於地夏月暴熱之時忽自枯死主有水諺云
頭苧生子沒殺二苧二苧生子旱殺二苧　茭草水草
也村人嘗剥其小白嘗之以卜水旱味甘甜主水已來
亦未止味餿氣主旱未來亦已定　梧桐花初生時赤
色主旱白色主水扁豆五月開花主水　把夏月開結
主水　藕花謂之水花魁開在夏至前主水　野薔薇
開在立夏前主水　麥花晝放主水　扁豆鳯仙花開
在五月主水　槐花開一遍糯米長一遍價
雜陰陽書禾生于棗或楊大麥生于杏小麥生于桃稻
生于柳或楊黍生于榆大豆生于槐小豆生于李麻生
于楊或荆
師曠占術杏多實不蟲者來年秋禾善五木者五榖之
先欲知五榖但視五木擇其木盛者來年多種之萬不
失一也(已上論/草木)
農政全書諺云鴉浴風鵲浴雨八哥兒洗浴斷風雨鳩
鳴有還聲者謂之呼婦主晴無還聲者謂之逐婦主雨
鵲巢低主水髙主旱俗傳鵲意既預知水則云終不使
我沒殺故意愈低既預知旱則云終不使曬殺故意愈
髙　海燕忽成羣而來主風雨諺云烏肚雨白肚風
赤老鴉含水呌早主雨多人辛苦呌晏晴多人安閒農
作次第　夜間聴九逍遥鳥呌卜風雨諺云一聲風二
聲雨三聲四聲斷風雨　鸛鳥仰鳴則晴俯鳴則雨
鵲噪早報晴名曰乾鵲　冬寒天雀羣飛翅聲重必有
雨雪　鬼車鳥北人呼為九頭蟲夜聴其聲出入以卜
晴雨自北而南謂之出窠主雨自南而北謂之歸窠主
晴故詩云月黒夜深聞鬼車　喫鷦呌主晴俗謂之賣
蓑衣　􁀙呌諺云朝􁀙晴暮􁀙雨　夏秋間雨陣將至
忽有白鷺飛過雨竟不至名曰截雨　家雞上宿遲主
陰雨燕巢做不乾净主田内草多　母雞背負雞雛
謂之雞跎兒主雨　喫井水禽也在夏至前呌主旱諺
云夏前喫井呌有車個恰喫無車個嘯　鵜鶘一名淘
河鵝鸛之屬其狀異常每來必主大水元至正庚寅五
月十八日方梅水漲忽見此怪數十自西而東衆謂沒
田先兆一老農云不妨夏至前來曰犂湖至後曰犂途
以其嘴之形狀相似湖言水深途言水淺今至後八日
此後雨脚斷水退矣雖然疑信不决後果天晴髙下皆
得成熟若此至前至後便分禍福兩端可謂竒驗占候
者慎之　獺窟近水主旱登岸主水有驗　圍塍上野
䑕爬泥主有水必到所爬處方止　䑕咬麥苗主不見
収咬稻苗亦然　狗􁆬地主陰雨每眠灰堆髙處亦主
雨狗咬青草吃主晴　狗向河邊吃水主水退　鐵䑕
其臭可惡白日銜尾成行而出主雨　猫兒吃青草主
雨　絲毛狗褪毛不盡主梅水未止(已上論/禽獸)
又龍下便雨主晴凡見黒龍下主無雨縦有亦不多白
龍下雨必多水鄉諺云黒龍䕶世界白龍讓世界　龍
下頻主旱諺云多龍多旱　龍陣雨始自何一路只多
行此路無處絶無諺云龍行熟路(已上/論龍)
又魚躍離水面謂之秤水主水漲髙多少增水多少
凡鯉鯽魚在四五月間得暴漲必散子散不盡水未止
盛散水勢必定夏至前後得黄鱨魚甚散子時雨必止
雖散不甚水終未定最𦂳　車溝内魚來攻水逆上得
鮎魚主晴鯉主水諺云鮎乾鯉濕又云鯽魚主水鱨魚
主晴　黒鯉魚脊翼長接其尾主旱　夏初食鯽魚脊
骨有曲主水　漁者網得死鱖謂之水惡故魚著網即
死也口開主水立至易過口閉來遲水旱不定(已上/論魚)
又水蛇蟠在蘆青髙處主水髙若干漲若干囘頭望下
水即至望上稍慢　水蛇及白鰻入鰕籠中皆主大風
水作　春暮暴煖屋木中出飛蟻主風雨平地蟻陣作
亦然　鱉探頭占晴雨諺云南望晴北望雨　田角小
螺兒名曰鬼螄浮于水面主有風雨　石蛤蝦蟆之屬
呌得響亮成通主晴諺云杜蛤呌三通不用問家公言
報晚晴有準也　田雞噴水呌主雨　蚱蜢蜻蜓黄䖟
等蟲在小滿以前生者主水俗呼是魚口中食謂其纔
經風雨俱死于水故也　黄梅三時内蝦蟆尿曲有雨
大曲大雨小曲小雨　二蠶初出變化得多主水蚯蚓
俗名曲蟮朝出晴暮出雨　夏至日蟹上岸夏至後水
到岸(已上/論蟲)
　
　
　
　
　
　
　
　
　
　
　
　
　
　
　
欽定授時通考卷二
欽定四庫全書
欽定授時通考卷三
　天時
　　春
易說卦萬物出乎震震東方也
　疏震是東方之卦斗柄指東爲春春時萬物出生也
書堯典分命羲仲宅嵎夷曰暘谷寅賔出日平秩東作
　傳宅居也東表之地稱嵎夷日出於谷而天下明故
　稱暘谷寅敬賔導秩序也歳起於東而始就耕謂之
　東作東方之官敬導出日平均次序東作之事以務
　農也
日中星鳥以殷仲春厥民析鳥獸孶尾
　傳日中謂春分之日鳥南方朱鳥七宿殷正也春分
　之昬鳥星畢見以正仲春之氣節冬寒無事並入室
　處春事既起丁壯就功
國語先時五日瞽告有協風至
　注協和也風氣和時候至也立春曰融風
又農祥晨正日月底於天廟土乃脈發
　注農祥房星也晨正謂立春之日晨中於午也農事
　之候故曰農祥
管子發五正赦薄罪出拘民解仇讐所以建時功施生
榖也
　注謂及時立農功施力爲生榖凡此皆春令
又日至六十日而陽凍釋七十日而隂凍釋隂凍釋而
藝稷百日不藝稷故春事二十五日之内耳
淮南子明庶風至則正封疆修田疇
　注春分播榖
又春分至則甘雨降生育萬物
漢書律歴志少陽者東方東動也陽氣動物於時爲春
春蠢也物蠢生乃動運
後漢書郎顗傳雷者所以開萌芽辟隂除害萬物須雷
而解資雨而潤王者崇寛大順春令則雷應節
古三墳物象春春主發生物之象也
說文辰者農之時也故農字從辰田候也
談撰卉木皆感於春氣而後發生者以木旺寅卯然也
師曠占春雷初起其音格格霹靂者所謂雄雷旱氣也
其鳴依依音不大霹靂者謂之雌雷水氣也
農桑通訣孟春立春節氣首五日東風解凍次五日蟄
蟲始振後五日魚上氷次雨水中氣初五日獺祭魚次
五日候雁北後五日草木萌動次仲春驚蟄節氣初五
日桃始華次五日倉庚鳴後五日鷹化爲鳩次春分中
氣初五日𤣥鳥至次五日雷乃發聲後五日始電次季
春清明節氣初五日桐始華次五日田鼠化爲鴽後五
日虹始見次榖雨中氣初五日萍始生次五日鳴鳩拂
其羽後五日戴勝降於桑凡此六氣一十八候皆春氣
正發生之令
說苑主春者張昬而中可以種榖
農政全書東作旣興早起夜眠春間最爲緊要古語云
一年之計在春一日之計在寅
　　占驗
田家五行凡春宜和而反寒必多雨諺云春寒多雨水
又諺云春風踏脚報言易轉方如人傳報不停脚也一
云旣吹一日南風必還一日北風報答也二說俱應
師曠占春辰巳日雨蝗蟲食禾稼
田家雜占春甲子日雨主夏旱六十日春甲申日雨主
米暴貴
又茆蕩内春初雨菌生俗呼爲雷蕈多則主旱無則主
水
風角書春甲寅日風高去地三四丈鳴條以上常從申
上來爲大赦期六十日應
　　正月　(立春/)　(雨水/)
禮記月令孟春之月日在營室昏參中旦尾中
　註日月之行一歲十二會聖王因其會而分之以爲
　大數焉觀斗所建命其四時此云孟春者日月會於
　娵訾而斗建寅之辰也
其日甲乙其帝太皥其神勾芒
　註乙軋也日之行春東從青道發生萬物月爲之佐
　時萬物皆解孚甲自抽軋而出太皡宓羲氏也勾芒
　少皡氏之子曰重爲木官
又東風解凍蟄蟲始振魚上氷獺祭魚鴻雁來
　陳澔曰此記寅月之候振動也來自南而北也
又是月也以立春先立春三日太史謁之天子曰某日
立春盛徳在木天子乃齊立春之日天子親帥三公九
卿諸侯大夫以迎春於東郊
又天子乃以元日祈榖於上帝
　集說元日辛日也郊祭天而配以后稷爲祈榖也
又天氣下降地氣上騰天地和同草木萌動
　註此陽氣蒸達可耕之候農書曰土長冒橛陳根可
　拔耕者急發
又王命布農事命田舍東郊皆修封疆審端經術善相
丘陵阪險原隰土地所宜五榖所植以教道民必躬親
之田事旣飭先定準直農乃不惑
管子正月之朝榖始也
又正月令農始作服於公田
呂氏春秋冬至後五旬七日菖始生菖者百草之先生
者也於是始耕
後漢書祭祀志立春之日皆青幡幘迎春於東郭外
唐六典正月上辛祈榖於圜丘以高祖配
唐書王仲丘傳開元中王仲丘上言貞觀禮正月上辛
祀感帝於南郊顯慶禮祀昊天上帝於圜丘以祈榖
宋史禮志景徳三年十二月陳彭年言來年正月三日
上辛祈榖至十日始立春按月令春秋傳當在建寅之
月迎春之後後齊永明元年立春前郊議者欲遷日王
儉啟云宋景平元年元嘉六年並立春前郊遂不遷日
然則左氏所記啟蟄而郊乃三代彝章王儉所啟郊在
春前乃後世變禮望常以正月立春之後行上辛祈榖
之禮從之
四民月令正月可種𤓰瓠葵芥大小葱蒜苜蓿及雜蒜
亦種
齊民要術元日五更雞鳴時㸃火把照桑棗果木等樹
則無蟲以刀斧班駁敲打樹身則結實此之謂稼樹
是日用尖刀刮破桃樹皮　是月命女工趨織布典饋
釀春酒　是月教牛修農具築墻園開溝渠修蠶室整
屋漏織蠶箔　此月栽樹爲上時上半月栽者多結子
南風不可栽
下子　茄　𤓰　薏苡　諸般花子　葫蘆　匏
扦插　楊柳　石榴　梔子
栽種　松　桑　榆　柳　棗　䓗　葵　韭　麻
　胡桃　榛子　松子　杏子　椒　牛蒡子　菠菜
　　竹(宜初/二日)　雜樹木(宜上/日)　木棉花　苦蕒　山藥
　　冬𤓰(宜十/日)　黄𤓰　萵苣生菜　四月芥　種蕈
　　種芋
接換　梨子　林擒　棗　柿　栗　桃　梅李　杏
　(以上並/雨後)
澆培　石榴　梨子　海棠　棗　柿　梅　桃　杏
　　林擒　胡桃(以上並/下旬)
收藏　無灰臘糟　蒸臘酒　合小豆醬
雜事　接諸般花木果樹　移諸般花木果樹　壠𤓰
　地　修諸色果木　修接桑樹　騸諸色樹木(騸與/嫁同)
　　占驗
禮記月令孟春行夏令則雨水不時草木早落國時有
恐行秋令則其民大疫猋風暴雨總至藜莠蓬蒿並興
行冬令則水潦爲敗雪霜大摯首種不入
史記天官書正月旦决八風風從南方來大旱西南小
旱西方有兵西北戎菽爲小雨趣兵北方爲中歲東北
爲上歲東方大水東南民有疾疫歲惡
　註戎菽胡豆也爲成也
又故八風各與其衝對課多者爲勝多勝少久勝亟疾
勝徐旦至食爲麥食至日昳爲稷昳至餔爲黍餔至下
餔爲菽下餔至日入爲麻欲終日有雨有雲有風有日
日當其時者深而多實無雲有風日當其時淺而多實
有雲風無日當其時深而少實有日無雲不風當其時
者稼有敗如食頃小敗熟五斗米頃大敗則風復起有
雲其稼復起各以其時用雲色占種其所宜其雨雪若
寒歲惡
　正義正月旦欲其終一日有風有日則一歲之中五
　榖豐熟無災害也
又從正月旦數雨率日食一升至七升而極過之不占
數至十二日日直其月占水旱爲其環城千里内占則
其爲天下候竟正月
　注月一日雨民有一升之食二日雨民有二升之食
　如此至七日月一日雨正月水月三十日周天歴二
　十八宿然後可占天下
又月所離列宿日風雲占其國然必察太歲所在金穰
水毁木饑火旱　正月上甲風從東方宜蠶風從西方
若旦黄雲惡
易說立春氣當至不至則多疾瘧
古史考元日太史占氣候以知水旱吉凶隨分野書之
陶朱公書元日有雷禾麥皆吉有雪夏秋大旱日出時
有紅霞主絲貴天晴爲上西北風主米貴每月如之諺
云歲朝東北五禾大熟壬癸亥子之方謂之水門其方
風來主水諺云歲朝西北風大雨定妨農西南風主米
貴東南及南風皆主旱
又占桑葉貴賤只看正月上旬木在一日則爲蠶食一
葉爲甚貴木在九日則爲蠶食九葉爲甚賤上元日晴
春水少括云上元無雨多春旱清明無雨少黄梅夏至
無雲三伏熱重陽無雨一冬晴　元宵前後必有料峭
之風謂之元宵風
黄帝占正月二十日爲秋收日時主秋成百榖蕃茂
師曠占立春雨傷五禾
又正月甲戍日大風東來折樹者榖熟甲寅日大風西
北來者貴庚寅日風從西來者皆貴
齊民要術欲識歲所宜以布囊盛粟等諸物種平量之
埋隂地冬至後五十日發取量之息最多者歲所宜也
玉海祥符四年正月己丑司天言農丈人星見主歲豐
物理論正月朔旦四面有黄氣其歲大豐此黄帝用事
土氣黄均四方並熟有青氣雜黄有螟蟲赤氣大旱黑
氣大水正朔占歲星上有青氣宜桑赤氣宜豆黄氣宜
稻
又正月望夜占隂陽陽長即旱隂長即水立表以測其
長短審其水旱表長二尺月影長二尺以内大旱二尺
五寸至三尺小旱三尺五寸至四尺調適高下皆熟四
尺五寸至五尺小水五尺五寸至六尺大水月影所極
則正面也立表中正乃得其定
羣芳譜元日値甲榖賤乙榖貴丙四月旱丁絲綿貴戊
米麥魚鹽貴己米貴蠶傷多風雨庚田熟辛米平麥麻
貴壬絹布豆貴米麥平癸主禾傷多風雨一說元日値
戊主春旱四十五日
又三日得甲爲上歲四日中歲五日下歲月内有甲寅
米賤
占書一日得辛旱二日小收三四日主水麥半收五六
日小旱七分收八日歲稔一云春旱不收
通書月内有三卯宜豆無則早種禾一云一日得卯十
分收二日低田半收三四日大水五日六日半收七日
八日春澇全收
周益公日記正月内有三子葉少蠶多無三子則葉多
蠶少有三卯則早豆收無則少收有三亥主大水一云
正月得三亥湖田變成海在正月節氣方準
便民書元日晴和無日色主有年日有暈主小熟有雷
主一方不寕有電人殃霞氣主蟲蝗蠶少婦人災果蔬
盛有霜主七月旱禾苖吉有霧主桑貴而民疾有雪主
夏旱秋水如未過立春而元日雪主大有年
通考歲旦天氣晴朗氣溫和主民安國泰五榖豐登人
少病犧牲旺寇盗息
類占正朔之日天氣和潤風不鳴條兼有雲迎送出入
者歲美無疾朔日晚至連三日内無風雨而隂和不見
日色者主一歲大美
探春歴記甲子日立春高鄉豐稔水過岸一尺春雨如
錢夏雨調勻秋雨連綿冬雨高懸
紀歴撮要八日榖夜見星辰五榖豐登
研北雜志世謂正月三日爲田本命浙西人謂之夏正
三言夏正之三日俗以是日稱水以重爲上有年極騐
朝野僉載正月三白田公笑赫赫西北人諺曰要宜麥
見三白
􁁺仙神隠立春天隂無風民安蠶麥十倍東風吉人民
安果榖盛
田家五行正月十六日喜西南風爲入門風主低田大
熟
又春牛占歲事頭黄主熟又專主菜麥大熟青主春多
瘟赤主春旱黑主春水白主春多風身色主上鄉脚色
主下鄉
農政全書上八日宜晴此夜若雨元宵如之諺云上八
夜弗見參星月半夜弗見紅燈
又雨水後隂多主少水高下大熟諺云正月罌坑好種
田
　　二月　(驚蟄/)　(春分/)
詩豳風四之日舉趾
　傳四之日周四月也民無不舉足而耕矣
禮記月令仲春之月日在奎昏弧中旦建星中
　註仲春日月會於降婁斗建卯之辰孔頴達曰餘月
　昏旦中星皆舉二十八宿此云弧與建星者以弧星
　近井建星近斗井斗度多星體廣不可的指故舉弧
　建以定昏旦之中
又始雨水桃始華倉庚鳴鷹化爲鳩
　陳澔曰此記卯月之候倉庚黄鸝也鳩布谷也鷹化
　爲鳩以生育氣盛故鷙鳥感之而變
又擇元日命民社
　註社后土也使民祀焉神其農業也祀社日用甲
又是月也日夜分
　陳澔曰晝夜五十刻
雷乃發聲始電蟄蟲咸動啟戸始出
　疏雷是陽氣之聲將上與隂相衝電是陽光陽微則
　光不見此月陽氣漸盛以擊於隂故云始電戸穴也
　謂發所蟄之穴
國語自今至於初吉陽氣俱蒸土膏其動
　註初吉二月朔日也
又土發而社助時也
　註土發春分也社者助時求福爲農始也
呂氏春秋開春始雷則蟄蟲動矣時雨降則草木育矣
又太簇之月陽氣始生草木繁動令農發土無或失時
洪範五行傳雷以二月出震其卦曰豫言萬物隨雷出
地皆逸豫也
淮南子二月官倉
　注二月播種故官倉也
白虎通仲春穫禾報社祭稷以三牲何重功故也
說文膢楚俗以二月祭飲食也一曰祈榖食新曰離膢
又春分而禾生
夏小正祈麥實
　傳麥者五榖之先見者故急祈而記之也
又二月徃耰黍禪
　傳禪單也
論衡二月之時龍星始出見出雩祈榖雨
唐書李泌傳二月朔里閭釀宜春酒以祭勾芒神祈豐
年
荆楚歲時記春分日民竝種戒火草於屋上有鳥如烏
先雞而鳴架架格格民聞此鳥則入田以爲候
四民月令二月隂凍畢澤可葘美田緩土及河渚水處
氾勝之書種麻子二月下旬傍雨種之麻生布葉鋤之
以蠶矢糞之天旱以流水澆之無流水曝井水殺其寒
氣以澆之如此美田則畝五十石及百石薄田尚三十
石
齊民要術二月昏參夕杏花盛桑椹赤可種大豆謂之
上時家政法曰二月可種𤓰瓠
又二月順陽習射以備不虞春分中雷乃發聲先後各
五日寢别内外蠶事未起命縫人浣冬衣徹複爲袷其
有嬴帛遂供秋服(凡浣故帛用灰汁則色黄而且肥擣/小豆細末下絹簁投湯水以洗之潔)
(白而柔韌/勝皂莢矣)可糶粟黍大小豆麻麥子等收薪炭(炭聚之/下碎末)
(勿令棄之擣簁煮淅米泔溲之更擣令熟丸如雞子曝/乾以供籠爐種火之用輙得達曙堅寔耐久逾炭十倍)
初二日東作興俗謂上工日田家雇傭工之人俱此日
執役之始故名上工　泥蠶室　舂百果木根則子牢
　此月雨水中埋諸花樹條則活　中旬種稻爲上時
下子　麻子　紅花　山藥　白扁豆　桑椹
扦插　蒲桃　石榴
栽種　槐　榖楮　粟　松　銀杏　棗　皂莢　菊
　　茶　木𤓰　薤　桐樹　决明　百合　胡麻
　黄精　木槿　茨菰　甘蔗　雜菜　藕　芋(宜雨/多)
　　竹　茄　𤓰　莧　枸把　萱草　蒼术　芭蕉
　　萵苣　紫蘇　烏豆　豌豆　茱萸　韭　夏蘿
　蔔　苕帚　大葫蘆　菘菜　大豍豆
壓條　桑條
接換　柑　橘　柿　棗　橙　柚　杏　栗　桃
　梅　梨　李　胡桃　銀杏　楊梅　枇杷　沙柑
　　石榴　紫丁香(以上春分/前後皆可)
澆培　柑　橘　橙　柚　蒲蔔
收藏　百合曲　槐芽　皂角　新茶
雜事　移諸般花木(並忌南/風火日)理蠶事春耕宜遲恐陽氣
　未透　插諸色樹木　解樹上裹縛　二月二日取
　枸把煮湯沐浴令人光澤不老不病
續文獻通考元武宗至大三年命祀先農樂用登歌日
用仲春上丁或用上辛或甲日
　　占驗
禮記月令仲春行秋令則其國大水寒氣總至冦戎來
征行冬令則陽氣不勝麥乃不熟民多相掠行夏令則
國乃大旱暖氣早來蟲螟爲害
陶朱公書二月朔日値驚蟄主蝗蟲値春分主歲歉風
雨主米貴
又二月初八日東南風謂之上山旗主水西北風謂之
下山旗主旱
又十五日爲勸農日晴和主年豐風雨主歲歉
又二月虹見在東主秋米貴在西主蠶貴　驚蟄前後
有雷謂之發蟄雷聲初起從乾方來主人民災坎方來
主水艮方來主米賤震方來主歲稔巽方來主蝗蟲離
方來主旱兌方來主五金長價詩曰初二天晴東作興
初七八日看年成花朝此夜晴明好何處連綿夜雨傾
師曠占二月甲戍日風從南來者稻熟　二月乙卯日
不雨晴明稻上塲不熟
通考二月甲子日發雷大熱一云大熟
又十六日乃黄姑浸種日西南風主大旱高鄉人見此
風即懸百文錢於簷下風力能動則舉家失聲相告風
愈急愈旱又主桑葉貴
經世民事錄二月内有三卯則宜豆無則旱種禾
談薈二月二十日謂之小分龍日晴分嬾龍主旱雨分
健龍主水
農政全書二月十二日夜宜晴可折十二夜夜雨二月
最怕夜雨若此夜晴雖雨多亦無所妨(越人陳元義云/二月内得十二)
(個夜晴則一年雨晴調勻更十/二夜中又雨爲水潦年歲矣)十夜以上雨水鄉人盡
呌苦　初四有水謂之春水　初八日前後必有風雨
　諺云清明斷雪榖雨斷霜言天氣之常
四時占候二月朔日雨稻惡糴貴晦日雨人多疾
萬寶全書春分日西風麥貴南風先水後旱北風米貴
　　三月　(淸明/)　(榖雨/)
禮記月令季春之月日在胃昏七星中旦牽牛中
　註季春日月會於大梁斗建辰之辰　陳澔曰七星
　二十八宿之星宿也
又桐始華田䑕化爲鴽虹始見萍始生
　陳澔曰此記辰月之候鴽鶉䳺之屬
又薦鮪於寢廟乃爲麥祈實是月也生氣方盛陽氣發
泄句者畢出萌者盡達
　註於含秀求其成也句屈生者芒而直曰萌
又是月也命司空曰時雨將降下水上騰循行國邑周
視原野修利隄防道達溝瀆開通道路毋有障塞
淮南子清明加十五日斗指辰則榖雨音比姑洗
孝經緯斗指辰爲榖雨言雨生百榖也
說文辰震也三月陽氣動雷電振民農時也物皆生
嘉定縣志三月十一日爲麥生日喜晴
祛疑說農家以霜降前一日見霜則清明前一日霜止
霜降後一日見霜則清明後一日霜止五日十日而徃
前後同占欲出秧苖必待霜止每歲推驗若合符節
氾勝之書三月榆莢時有雨高田可種大豆土和無塊
畝五升土不和則益之
又種禾無期因地爲時三月榆莢時雨膏地强可種禾
齊民要術榖雨三月上旬及清明節桃始華爲中時
又三月可種稉稻
又是月也蠶農尚閒可利溝瀆葺治墻屋修門戸警設
守備以禦春饑草竊之寇是月盡夏至煖氣將盛日烈
暎燥利用漆油作諸日煎藥可糶黍買布四月繭旣入
簇趨繰剖線具機杼敬經絡草茂可燒灰是月也可作
棄蛹以禦賔客可糴麵及大麥弊絮
下子　茨菰(宜榖/雨日)　麻子
栽種　菉豆　茶(宜隂/地)　粟　榖　秫稌　石榴　大
　豆(宜上/旬)　松　百合　山藥　黄𤓰　紫草　紅花
　　甘蔗　菱　早芝麻　雞頭　薑　葵菜　絲𤓰
　兒(宜社/日)　香菜　早稻(宜上/旬)　地黄　梔子　藍
　紫蘇　芋　綿花　杏　瓠子　葫蘆　茭白　菠
　菜(宜月/末)　桑椹　紵麻
收藏　芥菜　桐花　毛羽衣物　清明醋　次茶書
　畫入焙中　又可栽茶(宜隂/地)　諸般𤓰(宜初三日/或辰戌時)
　葫蘆(宜清/明日)
移植　椒　茄秧　枸把苖　蒲百合　柚　橘　橙
　　柑
接換　楊梅　橙　柑　棗　栗　柿　枇杷
雜事　犂秧田　梅上接杏杏上接梅　埋楮樹　收
　菌　開溝　修墻　防雨　浸榖種　修蜜
　　占驗
禮記月令季春行冬令則寒氣時發草木皆肅國有大
恐行夏令則民多疾疫時雨不降山陵不收行秋令則
天多沉隂淫雨早降兵革並起
陶朱公書朔日値清明主草木榮茂値榖雨主年豐風
雨主人災百蟲生有雷主五榖熟
種樹書常以三月三日雨卜桑葉之貴賤諺云雨打石
頭徧桑葉三錢片或曰四日尤甚杭人曰三日尚可四
日殺我言四日雨尤貴
田家五行清明午前晴早蠶熟午後晴晚蠶熟
又三月初三晴桑葉掛銀瓶雨打石頭斑桑葉錢上􁁊
雨打石頭流桑葉好餧牛
又三月無三卯田家米不飽
又榖雨日辰値甲辰蠶麥相登大喜忻榖雨日辰値甲
午每箔絲綿得三觔　清明無雨少黄梅又雨打紙錢
頭麻麥不見收雨打墓頭錢今年好種田門前挿栁青
農人休望晴門前揷柳焦農人好作嬌
嘉定縣志三月三上巳日聽蛙聲占水旱諺云田雞呌
得啞低田好稻把田雞呌得響低田好牽槳唐詩田家
無五行水旱聽蛙聲是也
農政全書若清明寒食前後有水而渾主高低田禾大
熟四時雨水調　榖雨日雨主魚生諺云一㸃雨一個
魚　榖雨前一兩朝霜主大旱是日雨則魚生必主多
雨二麥紅腐不可食用　月内有暴水謂之桃花水則
多梅雨無澇亦無乾雪不消則九月霜不降雷多歲稔
虹見九月米貴
　
　
　
　
　
　
　
　
　
　
欽定授時通考卷三
欽定四庫全書
欽定授時通考卷四
　天時
　　夏
書堯典申命羲叔宅南交平秩南訛敬致
　傳申重也南交言夏與春交此居治南方之官訛化
　也掌夏之官平叙南方化育之事敬行其教以致其
　功
日永星火以正仲夏厥民因鳥獸希革
　傳永長也謂夏至之日火蒼龍之中星舉中則七星
　見可知以正仲夏之氣節季孟亦可知因謂老弱因
　就在田之丁壯以助農也夏時鳥獸毛羽希少改易
　革改也
農桑通訣孟夏立夏節氣初五日螻蟈鳴次五日蚯蚓
出後五日王𤓰生次小滿中氣初五日苦菜秀次五日
靡草死後五日麥秋至次仲夏芒種節氣初五日螳螂
生次五日鶪始鳴後五日反舌無聲次夏至中氣初五
日鹿角解次五日蜩始鳴後五日半夏生次季夏小暑
節氣初五日溫風至次五日蟋蟀居壁後五日鷹始鷙
次大暑中氣初五日腐草爲螢次五日土潤溽暑後五
日大雨時行凡此六氣一十八候皆夏氣正長養之令
埤雅江湘二浙四五月間梅欲黄落則水潤土溽柱礎
皆汗蒸鬱成雨謂之梅雨也
瑣碎錄立夏後逢庚日爲入梅芒種後逢辰日爲出梅
四民月令五月六月可菑麥田
　　四月　(立夏/)　(小滿/)
禮記月令孟夏之月日在畢昏翼中旦婺女中
　註孟夏日月㑹於實沈斗建巳之辰
其日丙丁其帝炎帝其神祝融
　註丙之言炳也日之行夏南從赤道長育萬物月爲
　之佐時萬物皆炳然著見而强大炎帝大庭氏也祝
　融顓頊氏之子曰犁爲火官陳澔曰大庭氏即神農
　也
又螻蟈鳴蚯蚓出王𤓰生苦菜秀
　陳澔曰此記巳月之候註螻蟈蛙也王𤓰萆挈也今
　月令云王萯生夏小正云王萯秀朱氏曰王𤓰色赤
　感火之色而生苦菜味苦感火之味而成
又是月也以立夏先立夏三日太史謁之天子曰某日
立夏盛德在火天子乃齊立夏之日天子親帥三公九
卿大夫以迎夏於南郊
又是月也天子始絺命野虞出行田原爲天子勞農勸
民毋或失時命司徒循行縣鄙命農勉作毋休於都是
月也驅獸毋害五榖毋大田獵農乃登麥
又是月也聚畜百藥靡草死麥秋至
左傳龍見而雩
　註建巳之月蒼龍宿之體昏見東方萬物始盛待雨
　而大故祭天遠爲百榖祈膏雨
春秋考異郵三時惟有禱禮惟四月龍星見始有常雩
呂氏春秋孟夏之昔三葉而穫大麥
　注昔終也三葉薺葶歴菥蓂也是月之季枯死大麥
　熟而可穫大麥旋麥也
淮南子孟夏之月以熟榖禾雄鳩長鳴爲帝候歲
　注雄鳩蓋布榖也
又立夏加十五日斗指已則小滿音比太簇
孝經緯斗指已爲小滿小滿者言物於此小得滿盈也
嬾眞子錄小滿四月中謂麥之氣至此方小滿而未熟
也
荆楚歲時記四時有鳥名穫榖其名自呼農人候此鳥
則犁杷上岸
氾勝之書黍者暑也種必待暑先夏至三十日此時有
雨疆土可種黍一畝三升黍心未生雨灌其心心傷無
實黍心初生畏天露令兩人對持長索槩去其露日出
乃止
齊民要術是月收諸色菜子斫倒就地曬打收之用瓶
罐盛貯標記名號　是月收蜜蜂　此月伐木不蛀
下子　芝麻
扦插　梔子
栽種　椒　松　大豆　紫蘇　麻(宜夏至/前十日)　晚黄𤓰
　　葵　蓮　菉豆　白莧　荷根(宜立夏/前三日)　梔子
　枇杷
收藏　絲綿　大麥　乾葚　蒿芥　鹽春菜　蘿蔔
　子　笋乾　芋魁　蠶豆　甜菜乾　晚菜乾
雜事　曬白菜　移茄　包梨　鋤䓗芋　斫竹
　　占驗
禮記月令孟夏行秋令則苦雨數來五榖不滋四鄙入
保行冬令則草木早枯後乃大水敗其城郭行春令則
蝗蟲爲災暴風來格秀草不實
羣芳譜諺云有榖無榖且看四月十六立一丈竿量月
影月當中時影過竿雨水多没田夏旱人饑長九尺主
三時雨水八尺七尺主雨水六尺低田大熟高田半收
五尺主夏旱四尺蝗三尺人饑
嘉定縣志四月初四爲稻生日喜晴
談苑江南民於四月一日至四日卜一歲之豐凶云一
日雨百泉枯言旱也二日雨傍山居言避水也三日雨
騎木驢言踏車取水亦旱也四日雨餘有餘言大熟也
農政全書四月以清和天氣爲正　必作寒數日謂之
麥秀寒即月令麥秋至之候　夏至日風色看交時最
要𦂳屢騐　月中看魚散子占水黄梅時水邊草上看
散子高低以卜水增止　立夏日看日暈有則主水諺
云一番暈添一番湖塘是夜雨損麥諺云二麥不怕神
共鬼只怕四月八夜雨大抵立夏後夜雨多便損麥蓋
麥花夜吐雨多花損故麥粒浮秕也
　　五月　(芒種/)　(夏至/)
禮記月令仲夏之月日在東井昏亢中旦危中
　註仲夏日月會於鶉首斗建午之辰
又小暑至螳螂生鵙始鳴反舌無聲
　陳澔曰此記午月之候螳螂一名蚚父一名天馬鵙
　博勞也反舌百舌鳥凡物皆禀隂陽之氣而成質其
　隂類者宜隂時陽類者宜陽時得時則興失時則廢
又是月也農乃登麥
又日長至
　孔頴達曰謂此月之時日長之至極
又鹿角解蟬始鳴半夏生木堇榮
　鄭氏曰半夏藥草木堇王蒸也
周禮春官女巫旱暵則舞雩
　疏此謂五月已後修雩故有旱暵之事旱而言暵者
　暵謂熱氣也
管子以春日至始數九十二日謂之夏至而麥熟天子
祀於太宗其盛以麥者榖之始也
淮南子小滿加十五日斗指丙則芒種音比大呂
三禮義宗五月芒種爲節者言時可以種有芒之榖故
以芒種爲名
嬾眞子錄芒種五月節種該數類之種謂之有芒者麥
也至是當熟矣周禮稻人澤草所生種之芒種註云澤
草之所生其地可種芒種芒種稻麥也過五月節則稻
不可種所謂芒種五月節者謂麥至是而始可收稻過
是而不可種也
齊民要術五月芒種節後陽氣始虧隂慝將萌煖氣始
盛蠱蠧並興乃弛角弓弩解其徽絃張竹木弓弩弛其
絃以灰藏旃裘毛毳之物及箭羽以竿掛油衣勿辟藏
霖雨將降儲米榖薪炭以備道路陷滯不通是月也隂
陽爭血氣散夏至先後各十五日薄滋味勿多食肥醲
距立秋無食煑餅及水引餅(夏月食水時此二餅得水/即堅强難消惟酒引餅即)
(化/)可糶大小豆胡麻糴穬大小麥收弊絮及布帛至後
糶䴸􁗰曝乾置甖中密封(使不/生蟲)至冬可養馬　十三是
竹醉日可移竹
下子　夏松菜　夏蘿蔔
栽種　插稻秧　晚大豆　晚紅花　香菜
收藏　豆醬　烏梅　醎豆　木綿　菜子　蠶種
　豌豆　紅花　白酒　芝麻　槐花　小麥　大蒜
　　藍青　椹子　蘿蔔子
雜事　斫苧　埋桃杏李梅核在牛糞内尖向上易出
　浸蠶種　斫桑　芒種後壬日入梅梅日種草無不
　活者　五月五日萵苣成片放㕑櫃内辟蟲蛀衣帛
　等物收萵苣葉亦得
東陽縣志夏至凡治田者不論多少必具酒肉祭土榖
之神束草立標插諸田間就而祭之爲祭田婆蓋麥秋
旣登稻禾方茂義兼祈報矣
　　占驗
禮記月令仲夏行冬令則雹凍傷榖道路不通暴兵來
至行春令則五榖晚熟百螣時起其榖乃饑行秋令則
草木零落果實早成民殃於疫
月令占候圖朔日夏至并二日三日至六日夏至五榖
熟二十二日二十四日夏至不熟二十五日三十日夏
至時價平和晦日夏至五榖貴
便民圖纂五月宜熱諺云黄梅寒井底乾又夜亦宜熱
諺云晝暖夜寒東海也乾俱主旱　五月暴熱之時看
窠草忽自枯死主有水
老農俚語上半月夏至前田内曬殺小魚主水口開水
立至易過口閉反是
田家五行朔日値芒種六畜災値夏至冬米大貴又夏
至在月初主雨水調諺云夏至端午前坐了種田年
又五月十三連夜雨來年早種白頭田
嘉定縣志五月朔旦爲早禾本命日尤忌雨
又夏至日起時時分三節共十五日初雨爲迎時末雨
爲送時諺云高田只怕迎時雨低田只怕送三時蓋初
時雨則旱末時雨則潦也若中時而雷謂之腰報亦主
多雨諺云中時腰報没低田
農政全書諺云初一雨落井泉浮初二雨落井泉枯初
三雨落連太湖又云一日値雨人食百草又云一日晴
一年豐一日雨一年歉　立梅芒種日是也宜晴隂陽
家云芒後逢壬立梅至後逢壬梅斷或云芒種逢壬是
立黴按風土記云夏至前芒種後雨爲黄梅雨田家初
插秧謂之發黄梅逢壬爲是　芒後半月内西南風諺
云梅裏西南時裏潭潭但此風連吹兩日雨立至　畏
雷諺云梅裏雷低田拆舍囘言低田巨浸屋無用也甚
騐或云聲多及震响反旱徃徃經試才有雷便有雨遍
插秧之患大抵芒後半月謂之禁雷天又云梅裏一聲
雷時中三日雨　立梅日早雨謂之迎梅雨一云主旱
諺云雨打梅頭無水飲牛雨打梅額河底開坼一云主
水諺云迎梅一寸送梅一尺雜占云此日雨卒未晴試
以二日比較近年纔是無雨雖有黄梅亦不多不可不
知也　重五日只宜薄隂但欲晒得蓬􁁜(步結切/枯病也)便好
大晴主水雨主絲綿貴大風雨主田内無邊帶風水多
也　至後半月爲三時頭時三日中時五日末時七日
時雨中時主大水若末時縱雨亦善括云夏至未過水
袋未破諺云時裏一日西南風准過黄梅兩日雨又云
時雨西南老龍奔潭皆主旱全不應晚轉東南必晴諺
云朝西暮東風正是旱天公　末時得雷謂之送時主
久晴諺云迎梅雨送時雷送去了便弗囘　諺云黄梅
天日幾番顛　冬青花占水旱諺云黄梅雨未過冬青
花未破冬青花已開黄梅雨不來　夏至端午前义手
種年田　夏至日雨落謂淋時雨(主久/雨)其年必豐　夏
至有雲三伏熱如吹西南風急吹急没慢吹慢没　端
午日雨來年大熟　分龍之日農家於是日早以米絺
盛灰籍之紙至晚視之若有雨㸃迹則秋不熟榖價高
人多閉糶　五月二十日大分龍無雨而有雷謂之鎻
雷門　田家五行曰至正壬辰春末夏初水至既非桃
花亦非黄梅去而復來進退不已余家所種低田數多
正苦於插種過時田中積水車浚未有乾期此日尚且
勉强督工喜晴固好然八風周旋正不知吉凶如何至
申時忽東南陣起見掛帆雨隨有雷三四聲方且驚愕
忽見一老農拱手仰天且連稱慚愧不已因問其故答
云今日無雨而有雷謂之鎻龍門復拱手相賀喜躍或
問此處無雨他處却雨如何老農云晴雨各以本境所
致爲占候也幼聞父老言前宋時平江府崑山縣作水
災隣縣常熟却稱旱上司謂接境一般高下之地豈有
水旱如此相背之理不准申後其里人直赴於朝訴諸
史丞相丞相怪問亦然衆人因泣下而告曰崑山日日
雨常熟只聞雷丞相謂有此理悉聽所陳至今吳中相
傳以爲古諺又諺云夏雨隔田晴又云夏雨分牛脊又
云龍行熟路正謂此也其年果熟晴多雨少自此日至
立秋止雨兩番　月内虹見麥貴有三卯宜種稻有應
時雨　諺云二十分龍廿一雨破車閣在弄堂裏二十
分龍廿一鱟拔起黄秧便種豆
　　六月　(小暑/)　(大暑/)
易說卦坤也者地也萬物皆致養焉故曰致役乎坤
　函史土寄王於四時莫盛於季夏於易卦爲坤坤也
　者土也致役致養也土乗其旺竭精華養萬物也
禮記月令季夏之月日在柳昏火中旦奎中
　註季夏日月會於鶉火斗建未之辰
又溫風始至蟋蟀居壁鷹乃學習腐草爲螢
　陳澔曰此記未月之候疏蟋蟀生於土中至季夏羽
　翼未能遠飛但居其壁鷹感隂氣乃學習搏擊之事
　腐草得卑濕之氣故爲螢
又是月也土潤溽暑大雨時行燒薙行水利以殺草如
以熱湯可以糞田疇可以美土疆
中央土
　陳澔曰土寄旺於四時各十八日共七十二日除此
　則木火金水亦各七十二日矣土於四時無乎不在
　故無定位無專氣而寄旺於辰戌丑未之末未月在
　火金之間又居一歲之中故特掲中央土一令以成
　五行之序
其日戊午其帝黄帝其神后土
　註戊之言茂也日之行四時之間從黄道月爲之佐
　至此萬物皆枝葉茂盛其含秀者屈抑而起黄帝軒
　轅氏也后土亦顓頊氏之子曰犁兼爲土官
内經中央生濕濕生土土生甘甘在天爲濕在地爲土
　註六月四陽二隂合蒸以生濕氣蒸腐萬物成土也
　霧露雲雨濕之用也安静稼穡土之德也
管子中央曰土土德實輔四時
淮南子六月官少内
　註六月植稼成熟故官少内也
春秋繁露土者夏中成熟百種君之官
吳志華覈傳是時盛夏興工覈上疏曰六月戊巳土行
正旺旣不可犯加又農月時不可失昔魯隠公夏城中
丘春秋書之垂爲後戒
齊民要術鋤地六月以後雖濕亦無嫌
　註濕鋤則地堅夏苖隂厚地不見日故雖濕亦無害
　矣
六月命女工織縑練(絹及紗/縠之屬)可燒灰染青紺雜色七此
月斫竹不蛀
扦插　楊柳
栽種　小蒜　冬葱　油麻(宜上/日)　白莖秋葵　葵菜
　　淋􁀙　蘿蔔　菉豆　胡蘿蔔　晚𤓰　蔓菁
收藏　米麥醋　三黄醋　豆豉　醬𤓰　𤓰乾　割
　蔴　紫草　綿絲　蘿蔔　楮實　白术　雨衣
　麻皮　麯(宜伏/中)　七寶𤓰　酒藥　鮝魚　槐花
　二麥　椒
雜事　洗甘蔗　鋤竹園地　染水藍　培灌橙橘
　斫柴　做氷梅　打炭墼　打糞墼　耕麥地　耘
　稻　鋤芋　是月飯不餿法用生莧菜薄鋪在上蓋
　之過夜則不致餿壊
又種瞿麥法以伏爲時畝收十石渾蒸曝乾舂去皮米
全不碎炊作飱甚滑細磨下絹簁作餅亦滑美
食物本草種小豆以初伏為上中伏次之後則難爲種
子
　　占驗
禮記月令季夏行春令則榖實鮮落國多風欬民乃遷
徙行秋令則丘隰水潦禾稼不熟乃多女災行冬令則
風寒不時鷹隼蚤鷙四鄙入保
陶朱公書伏裏西北風主冬氷堅諺云伏裏西北風臘
裏船弗通虹見主麥貴日蝕主旱有霧亦主旱諺云六
月裏迷霧要雨到白露西南風主蟲損稻　朔日値大
暑人多疾遇甲歲多飢風雨主米貴西北風主七八月
内水横流　六月初八西北風驚動海中龍
通考初六日晴主收乾稻雨謂之湛􁀙耳主有秋水諺
云六月無蝇新舊相登米價平
四時占候六月雷不鳴蝗蟲生冬民不安
望氣經六月三日有霧則歲大熟
田家五行月内有西南風主生蟲損稻秋前損根可再
抽苖秋後損者不復抽矣諺云秋前生蟲損一莖發一
莖秋後生蟲損了一莖無了一莖
農政全書六月初頭一劑雨夜夜風潮到立秋　六月
蓋夾被田裏不生米　六月西風吹遍草八月無風秕
子稻　三伏中天熱冬必多雨雪　螂蟟蟬呌稻生芒
　六月有水謂之賊水言不當有也　小暑日晴雨亦
要看交時最𦂳　六月初三日畧得雨主秋旱收乾稻
蘇秀人云此日畧得雨則西山及南海不斫簥竿　初
三日雨難槁稻諺云六月初三晴山篠盡枯零　小暑
日雨名黄梅顛倒轉主水東南風及成塊白雲起至半
月舶趠風主水退兼旱無南風則無舶趠風水卒不能
退諺云舶趠風雲起旱魃精空歡喜仰面看青天頭巾
落在麻坼裏東坡詩云三時已斷黄梅雨萬里初來舶
趠風正此日也　諺云六月不熱五榖不結老農云三
伏中稿稻天氣又當下壅時最要晴晴則熱故也
　
欽定授時通考卷四
欽定四庫全書
欽定授時通考卷五
　天時
　　秋
書堯典分命和仲宅西曰昩谷寅餞納日平秩西成
　傳昩㝠也日入於谷而天下㝠故曰昩谷此居治西
　方之官掌秋天之政也餞送也日出言導日入言送
　因事之宜秋西方萬物成平序其政助成物
宵中星虛以殷仲秋厥民夷鳥獸毛毨
　傳宵夜也春言日秋言夜互相備虚𤣥武之中星亦
　言七星皆以秋分日見以正三秋夷平也老壯在田
　與夏平也毨理也毛更生整理
春秋襄公五年秋大雩左傳秋大雩旱也
　注雩夏祭所以祈甘雨若旱則又修其禮故雖秋雩
　非書過也
大戴禮方秋三月收斂以時於時有事嘗新於皇祖皇
考食農夫九人以成秋事
書傳主秋者虚昬中可以種麥
莊子正得秋而萬寶成
農桑通訣立秋之節初五日凉風至次五日白露方降
後五日寒蟬鳴次處暑氣初五日鷹乃祭鳥次五日天
地始肅後五日禾乃登次仲秋白露之節初五日鴻雁
來次五日𤣥鳥歸後五日羣鳥養羞次秋分氣初五日
雷乃收聲次五日蟄蟲坏戸後五日水始涸次季秋寒
露之節初五日鴻雁來賔次五日雀入大水爲蛤後五
日菊有黄花次霜降氣初五日豺乃祭獸次五日草木
黄落後五日蟄蟲咸俯凡此六氣一十八候皆秋氣正
收歛之令
　　占驗
史記天官書辰星之色秋青白而歲熟
春秋繁露王者心不能容則稼穡不成而秋多雷雷者
土氣也其音宮也故應之以雷
戎事類占秋甲子雷歲㐫秋月暴雷謂之天收百榖虚
耗不成
田家五行秋天雲隂若無風則無雨
　　七月　(立秋/)　(處暑/)
詩豳風七月流火
　箋大火者寒暑之候也火星中而寒暑退故言寒先
　著火所在疏服䖍云火大火心也季冬十二月平旦
　正中在南方大寒退季夏六月黄昬火星中大暑退
　是火爲寒暑之候事也
又七月烹葵及菽
　疏葵菽當烹煮乃食
禮記月令孟秋之月日在翼昬建星中旦畢中
　註孟秋日月會於鶉尾斗建申之辰
其日庚辛其帝少皡其神蓐收
　註庚之言更也辛之言新也日之行秋西從白道成
　熟萬物月爲之佐萬物皆肅然改更秀實新成少皡
　金天氏也蓐收少皡氏之子曰該爲金官
又凉風至白露降寒蟬鳴鷹乃祭鳥
　陳澔曰此記申月之候
又是月也以立秋先立秋三日太史謁之天子曰某日
立秋盛德在金天子乃齊立秋之日天子親帥三公九
卿諸侯大夫以迎秋於西郊
又是月也農乃登榖天子嘗新先薦寢廟
又命百官始收歛完隄防謹壅塞以備水潦
　陳澔曰所以爲水潦之備者酉中有畢星好雨也
春秋繁露嘗者七月嘗黍稷也
陶朱公書稻田立秋後不添水晒十餘日謂之擱稻
東京夢華錄中元前一日即賣楝葉享祀時鋪襯桌面
又賣麻榖窠鬼亦是繫在桌子脚上乃告祖先秋成之
意十五日供養祖先素食纔明即賣穄米飯巡門呌賣
亦告成意也
齊民要術七月四日命置麯室具箔槌取凈艾六日饌
治五榖磨具七日遂作麴及曝經書與衣作乾糗採葸
耳處暑中向秋節浣故製新作捨薄以備始凉糶大小
麥豆收縑練
栽種　蕎麥　蒿菜　葱　苜蓿蘿蔔　菠菜(宜月/末日)
　赤豆　　薑菜　蔓青　早菜　冬葵　芥菜(立秋/前)
雜事　斫伐竹木　分薤　剝棗　刈草　作澱　耕
　菜地　秋耕宜早恐霜後掩入隂氣　收黄葵花(治/湯)
　(火/傷)　七月七日晒曝革裘無蟲
收藏　採松子　割藍　米醋　醎豉　茄乾　𤓰乾
　　𤓰種　𤓰蒂　紫蘇　地黄　角蒿(可辟/蛀)　花椒
　　荆芥　松栢子　糟茄　糟𤓰　醬𤓰　荷葉
　楮子　芙蓉葉(治/腫)
　　占驗
禮記月令孟秋行冬令則隂氣大勝介蟲敗榖戎兵乃
來行春令則其國乃旱陽氣復還五榖無實行夏令則
國多火災寒熱不節民多瘧疾
易通卦驗離氣見立秋分則歲大熟
月令占候圖立秋坤卦用事晡時申西南凉風至黄雲
如羣羊宜粟榖望西南坤上有黄雲氣是正氣立秋應
節萬物皆榮豆榖熟
又立秋日午時䜿竿影得四尺五寸二分半五榖熟
望氣經七月三日有霧歲熟
紀歴撮要立秋日天氣晴明萬物多不成熟
又立秋日要西南風主稻禾倍收三日三石四日四石
立秋日雷名躃踣損晚禾亦名秋霹靂主晚稻秕
又七夕天河去探米價回快米賤回遲米貴
又朝立秋暮颼颼夜立秋熱到頭
又處暑雨不通白露枉相逢
家塾事親七月雷大吼有急令
又虹以立秋四十六日内出正西貫兌中秋則有水有
旱
田家五行七月朔日虹見主年内米貴
嘉定縣志處暑有雨則物成熟諺云處暑若還天不雨
總然結實也難收
萬寶全書立秋日申時西南方有赤雲宜粟
農政全書七月秋蒔到秋六月秋便罷休
又立秋日小雨吉大雨主傷禾
又七月有雨名洗車雨主八月有蓼花諺云七月七無
洗車八月八無蓼花
　　八月　(白露/)　(秋分/)
詩豳風八月萑葦
　傳薍爲萑葭爲葦豫蓄萑葦可以爲曲薄也
又八月其穫
　疏八月其禾可刈穫也
又八月剝棗
　疏棗須就樹擊之
八月斷壺
　傳壺瓠也疏甘瓠可食就蔓斷取而食之
禮記月令仲秋之月日在角昬牽牛中旦觜觽中
　註仲秋日月會於壽星斗建酉之辰
又盲風至鴻雁來𤣥鳥歸羣鳥養羞
　陳澔曰此記酉月之候來自北而來也羞者所美之
　食藏之以備冬月之養也
又乃命有司趨民收歛務畜菜多積聚乃勸種麥毋或
失時其有失時行罪無疑
又是月也日夜分雷始收聲蟄蟲坏戸水始涸
　註坏益也蟄蟲益戸謂稍小之也
國語辰角見而雨畢
又五間南呂贊陽秀物也
　註南任也隂任陽事助成萬物也
夏小正八月剝𤓰
　傳蓄𤓰之時也
漢書五行志于易雷以八月入其卦曰歸妹言雷復歸
入地則孕毓根核保藏蟄蟲避盛陽之害
舊唐書神龍元年改秋社用仲秋
唐書歴志秋分後五日日在氐十三度龍角盡見時雨
可以畢矣
六典旱甚則修雩秋分以後雖旱不雩
宋書禮志祠大社帝太稷常以歲八月秋社日祠之
金史食貨志金宣宗元光元年京南司農卿李蹊言按
齊民要術麥晚種則粒小而不實故必八月種之今南
方輸秋税皆以八月爲終限若輸逺倉及泥淖徃返不
下二十日使民不暇趨時乞寛徴歛之限使先盡力於
二麥不從
管子以夏日至始數九十二日謂之秋至秋至而禾熟
淮南子秋分篻定篻定而禾熟
　註篻禾穗粟孚甲之芒定者成也
東京夢華錄八月秋社各以社糕社酒相齎送貴戚宮
院以猪羊肉腰子妳房肚肺鴨餅瓜薑之屬切作碁子
片様滋味調和鋪于飯上謂之社飯
孝經援神契仲秋穰禾拜祭社稷
内經寒風曉暮蒸熱相薄草木凝烟濕化不流則白露
隂布以成秋令
又金鬱之發夜零白露林莽聲悽
　註夜濡白露曉聼風悽乃秋金發徴也
說文酉爲秋門萬物已入
易通卦驗秋分日入酉白氣直出兌此正氣也
又白露黄隂雲出秋分白隂雲出
白虎通律中南呂南者任也言陽氣尚有任生薺麥也
故隂拒之也
齊民要術崔寔曰凡種大小麥得白露節可種薄田秋
分種中田後十日種美田
又八月暑退凉風戒寒趨練縑帛染綵色擘絲治絮製
新浣故及韋履賤好預買以備冬寒刈萑葦蒭茭凉燥
可上弓弩繕理檠鋤正縛鎧弦遂以習射弛竹木弓弧
糶種麥糴黍
栽種　大蒜　罌粟　寒荳　苦蕒　苧蔴　蔓菁
　諸般菜　葱子　大麥　牡丹　芍藥　分薤根
　芥子　麗春　小麥　􁁊　淤芋根　木𤓰　花椒
收藏　醋薑　茄醬　茄乾　糟茄　棗子　淹韭
　晚黄𤓰　地黄酒　芝蔴　栗子　柿子　韭花
　柿漆　斫竹
移植　早梅　橙橘　枇杷　牡丹
雜事　蹈麵　鋤竹園地　是月防霧傷棗棗熟著霧
　則多損檾蔴散絟於樹枝上則可辟霧氣或用稭稈
　於樹上四散絟縛亦得
田家五行八月中旬作熱謂之潮熱又名八月小春
田家雜占八月中氣前後起西北風謂之霜信未風先
雨謂之料信雨
農桑通訣八月社前即可種麥麥經兩社即倍收而堅
好
農政全書種麥八月白露節後逢上戊爲上時中戊爲
中時下戊爲下時
又八月早禾怕北風晚禾怕南風　朔日晴主冬宜薑
畧得雨宜麥一云風雨宜麥又云凡朔要晴唯此月要
雨好種麥　白露雨爲苦雨稻禾霑之則白颯蔬菜霑
之則味苦諺云白露日個雨來一路苦一路又云白露
前是雨白露後是鬼其時之雨片雲來便雨稻花見日
吐出隂雨則收正吐之時暴雨忽來卒不能收遂致白
颯之患若連朝雨反不爲災不免擔閣吐秀有皮殻厚
之病
　　占驗
禮記月令仲秋行春令則秋雨不降草木生榮國乃有
恐行夏令則其國乃旱蟄蟲不藏五榖復生行冬令則
風災數起收雷先行草木早死
京房易候虹八月出西方粟貴
通攷朔日値白露果榖不實値秋分主物價貴
又秋分諺云分社同一日低田盡呌屈秋分在社前斗
米換斗錢秋分在社後斗米換斗豆
楊升菴集蜀西南多雨名曰漏天杜子美詩鼓角漏天
東是也自秋分後遇壬謂之入霑吳下曰入液
談叢中秋無月則兎不孕蚌不胎蕎麥不實兎望月而
孕蚌望月而胎蕎麥得月而秀
又八月一日雨則角田下熟角田豆也
經鉏堂雜誌八月一日雁門開懶婦催將刀尺裁
嘉定縣志秋分在社日前則田有收而榖賤後則無收
而榖貴諺云分後社白米徧天下社後分白米如錦墩
又八月二十四日爲稻藳生日雨則雖得榖藳必腐
農政全書秋分要微雨或天隂最妙主來年高低田大
熟　喜雨諺云麥秀風搖稻秀雨澆此言將秀得雨則
堂肚大榖穗長秀實之後雨則米粒圓見收數　畏旱
諺云田怕秋乾人怕老窮秋熱損稻旱則必熱　怕秋
水潦稻諺云雨水渰没産全收不見半　八月又作新
凉諺云處暑後十八盆湯　又云立秋後四十五日浴
堂乾　十八日潮生日前後有水謂之横港水
　　九月　(寒露/)　(霜降/)
詩唐風蟋蟀在堂歲聿其暮
　傳蟋蟀蛬也箋蛬在堂歲時之候是時農功已畢
又蟋蟀在堂役車其休
　箋庶人乗役車役車休農功畢無事也疏春官巾車
　注云役車方箱可載任器以供役收納禾稼亦用此
　車故役車休息是農功畢無事也
豳風九月授衣
　箋九月霜降始寒蠶績之功成可以授衣矣
又九月叔苴
　疏叔拾也苴蔴之有實者也以麻九月初熟拾取以
　供羮菜其在田收穫者猶納倉以供常食也
又九月築場圃
　箋場圃同地自物生之時耕治之以種菜茹至物盡
　成熟築堅以爲場
又九月肅霜
　傳肅縮也霜降而收縮萬物
禮記月令季秋之月日在房昬虛中旦桞中
　註季秋日月會於大火斗建戌之辰
又鴻雁來賔爵入大水爲蛤鞠有黄花豺乃祭獸戮禽
　陳澔曰此記戌月之候雁以仲秋先至者爲主季秋
　後至者爲賔爵爲蛤飛物化爲潛物也鞠色不一而
　專言黄者秋令在金鞠色以黄爲正也祭獸者祭之
　于天戮禽者殺之以食也
又是月也霜始降
又草木黄落乃伐薪爲炭蟄蟲咸俯在内皆墐其戸
　疏俯垂頭向下以隨陽氣也墐塗也塗塞其戸穴以
　避地上隂氣也
天子乃以犬嘗稻先薦寢廟
國語天根見而水涸
　註天根亢氐之間也涸竭也謂寒露雨畢之後五日
　天根朝見水潦盡竭也
本見而草木節解
　註本氐也謂寒露之後十日陽氣盡草木之枝節皆
　理解也
夏小正樹麥
　傳鞠榮而樹麥時之急也
春秋繁露季秋九月隂乃始多于陽天乃于是時出凓
下霜
說文戌滅也九月陽氣微萬物畢成陽下入地也
易通卦驗寒露正隂雲出如冠纓霜降太陽雲出上如
羊下如磻石
三禮義宗寒露者九月之時露氣轉寒也
又九月霜降爲中露變爲霜故以爲霜降節
齊民要術大豆九月中候近地葉有黄落者速刈之
　註葉少不黄必浥鬱刈不速逢風則葉落盡遇雨澤
　爛不成
又茄子九月熟時摘取擘破水淘子取沉者速曝乾裹
置至二月畦種
又九月治場圃塗囷倉修竇窖繕五兵習戰射以備寒
凍窮厄之冦存問九族孤寡老病不能自存者分厚撤
重以救其寒
栽種　椒　菊　茱萸　地黄　蠶豆　牡丹　水仙
　(宜月/初)　柿　蒜　萱草　芥菜　苡麥　芍藥　罌
　粟(九/日)　諸般冬菜
分栽　櫻桃　桃　楊
移植　枇杷　橙　雜果木
收藏　栗　諸色豆稈　五榖種　油麻　甘蔗　梔
　子　紫蘇　木𤓰　韭子　牛蒡子　冬𤓰子　菉
　豆　茄種　栗子　枸把　榧子　皂角　黄菊
　槐子　蟹殻(治産後/兒枕疼)　茶子　紫草子
雜事　掘薑出土　草包石榴橘栗蒲桃　米菊　築
　墻圃　斫竹木　斫苧　收雞種
續本事詩北方白雁似雁而小色白秋深乃來白雁至
則霜降河北人謂之霜信杜甫詩云故國霜前白雁來
謂此
嘉興縣志九月藝麥豆栽桑築場亦謂之忙月
　　占驗
禮記月令季秋行夏令則其國大水冬藏殃敗民多􁋄
嚏行冬令則國多盗賊邊境不寧地土分裂行春令則
暖風來至民氣解惰師興不居
師曠占粟米常以九月爲本若貴賤不時以最賤之日
爲本粟以秋得本貴在來夏以冬得本貴在來秋此收
榖遠近之期也
戎事類占自一日至九日以日占月遇此日風則此月
榖貴九月雷主榖貴
又霜不下則來年三月多隂寒多雨主米貴
文林廣記九月庚辰辛卯日雨主冬榖貴一倍
又虹以九月出西方大小豆貴又朔日虹見麻貴油貴
雜占朔日値寒露主冬寒嚴凝値霜降主歲歉
又朔日風雨主春旱夏雨芝麻貴又朔日東風半日不
止主米麥貴
又九月上卯日北風來年三七月米大貴東風亦然西
北平平
又十三日晴則冬晴柴賤
田家五行重九日晴則冬至元日上元清明四日皆晴
雨則皆雨諺云重陽無雨一冬晴又諺云九日雨米成
脯又云重陽濕漉漉穰草錢千束
四時占候九月雨大宜收禾又云九月九日是雨歸路
日有雨來年熟
嘉定縣志九月十三爲稻蘿生日宜晴又云十三晴不
如十四靈十四晴釘靴掛斷鼻頭繩
農政全書九月初有雨多謂之秋水　中氣前後起西
北風謂之霜降信有雨謂之濕信未風先雨謂之料信
雨霜降前來信易過善後來信必嚴毒此信乾濕後信
必如之諺云霜降了布衲著得言已有暴寒之色
　
　
　
　
　
　
　
　
　
　
　
　
　
　
欽定授時通考卷五
欽定四庫全書
欽定授時通考卷六
　天時
　　冬
書堯典申命和叔宅朔方曰幽都平在朔易
　傳北稱朔亦稱方都謂所聚也易謂歲改易於北方
　平均在察其政以順天常疏一歲之事在東則耕作
　在南則化育在西則成熟在北則改易故以方名配
　歲事爲文言順天時氣以勸課人務也春則生物秋
　則成物日之出也物始生長人當順其生長致力耕
　耘日之入也物皆成熟人當順其成熟致力收歛東
　方之官當恭敬導引日出平秩東作之事使人耕耘
　西方之官當㳟敬從送日入平秩西成之事使人收
　歛日之出入自是其常但由日出入故物有生成雖
　氣能生物而非人不就勤於耕稼是導引之勤於收
　藏是從送之平秩南訛亦是導日之事平在朔易亦
　是送日之事依此春秋而共爲賓餞勸課下民皆使
　致力是敬導之平均次序即是授人田里各有疆場
　是平均之也
日短星昴以正仲冬厥民隩鳥獸氄毛
　傳日短冬至之日昴白虎之中星亦以七星並見以
　正冬之三節隩室也民改歲入此室處以辟風寒鳥
　獸皆生耎毳細毛以自溫焉
詩豳風一之日觱發二之日栗烈
　傳一之日周正月也觱發風寒也二之日殷正月也
　栗烈氣寒也疏仲冬之月待風乃寒季冬之月無風
　亦寒
小雅上天同雲雨雪雰雰
　傳雰雰雪貌豐年之冬必有積雪疏明年將豐必有
　積雪爲宿澤也
左傳襄公十三年冬城防書事時也於是將早城臧武
仲請俟畢農事禮也
　注土功雖有常節通以事間爲時
大戴禮方冬三月草木落庶虞藏五榖必入於倉於時
有事烝於皇祖皇考息國老六人以成冬事
書傳主冬者昴昏中可以收歛
農桑通訣立冬之節首五日水始氷次五日地始凍後
五日雉入大水爲蜃次小雪中氣初五日虹藏不見次
五日天氣騰地氣降後五日閉塞而成冬次仲冬大雪
節氣初五日鶡鴠不鳴次五日虎始交後五日荔挺出
次冬至中氣初五日蚯蚓結次五日麋角解後五日水
泉動次季冬小寒節氣初五日雁北鄉次五日鵲始巢
後五日雉始鴝次大寒中氣初五日雞始乳欵冬華次
五日征鳥厲疾後五日水澤腹堅凡此六氣一十八候
皆冬氣正養藏之令
　　十月　(立冬/)　(小雪/)
詩豳風十月穫稻爲此春酒以介眉壽
　傳春酒凍醪也疏穫稻爲酒唯助養老
又十月滌場朋酒斯饗曰殺羔羊躋彼公堂稱彼兕觥
萬壽無疆
　箋十月民事男女俱畢無饑寒之憂國君閒於政事
　而饗羣臣
禮記月令孟冬之月日在尾昏危中旦七星中
　註孟冬日月會于析木之津斗建亥之辰
其日壬癸其帝顓頊其神𤣥㝠
　註壬之言任也癸之言揆也日之行東北從黑道閉
　藏萬物月爲之佐時萬物懐任于下揆然萌芽顓頊
　高陽氏也𤣥㝠少皡氏之子曰脩曰熈爲水官
又水始氷地始凍雉入大水爲蜃虹藏不見
　陳澔曰此記亥月之候蜃蛟屬此飛物化爲潛物也
　虹非有質而曰藏言其氣之下伏也
又是月也以立冬先立冬三日太史謁之天子曰某日
立冬盛德在水天子乃齊立冬之日天子親帥三公九
卿大夫以迎冬于北郊
又天氣上騰地氣下降天地不通閉塞而成冬
又命有司循行積聚無有不歛
　注謂芻禾薪蒸之屬
又天子乃祈來年於天宗
　注此周禮所謂蜡祭也天宗謂日月星辰也
郊特牲天子大蜡八伊耆氏始爲蜡蜡也者合聚萬物
而索饗之也蜡之祭也主先嗇而祭司嗇也饗農及郵
表畷禽獸仁之至義之盡也迎貓爲其食田䑕也迎虎
謂其食田豕也祭坊與水庸事也曰土反其宅水歸其
壑草木歸其澤
　注歲十二月周之正數謂建亥之月也
白虎通律中應鐘鐘動也言萬物應陽而動下藏也
三禮義宗十月立冬爲節者冬終也立冬之時萬物終
成因爲節名十月小雪爲中者氣叙轉寒雨變成雪故
以小雪爲中
齊民要術十月培築垣墻塞向墐戸上辛命典饋漬麯
釀冬酒作脯腊先氷凍作凉餳煮曝飼可折麻緝績布
縷作白履不借(草履之賤/者曰不借)賣縑帛弊絮糴粟豆麻子
移植　橙　柑　橘
栽種　大小豆　春菜　生薑　蘿蔔
收藏　地黄　莙薘菜　天蘿子　茶子　橘皮　天
　豆　栗子　薏苡　椒　冬𤓰子　芙蓉條　石橘
　　蘿蔔　山藥　枸把　皂角　苧
雜事　移葵　接花果　澆灌花木　穫稻　納禾稼
　　開磚　煮膠　收炭　造牛衣　修牛馬　塞北
　戸　用葢爐　石堦砌　收二桑葉　壅苧蔴　耘
　麥地　收猪種　泥飾牛馬屋　壓桑
西域志天竺國以十月二十六日爲冬至冬至則麥秀
歲時事要十月天時和暖似春花木重花故曰小春
　　占驗
禮記月令孟冬行春令則凍閉不密地氣上泄民多流
亡行夏令則國多暴風方冬不寒蟄蟲復出行秋令則
雪霜不時小兵時起土地侵削
師曠占五榖貴賤常以十月朔日占風從東來春賤逆
此者貴
家塾事親朔日値立冬主災異値小雪有東風春米賤
西風春米貴其日用斗量米若綴在斗來春陡貴甚驗
又十月有三卯糴平無則榖貴
農政全書十月立冬晴則一冬多晴雨則一冬多雨亦
多隂寒諺云賣絮婆子看冬朝無風無雨哭號咷立冬
日西北風主來年旱天熱　晴過寒諺云立冬晴過寒
弗要□柴積又主有魚　雨主無魚諺云一㸃雨一個
模魚䳉　冬前霜多主來年旱冬後多晚禾好　十六
日爲寒婆生日晴主冬暖此說得之崇德舉人徐伯和
自江東石洞秩滿而歸云彼中客旅遠出專看此日若
晴暖則但隨身衣服而已不必他備言極有准也　月
内有雷主災疫有霧俗呼曰沫露主來年水大仍相去
二百單五日水至老農咸謂極驗或云要看霧著水面
則輕離水面則重諺云十月沫露塘瀊十一月沫露塘
乾　冬初和暖謂之十月小春又謂之晒糯榖天漸見
天寒日短必須夜作諺云十月無工只有梳頭吃飯工
又云河東西好使犁河射角好夜作　立冬前後起南
北風謂之立冬信月内風頻作謂之十月五風信　諺
云冬至前後鴻水不走
　　十一月　(大雪/)　(冬至/)
禮記月令仲冬之月日在斗昏東辟中旦軫中
　注仲冬日月㑹于星紀斗建子之辰
又氷益壯地始坼鶡旦不鳴虎始交
　陳澔曰此記子月之候鶡旦夜鳴求旦之鳥
是月也日短至
　陳澔曰短至短之極也
又芸始生荔挺出蚯蚓結麋角解水泉動
　注芸與荔挺皆香草結屈也解脫也水者天一之陽
　所生陽生而動言枯涸者漸滋發也
漢書律厯志律中黄鐘黄者中之色鐘者種也陽氣施
種於黄泉孳萌萬物爲六氣元也
三禮義宗十一月大雪爲節者形於小雪爲大雪時雪
轉甚故以大雪名節
孝經說斗指子爲冬至至有三義一者隂極之至二者
陽氣始至三者日行南至
四民月令冬十一月糴秔稻粟豆麻子
便民圖纂十一月種大小麥稻收割畢將田鋤成行壠
令四畔溝洫通水下種以灰糞葢之諺云無灰不種麥
須灰糞均調爲上宜雪壓易長
務本新書十一月種油菜稻收畢鋤田如麥田法既下
菜種和水糞之芟去其草再糞之雪壓亦易長明年初
夏間收子取油甚香美
齊民要術冬十一月隂陽爭血氣散冬至日先後各五
日寢别内外可釀醢糴秔稻粟豆麻子　此月如有雪
則收貯雪水埋地中混榖種倍收不怕
栽種　小麥　油菜　萵苣　桑
移植　松　栢　檜
收藏　鹽水蘿蔔　牛蒡子　豆餅　水果子　鹽菜
　(宜冬/至前)
澆培　石榴　柑　橘　橙　柚　梨　栗　棗　柿
雜事　做酒藥　接雜木　造農具　夾笆籬　澆菜
　　伐木　斫竹　打豆油　置碎草牛脚下春糞田
　　盫芙蓉條　試榖種　鋤油菜
　　占驗
禮記月令仲冬行夏令則其國乃旱氛霧㝠㝠雷乃發
聲行秋令則天時雨汁𤓰瓠不成國有大兵行春令則
蝗蟲爲敗水泉咸竭民多疥癘
四時纂要冬至數至元旦五十日者民食足
陶朱公書冬至日觀雲須于子時至平旦觀之若青雲
北起主歲稔民安赤雲主旱黑雲主水白雲主人災黄
雲大熟無雲主㓙
又冬至日占風若南風主榖貴北風主歲稔西風主禾
熟若東南風久有重霧主水西南風主久隂諺云冬至
西南百日隂半晴半雨到清明
易通卦驗冬至日謹候見雲迎送從其鄉來歲美民和
春秋感精符南至有雲迎日年豐之象
尚書璇璣鈐冬至隂雲祁寒有雲迎日者來歲大美
京房易占虹以冬至四十六日内出東方貫艮中春多
旱夏多火災粟貴
玉海開元十一年十一月癸酉日長至太史奏有雲迎
日祥風至日有冠珥太平之嘉應
紀歴撮要冬至前米價長貧兒受長養冬至前米價落
貧兒轉消索
清臺占法冬至後一日得壬炎旱千里二日得壬小旱
三日得壬平四日得壬五榖豐五日得壬少水六日得
壬大水七日得壬河决流八日得壬海翻騰九日得壬
大熟十日至十二日得壬五榖不成
農政全書十一月冬至諺曰乾冬濕年坐了種田又云
閙熱冬至冷淡年葢吳人尚冬至欲晴故也或云冬至
雨年必晴冬至晴年必雨此說頗准
嘉興縣志冬至晴主來歲稔
嘉定縣志十一月十七爲彌陀生日忌南風相傳有偈
云南風吹我面有米也不賤北風吹我背無米也不貴
極騐
沈存中筆談是月中遇東南風謂之歲露有大毒若飢
感其氣開年著瘟病又云風色多與下年夏至相對
農桑輯要欲知來年五榖所宜是日取諸種各平量一
升布囊盛之埋窖隂地後五日發取量之息多者歲所
宜也
　　十二月　(小寒/)　(大寒/)
禮記月令季冬之月日在婺女昏婁中旦氐中
　注季冬日月㑹于𤣥枵斗建丑之辰
又雁北鄉鵲始巢雉雊雞乳
　陳澔曰此記丑月之候雊雉鳴也
又氷方盛水澤腹堅命取氷
　注腹厚也此月日在北陸氷堅厚之時
又日窮于次月窮于紀星廻于天數將幾終歲且更始
又專而農民毋有所使
　註言專一汝農民之心令之豫有志于耕稼之事不
　可徭役徭役之則志散失業也
國語及寒擊菒除田以待時耕
　註菒槀同寒謂季冬大寒時也
漢書律厯志律中大呂呂旅也言隂大旅助黄鐘宣氣
而牙物也
後漢書禮儀志季冬之月星㢠廻歲終隂陽以交勞農大
享臘
　註漢氏以午祖以戌臘午南方故以祖冬者歲之功
　物畢成故以戍臘
白虎通大大也呂者拒也言陽氣欲出隂不許也呂之
爲言拒者旅抑拒難之也
三禮義宗小寒爲節者亦形於大寒故謂之小言時寒
氣猶未極也
又大寒爲中者上形於小寒故謂之大十一月一陽爻
初起至此始徹隂氣出地方盡寒氣併在上寒氣之逆
極故謂大寒
易通卦驗小寒合凍蒼陽雲出氐大寒降雪黑陽雲出
心
風俗通臘者所以迎刑送德也大寒至常恐隂勝故以
戍日臘戍者温氣也
齊民要術十二月休農息役惠必下浹遂合耦田器養
耕牛選任田者以俟農事之起去豬盍車骨(後三歲可/合瘡膏藥)
及臘日祀炙􁏱(􁏱一作􁁊燒飲治刺入肉中/及樹𤓰田中四角去䗣蟲)
栽種　橘　松　花樹　麥(宜臈/日)　桑　檾麻
收藏　臘米　臘水　臘酒　臘肉　臘葱　風魚
　脯腊　臘糟　猪脂　氷
雜事　造農具　舂米　舂粉　浸米(可止/瀉痢)　浸燈心
　　剝桑　壓果木　沃桑泥　墩牡丹土　合臘藥
　　掃　以猪脂啗馬　臘水作麫糊標背(不/蛀)　伐竹
　木
舂稻必須冬時積日燥暴一夜置霜露中即舂若冬舂
不乾即果青赤脉起不經霜不燥暴則米碎矣
范成大冬舂行序臘日舂米爲一歲計多聚杵臼盡臘
中畢事藏之土瓦倉中經年不壞謂之冬舂米詩臘中
儲蓄百事利第一先舂年米計羣呼步碓滿門庭運杵
成風雷動地篩匀箕健無粞糠百斛只費三日忙齊頭
圓㓗箭子長隔蘿耀日雪生光土食瓦龕分盖藏不蠧
不腐常新香去年薄收飯不足今年頓頓炊白玉春耕
有種夏有粮接到明年秋刈熟鄰叟來觀還嘆嗟貧人
一飽不可賖官租私債緣如麻有米冬舂能幾家
　　占驗
禮記月令季冬行秋令則白露早降介蟲爲妖四鄙入
保行春令則胎夭多傷國多固疾命之曰逆行夏令則
水潦敗國時雪不降氷凍消釋
陶朱公書朔日値大雪或冬至皆主有灾風雨主麥好
西風主盗賊起
又念四夜黄昏時候鄉人束稻草於竿㸃火在田間行
走名曰照田蠶看火色卜水旱色白主水色赤主旱猛
烈年豐葳㽔歲歉取北風爲上又除夜燒盆爆竹與照
田蠶看火色同是夜取安静爲吉
通考十二月朔日値大寒主有虎出爲災値小寒主有
祥瑞東風半日不止主六畜大災風主春旱
又月内有霧亦主來年有水有冷雨暴作主來年六七
月内横水
又常以歲除夜五更視北斗占五榖善惡其星明則成
熟暗則有損貪狼主蕎麥巨門主粟祿存主黍文昌主
芝蔴亷貞主麥武曲主粳糯破軍主赤豆輔星主大荳
雜占臘月柳眼青主來年夏秋米賤臘月雷鳴雪裡主
隂雨百日又月内雷主來年旱澇愆期
紀歴撮要氷結後水落主來年旱結後水漲名上水氷
主水若𦂳後來年大水
又除夜東北風五禾大熟
農政全書冬天南風三兩日必有雪至後第三戍為臘
臘前三兩番雪謂之臘前三白大宜菜麥諺云臘雪是
被春雪是鬼又主來年豐稔諺云一月見三白田翁笑
嚇嚇又主殺蝗子　十二月謂之大禁月忽有一日稍
暖即是大寒之候諺云一日赤膊三日齷齪　又云大
寒須守火無事不出門　又云大寒無過丑寅大熱無
過未申　十二月立春在殘年主冬暖諺云兩春夾一
冬無被暖烘烘
　
　
　
欽定授時通考卷六
欽定四庫全書
欽定授時通考卷七
　土宜
　　彚考
易泰卦輔相天地之宜以左右民
　疏天地之宜者謂天地所生之物各有其宜若大司
　徒云其動物植物及職方云揚州其貢宜稻麥雍州
　其貢宜黍稷人君輔助天地所宜之物使各安其性
　得其宜也宜者據物言之程傳天地通泰則萬物茂
　遂人君體之而為法制使民用天時因地利輔助化
　育之功成其豐美之利也折中蔡氏淵曰春生秋殺
　此時運之自然髙黍下稻亦地勢之所宜聖人則輔
　相之使當春而耕當秋而歛髙者種黍下者種稻此
　輔相天地之宜也
又繫辭觀鳥獸之文與地之宜
　疏地之宜者若周禮五土動物植物各有所宜是也
春秋左傳先王疆理天下物土之宜而布其利
　集觧疆界也理正也物土之宜播殖之物各從土宜
禮記王制自恒山至於南河千里而近(冀州/域)自南河至
於江千里而近(豫州/域)自江至於衡山千里而遥(荆州/域)自
東河至於東海千里而遥(徐州/域)自東河至於西河千里
而近(亦冀/州域)自西河至於流沙千里而遥(雍州/域)西不盡流
沙南不盡衡山東不盡東海北不盡恒山凡四海之内
斷長補短方三千里為田八十萬億一萬億畝方百里
者為田九十億畝山陵林麓川澤溝瀆城郭宫室塗巷
三分去一其餘六十億畝
又月令善相丘陵阪險原隰土地所宜五榖所殖
　集說土地有髙下五種有宜否
又禮運聖王所以順山者不使居川不使渚者居中原
而弗敝也
　註鄭氏曰山者利其禽獸渚者利其魚鹽中原利其
　五榖使各安其居不易其利
周禮地官大司徒以天下土地之圖周知九州之地域
廣輪之數辨其山林川澤丘陵墳衍原隰之名物
　註周猶徧也九州揚荆豫青兖雍幽冀幷也輪從也
　積石曰山竹木曰林注瀆曰川水鍾曰澤土髙曰丘
　大阜曰陵水崖曰墳下平曰衍髙平曰原下濕曰隰
　名物者十等之名與所生之物疏釋曰馬融云東西
　為廣南北為輪案王制南北两近一遥東西兩遥一
　近是南北長東西短謂知此數也又辨其山林川澤
　以下十等形狀名號及所出之物也九州揚荆以下
　據職方周之九州而言故有幽幷無徐梁禹貢據夏
　以前九州故有徐梁無幽幷也積石曰山者案詩云
　節彼南山維石巖巖巖巖積石貌鄭據此而言按爾
　雅山丘别釋則丘是純土其山皆石亦有兼土者故
　曰石戴土謂之崔嵬又周語云夫山土之聚是其山
　有土也竹木曰林者謂生平地注瀆曰川者按釋水
　云注川曰谿注谿曰谷注谷曰溝注溝曰澮注澮曰
　瀆彼注云皆以小注大此云注瀆曰川者爾雅無此
　言鄭以義増之耳此瀆與四瀆義異四瀆則亦川故
　職方云其川三江其川江漢也水鍾曰澤者周語虞
　太子晉之言也土髙曰丘者爾雅山丘别釋則丘無
　石者也大阜曰陵者按爾雅釋地云髙平曰陸大陸
　曰阜大阜曰陵大陵曰阿可食者曰原是陵與丘髙下
　異稱皆無石者也其有石者亦曰陵故左氏僖三十
　二年云殽有二陵是有石者也水崖曰墳者按爾雅
　云重崖岸墳大防是墳為崖岸之峻者故詩云遵彼
　汝墳是汝水之大防亦是水崖曰墳也下平曰衍者
　墳既水崖而髙明衍為下平此下平又與下濕曰隰
　者别也髙平曰原者按爾雅云髙平曰原廣平曰陸
　此對下濕曰隰而言其實髙平即廣平者也下濕曰
　隰者爾雅釋地文
又以土宜之灋辨十有二土之名物以相民宅而知其
利害以阜人民以毓草木以任土事辨十有二壤之物
而知其種以教稼穡樹藝
　註十二土分野十二邦上繫十二次各有所宜也相
　占視也阜猶盛也毓生也任謂就地所生因民所能
　壤亦土也以萬物自生焉則言土以人所耕而樹藝
　焉則言壤壤和緩之貌藝猶蒔也疏辨十二壤之物
　者分别物之所生而知其所殖之種遂即以教民春
　稼秋穡以樹其木以藝其黍稷也王氏曰名所以命
　其土則丘陵墳衍原隰之屬物所以色其土則青黎
　赤埴黒墳之屬鄭鍔曰壤所以種藝然榖之種於此
　壤則有宜有不宜如冀之白壤兖之黒墳青之白墳
　徐之赤埴揚荆之塗泥豫之墳壚梁之青黎雍之黄
　壤則有宜稻者宜麥者宜五種者宜三種者不知其
　所宜何以教民稼穡周官辨之以土宜之法既别其
　名又别其物所以有土壤之殊也
又地官土訓掌道地圖以詔地事道地慝以辨地物而
原其生以詔地求
　註道說也說地圖九州形勢山川所宜若云荆揚地
　宜稻幽幷地宜麻地慝若瘴蠱然也辨其物者别其
　所有所無原其生生有時也
孝經分地之利(朱子孝經刊誤/本分改作因)
　註分别五土視其髙下各盡所宜此分地利也疏五
　土周禮大司徒山陵川澤丘陵墳衍原隰也謂庻人
　須能分别視此五土之髙下隨所宜而播種之職方
　氏所謂青州其榖宜稻梁雍州其榖宜黍稷之類是
　也劉炫云黍稷生於陸苽稻生於水又小學註陳氏
　選曰髙卑燥濕生植農桑者地之利也辨地之宜而
　稌黍菽麥各遂其性則所入有餘矣
管子地者政之本也地之不可食者百而當一命之曰
地均
　註政從地生土地就中論不可食者而除之紀其可
　食之實
又辨於地利而民可富
吳越春秋稷為兒時好種樹禾黍桑麻五榖相五土之
宜青赤黄黒陵(陸地/也)水髙下􁁊稷黍禾蕖麥豆稻各得
其理
淮南子后稷墾草發菑糞土樹榖使五種各得其宜因
地之勢也
通鑑外紀黄帝畫野分州以分星次經地設井以塞爭
端立歩制畝以防不足
大學衍義補丘氏濬曰臣按人君之治莫先于養民而
民之所以得其養者在稼穡樹藝而已稼穡樹藝地土
各有所宜故禹平水土别九州必辨其土之資與色以
定其田之等第因其宜以興地利制其等以定賦法不
責有於無不取多於少無非以為民而已
又臣按地土髙下燥濕不同而同於生物生物之性雖
同而所生之物則有宜不宜焉土性雖有宜不宜人力
亦有至不至人力之至亦或可以勝天况地乎宋太宗
詔江南之民種諸榖江北之民種秔稻眞宗取占城稻
種散諸民間是亦裁成輔相以左右民之一事今世江
南之民皆雜蒔諸榖江北民亦皆種秔稻昔之秔稻惟
秋一收今又有早禾焉二帝之功及民逺矣後之有志
於勤民者宜倣宋主此意通行南北俾民兼種諸榖有
司以其勸相之數為考課焉
農桑通訣封畛之别地勢遼絶其間物産所宜者往往
而異盖風行地上各有方位土性所宜因隨氣化所以
逺近彼此之間風土各有别也孟子謂后稷教民稼穡
樹藝五榖謂之教民意者不止敎以耕耘播種而已其
亦因九州之别土性之異視其土宜而敎之歟今按禹
貢所載九州田土土各有差田各有等山川阻隔風氣
不同凡物之種各有所宜故宜於冀兖者不可以青徐
論宜於荆揚者不可以雍豫擬此聖人所謂分地之利
者也周禮保章氏掌天星以星土辨九州之地淮南子
分别五方星野其土産名物各有證騐此天地覆載一
定古今不可易者盖其土地之廣不外乎是但所屬邊
裔不無遼絶若能自内而外求由近而及逺則土産之
物皆可推而知之矣大抵風土之說總而言之則方域
之多大有不同詳而言之雖一州之域一縣一里之間
亦有㡬種之分似無多異周禮大司徒以土㑹之法辨
五地之物生辨十有二壤之物而知其種以敎稼穡樹
藝草人掌土化之物以物土相其宜以為之種若今之
善農者審方域田壤之異以分其類參土化土㑹之法
以辨其種如此可不失種土之宜而能盡稼穡之利矣
農政全書五地十二壤周官舊法此可通變用之者也
若謂土地所宜一定不易此則必無之理立論若斯固
後世惰窳之吏游閒之民媮不事事者之口實耳古来
蔬果如頗稜安石榴海棠蒜之屬自外國來者多矣今
薑荸薺之類移裁北方其種特盛亦向時所謂土地不
宜者也凡地方所無或是昔無此種或有之而偶絶果
若盡力樹藝殆無不可宜者就令不宜或是天時未合
人力未至耳試為之無事空言抵捍也第其中亦有不
宜者則是寒暖相違天氣所絶無闗於地若荔枝龍眼
不能踰嶺橘柚橙柑不能過淮他若蘭茉莉之類亦千
百中之一二吾意欲于農書中載南北緯度如云某地
北極出地若干度令知寒暖之宜以辨土物以興樹藝
庻為得之
　
　
　
　
　
　
　
　
　
　
欽定授時通考卷七
欽定四庫全書
欽定授時通考卷八
　土宜
　　方輿圖説
　　　　方輿總圖説　　　　直隸圖説
　　　　盛京圖説　　　　　江南圖說
　　　　江西圖説　　　　　浙江圖説
　　　　福建圖説　　　　　湖北圖説
　　　　湖南圖説　　　　　河南圖説
　　　　山東圖説　　　　　山西圖説
　　　　西安圖説　　　　　甘肅圖説
　　　　四川圖説　　　　　廣東圖説
　　　　廣西圖説　　　　　雲南圖説
　　　　貴州圖説

　
　
　
　
　
　
　
　
文獻通考昔堯時禹别九州至舜分為十二州周職方
復分為九州而又與禹異漢承秦分天下為郡國而復
以十三州統之晉時分州為十九自晉以後為州罙多
所統罙狹且建治之地亦不一所南北分裂之後務為
夸大僑置諸州離析磔裂循名失實而禹跡之九州罙
不復可考矣夾漈鄭氏曰州縣之設有時而更山川之
形千古不易故禹貢分州必以山川定疆界使兖州可
移而濟河之兖州不可移梁州可遷而華陽黑水之梁
州不可遷故禹貢為萬世不易之書後之作史者主於
郡縣故州縣移易其書遂廢矣善哉言也
　
　
　
　
　
　
　
　
分野考順天府古幽州尾箕分野永平府古幽州尾分
野保定府古幽州尾箕分野易州古幽州尾箕分野河
間府古幽州尾箕分野天津府古幽州尾箕分野正定
府古冀州昴畢分野冀州古冀州昴畢分野趙州古冀
州昴畢分野深州古冀州昴畢分野定州古冀州昴畢
分野順徳府古冀州昴分野廣平府古冀州昴分野大
名府古冀兖二州室壁分野宣化府古幽州
一統志地勢寛厚闗塞險固總握中原之夷曠者莫過
燕薊雖云長安有崤函之固洛邑為天下之中要之帝
王都㑹億萬年悠久之業莫燕薊若矣
又水有九河滄溟之雄山有太行居庸之固玊泉之流
經緯乎禁籞之中碣石之壯盤踞乎畿甸之内故其風
氣之清淑山川之壯觀誠有以卓冠四方為萬國之都
㑹
　
　
　
　
　
　
　
　
　分野考奉天府古冀青二州箕尾分野錦州府古冀青
　二州箕尾分野
　一統志滄海朝宗白山拱峙渾河遼水遶帶西南黒水
　混同襟環東北控制諸邦跨馭六合允
帝業之根本洵留守之雄都也
　又西接畿輔東控朝鮮瀕瀛海以帶龍江俯登萊而通
　朔漠此其大勢然也司民牧者兩郡攸分統軍政者三
　鎮是賴既星羅以碁布因畫井以分疆念
王業之所基苞桑培及于萬世知邉防之為重屏翰永拱
　于
神京矣
　
　
　
　
　
　
　
　
分野考江寜府古揚州斗分野蘇州府古揚州斗分野
太倉州古揚州斗分野松江府古揚州斗分野常州府
古揚州斗分野鎮江府古揚州斗分野淮安府古揚州
斗分野海州古徐州奎婁分野揚州府古揚州斗分野
通州古揚州斗分野徐州府古豫州房心分野安慶府
古揚州斗分野徽州府古揚州斗分野寧國府古揚州
斗分野池州府古揚州斗分野太平府古揚州斗分野
廬州府古揚州斗分野六安州古揚州斗分野鳳陽府
古揚州斗分野泗州古徐州斗分野潁州府古豫州房
心分野和州古揚州斗分野滁州古揚州斗分野廣徳
州古揚州斗分野
江南通志鍾茅八公天柱九華黄塗潜霍山之作鎮而
著名者不可勝數黄河江淮運河三江泗海穎睢淝滁
水之經行而浸衍者不可勝數藪則震澤巢湖洮湖闗
則東闗清流二峴名都雄鎮襟帶江淮
　
　
　
　
　
　
　
　
分野考南昌府古揚州斗分野饒州府古揚州斗分野
廣信府古揚州斗分野南康府古揚州斗分野九江府
古揚州斗牛分野建昌府古揚州斗分野撫州府古揚
州斗分野臨江府古揚州斗分野吉安府古荆揚二州
斗分野瑞州府古揚州斗分野袁州府古揚州斗分野
贑州府古揚州斗分野南安府古揚州斗分野
一統志東接閩浙西連荆蜀北踰淮汴以達于京師據
嶺海之全斥交廣之境提封數千里此江右之大較也

　
　
　
　
　
　
　
　
分野考杭州府古揚州斗分野嘉興府古揚州斗分野
湖州府古揚州斗牛分野寧波府古揚州牛女分野紹
興府古揚州牛女分野台州府古揚州牛女分野金華
府古揚州牛女分野衢州府古揚州牛女分野嚴州府
古揚州牛女分野温州府古揚州斗牛女分野處州府
古揚州斗分野
一統志崇山巨嶺所在限隔然嘉湖二郡實與江淮相
表裏嚴衢二郡實與徽饒為鄰郊左接信都右連閩闗
大海東蟠繞出淮揚之域四通八達之區也
又山川秀發風土清佳民人視為樂郊逰客引為福地
東晉以后風流掩映粤自有宋建都臨安景物之嘉甲
於南服士大夫類能形諸歌咏盖越中之風致至是而
極盛矣
　
　
　
　
　
　
　
　
分野考福州府古揚州牛女分野泉州府古揚州牛女
分野建寧府古揚州牛女分野延平府古揚州牛女分
野汀州府古揚州牛女分野興化府古揚州牛女分野
邵武府古揚州牛女分野漳州府古揚州牛女分野福
寧府古揚州牛女分野永春州古揚州牛女分野龍巖
州古揚州牛女分野臺灣府古海外地牛女分野
福建通志閩地幅􁇠廣輪之數計四千餘里控豫引閩
互為唇齒福泉四郡則襟帶大海長溪汀邵諸處綿亘
崇岡建劍則溪灘互相環抱實為兩浙之鎖鑰區分障
扼繡錯綺分以云形勢可謂備矣
　
　
　
　
　
　
　
　
分野考武昌府古荆州翼軫分野漢陽府古荆州翼軫
分野安陸府古荆州翼軫分野襄陽府古荆豫二州翼
軫分野勛陽府古荆豫二州翼軫分野徳安府古荆州
翼軫分野黄州府古荆州翼軫分野荆州府古荆州翼
軫分野宜昌府古荆州翼軫分野施南府古荆梁二州
翼分野
一統志荆于九州之土最稱閎衍迴絡衡貫神禹之跡
遍焉

　
　
　
　
　
　
　
　
分野考長沙府古荆州翼軫分野岳州府古荆州翼軫
分野澧州古荆州翼軫分野寳慶府古荆州翼軫分野
衡州府古荆州翼軫分野桂陽州古荆州翼軫分野常
徳府古荆州翼軫分野辰州府古荆州翼軫分野沅州
府古荆州翼軫分野永州府古荆州翼軫分野靖州古
荆州軫分野郴州古荆州翼軫分野永順府古荆州翼
軫分野
廣輿記湖廣大江中貫五溪外錯衡岳為鎮洞庭雲夢
為池此形勢之大槩也辰沅南蔽滇黔郴永上連兩粤
地之四通五達莫楚若矣
　
　
　
　
　
　
　
　
分野考開封府古兖豫二州角亢分野陳州府古兖豫
二州角亢分野許州府古兖豫二州角亢分野歸徳府
古兖豫二州角亢分野彰徳府古冀州室壁分野衛輝
府古冀州室壁分野懐慶府古冀州覃懐地室壁分野
河南府古豫州栁分野陜州古豫州栁分野南陽府古
豫州張分野汝寧府古豫州角亢氐分野光州古豫州
角亢氐分野汝州古豫州張分野
一統志東連淮魯西接秦晉南絡荆襄北拱燕趙伊洛
蟠乎地府河南比乎秦闗　大河蜿蜒嵩髙聳峙鎖天
之中區控地之四鄙　居南北要衛綿亘數千餘里實
為九州咽喉
　
　
　
　
　
　
　
　
分野考濟南府古青州危分野泰安府古青州危分野
武定府古青州危分野兖州府古徐兖二州奎婁分野
沂州府古徐兖二州奎婁分野曹州府古徐兖二州奎
婁分野東昌府古兖州危室分野青州府古青州虚危
分野登州府古青州危分野萊州府古青州危分野安
東衛古徐州奎婁分野
山東通志南連清濟北接滄瀛右控平原左環渤海所
以屏藩畿甸權衡南北也　襟帶齊河控援魏博舟車
四達迄為要津
　
　
　
　
　
　
　
　
分野考太原府古冀州㕘井分野平定州古冀州參井
分野忻州古冀州參井分野代州古冀州參井分野保
徳州古冀州參井分野平陽府古冀州觜參分野蒲州
府古冀州觜參分野解州古冀州觜參分野絳州古冀
州觜參分野吉州古冀州觜參分野隰州古冀州觜參
分野潞安府古冀州參井分野汾州府古冀州參分野
沁州古冀州參分野澤州府古冀州觜參分野遼州古
冀州參井分野大同府古冀州昴畢分野寧武府古冀
州昴畢分野朔平府古冀昴畢分野
一統志左有恒山之險右有大河之固　襟四塞之要
衝控五原之都邑　土瘠民貧勤儉朴質憂深思逺有
堯之遺風　人物殷阜不甚機巧然頗勁悍習於戎馬
前代以來亦多文雅之士
　
　
　
　
　
　
　
　
分野考西安府古雍州井鬼分野商州古雍州井鬼分
野同州府古雍州井鬼分野乾州古雍州井鬼分野邠
州古雍州井鬼分野鳳翔府古雍州井鬼分野漢中府
古雍梁二州井鬼翼軫分野興安州古雍梁二州井鬼
翼軫分野延安府古雍州井鬼分野鄜州古雍州井鬼
分野綏徳府古雍州井鬼分野榆林府古戎狄地
一統志闗中形勝西自崑崙發脉落于三輔長河自西
北而南華嶽自西而東㑹于潼闗闗鎖之宻天下莫並

　
　
　
　
　
　
　
　
分野考蘭州府古雍州西羌地平涼府古雍州井鬼分
野鞏昌府古雍州井鬼分野階州古雍梁二州井鬼翼
軫分野秦州古雍州井鬼分野臨洮府古雍州井鬼分
野慶陽府古雍州井鬼分野寧夏府古雍州井鬼分野
西寧府古雍州井鬼分野涼州府古雍州井鬼分野甘
州府古雍州井鬼分野肅州古雍州井鬼分野安西古
雍州西羌地靖逆衛古雍州西羌地洮州衛古雍州井
鬼分野
廣輿記慶陽平凉近邉臨洮鞏昌鄰接羌畨洮岷西寧
地入西羌甘凉以西暨肅州籍為内地藩蔽猶榆林之
蔽延安花馬池之蔽慶陽固原之蔽平涼莊浪之蔽臨
洮岷文之蔽鞏昌焉爾
　
　
　
　
　
　
　
　
分野考成都府古梁州井鬼分野資州古梁州井鬼分
野綿州古梁州井鬼分野茂州古梁州井鬼分野寧逺
府古梁州井鬼分野保寧府古梁州井鬼分野順慶府
古梁州參井分野叙州府古梁州井鬼分野重慶府古
梁州井鬼分野酉陽州古梁州井鬼分野忠州古梁州
井鬼分野䕫州府古荆梁二州翼軫分野達州古荆梁
二州翼軫分州龍安府古梁州井鬼分野潼川府古梁
州井鬼分野眉州古梁州井鬼分野嘉定府古梁州井
鬼分野卬州古梁州井鬼分野瀘州古梁州井鬼分野
雅州府古梁州井鬼分野越雋衛古梁州井鬼分野
一統志褒斜為前門熊耳為后户縁以劍閣阻以石門
東連荆楚北接秦隴南撫蠻部西控吐蕃屹然天府也
　
　
　
　
　
　
　
　
分野考廣州府古揚州南境牛女分野連州古揚州牛
女分野韶州府古揚州牛女分野南雄府古揚州牛女
分野恵州府古揚州牛女分野潮州府古揚州牛女分
野嘉應州古揚州牛女分野肇慶府古揚州南境牛女
分野髙州府古南越地牛女分野亷州府古南越地翼
軫分野雷州府古百粤地牛女分野瓊州府古百粤地
牛女分野羅定州古揚州南境牛女分野
一統志大庾聳其巔漲海浸其趾羅浮為其鎮諸山羅
列若兒孫焉諸水環繞若襟帶焉洋洋乎南天之巨鎮
也
　
　
　
　
　
　
　
　
分野考桂林府古荊州翼軫分野栁州府古百粤地翼
軫分野慶逺府古百粤地翼軫分野思恩府古百粤地
泗城府古百粤地西隆州古蠻夷地平樂府古荆州翼
軫分野梧州府古荆州牛女分野欝林州古百粤地翼
軫分野潯州府古百粤地翼軫分野南寧府古揚州西
南境翼軫分野太平府古南粤地思明府古百粤地鎮
安府古百粤地
廣西通志東錯廣東西際滇黔南界交趾北連永寳幅
􁇠之廣輪延袤數千里萬山㦸立三江帶盤允為中土
之屏障
　
　
　
　
　
　
　
　
分野考雲南府古梁州井鬼分野大理府古梁州井鬼
分野臨安府古梁州井鬼分野楚雄府古梁州井鬼分
野􁂧江府古梁州井鬼分野景東府古柘南地廣南府
宋名特磨道廣西府古梁州界順寜府本蒲蠻之地曲
靖府古梁州井鬼分野姚安府本滇國地鶴慶府東漢
屬永昌郡武定府古梁州井鬼分野麗江府古梁州井
鬼分野元江府古西南夷極邉之地普洱府古西南夷
極邉地蒙化府漢為益州郡地永昌府古梁州西南徼
外之地古哀牢國永北府古白國地開化府漢為句町
國邉地東川軍民府古梁州參分野威逺府唐南詔銀
生府之地鎮沅府古西南極邉昭通府古西南極邉地
一統志中國地勢起西北㑹東南獨滇居西南凡大江
南之山多由滇派分論形勢有登高而呼之槩焉
　
　
　
　
　
　
　
　
分野考貴陽府古荆梁二州南境參井分野思州府古
黔中地思南府古荆州荒裔鎮逺府古荆州南境石阡
府古荆州南裔銅仁府古荆州南裔星分野黎平府古
荆州荒裔翼軫之餘分野安順府古荒服地南龍府古
梁州井鬼分野都匀府古西南夷地平越府古荆揚南
境大定府古羅甸鬼國遵義府古梁州井鬼分野
一統志居天下之西南東阻五溪西控六詔南連百粤
北踞三巴　上則盤江旋繞下則㵲溪順流路繞羊腸
闗雄虎踞
　
　
　
　
　
　
　
　
　
　
　
　
　
　
欽定授時通考卷八
欽定四庫全書
欽定授時通考卷九
　土宜
　　辨方
尚書堯典分命羲仲宅嵎夷曰暘谷平秩東作
　傳日出于谷而天下明故稱暘谷嵗起于東而始就
　耕謂之東作東方之官平均次序東作之事以務農
　也
又申命羲叔宅南交平秩南訛
　傳南交言夏與春交訛化也掌夏之官平秩南方化
　育之事
又分命和仲宅西曰昧谷平秩西成
　傳日入于谷而天下𠖇故曰昧谷秋西方萬物成平
　序其政助成物
又申命和叔宅朔方曰幽都平在朔易
　傳都謂所聚也易謂歲改易于北方平均在察其政
　以順天常
禹貢冀州厥土惟白壤厥田惟中中
　傳堯所都也無塊曰壤田之髙下肥瘠九州之中為
　第五疏冀州帝都于九州近北故首從冀起九章算
　術穿地四為壤五壤為息土則壤是土和緩之名此
　色白而壤雍州色黄而壤豫州直言壤不言色盖州
　内之土不純一色故不得言色也鄭康成云田著髙
　下之等者當為水害備也則鄭謂地形髙下為九等
　也王肅云言其土地各有肥瘠則肅定其肥瘠以為
　九等也如鄭之義髙處地瘠出物既少不得為上如
　肅之義肥處地下水害所傷出物既少不得爲上故
　孔云髙下肥瘠共相參對以為九等田土異者鄭康
　成云地當隂陽之中能吐生萬物者曰土據人功作
　力競得而田之則謂之田蔡傳夏氏曰敎民樹藝與
　因地制貢不可不先辨土然辨土之宜有二白以辨
　其色壤以辨其性曽氏曰冀州之土豈皆白壤土㑹
　之法從其多者論也
又濟河惟兗州厥土黒墳厥草惟繇厥木惟條厥田惟
中下
　傳東南據濟西北距河色黒而墳起田第六疏八州
　發首言山川者皆謂境界所及也繇是茂之貌條是
　長之體言草茂而木長也宜草木則地美而田非上
　者為土下濕故也集說陳氏大猷曰兖徐揚居河濟
　江淮下流水未平則為下濕水既平則為沃衍于草
　木尤宜故三州言草木
又海岱惟青州厥土白墳海濱廣斥厥田惟上下
　傳東北據海西南距岱濱涯也說文云東方謂之斥
　田第三疏舜為十二州分青州為營州營州即遼東
　也海畔迥闊地皆斥鹵故云廣斥集說林氏之竒曰
　此州土有二種平地之土色白而惟墳海濱之土彌
　望皆斥鹵
又海岱及淮惟徐州厥土赤埴墳草木漸包厥田惟上
中
　傳東至海北至岱南及淮土黏曰埴田第二疏考工
　記用土為瓦謂之摶埴之工是埴為黏土蔡傳埴膩
　也粘泥如脂之膩也周有摶埴之工老氏言埏埴以
　為器惟土性粘膩細宻故可摶可埏也漸進長也包
　叢生也集說王氏樵曰埴土性之美者也而又墳起
　最宜于生物故草木漸包胡氏瓚曰土禀冲和之氣
　故壤為上太燥者不凝故墳次之墳膏起也
又淮海惟揚州篠簜既敷厥草惟夭厥木惟喬厥土惟
塗泥厥田惟下下
　傳北據淮南距海地泉濕田第九蔡傳篠箭竹簜大
　竹敷布也少長曰夭喬髙也塗泥水泉濕也下地多
　水其泥淖說文曰泥黑土在水中者也集說王氏炎
　曰南方地煖故草木皆少長而木多上竦河朔地寒
　雖合抱之木不能髙也兗徐言草木皆居厥土之下
　凡土無髙下燥濕其性皆然兼山林言之若揚之塗
　泥惟言沮洳之多山林不與故先草木也土塗泥故
　其田下下大抵南方水淺土薄不如北方地力之厚
　也金氏曰古人尚黍稷田雜五種故雖水潦旱乾而
　各有所收塗泥之土其田獨宜稻故第為最下自唐
　以来則江淮之田號為天下最
又荆及衡陽惟荆州厥土惟塗泥厥田惟下中
　傳北據荆山南及衡山之陽田第八
又荆河惟豫州厥土惟壤下土墳壚厥田惟中上
　傳西南至荆山北距河水髙者壤下者墳壚田第四
　疏壚黒剛土也蔡傳土不言色者其色雜也壚疏也
　顔氏曰𤣥而疏者謂之壚集說吕氏不韋曰凡耕之
　道必始于壚為其寡澤而後枯王氏炎曰下土下等
　之土也壤則沃墳壚則為瘠金氏曰其壤者無塊而
　柔其下者或膏而起或剛而疏如今轘轅之濘淖汜
　闗之沙陷皆所謂下土者
又華陽黒水惟梁州厥土青黎厥田惟下上
　傳東據華山之南西距黒水色青黒而沃壤田第七
　疏孔以黎為黒故云色青黒其地沃壤言其美也王
　肅曰青黒色黎小疏也集說吳氏澄曰土不言質質
　不一也傅氏寅曰獨言色青黒而不及其性則非壤
　非墳可知使其果為沃壤如孔氏之説則田宜上品
　而顧乃止居下上何耶金氏曰梁土色青故生物易
　性疏故㪚而不實
又黒水西河惟雍州厥土惟黄壤厥田惟上上
　傳西距黒水東據河龍門之河在冀州西田第一蔡
　傳黄者土之正色集說林氏之竒曰物得其常性者
　㝡貴雍州之土黄壤故其田非他州所及陳氏櫟曰
　土黄壤最貴故雍田上上塗泥㝡下故揚田下下
周禮地官以土圭之法測土深正日景以求地中日南
則景短多暑日北則景長多寒日東則景夕多風日西
則景朝多陰
　注土圭所以致四時日月之景也晝漏半而置土圭
　表陰陽審其南北景短于土圭謂之日南是地于日
　為近南也景長于土圭謂之日北是地于日為近北
　也東于土圭謂之日東是地于日為近東也西于土
　圭謂之日西是地于日為近西也集說陳氏仁錫曰
　其景短于土圭則其地在日南而多暑其景長于土
　圭則其地在日北而多寒景夕謂日中時景已如夕
　也如此則其地多風景朝謂日中時景尚如朝也如
　此則其地多陰
又日至之景尺有五寸謂之地中天地之所合也四時
之所交也風雨之所會也陰陽之所和也然則百物阜
安
　注土圭之長尺有五寸以夏至之日立八尺之表其
　景適與土圭等謂之地中集說陳氏仁錫曰以其地
　當天地之中故曰合交者四時皆協其候也會者風
　雨以序而至也和者陰陽調而不乖也百物阜安有
　生者遂有形者育
　春官保章氏以星土辨九州之地所封封域皆有分星
　以觀妖祥
　注星土星所主之土也封猶界也鄭司農説星土以
　春秋傳曰參為晉星商主大火國語曰嵗之所在則
　我有周之分野之屬是也康成謂大界則曰九州之
　中諸國中之封域于星亦有分焉十二次之分星紀
　吳越也𤣥枵齊也娵訾衞也降婁魯也大梁趙也實
　沈晉也鶉首秦也鶉火周也鶉尾楚也夀星鄭也大
　火宋也析木燕也此分野之妖祥主用客星彗孛之
　氣為象疏按春秋緯文耀鈎云布度定紀分州繫象
　華岐以西龍門積石至三危之野雍州屬魁星大行
　以東至碣石王屋砥柱冀州屬樞星三河雷澤東至
　海岱以北兗州青州屬機星蒙山以東至南江㑹稽
　震澤徐揚之州屬權星大别以東至雷澤九江荆州
　屬衡星荆山西南至岷山北嶇鳥䑕梁州屬開星外
　方熊耳以至泗水陪尾豫州屬揺星此九州屬北斗
　星有七州有九但兖青徐揚幷屬二州故七星主九
　州也
夏官職方氏掌天下之圖以掌天下之地辨其邦國都
鄙四夷八蠻七閩九貉五戎六狄之人民與其財用九
榖六畜之數要周知其利害
　注天下之圖如今司空輿地圖也四八七九五六周
　之所服國數也財用泉榖貨賄也利金錫竹箭之屬
　害神奸鑄鼎所象百物也
又乃辨九州之屬使同貫利
　注貫事也疏釋曰職方主九州之事故須分别九州
　之國使同其事利不失其所也
又東南曰揚州其穀宜稻
　疏釋曰自此以下陳九州之事總為三道陳之先從
　南方起蓋取尊其陽方周改禹貢以徐梁二州合之
　于雍青分冀州地以為幽幷東南曰揚州次正南曰
　荆州周之西南不置州綂屬雍州即次河南曰豫州
　為一道也次正東曰青州次河東曰兗州次正西曰
　雍州為二道又次東北曰幽州次河内曰冀州次正
　北曰幷州為三道集說易氏祓曰稻生于水澤之地
　經言稼下地是已揚州居東南之極及支川下流之
　所歸厥土為塗泥為沮洳故其榖宜稻
又正南曰荆州其穀宜稻
又河南曰豫州其穀宜五種
　注五種黍稷菽麥稻疏此州東與青州相接青州有
　稻麥西與雍州相接雍州有黍稷故知有此四種但
　此州不言麻與菽及苽鄭必知取菽者蓋以當時自
　驗而知故添為五種也
又正東曰青州其榖宜稻麥
又河東曰兗州其穀宜四種
　注四種黍稷稻麥疏以其東與青州相接青州有稻
　麥西與冀州相接冀州有黍稷故知也
又正西曰雍州其榖宜黍稷
　疏雍州宜麥不言者但黍稷麥並宜以黍稷為主云
又東北曰幽州其榖宜三種
　注三種黍稷稻疏西與冀州相接冀州皆黍稷幽州
　見宜稻也
又河内曰冀州其榖宜黍稷
又正北曰幷州其榖宜五種
　注五種黍稷菽麥稻也疏若饋用六榖則兼有苽若
　民之要用則去苽故知是此五者六榖之内三種已
　上即言種二者則指榖名云
邍師掌四方之地名辨其丘陵墳衍邍隰之名
　注地名謂東原大陸之屬集說陳氏仁錫曰地之廣
　平曰邍四郊之地名如禹貢冀之太原大陸徐之東
　原雍之原隰是也
冬官考工記天有時地有氣橘踰淮而北化為枳此地
氣然也
山海經西南黒水之間有廣都之野爰有膏菽膏稻膏
黍膏稷百穀自生
詩緯含神霧大齊之地處孟春之位海岱之間土地汚
泥流之所歸利之所聚
春秋元命苞五星流為兗州鉤鈐星别為豫州昴畢㪚
為冀州分為趙國箕星㪚為幽州分為燕國營室流為
幷州分為衞國參伐流為益州虚危流為青州天氐流
為徐州軫星㪚為荆州牽女流為揚州
春秋說題辭西乃金之位米為陽之精故西合米為粟
稻太陰精含水漸洳江旁多稻乃其宜也
管子黄帝得太常而察于地利得奢龍而辨于東方得
祝融而辨于南方得大封而辨于西方得后土而辨于
北方
又常山之東河汝之間蚤生而晚殺五穀之所蕃孰也
四種而五穫
　注四種謂四時皆種五穫謂五穀皆宜而有所穫
越絶書少昊治西方蚩尤佐之使主金𤣥冥治北方白
辯佐之使主水太皥治東方袁何佐之使主木祝融治
南方僕程佐之使主火后土治中央后稷佐之使主土
並有五方以為綱紀是以易地而輔萬物之常
吳越春秋越地肥美其種甚嘉
淮南子星部地名角亢鄭氐房心宋尾箕燕斗牽牛越
須女吳虚危齊營室東壁衛奎婁魯胃昴畢魏觜嶲參
趙東井輿鬼秦柳七星張周翼軫楚嵗星之所居五榖
豐昌其對為衝星嵗乃有殃
又東南神州曰農土正南次州曰沃土西南戎州曰滔
土正西弇州曰幷土正中冀州曰中土西北台州曰肥
土正北濟州曰成土東北薄州曰隐土正東陽州曰申
土
注農神之所經緯沃盛也稼穡盛張滔大也五穀
　成大幷猶成也百穀成熟冀大也四方之主故曰中
　薄猶平也氣所隐藏申復也隂氣盡于北陽氣復起
又汾水濛濁而宜麻濟水通和而宜麥河水中濁而宜
菽雒水輕利而宜禾渭水多力而宜黍江水肥仁而宜
稻平土之人慧而宜五榖
又東方川谷之所注日月之所出其地宜麥南方陽氣
之所積暑濕居之其地宜稻西方髙土川谷出焉日月
入焉其地宜黍北方幽晦不明天之所閉也寒水之所
積也蟄蟲之所伏也其地宜菽中央四達風氣之所通
雨露之所㑹也其地宜禾
釋名青州在東取物生而青也徐州徐舒也土氣舒緩
也揚州州界多水水波揚也荆州取名于荆山也荆警
也豫州地在九州之中京師東都所在常安豫也凉州
西方所在寒凉也雍州在四山之内雍翳也幷州其州
或幷或設故因以為名也幽州在北幽昧之地也冀州
亦取地以為名也其地有險有易帝王所都亂則冀治
弱則冀强荒則冀豐也兗州取兗水以為名也司州司
𨽻校尉所主也益州益阨也所在之地險阨也古有營
州齊衛之地于天文屬營室取其名也
又燕宛也北方沙漠平廣地在涿鹿山南宛宛然以為
國都也宋送也接淮泗而東南傾以為殷後若云滓穢
所在送使隨流東入海也鄭町也其地多平町町然也
楚辛也其地蠻多而人性急數有戰爭辛楚之禍也周
地在岐山之南其山四周也秦津也其地沃衍有津潤
也晉進也其土在北有事於南則進而南也又取晉水
以為名其水迅進也趙朝也本小邑朝事於大國也魯
魯鈍也國多山水民性樸魯也衛衛也既滅殷立武庚
為殷後三監以守衛之也齊齊也地在渤海之南渤齊
之中也呉虞也太伯讓位而不就歸封之於此虞其志
也越夷蠻之國度越禮義無所拘也此十二國上應列
宿各以其地及於事宜制此名也
又秦置郡縣隨其所在山川土形而立其名漢就而因
之河南在河之南也河内河水從岐山而南從雷首而
東從譚首而北郡在其内也河東在河水東也河西在
河水西也上黨之所也在山上其所最髙故曰上也潁
川因潁水為名也汝南在汝水南也汝隂在汝水隂也
東郡南郡以京師方面言之也北海海在其北也西海
海在其西也南海在海南也宜言海南欲同四海名故
言南海東海海在其東也濟南濟水在其南也濟北濟
水在其北也義亦如南海也南陽在國之南而地陽也
凡若此類郡國之名取號於此其餘可知也縣邑之名
亦如之
崔寔政論三輔左右及凉幽州内附近郡皆土曠人稀
厥田宜稼
博物志東方少陽日月所出山谷清西方少隂日月所
入其土窈冥南方太陽土下水淺北方太隂土平廣深
中央四析風雨交山谷峻
廣雅神農度四海内東西九十萬里南北八十一萬里
帝堯所治九州地二千四百三十萬八千二百四頃其
墾者九百一十萬八千二十四頃
史記貨殖列傳山西饒材竹榖纑山東多魚鹽漆絲江
南出柟梓薑桂闗中自汧雍以東至河華膏壤沃野千
里好稼穡殖五榖地重(重於稼/穡也)巴蜀亦沃野地饒巵薑
竹木之器天水隴西北地上郡畜牧為天下饒三河在
天下之中土地狹小民人衆故其俗纎儉習事中山地
薄人衆民俗懁急仰機利而食燕有魚鹽棗栗之饒綰
穢貉朝鮮真番之利齊帶山海膏壤千里宜桑麻人民
多文綵布帛魚鹽鄒魯濵洙泗頗有桑麻之業無林澤
之饒堯作㳺成陽舜漁於雷澤湯止於亳其俗好稼穡
致其畜藏淮北沛陳汝南南郡地薄寡於積聚江陵故
郢都有雲夢之饒陳在楚夏之交通魚鹽之貨呉有海
鹽之饒三江五湖之利江南卑濕多竹木總之楚越之
地地勢饒食無饑饉之患以故啙窳偷生無積聚而多
貧是故江淮以南無凍餓之人亦無千金之家沂泗水
以北宜五榖桑麻地小人衆數被水旱之害民好蓄藏
故秦夏梁魯好農而重民三河宛陳亦然齊趙設智巧
仰機利燕代田畜而事蠶汶山之下沃野下有蹲鴟(芋/也)
至死不饑
又地理志巴蜀廣漢土地肥美有江水沃野山林竹木
疏食果實之饒
又溝洫志平原東郡左右其地形下而土疏惡
又東方朔列傳汧隴以東商雒以西厥壤肥饒天下陸
海之地有秔稻黎栗桑麻竹箭之饒故豐鎬之間號為
土膏
又東夷列傳夫餘於東夷之域最為平敞土宜五榖把
婁古肅慎之國有五榖麻布土氣極寒常為穴居東沃
沮土肥美背山向海宜五榖善田種馬韓人知田蠶辰
韓土地肥美宜五榖
又南蠻列傳牂牁地多雨潦句町縣有桄榔木可以為
麫百姓資之益州郡有池周回二百餘里水源深廣而
末更淺狹有似倒流故謂之滇池河土平敞有鹽池田
漁之饒汶山郡土氣多寒在盛夏氷猶不釋土地剛鹵
不生榖粟麻菽惟以麥為資而宜畜牧武都土地險阻
有麻田
又西羌列傳大小榆谷土地肥美
又雍州之域厥田惟上沃野千里榖稼殷積又有龜玆
鹽池以為民利水草豐美土宜産牧
又伊吾地宜五榖桑麻蒲萄其北又有柳中皆膏腴之
地
又烏桓列傳其土地宜穄及東墻東墻似蓬草實如穄
子至十月而熟
帝王世紀自斗十一度至婺女七度一名須女曰星紀
之次于辰在丑謂之赤奮若于律為黄鍾斗建在子今
吳越分野自婺女八度至危十六度曰𤣥枵之次一名
天黿于辰在子謂之困敦于律為大呂斗建在丑今齊
分野自危十七度至奎四度曰豕韋之次一名娵訾于
辰在亥謂之大淵獻于律為大簇斗建在寅今衛分野
自奎五度至胃六度曰降婁之次于辰在戌謂之閹茂
于律為夾鍾斗建在卯今魯分野自胃七度至畢十一
度曰大梁之次于辰在西謂之作噩于律為姑洗斗建
在辰今趙分野自畢十二度至東井十五度曰實沈之
次于辰在申謂之涒灘于律為仲呂斗建在已今晉魏
分野自井十六度至柳八度曰鶉首之次于辰在未謂
之協洽于律為㽔賓斗建在午今秦分野自栁九度至
張十七度曰鶉尾之次于辰在已謂之大荒落于律為
夷則斗建在申今楚分野自軫十二度至氐四度曰夀
星之次于辰在辰謂之執徐于律為南吕斗建在酉今
韓分野自氐五度至尾九度曰大火之次于辰在卯謂
之单閼于律為無射斗建在戌今宋分野自尾十度至
斗七度百三十五分而終曰析木之次于辰在寅謂之
攝提格于律為應鍾斗建在亥今燕分野
隋書地理志正西曰雍州上當天文自東井十度至栁
八度為鶉首于辰在未得秦之分野安定北地上郡隴
西天水金城六郡之地勤于稼穡梁州于天官上應參
之宿漢中之人多事田漁豫州其在天官自氐五度至
尾九度為大火于辰在卯宋之分野屬豫州自栁九度
至張十六度為鶉火于辰在午周之分野屬三河則河
南淮之星次亦豫州之域梁郡好尚稼穡兖州其于天
官自軫十二度至氐四度為夀星于辰在辰鄭分野冀
州其于天文自胃七度至畢十一度為大梁屬冀州自
尾十度至南斗十一度為析木屬幽州自危十六度至
奎四度為娵訾屬并州自栁九度至張十六度為鶉火
屬三河則河内河東也淮之星次本皆冀州之域信都
清河河間博陵恒山趙郡武安襄國其俗務在農桑長
平上黨人多重農桑河東絳郡文城臨汾龍泉西河土
地沃少瘠多正東曰青州其在天官自須女八度至危
十五度為𤣥枵于辰在子齊之分野多務農桑徐州自
奎五度至胃六度為降婁于辰在戌賤商賈務稼穡揚
州在天官自斗十二度至須女七度為星紀于辰在丑
吳越得其分野江南之俗火耕水耨食魚與稻宣城毗
陵吳郡㑹稽餘杭東陽數郡州澤沃衍有海陸之饒豫
章之俗勤耕稼自嶺已南二十餘郡大率土地下濕荆
州上當天文自張十七度至軫十一度為鶉首于辰在
已楚之分野
宋史地理志京東路兖豫青徐之域當虚危房心奎婁
之分西抵大梁南極淮泗東北至于海有鹽鐡絲石之
饒其俗勤耕絍營丘號稱富衍物産尤盛京西路冀豫
荆兗梁五州之域而豫州之壤為多當井栁星張角亢
氐之分東暨汝潁西被陜服南畧鄢郢北抵河津絲枲
漆纊之所出而洛邑為天地之中民性安舒然土地𥚹
薄迫于營養汝蔡率多曠田太宗遷晉雲朔之民于京
洛鄭汝之地墾田頗廣河北路兗冀青三州之域而冀
兗為多當畢昴室東壁尾箕之分南濱大河北際幽朔
東瀕海岱西壓上黨繭絲織絍之所出土平而近邊置
方田以資軍廩河東路冀雍二州之域而冀州為多當
觜參之分其地東際常山西控黨項南盡晉絳北控雲
朔當大行之險地有鹽鐡之饒勤農織之事業寡桑柘
而富麻苧陜西路雍梁冀豫四州之域而雍州全得焉
當東井輿鬼之分西接羌戎東界潼陜南抵蜀漢北際
朔方有絲枲林木之饒其民慕農桑好稼穡鄠杜南山
土地膏沃二渠灌溉兼有其利兩浙路揚州之域當南
斗須女之分東西際海西控震澤北濱于海有魚鹽布
帛秔稻之産淮南路荆徐揚豫四州之域而揚州為多
當南斗須女之分東至于海四抵濉渙南濱大江北界
清淮土壤膏沃有茶鹽絲帛之利江南東西路揚州之
域當牽牛須女之分東限七閩西畧下口南抵大庾北
際大江川澤沃衍有水物之饒永嘉東遷茗荈治鑄金
帛秔稻之利嵗給縣官用度盖半天下之入焉荆湖南
北路荆州之域當張翼軫之分東界鄂渚西接溪洞南
抵五嶺北連㐮漢其土宜榖稻南路有袁吉壌接者其
民往往轉徙自占深耕穊種北路農作稍惰多曠土福
建路盖古閩越之地其地東南際海西北多峻嶺抵江
有茶鹽海物之饒民安土樂業川源浸濯田疇膏沃無
凶年之憂而土田迫陿生藉繁夥雖磽确之地耕耨殆
盡川峽四路梁雍荆三州之地而梁州為多天文與秦
同分南至荆峽北控劍棧西南接蠻夷土植宜柘繭絲
織文纎麗者窮于天下地狭而腴民勤耕作無寸土之
曠嵗三四收廣南東西路荆揚二州之域當牽牛婺女
之分南濱大海西控夷洞北限五嶺宋初人稀土曠儋
崔萬安三州地狹户少
金史食貨志中都西京北京上京遼東臨潼陜西地寒
稼穡遲熟夏稅限以七月為初
通鑑注太行為河北脊其山脊諸州皆山險至太行山
盡頭地始平廣田皆腴美俗謂小江南古所謂覃懐也
海槎餘錄儋耳境山百倍于田土多石少雖絶頂亦可
耕植
農政全書三吳古稱澤國其西南翕受太湖陽城諸水
形勢尤卑而東北際海岡隴之地視西南特髙髙者田
常苦旱旱者田常苦澇
又中州濱河之區歲苦馮夷銜齒闗中引涇通渭并州
西南若汾若沁盡可引注為農田用三楚漢沔西来大
江中貫開渠建閘在在沃壤廣南沿海多淤沙饒沃容
有未興之利八閩江右畝窄人稠
　
　
　
　
　
　
　
　
　
　
　
欽定授時通考卷九
欽定四庫全書
欽定授時通考卷十
　土宜
　　物土
尚書禹貢庶土交正
　傳衆土俱得其正謂墳壌壚葉氏夢得曰謂以九土
　相參而辨其等也集傳土者財之自生謂之庶土則
　非特榖土也庶土有等當以髙下名物交相正焉以
　任土事如周大司徒以土宜之法辨十有二土之名
　物以任土事之類
又咸則三壤
　集傳則品節之也九州榖土又皆品節之以上中下
　三等如周大司徒辨十有二壤之名物以致稼穡之
　類陳氏祥道曰冀州白而壤雍州黄而壤豫州厥土
　惟壌則壤色非一而已壤與墳埴塗泥雖殊而墳埴
　塗泥亦壌中之小别耳此禹貢總言三壤而周官總
　言十二壤也夏氏允彜曰三壤之中又各有三品復
　有上下錯而總之為三壤禹之法亦密矣
左傳書土田
　注書土地之所宜
辨京陵
　注辨别也絶髙曰京大阜曰陵
表淳鹵
　注淳鹵埆薄之地表之輕其賦稅疏賈逵云淳鹹也
　說文云鹵西方鹹地也東方謂之斥西方謂之鹵呂
　氏春秋稱魏文侯時吳起為鄴令引漳水以灌田民
　歌之曰決漳水兮灌鄴旁終古斥鹵生稻粱是鹹薄
　之地名爲斥鹵禹貢之海濵廣斥是也
數疆潦
　疏賈逵以疆為疆㯺墝埆之地鄭衆以為疆界内有
　水潦者鄭𤣥云疆㯺經堅者則疆地猶堪種植非水
　潦之類故從鄭衆之說數其疆界有水潦者計數減
　其租入也
規偃豬
　注偃豬下濕之地規度其受水多少疏豬者停水之
　名偃豬謂偃水為豬故為下濕之地規度其地受水
　多少得使田中之水注之
町原防
　注廣平曰原防隄也隄防間地不得方正如井田别
　為小町畦也疏史㳺急就篇云頃町界畝是町亦頃
　類故連言之謂廣平為原者因爾雅之文其實此原
　謂隄防之間也釋地於陸陵阿之下云可食者曰原
　孫炎曰可食謂有井田也陸阿山田可種榖者亦曰
　原也謂彼陵阿之間可食之地非廣平也
井衍沃
　注衍沃平美之地則如周禮制以為井田六尺為歩
　歩百為畝畝百為夫九夫爲井疏衍是髙平而美者
　沃是底平而美者皆是良田故如周禮之法制之以
　為井田賈逵云下平曰衍有漑曰沃所指雖異而俱
　爲良美之田也
公羊傳原者何上平曰原下平曰隰
　注分别之者地勢各有所生原宜粟隰宜麥當教民
　所宜
禮記王制凡居民材必因天地寒煖燥濕
　注使其材藝堪地氣也疏言五方之人其能各殊各
　須順其性氣材藝使堪其地氣也
周禮天官大宰以九職任萬民一曰三農生九榖
　注三農原隰平地疏鄭司農以三農為平地山澤積
　石曰山水鍾曰澤不生九榖故後鄭不從之也爾雅
　髙平曰原下濕曰隰原及平地可種黍稷之等隰中
　可種稻及梁苽也
又地官大司徒以土㑹之灋辨五地之物生一曰山林
其植物宜皂物二曰川澤其植物宜膏物三曰丘陵其
植物宜覈(音/核)物四曰墳衍其植物宜莢物五曰原濕其
植物宜叢物
　注㑹計也以土計貢稅之法因别此五者也積石曰
　山竹木曰林注瀆曰川水鍾曰澤土髙曰丘大阜曰
　陵水涯曰墳下平曰衍髙平曰原下濕曰隰植物凡
　根生者皆是也皂物柞栗之屬今謂柞實為皂斗膏
　當為櫜字之誤蓮芡之實有櫜韜覈物李梅之屬莢
　物薺莢王棘之屬叢物萑葦之屬疏以土地計㑹所
　出貢稅之法貢稅出於五地五地所生不同故以土
　㑹之法辨之也五地以髙下言山林髙之極川澤下
　之極故以為對也五地之物皆方以類聚物以羣分
　因地氣所感不同故有異也刪翼魏氏校曰五地隨
　氣異形氣行地中人物之生復隨形異禀蓋天氣以
　為父地質以為母子肖母形聖人仰稽天運俯察地
　理以土㑹之法通計所生物何者爲多因而知其土
　之所宜所以通知地利而盡人物之性也
又以土均之法辨五物九等制天下之地征以作民職
以令地貢以斂財賦以均齊天下之政
　注均平也五物五地之物也九等騂剛赤緹之屬征
　稅也民職民九職也地貢貢地所生謂九榖也財謂
　泉榖賦謂九賦及軍賦
又乃分地職奠(音/定)地守制地貢而頒職事焉以爲地灋
而待政令
　注分地職分其九職所宜也定地守謂衡麓虞侯之
　屬制地貢謂九職所稅也頒職事者分命使各為其
　所職之事疏旣授民以上中下地矣此分地職是分
　九職所宜也九職則大宰云三農生九榖是也所宜
　謂若孝經注髙田宜黍稷下田宜稻麥之類是也
人遂人掌邦之野凡治野以土宜教甿稼穡
　疏以土宜教甿稼穡者髙田種黍稷下田種稻麥是
　教之稼穡也
又草人掌土化之法以物地相其宜而為之種
　注土化之法化之使美若汜勝之術也以物地占其
　形色為之種黄白宜以種禾之屬疏化之使美者謂
　若騂剛用牛糞種化騂剛之地使美如下文所云也
　漢時農書數家汜勝為上故云汜勝之術也黄白宜
　以種禾之屬者鄭依孝經緯援神契而言也
又夏官土方氏辨土宜土化之灋而授任地者
　注土宜謂九榖植穉所宜也土化地之輕重糞種所
　宜用如地官草人所掌之法也任地者載師之屬疏
　授謂以書作法授之
爾雅釋地下濕曰隰大野曰平廣平曰原髙平曰陸大
陸曰阜大阜曰陵大陵曰阿可食者曰原陂者曰阪下
者曰隰
　疏此釋地髙下不同之名也下濕謂地形卑下而水
　濕者李廵曰土地窊下常沮洳名為隰也大野曰平
　者大野之澤一名平魯有大野是也髙平曰陸大陸
　曰阜大阜曰陵大陵曰阿者李廵曰髙平謂土地豐
　正名為陸土地髙大名為阜最大名為陵陵之大者
　名阿詩大雅皇矣云無矢我陵我陵我阿是也原阪
　隰三者地形雖有髙下不同皆可種榖給食髙而可
　食者名原詩大雅篤公劉于胥斯原是也陂陀不平
　而可食者名阪詩小雅正月篇瞻彼阪田有菀其特
　是也下平而可食者名隰公羊傳下平曰隰是也
大戴禮子曰平原大藪瞻其草之髙豐茂者草可財也
如艾而夷之其地必宜五榖
孝經援神契黄白土宜禾黒墳宜黍麥赤土宜菽汚泉
宜稻
古三墳山地險径川地廣平雲地髙林氣地下濕
管子桑麻不植於野五榖不宜其地國之貧也桑麻植
於野五榖宜其地國之富也相髙下視肥墝觀地宜明
詔期前後農夫以時均脩焉使五榖桑麻皆安其處由
田之事也(朱長春曰田/田畯之類)
又凡地十仞見水者不大潦五尺見水者不大旱
又地道不宜則有飢饉
又髙下肥磽物有所宜故曰地不一利
又管仲之匡天下也其施七尺
　注施者大尺之名其長七尺
又瀆田悉徙五種無不宜其木宜蚖菕(音元/論)與杜松其
草宜楚棘見是土也命之曰五施五七三十五尺而至
於泉其水倉其民疆
　注瀆田謂穿溝瀆而漑田悉徙謂其地每年皆須更
　易也五施謂其地深五施每施七尺故五七三十五
　尺而至於泉也朱長春曰瀆田五施赤壚四施黄唐
　三施斥埴再施黒埴一施五土惟五施者最為土厚
　水深也集韻菕露香草
又赤壚歴疆肥五種無不宜其麻白其布黄其草宜白
茅與雚其木宜赤棠見是土也命之曰四施四七二十
八尺而至於泉其水白而甘其民壽
　注歴疎也彊堅也爾雅雚芄蘭
又黄唐無宜也唯宜黍秫宜縣澤其草宜黍秫與茅其
木宜櫄(椿/同)擾桑見是土也命之曰三施三七二十一尺
而至於泉其泉黄而糗流徙
　注唐虛脆也縣澤常宜縣注而澤擾桑柔桑也糗謂
　其水糗糒之氣泉居地中而流故曰流徙
又斥植宜大菽與麥其草宜萯(音/婦)雚其木宜把見是土
也命之曰再施二七十四尺而至於泉其泉鹹水流徙
又黒埴宜稻麥其草宜萍蓚其木宜白棠見是土也命
之曰一施七尺而至於泉其水黒而苦
又墳延者六施六七四十二尺而至于泉陜之芳七施
七七四十九尺而至於泉祀陜八施七八五十六尺而
至於泉杜陵九施七九六十三尺而至於泉延陵十施
七十尺而至於泉環陵十一施七十七尺而至於泉蔓
山十二施八十四尺而至於泉付山十三施九十一尺
而至於泉付山白徒十四施九十八尺而至於泉中陵
十五施百五尺而至於泉
又青山十六施百一十二尺而至於泉青龍之所居庚泥
不可得泉
　注庚續也其處既有青龍居又沙泥相續故不可得
　泉也朱長春曰庚金剛庚泥泥剛也
又赤壌􁜦(音/敖)山十七施百一十九尺而至於泉其下清
商不可得泉
　注清商神怪之名
又􁱿山白壤十八施百二十六尺而至於泉其下駢石
不可得泉
　注言有石駢密故不可得泉
又陵山十九施百三十三尺而至於泉其下有灰壤不
可得泉
又髙陵土山二十施百四十尺而至於泉
又山之上命之曰縣泉其地不乾其草如茅與走其木
乃樠鑿之二尺乃至於泉
　注茅走皆草名朱長春曰上文自墳延而至陡山十
　四加不得泉已四矣又一加至十四丈而髙陵土山
　反不言無泉何也地經曰山之吉者地泉鍾於下靈
　光發於頂故髙山之首多生雲煙降雨澤山上出泉
　謂之天池今名山至髙多有之其旁其側則其脈氣
　所落而結也故為天眼石井珠簾瀑布玉乳玉潭龍
　湫虎跑蛟飛杖錫或天生或人力或神通其泉多有
　名飲之益人冬夏常注大旱不竭上頂氣仰而升故
　得泉淺傍氣在中側氣在下則泉漸深矣
又山之上命之曰復呂其草魚腸與蕕其木乃栁鑿之
三尺而至於泉山之上命之曰泉英其草蘄白昌其木
乃楊鑿之五尺而至於泉
又山之材其草兢與䉢其木乃格鑿之二七十四尺而
至於泉山之側其草葍與蔞其木乃品榆鑿之三七二
十一尺而至於泉
　注材猶旁也爾雅䉢虞蓼注蓼之生澤者
又凡草土之道各有榖造或髙或下各有草土葉下於
􁉢􁉢下於莧莧下於蒲蒲下於葦葦下於雚雚下於蔞
蔞下於荓荓下於蕭蕭下於薜薜下於萑萑下於茅凡
彼草物十有二衰各有所歸
　注榖造謂此地生某草宜某榖造成也葉草名唯生
　葉無茎在􁉢之下􁉢即鬱也荘周所謂鬱西也􁀆一
　作蓷茺蔚草也衰謂草上下相重次也
又九州之土為九十物每州有常而物有次羣土之長
是唯五粟五粟之物或赤或青或白或黒或黄五粟五
章五粟之狀淖而不肕剛而不觳不濘車輪不汚手足
其種大重細重白莖白秀無不宜也五粟之土若在陵
在山在墳在衍其隂其陽盡宜桐柞莫不秀長其榆其
栁其檿其桑其柘其櫟其槐其陽羣木蕃滋數大條直
以長其地其樊俱宜竹箭藻龜楢檀五臭生之薜荔白
芷蘪蕪椒連其泉黄白其人夷姤五粟之土乾而不格
湛而不澤無髙下葆澤以處是謂粟土
　注肕堅也觳薄也濘泥也校謂馨烈之氣夷平也姤
　好也言均善也格謂堅禦也葆澤以處言常潤也
又粟土之次曰五沃五沃之物或赤或青或白或黄或
黑五沃五物各有異則五沃之狀剽悉橐土蟲易全處
怸剽不白下乃以澤其種大苗細苗赨莖黒秀箭長五
沃之土若在丘在山在陵在岡若在陬陵之陽其左其
右宜彼羣木桐柞枎櫄及彼白梓其梅其杏其桃其李
其秀生莖起其棘其棠其槐其楊其榆其桑其把其枋
羣木數大條直以長其隂則生之楂䔧其陽則安樹之
五麻若髙若下不擇疇所其麻大者如箭如葦大長以
美其細者如雚如蒸五臭疇生蓮與蘪蕪藁本白芷其
泉白清其人堅勁寡有疥騷終無痟酲五沃之土乾而
不斥湛而不澤無髙下葆澤以處是謂沃土
　注剽堅也怸密也橐土謂其土多竅穴若橐之多竅
　故蟲處之易全也怸剽不白下乃以澤者土旣堅密
　故常潤濕而不乾白此乃葆澤之地也赨即赤也箭
　長謂若竹箭之長也疇隴也痟首疾也酲酒病也斥
　潟鹵也
又沃土之次曰五位五位之物五色雜英多有異章五
位之狀不塥不灰青怸以菭(與苔通/又音墀)及其種大葦無細
葦無赨莖白秀五位之土若在岡在陵在墳在衍在丘
在山皆宜竹箭求黽楢檀其山之淺有蘢與斥羣木安
逐條長數丈其桑其松其把其茸種木胥容榆桃栁棟
羣藥安生薑與桔梗小辛大䝉其山之梟多桔符榆其
山之末有箭與苑其山之旁有彼黄䖟及彼白昌山䔧
葦芒羣藥安聚以圍民殃其林其漉其槐其棟其柞其
榖羣木安逐其泉青黒其人輕直省事少食無髙下葆
澤以處是謂位土
　注塥謂堅不相著也菭地衣也青怸以菭及謂色青
　而細密和菭以相及也求龜竹類蘢斥並草名安和
　易逐競長數謂速長也大䝉藥名梟猶巓也少食言
　其性廉也
又位土之次曰五蘟(音/隱)五蘟之狀黒土黒菭青怵以肥
芬然若灰其種櫑葛赨莖黄秀恚目其葉若苑以蓄植
果木不若三土以十分之二是謂蘟土
　注芬然墳起貎恚目謂殻實怒開也苑蘊結也三土
　謂五粟五沃五位言於三土十分已不如其二分餘
　倣此
又蘟土之次曰五壌五壤之狀芬然若澤若屯土其種
大水腸細水腸赨莖黄秀以慈忍水旱無不宜也蓄植
果水不若三土以十分之二是謂壌土
　注屯土言其土得澤則墳起為堆故曰屯土也忍耐
　也
又壤土之次曰五浮五浮之狀捍然如米以葆澤不離
不坼其種忍蘟忍葉如雚葉以長狐茸黄莖黑秀其粟
大無不宜也蓄殖果木不如三土以十分之二凡上土
三十物種十二物
　注捍堅貎言其土屑細如米也忍蘟草名狐茸言草
　之狀若狐也類篇蘟荵菜名似蕨
又中土曰五怸五怸之狀廩焉如壏(咸上聲周/禮通作㯺)潤濕以
處其種大稷細稷赨莖黄秀慈忍水旱細粟如麻蓄殖
果木不若三土以十分之三
　注壏猶彊也朱長春云下有糠以肥此壏與濫同如
　麻言其繁美如麻也
又怸土之次曰五纑(音/盧)五纑之狀彊力剛堅其種大邯
鄲細邯鄲莖葉如枎(音/符)櫄其粟大蓄殖果木不若三土
以十分之三
　注邯鄲草名粟大言其粒大也
又纑土之次曰五壏五壏之狀芬焉若糠以肥其種大
荔小荔青莖黄秀蓄殖果木不若三土以十分之三
　注若糠以肥謂其地色黄而虛
又壏土之次曰五剽五剽之狀華然如芬以脤其種大
秬細秬黒莖青秀蓄殖果木不若三土以十分之四
　注脤謂其地色青紫若脤然秬黒黍也
又剽土之次曰五沙五沙之狀粟焉如屑塵厲其種大
萯細萯白莖青秀以蔓蓄殖果木不如三土以十分之
四
　注粟焉如屑塵厲言其地粟碎若屑塵之厲厲踊起
　也
又沙土之次曰五塥五塥之狀果然如僕累不忍水旱
其種大樛把細樛把黒莖黒秀蓄植果木不如三土以
十分之四凡中土三十物種十二物
　注僕附也僕累言其地附著而重累也樛把木名
又下土曰五猶五猶之狀如糞其種大華細華白莖黒
秀蓄殖果木不如三土以十分之五
　注大華細華草名
又猶土之次曰五􁔻五􁔻之狀如䑕肝其種青梁黒莖
黒秀蓄殖果木不如三土以十分之五
又􁔻土之次曰五殖五殖之狀甚澤以疏離坼以矅塉
(音寂木/借瘠)其種雁膳黑實朱跗黄實蓄殖果木不如三土
以十分之六
　注雁膳草名跗花足也
又五殖之次曰五觳五觳之狀婁婁然不忍水旱其種
大菽細菽多白實蓄殖果木不如三土以十分之六
　注婁婁然疏也
又觳土之次曰五鳬五鳬之狀堅而不骼其種陵稻黒
鵝馬夫蓄殖果木不如三土以十分之七
　注堅而不骼言雖堅不同骨之骼也陵稻陸生稻也
　黒鵝馬夫皆草名
又鳬土之次曰五桀五桀之狀甚鹹以苦其物爲下其
種白稻長狹蓄殖果木不如三土以十分之七凡下土
三十物其種十二物凡土物九十其種三十六
　注長狹謂稻之形長而狹也
荀子相髙下視肥磽序五種君子不如農人
吕氏春秋厚土則􁁊不通薄土則蕃轓而不發壚埴冥
色剛土柔種免耕殺草使農事得
淮南子欲知地道物其樹
　注五土之宜各有所宜種
説苑山川汚澤陵陸丘阜五土之宜聖王就其勢因其
便不失其性髙者黍中者稷下者秔蒲葦菅蒯之用不
乏麻麥黍粱亦不盡
又農人擇田而田田者擇種而種之豊年必得粟
風俗通阜者茂也言平地隆踊不屬於山陵也部者阜
之類也齊魯之間田中少髙卬名之爲部藪之言厚也
草木魚鱉所以厚養人民與百姓也澤者言其潤澤萬
物以阜民用也陂者繁也言因下鍾水以繁利萬物也
釋名地者底也其體底下載萬物也易謂之坤坤順也
上順乾也土吐也吐生萬物也已耕者曰田田塡也五
稼塡滿其中也壤瀼也肥濡意也土青曰黎似藜草色
也土黄而細密曰埴埴膩如脂也土赤曰䑕肝似䑕肝
色也土白曰漂漂輕飛散也土黒曰壚壚然解散也
博物志地以名山為輔佐石為之骨川爲之脈草木為
之毛土為之肉三尺以上為糞三尺以下為地
又五土所宜黄白宜種禾黑墳宜麥黍蒼赤宜菽芋下
泉宜種稻得其宜則利百倍
齊民要術地勢有良薄山澤有異宜
　注山田種強苖以避風霜澤田種弱苖以求華實
又土壌氣脈其類不一肥沃磽确美惡不同黒壤之地
信美矣故肥沃之過不有生土以解之則苗茂而實不
堅磽确之土信惡矣然糞壤滋培則苗蕃秀而實堅栗
後山談叢田理有横有立横土立土不可稻爲其不停
水也
袁黄寳坻勸農書禹别九州之土色辨為九等葢風行
地上各有方位土性所宜因隨氣化所以九州之土各
有别也然禹亦辨其大槩耳一州之中土脈各異豈惟
一州即一縣之土亦有不齊寳坻縣西北之地白而壤
東南之地黒而塗泥就西北之中髙者白壤而或兼赤
下者青壚就東南之中髙者埴壚下者純塗泥而近海
者則鹹潟而斥鹵此皆地氣之不齊也周禮司稼掌廵
邦野之稼而辨種稑之種周知其名與其所宜地以為
法而教於邑閭故耕稼得宜而閭閻充實後世此官不
設此政不修而農民狃於故見不察土脈茫昧而種北
方尤甚今吾寳邑髙郷宜麥宜麻宜黍宜榖宜棉花者
悉仍其舊低郷宜薥宜秔宜稗者亦且隨意植之但稗
之入最薄惟初開荒地宜種之鹵氣既盡即當種榖矣
種薥亦不若種秔但開井於隴首旱則每月澆三四次
無不成熟者海濱一帶皆為鹹鹵之地棄而不耕荒蕪
彌目此與􁀙黄金於路旁而自傷窮窘者何異哉
又地利不同有強土有弱土有輕土有重土有𦂳土有
緩土有肥土有瘠土有燥土有濕土有生土有熟土有
寒土有煖土皆湏相其宜而耕治布種之茍失其宜則
徒勞氣力反失其利齊民要術云春地氣通可耕堅硬
強地黒壚土輙磨平其塊以待時所謂強土而弱之也
杏始花輙耕輕土弱土閱數日草生復耕之遇雨又復
耕之土甚輕者以牛羊踐之如此則土強所謂弱土而
強之也𦂳土宜深耕熟耙多耙則土鬆用灰壅之最佳
𦂳甚用浮沙壅之此𦂳者緩之也緩者曵磟碡重滚壓
之不滚壓則土浮而根虚雨後日炙易萎此土用河泥
壅之最妙此緩者𦂳之也燥土宜遇雨而耕或作圍蓄
水冬間遇雪於上邉風來處起土作障勿使雪從風飛
去使雪融化入土則所種倍收(按此是燥/者潤之)寒土宜焚草
根壅之寒甚用石灰此寒者煖之也生土則去草宜淨
耕耙宜多此生而熟之也熟土須識代田之法如上年
此一行下種今年須空此一行而以舊時空地種之上
年此地種黍今年則種稷此熟而生之也肥沃之土不
有生土以觧之則苖茂而實不堅磽确之土得糞壤滋
培則苗蕃秀而實堅栗肥者瘠之瘠者肥之亦一定之
理也孝經援神契曰黄白土宜禾黑土宜麥赤土宜菽
汚泉宜稲北人類以洿下之地爲劣而不知其宜稻惟
不講水田之法故也
又瀕海之地潮水徃來淤泥常積有鹹草叢生此須挑
溝築岸或樹立椿橛以抵潮汛其田形中間髙兩邉下
不及十數丈即爲小溝百數丈即為中溝千數丈即為
大溝以注雨潦此甜水淡水也其地初種水稗斥鹵旣
盡漸可種稻所謂潟斥鹵兮生稻粱非虚語也
又周禮草人土化之法鄭康成注謂所以糞土者以牛
羊諸骨煑取汁也今固不能分析土性亦無麋鹿貆狐
之骨可用然熟玩此章可以知古人用糞之意騂剛者
色赤而性剛也赤緹者色赤而如緹謂薄也說卦坤為
牛兌為羊牛性前順羊性前逆牛屬土其糞和緩可以
化剛土羊屬金其糞燥密可以治薄土也墳謂土脈墳
起而柔解也渇澤謂水去而澤乾也墳壤屬陽渇澤屬
隂月令夏至鹿角觧冬至麋角觧鹿陽故遇隂生而角
解蘪隂故遇陽生而角觧今以麋矢化陽土以鹿矢化
隂土也鹹潟鹵也勃壤粉解也鹹鹵之地常濕粉解之
地常乾貆貉屬貆好睡狐好疑貆貪殘之物狐隂媚之
物貪殘者其氣在外故以化濕土隂媚者其氣在内故
以化乾土也埴壚黏黒也輕㸑輕脆也埤雅云犬喜雪
豕喜雨犬屬火其性輕佻故以化黏土豕屬坎其性負
塗故以化脆土也此可以想古人變化之義矣得其意
而推之則隨土用糞各有攸當也
春明夢餘録湖蕩之間可以水耕者則引水鑿渠髙衍
之地可以陸種者則分經定界
　
　
　
　
　
　
　
　
　
　
欽定授時通考卷十
欽定四庫全書
欽定授時通考卷十一
　土宜
　　田制上
詩小雅信彼南山維禹甸之
　箋禹治而丘甸之六十四井為甸甸方八里居一城
　之中城方十里出兵車一乘以為賦法正義曰禹甸
　之者決除其災使成平田定貢賦於天子是以治為
　義也
我疆我理南東其畝
　大全長樂劉氏曰疆謂有夫有畛有塗有道有路以
　經界之也理謂有遂有溝有洫有澮有川以疏道之
　也又安成劉氏曰地之勢東南下水勢皆趨之故順
　其勢以縱為遂以横為溝而南其畝東其畝也
詩大雅廼疆廼理廼宣廼畝
　注疆謂畫其大界理謂别其條理也宣布散而居也
　畝治其田疇也
穀梁傳古者三百步為里名曰井田井田者九百畝公
田居一私田稼不善則非吏公田稼不善則非民
禮記王制制農田百畝
　注農夫皆受田於公疏王者制度授農以田是農夫
　授田於公也
州二百一十國其餘以為附庸閒田
天子之縣内凡九十三國其餘以禄士以為閒
　疏畿外州建二百一十國之外則閒田少畿内立九
　十三國之外閒田多者以畿外諸侯有大功德始有
　附庸故閒田少畿内每須朌賜故閒田多
田里不粥
　注皆授於公民不得私也
方一里者為田九百畝方十里者為方一里者百為田
九萬畝方百里者為方十里者百為田九十億畝方千
里者為方百里者百為田九萬億畝
方百里者為田九十億畝山陵林麓川澤溝瀆城郭宫
室塗巷三分去一其餘六十億畝
諸侯之有功者取於閒田以禄之其有削地者歸之閒
田
周禮地官大司徒不易之地家百畮一易之地家二百
畮再易之地家三百畮
　注不易之地嵗種之地美故家百畮一易之地休一
　嵗乃復種地薄故家二百畝再易之地休二嵗乃復
　種故家三百畝
小司徒乃均土地以稽其人民而周知其數上地家七
人中地家六人下地家五人
　注均平也周猶徧也一家男女七人以上則授之以
　上地所養者衆也男女五人以下則授之以下地所
　養者寡也
又乃經土地而井牧其田野九夫為井四井為邑四邑
為丘四丘為甸四甸為縣四縣為都以任地事
　疏匠人營溝洫於田掌其經界故云乃經土地經謂
　為之里數在土地之中立其里數謂井方一里邑方
　二里之等是也而井牧其田野者井方一里兼言牧
　地是次田二牧當上地一井授民田之時上地不易
　家百畝中地一易家二百畝下地再易家三百畝通
　率三家受六夫之地一家受二夫與牧地同故云井
　牧其田野也刪翼丘氏曰野外之田不無美惡肥磽
　之差豈必盡如指掌之平棊盤之畫哉唯有井有牧
　比析而行乃是活法易氏曰井則上地中地下地之
　殊牧則不易一易再易之辨王氏曰此法與遂人百
　夫洫千夫澮萬夫川相表裏
又載師以宅田士田賈田任近郊之地以官田牛田賞
田牧田任逺郊之地以公邑之田任甸地以家邑之田
任稍地以小都之田任縣地以大都之田任畺地
　注鄭司農云民宅曰宅宅田者以備益多也士田者
　士大夫之子得而耕之田也賈田者吏為縣官賣財
　與之田官田者公家之所耕田牛田者以養公家之
　牛賞田者賞賜之田牧田者牧六畜之田司馬法曰
　王國百里為郊二百里為州三百里為野四百里為
　縣五百里為都杜子春云五十里為近郊百里為逺
　郊鄭𤣥謂宅田致仕者所受田也士讀為仕仕者亦
　受田所謂圭田也賈田在市賈人其家所受之田也
　官田庶人在官者其家所受田也牛田牧田畜牧者
　之家所受田也公邑謂六遂餘地天子使大夫治之
　自此以外皆然二百里三百里其上大夫如州長四
　百里五百里其下大夫如縣正是以或謂二百里為
　州四百里為縣云家邑大夫之采地小都卿之采地
　大都公之采地畺五百里王幾界也然圖書篇載師
　掌任地之法有宅田士田賈田有官田牛田賞田牧
　田有公邑之田有小都大都之田且國有四民農之
　受田無疑矣惟工商之受田初無明文而二鄭之釋
　周禮則有異議司農謂士田士大夫之子得而耕之
　田也賈田吏為縣官賣材者與之田也後鄭則引漢
　食貨志之言謂農民户一人已受田其家衆男為餘
　夫亦以口受田如比士工商家受田五口乃當農夫
　一人據後鄭之意則直謂賈田為賈之家所受田也
　予以為不然夫四民不相業亦不相雜處其來乆矣
　四民自農之外惟士為然盖使之耕且養也果如後
　鄭之言以賈為商賈之賈則工商一也何載師獨載
　賈田而不言工田乎夫先王之所重者農民也所輕
　者末作也不耕者出屋粟宅不毛者出里布莫非使
　農之為優而商賈不足事也今使為工者得以械器
　易粟而復受田則誰不為工乎使為商者日中而市
　交易而退而復受田則誰不為商乎然則載師無商
　田工田之明文而後鄭必為之説予以為不知先王
　重本抑末之意
又遂人辨野之土上地中地下地以頒田里上地夫一
㕓田百畮菜五十畮餘夫亦如之中地夫一㕓田百畮
萊百畮餘夫亦如之下地夫一㕓田百畮萊二百畮餘
夫亦如之
　注萊謂休不耕者六遂之民奇受一㕓雖上地猶有
　萊皆所以饒逺也通考馬端臨曰按周家授田之制
　如大司徒遂人之説則是田肥者少授之田瘠者多
　授之如小司徒之説則口衆者授之肥田口少者授
　之瘠田如王制孟子之説則一夫定以百畝為率而
　良農食多惰農食少三者不同
又凡治野夫間有遂遂上有徑十夫有溝溝上有畛百
夫有洫洫上有涂千夫有澮澮上有道萬夫有川川上
有路以達於畿
　注十夫二鄰之田百夫一酇之田千夫二鄙之田萬
　夫四縣之田遂溝洫澮皆所以通水於川也遂廣深
　各二尺溝倍之洫倍溝溝廣二㝷深二仞徑畛涂道
　路皆所以通車徒於國都也徑容牛馬畛容大車涂
　容乘車一軌道容二軌路容三軌都之野涂與環涂
　同可也萬夫者方三十三里少半里九而方一同以
　南畝圖之則遂從溝横洫從澮横九澮而川周其外
　焉去山陵林麓川澤溝瀆城郭宫室涂巷三分之制
　其餘如此以至於畿則中雖有都鄙遂人盡主其地
　集説葉氏曰司徒言井邑遂人言溝洫非鄉遂異制
　也井邑定田畝多寡以出稅故以四井四邑言溝洫
　定水道大小以興利故以十夫百夫言
孟子夏后氏五十而貢殷人七十而助周人百畝而徹
　注陳祥道曰夏商周之授田其畝數不同禹貢九州
　之地或言土或言作或言乂盖禹平水土之後有土
　見而未作有作焉而未乂是時人工未足以盡地力
　故家五十畝而已沿歴商周則田浸闢而法備矣故
　商七十而助周百畝而徹詩曰信彼南山維禹甸之
　畇畇原隰曽孫田之我疆我理南東其畝則法略於
　夏備於周可知矣
卿以下必有圭田圭田五十畝餘夫二十五畝
　注古者卿以下至於士皆受圭田五十畝所以供祭
　祀也圭潔也井田之民養公田者受百畝圭田半之
　故五十畝餘夫者一家一人受田其餘老少尚有餘
　力者受二十五畝半於圭田也
方里而井井九百畝其中為公田八家皆私百畝同養
公田
　注方里者九百畝之地也八家各私得百畝公田八
　十畝其餘二十畝以為廬井園圃家二畝半也
爾雅釋地田一嵗曰菑二嵗曰新田三嵗曰畬
　注今江東呼初耕地反草為菑詩曰于彼新田易曰
　不菑畬疏菑災也畬和柔之意也孫炎云菑始災殺
　其草本也新田新成柔田也畬和也田舒緩也
公羊傳注聖人制井田之法而口分之一夫一婦受田
百畝以養父母妻子五口為一家公田十畝即所謂什
一而稅也廬舍二畝半凡為田一頃十二畝半八家而
九頃共為一井故曰井田井田之義一曰無泄地氣二
曰無費一家三曰同風俗四曰合巧拙五曰通財貨司
空謹别田之髙下善惡分為三品上田一嵗一墾中田
二嵗一墾下田三嵗一墾故三年一換主選其耆老有
髙德者名曰父老其有辨護伉健者為里正皆受倍田
司馬法六尺為步步百為畝畮百為夫夫三為屋屋三
為井井十為成成十為通通十為終終十為同
　通典文王在岐用平土之法以為治人之道地著為
　本故建司馬法民受田上田夫百畝中田夫二百畝
　下田夫三百畝三嵗更耕之自爰其處農民戸已受
　田其家衆男為餘夫亦以口受田士工商家受田五
　口乃當農夫一人山林藪澤原陵淳鹵各以肥磽多
　少為差民年二十受田六十歸田
管子周岐山至於崢丘之西塞丘者山邑之田也周壽
陵而東至少沙者中田也
商子地方百里者山陵處什一藪澤處什一谿谷流水
處什一都邑谿道處什一惡田處什一良田處十四
吕氏春秋上農后稷曰上田棄畝下田棄甽是以六尺
之耜所以成畝也其塼八寸所以成甽也
汜勝之書湯有旱災伊尹作為區田教民糞種區田非
必須良田也諸山陵近邑髙危傾阪及丘城上皆可為
區田區田不耕旁地庶盡地力凡區種不先治地便荒
地為之以畝為率令一畝之地長十八丈廣四丈八尺
當横分十八丈作十五町町間分為十四道以通人行
道廣一尺五寸町皆廣一尺五寸長四丈八尺尺直横
鑿町作溝溝一尺深一尺積穰於溝間相去亦一尺嘗
悉以一尺地積穰不相受今𢎞作二尺地以積穰上農
夫區方深各六寸間相去九寸一畝三千七百區一日
作千區區種粟二十粒畝用種二升秋收區别三升粟
畝收百斛中男夫區方九寸深六寸相去二尺一畝千
二十七區用種一升收粟五十一石一日作三百區下
農夫區方九寸深六寸相去二尺一畝五百六十七區
用種六升收二十八石一日作二百區
漢書食貨志武帝末年以趙過為搜粟都尉過為代田
一畮三甽嵗代處故曰代田古法也后稷始甽田以二
耜為耦廣尺深尺曰甽長終畮一畮三甽一夫三百甽
而播耕於三甽中率十二夫為田一井一屋故畮五頃
用耦犂二牛三人一嵗之收常過縵田畮一斛以上善
者倍之過使教田太常三輔率多人者田日三十畮少
者十三畮以故田多墾闢過試以離宫卒田其宫壖地
課得穀皆多其旁田畮一斛以上令命家田三輔公田
又教邊郡及居延城是後邊城河東𢎞農三輔太常民
皆便代田用力少而得穀多
晉書食貨志武帝平呉之後有司奏詔書王公以國為
家京城當使有芻􁁟之田今可限之近郊田大國十五
頃次國十頃小國七頃男子一人占田七十畝女子三
十畝其外丁男課田五十畝丁女二十畝次丁男半之
女則不課
魏書食貨志太和九年詔均給天下民田諸男夫十五
以上受露田四十畝婦人二十畝奴婢依良丁牛一頭
受田三十畝限四牛所受之田率倍之三易之田再倍
之以供耕作及還受之盈縮諸民年及課則受田老免
及身没則還田奴婢牛隨有無以還受諸桑田不在還
受之限但通入倍田分於分雖盈没則還田不得以充
露田之數不足者以露田充倍諸初受田者男夫一人
給田二十畝課蒔餘種桑五十樹棗五株榆三根非桑
之土夫給一畝依法課蒔榆棗奴各依良限三年種畢
不畢奪其不畢之地于桑榆地分雜蒔餘果及多種桑
榆者不禁諸應還之田不得種桑榆棗果種者以違令
論地入還分諸桑田皆為世業身終不還恒從見口有
盈者無受無還不足者受種如法盈者得賣其盈不足
者得買所不足不得賣其分亦不得買過所足諸麻布
之土男夫及課别給麻田十畝婦人五畝奴婢依良皆
從還受之法諸有舉戸老小癃殘無受田者年十一以
上及癃者各授以半夫田年逾七十者不還所受寡婦
守志者雖免課亦授婦田諸還受民田恒以正月若始
受田而身亡及賣買奴婢牛者皆至明年正月乃得還
受諸土廣民稀之處隨力所及官借民種蒔役有土居
者依法封授諸地狹之處有進丁受田而不樂遷者則
以其家桑田為正田分又不足不給倍田又不足家内
人别减分無桑之鄉凖此為法樂遷者聽逐空荒不限
異州他郡惟不聽避勞就逸其地足之處不得無故而
移諸民有新居者三口給地一畝以為居室奴婢五口
給一畝男女十五以上因其地分口課種菜五分畝之
一諸一人之分正從正倍從倍不得隔越他畔進丁受
田者恒從所近若同時俱受先貧後富再倍之田放此
為法諸逺流配讁無子孫及户絶者墟宅桑榆盡為公
田以供授受授受之次給其所親未給之間亦借其所
親諸宰民之官各隨地給公田刺史十五頃太守十頃
治中别駕各八頃縣令郡丞六頃更代相付賣者坐如
律
隋書食貨志北齊武成帝河清三年定令男率以十八
受田輸租調二十充兵六十免力役六十六退田免租
調京城四面諸坊之外三十里内為公田受公田者三
縣代遷戸内執事官一品以下逮於羽林虎賁各有差
其外畿郡華人官第一品以下羽林虎賁已上各有差
職事及百姓請墾田者名為永業田奴婢受田者親王
止三百人嗣王止二百人第二品嗣王以下及庶姓王
止一百十人正三品以上及皇宗止一百人七品以上
限止八十人八品以下至庶人限止六十人奴婢限外
不給田者皆不輸其方百里外及州人一夫受露田八
十畝婦四十畝奴婢依良人限數與者在京百官同丁
牛一頭受田六十畝限止四年又每丁給永業二十畝
為桑田其中種桑五十根榆三根棗五十根不在還受
之限非此田者悉入還受之分土不宜桑者給麻田如
桑田法
又開皇十二年發使四出均天下之田狹鄉每丁纔至
二十畝老少又少焉
唐書食貨志度田以步其濶一步其長二百四十步為
畝百畝為頃授田之制丁及男年十八以上者人一頃
其八十畝為口分二十畝為永業老及篤疾廢疾者人
四十畝寡妻妾三十畝當户者増二十畝皆以二十畝
為永業其餘為口分田多可以足其人者為寛鄉少者
為狹鄉狹鄉授田减寛鄉之半其地有薄厚嵗一易者
倍授之寛鄉三易者不倍授工商者寛鄉减半狹鄉不
給凡庶人徙鄉及貧無葬者得賣世業田自狹鄉而徙
寛鄉者得并賣口分田已賣者不復授死者收之以授
無田者凡收授皆以嵗十月授田先貧及有課役者凡
田鄉有餘以給比鄉縣有餘以給比縣州有餘以給近
州
又永徽中禁買賣口分世業田買者還地而罰之
宋史食貨志農田之制五代條章多闕周世宗始遣使
均括諸州民田太祖即位循用其法命官分詣諸道均
田課民種樹定民籍為五等第一等種雜樹百每等减
二十為差梨棗半之男女十嵗以上種韭一畦闊一步
長十步乏井者鄰互為鑿之
又神宗患田賦不均熈寧五年重修定方田法詔司農
以均稅條約并式頒之天下以東西南北各千步當四
十一頃六十六畝一百六十步為一方嵗以九月縣委
令佐分地計量隨陂原平澤而定其地因赤淤黒壚而
辨其色方量畢以地及色參定肥瘠而分五等以定税
則至明年三月畢掲以示民一季無訟即書户帖連莊
帳付之以為地符凡田方之角立土為峰植其地之所
宜木以封表之有方帳有莊帳有甲帖有户帖其分烟
析産典賣割移官給契縣置簿皆以今所方之田為正
先自京東路行之諸路倣焉每方差大甲頭二人小甲
頭三人同集方户令各認步畝方田官騐地色更勒甲
頭方户同定元豊八年帝知官吏擾民詔罷之天下之
田已方而見於籍者至是二百四十八萬四千三百四
十有九頃
　文獻通考元豐間天下墾田之數四百六十一萬六
　千餘頃比治平時増二十餘萬頃然前代混一之時
　漢元始時定墾田八百二十七萬五千餘頃隋開皇
　時墾田一千九百四十萬餘頃唐天寳時應受田一
　千四百三十萬餘頃其數比之宋朝或一倍或三倍
　四倍有餘雖曰宋之土宇北不得幽薊西不得靈夏
　南不得交阯然三方之在版圖亦半為邊障屯戍之
　地墾田未必多也按治平㑹計録謂田數特計其賦
　租以知其頃畝而賦租所不加者十居其七祖宗重
　擾民未嘗窮按故莫得其實至治平熈寧間相繼開
　墾然凡百畝之内起税止四畝欲増至二十畝則言
　者以為民間苦賦重再至轉徙遂不増以是觀之則
　田之無賦税者又不止於十之七而已蓋田數之在
　官者雖劣於前代而遺利之在民者多矣
金史食貨志量田以營造尺五尺為步濶一步長二百
四十步為畝百畝為頃民田業各從其便賣質與人無
禁但令隨地輸租而已凡桑棗民户以多植為勤少者
必植其地十之三猛安謀克户少者必課其地十之一
除枯補新使之不闕凡官地猛安謀克及貧民請射者
寛鄉一丁百畝狹鄉十畝中男半之請射荒地者以最
下第五等減半定租八年始徵之作已業者以第七等
減半為稅七年始徵之自首冐比鄰地者輔官租三分
之二佃黄河退灘者次年納租
又承安元年四月初行區種法男年十五以上六十以
下有土田者丁種一畝丁多者五畝止二年二月九路
提刑馬百禄奏聖訓農民有地一頃者區種一畝五畝
即止臣以為地肥瘠不同乞不限畝數制可
元史食貨志田無水者鑿井井深不能得水者聽種區
田仍以區田之法散諸農民
明史食貨志洪武二十年命國子生武淳等分行州縣
量度田畝方圓次以字號悉書主名及田之丈尺編類
為冊狀如魚鱗號曰魚鱗圖冊以土田為主諸原坂墳
衍下濕沃瘠沙鹵之别畢具凡質賣田土則官為籍記
之毋令産去税存以為民害
又凡田以近郭為上地迤逺為中地下地五尺為步步
二百四十為畝畝百為頃
又神宗初用大學士張居正議天下田畝通行丈量用
開方法以徑圍乘除畸零截補
國朝
大清㑹典本朝幅員廣逺地利日興順治十八年總計
田土合五百四十九萬三千五百七十六頃有奇康熈
二十四年總計田土六百七萬八千四百三十頃有奇
雍正二年總計田土六百八十三萬七千九百一十四
頃有奇
國初定低地種稻高粱稗子􁲼麻高阜種粟穀
國家任土作貢以地畝之坍漲定賦額之増減或差員
清理或飭州縣官隨時丈量查報瀕江近海之區定例
十年一丈
凡民地勘丈槩以二百四十步為一畝
國朝墾荒助以牛種寛其徵輸或懸爵賞以勵招徠或
給投誠以資贍養或遣部員以課耕穫區畫周詳務使
野無曠土
順治元年題准圏撥地畝按州縣大小定圏地多寡滿
洲自聚一處阡陌室廬耕作牧放互相友助令旗民各
安疆理查出無主地與有主者對換以期均便順治元
年議准州縣衛所荒地無主者分給流民及官兵屯種
有主者官給牛種三年起科
順治四年又定嗣後民間田屋永停圏撥
順治六年定地方官廣加招徠各處逃民不論原籍别
籍編入保甲開墾無主荒田給以印信執照永准為業
順治十年覆准直省州縣魚鱗老冊載有地畝坵段坐
落田形四至其間有不清者印官親自丈量
順治十一年覆准凡丈量州縣地用步弓各旗庄屯地
用繩
順治十二年定部鑄步尺分頒直省使丈量時悉依新
制
康熈四十三年天津附近荒棄地畝開墾一萬畝以為
水田行令各省廵撫將閩粤江南等處水耕之人出示
招徠計口授田給與牛種
雍正元年議准瀕江近海之區定例十年清丈一次恐
未至十年有坍漲者令該管官不時清查坍者即行豁
免漲者即行陞科
雍正二年議准將内務府交出餘地及户部所收官地
制為井田挑選一百户前往耕種自十六嵗以上六十
嵗以下各授田百畝
雍正三年於灤薊天津文霸任北新雄等處各設營田
專官管領有力之家率先遵奉者以圩田多寡分别奬
賞其官田數萬頃分地遣官㑹同地方官首先舉行為
民倡率其濬疏圩岸以及瀦水節水引水戽水之法悉
照成規各因地畝形勢次第興修或有民間廬舍有碍
水道者計畝均攤通融撥抵視本田畝數加十之二三
其河淀淤地已經成熟陞科必須開挖者將附近官田
照數撥補
　
　
　
　
　
　
　
　
　
　
　
欽定授時通考卷十一
欽定四庫全書
欽定授時通考卷十二
　土宜
　　田制下
董仲舒乞限田章秦用商鞅之法改帝王之制除井田
民得買賣富者田連阡陌貧者無立錐之地古井田法
雖難卒行宜少近古限民名田以贍不足塞并兼之路
李安世請均田疏臣聞量地畫野經國大式邑地相參
致治之本井稅之興其來日久田萊之數制之以限蓋
欲使土不曠功民㒺游力雄擅之家不獨髙腴之美單
陋之夫亦有頃畝之分所以恤彼貧微抑兹貪欲同富
約之不均一齊民於編户竊見州郡之民或因年儉流
移棄賣田宅漂居異鄉事涉數世三長既立始返舊墟
廬井荒毁桑榆改植事已歴遠易生假冐強宗豪族肆
其侵凌遠認魏晉之家近引親舊之騐又年載稍久鄉
老所惑羣証雖多莫可取據各附親知互有長短兩證
徒具聽者猶疑爭訟遷延連紀不判良疇委而不開柔
桑枯而不採僥倖之徒興繁多之獄作欲令家豐儲積
人給資用其可得乎愚謂今雖桑井難復宜更均量審
其經術令公藝有凖力業相稱細民獲資生之利豪右
靡餘地之盈則無私之澤乃播均於兆庶如阜如山可
有積於比户矣又所爭之田宜限年斷事久難明悉屬
今主然後虚妄之民絶望於覬覦守分之士永免於凌
奪矣
白居易議井田阡陌先王度土田之廣狹畫為夫井量
人户之衆寡為邑居使地利足以食人人力足以闢土
邑居足以處衆人力足以安家野無餘田以啓專利邑
無餘室以容游人逃刑避役者往無所之敗業遷居者
來無所處於是生業相因食力相濟三代之後井田廢
則游惰之路啓阡陌作則兼并之門開因循未遷積習
成弊臣請斟酌時宜參詳古制大抵人稀土廣者且修
其阡陌户繁鄉狹者則復以井田使都鄙漸有名家夫
漸有數夫然則井邑兵田之地衆寡相維門閭族黨之
居有亡相保相維則兼并者何所取相保則游惰者何
所容如此則財産豐足賦役平均市利歸於農生業著
於地矣
蘇洵論田制井田之制九夫為井百井而方十里萬井
而方百里百里之間為澮者一為洫者百為溝者萬既
為井田又必兼為溝洫縱能盡得平原廣野而規畫於
中亦當驅天下之人竭天下之糧數百年專力於此不
治他事而後可以天下之地盡為井田盡為溝洫亦已
迂矣夫井田不可為而其實便於今誠有能為近井田
者而用之亦可以蘇民矣孔光何武曰吏民名田無過
三十頃期盡三年而犯者沒入官夫三十頃周民三十
夫之田也縱不能盡如周制一人而兼三十夫之田亦
已過矣期之三年是又迫蹙平民使壞其業非人情難
用吾欲少為之限而不禁其田已過吾限者但使後之
人不敢多占田以過吾限耳要之數世富者之子孫或
不能保其地而彼嘗已過吾限者散而入於他人矣或
者子孫出而分之無幾矣如此則富民所占者少而餘
地多餘地多則貧民易取以為業不為人所役屬各食
其地之全利夫不用井田之制而獲井田之利雖周之
井田何以逺過於此
畢仲游議占田數有人則有田有田則有分田有瘠薄
人有衆寡以人耕田相其瘠薄衆寡而分之謂之分分
定而以名自占之謂之名田無甚難行者而至今不行
則其制未均而恤之太甚故也盖周井田之法一夫一
婦受田百畝餘二十五畝以至工商士人受田亦各有
等而又分不易一易再易之差以一夫一婦而受百畝
無主客之别比今二百畝矣以不易一易再易之相掩
而又有餘夫則比今三百畝矣什一而征無他賦歛而
又嵗用其力不過三日則比今四百畝矣而何武之制
自諸侯王及於吏民皆無過三十頃以一諸侯王而財
七八農夫此所謂制未均者也名田之議起於董仲舒
申於何武師丹至晉泰始限王公之田以品為差而均
田之制起於後魏至唐開元亦嘗立法而卒皆不行夫
名田之不行非下之不行乃上之不行也非賤者不行
乃貴者不行也在上而貴者戴髙位食厚禄官其子孫
賞賜狎至雖田制未均猶當行也而何師之議則革於
丁傅董賢晉魏則名存而實去此所謂恤之太甚者也
今將議占田之數則周官之書漢魏隋唐之制有可行
者有不可行者董仲舒以秦變井田民得賣買富者連
阡陌貧者無置錐之地宜少近古限民名田以贍不足
塞兼并之路其説雖正而不聞其制度何武之制太狹
今日之制太無限宜約周官受田之數與唐世業口分
之法㕘其多少而用之士大夫則因其品秩之髙下與
其族類之衆寡無使貴者有餘而貧者不足要之仰足
以事父母俯足以畜妻子旁可以及兄弟朋友而不為
兼并則善矣
林勲本政書五尺為步而二百為畝畝二百為頃頃九
為井井方一里井十為通通十為成成方十里成十為
終終十為同同方百里一同之地提封萬井實為九萬
頃三分去二為城郭市井官府道路山林川澤與夫磽
角不毛之地定其可耕與為民居者三千四百井實為
三萬六百頃一頃之田二夫耕之夫田五十畝餘夫亦
如之總二夫之田則為百畝百畝之收平嵗為米五十
石上熟之嵗為米百石二夫以之養數口之家盖裕如
矣一頃之地百畝十有六夫分之夫宅五畝總有十六
夫之宅為地八十畝餘十畝以為社學場圃一井之人
共之使之朝夕羣居以教其子弟然貧富不等未易均
齊奪有餘以補不足則貧駭矣今宜立法使一夫占田
五十畝以上者為良農不足五十畝者為次農其無田
而為閒民與非工商在官而為游惰末作者皆驅之使
𨽻農良農一夫以五十畝為正田以其餘為羨田正田
無敢廢業必躬耕之其有羨田之家則無得買田惟得
賣田至於次農則無得賣田而與𨽻農皆得買羨田以
足一夫之數而升為良農凡次農𨽻農之未能買田者
皆使分耕良農之羨田各如其夫之數而嵗入其租於
良農如其俗之故非自能買田及業主自收其田皆無
得遷業若良農之不願賣羨田者宜悉俟其子孫之長
而分之官無苛奪以賈其怨稍須暇日自合中制矣
朱子條奏經界狀竊見經界一事最為民間莫大之利
其紹興年中已推行處至今圖籍尚存田稅可考貧富
得實訴訟不繁獨泉漳汀州不曽推行小民業去産存
苦不勝言而州縣坐失常賦勢將何所底止然而此法
之行其利在於官府細民而豪家大姓猾吏奸民皆所
不便故向議輙為浮言所阻甚至以汀州盜賊藉口恐
脅朝廷不知往嵗汀州屢次盜賊正以不曽經界貧民
失業更被追擾無所告訴是以輕於從亂今者臣請且
欲先行泉漳二州而次及於臨汀既免一州盜賊過計
之憂又慰兩郡貧民延頸之望誠不可易之良䇿也
一推行經界最急之務在於推擇官吏乞朝廷先令監
司一員專主其事使擇一郡守臣汰其昏繆疲輭力不
任事者而使察其屬縣令或不能則擇於其佐又不能
則擇於他官一州不足則取於一路見任不足則取於
得替待缺之中皆委守臣踏逐申差或權領縣事或只
以措置經界為名果得其人則事克濟而民無擾矣
一經界之法打量一事最費功力而紐折算計之法又
人所難曉本州已差人於鄰近州縣已行經界去處取
㑹到紹興中施行事目及募舊來曾經奉行諳曉算法
之人選擇官吏將來可委者日逐講究聽候指揮但紹
興中户部行下打量攢算格式印本乞特詔户部根檢
謄録㸃對行下
一圖帳之法始於一保大則山川道路小則人户田宅
必要東西相連南北相照以至頃畝之濶狹水土之高
低亦須當衆共定各得其實其十保合為一都則其圖
帳但取山水之遞接與逐保之大界總數而已不必更
開人户田宅也其諸都合為一縣則其圖帳亦如保之
於都而已不必更為諸保之别也如此則圖帳之費亦
當少減若朝廷矜三郡之民不使更有煩費莫若令役
戸只作草圖草帳而官為買紙雇工以造正圖正帳實
用若干錢物許就本州所管兩司上供錢内截撥應副
如此則大利可成而民亦不至於甚病矣又據龍巖縣
尉劉璧申經界之行惟里之正長其役最為煩重疆理
畝畝分别土色均攤賦税其在當時動經再嵗出入阡
陌荒廢家務固已不勝其勞一有廣狹失度肥磽失宜
輕重失當則詞訟並興而督責又隨至矣彼皆鄉民安
知經界書算必召募書人以代此役而書人必胥吏之
桀黠者莫不乘時要求髙價執役之人急於期限隨索
則酬而又簿書圖帳所用紙張亦復不貲竊謂經界之
在今日不可不行行之亦不患無成若里正里長書人
紙札之費有以處之則可舉行若坐視其殫力耗財如
曩日恐非仁政之意也竊詳此意與臣所奏略同乞許
施行
一紹興經界打量既畢隨畝均産其産錢不許過鄉此
葢以算數太廣難以均敷防其或有走弄失陷之弊也
若使諸鄉産錢租額素來均平則此法善矣若逐鄉已
有輕重人戸徒然攢算不免有害多利少之歎乞特許
産錢過鄉通縣均紐庶幾百里之内輕重齊同實為利
便
一本州民間田有産田有官田有職田有學田有常平
租課田名色不一而其所納税租輕重亦各不同年來
産田之稅既已不均而諸色之田散漫參錯尤難檢計
奸民猾吏並緣為奸今莫若將見在田土打量步畝一
槩均産每田一畝隨九等髙下定計産錢幾文而總合
一州諸色租税錢米之數以産錢為母别定等則一例
均敷每産一文納米若干銀若干(去州縣逺處/遞减令輕)却以到
官之數照元分數分𨽻逐錢撥入諸色倉庫除逐年二
税造簿之外每遇辰戌丑未之年逐縣更令諸鄉各造
一簿(令子午夘酉年應辦大禮寅申己亥/年解發舉人惟此四年州縣無事)開具本鄉所
管田數四至步畝等第各注某人管業有典賣則云元
係某人管業某年典賣某人現今管業却於後項通結
逐一開具某人田若干畝産錢若干使其首尾照應又
造合縣都簿一扇類聚諸簿通結逐戸田若干畝産錢
若干文其有田産散在諸鄉者併就烟㸑地分開排總
結並隨秋科稅簿送州印押下縣知佐通行收掌人戸
遇有交易即將契書及兩家砧基照鄉縣簿對行批鑿
則版圖一定而民業有經矣
一本州荒廢寺院田産頗多目今並無僧行住持田土
為人侵占將來打量之時無人騐對亦恐别生姦弊乞
特降指揮許令本州出榜召人實封請買不惟一時田
業有歸民益有富實亦免向後官司税賦因循失陷而
又合於韓愈所謂人其人廬其居之遺意誠厚下足民
攘斥異教不可失之機㑹也
朱子開阡陌辨漢志言秦廢井田開阡陌説者皆以開
為開置之開言秦廢井田而始置阡陌也按阡陌者舊
説以為田間之道葢因田之疆畔制其廣狹辨其横縱
以通人物之往來即周禮所謂遂上之徑溝上之畛洫
上之涂澮上之道也風俗通云南北曰阡東西曰陌又
曰河南以東西為阡南北為陌二説不同今以遂人田
畝夫家之數考之當以後説為正葢陌之為言百也遂
洫縱而徑涂亦縱則遂間百畝洫間百夫而徑涂為陌
矣阡之為言千也溝澮横而畛道亦横則溝間千畝澮
間千夫而畛道為阡矣阡陌之名由此而得至於萬夫
有川而川上之路周於其外與夫匠人井田之制遂溝
洫澮亦皆四周則阡陌之名疑亦因其横縱而命之也
然遂廣二尺溝四尺洫八尺澮二㝷則丈有六尺矣徑
容牛馬畛容大車涂容乘車一軌道二軌路三軌則幾
二丈矣此其水陸占地不得為田者頗多先王非不惜
之所以正經界止侵爭時蓄洩備水旱為永久之計有
不得不然者矣商君以其急刻之心行茍且之政但見
田為阡陌所束而耕者限於百畝則病其人力之不盡
但見阡陌之占地太廣而不得為田者多則病其地利
之有遺又當世衰法壞之時則歸授之際必不免有欺
隠煩擾之姦而阡陌之地切近民田又必有隂據自私
而稅不入於公上者是以奮然不顧盡開阡陌悉除禁
限而聽民兼并買賣以盡人力墾闢棄地悉為田疇而
不使其有尺寸之遺以盡地利使民有田即為永業而
不復歸授以絶煩擾隠欺之姦使地皆為田而田皆出
稅以覈隂據自私之幸一時之害雖除而千古聖賢之
意於此盡矣故秦紀鞅傳皆云為田開阡陌封疆而賦
税平蔡澤亦曰决裂阡陌以靜生民之業詳味其言則
所謂開者乃破懷剗削之意而非創置建立之名所謂
阡陌乃三代之舊而非秦所置矣所謂賦稅平者以無
欺隠竊據之姦也所謂靜生民之業者以無歸授取予
之煩也以是數者合証之其理可見而蔡澤之言尤為
明白且先王疆理天下均以予民故其田間之道有經
有緯不得無法若秦既除井授之制則隨地為田隨田
為路尖斜屈曲無所不可又何必其取東西南北之正
以為阡陌而後可以通往來哉或以漢世猶有阡陌之
名而疑其出於秦之所置不知秦之所開亦曠僻而非
通路者耳若其適當衝要便於往來亦豈得而盡廢之
哉但必稍侵削之不使復如先王之舊耳
葉適論田制先王之政設田官以授天下之田貧富强
弱無以相過使各有其田得以自耕故天下無甚貧甚
富之民至成周時其法極備雖周禮地官所載其間不
能無牽合牴牾處要其大略亦見周公授田之制先治
天下之田以為井井為疆界嵗嵗用人力修治之溝洫
畎澮皆有定數經界既定人無緣得占田後來井田不
修隄防浸失至商鞅用秦已不復有井田之舊於是阡
陌既開天下之田却簡直易見看耕得多少惟恐人無
力以耕之故秦漢之際有豪強兼并之患官不得治而
貧者不得不去而為游手轉而為末業終漢之世以文
景之恭儉愛民武帝之修立法度宣帝之勵精為治却
不知其本但能下勸農之詔輕減田租以來天下之民
如董仲舒師丹雖建議欲限天下之田其制度又與三
代不合當時但問墾田幾畝全不知是誰田又不知天
下之民皆可以得田而耕之光武中興亦只是問天下
度田多少當時以度田不實長吏坐死者無數至於漢
亡三國並立未及富盛而天下大亂當時天下之田既
不在官然亦終不在民以爲在官則官無人收管以為
在民則又無簿籍券但隨其力所能至而耕之元魏稍
立田制北齊後周皆相承授民田其初亦未嘗無法度
但推行不到其法度亦是空立唐興只因元魏北齊制
度而損益之其度田之法濶一步長二百四十步為畝
百畝為頃一夫受田一頃周制乃是百步為畝唐却二
倍有餘此制度與成周不合八十畝為口分二十畝為
世業是一家之田口分須據下來人數占田多少周制
八家皆私百畝唐制若子弟多則占田愈多此又與成
周不合所謂田多可以足其人者為寛鄉少者為狹鄉
狹鄉之田減寛鄉之半其地有厚薄嵗一易者倍授之
寛鄉三易者不倍授工商者寛鄉減半狹鄉不給亦與
周制不同先王建國只是有分土無分民但付人以百
里之地任其自治唐既止用守令為治則分田之時不
當先論寛鄉狹鄉以土論不當以人論今却寛鄉自得
多狹鄉自得少自狹鄉徙寛鄉者又得并賣永業口分
而去成周之制雖是授田與民其間水旱凶荒又賑貸
救卹可以不至匱乏若唐但知受田而已而既已自賣
其田便已無卹民之實矣周制最不容民遷徙惟有罪
則徙之唐却容他遷徙并得自賣所分之田方授田之
初其制已不可久又許之自賣民始有契約文書而得
以私自賣易故唐比前世其法雖為粗立然先王之法
亦自此大壞矣後世但知貞觀之治執之以為據故公
田始變為私田而田終不可改葢緣他立賣田之法所
以至此田制既壞至於今官私遂自各立境界民有没
入官者則封固之時或召賣不容民自籍所謂私田官
執其契券以各証其直要知田制所以壞乃自唐世使
民得自賣其田始前世雖不立法其田不在官亦不在
民唐世雖有公田之名而有私田之實其後兵革既起
征歛煩重遂雜取於民逺近異法内外異制民得自有
其田而公賣之天下紛紛相兼并故不得不變而為兩
稅要知其弊實出於此
衛涇禁圍田奏二浙地勢髙下相類湖髙於田田又髙
於江海水少則泄湖水以溉田水多則泄田水由江而
入海惟瀦泄兩得其便故無水旱之憂而皆膏腴之地
自紹興末年因軍中侵奪瀕湖蕩工力易辦創置堤埂
號為壩田民田已被其害隆興乾道之後豪宗大姓相
繼迭出廣包強占無嵗無之陂湖之利日脧月削三十
年間昔之曰江曰湖曰草蕩者今皆田也夫圍田者無
非形勢之家其語言氣力足以凌駕官府而在位者重
舉事而樂因循上下相䝉恬不知怪而圍田之害深矣
議者又曰圍田既廣則増租亦多於邦計不為無補殊
不思緣江並湖民間良田何啻數千百頃皆異時之無
水旱者圍田一興修築堘㟁水所由出入之路頓至隔
絶稍覺旱乾則占據上游獨擅溉灌之利民田無從取
水水溢則順流疏缺復以民田為壑圍田僥倖一稔増
租有幾而當税倍收之田小有水旱反為荒土常賦所
損可勝計哉乞賜行下户部申嚴約束斷自今以後凡
陂湖草蕩並不許官民户及寺觀請佃圍裹
馬端臨論井田井田未易言也古之帝王分土而治外
而公侯伯子男内而孤卿大夫所至不過百里之地皆
世其土子其人於是取其田疇而伍之經界正井地均
穀禄平貪夫豪民不能肆力以違法制汚吏黠胥不能
舞文以亂簿書至春秋之世列國不過數十土地寖廣
然又為世卿強大夫所裂如魯則季氏之費孟氏之成
晉則欒氏之曲沃趙氏之晉陽皆世有其地又如邾莒
滕薛之類小國寡民法制易立竊意當時有國者授其
民以百畝之田壯而畀老而歸不過如後世大富之家
以其祖父所世有之田授之佃客程其勤惰以為予奪
校其豐凶以為收貸其東阡西陌之利病皆少壯所習
聞無俟考覈而奸弊自無所容矣降及戰國大邦凡七
地廣人衆考覈難施故法制隳弛而奸弊滋多也秦人
盡廢井田漢既承秦而卒不能復三代井田之制何也
葢守令之遷除其嵗月有限而田土之遷授其奸弊無
窮雖慈祥如龔黄召杜精明如趙張三王既不乆於其
政豈能悉知其土地民俗之所宜如周人授田之法乎
又論後魏行均田法夾漈鄭氏言井田廢七百年至後
魏孝文始納李安世之言行均田之法然晉武帝時男
子一人止占田七十畝女子三十畝丁男課田五十畝
丁女二十畝次丁男半之女則不課則亦非始於後魏
也但史不書其還授之法無由考其詳耳或謂井田之
廢已久驟行均田奪有餘以予不足必致煩擾以興怨
讟不知後魏何以能行然觀其立法所受者露田諸桑
田不在還授之限意桑田必是人戸世業是以栽植桑
榆其上而露田不栽樹則似所授者皆荒間無主之田
必諸逺流配謫無子孫及戸絶者墟宅桑榆盡為公田
以相授受則固非盡奪富者之田以予貧人也又令有
盈者不還不足者受種如法盈者得賣其盈不足者得
買所不足不得賣其分亦不得買過所不足自令其從
便買賣以合均給之數則又非强奪之以為公田而授
無田之人與王莽所行異矣
明胡翰論井牧井田者仁政之首也井田不復仁政不
行天下之民始敝之矣其後二百三十有二年而漢始
有名田之議又其後六百有三年而元魏始有均田之
法名田者占田也占田有限是富者不得過制也其後
師丹孔光之徒因之命民名田無過三十頃議者因三
十頃之田周三十夫之地也一夫占之過矣故名田雖
有古之遺意不若均田之善均其土田審其經術差露
田别世業魏人賴之力業相稱北齊後周因而不變隋
又因之唐有天下遂定為口分永業之制宋劉厰又以
魏齊周隋享國日淺兵革不息土曠人稀其田足以給
其衆唐承平日久丁口滋多官無閒田給受徒為具文
不知隋唐之盛丁口相若耳開皇十二年發使均天下
之田狹鄉一夫僅二十畝隋之給受何加於唐唐雖承
平日久貞觀開元之盛其户口猶不及隋何至具文無
實也厰言過矣但狹鄉民多而田不盈永業田鬻而民
不固如陸䞇所謂時敝者也以余論之古者步百為畝
漢人益以二百四十為畝北齊又益之以三百六十為
畝今所用者漢畝步也今之五十畝古之百畝也漢提
封田萬萬頃惟邑居道路山林川澤不可墾餘三千二
百二十九萬頃皆可墾元始初遣司農勸課定墾田八
百二十七萬五百三十頃是時天下之民一千二百二
十三萬三千戸以田均之計户得田六十七畝古之百
四十畝也家穫百四十畝耕之未為不給也唐盛時永
徽民戸不過三百八十萬至開元七百八十六萬亦不
漢過也以天下之田給天下之民徵之漢唐則後世寧
有不足之患乎
崔銑均田議田之不均生自二豪貴宦多賂富室多財
近者有司立法均田畫丘計畝三品徵稅惜其付之吏
胥髙下任心尤為二豪扇搖而罷之今宜倣古限田先
禁兼并召集每丘田主共辨肥瘠髙田宜潦下田宜旱
互乘除之然後定等分租又出山澤使貧者得業如此
十年家可使給
大學衍義補按秦廢井田開阡陌已千餘年矣决無可
復之理説者謂國初人寡之時可以為之然承平日久
生齒日繁亦終歸於隳廢不若隨時制宜使合於人情
宜於土俗而不失先王之意政不必拘拘於古之遺制
也然則張載之言非歟曰載固言處之有術其言隠而
未發不敢臆説也
又按井田既廢之後田不在官而在民是以貧富不均
一時識治體者咸慨古法之善而無可復之理於是有
限田之議均田之制口分世業之法然皆議之而不果
行行之而不能久何也其為法雖各有可取然皆不免
拂人情而不宜於土俗可暫而不可常也必不得已創
為之制必也因其已然之俗而立為未然之限不追咎
其既往而限制其將來可乎臣請斷以一年為限如是
今年正月以前其民家所有之田雖多至百頃官府亦
不問惟自今年正月以後一丁惟許占田一頃(餘數不/許過五)
(十/畝)於是以丁配田因而定為差役之法丁多田少者許
買足其數丁田相當者不許再買買者没入之其丁少
田多者在未限之前不復追咎自立限以後惟許鬻賣
有増買者并削其所有(民家生子將成丁者/即許豫買以俟其成)以田一頃
配人一丁當一夫差役其田多丁少之家以田配丁足
數之外以田二頃視人一丁當一夫差役量出雇役之
錢(富者/出財)田少丁多之家以丁配田足數之外以人二丁
視田一頃當一夫差役量應力役之征(貧者/出力)若田多人
少之處每丁或餘三五十畝或至一二頃人多田少之
處每丁或至四五十畝七八十畝隨其多寡盡其數以
分配之此外又因而為仕宦優免之法因官品崇卑量
為優免惟不配丁納糧如故其人已死優及子孫以寓
世禄之意(如京官三品以上免四頃五品以上三頃七/品以上二頃九品以上一頃外官則遞減之)
(無田者準田免丁惟/不配丁納糧如故)名配丁田法既不奪民所有則有
田惟恐子孫不多而無匿名不報者矣不惟民有常産
無甚貧甚富之不均而官之差役亦有騐丁騐糧之可
據行之數十年官有限制富者不復買田興廢無常富
室不無鬻産田直日賤而民産日均雖井田之制不可
猝復而兼并之患漸銷矣
唐順之答施武陵書方田一法不難於量田而最難於
覈田葢田有肥瘠難以一槩論畝須於未丈量之前先
覈一縣之田定為三等必得其實然後丈量乃可用折
算法田畝如周禮一易之田家百畝再易之田家二百
畝三易家三百畝此為定畝起賦之準嘗觀國初折畝
定賦之法腴鄉田必窄瘠鄉田必寛甚得古意今兹不
先核田便行丈量則腴鄉之重則必減瘠鄉之輕則必
加非均平之道也量田之難全在乎此至於丈量法其
簡易者具之九章算法中須自明此意乃可使下人為
之庶無弊也
張棟因事陳言疏丈量一事良法也及其成也不必以
此而律彼不必以一縣而律一省不必以一省而律天
下或減尺丢弓或斜量折算此其弊在田畝其罪在業
户或以上作中或以中作下此其弊在田則其罪在公
正或改畝除弓或移三就五或損此易彼或那東補西
此其弊在田册其罪在書算大約弊端不外乎此三者
章潢井田限田均田總論井田法至周始備自李悝商
鞅出而其法廢滅無存誠為萬世戎首然秦漢迄今英
君誼辟與奇謀碩畫之臣莫之能變即有變者或至紕
戾無稽豈秦法有加於三代聖人耶議者謂戰國干戈
之後丘陵城郭墳壟廬舍鞠為茂草即有平原亦半荆
棘漢去秦無幾已不能比次而經紀之顧處千載之下
而欲襲其業以授民踵新莽之覆轍亦迂矣是井田之
不能復也勢也無已又有限田均田之説董仲舒倡限
田於元狩而武帝不果行師丹請限田於鴻嘉而成帝
不能用乾興初詔限公卿以下與衙前將吏田而任事
者以為不便夫井田既廢富民業已肥殖長子孫傳襲
擬於封國而遽欲歲月間盡褫其所有此亦非人情矣
是限田之不能行也亦勢也由周而來七百年魏孝文
納李安世之疏均授民田然不再傳而廢又百二十年
而唐太宗定口分世業之法然行未久而報罷又二百
三十年而周世宗詔行元稹均田圖法然世族羣起而
撓之夫周制既逺生齒錯出民之遷徒靡定田之給代
無常而履畝握算官且不勝其盭矣是均田之不能久
也亦勢也夫田不能井又不能限又不能均均亦不能
久苐建步立畝括田均賦此為至䇿其必量山澤之入
視莊屯之額塞飛詭之竇責無籍之戸命所輸者與所
入相當取他羡補崩決償失額無稼税匿逋者即騐問
嘉與更始弛其罰無論世世偏累疲癃之民驩然若更
生如此則田不必井而井之之法存田不必均而均之
之法寓矣
姜揚武水田議職方氏云幽州穀宜三種鄭云黍稷稻
賈疏云幽與冀相接冀皆黍稷幽兼宜稻故云三種黍
稷稻也是幽之宜稻其來舊矣又讀宋史何承矩傳自
順安瀕海東西三百餘里南北五七十里悉為稻田食
貨志云凡雄鄭霸州平戎順安等軍興堰六百里置斗
門引淀水始為塘濼終為稻田防塞實邊具有成績稻
田有八利多為溝渠引填淤之水利一分為支河疏壅
塞之害利二旱不虞枯槁利三水不虞泛漲利四通舟
楫以便轉輸利五稻一斗易粟數斗利六逋賦易完利
七戎馬不得馳突利八然始必壞民丘壠多起丁夫變
置川原遷延嵗月必主之密勿付之重臣勿因小害而
阻撓勿徼微利而鹵莽寛其文網需以嵗時則可舉矣
國朝
戸部條陳圏地疏圏取地土一事於順治四年奉有
上諭今後民間田産再不撥取永為禁革又順治十年奉
㫖以後仍遵前㫖再不許圏取民間房地欽遵在案邇年
　以來有因旗下退岀荒地復行圏補者有自省下及那
　營處所來壯丁又行圏撥者有各旗退出荒地召民耕
　種或半年或一二年青苗成熟遇有撥補復行圏去者
　有因圏補之時將接壤未圏民地取齊圏去者以致百
　姓失業窮困逃散且不敢視田為恒産多致荒廢而旗
　下退出荒地復圏取民間熟地更虧國賦臣等酌議滿
　洲百姓均係朝廷之民且大圏地户久已圏定屢奉
上諭禁止圏取自應永逺遵行查張家口殺虎口喜峰口
　古北口獨石口山海闗等口外既有可居空閒之地自
　御内以至王貝勒官員披甲有情願各將壯丁分内地
　畝退回圏取口外空閒之地耕種者各該衙門都統印
　文咨送臣部按丁丈給將此退出之地收存撥給自省
　下那營處所來壯丁圏取民地永行停止庶百姓得所
　不致流離矣
湯斌與宋郡守書睢陽衛地共有四項曰大軍曰新増
曰餘屯曰徭役弓口惟徭役以二百四十步為一畝其
起科獨少大軍新増餘屯三項總以三百步為一畝約
計小地十畝折行糧地八畝猶之州地之二畝折一畝
商丘等縣之或四畝折一畝或三畝折一畝之不同以
前代二百餘年之所遵循亦我
皇清定鼎以來所率由而未改者迨庚子辛丑間蠧書
詭影過多錢糧難敷遂有以大軍三項强作小畝派糧
者是名為擠地擠地既久詭影愈便明謀密議必不肯
盡行清楚乞發鈞示令各項地畝槩從舊例不得那移
紛更庶里役無以借口矣總之衛地自經丈量之後花
户無地數皆可按籍而求除徭役一項外凡軍新餘屯
查繵册内小地十畝者赤歴内註地八畝小地一頃者
赤歴内註地八十畝則從前之擠地自去而當年之舊
例自復在蠧書之言必曰依小畝則足額依舊例則不
足額不知地猶昔日之地
本朝賦役全書額地額糧悉依故明之舊昔大畝而足
額今必擠地而後足額此非詭影之地多即繵外餘地
之未報某等以為詭影之地繵外未報之地未有里書
不知者總責里書勒限清報期於大畝足額而止事闗
民瘼伏惟鑒照
董以寧民屯議屯以兵亦以民明無所謂民屯也徙無
田之人耕曠土則謂之屯葢兵戈旁午之地曠土必多
丘濬又云沿海閩地築堤以攔鹹水之入疏渠以通淡
水之來則田皆可成何患無地哉今降人雲集既議置
屋處之又給以口糧非長計也固撥以地畝為宜但奪
土著之田以給之則病民而理有所不可或官買熟田
以給則官民皆病而勢且有所不能或以未墾之田計
口授之止供其衣食恐將來成熟之後欲其輸將無缺
等於民田則必不給而轉徙仍為無定若聽其不與輸
將等於賜田則又姑息而主客更覺偏枯莫若因安挿
之時置屋即於有田之地倣明初衛所舊制多撥田若
　千畝教人以耕之法而又給以農具屯種使次年以值
　還官三年稅十之三四年稅十之六至五年而全徴其
　課額則更為酌量之全抛荒之地原為甌脫而兹有墾
　闢之勞當較里甲之輸稍減以嘯聚之餘得頒田里而
　又無城守之任當較旗丁之納稍増待及屯成亦可於
　向時運糧派餉之地稍減釐毫合龠以甦其困矣
　沈荃遵　旨條陳疏一地畝等則之宜分晰也中州土
　地原有上中下及金銀銅鐵錫等名目分别起科而因
　地未盡闢疆井混淆八府以内不分等則一槩派糧致
　貽民間賠害今查首漸有就緒小民自無遁情若不亟
　乘清查之時分晰髙下則熟田固難隠匿而起科或至
　混淆終非
皇上軫念國計民生至意仍請　勅部於彚報之後查照
　萬歴年間則例照地派糧永為遵守庶則壤有一定之
　規而荒嵗免包賠之苦矣
　佟鳳彩條陳民田疏一里甲田地多寡懸殊宜均平也
　竊照均平里甲久奉
俞㫖通行直省惟河南為多荒少熟因循如故雖有里甲
　之名其實多寡不一多者每里或五六百頃或三四百
　頃少者每里或止一二百頃甚至或數十頃以至寥寥
　數頃者遇有差徭有司止知照里編差不知里大則田
　多戸殷衆擎易舉里小則田少人稀難以承役更有官
　儒戸名或不入甲或入甲而不當差甚至避重就輕詭
　寄飛灑大里愈得便宜小里愈増苦累名為一例當差
　實有不均之歎今計莫若行各州縣詳察除已均平者
　不動外凡有不均平者不許拘喚各户審編亦不許里
　書分派止令州縣印官按現在徵糧地畝册如一州縣
　有地一千頃原分為十里者每里均分一百頃一里之
　中各分十甲一甲均分十頃遇有差徭按里甲均當不
　許少有増減如是則豪强無計躱避貧懦不致偏枯矣
　李光地請開河間府水田疏查南方水田之法行之北
　方往往有效曩者涿州水佔之田一畝鬻錢二百尚無
售者後開為水田一畝典銀十兩即今淀中浮居村庄
嵗收蒲稗菱藕之利無旱暵之憂其資生未嘗減於高
地也(臣/)愚謂靜海青縣上下一帶水居之民正宜以此
利導之其可興水田者教之栽秧挿稻之法至於獻縣
交河等與正定接壤之處係鹽河上游若能修治溝洫
雜興水田則水勢漸分將下流之水勢亦日減是資水
之利即以除水之害然舉行方始若非有熟識情形歴
經試用之人使之實心任事恐空言無裨也
劉殿衡條陳疏一挖壓田地應令丈明估價公議均補
也楚北安荆一帶地方外而川江内而襄漢水勢湍急
風浪洗刷凡堤率多冲潰必須挽築月堤以防不虞其
築月堤也堤脚之寛二三丈不等必須覆築於民田之
上是之謂壓壓則田在此堤之下矣堤身之髙長一二
丈不等取土於民田之中是謂之挖挖則此田深窪無
用矣此挖壓之田主垸内若有多餘之田則去此數畝
堤脚田土其所保護者實多或亦甘心若止此區區數
畝因坐附堤邉一旦盡被挖壓勢必謀生乏䇿臣採訪
輿情酌定一法嗣後遇有修築堤塍於興工之時令地
方官將堤身所壓之田及兩邊取土之地俱為丈明畝
數確立界址著令堤長甲長秉公估定價值查明本垸
内衆姓享利之田若干畝挖壓之田若干畝算明均攤
補償交給被挖被壓本主另置田産耕種則無强行挖
壓之弊而窮民得免偏累向隅之苦矣
　
　
　
　
　
　
　
　
欽定授時通考卷十二
欽定四庫全書
欽定授時通考卷十三
　土宜
　　田制圖
　周尺
農政全書考尺度按古者度以絲起隋志曰蠺所吐絲
為忽十忽為秒十秒為毫十毫為釐十釐為分考工記
玉人璧羨度尺好三寸以為度好三寸所以為璧也(好/璧)
(之孔/也)裁其兩旁以益上下所以為羨也袤十寸廣八寸
所以為度尺也則是十寸八寸皆為尺矣以十寸之尺
起度則十尺為丈十丈為引以八寸之尺起度則八尺
為㝷倍㝷為常此周制也自漢以來世無正尺律度量
衡靡有孑遺度無自起儒先所謂子穀秬黍中者徒有
空言了無實驗心窮於思口弊於議不能決也惟晉大
始中中書監荀朂尺校古物七品多合一曰姑洗玉律
二曰小吕三曰西京銅望臬四曰金錯望臬五曰銅斛
六曰古錢七曰建武銅尺依尺鑄律時得漢時故鐘吹
律命之皆應然時好推遷諸代異制隋書載尺十有五
等以荀尺為本大概周尺漢劉歆尺建武銅尺宋祖沖
之所傳尺皆與荀氏一體他如晉田父玉尺漢官尺魏
杜夔尺晉後尺魏前尺中尺後尺東魏後尺銀錯銅龠
尺後周玉尺宋氏尺萬寶常水尺劉曜渾儀尺梁朝俗
間尺各與荀互異自隋以來荀尺亦莫傳用唐有張文
收律尺有景表尺五代有王朴律尺宋則太府寺有尺
四等又高若訥嘗校古尺十五等李照胡翼之鄧保信
各有黍尺崇寧中魏漢津乞用聖上指尺又紹興中内
出金字牙尺二十八遂以其中皇祐二年所造大樂中
黍尺作景鐘然不知以何法累黍程正叔定周尺以為
當省尺五寸五分弱而省尺之度卒難考詳朱元晦家
禮載司馬氏及考定雅樂黄鐘尺不明言長短則周尺
之制迄無成説獨丁度建言厯代尺度屢改惟劉歆鑄
銅斛之世所鑄錯刀大泉五十王莽天鳳中鑄貨布貨
泉之類不聞後世有鑄者遂以此四物參校分寸正同
況經籍制度皆起周世劉歆術業之博祖沖之算數之
妙晉荀氏之詳密既合姬周之尺則最可法者焉但惜
其事㝷罷竟不施用今試以諸品泉刀考之按漢志王
莽更鑄大錢徑寸二分文曰大泉五十天鳳五年作貨
布長二寸五分廣一寸首長八分有奇廣八分其圜好
徑二分半足枝長八分間廣二分其文右曰貨左曰布
貨泉徑一寸文右曰貨左曰泉以貨布一分為率㕘較
其首身足枝長廣之數以為尺又以大泉之寸二分貨
泉之徑寸較之彼此毫釐無差足明丁之議為至當而
丁尺荀尺漢尺周尺一然無異諸家影響之説悉可廢
矣葢古人制度必徵實乃信非可以揣摩定非可以口
舌爭不見古物而欲知古人之制自不可得荀丁二氏
蹠實之見千載同符今荀氏所考古物七事多不可得
而漢錢傳於世者則往往有之據此以求周漢之度以
㝷昔人定律制器營室分田之數殆為灼然無疑者也
　計周尺一尺當今浙尺八寸當今織染金星牙尺六
寸四分自後田畝俱以周尺計定别用今尺準之
　　田制各圖説
　　　步
　　　畝
　　　夫
　　　屋
　　　井
　　　邑
　　　􁃼
　　　甸
　　　縣
　　　都
　　　同

司馬法六尺為步
　每步積三十六尺
司馬法步百為畝
考工記匠人為溝洫耜廣五寸二耜為耦一耦之伐廣
尺深尺為之􁆴
　古者耜一金兩人幷發之其壟中曰􁆴􁆴上曰伐伐
　之言發也􁆴與伐高深廣各尺一畝之中三􁆴三伐
　廣六尺長六百尺以此計畝故曰終畝曰竟畝鄭注
　畝方百步者非是
　每一畝計三千六百尺
　古之一畝以尺計得面方六十尺自之得積三千六
　百尺　以下畝法俱折方取易算故以步計得面方
　十步自之得積百步
　今時畝法以步計得面方十五步四分九釐一毫九
　絲三忽二微零自之得積二百四十步為畝
　六尺為步以尺計得面方九十二尺九寸五分一釐
　六毫零自之得積八千六百四十尺為畝以三十六
　尺而一得積二百四十步
　五尺為步以尺計得面方七十七尺四寸五分九釐
　六毫零自之得積六千尺為畝以二十五尺而一得
　積二百四十步
　以丈計畝得面方七丈七尺四寸五分九釐六毫自
　之得積六十丈為畝以二十五寸而一得積二百四
　十步
　古之一畝以今法準之每浙尺八寸準古一尺得面
　方四十八尺自之得積二千三百零四尺以今畝法
　八千六百四十尺而一得田二分六釐六毫六絲六
　忽零
　以六尺為步計之得面方八步自之得積六十四步
　以今畝法二百四十步而一得田二分六釐六毫六
　絲六忽零　後言浙尺準古其尺法步法畝法俱倣
　此
　若以牙尺六寸四分準古一尺得面方三十八尺四
　寸自之得一千四百七十四尺五寸六分以今畝法
　六千尺而一得田二分四釐五毫七絲六忽以五尺
　為步計之得面方七步六分八釐自之得積五十八
　步九分八釐二毫四絲以今畝法二百四十步而一
　得田二分四釐五毫七絲六忽　後言牙尺準古其
　尺法步法畝法俱倣此
司馬法畝百為夫
周禮遂人凡治野夫間有遂遂上有徑
考工記匠人為溝洫廣尺深尺謂之􁆵田首倍之廣二
尺深二尺謂之遂
　徑廣二尺
　毎百畝積得一萬步三十六萬尺
　面方六百尺加遂徑八尺共六百零八尺自之得三
　十六萬九千六百六十四尺内夫積三十六萬尺為
　田百畝遂徑積九千六百六十四尺得二畝六分八
　釐四毫一六
　古之百畝今浙尺畝法算得二十六畝六分六釐六
　毫六絲六忽一六
　遂徑七分一釐六毫
　今牙尺算得二十四畝五分七釐六毫
　遂徑六分五釐九毫七絲

司馬法夫三為屋
　屋具也一井之中三三相具出賦税共治溝也屋之
　廣長或傍遂溝洫澮不同今以兩濶加溝畛兩長一
　作溝畛一作遂徑計之
　長一千八百二十四尺濶六百十二尺自之得積一
　百一十一萬六千二百八十八尺共三百十畝七釐
　九毫三六
　若以兩濶加溝畛兩長加遂徑計之
　長一千八百十六尺濶六百十二尺自之得積一百
　一十萬九千七百八十二尺共三百零八畝三分七
　釐三毫一二

司馬法屋三為井
　井方一里九夫
遂人十夫有溝溝上有畛
考工記匠人為溝洫九夫為井井間廣四尺深四尺謂
之溝
　畛廣四尺
　一井之田面方一千八百尺加溝畛遂徑方一千八
　百二十四尺自之得積三百三十二萬六千九百七
　十六尺
　内九夫積三百二十四萬尺為田九百畝
　溝洫積五萬七千八百五十六尺
　遂徑積二萬九千一百二十尺二積共二十四畝一
　分六釐

小司徒四井為邑
　邑方二里三十六夫
　一邑之田面方三千六百尺加溝畛遂徑面方三千
　六百四十尺自之得積一千三百二十四萬九千六
　百尺
　内田積一千二百九十六萬尺為田三千六百畝溝
　洫遂徑積二十八萬九千六百尺得八十畝四分四
　釐四毫一六
小司徒四邑為丘
　丘方四里一百四十四夫
　一丘之田面方七千二百尺加溝畛遂徑七十二尺
　共面方七千二百七十二尺自之得積五千二百八
　十八萬一千九百八十四尺
　内田積五千一百八十四萬尺得一萬四千四百畝
　溝洫遂徑積一百零四萬一千九百八十四尺得二
　百八十九畝四分四釐
小司徒四丘為甸
司馬法井十為成
遂人百夫有洫洫上有涂
匠人方十里為成成間廣八尺深八尺謂之洫
　成方十里成中容一甸甸方八里出田税沿邊一里
　治洫四井為邑四登于甸甸方八里旁加一里故方
　十里甸之八里開方計之八八六十四井五百七十
　六夫出税旁加一里通廉隅三十六井三百二十四
　夫治洫
　涂亦廣八尺
　一成之田面方一萬八千尺加洫涂溝畛遂徑一百
　八十四尺共一萬八千一百八十四尺自之得積三
　億三千零六十五萬七千八百五十六尺内積三億
　二千四百萬尺為田九萬畝餘積六百六十五萬七
　千八百五十六尺得洫涂溝畛遂徑共一千八百四
　十九畝四分四毫一六
　一甸之田面方一萬四千四百尺自之得積二億零
　七百三十六萬尺為田五萬七千六百畝㢘隅積一
　億一千六百六十四萬尺為田三萬二千四百畝共
　得出税田九萬畝
小司徒四甸為縣
　縣方二十里四百井三千六百夫
　一縣之田面方三萬六千尺加洫涂溝畛遂徑三百
　五十二尺共面方三萬六千三百五十二尺自之得
　積一十三億二千二百四十六萬七千九百零四尺
　内積一十二億九千六百萬尺為田三十六萬畝餘
　積二千六百四十六萬七千九百零四尺得洫涂溝
　畛遂徑共七千三百五十二畝一分九釐五毫二
小司徒四縣為都
　都方四十里一千六百井一萬四千四百夫
　面方四十里為都一都之田面方七萬二千尺加洫
　涂溝畛遂徑六百八十八尺共面方七萬二千六百
　八十八尺自之得積五十二億八千三百五十四萬
　五千三百四十四尺
　内積五十一億八千四百萬尺為田一百四十四萬
　畝餘積九千九百五十四萬五千三百四十四尺得
　洫涂溝畛遂徑共二萬七千六百五十一畝四分八
　釐四毫一六

遂人千夫有澮澮上有道
匠人方百里為同同間廣二㝷深二仞謂之澮専達于
川
　同方百里同中容四都方八十里出田税沿邊十里
　治澮四甸為縣四登于同同方八十里旁加十里故
　方百里同之八十里開方計之八八六十四成六千
　四百井五萬七千六百夫出税旁加十里通廉隅三
　十六成三千六百井三萬二千四百夫治澮
　澮達於川川者大水通流非人力所治
　道廣二㝷
　井田之制備於一同
　一同之田面方一十八萬尺加澮道六十四尺洫涂
　一百四十四尺溝畛七百二十尺遂徑八百尺共得
　面方一千七百二十八尺六而一得三萬零二百八
　十八步自之得積九億一千七百三十六萬二千九
　百四十四步以畝法積百步而一得九百一十七萬
　三千六百二十九畝四分四釐内六十四成積五億
　七千六百萬步為田五百七十六萬畝廉隅三十六
　成積三億二千四百萬步為田三百二十四萬畝共
　得出税田九百萬畝澮道洫涂溝畛遂徑共一十七
　萬三千六百二十九畝四分四釐
　若以面方一十八萬一千七百二十八尺自之得積
　尺三百三十億零二千五百零六萬五千九百八十
　四尺以畝法三千六百尺而一得田數與前術同
　今時浙尺八寸當古一尺六尺為步二百四十步為
　畝算得田二百四十四萬六千三百零一畝一分八
　釐四毫牙尺六寸四分當古一尺五尺為步二百四
　十步為畝算得田二百二十五萬四千五百一十一
　畝一分七釐一毫一絲七忽
　古之九百萬今浙尺二百四十萬畝今牙尺二百二
　十一萬一千八百四十畝
　古之澮道等十七萬三千六百二十九畝四分四釐
　今浙尺四萬六千三百零一畝一分八釐四毫今牙
　尺四萬二千六百七十一畝一分七釐一毫一絲七
　忽
　
　
　
　
　
　
　
　
　
　
　
　
欽定授時通考卷十三
欽定四庫全書
欽定授時通考卷十四
　土宜
　　田制圖説下
農桑通訣田制篇器非農不作田非器不成周禮遂人
凡治野以土宜教甿稼穡而後以時器勸甿命篇之義
遵所自也夫禹别九州其田壤之法固多不同而稷教
五穀則樹藝之方亦隨以異故皆以人力器用所成者
書之各有科等用列諸篇之右
　　田制各圖説
　　　區田
　　　圍田
　　　架田
　　　櫃田
　　　梯田
　　　塗田
　　　沙田
　　　圃田
農桑通訣按舊説區田地一畝濶一十五步毎步五尺
計七十五尺每一行占地一尺五寸該分五十行長一
十六步計八十尺每行一尺五寸該分五十四行長濶
相乘通二千七百區空一行種於所種行内隔一區種
一區除隔空外可種六百七十五區每區深一尺用熟
糞一升與區土相和布穀勻覆以手按實令土種相著
苗出看稀稠存留鋤不厭頻旱則澆灌結子時鋤土深
壅其根以防大風揺擺古人依此布種每區收穀一斗
每畝可收六十六石今人學種可減半計(徐光啟曰當/考古今度量)
又㕘考氾勝之書及務本書謂湯有七年之旱伊尹作
為區田教民糞種負水澆稼諸山陵傾阪及田丘城上
皆可為之其區當於閒時旋旋掘下正月種春大麥二
三月種山藥芋子三四月種粟及大小豆八月種二麥
豌豆節次為之不可貪多夫儉豐不常天之道也故君
子貴思患而預防之如嚮年壬辰戊戌饑歉之際但依
此法種之皆免饑殍此已試之明效也竊謂古人區種
之法本為禦旱濟時如山郡地土高仰歳歲如此種蓺
則可常熟惟近家瀕水為上其種不必牛犁但鍫钁墾
斸又便貧難大率一家五口可種一畝已自足食家口
多者隨數增加男子兼作婦人童稚量力分工定為課
業各務精勤若糞治得法沃灌以時人力既到則地利
自饒雖遇災不能損耗用省而功倍田少而收多全家
歲計指期可必實救貧之捷法備荒之要務也
農政全書按賈思勰曰區田以糞氣為美非必須良田
也諸山陵近邑高危傾阪及丘城上皆可為區田區田
不耕旁地庶盡地力凡區種不先治地便荒地為之以
畝為率今一畝之地長十八丈廣四丈八尺當横分十
八丈作十五町町間分為十四道以通人行道廣一尺
五寸町皆廣一尺五寸長四丈八尺尺直横鑒町作溝
溝一尺深亦一尺積穰於溝間相去亦一尺嘗悉以一
尺地積穰不相受令𢎞作二尺地以積穰種禾黍於溝
間夾溝為兩行去溝兩邊各二寸半中央相去五寸旁
行相去亦五寸一溝容四十四株一畝合萬五千七百
五十株種禾黍令上有一寸土不可令過一寸亦不可
令減一寸凡區種麥令相去二寸一行一溝容五十二
株一畝凡四萬五千五百五十株麥上土令厚二寸凡
區種大豆令相去一尺二寸一溝容九株一畝凡六千
四百八十株(禾一斗有五萬一千餘粒黍亦少/此少訐大豆一斗一萬五千餘粒)區種荏
令相去三尺胡麻相去一尺區種天旱常溉之一畝常
收百斛上農夫區方深各六寸間相去九寸一畝三千
七百區一日作千區區種粟二十粒美糞一升合土和
之畝用種二升秋收區别三升粟畝收百斛丁男長女
治十畝十畝收千石歲食三十六石支二十六年中農
夫區方九寸深六寸相去二尺一畝千二十七區用種
一升收粟五十一石一日作三百區下農夫區方九寸
深六寸相去二尺一畝五百六十七區用種六升收二
十八石一日作二百區(諺曰頃不比畝善謂/多惡不如少善也)區中草生
茇之區間草以剗剗之若以鋤鋤苗長不能耘之者以
􁗳鐮比地刈其草薉
又兗州刺史劉仁之昔在洛陽於宅田以七十步之地
域為區田收粟三十六石然則一畝之收有過百石矣
少地之家所宜遵用也
徐光啟曰區收一斗畝六十六石即區田一畝可食二
十許人矣葢古今斗斛絶異周禮食一豆肉飲一豆酒
中人之食也孔明毎食不過數升而仲達以為食少事
煩若如今斗則中人豈能頓盡孔明數升已自不少而
廉頗五斗得無太多計如今之畝若斗則每畝可收數
石可食兩人以下耳見文學張𢎞言有糞壅法即今常
種稻田亦可得穀畝二十許斛也近年中州撫院督民
鑿井灌田竊意遠水之地自應種旱穀若鑿井以為水
田此令民終歲􁀙􁀙也若云救旱穀則炎天燥土一井
所灌其潤幾何必須教民為區田家各二三畝以上一
家糞肥多在其中遇旱則汲井溉之此外田畝聴人自
種旱穀則豐年可以兩全即遇大旱而區田所得亦足
免於饑窘比於廣種無收效相遠矣
　
　
　
　
　
　
　
　
圍田築土作圍以繞田也葢江淮之間地多藪澤或瀕
水不時渰没妨於耕種其有力之家度視地形築土作
堤環而不斷内容頃畝千百皆為稼地後値諸將屯戌
因令兵衆分工起土亦倣此制故官民異屬復有圩田
謂疊為圩岸捍䕶外水與此相類雖有水旱皆可救禦
凡一熟餘不惟本境足食又可贍及鄰郡實近古之上
法將來之永利

架田架猶筏也亦名葑田集韻云葑菰草也葑亦作湗
江東有葑田又淮東二廣皆有之東坡請開杭之西湖
狀謂水涸草生漸成葑田(徐光啟曰東坡/所云與此異)考之農書云
若深水藪澤則有葑田以木縳為田坵浮繫水面以葑
泥附木架上而種蓺之其木架田坵隨水高下浮泛自
不淹浸周禮所謂澤草所生種之芒種是也芒種有二
義鄭𤣥謂有芒之種若今黄穋穀是也一謂待芒種節
過乃種今人占候夏至小滿至芒種節則大水已過然
後以黄穋穀種之於湖田然則有芒之種與芒種節候
二義可竝用也黄穋穀自初種以至收刈不過六七十
日亦以避水溢之患竊謂架田附葑泥而種既無旱暵
之災復有速收之效得置田之活法水鄉無地者宜傚
之

櫃田築土䕶田似圍而小面俱置瀽穴如此形制順置
田段便於耕蒔若遇水荒田制既小堅築高峻外水難
入内水則車之易涸淺浸處宜種黄穋稻(周禮謂澤草/生種之芒種)
(黄穋稻是也黄穋稻自種至收不/過六十日則熟以避水溢之患)如水過澤草自生糝
稗可收高涸處亦宜陸種諸物皆可濟饑此救水荒之
上法一名壩水溉田亦曰壩田與此名同而實異
梯田謂梯山為田也夫山多地少之處除磊石及峭壁
例同不毛其餘所在土山下自横麓上至危顛一體之
間裁作重磴即可種蓺如土石相半則必疊石相次包
土成田又有山勢峻極不可展足播植之際人則傴僂
蟻沿而上耨土而種躡坎而耘此山田不等自下登陟
俱若梯磴故總曰梯田上有水源則可種秫秔如止陸
種亦宜粟麥葢田盡而地地盡而山山鄉細民必求墾
佃猶勝禾稼其人力所至雨露所養不無少穫然力田
至此未免艱食又復租税隨之良可憫也

塗田書云淮海惟揚州厥土惟塗泥夫低水種皆須塗
泥然瀕海之地復有此等田法其潮水所泥沙泥積於
島嶼或墊溺盤曲其頃畝多少不等上有鹹草叢生候
有潮來漸惹塗泥初種水稗斥鹵既盡可為稼田所謂
瀉斥鹵兮生稻梁盈邊海㟁築壁或樹立樁橛以抵潮
汛田邊開溝以注雨潦旱則灌溉謂之甜水溝其稼收
比常田利可十倍民多以為永業又中土大河之側及
淮灣水滙之地與所在陂澤之曲凡潢汙洄互壅積泥
滓退皆成淤灘亦可種蓺秋後泥乾地裂布掃麥種於
上其所收比淤田之效也夫塗田淤田各因潮漲而成
以地法觀之雖若不同其收穫之利則無異也

　
　
　
　
　
　
　
　
沙田南方江淮間沙淤之田也或濱大江或峙中洲四
圍蘆葦駢密以䕶堤岸其地常潤澤可保豐熟普為塍
埂可種稻秫間為聚落可蓺桑麻或中貫湖溝旱則平
溉或傍繞大港澇則洩水所以無水旱之憂故勝他田
也舊所謂坍江之田廢復不常故畝無常數税無定額
正謂此也宋乾道年間近習梁俊彥請税沙田以助軍
餉既施行矣時相葉顒奏曰沙田者乃江濱出没之地
水激於東則沙漲於西水激於西則沙復漲於東百姓
隨沙漲之東西而田焉是未可以為常也其事遂寢時
論是之
圃田種蔬果之田也周禮以場圃任園地註曰圃樹果
蓏之屬其田繚以垣墻或限以籬塹負郭之間但得十
畝足贍數口若稍遠城市可倍添田數至半頃止結廬
於上外周以桑課之蠶利内皆種蔬先足長生韭一二
百畦時新菜二三十種惟務多取糞壤以為膏腴之本
慮有天旱臨水為上否則量地鑿井以備灌溉地若稍
廣又可兼種麻苧果穀等物比之常田歲利數倍此園
夫之業可以代耕至於養素之士亦可托為隱所因得
供贍又有宦遊家若無别墅就可棲身駐迹如漢陰之
獨力灌畦河陽之閒居鬻蔬亦何害於助道哉
　
　
　
　
　
欽定授時通考卷十四
欽定四庫全書
欽定授時通考卷十五
　土宜
　　水利一
書益稷決九川距四海濬畎澮距川
　傳距至也決九州名川通之至海一畝之間廣尺深
　尺曰畎方百里之間廣二㝷深二仞曰澮畎澮深之
　至川亦入海
又禹貢九川滌源九澤既陂
　傳九州之川已滌除泉源無壅塞矣九州之澤已陂
　障無決溢矣
詩小雅泉流既清
　傳水治曰清箋召伯營謝邑通其水泉之利
又滮池北流浸彼稻田
　傳滮流貌箋池水之澤浸潤稻田使之生殖豐鎬之
　間水北流疏此詩周人所作則此池是周地之水文
　王有聲箋云豐在豐水西鎬在豐水東則豐鎬之間
　惟豐水耳此池在豐水之左右其地汙下引豐以漑
　灌故言浸彼稻田也池水當得停而亦言北流者以
　池上引豐水亦北流浸灌既訖又決而入豐亦為北
　流
大雅觀其流泉
　正義流泉所以灌溉觀其浸潤所及欲民擇所宜而
　種之遂浸潤而耕之所以利民富國故公劉殷勤審
　之也
周禮夏官職方氏東南曰揚州其澤藪曰具區其川三
江其浸五湖
　注大澤曰藪具區五湖在吳南浸可以為陂灌溉者
　疏謂灌溉稻田者也三江者江東行至揚州入彭蠡
　復分為三道入海故得有三江也
又正南曰荆州其澤藪曰雲夢其川江漢其浸潁湛
　注雲夢在華容潁出陽城宜屬豫州湛或為淮疏禹
　貢荆州雲土夢作又又得為澤者彼注云中有平土
　丘水去土可為作畎畝之治
又河南曰豫州其澤藪曰圃田其川滎洛其浸波溠
　注圃田在中牟滎兖水也出東垣入於河泆為滎滎
　在滎陽波讀為播禹貢曰滎波既豬春秋傳曰楚子
　除道梁溠營軍臨隨則溠宜屬荆州
又正東曰青州其澤藪曰望諸其川淮泗其浸沂沭
　注沂山沂水所出在葢望諸明都也在雎陽沐出東
　莞淮或為睢沭或為洙疏春秋宋澤有孟諸明都即
　宋之孟諸
又河東曰兖州其澤藪曰大野其川河泲其浸廬維
　注大野在鉅野廬維當作雷雍禹貢曰雷夏既澤灉
　沮㑹同雷夏在陽城
又正西曰雍州其澤藪曰弦蒲其川涇汭其浸渭洛
　注弦蒲在汧涇出涇陽汭在豳地洛出懷德弦或為
　汧蒲或為浦
又東北曰幽州其澤藪曰貕養其川河泲其浸菑時
　注貕養在長廣菑出萊蕪時出般陽
又河内曰冀州其澤藪曰楊紆其川漳其浸汾潞
　注楊紆未聞漳出長子汾出汾陽潞出歸德
又正北曰并州其澤藪曰昭餘祁其川虖池嘔夷其浸
淶易
　注昭餘祁在鄔虖池出鹵城嘔夷出平舒淶出廣昌
　易出故安
左傳襄公三十年田有封洫
　注封疆也洫溝也
公羊傳莊公九年冬浚洙洙者何水也浚之者何深之
也
　注以言浚也本非人工所為疏畎澮之屬是人功為
　之也
又僖公三年桓公曰無障谷
　注無障斷川谷専水利也水注川曰谿注谿曰谷疏
　水出於山入於川為谿水朝屬曰谷
管子水有大小又有遠近水之出於山而流入於海者
命曰經水水别於他水入於大水及海者命曰枝水山
之溝一有水一毋水者命曰谷水水之出於他水溝流
於大水及海者命曰川水出地而不流者命曰淵水此
五水者因其利而往之可也因而扼之可也
又令甲士作隄大水之傍大其下小其上隨水而行地
有不生草者必為之囊大者為之隄小者為之防夾水
四道禾稼不傷歲埤增之樹以荆棘以固其地雜之以
栢楊以備決水民得其饒是謂流膏
史記滑稽傳魏文侯時西門豹為鄴令發民鑿十二渠
引河水灌田田皆溉當其時民煩苦不欲豹曰民可與
樂成難以慮始期令父老子孫思我至今皆得水利民
以給足
漢書溝洫志蜀守李氷鑿離􁇝避沬水之害穿二江成
都中皆可行舟有餘則用溉百姓饗其利
又史起為鄴令引漳水溉鄴以富魏之河内民歌之曰
鄴有賢令兮為史公決漳兮灌鄴旁終古舄鹵兮生稻
粱
又鄭國鑿涇水自中山西邸瓠口為渠竝北山東注洛
三百餘里渠成而用溉注塡閼之水溉斥鹵之地四萬
餘頃收皆畝一鍾於是關中為沃野無凶年秦以富强
因名曰鄭國渠
又鄭當時言引渭穿渠起長安旁南山下至河三百餘
里徑易度漕渠下民田萬餘頃可得以溉穿渠三歲而
通漕大便利民頗得溉
又嚴熊言臨晉民願穿洛以溉重泉以東萬餘頃可令
畝十石於是穿渠自徵引洛水至商顏下乃鑿井深者
四十餘丈井下相通行水以絶商顏東至山領十餘里
間井渠之生自此始穿得龍骨故名曰龍首渠
又倪寛為左内史奏請穿鑿六輔渠以益溉鄭國旁高
卬田
又趙大夫白公復奏穿渠引涇水首起谷口尾入櫟陽
注渭中袤二百里溉田四千五百餘頃因名曰白渠民
得其饒歌之曰田於何所池陽谷口鄭國在前白渠起
後舉臿為雲決渠為雨涇水一石其泥數斗且溉且糞
長我禾黍衣食京師億萬之口
通典漢文帝以文翁為蜀郡太守穿煎溲口溉灌田千
七百頃人獲其饒
漢書循吏傳召信臣為南陽太守行視郡中泉水開通
溝瀆起水門提閼凡數十處以廣溉灌歲歲增加多至
三萬頃民得其利畜積有餘信臣為民作均水約束刻
石立於田畔以防分爭吏民親愛信臣號之曰召父
後漢書杜詩傳詩遷南陽太守修治陂池廣拓土田郡
内比室殷足時人方於召信臣故南陽為之謡曰前有
召父後有杜母
又鄧晨傳晨為汝南太守興鴻郤陂數千頃田汝土以
殷
又循吏傳王景為廬江太守郡界有楚相孫叔敖所起
芍陂稻田景乃驅率吏民修起荒蕪墾闢倍多境内豐
給
又何敞傳敞遷汝南太守修理鮦陽舊渠百姓賴其利
墾田增三萬餘頃吏人共刻石頌敞功德
通典馬臻為會稽太守始立鏡湖築塘周迴三百十里
灌田九千餘頃人獲其利
三國魏志鄭渾傳渾遷陽平沛郡二太守郡界下濕患
水澇渾於蕭相二縣界興陂遏開稻田郡人皆以為不
便渾曰地勢洿下宜溉灌終有魚稻經久之利此豐民
之本也遂躬率吏民興立功夫一冬間皆成比年大收
頃畝歲增租入倍常民賴其利刻石頌之號曰鄭陂
又劉馥傳太祖表馥揚州刺史移治合肥興治芍陂及
茹陂七門吴塘諸堨以溉稻田官民有蓄子靖都督河
北諸軍事修廣戾渠陵大堨水溉灌薊南北三更種稻
邊民便之
又王基傳基言江陵有沮漳二水溉灌膏腴之田以千
數安陸左右陂池沃衍宜水陸竝農以實軍資
又徐邈傳邈為涼州刺史廣開水田募貧民佃之
晉書食貨志魏皇甫隆為敦煌太守敦煌俗不使耬犁
及不知用水人牛功力既費而收穀更少隆到乃教作
耬犁及溉灌歲終率計所省庸力過半得穀加五西方
以豐
又杜預言諸欲修水利者皆以火耕水耨為便非不爾
也然此事施於青田草萊與百姓居相絶遠者耳往者
東南草創人稀故得火田之利自頃户口日增而陂堨
歲決良田變生蒲葦人居沮澤之際水陡失宜放牧絶
種樹木立枯皆陂之害也陂多則土薄水淺􁆤不下潤
宜發明詔敇刺史二千石其漢氏舊陂舊堨及山谷私
家小陂皆當修繕以積水其諸魏氏以來所造立及諸
因雨決溢蒲葦馬腸陂之類皆決􁐍之長吏二千石躬
親勸功諸食力之人竝一時附功令比及水凍得粗枯
涸其所修功實之人皆以俾之
又夏侯和上修新渠富壽遊陂三渠凡溉田千五百頃
又杜預傳預拜鎮南大將軍都督荆州諸軍事至鎮修
邵信臣遺跡激用滍淯諸水以浸原田萬餘頃分疆刻
石使有定分公私同利衆庶賴之
又張闓傳元帝踐阼補晉陵内史時所部四縣竝以旱
失田闓乃立曲阿新豐塘溉田八百餘頃每歲豐稔葛
洪為頌
又苻堅載記堅以關中水旱不時議依鄭白故事發王
侯以下及豪望富室僮𨽻三萬人開涇水上源鑿山起
隄通渠引瀆以漑岡鹵之田及春而成民賴其利
宋書劉義欣傳義欣為荆河刺史鎮夀陽時土境荒毁
義欣隨宜經理芍陂良田萬餘頃隄堰久壞夏秋常苦
旱遣諮議參軍殷肅循行修理有舊溝引渒水入陂伐
木開榛水得通涇由是遂豐稔
梁書夏侯䕫傳夔為豫州刺史帥軍人於蒼陵立堰溉
田千餘頃歲收穀百餘萬石以充儲備兼贍貧民
魏書裴延儁傳延儁除廷尉卿轉平北將軍幽州刺史
范陽郡有督亢渠經五十里漁陽燕郡有故戾陵諸堰
廣袤三十里皆廢毁多時莫能修復時水旱不調民多
飢餒延儁謂疏通舊跡勢必可成乃表求營造遂躬自
履行相度水形隨力分督未幾而就溉田百萬餘畝為
利十倍百姓賴之
北齊書斛律金傳子羨為幽州刺史導高梁水北合易
京東㑹於潞因以灌田邊儲歲積轉漕用省公私獲利
焉
唐書李襲志傳襲志弟襲譽擢揚州大都督府長史為
引雷陂水築句城塘溉田八百頃以盡地利
又姜師度傳師度徙同州刺史𣲖洛灌朝邑河西二縣
閼河以灌通靈陂收棄地二千頃為上田
文獻通考唐肅宗上元中於楚州古射陽湖置洪澤屯
壽州置芍陂屯厥田沃大獲其利
唐書于頔傳頔為湖州刺史部有湖陂異時溉田三千
頃久廞廢頔行縣命修復隄閼歲獲秔稻蒲魚無慮萬
計
又李景略傳景略拜豐州刺史天德軍西受降城都防
禦使窮塞苦寒地塉鹵邊户勞悴景略至鑿咸應永清
二渠溉田數百頃
又李承傳承累遷吏部郎中淮南西道黜陟使奏置常
豐堰於楚州以禦海潮溉田塉鹵收常十倍
又杜佑傳佑為淮南節度使決雷陂以廣灌溉斥海瀕
棄地為田積米至五十萬斛
又韋挺傳挺曾孫武為絳州刺史鑿汶水灌田萬三千
餘頃璽書勞勉
又李栖筠傳栖筠子吉甫為淮南節度使築富人固本
二塘溉田且萬頃
又孟簡傳簡為常州刺史州有孟瀆久淤閼簡治導溉
田凡四千頃賜金紫
又白居易傳居易為杭州刺史始築隄捍錢塘湖鍾洩
其水溉田千頃
又崔𢎞禮傳𢎞禮為河陽節度使治河内秦渠溉田千
頃歲收八萬斛
又温大雅傳温造為朗州刺史開復鄉渠百里溉田二
千頃民獲其利號右史渠太和中節度河陽奏復懷州
古秦渠枋口堰以溉濟源河内温武陟田五千頃
又循吏傳韋丹為江南西道觀察使築堤捍江長十二
里竇以疏漲為陂塘五百九十八所灌田萬二千頃
宋史食貨志咸平中大理寺丞王宗旦請募民耕潁州
陂塘荒地凡千五百頃部民應募者三百餘户詔令未
出租税免其徭役然無助於功利而汝州舊有洛陽務
内園兵人種稻雍熙二年罷賦予民至是復置命京朝
官専掌募民户二百餘自備耕牛立團長墾地六百頃
導汝水灌溉歲收二萬三千石襄陽縣淳河舊作隄截
水入官渠溉民田三千頃宜城縣蠻河溉田七百頃又
有屯地三百餘頃知襄州耿望請於舊地兼括荒田置
營田上中下三務調夫五百築堤堰仍集鄰州兵每務
二百人荆湖市牛七百分給之是歲種稻三百餘頃
又嘉祐中唐守趙尚寛修復漢邵信臣故陂渠遺跡溉
田數萬頃
又何承矩知雄州言宜因積􁆤蓄為陂塘大作稻田以
足食閩人黄懋亦上書言河北州軍多陂塘引水溉田
省功易就三五年間公私必大獲利詔承矩按視還奏
如懋言遂於雄莫霸州平戎順安等軍興堰六百里置
斗門引淀水灌溉初年種稻值霜不成懋以江東早稻
七月即熟取其種課令種之是歲八月稻熟初承矩建
議阻之者頗衆至是承矩載稻穗數車遣使送闕下議
者乃息而莞蒲蜃蛤之饒民賴其利
又鄭戩傳戩以資政殿學士知杭州錢塘湖溉民田數
十頃錢氏置􁆤清軍以疏淤塡水患既納國後不復治
葑土堙塞為豪族僧坊所占冒湖水益狹戩發屬縣丁
夫數萬闢之民賴其利事聞詔本郡歲治如戩法
又謝絳傳絳知鄧州距州百二十里有美陽堰引湍水
溉公田水來遠利不及民濱堰築新土為防俗謂之墩
者大小又十數歲數壞輙調民增築奸人蓄薪茭以時
其急往往盜決堰墩百姓苦之絳按邵信臣六門堰故
跡距城三里壅水注鉗廬陂溉田至三萬頃請修復之
可罷州人歲役以水與民
續文獻通考元祐中長樂縣令袁正規以十七都之田
窪下歲被渰没遂開卓道後山為港以洩其水注之海
又鑿林㞯莊前之山為渠注之江民德之因請名曰袁
公港正規辭曰此天子之功也遂名之曰元祐港
又郎簡築名塘陂竝江為之蓄河頭水溉田種五百餘
石又修天寶陂溉田種千餘石
又范洪知鄞縣葺堰埭百餘決導瀦積在常熟疏金涇
鶴瀆二浦溉田千頃
又李禹卿通判蘇州堤太湖八十里為渠漕運蓄水溉
田千餘頃
又徐䀌通判時東南大水衋周視盡得水利舊跡築石
塘九十里建橋十八所復良田數十萬畝
又陳偁為羅源令鑿渠以溉民田民蒙其惠因號曰永
利渠
又曾有開知確山縣興修廢陂溉田數千頃
又朱定權閩縣時開濬負城河浦百七十六計二萬一
千九百七十四丈均用民力凡八萬九千溉田三千六
百餘頃
又趙抃以崇安多水疊石為堤以遏其衝又開除灣陂
分西來之流由石雄以入於縣又從縣西鑿陂於星陽
溉田甚廣人懷其惠久而不忘因取其諡名清獻陂
又劉諤知興化軍創立太平陂引荻蘆溪水溉田七百
頃
又韓正彥知崑山創石隄疏斗門作塘七十里以達於
郡得膏腴數百頃
范文正公集上吕相公竝呈中丞咨目姑蘇四郊略平
窊而為湖者十之二三西南之澤尤大謂之太湖納數
郡之水湖東一𣲖濬入於海謂之松江積雨之時湖溢
而江壅横没諸邑雖北壓揚子江而東抵巨浸河渠至
多堙塞已久莫能分其勢矣惟松江退落漫流始下或
一歲之水久而未耗來年暑雨復為沴焉人必薦飢可
不經畫今疏導者不惟使東南入於松江又使西北入
於揚子江之於海也其利在此或曰江水已高不納此
流某謂不然江海所以為百谷王者以其下之豈獨不
下於此耶江流或高則必滔滔旁來豈復姑蘇之有乎
矧今開畝之處下流不息亦明騐矣或曰日有潮來水
安得下某謂不然大江長淮無不潮也來之時刻少退
之時刻多故大江長淮㑹天下之水畢能歸於海也或
曰沙因潮至數年復塞豈人力之可支某謂不然新導
之河必設諸閘常時扄之禦其潮來沙不能塞也毎春
理其閘外工減數倍矣旱歲亦扄之駐水灌田可救熯
涸之災􁆤歲則啟之疏積水之患或謂開畝之役重勞
民力某謂不然東南之田所植惟稻大水一至秋無他
望災沴之後必有疾疫乘其羸敗十不救一謂之天災
實由飢耳或謂力役之際大費軍食某謂不然姑蘇歲
納苖米三十四萬斛官司之糴又不下數十百萬斛去
秋蠲放者三十萬官司之糴無復有焉如豐穰之歲春
役萬人人食三升一月而罷用米九千石耳荒歉之歲
日食五升召民為役而賑濟一月而罷用米萬五千石
耳量此之出較彼之入孰為費軍食哉或謂陂澤之田
動成𣺌瀰導川而無益也某謂不然吳中之田非水不
植減之使淺則可播種非決而涸之然後為功也昨開
五河洩去積水今歲和平秋望七八積而未去猶有二
三未能播種復請增理數道以分其流使不停壅縱遇
大水其去必速而無來歲之患矣又松江一曲號曰盤
龍父老傳云出水尤利如總數道而開之災必大減蘇
秀間有秋之半利已大矣畎澮之事職在郡縣不時開
導刺史縣令之職也然今之所興作横議先至非朝廷
主之則無功有毁也守土之人恐無建事之意矣蘇常
湖秀膏腴千里國之倉庾也浙漕之任及數郡之守宜
擇精心盡力之吏不可以㝷常資格而授之恐功力不
至重為朝廷之憂且失東南之利也
宋史苗時中傳時中主寧陵簿邑有古河久湮請開導
以灌田為利甚溥人謂之苖公河
又孫覺傳覺知廣德軍徙湖州松江隄没水為民患覺
易以石高丈餘長百里隄下化為田
又楊伋傳伋主管開封府界常平權都水丞與侯叔獻
行汴水淤田法遂釃汴流漲􁆤以溉西部瘠土皆為良
田
續文獻通考長樂濱海山淺而泉微故瀦防獨多大者
為湖次為坡為圳垾海而成者為塘次為堰毋慮百五
十餘所每歲蓄溪澗雖不洩涓滴亦不足用必時雨滂
㴻乃或沾洽及農事畢則皆為無用之地以是狡民或
侵或請民失其利建炎初縣令陳可大修塘捍陂湖至
九年縣令徐謩復延耆老講究水利為斗門及湖塘陂
堰百四所溉田凡二千八十三頃又築大塘基方廣二
十餘丈兩旁抵海長一千五十丈溝港共長三千七百
丈瀦福清界水溉田種千石
宋史食貨志紹興五年江東帥臣李光言明越之境皆
有陂湖大抵湖高於田田又高於江海旱則放湖水溉
田澇則決田水入海故無水旱之災本朝慶厯嘉祐間
始有盜湖為田者其禁甚嚴政和以來創為應奉始廢
湖為田自是兩州之民歲被水旱之患餘姚上虞每縣
收租不過數千斛而所失民田常賦動以萬計莫若先
罷兩邑湖田其會稽之鑑湖鄞之廣德湖蕭山之湘湖
等處尚多望詔漕臣盡廢之其江東西圩田蘇秀圍田
令監司守令條上於是詔諸路漕臣議之其後議者雖
稱合廢竟仍其舊
又紹興十六年知袁州張成已言江西良田多占山岡
望委守令講陂塘灌溉之利其後比部員外郎李詠言
淮西高原處舊有陂塘請給銀米以時修濬知江陰軍
蔣及祖亦請濬治本軍五卸溝以洩水修復横河支渠
以溉旱乃竝詔諸路常平司行之每季以施行聞
又紹興二十三年諫議大夫史才言浙西民田最廣而
平時無甚害者太湖之利也近年瀕湖之地多為兵卒
侵據累土增高長堤彌望名曰壩田旱則據之以溉而
民田不沾其利澇則遠近泛濫不得入湖而民田盡没
望盡復太湖舊迹使軍民各安田疇均利
又紹興二十四年大理寺丞周環言臨安平江湖秀四
州下田多為積水所浸緣溪山諸水併歸太湖自太湖
分二𣲖東南一𣲖由松江入於海東北一𣲖由諸浦注
之江其松江泄水惟白茅一浦最大今泥沙淤塞宜決
浦故道俾水勢分𣲖流暢實四州無窮之利
又紹興二十八年兩浙轉運副使趙子潚知平江府蔣
燦言太湖者數川之巨浸而獨洩以松江之一川宜其
勢有所不逮是以昔人以常熟之北開二十四浦疏而
導之江又於崑山之東開一十二浦分而納之海三十
六浦後為潮汐沙積而開江之卒亦廢於是民田有淹
没之患天聖間漕臣張綸嘗於常熟崑山各開衆浦景
祐間郡守范仲淹亦親至海浦濬開五河政和間提舉
官趙霖復嘗開濬今諸浦湮塞又非前比計用工三百
三十餘萬錢三十三萬餘緡米十萬餘斛於是詔監察
御史任古復視之既而古至平江言常熟五浦通江誠
便若依所請以五千功月餘可畢詔以激賞庫錢平江
府上供米如數給之
續文獻通考紹興中王信知紹興府山陰境有􁀙獠湖
四環皆田歲苦淫􁆤信創斗門導停瀦注之海築十一
壩化滙浸為上腴民繪像祀之更其名曰王公湖
宋史印崈傳崈知秀州華亭縣捍海堰廢且百年鹹潮
歲大入壞竝海田蘇州皆被其害崈至海口訪遺址已
淪没乃奏創築三月堰成三州潟鹵復為良田
文獻通考乾道七年四川宣撫使王炎奏興元府山河
堰溉南鄭褒城田九十三萬三千畝有奇詔奬諭
又淳熙二年淮東總領錢良臣奏修復鎮江府練湖凡
七十二源灌田百餘萬畝從之
續文獻通考淳熙中趙汝愚知福州州舊有湖溉民田
數萬畝後豪滑湮塞為田遇旱則西北一帶高田無從
得水遇澇則東南一帶淪為巨浸汝愚因請開濬悉復
其舊
又嘉定間漳州倅鄭煥浚渠溉田郡人立石刻曰鄭公
渠
又趙師縉為漳浦令鑿西湖築岸創立水門時其蓄洩
以溉民田週圍五百一十五丈
又趙善嵩知連江縣詢知南墥水利可以溉田遂伐石
為斗門民歌之
又制師顏頤仲浚定海西市抵鄞桃花渡邊六十里故
河盡復廣五丈深一丈二尺灌溉田疇民蒙其利
又嘉定十七年衞涇奏言國家承平之時京師漕粟多
出東南而江浙居其大半中興以來浙西遂為畿甸尤
所仰給歲獲豐穰霑及旁路葢平疇沃壤綿亘阡陌有
江湖瀦泄之利焉大抵二浙地勢高下相類湖高於田
田又高於江海水少則汲湖水以溉田水多則泄田水
由江而入海惟瀦泄兩得其便故無水旱之憂而皆膏
腴之地自紹興末年因軍中侵奪瀕湖水蕩工力易辦
創置堤埂號為壩田民田已被其害而猶未至甚者瀦
水之地尚多也隆興乾道之後豪宗大姓相繼迭出廣
包强占無歲無之陂湖之利日朘月削已亡㡬何而所
在圍田則徧滿矣以臣耳目所接三十年間昔之曰江
曰湖曰草蕩者今皆田也夫陂湖之水自常情觀之似
若無用由農事言之則為甚急陂湖廣衍則瀦蓄必多
遇旱可以灌溉江流深浚則通泄必快遇水不至泛溢
儻瀦水之地或至狹隘則容受必少旱即易涸立見焦
枯水源既壅而江流填淤則疏泄甚難水即易盈蕩為
巨浸事之利害豈不較然易知州縣監司所當禁戢然
圍田者無非形勢之家其語言氣力足以淩駕官府而
在位者毎重舉事而樂因循故上下相蒙恬不知怪而
圍田之害深矣議者又曰圍田既廣則增租亦多其於
邦計不為無補殊不思緣江竝湖民間良田何啻數千
百頃皆異時之無水旱者圍田一興修築塍岸水所由
出入之路頓至隔絶稍覺旱乾則占據上流獨擅灌溉
之利民田坐視無從取水逮至水溢則順流疏決復以
民田為壑設若圍田僥倖一稔增租所入有㡬而當歲
倍收之田小有水旱反為荒土常賦所損可勝計哉所
謂增租既不繫省額州縣得以移用徒資貪黷之吏耳
此其輕重得失又不待智者而後辨也
金史食貨志泰和八年七月詔諸路按察司規畫水田
部官謂水田之利甚大沿河通作渠如平陽掘井種田
俱可灌溉比年邳沂近河布種豆麥無水則鑿井灌之
計六百餘頃比之陸田所收數倍以此較之他境無不
可行者遂令轉運司因出計㸃就令審察若諸路按察
司因勸農可按問開河或掘井如何為便規畫具申以
俟興作
又興定五年南陽令李國瑞創開水田四百餘頃詔陞
職二等仍錄其最狀徧諭諸道
元史成宗本紀大德八年五月壬申中書省臣言吴江
松江實海口故道潮水久淤凡湮塞良田百有餘里況
海運亦由是而出宜於租户役萬五千人濬治歲免租
八十五石仍設行都水監以董其成從之
又脱脱言京畿近水地召募江南人耕種歲可收粟麥
百萬餘石不煩海運京師足食從之於是西至西山南
至保定河間北抵檀順東至遷民鎮凡係官地及原管
各處屯田悉從分司農司立法佃種合用工價牛具農
器穀種給鈔五百萬錠命悟良哈台烏古孫良禎竝為
大司農卿又於江南召募能種水田及修築圍堰之人
各一千名為農師降空名添設職事敇牒十二道募農
民一百名者授正九品二百名正八品三百名從七品
就令管領所募之人所募農夫每名給鈔十錠由是歲
乃大稔
又良吏傳譚澄為交城令有文谷水分溉交城田有帥
専其利而堰之澄令決水均其利於民擢懷孟路總管
歲旱令民鑿唐溫渠引沁水以溉田
又張文謙傳文謙以中書左丞行省西夏中興等路浚
唐來漢延二渠溉田十數萬頃民䝉其利
續文獻通考元至大初江浙行省督治圍田合修陂塘
圍岸溝渠曉諭農家須要依法修置遇旱車水澆救遇
澇洩水通流㑹集行都水監官李都水講究得修浚之
際田主出糧佃户出力係官圍田若無總佃貧窮無力
不能修浚者量其所須官為借貸收成日抵數還官事
有成效勸農官擬陞賞奏聞失悞者治罪其抛荒積水
田土多因租額太重無人承佃勸諭當鄉富上人户自
備工本修築塍圍聴本户佃種為主抛荒官田止納原
租初年免徵次惟半而三甫全積荒則三年後第依民
田輸税諸人不得爭奪及照到前庸田司五等圍岸體
式以水為平平者為第一等高七尺五寸底濶一丈面
濶五尺田高一尺為第二等高六尺五寸底濶九尺面
濶四尺五寸田高二尺為第三等高五尺五寸底濶八
尺面濶四尺田高三尺為第四等高四尺五寸底濶七
尺面濶五尺五寸田高四尺為第五等止添備水高三
尺底濶六尺面濶三尺若山水原落圍岸迫近諸湖去
處自願增者聴
元史郭守敬傳中統三年張文謙薦守敬習水利巧思
絶人世祖召見陳水利六事其一中都舊漕河東至通
州引玉泉水以通舟歲可省僱車錢六萬緡通州以南
於藺榆河口徑直開引由蒙村跳梁務至楊村還河以
避浮雞洶盤淺風浪遠轉之患其二順德達泉引入城
中分為三渠灌城東地其三順德澧河東至古任城失
其故道没民田千三百餘頃此水開修成河其田即可
耕種自小王村徑滹沱合入御河通行舟栰其四磁州
東北滏漳二水合流處引水由滏陽邯鄲洺州永平下
經雞澤合入澧河可灌田三千餘頃其五懷孟沁河雖
澆灌猶有漏堰餘水東與丹河餘水相合引東流至武
陟縣北合入御河可灌田二千餘頃其六黄河自孟州
西開引少分一渠經由新舊孟州中間順河古岸下至
溫縣南復入大河其間亦可灌田二千餘頃授提舉諸
路河渠加授銀符副河渠使先是古渠在中興者一名
唐來其長四百里一名漢延長二百五十里他州正渠
十皆長二百里支渠大小六十八灌田九萬餘頃廢壞
淤淺守敬更立牐堰皆復其舊授都水少監守敬言舟
自中興沿河四晝夜至東勝可通漕運及見查洎兀郎
海古渠甚多宜加修理又言金時自燕京之西麻峪村
分引蘆溝一支東流穿西山而出是謂金口其水自金
口以東燕京以北灌田若干頃其利不可勝計兵興以
來典守者懼有所失因以大石塞之今若按視故蹟使
水得東流上可以致西山之利下可以廣京畿之漕又
言當於金口西預開減水口西南還大河令其深廣以
防漲水突入之患伯顏南征議立水站命守敬行視河
北山東可通舟者自陵州至大名又自濟州至沛縣又
南至吕梁又自東平至綱城又自東平清河逾黄河古
道至與御河相接又自衞州御河至東平又自東平西
南水泊至御河乃得濟州大名東平泗汶與御河相通
形勢為圖奏之有言灤河自永平挽舟踰山而上可至
開平有言瀘溝自麻峪可至㝷麻林朝廷遣守敬相視
灤河不可行瀘溝舟亦不通守敬因陳水利十有一事
其大都運糧河不用一畝泉舊原别引北山白浮泉水
西折而南經甕山泊自西水門入城環滙於積水潭復
東折而南出南水門合入舊運糧河每十里置一牐比
至通州凡為牐七距牐里許上重置斗門互為提閼以
通舟止水帝覽奏喜復置都水監俾守敬領之命丞相
以下皆親操畚牐倡工待守敬指授而後行事置牐之
處往往於地中偶值舊時甎木時人為之感服船既通
行公私省便名曰通惠河守敬又言於澄清牐稍東引
與北壩河接且立牐麗正門西令舟楫得環城往來志
不就而罷大德二年召守敬至上都議開鐵幡竿渠守
敬奏山水頻年暴下非大為渠堰廣五十七步不可執
政吝於工費以其言為過縮其廣三之一明年大雨山
水注下渠不能容漂没人畜成宗謂宰臣曰郭太史神
人也守敬在西夏常挽舟遡流而上究所謂河源者又
嘗自孟門以東循黄河故道縱廣數百里間各為測量
地平或可以分殺河勢或可以灌溉田土具有圖誌又
嘗以海面較京師至汴梁地形高下之差謂汴梁之水
去海甚遠其流峻急而京師之水去海至近其流且緩
其言信而有徵此水利之學其不可及者也
又虞集傳泰定中集為翰林直學士進言曰京師之東
瀕海數千里北極遼海南濱青齊萑葦之場也海潮日
至淤為沃壤用浙人之法築堤捍水為田聴富民欲得
官者合其衆分受以地官定其畔以為限能以萬夫耕
者授以萬夫之田為萬夫之長千夫百夫亦如之察其
惰者而易之三年後視其成以地之高下定額以次漸
征之五年有積蓄命以官就所儲給以祿十年不廢得
以世襲如軍官之法
任仁發水利集議者曰古者吴淞江狹處尚二里餘猶
不能吞受太湖之水於是添浚三十六浦以佐之且後
時有渰没田疇之患今所開江二十五丈置閘十座其
能去水㡬何其利則未知也答曰所開江身二十五丈
置閘十座每閘闊二丈五尺可以泄水二十五丈吴淞
江緣潮水往來之故也古人論泄水之法極詳范文正
公曰三分其時損居二焉謂如一日十二時晝夜兩潮
四時辰潮漲八時辰潮落所設之閘晝夜皆去水之時
也所以終江面二里之寛不如十閘之功也況今東南
有上海浦泄放澱山湖三泖之水東則劉家港耿涇疏
通昆承等湖之水吴淞江置閘十座以居其中潮平則
閉閘而拒之潮退則開閘以放之滔滔不絶勢若建瓴
直趨於海實疏通瀦水之上策也與古三江其勢相埒
若夫時水雖太湖汪洋瀰漫其涸亦可待矣旱則閉閘
瀦水以灌溉乃一舉兩得其利也議者曰吴淞江自古
無閘今置之非也何不開濶疏通使江復故道一任潮
水往來豈不便易答曰治水之法先度地形之高下次
審水勢之往來并追源泝流各順其性古人謂水歸深
源又曰沙泥隨潮而來清水蕩滌而去今所往上海劉
家港等處水深數丈今所開之河止二丈五尺若不置
閘以限潮沙則渾潮捲沙而來清水歸深源而去新開
江道水性不順兼以河沙約住河泥不數月間必復淺
塞前工俱廢故閘不可不置也范文正公曰新導之河
必設諸閘正此謂也若欲再復吳淞江之故道須候諸
閘啟閉流深衆水歸源其洶湧之勢孰得而制禁當於
此諸閘都閉挑開一處堰壩任潮水往來借清水力東
衝而洪自復成江矣考工記曰善溝水者水齧之之謂
也議者曰吴淞江前時流通今日何為而塞豈非海變
桑田之説黄河日走千里非人力所可為者歟答曰東
坡有言若要吳淞江不塞吴江一縣人民可盡徙於他
處庶使上流寛瀉清水力盛沙泥自不能積何致有堙
塞之患哉歸附之後將太湖東岸水出去處或釘木為
柵或用土草為堰或築狹河身為橋置為驛路及有湖
泖港㲼又慮私鹽船往來多行塞斷所以水脉不通清
水日弱渾潮日盛沙泥日積而吴淞江日就淤塞今日
江勢正與東坡所見合如曰海變桑田黄河奔􁂪一時
之謂則聖人手足胼胝盡力溝洫皆虚言也聖人豈欺
吾哉所當盡人力而為可見也議者曰錢氏有國一百
有餘年止長盈年間一次水災亡宋南渡一百五十餘
年止景定間一二次水災今則一二年或三四年水災
頻仍其故何也答曰錢氏有國亡宋南渡全藉蘇湖常
秀數郡所產之米以為軍國之計當時盡心經理使高
田低田各有制水之法其間水利當興水害當除合役
居民不以繁難合用錢糧不吝浩大又使名卿重臣専
董其事富豪上户美言不能亂其法財貨不能動其心
凡利害之端可以興除者莫不備舉又復七里為一縱
浦十里為一横塘田連阡陌位位相承悉為膏腴之產
設有水患人力未嘗不盡遂使二三百年之間水患罕
見國朝四海一統人才畢集擢居重任者或未知風土
之所宜也以為浙西地土水利與諸處同一例任地之
高下任天之水旱所以一二年間水災頻仍皆不諳風
土之同異故也議者曰蘇州地勢低與江水平故曰平
江故稱澤國其地不可作田必然之理也今欲圍築硬
岸亦逆土之性耳答曰晉宋以降倉廩所積悉仰給於
浙西水田之利故曰蘇湖熟天下足若謂地勢高下不
可作田以為必然之理此誠無用之論也浙西之地低
於天下而蘇湖又低於浙西澱山湖又低於蘇州此低
之又低者也彼中富户數千家於中每歲種植菱蘆埋
釘樁笆委埋封土圍築硬岸豈非逆土之性何為今日
盡成膏腴之田此明效之騐不可掩也既是澱山最低
之湖經理尚可以作田却説已成之田不可作田天下
寧有是理也議者曰水旱天時非人力所可勝自來討
究浙西治水之法終無寸成答曰浙西水利明白易曉
特行之不得其要何謂無成大抵治水之法其事有三
浚河港必深瀉築圍㟁必高厚置閘竇必多廣設遇水
旱有河洩瀉隄防而乘除之自然不能為害(河港洩瀉/圍㟁隄防)
(閘竇/乘除)倘有人力不至而一切委數於天天下寧有豐年
也東坡有言浙西水旱此謂人事不修之積非時之數
今之謂也昔范文正公親開海浦時議者阻之公鋭意
完具排浮議疏浚横􁆤數年大稔乃謂終無寸利為是
説者皆聴受富家驅使而妄為無稽之言也議者曰吴
淞江開之後自合浙西永無水害何為大德十年自濟
以南直至浙西有水害甚深答曰且體比年浙西所收
子粒分數比之淮北數幾十倍皆吴淞江三閘并諸壩
口出放澇水之力以未開吴淞江之前大德七年亦遭
水害所收子粒分數比大德十年不及三分之一以此
論之則水監豈為無功天災流行水淹為害人力之所
致不見備禦隄防之若除一分之害則享一分之利謂
當永無水害乃不近人情之論為執政者不當便聴其
言不察是否乃直謂無功而輙罷之正如咽喉噎而廢
食也況自歸附以來二三十年所積之病豈半年工役
之所能盡哉議者曰行都水監既是有益衙門何謂衆
口一辭皆謂無益而明議罷之答曰民可使由之不可
使知之事之利害久而復明非高識遠見熟於世務通
於水利者安知有久遠無窮之利彼愚民無知但見一
時工夫之繁豪民肆奸有吝供輸募夫之費所以百般
阻撓但為無益以敗事殊不知浙西有數等之水拯治
方畧皆不相同非専司不能盡力責其成功使水監衙
門眞如無事古之有國者亦廢而不舉久矣何為周漢
唐宋之世未嘗一日不用心盡力經營水利之事列之
史傳代不乏人故諺曰水利通民力鬆斯言信矣并浙
西水利低下之地不須水監拯治即今中原高阜之鄉
安用水監河道司為哉然則高阜之處水監既不可缺
而低下之處乃謂不必置立何不思之甚也議者曰水
利不可不修今隴西唐宋二渠止是責於有司疏浚田
禾有收民便不擾浙西水利與隴西一體責之有司兼
管豈不便哉答曰隴西唐宋二渠長湖水也浚成深渠
水自下流何難拯治浙西地面有江海河浦湖泖蕩漾
谿澗溝渠汊涇浜漕漊等名水有長流活水瀦定死水
往來潮水泉石迸水霖淫雨水風決漲水潮泥渾水南
來交水風潮賊水海嘯淫水等名水名既異則拯治方
畧亦殊豈可以唐宋二渠長流水例之哉畧舉浙西治
水䃮堰壩水函石倉石囤蘧除土帚刺子水管銅輪鐵
筢木杴木井木􁁊水匝水車風車手戽桔橰等器(插竇/碶斗)
(門/)隴西未必有也今設為此策乃不知地理之人如醯
雞井蛙豈足與議遠大之事宋賢如范文正公蘇文忠
公朱文公王荆公皆命世大儒經綸天下之大材尚各
各建策設官置兵盡力經營水利之事不令有司兼管
必有所見而為之當時有司兼管何往而不敗事為是
説者未必長於蘇范諸公之議也況浙西地形高下水
旱不均古人有言東州之官莫問西州之利或利於此
必害於彼便有彼疆我界之分若無水監通行管領一
體整治何能用心協力於均水利也哉
元史鄭鼎傳鼎為平陽路總管導汾水溉民田千餘頃
續文獻通考趙志除長葛縣邑地卑濕累歲不登志相
其宜使為水田旱則決潩水灌之民獲其利
元史耶律伯堅傳伯堅為清苑尹縣西有塘水溉民田
甚廣勢家據以為磑民以失利為訴伯堅命毁磑決其
水而注之田許以溉田之餘月乃得堰水置磑仍以其
事聞於省部著為定例
又張立道傳立道領大司農事中書以立道熟於雲南
奏授大理等處巡行勸農使佩金符其地有昆明池介
碧雞金馬之間環五百餘里夏􁆤暴至必冒城郭立道
求泉源所自出役丁夫二千人治之洩其水得壤地萬
餘頃皆為良田
又廉希憲傳右丞阿里海牙下江陵圖地形上於朝帝
使希憲行省江南先是江陵城外蓄水扞禦希憲命決
之得良田數萬畝以為貧民之業
續文獻通考王昌齡守衞輝路清水出輝縣山陽鎮以
入衞河昌齡因度原隰創濬溝澮溉田數百頃
元史烏古孫澤傳澤為廣西兩江道宣慰副使巡行檄
外募民四千六百餘户置雷留那抉十屯陂水墾田築
八堨以節瀦洩得稻田若干畝雷州地近海潮汐齧其
東南陂塘鹻農病焉而西北廣衍平袤宜為陂塘澤行
視城陰教民浚故湖築大堤堨三谿瀦之為斗門七堤
堨六以制其贏耗釃為渠二十有四以達其注輸渠皆
支别為牐設守視者時其啟閉計得良田數千頃濱海
廣瀉竝為膏土民歌之
續文獻通考溫州判皮元重建陰均斗門初金舟東西
四鄉之水赴於陰均樂清邑令汪季良建斗門制之後
圯壞河流有洩無蓄海潮衝突入河皆為田害至是皮
元囑僧募物料先築上下堰決水更板閘二十四層而
以上三十六源皆得蓄洩之宜溉田四十餘萬畝民為
碑頌之
　
　
　
　
　
　
　
　
　
　
欽定授時通考卷十五
欽定四庫全書
欽定授時通考卷十六
　土宜
　　水利二
續文獻通考明洪武八年十月濬涇陽縣洪渠堰涇陽
屬西安府其堰嵗久壅塞不通灌溉遂命長興侯耿炳
文督工濬之涇陽髙陵等五縣之田大獲其利
明史沐英傳英在滇百務具舉簡守令課農桑較屯田
增損以為賞罰墾田至百萬餘畝滇池隘浚而廣之無
復水患子春在鎮七年大修屯政闢田三十餘萬畝鑿
鐵池河灌宜良涸田數萬畝民復業者五千餘户為立
祠祀之
續文獻通考永樂元年四月設溧水縣廣通鎮閘壩置
閘官一員直隸和州吏目張良興言州麻澧二湖之田
約五萬餘頃唐宋時俱係熟田比嵗間有耕者輒為水
渰祈自本州至含山縣界增築圩埂三十餘里以防水
澇從之
又宣徳四年五月福建福清縣民奏縣之光賢里官民
田百餘頃舊隄六百餘丈以障海水因隄壞田荒永樂
中縣民嘗奏請築隄工部移文令農隙用工至今有司
未嘗興築民不得耕上命工部責有司修築因諭尚書
吳中曰陂池隄堰民賴其利外無賢守令舉其政爾宜
申飭郡縣務及時脩濬慢令者罪之
大政紀成化元年十月巡撫陜西都御史項忠開龍首
鄭白二渠功成闗中水泉斥鹵宋有龍首渠嵗久湮廢
居民病之忠奏開之渠餘三十里涇陽鄭白渠亦久廢
奏募工疏通於平地則度勢髙卑而穿渠遇巖石則聚
火鎔鑠而穿竇不二年而成名曰廣惠渠凡灌田七萬
頃人懷其惠立生祠祀之
夏原吉奏治蘇松水利疏臣按浙西諸郡蘇松最居下
流太湖綿亘數百里受納杭湖宣歙諸州溪澗之水散
注澱山等湖以入三江頃為浦港湮塞滙流漲溢傷害
苗稼拯治之法要在浚滌吳淞江諸浦導其壅塞以入
於海但吳淞江延袤二百五十餘里廣一百五十餘丈
西接太湖東通大海前代屢塞不能經久自下江長橋
至夏駕浦約一百二十餘里雖云通流多有狹淺之處
自夏駕浦抵上海縣南蹌浦口一百三十餘里湖沙漸
漲已成平陸欲即開浚工費浩大且灧沙游泥浮泛動
盪難以施工今得劉家港即古婁江徑通大海常熟之
白茆港徑入大江皆繫大川水流迅急宜浚吳淞江南
北兩岸安亭等浦港以引太湖諸水入劉家白茆二港
使直注江海又松江大黄浦乃通吳淞江要道今下流
壅遏難流傍有范家濱至南蹌浦口可徑通海宜浚令
深濶上接大黄浦以達泖湖之水此即禹貢三江入海
之迹每年水涸之時脩築圩岸以禦暴流如此則事可
成於民為便也
吳巖興水利以充國賦疏竊惟國家財賦多出於東南
而東南財賦皆資於水利近年以來東南地方下流淤
塞圍岸傾頹臣等悉心推究東南氷利之切要者二事
一疏濬下流嘗考浙西諸郡蘇松最居下流太湖綿亘
數百餘里受納天目諸山溪澗之水由三江以入於海
是太湖者諸郡之水所瀦而三江又太湖之所洩也禹
貢所謂三江既入震澤底定是已若下流淤湮衆水泛
溢渰没禾稼為害匪輕為今之計要在隨其源委相其
利害酌量便宜為之區處如白茅港七浦塘劉家河此
蘇州東北洩水之大川如吳淞江大黄浦此蘇州南北
交境與松江南境洩水之大川而吳淞之南北與白茆
諸港又各有支渠引上流諸水以歸於其中而並入於
海此所謂源委者也就其中論之蘇州之七浦塘劉家
河松江之大黄浦並皆深濶通利無阻惟白茅一港自
𢎞治七年疏濬之後今二十五六年吳淞一江自天順
間疏濬之後今六十有餘年聞之白茆入海之處潮沙
壅積勢若丘阜吳淞雖名一江僅如溝洫潮回水落雖
舟楫亦艱於行其旁渠港亦多湮塞下流既壅上流曷
歸加以霪霖能不泛溢此其利害之可見者也今能濬
白茆一港使之通利如七浦劉家河則蘇州東北之水
有所歸而不積矣濬吳淞一江使之通利如大黄浦則
吳淞南北兩界之水有所歸而不積矣一修築圍岸臣
嘗考之浙西之田髙下不等隨其多寡各自成圍逺近
相望吳越以來素稱膏腴宋儒范仲淹嘗論於朝曰江
南圍田中有渠外有門閘旱則開閘引江水之利澇則
閉閘拒江水之害旱澇不及為農美利雖然圍田全仗
乎岸塍岸塍常利於修築修築堅完旱澇有備否則反
是臣願自今以後每嵗於農隙之時治農府州縣官督
令田主佃户各將圍田取土修築水漲則専增其裏水
涸則仍築其外務令髙濶堅固可通往來隨其旱澇而
車戽出入如此先事有備而田皆成熟矣
徐貫治東南水患疏竊見嘉湖常鎮水之上流蘇松水
之下流上流不浚無以開其源下流不浚無以導其歸
於是督同委官人等將蘇州府吳江長橋一帶菱蘆之
地疏濬深濶導引太湖之水散入澱山陽城昆承等湖
又開吳淞江并大石趙屯等浦洩澱山湖水由吳淞江
以達於海開白茆港并白魚洪鮎魚口等處洩昆承湖
水以注於江又開七浦鹽鐵等塘洩陽湖水以達於海
下流疏通不復壅塞開湖水之漊涇洩天目諸山之水
自西南入於太湖開常州之百瀆洩荆溪之水自西北
入於太湖又開各斗門以洩運河之水由江隂以入江
上流疏通不復湮滯人無墊溺之憂嵗有豐稔之望
葉紳請治水以防災荒疏竊惟直隸之蘇松常浙江之
杭嘉湖約其土地雖無一省之多計其賦税實當天下
之半况他郡所輸猶多雜賦六郡所出純為粳稻誠國
家之基本生民之命􁁙不可一日而不經理也若水道
不通為六郡農田之害所係亦重矣夫天目諸山之水
瀦為太湖而六郡環乎其外太湖之水又由江湖以入
於海聞昔人於溧陽則為堰壩以遏其衝於常州則穿
港瀆以分其勢於蘇松則開江河以導其流惟是入海
之處潮汐往來易為湮塞故前代或置開江之卒或置
撩淺之夫以時浚治僅免水患歴嵗既久其法廢弛遂
致諸湖巨浸壅遏其中江河故道淤漲於外土民利其
膏腴或堰而為田築而為圃是以渰没田疇漂淪廬舍
固其所也方𢎞治四年一澇迨五年復澇今嵗大水視
昔尤甚伏祈聖明思念東南大害於廷臣中選差有才
力通曉水利者一二員授以節鉞重以委任會同撫按
講求民瘼設法賑恤俟民困稍甦然後指定地方分投
相視何地為山水入湖之衝何港為太湖入海之道自
源徂流一一講究相與度其經費量其事期然後大加
浚治使下流得以宣洩然當此饑饉之際欲興大役若
非任事者處之得其道則民力不堪不能不重困也
大政紀嘉靖三年大理卿鄭岳上言臣勘事陜西道經
畿内河南諸處見大行西倚潼闗東繞懷衞北極燕薊
其水皆東注南入於海盧易滹沱流離漳洺衞沁洛瀍
其大也宜督居民瀕水開田築隄防以障汎溢鑿溝渠
以通灌溉其平疇曠土無川澤之利者量鑿洫澮或為
陂塘下通水泉之出上收雨潦之入每府增置通判一
人以江左諳水利者居之督率郡邑専理農事則數年
之後皆為沃壤而水旱不足憂矣章下户部侍郎王承
裕覆議從之乃命各撫按官會同二司隨宜舉行
胡體乾修舉水利疏禹之治水有三導川入海洩之以
去害也瀦水為澤蓄之以興利也濬畎及川乂之以播
種也葢髙山大原衆水雜流必有一低下處為之壑如
人之有腹臟焉彭蠡震澤是也旁溪别緖萬理朝宗必
有一合流入海之川為之洩如人之有腸胃焉江淮河
漢是也今以三吳水利觀之有宣歙杭湖數郡之山原
而導之得所入然後有太湖之汪洋有太湖環五百里
之容受而洩之得所歸然後有蘇松常五郡之財賦漫
衍浸注為蕩為漾縱横分合為濱為塘於是江浦領之
徑帶迂迴而放之海此吳中形勢之大都亦諸方言水
利之準則矣禹貢載治水成功則曰九川滌源九澤既
陂四海會同而盡力溝洫乃則壤隩宅中事也故總敘
其事不過始之以決九川距四海終之以濬畎澮距川
今列水利事宜一曰禁淤湖蕩廣水利之翕聚也二曰
疏經河通其幹也三曰開溝渠濬其支也四曰築隄岸
防川澤之泛濫固田間之圍攔也并山鄉積水沿海護
塘共為六條所採昔人之議俱江南治水方略引以為
例他可類推云
呂光洵修水利以保財賦重地疏臣聞善治病者必攻
其本善救患者必探其源水利之興廢乃吳民利病之
源也臣嘗巡歴各該地方相視髙下詢問父老頗得其
説輒敢條為五事仰俟裁擇一曰廣疏濬以備瀦洩二
曰脩圩岸以固横流三曰復板閘以防淤澱四曰量緩
急以處工費五曰専委任以責成功何謂廣疏濬以備
瀦洩葢三吳之地古稱澤國其西南翕受太湖陽城諸
水形勢尤卑而東北際海岡隴之地視西南特髙大抵
髙者其田常苦旱卑者其田常苦澇昔人治之髙下曲
盡其制既於下流之地疏為塘浦導諸河之水由北以
入於江由東以入於海而又畝引江潮流行於岡隴之
外是以瀦洩有法而水旱皆不為患近年以來縱浦黄
塘多湮塞不治惟二江頗通一曰黄浦二曰劉家河太
湖諸水源多而勢盛二江不足以洩之而岡隴支河又
多壅絶無以資灌溉於是上下俱病而嵗常告災臣據
各府所報河浦湮塞之處在下流者以百計而其大者
六七所在上流者亦以百計而其大者十餘所治之之
法當自要害者始宜先治澱山等處一帶茭蘆之地導
引太湖之水散入陽城昆承三泖等湖又開吳淞江并
大石趙屯等浦洩澱山之水以達於海濬白茆港并鮎
魚口等處洩昆承之水以注於江開七浦鹽鐵等塘洩
陽城之水以達於江又導田間之水悉入於水浦小浦
之水悉入於大浦使流者皆有所歸而瀦者皆有所洩
則下流之地治而澇無所憂矣乃濬臧村等港以溉金
壇濬澡港等河以溉武進濬艾祁通波以溉青浦濬顧
浦吳塘以溉嘉定濬大瓦等浦以溉崑山之東濬許浦
等塘以溉常熟之北凡岡隴支河湮塞不治者皆濬之
深廣使復其舊則上流之地亦治而旱無所憂矣此三
吳水利之大經也何謂脩圩岸以固横流葢四府最居
東南下流而蘇松又居常鎮下流其水易瀦而難洩雖
導河濬浦引注於江海而每遇秋霖泛漲風濤相薄則
河浦之水逆行田間衝齧為患宋轉運使王純臣常令
蘇湖作田塍禦水民甚便之而司農丞郟亶亦云治河
以治田為本其説多可採行臣嘗詢故老以為二三十
年以前民間足食無事嵗時得因其餘力營治圩㟁而
田益完美近年空乏勤苦救死不贍不暇脩繕故田圩
漸壞而嵗多水災是吳下之田以圩岸為存亡也失今
不治則坍没日甚而農桑日蹙矣宜令民間如往年故
事每嵗農隙各出其力以治圩岸圩㟁髙則田自固雖
有霖澇不能為害且足以制諸湖之水不得漫行而咸
歸於河浦則河浦之水自髙於江江之水自髙於海不
待決洩自然湍流而岡隴之地亦因江水稍髙又得畝
引以資灌溉葢不但利於低田而已何謂復板閘以防
淤澱河浦之水皆自平原流入江海水漫而潮急沙隨
浪湧其勢易淤不數年即沮洳成陸嵗脩之則不勝其
費昔人論其便宜去江海十餘里或七八里夾流而置
閘時其啟閉以禦淤沙嵗旱則閉而不啟以蓄其流嵗
澇則啟而不閉以洩其流閘有三利葢謂此也而宋臣
郟僑亦云錢氏循漢唐遺事自松江而東至於海又導
海而北至於揚子江又沿江而西至於江隂界一河一
浦大者皆有閘小者皆有堰臣按郡志葢與僑之言頗
合然多湮廢惟常熟縣福山閘尚存正徳間巡按御史
謝琛議復吳塘等閘而不果即今金壇縣議復莊家閘
江隂縣議復桃花閘嘉定縣議於横瀝練塘等處各置
閘如舊臣訪諸故老皆以為便以是推之凡河浦入海
之地皆宜置閘然後可以久而不壅葢不獨數處為然
也何謂量緩急以處工費夫經畧得宜則事易集施為
有漸則民不煩往嵗凡有興作皆併役於一時是以功
未成而財食告匱為今之計宜令所在有司檢勘某水
利害大某水利害小某水至急某水差緩其最大而急
者則今嵗修之次者明年修之次者又明年修之則興
作有序民不知勞而其工費之資亦可以先時而集矣
但方今嵗時荒歉公私俱絀既不可加斂於民而内帑
又不敢望乞將見年未完錢糧係解大户侵欺者督令
有司設法清追數十餘萬兩存留在官畧倣宋臣范仲
淹以官糧募饑民修水利之法行令有司查審應賑人
數籍其老病無力者為一等壯健有力者為一等無力
者日給米一升聴其自便有力者日給米三升就令開
濬通將前項官銀及賑濟錢糧一體通融給散各令造
册查考則官不徒費民不徒勞所謂一舉而兩利者也
丘濬大學衍義補井田之制雖不可行而溝洫之制則
不可廢今京畿之地地勢平衍率多洿下一有數日之
雨即便淹沒不必霖潦之久輒有害稼之苦農夫終嵗
勤苦盻盻然而望此麥禾以為一年衣食之計賦役之
需垂成而不得者多矣良可憫也北方地經霜雪不甚
懼旱惟水澇之是懼十嵗之間旱者什一二而潦恒至
六七也為今之計莫若少倣遂人之制每郡以境中河
水為主又隨地勢各為大溝廣一丈以上者以達於大
河又各隨地勢各開小溝廣四五尺以上者以達於大
溝又各隨地勢開細溝廣二三尺以上者委曲以達於
小溝其大溝則官府為之小溝則合有田者共為之細
溝則人各自為於其田每嵗二月以後官府遣人督其
開挑而又時常巡視不使淤塞如此則旬月以上之雨
下流盈溢或未必得其消涸若夫旬日之間縱有霖雨
亦不能為害矣朝廷於此又遣治水之官疏通大河使
無壅滯又於夾河兩岸築為長堤髙一二丈計則衆溝
之水皆有所歸不至溢出而田禾無淹没之苦生民享
收成之利矣是亦王政之端也
嚴訥水利圩圖論今天下以墾田當司農鉅供者蘇松
為最蘇松介在湖海厥土塗泥利害以水圩岸者所以
隄水而田即周禮稻人匠人所掌塗防者也田甚下濕
岸則陡立如城河循其外而中田焉禾在田雖芃芃起
矣而河流猶出其上舟行者葢俯而窺也岸或咫隙莫
禦而田且沛澤矣其田之最髙阜去水逺而水不及溉
者則又終古舄鹵田在上下壤之間土厚而水深則號
膏腴以其得水蓄洩可為旱澇備而所能蓄洩者以有
圩岸耳嵗苦旱則河之水續桔橰而上以入於田河不
龜坼田不乏溉嵗苦潦則戽水出於河而岸障之雖勞
人力不盡待命於天自三江道湮疏濬失宜恒雨注積
而無從尾閭也水襄於岸寸許而膏腴汨為巨浸不能
與下濕者論良瘠矣廟堂深為國計軫念民瘼枚擇憲
臣専董水政林公承簡書之重躬橇載之勤周爰咨諏
尋源徹委決壅導積滌茹存匯塘之浦之涇之港之溪
之閘之以為宣節之大計者既殫厥心矣條縷其目知
圩岸為切務而修築焉卑令髙缺令補廢令興薄令培
而厚浮令杵而堅規畫既定先有司而躬督察之凡閲
嵗而次第告成故老相傳以為正徳庚午嘉靖辛酉纔
淫雨匝旦漂沒無算今浹旬彌月而民幸不悉魚者先
見之豫圖而成勞之隂賜也
張瀚淮鳳墾田議往年出守廬陽巡行阡陌勸民開塘
蓄水又嘗往來鳳淮兩府之間一望數十里皆紅蓼黄
茅大抵多不耕之地間有耕者又苦天澤不時非旱則
澇葢雨多則横潦瀰漫無所歸束無雨則任其焦萎救
濟無所資夫水土不平耕作無所施力必先度量地勢
髙下跟尋水所歸宿濬河以受溝之水開溝渠以受横
潦之水官道之水設大堤以通行偏小之邨亦增卑以
成徑惟欲於道傍多開溝洫使接續通流水由地中行
不占平地又度低窪處所多開塘堰以瀦蓄之夏潦之
時水歸溝塘亢旱之日可資灌溉髙者麥低者稻平衍
地多則木棉桑枲皆得隨宜樹藝土本膏腴地無遺利
遍野皆衣食之資矣
圖書編論浚渠築堰禹之治水不過曰決九川距四海
濬畎澮距川而已而天下之言智者莫踰焉何哉洪範
五行水曰潤下知水之性潤下則知禹之治水矣是故
先決九川以導於海使水之大者有所歸次濬畎澮以
距於川使水之小者有所洩此所以九州同四隩宅而
萬世永利也商之衰也五行之官世失其業周人始命
遂人十夫為溝百夫為洫千夫為澮萬夫為川而溝洫
之制始立稻人以瀦蓄水以防止水以溝蕩水以遂均
水以列舍水以澮瀉水而溝洫之制益詳至於匠人氏
又辨其深廣之度而通其蓄洩之宜其法可謂盡善矣
然周人豈夷陵谷而為之哉亦不過因其自然之利而
修伯禹之故而已周之衰也遂人稻人匠人之官又世
失其業列國之君皆自利以病人國暴秦之興又廢溝
洫開阡陌而水利廢矣是故孫叔敖起芍陂則楚受其
惠文翁穿溲口則蜀以富饒史起鑿漳水於魏則鄴傍
有稻粱之詠鄭國導涇水於秦則谷口有禾黍之謡許
景山復蕭何之故堰則興元之荒瘠復為膏腴趙尚寛
修召信臣之故渠則南陽之㵼鹵變為沃壤之數君子
者孰非因其自然之利而修其已然之法哉謂之得周
官之遺意亦可也國家司空有總職水利有専官省以
督之府府以督之縣而縣之陂塘圩堰又莫不有長重
以憲臣之稽察皆以愍惠元元而興水利也然遇水旱
民輒告病者是必有其故矣此無他陂塘圩堰之長皆
失其業而郡縣長吏又莫之省憂故也欲脩周官之職
加疏濬之功通灌溉之利絶漂沒之患甚盛心也愚者
以為周官之職不可卒復而溝洫之遺意尚亦可尋周
官曰溝必因水勢防必因地勢葢溝以導水不因水勢
則其流易壅防以止水不因地勢則其土易壞為今之
計莫若申飭郡縣長吏督率陂塘圩堰之長察水勢之
曲直原地勢之髙卑可堤則堤可決則決因陂塘圩堰
之舊加疏濬築塞之功而又嚴侵占之禁明考課之法
則灌溉之利興漂沒之患免矣雖然賈讓有言曰立國
居民疆理土地必遺川澤之利分度水勢所不及大川
無防小水得入陂障卑下以為圩澤使秋水多得所休
息左右游波寛衍而不迫此誠萬世水利之上䇿
又古之畿甸數百畝之田必溝數十溝之水必川數大
川之水必就窪而為湖溝因水潄防因水淫淵因水罄
折而向於渠為湖為渚也湖渚多而天下西北之水不
助河而為暴然後數千里中原之地可樹藝而農唐虞
之盛由五事宣八風雨𤾉時若無崩竭淫溢之災無轉
漕輸將之費而封濬分畫功臻於永賴此謂本務
又伊洛水田議河南本有水利可以興水田古之人葢
嘗為之矣如太陽三渠去府城南十里而近分洛水以
溉田者宣利渠去永寧縣南三里而近又有新興萬箱
等渠皆亦分洛水以溉田者伊陽渠去嵩縣東十里而
近永寧渠去嵩縣南六里而近又有鳴臯順陽濟民等
渠皆分伊水以溉田者而盧氏縣之東澗水則嘗析而
為渠流入於城中以灌蔬圃者也可以灌蔬圃則亦可
以灌田興水田之利也至於伊洛瀍澗載在經史流經
府城外夏秋間每泛溢而東者寧不可以隄障之車戽
而耕種為水田乎葢其人習於種旱穀憚於胼手胝足
之勞而又不諳埂塍之制不慣於栽插耘耔之方術也
聞永寧嵩縣亦已有水田其民頗稱饒裕予方欲募召
能作水田之人於蘇松及永寧嵩縣之已有成效者以
分教乎凡伊洛三川之民興秔稻之利於此一方而惜
乎不久即遷官去入閩矣洛民每苦糧重疏欲與汝南
道丈地而均糧格不行倘水田之利成每畝可收穀三
四鍾其每畝所上糧一斗比之蘇松猶為輕則即不盡
水田以水田與不水田相㕘錯為輕重數年以後嵗稍
多收民間亦或稍致饒裕如永寧嵩縣也糧則稍重於
輸將不為難予請輕折而不得欲興水田以利斯民而
以轉官去不獲遂心又以為大夫士亦安於故常而不
樂為此也且著為議以告後來者
又江西水利議江西列郡為州者一為縣者七十有二
陂塘無慮數萬有竒以興一方之水利宜大有益於民
事者乃今脩濬方新而旋復壅決所在控告者月無虚
牘而民事無補矣推原其故則以溝洫久廢互相因循
莫為修舉曰富强自為封殖也曰貧瘠苦於資計也曰
勢分而衆心易媮也曰利鉅而當事易撼也又其大者
江湍湖匯勢易毁齧而平豊等處一決輒數百丈彭蠡
四際一漲率為巨浸膏腴汙萊人謀無措也且職水利
者奉上官之檄至捉里胥以支應致使旱乾水溢待命
於天或者歸諸氣數適然委之無可奈何焉非民之利
也昔唐韋丹為江西觀察築隄捍江為陂塘五百餘所
溉田萬有二千頃功徳被於八州兹江右之地當當時
故趾彼既築以利民若此况於數百載之後求其故智
安得藉口於杜亞先事之無功而並棄賈讓之下䇿乎
是故在髙原宜鑿池引水以資其利在下隰宜築隄開
港以殺其勢門閘不復修舉壩堰之䇿猶可行也民力
宜恤三時務農之後亦可勞也専利之禁必嚴而曲防
者有罪議貸之令必申而惰事者無赦擇賢吏焉専其
委任俾利建百年勿惜一時之費計安萬姓勿恤一人
之讟如是而水利不興未之見矣
滇南水利䇿滇南水利於天下猶之彈丸黑子也然而
滇之人非穀不養榖非農不入農非水利不殖夫曲靖
之水洱海之旱患之久矣而未聞有治之者不重也曲
靖之水前未有也葢諸山源水合流南出東則東山西
則真峯山束焉中為草場舊稱荒海水至以通流水去
以牧馬既而馬廢不牧地聴開墾稍稍築圍然未甚也
近十嵗間則悉覈而征之於是起圍徧於荒海而水之
所委無幾矣迺始嵗嵗患潦而民之黄糧軍之屯糧胥
病矣及水之盛則或決圍而圍田亦病矣夫其所為病
如此治而愈之非難也而有不能者葢有二焉官不能
捐稍入之利而武弁豪右窟穴其間者倡為成功之説
忍而不能去奈何其以小利害大事也謂宜博詢利害
即不盡除猶當先其甚者去之官減其額嵗嵗稍除期
以水不為災而止可矣故曰審計為急也洱海之旱非
他也梁王山之水分流而下者故皆有壩蓄之諸甸今
略已湮廢而青海周官海之流亦罔瀦蓄以故一遇恒
𤾉赤地千里而莫之救也夫陂塘蓄泄前人經營以為
水計慮者甚悉也其始之稍隳以補苴易矣則廢而任
之以至於大壞而有司者猶莫以為意避擅興之嫌偷
恬靜之譽需秩滿遷次則去之耳後來繼今者又復盡
然非課之章程厲以誅賞此病不除故曰課功為急也
雖然滇之水利非獨此也鄧川之龍泉勢將齧川永昌
之疊水河每患淤塞其他源委當講者亦多矣
　
　
　
　
　
欽定授時通考卷十六
欽定四庫全書
欽定授時通考卷十七
　土宜
　　水利三
徐貞明請修水利疏臣惟神京鞏據上遊以御六合兵
食厥惟重務宜近取諸畿甸而自足夫西北之地夙號
沃壤皆可耕而食也惟水利不修則旱潦無備旱潦無
備則田里日荒遂使千里沃壤莽然彌望徒枵腹以待
江南非䇿之全也臣聞陜西河南故渠廢堰在在有之
山東諸泉可引水成田者甚多今且不暇逺論即如都
城之外與畿輔諸郡邑或支河所經或澗泉所出可皆
引之成田北人未習水利惟苦水害而水害之未除者
正以水利之未修也葢水聚之則為害而散之則為利
今順天真定河間等處地方桑麻之區半為沮洳之場
揆厥所由以上流十五河之水而泄於猫兒一灣欲其
不泛濫而壅塞勢不能也今誠於上流疏渠濬溝引之
成田以殺水勢下流多開支河以泄横流其淀之最下
者留以瀦水淀之稍髙者皆如南人圩岸之制則水利
興而水患亦除矣此畿内之水利所宜修也臣又嘗考
元史學士虞集建議欲於京東瀕海地方如浙人築塘
捍水成田惜其議中格今自永平灤州以抵滄州慶雲
之境地皆萑葦土實膏腴集議斷然可行當全盛之時
河漕嵗通而思患預防紛然獻議獨於集議尚廢焉未
講若倣其意招撫南人築塘捍水雖北起遼海南濱青
齊皆可成田有不煩轉漕於江南而自足者其思患預
防之深意又不止於開河通漕而已此瀕海之水利所
宜修也議者或以水利久廢驟而行之必役重而民擾
勢逆而功難臣以為不然葢施為緩急在當時酌而行
之耳民所素業者姑置勿問而荒蕪不治人所共棄者
從而經略其端則不棄者羣起以効力矣功力難施者
姑置勿問而勢順費省功力易成者從而經畧其端則
難成者以漸而就緖矣順民之情因地之勢亦何憚而
不為哉伏乞勅下工部酌議覆請特命憲臣實心為國
為民者假以事權不沮浮議需以嵗月不求近功將畿
輔諸郡及京東瀕海水利相度土宜率先修舉或撫窮
民而給其牛種或任富室而緩其科税或選健卒而分
建屯營或招南人而許其占籍諸凡招徠勸相俱許便
宜行事俟行之稍有成績次及山東河南陜西等處地
方將江南嵗運酌量改折助其費而究其功東南之嵗
運漸減西北之儲畜常裕不惟民力可紓而國計永保
於無虞矣
劉鳳續吳録蘇之三江曰吳淞江曰婁河即婁江曰黄
浦即東江昔嘉定尹龍晉以御史左官濬治吳淞百年
以來淤滯民大被其利名之御史河方鑿地時獲一石
上云得一龍江水通葢豫記之矣近巡撫海公復疏之
後乃専官以憲令督視者累手葢吳利水稻其豐穰惟
在水之節宣得其所昔單諤有書繼則沈憲副􁠭圖志
尤詳實不越禹貢所云三江既入震澤底定二言也
農政全書淞江之側有小聚落名三江口酈善長云淞
江自湖東北逕七十里至江口分流謂之三江口吳越
春秋載范蠡去越乗舟出三江口入五湖皆謂此也三
江即禹貢所指者宜興士人單諤著吳中水利書其説
謂蘇湖常三州水瀦為太湖湖之水溢於淞江以入海
故少水患今吳江岸界於松江太湖之間岸東則江㟁
西則湖江東則大海也自慶厯二年欲便糧道遂築此
隄横截江流五十里遂致大湖之水常溢而不洩浸灌
三州之田又覩岸東江尾與海相接之處菱蘆叢生沙
沱漲塞而又江岸之東自築岸以來沙漲今為民居民
田雖增吳江一邑之賦而三州之賦不知反損幾百倍
矣今欲洩太湖之水莫若先開江尾茭蘆之地遷沙村
之民運其所漲之泥然後以吳江岸鑿其土為木橋千
所以通糧運隨橋谹開茭蘆為港走水仍于下流開白
蜆安亭二江使太湖之水由華亭青龍入海則三州水
患必減元祐中東坡在翰苑奏其書請行之
吳恩吳中水利記蘇州之地北枕長江東表溟海而水
泉之勢則與江平故曰平江郡然江水復髙於海而平
江之水決之赴海則順導之出江則平是以禹開三江
於内地決震澤之瀦由三江以入海而底定之功垂之
百代逮至有宋則因吳越錢氏舊議決湖水以入揚子
江而其地之髙下不甚相懸所以易為通塞也唐人竊
見一時利害輕視禹跡不尋三江之舊而遂築長隄横
截江湖之上凡四十五里以通漕舟今寶帶橋一路是
也所賴以洩湖波之怒下通吳淞者則有松陵治東之
出耳而元人又有垂虹石梁之築雖足以為公私病涉
之利而於東南經久之規殆未嘗有深思逺慮以及之
者矣故其橋洞雖設而梗塞日滋沙淤寖髙而咽喉益
隘終不若宋時木橋之為得也今二橋不可去而三江
之上流實在於此今欲順其歸海之勢而議者欲去二
橋兩旁之塞大濬而擴清之使其深廣峻發此一説也
惟不得禹之故道而范文正公乃欲導之以出揚子江
於是有開濬白茆之議葢因唐郡守李人原開常熟塘
借湖水以救旱而後人因之以分太湖之水耳議者又
欲分太湖之上流於是單諤欲開濬百瀆横塘以分荆
溪之流又欲濬石隄江尾茭蘆之地改木橋以通壅蘇
文忠公獨取其説上之於朝乃謂雖增吳江一縣之税
顧二州之逋失者葢不貲也獨以開江又不能經久通
利於是郟亶論其不便葢自沿江東自江隂逶常熟太
倉一路髙阜之地謂之堈身凡三百餘里濶厚亦不下
數十里其土麄而髙燥􁁙理椎結此天所以限長江而
奠生民者也其中則為低下之田為圍百萬畝其南則
有太湖之壅憑陵於上一遇水澇則泛溢旁出以蕩沒
低田無所於救民命所寄國需所出遂為魚龍之宫識
治者葢所不忍而必欲為之所者矣且水澇之年江水
必漲今鑿堈身以出湖波是引湖水以浸低田而出江
之流又未免為江潮之壅遏則倒流入田其勢亦易見
矣又江潮之入也常速出也常緩不幾嵗月淤積泥沙
其塞可期而待也而其子郟僑復申其説識者又多採
之今欲不廢已成之隄橋又欲疏通久長之利則必悉
舉衆議而於奮入蕪湖之水限之不使東注復修常州
十四瀆北出之防而下之江隂則於太湖之上流可以
分殺矣又於吳江江尾之壅決去不疑而下開澱山湖
以便吳淞江之入如是而始通白茆入江之路則可久
得其益也永樂中夏忠靖公開濬白茆通八十九年而
今開鑿不過二十年而塞者得非人力有缺也如錢氏
之撩淺軍歟得非隄防未至也如宋人之設閘留清駛
以導之歟得非濬法未詳也如古之曲則深直則塞歟
凡此皆可細究而通謀盡利之方厚民益國之務莫有
急於此時者矣然置閘之法則不可比京口江隂之例
葢京口借江水以通漕不得不閘以禦其去江隂地居
常熟之上江水尤髙其外潮之入也有時而内水之出
也有限故亦可閘非比白茆之口即今已一百餘丈矣
若欲置閘則必厚築兩旁厚築兩旁則内水之出也益
隘將欲疏之適以阻之矣然欲留清水以滌淤沙則如
之何謂宜大疏兩旁支港使節節深濬横置木閘大則
石閘俟潮來即閉潮退即開庶可少得導沙之益矣然
撩淺之夫則終不能廢也其撩淺之法募人為卒官為
雇值設四指揮以督事今若用之則指揮不必設而以
各縣治水縣丞主之官為雇卒而又有本府水利通判
督之於上使憂勤相須以期事功事不有益矣乎夫東
南諸郡國家之外府也而蘇之貢賦又半於東南一遇
旱澇至於逋亡者不知有若干人於兹矣隄防之修旱
暵之備實有不可緩焉者若救旱之法則必先於近山
髙阜之地多為積水池如前人開鑿穹窿支溝瀦蓄雨
泉以待用而於堈身之地則使多穿陂塘而又必官為
之處上下提督則百錢石米之富可復見於今日也然
此其大略也來源去委並列於後
一太湖所受之水吳為澤國其藪具區其浸五湖又曰
震澤曰笠澤即今太湖也酈道元曰萬水所聚觸地成
川一自建康常潤宜興由荆溪以入一自天目宣歙臨
安苕霅諸溪以入周圍五百里浸泆三州而瀦聚汪洋
盈溢東注則皆東南出吳江奔流分三道以入海謂之
三江禹治之舊迹也
一三江遺迹史記正義吳地記所載三江並難㝷究唐
宋土人所稱獨指吳淞一江為存耳今考之吳縣齾塘
即俗人所謂鮎魚口北折經郡城之婁門者為婁江從
吳江縣長橋東北合龎山湖者為淞其自大姚分支入
長洲縣界滙澱山湖東出嘉定縣界合於黄浦經嘉定
之江灣青浦東北行名吳淞江者為東江
一太湖小支其東出胥口與别流滙於石湖復東行抵
郡城折北至閶門婁東至常熟塘下入白茆浦其分水
墩北走觀瀆橋散出楊涇者皆入常熟塘其合沙湖者
入崑山至和塘直入太倉者歸於海及分合於吳淞江
向東而行
一吳江右隄隔塞江路自唐元和中刺史王仲舒築石
隄以達松江糧運長亘數十里横截江路隄外為江隄
内為湖雖橋洞僅通五十三處名曰寶帶橋而宣洩細
□終不輕快回流積淤漸盤蘆葦而向所謂可敵千浦
之江遂為淺渚平沙之境矣當時經制權宜實為有益
不虞水道漸塞竟為諸郡良田之梗也
一垂虹橋復阻東流之勢自石隄横截江路所恃以東
注者淞陵治東之洩也但湖水為石隄所拘湍怒流急
遂折縣治之旁為二於是風濤盛而公私隔矣慶厯中
縣尉王庭堅作木橋以利來往而吳淞江獨眇然通利
至元泰定中州判張顯祖遂構石梁而虛洞列至六十
之外僅如管窺葢不知前人立木之意也遂使流沙日
壅裹湖水而不得出而山原溪洞之來又成日至其泛
溢自恣瀰浸淫無怪乎其然矣
一澱山湖狹隘不能展舒吐納吳中諸湖惟澱山為最
下而界於崑山吳江長洲之間南屬華亭而太湖之水
入於淞江藉此以為傳送者也元時尚有僧寺特立湖
中而今則寺在良田之中則水路之隘可知矣議者欲
復闢其故道暢而通之則未易為力然此湖獨為低下
而吐納之機實在於此則其説或可採也
一白茆河形夫水性帶東南則稍下帶北則稍高而今
之白茆則直向東北合亦從其下趣之勢因其勢而利
導之古之善經也而近年開鑿已非夏忠靖舊開之路
是以通塞久近為驗較然矣其必於近江二三十里處
相其形便開向東南以從其性或可久得其利也
一夾浦橋不可立湖自大姚分支一從柳胥港瓜涇而
北又一從吳江縣北門委直北至夾浦橋而入以下吳
淞此僅一􁁙之存耳國初嘗有石梁為水齧廢而周文
襄公乃使造舟為梁鎖兩端而中貫之以通行者至今
為便而近者鄉人又謀疊石此政不可許也
一疏通次第大旱暵之年來源必少霜降水涸可以賦
功若使先疏上源則下流必壅合無先啟白茆之路乎
其次則七了浦又其次則吳江隄長橋之導而又其次
則理百瀆以北以下江隂之江分荆溪之注又次則理
宣歙九陽江之水以入蕪湖而中間各縣隄渠水竇之
設則分投就近得利之家隨宜開浚則施工之日遂為
三州有秋之望矣
一開江始末夫田租始加於漢唐而徵輸遂極於後代
徵法愈倍則耕法愈詳何者民之苦於不得已也故沿
江之民鑿堈身以救旱而於其中低窪之處了不相涉
而水澇之年則太湖被隄橋之壅泛溢瀰漫而各縣之
低田遂成巨浸於是内水髙而江水下而見者遂欲決
之以入於江此開江之説所由起也暫時處置實為有
益及至江水復漲則内水髙而不得出亦有時而然者
此皆一時所見而欲節宣不費永益良田以無失東南
之利者則人事之修不可以不詳定也然禹治震澤則
分疏東南之流以歸於海無紛紛多事而後人開江得
一益或生一事至紛紜補葺煩切而不可救而又不能
已者何也葢自井邑丘甸之設則必有卒兩軍師之制
水利之興則江防不可不留意也一自江隂之江開始
以通魚鹽之利耳而竟開北兵窺南之路偽吳守之以
捍吳而國家得之以入金陵一自福山之江開為張士
誠襲蘇之逕而國家亦因之以取吳一自許浦白茆之
江開而金人每於此窺宋其後李寶破敵兵於此遂設
許浦軍而白茆乃有制置節度之設宿重兵而恒恐其
不足一自劉家港之江開而元人以之通海運交六國
市舶而朱清張瑄之徒為患不絶其後二人招懷而海
邊之軍鎮遂相望而列矣然永樂中尚有倭賊之冦又
設守禦千户所於崇明沙今縱不能如禹之行水而上
下煩勞則皆開江之利啓之也然地維開張本為國家
之用而竊發時見未清消弭之源則其敦本厚民之實
力田務農之政誠不可漫為之説者矣但積沙既為漲
灘而富家因為已有是以客土恃勢力以負國暴水縱
積怒以困民其害相因而不解也
復鏡湖議會稽山隂兩縣之形勢大抵東南髙西北低
其東南皆至山而北抵於海故凡水源所出總之三十
六源當其未有湖之時水葢西北流入於江以達於海
自東漢永和五年太守馬公臻始築大隄瀦三十六源
之水名曰鏡湖隄之在會稽者自五雲門東至於曹娥
江凡七十二里在山隂者自常喜門西至於小西江一
名錢清凡四十五里故湖之形勢亦分為二而隸兩縣
隸會稽曰東湖隸山隂曰西湖東西二湖由稽山門驛
路為界出稽山門一百步有橋曰三橋橋下有水門以
限兩湖湖雖分為二其實相通凡三百五十有八里灌
溉民田九千餘頃湖之勢髙於民田民田髙於江海故
水多則泄民田之水入於江海水少則泄湖之水以溉
民田而兩縣湖及湖下之水啟閉又有石牌以則之一
在五雲門外小凌橋之東今春夏水則深一尺有七寸
秋冬水則深一尺有二寸會稽主之一在常喜門外跨
湖橋之南今春夏水則髙三尺有五寸秋冬水則髙二
尺有九寸山隂主之會稽地形髙於山隂故曾南豐隂
述杜杞之説以為會稽之石水深八尺有五寸山隂之
石水深四尺有五寸是會稽水則幾倍山隂今石牌淺
深乃相反葢今立石之地與昔不同今會稽石立於瀕
隄水淺之處山隂石乃立湖中水深之處是以水則淺
深異於曩時其實會稽之水常髙於山隂二三尺於三
橋閘見之城外之水亦髙於城中二三尺於都泗閘見
之乃若湖下石牌立於都泗門東會稽山隂接壤之際
春季水則髙三尺有二寸夏則三尺有六寸秋冬季皆
二尺凡水如則乃固斗門以蓄之其或過則然後開斗
門以泄之自永和迄我宋幾千年民䝉其利祥符以來
並湖之民始或侵耕以為田熙寧中朝廷興水利有廬
州觀察推官江衍者被遣至越訪利害衍無逺識不能
建議復湖乃立石牌以分内外牌内者為田牌外為湖
凡曰牌内之田始皆履畝許民租之號曰湖田政和末
郡守方侈進奉復廢牌外之湖以為田輸所入於府自
是環湖之民不復顧忌湖之不為田者無幾矣隆興改
元十一月知府事吳公芾因嵗饑請於朝取江衍所立
石牌之外盜為田者盡復之凡二百七十七頃四十四
畝二角二十二步計工度廬先從禹廟後唐賀知章放
生池開濬百餘日訖工每嵗期以農隙用工至農務興
而罷然次鐸出入阡陌詢故老面形勢度髙卑始知吳
公未得復湖之要領夫為髙必因丘陵為下必因川澤
豈有作陂湖不因髙下之勢而徒欲資畚插以為功哉
馬公惟知地勢之所趨横築隄塘障捍三十六源之水
故湖不勞而自成歴嵗滋久淤泥填塞之處誠或有之
然湖所以廢為田者非直以此也葢以嵗月彌逺湖塘
既寖壞斗門堰閘諸私小溝固護不時縱闢無節湖水
盡入江海而瀕湖之民始得增髙益卑盜以為田使其
隄塘固堰閘堅斗門啟閉及時暗溝禁窒不通則湖可
坐復民雖欲盜耕為尺寸田不可得也紹熙五年冬孝
宗皇帝靈駕之行府縣懼漕河淺涸盡塞諸洞門固䕶
諸堰閘雖當霜降水涸之時不雨者踰月而湖水僅減
一二寸湖田被浸者久之訖事決隄開堰放斗門水乃
得去是則復湖之要又較然可見者也夫斗門堰閘隂
溝之為泄水均也然泄水最多者曰斗門其次曰諸堰
若諸隂溝則又次焉今兩湖之為斗門堰閘隂溝之類
不可殫舉大抵皆走泄湖水處也吳公釋此不察弊弊
從事於開濬亦誤矣故吳公所開湖纔數年皆復為田
故湖廢塞殆盡而水所流行僅有從横枝港可通舟行
而已每嵗田未告病而湖港已先涸矣昔之湖本為民
田之利而今之湖反為民田之害葢春水泛漲之時民
田無所用水而耕湖者懼其害已輒請於官以放斗門
官不從相與什伯為羣決隄縱水入於民田之内是以
民常於春時重被水潦之害至夏秋之間雨或愆期又
無瀦蓄之水為灌溉之利是兩縣無處無水旱監司府
縣亦無嵗無賑濟利害曉然甚易知也然則湖豈可不
復乎道聴塗説者方以闕上供失民業為説是不然夫
湖田之上供嵗不過五萬餘石兩縣嵗一水旱其所損
所放賑濟勸分殆不啻十萬餘石其得失多寡葢已相
絶矣湖之為田若蕩地者不過餘二千頃耕湖之民多
亦不過數千家之小利而使兩縣湖下之田九千頃民
數萬家嵗受水旱饑饉而弗之恤利害輕重亦甚相逺
况湖未為田之時其民豈皆無以自業乎使湖果復舊
水常瀰滿則魚鼈鰕蟹之類不可勝食茭荷菱茨之實
不可勝用縱民採捕其中其利自溥何失業之慮哉次
鐸論載既畢又有援執舊説而詰之曰從子之説不必
濬湖使深必須增隄使髙且懼隄髙壅水萬一決潰必
敗城郭於時為之奈何是又未知形勢利害者也夫水
之湍急者其地或狹不能容於是有衝激決溢之患今
湖之水源不過三十六所而湖廣餘三百里以其地容
其水裕如也况自水源所出北抵於隄及城逺者四五
十里近猶一二十里其水勢固已平緩於衝隄也何有
且隄之去漢如此其久是必有虧無增今誠築隄增於
髙者二三尺計其勢方與昔同昔不慮其決而今顧慮
之何哉
陳槖夏葢湖議槖前因至上虞境内過夏葢湖而備究
湖田之為害實吾民今日倒懸之苦有不得不言者古
人設陂湖以備旱嵗王仲薿建請以為田乃引鑑湖自
然淤澱已成田陸為説又有不妨民間水利之語其欺
罔甚矣(徐光啓曰凡湖皆自然淤澱但不/宜多作田以盡之使水無所容耳)然佃戸占請
之初各有畝數不敢侵冒當時湖之為田者纔十二三
佃户止於髙仰處作㙩未敢涸湖以自便民田尚被其
利但滀水不如曩日之多故諸鄉之田嵗嵗有旱處比
年以來冒佔不已今則湖盡為田矣以夏葢湖推之諸
處可以類見槖所知者止上虞餘姚其它四邑皆不及
知上虞餘姚所管陂湖三十餘所而夏葢湖最大周迴
一百五里自來䕃注上虞縣新興等五鄉及餘姚縣蘭
風鄉此六鄉皆瀕海土平而水易洩田以畝計無慮數
十萬惟藉一湖灌溉之利今既涸之為田若雨不時降
則拱手以視禾稼之焦枯耳其它諸湖所灌注皆不下
數百頃植利人户倚以為命而乃盡奪之一遇旱暵非
唯赤子饑餓僵踣道路而計司常賦虧失尤多雖盡得
湖田租課十不補其三四又况每遇旱嵗湖田亦隨例
申訴官中檢放與民田等昨見上虞丞言曾䝉上司差
委相度湖田利害因㸃對靖康元年建炎元年湖田租
課除檢放外兩年共納五千四百餘石而民田縁失陂
湖之利無處不旱兩年計檢放秋米二萬二千五百餘
石只上虞一縣如此以此論之其得失豈不較然民間
所損又可見矣但當時以湖田租課歸御前與省計自
分兩家雖得湖田百斛而常賦虧萬斛嬖倖之臣猶將
曰此百斛者御前所得也不剏湖田何以有此省計虧
羨我何知哉今湖田租課既充經費則漕臺郡守固當
計其得失之多寡而辨其利害夫公上之與民一體也
有損於公有益於民猶當為之况公私俱受其害可不
思所以革之耶建炎二年春邑民嘗訴湖田之害於撫
諭使者使者下其狀於州縣上虞令陳休錫遂悉罷境
内之湖田翟帥以未得朝廷指揮數窘之陳不為變是
嵗越境大旱如諸暨新嵊赤地數百里農夫無事於銍
艾獨上虞大熟餘姚次之餘姚七鄉通江潮䕃注兼有
燭溪湖等數處不可作田不曾廢故亦熟而上虞新興
等五鄉被夏葢湖之利尤為倍收其冬新嵊之民糴於
上虞餘姚者屬路不絶向使陳令行之不果則邑民救
死不暇况他境乎夫以一縣令尚能為之槖之所望於
左右宜何如
王廷秀水利議鄞縣東西凡十三鄉東鄉之田取足於
東湖俗所謂前湖是也西南鄉之田所恃者廣徳一湖
環百里周以隄塘植榆柳以為固四面為斗門碶閘方
春山之水泛漲時皆聚於此溢則洩之江夏秋交民或
以旱告則令佐躬親相視開斗門而注之湖髙田下勢
如建瓴閲日可浹雖甚旱亢決不過一二而稻已成熟
矣唐貞元中民有請湖為田者詣闕投匭以聞朝廷重
其事為出御史按利否御史李後素銜命詢咨本末利
害之實錮獻利者置之法湖得不廢後素與刺史及其
寮一二公唱和長篇記其事刻石詩記湖之始興於時
已三百年當在魏晉也國初民或因淺淀盜耕有司正
其經界禁其侵占太平興國中鄞之惡民窺其利而欲
私之復進狀請廢湖朝下其事於州州遣從事郎張大
有驗視力言其不可廢且摘唐御史之詩敘致詳緻記
於石刻熙寧二年知縣事張詢令民濬湖築隄工役甚
備曾子固為作記歴道湖之為民利本末曲折以戒後
人不輕於改廢也元祐中議者復倡廢湖之説值龍圖
舒亶信道閒居鄉里痛詰折之記其事於林村資壽院
縁雲亭壁間謂其利有四不可廢久之有俞襄復陳廢
湖之議守葉棣深罪襄不得騁遂走都省獻其䇿蔡京
見而惡之拘送本貫政宣間淫侈之用日廣茶鹽之課
不能給宦官用事務興利以中主欲一時佻躁趨競者
爭獻括天下遺利以資經費率皆以無為有縣官括民
膏血以應租數時樓异試可丁憂服除到闕蔡京不喜
樓而鄭居中喜之除知隨州異時髙麗入貢絶洋泊四
明易舟至京師崇寧加禮與遼使等置來逺局於明中
樓欲捨隨得明會辭行上殿於是獻言明之廣徳湖可
為田以其嵗入儲以待麗使往來之用有餘且欲造畫
舫百柁専備麗使作涉海二巨航如元豐所造以須朝
廷遣使上説即改知明州下車興工造舟而經理湖為
田八百頃募民佃租嵗入米僅二萬石於是西七鄉之
田無嵗不旱異時膏腴今為下地廢湖之害也
濬東錢湖議東錢湖一名萬金湖以其為利重也在唐
曰西湖葢鄮縣未徙時湖在縣治之西也天寶三年縣
令陸南金開廣之宋屢濬治周圍八十里受七十二谿
之流四岸凡七堰曰錢堰曰大堰曰莫枝堰曰髙湫堰
曰栗木堰曰平湖堰曰梅湖堰水入則蓄雨不時則啟
閘而放之鄞定海七鄉之田資其灌溉茭葑蓴蒲荷茨
滋漫不除湖輒湮塞淳熙四年魏王鎮州請於朝大浚
之是年二月七日準尚書省劄子為魏王奏然當時所
除茭葑未出湖堤既復填淤嘉定七年提刑陳覃攝守
捐緡錢置田收租欲嵗給濬治之費朝廷許其盡復舊
址而後來有司奉行不䖍田租侵移他用湖益湮寶慶
二年尚書胡榘守郡請於朝得度牒百道米一萬五千
石又濬之十月命水軍番上迭休且募七鄉之食水利
者助役各給券食祁寒輟工明年春夏之交役再舉農
不使妨耕兵不使妨閲募漁户徐畢之十月七日告成
胡公猶懼其無以繼也奏以嬴錢二萬八千三百四十
七緡有竒增置田畝合舊穀額俾嬴三千令翔鳳鄉長
顧永之主之分漁户五百人為四隅人嵗給穀六石隨
茭葑之生則絶其種立管隅一人管隊二十人以轄之
有㫖悉如請自此不薙葑者十六年幾無湖矣淳祐壬
寅冬淛守陳塏因嵗稔農隙命制幹林元晉僉判石孝
廣行買葑之䇿不差兵不調夫隨舟大小葑多寡聴其
求售茭葑給錢各有司存初至數百人已而掉舟裹糧
至者日千餘可見逺近樂趣向也淘湖所收率以佐郡
家支遣至此方全為淘湖之用元大徳間世家有以湖
為淺淀請以撩田若干畝入官租者時都水營田分司
追斷復為湖延祐新志所謂欲塞錢湖此其漸也後因
鄉民告有司舉行淘湖拘七鄉有田食利之家分畝步
髙下量撥湖葑隨田多寡濶狹俾浚之積葑於塘㟁然
宿葑春泛冬沈次年復生則有司所行為具文耳近年
重修嘉澤廟有濯靈之異茭葑不泛荷芡蓴蘆生之者
鮮然未足恃也但大旱之年放水湖下一舉而涸知其
積淤年久蓄水至淺東鄉河道又皆淺澁舊稱一湖之
水可滿三河半今僅一河而竭是可憂也又况職守者
不謹闢啟碶閘傍湖人民通同漁户每於水溢之時乗
時射利私自開閘網魚洩水無度沿江堰壩又失修理
日夜傾注於江防旱之䇿果安在哉其原置買葑田畝
自元收入官明因之洪武二十四年本縣耆民陳進建
言水利差官來董其事於農隙之時令七鄉食利之家
出力淘浚雖能少除葑草而根在復生况湖上溪澗沙
土隨雨而下久不治則淤塞如舊矣
徐獻忠山鄉水利議予寓居吳興屢見各鄉旱災不收
大受饑困山鄉平田既少一遇旱暵泉流枯涸既無所
資坐以待斃有司者徒見下鄉平田頗有潤色不肯特
為奏免糧税予按視其地皆坐不知水利之故元儒梁
寅有鑿池溉田之議其略云畎畆之間若十畝而廢一
畝以為池則九畝可以無災患百畝而廢十畝以為池
則九十畝可以無災患予嘗至上虞之夏葢湖觀之方
知梁子之議可行而永久利民矣有志經國者當相視
一鄉之中擇其最髙仰者割為陂湖先均其税額於衆
利之民次營别業以招失田之户大展陂岸使廣而多
受雖亢旱之年不至耗涸從髙瀉下均資廣及沾潤一
番可以經月雖有凶災不能及矣况陂湖之利魚鰕雜
産茭葦叢生貧者資以養生富者因而便利大雨一注
衆流復積前者既瀉後者復蓄山鄉水利無逾此者故
孫叔敖之芍陂汝南之鴻却陂古人成績可以引見自
非為民父母者力主其事愚民誰肯割其成業者乎至
於下鄉之田亦有髙亢不通資灌者莫若照依北方掘
鑿大井上置轆轤汲引之利亦民自辦民可樂成不可
謀始若出力任事維存乎人必須久任之方可有成功
也(俞汝為曰海邊斥鹵地方恃䕶塘隔絶鹽湖雨水洗/去鹵性有圍築成田者築堤鑿河引内湖之水以資)
(灌溉而水逺難致雨澤稍稀便乏車救十年三熟此與/山鄉地形勢相類近年民間告明官府豁除掘損田畝)
(之糧於田心中開積水溝為夏秋車戽計凡溝漊多處/其田多熟或於逺宅開池則近宅之地必有收成此蘇)
(松沿海地方試之有成效者但細訪老農云每十畝之/中用二畝為積水溝纔可救五十日不雨若十分全旱)
(年分尚不免於枯竭况一畝乎大抵水田稻苗全賴水/養炎日消水甚易以十日消水二寸計之五十日該消)
(去田間水一尺即二畝溝中亦不免於消水總計其潤/是溝中常有五六尺之積斯足用耳豈可望於夏秋亢)
(旱之日且稻苗生長秀實該用水浸溉一百二十日十/畝取二畝作積水溝僅救半旱斯言非謬必於山原上)
(勢相視窪下可蓄水處築圍大澤或環數里或環數十/里上流之水涓涓不息庶足救濟全旱矣嘗與潘知縣)
(鳳梧熟論西北墾荒之要潘云/若計開田先計瀦水真確見也)
林應訓興修水利文移稿為照溝洫圩岸皆以備旱潦
而為三農之急務人人所當自盡者縱使官府開深江
浦而各區各圖之溝洫圩岸不修則終無以獲灌溉之
利杜浸淫之患也除幹河支港工力浩大者官為估計
處置興工外至於田間水道應該民力自盡為此酌定
式則出給簡明告示縁圩張掛仍刻成書册給散糧里
令民一體遵守施行
一定式様以便稽查吳中之田雖有荒熟貴賤之不同
大都低鄉病澇髙鄉病旱不出二病而已病澇者則以
修築圩岸為急圩岸既各髙厚雖有水溢自難潰入而
淹没之矣病旱者則以開濬溝洫為急溝洫既各深通
雖遇旱乾自可引流而灌注之矣况開渠者勢必置土
於圩旁築圩者理當取土於溝内二者又自有相成之
機今後不必差官泛然丈量該府縣止分别孰為低鄉
當急修圩孰為髙鄉當急開渠毎年府縣水利官先時
議定開築之法如開溝洫不論舊時疏通與否其濶即
以兩旁老岸為主其深務以一丈二尺為率若相地宜
應加深濶者聴決不許減少前數挑起之土務要置在
舊隄之内就便䕶隄庶使雨水不能淋漓復流於河如
附近有低田堪以培髙者即以其土培之亦可至於極
髙地方不用隄岸而土無堆放者亦即就靠内一邊攤
放葢髙鄉多種荳棉一時不妨陸種挑得河深則灌溉
自利内中田畝仍自不妨於水種也若惜此尺寸之地
弗令攤土沿河堆積復入河中無水灌溉則内中田畝
悉成枯槁矣至於築圍岸不論舊時完固與否其底濶
務要一丈其面濶務要六尺其髙如底之數若應加髙
厚者聴決不許減少前數如田過五百畝以上者便要
從中增築一界岸一千畝以上者便要從中增築二界
岸每界岸底濶四尺面濶二尺髙與外圩平㟁傍仍可
栽種荳麥如極低鄉或近河蕩深處難於取土令民於
圩内傍圩田起土增築岸外再築圩㟁一層髙止一半
如階級狀岸上插水楊圩外植茭蘆以防衝激取土之
田計所損量𣲖各田出銀津貼俟陸續䈒取河泥填平
照舊耕種永無後憂是所損者小而所益者大也若互
相吝惜不分界岸即如今年霪雨連旬洪水一發車(缺/)
不前全圩無望矣又有一等低窪田畝嵌坐中心無從
蓄洩有願開鑿通河運泥增髙者聴廢田之價衆户均
認廢田之税牽攤本圩照此式様給示遍諭委官分頭
區畫每一圩為一圖明白貼説前件每一圖作二本一
送縣備照一付圩甲諭衆俟至冬十月刻日出示興工
一定夫役以杜騷擾各鄉溝洫圩岸雖有長短廣狹不
齊然不過為一圩之田而設也故田少則圩必小田多
則圩必大而環圩之溝洫因之此水利此圩之田則當
役此圩有田之户矣各縣即令塘長備開某圩周圍若
干丈外環溝洫若干丈圩内之田若干畝某人得業若
干畝共該圍岸若干丈不論官民士庶隨田起役各自
施工如田横濶一丈者築岸一丈(徐光啟曰此法誤要/須計算本圩之田與)
(本圩之岸平分丈尺不宜偏累近岸之田開河亦然多/有一家數畝狹長之田全並河岸者既盡壞其田復盡)
(用其力非/偏累乎)横濶十丈者築岸十丈開河亦然對河兩家
各開其半溝頭岸側非一家所能辦者計畝出夫衆共
協力挨序編號置簿稽查仍備載前圖之後興工之日
塘長不必沿門催夫徒取需求科派之議先期五日插
標分段責令圩甲布告各户某日興工聴其至期各行
照段用力如式挑築
一設圩甲以齊作止塘長之設舉一區而言之也一區
之中各有數圩計當僉殷實之家充之但一時僉報諸
弊俱生或圖展脱或營冒充無不至矣各縣不必僉報
即以本圩田多者為之雖其殷實與否不可知然其田
既甲於一圩之中則其人自足以當一圩之長矣興工
之日塘長責令圩甲躬行倡率某日起工某日完工庶
幾有所統領而無泛散不齊之弊中有業户不聴倡率
聴其開名呈治如圩甲不行正身充當或至别行代頂
查出枷號示衆是圩之有甲也専為本圩修濬而立工
完即罷非如里長有勾攝之苦亦非如塘長有奔走之
煩雖一時倡率不無勞費然利歸其田又非若驅之赴
公家之役者等也
一嚴省視以責成功訪得常年非不議行修濬而水利
之官多不下鄉乃使各區塘長至縣報數或朔望遞結
而已如此虚文何益實事今後興工之日各塘長圩甲
務要在圩時時催督開濬工完未可便行開壩放水俱
聴各府縣掌印官并水利官分頭親勘如一圩不完責
在圩甲一區不完責在塘長輕則懲戒重則罰治本院
與該道又不時間出以察之如一縣中有十處不完責
在縣官一府有二十處不完則官又有不得不任其咎
矣
一禁侵截以通便利訪得各鄉水利原自疏通近多豪
家適己自便於上流要害廣插茭菱稍有淤墊即謀佃
為田所司不察輕付執照亦有居民貪圖小利竭澤而
漁沿流置籪及有挑出田内泥土增廣田圩堆放竹排
木排横截河港甚有上鄉全賴湖水灌溉奸猾人户乃
於浦口下流設堰横截百般刁難然後放水入内又其
甚者假以報税起科遂侵為己物瀦水専利以致田地
灌溉無資若不通行嚴禁終為水道之梗今後各府縣
水利官責令各塘長圩甲凡有侵截之家即便報出姑
令改正免罪至於灘田先年曾經丈量收入會計册内
無礙水道者姑聴如舊其未經徵糧者盡數報官開除
荒政要覽萬厯戊子年水大蘇州自沈湖澱湖三泖抵
松江一望滔天河水髙出田間數尺其一二隄岸髙厚
處仍有不妨插蒔者乃知大澇時吳田盡可作湖百姓
生命寄於隄岸葢沿河隄圍阻截水勢成田田間各自
成圩又藉圩岸隔斷若隄岸不堅緻卒然崩潰諸農作
魚鼈矣蘇松地形卑下當震澤委流數郡山原之水從
此入海若非年年濬渠築圍田卒汙萊在所不免
徐光啟量算河工測驗地勢法一量某河自某處起至
某處止共實該應開河幾何丈尺每步五尺每二十步
立一木界樁編定號數自某處起天字一號盡十號又
起地字一號盡十號直編至某處止要見若干號數若
干丈尺(每丈尺俱用官尺/算每二步折一丈)
一量每號木界樁下兩岸準平相去今濶幾何丈尺木
樁下老岸至河中心水底今深幾何丈尺算兩岸斜平
至底見在河身空處每丈已得幾何方數中有㘭突又
用法加減實該河身空處每丈已得幾何方數今照原
議或新議所酌定河面應濶幾何丈河底應濶幾何丈
應加深幾何尺算該木樁下兩老岸各去土幾何尺河
底中心去土幾何尺河岸兩傍各去土幾何尺此號内
十丈河身中共該起土幾何方數兩岸各用步弓量至
二十步足此岸下定木樁人足抵樁立對岸人亦於步
盡處站樁上人將矩度對岸準平對岸人豎起套竿權
繩取直將套夾靠定套竿漸移向下兩岸取平對㟁人
即於平處站定或用土石記定樁上人用矩度對準人
足或記處看在直景何度何分用地平測逺法算得河
面濶處河狹者只用竹篾活步弓對岸量亦得次將丈
竿豎起河中心權繩取直將矩極對準水面丈竿盡處
用勾股量深法算即得木樁至水面股數再加水深數
即得河底深數或用重矩勾股量深法亦得或於水際
兩傍取平對準樁頂用重矩重表勾股量髙法算亦得
或不用算法逕將套竿套定横尺用豎尺那移逐步量
下至水際總算豎尺多少數亦得或只於水次豎起一
竹竿權繩取直依前兩岸取平法樁上人用矩極照看
亦得後二法於淺狹河道用之尤便次將兩岸濶數河
底深數用積方法算即得河身見在每丈已得幾何方
數中有㘭突亦用套竿量取髙下小步弓量取圍徑用
堆積法扣算加減即得現在實該河身方數次將議定
河面應濶之數比照原濶應加幾何用木石記定即於
兩岸記處用套竿量至折半處即今應用河底中處比
原樁深幾何比照今議應深幾何即得今應加深幾何
或用二繩各長如今議濶數之半中用轆轤交接復用
一繩記取尺寸繫權墜下亦得或中繫方空木用丈竿
溜下亦得次于新河底中處用套竿量開如新議河底
濶數盡處記定視其髙下即知今應加深左傍幾何右
傍幾何次將兩老岸加濶河底加深河底兩傍加深五
法用積方法總算即得此號内十丈河身中共該起土
幾何方數註入號簿
一量見在河身面濶底深酌量􁲑定之數折中議定今
應開面底二濶丈尺數及加深尺數河身底面腰深廣
必須三法相稱方得上下相承不致坍壞若河底深濶
岸勢髙峻不免隨時崩坍開濶河底虚費工力似應用
前量深法量今木椿下至河底算定勾幾何股幾何弦
幾何量取數處便見何等勾股方得免坍今新開勾股
欲依舊數量行加勾減股不致大段懸絶大率要令勾
數少於股數則弦上陂陀不致坍損兩股之間即河底
濶數就令稍狹政自無妨
一用衆測水驗今河底深淺酌量加深之數今見在河
底深淺有不同若酌定加深尺數一槩開濬即深者愈
深淺者仍淺水走不順極易填淤且前量下樁編號止
據見在老岸未免髙下不齊所云量深諸法亦止據號
樁下至本號河底未得通河準平就用矩極以漸量算
亦止能測驗地勢若水走之勢西髙東下仍與地勢稍
異必須水準方平但長流之水消長不易隨流測量一
人可就此方潮汐每日再消再長時刻不同測驗未易
必須用衆同時量度相應照前編定號樁若干即每樁
用兵夫一名各帶短槍或木棍一根不拘大小刀一把
每隊長另帶銃一門并火藥火繩藥線諸物照號樁編
給號票令各守號樁約潮退將涸未漲時合境火礮應
聲俱發礮響後各兵夫悉于各號河底中心將木棍量
定水㾗用刀刻記回繳號票隨驗所刻水㾗尺寸註定
票上編成號簿逐一扣算酌量加深之數即河身砥平
不致停積渾水以成淺淤若行此法與矩極㕘驗用前
量深加濶之法便可絲毫不爽
一河工完後考驗課程果否如法河面河底濶數量法
具前兩岸弦上用繩取直考驗俱易惟獨深數易殽如
留取様墩即可培髙如釘下様樁便易拔起别有用活
絡様樁者亦可挖井取出有打水線者亦恐中途節水
作弊有用輪車推驗者河濶便難造施用有用木鵝推
移者難施於未放水之河今只用前量深諸法如極深
極濶者宜用勾股度髙度深法如河身稍狹欲求便易
即用套竿漸量法或慮遣委工役宛轉欹斜那移作弊
即用轆轤下繩方空下竿二法其轆轤方空或加三或
加五以驗底濶弦直尤便此二法須極力挺直纔得取
平無法可令加髙毫末即令開河工役自用量度亦難
作弊
一量所開河某境起至某處如前法已得曲折弦若干
丈尺今欲知直弦幾何丈尺東西直股幾何丈尺南北
直勾幾何丈尺東邊地形下于西邊幾何丈尺要見本
處地形沿河而來幾何丈而下一尺東西直股幾何
丈而下一丈南北直勾幾何丈而下一尺其大勾股之弦
于二十四向中當作何向先於某境第一號量至第二
號用繩取直下定指南鍼審定繩直于三百六十分度
内定是何向註于號簿如河岸迴曲一號中可分作二
或作三四格定註實格完又用矩極于第一號上立一
人持丈竿取直于第二號上立對準取平又互換覆看
對準取平即知第二號下于第一號幾何尺寸註于號
簿每號俱用此二法至號盡而止事畢布算先將逐號
小弦依本號坐向與子午鍼對算即知小勾幾何與卯
酉鍼對算即知小股幾何逐號算成小勾股註于號簿
次將小勾積算即知大勾小股積算即知大股以大勾
股求弦即知大直弦丈尺以大勾股依子午卯酉鍼上
取弦即知大直弦于二十四向中定作何向又用矩極
所測髙下分寸積算便知二境相去髙下之數亦便知
沿河而來每幾何丈尺而下一尺次用大勾股歸除之
即知直股上每幾何丈尺而下一尺直勾上每幾何丈
尺而下一尺
又看泉法取過泉過泉者乃山泉逺來大旱不絶其流
横來將下流作壩水隨壩長乃無限之水又看流之緩
急緩者源小急者源大又看嚴冬不凍其氣如霧即春
夏用水之時又無竭涸之患此過泉之當取也
又棄仰泉仰泉者乃地泉也其泉即從本地而起水來
有限不能隨壩長有限之水即有鉅河其流必緩嚴冬
必凍用水之時必有乾涸之患矣此仰泉之當棄也
又源大亦可用也過泉孰非仰泉乎
又有大河如涿州拒馬河固安渾河其水皆可用顧非
動支朝廷錢糧築堤建閘鉅費堅固此水不敢用也
又王鍔用拒馬河水以鑄泉余數舉以問人無應者亦
激取之法也
又凡看地勢墾水田可蓄可洩即可田矣入水之處地
勢宜髙洩水之處地勢宜低水能行動看其下稍愈低
愈妙可無淹沒之患矣北邊于夏至後時發泓波地勢
宜平坦廣濶則無衝激之患矣土色不拘黄黑堅則為
佳土鬆總是漏水地取土作圍注水于内水不漏去此
土即可田矣(土鬆别有用/處何必水田)地内稍有石子不妨農事如
是純沙則不可用也
　
　
　
　
　
　
　
　
　
　
　
　
　
　
　
欽定授時通考卷十七
欽定四庫全書
欽定授時通考卷十八
　土宜
　　水利四
耿橘大興水利申册竊照東南之難在賦税而賦税之
所出與民生之所養全在水利葢瀦泄有法則旱澇無
患而年穀每登國賦不虧也計常熟縣民間田租之入
最上每畝不過一石二斗而實入之數不過一石乃糧
之重者每畝至三斗二升而實費之數殆逾四斗是什
四之賦矣以故為我民者一遇小小水旱輒流散四方
逋負動以數萬計惟有水利大興俾嵗時無害為今日
救時之急務矧本縣坐落江海之交潮汐三面而至且
居蘇常諸府下流諸湖水由此入海其水之利害視他
處為尤鉅而其經理為尤急也卑職以其暇日單騎輕
舠遍歴川原進諸父老講求水利之故凡地形髙下之
宜水勢通塞之便疏瀹障排之方大小緩急之序夫田
力役之規官帑補助之則經費量度之法催督考驗之
術一一條畫著為圖説以至區里利害之殊土性肥瘠
之異錢糧輕重之等田野荒熟之故風俗淳澆之由形
勢險夷之辨無不備具務紓百世之訏謨期垂一方之
永利為此將查歴過通縣河圩形勢繪圖貼説造册具
申
　　開河法(凡九條/)
一照田起夫量工給食
宋臣范仲淹曰荒歉之嵗召民為役日以五升因而賑
濟(徐光啟曰此宋時/斗斛也幸勿慮多)葢老成長慮之見如此常熟民素
驕侈傭趁之人頗少况挑河非重其直不應故莫善于
照田起夫量工給銀之法然照田起夫亦難言矣説者
謂有近水利者逺水利者不得水利者及田止十畝以
下者分為四等除十畝以下者免役外餘以三等為伸
縮葢往年之役如此職深以為不然本縣之田未有不
藉水而成者但河有枝幹之殊水有大小之異耳水大
者則當施瀦蓄之法水小者則當施疏鑿之方彼幹河
引江湖之水而枝河非引幹河之水者乎田近幹河者
稱利矣田近枝河者非幹河之利乎若必為四等之説
則奸户積書朦朧作弊上户那而為中户中户那而為
下户近利那而為逺利逺利那而為不得利而田少愚弱
之氓反差重役如小民之偏苦何故開河必觀水勢所向
應用某區某圖之民必無論大户小户通融驗𣲖然後
于法均于事便于民無擾耳派夫之法先弔黄册查明
該區該圖坐圩田地總數隨令里書將業户一一註明
然後通融算派某河應役田若干畝每田若干畝坐夫
一名田多者領夫田少者湊補足數名曰協夫其勘明
坍江板荒田地俱豁免如此貧富適均衆擎易舉矣
一水利不論優免
濬河以備旱澇便轉輸也論田而士夫之田多於小民
論河而灌運之利當亦多於小民故同心協力舉地方
之大利在士夫原有此意矣職客嵗開濬福山河以此
意白之本縣士夫士夫咸各樂從興工之日倡率鼓舞
工反先於百姓而百姓蒸蒸無不子來趨事爭先恐後
已有成績矣今後凡濬河築岸之事必如往規庶勞逸
均而上下悦服也
一準水面算土方多寡分工次難易
開河之法其説甚難均是河也中間不無淤塞深淺之
殊地形亦有髙下凹凸之異而土方之多寡工次之難
易必有判焉不相同者宋臣郟僑云以地面為丈尺不
以水面為丈尺不問髙下匀其淺深欲水之東注必不可
得須於勘河之時先行分段編號算土之法若本河有水
即沿河㸃水有深淺不同之處差一尺者即另為一段假
如通河水深一尺而有深二尺者即易段也深三尺者又
易段也深四尺者極易段也深與議開尺寸等者免挑段
也濶倣此各立樁編號以記之隨令精算者逐段計算土
方其法每土四傍上下各一丈為一方每方計土一千尺
假如本河議開面濶五丈底濶三丈水面下開深五尺每
長一丈該土二方(徐光啟曰誤算矣然不言總深亦難/算其實數假若原深一丈而加深廣)
(五尺該土三方又八百尺也假若不論深以此權説應/開實土有水一尺者實開土一方又五百二十尺也有)
(水二尺者實開土一方零八十尺也有水三尺者開/土六百八十尺也有水四尺者開土三百二十尺也)又
如某段水深一尺該穵土方四分實開土一方六分為
難工某段水深二尺該穵土方八分實開一方二分為
易工三尺四尺五尺倣此濶倣此若本河無水即督夫
先于中心挑一水線深廣各三尺或二尺務要徹頭徹
尾一脈通流却于水面上丈量露出餘土有厚薄不同
之處差一尺者另為一段假如通河皆餘土一尺而有餘
二尺者即難段也餘三尺者又難段也餘四尺者大難段
也餘五尺者極難段也立樁編户算土如前法但此乃計
水上之土而水下應挑之土可一律齊矣然後通算本河
該實開土若干方兩旁得利田若干畝起夫若干名每夫
該土若干方分工定宕第從土方土少者宕長土多者宕
短齊土方不齊丈尺而後夫役為至均河形為至平也
　　附打水線法
　　水線至平也而人心不平奸巧百出如三十三年
　　開福山塘打水線十數日不成管工官皆不知職
　　既識破其術隨設法五里委一官官各乗馬一里
　　委一皂皂各飛奔如是往來不停看其水線不令
　　隂阻乃一日而成奸巧立破何以故渠功少者於
　　水線中暗藏小壩官來則暫決之過則壩住雖土
　　髙無水之地而兩頭藏壩中間水可不絶此奸不
　　破髙低不明水線為虚何以知其然也隂壩初決
　　者其水流動不然者其水靜定也
一分工定宕
難易有號矣土方有數矣而夫役之來道里逺近不同
市野食宿異便而土性亦有緊漫堅散之殊崖岸不無
險夷髙下之别强者奸者於此爭利焉倘無術以處之
亦非盡善之道也然此不可為之河濱宜先為之於堂
上查照區圖逺近自頭至尾算定丈尺捱定工次要令
逺近適中一一明註此工簿内用印發各千百長照簿
豎立夫樁一定不移庶紛爭之擾可免而亦無作奸之
處矣第初時量河最要的確臨期分宕務秉至公不則
吏書虚報丈尺而實剋夫價者有矣强梁之徒夫多宕
少者亦有矣大都正官能一親行自無此弊
一堆土法
夫役偷安類於近便岸上抛土不思老岸平坦一遇天
雨淋漓此土隨水流入河心儵挑儵塞徒費錢糧徒勞
工夫亦竟何益必于河岸平坦之處務令逺挑二十步
之外照魚鱗法層層散堆若有嬾夫就便亂抛者重究
若有古岸髙出田上者即挑土岸内相幇以固子岸亦
可其平岸之處不得援此為例若岸有半圮之處即宜
挑土補塞築成髙岸挑成一層堅築一番層層而上岸
必堅牢一舉兩得不可姑置岸上待後日築之後來日
久人玩貽害河道不小也若田中有漊蕩或原因取土
致田深陷者即用河土填平若㟁邊有民房有園亭逼
近不便挑土者即令業户自定樁笆於房園邊旋築成
岸亦兩利之道也若河狹則不可耳
一考工法
金藻水學曰勤省視者官亷能也或不省視與無亷能
同省視不賞罰與不省視同賞罰不繼續與不賞罰同
職亦曰亷能矣省視矣賞罰矣繼續矣而無考驗之法
與不亷能不省視不賞罰不繼續同夫考工之法先必
立信樁様樁以防其奸偽様樁者用木橛刻畫尺寸與
應濬尺寸同信樁則一木橛可已法于號段既定之後
每段將畫尺木橛釘入河心與水面平本河無水者與
水線之水面平俗所謂水平椿是也俟開方之後以此
橛為準葢橛露一尺則工滿一尺矣故曰様樁却將二
橛書明號段直對様樁釘入兩岸老土深與岸平名曰
信樁此樁四旁封識老岸數尺不許抛土鎮壓致難認
記另具直丈竿一條丈䉡一條立竿様樁之頂拽䉡信
椿之上以量虚河深淺如䉡在竿十尺上則虚河深十
尺矣必十尺以下所有尺寸乃算實工虚河尺丈籍而
藏之夫役認宕時又各立小樁書某字第幾號某千長
下百長某分管領夫協夫某應濬長若干名曰夫樁又
按仰月形三濶丈尺之數為横丈竿三條俱畫尺寸做
成木輪車架此三竿每查工之日必攜籍持竿拽䉡架
車而往先稽號樁而知其宕之長短即據信樁様樁拽
䉡豎竿而得其工之淺深工完之後沿河推運三竿車
而驗其工之濶挾勤惰在目賞罰必加而後人力齊工
不虚耳必信樁者虞様樁之上下其手也又虞老岸之
偽增其髙也驗老岸驗信樁驗様樁驗三竿車而後偽
無容矣迨工完之後復打水線以驗之有淤滯處隨令
復濬務求線道流通方可決壩放水其或濬深水多打
水線不便則于放水之後用木鵝沿河較覈木鵝者用
直木一條長與河深平鐵裹其下端隨濬過尺寸處拴
繫長繩兩岸拽之直立水中循水面而進遇鵝仆處則
土髙水淺處也將該管千百長究治仍令撈泥務如原
議分數須木鵝通行無滯然後為完工矣
　
　
　
　
　
　
　
　
一分管員役
諺曰寧管千軍莫管一夫言無紀律而難御也故督責
之法必自下而上由小及大則工程易起故每宕百丈
必用百長一名分催千丈必用千長一名督催然此役
須㸃該區田多大户充之葢大户必愛惜身家又衆所
推服令此輩各照信地千長立一小旗一大樁百長立
一小樁各書應管丈尺分數千長催百長百長催小夫
而水利官又専督千百長責任攸分大小相驅然後卑
職不時親詣稽查考其工次别其勤惰量加賞罰即頑
猾之民亦不得不盡其力矣
　　附用千百長法
　　千百長非身家才榦兼全者不能服衆邇來照將
　　尖册㸃用十得八九乃法立弊生區書將大户田
　　花分顯小户於册首㸃者半係小户除將該書枷
　　號外其千長多用該區公正不足則令公正舉報
　　乃㕘之捋尖始稱得人得人而工不難完矣
一立章程賞勤罰惰以示鼓舞
號段定矣宕認夫集矣催督有人矣然衆力難齊衆心
難一不有以約之則勤者何所勸而惰者無以懲將使
勤而為惰矣今定一河工比簿每十日親查一次是為
一限假如(缺/)河自水面而下應開深五尺則第一限要
見工二尺為浮泥易做也二限黄泥難做要見功一尺
五寸三限通完深濶如式工大者亦以此法寛立期限
凡比工每百長管百夫就以十夫為一分千長管十百
長就以一百長為一分又立一賞功單如依限如式開
完者即給一功單日後遇有過犯許齎單贖罪以示勸
其有奸頑惰功者即查千百長該管十分中一分不及
限者責各小夫二分不及限者並責百長三分不及限
者並責千長以示懲庶章程既立賞罰明而民自鼓舞
莫敢躭延矣
　　附比簿式
　　都
　領夫　　　田
　協夫　　　田
　　共實熟田
　算派　　　　　夫　　　　　應開土方
　　今派　字　　　　　　號歸見　尺寸　　(分/工)
　　算該開河　　　　　　丈
　初限　日開深　尺開濶　尺堆土離河　丈　尺
　　月日起至　　　日止
　二限　日開深　尺開濶　尺堆土離河　丈　尺
　　月　日起至　　日止
　三限　日開深　尺開濶　尺堆土離河　丈　尺
　　月　日起至　　日止
一幹河甫畢刻期齊濬枝河
凡田附幹河者少而附枝河者多葢河有枝幹譬之樹
焉千百枝皆附一幹而生是幹為重矣然敷葉開花結
子功在于枝不可忽也彼枝河切近圩坵灌溉之益所
闗匪細若濬幹河而不濬枝河則枝河反髙水勢難以
逆上而幹河兩旁所及有限枝河所經之多田反成荒
棄即幹河之水又焉用之法當于幹河半工之時即耑
官料理枝河責令各枝河得利業户俱照田論工一齊
並舉仍責令該枝河千百長催督務要先期料理停妥
俟幹河工完之日先放各枝河水放畢隨於各枝河口
築一小壩俟小壩成然後決大壩而放河水其工之次
第如此葢濬幹河時凡幹河水悉放之枝河而後大工
可就濬枝河時凡枝河之水悉歸之幹河而後衆小工
易成况枝河髙幹河低不過一決之力若先放湖水則
方浚之初水勢必大此時枝河不能直入必假車戽勞
費鉅矣濬河者往往於幹河告成之後心懈力疲置枝
河於不問為民者亦曰姑俟異日也而前工荒矣葢機
不可失而勞不可辭其工之始終又如此幹河之大者
量給官銀枝河則専用民力焉
徐光啟旱田用水疏謂欲論財計先當辨何者謂財唐
宋之所謂財者緡錢耳今世之所謂財者銀耳是皆財
之權也非財也古聖王所謂財者食人之粟衣人之帛
也若以銀錢為財則銀錢多將遂富乎是在一家則可
通天下而論甚未然也銀錢愈多粟帛將愈貴困乏將
愈甚矣故前代數世之後每患財乏者非乏銀錢也承
平久生聚多人多而又不能多生穀也其不能多生穀
者土力不盡也土力不盡者水利不修也能用水不獨
救旱亦可弭旱灌溉有法纖濶無方此救旱也均水田
間水土相得興雲歊霧致雨甚易此弭旱也能用水不
獨救潦亦可弭潦疏理節宣可蓄可洩此救潦也地氣
越發既有時雨必有時暘此弭潦也不獨此也三夏之
月大雨時行正農田用水之候若徧地耕墾溝洫縱横
播水于中資其灌溉必減大川之水先臣周用曰使天
下人人治田則人人治河也是可損決溢之患也故用
水一利能違數害調燮隂陽此其大者不然神禹之功
僅抑洪水而已抑洪水之事則決九川距海濬畎澮距
川而已何以曰水火金木土穀惟修正徳利用厚生惟
和一舉而萬事畢乎用水之術不過五法盡此五法加
以智者神而明之變而通之田之不得水者寡矣水之
不為田用者亦寡矣用水而生穀多穀多而以銀錢為
之權當今之世銀方日增而不減錢可日出而不窮又
以宋臣李綱所言節用救弊覈實開闔貿遷諸法設誠
而致行之不加賦而國用足豈虚言也哉謹條例如左
一用水之源源者水之本也泉也泉之别為山下出泉
為平地仰泉用法有六
　其一源來處髙於田則溝引之溝引者於上源開溝
　引水平行令自入於田諺曰水行百丈過牆頭源髙
　之謂也但須測量有法即數里之外當知其髙下尺
　寸之數不然溝成而水不至為虚費矣
　其二溪澗傍田而卑於田急則激之緩則車升之激
　者因水流之湍急用龍骨翻車龍尾車筒車之屬以
　水力轉器以器轉水升入於田也車升者水流既緩
　不能轉器則以人力畜力風力運轉其器以器轉水
　入於田也
　其三源之來甚髙於田則為梯田以遞受之梯田者
　泉在山上山腰之間有土㝷丈以上即治為田節級
　受水自上而下入於江河也
　其四溪澗逺田而卑於田緩則開河導水而車升之
　急者或激水而導引之開河者從溪澗開河引水至
　其田側用前車升之法入於田也激水者用前激法
　起水於岸開溝入田也
　其五泉在於此用在於彼中有溪澗隔焉則跨澗為
　槽而引之為槽者自此岸達於彼岸令不入溪澗之
　中也
　其六平地仰泉盛則疏通而用之微則為池塘於其
　側積而用之為池塘而復易竭者築土椎泥以實之
　甚則為水庫以畜之平地仰泉泉之瀵湧上出者也
　築土者杵築其底椎泥者以椎椎底作孔膠泥實之
　皆令勿漏也水庫者以石砂瓦屑和石灰為劑塗池
　塘之底及四旁而築之平之如是者三令涓滴不漏
　也此蓄水之第一法也
一用水之流流者水之枝也川也川之别大者為江為
河小者為塘浦涇浜港汊沽瀝之屬也用法有七
　其一江河傍田則車升之逺則疏導而車升之疏導
　者江南之法十里一縱浦五里一横塘縱横脈散勤
　勤疏濬無地無水此井田之遺意宋人有言塘浦欲
　深濶謂此也
　其二江河之流自非盈涸無常者為之牐與壩釃而
　分之為渠疏而引之以入於田田髙則車升之其下
　流復為之牐壩以合於江河欲盈則上開下閉而受
　之欲減則上閉下開而洩之職所見寧夏之南靈州
　之北因黄河之水鑿為唐來漠延諸渠依此法用之
　數百里間灌溉之利纖濶無方寧城絶塞城中之人
　家臨流水前賢之遺可驗矣因此推之海内大川倣
　此為之當享其利濟亦孔多也
　其三塘浦涇浜之屬近則車升之逺則疏導而車升
　之
　其四江河塘浦之水溢入於田則堤岸以衞之堤岸
　之田而積水其中則車升出之堤岸者以禦水使不
　入也大則為黄河之帚小則為江南之圩宋人有言
　堤岸欲髙厚謂此也車升出之者去水而為萟稻或
　已萟而去其水使不没也
　其五江河塘浦源髙而流卑易涸也則於下流之處
　多為牐以節宣之旱則盡閉以留之潦則盡開以洩
　之小旱潦則斟酌開閤之為水則以準之水則者為
　水平之碑置之水中刻識其上知田間深淺之數因
　知牐門啟閉之宜也浙之寧波紹興此法為詳他山
　鄉所宜則傚也
　其六江河之中洲渚而可田者堤以固之渠以引之
　牐壩以節宣之
　其七流水之入於海而迎得潮汐者得淡水迎而用
　之得鹽水牐壩遏之以留上源之淡水職所見迎淡
　水而用之者江南盡然遏醎而留淡者獨寧紹有之
　也
一用水之瀦瀦者水之積也其名為湖為蕩為澤為淀
為海為波為泊也用瀦之法有六
　其一湖蕩之傍田者田髙則車升之田低則堤岸以
　固之有水車升而出之欲得水決隄引之湖蕩而逺
　於田者疏導而車升之此數者與用流之法畧相似
　也
　其二湖蕩有源而易盈易涸可為害可為利者疏導
　以洩之牐壩以節宣之疏導者懼盈而溢也節宣者
　損益隨時資灌溉也宋人有言牐竇欲多廣謂此也
　其三湖蕩之上不能來者疏而來之下不能去者疏
　而去之來之者免上流之害去之者免下流之害且
　資其利也吳之震澤受宣歙之水又從三江百瀆注
　之於海故曰三江既入震澤底定是也
　其四湖蕩之洲渚可田者隄以固之
　其五湖蕩之瀦太廣而害於下流者從其上源分之
　江南五壩分震澤以入江是也
　其六湖蕩之易盈易涸者當其涸時際水而藝之麥
　藝麥以秋秋必涸也不涸於秋必涸於冬則藝春麥
　春旱則引水灌之所以然者麥秋以前無大水無大
　蝗但苦旱耳故用水者必稔也
一用水之委委者水之末也海也海之用為潮汐為島
嶼為沙洲也用法有四
　其一海潮之淡可灌者迎而車升之易涸則池塘以
　蓄之閘壩堤堰以留之海潮不淡也入海之水迎而
　返之則淡禹貢所謂逆河也
　其二海潮入而泥沙淤墊屢煩濬治者則為牐為壩
　為竇以遏渾潮而節宣之此江南舊法宋元人治所
　用百年來盡廢矣近并濬治亦廢矣乃田賦則十倍
　宋元民貧財盡以此故也其濬治之法則宋人之言
　曰急流搔乘緩流撈剪淤泥盤吊平陸開挑今之治
　水者宜兼用之也
　其三島嶼而可田有泉者疏引之無泉者為池塘井
　庫之屬以灌之
　其四海中之洲渚多可灌又多近於江河而迎得淡
　水也則為渠以引之為池塘以蓄之
一作原作瀦以用水作原者井也作瀦者池塘水庫也
髙山平原與水違行澤所不至開挑無施其力故以人
力作之鑿井及泉猶夫泉也為池塘水庫受雨雪之水
而瀦焉猶夫瀦也髙山平原水利之所窮也惟井可以
救之池塘水庫皆井之屬故易井之彖稱井養而不窮
也作之之法有五
　其一實地髙無水掘深數尺而得水者為池塘以蓄
　雨雪之水而車升之此山原所通用江南海壖數十
　畝一環池深丈以上圩小而水多者良田也
　其二池塘無水脈而易乾者築底椎泥以實之
　其三掘土深丈以上而得水者為井以汲之此法北
　土甚多特以灌畦種菜近河南及真定諸府大作井
　以灌田旱年甚獲其利宜廣推行之也井有石井磚
　井木井柳井葦井竹井土井則視土脈之虚實縱横
　及地產所有也其起法有桔橰有轆轤有龍骨木斗
　有恒升筒用人用畜髙山曠野或用風輪也
　其四井深數丈以上難汲而易竭者為水庫以畜雨
　雪之水他方之井深不過一二丈秦晉厥田上上則
　有數十丈者亦有掘深而得醎水者其為池塘為淺
　井亦築土堆泥而水留不久不若水庫之涓滴不漏
　千百年不漏也
　其五實地之曠者與其力不能為井為水庫者望幸
　於雨則歉多而稔少宜令其人多種木種木者用水
　不多灌溉為易水旱蝗不能全傷之既成之後或取
　果或取葉或取財或取藥不得已而擇取其落葉根
　皮聊可延旦夕之命雖復荒嵗民猶戀此不忍遽去
　也語曰木奴千無凶年
本朝怡賢親王敬陳水利疏竊直隸之水總會於天津
以達於海其經流有三自北來者曰白河自南來者曰
衞河而淀池之水貫乎白衞二河之間是為淀河白衞
為漕艘要津邇年以來白河安瀾無泛溢之虞衞河發
源河南輝縣至山東臨清州與汶河合流東下河身陡
峻勢如建瓴不免冲潰泛溢查滄州之南有磚河青縣
之南有興濟河乃分減衞水之故道又靜海縣之權家
口直接寛河東趨白塘口入海俱應就現在河形逐段
開疏築壩減水白塘口入海之處舊有石閘二座磚河
興濟河之委應開直河一道歸併白塘出口澇則開閘
放水可殺運河之漲而河東一帶積澇亦得藉以消洩
旱則引流灌溉溝洫通而水利溥滄青靜海天津數百
里斥鹵之地盡為膏腴之壤矣至東西二淀跨雄霸等
十餘州縣廣袤百餘里畿内六十餘河之水會於西淀
經霸州之苑家口會同河合子牙永定二河之水滙為
東淀葢羣河之所瀦蓄也故治直隸之水必自淀始凡
古淀之尚能存水者均應疏濬深廣併多開引河其已
為田者必四面開渠中穿溝洫經緯條貫􁀧絡交通洩
而不竭蓄而不盈而後圩田種稻旱澇有備魚鼈蜃蛤
萑蒲之生息日滋小民享淀池之利不煩督責而淀常
治矣子牙永定二河以淀為壑子牙為滹漳下流清濁
二漳發源山西至武安縣交漳口會流經廣平正定而
滹沱㵚陽大陸之水會焉天津歸海之水以子牙為正
流其餘諸水附之以達於海今河身髙墊支港堙塞安
得不冲不泛考任邱舊志子牙下流有清河夾河月河
皆分子牙之流同趨於淀宜㝷求故道開決分注以緩
　奔放之勢永定河俗名渾河其源本不甚大縁水濁泥
　多淤髙必決其流既改故道遂堙應於每年水退後挖
　去淤泥俾現在河形不致淤髙庶保將來不復遷徙二
　河出口俱在東淀之西淀之淤塞實由於此(臣/)等面奉
上諭令引渾河别開一道今應自柳岔口引渾河稍北遶
　王慶坨之東北入淀子牙河現由王家口分為二股今
　應障其西流約束歸一兩河各依南北岸分道東流仍
　於淀内築堤使河自河而淀自淀河身務須深濬常使
　淀水髙於河水仍隨時挑濬毋令淤塞二河之濁流自
　不能為患而萬派之朝宗可得安瀾矣再各處隄防應
　俟水退之後照舊修築其大小溵淀俱可以圩田種樹
　如此之處不少統俟來春查明具奏
　怡賢親王敬陳畿輔西南水利疏京西一帶諸山實維
　太行之麓水勢因之盡朝宗而左騖故自西北山而下
　者皆東南會於兩淀自西南山而下者皆東北會於大
　陸二泊兩道分流畢由東淀達直沽入海則是今日所
歴諸河即去冬查勘畿南河淀之上流也謹將勘過情
形并開挖疏引措置水田事宜敬陳之盧溝以西諸水
拒馬其鉅流也發源山西廣昌之淶山東流至房山鐵
鎖崖分為二派一派東入涿州一派南入淶水合流而
為白溝河他若馬頭河牤牛河胡良河皆入焉馬頭牤
牛二河均難資其灌溉惟胡良所經地稱膏腴溝渠圩
岸宛若江南擴而廣之房涿之間皆稻鄉也淶水一派
石亭赤土樓村秔稻最盛而房之張坊至駱家莊涿之
髙村及城之西北一路分渠引流具有條理又有王家
莊茂林莊毛家屯等村溝渠現存改為旱田者約百餘
頃土人以水源微弱為辭此河下流為白溝水勢甚盛
未有下流盛而上源微者今應於房山鐵鎖崖分流之
處深溝側注以均其來白溝之上相地建閘以節其去
不惟王家茂林等處之百餘頃復為水田即河流所經
之定興新城等縣亦沾澆灌之利矣
拒馬之南為三易水曰濡曰武曰雹濡水出州北之窮
獨山西折而南入定興與淶水合流源泉入焉源泉舊
有石壩乃壅水開渠之遺址當時近水皆稻粱遶城皆
芰荷今皆荒廢所應修復武水出武峯嶺流經定興合
濡水而歸河陽渡雹水出石獸崗流經安肅入安州之
依城河三水具挾源泉分流疏渠其勢甚便鍾家莊唐
湖川鹽臺陂民皆藝稻是在因地擴充務使水無遺利
雹水之南曰徐水來自五迴嶺經滿城至安肅而曹水
會焉合一畝方順龍泉諸水滙為依城河餘小泉以百
數水源盛而水饒疏而引之不可勝用也
滱水發源山西之靈邱由倒馬闗入唐縣為唐河横水
自西北來會居民引以溉稻直達下素町畦相望經曲
陽之鎮里髙門所溉尤多南入定州而白龍泉復來會
之王耨張謙等村傍河皆圩岸應推廣以極水力所得
稻田難以頃計矣
唐河之南有沙河來自山西之繁峙入曲陽界合平陽
河南流阜平當城胭脂二河行唐之郜河咸會焉其上
流亦名派水經自樂歴定州沿流多資灌溉他如阜平
之崔家莊行唐之龍岡甘泉河新樂之何家莊浴河俱
有水田而泉渠頗多堙廢徧行疏滌所獲尤多
沙河之南有滋河源出山西枚回山經靈壽入行唐之
張茂村伏焉至無極南孟社而復出疏鑿成渠皆天然
水利也以上諸水盡攝於西淀自此而南水之載在圖
經者惟滹沱最大發源山西繁峙之泰戲山由雁門入
直隸之平山界治河綿曼等水皆入焉冶河源自山西
平定州松嶺流至平山初不與滹水相合自二水合流
而滹沱之勢遂猛屢奔潰為真定害治之故道本與洨
合今應於入滹之處塞而斷之循其故流加以挖濬引
入洨河則滹沱之猛可減
洨河發源獲鹿之蓮花營洚北村二泉其源頗有堙塞
至欒城合北沙河而流始大澆溉可資但苦岸髙難以
升引應作壩以壅之開溝縱横俱可通流水漲則決壩
以洩此萬全之利也洨河下流自寧晉入泊舊有石閘
三座遺跡尚存現今兩岸居民尚戽水以澆畦麥其為
水利之用亦可想見矣
洨河以南諸水自贊皇來者有槐水有午水自臨城來
者有泲水泥河泜河沙河自内邱來者有李陽河七里
河小馬河柳河或名在而跡已湮或源存而流已徙然
石橋宛在斷碣猶存前人洩澇歸泊之路今皆任民耕
種以致山川暴下瀰漫四野貪尺寸之利貽害無窮今
已委員查勘酌量疏通令漫水有歸田疇不受其害小
柳河之東為聖女河泉從地湧引流可田南為白馬河
居民建閘溉田下流遂湮水漲之時以鄰為壑故北之
聖女南之牛尾二河俱被其衝突為任邑害今應濬入
泊之路嚴閉閘之禁害去而利乃可興矣
又南為百泉河出邢臺之風門山歴南和等處有閘十
三座溉田數百頃而任縣不沾一勺之潤今應立法均
利自下而上各以三日為期則沿流一帶皆水田也但
河身尚隘宜展而倍之
百泉之南為野河源出邢臺之西山下入沙河沙河源
出山西遼州之湡水至沙河縣分為二支一流至任縣
為灃河一流至南和為乾河抵任縣合洺河沙河縣之
普潤閘溉田四十餘頃洺河亦發源於遼州入直隸與
沙河合近年常苦涸竭若引㵚陽之水假沙洺之道兩
河之間俱可沾其浸溉
㵚陽河諸水之鉅流也源出河南磁州之神麕山至邯
鄲會渚沁二水至寧晉貫大泊而出抵冀州與滹沱水
合所經之處疏渠灌稻元郭守敬曾言可灌田三千頃
明建惠民等八閘民以殷富近為磁州民築壩截流八
閘已廢其六今應照舊修復以上諸水入任縣泊者謂
之南泊入寧晉泊者謂之北泊二泊固諸河之委滙皆
禹貢大陸澤故地也
南泊舊注㵚河自滹漳闐淤河髙於泊難以議開唯谿
爪一河不足消全泊之漲今查穆家口河道原自通流
略加疏濬為力無多北泊周圍百里地窪水深亦恃㵚
　河為宣洩之路自滹沱南徙故道漸湮東注河身亦多
　淺隘今應大加展挖務俾寛深如此則南泊之水歸穆
　家口而咽喉已通北泊之水入㵚陽河而尾閭亦快積
　澇日消舊㟁漸復涸出之地尚可以數計哉然後作小
　堤以繞之多開斗門疏渠種稻則沮洳之場皆樂土也
　惟滹沱一水源逺流長獨行赴海而善決善淤遷徙靡
　常自古患之自去年北徙直趨束鹿奔軼四出官民請
　疏入泊之道然此道本非正流闐淤已成平地旋加挖
　掘工費甚繁今查有乾河一道係滹水入㵚舊路自張
　岔開挑六七里便可直接決河從此改流由焦岡而入
　㵚水沛然而東寧晉泊既逺淤壅之患即束鹿深州等
　處亦無冲潰之害矣畿南州縣地方遼濶(臣/)等未及遍
　歴者已遣効力人員悉心經理即當酌量緩急次第興
　工以仰副我
皇上愛養民生興修水利之至意可也
　怡賢親王敬陳京東水利疏(臣/)等歴看京東之水若北
河若薊若浭以及永平之欒河皆經流之最大者白河
為漕運要津農田之蓄洩不與焉然河西數十里内止
有鳳河一道别無行水之溝亦無瀦水之澤一有雨潦
不但田廬瀰漫即運河堤岸亦宛在水中查涼水河源
自京城西南由南苑出𢎞仁橋至張家灣入運請於髙
各庄開河分流循鳳河故道疏濬由大河頭入仍於分
流之處各建一閘以時啓閉庶積潦有歸且可沾溉田
疇矣運河之東則香河其下為寶坻沿河堤岸坍頹應
飭修築并於牛牧屯以上斜築長堤以障東溢再通州
烟郊以南之水皆滙於窩頭分為二股一股南入運河
一股東流經香河縣之吳村滙於百家灣入七里屯達
於寶坻查七里屯以上大半淤塞地皆沙鹵難以開鑿
若將南流一股疏通深暢則經流歸於運河又夏店之
箭杆河經香河入寶坻之溝頭河漫流入淀應從溝頭
疏濬會七里屯之水達於大河水有攸歸農田亦有利
焉寶坻西北接壤薊州薊州運河自三台營會諸山之
水東南至寶邑會白龍港又南經玉田豐潤合浭水達
海河身深濶源逺流長棄之則害用之則利請先築河
堤務須髙厚然後於下倉以南建石橋空下閘水升注
兩岸以資灌溉多開溝澮自近而逺縱横貫注用之不
乏矣浭水發源遷安之泉庄委折蛇行土人有三灣六
曲之稱河道狹而堤堰卑東決則淹豐潤西決則淹玉
田應於劉歆莊王木匠庄各開直河一道舊流亦無令
壅塞俾得兩處分瀉可無冲決之患至沿河一帶建閘
開渠數十里内無非沃壤土人動言浭水湍急為患不
知敗稼之洪濤即長稼之膏澤現在近河居民引流種
菜千畦百隴在在皆然曾未見利於圃而不利於農者
也玉田本屬稻鄉藍泉河出藍山西南流入薊運夾河
瀦水為湖伏秋水發一望彌漫應將河身疏通深廣束
以堤防西北另開小河一道引水入河下流使湖無泛
濫而河得安瀾仍於曲河頭建閘開溝引水繞東湖而
南湖内外田地均沾灌溉再於湖心最下之處圩為水
櫃以濟泉水之不足其利可以萬全又泉河發源小泉
山東流會孟家泉煖泉達於薊運河現在引流種稻所
當搜滌泉源多方宣布以廣水利者也豐潤負山帶水
湧地成泉疏流導河隨取而足如城東之天宮寺牛鹿
山鐵城坎以及沿河沮洳之處可種稻田數百畆多至
千餘畝而止縣南接連大泊一帶平疇萬頃土膏滋潤
内有王家河㲼河龍堂灣泥河共四道春夏不涸而田
疇不沾其利為可惜也應請滌其源疏其流壩以壅之
堤以蓄之東北引陡河為大渠横貫四河中間多開溝
洫瀠洄宣布數十里内取之左右皆逢其源而泊内多
可耕之田矣陡河自灤州之館山東流繞縣境而南旁
河村庄曰上稻地下稻地南曰官渠葢昔年圩田種稻
之地遺趾尚存若沿河堅築隄防多設壩閘以時蓄洩
疆理一循舊跡不勞區畫而兩岸良田不可數計至板
橋狼窩舖等處東連榛子鎮一帶流泉大槩入灤州境
灤河洶湧滂沛推壅沙石既不可束以隄防亦難以資
灌溉然各屬支流藉以滙歸故少漲溢之患而涓瀝皆
農田之資灤州近城之别故河淤塞漫流數十年於兹
若照舊疏濬不惟城闉不受侵囓而西南負郭之田皆
收浸潤之利城南則有龍溪出五子山東即清河之源
城西則有沂河經芹菜山南折而東又轉而南二河之
間地勢平衍土岡環之東南一望無際皆可播流而溉
也西南則游觀庄之靳家黄坨河引泉可田南則稻河
吳家龍堂等處引河可田西北則自沙河驛之東榛子
鎮之西龍溪黄崖煖會於牤牛河經雙橋而圍山瀑水
入之流清而駛地平而潤沿岸一帶建壩開溝無處非
水耕火耨之地矣灤州之北為遷安城北徐流營湧出
五泉合流入桃林河又三里橋湧泉流出灤河蠶姑廟
泉河與灤河相接龍王廟之泉頭流為三里河經十里
橋而南夾河皆可田黄山之麓一泓湛然西入石渠即
浭河自出自泉庄至新集地與水平播之可種稻田百
餘頃盧龍縣北之燕河營湧泉成河及營東五泉漫溢
四出至張家莊一帶皆可挹取為樹藝之利京東土壤
膏腴甲於天下(臣/)等勘過情形大槩如此惟是工程浩
大地方遼濶隨宜酌量容有變通之處統俟工完彚齊
送册
慕天顔請浚孟河白茆河疏(臣/)前疏請浚白茆港孟瀆
河福山港三丈浦黄四港申港包港安港西港七丫等
處葢既鑒上年之竒旱預料今年之大澇從長籌畫實
非泛言雖部議未邀即允然闗切地方民事豈容緩圖
(臣/)再四籌畫先擇其不易而費簡者若七丫一帶業已
勸民濬滌淤沙通崇明之運道福山港三丈浦道里民
自願分役疏通再如黄四申包安西等港另行酌量緩
急多方設法次第興舉外惟是常熟之白茆港係蘇常
諸水東北出江第一要河自明季失修湮塞成陸旱則
潮汐不通澇則宣洩無路若此港一通不惟常熟水旱
無虞即崑山長洲太倉無錫江隂無不共沾其利又武
進之孟瀆河係常鎮諸水歸江要道凡髙溧西北諸水
競趨東南則流注於宜興金壇更轉洩於丹陽武進惟
藉孟河一口出江今亦年久失修河身壅積武進以西
丹陽以東宜興金壇以北諸水歸江阻道於是水旱並
災人力難施矣此兩河者蓄洩之利等於劉淞淤塞之
形亦不亞於劉淞今劉淞疏通蘇松常資其益者甚鉅
白茆孟河淤塞蘇常鎮被其害者亦復不小此(臣/)身在
地方目擊親切日夜籌畫而不敢忽者也是以分委道
員細加察勘據各該道請照劉淞事例先動正帑濟工
不惟水利克修現在望賑饑民得以赴工趁食不設賑
而民已全活數善備焉
總漕桑格等覆勘疏(臣/)等會勘得下河各州縣地方歴
被水災皆縁上源受水之處甚多而洩水入海之處甚
少兼之各邑通水故道俱多淤澱以致泛濫横溢成此
積水之患也今欲救此災黎舍開浚故道多分水勢之
法别無善䇿是以前疏内議修芒稻河者欲分髙郵邵
伯兩湖之水入江使不至下河也議挑曹家灣楊家絆
七節橋者係開通髙郵邵伯兩湖淤塞之水路使通芒
稻河於下江也議挑車兒埠之滔子河者欲使泰州所
受之水由苦水洋入海也議挑澗河者欲分運河之水
流於澗河由射陽湖下海使不至髙郵也議挑海陵溪
者欲使髙郵所受之水通岡門下海也議挑車路白塗
海溝三河者欲使興化所受之水由丁溪草堰白駒入
海也議挑鰕鬚二溝戛梁河并朦朧西首淤塞之射陽
湖者欲使髙寶興泰鹽山等處之水俱由廟灣下海此
海口為下河最窪最寛之地洩各處上流之水尤為宣
暢也今(臣/)細加覆勘與前無異目今水勢汪洋民間被
淹田地多未涸出者皆由水道澱塞不通之故若使挑
濬之工一舉水循故道下流歸海田地自然涸出實為
大有益於生民
　
　
欽定授時通考卷十八
欽定四庫全書
欽定授時通考卷十九
　穀種
　　彚考
詩豳風黍稷重穋禾麻菽麥
　正義曰苗生既秀謂之禾種植諸穀名為稼禾稼者
　苗幹之名又曰鄭司農云先種後熟謂之重後種先
　熟謂之穋又曰禾稼禾麻再言禾者以禾是大名也
　非徒黍稷重穋四種而已其餘稻秫蓏粱之輩皆名
　為禾麻與菽麥則無禾稱故於麻麥之上更言禾字
　以總諸禾也朱子集傳禾者穀連藁秸之總名禾之
　秀實而在野曰稼
大雅誕降嘉種
　傳天降嘉種箋云天應堯之顯后稷故為之下嘉種
　疏曰后稷善能於稼穡上天乃下善穀之種與之正
　義曰降者從上之辭故知降嘉種者是天降嘉種也
　朱子集傳降降是種於民也書曰稷降播種是也
魯頌黍稷重穋稙穉菽麥奄有下國俾民稼穡有稷有
黍有稻有秬
　注先種曰稙後種曰穉大全孔氏曰重穋稙穉生熟
　早晚之異稱非穀名
周禮天官太宰以九職任萬民一曰三農生九穀
　注鄭司農云九穀黍稷秫稻麻大小豆大小麥𤣥謂
　九穀無秫大麥而有粱苽疏𤣥謂九穀無秫大麥而
　有粱苽者以秫亦異與稷黏疎為異故去之大麥所
　用處少故亦去之必知有粟苽者下食醫云凡膳食
　之宜有犬宜粱魚宜苽故知有粱苽也且前七穀之
　中依月令麥屬東方黍屬南方麻屬西方豆屬北方
　稷屬中央故知有黍稷麻豆麥稻與小豆所用處多
　故知有稻有小豆也必知有大豆者生民詩云藝之
　荏菽荏菽大豆后稷之所植故知有大豆也
又疾醫以五穀五藥養其病
　注五穀麻黍稷麥豆也疏此依月令五方之數
又膳夫凡王之饋食用六穀
　注六穀稌黍稷粱麥苽苽雕胡也
孟子五穀者種之美者也
管子凡五穀者萬物之主也穀貴則萬物必賤穀賤則
萬物必貴兩者為敵則不俱平故人君御穀物之秩相
勝而操事於其不平之間
又五穀者民之司命也
范子計然曰五穀者萬民之命國之重寳也
漢書食貨志種穀必雜五穀以備災害田中不得有木
又董仲舒説上曰春秋他穀不書至於麥禾不成則書
之以此見聖人於五穀最重麥與禾也
說文穀續也百穀之總名禾嘉穀也以二月而種八月
始熟得時之中故謂之禾禾木也木王而生従木従􁄗
省􁄗象其穂
又禾之秀實為稼根節為禾
廣雅釋草粢稻其穂謂之禾
小爾雅廣物藁謂之稈稈謂之芻生曰穀謂之粒菜謂
之蔬禾穂謂之穎
格物總論穀種之美者也其為種也不一考之前載有
言三穀者粱稻菽是也有言五穀者麻黍稷麥菽是也
有言六穀者稻黍稷粱麥苽是也有言九穀者稷秫黍
稻麻大小豆大小麥是也有言百穀者又包舉三穀各
二十種者為六十蔬果之實助穀各有二十是也葢人
食之則飽不再食則飢未有不資以為生也然不種則
不生不時則不穫故古者重穀而務農焉種以時而生
以時耕以時而穫以時苗而秀秀而實昔春而種者子
粒耳秋而收者萬顆也昔春而入土者升斗耳秋而登
場者倉箱也國與民俱足獨不在此乎故聖王必貴五
穀而賤金玊
楊泉物理論粱者黍稷之總名稻者溉種之總名菽者
衆豆之總名三穀各二十種為六十蔬果之實助穀各
二十凡為百穀故詩曰播厥百穀穀者衆種之大名也
農桑輯要穀名考五穀禾麻菽麥豆也周禮註又以麻
黍稷麥豆為五穀
　　嘉禾瑞穀瑞麥
禮含文嘉神農就田作耨天應以嘉穀
山海經帝之下都崑崙之墟有木禾郭璞曰穀類也
後魏地形志羊頭山下神農泉北有穀闗即神農得嘉
穀處
尚書序唐叔得禾異𤱔同穎獻諸天子王命唐叔歸周
公於東作歸禾
　傳畝壟穎穂也禾各生一壟而合為一穂異畝同穎
　天下和同之象
又周公既得命禾旅天子之命作嘉禾
　傳天下和同政之善者故周公作書以善禾名篇告
　天下正義曰嘉訓善也言此禾之善故以善禾名篇
　後世同穎之禾遂名為嘉禾由此也
白虎通成王時有三苗異畝而生同為一穟大㡬盈車
長㡬充箱民有得而上之者成王訪周公而問之公曰
三苗為一穟天下當和為一乎果有越裳氏重譯而來
獻白雉
古今注漢和帝元年嘉禾生濟陰城陽一莖九穂安帝
延光二年六月九真言嘉禾生百十六本七百六十八
穂
爾雅注漢和帝時任城生黒黍或三四實實二米得黍
三斛八斗
呉志黄龍三年夏由拳野稻自生改禾興縣冬十月會
稽南始平言嘉禾生十二月改元嘉禾
晉起居注武帝元帝世嘉禾三生其莖七穂
魏書靈徴志太祖天興二年七月獲嘉禾於平城縣異
莖同穎八月廣甯送嘉禾一莖十一穂平城南十里郊
嘉禾一莖九穂告於宗廟
又世祖神䴥二年七月嘉禾生於魏郡安陽縣三本同
穎
又肅宗熙平二年八月幽州獻嘉禾三本同穎正光三
年肆州獻嘉禾一根生六穂
又孝静帝天平四年八月虞曺郎中司馬仲璨獻嘉禾
一莖五穂
宋書符瑞志文帝元嘉二十二年六月嘉禾生藉田一
莖九穂生華林園百六十穂二十四年七月乙夘嘉禾
旅生華林園及景陽山二十五年六月壬寅嘉禾旅生
華林園十株七百穂壬子嘉黍生藉田孝武帝大明元
年嘉禾生清暑殿鴟尾中一株六莖
南齊書符瑞志武帝永明元年正月新蔡郡固始縣獲
嘉禾一莖五穂八月新蔡縣獲嘉禾二莖九穂一莖七
穂十一月固始縣獲嘉禾一莖九穂二年梁郡睢陽縣
界野田中獲嘉禾一莖二十三穂
梁書武帝本紀天監四年五月辛夘建康縣朔陰里生
嘉禾一莖十二穂大同六年九月始平太守崔碩表獻
嘉禾一莖十二穂
大業拾遺錄七年九月太原郡獻禾一本三穂長八尺
穂長三尺五寸大尺圍芒穂皆紫色鮮明可愛有老人
年八十餘以素木匣盛之賜物三十段勅授嘉禾縣令
玉海唐武徳元年六月虞州獻嘉麥一莖六穂八月永
州獻嘉禾異畝同穎二年七月益州獻嘉禾一莖六穂
四年二月肅州獻嘉禾一莖五穎貞觀二年六月長安
獻嘉禾三年十二月潞州獻嘉禾景雲二年六月洛州
言兩岐麥明皇先天二年八月懷州言嘉禾四穂開元
八年五月平原麥一莖兩岐分秀九年五月絳州奏瑞
麥七莖兩穂一莖四穂十二年六月乙巳河南瑞麥生
穂分岐一莖三秀十三年五月甲申瑞麥生河南之夀
安
唐會要開元十九年四月一日揚州奏穭生稻二百一
十五頃再熟稻一千八百頃其粒並與常稻無異
舊唐書代宗紀朔方節度郭子儀言寧朔縣界荒地廣
十五里有黒禾穀出遍地每日附近百姓掃盡經宿還
生前後可得五六千石其禾圎實味甘美
又永泰元年秋京兆府上言鄠縣嘉禾生穂長一尺餘
穂上粒重纍如連珠
唐㑹要文宗太和二年福建進瑞粟一十莖
又宣宗大中二年七月十六日福建觀察使殷儼進瑞
粟十一莖莖有五六穂
宋史五行志太祖乾徳二年十月眉州獻禾生九穂圖
四年四月府州尉氏縣雲陽縣並有麥兩岐五月魚臺
縣麥秀三岐六月南充縣禾二莖十三穂一莖十一穂
七月又生一莖九穂
又太宗太平興國元年九月隰州獻合穂禾長尺餘三
年四月夏縣五月舒州六月閬州麥並秀兩岐四年七
月卭資二州禾並九穂九月温州獻嘉禾九穂圖五年
七月蓬萊縣田穀隔隴合穂相去一尺許九月流溪縣
六年五月汝陰縣九年五月施州麥並秀兩岐至道元
年六月嘉禾生眉山縣一本二十四穂七月金水縣禾
生九穂舒州監軍廨粟畦兩本岐分十穂臨涣縣二禾
合成一穂八月綿竹縣禾生九穂三年三月洋州嘉禾
合穂五月黄州建昌軍麥秀二三穟八月雅州禾一莖
十四穂
又真宗咸平元年五月曲水縣麥秀二三穂七月嘉禾
生後苑一莖二十四穂百丈縣禾生一莖二十七穂八
月蘇州廨後園邠州民田並禾上合穂平夷縣田禾兩
穂合為一化城縣禾九穂二年五月華州麥秀二三橞
七月資官縣禾二莖九穂者各二彭城縣粟一莖分四
穂八月郪縣粟一莖九穂元武縣粟一莖上分五苗成
二十一穂榆次縣禾三莖共穂三年五月鄼縣海陵縣
並麥秀二三穂七月真定府禾三莖一穂達州禾一苗
九穂八月辰州公田禾生一莖三穂者四五年八月臨
汾洪洞縣並禾生隔二隴上合為一六年七月涉縣隔
四隴同穎銅梁縣禾一莖九穂景徳元年正月寧晉縣
禾合穂者三本八月滎陽縣及相州嘉禾異畝同穎三
年九月榮州禾一莖十八穂四年六月南雄州保昌民
田禾一本九穂七月神泉縣禾一苗九穂貝兖二州嘉
禾合穂大中祥符元年曲水縣南鄭縣並麥秀二三穂
七月乾封縣奉高鄉民田禾異隴同穎八月淳化縣田
禾隔四隴相去四尺許合為一穂新平縣禾合穂者二
本真定府粟生二穂九月澧州嘉禾一莖十穂嘉州禾
二莖各九穂二年六月簡州民禾九穂七月黔州嘉禾
異畝合穂八月嘉州廨有一莖十四穂生庭中岐山縣
禾異畝同穎三年四月同州麥秀二三穂七月冀淄昭
三州嘉禾多穂異畝同穎八月寧化軍嘉禾合穂寳鼎
縣禾隔四隴相去二尺許合穂樓煩縣禾異本同穎劍
州嘉禾生一莖九穂四年三月辛巳帝至西京福昌縣
嘉禾一本七穂昌元縣禾一莖九穂金水縣民田禾一
莖三十六穂四月六安縣麥秀二三穂五月唐汝廬宿
泗濠州麥自生八月蜀州禾一莖九穂長夀縣禾合穂
者二蒲縣禾異畝同穎五年四月遂州麥秀兩穂或三
穂七月華州禾一莖兩穂真定府四縣嘉禾合穂九月
巴州禾一莖二十四穂一莖十七穂六年三月邕州麥
秀兩穂或三穂七月益州嘉禾九穂至十穂朝邑縣民
田禾八莖同穎己未召近臣觀嘉禾於後苑有七穂至
四十八穂繪以示百官八月龍門縣永定軍博野縣民
田並嘉禾生合穂忻州秀容定襄二縣民田禾合穂九
月京兆府獻長安縣嘉禾圖一枝雙穂七年通泉縣廨
禾一本六穂邯鄲縣民田禾隔隴合穂者二本滁州𣙜
酒署内禾一莖三穂晉原平原二縣民田禾並一本十
二穂三月郾城縣麥秀兩穂三穂八月亳州禾一莖三
穂至十穂府谷縣禾隔三隴合成一穂嵐州禾一莖八
穂一莖五穂遼州平城民田禾隔二隴合穂有十三本
或二十一本合為一者九月施州禾一莖九穂至十二
穂真定貝州並嘉禾合穂八月湖陽縣麥秀兩穂三穂
四月旭川縣禾一莖九穂閏六月眉山卭州禾並一莖
九穂七月永静軍禾隔隴合穂者二八月桂陽監粟一
本二穂九年四月建初縣麥秀兩穂或三穂八月大名
府獻合穂禾永静軍阜城縣民田穀隔三隴合穂者二
本廣州嘉禾生安化縣禾穂長一尺五寸天禧元年七
月流江縣禾一莖九穂二年九月河北獻穀穂三各長
尺餘資州禾一莖九穂三年七月饒陽縣禾二隴相去
二尺許合為一穂益州嘉禾一莖九穂四年八月内出
玉宸殿瑞穀圖示近臣每本有九穂十穂者九月郪縣
禾一莖九穂五年四月河南府嘉禾合穂七月導江青
城禾並一莖九穂乾興元年五月南劍州麥一本五穂
緜州麥秀兩岐八月洋州嘉禾合穂十一月高陵縣嘉
禾合穂
又仁宗天聖二年八月乙酉寧化軍嘉禾異畝同穎四
年九月榮州禾一本九穂五年資州禾一本九穂六年
忻州禾異畝同穎五月乙未陳州瑞麥一莖二十穂七
年七月河南府嘉禾合穂九年膚施縣禾異畝同穎景
祐元年七月磁州嘉禾合穂八月大名府嘉禾合穂九
月涇州磁州保徳軍並嘉禾合穂十月孝感應城二縣
稻再熟成徳軍禾一本九穂三年五月榮州禾一莖九
穂四年七月己巳臨清縣穀異畝同穎者六十本康定
元年六月蜀州懷安軍並禾九穂慶厯二年夀安縣嘉
禾合穂六年五月昭化縣禾一莖兩岐八月趙州懷州
並嘉禾異畝同穎九月定襄縣嘉禾隔二隴合穂長江
縣禾一莖十穂十二月石照諸縣野穀穭生七年九月
汾州榮州徳州並嘉禾合穂皇祐元年密州禾合穂者
五本永康軍禾一莖九穂二年九月延州石州並嘉禾
異畝合穂永康軍嘉禾一莖九穂十二月宻州禾十莖
合一穂石州四莖合一穂三年五月彭山縣瑞麥一莖
五穂者數本滁州麥一莖五穂四年八月嘉州蜀州並
嘉禾一莖九穂九月南劍州有禾一本雙莖二十穂五
年三月資州嘉禾一莖九穂閏六月資州麥秀兩岐七
月鄆州祁州禾異畝同穎九月成徳軍嘉禾異畝同穎
綿州禾一莖九穂至和元年十二月蜀州嘉禾一莖九
穂二年五月亳州麥秀兩岐六月應天府貢大麥一本
七十穂小麥一本二百穂八月卭州嘉禾一莖九穂嘉
祐三年六月緜州麥一穂兩岐七月泰山上瑞麥圖凡
五本五百一穂四年六月彰明縣有麥兩岐百餘本五
年三月崇安縣嘉禾一本九十莖七年陵州禾一莖九
穂九月平遙縣禾異畝合穂
又神宗熙寧元年永興軍禾一莖四穂眉州禾一莖九
穂四年乾寧軍禾二莖合穂成徳軍晉州汾州禾異壟
同穂六年南溪縣禾一苗九穂八年懷安軍瀘州渠州
各麥秀兩岐安喜縣禾二本間五隴合穂平山縣禾合
穂者二保塞縣禾七本間一壟或兩壟合穂潞城縣禾
合穂者二九年火山軍禾間五壟束鹿秀容二縣間四
壟渤海縣皆異壟同穎流江縣禾一苗九穂譙縣麥一
本三穂尉氏縣湖陽縣彭山縣麥一本兩穂渠州大麥
一穂兩岐或三岐四岐者陽翟縣麥秀兩岐天興寳雞
二縣皆麥秀兩岐仍一本有三四穂或六穂者石州安
州麥秀兩岐十年磁州禾合穂眉州禾生九穂亳州禾
生二穂元豐元年武康軍禾一莖十三穂汝州禾合穂
寧江軍禾一莖十穂邢州麥秀兩岐夔州麥一本三穂
二年簡州安徳軍麥秀兩岐曺州生瑞禾北京安武軍
懐州鎮戎軍禾合穂鎮戎軍懐州禾皆異畝同穎袁州
禾一莖八穂至十一穂皆層出長者尺餘安州禾異畝
同穂三年眉州禾一本九穂齊州禾一莖五穂趙州禾
二本合穂安州麥一本三穂至五穂凡十四莖深州麥
秀兩岐或三四穂凡四十畝眉州麥秀兩岐四年徐州
麥一本百七十二穂代州禾合穂襄邑縣禾一本九穂
五年高邑縣禾一莖五穂青州安肅軍憲州禾皆異畝
同穎六年洪州七縣稻已穫再生皆實威勝軍武鄉縣
禾二本間五壟合穂歴城縣禾二本合穂趙州禾間三
隴合穂唐州禾二穂者四瀘州禾九穂懐青濰三州禾
皆異隴同穂府州陜州保平軍禾皆合穂七年蜀州禾
生九穂青州禾異畝同穎者十一同州禾異畝同穎合
州麥秀兩岐八年亳州麥一莖二穂一莖三穂一莖四
穂鎮潼軍秫禾苗異隴同穂岷州禾皆四穂泰寧軍禾
異本同穎者三是嵗秋冬保澤趙鄂隰滄濰宻簡饒諸
州威勝軍禾合穂或異畝同穎
又哲宗元祐元年簡州禾合穂石州禾異畝同穎二年
忻隰磁濰懐州禾異畝同穎趙忻州禾合穂三年祁保
彭州禾異畝同穎瀛磁代豐州安國軍禾合穂劍州安
國軍麥秀兩岐夔州麥一本十二穂四年泰寧軍麥異
畝同穎流江縣禾一本二穂榮徳縣禾一本九穂青鄭
齊趙州禾合穂及有一本三穂峩眉縣禾異畝同穎又
禾登一百五十二穂五年冀州安武軍大名府威徳軍
禾合穂永寧軍禾二本隔五隴合穂平定軍禾異畝同
穂汀州禾生三十六穂劍州禾一本八穂普州麥一莖
雙穂夔州麥秀五岐六年汝陽縣美原縣兖州鄒縣麥
一莖數穂南劍州粟一本三十九穂瀛定懷汝晉昌州
平定永康軍禾合穂七年均兖祁滄資華栁州禾合穂
鄂州禾一本一枝兩穂三本三枝兩穂仙源縣禾異隴
合穂耀州粟二莖隔兩壟合為一穂梁山軍禾一莖九
穂固始縣麥有雙穂定陶縣丹陽縣麥秀兩岐紹聖元
年博野縣麥一本五穂漢陽軍麥秀兩岐樂夀縣麥一
本兩穂或三穂懐安軍禾一本九穂二年青濰果冀徳
濵嵐濮達州禾合穂三年安武軍禾合穂嵐州禾兩根
合穂者二普相青齊嵐州永康軍禾異畝同穎合秀至
九穂泉州粟二本五穂八穂瑕邱縣武陟縣陜城小溪
四縣麥合穂良原縣沈丘縣長子縣麥秀兩岐四年河
中府麥秀三穂虹縣雲安縣麥秀兩岐茂州一枝兩穂
汶山縣一枝三穂至六穂西京鄆齊隰州禾合穂穎昌
府禾一莖四穂至五穂元符元年慶州禾異本同穎青
晉潞州荆南府永寧鎮戎軍等一十一處禾合穂邢州
禾異隴合穂南劍州嘉州禾一莖九穂内鄉縣麥一莖
兩穂符離靈壁臨涣蘄虹五縣麥秀兩穂兩當縣麥秀
三穂二年連水軍麥合穂鄧岷州鎮戎軍禾合穂
金史熈宗本紀皇統四年正月乙丑陜西進嘉禾十有
二莖莖皆七穂
又宣宗本紀興定元年四月陳州商水縣進瑞麥一莖
四穂開封府進瑞麥一莖三穂二莖四穂七月癸夘大
社壇産嘉禾一莖十五穂
元史本紀世祖至元六年九月癸丑思州進嘉禾一莖
三穂七年五月壬戌東平府進瑞麥一莖二穂三穂五
穂者各一本十一年七月乙未興元鳳州民獻麥一莖
四穂至七穂穀一莖三穂十八年八月壬辰𤓰州屯田
進瑞麥一莖五穂二十三年九月南部縣生嘉禾一莖
九穂二十四年八月濬州進瑞麥一莖九穂
又成宗大徳元年十二月辛未曺州禹城進嘉禾一莖
九穂
又五行志順帝至元元年十月壬子恩州歴亭縣進嘉
禾一莖九穂十一月丁酉太原臨州進嘉禾二莖二年
曺州生瑞禾北京安武軍懐州鎮戎軍禾合穂鎮戎軍
懐州禾皆異畝同穎袁州禾一莖八穂至十一穂皆層
出長者尺餘安州禾異畝同穂四年流江縣禾一本二
穂榮徳縣禾一本九穂青鄭齊趙州禾合穂及有一本
三穂峩嵋縣異畝同穎又禾登一百五十三穂五年冀
州安武軍大名府威徳軍禾合穂永寧軍禾二本隔五
隴合穂平定軍禾異畝同穂汀州禾生三十六穂劒州
禾一本八穂六年南劒州粟一本三十九穂瀛定懷汝
晉昌州平定永康軍禾合穂
眀史太祖本紀吳元年夏四月應天府句容縣耆民施
仁等獻瑞麥一莖二穂洪武三年五月鳳翔府寳雞縣
進瑞麥一莖五穂者一本三穂者一本二穂者十有餘
本五月庚辰朔太平府當塗縣民獻瑞麥一莖二穂者
凡二本戊寅應天府上元縣鍾山鄉民進瑞麥一莖二
穂者凡二本寧國府寧國縣進瑞麥一莖二穂者凡三
本應天府句容縣獻瑞麥一莖二穂者凡五本
又洪武六年夏六月壬午盱眙縣民進瑞麥一莖二穂
者凡十六本命薦之宗廟
又成祖本紀永樂十年七月己酉平陽縣獻嘉禾百六
十四本四穂者一本三穂者數本
秀水縣志成化九年秋八月嘉禾生每莖離根二節節
間傍生一莖秀二穂或三莖秀二穂或四莖五莖四五
穂
寜晉縣志成化二十六年秋七月寧晉嘉禾七穂時禾
生一莖七穂者甚衆下王莊有二三四莖合為一穂者
湧幢小品正徳六年如臯縣嘉禾一本有至百莖者其
一本二十莖者尤多
太和縣志正徳十三年戊寅麥秀兩岐百餘莖秋穀之
並穎者倍
同州志嘉靖元年白水産瑞禾一莖四五穂者五十餘
本三穂者百餘本餘不勝紀
金華府志嘉靖三十九年蘭谿縣産瑞粟六穂者一本
五穂四穂者各二本三穂者四本二穂者甚多
雲南府志隆慶元年昆陽産嘉禾一莖五穂凡二百餘
本
来安縣志隆慶辛未嵗大稔穀有雙米者
六合縣志萬厯元年見嘉禾是秋禾登一稃二米
永昌府志萬厯十七年九月騰越北郊竟畝穀生三穂
雲南府志萬厯二十九年昆陽易門産嘉禾一莖三四
穂者四十餘本五穂者二百餘本
鳯翔縣志萬厯四十年秋八月本縣興國里産嘉禾一
莖四穂者數本一莖三穂者數十本一莖雙穂者數百
本
國朝江南通志順治元年懐遠縣産瑞麥一莖雙穂
甘肅通志順治二年廣武營等堡麥秀兩岐
江南通志順治十一年含山縣産嘉禾一莖五穂
山西通志順治十二年潞城嘉禾一莖三四穂或五六
穂
甘肅通志順治十八年成縣麥有一莖三穂及四五穂
不等
雲南通志康熙元年寧州禾遍産雙穂
四川通志康熙八年茂州麥秀七岐
福建通志康熙九年晉江民獻兩穂麥
山西通志康熙十一年平順産嘉禾太平瑞穀一莖二
三穂
江南通志康熙二十年蒙城麥秀五岐並三岐者數十
本
雲南通志康熙四十三年㠄峩産嘉禾一莖三穂至四
五穂四十五年河西産嘉禾一莖三穂
四川通志康熙四十七年綿竹縣麥秀六岐或四五岐
雲南通志康熙四十七年路南産嘉禾一莖三穂四穂
江南通志康熙五十三年徐州麥秀雙岐有四五岐者
自是連嵗皆稔
湖廣通志康熙五十六年湖廣産嘉禾一莖數穂
　内閣奉
上諭雍正四年八月順天府尹進呈耤田所産嘉禾自一
　莖雙穂三穂以至八穂九穂皆碩大堅好異於常穀
　山西通志雍正四年太平嘉禾一莖十有三穂
　雲南通志雍正四年建水耤田内産嘉禾一莖雙穂至
　三四穂
　山西通志雍正五年洪洞清源瑞穀穂長尺餘者一莖
　八九穂
　浙江通志雍正五年九月仁和錢塘農民獻水田稻米
　瑞穀一莖兩穂七年西安常山二縣旱田粟米嘉穀一
　本之中兩穂三穂四穂者遍於各鄉巡撫(臣/)李衞奏進
詔賜大學士九卿等觀看

上諭朕念切民依今歲令各省通行耕耤之禮為百姓祈
　求年穀幸邀
上天垂鑒雨暘時若中外逺近俱獲豐登且各處皆産嘉
　禾以昭瑞應而其尤為罕見者則京師耤田之穀自雙
　穂至於十三穂御苑之稻自雙穂至於四穂河南之穀
　則多至十有五穂山西之穀則長至一尺六七寸有餘
　又畿輔二十七州縣新開稻田共計四千餘頃約收禾
　稻二百餘萬石暢茂穎栗且有雙穂三穂之奇廷臣僉
　云嘉禾為自昔所未有而水田為北地所創見屢詞陳
　請宣付史館朕惟古者圖畫豳風於殿壁所以誌重農
　務本之心今䝉
上天特賜嘉穀養育萬姓實堅實好確有明徵朕祗承之
　下感激歡慶著圖頒示各省督撫等朕非誇張以為祥
　瑞也朕以誠恪之心仰䝉
天鑒諸臣以敬謹之意感召
天和所願自兹以往觀覽此圖益加儆惕以修徳為事神
　之本以勤民為立政之基將見歲慶豐穰人歌樂利則
　斯圖之設未必無裨益云
　湖廣通志雍正五年江華産嘉禾一莖數穂
　甘肅通志雍正五年環縣獻雙岐瑞麥五莖蘭州耤田
　産瑞穀自三穂至六穂共十三莖武威耤田産瑞穀自
　三穂以至七穂共一百七莖
　雍正五年十月十七日内閣奉
上諭今歲各省俱産嘉禾頃馬覿伯復奏稱鄂爾坤圖喇
　地方皆産瑞麥有一莖至十五穂之多㳟進前來廷臣
　見之皆以為極邉初墾之地有此上瑞尤為罕覯朕觀
　自古聖帝賢王皆専務實心實政不以祥瑞為尚朕深
　明此理擯斥虚文而今年各處所産之嘉穀朕之所以
　宣示中外者葢因今歲為通行耤田典禮之初即獲感
　召
天和休嘉普慶如是是以特為表著以明天人感應之理
　捷於影響庶期中外諸臣益加誠敬共相儆勉於将來
　也從前屢頒諭㫖甚明但恐嗣後地方有司未必人人
　深悉朕心競尚嘉禾之美名或借端粉飾致有隠匿旱
　潦之事而不以上聞者亦未可定著将雍正五年以後
　各省田畝産有嘉禾之處俱停其進獻奏聞
御批諭㫖雍正六年九月二十六日署理直𨽻總督(臣/)何
　世璂協理直𨽻總督(臣/)劉師恕奏通州呈送瑞禾數本
　其一莖者穂長一尺五六寸並雙穂三穂以及八九穂
　至十三四穂不等
上諭朕從來不言祥瑞是以從前降㫖自雍正五年以後
　各省所産嘉禾俱停其進獻今據貴州巡撫張廣泗奏
　稱黔省各屬新闢苗疆今年風雨應時歲登大有所産
　稻穀粟米之屬自一莖兩穂至十五六穂不等稻穀每
　穂四五百粒至七百粒之多粟米每穂長至二尺有竒
　實從來所未見特将瑞穀呈覽並繪圖附進等語朕覽
　各種瑞穀碩大堅實迥異尋常不但目所未見實亦耳
　所未聞若但見圖畫而未見穀本則人且疑而不信矣
　又據廣西巡撫金鉷摺奏今年粤西通省豐收十分者
　十之九九分者十之一穀價每石自二錢以至三錢二
　三分乃粤西未有之事等語朕思古州等處苗蠻界在
　黔粤之間自古未通聲教其種類互相讐殺草菅人命
　又常越境擾害鄰近之居民刼奪往來之商客以致數
　省通衢行旅阻滯迂道然後得逹而内地犯法之匪類
　又往往逃竄蔵匿其中此實地方之患不得不為經理
　者又總督鄂爾泰籌畫周至調度有方巡撫張廣泗敬
　謹奉行殫心奮力俾苗衆革面革心抒誠向化地方寕
　謐和氣致祥感召
天和黔粤二省歲登大稔而黔省磽瘠之區苗彞新闢之
　地又蒙
天賜瑞穀顯示嘉徵仰見
天心以經理苗疆為是特昭瑞應以表封疆大臣之善績
　朕心實為慶幸若歸美於朕朕不居也著将張廣泗所
　進瑞穀圖交與武英殿繪畫刋刻頒賜各省督撫俾觀
　覽之共知勉勵
御批諭㫖雍正七年五月十八日雲貴廣西總督鄂爾泰
　泰報貴州貴陽等十七府州縣俱係十分收成蠶豆有
　粒大如栗者豌豆有粒大如榛者尤從來所未有
　又雍正七年八月十八日雲貴廣西總督鄂爾泰奏報
　各屬晚稻嘉禾自二三穂以上無論高低原隰漢土苗
　疆通屬皆同現據呈驗者已不下萬枝而長大稻穂每
　穂計米竟至三百餘粒至小米穀穂長大自一尺三四
　寸至一尺八九寸不等者亦不止萬枝並有一穂上又
　生九小穂一莖上竟有二十四穂者
　又雍正七年九月十六日貴州巡撫(臣/)張廣泗奏稻穀
　自一莖兩三穂起至十五六穂不等其粟米則穂長一
　尺四五寸至二尺不等更有稻穀一本三十穂者粟米
　一本四十八穂者甚至一穂之上復生為六岐九岐者
　敬貯萬八千穂繪具全圖委官領齎恭呈
御覽
　又雍正七年九月十九日廣東總督(臣/)郝玉麟署理廣
　東巡撫印務(臣/)傅泰奏恵州府河源縣送到嘉禾四十
　八本内一莖二穂者一十四本一莖三穂者二十本一
　莖四穂者一十二本一莖五穂者二本
　又雍正七年十一月初七日雲貴廣西總督鄂爾泰奏
　雲南等府州縣呈送瑞禾瑞穀自一莖十三穂至七八
　穂五六穂者一千餘稞貴州稻穀有一莖數穂及穀穂
　長至二尺自四百粒以至七百餘粒者小米有一莖二
十七穂者高粱稗子有一莖十五穂者普安州屬早稻
刈穫之後稻根上復生長稻孫仍又吐花結實重有三
分收成
又雍正九年九月二十六日巡察直𨽻等處農務(臣/)舒
喜奏永平府昌黎縣刈穫高粱得一莖四穂高粱四株
五穂者二株六穂者二株
又雍正十年十一月初四日廣東廵撫(臣/)楊永斌奏各
屬送到瑞穀自一莖雙穂以至七穂一本自二穂以至
一百二十九穂自四五尺以及長至一丈一尺不等
四川通志雍正十年四川省城耤田並郫縣耤田内各
産嘉禾或三岐三穂或兩岐兩穂
　
　
　
　
欽定授時通考卷十九
欽定四庫全書
欽定授時通考卷二十
　榖種
　　稻一
　　　御稻米
　　　稻
聖祖御製幾暇格物編豐澤園中有水田數道布玉田榖
　種嵗至九月始刈穫登場一日循行阡陌時方六月下
　旬榖穗方頴忽見一科高出衆稻之上實已堅好因收
　藏其種待來年騐其成熟之早否明嵗六月時此種果
　先熟従此生生不已嵗取千百四十餘年以來内膳所
　進皆此米也其米色微紅而粒長氣香而味腴以其生
　自苑田故名御稻米一歳兩種亦能成兩熟口外種稻
　至白露以後數天不能成熟惟此種可以白露前收割
　故山荘稻田所收每嵗避暑用之尚有贏餘曽頒給其
　種與江浙督撫織造令民間種之聞兩省頗有此米惜
　未廣也南方氣暖其熟必早於北地當夏秋之交麥禾
　不接得此早稻利民非小若更一嵗兩種則畆有倍石
　之收將來葢藏漸可充實矣昔宋仁宗聞占城有早熟
　稻遣使由福建而往以珍物易其禾種給江淮兩浙即
　今南方所謂黒榖米也粒細而性硬又結實甚稀故種
　者絶少今御稻不待逺求生於禁苑與古之雀銜天雨
者無異朕每飯時嘗願與天下羣黎共此嘉榖也
詩豳風十月穫稻
　朱子曰稻南方所食稻米水生而色白者也
禮記曲禮稻曰嘉蔬
　註蔬與疏同立苗疏則茂盛嘉美也
王制冬薦稻稻以鴈
　大全稻為西方之榖則隂類也故配以鴈鴈陽物故
　也
月令季秋之月天子乃以犬嘗稻
　註稻始熟也
周禮天官凡㑹膳食之宜牛宜稌
　訂義稌稻也澤中所生與土畜相宜
地官稻人掌稼下地
　易祓曰稻宜於荆揚厥土塗泥乃沮洳下溼之地此
　稻人所以掌稼下地
爾雅稌稻
　註今沛國呼稌疏别二名也案説文云沛國謂稻為
　糯秔稻屬也字林云糯黏稻也稻稻不黏者本草以
　粳米稻米為兩物秔與粳古今字然秔糯甚相類黏
　不黏為異耳依説文稌稻即糯也江東呼糯乃亂切
素問黄帝問曰為五榖湯液及醪醴奈何岐伯對曰必
以稻米炊之稻薪稻米者完稻薪者堅帝曰何以然岐
伯曰此得天地之和高下之宜故能至完伐取得時故
能至堅也
春秋說題辭稻之為言藉也稻太隂精含水漸洳乃能
化也江旁多稻故其宜也
淮南子江水肥仁而宜稻
古今注稻之黏者為秫禾之黏者為黍
廣志有虎掌稻紫芒稻赤芒稻南方有蟬鳴稻有葢下
白稻
續博物志粳粟米五榖中最硬得漿水易化倉粳米炊
作乾飯食之止痢
爾雅翼稻米粒如霜性尤宜水故五穀外别設稻人之
官掌稼下地漢世亦置稻田使者以其均水利故也古
者之於榖菽與苴以食農麥以接續至於食稻衣錦則
以為生人之極樂以稻味尤美故也稻一名稌然有黏
有不黏者今人以黏者為糯不黏者為秔然在古則通
得稻稌之名説文曰稻稌也沛國謂稻曰稬秔稻屬或
作粳是則直以稬為稻耳若鄭康成注周禮稌粳也則
稻是粳然要之二者皆稻也故汜勝之云三月種秔稻
四月種秫稻字林云糯黏稻也秔稻不黏者今人亦皆
以二榖為稻若詩書之文自依所用而解之如論語食
夫稻則稻是粳月令秫稻必齊則稻是糯周禮牛宜稌
則稌是秔豐年多黍多稌為酒為醴則稌是糯又稻人
之職掌稼下地至澤草所生則種之芒種是明稻有芒
有不芒者今之粳則有芒至糯則無是通稱稌稻之明
騐也又有一種曰秈比於粳小而尤不黏其種甚早今
人號秈為早稻粳為晚稻又今江浙間有稻粒稍細耐
水旱而成實早作飯差硬土人謂之占城稻云始自占
城國有此種昔真宗聞其耐旱遺以珍寳求其種始植
於後苑後在處播之按國朝會典大中祥符五年遣使
福建取占城禾分給江淮兩浙漕并出種法令擇民田
之高者分給種之則在前矣
養生要集杭稻屬也稻亦秔之總名也道家方藥有用
稻米秔米此則是兩物也稻米粒白如霜味苦主温服
之令人多瘦無肥膚秔米味甘主利臟長肌膚好顔色
稻已割而復抽曰稻孫
理生玉鏡六旬稻一名拖犁歸粒小色白四月種六月
熟又有八十日稻百日赤毘陵亦有六十日秈八十日
秈百日秈之品百日赤百日秈俱白稃而無芒七八月
熟其味白淡而紅甘
戒菴漫筆稻花白而瓣少者米賤多而色黄則貴俗云
銀花賤金花貴也
湧幢小品暹羅國稻其粒盈寸
燕山叢錄房山縣有石窩稻色白味香美以為飯雖盛
暑經數旬不餲
明一統志雷陽界稻十一月下種揚雪耕耘次年四月
熟與他地迥異稻花午開暮合開合皆於日中香甚有
至七開七合者
農政全書黄省曽理生玉鏡曰稻之粒其白如霜其性
如水説文謂之稌沛國謂之粳以黏者謂之糯亦謂之
秫以不黏者謂之秔亦謂之粳故氾勝之云三月而種
秔四月而種秫然皆謂之稻魯論之食夫稻粳也月令
之秫稻糯也糯無芒粳有芒粳之小者謂之秈秈之熟
也早故曰早稻粳之熟也晚故曰晚稻京口大稻謂之
粳小稻謂之秈其粒細長而白味甘而香九月而熟是
謂稻之上品曰箭子其粒大而芒紅皮赤五月而種九
月而熟謂之紅蓮其粒尖色紅而性硬四月而種七月
而熟曰金城稻是惟高仰之所種松江謂之赤米乃榖
之下品其粒長而色斑五月而種九月而熟松江謂之
勝紅蓮性硬而皮莖俱白謂之䆉種稻其粒大色白稈
輭而有芒謂之雪裏揀其粒白無芒而稈矮五月而種
九月而熟謂之師姑秔湖州録云言其無芒也四明謂
之矮白其粒赤而稃芒白五月初而種八月而熟謂之
早白稻松江謂之小白四明謂之細白九月而熟謂之
晚白又謂蘆花白松江謂之大白其三月而種六月而
熟謂之麥争埸其再蒔而晚熟者謂之烏口稻在松江
色黒而能水與寒又謂之冷水結是謂稻之下品其粒
白而大四月而種八月而熟謂之中秋稻在松江八月
望而熟者謂之早中秋又謂之間西風其粒白而榖紫
五月而種九月而熟謂之紫芒稻其秀最易謂之下馬
看又謂之三朝齊湖州録云言其齊熟也其在松江粒
小而性柔有紅芒白芒之等七月而熟曰香秔其粒小
色斑以三五十粒入他米數升炊之芬芳香美者謂之
香子又謂之香􁣮其粒長而釀酒倍多者謂之金釵糯
其色白而性輭五月而種十月而熟曰羊脂糯其芒長
而榖多白斑五月而種九月而熟謂之臙脂糯太平謂
之硃砂糯其白班五月而種十月而熟謂之虎皮糯太
平又云厚稃紅黒斑而芒其粒最長白稃而有芒四月
而種七月而熟謂之趕陳糯太平謂之趕不著亦謂之
秈糯其粒大而色白四月而種九月而熟謂之矮糯其
稃黄而米赤已熟而稈微青布宜良田四月而種九月
而熟謂之青稈糯其粒大而色白芒長而熟最早其色
易變而醸酒最佳謂之蘆黄糯湖州謂之泥裏變言其
不待日之曬也其粒圓白而稃黄大暑可刈其色難變
不宜於醸酒謂之秋風糯可以代粳而輪租又謂之瞞
官糯松江謂之冷粒糯其不耐風水四月而種八月而
熟謂之小娘糯譬閨女然也其在湖州色烏而香者謂
之烏香糯其稈挺不仆者謂之鐡梗糯芒如馬鬃而色
赤者謂之赤馬鬃糯其粒小而色白四月而種六月而
熟謂之六十日稻又遲者謂之八十日稻又遲者謂之
百日赤而毘陵小稻之種亦有六十日籼八十日籼百
日籼之品而皆自占城來實頼水旱而成實作飯則差
硬宋氏使占城珍寳易之以給於民者在太平六十日
秈謂之拖犁歸有赤紅秈有百日秈其白稃而無芒或
七月或八月而熟其味白淡而紅甘在閩無芒而粒細
有六十日可穫者有百日可穫者皆曰占城稻其已刈
而根復發苗再實者謂之再熟稻亦謂之再撩其在湖
州一穗而三百餘粒者謂之三穗子
農書治稻者蓄陂塘以瀦之置隄閘以止之又有作為
畦埂耕杷既熟放水匀停擲種於内候苗生五六寸拔
而秧之今江南皆有用此法苗高七八寸則耘之耘畢
放水熇之欲秀復用水浸之苗既長茂復事薅拔以去
稂莠農家收穫尤當及時江南上雨下水收稻必用喬
扞笐架乃不遺失葢刈早則米青而不堅刈晚則零落
而損收又恐為風雨損壊此九月築塲十月納稼工夫
次第不可失也太抵稻榖之美種江淮以南直徹海外
皆宜此稼今閩中有得占城種高仰處皆宜種之謂之
旱占其米粒大而且甘為旱稻種甚佳北方水源頗少
陸地沾溼處宜種此稻　丘濬曰地土高下燥溼不同
而同於生物生物之性雖同而所生之物有宜有不宜
焉土性雖有宜不宜人力亦有至不至人力之至亦或
可以回天况地乎宋太宗詔江南之民種諸榖江北之
民種秔稻真宗取占城稻種散諸民間是亦大易裁成
輔相以左右民之一事今世江南之民皆雜蒔諸榖江
北民亦兼種秔稻昔之秔稻惟秋一收今又有旱禾焉
二帝之功利及民逺矣後之有志於勤民者宜倣宋主
此意通行南北俾民兼種諸穀有司考課書其勸相之
數其地昔無而今有有成效者加以官賞
農政全書徐獻忠曰居山中往往旱荒乞得旱稻種往
時宋真宗因兩浙旱荒命於福建取占城稻三萬斛散
之仍以種法下轉運司示民即今之旱稻也初止散於
兩浙今北方高仰處類有之者因時宋有江翶者建安
人為汝州魯山令邑多苦旱乃従建安取旱稻種耐旱
而繁實且可乆蓄高原種之嵗嵗足食種法大率如種
麥治地畢豫浸一宿然後打潭下子用稻草灰和水澆
之每鋤草一次澆糞水一次至於三即秀矣
夲草綱目李時珍曰稻秔糯之通稱本草則専指糯為
稻也稻従舀音函象人在臼上治稻之義性黏輭故謂
之糯汪穎曰糯米緩筋令人多睡其性糯也陶𢎞景曰
道家方藥有稻米粳米俱用者此則兩物也稻米白如
霜江東無此故通粳為稻耳不知色類復云何也蘓恭
曰稻者穬榖之通名爾雅云稌稻也秔者不黏之稱一
曰秫氾勝之云三月種秔稻四月種秫稻即並稻也陶
謂為二葢不可解也馬志曰此稻米即糯米也其粒大
小似秔米細糠白如雪今通呼秔糯二榖為稻所以惑
之按李含光音義引字書解粳字云稻也秔字云稻屬
也不黏粢字云稻餅也粢葢糯也冦宗奭曰稻米今造
酒糯稻也其惟温故可為酒酒為陽故多熱西域天竺
土溽熱稻嵗四熟亦可騐矣李時珍曰糯稻南方水田
多種之其性粘可以醸酒可以為粢可以蒸糕可以熬
錫可以炒食其類亦多其榖彀有紅白二色或有毛或
無毛其米亦有赤白二色赤者酒多糟少一種粒白如
霜長三四分者齊民要術糯有九格雉木大黄馬首虎
皮火色等名是矣古人醸酒多用秫故諸説論糯稻往
往費辨也秫乃糯粟見本條
又稻米氣味苦温無毒孫思邈曰味甘冦宗奭曰性温
蘓頌曰糯米性寒作酒則熱糟乃温平亦如大豆與豉
醬之性不同也孟詵曰凉發風動氣使人多睡不可多
食陳藏器曰乆食令人身輭緩人筋也小猫犬食之亦
脚屈不能行馬食之足重妊婦雜肉食之令子不利蕭
炳曰擁諸經絡氣使四肢不收發風昬昬陳士良曰乆
食發心悸及癰疽瘡癤中痛合酒食之醉難醒李時珍
曰糯性粘滯難化小兒病人最宜忌之
又李時珍曰粳乃榖稻之總名也有早中晚三收諸本
草獨以晚稻為粳者非矣粳者硬也但入解熱藥以晚
粳為良耳陶𢎞景曰粳米即今人常食之米但有白赤
小大異族四五種猶同一類也可以廩米孟詵曰淮泗
之間最多㐮洛土粳米亦堅實而香南方多收火稻最
補益人諸處雖多粳米但充饑耳李時珍曰粳有水旱
二稻南方土下塗泥多宜水稻北方地平惟澤土宜旱
稻西南夷亦有燒山地為畬田種旱稻者謂之火米古
者惟下種成畦故祭祀謂稻為嘉蔬今人皆拔秧栽插
矣其種近百各各不同俱随土地所宜也其榖之光芒
長短大細百不同也其米之赤白紫烏堅鬆香否不同
也其性之温凉寒熱亦因土産形色而異也真臘有水
稻高丈許随水而長南方有一嵗再熟之稻蘓頌曰香
粳長白如玉可充御貢皆粳之稍異者也
又粳米氣味甘苦平無毒孫思邈曰生者寒燔者熱李
時珍曰北粳凉南粳温赤粳熱白粳凉晚白更寒新粳
熱陳粳凉凡人嗜生米乆成米瘕治之以雞屎白汪頴
曰新米乍食動風氣陳者下氣病人尤宜孟詵曰常食
乾粳飯令人熱中唇口乾不可同馬肉食發痼疾不可
和蒼耳食令人卒心痛急燒倉米灰和蜜漿服之不爾
即死
又李時珍曰秈亦粳屬之先熟而鮮明者故謂之秈種
自占城國故謂之占俗作粘者非矣又曰秈仙粳而粒
小始自閩人得種於占城國其熟最早六七月可收品
類亦多有赤白二色與粳大同小異甘温無毒
閩書周禮揚州荆州其榖宜稻閩屬揚州當首稻矣左
思三都賦國税再熟之稻宋馬益詩兩熟潮田天下無
葢美閩稻也説文為稻為粳粳稌屬也糯亦名秫字林
云糯稻黏而粳稻不黏今之食米皆粳稻醸酒則糯稻
也閩中記云閩人以糯稻醸酒其餘蹂粉嵗時以為糰
粽粿糕之屬福州曰粳曰秫春種夏熟曰早稻秋種冬
熟曰晚稻嵗一熟者曰大冬山田冬種者曰早占霜降
後熟者曰天降來曰薫提與早稻同熟者曰黄芒與晚
稻同熟者曰占城曰稐又曰土稐嵗再熟者曰金洲曰
白香秫又曰糯與早稻同熟者曰早秫與晚稻同熟者
曰晩秫與大冬同熟者曰大冬秫湘山野録云福建八
郡皆有占城稻泉州曰早稻曰早仔曰師姑早曰晚稻
曰大冬曰寄種曰青晚曰占城稻曰畬稻曰白香稻曰
近山香曰降來曰大尖曰小尖曰中灌曰親畬曰河南
早曰河南秋種曰白栁曰烏芒曰林鳳曰藿香曰一秋
紅曰紅芒曰天上落曰八月白曰蘇州白曰烏稻曰金
城早曰栗殻曰尤溪早曰早秫曰晚秫曰大冬秫曰赤
蒡秫曰牛頭秫曰好殻曰白秋秫曰白占秫曰花眉秫
曰虎皮秫曰近山香秫曰龍牙曰斑占建寧曰十日早
曰大糯曰小糯曰龍鳳早曰半冬白曰師姑早曰九里
香曰大早曰小早曰天降早曰爛泥早曰七娘禾曰小
白禾曰大白禾曰小烏禾曰大烏禾曰野豬愁曰無芒
禾曰真珠纍曰麻子禾曰公婆禾曰銀珠秫曰早禾曰
白禾子曰烏禾子曰厚芒禾曰下馬㸔曰白芒曰黄榖
曰粳榖曰白秈早曰烏龍牙曰紅糟􁊽曰鋪城錦曰温
州早曰呉家傳曰大師姑曰小師姑曰青絲禾曰荔枝
禾曰猴尾秫曰烏節秫曰重陽秫曰白芒秫曰烏牙秫
延平曰秧歸曰早子曰金城早曰江西早曰天降曰赤
芒曰白芒曰赤殻曰十溪曰廖元山曰早秫曰晚秫曰
八月白曰長芒曰粟山中野人間種之汀州曰稻興化
早早榖曰䆂曰占榖曰粟曰青粱曰黄粱曰粱皆粟類
漳州曰早稻曰晚稻曰大冬稻曰寄種曰占稻曰香稻
曰白栁曰畬稻曰糯稻以上稻種不一又八郡方言不
同有一種而異名者具依本志列之如石
天工開物五榖獨遺稻者以著書聖賢起自西北也今
天下育民人者稻居什七凡稻種最多不黏者禾曰秔
米曰粳黏者禾曰稌米曰糯(南方無黏黍酒/皆糯米所為)質本粳而
晚收帶黏(俗名婺源/光之類)不可為酒只可為粥者又一種性
也凡稻榖形有長芒短芒(江南名長芒者曰劉陽/早短芒者曰吉安早)長粒
尖粒圓頂扁靣不一其中米色有雪白牙黄大赤半紫
雜黒不一溼種之期早早者春分以前名為社種最遲
者後於清明凡播種先以稻麥􁁟包浸數日俟其生芽
撒於田中生出寸許其名曰秧秧生三十日即拔起分
栽若田畆逢旱乾水溢不可插秧秧過期老而長節即
栽於畆中生榖數粒結果而已凡秧田一畆所生秧供
栽二十五畆凡秧既分栽後早者七十日即收穫(粳有/救公)
(饑喉下急糯有金包銀之/類方語百千不可殫述)最遲者歴夏及冬二百日方
收穫其冬季播種仲夏即收者則廣南之稻地無霜故
也凡稻旬日失水即愁旱乾夏種秋收之榖必山澗源
水不絶之畆其榖種亦耐乆其土􁀧亦寒不催苗也湖
濵之田待夏潦已過六月方栽者其秧立夏播種撒藏
高畆之上以待時也南方平原田多一嵗兩栽兩穫者
其再栽秧俗名晩糯非粳類也六月刈初禾耕治老膏
田插再生秧其秧清明時已偕早秧撒佈早秧一日無
水即死此秧歴四五兩月任従烈日暵乾無憂此一異
也凡再植稻遇秋多晴則汲灌與稻相終始農家勤苦
為春酒之需也凡稻旬日失水則死期至幻出旱稻一
種粳而不黏者即高山可插又一異也香稻一種取其
芳氣以供貴人收實甚少滋益全無不足尚也凡稻土
脈焦枯則穗實蕭索勤農糞田多方以助之人蓄穢遺
榨油楛餅(楛者以去膏而得名胡麻萊菔子為上蕓/薹次之大眼桐又次之樟相棉花又次之)草
皮木葉以佐生機普天之所同也(南方磨菉豆粉者取/溲漿灌田肥甚豆賤)
(之時撒黄豆於田一粒爛/土方三寸得榖之息倍焉)土性帶冷漿者宜骨灰蘸秧
根(凡禽/獸骨)石灰淹苗足向暘暖土不宜也土脈堅𦂳者宜
耕隴疉塊壓薪而燒之埴墳鬆土不宜也凡早稻種秋
初收藏當午晒時烈日火氣在内入倉廪中闗閉太急
則其榖黏帶暑氣(勤農之家/偏受此患)明年田有糞肥土脉發燒
東南風助煖則盡發炎火大壊苗穗此一災也若種榖
晚凉入廪或冬至數九天收貯雪水氷水一甕(交春即/不騐)
清明溼種時毎石以數碗激洒立解暑氣則任従東南
風暖則此苗清秀異常矣(􁁑在種内/反怨鬼神)凡稻撒種時或水
浮數寸其榖未即沉下驟發狂風堆積一隅此二灾也
謹視風定而後撒則沉自成秧矣凡榖種生秧之後防
雀鳥聚食此三灾也立標飄揚鷹俑則雀可驅矣凡秧
沉脚未定隂雨連綿則損折過半此四灾也邀天晴霽
三日則粒粒皆生矣凡苗既函之後畆土肥澤連發南
風薫熱函内生蟲(形似/蠶繭)此五灾也邀天遇西風雨一陣
則蟲化而榖生矣凡苗吐穡之後暮夜鬼火遊燒此六
灾也此火乃朽木腹中放出凡木母火子子藏母腹母
身未壊子性千秋不滅毎逢多雨之年孤野墳墓多被
狐狸穿塌其中棺木為水浸朽爛之極所謂母質壊也
火子無附脱母飛揚然隂火不見陽光直待日沒黄昏
此火衝隙而出其力不能上騰飄遊不定數尺而止凡
禾穡葉遇之立刻焦炎逐火之人見他處樹根放火以
為鬼也奮梃擊之反有鬼變枯柴之説不知向來鬼火
見燈光而化矣(凡火未經人間燈傳者/總屬隂火故見燈即滅)凡苗自函活以
至頴栗早者食水三斗晚者食水五斗失水即枯(將刈/之時)
(少水一升雖數雖存米粒/縮小入碾臼中亦多㫁碎)此七灾也汲灌之智人巧已
無餘矣凡稻成熟之時遇狂風吹粒殞落或隂雨竟旬
榖粒沾溼自爛此八灾也然風灾不越三十里隂雨灾
不越三百里偏方厄難亦不廣被風落不可為若貧困
之家苦於無霽將溼榖升於鍋内燃薪其下炸去糠膜
收炒糗以充饑亦補助造化之一端矣
田家五行雨水節燒乾鑊以糯稻爆之謂之孛婁花占
稻色自早禾至晚稻皆爆一握各以器列比並分數㫁
高下以畨白多為勝
　
　
　
　
　
　
　
　
　
欽定授時通考卷二十
欽定四庫全書
欽定授時通考卷二十一
　榖種
　　稻二
直省志書　宛平縣物産稻有糯粳二種　香河縣物
産粳稻糯稻水稻旱稻　昌平州物産稻處處有之惟
玉泉山枹榆泉更佳膳米於是需焉　房山縣土産稻
紅白二種石窩稻色白粒大米粒羙盛煮經三晝夜不
餲　遵化州物産稻有東方稻雙芒稻虎皮稻之類皆
食米糯稻有旱糯白糯黄糯皆可釀酒種者粳稻九糯
稻一旱田九水田一　滿城縣土産稻有黄鬚者有烏
鬚者有秔稻有旱稻米微紅又有糯稻　淶水縣土産
稻種於水田者惟石亭新莊村有之所出不多　邢臺
縣物産稻有三種紅口芒稻糯稻　歴城縣方産稻秔
糯也秔宜飯糯宜酒歴雖山城而城北一帶盡屬水田
粳稻之羙甲於山左　鄒平縣物産稻漯水之濱近始
播種　新城縣物産稻東方瀕湖産水稻間有之　泰
安州物産稻紅白二種　萊蕪縣物産稻有粳糯二種
萊蕪水田皆旱稻故米不佳　濱州物産稻沿河地可
藝　滋陽縣物産稻有糯有粳　曹縣物産稻有數種
水陸不同又粘者謂之糯米色黒宜釀　鉅野縣物産
稻子黒白二色　沂州物産稻有糯有粳　青州府物
産海上斥鹵原隰之地皆宜稻播種苗出耘過四五遍
即坐而待穫但雨揚以時毎畆可收五六石次四五石
秋收見户舂米貿遷得髙價可比魚鹽若江南水田雖
純藝稻然功多作苦農夫經歳胼胝泥淖之中收入反
薄畆多二三石次一二石不如此中海稻功半而利倍
也安邱日照雖有旱稻而粗硬不佳益都種之不多穫
二年後俱變為莠矣水中亦然　日照縣物産有糯有
硬照産皆在陸地稍旱則失收農家不敢多種　萊陽
縣物産稻種分水旱紅白早晩　昌邑縣物産稻水旱
二種永安稻佳　文水縣物産稻輭硬二種　臨汾縣
物産稻粳糯二種　聞喜縣土産稻紅色惟董澤數村
出　洧川縣物産稻有旱稻水稻二種其色紅　鄢陵
縣土産稻不秧種紅澀欠佳　洛陽縣土産稻香粳稻
栁條青糯稻　遂平縣土産稻屬黏米晚望水白馬尾
池紅毛晚糯稻白稻紅粟稻　羅山縣物産稻有早糯
占晩白芒黑之屬　光州土産稻白黄黒糯晚麻秈黄
𤓰秈駞黎囘直頭秈望水白　商城縣土産秈稻晩稻
黒稻糯稻紅稻　渭南縣物産稻有二種硬者炊飯名
粳黏者釀酒名糯産花園及大嶺川者佳湭河川次之
　韓城縣土産澽壖宜稻志以小江南稱之然貿之域
外者無幾　西鄉縣土産稻類紅榖大小二種冷水榖
百日榖麻黏榖銀珠榖香榖黄秧早金線早黄𤓰早紅
米早望水白安南黏青幹黏土黄黏鐵脚漢葉裏藏葢
早黄已上俱飯稻百莖稻黄殻糯栁條糯虎皮糯寸榖
矮脚黄三百顆釣魚竿香兒糯麻榖糯已上俱酒稻
六合縣物産稻之屬粳穿珠稻紅蓮稻榖色青有紅粒
炊熟味甘香陸龜䝉詩近炊香稻識紅蓮六十日稻閃
西風下馬看穂長救公饑輭稈青箭子稻了田青百日
赤三朝齊靠籬望洗耙早五十日熟紫芒稻蟬鳴稻花
裏黄鵪鶉秈觀音秈銀條秈落芒秈深水紅𤓰熟稻晚
白稻早白稻香粳稻大粒長胖農人畏種之云種多則
傷田間榖糯趕陳糯虎皮糯火珠糯輭稈糯燕口糯槐
花糯白殻糯堆粒糯光頭糯矮脚糯金釵糯待西風烏
絲糯豬鬃糯佛手糯鐵梗糯魚麟糯隨秈糯香糯繩兒
糯粒長不圓味最羙　懐寧縣物産秈稻種遲早不一
其名甚多田有宜早稻者秋前收仍種晚禾有宜遲稻
七月登揚者有八月九月登場者大約百日内熟糯稻
有大糯有秈糯其名不一大糯較佳晚稻名晩白者佳
赤與烏者次之　宿松縣物産稻有秔秫二種為早榖
為龍鬚早為團白為小白為無名種為休寧矮為金包
銀為賽子白為三度禾為鴨掌為抝馬為牽岡為水波
為寒先皆秔屬為魚子為虎皮為蜜蜂為白秈皆秫屬
　歙縣物産秈有桃花紅有髙郵紅自髙郵移種者米
色如臙脂有白禾稻之稍遲者長稃白米質柔味甘香
瑩可愛然實輕易取盈於量而歉於衡田主貴之佃户
不貴也秔土人呼為大米然地不甚宜種名不一糯其
種有青稈羊脂白矮釀之多酒有早歸生六月成有交
秋糯七月成　寧國縣土産稻各種皆有其米不黏者
名粳稻有掃箒白百日黄六月烏三朝齊銀條白葉裏
藏矮萁早長萁早茄柯早下馬早湖洲秈白沙秈蝦鬚
秈蓮子秈竹了秈毛黄秈寒秈䑕牙秈金稈秈鐵稈秈
冷水秈金裹銀三尺黄瘦八尺雁脚紅金絲黄湖洲白
生鬚黄老來白光頭黄烏間白穿珠白思憶稻矮赤稻
撩霜晚霜下晩釣竿晩蘇州晩觀音晩隔山拖沿坵熟
福建秈三擔禾愛八擔紅粳稻其米黏者名糯稻有烏
嘴糯抄秋糯早紅糯遲秈糯白殻糯紅殻糯鴨脚糯烏
節糯硃砂糯楊枝糯栁條糯楊花糯青稭糯柿紅糯麻
子糯雪花糯魚子糯馬鬚糯望水白齊頭黄蓋下萁見
缸消八斗糙　溼縣物産稻有早稻晚稻秈稻秫稻山
稻　南陵縣物産秔稻晩稻白芒稻黒稻糯稻　貴池
縣土宜秔其名有六十日白六十日紅八十日白掃箒
白百日黄六月烏江西早矮萁早蠐包早茄柯早下馬
早下馬看救公饑湖廣秈廣東秈白沙秈蝦鬚秈蓮子
秈竹子秈毛黄秈寒秈䑕牙秈金稈秈冷水秈金裹銀
三月黄雁脚紅撩霜晩霜下晩釣竿晩將軍晚蘇州晚
觀音晚糯其名有烏角糯抄秋糯早紅糯白殻糯紅殻
糯栁條糯楊花糯青稭糯隨秈糯柿紅糯麻子糯魚子
糯雪花糯馬鬃糯望水白齊頭黄葢下箕見紅消七斗
糙青桿糯江西瀘溪有糯稱池州占葢諸種之一也
太平府物産多秈稻多晚稻多糯稻有黒稻秈十三種
秈占城稻有六十日稻俗稱拖犂歸有赤紅秈有百日
秈黄秈稻細秈稻蘆稉秈麻秈稻大粒秈蝦鬚秈穿珠
秈一名觀音白晚稻六種早晩稻一名望水白又名大
子白晚稻白稃白芒白米雁來糧弔梗青一名寒青稻
糯稻十三種早糯稻一名雀不覺又名秈糯随秈糯燕
口紅虎皮糯硃砂糯一名臙脂糯羊鬚糯黄糯稻即秫
稻細頸糯青殻糯抄社糯珠子糯橘皮糯紅陸糯　廬
江縣土産紅秈稻白秈稻早糯稻晚糯稻黒晩稻白晚
稻香稻　舒城縣物産白早稻黄𤓰秈直頭秈江南秈
福徳禾梳子秈白晩稻黒晩稻銀條秈雀不知紅嘴糯
女兒紅芝麻糯堆榖糯羊鬚糯銅嘴糯馬鬃糯觀音糯
青科糯齊秈早黄州糯　無為州物産竹牙秈麻菇秈
落芒秈早白稻早紅稻青柯糯虎皮糯鵲不知烏尖糯
紅嘴糯白晩稻紅晩稻黒晚稻　巢縣土産紅稻有百
日秈直頭秈麻菇秈竹牙秈四紅秈胡秈稻王𤓰秈拖
黎黄白稻有觀音秈銀條秈六十日秈青稭秈冷水秈
大粒秈亂芒秈麻榖秈千家愛糯稻有羊鬚糯硃砂糯
虎皮糯栁條糯齊秈糯牛筋糯青科糯紅芒糯馬鬃糯
纍糯深水糯燕尾糯晚稻有黒晚稻紅晩稻　臨淮縣
物産秔稻有麻子秈稻早先白稻黄𤓰秈稻鵪鶉秈稻
烏山秈稻脹破榖稻矮白稻紅芒稻黒稻糯稻有羊鬚
糯馬鬃糯虎皮糯烏鬚糯槐花糯辮子糯大糯小糯六
月黄糯　定逺縣物産麻子秈黄𤓰秈烏山秈早先白
鵪鶉秈脹破殻矮白稻紅芒稻黒稻女兒紅羊鬚糯馬
鬃糯烏鬚糯大糯小糯辮子糯虎皮糯槐花糯六月糯
　五河縣物産稻有秈稻芒稻香稻早白稻深水紅稻
黄鷺公稻老來變稻下馬看稻黒糯臙脂糯馬鬃糯飛
上倉糯　泗州物産香稻亦芒稻也類晚粳色微黄紅
稃白實　鹽城縣物産稻有粳糯二種有早晩二熟有
紅黄紫赤黒斑青白數色　清河縣物産有稻曰秔曰
糯曰秈秈秔之早熟者曰旱稻旱田種者曰小芒稻後
種先熟者曰香稻味之芬芳者亦秔屬也治北七十里
舊有香稻莊　揚州府物産有黄稑烏節大小香斑秈
及小赤秈小白秈龍爪秈六月秈齊梅秈蘆稈秈葉裏
秈麻觔秈大鵞秈白殻白芒早白晚白晚黄赤鬚黒支
焦黄烏口大紅芒小紅芒下馬看六月白鷺鶿白了田
青救公饑綆子籠下歡潮水白拖犂歸深水紅梅裏黄
弔殺雞張子赤磊塊赤山骨崙鶴脚烏馬尾赤泰州紅
又名海陵紅紫紅芒雀不知觀音白皆秔類趕陳羊脂
燕口羊鬚秋紅橘皮烏飪麻觔虎皮豬鬃粉皮秋風雀
不覺皆秫屬　儀真縣物産多糯曰燕口曰紅芒曰麻
筋曰穂前黄多晩曰江南白曰駝兒白曰深水紅曰長
芒白多秈曰𤓰熟曰龍𤓰曰鯽魚曰斑秈曰葉裏藏有
黒稻曰鶴脚烏曰豬林　髙郵州物産早稻五十日六
十日秈稻斑秈六月秈齊梅秈蘆稈秈龍爪秈鯽魚秈
葉裏秈苞裏齊拖犂歸小赤秈小白秈麻觔秈大鵞秈
大香秈小香秈白稻早白稻晚白輭頸頸白羊鬚白駝
兒白青稭白青芒兒白頂霜白晩稻黄花稻小黄稻深
水紅鶴脚烏下馬看弔殺雞母豬麟糯稻秋風糯麻觔
糯烏絲糯趕上陳雀不覺半鬚糯　寳應縣土産白秈
一水秈玉斑秈齊頭白六月白香稻紅秈早紅蓮觀音
栁苗强水不易沒農多種之古上樓有芒宜水田五十
日七月上旬即熟視他種所穫較少蘆管秈宜水田小
黄稻宜旱田晩稻俗呼上白米是也刈穫最遲畏水不
敢多種大晚稻紅米宜水田糯稻臙脂糯殻紅米白烏
金糯米黒色虎皮糯殻色斑駁魚鱗糯拖犂歸七月熟
趕上陳七月熟雀不知七月熟　泰州物産海陵紅俗
名泰州紅馬尾赤鶴脚烏雀不知隨犂歸救公饑六十
日白觀音秈駝兒白小香早香黒早白早早秈斑秈焦
芒青芒赤芒黄芒紫紅芒烏殻深水紅了田青下馬看
鯽魚秈香粢鱔魚黄皆秔稻趕陳糯羊脂糯燕口糯羊
鬚糯虎皮糯秋紅糯紅糯皆秫稻　通州物産稻種甚
多有早黄晚黄早白晚白早紅晩青青芒白芒青鬚黒
皮黄稑白殻烏節焦黄鷺鶿白串珠白潮水白深水紅
了青田其粒長性硬曰紅白秈曰稚子斑早熟者曰救
公饑曰拖犂歸茂密而庭碩者曰下馬看見收曰粃六
升曰籠下歡曰薄十分瘦長雪色曰箭子稻中秋熟曰
閃西風初秋可蒔曰六十日不畏旱者曰撇殺天和他
米炊之甚香曰香滋糯曰川米早白最先熟而晩白則
皮薄易釀芒赤米白曰虎皮性軟色芳曰粉皮一曰羊
脂稈硬曰豬鬃皮厚曰薑黄早種宜釀曰趕陳雖熟不
枯曰青枝稈柔可以為索曰麻筋亦有香如香滋者曰
香秔　呉縣物産稻秔之屬箭子稻紅蓮稻䆉稏稻雪
裏揀師姑秔早白稻金成稻烏口稻早稻中秋稻紫芒
稻枇杷紅下馬看大頭花𤓰熟稻晚白稻黄梗秈一粒
珠麻皮秔作飯粒長薄十分作粥易膩梗殺蟛蜞香子
米八月白牛尾白丈水紅老來紅五石稻救公饑包十
石累泥烏土塘青天落黄糯之屬金釵糯閃西風羊脂
糯青稈糯秋風糯趕陳糯矮糯鵞脂糯川粳糯虎皮糯
羊鬚糯臙脂糯野人糯榧子糯恍雄雞烏鬚糯觀音糯
梗秈糯佛手糯小娘糯蟹殻糯喜蛛糯鴨嘴糯香梗糯
珠子糯　長洲縣物産六十日稻四月種六月熟米小
色白遲至八九十日熟一名早紅蓮又名救公饑紫芒
稻紫榖白粒金釵糯粒長鵞兒糯　崑山縣土産稻之
屬三十有六晚白稻紅緑稻早粳稻金城稻六十日稻
中秋稻雪裏揀紫芒稻救公饑下馬看紅蓮稻麥争場
香粳稻薄十分黄梗秈麻子烏烏口稻百日赤稻烏兒
稻趕陳糯臙脂糯鐵梗糯虎皮糯羊鬚糯再熟稻榧子
糯水晶糯小娘糯香子糯閃西風稻竈王糯矮兒糯瞞
官糯羊脂糯金釵糯蘆黄糯　常熟縣物産紅蓮稻芒
長粒大箭子稻粒長色白味香晩熟早白稻晚白稻又
名蘆花白䆉稏稻色斑粳長性硬或名勝紅蓮紫芒稻
紫殻白米雪裏揀稈軟有芒粒大色白師姑秔即矮稻
無芒粒白救公饑六十日可望熟又名早紅蓮香子稻
一名香􁣮色斑粒長以一勺入他米炊之飯皆香閃西
風一名早中秋八月半熟麥争場最早熟百日赤芒赤
米白早熟占城稻即早稻金城稻粒尖性硬又名赤榖
烏口稻皮芒黒秋初亦可種下馬看即江隂黄粳俗呼
三朝齊枇杷紅皮薄色如枇杷時裏白早熟一名節澳
稻烏兒稻芒黒米白即晚烏輭黄粳米白粒大性輭味
香羙金釵糯粒長性輭棗子糯殻黒青稈糯皮黄粒白
已熟而稈猶青羊鬚糯色白性輭趕陳糯米白熟早鵞
脂糯川粳糯粒大無芒一名圓頭糯虎皮糯色斑晚熟
臙脂糯殻紅粒白矮兒糯晚熟瞞官糯即冷粒糯鐵梗
糯稈勁無芒畏風易落細葉糯米白性輭　呉江縣物
産白稻其粒大而圓味甘羙他邑所無出震澤者尤佳
其價髙於常米十二三此則大江以南所絶無者　太
倉州物産秔稻春分節後種大暑節後刈為早稻芒種
節後及夏至節種白露節後刈為中稻夏至節後十日
種寒露節後刈為晩稻過夏至後十日不成種矣早曰
早白早烏早紅蓮八月白晩曰晩白晩烏晩紅蓮有紅
芒者曰嘉興黄緑芒者曰梗殺蟛蜝光頭者曰天落黄
紅色而香者曰香黄蓮黄色者鴨嘴黄其蘆花白銀杏
白木瀆香靠山青諸種名不一糯稻早曰趕陳糯蘆黄
糯羊鬚糯晚曰靠山糯老來糯虎皮糯其紅芒者豬鬃
糯無芒而光者曰觀音糯曰梗鮮糯不耐風雨者曰小
娘糯又香子稻粳糯二色粒小而長以少許入他米數
升炊之極香羙又有圓白而稃黄大暑可刈曰蘆花糯
性耐旱多收又曰瞞官糯佃多喜種凡糯榖須曝日中
色變有光名上變方適用曝不變俗呼痴糯更不如蘆
花糯　上海縣物産秔稻宜水有香秔米粒小性柔類
糯有紅白芒二種又有一種曰香子色斑粒更小以三
五十粒入他米炊之芬香可愛謂之香􁣮七月熟早白
稻皮白米赤一名小白五月種八月熟早中秋一名閃
西風八月熟中秋稻四月種八月熟晩白稻四月種八
月熟箭子稻粒長而細色白味甘香稻中上品九月熟
紅蓮稻皮白粒大五月種九月熟䆉稏稻皮莖白米色
斑粒長性硬或以為勝紅蓮五月種九月熟早烏稻皮
赤米白五月種九月熟紫芒稻榖紫米白五月種九月
熟深水紅六月種九月熟烏口稻色黒晩熟耐水與寒
今呼冷水稻下品也白花珠性輭而香五月種九月熟
秈稻粒稍細耐水旱有六十日稻米小色白一名帶犂
囘三月種五月熟百日赤芒赤米白一名挈犂望三月
種六月熟小秈一名早秈三月種七月熟大秈即晩秈
四月種八月熟金城稻髙田所種米紅而尖性硬今呼
赤米榖之下品糯稻有秋風糯稃黄米白粒圓色最難
變毎歳代晩稻輸租故一名瞞糯又名冷粒糯不宜釀
酒種宜良田大暑節刈金釵糯粒長最宜釀酒得汁倍
多三月種七月熟趕陳糯米粒最長四月種七月熟小
娘糯不耐風水故名四月種八月熟矮兒糯粒白而大
苗最短四月種九月熟蘆黄糯即晩糯粒大色白芒長
熟最晩色易變釀酒最佳今名泥裏變羊鬚糯榖多芒
長四月種九月熟羊脂糯色白性輭五月種十月熟鵞
脂糯亦以色故名四月種九月熟虎皮糯色黄五月種
十月熟　青浦縣土産六十日稻百日赤小秈大秈早
白稻中秋稻晚白稻香秔早烏稻紅蓮稻紫芒稻深水
紅金城稻秋風糯金釵糯趕陳糯矮兒糯蘆花糯羊鬚
糯羊脂糯　無錫縣土産無錫米天下糯米本縣最羙
本縣又唯南鄉揚名等處為道地色純曰以釀則酒多
於他種　江隂縣物産黄梗稻無芒粒大性堅品最上
紅蓮稻芒紅粒大米最佳白稻皮芒白米赤其稻有早
白晩白早者六十一可熟烏鬚稻熟最早性柔稈弱紫
芒稻紫殻白米香子稻米色斑粒小而長入他米炊之
則飯皆芬芳今人謂之香珠金城稻四月種七月熟米
紅而尖性硬榖之下品辮􁣮稻綴粒甚密顆稍圓細靠
塘青稻米多稈長畆可三石𤓰熟稻極早而粒長又曰
六十日救公饑鐵梗糯稻梗硬色黒水晶糯稻粒瑩白
如水晶虎皮糯稻五月種十月熟色斑斑然趕陳糯稻
四月種七月熟米粒最長短萁糯稻稭短九月熟極旱
不損又一種名長水紅粒最長積三粒可盈寸極澇不
傷　靖江縣食貨稻之屬有糯先熟易落曰早白糯皮
薄易釀曰晩白糯芒赤米白曰虎皮糯晩熟性輭色芳
曰羊脂糯稈硬曰鐵梗糯皮厚曰薑黄糯早種宜釀曰
趕陳糯雖熟不枯曰青枝糯稈柔可為索曰麻筋糯香
勝於香秔曰香糯旱種曰撇殺天又有秋分糯匀暖糯
焦子糯野雞糯等名有粳米白早熟曰早黄川即早白
稻粒大性輭曰晚黄川又有曰晚青米長性硬曰紅白
秈粒大而佳曰早紅蓮早熟曰救公饑亦曰金升稻曰
拖犂歸圓碩見收曰粃六升瘦長雪白曰箭子稻中秋
熟曰閃西風初秋可蒔曰六十日曰烏口稻皮芒稍黒
和他米炊之甚香曰香滋米又有觀音秈茨姑秈深水
紅蠶子白三穂千下馬羡烏芒香珠等名皆九十月穫
　丹徒縣物産秔有秔有糯秔之屬又有大小土人謂
大稻秔小稻秈大稻之種十六曰香子曰鯽魚曰灰鶴
曰時裏曰八月白曰蘆花白曰浪裏白曰白蓮子曰紅
蓮子曰早紅芒曰晚紅芒曰青川黄曰稈川黄曰馬尾
烏曰老了烏曰下馬看今又有塊紅芒靠山黄白芒紅
芒撇殺天數種小稻之種有六曰白尖曰紅尖曰晩秈
曰六十日曰八十日曰一百日百日種自占城來今又
有觀音秈銀條秈二種糯之種亦有九曰芒曰香曰晩
曰抄社曰羊脂曰牛蝨曰虎斑曰柏枝曰長稈今又有
黄皮矮萁早白中廣馬鬃雀嘴稱鈎紅芒麻筋早秋風
堆子紅殻鼈六升十二種　丹陽縣物産稻出西鄉者
佳而東南鄉近古荆城地數十里多種糯則地土所宜
有不同也　仁和縣物産秔有黄稈秈七月熟交白稻
逢白露則熟早遲芒晩遲芒金裹銀紅蓮子木樨黄雁
來青種最遲泰州紅初稈黄黒鬚大黄稻小黄稻晚稻
種類不一鵞爪黄赤芒兒赤稻紅稑烏早遲芒花蓮子
銀杏白糯有早糯羊鬚鐵梗光頭臙脂烏鬚馬鬃金釵
蘆花　嘉興縣物産秔有香秔早花中秋晚花黄秈白
芒黄芒赤芒香稻烏稻八月白鐵稈青蘆花白秫有白
殻烏蓑雞脚蝦鬚蟹爪香糯趕陳糯蘆花糯羊脂糯蒲
子糯　秀水縣物産秔有箭子稻香秔稻大秈小秈早
白稻晚白稻赤芒白芒早稻烏稻大烏芒小烏芒烏鬚
烏兔灰稻大黄稻小黄稻青頭光青芒稻馬鬃烏鵝脚
黄靠山青麻子烏赤秈晚陳小白稻雪裏㨂了田青雀
不知紅稑黄粳秈閃西風百日赤三朝齊八月白中秋
稻六十日稻再熟稻靠籬望救公饑凡四十種糯有金
釵糯珠子糯硃砂糯臙脂糯佛手糯竈王糯西洋糯麻
筋糯羊脂糯烏鬚糯芝麻糯榧子糯趕陳糯羊鬚糯鐵
梗糯閃西風香糯晚糯凡十八種　嘉善縣物産香秔
烏稻香稻早白稻早中秋黄芒野稻黄秈黄􁣮中秋稻
六月紅銀杏白箭子稻鐵稈青靠塘青晚白稻山白稻
周家稻雀勿知趕陳糯小娘糯矮兒糯羊鬚糯羊脂糯
蒲子糯觀音糯榧子糯茄子糯蟹爪糯蘆花糯菊花糯
　石門縣物産早稻廣稻晚稻黄稻旱稻將軍稻秋分
稻三穂千烏龍稻香粳稻雞骨黄木樨黄蠶磨子綿環
稻早糯旱糯中秋糯豬血糯晚秋糯矮脚糯香梗糯鴨
嘴糯羊鬚糯泥裏變　平湖縣物産秔之品香粳稻又
名紅蓮稻紫芒稻紫殻白粒雪裏揀色白粒大稈輭而
有芒蘆花白即晚白稻早白稻揀選稻鵲不知秋初早
熟糯之品金釵糯粒長鵝脂糯一名羊脂糯虎皮糯色
斑十月熟馬鬃糯榧子糯白殻糯西洋糯竈王糯羊鬚
糯蘆花糯　歸安縣土産早赤芒雁來烏薄殻稻觀音
稻大葉黄䆉稏稻金城稻鵝脚黄金裹銀黄赤稻赤稻
八月白早黄稻晚黄熟三穂千野雞斑山白稻冷水紅
香秔稻以上俱秔稻烏香糯硃砂糯馬鬃糯豬血糯羊
鬚糯黄皮糯矮兒糯鐵稈糯趕陳糯光頭糯以上俱糯
稻　長興縣物産秔之屬十二黄秈白粳赤秔烏稻烏
鬚稻宜興白觀音稻七月白宜州白三朝齊黄粳秈鵝
脚黄糯之屬七羊鬚糯烏香糯珠子糯趕陳糯白糯盈
塘青矮脚糯　孝豐縣土産稻有黄秈稻百日稻落馬
秈觀音秈紅黄秈趕陳秈光頭秈鐵梗糯羊鬚糯烏香
糯泥裏變糯硃砂糯　山隂縣物産早稻六月早熟紫
口甲嘴微紫粒細朝穧俗謂之老了烏麤稈細稈細珠
早白黏晚白黏料水白歳遇甚潦輒能長出水上烏銜
來實類餘杭白而色稍青鵝脚黄穂低而葉仰健脚青
熟時莖挺而色猶青早黄黏餘杭白粒圓而白俗傳種
自餘杭來故名稚蒙粒麤而黏最短以上俱秔類雪裏
青江西稻矮宜興榧糯青稈糯水鮮糯八月早熟羊鬚
糯臙脂糯紅糯其芒赤其實較他種稍重矮方巾早熟
而殻薄黄榖糯早熟以上俱秫類　餘姚縣物産秔早
熟者曰早白早紅晚紅泰州紅野紅細稈紅上虞白黄
巖稻晚熟者曰早白黏晚白黏黄黏縮頸白羅村白湖
州白九里香光頭九里香八月白晚青糯曰趕陳糯早
黄糯水仙糯矮黄糯光頭糯旱田糯天落糯珠子糯金
裏銀泥裏變畔社早珠　臨海縣物産稻夏熟者名早
禾冬熟者名晩禾早禾早者一名六十日一名隨犂歸
一名梅裏白次早者一名白婢暴一名赤婢暴又有白
散一名八月白白粳遲青縮頭紅馬嘴紅旱稜宜髙田
倒水賴宜低田晚禾有早糯晚糯矮糯冷水糯烏節糯
白糯黄皮糯臙脂　天台縣物産秈稻粳紅稻糯稻晚
稻拖犂歸淮白矮白落馬相諸暨早毛白皆秈稻淮紅
長稈紅硬殻紅早紅細紅皆粳類白糯紅糯黄皮糯烏
節糯麻糯荔枝糯烏鹽糯毛糯野豬粳皆糯類　仙居
縣物産稻六十日黄巖早藍溪曰縮頭紅金裹銀温州
青霜下晩黄扁糯冷水清長稈紅早糯晩糯香糯　寧
海縣物産稻早紅晚紅早水紅縮頭紅縮頸早老辣赤
馬郎遲洛陽青湖廣白沙鮮白金裹銀櫻珠糯黄扁糯
黄巖糯諸種　湯溪縣物産早白禾早赤禾晚白禾晚
赤禾金裹銀白芒兒　西安縣物産稻粳有白禾紅禾
龍泉禾江西早六十日禾俱六月熟金裹銀太平早七
八月熟晚稻十月收以上諸稻浙西俱謂之尖米本色
僅有此種無所謂團米者糯有白殻糯紅殻糯重陽殻
湖州糯處州糯麻子糯草鞋糯臙脂糯鐵漿糯白芒糯
烏嘴糯俱同晚稻十月收又有晚禾神仙稻旱地可種
又有二種曰安南早曰浦稜最耐旱　龍游縣物産白
禾六十日禾龍泉禾紅禾江山早太平早金裹銀白殻
糯紅殻糯鐵漿糯白芒糯草鞋糯臙脂糯烏嘴糯晚禾
神仙稻　永嘉縣地産稻有地暴金成百箭白散早糯
八月白龍秈香晚占城磊黄晚糯隔江牽　瑞安縣物
産白散多芒色白小暑即熟地暴有紅白二色粒尖細
七月收水稜一曰小青粒純赤占城最耐旱有紅白二
色磊晚無芒百箭芒勁寄種輭稈白西芒白龍秈粒大
白米輭稈色白粒大味甘八月穫穫後其根復萌無異
初稻謂之早稻十月刈紅羅帳穎赤色金裹銀榖赤米
白早糯一曰大糯七月穫晚糯粒大而堅十月穫其名
不一有黄糯白糯烏糯矮糯青糯初冬穫金水糯即水
糯宜山田種之　樂清縣物産稻地暴有紅有白白散
紅芒占城早糯晩糯矮糯黄糯臙脂糯　平物縣物産
稻有梅裏白地暴占城早赤白西龍秈野豬哽紅芒磊
睨輭稈黄芒太倉矮早早糯烏飦糯黄糯晚糯渠糯冷
水糯矮囘水稜　松陽縣物産香稻白稻龍泉稻晚稻
占城稻早稻師姑稻冷凌稻早糯晚糯望秋糯烏嘴糯
淮南糯　龍泉縣物産稻有占城赤早旱湖金華地暴
鷓鴣斑海棠碧嚴中師姑白鬚糯烏鬚糯師姑糯社交
糯青粳䭾子黄匾子赤芒白芒龍鳯竹香赤谷小子黄
糟糯下馬看椒子糯青粳糯荔枝糯赤鬚糯　宣平縣
土産蘭溪白金裹銀六十日黄蔡家秈青田晚師姑晚
雉雞􁣮雪稻下馬漢早糯九月糯晚糯烏節糯
　
　
　
　
　
　
　
　
　
　
　
欽定授時通考卷二十一
欽定四庫全書
欽定授時通考卷二十二
　穀種
　　稻三
直省志書新建縣食貨稻之屬占稻九十日占百日
占百二十日占北風占大生占見秋紅占背塘占晚赤
占齊頭占矮占柳占土黄占通仙占無名占毛占麻占
白米秋占洞占救公饑團穀早尖穀早一坵水七十日
早由風早百日早見秋早南早陜西早瀏陽早南陵穀
小赤穀赤穀烏穀冷水秋早大禾大赤米黄尖嘴大禾
大時禾七斗糙烏大禾硬藁占之外曰糯有百日糯鐵
糯柳條糯倒藁糯赤粒糯油麻糯椎子糯金絲糯大糯
馬牙糯紅殻秫虎皮秫　奉新縣土産稻團穀早尖穀
早救公饑隨犂歸七十日早百日早北風粘遲穀油紅
穀大禾芒大禾代禾皆粳稻早糯烏糯白糯黄糯紅菱
糯大糯皆釀酒糯　靖安縣物産早占百日早油紅蘆
花早油赤七月熟洞秥粽子糯麻糯九月熟槌糯冷水
糯寒秥大禾糯十月熟　武寧縣土産百日占晚赤占
白米秋占洞占寒占雷州占救公饑君行早赤穀烏穀
臨江早一坵水望暑白黄泥占尖穀冷水秋大禾紅殻
糯白糯柳條糯稜子糯苦株糯烏節糯黄絲糯晚糯
寧州土産大糯赤糯百日糯鐵脚糯柳條糯油麻糯金
絲糯倒藁糯碓子糯馬牙糯百日秥北風秥百二十日
秥九十日秥大生秥晚赤秥赤穀矮秥見秋紅秥北塘
秥白米秥齊頭秥柳秥白米秋秥油紅秥秋秥小赤穀
土黄秥無名秥南陵穀毛秥虎皮秫通山秥冷水秋大
禾紅殻秫大赤米黄尖嘴烏大禾硬藁懶擔糞早大禾
七斗糙麻秥洞秥　髙安縣物産稻有團穀早尖穀早
救公饑七十日早百日早秋風秥冷水秥遲穀大禾皆
硬稻早糯烏糯白糯黄糯紅菱糯鐵脚糯交秋糯重陽
糯遲糯大糯鴨脚糯皆釀酒　上髙縣物産早穀有茆
葉早五十工洗白早頓齊秥蘇州早童子秥撫州早紅
米早白殻糯紅菱糯黄扁糯鐵脚糯晩穀有秋風秥吉
安早黄泥早亂麻秥冬秥木子秥長鬚秥粳禾糯重陽
糯燕口糯大禾糯柳條糯黑鬚糯紅殻糯白殻糯　建
昌縣物産稻秔之早者有望暑白救公饑刷箒早一坵
水諸名秫之早者曰大糯有赤白二種秔之遲者有北
風秥八月白烏穀芒穀之類秫之遲者有團糯粘糯荔
枝糯之類又有晩秥稻晚糯稻之類則刈早稻而復植
於早田者　德化縣物産早穀有駝犂白留姑早王𤓰
早六十日九十日等名白穀有竹了秥蘆花白大白穀
等名紅穀有鴨脚秈柳條赤等名晚稻米白而質膩種
後晩生烏穀殻黑而多芒五月始種芒穀一名種穀有
烏白二種糯穀有早紅糯殻糯黄金糯哽雞糯數種
玉山縣物産早穡白穀紅穀早糯白糯紅糯晩糯晚禾
建陽早紅米糯　鉛山縣物産救公先三朝齊竹了早
白沙早髙脚紅紅根早北風秥夏桃紅三有禾五家傅
猴孫糯上早糯八月糯重陽糯胡椒糯苦株糯師姑糯
響穀糯羊鬚糯秈粟糯　興安縣物産早穡有六十日
早上早等名白穀有竹了白沙紅根早桐子白福德早
等名紅穀有桃紅竹雞斑早紅遲紅晚穀俗呼大禾穀
糯穀有早糯赤糯重陽糯白穀糯徽州糯連根糯等名
　東鄉縣物産早秥救公饑夏桃紅白沙秥池州鮮倉
背笑下馬看竹椏秥冬秥早糯晚糯白穀糯青絲糯焦
紅糯　南豐縣物産五十日秥六十日秥淮禾早大穀
早白沙早龍牙秥黄土秥江東秥百日秥清流秥華山
秥温涼秥茅裏秥八月白鐵脚稉光頭藜缺芒藜細穀
藜三有糯響鈴糯重陽糯虎皮糯椒子糯老人糯長腰
糯鹽夫糯光頭糯　廣昌縣物産六十日粘白沙早光
冬冬秥茅裏秥紫糯重陽糯虎皮糯　瀘溪縣物産稻
之屬有早黏有遲黏有糯稻名目不一其早黏春社日
前後浸種立夏前後蒔立秋而熟最早者名五十日黏
次名六十日黏他種青黄不接而此兩種先可食田家
種以繼不足俗云救公饑是也餘一名桅上早有紅白
二種七十日始熟白沙黏三月種六月熟米圓而大江
東早耐寒多粒大穀黏細穀黏二種以粒大小異名耳
百日黏福德黏八月白晚稻而早熟者米香白可貴至
若李廣黏石城黏龍牙黏流水黏池州黏冬黏鐵脚黏
俱色朱而堅九月始熟稻之黏者重陽糯應節候而熟
故名黏禾稻與早禾同熟即五十日糯也關公糯殻紅
而米白老人糯芒刺長而穀赤石冊糯早晚有異名目
不一　萬安縣土産江州禾冷水白百日黏紅穀晚穀
烏嘴大稻晩糯秋風糯青鐵墜白糯黄鐵墜鐵脚撑綿
子白羊蹄糯硬木香大秋風油麻糯光骨蕾柳條糯
清江縣土産稻最早熟者名救公饑色白味香甘有團
穀早雲南早諸種孚甲薄而米堅好有秋風黏蓑衣黏
諸種色赤甲厚有金穀黏田之低窪者種之六月插秧
九月方熟有晩稻至冬乃熟色白粒長種之者少而性
則冷又有早糯有晚糯　宜春縣物産黏穀紅白二種
有五十日黏六十日黏八十日黏百日黏大黏鬚黏晚
穀贑州早團穀早旱穀糯穀有早糯晚糯白殻糯燕口
糯鴨婆糯矮脚糯重陽糯子紅糯　萍鄉縣物産鬚秥
圃秥安福秥團穀秥百日秥紅米秥白穀秥贑州早救
公早務原早大米禾大紅禾百日糯重陽糯北京糯紅
鬚糯粽子糯黄絲糯烏鴉糯　雩都縣物産早稻大穀
早晚稻八月白冷水白葉底黏早糯重陽糯大糯蝦鬚
糯　安逺縣物産早禾八月黏火燒黏大禾早糯黏子
糯蝦鬚糯晩糯　寧都縣物産六旬黄七旬熟日日赤
八月白留外婆救公饑師姑早和尙光倉背笑大穀早
䑕牙早矮脚紅金包銀響玎璫石上珠廬江早茅裏苫
重陽糯　瑞金縣物産稻晚稻早稻早糯大糯金包銀
水珠糯湖廣糯陜西糯羊鬚糯　龍南縣物産六月早
七月早八月早晚稻早糯黏糯重陽糯大冬糯大禾穀
　定南縣物産火燒黏六月熟重陽糯黏糯早糯　蒲
圻縣物産稻之類有洗白早金環早陵江早無名早無
名遲麻赤穀馬鬃糯柳條糯蝦鬚糯　咸寧縣物産山
黄稻望水白留姑早銀包金黄姑早竹雞斑花黏六十
日早香稻折稻大粒穀和尙苗銀朱苗烏鬚苗馬牙糯
見缸消細子糯六月零糯下馬看浮糟糯蝦鬚糯橘皮
黄　漢陽府物産稻屬有洗耙早拖犂回一坵水七十
日黏待時早江西早麻黏兒白芒兒王𤓰早秋風早青
黏火黏騎牛撒早糯晩糯鬚糯牙脂白虎皮糯柳條糯
烏節糯油紅黏蘇州晚香稻接早子蓋草黏等苞齊落
地黄雀不知　蘄水縣物産黏之屬曰黑穀曰五十黏
曰六十黏曰七十黏曰圓頭黏曰齊頭黏曰楊三黏曰
矮脚黄黏曰蓋草黏曰銀條黏曰無名黏曰天降黏曰
蝦鬚黏曰金包銀黏曰得雁紅黏曰浙江黏糯之屬曰
飛上倉糯曰魚子糯曰馬棕糯曰雪黄糯曰蜜蜂糯曰
虎皮糯曰破殻糯曰除黄糯曰黄金糯曰徽州糯曰烏
節糯曰童子糯曰淨田糯曰芭茅糯晚之屬曰八月晚
曰烏節晩曰光頭晩曰徽州晚曰童子晚　羅田縣物
産稻類七十日秈百日秈四節穀蓋草秈油栗赤秈雲
田秈瘦田秈柳條赤秈白花秈大粒赤秈烏風秈黄泥
秈脂頭秈麻秈穀矮脚黄秈烏三節秈黄粒穀三朝齊
望水白水葡蔔紅桃熟江南晚黑殻晚芭茅晚子晚穀
珍珠晚紅節穀鬍鬚晚香子晚桐子晚交秋糯老人􁄾
紅殻糯馬牙糯白殻糯黄瓜秈鐵脚糯馬鬃糯折二糯
界下萁三百零糯蜜蜂糯羊鬚糯黏糯　黄梅縣物産
早稻曰洗耙早救公饑流水早一刀齊飛上倉黄金糯
晚稻曰烏穀見秋紅竹椏黏蓋草黏青水糯柳條糯烏
節糯赤米糯　德安府物産稻有黏者黏之類有三曰
早稻曰遲稻曰晚稻早者則有所謂落地黄救公饑一
坵水等苞齊接早江西早此布種宜早且湏沃壤遲稻
則有所謂無名黏榔頭黏銀條黏青黏亂麻黏溝黏道
黏爨八石者色皆白又有色紅者曰紅殻晚稻有芒種
於夏秋之交穫於冬初一種名香秄晚者以味香故有
名􁁊穀者其種法不必浸種分秧但耕田下子五六十
日可實湖人被水害者水退不遑他穀故多布此然亦
須田山原不多藝有糯者分早遲二種早者名金線糯
絲茅糯留兜翻墊倉底虎皮糯布種宜早遲者名柳條
糯鵝翎白溜沙白紅糯紅毛糯烏糯　枝江縣物産稻
之屬有大黏有小黏有香黏有早稻俗名五十黏有晚
稻臨冬方熟另有以糯穀名或紅或白或畫眉或柳條
蓋隨其色與形而轉名也　寧鄉縣物産穀種十有一
曰竹枝黏又名落花黄洗鎻早救窘糧收甚早六十日
黏有髙脚短脚之分收亦早百日黏一名大穀早以上
色俱白油紅黏一名紅米早以上收頗早秋紅黏一名
硬頭紅又名南禾螃皮黏又名柳黏收稍遲以上皆食
類珍珠糯又名燒衣糯麻糯一名響糯乂婆耘又名巴
過嶺言難落也早白糯遲白糯以上皆飲類　瀏陽縣
土産稻之品有白黏紅黏麻黏茆黏黄泥黏鬚黏又名
曰鹿見愁晚米黏金包銀糯早糯晚糯　湘鄉縣物産
稻之類有沙邱早江西早楊柳黏齊頭黏金包銀油綠
黏紅晩禾麻黏順水拖亂麻黏燒衣糯早白糯蜜蜂糯
黑糯黄糯麻糯蠻子糯模糯紅殻糯　邵陽縣食貨稻
之屬有秔盤穀早五十日黏六十日黏夜齊早雞婆早
祈陽早赤鬚早桐子白沙黏皆熟於六月中鯽魚白火
燒黏油黏桂陽黏蘇州早大穀黏思南黏皆熟於七月
中福德黏亂麻黏北風黏深田紅皆熟於八月中南木
秈下馬看香甜米馬尾黏臨武黏靖州黏道州禾廣西
禾皆熟於九月十月乾禾種於山蓋茅黏同人黏芥菜
黏銀莖黏金包銀烏鴉黑四香禾六月白江西早八風
黏隴裏黏鬚黏割根秈扁砂禾栗子秔順水拖蛇牙黏
以上早晩熟有候有糯裏田紅矮婆糯紅殻糯銀莖糯
蝦公糯冷水糯蠻子糯思南糯麻糯響糯木禾糯乾禾
糯種於山早晩種熟有候桂陽糯蓋茅糯巴仔糯雞婆
油糯刷把糯蜜蜂糯銀綿糯抛糯　城步縣物産稻之
屬百日黏油黏銀莖黏桂陽黏蓋茅黏麻穀黏夜齊黏
沙黏大穀黏北風黏隴裏黏呆黏割根秈扁砂禾南木
秈雲南紅杉木紅赤米紅老來白南流根野豬鬃大白
禾香白禾冷水紅桂陽糯矮糯紅殻糯蝦公糯黄絲糯
冷水糯水菅糯響糯　新寧縣物産稻秔之屬六十日
黏火燒黏蓋茅黏大穀早同人黏思南早芥菜黏銀根
黏金包銀烏鴉黑四香木六月白江西早八方黏隴裏
黏鬚黏南木秈割根秈扁砂禾栗子秔順水拖蛇牙黏
冷水紅糯之屬響糯油糯刷把糯矮糯麻糯蜜蜂糯雞
婆糯銀線糯蠻子糯桂陽糯蓋茅糯蝦公糯白莖糯巴
仔糯黑糯　衡陽縣物産兩接早救饑早安南黏糢黏
油紅黏百日黏團穀黏齊黏天降黏秋黏冬黏順風黏
晚禾黏早糯白糯黄糯紅糯鐵鬚糯大糯花穀糯　永
明縣土産早稻之品百日黏䑕牙黏蘆荻黏短穀黏冷
水黏李家糯白雉糯早地禾赤米黏白米黏寳慶禾晚
禾之品珍珠秈里宗禾白皮赤律禾晚地禾珍珠糯麂
毛糯白鬚糯蝦皮秈豆子禾荔浦禾大白糯細白糯紗
藍糯　永興縣土産兩節黏百日黏翻生黏紅頭黏生
鬚黏南黏寳慶白茶子禾梁山黏油黏梁山糯南禾糯
黄絲糯紅禾糯銅鼓糯大禾糯百日糯冷水糯　興寧
縣物産金包銀黏湘潭黏火燎黏雪黏桃花黏脱黏百
日黏三夜齊豬膏黏鬼見愁黏黄糯大紅糯銀硃糯鴨
婆糯南禾糯黄瓜糯銅鼓糯凉傘糯　桂東縣物産南
京黏茅裏黏洗白黏靜洲黏三寳黏毛仔黏大禾糯紅
米糯冷水糯柳條糯黄瓜糯　達州方産稻有早黏晚
黏大白黏抛犂黏香黏黄黏各種　嘉定州物産稻其
最佳者糯則有百金早三百顆花殻紅殻豬脂虎皮黏
則有毛香子百日早老䑕牙蓋草黄等名其尖刀穀黑
泥黄泥等黏皆常品在在宜之惟佳者非腴田不可
眉州物産稻有白早毛香麻早黄泥黏黑泥黏青桿黏
三百顆花殻糯柳條糯豬油糯清酒缸　榮經縣物産
稻之屬蓋草黄金線早洗把早冷水穀石頭穀義子穀
白穀紅穀白糯麻糯馬胡糯香糯　福州府物産稻二
種曰粳曰秫名品甚多志其大者春種夏熟曰早稻秋
種冬熟曰晚稻其歳一熟者曰大冬又有各種曰旱黏
山田可種附郭則少曰天降來從霜降後熟曰薰提曰
黄芒與早稻同熟曰占城與晚稻同熟曰稐早稻既穫
後苗始蕃亦與晩稻同熟曰土稐多出洲田其歳再熟
者又有曰金洲曰白香秫與早稻同熟者曰早秫與晚
稻同熟者曰晚秫與大冬同熟者曰大冬秫　古田縣
物産稻之屬赤早穀黄米紅無芒七月收白早穀米俱
白亦名古田早八月收白稻穀米俱白有芒十月收降
來穀米俱白無芒可作麫九月收芒啄穀米俱白芒短
十月收紅芒秫穀紅米白而大有芒豬膋秫米白無芒
十月收　福清縣土産早稻有白赤二種信州早種出
信州副院早種出天竺副院金城早色紅占早種出占
城稐早稻既穫後其苗始蕃晚稻色紅有芒秋種冬熟
大冬色白有芒一歳一熟天降來霜降後熟大白秫芒
白臙脂秫色畧似臙脂鵝卵秫粒似卵形黄閏秫粒長
　莆田縣物産稻有大冬稻早稻晩稻大冬稻春種冬
熟歳惟一收早稻春種夏熟穫後即挿晚稻歳可兩收
有米黏可釀酒者謂秫有米白而香者謂白稜又有黏
稻俗名早黏白黏又有畬稻不用水耕髙山皆可種
仙遊縣物産稻有粳有糯年一收者謂大冬稻其粒大
年兩收者春種夏熟為早稻秋種冬熟為晚稻一種黏
稻無芒而粒大其色有白有斑有赤稻名有白香白黏
青黏早赤烏秫赤秫等名　泉州府物産稻之屬早稻
有赤白二種晚稻有赤白二種大冬有赤白二種寄種
與早稻同下種早稻刈後更發苗至十月結實有芒米
赤色又一種無芒青晚埭田多種之其種與收俱遲於
早稻一月米色赤占城稻耐旱其色有白有斑有赤自
種至熟僅五十餘日涸燥之地多種之畬稻種出獠蠻
必深山肥潤處代木焚之以益其肥不二三年地力耗
薄又易他處白香春種秋熟有芒殻黄米白味香又一
種無芒更美名過山香降來夏種秋熟有芒差短殻米
俱赤大尖春種秋熟殻赤無芒與早赤大同小異又有
小尖比大尖差小中灌五月種十月收殻赤米白已上
秔稻早秫晩秫大冬秫赤蒡秫蒡穗赤色米白即荔枝
秫牛頭秫一名好殻而清香白鬚秫即赤六已上糯稻
　惠安縣物産稻之品先後遲速大率繫於地氣依山
山髙氣深寒常多暮春漬種苗生甚遲至冬乃熟謂之
大冬分赤白二種白中有秔有糯顆大殻厚味香氣力
完足雖一種而收入兼二季所有者平原之地暖常多
驚蟄後即漬種至秋初而熟謂之早稻又翻治其田種
冬稻早稻種類頗同大冬而氣力差減冬稻皆秔赤米
青晩耐風與水旱亦能勝鹵氣埭田多種之其種與收
俱遲早稻一月又有烏芒稻種漬甲微拆投土中乃發
芽抽苗與青晚同熟鹵地之尤鹹者宜之殻麤厚味酸
澀不香占城稻耐旱瀕海春多雨至夏常旱此穀自種
至收僅五十日備旱之地多種之亦有赤白二種畬稻
漳州人來賃山種之　同安縣物産秔稻有大冬早種
早粳遲粳晚粳諸種糯稻有虎皮黄羮花眉山豬兔白
秫赤殻白黏過山香諸種禾亦糯屬宜亢爽地粒頗大
味亦香　永春縣物産早稻晚稻大冬寄種青晚早秫
晚大冬秫　龍溪縣物産稻有早稻春種夏熟有粳有
糯米有赤白二色糯米謂之大秫有晚稻秋種冬收有
芒多米近亦有白者亦有糯謂之小秫有大冬夏種冬
收亦多粳糯二種又有寄種與早稻同種與晚稻同收
水田多有之有黏稻性耐旱其色有白有斑有赤比諸
粳反佳白者為上斑次之又有香稻芒紅味香有白柳
米極精白又有畬稻顆粒最大俗呼曰禾　漳浦縣土
産稻有粳有糯有尖有香稻有白柳其實有白米有赤
米　長泰縣土産秔稻種有早晚早六月收米盡白有
山東安南等名晚十月收米赤白兼白名斑黏柳仔赤
名大稻回洋等不一又有大冬年一收殻厚米尤硬糯
稻早晚俱有赤殻者名金包銀晚有斑黏蛾眉長芒鵝
卵等種米俱白赤殻為上　大田縣物産早仔大稻金
城早八月白長芒　尤溪縣物産稻有秔有糯糯有虎
皮黄羮花眉諸種其顆大純白氣力足者謂之半溪秫
秔則有南安早山東早江西早百日早宜初春種又一
種附春稻種而與秋同熟謂寄種亦秔屬而氣味差減
　建陽縣方産稻屬禾仔未立冬收黄禾宜肥田三月
種十月收孫都禾宜肥田三月種七月半收浦城白蘇
州白有芒俱宜肥田黄衣禾赤殻禾俱瘦田可種葡萄
禾其米赤九月收小烏禾荔枝禾其米白瘦田倒俗名
旱禾山原多種糯屬重陽秫重陽時熟車排秫黄衣秫
其色黄鐵尻秫珍珠纍大冬秫白秫仔東溪秫牛尾麻
子秫無芒秫灰秫俱宜肥田公婆秫　崇安縣貨産稻
之屬紅禾赤禾烏禾糟禾青秀禾烏蒂禾小穀赤車斑
禾蔔萄禾荔枝禾吳家傳鷓鴣斑下馬看蘇州子瘦田
倒薌秫禾魚禾以上皆晚禾大早小早粿早福德早紅
根早師姑早龍游早汀州早政和早火燒早以上皆早
木巖秫重陽秫大冬秫黄衣秫蘇州秫鐵脚秫牛尾秫
以上皆秫禾　浦城縣土産小早九十日熟米有赤白
二種無芒六月收大早一百二十日熟米有赤白二種
無芒白秈早龍鳯早師姑早白芒早秫以上七月八月
收烏龍牙下馬看銀硃秫黄穀紅秫椒子秫冷水􁊽粳
穀吳傅苦秫禾以上九月十一月收　政和縣土産大
早六十日江西早清流早禾大糯小糯　壽寧縣物産
烏節早清流早芒丁早上東早下南早赤殻早大紅溪
頭早烏帶赤芒早黄栢蘂大糯珠糯三下槌林下黄大
小黄柴紅白糯　光澤縣物産早稻八月白稻大黑稻
大黄稻赤糯稻白糯稻　建寧縣物産六十日黏百日
黏秋風黏温凉黏陜西黏清流黏肥豬黏大穀黏八月
白穫黏金城禾光頭禾以上皆早稻春分節後揷大暑
節後刈黎木赤堆穀白白穀赤矮槁紅漢公烏摭露白
垂金赤小金禾鷓鴣斑甸山白野豬愁以上皆晚稻宜
下濕夏至節後揷白露節後刈白露糯響鈴糯長腰糯
苦株糯虎皮糯羊鬚糯重陽糯青皮糯道峯糯竹絲糯
黄絲糯椒子糯大冬糯以上皆糯内惟響鈴一種造酒
甚佳　臺灣府土産早稻晚稻禾黏稻水田者名為水
黏芒種後種米絶佳埔地者名為埔黏立夏後種米稍
遜　寧德縣物産稻春種夏熟曰早稻春種冬熟曰晚
稻早稻有白早有烏早有金城早即占城早也近有鋪
氊早先晚稻一月而熟晚稻有白稻殻米俱白有紅稻
殻赤米白有紅米娘殻黄米紅有光頭郎無芒米白有
米秀穗長米白秫稻有紅秫有黄巵秫近時有一種米
耗紅性極柔膩蹂為粉若丹粉然　番禺縣物産糯米
有兩熟早熟五月收性多堅宜粉食其稈柔邑人和泥
塗壁能乆名花殻糯晚熟十月收性粘輭名蜜子糯宜
釀酒其稈燥不適於用黏米早熟有望夫岡早糲新會
黏黄黏南京白料禾澗各種五月收晚熟有黄黏鬼奴
黏白殻諸種九月收水田一熟有大禾霜降赤黏秋分
黏紅鬚稻蝦稻諸種四月下秧九月收　從化縣物産
稻之品曰黏有赤黏黄黏白黏花黏薯梁黏鷓鴣黏深
水蓮糯有黄糯白糯紅糯麻糯秔有餘秔赤秔　增城
縣物産稻多黏早熟有冷黏赤穀黏晚熟有白花黏赤
花黏䑕牙黏最佳多糯有黄糯白糯焦糯聖糯又有香
粳最美　新安縣方産稻類早黏黄黏斑黏鹹敏紅頭
黏䑕牙黏黄糯白糯早糯旱糯髙州糯烏嘴糯紅糯黑
糯莆菱菱穀　乳源縣物産稻之屬曰黏有矮脚赤色
髙脚白米遲黏交秋黏䑕牙黏大谷黏黄黏曰糯有光
頭糯紅糯早糯黄糯椒糯鐵皮糯白糯　龍川縣物産
黏稻有積玉雪堆金包銀赤白湖裏䑕牙鹿角嘴粳稻
藤糯稻藤黄馬尾蝦公香白赤烏鬚早稻有黏粳糯三
種有六月熟者有八月熟者輋稻亦三種山間待雨而
耕(輋字典/不載)　海陽縣物産稻之屬為赤早為白早為烏
種為早秫為大秫為尖􁊽為白黏為黄黏為赤脚黏
程鄉縣物産稻之屬為赤早白早為早秫大秫為白黏
黄黏為赤脚黏為香禾畬禾歳田一穫為大冬　惠來
縣物産粳之屬有光鐵漢六十日西風早光早金包銀
糯之屬有烏早早落火燒赤脚馬牙　平逺縣物産稻
之屬白黏赤黏百日子南安早俱早收金包銀九月子
髙脚赤矯脚赤雪裏芒瑞金黏清流黏俱晚收響糯白
毛糯紅光糯俱早收髙脚糯蓑衣糯畬禾糯俱晩收
鎮平縣物産稻之屬為赤早為白早為百日早為旱糯
為冬糯為白黏為黄黏為赤脚黏　髙要縣土産穀品
多黏多稻多秫黏在腴田則有細黏青藁紅藁麻包錦
䑕牙下馬看清水黏黄魚串落滋黏山豬怕八月黏潮
田則有黄連黏交趾黏大黏淋漓黏大長毛小長毛晩
赤之屬稻早晚旱三種又有尖鼻烏尻鷓鴣臀又有大
禾稻鬚芒及寸種塘中與水俱長莖丈餘正月布穀九
月乃登秫有赤糯白糯黄糯油糯烏豚糯斑魚糯羊鬚
糯荔枝糯番鬼糯水流糯旱糯早糯紐糯性輭味香美
粒長三分極大昔無今有番鬼糯一名番生羊鬚糯一
名羊眼　陽江縣物産稻種類頗多以細黏為上黄糠
白米青黏次之黄黏又次之毛穀為下　髙明縣土産
稻有早晚旱三種又有尖鼻烏尻鷓鴣臀又有犬禾稻
鬚芒及寸種塘中與水俱長莖丈餘正月布穀九月乃
登黏在腴田則有細黏青􁁟紅􁁟麻包銀䑕牙落滋黏
山豬怕八月黏黄連黏糯有赤糯白糯黄糯油糯烏豚
糯荔枝糯番鬼糯旱糯早糯　電白縣物産稻有黏曰
青藁曰黄黏曰白黏曰赤黏曰白殻曰牛皮早曰細粒
曰早黏曰長鬚曰懶黏曰黑鐵曰馬尾黏有糯曰荔枝
糯曰靈山糯曰油糯曰白糯曰長鬚糯曰番鬼糯曰早
糯曰懶糯　石城縣物産稻之種曰早稻曰早黏曰六
十日曰芒稻曰馬屎曰禾名曰黄黏曰白黏曰馬尾黏
曰小黏以上米白曰鐵槌曰紅周二種米赤曰牛牯不
懼風曰大糯紅芒黑芒無芒三種曰小糯曰粳曰香秔
曰黄􁣮朱鵝黄色近遂溪界有之曰水芮宜水田曰鹹
稻曰大塞二種宜鹵田曰百穄曰坡黎曰坡蘭曰坡禾
名四種宜髙坡曰山旱曰山禾名二種宜山徭人利之
曰芮稻二月與早種拌擂刈早禾後乃芮生　海康縣
土産稻之種十有五曰早稻早黏秫稻光芒稻長芒稻
香秔粳稻古秔珍珠稻黏稻百穄稻黄􁣮稻芮稻紅稻
稻烏芒稻　合浦縣物産稻屬六禾白禾毛禾赤禾坡
禾畬禾旦糯八月粒赤陽糯晚糯老鴉糯　欽州物産
稻屬六禾毛禾白禾赤禾翼糯八月粒馬蜆糯赤陽糯
白粒赤粒毛粒畬禾潮禾大糯蝦鬚糯香臺糯交趾糯
　瓊山縣土産稻粳秫二種粳者曰白芒曰香秔曰烏
芒曰珍珠曰䑕齒曰早禾曰黏稻曰山禾秫曰光頭曰
九里香　澄邁縣土産秔稻糯稻秔有數種曰百箭烏
齋黄萁東海䑕牙八黏矮脚白芒紅芒烏芒早禾山禾
坡稻小種稻黏稻糯有數種曰黄鱣烏鴉烏罕光頭坡
糯小熟糯　會同縣土産粳稻長芒百箭俱二熟黄沙
黑芒紅芒牛鬚俱小熟黄琉山豬斑䓝䑕牙烏節廉州
珠䓝穀圓如珠七黏俱大熟山禾坡禾俱山中之人刀
耕火種亦大熟糯稻牛頭芒花烏鴉狗蛇穀傍有翅如
蛇黄鱔馬眼光頭大糯小糯　儋州土産秔稻有赤黏
烏齋百線香禾珍珠禾山肉赤鬚山禾黎人伐山種之
曰刀耕火種早割藝之三月即熟䑕齒偶獲數種糯稻
有黄鱣貝子黑糯早割交趾五月光頭數種　羅定州
物産稻有黏其種七曰黄曰赤曰白曰細粒曰青藁曰
早曰長鬚有糯其種四曰荔枝曰番鬼曰瀨曰坡有粳
有􁀙似粳而黑六月熟　懷集縣物産白銀黏桃花黏
岡黏番生黏紅米黏沙黏南寧黏斑黏白銀粳香粳烏
牛粳鐵錘粳香糯塔岡糯狗踏糯油糯鴨脚糯大紅糯
安南糯番生糯無鬚糯桔貝糯早龍糯白藤糯秃鬚糯
　南寧府物産稻粳有毛粳六月粳八月粳黏有白黏
紅黏早黏䑕牙黏長腰黏六月黏糯有紅白黄皮黑皮
諸種早糯含香糯黄鬚糯黑鬚糯六月糯光糯毛糯狗
眼糯赤陽糯黄蠟糯斑糯鵓鳩糯銀絲糯泥糯魚包糯
飯糯香糯　新寧州物産黏穀早穀晚穀勝穀淥禾穀
大苗穀三月穀麻現糯白殻糯花殻糯烏殻糯振安白
糯　横州物産稻有秔黏糯三種秔有毛秔六月秔八
月秔黏有白黏紅黏早黏晚黏􁁊禾黏其穀之光芒大
小長短不同其米之赤白紫烏堅鬆香否不一總以晚
白者為第一糯有光糯毛糯狗眼糯黄蠟糯斑糯早糯
香糯　昆明縣特産香糯　富民縣物産紅稻白稻柳
葉糯　宜良縣特産茴香糯　嵩明州物産麻線穀光
頭穀金裏銀糯青芒白穀紅穀　呈貢縣物産白穀紅
穀老鴉穀糯穀長芒穀　昆陽州物産大白穀小白穀
冷水穀水長穀老來紅青芒穀大小糯穀早榖　建水
州物産紅稻白稻黄稻香稻糯稻旱稻香糯黏糯柳條
糯　石屏州物産小白穀安顛穀冷水穀大細麻線紅
心百日早烏穀紅皮紅白梗齒柳條新興白紅他狼鐵
穀假糯飯糯響糯花皮長無芒香大小糯米葉裏藏金
裏銀　通海縣物産香穀百日早黑穀小白穀紅芒穀
冷水穀背子穀柳條糯紅皮白皮黄米　嶍峨縣物産
香穀糯穀白穀紅穀黑穀旱穀早穀細穀　䝉自縣物
産香稻紅稻白稻旱稻長芒稻水旱稻紅皮糯黑皮糯
軟條糯　新興縣物産稻之屬黄殻小殻落子穀百日
穀香穀葉裏藏黑大殻旱穀水穀金裏銀糯之屬柳葉
糯紅殻糯香糯圓糯　廣西府物産稻之屬香穀旱穀
旱秧穀白心水穀紅心穀早穀遲穀黄皮穀黑皮穀老
來紅三白子背子穀麻綿穀青芒穀羊毛穀蔓穀糯之
屬圓糯長糯黄糯黑糯弔糯小糯臙脂糯虎皮糯香糯
柳條糯　趙州物産稻之屬十三白麻線紅麻線豆嘴
白穀紅皮矮羅青芒老鴉翎金裏銀早穀弔穀葉裏藏
白毛穀糯之屬八香糯殻糯黑嘴糯油糯柳條糯大糯
小糯白圓糯　雲南縣物産紅麻線大黑嘴白䑕牙大
香穀　鄧川州物産金裹銀銀裹金矮樓長芒光頭香
糯紅糯大糯小糯麻線髙脚梁白鷺豐老鴉翎　雲龍
州物産穀之屬十落地白白麻線黑嘴紅皮矮白皮矮
早弔六月熟金裹銀銀裹金旱稻秫之屬四香糯黑嘴
糯響穀糯麻線糯　永昌府物産飯穀有十種光頭穀
毛穀早穀麻線穀香光頭穀紅穀黑早穀白早穀葉裏
藏穀金裹銀穀糯穀有九種紅糯白糯烏糯水糯虎皮
糯柳葉糯香糯大糯團頭糯　楚雄府物産秔秫糯粳
黄殻烏嘴虎斑紅芒　廣通縣物産稻為秔為糯為秈
為黄殻白殻為烏嘴紅芒為虎斑為香糯為香稻為金
齒䑕牙其别種也為旱稻　定邊縣物産稻之種十鴉
林稻紅芒稻白殻稻黄殻稻虎皮稻白黒稻烏嘴稻大
香稻晚稻早稻　姚州物産稻之屬紅白毛穀光頭長
毛麻線青芒早弔穀　鶴慶府物産紅稻白稻長芒稻
香稻出羅陋川細稻出大孟村冷水稻三月栽六月熟
麓川稻種自麓川來金裹銀稻皮紅米白銀裹金稻皮
白米紅麻線稻虎皮糯珍珠糯牛皮糯松子糯旱糯
順寧府物産稻黄穀黑穀紅穀遲榖花穀矮老糯安喜
糯安慶穀安來穀　蒙化府物産稻秔香秔黄黒紅白
遲百日花穀落子矮老黒毛麻線老鴉翎背子糯穀香
糯背子糯黄糯矮老糯凡二十種
　
　
欽定授時通考卷二十二
欽定四庫全書
欽定授時通考卷二十三
　糓種
　　粱
　　稷
禮記曲禮粱曰薌萁
　注萁辭也疏正義曰粱謂白粱黄粱也萁語助也
周禮天官食醫凡㑹膳食之宜犬宜粱
　正義犬味酸而温粱米味甘而微寒氣味相成訂義
　犬金獸也粱西方之糓與金畜相宜
爾雅虋赤苗
　注今之赤粱粟
又芑白苗
　注今之白粱粟皆好糓疏案詩大雅生民云誕降嘉
　種維秬維秠維穈維芑故此釋之也虋與穈音義同
　虋即嘉糓赤苗者郭云今之赤粱粟芑即嘉糓白苗
　者郭云今之白粱粟皆好糓也
博雅藋粱木稷也
廣志有具粱解粱有遼東赤粱鹽鑽粱粒如蟻子魏文
帝以為粥
爾雅翼粱今之粟類古不以粟為糓之名但米之有稃
殻者皆稱粟今人以糓之最細而圓者為粟則粱是其
類内則曰飯黍稷稻粱白黍黄粱稰穛說者曰下言白
黍則上是黄黍下言黄粱則上是白粱今粱有三種青
粱殻穂有毛粒青米亦微青而細於黄白米也夏月食
之極為清凉但以味短色惡不如黄白粱故人少種之
亦早熟而收少作餳清白勝餘米黄粱穂大毛長殻米
俱麤於白粱而收子少不耐水旱食之香味美於諸粱
人號為竹根黄白粱穂亦大毛多而長殻麤扁長不似
粟圓米亦白而大其香美為黄粱之亞古天子之飯所
以有白粱黄粱者明取黄白二種耳今人大抵多種粟
而少種粱以其損地力而收穫少耳然古無粟名則是
以粱統粟今粟與粱功用亦無别明非二物也粱比他
糓最益胃但性微寒其聲為凉蓋是亦借凉音如許叔
重說黍大暑而種則以黍從暑粱從凉其義一也
農政全書王禎曰赤白粱其禾莖葉似粟粒差大其穂
帶毛芒牛馬皆不食與粟同時熟
本草綱目李時珍曰粱者良也糓之良者也或云種出
自梁州或云粱米性凉故名皆各執己見也粱即粟也
考之周禮九糓六糓之名有粱無粟可知矣自漢以後
始以大而毛長者為粱細而毛短者為粟今則通呼為
粟而粱之名反隐矣今世俗稱粟中之大穂長芒粗粒
而有紅毛白毛黄毛之品者即粱也黄白青赤亦隨色
命名耳郭義恭廣志有解粱貝粱遼東赤粱之名乃因
地命名也　陶𢎞景曰凡云粱米皆是粟類惟其芽頭
色異為分别耳氾勝之云粱是秫粟則不爾也黄粱出
青冀州東間不見有白粱處處有之襄陽竹根者為佳
青粱江東少有又漢中一種枲粱粒如粟而皮黑可食
釀酒甚消瘀　蘓恭曰粱雖粟類細論則别黄粱出蜀
漢商浙間穂大毛長糓米俱麤於白粱而收子少不耐
水旱食之香美勝於諸粱人號竹根黄陶以竹根為白
粱非矣白粱穂大多毛且長而糓粗扁長不似粟圓也
米亦白而大食之香美亞於黄粱青粱殻穂有毛而粒
青米亦微青而細於黄白粱其粒似青稞而少粗早熟
而收薄夏月食之極為清凉但味短色惡不如黄白粱
故人少種之作餳清白勝於餘米　宼宗奭曰黄粱白
粱西洛農家多種為飯尤佳餘用不甚相宜
又黄粱米氣味甘平無毒宼宗奭曰青粱白粱性皆微
凉獨黄粱性味甘平豈非得土之中和氣多耶蘇頌曰
諸粱比之他糓最益脾胃
又白粱米氣味甘微寒無毒李時珍曰炊飯食之和中
止煩渴
又青粱米氣味甘微寒無毒李時珍曰今粟中有大而
青黑色者是也其糓芒多米少禀受金水之氣其性最
凉而宜病人
直省志書　歴城縣方産粱俗云粱糓米可入祀品
鄒平縣物産白糓粒白圓大俗謂粱糓米　滋陽縣物
産粱有黄白紅黑四種　鄒縣物産粱有黄白紅黑四
種　沂州物産粱有黄白紅黑四種　昌邑縣物産粱
黄白二種　祁縣物産粱細粒而色白　馬邑縣土産
粱有早晚大小及紫白之異種　臨潁縣物産青粱白
粱黄粱　咸陽縣物産粱其米青者為青粱夏日食之
清凉其米白者形如芝蔴為芝蔴粱黄粱穂大毛長味
美謂之竹根黄然赤黄二種甲稃雖有二色而其米皆
白　慶陽府物産粱黄白青紅龍爪羊角蠟燭芝蔴長
角凡九種　長泰縣物産粱俗呼好殻即香糯青粱穂
有毛米微青頗長黄粱穂大毛長米畧麤白粱穂大米
扁長又有八畬者米赤大於諸粱更香北方無此糓以
糯稷白者為粱非是

禮記曲禮稷曰明粢
　疏正義曰稷粟也明白也言此祭祀明白粢也尚書
　云黍稷非馨詩云我黍與與我稷翼翼為酒為食以
　享以祀黍稷為五糓之主是粢盛之貴
周禮天官食醫凡㑹膳食之宜豕宜稷
　正義豭豬味酸牝豬味苦稷米味甘甘苦相成訂義
　豕水畜也稷北方之糓與水相宜
夏官職方氏正西曰雍州其糓冝黍稷
又河内曰冀州其糓冝黍稷
爾雅粢稷
　注今江東人呼粟為粢疏左傳云粢食不鑿粢者稷
　也曲禮云稷曰明粢是也郭云今江東人呼粟為粢
　然則粢也稷也粟也正是一物而本草稷米在下品
　别有粟米在中品又似二物故先儒甚疑焉
尚書帝命期春鳥星昏中以種稷
說文稷五糓之長也穈穄也
月令章句稷秋種夏熟歴四時備隂陽糓之貴者
博雅稷穰謂之䅳
廣志破藏稷逼黍稷也此二者以四月熟
隋書稷五星稷農政也取乎百糓之長以為號也
宋史天文志天稷五星在七星南農政也取百糓之長
以為號明則歳豐暗或不具為饑移徙天下荒歉客星
入之有祠事於内出有祠事於國外
爾雅翼稷者五糓之長故陶唐之世名農官為后稷其祀五
糓之神與社相配亦以稷為名以為五糓不可徧祭祭其長
以該之稷所以為五糓之長者以其中央之糓月令中央土
食稷與牛五行土為尊故五糓稷為長又古者號稷為首種
孟春行冬令則雪霜大摯首種不入蔡邕以首種為麥以麥
常隔歳而種故以為首而鄭康成以為稷者蓋以考靈曜云日
中星鳥可以種稷是一歳之初所先種者唯稷况又孟春正種
稷之時而云首種不入即是極寒種不入土不待歳收然後為
入也稷又名齊或為粢故祭祀之號稷曰明粢而言粢盛者
本之諸糓因皆有粢名小宗伯所謂辨六齍之名物與
其用是也杜子春又欲讀酒正五齊皆為粢以禮運有
粢醍在堂意以粢糓為醍則餘四齊亦皆以粢糓為之
然破五齊從一粢於義不可故後鄭但以為齊者以度
量節作之更讀禮運粢醍為齊此說之不同者也稷又
名為穄吕氏春秋曰飯之美者有陽山之穄髙誘曰闗
西謂之穈冀州謂之䵖說文穈穄也廣雅曰䵖穄也穆
天子傳曰赤烏之人獻穄百載見今人皆謂之穄然則
稷也粢也穄也特語音有輕重耳大抵塞北最多如黍
黑色稷有二種一黄白一紫黑紫黑者芑有毛北人呼
為烏禾今人不甚珍此惟祠事用之農家種之以備他
糓不熟為糧(音釋六齍音粢謂之六糓黍稷稻粱麥苽/五齊音劑謂泛醴醍音醴糟牀下酒赤色)
天中記稷又名為穄
農政全書賈思勰曰糓者總名非止為粟也然今人専
以稷為糓蓋俗名之耳朱糓髙居黄劉豬豬道愍黄聒
糓黄雀懊黄續命黄百日糧有起婦黄辱稻糧奴子場
音加支糓焦金黄䳺鳴合履今一名麥爭場此十四種
早熟耐旱免蟲聒糓黄辱稻糧二種味美今墮車下馬
看白羣羊懸蛇赤尾龍虎黄雀民溱馬洩韁劉豬赤李
糓黄河摩糧東海黄石䮑歳青莖青黒好黄陌南木隈
隄黄宋黄癡指張黄兎胠青恵日黄寫風赤一睍黄山
鹺頓黨黄此二十四種穂皆有毛耐風兎雀暴一睍黄
一種易舂寳珠黄俗得白張鄰黄白鹺糓釣干黄張蟻
白耿虎黄都奴赤茄蘆黄熏豬赤魏爽黄白莖青竹根
青調母粱磊碨黄劉沙白憎延黄赤粱糓靈忽黄獺尾
青續得黄得客青孫延黄豬矢煙熏黄樂婢青平夀黄
鹿橛白鹺折作黄覃糝阿居黄赤巴粱鹿蹄黄鉞狗倉
可憐黄米糓鹿橛青阿返此三十八種中麤大糓白鹺
糓調母粱二種味美擇糓青阿居黄豬矢青有二種味
惡黄覃糝樂婢青二種易舂竹葉青石桞閱竹根青一
名胡糓水黒糓忽泥青衝天棒雉子青鴟脚糓鴈頸青
攬堆黄青子規此十種晚熟耐蟲災則盡矣徐光啓曰
古所謂黍今亦稱黍或稱黄米穄則黍之别種也今人
以音近誤稱為稷古所謂稷通稱謂糓或稱粟粱與秫
則稷之别種也今人亦概稱為糓物之廣生而利用者
皆以其公名名之如古今皆稱稷為糓也晋人稱蔓菁
為菜呉人稱棗為菓稱陵苕為草洛陽稱牡丹為花又
曰穄之苗葉莖穂與黍不異經典初不及穄後世農書
輙以黍穄並稱故穄者黍之别種也郭璞注爾雅虋赤
粱粟芑白粱粟皆好糓也言粱又言粟言糓故粱者稷
之别種也廣志曰秫黏粟說文曰秫稷之黏者故秫亦
稷之别種也凡黏糓皆可為酒秬黍黏故人以為酒秫
者黏稷亦可為酒故陶潜種五十畝秫非今之薥秫也
雜隂陽書稷生於棗或楊九十日秀秀後六十日成
羣芳譜稷粒如粟而光滑色紅黄米似粟米而稍大色
黄鮮三月種耘四遍七月熟四五月亦可種但收少遲
耳刈稷欲早八九月熟便刈遇風即落忌與瓠子附子
同食
本草綱目李時珍曰稷從禾從畟畟音即諧聲也又進
力治稼也詩云畟畟良耜是矣種稷者必畟畟進力也
南人承北音呼稷為穄謂其米可供祭也禮記祭宗廟
稷曰明粢爾雅云粢稷也羅願云稷穄粢皆一物語音
之輕重耳赤者名􁍍白者名芑黑者名秬註見黍下
陶𢎞景曰稷米人亦不識書記多云黍與稷相似又註
黍米云穄米與黍米相似而粒殊大說文云稷乃五糓
長田正也此乃官名非糓號也先儒以稷為粟類或言
粟之上者皆說其義而不知其實也按氾勝之種植書
有黍不言稷本草有稷不載穄穄即稷也楚人謂之稷
闗中謂之穈呼其米為黄米其苗與黍同類故呼黍為
秈秫陶言與黍相似者得之矣　陳蔵器曰稷穄一物
也塞北最多如黍黑色　孟詵曰稷在八糓之中最為
下苗黍乃作酒此乃作飯用之殊途　蘓頌曰稷米出
粟處皆能種之今人不甚珍此惟祠祀用之農家惟以
備他糓之不熟則為糧耳　宼宗奭曰稷米今謂之穄
米先諸米熟其香可愛故取以供祭祀然發故疾只堪
作飯不黏其味淡　李時珍曰稷與黍一類二種也黏
者為黍不黏者為稷稷可作飯黍可釀酒猶稻之有粳
與糯也陳蔵器獨指黑黍為稷亦偏矣稷黍之苗似粟
而低小有毛結子成枝而殊散其粒如粟而光滑三月
下種五六月可收亦有七八月收者其色有赤白黄黑
數種黑者禾稍髙今俗通呼為黍子不復呼稷矣北邊
地寒種之有補河西出者顆粒尢硬稷熟最早作飯踈
爽香美為五糓之長而屬土呉瑞曰稷苗似蘆粒亦大
南人呼為蘆穄孫炎正義云稷即粟也　又曰稷黍之
苗雖頗似粟而結子不同粟穂叢聚攢簇稷黍之粒疏
散成枝孫氏謂稷為粟誤矣蘆穄即蜀黍也其莖苗高
大如蘆而今之祭祀者不知稷即黍之不黏者往往以
蘆穄為稷故呉氏亦襲其誤也今並正之
又稷米氣味甘寒無毒别録曰益氣補不足心鏡曰作
飯食安中利胃宜脾李時珍曰凉血解暑按孫真人云
稷脾之糓也脾病宜食之汜勝之云燒黍稷則瓠死此
物性相制也稷米黍穰能解苦瓠之毒
閩書稷說文曰五糓之長也閩中種稷殊少惟明祀用
之甌冶遺事穄米與黍相似而粒大按此說是薥黍也
北人曰高粱泉曰番黍浙人曰蘆穄閩中山畬磽地尚
有一種穂如鴨脚粒與黍相類磨之可以麫其稃可以
酒
天工開物凡糧食米而不粉者種類甚多相去數百里
則色味形質隨方而變大同小異千百其名北人唯以
大米呼粳稻而其餘槩以小米名之凡黍與稷同類粱
與粟同類黍有黏有不黏黏者為酒稷有粳無黏凡黏
黍黏粟統名曰秫非二種外更有秫也黍色赤白黄黑
皆有而或専以黑色為稷未是至以稷米為先他糓熟
堪供祭祀則當以早熟者為稷則近之矣凡黍在詩書
有虋芑秬秠等名在今方語有牛毛燕頷馬革驢皮稻
尾等名種以三月為上時五月熟四月為中時七月熟
五月為下時八月熟揚花結穂總與來牟不相見也凡
黍粒大小總是土地肥磽時令害育宋儒拘定以某方
黍定律未是也凡粟與粱統名黄米黏粟可為酒而蘆
粟一種名曰髙粱者以其身髙七尺如蘆荻也粱粟種
類名號之多視黍稷尢甚其命名或因姓氏山水或以
形似時令總之不可枚舉山東人唯以糓子呼之併不
知粱粟之名也以上四米皆春種秋穫耕耨之法與來
牟同而種收之候則相懸絶云
直省志書宛平縣物産稷有黑白黄三種　保定縣土
産稷有紅有白有黑　歴城縣方産稷祀神多需此
鄒平縣物産稷紅白數種　新城縣物産穄紅穄黑穄
二種　齊東縣物産稷紅白數種　長清縣物産稷有
紅黄黑白四種　泰安州物産稷黄黑二種　萊蕪縣
物産稷有黄紅二種　霑化縣物産稷之品紅稷黑稷
桞稷六十日　滋陽縣物産稷有黑白二種　鄒縣物
産稷有紅白二種　鉅野縣物産稷有紅白二種　東
平州物産穄紅黑二種　汶上縣物産稷有黑白二種
　沂州物産稷有黒白二種　清平縣物産稷有黒白
紅三種　髙唐州物産稷其品二黑紅　觀城縣物産
稷紅黑二種　日照縣物産稷有黑白二種　招遠縣
物産稷其色有赤白黄黑數種　陽曲縣物産稷粟有
輭硬二種　祁縣物産稷有大小二種視他方味美
定襄縣物産稷青黄黧黑　臨汾縣物産稷有大小二
種視他方味美　翼城縣物産稷有赤黑二種　汾西
縣土産稷黄白黑三種　馬邑縣物産稷有青紅白黑
四種與早晚大小之分　洧川縣物産稷有黄白二種
　輝縣物産稷色有青白紅黄名有六月秈溜沙白等
皆嘉他如龍爪兎蹄雞腸䑕尾隨象立名動以百計
慶陽府物産稷黄白紅青黧輭凡六種　歙縣物産穄
有黒穄者粳穄也赤穄者糯穄也長如蘆葦號蘆穄黄
穄皆古之稷也
欽定授時通考卷二十三
欽定四庫全書
欽定授時通考卷二十四
　糓種
　　黍
　　丹黍米
　　蜀黍
　　玉蜀黍
　　野黍
禮記曲禮黍曰薌合
　疏正義曰黍曰薌合者夫糓秫者曰黍秫既輭而相
　合氣息又香故曰薌合也集說黍熟則黏聚不散其
　氣又香故曰薌合
周禮天官食醫凡㑹膳食之宜羊宜黍
　正義羊味甘熱黍味苦温甘苦相成訂義羊火畜也
　黍髙燥所生與火畜相宜
又夏官職方氏正西曰雍州其糓宜黍稷
又河内曰冀州其糓宜黍稷
爾雅秬黑黍
　注詩曰維秬維秠
又秠一稃二米
　注此亦黑黍但中米異耳漢和帝時任城生黑黍或
　三四實實二米得黍三斛八斗是疏李廵曰黑黍一
　名秬黍秬即黑黍之大名也秠是黑黍之中一稃有
　二米者别名為秠若然秬秠皆黑黍矣而春官鬯人
　註云釀秬為酒秬如黒黍一秠二米言如者以黑黍
　一米者多秬為正稱二米則秬中之異故言如以明
　秬有二等也秬有二等則一米亦可為酒鬯人之註
　必言二米者以宗廟之祭惟祼為重二米嘉異之物
　鬯酒宜用之故以二米解鬯其實秬是大名故云釀
　秬為酒此云秠一稃二米鬯人註云一秠二米不同
　者鄭志答張逸云秠即皮其稃亦皮也爾雅重言以
　曉人然則秠稃古今語之異故鄭引此文以稃為秠
　也漢和帝時任城縣生黑黍或三四實實二米得黍
　三斛八斗是也
尚書考靈曜夏火星昬中可以種黍
春秋說題辭精移火轉生黍夏出秋改黍者縮也故其
立字禾入米為黍酒以扶老
春秋佐助期黍神名侜佞姓蘭郝
孝經援神契黒墳宜黍麥
淮南子渭水多力而宜黍
博雅粢黍也黍釀謂之䅀
說文以大暑而種故謂之黍黍禾屬黏者也孔子曰黍
可以為酒
古今注稻之黏者為黍亦謂稌為黍禾之黏者為黍亦
謂之穄亦曰黄黍
廣志黍有燕頷之名又有驢皮黍又曰牛黍稻尾秀成
赤黍馬革大黑黍或云秬黍有濕屯黄黍
齊民要術穄有赤白黒青黄鶯鴿凡五種
又凡黍黏者收薄穄味美者亦收薄難舂
雜隂陽書黍生於榆六十日秀秀後四十日成黍生於
巳壯於酉長於戌老於亥死於丑惡於丙午忌於丑寅
邜穄忌於未寅
爾雅翼黍禾屬而黏者也以大暑而種故謂之黍從禾
雨省聲孔子曰禾可為酒禾入水也然則又以禾入水
三字合而為黍不但從雨而已黍以大暑而種故農家
以三月上旬為上時四月上旬為中時五月上旬為下
時然月令仲夏之月農既登黍矣天子以雛嘗黍羞以
含桃先薦寢廟為鄭說者以為黍非新成直是舊黍蓋
以鄭解孟秋所登之糓為黍稷故以仲夏為未熟若其
熟何得言登且所謂舊黍者自去歳孟冬與彘併食數
月於此矣豈待今而後嘗耶黍固有早晚其晚者不妨
至孟秋始熟故庻人秋乃薦黍此天子之禮自重其先
熟者而嘗薦之耳故蔡邕以為今之蟬鳴黍亦猶十月
穫稻而天子所嘗乃九月熟者謂之半夏稻亦其類也
黍之秀特舒散故說者以其象火為南方之糓詩亦云
芃芃黍苗以此也又云彼黍離離彼稷之苗者黍大體
似稷故古人併言黍稷今人謂黍為黍穄行役之人有
憂於内則有不察於外故於此或不能辨也黍有赤黍
黑黍黑黍已别見虋稱赤苗恐是赤者其類有黏不黏
如稻之有粳糯其不黏者以為飯黏者别名秫以為酒
說文秫稷之黏者即謂此也月令造酒命大酋秫稻必
齊蓋以此秫與稻之糯為酒北人謂秫為黄米亦謂之
黄糯釀酒比糯稻差劣黍之為物黏而􁁊故凡香之􁁊
馥黏之黏䵒皆從之又古人作履黏以黍米謂之黎其
雪桃亦用黍以黍黏去桃毛也孔子先食黍以黍為五
糓之先桃為五果之下故捨不用耳黍又𢷬以為餳謂
之餦餭楚辭曰粔籹蜜餌有餦餭言以蜜和米麫煎熬
作粔籹又有美餳衆味甘具也及屈原死楚人以菰葉
裹黍祠之謂之角黍(􁁊音香黏音胡䵒音暱餦音張/餭音黄粔音巨􁁊字典不載)
又秬黑黍也古者薦籩有白黑形鹽白為熬稻黑即秬
也至蔵氷則用黒牡秬黍以享司寒蓋此倣其方之色
亦以為酒謂之秬鬯既芬香調暢矣若將用則鬯人以
鬯酒入鬱人鬱人得之築鬱金草煮之以和此酒則謂
之鬱鬯故鬯人掌共秬鬯而鬱人和鬱鬯以此也
又釋草曰秬黑黍秠一稃二米是秬與秠之所以異者
在此然則秠必不黑秬必不一稃二米也而鄭氏釋春
官鬯人既云秬如黑黍一稃二米則是以秠之狀雜之
於秬郭氏解釋草又曰秠亦黑黍則是又以秬之色雜
之於秠秬既欲兼秠之狀秠又欲兼秬之色凡物之所
以紊亂不復可推究者由此故也郭氏又引漢和帝時
任城生黑黍或三四實實二米得黍三斛八斗以顯二
米者為黑黍且任城所生漢之異事歴世所未有詩歌
后稷降播乃民事之常如必待任城所生而後降之則
沒世不可待矣至唐說者又言今上黨民間黑黍或值
豐歳往往得二米者但稀濶而得之不以充貢耳以此
附成郭氏之說且后稷所降既謂之種何得以豐歳偶
有一二為說若皆以豐歳言之則禾有同穎麥有兩岐
又可待以為種耶按今百糓之中一稃二米者唯麥為
然舎麥未有二米者說文解秠亦云一稃二米詩云誕
降嘉種維秬維秠天賜后稷之嘉糓也而解來字云周
所受瑞麥來麰一來二縫秠與來麰皆后稷所受於天
皆一稃二米則是秠者正此來麰耳但生民臣工所稱
不同來麰又稱釐麰古者來釐丕三字相通要是一物
鄭志自以所解鬯人不合釋草之文故答張逸併以秠
稃皆解為皮且云爾雅重言以曉人然則不惟二物相
混而秠但得為秬之皮轉失實矣予故詳而論之
農政全書王禎曰詩云維秬維秠秬黑黍也又曰秬鬯
一卣此言黍之為酒尚矣今又有赤黍米黄而黏可蒸
食白黍釀酒亞於糯秫又北地遠處惟黍可生其莖穂
低小可以釀酒又可作饌粥黏滑而甘此黍之有補於
艱食之地者也凡祭祀以之為上盛貴其色味之美也
本草綱目李時珍曰按許慎說文云黍可為酒從禾入
水為意也魏子才六書精藴云禾下從氽象細粒散垂
之形氾勝之云黍者暑也待暑而生暑後乃成也詩云
誕降嘉種維秬維秠維穈維芑穈即虋音轉也郭璞以
虋芑為粱粟以秠即黑黍之二米者羅願以秠為來牟
皆非也　陶𢎞景曰黍荆郢州及江北皆種之其苗如
蘆而異於粟粒亦大今人多呼秫粟為黍非矣北人作
黍飯方藥釀黍米酒皆用秫黍也别録丹黍米即赤黍
米也亦出北間江東時有而非土所宜多入神藥用又
有黑黍名秬釀酒供祭祀用　蘇恭曰黍有數種其苗
亦不似蘆雖似粟而非粟也　蘇頌曰今汴洛河陜間
皆種之爾雅云虋赤苗芑白苗秬黒黍是也李廵云秬
是黒黍中一稃有二米者古之定律者上黨秬黍之中
者累之以生律度衡量後人取他黍定之終不能協律
或云秬乃黍之中者一稃二米之黍也此黍得天地中
和之氣而生蓋不常有有則一穂皆同二米粒並均匀
無大小故可定律他黍則不然地有肥瘠歳有凶穰故
米有大小不常矣今上黨民間或值豐歳往往得二米
者但稀濶故不以充貢爾　又曰黏者為秫可以釀酒
北人謂為黄米亦曰黄糯不黏者為黍可食如稻之有
粳糯也李時珍曰此誤以黍為稷以秫為黍也蓋稷之
黏者為黍粟之黏者為秫粳之黏者為糯别録本文著
黍秫稻糯之性味功用甚明而註者不諳往往謬誤如
此今俗不知分别通呼秫與黍為黄米矣
又黍米氣味甘温無毒孫思邈曰黍米肺之糓也肺病
宜食之主益氣李時珍曰按羅願云黍者暑也以其象
火為南方之糓蓋黍最黏滯與糯米同性其氣温暖故
功能補肺而作食作煩熱煖筋骨也孟說謂其性寒非
矣
直省志書宛平縣物産黍有白黑二種　三河縣土産
黍有黑白紅黄四種　平谷縣土産黍有黑白紅黄黧
五種　清苑縣土産黍有黄有白有丹有大白有小白
　歴城縣方産黍有酒飯二種酒黏飯不黏　鄒平縣
物産黍黒白數種　新城縣物産黍白黍黎頭二種
齊河縣物産黍有紅黄白黑四種　齊東縣物産黍黑
白數種　長清縣物産黍有黑白二種　泰安州物産
黍黄白黑三種　萊蕪縣物産黍白黄紅黑四色有輭
硬二種輭宜釀酒　霑化縣物産黍之品黎頭黍托地
白棗皮黍芝黄黍紅黍白黍　滋陽縣物産黍有黑白
二種　曹州物産黍有黄紅黑白四色　曹縣物産黍
有數種五色早晚不同曹酒率用此米　鉅野縣物産
黍黑白紅黄四種　東平州物産黍黑白二種　汶上
縣物産黍黑白二種　沂州物産黍有黑白二種　清
平縣物産黍有紅白黑三種皆可釀酒白者佳　髙唐
州物産黍其品三黒紅白　觀城縣物産黍黑白二種
　日照縣物産黍有黑白二種　黄縣物産黍有紅白
黑三種　福山縣物産黍有金銀黑三色釀酒　招遠
縣物産赤黍白黍黒黍　萊陽縣物産黍紅白黑三種
　陽曲縣物産黍有輭硬二種　祁縣輭硬二種輭宜
釀酒　定襄縣物産黍黄白紅青羊眼　保徳州土産
黍有黒青紅黄數種　臨汾縣物産黍有輭硬二種丹
黑二色　翼城縣物産黍有黄白二種　臨晋縣物産
黍有黄白赤黑四種米皆黄俗呼為黄米　平陸縣土
産黍有白紅黄黎其硬者為穈黍　髙平縣物産黍紅
白黎黑數種精潔美腴甲於他郡　和順縣土産黍有
輭硬二種其色白黑黄赤黎五色　馬邑縣土産黍有
青白黄三種與早晚大小之分　祥符縣物産白黍黒
黍紅黍黄黍　洧川縣物産黍有黄白黑三種　鄢陵
縣土産黍紅白黎三色其最早者曰奪麥場　延津縣
物産黍有黄黍白黍秔黍糯黍　襄城縣土産白黍白
莩黄米為上黄黍黄莩黄米為次黒黍醸酒　延川縣
物産黍有輭硬二種有丹黑二色　西郷縣土産黍類
露仁糧矮人糧馬尾糧黑糓糧罩粒頭　清河縣物産
黍有黄白黎色數種亦有紅者名大紅袍　蒲圻縣物
産黍之屬有黄黍黑黍高粱黍　永明縣土産泡眼黍
赤黍蓑衣黍　建陽縣方産黍屬小早三月種六月收
黄竹早宜飽水田四月種七月熟江西早三月種七月
初收爛坭早天降早苦株早紅根早蘆絲早俱三月種
七月收間有瘦田亦可種縮頸早宜肥田三月種七月
半收福徳早宜禾田三月種八月收半冬早黄糓早俱
三月種九月收　海寧縣土産黍之種四曰糯黍黄黍
牛黍飯黍

本草綱目丹黍米即赤黍也爾雅謂之虋呉瑞曰浙人
呼為紅蓮米江南多白黍間有紅者呼為赤蝦米寇宗
奭曰丹黍皮赤其米黄惟可為糜不堪為飯黏著難解
寗原曰穂熟色赤故屬火北人以之醸酒作糕
又氣味甘微寒無毒孫思邈曰微温寇宗奭曰動風性
熱多食難消餘同黍米
齊民要術薥秫春月種宜用下土莖髙丈餘穂大如帚
其粒黑如漆如蛤眼熟時收刈成束攢而立之其子作
米可食餘及牛馬又可濟荒其莖可作洗帚稭稈可以
織箔編席夾籬供㸑無有棄者亦濟世之一糓農家不
可闕也
農政全書徐光啓曰薥秫古無有也後世或從他方得
種其黏者近秫故借名為秫今人但指此為秫而不知
有粱秫之秫誤矣别有一種玉米或稱玉麥或稱玉薥
秫蓋亦從他方得種其曰米麥薥秫皆借名之也又曰
北方地不宜麥禾者乃種此尤宜下地立秋後五日雖
水潦至一丈深而不能壞之但立秋前水至即壞故北
土築堤二三尺以禦暴水但求隄防數日即客水大至
亦無害也又曰秦中鹻地則種薥秫下地種薥秫特宜
早須清明前後耩(鹻音/減)
本草綱目李時珍曰蜀黍不甚經見而今北方最多按
廣雅荻粱木稷也蓋此亦黍稷之類而髙大如蘆荻者
故俗有諸名種始自蜀故謂之蜀黍汪穎曰蜀黍北地
種之以備缺糧餘及牛馬糓之最長者南人呼為蘆穄
李時珍曰蜀黍宜下地春月布種秋月收之莖髙丈許
狀似蘆荻而内實葉亦似蘆穂大如帚粒大如椒紅黑
色米性堅實黄赤色有二種黏者可和糯秫釀酒作餌
不黏者可以作糕煮粥可以濟荒可以養畜梢可作帚
莖可織箔席編籬供㸑最有利於民者今人祭祀用以
代稷者誤矣其糓殻浸水色紅可以紅酒博物志云地
種蜀黍年乆多蛇
又蜀黍米氣味甘澀温無毒

本草綱目李時珍曰玉蜀黍種出西土種者亦罕其苗
葉俱似蜀黍而肥矮亦似薏苡苗髙三四尺六七月開
花成穂如秕麥狀苗心别出一苞如㯶魚形苞上出白
鬚垂垂乆則苞坼子出顆顆攢簇子亦大如㯶子黄白
色可渫炒食之炒拆白花如炒拆糯殻之狀
又玉蜀黍米氣味甘平無毒
農政全書野黍生荒野中科苗皆類家黍而莖葉細弱
穂甚瘦小黍粒亦極細小味甘性微温採子舂去麤糠
或搗或磨麵蒸餻食甚甜
　
　
　
　
　
　
　
　
　
　
　
　
欽定授時通考卷二十四
欽定四庫全書
欽定授時通考卷二十五
　穀種
　　粟
　　白粟米
　　秫
尚書禹貢四百里粟
　集傳粟穀也去其穂而納穀
周禮地官載師凡田不耕者出屋粟
　疏夫三為屋民有百畝之田不耕墾種作者罰以三
　夫之稅粟
又旅師掌聚野之耡粟屋粟閒粟
　註野謂遠郊之外也耡粟民相助作一井之中所出
　九夫之稅粟也屋粟民有田不耕所罰三夫之稅粟
　閒粟閒民無職事者所出一夫之征粟訂義鄭諤曰
　耡粟者合耦於耡而不趨合耦之令者罰使出粟劉
　執中曰耡粟為有五畝之宅不鋤而樹藝之乃出不
　毛之粟張氏曰屋粟不授田徙居之粟易氏曰閒粟
　即甸地閒田所出之粟曹氏曰此三等之粟在農民
　常賦之外旅師之所専掌
又舎人掌米粟之出入辨其物
　疏太宰九職有九穀月令有五穀今止言粟即粢也
　爾雅釋草言粟粢稷也稷為五穀之長故特舉以配
　米也其實九穀皆有
又倉人掌粟入之蔵
　註九穀盡蔵焉以粟為主疏案月令首種不入鄭注
　引舊記首種謂稷即種粟是五穀之長下辨九穀此
　云粟是以粟為主也訂義項氏曰倉人掌蔵粟者李
　嘉㑹曰一歳所收粟則先熟兼中國之地率多種粟
　蓋粟耐乾雖歳之旱不至大失此九穀之物必以粟
　而總其名
爾雅粢稷
　註今江東人呼粟為粢疏左傳云粢食不鑿粢者稷
　也曲禮云稷曰明粢是也郭云今江東人呼稷為粢
　然則粢也稷也粟也正是一物而本草稷米在下品
　别有粟米在中品又似二物故先儒甚疑焉
春秋說題辭粟助陽扶性粟之為言續也粟五變一變
而以陽生為苗二變而秀為禾三變而粲然謂之粟四
變入臼米出甲五變而蒸飯可食陽以一立為法故粟
積大一分穂長一尺文以七烈精以五六立故其字為
粟西者金所立米者陽精故西字合米字而為粟
春秋佐助期粟神名許給姓慶天
說文粟嘉穀實也粟之為言續也續於穀也
廣志粟有赤粟白莖有黑格雀粟有張公斑有含黄有
蒼背稷有雪白粟亦名白粟又有白藍下竹頭青白逯
麥擢石精狗蟠之各種云
羣芳譜稈髙三四尺似蜀秫稈中空有節細而矮葉似
蘆小而有毛穂似蒲有毛顆粒成簇性鹹淡養脾胃補
虚損益丹田利小便解熱毒陳者尤良北人日用不可
缺者
本草綱目李時珍曰粟古文作㮚象穂在禾上之形春
秋說題辭云粟乃金所立米為陽之精故西字合米為
粟此鑿說也許慎云粟之為言續也續於穀也古者以
粟為黍稷粱秫之總稱而今之粟在古但呼為粱後人
乃専以粱之細者名粟故唐孟詵本草言人不識粟而
近世皆不識粱也大抵黏者為秫不黏者為粟故呼此
為秈粟以别秫而配秈北人謂之小米者即此粟也
陶𢎞景曰粟江南西間所種皆是其粒細於粱熟舂令
白亦當白粱呼為白粱粟或呼為粢米蘇恭曰粟類多
種而並細於諸粱北土常食與粱有别粢有稷米陶註
非矣孟詵曰粟顆粒小者是今人多不識之其粢米粒
麤大隨色别之南方多畬田種之極易舂粒細香美少
虚怯祇於灰中種之又不耡治故也北田所種多耡之
即難舂不鋤即草翳死都由土地使然爾李時珍曰粟
粱也穂大而毛長粒麤者為粱穂小而毛短粒細者為
粟苗俱似茅種類凡數十有青赤黄白黑諸色或因姓
氏地名或因形似時令隨義賦名故早則有趕麥黄百
日糧之類中則有八月黄老軍頭之類晚則有雁頭青
寒露粟之類按賈思勰齊民要術云粟之成熟有早晚
苗稈有高下收實有息耗質性有强弱米味有美惡山
澤有異宜順天時量地利則用力少而成功多任性反
道勞而無穫大抵早粟皮薄米實晚粟皮厚米少
又粟氣味鹹微寒無毒李時珍曰鹹淡宼宗奭曰生者
難化熟者滯氣隔食生蟲陶𢎞景曰陳粟乃三五年者
尢解煩悶服食家亦將食之
聖祖御製幾暇格物編粟米(本草粟米/即小米)有黄白二種黄者
　有粘有不粘本性注云粟粘者為秫北人謂為黄米是
　也惟白粟則性皆不粘七年前烏喇地方樹孔中忽生
　白粟一科土人以其種播穫生生不已遂盈畝頃味既
　甘美性復柔和有以此粟來獻者朕命布植於山莊之
　内莖幹葉穂較他種倍大熟亦先時作為糕餌潔白如
　糯稻而細膩香滑殆過之想上古之各種嘉糓或先無
　而後有者槩如此可補農書所未有也
　直省志書遵化州物産粟早熟有趕麥黄中熟有四指
　紅晚熟有老米白土人總名曰糓　栢郷縣物産粟有
　黄糓黑糓白糓紅糓一薄蠶山藥糓一抱箭芝蔴糓兒
　啼糓龍爪糓簍底簉　邢臺縣物産粟種類頗多其佳
　者名十里香大黄糓小黄糓一把箭龍爪糓有一二十
　名　鄒平縣物産粟黄白秈糯凡數十種　淄川縣物
　産粟其種甚多或紫莖或青莖舂為米有黄白二色粟
　之類又有粱糓黍糓　泰安縣物産粟百餘種曰九里
香花裏黄其最佳者　萊蕪縣物産粟有黄白二色白
米者名曰粱糓並黍糓米皆可釀酒　滋陽縣物産粟
白赤二色　鄒縣物産粟有紅白二種　曹縣物産粟
有黄黑紅白四色　沂州物産粟有黄白赤三色　高
唐州物産粟其品三黄白紅　觀城縣物産粟黄白赤
三種　黄縣物産粟其名數十種大約分黄白晚三種
　招遠縣物産粟其類凡數十大約分黄白烏晚四色
　萊陽縣物産粟黄白晚三種　定襄縣物産粟黃白
硬輭二種黑紅二色　翼城縣物産粟有紅白二種
鄢陵縣土産粟類最夥其色有青白紅黄其名有六月
先七里香八百光鐡壩齒皆嘉他如雞腸兎蹄龍爪猴
尾隨象立名動以百計焉　延津縣物産粟有二種一
種如狗尾南方謂之狗尾粟北方謂之小米一種五义
如爪南方謂之狗爪粟　渭南縣物産粟類頗多其佳
者名狼尾又名紫羅帶又有金裹銀銀裹金者又有名
疾糓者晚種早熟其穂堅硬如鐡故又名鐡軸　西郷
縣土産飯粟酒粟椒粟草粟薄地襯狗尾粟桞眼青猫
爪粟棕蓑粟　宿松縣物産粟為青管為大黄為趕麥
黄為麂脚紅為硃砂為蠟燭條為婆莫來有秈有糯
歙縣物産粟有早粟寒粟毛粟皆晚成有赤稈白稈有
望秔青有糯粟山中人以為酒有罌子粟細美異他粟
有山粟皆古之粱也　祁門縣土産山粟圓粟　涇縣
物産黴粟寒粟有紅白二種穄子粟稗子粟　揚州府
物産粟有秔粟糯粟金釵婆不來鐡落索狗尾　上海
縣物産粟高郷所種有蘆粟似薏苡而高有二種秔者
穂挺而疎糯者穂垂而密雞頭粟節間有赤鬚結實纍
纍如珠一名珍珠粟又名天方粟又名玉麥又一種初
秋即熟其莖較短四月種八月熟　仁和縣物産粟有
秔粟糯粟狗尾金纍　山隂縣物産粳粟糯粟木粟稈
尖幾徑寸苗如蘆高丈餘粒比粟殊大皮黑性黏乳粟
粒大如雞豆色白味甘俗曰遇粟狗尾粟穄粟　新建
縣食貨粟之屬禾粟早粟　奉新縣土産粟種類凡數
十早則有趕麥黄百日糧之類中則有黄老軍頭之類
晚則有雁頭青寒露粟之類　靖安縣物産禾粟紅糯
粟蘆粟黍子粟毛粟牛尾粟　武寧縣土産禾粟牛繩
粟毛粟紅糯粟青桿粟寒粟承州粟觀音粟狗尾粟
寧州土産早粟紅粟鹿角粟馬口粟烏糯粟　建昌縣
物産粟種類甚繁早則有大紅毛馬口齊頭白之類遲
則有北粟毛蟲窠廬山白頭之類早者夏熟遲者冬熟
　徳化縣物産粟有早粟大粟草粟　東郷縣物産禾
粟繩粟黏粟糯粟蘆粟　宜郷縣物産粟有占粟糯粟
黍子粟草子粟等名　萍郷縣物産大粟鬚粟膏粱粟
　蒲圻縣物産早粟寒粟粘粟糯粟觀音粟　咸寧縣
物産鐡駝粟猴舂粟鹿角粟寒粟觀音粟　羅田縣物
産粟類早粟大寒粟小寒粟青管粟矮脚紅糓子粟有
糓粟苧蔴粟濫雜九五龍爪下馬看料田搥趕麥黄九
月寒硃砂糯粟毛糓粟婆莫來銅鑼搥紅毛老軍頭白
毛老軍頭　寧郷縣物産粟類三曰寒粟早粟糯粟
邵陽縣食貨秔粟糯粟米粟木粟火粟　永明縣物産
白范粟赤毛粟羊粟藍米粟秈粟剷粟　嘉定州物産
粟有白沙黄沙黄者佳可以煮粥亦有酒粟其殻黑
建寧縣物産金釵粟狗尾粟　福寧州物産粟有牛毛
粟鵞掌粟狗尾粟　龍川縣物産粟有魚春牛尾老鴉
膽大米珍珠小黄
禮記月令仲冬之月乃命大酋秫稻必齊
爾雅衆秫
　註謂黏黍也疏衆一名秫謂黏黍也說文云稷之黏
　者也與糓相似米黏北人用之釀酒其莖稈似禾而
　粗大者是也
廣志有胡秫早熟及麥
齊民要術按今世有黄粱糓秫桑根秫櫶天培秫也
本草綱目李時珍曰秫字篆文象其禾體柔弱之形俗
呼糯米是矣北人呼為黄糯亦曰黄米釀酒劣於糯也
又蘇恭曰秫稻秫也今人呼粟糯為秫北土多以釀酒
而汁少於黍米凡黍稷粟秫粳糯三糓皆有秈糯也掌
禹錫曰秫米似黍米而粒小可作酒寇宗奭曰秫初搗
出淡黄白色亦如糯不堪作飯最黏故宜作酒李時珍
曰秫即粱米粟米之黏者有赤白黄三色皆可釀酒熬
糖作餈糕食之蘇頌圖經謂秫為黍之黏者許慎說文
謂秫為稷之黏者崔豹古今注謂秫為稻之黏者皆悞
也惟蘇恭以粟秫分秈糯孫炎註爾雅謂秫為黏粟者
得之
　
　
　
　
　
　
　
　
　
　
　
　
　
欽定授時通考卷二十五
欽定四庫全書
欽定授時通考卷二十六
　糓種
　　麥
　　黑龍江麥
　　雀麥
　　燕麥
　　蕎麥
詩鄘風爰采麥矣沬之北矣
　集傳麥糓名秋種夏熟者大全白虎通曰麥金也金
　旺而生火旺而死
周頌貽我來牟帝命率育
　傳牟麥率用也注牟字書作麰音同或作􁈸孟子云
　􁈸大麥也廣雅云麳小麥麰大麥也疏孟子趙岐注
　云麰大麥也
禮記王制庻人夏薦麥麥以魚
　集注麥與黍皆南方之糓故配以魚與豚皆隂物也
月令仲秋之月乃勸種麥無或失時其有失時行罪無
疑
　注麥者接絶續乏之糓尤宜重之疏前年秋糓至夏
　絶盡後年秋糓夏時未登是其絶也夏時人民糧食
　缺短是其乏也麥乃夏時而熟是接其絶續其乏也
周禮天官食醫凡㑹膳食之宜鴈宜麥
　正義鴈味甘平大麥味酸而温小麥味甘微寒氣味
　相成訂義鴈陽也麥秋種而夏熟得陽氣為多與鴈
　相宜
夏官職方氏正東曰青州其糓宜稻麥
尚書大傳秋昏虛星中可以種麥
春秋說題辭麥之為言殖也寢生觸凍而不息精射刺
直故麥含芒事且立也
春秋佐助期麥神名福習
孝經援神契黑墳宜黍麥
大戴禮記三月祈麥實麥實者五糓之先見者故急祈
而祀之也
又九月鞠華而樹麥時之急也
淮南子濟水通和而宜麥
說文麥金也金王而生火王而死　麥芒糓秋種厚薶
故謂之麥從來有穂者從久　麰周所受來牟也一麥
二縫象其芒刺之形天所來也　麧堅麥也　䵀小麥
屑覈也䴾磨麥也　􁀙麥覈息也十斤為三斗從麥啻
聲　䵄煮麥也　麮麥甘鬻也　䅌麥莖也
廣志􁀙麥似大麥出凉州旋麥三月種八月熟出西方
赤小麥赤而肥出鄭縣有半夏小麥有秀芒大麥有黑
穬麥
齊民要術爾雅曰大麥麰小麥麳廣志曰鹵水麥其實
大麥形有縫稅麥似大麥出凉州旋麥三月種八月熟
出西方赤小麥赤而肥出鄭縣語曰湖豬肉鄭稀熟山
提小麥至粘弱以貢御有半夏小麥有秃芒大麥有黑
積麥陶隐居本草云大麥為五糓長即今稞麥也一名
麰麥似穬麥惟無皮耳穬麥此是今馬食者然則大穬
二麥種别名異而世人以為一物誤矣按世有落麥者
秃芒是也又有春種穬麥也
雜隂陽書大麥生於杏二百日秀秀後五十日成麥生
於亥壯於邜長於辰老於巳死於午惡於戌忌於子丑
小麥生於桃二百一十日秀秀後六十日成忌與大麥
同蟲食杏者麥貴
種樹書小麥忌戌大麥忌子
又臈日種麥及豆來年必熟麥苗盛時須使人縱牧於
其間令稍實則其收倍多麥屬陽故宜乾原稻屬隂故
宜水澤
又小麥不過冬大麥不過年
又麥最宜雪諺云冬無雪麥不結
爾雅翼麥者接絶續乏之糓夏之時舊糓已絶新糓未
登民於此時乏食而麥最先熟故以為重董仲舒曰春
秋於他糓不書至於麥禾則書之以此見聖人於五糓
最重麥與禾也因說武帝勸闗中種麥而明堂月令亦
有仲秋勸種麥之文凡以接續所賴懼民不以為意耳
又禾下即種為稍勞故鄭司農注稻人稱今時謂禾下
麥為荑下麥言芟荑其禾於下種麥又注薙氏云俗間
謂麥下為荑言芟荑其麥以其下種禾豆則是卒歳之
間無曠土閒民此惰農所難故勸之麥比他糓獨隔歳
種故號宿麥說者亦或以為首種傳曰秋昏虚星中可
以種麥說文曰麥芒糓秋種厚薶故謂之麥秋種冬長
春秀夏實具四時之氣自然兼有寒温熱冷故小麥微
寒以為麴則温麵熱而麩冷其地暖處亦可春種至夏
便收然比秋種者四氣不足故有毒河渭以西白麥麵
凉以其春種缺二時氣使然也麥既備有四時之氣而
說文以麥為金者特以其金王而生又遇火而死鄭注
月令則云麥實有稃甲屬木此據明堂月令四時與中
央所食為說養生家則以為麥心之糓養心氣心病宜
食是又以為南方之糓皆各自為義然麥性微寒以為
金則許氏之說優矣古稱髙田宜黍稷下田宜稻麥今
小麥例須下田故古歌有曰髙田種小麥終久不穂若
大麥則不然詩所謂青青之麥生於陵陂者謂大麥也
古者朝事之豆有䵄蕡先儒以䵄為熬麥許叔重以為
煮麥又小麥屑皮謂之麩小麥屑之覈謂之䵀麥覈屑
十觔為三斗者謂之􁀙麥末謂之麵麥甘鬻謂之麮餅
􁁊謂之□若䴭䴳䃺麥若𢷬謂之䴾堅麥謂之麧又相
謁食麥謂之䬯陳楚之間謂之􁀙楚人謂之飵秦人謂
之􁀙䭓
又麰者周所受瑞麥來麰也一作牟又作􁈸即今之大
麥也說文云牟大也孟子曰今夫麰麥播種而耰之其
地同樹之時又同勃然而生至於日至之時皆熟矣此
麰之候也吕氏春秋曰孟夏之月百糓三葉而穫大麥
其始盖后稷受之於天故詩曰貽我來牟又曰於皇來
牟劉向以為釐麰麥也始自天降皆以和致和獲天助
也然則來麰一物惟廣雅以麰為大麥來為小麥按說
文云來周所受瑞麥來麰一來二縫象芒刺之形天所
來也故謂行來之來說文以此解來則來麰不應為二
物然則來麰為大麥明矣后稷憂勤萬民天賜之麥蓋
使其麥豐稔則謂之貽我來牟耳不必雨之種也然古
今雨粟事亦甚多安知其始不如此乎雖然后稷所植
多矣而獨言此者以其至艱書曰暨稷播奏庻艱食鮮
食今麥早種則蟲而有節晚種則穂小而少實又為性
多穢一種之終歳不絶耘耡之功此所以為艱食歟方
言曰□䴭䴳麰䴽䵆䴹麴也自闗而西秦豳之間曰□
晋之舊都曰䴭齊右河濟曰䴳或曰麰北鄙曰䴽麴其
通語也蓋大麥以為麴還得麰之本名䴽是小麥為之
䴽細餅麴也䵆有衣麴也大麥宜為飯又可為酢其蘖
可為餳
本草綱目小麥李時珍曰來亦作䅘許氏說文云天降
瑞麥天所來也如足行來故麥字從來從夕夕音綏足
行也詩云貽我來牟是矣又云來象其實夕象其根梵
書名麥曰迦師錯
又李時珍曰北人種麥漫撒南人種麥撮撒北麥皮薄
麵多南麥反此
又小麥氣味甘微寒無毒李時珍曰新麥性熱陳麥平
和
又李時珍曰北麵性温食之不渴南麵性熱食之煩渴
西邊麵性凉皆地氣使然也按李廷飛延夀詩云北多
霜雪故麵無毒南方雪少故麵有毒顧元慶簷曝偶談
云江南麥花夜發故發病江北麥花晝發故宜人又且
魚稻宜江淮羊麵宜京洛亦五方有宜有不宜也
又大麥李時珍曰麥之苗粒皆大於來故得大名牟亦
大也通作麰
又蘇恭曰大麥出闗中即青稞形似小麥而大皮厚故
謂大麥不似穬麥也蘇頌曰大麥今南北皆能種蒔穬
麥有二種一種類小麥而大一種類大麥而大陳蔵器
曰大穬二麥前後兩出穬麥是連皮者大麥是麥米但
分有殻無殻也蘇以青稞為大麥非矣青稞似大麥天
生皮肉相離秦隴巴西種之今人將大麥米糶之不能
分也陳承曰小麥今人以磨麵日用者為之大麥今人
以粒皮似稻者為之穬麥今人以似小麥而大粒色青
黃汴洛河北之間又呼為黄稞闗中一種青稞比近道
者粒微小色微青然大穬二麥其名差互今之穬麥似
小麥而大者當謂之大麥今之大麥不似小麥而穬脆
者當謂之穬麥不可不審李時珍曰大穬二麥註者不
一按呉普本草大麥一名穬麥五糓之長也王禎農書
云青稞有大小二種似大小麥而粒大皮薄多麵無麩
西人種之不過與大小麥異名而已據此則穬麥是大
麥中一種皮厚而青色者也大抵是一類異種如粟粳
之種近百總是一類但方土有不同耳大麥亦有粘者
名糯麥可以釀酒
又大麥氣味鹹温無毒
又穬麥李時珍曰穬之殻厚而粗礦也
又蘓頌曰穬麥即大麥一種皮厚者陳蔵器謂即大麥
之連殻者非也
又穬麥氣味甘微寒無毒
天工開物凡麥有數種小麥曰來麥之長也大麥曰牟
曰穬雜麥曰雀曰蕎皆以播種同時花形相似粉食同
功而得麥名也四海之内燕秦晋豫齊魯諸道烝民粒
食小麥居半而黍稷稻粱僅居半西極川雲東至閩浙
呉楚腹焉方長六千里中種小麥者二十分而一種餘
麥者五十分而一穬麥獨産陜西一名青稞即大麥隨
土而變而皮成青黑色者雀麥細穂穂中又分十數細
子間亦野生蕎麥實非麥類然以其為粉療飢傳名為
麥則麥之而已凡北方小麥歴四時之氣自秋播種明
年初夏收南方者種與收期時日差短江南麥花夜開
江北麥花晝發亦一異也大麥種穫期與小麥同蕎麥
則秋半下種不兩月而即收其苗遇霜即殺邀天降霜
遲遲則有收矣
閩書麥廣雅曰大麰也小䅘也本草云北方之麥秋種
冬長春秀夏實全備四時之氣故無毒南方之麥冬種
夏實四時之氣不備故有毒有大麥有小麥有蕎麥稈
紅花白實三稜而黑秋花冬實有穬麥類麥而殻稍異
福州曰米麥泉州曰蔚麥興化曰穬麥福寧曰玉麥惟
穬為古名

聖祖御製幾暇格物編黑龍江所産之麥最佳色潔白性
　復宜人相傳中國麥種之佳者係西域㩦來鄂羅斯地
　在西陲萬里有餘黑龍江之上流原係鄂羅斯所居其
　種亦自西來所以麥之佳較他處尤勝也
　直省志書宛平縣物産有三種大小蕎　良郷縣物産
　大麥小麥春麥雁麥蕎麥　固安縣土産麥大小穬無
　芒蕎　清苑縣土産麥有大有小有蕎有春有秋有米
　有玉　栢郷縣物産米大麥芒大麥小麥火麥紅麥白
　麥蕎麥　邢臺縣物産麥有五種大麥冬種者春種者
　皮粗而粒大成米謂之大麥仁止可炊飯食之佳小麥
　有黄皮麥有紅麥白麥光頭麥紫庭白籽實麥縣西北
　先熟東南次之西山中又次之上下熟差十日　歴城
　縣方産小麥有白有紫白者粒肥而佳大麥穂有六稜
　者為六稜麥露仁者為青顆麥宜飯醋蘖宜餳有春秋
　兩名種宜畦中濕地玉麥蕎麥入伏種霜前收可佐二
　麥之歉　新城縣物産大麥小麥時麥三種蕎麥　齊
東縣物産大麥小麥蕎麥春麥　泰安州物産麥有麳
麰蕎三種　萊蕪縣物産麥有大小二種白紅二色春
種者曰春麥麰麥又有蕎麥夏三伏内種　濱州物産
麥有大麥小麥蕎麥新増一種曰轉蔓麥　城武縣物
産麥有紅白二種　曹州物産大麥小麥小麥有紅白
二種蕎麥有白色一種　昌邑縣物産麥有大小春玉
蕎五種　定襄縣物産大麥小麥蕎麥油麥燕麥　翼
城縣物産麥有大小赤白數種　平陸縣土産麥有大
小二種大麥則曰露仁曰草大麥小麥則曰火麥曰白
麥　絳州物産麥之屬大麥有芒芽可為飴糖小麥有
芒無芒種甚多蕎麥燕麥炒以為餱可食　和順縣土
産麥春麥雪麥大麥地寒不多種油麥性寒多種當五
糓之半　馬邑縣土産麥有小大二種俱春分前種之
去秋無雨則地燥而不能下種春無雨則不苗夏無雨
則不秀大麥刈於小暑小麥刈於大暑與雁門以南迥
不同焉外有蕎麥一種初伏乃種霜早則盡萎又油麥
一種亦秋熟而種之者少　祥符縣物産芒大麥紅小
麥蕎麥米大麥白小麥　太康縣物産小麥大麥米大
麥山大麥　洧川縣物産麥有大麥小麥裕麥數種
鄢陵縣土産麥秋種亦有春種者大麥三月黄佳小麥
自黄皮蝤子之外有白麥御麥為最佳其他曰紅稈曰
鐡稈曰光頭曰條兒之類難以悉舉　延津縣物産麥
䵀麥晚麥短稈春麥赤鬚盧麥北麥　襄城縣土産芒
大麥後種先熟米大麥亦可釀酒芋麥煮仁作飯最佳
小麥襄土第一奇種耐旱多收八九月種者為上蕎麥
俗名陪麥　永寧縣物産麥有大小腴鴈四種　咸陽
縣物産小麥有芒麥有無芒麥為和尚麥色白者為白
麥色紫者為紫麥早熟者為三月黄生畢原者上品大
麥穂有六稜者為六稜麥有露仁者為青稞俱可釀酒
　渭南縣物産麥有三種小麥出渭河北者粒小食之
易化河以南者粒差大而色不光鮮然一種名三月黄
者先諸麥熟細膩潔白河北弗如也大麥皮粗粒大煮
食之佳謂之大麥仁蕎麥作麵不甚佳可備諸糓之不
熟　乾州物産小麥皮薄麵多佳於他處每斗更重二
觔　平凉縣物産畨麥一曰西天麥苗葉如薥秫而肥
短末有穂如稻而非實實如塔如桐子大生節間花垂
紅絨在塔末長五六寸三月種八月收　西凉縣土産
大麥黑大麥畨麥燕麥冷山麥換香頭斑鳩早大幹麥
裏周全紅花麥芝蔴麥西畨麥白麥甜荍麥苦荍麥青
顆麥竹根早紅麥　六合縣物産麥之屬大麥有糯者
可以釀酒磨麵作醬亦甘美管麥大麥之無芒者麵與
小麥同造醬甘美　歙縣物産大麥有髙麗麥有糯麥
為飯亦宜小麥有長穬麥稃厚而麵少有白麥麵亦少
有赤糓麥麩少而麵多　太平府物産大麥五種白大
麥一名牟麥長粒長芒稃粘於粒管麥即無芒大麥落
秸稃自退六稜中早紅粘三種舊志所載今無小麥七
種白小麥稃白芒短長闗小麥黄白稃芒長排子小麥
黄白稃芒短和尚小麥一名火燒麥黄白稃無芒早白
松蒲娜麥三種舊志所載今無　清河縣物産有麰有
麥皆芒糓玉麥無芒火麥色赤而早熟猶嶺南有火米
也又有穬麥麥之似麰者亦早熟　高郵州物産大麥
有數種䵃麥晚麥淮麥短稈小麥有數種春麥蘆麥北
麥短管赤糓白糓蕎麥有苦甜二種　通州物産麥有
大小並早晚二色元麥俗呼為􁣮三月熟者糯帶青炒
食似新蠶又稉者曰舜麥色稍赤　呉縣物産麥之屬
大麥小麥􁣮麥蕎麥舜哥麥紫稈麥西畨麥形似稷而
枝葉大結子纍纍如芡實　常熟縣物産小麥有紫稗
長萁舜哥火燒頭數種　太倉州物産麥有三一曰大
麥其早者皮厚有芒其晚收皮薄無芒者曰老脫鬚一
曰小麥早者曰抄梅言抄在黄梅前也中有火燒頭晚
收長穂白殻有芒者曰百脚麥一曰稞麥俗呼儡麥微
分粳糯紅曰紅􁣮紫曰紫􁣮性輭宜食但磨粉較少青
曰青􁣮白曰白􁣮性硬磨多粉又一種曰緑樹青大約
大麥小麥遍處皆有􁣮麥惟呉中盛州地高比他邑獨
墾然小麥總不及北地　上海縣物産大麥小麥赤麥
有早晚二種白麥亦有二種白􁣮麥俗名圓麥有赤白
二種蕎麥立秋前後下種八九月收刈舜哥麥俗名火
燒頭火燒麥無芒雀麥一名燕麥　靖江縣食貨麥之
屬大麥有早晚二色有四稜有六稜小麥亦早晚二色
有舜哥紫稈梅前黄有盧昝頭火燒頭諸名圓麥俗呼
為􁣮又粳者曰舜麥　丹徒縣物産麥有大小大麥之
種二曰春曰黄稈小麥之種三曰赤殻曰白殻曰宣州
　平湖縣物産麥有赤剝麥無芒糓　天台縣物産小
麥大麥矮赤長稈赤麥光頭皆小麥類稞麥穬麥皆大
麥類　上高縣物産米大麥糓大麥紫色麥白色麥
新寧縣物産麵麥糓麥晚姑娘麥甜蕎麥苦蕎麥　泉
州府物産麥之屬大麥有一種名曰早黄大麥一種名
烏肚麥米肚青色名青大麥鬱麥殻薄易脫故名五葉
麥　同安縣物産麥芒粒稀鬆早熟者曰早黄白者曰
秫麥穂大顆稠密者曰松蕾麥初熟時人多炒而食之
有火能生熱病畨麥狀如薏苡
爾雅蘥雀麥
　注即燕麥也疏蘥一名雀麥一名燕麥本草云生故
　墟野林下苗似小麥而弱實似穬麥而細
農政全書雀麥本草一名燕麥一名蘥生於荒野林下
今處處有之苗似燕麥而細弱結穂像麥穂而極細小
每穂又分作小义穂十數個子甚細小味甘性平無毒
本草綱目雀麥一名杜姥草一名牛星草李時珍曰此
野麥也燕雀所食故名日華本草謂此為瞿麥者非矣
又寇宗奭曰苗與麥同但穂細長而疎唐劉夢得所謂
兔葵燕麥動揺春風者也

農政全書燕麥田野處處有之其苗似麥攛葶但細弱
葉亦瘦細抪莖而生結細長穂其麥粒細小味甘
農政全書蕎麥今處處有之苗髙二三尺許就地科义
生其莖色紅葉似杏葉而軟微􁎈開小白花結實作二
蒴味甘平性寒無毒
羣芳譜蕎麥一名荍麥一名烏麥一名花蕎
本草綱目李時珍曰蕎麥之莖弱而翹然易長易收磨
麵如麥故曰蕎曰荍而與麥同名也俗亦呼為甜蕎以
别苦蕎楊慎丹鉛録指烏麥為燕麥蓋未讀日用本草
也
又李時珍曰蕎麥南北皆有立秋前後下種八九月收
刈性最畏霜苗髙一二尺赤莖緑葉如烏􁀙樹葉開小
白花繁密粲粲然結實纍纍如羊蹄實有三稜老則烏
黑色王禎農書云北方多種磨而為麵作煎餅配蒜食
或作湯餅謂之河漏以供常食滑細如粉亞於麥麵南
方一種但作粉餌食乃農家居冬糓也
又蕎麥氣味甘平寒無毒孫思邈曰酸微寒食之難消
久食動風令人頭眩
　
　
　
　
　
　
　
　
　
　
　
　
　
　
　
欽定授時通考卷二十六
欽定四庫全書
欽定授時通考卷二十七
　穀種
　　豆一
　　　黄豆
　　　大豆
　　　小豆
　　　綠豆
　　　白豆

詩邠風七月烹葵及菽
　朱註菽豆也大全濮氏曰菽豆葉謂之藿
小雅皎皎白駒食我塲藿
　大全華谷嚴氏曰藿豆葉用以作羮
大雅蓺之荏菽荏菽斾斾
　正義釋草云戎菽謂之荏菽孫炎曰大豆也此箋亦
　以爲大豆樊光舍人李巡郭璞皆云今以爲胡豆璞
　又云春秋齊侯來獻戎捷穀梁傳曰戎菽也管子亦
　云北伐山戎出冬葱及戎菽布之天下今之胡豆是
　也按爾雅戎菽皆爲大豆注穀梁者亦以爲大豆也
　郭璞等以戎胡俱是裔名故以戎菽爲胡豆也后稷
　種穀不應捨中國之種而種戎國之豆即如郭言齊
　桓之伐山戎始布其豆種則后稷之所種者何時絶
　其種乎而齊桓復布之禮有戎車不可謂之胡車明
　戎菽正大豆也斾斾生長茂盛之貌
爾雅戎菽謂之荏菽
　註即胡豆也
尚書帝命期夏火星昏中以種黍菽
春秋說題辭菽者屬也春生秋熟理通體屬也菽赤黑
隂生陽大體應節小變象陽色也
春秋佐助期豆神名靈殖姓樂長七尺大目通於時節
孝經援神契赤土宜菽
大戴禮記五月參則見初昏大火中大火者心也心中
種黍菽糜時也
淮南子河水中濁而宜菽
博雅大豆菽也小豆答也豍豆豌豆留豆也胡豆䜶䝄
也豆角謂之莢其葉謂之藿也巴菽巴豆也
爾雅翼菽豆也其類最多故凡穀之中居其二又古人
說百穀以爲粱者黍稷之總名稻者溉種之總名菽者
衆豆之總名三穀各二十種爲六十疏果之實助穀各
二十凡爲百穀然予以爲榖之種類每物不下十數亦
何假疏果而後爲百耶廣雅曰大豆菽也小豆答也豍
豆豌豆留豆也胡豆䜶䝄也角謂之莢葉謂之藿巴菽
巴豆也又廣志曰種小豆一歲三熟槧甘白豆麤大可
食刺豆亦可食秬豆苗似小豆紫華可爲麵生朱提建
寧胡豆有青有黄者此亦其大畧也然大豆以二月中
旬種者爲上時至三四月則費子小豆以五月爲上時
上伏中伏次之蓋秋而成故八月之雨謂之豆花雨呂
氏春秋曰得時之菽長莖而短足其莢二七以爲族各
枝數節競葉繁實菽穀之薄者故豳風九月菽苴采荼
薪樗食我農夫菽苴穀之微者荼菜之苦者樗薪之惡
者故以食農夫明俗之勤儉而民方以爲樂亦猶孔子
云啜菽飲水盡其歡斯之謂孝不假於物之豐也漢書
曰今歲飢民貧率食半菽言軍中無糧以菽雜他穀食
之亦貧乏之義也然菽於用甚多故羞籩之實􁋭餌粉
餈皆稻米黍米所爲合蒸則曰餌餅之則曰餈以其黏
著故𢷬粉熬大豆以爲表餌言􁋭餈言粉蓋互相足此
後鄭之義先鄭則别以粉爲豆屑所不同也又以爲豉
楚辭曰大苦鹹酸辛甘行説者曰大苦豉也言取豉汁
調以鹹酢椒薑飴蜜則辛甘之味皆發而行又以爲粥
説云共工氏有不才子以冬至日死爲疫鬼畏赤小豆
故冬至日以爲粥厭之嵇康養生論云豆令人重説者
以爲啖豆三升則身重而行止難常食令人肥肌麤燥
閩書楊泉物理論曰菽豆之總名也有黄豆白豆可食
有緑豆可粉有黑豆可豉有赤豆有褐豆有藿豆有紅
小豆有九月豆畬豆此外又有豌豆江豆水豆菜豆樹
豆葛豆藊豆刀豆皂莢豆虎爪豆蛾眉豆蟹眼豆蠶豆
可入疏品均豆也
天工開物凡菽種類之多與稻黍相等播種收穫之期
四季相承果腹之功在人日用蓋與飲食相終始　一
種大豆有黑黄兩色下種不出清明前後黄者有五月
黄六月爆冬黄三種五月黄收粒少而冬黄必倍之黑
者刻期八月收凡大豆視土地肥磽耨草勤怠雨露足
慳分收入多少凡爲豉爲醤爲腐皆大豆中取質焉江
南又有高脚黄六月刈早稻方再種九十月收穫江西
吉郡種法甚妙其刈稻田竟不耕墾每禾藁頭中拈豆
三四粒以指扱之其藁凝露水以滋豆豆性充發復浸
爛藁根以滋已生苗之後遇無雨亢乾則汲水一升以
灌之一灌之後再耨之餘收穫甚多凡大豆入土未出
芽時防鳩雀害敺之惟人　一種綠豆圓小如珠綠豆
必小暑方種未及小暑而種則其苗蔓延數尺結莢甚
稀若過期至於處暑則隨時開花結莢顆粒亦少豆種
亦有二一曰摘緑莢先老者先摘人逐日而取之一曰
拔綠則至期老足竟畝拔起也凡綠豆磨澄晒乾爲粉
盪片搓索食家珍貴做粉溲漿灌田甚肥凡已刈稻田
夏秋種緑豆必長接斧柄擊碎土塊發生乃多凡種綠
豆一日之内遇大雨扳土則不復生既生之後防雨水
浸疏溝澮以洩之凡耕綠豆及大豆田地耒耜欲淺不
宜深入蓋豆質根短而苗直耕土既深土塊曲壓則不
生者半矣深耕二字不可施之菽類此先農之所未發
者　一種豌豆此豆有黑斑㸃形圓同綠豆而大則過
之其種十月下來年五月收凡樹木葉遲者其下亦可
種　一種蠶豆其莢似蠶形豆粒大於大豆八月下種
來年四月收兩浙桑樹之下遍環種之蓋凡物樹葉遮
露則不生此豆與豌豆樹葉茂時彼已結莢而成實矣
襄漢上流此豆甚多而賤果腹之功不啻黍稷也　一
種小豆赤小豆入藥有奇功白小豆(一名/飯豆)當飡助嘉榖
夏至下種九月收穫種盛江淮之間　一種穭豆此豆
古者野生田間今則北土盛種成粉盪皮可敵綠豆燕
京負販者終朝呼穭豆皮則其產必多矣　一種白藊
豆乃沿籬蔓生者一名蛾眉豆其他豇豆虎斑豆刀豆
與大豆中分青皮褐色之類間繁一方者猶不能盡述
皆充蔬代穀以粒烝民者

齊民要術大豆爾雅曰戎菽謂之荏菽孫炎注曰戎菽
大菽也張揖廣雅曰大豆菽也小豆荅也豍豆豌豆留
豆也胡豆䜶豆也廣志曰種小豆一歲三熟槧甘白豆
粗大可食刺豆亦可食秬豆苗似小豆紫花可爲麵生
朱提建寧大豆有黄落豆有御豆其豆角長有場豆葉
可食胡豆有青有黄者本草經云張騫使外國得胡豆
今世大豆有黑白二種及長稍牛踐之名小豆有綠赤
白三種黄髙麗豆黑高麗豆燕豆豍豆大豆類也豌豆
豇豆䝁豆小豆類也
雜隂陽書大豆生於槐九十日秀秀後七十日熟豆生
於申壯於子長於壬老於丑死於寅惡於甲乙忌於卯
午丙丁
農政全書王楨曰大豆之黑者食而充飢可備凶年豐
年可備牛馬料食黄豆可作豆腐可作醤料白豆粥飯
皆可拌食白黑黄三豆色異而用别皆濟世之穀也
又種大豆鋤成行壟舂穴下種早者二月種四月可食
名曰梅豆豆皆三四月種地不宜肥有草則削去種黑
豆三四月間種其豆亦可作醤及馬料
本草綱目李時珍曰豆菽皆莢穀之總稱也篆文菽象
莢生附莖下垂之形豆象子在莢中之形廣雅云大豆
菽也小豆荅也
又别録曰大豆生太山平澤九月采之蘇頌曰今處處
種之黑白二種入藥用黑者𦂳小者爲雄用之尤佳寇
宗奭曰大豆有緑褐黑三種有大小兩類大者出江浙
湖南湖北小者生他處入藥力更佳又可磑爲腐食李
時珍曰大豆有黑白黄褐青斑數色黑者名烏豆可入
藥及充食作豉黄者可作腐榨油造醤餘但可作腐及
炒食而已皆以夏至前後下種苗髙三四尺葉團有尖
秋開小白花成叢結莢長寸餘經霜乃枯按呂氏春秋
云得時之豆長莖短足其莢二七爲族多枝數節大菽
則圓小菽則團先時者必長蔓浮葉疏節小莢不實後
時者必短莖疏節本虛不實又汜勝之種植書云夏至
種豆不用深耕豆花憎見日則黄爛而根焦矣如歲所
宜以囊盛豆子平量埋隂地冬至後十五日發取量之
最多者種焉蓋大豆保歲易得可以備凶年小豆不保
歲而難得也
又黑大豆氣味甘平無毒久服令人身重
又陶𢎞景曰黑大豆爲蘖牙生五寸長便乾之名爲黄
卷用之熬過服食所須李時珍曰一法壬癸日以井華
水浸大豆候生芽取皮隂乾用
又李時珍曰大豆有黑青黄白斑數色惟黑者入藥而
黄白豆炒食作腐造醤榨油盛爲時用不可不知别其
性味也
又黄大豆氣味甘温無毒
農政全書黄豆苗今處處有之人家田園中多種苗髙
一二尺葉似黑豆葉而大結角比黑豆葉角稍肥大其
葉味甘

雜隂陽書考小豆生於李六十日秀秀後六十日成成
後忌與大豆同
農政全書赤小豆本草舊云江淮間多種蒔今北土亦
多有之苗髙一二尺葉似豇豆葉微團􁎈開花似豆花
微小淡銀褐色有腐氣故亦呼腐婢結角比緑豆角頗
大角之皮角微白帶紅其豆有赤白黧色三種
本草綱目赤小豆李時珍曰按詩云黍稷稻粱禾麻菽
麥此即八穀也董仲舒註云菽是大豆有兩種小豆名
荅有三四種王禎云今之赤豆白豆緑豆䝁豆皆小豆
也此則入藥用赤小者也
又蘇頌曰赤小豆今江淮間多種之寇宗奭曰關西河
北汴洛多食之李時珍曰此豆以𦂳小而赤黯色者入
藥其稍大而鮮紅淡紅色者並不治病俱於夏至後下
種苗科高尺許枝葉似豇豆葉微圓峭而小至秋開花
似豇豆花而少淡銀褐色有腐氣結莢長二三寸比緑
豆莢稍大皮色微白帶紅三青二黄時收之可煮可炒
可作粥飯餛飩饀並良也
又赤小豆氣味甘酸平無毒
又别録曰腐婢生漢中小豆花也七月采之隂乾四十
日陶𢎞景曰花與實異用故不同品方家不用未解何
故有腐婢之名本經不言是小豆花别録乃云未審是
否今海邊有小樹狀如巵子莖葉多曲氣似腐臭土人
呼爲腐婢療瘧有效以酒漬皮服療心腹疾此當是真
此條應入木部也蘇恭曰腐婢相承以爲葛花葛花消
酒大勝而小豆全無此效當葛花爲真掌禹錫曰按别
本云小豆花亦有腐氣與葛花同服飲酒不醉與本經
治酒病相合陶蘇二說並非甄權曰腐婢即赤小豆花
也蘇頌曰海邊小樹葛花赤小豆花三物皆有腐婢之
名名同物異也寇宗奭曰腐婢既在穀部豆花爲是不
必多辨李時珍曰葛花已見本條小豆能利小便治熱
中下氣止渴與腐婢主療相同其爲豆花無疑但小豆
有數種甄氏藥性論獨指爲赤小豆姑從之
又腐婢氣味辛平無毒
農桑通訣北方唯用緑豆最多農家種之亦廣人俱作
豆粥豆飯或作餌爲炙或磨而爲粉或作麫材其味甘
而不熱頗解藥毒乃濟世之良穀也南方亦間種之
農政全書山緑豆生輝縣太行山車箱衝山野中苗莖
似家緑豆莖微細葉比家緑豆葉狹窄􁎈開白花結角
亦瘦小其豆黯緑色味甘
本草綱目緑豆李時珍曰緑以色名也舊本作菉者非
矣
又馬志曰綠豆圓小者佳粉作餌炙食之良大者名植
豆苗子相似亦能下氣治霍亂也吳瑞曰有官緑油緑
主療則一李時珍曰緑豆處處種之三四月下種苗髙
尺許葉小而有毛至秋開小花莢如赤豆莢粒粗而色
鮮者爲官緑皮薄而粉多粒小而色深者爲油緑皮厚
而粉少早種者呼爲摘緑可頻摘也遲種呼爲拔緑一
拔而已北人用之甚廣可作豆粥豆飯豆酒煼食麨食
磨而爲麫濾取粉可以作餌頓餻盪皮搓索爲食中要
物以水浸濕生白芽又爲菜中佳品牛馬之食亦多頼
之眞濟世之良穀也
又緑豆氣味甘寒無毒
本草綱目孟詵曰白豆苗嫩者可作菜食生食亦妙汪
頴曰浙東一種味甚勝用以作醬作腐極佳北方水白
豆相似而不及也李時珍曰飯豆小豆之白者也亦有
土黄色者豆大如緑豆而長四五月種之苗葉似赤小
豆而畧尖可食莢亦似小豆一種蓘豆葉如大豆可作
飯作腐亦其類也
又白豆氣味甘平無毒
　
　
　
　
　
　
　
　
欽定授時通考卷二十七
欽定四庫全書
欽定授時通考卷二十八
　穀種
　　豆二
　　　穭豆
　　　豌豆
　　　野豌豆
　　　蠶豆
　　　豇豆
　　　紫豇豆
　　　藊豆
　　　山藊豆

本草綱目李時珍曰穭乃自生稻名也此豆原是野生
故名今人亦種之於下地矣
又陳藏器曰穭豆生田野小而黑堪作醬爾雅戎菽一
名驢豆古名䝁豆是也吳瑞曰穭豆即黑豆中最細者
李時珍曰此即黑小豆也小科細粒霜後乃熟陳氏指
爲戎菽誤矣爾雅亦無此文戎菽乃胡豆䝁豆乃鹿豆
並四月熟
又穭豆甘溫無毒
遼志囘鶻豆髙二尺許直幹有葉無旁枝角長二寸每
角止兩豆一根才六七角色黄味如粟
務本新書豌豆二三月種諸豆之中豌豆最爲耐陳又
收多熟早如近城郭摘豆角賣先可變物舊時農莊往
往獻送此豆以爲嘗新蓋一歲之中貴其先也又熟時
少有人馬傷踐以此校之甚宜多種
農政全書豌豆生田野間其苗初搨地生後分莖叉葉
似苜蓿葉而細莖葉稍間開淡葱白搨花結小角有豆
如􁀙豆狀味甜
本草綱目李時珍曰胡豆豌豆也其苗柔弱宛宛故得
豌名種出胡戎嫩時青色老則斑麻故有胡戎青斑麻
累諸名陳藏器拾遺雖有胡豆但云苗似豆生田野間
米中往往有之然豌豆蠶豆皆有胡豆之名陳氏所云
蓋豌豆也豌豆之粒小故米中有之爾雅戎菽謂之荏
菽管子山戎出荏菽布之天下並註云即胡豆也唐史
畢豆出自西戎囘鶻地面張揖廣雅畢豆豌豆留豆也
别録序例云丸藥如胡豆大者即青斑豆也孫思邈千
金方云青小豆一名胡豆一名麻累鄴中記云石虎改
胡豆爲國豆此數說皆指豌豆也蓋古昔呼豌豆爲胡
豆今則蜀人專呼蠶豆爲胡豆而豌豆名胡豆人不知
矣又鄉人亦呼豌豆爲淮豆蓋囘鶻音相近也
又李時珍曰豌豆種出西胡今北土甚多八九月下種
苗生柔弱如蔓有鬚葉似蒺藜葉兩兩對生嫩時可食
三四月間開小花如蛾形淡紫色結莢長寸許子圓如
藥丸亦似甘草子出胡地者大如杏仁煮炒皆佳磨粉
麵甚白細膩百穀之中最爲先登
又豌豆氣味甘平無毒

農政全書野豌豆生田野中苗初就地拖秧而生後分
生莖义苗長二尺餘葉似胡豆葉稍大又似苜蓿葉亦
大開淡粉紫花結角似家豌豆角但秕小味苦
本草綱目李時珍曰野豌豆粒小不堪惟苗可茹名翹
揺
王禎農書蠶豆蠶時始熟故名百穀之中最爲先登蒸
煮皆可便食是用接新代飯充飽今山西人用豆多麥
少磨麵可作餅餌而食
農政全書蠶豆今處處有之生田園中科苗高二尺許
莖方其葉狀類黑豆葉而團長光澤紋脉堅直色似豌
豆頗白莖葉稍間開白花結豆角其豆似豇豆而小色
赤味甜
又蠶豆種花田中冬天不拔花秸用以拒霜至清明後
拔之
又蠶豆八月初種臘月宜厚壅之此種極救農家之急
且蝗所不食
本草綱目李時珍曰蠶豆莢狀如老蠶故名王禎農書
謂其蠶時始熟故名亦通吳瑞本草以此爲豌豆誤矣
此豆種亦自西胡來雖與豌豆同名同時種而形性迥
别太平御覽云張騫使外國得胡豆種歸指此也今蜀
人呼此爲胡豆而豌豆不復名胡豆矣
又李時珍曰蠶豆南土種之蜀中尤多八月下種冬生
嫩苗可茹方莖中空葉狀如匙頭本圓末尖面緑背白
柔厚一枝三葉二月開花如蛾狀紫白色又如豇豆花
結角連綴如大豆頗似蠶形蜀人收其子以備荒歉
又蠶豆氣味甘微辛平無毒
農政全書豇豆今處處有之人家田園多種就地拖秧
而生亦延籬落葉似赤小豆葉而極長􁎈開淡紫粉花
結角長五七寸其豆味甘
又豇豆穀雨後種六月收子收來便種八月又收子
本草綱目李時珍曰豇豆紅色居多莢必雙生故有豇
䜶䝄之名廣雅指爲胡豆誤矣
又李時珍曰豇豆處處三四月種之一種蔓長丈餘一
種蔓短其葉俱本大末尖嫩時可茹其花有紅白二色
莢有紅白紫赤斑駮數色長者至二尺嫩時充菜老則
收子此豆可菜可果可穀備用最多乃豆中之上品
又豇豆氣味甘鹹平無毒李時珍曰豇豆開花結莢必
兩兩並垂有習坎之義豆子微曲如腎形所謂豆爲腎
穀者宜以此當之

農政全書紫豇豆人家園囿中種之莖葉與豇豆同但
結角色紫長尺許味微甜
農政全書藊豆清明日下種以灰蓋之不宜土覆芽長
分栽搭棚引上
又徐光啟曰以口向上種粒粒出若扁種十不出一蓋
豆瓣重頂土不起故爛耳
本草綱目李時珍曰藊莢形扁也沿籬蔓衍也蛾眉象
豆脊也
又陶𢎞景曰藊豆人家種之於籬垣其莢蒸食甚美蘇
頌曰蔓延而上大葉細花花有紫白二色莢生花下其
實有黑白二種白者温而黑者少冷入藥用白者黑者
名鵲豆蓋以其黑間有白道如鵲羽也李時珍曰藊豆
二月下種蔓生延纒葉大如杯團而有尖其花狀如小
蛾有翅尾形其莢凡十餘様或長或團或如龍爪虎爪
或如猪耳刀䥥種種不同皆累累成枝白露後實更繁
衍嫩時可充蔬食茶料老則收子煮食子有白黑赤斑
四色一種莢硬不堪食惟豆子粗圓而色白可入藥
又藊豆氣味甘微温無毒
又李時珍曰硬殻白藊豆其子充實白而微黄其氣腥
香其性溫平得乎中和脾之穀也其軟殻及黑鵲色者
其性微涼可供食亦調脾胃
農政全書山藊豆生田野中小科苗髙一尺許葉似蒺
藜葉微大根葉比苜蓿葉頗長又似初生豌豆葉開黄
花結小扁角兒味甜
酉陽雜俎挾劒豆樂浪東有融澤澤中生豆莢形似人
挾劒横斜而生
農政全書刀豆處處有之人家園籬邊多種之苗葉似
豇豆葉肥大開淡粉紅花結角如皂角狀而長其形似
屠刀様故以名之味甜微淡
又刀豆清明日鋤地作穴每穴下種一粒以灰蓋之只
用水澆待芽出則澆以糞水蔓長搭棚引上
本草綱目李時珍曰刀豆以莢形命名也
又汪頴曰刀豆長尺許可入醬用李時珍曰刀豆人多
種之三月下種蔓生引一二丈葉如豇豆葉而稍長大
五六七月開紫花如蛾形結莢長者近尺微似皂角扁
而劒脊三稜宛然嫩時煮食醬食蜜煎皆佳老則收子
子大如拇指頭淡紅色同猪肉雞肉煮食尤美
又刀豆氣味甘平無毒
　
欽定授時通考卷二十八
欽定四庫全書
欽定授時通考卷二十九
　穀種
　　豆三
　　　黎豆
　　　山黧豆
　　　山黑豆
　　　苦馬豆
　　　鹿藿
　　　􁀙豆
　　　囘囘豆

爾雅欇虎櫐
　注今虎豆纒蔓林樹而生莢有毛刺今江東呼爲㯿
　欇疏欇一名虎櫐郭云今虎豆纒蔓林樹而生莢有
　刺今江東呼爲㯿或曰葛類也子如菉豆而葉大
本草綱目陳藏器曰豆子作貍首文故名李時珍曰黎
亦黑色也此豆莢老則黑色有毛露筋如虎貍指爪其
子亦有㸃如虎貍之斑煮之汁黑故有諸名又曰黎豆
生江南蔓如葛子如皂莢子作貍首文人炒食之别無
功用陶氏註蚺蛇膽云如黎豆者即此也爾雅云諸慮
一名虎涉又註櫐根云苗如豆爾雅欇虎櫐郭璞註云
江東呼櫐爲藤似葛而粗大纒蔓林樹莢有毛刺一名
豆蒐今虎豆也千歲櫐是矣李時珍曰爾雅虎櫐即黎
豆也古人謂藤爲櫐後人訛櫐爲貍矣爾雅山櫐虎櫐
原是二種陳氏合而爲一謂諸慮一名虎涉又以爲千
歲櫐並誤矣千歲櫐見草部貍豆野生山人亦有種之
者三月下種生蔓其葉如豇豆葉但文理偏斜六七月
開花成簇紫色狀如扁豆花一枝結莢十餘長三四寸
大如拇指有白茸毛老則黑而露筋宛如乾熊指爪之
狀其子大如刀豆子淡紫色有斑㸃如貍文煮去黑汁
同猪雞肉再煮食味乃佳
又黎豆氣味甘微苦溫有小毒多食令人悶
農政全書山黧豆一名山豌豆生密縣山野中苗髙尺
許其莖窊面劒脊葉似竹葉而齊短兩兩對生開淡紫
花結小角兒其豆扁如􁀙豆味甜
農政全書山黑豆生密縣山野中苗似家黑豆每一葉
攢生一處居中大葉如菉豆葉傍兩葉似黑豆葉微圓
開小粉紅花結角比家黑豆角極瘦小其豆亦極細小
味苦
農政全書苦馬豆生延津縣郊野中在處有之苗髙二
尺許莖似黄茋苗莖上有細毛葉似胡豆葉微小又似
蒺藜葉却大枝葉間開紅紫花結殻如拇指頂半頂間
多虛俗呼爲羊尿胞内有子如麻子大茶褐色子葉俱
味苦
爾雅蔨鹿藿其實莥
　注今鹿豆也葉似大豆根黄而香蔓延生疏蔨一名
　鹿藿其實名莥郭云今鹿豆也葉似大豆根黄而香
　蔓延生本草云味苦唐本註云此草所在有之苗似
　豌豆有蔓而長大人取以爲菜亦微有豆氣名爲鹿
　豆也
本草綱目李時珍曰豆葉曰藿鹿喜食之故名俗呼䝁
豆䝁鹿音相近也王盤野菜譜作野緑豆爾雅云蔨音
卷鹿藿也其實莥音紐即此又别録曰鹿藿生汶山山
谷陶𢎞景曰方藥不用人亦無識者但葛苗一名鹿藿
蘇恭曰此草所在有之苗似豌豆而引蔓長粗人採爲
菜亦微有豆氣山人名爲鹿豆韓保昇曰鹿豆可生噉
五月六月採苗日乾之郭璞註爾雅云鹿豆葉似大豆
蔓延生根黄而香是矣李時珍曰鹿豆即野緑豆又名
䝁豆多生麥地田野中苗葉似緑豆而小引蔓生生熟
皆可食三月開淡粉紅花結小莢其子大如椒子黑色
可煮食或磨麫作餅蒸食
又鹿藿氣味苦平無毒
農政全書􁀙豆生平野中北地處處有之莖蔓延附草
木上葉似黑豆葉而窄小微尖開淡粉紫花結小角其
豆似黑豆形極小味甘
農政全書回回豆又名那合豆生田野中莖青葉似蒺
藜葉又似初生嫩皂莢而有細鋸齒開五瓣淡紫花如
蒺藜花様結角如杏花様而肥豆如牽牛子微大味甘
　　各土豆産(附/)
直省志書宛平縣物産豆有青白黄黑赤菉紅藜菀菜
扁龍爪刀羊角蠶等種　香河縣物産猪食豆羅裙帶
豆　昌平州物産菉豆有官綠油綠摘綠拔綠四種黑
豆有雌有雄雌者長大而暗雄者圓小而明白藊豆凡
十餘種或長或團或如龍爪虎爪或如猪耳刀䥥大豆
有綠褐烏三種小豆有赤白二種　清苑縣土産菽有
秕虱有猫眼　歴城縣方産菉豆紅豆豇豆黑豆豌豆
大豆有青黑作豉用黄豆小豆赤白黎黑四種扁豆俗
名眉豆二種或青而長或白而肥蠶豆形似蠶蠶月生
金豆長豆角刀豆　鄒平縣物産豆黄黑菉赤白蠶豆
數種扁豆豇豆連莢可食刀豆僅可醬食　臨邑縣物
産有菽江南豆月豆　萊蕪縣物産豆有黑黄綠扁醬
青豇赤八種秋熟豌一種夏熟又有赤小豆白小豆黎
小豆扒山豆之類眉豆有數種刀豆形如刀蠶豆長豆
角有數種　陽信縣物産菽紅白黄黑爲用各異而綠
豆最佳豆角有長扁各數種可熟食　霑化縣物産豆
之品大黄豆青黄豆天鵞蛋大黑豆小黑豆牛腰齊皮
狐腿老䑕眼蘆花白明菉豆毛菉豆東北風紅摘豆茶
豆小豆扁豆　曹縣物産豆夏熟者曰豌豆匾豆秋熟
者曰豇豆黄豆而黄亦有數種曰青豆青亦有數種曰
黑豆黑亦有數種又曰金豆玉豆黎豆菉豆又有赤小
豆白小豆綠小豆又有扒山豆管豆又有一種大黑豆
　鉅野縣物産豆黄豆黑豆青豆茶豆豇豆紅白黑三
種菜豆蠶豆小豆紅白黑三種菉豆匾豆豌豆管豆眉
豆凡十八種　汶上縣物産豆黄豆青豆黑豆大小二
種茶豆豇豆紅白黑三種小豆紅白黑三種菉豆匾豆
豌豆管豆凡十八種　陽穀縣物産黄豆黑豆綠豆白
薑豆紅薑豆黑薑豆白小豆紅小豆黑小豆彎豆梅豆
茶豆扁豆刀豆蠶豆豆角　濮州土産豆有菉黄赤白
青茶眉刀裙帶龍爪羊角之屬　范縣物産豆有十二
菉豆黄豆黑豆茶豆紅豇豆白豇豆豌豆匾豆􁀙豆青
豆紅小豆白小豆菜豆有八眉豆蠶豆龍爪豆羊角豆
白不老羅裙帶仙鶴頂刀豆　觀城縣物産豆花黑黄
三種　日照縣物産豆其種不一大者青黄黑三色小
者赤綠二色又有豌豆龍爪刀鞘裙帶白稨豆　黄縣
物産豆有纒絲豆紅黄豆紫羅帶豆　福山縣物産豆
黄豆青黄豆纒絲豆鐵黑豆小黑豆香豆俗名雀卵綠
豆白小豆赤小豆花小豆玉小豆兔脚豆　招遠縣物
産大豆有黑青黄白綠斑數色而黄者爲多綠豆有明
綠黑綠東北風之類豆以風名遇東北風則易壊故名
之豇豆有紅白花三種　定襄縣物産豆黄黑菉豌藊
薑小連刀梅箸纒絲　太平縣物産豆多種其形色大
小間雜不等菜豆角有龍爪羅裙帶葉裏藏數種　臨
晉縣物産黑豆大小二種緊黑者爲雄豆入藥良黄豆
亦有大小二種綠豆有官綠油綠二種早種者名摘角
綠遲種者名拔角綠豌豆藊豆一名沿籬豆一名蛾眉
豆又名茶豆豇豆有二種一種蔓長丈餘須懸架則蕃
一種蔓短鋪地結莢嫩時充菜土人呼爲菜角又大赤
豆土人亦呼豇豆　平陸縣土産菽之名色不一惟黄
豆黑豆之大者可以爲豉豇豆扁豆則可爲菜他如菉
黄青紅黑白豌茶龍眼羊眼龍爪虎爪麥蘆小豆皆可
日用　絳州物産菽之屬纒絲豆人靣豆龍爪豆紫羅
帶白不老　祥符縣物産紅豇豆白豇豆菉豆黑豇豆
花豇豆扁豆青豆黑豆銅皮豆紅小豆豌豆黑小豆黄
豆花豆白小豆蠻小豆綠豆　鄢陵縣土産豆有青白
黄紅黑茶褐等色天鵞蛋老鴉眼花斑雞虱羊眼等名
然大青豆及羊眼黑豆堪作豉豇豆曰羅裙帶白不老
者堪爲菜紅小豆堪入藥餘皆平常　延津縣物産菽
有大黄大青大紫大黑扁黑扁白菉豆青豌白豌白眼
紫眼羊眼等種淮南王以豆爲乳脂今豆膏豆粉豆腐
較他處尤佳得淮南遺法　禹州土産花斑石豆雞虱
豆春不老虎爪豆　葉縣土産紫豆紅滚豆龍爪豆瑪
瑙豆　遂平縣土産豆屬菀豆紅豆羊眼豆雞虱豆龍
爪豆紫羅帶香子豆鵞眉豆紅米豆猪腦豆朴姜豆
西鄉縣土産黄豆黑豆氷豆青豆茶褐豆羊眼豆赤豆
菉豆麻小豆白小豆臨秋豆白扇豆　六合縣物産菽
之屬黑大豆青大豆有透骨青者用同黄豆黄大豆赤
小豆黑小豆綠豆圓小者佳白豆一名飯豆豌豆香珠
豆色紫小者尤香佛手豆白果豆粒大而香同白果羊
眼豆蠶豆一名胡豆豇豆匾豆一名沿籬豆黑白二種
刀豆一名挾劒豆　貴池縣土宜豆有麫條蛾眉魴魮
富郎冲天角豆茶豆案豆　鹽城縣物産菽有茶豆荸
薺豆有青黄紫赤黑白綠紅數色最早熟者有六十日
雁來枯之類　揚州府物産菽有大黄大青大紫大黑
大褐鴨卵青白扁黑扁白小赤小小紅菉豆樓子綠摘
角綠䳺鶉斑赤江白江摘角江青豌白豌白眼紫眼羊
眼雁來枯杪社黄半夏黄佛指　通州物産豆粒有大
小色有青黄紫黑白之别名有茶青扁莆麻皮雞趾牛
莊僧衣香珠蓮心烏眼沉香白果之不同　吳縣物産
菽之屬緇豆又名僧衣豆斑豆蠏眼豆羊眼豆香珠豆
色紫小而香賊懊惱極小雲南豆似白扁豆大而長
崑山縣土産中秋豆雁來紅佛手豆瑪瑙豆　常熟縣
物産紫羅豆有青黑花紋河陽青早熟西鄉高田種之
豇青黑色長角十八豇蔓生俗名裙帶豆　嘉定縣物
産大黑豆凡豆之屬皆出嘉定者佳而黑豆爲之魁他
邑爭購作種豌豆有大小二種四鄉俱有之大有如指
頂者其味絶美他邑所出甚稀形小性硬逈不如也土
人或種之花田中冬天不拔花萁用以拒霜至清明後
始拔豆隨熟　太倉州物産豆有黄青黑三種黄曰蘇
州黄員珠黄烏眼黄水白豆扇子黄髙脚黄青曰大青
小青茨菰青肉裏青黑曰大黑小黑六月烏雜色者曰
僧衣豆香珠豆羊眼豆最大者曰嚇殺人小曰賊歎氣
州岡自種豆収亦薄惟東土所出獨壯美絶勝他邑蠶
豆出雙鳳法輪寺前者尤佳自雙鳳至南門亦㨿勝大
有如指頂者他邑僅三之一性亦粗硬　上海縣物産
豆有南京黄以種自秣陵故名隨稻黄九月中方香綻
可食六月豆種最早六月即可採食砂仁豆色紫味香
豆中上品黑豆赤豆有大小二種米赤豆較赤豆畧小
可和米炊飯菉豆水白豆青豆色青七月即熟白香圓
白豆之最大者以色味形得名茅柴赤凡豆不宜肥土
土肥則莢稀此種不用耘茅草之地叢生尤盛故名紫
羅豆色紫粒小俗謂紫香圓又一種青黑花紋名僧衣
豆龍爪豆江豆刀豆豌豆蠶豆白藊豆　江隂縣物産
黄豆名珍珠黄烏眼黄者爲上青豆名白果青最佳
靖江縣食貨菽之屬其産於邑者粒有大小色有青黄
紫白黑之别青色者粒大味美曰扁莆曰膠州青骨裏
青豹腰青粒圓多實曰圓珠翠碧粒小曰茶青其淡碧
而味色絶美者曰白果六月拔八月枯烏眼黄粒有黑
眼水靣白粒大品佳麻皮黄牛墾莊兔子圓雞趾黄獐
皮黄皆黄色之屬也六月白搶塲白白果豆皆白色之
屬也色紫者僧衣香珠蓮心三種竝妙烏香珠大黑子
黑之屬外有五色雜而宜飯者俗呼赤豆其粒細而長
蔓生者曰蠏眼早収者曰麻熟　丹徒縣物産豆有大
小豆色有青黄黑紫褐名有雁來青雁來枯癡黄半夏
黄鐵殻黄香珠茶褐荸薺白果牛啃莊早綿青烏豆水
白豆馬鞍豆小豆亦有赤豆綠豆小黑豆白豆龍爪豆
飯豆紅黑豇豆佛指豆十六粒豆蠶豆黑白扁豆刀豆
　丹陽縣物産豆黄豆以東鄉沼漕渠者爲佳　石門
縣物産豆有梅豆含豆香珠豆棋花豆裙帶豆一茶匙
眉莢豆僧衣豆　桐鄉縣物産有舜隆豆　瑞安縣物
産豆有六月烏六月白八月白雲豆三収豆珍珠豆苜
蓿豆　寧州土産輭莢豆錢豆米豆道士冠脚魚卵
東鄉縣物産豆有六月爆泥豆花豆虎爪豆　瀘溪縣
物産菽之屬有沉香豆秋後種諸田間羊眼豆虎爪豆
羊鬚豆俱以形似六月爆豆之最早者　龍南縣物産
菽有六月黄八月黄　蒲圻縣物産菽之類有兔兒圓
羅裙帶道人冠　咸寧縣物産伴栗豆青皮豆雁來紅
龍爪豆猪牙豆元修豆　羅田縣物産菽類有羅裙帶
雁來紅羊眼豆蛾眉豆巴山豆西山豆六月報猪牙豆
蜜蜂豆龍爪豆茶柯豆青皮豆高脚黄兔兒丸雞婆豆
飯豆白殻豆泥豆鴉鵲豆　徳安府物產菉豆曰摘菉
曰藤菉曰一朶雲曰蔓草菉曰穀椿菉黄豆有黄色青
色黑色茶花色數種更有名纒絲者骨裏青者六月爆
者楊雀卵者統謂之黄豆　寧鄉縣物産豆種十有一
曰豆角卽上笆豆一名紅豆又曰羅裙帶刀豆􁀙皮豆
一名蠶豆又名白扁豆八月白以上皆藤生摘岡菉豆
懶人豆一名爛蒿薦秋江豆黄豆黑豆飯豆以上皆枝
實　邵陽縣食貨菽之屬黄豆菉豆六月黄八月白水
白豆皂角豆羊眼豆茶豆粟稿豆飯豆江豆衮豆冬豆
蠶豆硃砂豆青皮豆刀靶豆蛾眉豆龍爪豆裙帶豆泥
豆線豆扁豆烏豆棕豆　永明縣土産菽之品硃砂豆
羊眼豆大松豆小黄豆雪豆韶豆大青豆黑茶豆黑冷
豆　泉州府物産菽之屬有紅豆春豆九月豆騎草豆
畬豆白卯豆六月綱豆　建寧縣物産花羅豆大烏豆
寒露豆虎爪豆六月黄上樹豆田豆岡豆　惠來縣物
産豆之屬有蕉子虎爪九月黄九月白六月黄六月烏
十八粒壓早　高明縣土産豆有樹豆生數尺高四季
熟猪牙豆靴嘴豆有刀鞘豆花眉豆又五月収豆　廣
西府物産豆之屬南豆灣豆架豆靴豆老䑕豆黄花豆
白早豆羊眼豆寸金豆
　
　
　
　
　
欽定授時通考卷二十九
欽定四庫全書
欽定授時通考卷三十
　穀種
　　麻
　　　麻
　　　大麻
　　　沙蓬米
　　　亞麻
　　　萞麻
　　　稗(穇子/)　(稂/)　(菵/)　(東廧/)
　　　薏苡仁

詩經王風丘中有麻
　疏言丘中墝埆之處所以得有麻者乃留氏子嗟之
　所治也由子嗟教民農業使得有之集傳麻穀名子
　可食皮可績爲布者大全本草曰一名麻勃此麻上
　花勃勃者麻子味甘平無毒園囿所蒔今人作布及
　履用之
齊風藝麻如之何衡從其畝
　注欲樹麻者必先縱橫經治其田畝
豳風九月叔苴
　疏苴麻之有實者也叔苴謂拾取麻實以供食也
大雅麻麥幪幪
　注茂密也
禮記月令孟秋之月天子□麻與犬
又仲秋之月天子以犬嘗麻先薦寢廟
　注麻始熟也
周禮天官朝事之籩其實麷蕡
　注蕡實也鄭司農云麻曰蕡
儀禮有司徹主司取籩於房麷蕡坐設於豆西
　注蕡熬枲實也
爾雅黂枲實
　注禮記曰苴麻之有黂疏枲麻也黂者即麻子名故
　云黂枲實也
又枲麻
　注别二名疏麻一名枲故注云别二名禹貢青州云
　厥貢岱畎絲枲是也
又莩麻母
　注苴麻盛子者疏一名莩一名麻母
淮南子汾水濛濁而宜麻
齊民要術漢書張騫外國得胡麻今俗人呼爲烏麻者
非也廣雅曰狗蝨勝茄胡麻也本草經曰青蘘一名巨
勝今世有白胡麻八角胡麻白者油多
爾雅翼麻實既可以養人而其縷又可以爲布其利最
廣然麻之屬總曰麻别而言之則有實者别名苴無實
者别名枲子夏喪服傳曰苴絰者麻之有蕡者也牡麻
者枲麻也蕡即實也牡即無實之名也然此類亦通名
麻枲故或以蕡爲枲實蓋假借言之耳麻實又有文理
故屬金爲西方之穀明堂月令秋則食麻與犬秋氣既
涼又向寒無害故食當方之穀牲而至仲秋則又以犬
嘗麻先薦寢廟也若豳風則九月菽苴蓋食農夫者不
嫌於晚耳麻實既謂之蕡故古者朝事之籩熬麻麥以
實之謂之麷蕡又麻於植物中最爲多子故詩稱桃之
夭夭有蕡其實言桃花色既盛又結子之多如麻子然
以况室家之相宜而其繼續繁衍者如此說文又云萉
枲實或作黂則音雖異而意同後世說本草者或以黂
爲牡麻之華則與詩雅所說大異又胡麻亦有實本生
大宛一名油麻一名狗蝨一名方莖純黒者名巨勝亦
曰一葉兩莢爲巨勝或曰莖圓爲胡麻莖方爲巨勝道
家以爲飯陶隱居言八穀之中胡麻最爲良以詩黍稷
稻粱禾麻菽麥爲八種而引董仲舒云禾是粟苗麻是
胡麻按胡麻大宛之種張騫得之以歸詩人所稱豈應
近捨中國之苴而逺述大宛之巨勝此説非是又以其
胡物而細故别謂中國之麻爲漢麻亦曰大麻
本草綱目李時珍曰按沈存中筆談云胡麻即今油麻
更無他說古者中國只有大麻其實爲蕡漢使張騫始
自大宛得油麻種來故名胡麻以别中國之大麻也寇
宗奭衍義亦據此釋胡麻故今并入油麻焉巨勝即胡
麻之角巨如方勝者非二物也方莖以莖名狗蝨以形
名油麻脂麻謂其多油脂也按張揖廣雅胡麻一名藤
𢎞𢎞亦巨也别錄一名鴻藏乃藤𢎞之誤也又杜寳拾
遺記云隋大業四年改胡麻曰交麻
又别錄曰胡麻一名巨勝生上黨川澤秋採之青蘘巨
勝苗也生中原川谷陶𢎞景曰胡麻八穀之中惟此最
良純黑者爲巨勝巨者大也本生大宛故名胡麻又以
莖方者爲巨勝圓者爲胡麻蘇恭曰其角作八稜者爲
巨勝四稜者爲胡麻都以烏者爲良白者爲劣孟詵曰
沃地種者八稜山田種者四稜土地有異工力則同蘇
頌曰胡麻處處種之稀復野生苗硬如麻而葉圓鋭光
澤嫩時可作蔬道家多食之本經謂胡麻一名巨勝陶
𢎞景以莖之方圓分别蘇恭以角稜多少分别仙方有
服胡麻巨勝二法功用小别是皆以爲二物矣或云即
今油麻本生胡中形體類麻故名胡麻八穀之中最爲
大勝故云巨勝乃一物二名如此則是一物而有二種
如天雄附子之類故葛洪云胡麻中有一葉兩尖者爲
巨勝别錄序例云細麻即胡麻也形扁扁爾其莖方者
爲巨勝也今人所用胡麻之葉如荏而狹尖莖髙四五
尺黄花生子成房如胡麻角而小嫩時可食甚甘滑利
大腸皮亦可作布類大麻色黄而脆俗亦謂之黄麻其
實黒色如韭子而粒細味苦如膽杵末略無膏油其說
各異此乃服食家要藥乃爾差誤豈復得效也寇宗奭
曰胡麻諸說參差不一止是今人脂麻更無他義以其
種來自大宛故名胡麻今胡地所出者皆肥大其紋鵲
其色紫黑取油亦多嘉祐本草白油麻與此乃一物但
以色言之比胡地之麻差淡不全白爾今人通呼脂麻
李時珍曰胡麻即脂麻也有遲早二種黒白赤三色其
莖皆方秋開白花亦有帶紫艶者節節結角長者寸許
有四稜六稜者房小而子少七稜八稜者房大而子多
皆隨土地肥瘠而然蘇恭以四稜爲胡麻八稜爲巨勝
正謂其房勝巨大也其莖髙者三四尺有一莖獨上者
角纒而子少有開枝四散者角繁而子多皆因苗之稀
稠而然也其葉有本團而末鋭者有本團而末分三丫
如鴨掌形者葛洪謂一葉兩尖爲巨勝者指此蓋不知
烏麻白麻皆有二種葉也按本經胡麻一名巨勝吳普
本草一名方莖抱朴子及五符經竝云巨勝一名胡麻
其說甚明至陶𢎞景始分莖之方圓雷斆又以赤麻為
巨勝謂烏麻非胡麻嘉祐本草復分白油麻以别胡麻
并不知巨勝即胡麻中丫葉巨勝而子肥者故承誤啟
疑如此惟孟詵謂四稜八稜爲土地肥瘠寇宗奭據沈
存中之說斷然以脂麻爲胡麻足以證諸家之誤矣又
賈思勰齊民要術種收胡麻法即今種收脂麻之法則
其爲一物尤爲可據今市肆間因莖分方圓之說遂以
茺蔚子僞爲巨勝以黄麻子及大藜子僞爲胡麻誤而
又誤矣茺蔚子長一分許有三稜黄麻子黑如細韭子
味苦大藜子狀如壁蝨及酸棗核仁味辛甘竝無脂油
不可不辨梁簡文帝勸醫文有云世誤以灰滌菜子爲
胡麻則胡麻之訛其來久矣
又胡麻氣味甘平無毒
又白油麻氣甘大寒無毒李時珍曰胡麻取油以白者
爲勝服食以黑者爲良
天工開物凡麻可粒可油惟火麻胡麻二種胡麻即脂
麻相傳西漢始自大宛來古者以麻爲五穀之一若專
以火麻當之豈有當哉竊意詩書五穀之麻或其種已
滅或即菽粟中之别種而漸訛其名號皆未可知也今
胡麻味美而功髙即以冠百穀不爲過火麻子粒壓油
無多皮爲布疏惡其值幾何胡麻數龠充腸移時不餒
粔餌飴餳得粘其粒味髙而品貴其爲油也髪得之而
澤腹得之而膏腥羶得之而芳毒厲得之而觧農家能
廣植厚實可勝言哉種胡麻法或治畦圃或壟田畝土
碎草淨之極然後以地灰微溼拌匀麻子而撒種之早
者三月種遲者不出大暑前早種者花實亦待中秋乃
結耨草之功惟鋤是視其色有黑白赤三者其結角長
寸許有四稜者房小而子少八稜者房大而子多皆因
肥瘠所致非種性也收子榨油每石得四十觔餘其枯
用以肥田若饑荒之年則留供人食

羣芳譜大麻莖髙五六尺枝葉扶疎葉狹而長狀如益
母草葉一枝七葉或九葉五六月開細黄花成穗隨即
結子似蘇子而大剝去皮作麻績之可爲布
本草綱目李時珍曰麻從兩木在广下象屋下派麻之
形也木音派广音儼餘見下註云漢麻者以别胡麻也
又本經曰麻蕡一名麻勃麻花上勃勃者七月七日采
之良麻子九月採入土者損人生太山川谷陶𢎞景曰
麻蕡即牡麻牡麻則無實今人作布及履蘇恭曰蕡即
麻實非花也爾雅云蕡枲實儀禮云苴麻之有蕡者註
云有子之麻爲苴皆謂子也陶以蕡爲麻勃謂勃勃然
如花者復重出麻子誤矣既以蕡爲米穀上品花豈堪
食乎陳藏器曰麻子早春種爲春麻子小而有毒晚春
種爲秋麻子入藥佳壓油可以油物寇宗奭曰麻子海
東毛羅島來者大如蓮實最勝其次出上郡北地者大
如豆南地者子小蘇頌曰麻子處處種之績其皮可以
爲布農家擇其子之有斑黑文者謂之雌麻種之則結
子繁他子則不然也本經麻蕡麻子所主相同而麻花
非所食之物蘇恭之論似當矣然本草朱字云麻蕡味
辛麻子味甘又似二物疑本草與爾雅禮記稱謂有不
同者又藥性論用麻花云味苦主諸風然則蕡也子也
花也其三物乎李時珍曰大麻即今火麻亦曰黄麻處
處種之剝麻收子有雌有雄雄者爲枲雌者爲苴大科
如油麻葉狹而長狀如益母草葉一枝七葉或九葉五
六月開細黄花成穗隨即結實大如胡荽子可取油剝
其皮作麻其稭白而有稜輕虛可爲燭心齊民要術云
麻子放勃時㧞去雄者若未放勃先㧞之則不成子也
其子黒而重可搗治爲燭即此也本經有麻蕡麻子二
條謂蕡即麻勃謂麻子入土者殺人蘇恭謂蕡是麻子
非花也蘇頌謂蕡子花爲三物疑而不決謹按吳普本
草云麻勃一名麻花味辛無毒麻藍一名麻蕡一名青
葛味辛甘有毒麻葉有毒麻子中仁無毒據此說則麻
勃是花麻蕡是實麻仁是實中仁也普三國時人去古
未逺說甚分明神農本經以花爲蕡皆傳寫脫誤耳陶
氏及唐宋諸家皆不考究而臆度疑似可謂疎矣今依
吳氏改正
又麻勃吳普曰一名麻花李時珍曰觀齊民要術有放
勃時㧞去雄者之文則勃爲花明矣
又麻勃氣味辛温無毒
又麻蕡吳普曰一名麻藍一名青葛李時珍曰此當是
麻子連殻者故周禮朝事之籩供蕡月令食麻與犬麻
可食蕡可供稍有分别殻有毒而仁無毒也
又麻蕡氣味辛平有毒

聖祖御製幾暇格物編沙蓬米凡沙地皆有之鄂爾多斯
　所產尤多枝葉叢生如蓬米似胡麻而小性暖益脾胃
　易於消化好吐者食之多有益作爲粥滑膩可食或爲
　米可充餅餌茶湯之需向來食之者少自朕試用之知
　其宜人今取之者衆矣
本草綱目蘇頌曰亞麻子出兖州威勝軍苗葉俱青花
白色八月上旬採其實用李時珍曰今陜西人亦種之
即壁蝨胡麻也其實亦可榨油㸃燈氣惡不堪食其莖
穗頗似茺蔚子不同
又亞麻子氣味甘微温無毒
本草綱目蘇頌曰蓖麻葉似大麻子形宛如牛蜱故名
李時珍曰蓖亦作螕牛蝨也其子有麻㸃故名
又蘇恭曰此人間所種者葉似大麻葉而甚大結子如
牛蜱今胡中來者莖赤髙丈餘子大如皂莢核用之亦
良韓保昇曰今在處有之夏生苗葉似葎草而大厚莖
赤有節如甘蔗髙丈餘秋生細花隨便結實殻上有刺
狀類巴豆青黄斑褐夏采莖葉秋采實冬采根曬乾用
李時珍曰其莖有赤有白中空其葉大如瓠葉每葉凡
五尖夏秋間椏裏抽出花穗纍纍黄色每枝結實數十
顆上有刺攢簇如蝟毛而輭凡三四子合成一顆枯時
劈開狀如巴豆殻内有子大如豆殻有斑㸃狀如牛螕
再去斑殻中有仁嬌白如續隨子仁有油可作印色及
油紙子無刺者良有刺者毒
又蓖麻氣味甘辛平有小毒

爾雅蕛苵
　注蕛似稗布地生穢草疏蕛一名苵似稗之穢草也
　布生於地莊子曰道在蕛稗是亦有米細小又曰若
　蕛米之在太倉是也
六書故稗葉純似稻節間無毛實似蕡害稼
爾雅翼孟子曰五穀者種之美者也茍爲不熟不如蕛
稗蕛與稗二物也皆有米而細小莊子曰道在蕛稗言
比於穀則微細而不精道亦在焉又曰若蕛之在太倉
亦言小也爾雅蕛苵釋曰蕛一名苵似稗之穢草布生
於地而稗則生下澤中故古詩曰蒲稗相因依氾勝之
書曰稗水旱無不熟之時又特滋盛易得蕪穢良田畝
得二三十斛宜種之以備㐫年
又稗中有米熟時可𢷬取之炊之不減粢米又可釀作
酒武帝時令典農種之一頃收二千斛斛得米三升大
儉可磨食之蓋稗遇水旱無不熟而五穀則有熟不熟
之時以此不熟方之於稗則爲不如耳草之似穀可養
人者甚多博物志稱蒒草實食之如大麥本草稱東廧
可爲飯又菵米可爲飯四月熟久食不饑狼尾草子作
黍食之令人不饑又蒯草子亦堪食如秔米又蓬草子
作飯無異秔米儉年食之此皆五穀之外可以接糧者
故附著之
本草綱目李時珍曰稗乃禾之卑賤者也故字從卑
又陶𢎞景曰稗子亦可食又有烏禾生野中如稗荒年
可代糧而殺蟲煮以沃地螻蚓皆死陳藏器曰稗有二
種一種黄白色一種紫黑色紫黑色者似芑有毛北人
呼爲烏禾
又稗米氣味辛甘苦微寒無毒
農政全書稗子有二種水稗生水田邊旱稗生田野中
今處處有之苗葉似槮子葉色深緑脚葉頗帶紫色結
子如黍粒大茶褐色味微苦性微温
又稗多收能水旱可救儉孟子言五穀不熟不如荑稗
淮南所謂小利者皆以此且稗稈一畝可當稻稈二畝
其價亦當米一石宜擇嘉種於下田蓺之歲歲無絶倘
遇災年便得廣植勝於流移捃拾遠矣
　　􁪾子(附/)　(一名龍爪粟一名鴨爪稗/)
農政全書􁪾子生水田中及下溼地内苗葉似稻但差
短梢頭結穗彷彿稗子穗其子如黍粒大茶褐色味甘
本草綱目李時珍曰􁪾乃不黏之稱也又不實之貌也
龍爪鴨爪象其穗岐之形
又李時珍曰􁪾子山東河南亦五月種之苗如茭黍八
九月抽莖有三稜如水中藨草之莖開細花簇簇結穗
如粟穗而分數岐如鷹爪之狀内有細子如黍粒而細
赤色其稃甚薄其味麤澀
又􁪾子氣味甘濇無毒
　　稂(附/)
詩曹風冽彼下泉浸彼苞稂
爾雅稂童粱
　注稂莠類也疏今人謂之宿田翁或謂之守田也
說文稂禾秀之穗生而不成者謂之蕫蓈
爾雅翼稂惡草與禾相雜
本草綱目稂一名狼尾草陳藏器曰生澤地似茅作穗
廣志云子可作黍食李時珍曰莖葉穗粒並如粟而穗
色紫黄有毛荒年亦可採食
　　菵草(附/)
爾雅皇守田
　注似燕麥子如雕胡米可食生廢田中一名守氣
爾雅翼菵米可爲飯生水田中苗子似小麥而小四月
熟久食不饑爾雅所謂皇守田者也
　　東廧(附/)　(一名粱禾/)
廣志東廧粒如葵子似蓬草色青黑十一月熟出幽涼
并烏丸地
本草綱目陳藏器曰東廧生河西苗似蓬子似葵九月
十月熟可爲飯食河西人語曰貸我東廧償爾田粱李
時珍曰相如賦東廧雕胡即此魏書云烏丸地宜東廧
似穄可作白酒又廣志云粱禾蔓生其子如葵子其米
粉白可作饘粥六月種九月收牛食之尤肥此亦一穀
似東廧者也
又東廧子氣味甘平無毒
續博物志薏苡一名簳珠收子蒸令氣餾暴乾挼取之
作飯麪主不饑
農政全書本草名薏苡仁一名解蠡一名屋菼一名芑
實一名􁁊俗名草珠兒又呼爲西番蜀秫生真定平澤
及田野交趾生者子最大彼土人呼爲􁁊珠今處處有
之苗髙三四尺葉似黍葉而稍大開紅白花作穗子結
實青白色形如珠而稍長故名薏珠子味甘微寒無毒
今人亦呼菩提子
羣芳譜薏苡處處有之交趾者子最大出真定者佳今
多用梁漢者氣劣於真定春生苗莖髙三四尺葉如黍
葉開紅白花作穗五六月結實青白色形如珠子而稍
長故呼薏珠子取用以顆小色青味甘黏牙者良形尖
而殻薄米白如糯米此真薏苡也可粥可麪可同米釀
酒
本草綱目李時珍曰薏苡名義未詳其葉似蠡實葉而
解散又似芑黍之苗故有解蠡芑實之名􁁊米乃其堅
硬者有􁁊强之意苗名屋菼救荒本草名回回米又呼
西番蜀秫俗名草珠兒
又雷斆曰凡使勿用􁀙米顆大無味時人呼爲粳􁀙是
也薏苡仁顆小色青味甘咬著人齒也李時珍曰薏苡
人多種之二三月宿根自生葉如初生芑茅五六月抽
莖開花結實有二種一種黏牙者尖而殻薄即薏苡也
其米白色如糯米可作粥飯及磨麪食亦可同米釀酒
一種圓而殻厚堅硬者即菩提子也其米少即粳􁀙也
但可穿作念經數珠故人亦呼爲念珠云其根竝白色
大如匙柄糾結而味甘
又薏苡氣味甘微寒無毒
　
　
　
　
欽定授時通考卷三十
欽定四庫全書
欽定授時通考卷三十一
　功作
　　彙考
詩周頌載芟載柞其耕澤澤
　傳除草曰芟除木曰柞箋先芟柞其草木土氣蒸達
　而和耕之則澤澤然解散集解劉氏瑾曰第一節言
　墾土也
千耦其耘徂隰徂畛
　箋隰新發田也畛舊田有徑路者集解曹氏粹中曰
　反土之後草木根株有芟柞不盡則復耘之也劉氏
　瑾曰第二節言治田也
侯主侯伯侯亞侯旅侯彊侯以有嗿其饁思媚其婦有
依其士有畧其耜俶載南畝
　傳主家長也伯長子也亞仲叔也旅子弟也箋彊有
　餘力者以謂閒民父子餘夫皆行彊有力者相助又
　取傭賃務疾畢已當種也集傳嗿衆飲食聲也媚順
　依愛也言餉婦與耕夫相慰勞也畧利俶始載事也
　集解劉氏瑾曰第三節言男女長幼齊力於始耕也
播厥百穀實函斯活
　箋播猶種也實種子也函含也活生也其種皆成好
　含生氣集解曹氏粹中曰百穀之性各有所宜而水
　旱豐凶不可預定故悉種之所以爲備也劉氏瑾曰
　第四節言苗生也
驛驛其達有厭其傑
　集傳驛驛苗生貌達出土也厭受氣足也傑先長者
　也集解劉氏瑾曰第五節言苗生之盛也
厭厭其苗綿綿其麃
　箋厭厭其苗衆齊等也集傳綿綿詳密也麃耘也集
　解王氏安石曰既苗而耘以綿綿爲善恐傷苗也劉
　氏瑾曰第六節言耘苗也
載穫濟濟有實其積萬億及秭爲酒爲醴烝畀祖妣以
洽百禮
　箋濟濟穗衆難進也集傳積露積也集解何氏楷曰
　穫言在野積言在場萬億及秭言在廩劉氏瑾曰第
　七節言收入之多以供祭祀也
又畟畟良耜俶載南畝
　疏畟畟刃利之狀集解劉氏瑾曰第一節言始耕也
播厥百穀實函斯活
　集解劉氏瑾曰第二節言苗生也
或來瞻女載筐及筥其饟伊黍
　集解劉氏瑾曰第三節言餉田也
其笠伊糾其鎛斯趙以薅荼蓼
　傳笠所以禦暑雨也趙刺也說文薅拔去田草也疏
　荼陸穢蓼水草田有原有隰故並舉集解劉氏瑾曰
　第四節言耘苗也
荼蓼朽止黍稷茂止
　集解陸氏佃曰因暑雨化之則草不復生而地美劉
　氏瑾曰第五節言苗盛也
穫之挃挃積之栗栗其崇如墉其比如櫛以開百室
　傳挃挃穫聲也栗栗衆多也箋如墉如櫛積之高大
　相比迫也集解劉氏瑾曰第六節言收穫之多而齊
　也
百室盈止婦子寧止
　集解劉氏瑾曰第七節言其樂豐稔也
書梓材若稽田既勤敷菑惟其陳修爲厥疆畎
　傳言農夫之考田已勞力布發之惟其陳列修治爲
　其疆畔畎壟然後功成
周禮地官遂大夫正歲簡稼器修稼政
　注簡猶閱也稼器耒耜鎡基之屬稼政孟春月令所
　云
汲冡周書若農之服田務耕而不耨維草其宅之既秋
而不穫惟禽其饗之人而獲饑去誰哀之
管子今夫農羣萃而州處審其四時權節具備其械器
用比耒耜穀芨及寒擊稾除田以待時乃耕深耕均種
疾耰先雨芸耨以待時雨時雨既至挾其搶刈耨鎛以
旦暮從事於田壄稅衣就功别苗莠列疏遫首戴苧蒲
身服襏襫沾體塗足暴其髮膚盡其四支之力以疾從
事於田野少而習焉其心安焉不見異物而遷焉是故
其父兄之敎不肅而成其子弟之學不勞而能是故農
之子常爲農
莊子長梧封人曰昔予爲禾稼而鹵莽種之其實亦鹵
莽而報予芸而滅裂之其實亦滅裂而報予來年深其
耕而熟耨之其禾繁以滋
淮南子禾稼春生人必加功焉故五穀得遂長
楊泉物理論種作曰稼稼猶種也收歛曰穡穡猶收也
古今之言云爾稼農之本穡農之末稼欲熟穡欲速此
良農之務也
漢書食貨志種穀必雜五種以備災害田中不得有樹
用妨五穀力耕數耘收穫如寇盜之至
　注顏師古曰謂促遽之甚恐爲風雨所損
齊民要術傳曰人生在勤勤則不匱語曰力能勝貧四
體不勤思慮不用而能事治求贍者未之前聞也仲長
子曰天爲之時而我不農穀亦不可得而取之青春至
焉時雨降焉始之耕田終之簠簋惰者釜之勤者鍾之
矧夫不爲而尚乎食也哉
又凡人營田須量己力寧可少好不可多惡每年一易
必須頻種其雜田地即是來年穀資欲善其事先利其
器悦以使人人忘其勞且須調習器械務令快利秣飼
牛畜常須肥健撫恤其人常遣歡悅觀其地勢乾濕得
所
大學衍義真德秀曰農者衣食之本惟其關生人之大
命是以服天下之至勞以七月一詩考之日月星辰之
運行昆蟲草木之變化凡感乎耳目者皆有以觸其興
作之思是其心無一念不在乎農也自于耜而舉趾自
播穀而滌場所治非一器所業非一端私事方畢而公
宮之役毋敢稽歲功方成而嗣歲之圖不敢後是一歲
之間無一日不專於農也惟夫與婦惟婦與子各共乃
事各任乃役是一家之内無一人不力於農也田事既
起曉霜未釋忍饑扶犂凍皴不可忍則燎草火以自溫
此始耕之苦也燠氣將炎晨興以出傴僂如啄至夕乃
休泥塗被體熱爍濕蒸百畝告青而形容不可復識此
立苗之苦也暑日流金水田若沸耘耔是力稂莠是除
爬沙而指爲之戾傴僂而腰爲之折此耘苗之苦也迨
垂穎而堅栗懼人畜之傷殘縛草田中以爲守舍數尺
容膝僅足蔽雨寒夜無眠風霜砭骨此守禾之苦也刈
穫而歸婦子咸喜舂揄簸蹂競敏厥事其勞苦不重可
哀憐也哉
陳旉農書凡從事於農務者皆當量力而爲之不可茍
且貪多務得以致終無成遂也傳曰少則得多則惑况
稼穡在艱難之尤者詎可不先度其財足以贍力足以
給優游不迫可以取必效然後爲之儻或財不贍力不
給而貪多務得未免茍簡滅裂之患十不得一二幸其
成功已不可必矣若深思熟計既善其始又善其中終
必有成遂之常矣豈徒徼一時之幸哉古者分田之制
有不易一易再易之别非獨以土敝而草木不長氣衰
而生物不遂也抑欲其財力優裕歲歲常稔不致務廣
而俱失故皆以深耕易耨而百穀用成諺有之多虚不
如少實廣種不如狹收豈不信然
大學衍義補丘濬曰成周盛時其播時百穀之事具有
成法故命農官獨有詩曰嗟嗟臣工敬爾在公王釐爾
成來咨來茹俾其詳考先王之成法以爲三農之勸相
既不可失其時又不可失其度自耕種以至於收穫無
一不循其序凡舊田與夫新田無一不得其宜官則盡
其勸相之功民則致其耕治之力一皆如先王之成法
可也成王既置田官而戒命之後王復遵其法而重戒
之噫嘻之詩曰率時農夫農官之職也播厥百穀農夫
之事也終三十里欲其地之無遺利也十千維耦欲其
人之無遺力也古之致力於農事也如此
馬一龍農說農爲治本食乃民天天畀所生人食其力
故知時爲上知土次之知其所宜用其不可棄知其所
宜避其不可爲力足以勝天矣(此總言用力體要時言/天時土言地脉所宜主)
(稼穡力之所/施視以爲用)衆知膏瘠不如原隰衆知蕪平不如淺深
(肥饒爲膏砂瘦爲瘠高者爲原下者爲隰蕪荒而不治/者也平成熟也農家栽禾啓土九寸爲深三寸爲淺膏)
(瘠熟荒此皆易知至如地之高下有氣脉所行而生氣/鍾其下者有氣脉所不鍾而假天陽以爲生氣者故原)
(之下多土骨而隰之下皆積泥啓原宜深/啓隰宜淺深以接其生氣淺以就其天陽)常治者氣必
衰再易者功必倍患因無備命在有滋將衰而沃之助
其力也欲倍而壯焉收其全矣沃莫妙於滋源壯須求
其固本(此因土材而以人力輔相之衰者土力衰也倍/者所穫倍也患言水暵蟲傷之類溝堰陂洫桔)
(橰蓑笠潤燥以時濟及浚築制造爲之預者則有備而/無患矣命言生發收藏之元所滋之事有二以人力者)
(灌溉鋤耘塗盪也以物力者泥糞灰籸稿卉也沃助其/衰壯求其倍勢也猶有不待其衰未禾而先沃之白塊)
(之間者此素問所謂滋化源之意耳滋其衰者過或至/於不能勝而病滋源則無是也固本者要令其根深入)
(土中法在禾苗初旺之時斷去浮面絲根畧燥根下土/皮俾頂根直生向下則根深而氣壯可以任其土力之)
(發生實穎/實栗矣)亢而過洩者水奪(此謂獨陽不長者濟之以/隂也何謂亢如既穫之後)
(犂土在田冬春二時皆無雨雪太陽燥裂破塊之間盡/爲枯體陰不外周陽不内蓄氣過洩矣以水奪之藉其)
(潤澤之液奪其過洩之陽/包含融結以成發生之功)歛而固結者火攻(此謂獨隂/不生者濟)
(之以陽也何爲歛失於鋤墾蕪翳蔽其天陽汚濁淫於/膚理隂沍久而不開生意塞而不達氣固結矣以火攻)
(之假其焚燎之力攻其固結之隂疏道蒸騰以宣發育/之氣水云奪者必久浸而後可奪火云攻者必猛烈而)
(後可攻奪之欲其過洩於外者/返攻之欲其固結於内者去也)鎡䥓寸隙不立一毛鬱
蒸所至並鍾五賊(此又揭工力時氣所害爲甚者言也/鎡䥓寸隙墾之不遍也雖有餘徑寸)
(他日禾根適當之則詰屈不入葉雖叢生亦必以漸消/盡俗云縮科是已故犂鋤者必使翻抄數過田無不毛)
(之土則土無不毛之病五賊食禾之蟲也熱氣積於土/塊之間暴得雨水醖釀蒸濕未經信宿則其氣不去禾)
(根受之遂生蟊烈日之下忽生細雨灌入葉㡳留注節/榦或當晝汲太陽之氣得水激射熱與濕相蒸遂生蠈)
(朝露浥日濛雨日中㸃綴葉間單則化氣合則化形遂/生螣熱踵根下濕行於稿夾日與雨外薄其膚遂生螟)
(歲交熱化不雨不𤾉晝晦夜暍而風氣不行遂生􁁊五/賊不去則嘉禾不興故灌田者先須以水遍過收其熱)
(氣旋即去之易以新水栽禾無害不過一遍易去者雖/久浸不免日中雨露或以長牽或以疎齒披拂勿令凝)
(著則蟲/不生)故祖氣不足母胎有虧其踵不踵胎氣不完其
胎不胎雖成必敗蓋親下之本既久去地而傷母之體
豈能全天哉(祖氣主穀子之在秸者言也母胎主穀子/之脱秸者言也祖氣不足謂未及冬至而)
(先刈者其一成之氣既未充足以之爲種母胎有虧矣/草木之生其命在土生成變化不離土氣踵踵相接生)
(生無已焉若脫土久氣不相屬生之雖具於胎成之則/不全其數或半途而剝或成穗而秕故收種者當於冬)
(至之後熟治高土散布其上覆以疏草障蔽鳥雀壅以/酓灰滋潤燥枯至清明時沃之使芽除草濩糞頻助其)
(長此第一義也其次草裹美種縣之風簷季春之始置/諸深汪勿令近泥半月氣足布地而芽此雖不傷已落)
(第二義矣但世俗浸種晝沉夜㫰酓釀鬱蒸逼之使速/胎中受病拔不可去長芽嫩脆抛撒下田跌蹼折損種)
(種不免迷而不/悟不知何見耳)夫善本者斯圖末慮終者貴謀始推陳
而致新氣以交併積盛脫胎而洗髓精以剝換化生(此/下)
(言治禾也種得水始芽芽得土始苗移苗置之别土二/土之氣交併於一苗生氣積盛矣然其胎不脫則陳腐)
(之體猶存髓不洗則濁滛之氣終在欲其稚而壯壯而/盛盛而不衰也得乎故天地之間氣之積盛者力在交)
(併精之化生/者功在剝換)達順則豐覆逆乃稿縱横成列紀律不違
密􁁜爲儔尺寸如范(栽苗者當如是也先以一指搪泥/然後以二指嵌苗置其中則苗根)
(順而不逆縱横之列整則易於耘盪疎密各因其地之/肥瘠爲儔疎者每畝約七千二百科密則數踰於萬)
但害生於稂莠法謹於芟耘與其滋蔓而難圖孰若先
務於決去故上農者治未萌其次治已萌矣已萌不治
其謂農何(稂莠惡草之害苗者芟耘皆去草之事蔓草/之延生也上農深於農理勤於農事者也未)
(萌根株/在土也)夫薙草之法數與草齊南稉北黍種之良也物
之良者必貴貴非賤等良畏惡朋(薙治也惡草害苗者/不可勝數治法不多)
(則不可去天生五穀所以養人可貴之物也貴者難成/而易傷賤者易起而難制於此辨之不早竢其潛滋暗)
(長而後治之則其根株深固枝葉/暢茂盤結而輔翼者勢盛於苗矣)故農家者流思其力
不足以盡圖之備假諸物其始也直木而耒其次也横
木而耜又其次編木而齒曲木末而鏟鑿木首而鋤繼
之以掇終之以塗無不加以鐵焉以木直而鐵堅也攻
之無遺類矣如是而猶存者可不畏夫(草之滋生無窮/而人之用力有)
(限不能不假於物以爲力勝之具耳今之耒而耕者有/大畊小畊開挄罨掄大抵勤與惰之殊也飜抄遍過之)
(說已見於前其耙者亦多不求細熟平整粗塊臃泥凸/則暴日先燥窪則注水過深是以一塸之間禾之豐悴)
(頓異且又妙在旋抄旋耙旋耙旋蒔則燥濕和均渾水/澄泥聚於根坎有壅培之力也移苗新土黄色轉青乃)
(用㨶盪㨶盪雖以去草實以固苗蓋田之浮泥易行横/根而下之實土難入頂本頂本入土不深横根布於泥)
(面則得土之生氣不厚枝葉雖繁抽心不茂矣㨶欲斷/其泥面横根使其頂根入土深受積厚多生之氣其後)
(抽心始髙而結穗長碩也鏟鋤皆削草器掇以手拾去/餘草塗以泥壅蔽田皮既掇則洩去多水留少水在田)
(夾泥爲塗塗時以手捻去禾心宿水候田有燥裂即上/水灌之禾心宿水既去燥時免其濕釀漬入新水又助)
(潤滋清氣矣養苗至此除草已盡物不能再/假力不可再加然意外之虞尚不保其無也)衞生固難
成功亦不易華而欲實風雨不作時將穫矣燥則多損
浸以成腐(此言養之係於人而成之係於天也稻花必/在日色中始放雨久則閉其竅而不花風烈)
(則損其花而不實二者皆秕穀之患也及其成穀將穫/土太燥則米粒乾損水多而過浸則斑黑成腐二者又)
(皆毁成/之病也)故可貴之物不產非時不安非類欲其至足以
遂斯民之天而農也如之何不力
　　農器彚考(附/)
易繫辭斲木爲耜揉木爲耒耒耨之利以敎天下
又斷木爲杵掘地爲臼臼杵之利萬民以濟
禮記月令季冬之月命農修耒耜具田器
周禮考工記車人爲耒庛長尺有一寸中直者三尺有
三寸上句者二尺有二寸
　注庛讀爲棘刺之刺耒下前曲接耜疏庛者耒之面
　中直謂庛上句下句謂人手執之處
自其庛緣其外以至於首以弦其内六尺有六寸與步
相中也
　注緣外六尺有六寸内弦六尺應一步之尺數耕者
　以田器爲度宜疏緣其外者逐曲量之弦其内者望
　直量之外有六尺六寸内應一步之尺數人步或大
　或小恐其不平故以六尺之耒代步量地也
爾雅釋器斪斸謂之定(注鋤/屬)斫謂之鐯(注钁/也)□謂之疀
(注皆古/鍬插字)
管子一農之事必有一耜一銚一鎌一鎒一椎一銍然
後成爲農
淮南子古者剡耜而耕摩蜃而耨木鉤而樵抱甀而汲
民勞而利薄後世爲之耒耜耰鋤斧柯而樵桔臯而汲
民逸而利多
方言臿燕之東北朝鮮洌水之間謂之􁋵宋魏之間謂
之鏵或謂之鍏江淮南楚之間謂之臿沅湘之間謂之
畚趙魏之間謂之喿(字亦/作鍫)東齊謂之梩(江東又呼/鍫刃爲鐅)杷(無/齒)
(曰/朳)宋魏之間謂之渠拏(今江東/亦然)或謂之渠疏僉(今連架/所以打)
(穀/者)宋魏之間謂之攝殳或謂之度自關而西謂之棓或
謂之柫齊楚江淮之間謂之柍或謂之桲刈鈎江淮陳
楚之間謂之鉊或謂之鐹自關而西或謂之鈎或謂之
鎌或謂之鍥籮所以注斛(盛米穀寫/斛中者也)陳魏宋楚之間謂
之䈪(今江東/亦然)自關而西謂之注箕炊䉛謂之縮(漉米/䉛也)或
謂之􁁊或謂之㔯(江東呼/淅籤)碓機陳魏宋楚自關而東謂
之梴磑或謂之䃀(即磨/也)
釋名斧甫也甫始也凡將制器始用斧伐木已乃制之
也鎌廉也體廉薄也其所刈稍稍取之又似廉者也椎
推也耒亦椎也鑿有所穿鑿也耜似也似齒之斷物也
犁利也利則發土絶草根也檀坦也摩之使坦然平也
鋤助也去穢助苗長也齊人謂其柄曰橿橿然正直也
頭曰鶴似鶴頭也枷加也加杖於柄頭以撾穗而出其
穀也或曰羅枷三杖而用之也或曰丫丫杖轉於頭故
以名之也鍤插也插地起土也或曰銷銷削也能有所
穿削也或曰鏵鏵刳地爲坎也其板曰葉象木葉也杷
播也所以播除物也柫撥也撥使聚也鎒以鋤耨禾也
鑮亦鋤類也鑮迫也􁗄溝也旣割去壟上草又辟其土
以壅苗根使壟下爲溝受水潦也鉪殺也言殺草也銍
穫黍鐵也銍銍斷穗聲也钃誅也以誅除物根株也
耒耜經陸龜蒙曰耒耜農書之言也民之習通謂之犁
冶金而爲之者曰犁鑱曰犂壁斲木而爲之者曰犂底
曰壓鑱曰䇿頟曰犂箭曰犂轅曰犂梢曰犂評曰犂建
曰犂槃木與金凡十有一事耕之土曰墢墢猶塊也起
其墢者鑱也覆其墢者壁也草之生必布於墢不覆之
則無以絶其本根故鑱引而居下壁偃而居上鑱表上
利壁形下圓負鑱者曰底底初實於鑱中工謂之鼈肉
底之次曰壓鑱背有二孔係於壓鑱之兩旁鑱之次曰
䇿頟言其可以扞其壁也皆貤然相戴自䇿頟達於犂
底縱而貫之曰箭前如桯而樛者曰轅後如枘而喬者
曰梢轅有越加箭可弛張焉轅之上又有如槽形亦如
箭焉刻爲級前高而後卑所以進退曰評進之則箭下
入土也深退之則箭上入土也淺以其上下類激射故
曰箭以其淺深類可否故曰評評之上曲而衡之者曰
建建犍也所以柅其轅與評無是則二物躍而出箭不
能止横於轅之前末曰槃言可轉也左右繫以樫乎軛
也轅之後末曰梢中在手所以執耕者也轅取車之胷
梢取舟之尾止乎此乎鑱長一尺四寸廣六寸壁廣長
皆尺微橢底長四尺廣四寸評底過壓鑱二尺策頟減
壓鑱四寸廣狹與底同箭高三尺評尺有三寸槃增評
尺七焉建惟稱轅修九尺梢得其半轅至梢中間掩四
尺犂之終始丈有二耕而後有爬渠疎之義也散撥去
芟者也爬而後有礰礋焉有磟碡焉自爬至礰礋皆有
齒磟碡觚稜而已咸以木爲之堅而重者良江東之田
器盡於是
　
　
　
　
　
　
欽定授時通考卷三十一
欽定四庫全書
欽定授時通考卷三十二
　功作
　　墾耕
詩小雅畇畇原隰曾孫田之
　傳畇畇墾闢貌疏孔頴達曰墾耕其地闢除其草萊
　以成柔田也
周頌駿發爾私終三十里亦服爾耕十千維耦
　箋駿疾也發伐也亦大服事也使民疾耕發其私田
　竟三十里者一部一吏主之於是民大事耕其私田
　萬耦同時舉也
禮記月令季夏之月土潤溽暑大雨時行燒薙行水利
以殺草如以熱湯
　注薙謂迫也芟草也此謂欲稼萊地先薙其草草乾
　燒之至此大雨流水潦畜於其中則草死不復生而
　地美可稼也
周禮地官稻人以涉揚其芟作田
　注揚去前年所芟之草而治田種稻訂義黄氏曰草
　芟著土則復生故以涉揚之草死田肥故曰作田
又凡稼澤夏以水殄草而芟夷之
　注殄絶也夏六月之時以水絶草之後生者至秋水
　涸芟之明年乃稼
秋官柞氏掌攻草木及林麓夏日至令刋陽木而火之
冬日至令剥隂木而水之若欲其化也則春秋變其水
火
　注刋剥謂斫去次地之皮生山南為陽木生山北為
　隂木火之水之使其肄不生化猶生也謂時以種榖
　也所火則水之所水則火之則其土和美疏柞氏薙
　氏治地皆擬後年乃種田薙氏除草柞氏攻木兼云
　草者以攻木之處有草兼攻之也陽木得隂而鼓隂
　木得陽而發故須其時刋剥之刋木正欲種田生榖
　故云欲使生榖則當變其水火也
又薙氏掌殺草春始生而萌之夏日至而夷之秋繩而
芟之冬日至而耜之若欲其化也則以水火變之
　注萌之以兹基斫其生者夷之以鉤鐮迫地芟之也
　含實曰繩芟其繩則實不成實耜之以耜側凍土剗
　之以火燒其所芟萌之草已而水之則其土亦和美
　矣疏兹基即今之鋤也含實曰繩秋時草物含實也
　以耜側凍土剗之者冬時地凍以耜附側剗之
考工記堅地欲直庛柔地欲句庛直庛則利推句庛則
利發
管子丈夫二犂童五尺一犂以為三日之功
荀子楛耕傷稼
　注耕不精曰楛
吕氏春秋凡耕之大方力者欲柔柔者欲力息者欲勞
勞者欲息棘者欲肥肥者欲棘(棘羸/弱也)急者欲緩緩者欲
急濕者欲燥燥者欲濕上田棄畝下田棄甽五耕五耨
必審以盡其深殖之度隂土必得大草不生又無螟蜮
今兹美禾來兹美麥是以六尺之耜所以成畝也其博
八寸所以成甽也耨柄尺此其度也其耨六寸所以間
稼也地可使肥又可使棘人肥必以澤使苗堅而地隙
人耨必以旱使地肥而土緩草諯大月冬至後五旬七
日菖始生菖者百草之先生者也於是始耕
又凡耕之道必始於壚為其寡澤而後枯必厚其靹為
其唯厚而反􁀙(􁀙或/作選)者􁁊之堅者耕之澤其靹而後之
上田則被其處下田則盡其汙無異三盗任地夫四序
參發大甽小畝為青魚胠苗若直獵地竊之也既種而
無行耕而不長則苗相竊也弗除則蕪除之則虚則草
竊之也故去此三盗者而後粟可多也所謂今之耕也
營而無獲者其蚤者先時晚者不及時寒暑不節稼乃
多菑實其為畮也髙而危則澤奪陂則埒見風則蹶髙
培則拔寒則彫熱則修一時而五六死故不能為來(來/丕)
(成/也)不俱生而俱死虚稼先死衆盜乃竊望之則有餘就
之則虚
又凡農之道厚之為寳斬木不時不折必穂稼就而不
穫必有天菑夫稼為之者人也生之者地也養之者天
也是以稼之容足耨之容耨據之容手此之謂耕道
汜勝之書春地氣通可耕堅硬强地黒壚土輒平摩其
塊以生草草生復耕之天有小雨復耕和之勿令有塊
以待時所謂强土而弱之也春候地氣始通㭬橛木長
尺二寸埋尺見其二寸立春後土塊散上沒橛陳根可
拔此時二十日以後和氣去即土剛以此時耕一而當
四和氣去耕四不當一杏始榮華輒耕輕土弱土望杏
花落復耕耕輒藺之草生有雨澤耕重藺之土甚輕者
以牛羊踐之如此則土强此謂弱土而强之也春氣未
通則土厯適不保澤終歲不宜稼非糞不解慎無旱耕
須草生至可種時有雨即種土相親苗獨生草穢爛皆
成良田此一耕而當五也不如此而旱耕塊硬苗穢同
孔出不可鋤治反為敗田秋無雨而耕絶土氣土堅垎
名曰脂田及盛冬耕泄隂氣土枯燥名曰脯田脯田與
脂田皆傷田二歳不起稼則一歳休之凡愛田常以五
月耕六月再耕七月勿耕謹摩平以待種時五月耕一
當三六月耕一當再若七月耕五不當一冬雨雪止輒
以藺之掩地雪勿使從風飛去後雪復藺之則立春保
澤凍蟲死來年宜稼得時之和適地之宜田雖薄惡収
可畝十石
四民月令正月地氣工騰土長冐橛陳根可拔急菑强
土黑壚之田二月隂凍畢釋可菑美田緩土及河渚水
處三月杏華勝可菑沙白輕土之田五月六月可菑麥
田
齊民要術凡開荒山澤田皆七月芟艾之草乾即放火
至春而開墾其林木大者􁣑殺之葉死不扇便任耕種
三歳根枯莖朽以火燒之耕荒畢以鐵齒􁓰􁥯再徧耙
之漫擲黍穄勞亦再徧明年乃中為榖田
又凡耕髙下田不問春秋必須燥濕得所為佳若水旱
不調寧燥無濕(燥雖耕塊一經得雨地即粉解濕耕堅/垎湖洛數年不佳諺曰濕耕澤鋤不如)
(歸去言無益而有損濕耕者白背/速􁓰􁥯之亦無傷否則大惡也)
又凡秋耕欲深春夏欲淺犂欲亷(犂亷耕細/牛復不疲)秋耕䅖青
者為上(北至冬月青草復生/者其美與小豆同也)初耕欲深轉地欲淺(耕不/深地)
(不熟轉不淺/動生土也)菅茅之地宜縱牛羊踐之(踐則/根浮)七月耕之
則死(非七月/復生矣)凡秋収之後牛力弱未及即秋耕者榖黍
穄粱秣茇之下即移羸速鋒之也
又凡秋収了先耕蕎麥地次耕餘地務遣深細不得趁
多看乾濕隨時葢磨著切見世人耕了仰著土塊並待
孟春葢若冬乏水雪連夏亢陽徒道秋耕不堪下種無
問耕得多少皆須旋葢磨如法
陳旉農書夫耕耨之先後遲速各有宜也旱田穫刈纔
畢隨即耕治㬠暴加糞壅培而種荳麥蔬茹因以熟土
壤而肥沃之以省來歳功役且其収足又以助歳計也
晚田宜待春乃耕為其藁秸柔韌必待其朽腐易為牛
力山川原隰多寒經冬深耕放水乾涸雪霜凍沍土壤
蘇碎當始春又遍布朽薙腐草敗葉以燒治之則土暖
而苗易發作寒泉雖冽不能害也若不能然則寒泉常
浸土脈冷而苗稼薄矣詩稱有冽氿泉無浸穫薪冽彼
下泉浸彼苞稂葢謂是也平陂易野平耕而深浸即草
不生而水亦積肥矣俚語有之曰春濁不如冬清殆謂
是也
蘇氏直説為農大綱一則牛欺地二則人欺苗牛欺地
則所種不失其時人欺苗則省力易辦反是則徒勞無
益矣凡地除種麥外並宜秋耕秋耕之地荒草自少極
省鋤工如牛力不及不能盡秋耕者除種粟地外其餘
黍豆等地春耕亦如大抵秋耕宜早春耕宜遲秋耕宜
早者乘天氣未寒將陽和之氣掩在地中其苗易榮遇
秋天氣寒冷有霜時必待日髙方可耕地恐掩寒氣在
内令地薄不収子粒春耕宜遲者亦待春氣和暖日髙
時依前耕䎱
農桑通訣墾耕者其農功之第一義歟墾除荒也耕犂
也凡墾闢荒地春曰燎荒(如平原草萊深者至春燒荒/趁地氣通潤草芽欲發根荄)
(柔脆易/為開墾)夏曰䅖青(夏日草茂時開謂之䅖青可當草糞/但根鬚壯宻須藉强牛乃可盖莫若)
(春為/上)秋曰芟夷(其次秋暮草木叢宻先用鏺刀徧地/芟倒暴乾放大至春而開墾乃省力)如
泊下蘆葦地内必用􁋕刀引之犂鑱隨耕起墢特易牛
乃省力沾山或老荒地内科本多者必須用钁劚去餘
有不盡根科(俗謂之埋/頭耕也)當使熟鐵煆成鑱尖(套於退舊/生鐵鑱上)
縱遇根株不至擘缺妨誤工力或地段廣濶不可徧劚
則就斫枝莖覆於本根上候乾焚之其根即死而易朽
又有經暑雨後用牛曵磟碡或輥子之所斫根查上和
泥碾之乾即挣死一二歳後皆可耕種
又大凡開荒必趁雨後又要調停犂道淺深麤細淺則
務盡草根深則不至塞墢麤則貪生費力細則貪熟少
功惟得中則可
又今漢沔淮頴上率多創開荒地當年多種脂麻等種
有痛収至盈溢倉箱速富者如舊稻塍内開耕畢便撒
稻種直至成熟不須薅拔縁新開地内草根既死無荒
可生若諸色種子年年揀浄别無稂莠數年之間可無
荒歳所収常倍於熟田葢曠閑既久地有餘力苗稼鬯
茂子粒蕃息也諺云坐賈行商不如開荒言其穫刈多
也除荒墾闢之功如此
又耕地之法未耕曰生已耕曰熟初耕曰塌再耕曰轉
生者欲深而猛熟者欲淺而亷此其畧也北方農俗所
傳春宜早晚耕夏宜兼夜耕秋宜日髙耕中原地皆平
曠旱田陸地一犂必用兩牛三牛或四牛以一人執之
量牛强弱耕地多少其耕皆有定法(所耕地内先並耕/兩犂墢皆内向合)
(為一壠謂之浮䗲自浮䗲為始向外繳耕終此一段謂/之一繳之外又間作一繳耕畢於三繳之間歇下繳却)
(自外繳耕至中心􁀙作一􁥬盖三繳中/成一􁥬也其餘欲耕平原率皆倣此)南方水田泥耕
其田髙下濶狹不等以一犂用一牛挽之作止囘旋惟
人所便(髙田早熟八月燥耕而熯之以種二麥其法起/墢為疄兩疄之間自成一甽一段耕畢以鋤横)
(截其疄洩利其水謂之腰溝二麥既収然後平溝甽蓄/水深耕俗謂之再佃田也下田熟晚十月収刈既畢即)
(乘天晴無水而耕之節其水之淺深常令塊墢半出水/面日暴雪凍土乃蘇碎仲春土膏脈起即再耕治又有)
(一等水田泥淖極深能䧟牛畜則以禾扛横亘田中人/立其上而鋤之南方人畜耐暑其耕四時皆以中晝)
此南方地勢之異宜也
農政全書徐光啟曰古治田者歳易故可夏耕今居廣
虚之地者宜仍用古法若麥田種秋苗自然五六月耕
不待論也
又韓氏直説言秋耕宜早氣天氣未寒將陽和之氣掩
在地中其苗易榮寒暖之氣豈能掩在地中乎以月令
地氣沮泄之説為近
嶺表異録新龍等州山田揀荒平處以鋤鍬開為町疃
伺春雨邱中貯水即先買鯇魚子散於田内一二年内
魚兒長大食草根並既盡為熟田又収魚利乃種稻且
無稗草齊民之上術也

　
　
　
　
　
　
　
　
　　墾耕具各圖説
　　　耒耜　　　　犂　　　　耕槃
　　　牛軛　　　　鑱鏵　　　鐴
　　　剗　　　　　鋒　　　　長鑱
　　　钁　　　　　臿　　　　鐵搭
　　　􁋕刀　　　　鏺　　　　櫌

　　耒耜圖説
耒耜上句木也説文曰耒手耕曲木從木椎手鄭元云
耒下前曲接耜其受鐵處歟耜臿也説文云㭒從本㠯
聲徐鉉等曰今作耜考工記匠人為溝洫耜廣五寸二
耜為耦注云古者耜一金兩人併發之今之耜岐頭兩
金象古之耦也疏云耜岐頭者後漢用牛耕種故有岐
頭兩脚耜也耒耜二物而一事猶杵臼也
　　犂圖説
犂墾田器犂以牛故從牛山海經曰后稷之孫叔平始
教牛耕注曰用牛犂也王楨曰易耒耜而為犂不問地
之堅强輕弱莫不任使欲淺欲深求之犂箭欲亷欲猛
取之犂梢犂之為器豈不簡易而利用哉其制詳陸龜
䝉耒耜經
　　耕槃圖説
耕槃駕犂具也舊制稍短駕一牛或二牛故與犂相連
今各處用犂不同或三牛四牛其槃以直木長可五尺
中置鉤環耕時旋擐犂首與軛相為本末不與犂為一
體故復表出之
　　牛軛圖説
牛軛字亦作軏服牛具也隨牛大小制之以曲木竅其
兩旁通貫耕索仍下繫鞅板用控牛項軛乃穏順了無
軒側説文曰軛轅前木也
　　鑱鏵圖説
鑱犂之金也集韻註鋭也吳人云鐵犂長尺有四寸廣
六尺剜土既多其鋒必秃還可鑄接貧農利之
鏵集韻云耕具也説文鏵作䒩兩刃鍤也從木象形鏵
與鑱頗異鑱狹而厚惟可正用鏵濶而薄翻覆可使老
農云開墾生地宜用鑱翻轉熟地宜用鏵盖鑱開生地
著力易鏵耕熟地見功多然北方多用鏵南方多用鑱
雖習尚不同若取其便則鑱鏵不偏廢也
　　鐴圖説
鐴犂耳也其形不一耕水田曰瓦繳曰髙脚耕陸田曰
鏡面曰碗口隨地所宜制也
　　剗圖説
剗剗土除草故名周禮注謂以耜側凍土而剗之是也
刃如鋤而濶上有深袴插於犂底所置鑱處具犂輕小
用一牛或人輓行北方幽冀等處遇有下地經冬水涸
至春首浮凍稍甦乃用此器剗土而耕草根既斷土脈
亦通俗亦名鎊
　　鋒圖説
鋒古農器也其金比鑱小而加鋭其柄如耒首如刃鋒
故名鋒取其銛利也地若堅垎鋒而後耕牛乃省力又
不乏刃古農法云鋒地宜深鋒苗宜淺齊民要術云速
鋒之地恒潤澤而不硬注曰刈榖之後即鋒茇下令秃
起則潤澤易耕又云苗生壟平鋒而不耩農書云無鐴
而耕曰耩既鋒矣固不必耩盖鋒與耩相類今耩多用
岐頭若易鋒為耩亦可代也
　　長鑱圖説
長鑱踏田器也鑱此犂鑱頗狹制為長柄謂之長鑱杜
工部同谷歌曰長鑱長鑱白木柄即謂此也柄長三尺
餘後偃而曲上有横木如拐以兩手按之用足踏其鑱
柄後跟其鋒入土乃捩柄以起土墢也在園圃區田皆
可代耕比于钁劚省力得土又多古謂之蹠鏵今謂之
踏犂亦耒耜之遺制也
　　钁圖説
钁斸田器也爾雅謂之鐯斫又云魯斫葢農家開闢地
土用以斸荒凡田園山野之間用之者又有濶狹大小
之分然總名曰钁
　　臿圖説
臿顔師古曰鍫也所以開渠者或曰削所守也唐韻作
疀作臿同作插爾雅疏方言云燕之東北朝鮮冽冰之
間謂之􁋵宋魏之間謂之鏵或謂之鍏江淮南楚之間
謂之臿趙魏之間謂之喿皆謂鍫也然多謂之臿葢古
謂臿今謂鍫一器二名宜通用
　　鐵搭圖説
鐵搭四齒或六齒其齒鋭而㣲鉤似耙非耙劚土如搭
是名鐵搭就帶圓銎以受直柄柄長四尺南方農家或
牛犂舉此劚地以代耕墾取其疏利仍就􁓰􁥯塊壤兼
有耙钁之效嘗見數家為朋工力相摶日可斸地數畝
江南地少土潤多有此等人力猶北山田钁戸也
　　􁋕刀圖説
􁋕刀闢荒刃也其制如短鎌而背則加厚嘗見開墾蘆
葦蒿萊荒等地根株駢宻雖强牛利器鮮不困敗故於
耕犂之前先用一牛引曵小犂仍置刃裂地闢及一隴
然後犂鑱隨過覆墢截然省力過丰又有於本犂轅首
裏邊就置此刃比之别用人畜尤省便也
　　鏺圖説
鏺集韻云兩刃刈也其刃長二尺餘濶三寸横插長木
柄内牢以逆楔農人兩手執之遇草萊或麥禾等稼折
腰展臂匝地芟之柄頭仍用掠草杖以聚所芟之物使
易収束太公農器篇云春鏺草棘又唐有鏺麥殿今人
亦云芟曰鏺葢體用互名皆此器也
　　櫌圖説
櫌槌塊器説文云櫌摩田器晉灼曰櫌椎塊椎也吕氏
春秋曰鋤櫌白挺櫌椎也今田家所制無齒杷首如木
椎柄長四尺可以平田疇擊塊壤又謂木斫即此櫌也
　
　
　
　
　
　
　
　
　
　
　
欽定授時通考卷三十二
欽定四庫全書
欽定授時通考卷三十三
　功作
　　耙勞
大戴禮夏小正正月農率均田率者循也均田者始除
田也言農夫急除田也二月徃耰黍禪禪單也
吕氏春秋畝欲廣以平甽欲小以深下得隂上得陽然
後咸生熟有耰也必務其培其耰也植植者其生也必
先其施土也均均者其生也必堅是以畝廣以平則不
䘮本
鹽鐵論茂木之下無豐草大塊之間無美苗
齊民要術耕荒畢以鐡齒􁓰􁥯再徧耙之
又春耕㝷手勞(古曰耰今曰勞/今人亦名曰摩)秋耕待白背勞(春多風/若不㝷)
(勞地必虗燥秋田/㙷實㙷勞令地硬)勞欲再(再勞地熟旱/亦保澤也)
又速鋒之地恒潤澤而不堅硬乃至冬初常得耕勞不
患枯旱若牛力少者但九月十月一勞之
又自地亢後但所耕地隨向盖之待一段總轉了即横
蓋一遍計正月二月兩個月又轉一遍然後納種
又毎耕一遍蓋兩遍最後蓋三遍還縱横蓋之
又苗既出壟毎一經雨白背時輙以鐡齒􁓰􁥯縱横耙
而勞之
陳旉農書種穀必先治田於秋冬即再三深耕之於始
春又再三耕耙
又五月治地惟要深熟於五更乘露鉏之五七遍即土
壤滋潤累加糞壅又復鉏轉
種蒔直說古農法犁一􁣒六今人只知犁深為功不知
􁣒細為全功􁣒功不到土麤不實下種後雖見苗立根
在麤土根土不相著不耐旱有懸死蟲咬死乾死等諸
病􁣒功到土細又實立根在細實土中又碾過根土相
著自耐旱不生諸病
又凡地除種麥外並宜秋耕先以鐡齒􁣒縱横然後插
犁細耕隨耕隨勞至地大白背時更􁣒兩遍至來春地
氣透時待日髙復耙四五遍其地爽潤上有油土四指
許春雖然無雨至時便可下種
農桑通訣凡治田之法犁耕既畢則有耙勞耙有渠疏
之義勞有葢磨之功今人呼耙曰渠疏勞曰葢磨皆因
其用以名之斫以散撥去芟平土壤也􁣒勞之功不至
而望禾稼之秀茂實栗難矣凡耕荒畢以鐡齒􁓰􁥯再
徧耙之蓋鐡齒􁓰􁥯已為之先再用耙􁓰􁥯而後勞之
也今人但耕地畢破其塊墢而後用勞平磨乃為得也
凡已耕耙欲受種之地非勞不可諺曰耕而不勞不如
作暴然耙勞之功非但施於納種之前有用之於種苗
之後者耙法令人坐上數以手斷其草草塞齒則傷苗
如此令地熟軟易鋤省力此用於種苗之後也南方水
田轉畢即耙耙畢即耖故不用勞其耕種陸地者犁而
耙之欲其土細再犁再耙後用勞乃無遺功也北方又
有所謂撻者與勞相類齊民要術云春耕欲深宜曵重
撻今人凡下種耬種後惟用砘車碾之然執耬種者亦
須要繫輕撻曵之使壟土覆種稍深也或耕過田畝土
性虗浮者亦宜撻之打令土實也今當耕種用之故附
於耙勞之末然南人未嘗識此葢南北習俗不同故不
知用撻之功至於北方逺近之間亦有不同有用耙而
不知用勞有用勞而不知用耙亦有不知用撻者今並
載之使南北通知隨宜而用無使偏廢然後治田之法
可得論其全功也
　各種耕耙法
　　稻
汜勝之書種稻春凍解耕反其土
齊民要術稻無所緣惟歳易為良選地欲近上流(地無/良薄)
(水清則/稻美)先放水十日後曵陸軸十遍(遍數惟/多為良)北土髙原
本無陂澤隨隈曲而田者二月氷解地乾燒而耕之仍
即下水十日塊既散液持木斫平之畦㽟大小無定須
量地宜取水均而已
乂旱稻用下田白土勝黒土凡下田停水虗燥則堅垎
濕則汙泥難治而易荒墝埆而殺種其春耕者殺種尤
甚故宜五六月暵之水澇不得納種者九月中復一轉
至春種稻萬不失一(春耕者十石收/五葢悞人耳)
又凡種下田不問秋夏候水盡地白背時速耕耙勞頻
煩令熟(過燥則堅過雨則/泥所以宜速耕)其髙田種者不求極良惟須
廢地(過良則苗折/廢地則無草)亦秋耕耙勞令熟
又旱稻種即再遍勞其土黒堅强之地種未生前遇旱
者欲得牛羊及人履踐之濕則不用一跡入稻既生猶
欲令人踐壟背(踐者茂而/多實也)每經一雨輙欲耙勞
農桑輯要治秧田須殘年開墾待氷凍過則土脉酥來
春易平且不生草
天工開物凡稻田宜本秋耕墾使宿藁化爛敵糞力一
倍一耕之後勤者再耕三耕然後施耙則土質勻碎而
其中膏脉釋化也凡人力窮者兩人以扛懸耜項背相
望而起土兩人竟日敵一牛之力若耕後牛窮製成磨
耙兩人肩手磨軋一日敵三牛之力
田家五行種稻須犁耙三四遍
　　粱秫
齊民要術粱秫並宜薄地(地良多/雉尾)燥濕之宜耙勞之法
一同穀苗
羣芳譜粱種地欲肥耕欲細欲深秋耕更佳先耙後種
種後旋以碌碡碾令土堅
又蜀秫宜卑下地
農桑通訣薥秫宜下土
　　黍
齊民要術凡黍穄田新開荒為上大豆底為次穀底為
下地必欲熟(再轉乃佳若春夏耕/者下種後再勞為良)
又種黍地刈黍子即耕兩遍
又苗生隴平即宜耙勞
　　稷
齊民要術凡榖田(榖粟也粟榖五榖之總名然今/人専以稷為榖隨俗名之耳)菉豆
小豆底為上麻黍胡麻次之蕪青大豆為下(常見𤓰底/不減菉豆)
(本既不論/聊復寄之)穀田必須歲易(䬇子則秀多/而收薄矣)
陳旉農書種粟必碾以轆軸則地𦂳實科本鬯茂
　　麥
齊民要術大小麥皆須五月六月暵地(不暵地而種者/其收薄崔寔曰)
(五月一日/蕃麥旧也)穬麥非良地則不須種(薄地徒勞種而必不/收凡種穬麥髙下田)
(皆得用但必/須良熟耳)小麥宜下種(歌曰髙田種小麥稴穇不成/穗徐光啟曰北方有水處即)
(髙地種之亦可灌也南/方下地種之又畏濕)
又凡種小麥地以五月内耕一遍看乾濕轉之耕三遍
為度
種樹書種麥之法土欲細溝欲深耙欲輕
法天生意六月初旬五更時乘露未乾陽氣在下耕地
牛得其凉耕過稀種菉豆七月間豆有花犁翻豆秧入
地麥苗易茂
農政全書種大麥旱稻收割畢將田鋤成行隴令四畔
溝洫通水
又耕種麥地俱須晴天若雨中耕種令土堅垎麥不易
長南方種大小麥最忌水濕毎人一日只令鋤六分要
極細作隴如龜背冬月宜清理麥溝令深直㵼水即春
雨易洩不浸麥根理溝時一人先運鋤將溝中土耙墾
鬆細一人隨後持鍬鍬土勻布畦上溝泥既肥麥根益
深矣
　　豆
齊民要術大豆地不求熟(秋鋒之地即摘種地/過熟者苗茂而實少)刈訖則
速耕(大豆怕雨秋/不耕則無澤)種茭者用麥底用子漫散訖犁細淺
㽟而勞之(旱則糞堅葉落稀則苗/莖不髙深則土厚不生)若澤多者先深耕訖
逆垈擲豆然後勞之(澤少則否為/其浥鬱不生)
又小豆大率用麥底然恐小晚有地者常須兼留去歲
榖下以擬之熟耕耬下以為良澤多者耬耩漫擲而勞
之(未生白背/勞之極怪)漫擲犁㽟次之􁀙種為下牛力若少得待
春耕亦得􁀙種凡大小豆生既布葉皆得用鐵齒􁓰􁥯
縱横耙而勞之
　　脂麻
齊民要術胡麻宜白地種散子空曵勞(勞上加人則/土厚不生)
羣芳譜種植須肥地荒地亦可
　　蕎麥
農桑輯要凡蕎麥五月耕經三十五日草爛得轉並種
耕三遍假如耕地三遍即三重著子
　　耙勞具各圖說
　　　人耙方耙
　　　耖
　　　勞
　　　碌碡
　　　礰礋
　　　拖車
　　　田盪
　　　刮板
　　　平板
　　　梧桐角

　　耙圖說
耙又作爬又謂渠䟽桯長可五尺濶約四寸兩桯相離
五寸許其桯上相間各鑿方竅以内木齒齒長六寸許
其桯兩端木括長可尺三前稍微昂穿兩挶以繫牛輓
鈎索此方耙也又有人字耙鑄鐡為齒齊民要術謂之
鐵齒􁓰􁥯凡耙田人立其上入土則深又當於耙頭不
時跂足閃去所擁草木根荄水陸俱必用之
　　耖圖說
耖疏通田泥器也髙可三尺許廣可四尺上有横柄下
有列齒以兩手按之前用畜力輓行一耖用一人一牛
有作連耖二人二牛特用於大田見功又速耕耙而後
用此泥壤始熟矣
　　勞圖說
勞無齒耙也耙梃之間用條木編之以摩田也耕者隨
耕隨勞又看乾濕何如務使田平而土潤與耙頗異耙
有渠疏之義勞有盖摩之功也今名勞曰摩又名盖凡
以耕耙欲受種之地非勞不可
　　磟碡圖說
磟碡又作䃙碡字皆從石恐本用石也然北方多以石
南人用木盖水陸異用亦各從其宜也其制長可三尺
大小不等或木或石刋木括之中受簨軸以利旋轉又
有不觚稜混而圓者謂混軸俱用畜力挽行以人牽傍
􁀙打田疇土磈易為破爛及碾捍場圃間麥禾即脫浮
穂水陸通用之
　　礰礋圖說
礰礋又作􁕺礋與磟碡之制同但外有列齒獨用於水
田破塊滓溷泥塗也
　　拖車圖說
拖車即拖脚車也以脚木二莖長可四尺前頭微昂上
立四簨以横木括之濶約三尺髙及二尺用載農具及
芻種等物以徃耕所有就上覆草為舍取蔽風雨耕牛
輓行以代輪也
　　田盪圖說
田盪均田器也用叉木作柄長六尺前貫横木五尺許
田方耕耙尚未勻熟須用此噐平著其上盪之使水土
相和凹凸各平則易為秧蒔農書種植篇云凡水田渥
漉精熟然後踏糞入泥盪平田靣乃可撒種此亦盪之
用也夫田盪與耘盪之盪字同音異所用亦各不類因
辯及之
　　刮板圖說
刮板剗土具也用木板一葉濶二尺許長則倍之或煆
鐵為舌板後釘木直二莖髙出板上概以横柄板之兩
傍係一鐵鐶以鐶拽索兩手推按或人或畜輓行以剗
壅脚土凡修閘壩起堤防塡汙坎積丘垤均土壤治畦
埂疊場圃聚子粒擁糠籺除瓦礫俱可用然農家之事
居多也
　　平板圖說
平板平摩種秧泥田器也用滑面水板長廣相稱上置
兩耳繋索連軛駕牛或人拖之摩田須平方可受種既
得放水浸漬勻停秧出必齊田家或仰坐凳代之終非
本噐
　　梧桐角圖說
梧桐角浙東諸鄉農家兒童以春月捲梧桐為角吹之
聲遍田野前人有村南村北梧桐角山後山前白菜花
之句狀時景也則知此制已久但故俗相傳不知所自
蓋音樂主和寓之於物以假聲韻所以感陽舒而蕩隂
鬱道天時而達人事則人與時通物隨氣化非直為戲
樂也
　
　
　
　
　
　
　
　
欽定授時通考卷三十三
欽定四庫全書
欽定授時通考卷三十四
　功作
　　播種
詩小雅大田多稼既種既戒既備乃事以我覃耜俶載
南畝播厥百穀
禮記月令季冬之月告民出五種命農計耦耕
事
吕氏春秋稼欲生於塵而植於堅者愼其種勿使數亦
無使疏于其施土無使不足亦無使有餘
汜勝之書種傷濕鬱熱則生蟲也取麥種候熟可穫擇
穗大强者斬束立塲中之高燥處曝使極燥無令有白
魚有輙揚治之取乾艾雜藏之麥一石艾一把藏以瓦
器竹器順時種之則收常倍取禾種擇高大者斬一節
下把懸髙燥處苗則不敗
又薄田不能糞者以原蠶矢雜禾種種之則禾不蟲
又取馬骨剉一石以水三石煮之三沸漉去滓以汁漬
附子五枚三四日去附子以汁和蠶矢羊矢各等分撓
令洞洞如稠粥先種二十日時以溲種如麥飯狀當天
旱燥時溲之立乾薄布數撓令易乾明日復溲天隂雨
則勿溲六七溲而止輙曝謹藏勿令復濕至可種時以
餘汁溲而種之則禾稼不蝗蟲無馬骨亦可用雪汁雪
汁者五穀之精也使稼耐旱常以冬藏雪汁噐盛埋於
地中治種如此則收常倍
齊民要術凡五穀種子浥鬱則不生生亦㝷死種雜者
禾則早晩不匀舂復減而難熟特宜存意不可徒然粟
黍穄粱秫常嵗嵗别收選好穗純色者劁刈髙懸之(徐/光)
(啟云收種特宜密藏晉/人云封函多不生謬也)至春治取别種以擬眀年種子
(耬耩秫種一斗可種一畝量/其家田所須種子多少種之)其别種種子嘗須加鋤(鋤/多)
(則無/秕也)先治而别埋(先治塲淨不雜/窖埋又勝噐盛)還以所治穰草蔽窖
(徐光啟云窖埋為佳/者土中恒受生氣故)將種前二十許日開出水淘(浮秕/去則)
(無/莠)即曬令燥種之汜勝之術曰牽馬令就穀堆食數口
以馬踐過為種無虸籌蚄蟲也
又看地納粟先種黒地㣲帯下地即種􁀙種然後種髙
壤白地其白地候寒食後榆莢盛時納種以次種大豆
油麻等田候昏房心中下黍種
陳旉農書篩細糞和種子打壟撮放惟疏為妙燒土糞
以糞之霜雪不能凋雜以石灰蟲不能蝕更能以鰻鱺
魚頭骨煮汁浸種尤善
又凡種植先看其年氣候早晩寒暖之宜乃下種即萬
不失一若氣候尚有寒當從容熟治苗田以待其暖則
無窘迫滅裂之患多見今人纔暖便下種忽為暴寒所
折失者十常三四
農桑通訣凡下種之法有漫種耬種瓠種區種之别漫
種者用斗盛穀種挟左腋間右手料取而撒之隨撒隨
行約行三歩許即再料取務要布種均匀則苗生稀稠
得所秦晉之間皆用此法南方惟種大麥則㸃種其餘
粟豆麻小麥之類亦用漫種北方多用耬種其法甚備
齊民要術云凡種欲牛遲緩行種人令促歩以足躡隴
底欲土實種易生也今人製造砘車隨耬種子後循隴
碾過使根土相著功力甚速而當瓠種者竅瓠貯種隨
行隨種務使均勻犁隨掩過覆土既深雖暴雨不至􁀙
撻暑夏最為耐旱且便於撮鋤今燕趙間多用之區種
之法凡山陵近邑髙危傾坂及丘城上皆可為區田糞
種水澆備旱災也
農政全書凡種子皆宜淘去浮者穀浮者秕果浮者油
也
　各種種法
　　水稻
汜勝之書種稻區不欲大大則水深淺不適冬至後一
百一十日可種稻稻地美用種畝四升
四民月令三月可種稉稻美田欲稀薄田欲稠五月可
别種及藍盡夏至後二十日止
齊民要術稻三月種者為上時四月上旬為中時中旬
為下時地既熟淨淘種子(浮者去之/秋則生稗)漬經三旬漉出内
草篅裛之復經三宿芽生長二分一畝三升擲三日之
内令人驅鳥
又北土田者納種如前法既生七八寸㧞而栽之(既非/歳易)
(草稗俱生芟亦不死/故須用栽而薅之)
陳旉農書纔撒種子忽暴風却急放乾水免風浪淘薄
聚却穀也忽大雨必稍増水為暴雨漂颭浮起榖根也
若晴即淺水從其曬暖也然不可太淺太淺即泥皮乾
堅不可太深太深即浸没沁心而萎黄矣惟淺深得宜
乃善
農桑輯要秧田平後必曬乾入水澄清方可撒種則種
不陷土中易出(落秧宜清易㧞落/散宜濁易生根)
農桑通訣作為畦埂耕耙既熟放水勻停擲種子於内
候苗生五六寸㧞而秧之今江南皆用此法
農書南方水稻有三曰秈曰稉曰稬三者布種同時毎
歳收種取其熟好堅栗無秕不雜榖子曬乾蔀藏置髙
爽處至清明節取出以盆盎别貯浸之三日漉出納草
篅中晴則暴暖浥以水日三數遇隂寒則浥以溫湯候
芽白齊透然後下種須先擇美田耕治令熟泥沃而水
清以既芽之榖漫撒稀稠得所秧生既長小滿芒種之
間分而蒔之旬日髙下皆遍
農政全書今人用榖種畝一斗以上密種而少糞難耘
而薄收也但插蒔早者用種須少插蒔遲者用種宜稍
多過夏至者用種不得不多亦有小暑後插蒔而用種
如常則先種麻燈心席草之屬田底極肥故也
羣芳譜早稻清明節前浸用稻草包裹一斗或二三斗
投於池塘水内缸内亦可晝浸夜收不用長流水難得
生芽若未出用草酓之浸三四日微見白芽如鍼尖大
取出於隂處隂乾密撒田内候八九日秧青放水浸之
糯稻出芽較遲浸八九日如前微見白芽方可種撒時
必清明則苗易堅
又插秧芒種前後插之早稻宜上旬㧞秧時輕手㧞出
就水洗根去泥約八九十根作一束却於犁熟水田内
插栽毎四五根為一叢約離六七寸插一叢脚不宜頻
那舒手插六叢那一遍逐漸插去務要正直
天工開物凡播種先以稻包浸數日俟其生芽撒於田
中生出寸許其名曰秧秧生三十日即㧞起分栽若田
畝逢旱乾水溢不可插秧過期老而長節即栽於畝中
生榖數粒結果而已
又凡秧田一畝所生秧供移栽二十五畝
乂凡稻旬日失水即愁旱乾夏種冬收之榖必山間源
水不絶之畝其榖種亦耐乆其土脉亦寒不摧苗也湖
濵之田待夏潦已過六月方栽者其秧立夏播種撒藏
髙畝之上以待時也南方平原田多一歳兩栽兩穫者
其再栽秧俗名晩稬非粳類也六月刈初禾耕治老膏
田插再生秧其秧清明時已偕早秧撒布早秧一日無
水即死此秧歴四五六月任從烈日暵乾無憂
又凡早稻種秋初收藏當午曬時烈日火氣在内入倉
闗閉太急則其榖黏𢃄暑氣(勤農之家/偏受此患)明年田有糞肥
脉發燒東南風助暖則盡發炎火大壊苗穗若種榖晩
凉入廪或冬至數九天收貯雪水氷水一甕(交春即/不騐)清
明濕種時毎石以數碗激灑立解暑氣
又凡稻撒種時或水浮數寸其榖未即沉下驟發狂風
堆積一隅謹視風定而後撒則沉勻成秩矣
又凡榖種生秧後防雀鳥聚食立標飄揚鷹俑則雀可
敺矣
　　旱稻
齊民要術旱稻二月半種稻為上時三月為中時四月
初及半為下時漬種如法裛令開口耬耩䅖種之(䅖種/者省)
(耕而生科又勝擲者若歳寒早/慮種時晩即不漬種恐芽蕉也)其髙田種者至春黄塲
時納種(不宜/濕下)
又科大如穊者五六月中霖雨時㧞而栽之(栽法欲淺/令其根須)
(四散則滋茂深而直下者聚而不科其苗/長者亦可㧞去葉端數寸勿傷其心也)入七月不復
任栽(七月百草成時晩故也徐光啟曰水稻秧長亦/用此法南土立秋後十日尚可栽北土不然)
農政全書徐獻忠曰旱稻種法大率如種麥治地畢豫
浸一宿然後打潭下子
又旱稻最須水宜用區種畦種兩法
　　粱秫
齊民要術粱秫欲稀(苗穊穗/不成)一畝用子三升半種與植
榖同時(晚者全/不收也)
農桑通訣蜀秫春月種
羣芳譜粱種欲成實不枇用臘雪水浸過耐旱避蟲時
欲仲春得雨為妙小雨欲接濕大雨須俟少乾先耙後
種春種欲深夏種欲淺早禾晩禾欲兼種防歳有所宜
行欲稀諺云稀榖大穗來年好麥
　　黍
尚書考靈曜夏火昏中可以種黍
汜勝之書黍者暑也種者必待暑先夏至二十日此時
有雨强土可種黍一畆三升黍心未生雨灌其心心傷
無實黍心初生畏天露令兩人對持長索槩去其露日
出乃止凡種黍覆土鋤治皆如禾法欲疏於禾(賈思勰/曰疏黍)
(雖科而米黄又多减及空令穊雖不科而米白且/均不减更勝疏者汜氏云欲疏於禾其義未聞)
四民月令四月蠶入簇時雨降可種黍禾謂之上時夏
至先後各二日可種黍
齊民要術凡黍穄田一畆用子四升三月上旬種者為
上時四月上旬為中時五月上旬為下時夏種黍穄與
植榖同時非夏者大率以椹赤為候(諺云椹釐/釐種黍時)燥濕候
黄塲種訖不曵撻常記十月十一月十二月凍樹日種
之萬不失一(凍樹者凝霜封著木條也假令月三日凍/樹還以月三日種黍他皆倣此十月凍樹)
(宜早黍十一月凍樹宜中黍十二月凍樹宜晩/黍若從十月至正月皆凍樹者早晩黍悉宜也)
　　稷
尚書考靈曜春鳥星昏中可以種稷
汜勝之書種無期因地為時三月榆莢時雨膏地彊可
種禾
齊民要術凡榖田良田一畆用子五升薄田三升此為
植榖晩田加種也二月三月種者為稙禾四月五月種
者為穉禾二月上旬及麻菩楊生種者為上時三月上
句及清明節桃始華為中時四月上旬及棗葉生桑花
落為下時歳道宜晩者五六月初亦得凡春種欲深宜
曵重撻夏種欲淺宜置自生(春風冷生遲不曵撻則根/虚雖生輙死夏氣熱而生)
(速曵撻遇雨必堅垎其澤澤多者或亦不須撻/必須撻者宜須待白背濕撻令地堅硬故也)凡種榖
雨後為佳遇小雨宜接濕種遇大雨待薉生(小雨不接/濕無以生)
(禾苗大雨不待白背濕轆則令苗瘦薉/若盛者先鋤一遍然後納種乃佳也)春若遇旱秋耕
之地得仰壟待雨(春耕者/不中也)夏若仰壟非直盪汰不生兼
與草薉俱生凡田欲早晩相雜有閏之歳節氣近後宜
晩田然大率欲早早田倍多於晩(早田淨而易治晩田/蕪薉難出其收多少)
(從歳所宜非闗早晩然早榖皮薄/米實而多晩榖皮厚米少而虛也)
陳旉農書二月種粟必疏播種子
羣芳譜稷三月種
　　麥
尚書大傳秋昏虛星中可以種麥
說文秋種厚埋故謂之麥
汜勝之書夏至後七十日可種宿麥早種則蟲而有節
晩種則穗小而少實當種麥若天旱無雨澤則薄漬麥
種以酢漿并蠶矢夜半漬向晨速投之令與白露俱下
酢漿令麥耐旱蠶矢令麥忍寒
四民月令凡種大小麥得白露節可種薄田秋分種中
田後十日種美惟穬早晚無常正月可種春麥盡二月
止
齊民要術種大小麥先㽟逐犁䅖種者佳(再倍省種子/而科大逐犁)
(墎之亦得然不/如作䅖耐旱)其山田及剛强之地則耬下之(其種子/宜加五)
(省於/下田)凡耬種者非直土淺易生然於鋒鋤亦便穬麥八
月中戊社前種者為上時擲者畝用子二升半下戊前
為中時用子三升八月末九月初為下時用子三升半
或四升小麥八月上戊社前為上時擲者用子一升半
中戊前為中時用子二升下戊前為下時用子二升半
又種瞿麥法以伏為時良田一畝用子五升薄田三四
升
又青稗麥毎十畝用種八斗
種樹書種麥之法撒欲勻
陳旉農書八月社前即可種麥麥經兩社即倍收而子
顆堅實
士農必用古農語云社後種麥爭回耬社前種麥爭回
牛言奪時之急如此之甚也
務本直言麥種初收時旋打旋揚與蠶沙相和辟蟲傷
資地力苗又耐旱
農桑通訣種植之日有先後則所擲之子有多寡凡種
須用耬犁下之又用砘車碾過日種數畝葢成壟易於
鋤治乂有漫種一法農人左手挾噐盛種右手握而勻
擲於地既遍則用耙勞覆之又頗省力此北方種麥之
法南方惟用撮種故用種不多然糞而鋤之人工既到
所收亦厚
農桑輯要麥種宜與剉碎翠耳或艾暑日曝乾熱收藏
以瓦噐順時種之無不生茂
農政全書種須簡成實者棉子油拌過則無蟲而耐旱
宜有雨諺云麥怕胎裏旱又云無灰不種麥以灰糞拌
種妙種小麥須揀去雀麥草子簸去秕粒在九十月種
種法與大麥同若太遲恐寒鴉食之則稀出少收
又小麥早種毎畝種七升晩種九升大麥早種種一斗
晩種一斗二升麥溝口種之蠶豆豆亦忌水畏寒臘月
宜用灰糞葢之
天工開物凡北方厥土墳壚易解釋者種麥之法耕具
差異耕即兼種其服牛起土者耒不用耕並列兩鐡於
横木之上其具方語曰鏹鏹中間盛一小斗貯麥種於
内其斗底空梅花眼牛行揺動種子即從眼中撒下欲
宻而多則鞭牛疾走子撒必多欲稀而少則緩其牛撒
種即少既撒種後用驢駕兩小石團壓土埋麥凡麥種
𦂳壓方生南方不與北同者多耕多耙之後然後以灰
拌種手指拈而種之種過之後隨以脚跟壓土使𦂳以
代北方驢石也
　　豆
汜勝之書大豆保歳易為宜古之所以備㐫年也謹計
家口之數種大豆率人五畝此田之本也三月榆莢有
雨髙田可種土和無塊畝五斗土不和則益之種大豆
夏至後二十日尚可種戴甲而生不用深耕大豆須勻
而稀豆花憎見日見日則黄爛而根焦也小豆不保歳
難得椹黒時注雨種畝一升
四民月令二月昏參夕杏花盛桑椹赤可種大豆謂之
上時四月時雨降可種大小豆美田欲稀薄田欲稠
齊民要術春大豆次植榖之後二月中旬為上時一畝
用子八升三月上旬為中時用子一斗四月上旬為下
時用子一斗二升歳宜晩者五六月亦得然稍晩稍加
種子必須耬下種欲深故豆性强苗深則及澤
又小豆夏至後十日種者為上時一畝用子八升初伏
斷手為中時一畝用子一斗中伏斷手為下時一畝用
一斗二升中伏以後則晩矣諺曰立秋葉如荷錢猶能
得豆者指謂宜晩之歳耳不可為常矣耬下以為良漫
擲次之摘種為下
陳旉農書四月種豆
農政全書種大豆鋤成行壟舂穴下種早者二月種四
月可食名曰梅豆豆皆三四月種地不宜肥有草則削
去種黒豆三四月間種
天工開物大豆有黒黄兩色下種不出清明前後江南
又有髙脚黄刈早稻方再種江西吉郡種法甚妙其刈
稻田竟不耕懇每禾藁頭中拈豆三四粒以指扱之其
藁凝露水以滋豆豆充發復浸爛藁根以滋其已生之
苗後遇無雨亢乾則汲水一升以灌之後再耨之收穫
甚多
又菉豆必小暑方種未及小暑而種則其苗蔓延數尺
結莢甚稀若過期至于處暑則隨時開花結莢顆粒亦
少
乂蠶豆八月下種豌豆十月下種
　　脂麻
四民月令胡麻二月三月四月五月時雨降可種之
齊民要術胡麻二三月為上時四月上旬為中時五月
上旬為下時(月半前種者實多而成月/半後種者子少而多稗也)種欲截雨脚(若/不)
(緣濕/不生)一畝用子二升漫種者先以耬耩然後撒子耬耩
者炒沙令燥中和半之(不和沙下不均壟/種若荒得用鋒耩)
　　蕎麥
齊民要術凡種蕎麥立秋前後皆十日内種之
農政全書蕎麥立秋前後漫撒種即以灰糞葢之稠宻
則結實多稀則結實少若種遲恐花經霜不結子
天工開物凡蕎麥南方必刈稻北方必刈菽稷而後種

　　説見種具
　　説見種具
　
　
　
　
　
　
　
　　播種具各圖説
　　　種簟
　　　耬車
　　　瓠種
　　　砘車
　　　撻
　　　輥軸
　　　秧彈
　　　秧馬
　　　橇
　　種簞圖說
種簞盛種竹器也其量可容數斗形如圓甕上有􁱦口
農家用貯穀種庋之風處不致鬱浥齊民要術云藏稻
必用簞蓋稻乃水穀宜風燥之種時就浸水内又其便
也徐光啟云草篅判竹圜以盛榖
　　耬車圖說
耬車下種器也一云耬犁其金似鑱而小魏志畧曰皇
甫隆教民作耬犁省力過半得穀加五夫耬中土皆用
之他方或未經見恐難成造其制兩柄上彎髙可三尺
兩足中虛闊合一壟横桄四匝中置耬斗其所盛種粒
各下通足竅仍旁挾兩轅可容一牛用一人牽旁一人
執耬且行且搖種乃自下此耬種之體用近有剏制下
糞耬種耬斗後另置篩過細糞或拌蠶沙耩時隨種而
下覆於種上尤便又名曰種蒔曰耩子曰耬犁用則一
也

　　瓠種圖說
瓠種竅瓠貯種量可斗許乃穿瓠兩頭以木箄貫之後
用手執為柄前用作嘴瀉種於耕壟畔隨耕隨瀉務使
均匀又犁隨掩過遂成溝壟覆土既深暑夏最為耐旱
且便於撮鋤苗亦鬯茂燕趙及遼以東多有之齊民要
術曰兩耬重耩竅瓠下之以批契維腰曵之此舊制以
今較之頗拙於用故從今法寡力之家比耕耙耬砘易
為功也
　　砘車圖說
砘車砘石碢也以木軸架碢為輪故名砘車兩碢用一
牛四碢兩牛力也鑿石為圓徑可尺許竅其中以受機
括畜力挽之隨耬種所過㝷壟碾之使種土相著易為
生發然亦㸔上脉乾濕何如用有遲速也古農法云耬
種後用撻則壟滿土實又有種人足躡壟底各是一法
今砘車碾溝壟特速此後人所創尤簡當也
　　撻圖說
撻打田篲也用科木縛如掃篲復加匾濶上以土物壓
之亦要輕重隨宜以打地長三四尺廣二尺餘古農法
耬種既過後用此撻使壟滿土實苗易生也農桑通訣
云又用曳打塲圃極為平實
　　輥軸圖說
輥軸碾草木軸也其軸木徑可三四寸長約四五尺兩
端俱作轉簨挽索用牛拽之江淮之間漫種稻田草禾
並出用此輥軸使草禾俱入泥内再宿之後禾乃復出
草則不起又嘗見一方稻田不見插秧惟務撒種却於
軸間交穿板木謂之鴈翅狀如礰礋而小以􁀙打水土
成泥就碾草禾江南地下易於得泥故用輥軸若夫北
方塗田頗少放水之後欲得成泥故用鴈翅輥打此各
隨地之所宜用也

　　秧彈圖說
秧彈(平/聲)秧壟以篾為彈彈猶弦也世呼船牽(去/聲)曰彈字
義俱同盖江鄉櫃田内平而廣農人蒔秧漫無準則故
制此長篾掣於田之兩際其直如弦循此布秧了無欹
斜猶梓匠之䋲墨也
　　秧馬圖說
秧馬蘇軾詩序云予昔遊武昌見農夫皆騎秧馬以榆
棗為腹欲其滑以楸梧為背欲其輕腹如小舟昂其首
尾背如覆瓦以便兩脾雀躍於泥中擊束藳其首以縛
秧日行千畦較之傴僂而作者勞佚相絶矣史記禹乗
四載泥行乘橇解者曰橇形如箕摘行泥上豈秧馬之
類乎
　　橇圖說
橇泥行具也史記禹乘四載泥行乘橇孟康曰橇形如
箕摘行泥上嘗聞向時河水退灘淤地農人欲就泥裂
漫撒麥種奈泥深恐没故制木板為履前頭及兩邊皆
起如箕中綴毛繩前後繋足底板既濶則舉歩不陷今
海陵人以行及刈過葦泊中皆用之
　
　
　
　
　
　
　
　
　
欽定授時通考卷三十四
欽定四庫全書
欽定授時通考卷三十五
　功作
　　淤隂
周禮地官草人掌土化之法以物地相其宜而為之種
凡糞種騂剛用牛赤緹用羊墳壤用麋渇澤用鹿鹹瀉
用貆勃壤用狐埴壚用豕彊㯺用蕡輕爂用犬
　註凡所以糞種者皆謂煮取汁也赤緹縓色也瀉鹵
　也貆貒也勃壤粉解也埴壚黏疏者或曰土之黏而
　黒者彊㯺彊堅者輕爂輕脆者杜子春謂騂謂地色
　赤而土剛彊也鄭司農云用牛以牛骨汁漬其種也
　疏土化之法用骨灰漬種蕡則以麻子擣之以濆種
　也所用之汁不同因以助其種之生氣以變易地氣
　則薄可使厚過可使和而稼之所穫必倍常詩云誕
　后稷之穡有相之道是也
禮記月令季夏之月燒矱行水利以殺草如以熱湯可
以糞田疇可以美土疆
　疏糞壅苗之根也蔡云穀田曰田麻田曰疇言爛草
　可以糞田使肥也可以美土疆者謂彊㯺磊磈難耕
　之地此月亦可止水漬之乃壅糞使田美也
汜勝之書伊尹作為區田敎民糞種負水澆稼區田以
糞氣為美非必須良田也
乂剉馬骨牛羊猪麋鹿骨一斗以雪水三斗煮之三沸
取汁以清附子率汁一斗附子五枚漬之五日去附子
擣麋鹿羊矢分等置汁中熟撓和之候晏溫又溲曝如
法汁乾乃止若無骨煮繰蛹汁和溲以區種之大旱澆
之其收至畝百石以上
齊民要術凡田地中有良有薄者即須加糞糞之其踏
糞之法凡人家秋收後治糧塲上所有穰穀􁀙等並須
收貯一處每日布牛脚下三寸厚毎平旦收聚堆積之
還依前布之經宿即堆聚計經冬一具牛踏成三十車
糞至十二月正月之間即載糞糞地計小畝畝别用五
車計糞得六畆勻攤耕葢
陳旉農書土壤氣脉其類不一肥沃磽埆美惡不同治
之各有宜也且黒壤之地信美矣然肥沃之過或苗茂
而實不堅當取生新之土以解利之即疏爽得宜也磽
埆之土信瘠惡矣然糞壤滋培即其苗茂盛而實堅栗
也雖土壤異宜顧治之何如耳治之得宜皆可成就諺
謂糞藥言用糞猶用藥也
又凡農居之側必置糞屋低為簷楹以避風雨飄浸且
糞露星月亦不肥矣糞屋之中鑿為深池甃以磚甓勿
使滲漏凡掃除之土燒然之灰簸揚之糠粃斷藁落葉
積而焚之沃以糞汁積之既久不覺其多凡欲播種篩
去瓦石取其細者和勻種子疎把撮之待其苗長又撒
以壅之何患収成不倍厚也哉或謂土敝則草木不長
氣衰則生物不遂凡田土種三五年其力已乏斯說殆
不然若能時加新沃之土壤以糞治之則精熟肥美其
力常新壯矣何衰何敝之有
又治田於秋冬之間深耕俾霜雪凍沍土壤蘇碎又積
腐藁敗葉剗矱枯朽根荄遍鋪燒治即土暖且爽於始
春以糞擁之若用麻枯尤善但麻枯難使須細杵碎和
火糞窖罨如作麯様候其發熱生䑕毛即攤開中間熱
者置四旁收歛四旁冷者置中間又堆窖罨如此三四
次直待不發熱乃可用不然即燒殺物矣切勿用大糞
以其瓮腐芽蘖又損人手脚成瘡痍難療唯火糞與燖
猪毛及窖爛粗穀殻最佳亦必渥漉田精熟了乃用糠
糞踏入泥中盪平田面乃可撒榖若不得已而用大糞
必先以火糞乆窖罨乃可用多見人用小便生澆灌立
見損壞
農桑通訣田有厚薄土有肥磽耕農之事糞壤為急糞
壤者所以變薄田為良田化磽土為肥土也古者分田
之制上地皆百畝歲一耕之中地家二百畝間歲耕其
半下地家三百畝耕百畝三歲一周葢以中下之地瘠
薄磽确茍不息其地力則禾稼不蕃後世井田之法變
强弱多寡不均所有之田歳歳種之土敝氣衰生物不
遂為農者必儲糞朽以糞之則地力常新壯而收穫不
減
又草糞者於草木盛茂時芟倒就地就地内掩罨腐爛
也農夫不知乃以其耘除之草棄置他處殊不知和泥
渥漉深埋禾苗根下漚罨既乆則草腐而土肥美也江
南三月草長則刈以踏稻田歳歳如此地力常盛
又火糞積土同草木堆疊燒之土熟冷定用碌軸碾細
用之江南水地多冷故用火糞種麥種蔬尤佳
乂泥糞於溝港内乘船以竹夾取青泥栨撥㟁上凝定
栽成塊子擔去同大糞和用比常糞得力甚多
又凡退下一切禽獸毛羽親肌之物最為肥澤積之為
糞勝於草木
又下田水冷亦有用石灰為糞治則土暖而苗易發
又糞田之法得其中則可若驟用生糞及布糞用多糞
力峻熱即燒殺物反為害矣大糞力壯南方治田之家
常於田頭置磚檻窖熟而後用之其田甚美北方農家
亦宜效此利可十倍
又為圃之家於厨棧下深濶鑿一池細甃使不滲洩毎
舂米則聚礱簸榖殻及腐草敗葉漚漬其中以收滌器
肥水與滲漉泔淀漚久自然腐爛一歳三四次出以糞
苧因以肥桑愈久愈茂而無荒廢枯催之患矣
又凡農圃之家欲要計置糞壤須用一人一牛或驢駕
雙輪小車一輛諸處搬運積糞月日既久積少成多施
之種藝稼穡倍收桑果愈茂歳有増羡此肥稼之計也
夫掃除之隈腐朽之物人視之而輕忽田得之為膏潤
惟務本者知之所謂惜糞如惜金也故能變惡為美種
少收多諺云糞田勝如買田信斯言也凡區之間善於
稼者相其各各地里所宜而用之庻得乎土化之法沃
壤之效俾擅上農矣
農政全書田附郭多肥饒以糞多故村落中民居稠宻
處亦然凡通水處多肥饒以糞壅便故
又苗糞蠶豆大麥皆好草糞如翹蕘陵苕江南皆特種
以壅田非野草也苜蓿亦可壅稻毛羽和燖湯積之久
則潰腐如欲速潰置韮菜一握其中明日爛盡矣下田
水不得冷惟山田泉水未經日色則冷閩廣用骨及蚌
蛤灰糞田亦因山田水冷也
又肥積苔華是糞壤法也濵湖人漉取苔華以當糞壅
亦甚肥不可不知
又胡麻油查可糞田
勸農書製糞有多術有踏糞法有窖糞法有蒸糞法有
釀糞法有煨糞法有煮糞法而煮糞為上南方農家凡
養牛羊豕屬毎日出灰於欄中使之踐踏有爛草腐柴
皆拾而投之足下糞多而欄滿則出而疊成堆矣比方
猪羊皆散放棄糞不收殊為可惜然所有穰􁵡等並須
收貯一處毎日布牛羊足下三寸厚經宿牛以躁踐便
溺成糞平旦收聚除置院内堆積之毎日如前法得糞
亦多窖糞者南方皆積糞於窖愛惜如金北方惟不收
糞故街道不淨地氣多穢井水多鹹使人清氣日微而
濁氣日盛須當照江南之例各家皆置糞厠濫則出而
窖之家中不能立窖者田首亦可置窖拾亂磚砌之藏
糞於中窖熟而後用甚美蒸糞者農居空間之地宜誅
茅為糞屋簷務低使蔽風雨凡掃除之土或燒燃之灰
簸揚之糠粃斷藁落葉皆積其中隨即拴葢使氣蒸薫
糜爛冬月地下氣暖則為深潭夏月不必也釀糞者於
厨棧下深鑿一池細砌使不滲漏毎舂米則聚礱簸穀
殻及腐草敗葉漚漬其中以收滌器肥水漚久自然腐
爛煨糞者乾糞積成堆以草火煨之煮糞者鄭司農云
用牛糞即用牛骨浸而煮之其說具區田中糞既經煮
皆成清汁樹雖将枯灌之立活此至佳之糞也用糞時
候亦有不同用之於未種之先謂之墊底用之於既種
之後謂之接力墊底之糞在土下根得之而愈深接力
之糞在土上根見之而反上故善稼者皆于耕時下糞
種後不復下也大都用糞者要使化土不徒滋苗化土
則用糞於先而使瘠者以肥滋苗則用糞於後徒使苗
枝暢茂而實不繁故糞田最宜斟酌得宜為善若驟用
生糞及布糞過多糞力峻熱即殺物反為害矣故農家
有糞藥之喻謂用糞如用藥寒溫通塞不可悮也
　　各種淤䕃法
　　　稻
農桑輯要壅稻田或河泥或麻豆餅或灰糞各隨其地
土之宜(麻豆餅畝十斤和灰糞棉餅畝三百斤挿/禾前一日将棉餅化開匀攤田内耖或草)
羣芳譜稻田須青草或糞壤灰土厚鋪於内酓爛打平
方可撒種
又摥稻後將灰糞或麻豆餅屑撒田内
農桑通訣榖殻朽腐最宜秧田
農書南方稻田有種肥田麥者不冀麥實當春麥青青
之時耕殺田中蒸罨土性秋收稻榖必加倍也
又旱稻以灰糞葢之或稻草灰和水澆之毎鋤草一次
澆糞水一次至於三即秀矣
　　　黍稷
齊民要術美田之法綠豆為上小豆胡麻次之悉皆五
六月䆊種七八月犁掩殺之為春穀田其美與蠶矢熟
糞同
又糞種黍地耕熟葢下糠
農桑通訣苗糞江淮迤北用為常法
　　　麥
齊民要術冬雨雪止以物輒藺麥上掩其土勿令從風
飛去後雪復如此則麥耐旱多實
農政全書麥宜有雨諺云要喫麵泥裹纒春雨更宜農
書凡麥田既種以後糞無可施為計在先也陜洛間憂
蟲食者或以砒霜拌種子南方所用惟炊燼也
　　　蕎麥
汜勝之書蕎麥立秋前後漫撒種即以灰糞葢之
　　淤䕃具圖說
　　　農舟
　　　划船
　　　野航
　　　大車
　　　下澤車
　　　推車
　　　杴
　　　杷
　　　竹杷
　　　朳
　　　畚
　　　箕
　　　帚
　　　瓢柸

　　農舟圖說
農家之舟質樸渾堅任載芻糧異於漁釣者流也當收
糞時即以此舟遍歴城市虛徃實歸尤上農所亟
　　划船圖說
划船集韻划謂撥進也其船制短小輕便易於撥進别
名秧塌嘗見淮上瀕水及灣泊田土待冬春水涸耕過
至夏初遇有淺漲所漫乃划此船就載宿浥稻種徧撒
田間水内候水稍退種苗即出可收早稻乂江南春夏
之間用此箝貯泥糞及積載秧束以徃所佃之地若際
水則以鍬棹撥至或隔陸地則引䌫掣去泥中草上尤
為順快水陸互用便於農事
　　野航圖說
野航田家小渡舟也或謂之舴艋村野之間水陸相間
所在橋梁豈能畢備造此以便徃來制頗樸陋廣纔尋
文凡所任載不煩人駕但於渡水兩旁維以竹草之索
各倍其長過者掣索那抵彼岸或略具篙楫田農便之
　　大車圖說
大車考工記曰大車牝服二柯鄭𤣥謂平地任載之車
詩無將大車論語大車無輗皆是也凡造車之制先以
脚圓徑之髙為祖然後可視梯檻長廣得所制雖不等
道路皆同軌也中原陸地任重適逺惟恃此車糞壤皆
可載
　　下澤車圖說
下澤車田間任載車也古謂之箱詩曰乃求萬斯箱又
皖彼牽牛不以服箱箱即此車也周禮車人行澤者反
䡦又行澤者欲短轂則利轉今俗謂之板轂車其輪用
厚闊板木相嵌斵成圓様就留短轂無有輻也泥淖中
易干行轉了不沾塞即周禮行澤車也盖如車制而略
但獨轅著地如犁托之状上有望撅以擐牛輓槃索上
下坡坂絶無軒輊之患
　　推車圖說
推車之制獨輪居中夾以兩轅而箱無板或盛四桶以
載水或盛二簍以載糞或絡以繩亦載行李一人以系
絡於肩而推之鳴鑾逐曲殊有歩伐
　　杴圖說
杴臿屬但其首方濶柄無短拐此與鍫臿異也煆鐵為
首謂之鐵杴最宜土切剡木為首謂之木杴可㩍穀物
取灰取泥用之尤便方言鐵者名跳杴木者名杴部
　　鐵刃杴竹揚杴圖說
鐵刃杴裁割田間堘埂用之以泥糞者候泥將乾劃為
方塊分布於田尤需此噐以竹為之者謂之竹揚杴與
颺籃少異揚去糠粃仍歛而積之惟竹杴輕且便也
　　杷圖說
杷鏤鏉器也方言云宋魏間謂之渠拏或謂之渠疏直
柄横首柄長四尺首闊一尺五寸列鑿方竅以齒為節
夫畦畛之間鎪剔塊壤疏去瓦礫場圃之上摟聚麥禾
擁積稭穗此益農之功也
　　竹杷圖說
竹杷場圃樵野間用之爬以㩍藁葉以疏糞壤有爬羅
剔抉之功或執以拾糞其制稍密
　　朳圖說
朳無齒杷也所以平土壤聚榖物說文云無齒為朳禾
譜字作戞周生烈曰夫忠蹇朝之杷朳正人國之埽篲
秉杷執篲除凶掃穢國之福主之利也杷朳之為器也
見於書傳至今不替其用為不負紀錄矣
　　畚圖說
畚土籠也左傳樂喜陳畚梮注云畚簣籠集韻作畚晉
書王猛少貧賤嘗鬻畚為事說文云畚􁀙屬又蒲器也
所以盛種杜林以為竹筥揚雄以為蒲器然南方以蒲
竹北方用荆桞或負土或盛物通用器也
　　箕圖說
簸箕有舌糞箕無舌曲禮注曰箕去棄物謂收糞也南
方以竹為之或以木或以油皮紙直可盛水不漏北方
多屈荆條為之記曰良弓之子必學為箕有以也夫
　帚圖說
帚今作箒又謂之篲集韻云少康作箕箒其用有二一
則編竹為之潔除室内制則扁短謂之條帚一則束篠
為之擁掃庭院制則叢長謂之掃帚又有種生掃帚一
科可作一帚謂之獨掃農家尤宜種之以備場圃間用
也
　　瓢杯圖說
瓢杯剖瓢為之製為樽語稱瓢飲是也柸以挹水農家
便之其損者以傾肥水亦積糞所必需也
　
　
　
　
　
　
　
　
　
　
　
　
欽定授時通考卷三十五
欽定四庫全書
欽定授時通考卷三十六
　功作
　　耘耔
詩小雅或耘或耔黍稷薿薿
　傳耘除草也耔附根也疏食貨志云苗葉以上稍耨
　壠草因壝其土以附苗根比成壠盡而根深能風與
　旱故薿薿而盛也
左傳農夫之務去草芟夷藴崇之絶其本根勿使能殖
則善者伸矣
又是穮是蓘必有豐年
管子爲國者使民寒耕而熱耘
荀子耘耨失薉
呂氏春秋莖生於地者五分之以地莖生有行故遫長
弱不相害故遫大衡行必得縱行必術正其行通其風
夬心中央帥爲冷風苗其弱也欲孤長也欲相與居其
熟也欲相扶是故三以為族乃多粟
又凡禾之患不俱生而俱死是故先生者美米後生者
為粃是故其耨也長其兄而去其弟樹肥無使扶疎樹
墝不欲專生而族居肥而扶疎則多粃(根扇/迫也)墝而專居
則多死(不能自蔭潤其/根故多枯死)不知稼者其耨也去其兄而養
其弟不收其粟而收其粃上下不安則禾多死
漢書高五王傳劉章曰深耕穊種立苗欲䟽非其種者
鋤而去之
鹽鐵論農夫不畜無用之苗無用之苗苗之害也鋤一
害而衆苗成
齊民要術鋤耨以時諺云鋤頭三寸澤古人云耕鋤不
以水旱息功必獲豐年之收
又凡五穀惟小鋤為良(小鋤者非直省功穀亦倍勝大/鋤者草根繁茂用功多而收益)
(少/)良田率一尺留一科(諺云廻車倒馬擲衣不下皆十/石收言大稀大穊之收皆均平)
(也/)薄地㝷壠囁之(不耕/故)苗出隴則深鋤鋤不厭數周而
復始勿以無草而暫停(鋤者非止除草乃地熟而穀多/糠薄米息鋤得十遍便得八米)
(也/)春鋤起地夏為鋤草故春鋤不用觸溼六月已後雖
溼亦無嫌(春苗既淺陰未覆地濕鋤則地堅夏/苗陰厚地不見日故雖濕亦無害也)
陳旉農書耘除之草和泥渥漉深埋禾苗根下漚罨既
久則草腐爛而泥土肥美嘉穀蕃茂矣
纂文養苗之道鋤不如耨耨不如鏟
農桑通訣稂莠不除則禾稼不茂種苗者不可無鋤芸
之功也說文云鋤助也以助苗也凡穀須鋤乃可滋茂
第一次撮苗曰鏃第二次平壠曰布第三次培根曰擁
第四次添功曰復一次不至則稂莠之害秕稗之雜入
之矣諺云穀鋤八遍餓殺狗為無糠也其穀畝得十石
斗得八米此鋤多之效也其所用之器自撮苗後可用
以代耰者名曰耬鋤其功過鋤功數倍所辦之田日不
啻二十畝或用劐子其制頗同如耬鋤過苗間有小豁
眼不到處及隴間草薉未除者亦須用鋤理撥一遍為
佳别有一器曰鏟營州以東用之又異於此
又凡耘苗之法亦有可鋤不可鋤者旱耕塊撥苗薉同
孔出不可鋤治此耕者之失難責鋤也
又大抵耘治水田須用芸𤓰荆揚厥土塗泥農家皆用
此法又有足耘為木杖如拐子兩手倚之以用力以趾
塌撥泥上草薉擁之苗根之下則泥沃而苗興其功與
芸𤓰大類亦各從其便也(徐光啓曰不/如手芸之細)今創有一器曰
芸盪以代手足工過數倍宜普效之(徐光啓曰芸盪是/二事俱不可已)
又鋤後復有薅拔之法稂莠荑稗雜其稼出鋤後莖葉
漸長便可分别非薅不可(徐光啓曰/薅即芸也)故有薅鼓薅馬之
說北方村落之間多結為鋤社十家為率先鋤一家之
田本家供其飲食其餘次之旬日之間各家田皆鋤治
自相率領樂事趨功無有偷惰間有患病之家共力助
之故田無荒穢嵗皆豐熟秋成之後豚蹄盂酒遞相犒
勞名為鋤社甚可效也今採摭南北耘耨之法備載於
篇庶善稼者相其土宜擇而用之以盡鋤治之功也
　　各種耘耔法
　　　稻
淮南子蘺先稻熟而農夫薅之者不以小利害大穫也
　注蘺水稗
齊民要術水稻苗長七八寸陳草復起以鐮浸水芟之
草悉膿死稻苗漸長復須薅
又旱稻苗長三寸耙勞而鋤之鋤惟欲速(稻苗性弱不/能扇草故宜)
(速鋤/之)苗高尺許則鋒大雨無所作宜冒雨薅之
陳旉農書耘田之法必先審度形勢自下及上旋乾旋
耘先於最上處收滀水勿令水走然後自下旋放令乾
而旋耘不問草之有無必先以手排摝務令稻根之傍
液液然而後已次第從下放上耘之即無鹵莾滅裂之
病草死土肥水不走失今見農者不先自上滀水頓然
放令乾了及工夫不逮泥乾堅難耘摝則必率略水已
走失不幸無雨遂致旱枯無所措手如是失者十常八
九
農桑通訣苗高七八寸則耘之苗既長茂復事薅拔以
去稂莠
羣芳譜稻初發時用摥耙於稞行中摥去稗草易耘搜
鬆稻根則易旺摥後用水耘去草盡淨
　　　黍
齊民要術凡黍穄田鋤三遍乃止鋒而不耩(苗晩耩即/多折也)
又候黍粟苗未與隴齊即鋤一遍黍經五日更報鋤第
二遍候未蠶老畢報鋤第三遍如無力則止如有餘力
秀後更鋤第四遍
　　　稷
齊民要術苗生如馬耳則鏇鋤(諺曰欲得/粟馬耳鏇)稀豁之處鋤
而補之苗高一尺鋒之耩者非不壅本苗深穀草益實
然令地堅硬乏澤鋤得五遍不須耩
又穀第一遍科定毎科只留兩莖更不得留多毎科相
去一尺兩隴頭空務欲深細第一遍鋤未可全深第二
遍惟深是求第三遍較淺於第二遍第四遍較淺(穀科/大則)
(根浮/故也)
農桑通訣耘苗之法第一次曰撮苗第二次曰布第三
次曰擁第四次曰復(俗曰/添功)一功不至則稂莠之害秕糠
之雜入之矣撮苗後用一驢帶籠觜挽耬鋤初一人牽
之慣熟不用止一人輕扶入土二三寸其深痛過鋤力
三倍所辦之田日不啻二十畝今燕趙用之名劐子
　　　麥
汜勝之書麥生黃色傷於太稠稠者鋤而稀之秋鋤以
棘柴耬之以壅麥根故諺曰子欲富黃金覆謂秋鋤麥
曵柴壅麥根也至春凍解棘柴曵之突絶其乾黃須麥
生復鋤之到榆莢時注雨止候土白背復鋤如此則收
必倍
齊民要術種麥正月二月勞而鋤之三月四月鋒而更
鋤鋤麥倍收皮薄麵多而鋒勞各得再遍為良也
農桑通訣麥苗既秀不須再鋤
農桑撮要防霧傷麥但有沙霧將檾麻散拴長繩上侵
晨令兩人對持其繩於麥上牽拽抹去沙霧則不傷麥
天工開物凡麥耕種之後勤議耨鋤凡耨草用濶面大
鎛麥苗生後耨不厭勤有三遍四遍者餘草生機盡誅
鋤下則竟畝菁華盡聚嘉實矣功勤易耨南與北同也
　　　豆
汜勝之書大豆生五六葉鋤之小豆生布葉鋤之生五
六葉又鋤之大豆小豆不可盡治也古所不盡治者豆
生布葉豆有膏盡治之則傷膏傷則不成而民盡治故
其收耗折也
齊民要術大豆鋒耩各一鋤不過再小豆鋒而不耩鋤
不過再
陳旉農書種豆耘鋤如麻
農桑通訣大豆當及時鋤治上土使之葉蔽其根庶不
畏草
羣芳譜豆纔出便鋤草淨為佳
種樹書種諸豆不及時去草必為草所蠧耗結實不多
諺云豆耘花豆雖開花亦可耘也
　　　脂麻
汜勝之書胡麻生布葉鋤之
齊民要術油麻鋤兩遍止亦不厭旱鋤
又胡麻鋤不過三遍
陳旉農書油麻纔甲拆即耘鋤令苗稀疎一月凡三耘
鋤則茂勝
天工開物種胡麻或治畦圃或壟田畝耨草之功惟鋤
是視
種樹書種麻若不及時去草必為草所蠧耗雖結實亦
不多諺云麻耘地言麻須初生時耘也
　　耘耔具各圖説
　　　錢鎛
　　　耨
　　　櫌鉏
　　　鏟
　　　耬鋤
　　　劐
　　　鐙鋤
　　　耘爪
　　　耘杷
　　　耘盪
　　　薅馬
　　　蓑笠
　　　臂篝
　　　覆殻
　　　屝
　　　薅鼓

　　錢鎛圖說
錢詩注銚也唐韻作􁍏器也非鍫屬也兹度其制似鍫
非鍫殆與鏟同鏟柄長二尺刃廣二寸以剗地除草體
用即與錢同
鎛耨别名也詩曰其鎛斯趙爾雅疏云鎛耨一器或云
鉏或云鋤屬考工記粤獨無鎛何也粤之無鎛非無鎛
也夫人而能為鎛也
　　耨圖說
耨除草器呂氏春秋曰耨柄尺其耨六寸高誘注云耨
芸苗也六寸所以入苗間廣雅又云定謂之耨古農法
云苗生葉以上稍耨壟草因隤其土以附苗根此耨之
功也
　　櫌鉏圖說
櫌鉏耰為鉏柄也說文鋤立薅也其刃如半月比禾壟
稍狹上有短銎以受鋤鉤鉤如鵝項下帶深袴以受木
柄鉤長二尺五寸柄亦如之北方陸田舉皆用此江淮
間雖有陸田習俗水種但用直項鋤頭刃雖鋤也其用
如斸是名钁鋤故陸田多不豐收今表此櫌鋤之效并
其制度庶南北通用
　　鏟圖說
鏟廣雅曰䕙鏟柄長二尺刃廣二寸以剗地除草此古
之鏟也今鏟與古制不同柄長數尺首廣四寸計兩手
持之但用前進攛之剗去籠草就覆其根特號敏捷今
營州之東燕冀以北農家種溝田者皆用之
　　耬鋤圖說
耬鋤種蒔直說云此器出自海壖號曰耬鋤耬制頗同
獨無耬斗但用耬鋤鐵柄中穿耬之橫桄下仰鋤刃形
如杏葉撮苗後用一驢輓之過鋤力三倍燕趙名曰劐
子制又小異劐子第一遍即成溝子穀根未成不耐旱
耬鋤刃在土中故不成溝子第二遍加擗土木雁翅方
成溝子其分土壅穀根擗土用木厚三寸濶三寸長八
寸取成三角様前為尖中作一竅長一寸濶半寸穿於
鐵鋤柄壓鋤刃上耬鋤有不到處用鋤理撥一遍即為
全功也

　　劐圖說
劐燕趙之間用之如鑱而小中有高脊長四寸許濶三
寸揷於耬足背上兩竅以繩控於耬之下桄其金入地
三寸許
　　鐙鋤圖說
鐙鋤剗草具也形如馬鐙其踏鐵兩旁作刃甚利上有
圓銎以受直柄用之剗草故名鐙鋤柄長四尺比常鉏
無刃角不致動傷苗稼根莖或遇少旱或熇苗之後壠
土稍乾荒薉復生非耘耙耘爪所能去者故用此剗除
特為健利此創物者隨地所宜偶假其形而取便於用
也嘗見江東農家用之
　　耘爪圖說
耘爪耘水田器也用竹管隨手指大小截之長可逾寸
削去一邊狀如爪甲或好堅利者以鐵為之穿於指上
用耘田以代指甲猶鳥之用爪也陸龜䝉云耘者去莠
舉手務疾而畏晩鳥之啄食務疾而畏奪法其疾畏故
曰鳥耘嘗觀農人在田傴僂伸縮以手爪耘其草泥無
異鳥足之爬抉豈非鳥耘者耶
　　耘杷圖說
耘杷以木為柄以鐵為齒用耘稻禾王褎詩所謂鐵作
渠疏代爪耘者也
　　耘盪圖說
耘盪江浙之間新制之形如木屐而實長尺餘闊約三
寸底列短釘二十餘枚簨其上以貫竹柄柄長五尺餘
耘田之際農人執之推盪禾壟間草泥使之溷溺則田
可精熟既勝耙鋤又代手足(水田有手/耘足耘)所耘田數日復
兼倍
　　薅馬圖說
薅馬薅禾所乘竹馬也似籃而長如鞍而狹兩端攀以
竹系農人薅禾之際寘於跨間斂裳於内而上控於腰
畔乘之兩股既寛义行隴上不礙苗行故得專意摘剔
稂莠速勝鋤耨
　　蓑笠圖說
蓑雨衣無羊詩云何蓑何笠毛注曰蓑所以備雨笠所
以禦暑唐韻云蓑草名可為雨衣又名襏襫說文云秦
謂之􁩍爾雅曰薃侯莎蓑衣以沙草為之故音同莎又
名薛六韜農器篇曰蓑薛簦笠今總謂之蓑雨具中最
為輕便
笠戴具也古以臺皮為笠詩所謂臺笠緇撮今之為笠
編竹作殻裹以籜箬或大或小皆頂隆而口圓可庇雨
蔽日以為蓑之配也

　　臂篝圖說
臂篝狀如魚笱篾竹編之又呼臂籠江淮之間農夫耘
苗或刈禾穿臂於内以帣衣袖猶北俗芟刈草禾以皮
為袖套皆農家所必用者
　　覆殻圖說
覆殻一名鶴翅一名背篷篾竹編如龜殻加以籜箬覆
於人背繩繫肩下耘耨之際以禦畏日兼作雨具下有
卷口可通風氣又分雨溜適當盛暑田夫得此以免曝
烈之苦亦一壺千金之比也
　　屝圖說
屝草履也左傳曰共其資糧屝屨說文曰屝草履也孔
疏云屝屨俱是在足之物善惡異名耳喪服傳曰疏屨
者粗薊之屝也是屝用草為之
　　薅鼓圖說
薅鼓曾氏農書序云薅田有鼓自入蜀見之始則集其
來既來則節其作既作則防其所以笑語而妨務也其
聲促烈清壯有緩急抑揚而無律呂朝暮曾不絶響
　
　
　
　
　
　
　
　
　
　
　
欽定授時通考卷三十六
欽定四庫全書
欽定授時通考卷三十七
　功作
　　灌溉
周禮地官遂人治野夫間有遂遂上有徑十夫有溝溝
上有畛百夫有洫洫上有涂千夫有澮澮上有道萬夫
有川川上有路以達於畿
　註遂溝洫澮皆所以通水於川也遂廣深各二尺溝
　倍之洫倍溝澮廣二㝷深二仞以南畝圖之遂從溝
　橫洫從澮橫九澮而川周其外焉
又稻人以瀦畜水以防止水以溝蕩水以遂均水以列
舍水以澮寫水
　註瀦者畜流水之陂也防瀦旁隄也遂田首受水小
　溝也列田之畦㽟也澮田尾去水大溝疏舍為止舍
　之舍寫是去水舍是止水
考工記匠人為溝洫一耦之伐廣尺深尺謂之甽廣二
尺深二尺謂之遂廣四尺深四尺謂之溝廣八尺深八
尺謂之洫廣二㝷深二仞謂之澮專達於川
　註通利田閒之水道達猶至也疏遂注溝溝注洫洫
　注澮澮注入川
凡溝逆地阞謂之不行水屬不理孫謂之不行梢溝三
十里而廣倍
　註溝謂造溝阞謂脈理屬讀為注孫順也不行謂决
　溢也梢溝謂水潄齧之溝
凡行奠水磬折以參伍欲為淵則句於矩
　註謂行停水溝形當如磬直行三折行五以引水大
　曲流轉則其下成淵
凡溝必因水勢防必因地勢善溝者水潄之善防者水
淫之
　註潄齧也淫謂水淤泥土留著助之為厚
凡為防廣與崇方其閷參分去一大防外閷
　註方猶等也閷者薄其上外閷又薄其上厚其下疏
　三分去一之外又去也
凡溝防必一日先深之以為式里為式然後可以傅衆
力
　註為溝為防程人功也里讀為已
汜勝之書稻欲溼溼者缺其塍令水道相直夏至後大
熱令水道錯
齊民要術水稻薅訖决去水曝根令堅量時水旱而溉
之將熟又去水
陳旉農書大抵秧田愛徃來活水怕冷漿死水青苔薄
附即不長茂又須隨撤種濶狹更重圍繞作塍貴濶則
約水深淺得宜
又所芸之田隨於中間及四旁為深大之溝俾水竭泥
坼次第灌溉已乾燥之泥驟得雨即蘇碎不三五日稻
苗蔚然殊勝用糞也
農桑通訣昔禹決九川距四海濬畎澮距川然後播奏
艱食烝民乃粒此禹平水土因井田溝洫以去水也後
井田之法大備於周周禮遂人匠人之治夫間有遂十
夫有溝百夫有洫千夫有澮萬夫有川遂注入溝溝注
入洫洫注入澮澮注入川故田畝之水有所歸焉此去
水之法也若夫古之井田溝洫脈絡布於草野旱則灌
溉潦則泄去故說者曰溝洫之於田野可決而決則無
水溢之害可塞而塞則無旱乾之患又荀卿曰修隄防
通溝洫之水潦安水藏以時決塞則溝洫豈特通水而
已哉
又周禮稻人稼下地畜水止水均水舍水寫水之制與
遂人匠人異後世灌溉之利昉於此秦廢井田開阡陌
於今數千年遂人匠人所營之蹟無復可見惟稻人之
法低濕水多之地猶祖述而用之天下農田灌溉之利
大抵多古人之遺迹如闗西有鄭國白公六輔之渠闗
外有嚴熊龍首渠河内有史起十二渠自淮泗及汴通
河自河通渭則有漕渠郎州有右史渠南陽有召信臣
鉗盧陂廬江有孫叔敖芍陂潁川有鴻隙陂廣陵有雷
陂浙左有馬臻鏡湖興化有蕭何堰西蜀有李氷文翁
穿江之跡皆能灌溉民田為百世利興廢修壊存乎其
人言水利者不必他求但能修復故跡足為興利
又南方熟於水利官陂官塘處處有之民間所自為溪
堨水蕩難以數計大可灌田數百頃小可溉田數十畝
若溝渠陂堨上置水閘以備啓閉若塘堰之水必置􁀙
竇以便通泄此水在上者若田高而水下則設機械用
之如翻車筒輪戽斗桔橰之類挈而上之如地勢曲折
而水遠則為槽架連筒陰溝浚渠陂栅之類引而達之
此用水之巧者若不灌及平澆之田為最或用車起水
者次之或再車三車之田又為次之其高田旱稻自種
至收不過五六月其間或旱不過澆灌四五次此可力
致其常稔也傅子曰陸田者命懸於天人力雖修水旱
不時則一年功棄水田制之由人人力苟修則地利可
盡天時不如地利地利不如人事此水田灌溉之利也
方今農政未盡興土地有遺利夫海内江淮河漢之外
復有名水數萬支分派别大難悉數内而京師外而列
郡至於邊境脈絡貫通俱可利澤或通為溝渠或蓄為
陂塘以資灌溉安有旱暵之憂哉
又近年懐孟路開浚廣濟渠廣陵復引雷陂廬江重修
芍陂似此等處畧見舉行其餘各處陂渠川澤廢而不
治不為不多倘能循按故跡或創地利通溝瀆蓄陂澤
以備水旱使斥鹵化而為膏腴汚藪變而為沃壤國有
餘糧民有餘利然考之前史後魏裴延雋為幽州刺史
范陽有舊督亢渠漁陽縣郡有故戾諸堰皆廢延雋營
造而就溉田萬餘頃為利十倍今其地京都所在尤宜
疏通導達以為億萬衣食之計夫舉事興工豈無今日
之延雋倘有成效不失本末先後之序庶灌漑之事為
農務之大本國家之厚利也
大學衍義補井田之制雖不可行而溝洫之制則不可
廢今京畿之地地勢平衍率多洿下一有數日之雨即
便淹沒不必霖潦之久輙有害稼之苦農夫終嵗勤苦
盻盻然望此麥禾以為衣食之計賦役之需垂成而不
得者多矣良可憫也北方地經霜雪不甚懼旱惟水潦
之是懼十嵗之間旱者十一二而潦恒至六七也為今
之計莫若少倣遂人之制毎郡以境中河水為主又隨
地勢各為大溝廣一丈以上者以達於大河又各隨地
勢各開小溝廣四五尺以上者以達於大溝又各隨地
勢開細溝廣二三尺以上者委曲以達於小溝其大溝
則官府為之小溝則合有田者共為之細溝則人各自
為於其田毎嵗二月以後官府遣人督其開挑而又時
常巡視不使淤塞如此則旬日之間縱有霖雨亦不能
為害矣朝廷於此遣治水之官疏通大河使無壅滯又
於夾河兩岸築為長隄高一二丈許則衆溝之水皆有
所歸不至溢出而田禾無淹沒之苦生民享收成之利
矣是亦王政之一端也
農政全書古之立國者必有山林川澤之利斯可以奠
基而畜衆川主流澤主聚川則從源頭達之澤則從委
處蓄之川流淤阻其害易見人皆知濬治者萬頃之湖
千畝之蕩隄岸頺壊鮮知究心甚有縱豪强阻塞規覓
小利者不知澤不得川不行川不得澤不止二者相為
體用為上流之壑為下流之源全繫乎澤澤廢是無川
也况國有大澤潦可為容不致驟當衝溢之害旱可為
蓄不致遽見枯竭之形必究晰於此而水利之説可徐
圖矣
又荒政要覽論曰水利之在天下猶人之血氣然一息
之不通則四體非復為有矣故大而江河川澤㣲而溝
洫畎澮其小大雖不同而其疏通導利不可使一息壅
閼則一也故成周溝洫之制與井田並行其捐膏腴之
地以為溝洫損賦税之重以治溝洫者凡幾也成周之
君豈不愛膏腴之地賦税之入而棄以為無用之溝洫
哉誠以所棄者小而所利者大也然其所以得溝洫之
利者治之者非一官領之者非一人營溝行水之制則
職之匠人俾任濬導之功止水蓄水之令則領之稻人
俾專儲蓄之利夫既有以浚之復有以積之此所以旱
潦均無患也
又取水之術有四一曰括二曰過三曰盤四曰吸括之
道有二一曰獨括急流水中加逼脱可括上數丈也二
曰遞括不論急緩但有流水以三輪遞括可利出入也
過之道有二一曰全過今之過上龍必上水高於下水
則可為之至則止二曰二過以人力節宣隨氣呼吸茍
上流高於下流一二尺便可激至百丈以上也盤之法
至多遞互輸瀉交輪叠盤可至數里上嵿但括法必須
流水過法不論行止必須上流高於下流盤法在流水
用水力在止水必須風及人畜之力獨吸法不論行止
緩急不拘泉池河井不須風水人力只用機法自然而
上但所取不能多止可供飲倘用漑田必須多作顧亦
易辦
又灌漑圖譜曰灌漑之利大矣江淮河漢及所在川澤
皆可引而及田以為沃饒之資但人情拘於常見不能
通變間有知其利者又莫得其用之具今特多方搜摘
既述舊以増新復隨宜而制物或設機械而就假其力
或用挑浚而永賴其功大可下潤於千頃高可飛流於
百尺架之則遠達穴之則潛通世間無不救之田地上
有可興之雨其用水有法概可見故緝諸篇庶資農事
云
　　灌溉具各圖説
　　　水栅
　　　水閘
　　　陂塘
　　　水塘
　　　翻車
　　　牛轉翻車
　　　水轉翻車
　　　筒車
　　　驢轉筒車
　　　髙轉筒車
　　　水轉筒車
　　　連筒
　　　架槽
　　　戽斗
　　　刮車
　　　桔橰
　　　轆轤
　　　瓦竇
　　　石籠
　　　浚渠
　　　隂溝
　　　水井
　　　缶
　　　綆
　　　水篣

　　水柵圖說
水柵排木障水也若溪岸稍深田在高處水不能及則
於溪上流作柵遏水使之旁出下漑以及田所其制當
流列植竪樁樁上枕以伏牛擗以柆木仍用塊石高壘
衆楗斜以邀水勢此柵之小者秦雍之地所拒川水率
用巨柵其䝉利之家嵗例量力均辦所需工物乃深植
樁木列置石囤長或百歩高可㝷丈以横截中流使旁
入溝港凡所漑田畝計千萬號為陸海此柵之大者其
餘境域雖有此水而無此柵非地利素不彼若蓋工力
所未及也

　　水閘圖說
水閘開閉水門也間有地形高下水路不均則必跨據
津要高築堤埧匯水前列斗門甃石為壁疊木作障以
備啓開如遇旱涸則撒水灌田民賴其利又得通濟舟
楫轉激碾磑實水利之總揆也
　　陂塘圖說
陂塘說文曰陂野池也塘猶堰也陂必有塘故曰陂塘
其溉田大則數千頃小則數百頃考之書傳廬江有芍
陂潁川有鴻隙陂廣陵有雷陂愛敬陂陽平沛郡有鉗
廬陂餘難徧舉故跡猶存因以為利今人有能别度地
形亦效此制足漑田畝千萬比作田圍特省工費又可
畜育魚鱉栽種菱藕之類其利可勝言哉
　　水塘圖說
水塘即洿池因地形㘭下用之瀦蓄水潦或修築圳堰
以備灌漑田畝兼可畜育魚鱉栽種蓮芡俱各獲利累
倍大凡陸地平田别無溪澗井泉以漑田者救旱之法
非塘不可江淮之間在在有之然官民異屬各為永業
　　翻車圖說
翻車今龍骨車也魏畧曰馬鈞居京城有田園無水以
灌作翻車又漢靈帝使畢嵐作翻車設機引水灑南北
郊路今農家用之其制車身用板作槽長可二丈濶不
等或四寸至七寸高約一尺槽中架行道板隨槽濶狹
兩頭短尺許用置大小輪軸同行道板上下週以龍骨
板上大軸兩端各帶拐木四置岸上木架間人慿架上
踏動拐木則龍骨板隨轉循環刮水上岸闗楗頗多必
用木匠成造若岸高可用三車中間小池搬水上之足
救三丈已上之田機巧為最

　　牛轉翻車圖說
牛轉翻車如無流水處用之其車比水轉翻車卧輪之
制但去下輪置於車傍岸上用牛拽轉輪軸則翻車隨
轉比人踏功將倍之
　　水轉翻車圖說
水轉翻車其制與踏翻車俱同但於流水岸邊掘一狹
塹置車於内車之踏軸外端作一竪輪竪輪之旁架木
立軸置二卧輪其上輪適與車頭竪輪輻支相間乃擗
水旁激下輪既轉則上輪隨撥車頭竪輪而翻車隨轉
倒水上岸此是卧輪之制若作立軸當别置水激立輪
其輪輻之末復作小輪輻頭稍寛以撥車頭竪輪此立
輪之法也然亦當視其水勢隨宜用之其水日夜不止
絶勝踏車(徐光啓曰此却未便水勢太猛龍骨板一受/齟齬即決裂不堪與今風水車同病若長流)
(水中不如筒車為穩/平流用風别有一法)

　　筒車圖說
筒車流水筒輪凡制此車先視岸之高下定輪之大小
須輪高於岸筒貯於槽方為得法其車之所在自上流
排作石倉斜擗水勢急凑筒輪其輪就軸作轂軸之兩
旁閣於樁柱山口之内輪軸之間除受水板外又作木
圏縛繞輪上就繫竹筒或木筒於輪之一週水激轉輪
衆筒兠水次第傾於岸上所横木槽謂之天池以灌田
稻日夜不息絶勝人力若水力稍緩亦有木石制為陂
柵横約溪流旁出激輪又省工費或遇流水狹處但壘
石斂水凑之亦為便易

　　驢轉筒車圖說
驢轉筒車即前水轉筒車但於轉軸外端别造䜿輪䜿
輪之側岸上復置卧輪與前牛轉翻車之制無異凡臨
坎井或積水淵潭可澆灌園圃勝於人力汲引(徐光啓/曰此却)
(太拙筒車之妙妙在用水若用人畜之力/是水行迂道比於翻車枉費十分之三)
　　高轉筒車圖說
高轉筒車其高以十丈為凖上下架木各䜿一輪下輪
半在水内各輪徑可四尺輪之一周兩旁高起其中若
槽以受筒索其索用竹均排三股通穿為一隨車長短
如環無端索上離五寸俱置竹筒筒長一尺筒索之底
托以木牌長亦如之通以鐵線縛定隨索列次絡於上
下二輪復於二輪旁索之間架刳木平底行槽一連上
與二輪相平以承筒索之重或人踏或牛拽轉上輪則
筒索自下兠水循槽至上輪輪首覆水空筒復下如此
循環不已日所得水不減平地車戽若積為池沼再起
一車計及二百餘尺如田高岸深或田在山上皆可及
也(所轉上輪形如軭制易繳筒索用人則如輪軸一端/作掉枝用牛則制作䜿輪如牛轉翻車之法或於輪)
(軸兩端造作拐木如人踏翻車之制若筒索稍/慢則量移上輪其餘措置當自忖度不能悉陳)
(徐光啓曰此製却可用之急流挈水雖少而行地頗高/若在平水亦須用人畜之力然猶勝挈缾也但車戽之)
(制獨平水為難耳若果係迅流即數里可激而上此區/區者何足以云别有水轉筒車與高轉筒車之制同故)
(著其說於後/圖不再見)
水轉筒車遇有流水岸側欲用高水可立此車其車亦
高轉筒車之制但於下輪軸端别作䜿輪旁用卧輪撥
之與水轉翻車無異水輪既轉則筒索兠水循槽而上
餘如前例又須水力相稱如打碾磨之重然後可行日
夜不息絶勝人牛所轉此誠秘術今表暴之以諭來者
　　連筒圖說
連筒竹通水也凡所居相離甚遠不便汲用乃取大竹
内通其節令本末相續連延不斷閣之平地或架越澗
谷引水而至又能激而高起數丈注之池沼及庖湢之
間如藥畦蔬圃亦可供用杜詩所謂連筒灌小園(徐光/啓曰)
(豈有激而高起之理若能高起必是上流受處高於下/流洩處故也果高則百丈亦可不高則分寸不能但是)
(上流高於下流一二尺即能取水/至百丈之上此則制作之巧耳)
　　架槽圖說
架槽木架水槽也間有聚落去水既遠各家共力造木
為槽遞相嵌接不限高下引水而至如泉源頗高水性
趨下則易引也或在窪地則當車水上槽亦可遠達若
遇高阜不免避礙或穿鑿而通若遇㘭險則置之叉木
駕空而過若遇平地則引渠相接又左右可移鄰近之
家足得借用非惟灌漑多便抑可瀦蓄為用暫勞永逸
同享其利
　　戽斗圖說
戽斗挹水器也唐韻云戽抒也抒水器挹也凡水岸稍
下不容置車當旱之際乃用戽斗控以雙綆兩人掣之
抒水上岸以漑田稼其斗或柳筲或木壘從所便也(徐/光)
(啓曰此是岸下不必置車或所用水少權/作此耳若以漑田即岸下亦是置車為妙)
　　刮車圖說
刮車上水輪也其輪高可五尺軸頭濶至六寸如水頗
下田可用此其先於岸側掘成峻槽與車輻同濶然後
立架安輪輪軸半在槽内其輪軸一端擐以鐵鈎木柺
一人執而掉之車輪隨轉則衆輻循槽刮水上岸漑田
便於車戽(徐光啓曰此必水與岸相去止一二尺方可/用若嵗潦用以出水圩外尤便若並流水便)
(可激輪出入則不煩/人畜其利甚博也)
　　桔橰圖說
桔橰挈水械也通俗文曰桔橰機汲水也說文曰桔結
也所以固屬橰臯也所以利轉又曰橰緩也一俯一仰
有數存焉不可速也然則桔其植者而橰其俯仰者歟
莊子曰子貢過漢隂見一丈人方將為圃畦鑿隧而入
井抱甕而出灌搰搰然用力甚多而見功寡子貢曰有
械於此一日浸百畦鑿木為機後重前輕挈水若抽數
如泆湯其名曰橰又曰獨不見夫桔橰者乎引之則俯
舍之則仰今瀕水灌園之家多置之實古今通用之器
用力少而見功多者

　　轆轤圖說
轆轤纒綆械也唐韻云圓轉木也集韻作犢轆汲水木
也井上立架置軸貫以長轂其頂嵌以曲木人乃用手
掉轉纒綆於轂引取汲器或用雙綆而順逆交轉所懸
之器虛者下盈者上更相上下次第不輟見功甚速凡
汲於井上取其俯仰則桔橰取其圓轉則轆轤皆挈水
械也然桔橰綆短而汲淺獨轆轤深淺俱適其宜也(徐/光)
(啓曰此大拙不如吸法為妙吸法有二一用人力工/費力省一不用人力作之少費工科用之却甚利益)
　　瓦竇圖說
瓦竇泄水器也又名函管以瓦筒兩端牙鍔相接置於
塘堰之中時放田水須預於塘前堰内疊作石檻以護
筒口不然則水湊其處非惟艱於窒塞抑以衝渲滲漏
不能久穩必立此檻其竇乃成
　　石籠圖說
石籠又謂之卧牛判竹或用藤蘿或木條編作圏眼大
籠長可二三丈高約四五尺以籖摏止之就置田頭内
貯塊石以擗暴水或相接連延遠至百歩若水勢稍高
則壘作重籠亦可遏止如遇隈岸盤曲尤宜周折以禦
奔浪併作洄流不致衝傷埂岸農家瀕溪護田多用此
法比於起疊隄障甚省工力
　　浚渠圖說
浚渠凡川澤之水必開渠引用可入於田考之古有溝
洫畎澮以治田水書云濬畎澮距川是也疏鑿已遠井
田變古後世則引水為渠以資沃灌按史記秦鑿涇為
渠又闗西有鄭國白公六輔之渠外有龍首渠河内有
史起十二渠今懐孟有廣濟渠俱各漑田千百餘頃利
澤一方永無旱暵
　　陰溝圖說
陰溝行水暗渠也凡水陸之地如遇高阜形勢或隔田
園聚落不能相通當於穿岸之旁或溪流之曲穿地成
穴以磚石為圏引水而至若别無隔礙則當踏視地形
用策索度其高下及經由處所畫為界路先引濬犁耕
過後復浚掘乃作甃穴上覆元土亦是一法如灌漑之
餘常流不絶又可蓄為魚塘蓮蕩其利亦博或貫穿城
邑巷陌及注之園囿池沼悉周於用雖遠近大小深淺
曲直不同然皆洑流内達膏澤旁通水利之中最為永
便

　　井圖說
井地穴出水也說文曰清也故易曰井洌寒泉食甃之
以石則潔而不泥汲之以器則養而不窮井之功大矣
按周書云黄帝穿井又世本云伯益作井堯民鑿井而
飲湯旱伊尹教民田頭鑿井以溉田今之桔橰是也此
皆人力之井也若夫巖穴泉竇流而不窮汲而不竭此
天然之井也皆可灌溉田畝水利之中所不可闕者
　　缶圖說
缶汲水器左傳宋災樂喜為政具綆缶杜註缶汲器爾
雅䟽云比卦初爻有孚盈缶註云辰在爻木上值東井
井之水人所汲用缶楊惲傳曰田家作苦嵗時伏臘烹
羊炰羔斗酒自勞酒後耳熱仰天撃缶而呼烏烏應劭
曰缶瓦器也今汲器用瓦缶之遺制也
　　綆圖說
綆郭璞云汲水索也易卦云汔至亦未繘井方言繘自
闗而東周洛韓魏間謂之絡闗西謂之繘綆或作航俗
謂井索下繫以鉤今汲用之家必有轆轤為綆設也
　　水篣圖說
水篣集韻云竹箕也又籠也夫山田利於水源在上間
有流泉飛下多經嶝級不無混濁泥沙淤澭畦埂農人
乃編竹為籠或木條為捲芭承水透溜乃不壊田
　
　
　
　
　
　
　
　
　
　
　
欽定授時通考卷三十七
欽定四庫全書
欽定授時通考卷三十八
　功作
　　泰西水法
用江河之水為器一種
　　龍尾車記
龍尾車者河濵挈水之器也治田之法旱則挈江河之
水入焉潦則挈田間之水出焉治水之法淺涸則挈水
而入方舟焉䟽濬則挈水而出畚鍤焉不有水之器不
得水之用三代而上僅有桔橰東漢以來盛資龍骨龍
骨之制日灌水田二十畝以四三人之力旱嵗倍焉髙
地倍焉駕馬牛則功倍費亦倍焉溪澗長流而用水大
澤平曠而用風此不勞人力自轉矣枝節一蓌全車悉
敗焉然而南土水田支分櫛比國計民生于焉是頼即
兹器所在不為無功已獨其人終嵗勤動尚憂衣食至
北土旱災赤地千里欲拯斯患宜有進焉今作龍尾車
物省而不煩用力少而得水多其大者一器所出若決
渠焉累接而上可使在山是不憂髙田築為堤塍而出
之計日可盡是不憂潦嵗與下田去大川數里數十里
鑿渠引之無論水稻若諸水生之種可以必濟即黍稷
菽麥木棉蔬菜之屬悉可灌溉是不憂旱濬治之功出
水當五分之一今省十九焉是不憂䟽鑿龍蟠之斗旱
熯之年上源枯竭穿渠旁引多用此器下流之水可令
復上是不憂漕也蓋水車之屬其費力也以重水車之
重也以障水以帆風以運旋本身龍尾者入水不障水
出水不帆風其本身無銖兩之重且交纒相發可以力
轉二輪遞互連機可以一力轉數輪故用一人之力常
得數人之功又向所言風與水能敗龍骨之車也在鶴
膝斗板龍尾者無鶴膝無斗板器居水中環轉而已湍
水疾風彌增其利故用風水之力而常得人之功若有
水之地悉皆用之竊計人力可以半省天災可以半免
嵗入可以倍多財計可以倍足方于龍骨之類大畧勝
之然而千慮之一以當起予可也智士用之曲盡其變
不盡方來或者無煩覼縷焉


　　龍尾圖說
龍尾者水象也象水之宛委而上升也龍尾之物有六
一曰軸軸者轉之主也水所由以下而為上也二曰墻
墻者以束水也水所由上也三曰圍圍者外體也所以
為固抱也四曰樞樞者所以為利轉也五曰輪輪者所
以受轉也六曰架架者所以制髙下也承樞而轉輪也
六物者具斯成器矣或人焉或水焉風馬牛焉巧者運
之不可勝用也
一曰軸
圜木為軸長短無定度視水之淺深斟酌焉而為之度
二十五分其軸之長以其二為之徑木之圜必中規而
上下等以八繩附臬之法八平分其軸之周直繩而施
之墨軸之兩端因直繩之兩端而施之墨八繩之交得
軸之心也以八平分之一分為度以度八繩之墨皆平
行相等而為之界以句股求弦之法兩界斜相望而墨
為之弦弦之竟軸而得一螺旋之墨因螺旋之墨而立
之墻為螺墻墻之間而得螺旋之溝為螺溝螺溝者水
道也軸得一墨焉則得一墻焉一溝焉水得一道焉或
二之或三之四之以上同于是多則均一則專惟所為
之既墻而圍之既建而迤之而轉之水則自螺旋之孔
入也水之入於螺旋之孔也水自以為已下也而不自
知其已上也故曰軸者轉之主也水所由以下而為上
也
　注曰圜與圓同量水淺深者下文言句四股三弦五
　則岸髙九尺者軸之長當一丈五尺也凡作軸皆度
　岸髙以三五之法凖之二十五分之二者如軸長一
　丈則徑八寸如本篇第一軸立靣圖己丁長一丈則
　丁丙之徑八寸也此畧言軸欲大耳若徑至三寸以
　上不嫌長丈八寸以上不嫌長二丈也軸過小則水
　為之不升八繩附臬者周禮樹八尺之臬縣八繩下
　垂皆附于臬今軸身作線大畧似之也八平分者如
　軸兩端圖甲乙丙丁戊圏為軸之周所分甲乙乙丙
　等八分者平分度也軸之兩端卧其軸各作已甲過
　心線依法分之即上下合也次于軸兩端之邉依所
　分各界兩兩相對各作平行直線八線附木皆平直
　是為八平分軸之周如立靣圖巳丁庚丙諸線是也
　次于丙端各作甲巳丁丙諸線則得軸兩端之各庚
　心也以八平分之一為度者謂以甲乙為度從庚至
　辛作庚辛辛壬等短界線至丙而止八線皆如之各
　線之短界線皆平行皆相等也墨為之弦者從庚向
　癸以句股法作庚癸斜弦線内纒之至子外纒之至
　丑至寅至卯至辰斜纒軸靣竟軸而止則得一螺旋
　線也單線則為單墻單溝也若欲為雙溝者則平分
　庚丑線得午從午外上向巳内下向未亦依法作螺
　旋線也若作四槽者又平分庚午于壬依法作之欲
　作三槽六槽九槽者先分軸為九平分欲作五槽十
　槽者先分軸為十平分依法作之
二曰墻
軸之上因各螺旋之繩而立之墻墻之法或編之或累
之皆塗之墻之兩端不至于軸之兩端其至也無定度
惟所為之以樞之短長稱之八分其軸長以其一為墻
之髙可滅也不可加也墻其累之也欲堅而無墮也其
編之也欲密而平也其塗之也欲坸而無罅也兩墻之
間謂之溝溝水道也水行溝中而墻制之使無下行也
故曰墻者所以束水也水所由上
　注曰編墻之法削竹為柱依螺旋之線而立之每立
　一柱即與軸靣之八平分長線為直角如立柱于本
　篇一圖之午即柱為垂線與庚丙長線為直角也而
　又與軸兩端之丙丁為一直線也若本篇二圖之癸
　丙是也削柱欲均安柱欲正列柱欲順立柱欲齊既
　畢則以繩編之畧如織箔之勢繩以麻或紵或菅或
　布或篾惟所為之既畢以瀝青和蠟或和熟桐油和
　石灰瓦灰塗之或以生漆和石灰瓦灰塗之凡瀝青
　加蠟與桐油取和澤而止石瓦灰相半桐油或漆和
　之取燥濕得宜而止累墻之法取柔木之皮如桑槿
　之屬剥取皮裁令廣狹相等以瀝青和蠟依螺旋之
　線層層塗而積之累畢如前法塗之既畢而兩墻之
　間成螺旋之溝水從溝行而墻不漏者是墻之善也
　八分之一者如軸長八尺則墻髙一尺此亦畧言髙
　之所至也一以下任意作之故曰可減不可增一法
　若欲為長軸則墻之髙與軸之徑等
三曰圍
墻之外削版而圍之版欲無厚墻之兩端順墻柱之勢
穿軸而立四柱焉依墻之髙而束之環圍板之端入于
環圍之外以鐵為環而約之長者中分圍之長以鐵環
約之又長者三分其長以兩環約之圍之版其相合也
與其合于墻之上也皆合之以塗墻之齊圍之外皆塗
之以受雨露也圍其合也欲無罅圍之合于墻也欲無
罅有圍故水入螺旋之孔而不絶無罅故水行于螺旋
之溝而不洩則水旋而上也故曰圍者外體也所以為
固抱也
　注曰圍之板量圍徑之大小與其長酌全體之重輕
　而制厚薄焉其長竟墻其廣一寸以上視圍徑之小
　大增損之太廣而合之則角見也其内面稍刳之以
　就墻之圓外面者圍既合而削之當墻之盡穿軸為
　四柱者所以居環而受圍也如本篇三圖之卯寅辰
　午等是也環以堅韌之木為四弧弧各加于環柱之
　上合之成環焉環之下方或為溝焉居中以受圍板
　之端或居外或居内為刻而受之如為溝于未此居
　中也為刻于申此居外也于酉居内也鐵環之束在
　兩端者與木環相抵卯午也戍亢也或中分約之者
　心斗是也若兩中環者則在尾與箕也或不用鐵環
　以繩約之而塗之齊與劑同合以塗墻之劑者瀝青
　和蠟或油灰或漆灰也若塗圍之周者則漆灰為上
　油灰次之瀝青和蠟者恐不耐暑日也為下而欲速
　成則用之欲解而時修則用之是者暑日架之則以
　苫蓋之水入于螺旋之孔者孔在環之内軸之外四
　柱之中戍亥角亢之間是也雖下向必入者以迤故
　水趨於圍也既其出則在卯寅辰午之間矣一法墻
　之兩端以二圓版葢之開圍板之下端而水入之開
　上端之圓板而出之其效同焉
四曰樞
軸之兩端鐵為之樞當心而立之樞之用在圜輪在圍
若在軸者皆圜之輪在上樞方其上樞之上輪在下樞
方其下樞之下方之者以居輪立樞欲正欲直不正不
直者輕重不倫也既正既直輕重均轉之如將自轉焉
則雖大而無重也故曰樞者所以為利轉也
　注曰當心者本篇一圖之庚心也樞之大小長短無
　定度量全體之輕重制大小焉量輪之所在與地之
　所宜制短長焉輪所在者有七下方詳之也方則止
　故可以居輪正者當庚之心直者與軸端圓面為直
　角與軸上八平分線俱為一直線也求正尚有軸端
　諸線可憑求直稍難焉今立一試法視一圖軸兩端
　諸分線以規一抵軸端邉之乙一抵樞之頂心為度
　次去乙抵戊量之又去戊抵己量之皆至于樞之頂
　心者即樞直也如將自轉者成速之甚也
五曰輪
輪有七置輪有三式七置者當圍之中焉圍之兩端焉
軸之兩端焉兩樞焉在圍者夾其圍而設之輻輻之末
周之以輞焉輞樹之齒焉在軸與樞者方其處而入之
轂轂樹之齒焉凡輪皆以他輪之齒發之其疾徐之數
視輪與他輪之大小焉其齒之多寡焉故輪欲密附而
少為之齒輪附而齒少他輪大而齒多則其出水也必
疾矣故曰輪者所以為受轉也
　注曰輪有七置者因地勢也量物力也相大小而制
　疾徐也在圍之中者本篇四圖之丁是也在圍之兩
　端者丙與戊是也在軸之兩端者乙與巳是也在兩
　樞者甲與庚是也若車大而軸長出水之地髙則在
　丁矣若平地受水而用人力畜力風力者當在甲乙
　丙矣用水力當在戊巳庚矣夾圍之輻子丑之類是
　也辛者容圍之空也壬癸輞也寅卯之類齒也方其
　處者軸與樞當受轂之處也辰入樞之空也戍入軸
　之空也午轂也酉亦轂也未申亥角之類皆齒也他
　輪者或人車或馬牛驘車或風車或水車之輪也此
　諸車之輪者非謂其大卧輪也蓋指接輪焉接輪者
　農家所謂撥子是也試言人車則有卧軸也卧軸之
　一端有接輪卧軸之上有拐木也今于甲乙丙任置
　一輪焉如置在軸之乙輪即以卧軸之接輪交于乙
　輪人踐拐木而轉之接輪與乙輪相發也若馬牛驘
　車及風車則有卧軸也卧軸之兩端皆有接輪今以
　其一交于乙輪以其一交于彼車之大卧輪駕畜焉
　颿風焉而轉之接輪與乙輪相發也若水轉之車則
　有卧軸也卧軸之一端有接輪卧軸之上有立輪立
　輪之外有受水之箑也今于戊巳庚任置一輪焉如
　置在軸之巳輪即以卧輪之接輪交于巳輪水激于
　箑而卧軸為之轉接輪與巳輪相發也疾徐之數與
　他輪相視者如乙巳之輪齒十二人車之接輪齒十
　二是拐木一轉而得一轉也如樞輪之齒八而人車
　之接輪齒十六是拐木一轉而得二轉也人車之接
　輪齒二十四是一轉而得三轉也若樞輪之齒八而
　駕畜颿風之卧輪齒七十二是一轉而得九轉也故
　曰輪欲密附密附則齒為之少他輪欲大大則齒多
　然而密者過密焉則力為之不任大者過大焉則遲
　故曰因地勢量物力相大小而制徐疾焉今圖樞輪
　之齒八軸輪十二圍輪十六約畧作之非定率也趣
　欲使兩輪之交踈密相等焉長短相入焉相闗相發
　而不滯則足矣其小者欲無用輪方其樞之末别為
　衡衡之一端入于樞焉其一端植之柱焉柱之體圓
　又為之掉枝而首為圓孔焉以掉枝之圓孔入于柱
　而轉之若大者而欲無用輪則以兩掉枝同加于柱
　兩人對執而轉之最大者兩掉枝之末各為持衡四
　人或六人對持其衡而轉之
六曰架
架者一上一下皆為砥柱或木焉或石焉或瓴甋焉柱
之植欲堅以固也下柱居水中以鐵為管施之柱首迤
而上向以受下樞之末制管髙下量水之勢令得入于
螺溝之下孔而止也上者居岸以鐵為管施之柱首迤
而下向以受上樞之末若輪與衡在上樞之末者則中
樞而設之頸以鐵為山口而架樞其上出其樞之末以
受輪與衡也制髙下之數以句股為法而軸心為之弦
弦五焉則句四焉股三焉過偃則不髙過髙則不升
　注曰瓴甋磚也堅者其本體堅固者其立基固也上
　柱者本篇五圖之甲乙是也下柱者丙丁是也上管
　以受上樞戊也下管以受下樞巳也句股法者一髙
　一下如四圖之亢房線而置之令上樞之末在亢下
　樞之末在房也三四五者如上樞之末為亢至下樞
　之末為房長一丈如法置之則自下樞之末房依地
　平作平行線自上樞之末亢作垂線而兩線相遇于
　氐其亢氐線必長六尺氐房線必長八尺也若迤建
　于岸之側謂無從作垂線者則以句股法反用之以
　圍板為倒弦别作一尾箕垂線為股尾為直角作尾
　心横線為倒句若尾箕長一尺五寸偃仰移就之令
　尾心長二尺即心箕必二尺五寸而亢房線必合三
　四五之句股法也凡圍板長一丈水髙必六尺求多
　焉不可得相水度地制器者以此計之若水過深岸
　過髙器不得過長則累接而上之累接之法亦以接
　輪交而相發也
用井泉之水為器二種
　　玉衡車記
玉衡車者井泉挈水之器也既逺江河必資井飬井汲
之法多從綆缶饔飱朝夕未覺其煩所見髙原之處用
井灌畦或加轆轤或藉桔橰似為便矣乃俛仰盡日潤
不終畝聞三晉最勤汲井灌田旱熯之嵗八口之力晝
夜勤動數畝而止他方習惰既見其難不復問井灌之
法嵗旱之苖立視其槁饑成以後非殍則流吁可憫矣
今為此器不施綆缶非藉轆轤無事桔橰一人用之可
當數人若以灌畦約省夫力五分之四髙地植榖家有
一井縱令大旱能救一夫之田數家共井亦可無饑餓
流亡之患若資飲食則童㓜一人足供百家之聚矣且
不湏俛仰無煩提挈畧加幹運其㨗若抽故烟火會集
之地一井之上尚可活一㷀民也


　
　
　
　
　
　
　
　
　　玉衡圖說
玉衡者以衡挈柱其平如衡一升一降井水上出如趵
突焉玉衡之物有七一曰雙筩雙筩者水所由代入也
二曰雙提雙提者水所由代升也三曰壺壺者水之總
也水所由續而不絶也四曰中筩中筩者壺水所由上
也五曰盤盤者中筩之水所由出也六曰衡軸衡軸者
所以挈雙提下上之也七曰架架者所以居庶物也七
物者備斯成器矣更為之機輸焉巧者運之不可勝用
也
　注曰趵突泉水上出也
一曰雙筩
練銅或錫為雙筩其圜中規而上下等半其筩之長以
為之徑下有底中底而為之圜孔以其底之半徑為孔
之徑筩之旁齊于底而樹之管管外出而上迤也管之
容其圜中規管之下端抒之以合於筩開筩之下端為
㨊孔融錫而合之于管管之上端亦抒之既樹之則與
筩之邉為平行三分其底之徑以其一為管之徑底之
圜孔為之舌以揜之舌者方版方版之旁為之樞底孔
之旁為之紐樞入於紐如戸焉而開闔之舌之開闔與
管之孔無相背也紐居左則管居右舌其合于底也欲
密管之孔合于筩之孔欲利而無罅樞紐之動也欲不
滯凡水入也必從其底之孔也有舌焉而開闔之開之
則入闔之則不出左開則右闔矣是左入而右不出也
是恒有一孔焉入而終無出也故曰雙筩者水所由代
入也
　注曰凡徑皆言圓孔也肉不與焉如本篇一圖甲至
　乙丙至丁是也半長為徑者徑三寸則筩長六寸如
　丁丙廣三寸則甲丁長六寸也半徑為孔者徑三寸
　孔徑一寸五分如丁丙三寸則辛壬一寸五分也上
　迤者斜迤而上如戊至巳丙至庚也抒者斜削之如
　戊至丙巳至庚是也㨊長圓也欲與戊丙之孔合也
　融錫合之小釬也管之上邉與筩邉平行將以合于
　壺之下孔也巳庚是也三分之一者底徑三寸則管
　徑一寸未至申之度也方板者丑寅卯午是也樞者
　卯辰午是也紐者癸子是也舌如槖籥之舌以樞合
　紐令丑卯之板恒加于辛壬孔之上向内而開闔之
　也
二曰雙提
旋堅木以為砧其圜中規而上下等曷知其中規而上
下等也砧之大入于雙筩也欲其密切而無滯也展轉
之上下之猶是也斯之謂中規而上下等當砧之心而
立之柱三分其砧之徑以其一為柱之徑柱之短長無
定度以水之深也井之髙也斟酌焉而為之度柱之上
端為之方枘而入于衡凡水之入也入于雙筩之孔也
孔有舌焉砧升則舌開而水為之入砧降則舌合而水
為之不出水之入而不出者舌也舌之開闔者砧也砧
之上下者柱也舌闔矣水不出矣砧又下焉水將安之
則由筩之管而升于壺左右相禪也故曰雙提者水所
由代升也
　注曰砧形如截蔗本篇一圖酉戌亥角是也其髙不
　言度者趣其入于筩也不轉側動搖而已矣若為鼎
　足之柱以固之即無厚可也三分之一者砧徑三寸
　則柱徑一寸如酉角三寸則亢氐一寸也凡雙筩入
　井近下則水濁近上則水竭故柱之短長宜量水深
　與井髙也枘笋也當房心之上刻而方之為尾箕是
　也
三曰壺
鍊銅以為壺壺之容半加于雙筩之容其形㨊圜腹廣
而上下弇之弇之度視廣之度殺其十之二當其弇而
設之蓋壺之底為㨊圜之長徑設二孔焉皆在其徑孔
之㨊圜其大小也與管之上端等融錫而合之壺之兩
孔各為之舌而揜之舌之制如筩中之舌也壺之内當
兩孔之中而設之紐兩舌之樞悉係焉而開闔之左右
相禪也當蓋之中為圜孔焉而合于中筩蓋之合于壺
也欲其無罅也既成以鐵為雙環而交纒束之當其合
而錮之錫以備繕治也夫水之入于管也左右禪也而
終無出也水從管入者以提柱之逼之也則上衝而壺
之舌為之開以入于壺水勢盡而彼舌開則此闔矣是
代入于壺也而終無出也其代入也壺為之恒滿而上
溢其終無出也而有筩之容以俟其底之入也故曰壺
者水之總也水所由續而不絶也
　注曰半加容者如之又加半焉如雙筩共容四升則
　壺容六升也弇歛也腹廣而上下弇如本篇二圖甲
　乙丙丁形是也蓋者戊巳庚辛也㨊圓之長徑底圖
　之乙丙是也二孔者未申也酉戍也皆在其徑者二
　孔之心在乙丙線之上也二孔㨊圓者如酉戍短乾
　亥長以合于一圖之未申巳庚也二舌者寅卯也辰
　午也紐者子丑也以樞合紐令寅卯之板恒加于未
　申孔之上向丙而開闔之也辰午加于酉戌亦如之
　左右相禪也蓋之圓孔庚辛是也蓋合于壺者巳戊
　加于甲丁也雙環纒束者本篇三圖之角亢氐房是
　也既錮之又束之者水力大而易渫也
四曰中筩
鍊銅或錫以為中筩中筩之徑與長筩旁管之徑等中
筩之下端為敞口以闗于蓋上之孔融錫而合之其長
無定度量水之出于井也斟酌焉而為之度或銅錫之
中筩裁數寸其上以竹木焉續之竹木之筩之徑必與
下筩之徑等其上出之徑寧縮也無贏也水之入于壺
也代入也而終無出也則無所復之也必由中筩而上
故曰中筩者壺水所由上也
　注曰中筩者本篇三圖之坎艮庚辛是也上出之徑
　必縮于下合之徑者所以為出水之勢也
五曰盤
鍊銅或錫以為盤中盤之底而為之孔以當中筩之上
端融錫而合之盤底之旁為之孔而植之管管外出而
下迤也盤之容與壺之容等管之徑與中筩之徑等管
之長無定度其下迤也及于索水之處也中筩之水其
上溢也盤畜之管洩之故曰盤者中筩之水所由出也
　注曰本篇四圖之甲乙丙丁盤也丙丁為孔以合于
　中筩之上端上端者三圖之坎艮也底旁之孔者戊
　巳也下迤者巳庚也
六曰衡軸
直水為衡衡之長無過井之徑雙提之柱其相去也視
雙筩雙提之上枘入于衡之兩端其相去也視雙提直
水為軸軸長于衡而無定度圜其尾去首二尺而圜其
頸當頸尾之中而設之鑿當衡之中而設之枘衡衡也
軸縱也鑿枘而合之欲其固也軸展側焉衡低昻焉提
上下焉左右相禪也故曰衡軸者所以挈雙提上下之
也
　注曰衡之長本篇四圖之壬辛是也枘入于衡者子
　丑是也軸之長卯午是也卯尾午首辰頸也衡軸鑿
　枘之合寅是也鑿孔也衡横軸縱卯辰子丑之交加也
七曰架
井之兩旁為之柱或石焉或瓴甋焉或木焉柱之上端
為山口山口者容軸之圜也以利轉也軸之首設之小
衡與衡平行也長二尺或三尺小衡之兩端設二木而
三合之如句股以小衡為弦句股之交立之柄持其柄
而搖之以轉軸也水之中穿井之脇而設之梁横亘焉
梁之上為二陷以居雙筩之底欲其固也中其陷而設
之孔稍大於雙筩之底孔水所從以入也梁居水中其
木必榆榆之為木也無味水不受之變梁在其下而柱
在其上車所由孔安而利用也故曰架者所以居庻物
也
　注曰本篇四圖之卯亥也辰乾也柱也當辰卯為山
　口者所以容軸之圓也小衡者申未也三合者未申
　酉為三角形也酉戌柄也立之柄者立柄於酉戍酉
　未為直角也坎艮梁也角亢氐房陷也心尾陷中孔
　也
若欲為專筩之車則為專筩專柱而入之中筩如恒升
之法而架之而升降之其得水也當玉衡之半井狹則
為之
　注曰專一也架法見恒升篇
　　恒升車記
恒升車者井泉挈水之器也其用與玉衡相似而更速
焉更易焉以之灌畦治田致為利益矣若為之複井井
之底為竇而通之以大井瀦水以小井為筩而出之則
無用筩也若江河泉澗索水之處過髙龍尾之力有不
能至則用是車焉挈水以升架槽而灌之或迤而建之
以當龍尾

　
　
　
　
　
　
　
　
　　恒升圖說
恒升者從下入而不出也從上出而不息也恒升之物
有四一曰筩筩者水所由入也所以束水而上也二曰
提柱提柱者水所由恒升也三曰衡軸衡軸者所以挈
提柱上下之也四曰架架者所以居庶物也四物者備
斯成器矣更為之機輪焉巧者運之不可勝用也
一曰筩
刳木以為筩筩之長無定度下端所至居水之中已上
則易竭已下則易濁上端所至出井之上度及於索水
之處而止筩之徑無定度因井之大小索水之多寡斟
酌焉而為之度筩之容任圜與方其圜中規其方中矩
而上下等筩之周以鐵環約之環無定數視筩短長斟
酌焉而為之數筩之下端為之底欲其密而無漏也中
底而為之孔孔之方圜反其筩若圜筩而方孔七分底
之徑以其四為孔之徑若方筩而圜孔七分底之徑以
其五為孔之徑孔之上象孔之方圜為之舌而掩之如
玉衡之雙筩掩之欲其密而無漏也開闔之欲其無滯
也筩之上端為之管管外出而下迤也本廣而末狹也
水從孔出焉既入而提柱之勢能以舌掩之既掩而提
之提之則從管而出也故曰筩者水所由入也所以束
水而上也
　注曰玉衡之雙筩與中筩為二此則合之筩入於井
　量井淺深筩長短而置之近上趨恒得水而止近下
　趨無受濁而止與玉衡同也圓筩用竹尤簡用木則
　方筩為易焉如本篇一圖甲乙丙丁圓筩也丙丁其
　底也戊巳底方孔也庚辛壬癸方筩也壬癸其底也
　子丑底圜孔也寅方舌也酉圜舌也甲卯辛卯管也
　辰午未申之屬環也環之多寡踈密趨不漏而止餘
　見玉衡篇
二曰提柱
鍊銅以為砧圜者中規方者中矩砧之大入于筩也欲
其密切而無滯也展轉之上下之猶是也當砧之心而
設之孔孔之方圜方之徑皆與筩底之孔等孔之上為
之舌以掩之舌之制如筩底之舌也直木以為柱柱有
二式一用長一用短用長者為實取之柱用短者為虛
取之柱實取之柱其砧入于水而升降焉其長之度下
及於筩之底上出於筩之口其出於筩之口無定度趨
及於衡而止虛取之柱無用長入筩數尺而止升降於
無水之處以氣取之欲挈之先注水於砧之上髙數寸
以閉其罅而噏之凡井淺者實取焉井深者虛取焉五
分其筩之徑以其一為柱之徑砧之合於柱也鍊銅或
鐵為四足隅立於方砧之四維方孔之四旁而皆上聚
之聚之度趨不害於舌之開闔而止以其聚合於柱之
下端合之欲其固也砧之厚以其枝於隅足也可無厚
既合而入於筩砧降而底之舌為之掩砧升則開之開
之則水入掩之則水不出一升一降是水恒入而不出
也既入之水而砧降焉則無復之也則上衝於舌而入
於砧之孔砧升而砧之舌為之掩一升一降是水恒入
而不出也兩入而不出則溢於筩而出常如是虛者實
者同於是故曰提柱者水所由恒升也
　注曰玉衡之提柱與壺之孔之舌為二此則合之又
　玉衡之水皆實取此有虛取之法焉氣法也凡砧之
　入於筩求密切而無滯也求密切之法成砧而入之
　能無漏者國工也不能無漏者稍弱其砧之徑以氊
　罽之屬皮革之屬附於砧之四周焉附之法若砧厚
　者稍剡其周之上下如鼓木當其剡而刻為陷環既
　附而堅束之砧薄者則為兩重之砧夾其氊或革以
　隅足貫之而𣙗之柱如本篇二圖之甲乙是也四足
　者丙丁戊酉也砧者己庚辛壬也砧之孔癸子也其
　舌丑寅也砧可無厚無厚則輕餘見玉衡篇
三曰衡
直木以為衡衡之長無定度量筩之大小水之淺深多
寡焉長則輕衡之兩端皆綴之石以為重其兩重等五
分其衡二在前三在後而設之鑿直木以為軸軸之長
無定度圜其兩端中分其長而設之枘衡衡也軸縱也
鑿枘而合之欲其固也軸之兩端各為山口之木而架
之中分其衡之前而綴之提柱綴之欲其密切而利轉
也抑其後重而提柱為之升揚其後重則前重降而提
柱隨之也提柱之降也實取者挹水而升于砧也其升
也則下入于筩而上出於筩也虛取者降而得氣焉氣
盡而水繼之故曰衡者所以挈提柱之上下也
　注曰氣盡而水繼之者天地之間悉無空際氣水二
　行之交無間也是謂氣法是謂水理凡用水之術率
　此一語為之本領焉本篇三圖之甲乙衡也丙丁兩
　石重也戊巳衡也子衡軸之交也庚辛壬癸山口之
　木也寅提柱也綴之于丑卯辰筩上端也午管也餘
　見玉衡篇
四曰架
木為井幹以持筩持之欲其固也筩之下端為盤以承
之盤與筩合之欲其固也中盤而為之孔孔之徑稍强
于筩底之孔之徑盤之下為鼎足而置之井底
　注曰本篇四圖之卯未辰午井幹也加于地平之上
　申戍酉亥之間為正方之空夾筩而特之丁戊井靣
　地平也己庚井底也辛壬癸盤也辛子壬丑癸寅盤
　足也
若欲為雙升之車則雙筩焉如玉衡之法而架之而升
降之此升則彼降用力一而得水二也是倍利於恒升
也尤宜於江河
　注曰力一水二者一升一降各得水一焉無虚用力
　也恒升者一升一降而得水一也架法見玉衡篇
　　鶴飲圖說
鶴飲者為長槽或竹或木其長無度以水深淺為度尾
殺於首三之一首施戽樸屬為良戽之容則以觳(一斗/二升)
戽臀(下靣/覆處)施木刀如棹末之制俾與水無忤中其槽設
兩耳函軸廼於岸側菑(樹立/也)兩楹(柱/也)髙地僅尺俾母杌
楹之顛對設以軹(小穿/也)貫軸其中惟治昻其尾入之戽
也水滿則首一昻而流之奔於槽外也其孰禦視桔橰
之功挈無虛而㨗也
　　虹吸圖說
虹吸刳木為筒筒之容或方或圜圜徑寸方徑不及寸
者分之二毋薜毋暴毋齘筒之長無定度竑井及泉以
為度筒之下端横曲尺有二寸而為之口口迤而上髙
數寸口之容弱於腹之容惟阞口之内有舌開闔戚速
而無倚於圍筒之上端出井及尋横曲二尺有竒廼垂
垂四尺竒迤而下長及常而為之管管視筒之腹惟惌
筒之曲若審惟樸屬為良筒之圍内以寸緄縢之敜以
油灰之齊腛塗其郤母俾針芒之或耗筒兩端有檠相
以施約無甐無杌而止管入以籥惟嚴假鞴鼓之度水
衝於管遄捎其籥則霤吐為趵突也以終古
　薜破裂也暴墳起不堅緻也齘切齒怒亦偪窄之意
　竑量也阞謂三分之一八尺曰尋倍尋曰常惌小孔
　也審兩木交湊處樸屬附著堅固也緄繩也縢約束
　也敜塞也齊與劑同腛厚也甐壊杌動也遄速也捎
　除去也泉水之上出者曰趵突
　
　
　
　
　
　
　
　
　
　
　
　
　
　
　
欽定授時通考卷三十八
欽定四庫全書
欽定授時通考卷三十九
　功作
　　收穫
詩豳風八月其穫
　傳禾可穫也
十月穫稻
　本草注粳糯通名為稻糯溫十月熟
黍稷重穋禾麻菽麥嗟我農夫我稼既同
　傳後熟曰重先熟曰穋箋既同言已聚也
詩小雅既方既皁既堅既好不稂不莠
　傳實未堅曰皁稂童粱也莠似苗也箋方房也謂孚
　甲始生而未合時也盡生房矣盡成實矣盡堅熟矣
　盡齊好矣而無稂莠擇種之善民力之専時氣之和
　所致疏衆穀既秀穗上已有孚甲盡生房矣稍復結
　粒盡成實矣粒又稍成盡堅熟矣並無死傷盡齊好
　矣不有童粱之稂不有似苗之莠是五穀大成也
又彼有不穫穉此有不斂穧彼有遺秉此有滯穗伊寡
婦之利
　傳秉把也箋成王之時百穀既多種同齊熟收刈促
　遽力皆不足而有不穫不斂遺秉滯穗聴矜寡取之
　以為利正義穧者禾之鋪而未束者秉刈禾之把也
大雅實發實秀實堅實好實穎實栗
　傳發盡發也不榮而實曰秀穎垂穎也栗其實栗栗
　然疏苗至秋分禾又出穗實盡發于管實生粒皆秀
　更復少時其粒實皆堅成實又齊好實穗重而垂穎
　實成就而栗栗然收入𢎞多焉
恒之秬秠是穫是畝恒之穈芑是任是負
　箋種之成熟則穫而畝計之抱負以歸
周頌奄觀銍艾
　傳銍穫也
禮記月令孟夏之月農乃登麥天子乃以彘嘗麥仲夏
之月農乃登黍天子乃以雛嘗黍孟秋之月農乃登穀
天子嘗新命百官始收斂仲秋之月乃以犬嘗麻(麻始/熟也)
命有司趣民收斂季秋之月農事備收天子乃以犬嘗
稻(稻始/熟也)
内則黍稷稻粱白黍黃粱稰穛
　注孰穫曰稰生穫曰穛集韻稰禾子落貌說文穛早
　取禾也
吕氏春秋不舉銍艾大飢乃來野有寢禾或談或歌旦
則有昏喪粟甚多
博雅秆䅝稭槀也黍穰謂之䅀稻穰謂之稈稷穰謂之
䅳
小爾雅藁謂之稈稈謂之芻生曰穀謂之粒禾穗謂之
穎截穎謂之銍拔心曰揠拔根曰擢把謂之秉秉四曰
筥筥十曰􁀙
農桑通訣孔氏書傳曰種曰稼斂曰穡種斂者嵗事之
終始也食貨志云收穫如寇盜之至蓋謂收之欲速也
記曰種而不耨耨而不穫譏其不能圖功收終也是知
收穫者農事之終為農者可不趨時致力以成其終而
自廢前功乎大抵北方禾黍其收頗晚而稻熟或宜早
南方稻秫其收多遲而陸禾亦宜早通變之道宜審行
之今按古今書傳所載南北習俗所宜具述而備論之
庶不失早晚先後之節也
　各種收穫法
　　稻
齊民要術稻將熟去水霜降穫之(早刈米青而不堅/晚刈零落而損收)
農桑通訣南方水地多種稻秫早禾則宜早收六月七
月則收早禾其餘則至八月九月詩云十月穫稻齊民
要術云稻至霜降穫之此皆言晚禾大稻也故稻有早
晚大小之别然江南地下多雨上霖下潦劖刈之際則
必假之喬扦多則置之笐架待晴乾曝之可無耗損之
失
天工開物凡秧既分栽後早者七十日即收穫最遲者
歴夏及冬二百日方收穫其冬季播種仲夏即收者則
廣南之稻地無霜雪故也
　　粱秫
齊民要術粱秫收刈欲晚(性不零落/早刈損實)
農桑通訣粱與粟同熟收割之法一同
又薥秫熟時收刈成束攢而立之
　　黍
齊民要術刈穄欲早刈黍欲晚(穄晚多零落/黍早米不成)皆即濕踐
之穄踐訖即蒸而裛之(不蒸者難舂米碎蒸則易/舂米堅香氣經夏不歇)黍宜
曬之令燥(濕聚/則鬱)凡黍黏者收薄穄味美者亦收薄難舂
　　稷
尚書考靈曜稷秋虚昏中以收斂
大戴禮夏小正八月粟零零也者降也零而後取之也
齊民要術熟速刈乾速積刈早則鎌傷刈晚則穗折遇
風則收減濕積則藁爛積晚則耗損連雨則生耳
農桑通訣凡北方種粟秋熟當速刈之南方收粟用粟
鑒摘穗北方收粟用鎌并藁取之田家刈畢稇而束之
以十束積而為􁀙然後車載上塲為大積積之視農功
稍隙解束以旋旋鑱穗撻之
羣芳譜刈稷欲早八九月熟便刈遇風即落
　　麥
禮記月令孟夏之月麥秋至
孟子今夫麰麥播種而耰之其地同樹之時又同至于
日至之時皆熟矣
齊民要術青稞麥與大麥同時熟
農桑通訣農家所種宿麥早熟最宜早收故韓氏直說
曰五六月麥熟帶青收一半合熟收一半若候齊熟恐
被急風暴雨所摧必至抛費每日至晚即便載麥上塲
堆積用苫密覆以防雨作如搬載不及即於地内苫積
天晴乘夜載上塲即攤一二車薄則易乾碾過一遍翻
過又碾一遍起稭下塲揚子收起雖未淨直待所收麥
都碾盡然後將未淨稭稈再碾如此可一日一塲比至
麥收盡已碾訖三之二矣大抵農家忙併無有似蠶麥
古語云收麥如救火(梅天雨/更多故)若少遲慢一值隂雨即為
災傷遷延過時秋苗亦誤鋤治今北方多用麥釤麥綽
釤麥覆于腰後籠内籠滿則載而積于塲一日可收十
餘畝較之南方以鎌刈者其速十倍
　　豆
氾勝之書穫豆之法莢黑而莖蒼輒收無疑其實將落
反失之故曰豆熟於場于場穫豆則青莢在上黑莢在
下
齊民要術大豆收刈欲晚(此不零落/刈早損實)九月中候近地葉
有黃落者速刈之葉少不黃必浥鬱刈不速逢風則葉
落盡遇雨澤爛不成
又小豆葉落盡則刈之(葉末盡者難/治而易濕也)豆莢三青兩黃拔
而倒竪籠從之生者均熟不畏嚴霜從本至末全無秕
減乃勝刈者
農桑通訣豌豆三四月熟蠶豆蠶時熟
天工開物菉豆種有二一曰摘緑莢先老者先摘人逐
日而取之一曰拔緑則至期老足竟畝拔取也
　　脂麻
齊民要術胡麻刈束欲小(束大則難燥/打手復不勝)以五六為一叢
斜倚之(不爾則風吹/倒損收也)候口開乘車詣田斗藪(倒竪以小/杖微打之)
還叢之三日一打四五遍乃盡耳(若乘濕横積蒸熱速/乾雖曰鬱裛無風吹)
(虧損之慮浥者不中為/榖子然於油無損也)
　　蕎麥
齊民要術蕎麥下兩重子黑上一重子白皆是白汁滿
似如濃即須收刈之但對稍相答鋪之其白者日漸黑
如此乃為得所若待上頭總黑半已下黑子盡總落矣
農桑輯要蕎麥待霜降收恐其子粒焦落乃用推鐮穫
之



　　收穫具各圖説
　　　銍艾
　　　鐮
　　　粟鋻
　　　䥛
　　　麥釤
　　　据刀
　　　推鐮
　　　禾鉤
　　　禾擔
　　　搭爪
　　　杈
　　　笐
　　　喬扞
　　　摜稻簟
　　　麥綽
　　　麥籠
　　　抄竿
　　　拖耙
　　　積苫
　　　連耞
　　銍艾圖說
銍穫禾穗刃也書禹貢曰二百里納銍小爾雅云截穎
謂之銍截穎即穫也據陸詩釋文云銍穫禾短鐮也纂
文曰江湖之間以銍為刈說文云此則銍器斷禾聲也
故曰銍
艾穫器今之刨鐮也方言曰刈釋音乂韻作艾芟草亦
作刈賈策若艾草菅注艾讀曰刈古艾從草今刈從刀
宜通用
　　鐮圖說
鐮艾禾曲刀也釋名曰鐮廉也薄甚所刈甚廉考工記
又作鎌風俗通曰鐮刀自揆積芻蕘之效然鐮之制不
一有佩鐮有兩刃鐮有袴鐮有鉤鐮有鐮柌之鐮皆古
今通用芟器也
　　粟鋻圖說
粟鋻截禾穎刃也集韻云鋻剛也其刃長寸餘上帶圓
銎穿之食指刃向手内農人收穫之際用摘禾穗與銍
鐮制不同而名亦異然其用則一此特加便捷耳
　　䥛圖說
䥛似刀而上彎如鐮而下直其背指厚刃長尺許柄盈
二握江淮之間恒用之方言云自闗而西謂之鉤江南
謂之鍥鍥䥛集韻通用又謂之彎刀以刈草禾或斫柴
篠以代鐮斧一物兼用農家便之
　　麥釤圖說
麥釤艾麥刃也集韻曰釤長鐮也狀如鐮長而頗直比
鏺薄而稍輕所用斫而劖之故曰釤用如鏺也亦曰鏺
其刃務在剛上下嵌繫綽柄之首以芟麥也比之刈穫
功過累倍
　　捃刀圖說
捃刀集韻云捃拾也俗謂拾麥刀刃長可五寸濶近二
寸上下竅繩穿之繫于指腕隨手芟􁀙取其便也麥禾
既熟或收刈不時莖穗狼籍不能淨盡單貧之人得以
收其遺滯蓋捃拾之間用此器也
　　推鐮圖說
推鐮斂禾刃也如蕎麥熟時子易焦落故制此具便于
收斂形如偃月用木柄長可七尺首如兩股短叉架以
橫木約二尺許兩端各穿小輪圓轉中嵌鐮刀前向仍
左右加以斜杖謂之蛾眉杖以聚所劖之物凡用則執
柄就地推去禾莖既斷上以蛾眉杖約之乃回手左擁
成􁀙以離舊地另作一行子既不損又速于刀刃數倍
此推鐮體用之效也
　　禾鉤圖說
禾鉤斂禾具也用禾鉤長可二尺嘗見壠畝及荒蕪之
地農人將芟倒禾􁀙或草􁀙用此匝地約之成稇則易
于就束比之手槤甚速便也
　　禾擔圖說
禾擔負禾具也其長五尺五寸剡匾木為之者謂之輭
擔斫圓木為之者謂之楤擔匾者宜負器與物圓者宜
負薪與禾釋名曰擔任也力所勝任也凡山路巇嶮或
水陸相半舟車莫及之處如有所負非擔不可
　　搭爪圖說
搭爪上用鐵鉤帶榜中受木柄通長尺許狀如彎爪用
如爪之搭物故曰搭爪以檈草禾之束或積或擲日以
萬數速於手挈可謂智勝力也
　　杈圖說
扠箝禾具也揉木為之通長五尺上作二股長可二尺
上一股微短皆形如彎角以􁁊取禾􁀙也又有以木為
幹以鐵為首二其股者利如戈㦸唯用叉取禾束謂之
鐵禾杈
　　笐
笐架也集韻作􁁊竹竿也或省作笐今湖湘間收禾並
用笐架懸之以竹木構如屋狀若麥若稻等稼穫而􁁊
(音/繭)之悉倒其穗控于其上久雨之際比於積垜不致鬱
浥江南上雨下水用此甚宜北方或遇霖潦亦可做此
庶得種糧勝于全廢今特載之冀南北通用
　　喬扦圖說
喬扦挂禾具也凡稻皆下地沮濕或遇雨潦不無渰浸
其收穫之際雖有禾􁀙不能卧置乃取細竹長短相等
量水淺深每以三莖為數近上用篾縛之叉于田中上
控禾把又有用長竹横作連脊挂禾尤多凡禾多則用
笐架禾少則用喬扦雖大小有差然其用相類故並次
之
　　摜稻簟圖說
摜稻簟摜抖擻也簟承所遺稻也農家禾有早晚次第
收穫即欲隨手得糧故用廣簟展布置木物或石於上
各舉稻把摜之子粒隨落積於簟上非惟免汚泥沙抑
且不致耗失又可曬穀物或捲作𥫱誠為多便南方農
種之家率皆置此(徐光啟曰不如摜牀為便/今農家所用棧條即簟也)
　　麥綽圖說
麥綽抄麥器也篾竹編之一如箕形稍深且大旁有木
柄長可三尺上置釤刀下横短拐以右手執之復於釤
旁以繩牽短軸左手握而掣之以兩手齊運芟麥入綽
覆之籠也嘗見北地芟取蕎麥亦用此具但中加密耳
　　麥籠圖說
麥籠盛芟麥器也判竹編之底平口綽廣可六尺深可
二尺載以木座座帶四碢用轉而行芟麥者腰繫鉤䋲
牽之且行且曳就借使刀前向綽麥乃覆籠内籠滿則
舁之積處往返不已一籠日可收麥數畝又謂之腰籠
　　抄竿圖說
抄竿扶麥竹也長可及丈麥已熟時忽為風雨所倒不
能芟取别用一人執竿抄起卧穗竿舉則釤隨鏺之殊
無損失必兩習熟者能用不然則有矛盾之差矣
　　拖杷圗說
拖杷耬麥長杷也首列二十餘齒短木柄以批契維腰
曵之嘗見麥野為風雨所損莖穗交亂不能淨鏺故制
此具腰後縦横耬之仍手握柄鐮芟其遺餘所得稭穗
隨擁積之有一杷畢功得麥十餘斛
　　積苫圗說
積苫芟麥既積編草覆之也農桑輯要云苫須扵農隙
時備下以防雨作農桑直說云作苫用穀草黄野草皆
可但紐作腰緊一頭留稍者為苫凡露積須苫繳蓋不
為雨所敗也嘗見農家有以麻經或草索織之又可速
就
　　連耞圖說
連耞擊禾器國語曰權節其用耒耜耞芟廣雅曰拂謂
之架說文曰拂架也拂擊禾連架釋名曰架加也加杖
於柄頭以撾穗而出穀也其制用木條數莖以生革編
之長可三尺濶可四寸又有以獨挺為之者皆於長木
柄頭造為擐軸舉而轉之以撲禾也
　
　
　
　
　
　
　
　
　
欽定授時通考卷三十九
欽定四庫全書
欽定授時通考卷四十
　功作
　　攻治
詩豳風九月築場圃十月納禾稼
　疏場圃同地自物生之時耕治以種菜茹至物盡成
　熟堅築以為場納内也治於場而内之囷倉也
又十月滌場
　疏在場之功畢故滌埽其場
大雅或舂或揄或簸或蹂
　傳揄抒臼也或簸糠者或蹂黍者箋舂而抒出之簸
　之又潤濕之將復舂之趣於鑿也疏孔穎達曰抒臼
　謂抒米以出臼也出臼則簸之故或有簸糠者或蹂
　黍者謂蹂踐其黍然後舂之
周禮地官舂人奄二人女舂抌二人奚五人
　注女舂抌女奴能舂與抌者抌抒臼也
春秋運斗樞粟五變以陽化生而為苗秀為禾三變而
粲謂之粟四變八臼米出甲五變而蒸飯可飡
鄭氏詩箋疏麤也謂糲米也米之率糲十粺九鑿八侍
御七
　疏正義曰言米之率其術在九章粟米之法云粟率
　五十糲米三十粺二十七鑿二十四御二十一言粟
　五升為糲米三升以下則米漸細故數益少四種之
　米皆以三約之得此數也
通鑑前編外紀黃帝作杵臼而穀粟始鑿
新論桓譚曰宓犧之制杵臼萬民以濟及後人加功因
延力借身重以踐碓而利十倍杵舂又復設機闗用驢
騾馬牛及役水而舂其利且百倍
方言凡以火乾五穀之類出自山東齊楚以往曰熬隴
冀以往曰􁁊秦晉之間曰焣
說文米穀實也麪麥末也
齊民要術凡穀成熟有早晚苗稈有高下收實有多少
質性有强弱米味有美惡粒實有息耗(早熟者苗短而/收多晚熟者苗)
(長而收少强苗者短黃穀之屬是也弱苗者長/青白黒者是也收少者美而耗收多者惡而息)
事物原始世本曰公輸般作磨磑之始編竹附泥破穀
出米曰磑鑿石上下合研米麥為粉曰磨二物皆始於
周
菽園雜記呉中民家計一嵗食米若干石至冬月舂白
蓄之名冬舂米常疑開春農務將興不暇為此及冬預
為之聞之老農云不特為此春氣動則米芽浮起米粒
亦不堅此時舂者多碎而為粞折耗頗多冬月米堅折
耗少故及冬舂之
書蕉舂米一石得四斗曰精得三斗曰鑿得二斗曰粹
嶺表録異記舂堂者以渾木刳為槽一槽兩邊排十杵
男女間立以舂稻粱敲磕槽舷皆有遍拍
閩部疏閩中水碓最多然多以木櫃運輪不駛急溪中
壅激為之則佳
㑹稽志山家藉水力以舂有三制平流則以輪鼓水而
轉峻流則以水注輪而轉又有木杓碓碓幹之末刳為
杓以注水水滿則傾而碓舂之唐白居易詩雲碓無人
水自舂是也
篷櫳夜話歙人工製腐磨皆紫石細稜菽受磨絶膩滑
無滓有自然之甘
本草綱目李時珍曰糠諸粟穀之殻也其近米之細者
為米粃味極甜儉年人多和劑蒸煮以救饑云
　各種攻治法
　　稻
齊民要術藏稻必須用簟久居者如劁麥法舂稻必須
冬時積日燥曝一夜置霜露中即舂(若冬舂不乾即米/青赤脉起不經霜)
(不燥曝則/米碎矣)秫稻法一切同
天工開物攻稻篇凡稻刈穫之後離藁取粒束藁於手
而擊取者半聚藁於場而曳牛滾石以取者半凡束手
而擊者受擊之物或用木桶或用石板收穫之時雨多
霽少田稻交濕不可登場者以木桶就田擊取晴霽稻
乾則用石板甚便也凡服牛曳牛滚壓場中視人手擊
取者力省三倍但作種之榖恐磨去殻尖減削生機故
南方多種之家場禾多藉牛力而來年作種者則寧向
石板擊取也凡稻最佳者九穰一秕倘風雨不時耘耔
失節則六穰四秕者容有之凡去秕南方盡用風車扇
去北方稻少用颺法即以颺麥黍者颺稻蓋不若風車
之便也凡稻去殻用礱去膜用舂用碾然水碓主舂則
兼併礱功燥乾之穀入碾亦省礱也凡礱有二種一用
木為之截木尺許斲合成大磨形兩扇皆鑿縱斜齒下
合植筍穿貫上合空中受穀木礱攻米二千餘石其身
乃盡凡木礱穀不甚燥者入礱亦不碎故入貢軍國漕
儲千萬皆出此中也一土礱析竹匡圍成圏實潔淨黃
土於内上下兩面各篏竹齒上合蒭空受穀其量倍於
木礱穀稍滋濕者入其中即碎斷土礱攻米二百石其
身乃朽凡木礱必用健夫土礱即孱婦弱子可勝其任
庶民饔飱皆出此中也凡既礱則風扇以去糠秕傾入
篩中團轉穀未剖破者浮出篩面重復入礱凡篩大者
圍五尺小者半之大者其中心偃隆而起健夫利用小
者弦高二寸其中平窪婦人所需也凡稻米既篩之後
入臼而舂臼亦兩種八口以上之家堀地藏石臼其上
臼量大者容五斗小者半之橫木穿插碓頭足踏其末
而舂之不及則粗太過則粉精糧從此出焉晨炊無多
者斷木為手杵其臼或木或石以受舂也既舂以後皮
膜成粉名曰細糠以供犬豕之豢荒歉之嵗人亦可食
也細糠隨風扇播揚分去則膜塵淨盡而粹精見矣凡
水碓山國之人居河濱者之所為也攻稻之法省人力
十倍人樂為之引水成功即筒車灌田同一制度也設
臼多寡不一值流水少而地窄者或兩三臼流水洪而
地室寛者即並列十臼無憂也江南信郡水碓之法巧
絶蓋水碓所愁者埋臼之地卑則洪潦為患高則承流
不及信郡造法即以一舟為地撅椿維之築土舟中䧟
臼於其上中流微堰石梁而碓已造成不煩椓木壅坡
之力也又有一舉而三用者激水轉輪頭一節轉磨成
麪二節運碓成米三節運水灌於稻田此心計無遺者
之所為也凡河濱水碓之國有老死不見礱者去糠去
膜皆以臼相終始惟風篩之法則無不同也凡磑砌石
為之承藉轉輪皆用石牛犢馬駒惟人所使蓋一牛之
力日可得五人但入其中者必極燥之榖稍潤則碎斷
也
　　粱秫
羣芳譜蜀秫黏者可作餌不黏者可作糕煑粥可濟饑
莖可織箔編席夾籬供㸑稍可作筅帚有利於民最博
　　黍稷
天工開物凡攻治小米颺得其實舂得其精磨得其碎
風颺車扇而外簸法生焉其法篾織為圓盤鋪米其中
擠匀揚播輕者居前簸棄地下重者在後嘉實存焉凡
小米舂磨揚播制器詳見稻麥
羣芳譜黍刈後乘濕即打則稃易脫遲則稃著粒上難
脱黍米性黏可作餳可蒸煑為糕糜稷有薄殻粒米稍
大可作飯
　　麥
齊民要術大小麥立秋前治訖立秋後則蟲生蒿艾簟
盛之良多種久居供食者宜作劁麥倒刈薄布順風放
火火既著即以掃帚撲滅仍打之如此者夏蟲不生然
唯中作麥飯與麪用耳
又瞿麥渾蒸曝乾舂去皮米全不碎炊作飱甚滑細磨
下絹簁作餅亦滑美
又青稞麥治打時少難唯伏日用碌碡碾磨總盡無麩
羣芳譜小麥實居殻中芒生殻上性有南北之異北地
麥晝花薄皮多麪食之宜人南方麥夜花食之難消地
氣使然也大麥芒長殻與粒相黏未易脫小麥磨麪大
麥堪碾米作粥飯煑粥甚滑磨麪作醬甚甘
天工開物小麥收穫時束藁擊取如擊稻法其去秕法
北土用颺蓋風扇流傳未遍率土也凡颺不在宇下必
待風至而後為之風不至雨不收皆不可為也凡小麥
既颺之後以水淘洗塵垢淨盡又復曬乾然後入磨磨
大小無定形大者用肥健力牛曳轉其牛曳磨時用桐
殻掩眸不然則眩暈其腹繫桶以盛遺不然則穢也次
者用驢磨斤兩稍輕又次小磨則止用人力推挨者凡
牛力一日攻麥二石驢半之人則强者攻三斗弱者半
之若水磨之法其詳已載攻稻水碓中制度相同其便
利又三倍於牛犢也凡牛馬與水磨皆懸袋磨上上寛
下窄貯麥數斗於中陷入磨眼人力所挨則不必也
又凡麥經磨之後幾番入羅勤者不厭重復羅匡之底
用絲織羅地絹為之湖絲所織者羅麪千石不換若他
方黃絲所為經百石而已朽也
又凡麪既成後寒天可經三月春夏不出二十日則鬱
壊為食適口貴及時也
　　豆
天工開物凡豆菽刈穫少者用耞多而省力者仍鋪場
烈日曬乾牛曳石趕而壓落之凡打豆耞竹木竿為柄
其端錐圓眼拴木一條長三尺許鋪豆於場執柄而擊
之凡豆擊之後用風扇颺去莢葉篩以繼之嘉實灑然
入廩矣是故舂磨不及麻磑碓不及菽也
羣芳譜黑豆堪食用作豉及喂牲畜黃豆稍肥可食可
醬可豉可油可腐腐之滓可喂猪荒年人亦可充饑油
之滓可糞地萁可然火葉名藿嫩時可為茹縁豆可作
粥飯煼食炒食水泡磨為粉澄濾作餌蒸糕盪皮壓索
為食中要物
　　脂麻
羣芳譜取油以白者為勝服食以黑者為良
雞肋篇芝麻炒焦壓榨方可得油
家塾事親油生笮者良有潤燥解毒止痛消腫之功蒸
炒者可食用及燃㸃不入藥
又麻餅笮去油麻滓也亦名麻籸可食荒嵗人以救饑
入鹽作醬甚滑膩又可養魚肥田周禮疆㯺用蕡亦此
意也
　　蕎麥
羣芳譜蕎麥舂取米可作飯磨為麫滑膩亞於麥麪北
人作餅餌日用以供常食南人作粉餌食
　　攻治具各圖説
　　　土礱
　　　木礱
　　　水礱
　　　礱磨
　　　颺扇
　　　風扇車
　　　杵臼
　　　碓
　　　堈碓
　　　水碓
　　　槽碓
　　　清青碾
　　　小碾
　　　水碾
　　　水碾三事
　　　磨
　　　水磨
　　　連二水磨
　　　水轉連磨
　　　油榨
　　　麵羅
　　　水打羅
　　　晒槃
　　　糓杷
　　　籭
　　　簸箕
　　　颺藍
　　　􁐡
　　　䉛
　　　筲
　　　升斗
　　　古斛今斛
　　　撃壤圖
　　土礱圖說
礱礧穀器所以去穀殻也編竹作圍内貯泥土狀如小
磨仍以竹木排為密齒破穀不致損米就用拐木竅貫
礱上掉軸以䋲懸檁上人力運肘以轉之日可破穀四
十餘石
　　木礱圖說
木礱多用松木為之形如大磨兩扇皆鑿齒下合植筍
穿貫上合場中植架懸掉軸以衆力曳轉去穀出米殷
殷如雷聲田家通力合作雜以倡和之聲慶成事也
　　水礱圖說
水礱水轉礱也礱制上同但下置輪軸以水激之一如
水磨日夜所破穀數可倍人畜之力水利中未有此制
今特造立庶臨流之家以憑倣用可為永利
　　礱磨圖說
有廢磨上級已薄可代穀礱亦不損米或人或畜轉之
謂之礱磨復有畜力輓行大木輪軸以皮弦或大繩繞
輪兩周復交於礱之上級輪轉則繩轉繩轉則礱亦隨
轉計輪轉一周則礱轉十五餘周比用人工既速且省
　　颺扇圖說
颺扇集韻云颺風飛也揚穀器其制中置簨軸列穿四
扇或六扇用薄板或糊竹為之復有立扇卧扇之别各
帶掉軸或手轉足躡扇即隨轉凡舂碾之際以糠米貯
之高檻底通作匾縫下瀉均細如簾即將機軸掉轉搧
之糠粞既去乃得淨米又有舁之場圃間用之者謂之
扇車凡揉打麥禾等稼穰籺相雜亦須用此風搧比之
杴擲箕簸其功數倍
　　風扇車圖説
風扇車與颺扇功用畧同而制尤備以木為四柱周以
板穴其尾以出糠髙可六尺廣五尺餘其腹左為圜形
以内簨軸及扇著其柄於外右為方斗盛榖實底作匾
縫承以小門門之樞亦見於外其下作斜木斗二正側
並列形如箕皆斜下向人以一手運軸一手啟門以寫
榖實榖實重者從正面木斗直下粞稍輕從旁列木斗
出糠灰最輕即從尾穴隨扇飛出農家攻治米榖最為
便利

　　杵臼圖說
杵臼舂也按古舂之制䄷百一十斤稻重一䄷為米二
十斗為米十斗曰毇為米六斗大半斗曰粲又曰糲米
一石舂為九斗曰糳鑿米之精者斯古舂之制自杵臼
始也
　　碓圖說
碓舂器用石杵臼之一變也廣雅曰􁀙碓也方言云碓
梢謂之碓機自闗而東謂之梴桓譚新論曰杵臼之利
後世加巧因借身重以踐碓而利十倍
　　堈碓圖說
堈碓掘埋堈坑深逾二尺下木地釘三莖置石於上後
將大磁堈穴其底向外側嵌坑内取碎磁灰泥和之窒
底孔令圓滑候乾透用半竹篘長七寸徑四寸如合脊
瓦樣下稍闊以熟皮圍之倚堈下唇篘下兩邊石壓之
或兩竹竿刺定隨注糙於堈用碓木杵搗於篘内堈既
圓滑米自翻倒􁎐篘内然木杵既輕動防狂迸須踏碓
時已起而落隨以左足躡其碓腰方穏順一堈可舂米
三石始於浙又名浙碓今多於津要米商輳集處置設
上農之家用米多亦宜置之

　　水碓圖說
機碓水搗器也通俗文云水碓曰翻車碓孔融論水碓
之巧勝於聖人斷木掘地則翻車之類愈出後世之機
巧今人造水輪輪軸長尺列貫橫木相交如滾搶之制
水激輪轉則軸間橫木打所排碓梢一起一落舂之即
連機碓也凡流水岸傍俱可設置度水勢高下如水下
岸淺用陂柵平流用板木障水俱使傍流急注貼岸置
輪高丈餘自下衝轉名撩車碓若水高岸深則輪減小
而闊以板為級上用木槽引水直下射轉輪板名曰斗
碓又曰豉碓隨地所制也

　　槽碓圖說
槽碓碓梢作槽受水以為舂也凡所居之地間有泉流
稍細可選低處置碓一區一如常碓之制但前頭減細
後稍深闊為槽可貯水斗餘上庇以厦槽在厦乃自上
流用筧引水下注於槽水滿則後重而前起水㵼則後
輕而前落即為一舂如此晝夜不止可毇米兩斛日省
二工以嵗月積之知非小利
　　海青輾圖說
輥輾世呼曰海青輾喻其速也但比常輾減去圖槽就
碢幹栝以石輥(輥徑可三尺/長可五尺)上置板檻隨輾幹圓轉作
竅下穀不計多寡旋輾旋收易於得米較之碢輾疾過
數倍故比於鷙鳥之尤者人皆便之(徐光啟曰江右木/作槽輾山右石作)
(搖輾皆取機/勢倍勝常輾)
　　小碾圖說
小碾一制在稻麥之外北方攻小米者家置石墩中高
邊下邊沿不開槽鋪米墩上婦子兩人相向接手而碾
之其碾石圓長如牛赶石而兩頭插木柄米墮邊時隨
手以小篲掃上家有此具杵臼竟懸也
　　水碾圖說
水碾水輪轉碾也後魏書崔亮教民為碾奏於張方橋
東堰谷水造水碾數十區豈水碾之制自此始歟其碾
制上同但下作卧輪或立輪如水磨之法輪軸上端穿
其碢榦水激則碢隨輪轉循槽轢榖疾若風雨日所毇
米比於陸碾功利過倍
　　水輾三事圖說
水輾三事謂水轉輪軸可兼三事磨礱輾也初則置立
水磨變麥作麪一如常法復於磨之外周造輾圓槽如
欲毇米惟就水輪軸首易磨置礱既得糲米則去礱置
碾碢榦循槽碾之乃成熟米夫一機三事始終俱備變
而能通兼而不乏省而有要誠便民之活法造物之潛
機今創此制幸識者述焉
　　磨圖說
䃺唐韻作磨磑也說文云䃺石磑也世本曰公輸班作
磑方言或謂之䃀通俗文曰塡磨曰硐磨牀曰摘今又
謂主磨曰臍注磨曰眼轉磨曰榦承磨曰槃載磨曰牀
多用畜力輓行或借水輪或掘地架木下置鐏軸亦轉
以畜力謂之旱水磨比之常磨特為省力凡磨上皆用
漏斗盛麥下之眼中則利齒旋轉破麥作麩然後收之
篩羅乃得成麪世間餅餌自此始矣
　　水磨圖說
水磨當擇用水地先儘並岸擗水激轉或别引溝渠掘
地棧木棧上置磨以軸轉磨中下徹棧底就作卧輪以
水激之磨隨輪轉此卧輪磨也又有引水置甃為峻槽
槽上兩旁植木架以承水激輪軸别作竪輪用擊在上
卧輪一磨軸末一輪旁撥周圍木齒一磨既引水注槽
激動水輪上旁二磨隨輪俱轉此立輪連二磨也復有
兩船相傍上立四楹以茅竹為屋各置一磨索纜急水
中船頭斜插板木湊水抛鐡爪水激立輪輪軸通長旁
撥二磨泛漲則遷近岸為活法

　　連二水磨圖說
連磨連轉磨也其制中置巨輪輪軸上貫架木下承鐏
臼復於輪之周回列遶八磨輪輻近與各磨木齒相間
一牛拽轉則八磨隨輪輻俱轉用力少而見功多後魏
崔亮在雍州讀杜預傳見其為八磨嘉其有濟時用劉
景宜作磨奇巧特異策一牛之任轉八磨之重竊謂此
雖並載前史然世罕有傳者今乃㝷繹搜索度其可用
述此制度庶來者傚之以廣食利
　　水轉連磨圖說
水轉連磨制與陸轉連磨不同須用急流大水以湊水
輪其輪高闊軸圍至合抱長隨宜中列三輪各打大磨
一槃磨高匝列木齒磨在軸上閣以板木磨旁留一狹
孔透輪軸以打上磨木齒此磨既轉其齒復傍打帶齒
二磨三輪之功互撥九磨軸首一輪既上打磨齒復下
打碓軸可兼數碓或遇天旱旋於大輪一週列置水筒
晝夜溉田數頃此一水輪可供數事其利甚博陸轉連
磨下用水輪亦可

　　油榨圖說
油榨取油具也用堅大四木各圍可五尺長可丈餘疊
作卧枋於地其上作槽其下用厚板嵌作底槃槃上圓
鑿小構下通槽口以注油於器凡欲造油先用大鑊㸑
炒芝麻既熟即用碓舂或輾碾令爛上甑蒸過理草為
衣貯之圈内累積在槽橫用枋桯相拶復堅插長禊高
處舉碓或椎擊擗之極𦂳則油從槽出此橫榨謂之卧
槽立木為之者為之立槽傍用擊禊或上用壓樑得油
甚速

　　麪羅圖說
麪羅以木為箱中懸羅而著撞機於外立直木以括之
機之首又貫以直木下拄於軸軸有兩耳可容人足人
倚於機而踏其軸軸搖則機動而麥末從羅下去麩成
麫矣籭簁之屬多以竹治粉者或以絹惟麪羅之容最
多而底最細其絹直以羅底名從所用也麪之上者羅
至再曰重羅麪殆以精而益求其精者歟
　　水打羅圖說
水擊麪羅隨水磨用之其機與水排同按圖視譜當自
考索羅因水力互擊樁柱篩麪甚速倍於人力又有就
磨輪軸作機擊羅亦為捷巧
　　曬槃圖說
曬槃曝穀竹器廣可五尺許邊縁微起深可二寸其中
平闊似圓而長下用溜竹二莖兩端俱出一握許以便
扛移趁日攤布穀實曝之蠶時農家兼用為筐但底密
而不通風氣終非蠶具
　　穀杷圖說
穀杷或謂透齒杷用攤曬穀王褒詩云曬盤留跡以杷
名反覆能令五穀平
　　籭圖說
籭竹器用篩穀物說文云可以除麤取精集韻作簛又
作簁或作篩其制有疎密大小之分疎而深者用於撲
禾之後同稃穗子粒貯而篩之上餘穰藁下留穀物密
者稍淺礱穀之後用之尤密者舂碓之後用之大者懸
於架而運之小者全以人力
　　箕圖說
箕簸箕也說文云簸揚米去糠也莊子曰箕之簸物雖
去麤留精然要其終皆有所除是也北人用柳南人用
竹其制不同用則一也詩維南有箕載翕其舌故箕皆
有舌易揚物也諺云箕星好風謂主簸揚農家所以資
其用也
　　颺籃圖說
颺籃形如簸箕而小前有木舌後有竹柄農夫收穫之
後場圃之間所蹂禾穗糠籺相雜執此􁁊而向風擲之
乃得淨穀不待車扇又勝箕簸田家便之
　　􁐡圖說
􁐡亦籮屬比籮稍匾而用亦不同􁐡則造酒造飯用之
漉米又可盛食物蓋籮盛其粗者而􁐡盛其精者精粗
各適所受不可易也
　　䉛圖說
䉛漉米器說文淅箕也又云漉米藪又炊䉛也廣雅曰
淅蓑㔯䉛方言云炊䉛謂之縮或謂之􁁊或謂之㔯(江/東)
(呼為淅/籖也)蓋今炊米日所用者
　　筲圖說
䈰飯䈰也說文陳留謂飯帚曰䈰從竹捎聲一曰飯器
容五升今人亦呼飯箕為䈰箕南曰䉛北曰䈰南方用
竹北方用柳皆漉米器或盛飯所以供造酒食農家所
先雖南北名制不同而其用則一
　　升斗圖說
升十合量也漢志云以子穀秬黍中者千二百實其龠
以井水凖其概二龠為合十合為升說文云升從斗象
形唐韻曰升成也
斗十升量也漢志云十升為斗斗者聚升之量也說文
云斗象形有柄天文集云斗星仰則天下斗斛不平覆
則嵗稔
槩平斗斛器說文云槩杚斗斛从木既聲杚平也漢書
以井水準其槩唐李畬為御史得米而嬴詢於吏曰御
史米不槩是也

　　古斛今斛圖說
斛十斗量也漢志云十斗為斛斛者角升斗多少之量
也周禮曰㮚氏為量改煎金錫則不耗漢法五量用銅
方尺而圓其外旁有􁀙焉上為斛下為斗左耳為升右
耳為合龠廣雅曰斛謂之鼔方斛謂之角
　　擊壤圖說
擊壤釋名曰擊壤野老之戲蓋擊塊壤之具因以為戲
也藝苑曰擊壤古戲也又曰壤以木為之前廣後銳長
尺四寸闊三寸其形如履將戲先側一壤於地遙於三
四十步以手中壤敲之中者為上風土記曰擊壤以木
為之其形如履臘節僮少以為戲分部如摘博也
　
　
　
　
　
　
　
　
　
欽定授時通考卷四十
欽定四庫全書
欽定授時通考卷四十一
　功作
　　牧事
詩小雅誰謂爾無牛九十其犉
又爾牛來思其耳濕濕
　集註牛病則耳燥濕濕潤澤也安則潤澤
爾雅犘牛犦牛犤牛犩牛犣牛犝牛􁀙牛角一俯一仰
觭皆􁀙觢黑脣犉黑眥抽黑耳犚黑腹牧黑脚犈其子
犢體長牬絶有力欣犌
漢書龔遂傳遂為渤海太守見民有帶持刀劍者使賣
劍買牛賣刀買犢曰何為帶牛佩犢
後漢書王景傳景遷廬江太守先是百姓不知牛耕致
地力有餘而食常不足景乃驅率吏民敎用犁耕由是
墾闢倍多境内豐給
鄭樵牛耕耦耕辨古之耕也以耦耦則二人併力以發
一耜今之耕也以牛牛則用力少而耕倍求之六經古
牛惟以服車不用以耕書曰肇牽車牛逺服賈又曰放
牛於桃林之野易曰服牛乘馬詩曰睆彼牽牛不以服
箱皆以服車為言否則用以祭祀而已又否則如田單
之縱火齊王之釁鐘而已以牛為耕秦漢以上未之前
聞也禹式耦耕月令季冬令民計耦耕事語曰長沮桀
溺耦而耕皆兩人併力以發一耜此三代井田之制不
用牛耕明矣史稱趙過始教民牛耕牛耕之利自趙過
代田始前乎此者鼂錯募民耕實塞下廬舎蒺藜之具
無不備後乎此者充國上屯田簿器用橋亭之物無不
詳獨不以牛為急者蓋牛耕之利未開也三代井田之
制行而天下有惰農後世阡陌之法行而天下無惰農
其教牛耕之力與不可以不辨
農政全書山海經曰后稷之孫叔均始作牛耕世以為
起於三代愚謂不然牛若常在畎畝武王平定天下胡
不歸之三農而放之桃林之野乎故周禮祭牛之外以
享賓駕車犒師而已未及耕也不然牽以蹊田正使藉
稻何足為異乃設奪而罪之之喻即在詩有云載芟載
柞其耕澤澤又曰有畧其耜俶載南畝以明竭作於春
皆人力也至於穫之積之如墉如櫛然後殺時犉牡有
捄其角以為社稷之報若果使之耕曾不如迎貓迎虎
列於蜡祭乎蓋牛之耕起於春秋之間故孔子有犁牛
之言而弟子冉耕字伯牛禮記吕氏月令季冬出土牛
示農耕早晚前漢趙過增其制度三犁一牛後世因之
生民粒食皆其力也然知資其力而不知養其力力既
竭矣曾不知審寒暑之異宜疫癘之救藥有冬鬻春租
冀免芻豆之費壯鞭老殺猶圖皮肉之貲今勸農有官
牛為農本而不加勸以致生不滋盛價失廉平田野小
民嵗多租賃以揭目前計其所輸已過半直是以貧者
愈貧由不恤農之本故也若為民牧者當先知愛重祈
報使不敢慢易絶其妄殺憫其羸瘠豐其萊牧潔其欄
牢則無不字育蕃息札瘥不作耕種不失足致豐盈此
誠善政務本之意也
又居近湖草廣之處買小牛三十頭大㹀牛三五頭搆
草屋數十間使二人掌管牧養二人仍各授一便業以
為日用飲食之資久而羣聚增人牧守湖中自可任以
休息養之得法必至繁息且得多糞可以壅田
齊民要術服牛乘馬量其力能寒温飲飼適其天性如
不肥充繁息者未之有也
又一埧牛總營得小畝三頃經冬須加料餧
陳旉農書夫善牧養者必先知愛重之心以革慢易之
意然何術而能俾民如此哉必也在上之人貴之重之
使民不敢輕愛之養之使民不敢殺然後慢易之意不
生矣視牛之饑渴猶已之饑渴視牛之困苦羸瘠猶已
之困苦羸瘠視牛之疫癘若已之有疾也視牛之字育
若已之有子也茍能如此則牛必蕃盛滋多奚患田疇
之荒蕪而衣食之不繼乎且四時有溫暑涼寒之異必
順時調適之可也於春之初必盡去牢欄中積滯蓐糞
亦不必春也但旬日一除免穢氣蒸鬱以成疫癘且浸
漬蹄甲易以生病又當祓除不祥以淨爽其處乃善方
舊草朽腐新草未生之初取潔淨藁草細剉之和以麥
麩穀糠或豆使之微濕槽盛而飽飼之豆仍破之可也
藁草須以時暴乾勿使朽腐天氣凝凜即處之燠煖之
地煑糜粥以啖之即壯盛矣亦宜預收豆楮之葉與黃
落之桑舂碎而貯積之天寒即以米泔和剉草糠麩以
飼之春夏草茂放牧必恣其飽每放必先飲水然後與
草則不腹脹又刈新芻雜舊藁剉細和匀夜餧之至五
更初乘日未出天氣涼而用之即力倍於常半日可勝
一日之功日高熱喘便令休息勿竭其力以致困乏時
其饑渴以適其性則血氣常壯皮毛潤澤力有餘而老
不衰矣其血氣與人均也勿犯寒暑情性與人均也勿
使太勞此要法也當盛寒之時宜待日出晏溫乃可用
至晚天隂氣寒即早息之太熱之時須夙餧令飽健至
臨用時不可極飽飽即役力傷損也如此愛䕶調養尚
何困苦羸瘠之有所以困苦羸瘠者以茍目前之急而
不顧恤之也古人卧牛衣而待旦則牛之寒蓋有衣矣
飯牛而牛肥則牛之瘠餒蓋啖以菽粟矣衣以褐薦飯
以菽粟古人豈重畜如此哉以此為衣食之根本故也
彼藁秸不足以充其饑水漿不足以禦其渴天寒嚴凝
而凍慄之天時酷暑而曬暴之困瘠羸劣疫癘結瘴以
致斃踣則田畝不治無足怪者且古者分田之制必有
萊牧之地稱田而為等差故養牧得宜博碩肥腯不疾
瘯蠡也觀宣王考牧之詩可知矣其詩曰誰謂爾無牛
九十其犉爾牛來思其耳濕濕以見其牧養得宜故字
育蕃息也或降於阿或飲於池或寢或訛以見其水草
調適而遂性也爾牛來思矜矜兢兢揮之以肱畢來既
升以見其愛之重之不驚擾之也後世無萊牧之地動
失其宜又牧人類皆頑童茍貪嬉戲往往慮其奔逸繫
之隠蔽之地其肯求牧於豐蒭清澗俾無饑渴之患耶
饑渴莫之顧恤及其瘦瘠從而役使困苦之鞭撻趁逐
以徇一時之急日云莫矣氣喘汗流其力竭矣耕者急
於就食往往逐之水中或放之山上牛困得水動輒移
時毛竅空疎因而乏食則痩瘠而病矣放之高山筋骨
疲乏遂有顚跌僵仆之患愚民無知乃始祈禱巫祝以
幸其生而不知所以然者人事不修以致此也
又周禮獸醫掌療獸病凡療獸病灌而行之以發其惡
然後藥之養之其來尚矣然牛之病不一或病草脹或
食雜蟲以致其毒或為結脹以閉其便溺冷熱之異須
識其端其用藥與人相似也但大為之劑以灌之即無
不愈者其便溺有血是傷於熱也以便血溺血之藥大
其劑灌之冷結即鼻乾而不喘以發散藥投之熱結即
鼻汗而喘以解利藥投之脹即疏通毒即解利若每能
審理以節適何病之足患哉今農家不知此說謂之疫
癘方其病也薰蒸相染盡而後已俗謂之天行唯以巫
祝禱祈為先至其無驗則置之於無可奈何又已死之
肉經過村里其氣尚能相染也欲病不相染勿令與不
病者相近能適時養治如前所說則無病矣
雲陽雜記青齊間遇春耕則飼牛以天麻飯仍用錦縷
繫於角上
農桑通訣北方旱田陸地一犁必用兩牛三牛或四牛
以一人執之量牛强弱耕地多少其耕皆有定法南方
水田坭耕其田高下濶狹不等以一犁用一牛挽之作
止回旋惟人所便又有一等水田坭淖極深能陷牛畜
則以禾扛橫亘田中人立其上而鋤之南方人畜耐暑
其耕四時皆以中晝
又餵養牛法農隙時入暖屋用塲上諸糠穰鋪牛脚下
謂之牛舗牛糞其上次日又覆糠穰每日一覆十日除
一次牛一具三隻每日前後餉約飼草三束豆料八升
或用蠶沙乾桑葉水三桶浸之牛下餉噍透刷飽飯畢
辰已時間上槽一頓可分三和皆水拌第一和草多料
少第二比前草減半少加料第三草比第二又減半所
有料全繳拌食盡即往使耕噍了牛無力夜餵牛各帶
一鈴草盡牛不食則鈴無聲即拌之飽即使耕俗諺云
三和一繳須管要飽不要噍了使去最好水牛飲飼與
黄牛同夏須得水池冬須得煖厰牛衣
　　牧牛具各圖説
　　　耕索
　　　㔍
　　　料桶
　　　草籃
　　　牛衣
　　　牛室
　　　呼鞭
　　　牧笛

　　耕索圖說
耕索牛所輓繩也古名綯牛索也爾雅曰綯絞也謂糾
絞繩索也詩云宵而索綯郭注云綯繩之别名農家細
麻合之以輓耕犁按舊說遼東耕犂轅長可四尺回轉
相妨今秦晉之地亦用長轅犂其轅端橫木如古之制
以駕二牛然平田則可至於山隈水曲轉折費力如山
東及淮漢等處用三牛四牛大小不等高下不齊既難
並駕動作之間終不若用索之便也
　　鐁圖說
䥷(切草也/又作㔍)凡造䥷先鍛鐵為背厚可指許内㠌䥷刃如
半月而長下帶鐵桍以插木為柄截木作碪長可三尺
有餘廣可四五寸碪首置木簨高可三五寸穿其中以
受䥷首剉草飼牛用之
　　料桶圖說
料桶以木為之用盛料以飼牛也說文云桶木方器博
雅方斛謂之桶今桶之制多圓亦不觚之觚也歟
　　草籃圖說
草籃以竹為之所以盛草也或疏或密制有不同携之
負之惟其所便
　　牛衣圖說
牛衣顏師古曰編亂麻為之即今呼為䪊具者漢王章
嘗卧牛衣中晉劉實好學少貧苦口誦手繩賣牛衣以
自給牛之有衣舊矣以此見古人重畜不忘農之本故
也今牧養中唯牛毛疎最不耐寒每近冬月皆宜以宂
麻續作䋔𦂳編織毯段衣之如短褐然以禦寒洌農家
不可不預為儲備
　　牛室圖說
牛室門朝陽者宜之嵗逼冬風霜凄凜獸既氄毛率多
穴處獨牛依人宜入養密室聞之老農云牛室内外必
事塗塈以備火災最為切要
　　呼鞭圖說
呼鞭驅牛具也字從革從便曰策曰鞓曰鞘備則成之
春秋傳云鞭長不及馬腹此御車鞭也今牛鞭犂後用
亦如之農家細麻合鞭鞭有鳴鞘人則以聲相之用警
牛行不專於撻故曰呼鞭
　　牧笛圖說
牧笛牧牛者所吹早暮招來羣牧猶牧馬者鳴笳也嘗
於村野間聞之則知時和嵗豐寓於聲也每見模為圖
畫詠為歌詩實古今太平之風物也
　
　
　
　
　
　
　
　
　
　
　
欽定授時通考卷四十一
欽定四庫全書
欽定授時通考卷四十二
　勸課
　　彙考
易井君子以勞民勸相
　本義勞民者以君養民勸相者使民相養皆取井養
　之義
詩鄘風靈雨既零命彼倌人星言夙駕説于桑田
　箋文公于雨下命主駕者雨止為我晨早駕欲徃為
　辭説于桑田教民稼穡務農急也
又小雅曾孫來止以其婦子饁彼南畝田畯至喜攘其
左右嘗其㫖否禾易長畝終善且有曾孫不怒農夫克
敏
　箋成王出觀農事饋食耕者以勸之也司穡至則又
　加之酒食以勞之爾
禮記月令孟春之月天子乃以元日祈榖於上帝乃擇
元辰天子親載耒耜措之於參保介之御間帥三公九
卿諸大夫躬耕帝耤天子三推三公五推卿諸侯九推
反執爵於太寢三公九卿諸侯大夫皆御命曰勞酒
　疏孟獻子曰夫郊祀后稷以祈農事也是故啔蟄而
　郊郊而後耕郊用上辛耕用亥日
又王命布農事命田舎東郊皆修封疆審端徑術善相
丘陵阪險原隰土地所宜五榖所殖以教導民必躬親
之田事既飭先定凖直農乃不惑
　註田田畯也主農之官舎東郊順時氣而居以命其
　事也步道曰徑術周禮作遂小溝也直謂封疆徑遂
　也
又仲秋之月乃勸種麥毋或失時
　集説麥所以續舊榖之盡而及新榖之登尤利於民
　故特勸種而罰其惰者
又祭義天子為藉千畝冕而朱紘躬秉耒諸侯為藉百
畝冕而青紘躬秉耒
管子春出原農事之不本者謂之㳺
楚箴民生在勤勤則不匱
亢倉子農道篇古先聖王之所以理人者先務農業農
業非徒為地利也貴行其志也古先聖王之所以茂耕
織者以為本教也是以天子躬率諸侯耕籍田大夫士
第有功級勸人尊地産也后妃率嬪御蠶於郊桑公田
勸人力婦教也男子不織而衣婦人不耕而食男女貿
功資相為業此聖王之制也故敬時愛日埓實課功非
老不休非疾不息一人勸之十人食之當時之務不興
土功不料師旅男不出御女不外嫁以妨農也
漢書食貨志三考黜陟進業曰登再登曰平三登曰泰
平
後漢書和帝永元五年令郡縣勸民蓄蔬食以助五榖
拾遺記力勤十頃能致嘉穎
文心雕龍昔伊祈氏始蜡以祭八神其辭云土反其宅
水歸其壑昆蟲毋作草木歸其澤則上皇祝文愛在兹
矣舜之祠田云荷此長耜耕彼南畝四海俱有利民之
志頗形於言矣
舊唐書開元二十二年上自苑中種麥率皇太子已下
躬自收穫謂太子等曰此將薦宗廟是以躬親亦欲令
汝等知稼穡之難也因分賜侍臣謂曰比嵗令人巡檢
苖稼所對多不實故自種植以觀其成且春秋書麥禾
豈非古人所重也
册府元龜德宗貞元五年初以二月為中和節詔文武
百辟進農書獻穜稑
五代史唐明宗長興四年三月帝幸龍門七里亭農事
方春田民遍野帝見其㓢桑稼樹枉駕勞問親自勸課
其月太原石敬塘進耒耜一具時帝嘗廵近郊見農民
田具細弱而犁耒尤拙曰農器若此宜其無所穫也因
詔河東河北進農具以為式様太原首有是進降詔褒
之
宋史太祖紀開寳六年五月幸玊津園觀刈麥十月幸
玊津園觀稼八年四月幸玉津園觀種稻
又太宗紀太平興國三年四月幸城南觀麥九年五月
車駕出南薰門觀稼召從臣列坐田中令民刈麥咸賜
以錢帛雍熙二年五月上幸城南觀麥賜田夫布帛有
差謂近臣曰耕耘之夫最可矜憫
玊海宋眞宗天禧四年詔館閣校勘四時纂要齊民要
術二書鏤本摹賜又出繪龍封鵞祈禳祕法令長吏遵
行
宋史高宗本紀紹興十九年七月頒諸農書於郡邑十
一月立州縣墾田增虧賞罰格
朱文公文集當職久處田間習知穡事兹忝郡寄職在
勸農竊見本軍已是地瘠税重民間又不勤力耕種耘
耨鹵莽滅裂較之他處大段不同所以土脈踈淺草盛
苖稀雨澤稍愆便見荒歉皆縁長吏勸課不勤使之至
此深懼無以下固邦本仰寛顧憂今有合行勸諭下項
一大凡秋間收成之後須趁冬月以前便將户下所有
田段一例犁翻凍令酥脆至正月以後更多著徧數節
次犁耙然後布種自然田泥深熟土肉肥厚種禾易長
盛水難乾
一耕田之後春間須是揀選肥好田段多用糞壤拌和
種子種出秧苖其造糞壤亦須秋冬無事之時預先剗
取土面草根㬠曝燒灰施用大糞拌和入種子在内然
後撒種
一秧苖既長便須及時趁早栽插莫令遲緩過却時節
一禾苖既長稈草亦生須是放乾田水仔細辨認逐一
㧞出踏在泥裏以培禾根其塍畔斜生茅草之屬亦須
節次芟削取令浄盡免得分耗土力侵害田苖將來榖
實必須繁盛堅好
一山原陸地可種粟麥麻豆去處亦須趁時竭力耕種
務盡地力庶幾青黃未交之際有以接續飲食不致饑
餓
一陂塘之利農事之本尤當協力興修如有怠惰不趁
時工作之人仰衆列狀申縣乞行懲戒如有工作浩瀚
去處私下難以糾集即仰經縣自陳官為修築如縣司
不為措置即仰經軍投陳切待别作行遣
一桑麻之利衣服所資切須多種桑麻柘苧婦女勤力
養蠶織紡造成布帛其桑木每遇秋冬即將旁生拳曲
小枝盡行斬削務令大枝氣脈全盛自然生葉厚大餧
蠶有力
一大凡農桑之務不過前項數條然鄉土風俗亦自有
不同去處尚恐體訪有所未盡更宜廣詢博訪謹守力
行只可過於勤勞不可失之怠惰傳曰民生在勤勤則
不匱經曰惰農自安不昏作勞不服田畝越其㒺有黍
稷此皆聖賢埀訓明白凡厥庶民切宜遵守
右今印榜勸諭民間各請體悉前件事理父兄教誨子
弟子弟遵承教誨務敦本業耕耘收斂以養父母母或
惰逰賭博喫酒妨廢農桑庻幾衣食給足禮義興行感
召和平共躋仁夀
又竊惟民生之本在食足食之本在農此自然之理也
若夫農之為務用力勤趨事速者所得多不用力不及
時者所得少此亦自然之理也本軍田地磽埆土肉厚
處不及三五寸設使人户及時用力以治農事猶恐所
收不及他處而土風習俗大率懶惰耕犂種蒔既不及
時耕耨培糞又不盡力陂塘灌溉之利廢而不修桑柘
麻苧之功忽而不務此所以營生足食之計大抵疎畧
是以田疇愈見痩瘠收拾轉見稀少加以官物重大别
無資助之術一有水旱必至流移下失祖考傳付之業
上虧國家經常之賦使民至此則長民之吏勸農之官
亦安得不任其責哉當職久在田園習知農事到官日
久目覩斯弊恨以符印有守不得朝夕出入阡陌與諸
父兄率其子弟從事於耘耡耒耜之間使其婦子含哺
鼔腹無復饑凍流移之患庻幾有以上副聖天子愛養
元元夙夜焦勞惻怛之意昨去冬嘗印榜勸諭管内人
户其於農畝桑蠶之業孝弟忠信之方詳備悉至諒已
聞知然近以春初出按外郊道旁之田猶有未破土者
是父兄子弟猶未體當職之意而不能勤力以趨時也
念以教訓未明未忍遽行笞責今以中春舉行舊典奉
宣聖天子德意仍以舊榜并星子知縣王文林種桑等
法再行印給凡我父兄及汝子弟其敬聽之哉試以其
説隨事推行於朝夕之間必有功效當職自今以徃更
當時出郊野廵行察視有不如教罰亦必行先此勸諭
各宜知悉
又契勘生民之本足食為先是以國家務農重榖使凡
州縣守倅皆以勸農為職每嵗二月載酒出郊延見父
老喻以課督子弟竭力耕田之意蓋欲吾民衣食足而
知榮辱倉廩實而知禮節以共趨於富庶仁夀之域德
至渥也當職幸來此承攝敢墜彛章今有勸諭事件開
具如後
一今來春氣已中土膏脈起正是耕農時節不可遲緩
仰諸父老教訓子弟遞相勸率浸種下秧深耕淺種趨
時早者所得亦早用力多者所收亦多無致因循自取
饑餓
一陂塘水利農事之本今仰同用水人協力興修務令
多蓄水泉凖備將來灌溉如事干衆即時聞官糾率人
功借貸錢本日下修築不管誤事
一耘犁之功全藉牛力切須照管及時餧飼不得輙行
宰殺致妨農務如有違戾凖敕科決脊杖二十每頭追
賞五十貫文錮身監納的無輕恕今仰人戸遞相告戒
毋致違犯
一種田固是本業然粟豆麻麥菜蔬茄芋之屬亦是可
食之物若能種植青黄未交得以接濟不為無補今仰
人户更以餘力廣行栽種
一蠶桑之務亦是本業而本州從來不宜桑柘蓋縁民
間種不得法今仰人户常於冬月多徃外路買置桑栽
相地之宜逐根相去一二丈間深開窠窟多用糞壤試
行栽種待其稍長即與削去細碎拳曲枝條數年之後
必見其利如未能然更加多種吉貝麻苧亦可供備衣
著免被寒凍
一鄉村小民其間多是無田之家須就田主討田耕作
每至耕種耘田時節又就田主生借榖米及至秋冬成
熟方始一併塡還佃戸既賴田主給佃生借以養活家
口田主亦藉佃客耕田納租以供贍家計二者相須方
能存立今仰人户遞相告戒佃户不可侵犯田主田主
不可撓虐佃户如當耕牛車水之時仰田主依常年例
應副榖米秋冬成熟之時仰佃戸各備所借本息塡還
其間若有負頑不還之人仰田主經官陳論當為監納
以警頑慢
一本州管内荒田頗多蓋縁官司有俵寄之擾象獸有
踏食之患是致人户不敢開墾今來朝廷推行經界向
去産錢官米各有歸著自無俵寄之擾本州又已出榜
勸諭人户陷殺象獸約束官司不得追取牙齒蹄角今
更别立賞錢三十貫如有人户殺得象者前來請賞即
時支給庻幾去除灾害民樂耕耘有欲陳請荒田之人
即仰前來陳狀切待勘㑹給付永為已業仍依條制與
免三年租稅
一今來朝廷推行經界本為富家多置産業不受租産
貧民業去産存枉被追耰所以打量步畝從實均攤即
無增添分文升合雖是應役人户日下不免小勞然實
為子孫永逺無窮之利其打量紐算之法亦甚簡易昨
來已印行曉示今日又躬親按試要使民户人人習熟
秋成之後依此打量不過一兩月間即便了畢想見貧
民無不歡喜只恐豪富作弊之家見其不利於已必須
撰造語言妄有扇揺今仰深思彼此一等皆是王民豈
可自家買田收穀却令他人空頭納税非惟官法不容
亦恐别招隂譴不須如此計較行事沮撓良法
一本州節次行下諸縣不得差人下鄉乞覔騷擾科敷
抑配强買物色及以補發經總制錢發納上供銀罷科
茶等為名科發人户錢物所以上體朝廷寛恤之意欲
使民得安居不廢農業今恐諸縣奉行違戾仰被擾人
指定實迹前來陳訴切待追究重作行遣
一本州印給榜文勸諭人户莫非孝弟忠信禮義廉恥
之意今恐人户未能遍知别具節畧連黏在前請諸父
老常為觧説使後生子弟知所遵守去惡從善取是舎
非愛惜體膚保守家業子孫或有美質即遣上學讀書
學道修身興起門户
右今出榜散行曉諭外更請父老各以此意勸率鄉閭
教戒子弟務令通曉毋致違犯
元史食貨志世祖中統元年頒農桑輯要之書於民又
命各路宣撫司擇通曉農事者充隨處勸農官
又世祖至元二十八年頒桑雜令
明史呉元年上出視圜丘世子從行上因命左右導之
徧歴農家觀其居處飲食器用還謂之曰汝知農之勞
乎夫農惟五榖身不離畎畝手不釋耒耜終歳勤動不
得休息其所居不過茅茨草榻所服不過練裳布衣所
飲食不過菜羮糲飯而國家經費皆其所出故令汝知
之凡一居處服用之間必念農之勞取之有制用之有
節使之不苦於饑寒方盡為上之道若復加之横斂則
民不勝其苦矣故為民上者不可不體下情
又明太祖嘗幸鍾山自獨龍岡步至淳化門謂侍臣曰
朕不歴田畝久適見田者冒烈暑而耕心惻然憫之不
覺徒步至此
　
　
　
　
　
　
　
　
欽定授時通考卷四十二
欽定四庫全書
欽定授時通考卷四十三
　勸課
　　詔令
漢書文帝紀二年詔曰農天下之大本也民所恃以生
也而民或不務本而事末故生不遂朕憂其然故今兹
親率羣臣農以勸之其賜天下民今年田租之半
又十二年詔曰道民之路在於務本朕親率天下農十
年於今而野不加辟歳一不登民有饑色是從事焉尚
寡而吏未加務也吾詔書數下歳勸民種樹而功未興
是吏奉吾詔不勤而勸民不明也且吾農民甚苦而吏
莫之省將何以勸焉其賜農民今年租税之半
又景帝紀後二年詔曰雕文刻鏤傷農事者也錦繡纂
組害女紅者也農事傷則飢之本也女紅害則寒之原
也夫飢寒並至而能亡為非者寡矣朕親耕后親桑以
奉宗廟粢盛祭服為天下先不受獻減大官省繇賦欲
天下務農蠶素有蓄積以備災害彊毋擾弱衆毋暴寡
老耆以夀終幼孤得遂長今嵗或不登民食頗寡其咎
安在或詐偽為吏吏以貨賂為市漁奪百姓侵牟萬民
縣丞長吏也奸法與盜盜甚無謂也其令二千石各修
其職不事官職耗亂者丞相以聞請其罪布告天下使
明知朕意
又後三年詔曰農天下之本也黄金珠玉饑不可食寒
不可衣以為幣用不識其終始間嵗或不登意為末者
衆農民寡也其令郡國務勸農桑益種樹可得衣食物
吏發民若取庸采黄金珠玉者坐贓為盜二千石聴者
與同罪
又昭帝紀元平元年詔曰天下以農桑為本日者省用
罷不急官減外繇耕桑者益衆而百姓未能家給朕甚
愍焉其減口賦錢
又宣帝紀本始四年詔曰盖聞農者興徳之本也今嵗
不登已遣使者賑貸困乏其令大官損膳省宰樂府減
樂人使歸就農業丞相以下至都官令丞上書入榖輸
長安倉助貸貧民以車船載榖入關者得毋用傳
又成帝紀陽朔四年詔曰夫洪範八政以食為首斯誠
家給刑錯之本也先帝劭農薄其租税寵其彊力令與
孝弟同科間者民彌惰怠鄉本者少趨末者衆將何以
矯之方東作時其令二千石勉勸農桑出入阡陌致勞
來之書不云乎服田力穡乃亦有秋其朂之哉
後漢書光武帝紀建武五年詔曰久旱傷麥秋種未下
朕甚憂之將殘吏未勝獄多寃結元元愁恨感動天地
乎其令中都官三輔郡國出繫囚辠非犯殊死一切勿
案見徒免為庻人務進柔良退貪酷各正厥事焉
又六年詔曰徃歳水旱蝗虫為災榖價騰躍人用困乏
朕惟百姓無以自贍惻然愍之其命郡國有榖者給禀
高年鰥寡孤獨及篤癃無家屬貧不能自存者如律二
千石勉加循撫無令失職
又明帝紀永平三年詔曰夫春者歲之始也始得其正
則三時有成有司其勉順時氣勸課農桑去其螟蜮以
及蝥賊祥刑慎罰明察單辭夙夜匪懈以稱朕意
又十年詔曰昔歳五榖登衍今兹蠶麥善收其大赦天
下方盛夏長養之時蕩滌宿惡以報農功百姓勉務桑
稼以備災害吏敬厥職無令愆惰
又章帝紀建初元年詔曰比年牛多疾疫墾田減少榖
價頗貴人以流亡方春東作宜及時務二千石勉勸農
桑𢎞致勞來羣公庻尹各推精誠專急人事罪非殊死
須立秋案驗有司明慎選舉進柔良退貪猾順政令理
寃獄五教在寛帝典所美愷悌君子大雅所歎布告天
下使明知朕意
又七年詔曰車駕行秋稼觀收穫因涉郡界皆精騎輕
行無他輜重不得輙修橋道逺離城郭遣吏逢迎刺探
起居出入前後以為煩擾動務省約但患不能脱粟瓢
飲耳所過欲令貧弱有利無違詔㫖
又元和元年詔曰王者八政以食為本故古者急耕稼
之業致耒耜之勤節用儲蓄以備凶災是以歳雖不登
而人無飢色自牛疫以來榖食連少良由吏教未至刺
史二千石不以為負其令郡國募人無田欲徙他界就
肥饒者恣聽之到在所賜給公田為雇耕傭賃種餉貰
與田器勿收租五歳除算三年其後欲還本鄉者勿禁
又二年詔曰三老尊年也孝弟淑行也力田勤勞也國
家甚休之其賜帛人一匹勉率農功
又三年詔曰追惟先帝勤人之德底績逺圖復禹𢎞業
聖澤滂流至於海表不克堂構朕甚慙焉月令孟春善
相丘陵土地所宜今肥田尚多未有墾闢其悉以賦貧
民給與糧種務盡地利勿令㳺手所過縣邑聽半入今
年田租以勸農夫之勞
又和帝紀永元十三年詔曰深惟四民農食之本慘然
懷矜其令天下半入今年田租芻槀有宜以實除者如
故事貧民假種食皆勿收責
三國志孫權傳赤烏三年詔曰君非民不立民非榖不
生頃者以來民多征役歲又水旱年榖有損而吏不良
侵奪民食以致飢困自今以來督軍郡守其勤察非法
當農桑時以役事擾民者舉正以聞
又孫休傳永安二年詔曰管子有言倉廪實知禮節衣
食足知榮辱自頃年以來良田漸廢見榖日少亦由租
入過重農人利薄使之然乎今欲廣開田業輕其賦税
使家給户贍足相供養則愛身重命不犯科法雖太古
盛化未可卒致漢文昇平庻幾可及諸卿尚書可共咨
度務取便佳田桑已至不可後時事定施行稱朕意焉
晉書食貨志武帝泰始二年詔曰百姓年豐則用奢凶
荒則窮匱是相報之理也故古人權量國用取贏散滯
有輕重平糴之法理財鈞施惠而不費政之善者也今
者省徭務本幷力墾殖欲令農功益登耕者益勸而猶
或騰踴至於農人並傷今宜通糴以充儉法主者平議
具為條制
又四年詔曰使四海之内棄末反本競農務功能奉宣
朕意令百姓勸事樂業者其惟郡縣長吏乎先之勞之
在於不倦每念其經營職事亦為勤矣其以中左典牧
種草馬賜縣令長相及郡國丞各一匹
又禮志泰和四年詔曰夫國之大事在祀與農是以古
之聖王躬耕帝籍以供郊廟之粢盛且以訓化天下今
修千畝之制當與羣公卿士躬稼穡之難難以率先天
下主者詳具其制下河南處田地於東郊之南洛水之
北苦無官田隨宜更換而不得侵人也
又食貨志五年詔以司𨽻校尉石鑒所上汲郡太守王
宏勤恤百姓遵化有方督勸開荒五千餘頃過年普饑
而郡界獨無匱乏可謂能以勸教時同功異者矣其賜
榖千斛
宋書文帝紀元嘉八年詔曰自頃農桑惰業逰食者衆
荒萊不闢督課無聞一時水旱便有罄匱不深存務本
豐給靡因郡守賦政方畿縣宰親民之主宜思奬訓導
以良規咸使肆力地無遺利耕蠶樹藝各盡其力若有
力田殊衆歲竟條名列上
又元嘉二十年詔曰國以民為本民以食為天故一夫
輟稼飢者必及倉廩既實禮節以興自頃所在貧罄家
無宿積政役暫偏則人懐愁墊歲或不稔而病乏比室
誠由德政弗孚以臻斯弊抑亦耕桑未廣地利多遺宰
守微化導之方萌庻忘勤分之義永言𢎞濟明發在懷
雖制令亟下終莫懲勸而坐望滋殖庸可致乎有司其
班宣舊條務盡敦課逰食之徒咸令附業考覈勤惰行
其誅賞觀察能殿嚴加黜陟
又二十一年詔曰比年榖稼傷損淫亢成災亦由播殖
之宜尚有未盡南徐兖豫及揚州浙江江西屬郡自今
悉督種麥以助闕乏速運彭城下邳郡見種委刺史貸
給徐豫土多舀田而民間專務陸作可符二鎮履行舊
陂相率修立並課墾闢使及來年凡諸州郡皆令盡勤
地利勸導播殖蠶桑麻枲各盡其方不得但奉行公文
而已
又二十九年詔曰今農事行興務盡地利若須田種隨
宜給之
又孝武帝紀大明二年詔曰去嵗東土多經水災春務
已及宜加優課糧種所須以時貸給
齊書武帝紀永明三年詔曰守宰親民之要刺史案部
所先宜嚴課農桑相土揆時必窮地利若耕蠶殊衆足
厲浮惰者所在即便列奏其違方驕矜佚事妨農亦以
名聞將明賞罰以勸勤怠校覈殿最歳竟考課以申黜
陟
又明帝紀建武二年詔曰食為民天義高姫載蠶實生
本教重軒經前哲盛範後王茂則布令審端咸必由之
朕肅扆巖廊思引風訓深務八政永鑒在勤静言日昃
無忘寢興守宰親民之主牧伯調俗之司宜嚴課農桑
㒺令㳺惰揆景肆力必窮地利固修堤防考校殿最若
耕蠶殊衆具以名聞游怠害業即便列奏主者詳為條
格
梁書武帝紀普通四年詔曰夫耕籍之義大矣哉粢盛
由之而興禮節由之以著古者哲王咸用此作卷言八
政致兹千畝公卿百辟恪恭其儀九推畢禮馨香靡替
兼以風雲叶律氣象光華屬覽休辰思加奬勸可班下
逺近廣闢良疇公私畎畝務盡地利若欲附農而糧種
有乏亦加貸卹毎使優遍孝弟力田賜爵一級預耕之
司尅日勞酒
又元帝紀承聖二年詔曰食乃民天農為治本垂之千
載貽之百王莫不敬授民時躬耕帝籍是以稼穡為寶
周頌嘉其樂章禾黍不成魯史書其方册秦人有農力
之科漢氏開屯田之利一㕓曠務勞心日仄一夫廢業
舄鹵無遺國富刑清家給民足其力田之身在所蠲免
外即宣勒稱朕意焉
陳書文帝紀天嘉元年三月詔曰守宰明加勸課務急
農桑庶鼔腹含哺復在兹日
又八月詔曰菽粟之貴重於珠玊朕哀矜黔庶念康弊
俗思俾阻飢方存富教麥之為用要切斯甚今九秋在
節萬寶可收其班宣逺近並令播種守宰親臨勸課務
使及時其有尤貧量給種子
魏書太宗紀泰常二年詔曰今東作方興或有貧窮失
農務者其遣使者廵行天下省諸州觀民風俗問民疾
若察守宰治行諸有不能自申皆因以聞
又世祖紀太平眞君四年詔曰朕承天子民憂理萬國
欲令百姓家給人足興于禮義而牧守令宰不能助朕
宣揚恩德勤恤民隠至乃侵奪其産加以殘虐非所以
為治也今復民貲賦三年其田租歲輸如常牧守之徒
各勵精為治勸課農桑不得妄有徴發有司彈糾勿有
所縱
又正平二年初恭宗監國曾令曰任農以耕事貢九榖
其制有司課畿内之民使無牛家以人牛力相貿墾殖
鋤耨其有牛家與無牛家一人種田二十二畝償以私
鋤功七畝如是為差至於小老無牛家種田七畝小老
者償以鋤功二畝皆以五口下貧家為率各列家别口
數所勸種頃畝明立簿目所種者於地首標題姓名以
辨播殖之功
又高祖紀太和元年正月詔曰今牧民者與朕共治天
下也宜簡以徭役先以勸奬相其水陸務盡地利使農
夫外布桑婦内勤若輕有徵發致奪民時以侵擅論民
有不從長教惰于農桑者加以罪刑
又三月詔曰去年牛疫死傷大半今東作既興人須肄
業其敇在所督課田農有牛者加勤于常嵗無牛者倍
庸於餘年一夫制田四十畝中男二十畝無令人有餘
力地有遺利
又十六年詔曰務農重榖王政所先勸率田疇君人常
事今四氣休序時澤滂潤宜用天分地悉力東畝然京
師之民遊食者衆不加督勸或耘耨失時可遣明使檢
察勤惰以聞
又二十年詔曰農為政首稷實民先澍雨豐洽所宜敦
勵其令畿内嚴加督課墮業者申以楚撻力田者具以
名聞
又世宗紀景明三年詔曰民本農桑國重蠶籍粢盛所
憑冕織攸寄比京邑初基耕桑暫缺遺規徃㫖宜必祗
修今寢殿顯成移御維始春郊無逺拂羽有辰便可表
營千畝開設宫壇秉耒援筐躬勸兆億
又正始元年詔縁淮南北所在鎮戍皆令及秋播麥春
種粟稻隨其土宜水陸兼用必使地無遺利民無餘力
比及來稔令公私俱濟也
北齊書武成帝紀河清三年令每歲春月各依鄉土早
晚課民農桑自春及秋男子十五以上皆就田畝桑蠶
之月婦女十五以上皆營蠶桑孟冬刺史聽審邦教之
優劣定殿最之科品使地無遺利人無㳺手焉
北周書武帝紀建德四年詔曰陽春布氣品物資始敬
授民時義兼敦勸詩不云乎弗躬弗親庶民弗信刺史
守令宜親勸農百司分番躬自率導事非機要並停至
秋
册府元龜唐高祖武德五年謂羣臣曰太平之基在于
家給人足今兹麥既大熟宜停庻務毎司别留一二人
守曹局餘皆宜休暇親事務農流罪以下囚罪名定者
亦放收穫
又六年詔曰今風雨順節苖稼實繁普天之下咸同茂
盛五十年來未嘗有此倉箱之積指日可期時為溽暑
方資耕耨廢而不修歲功將闢宜從優縱肆力千頃州
縣牧宰明加勸導咸使戮力無或失時務從簡静以稱
朕意
又太宗貞觀三年詔曰朕祗承大寶憲章典故今將履
千畝於近郊復三推於舊制宜令有司式遵典禮二十
一日親祭先農籍於千畝之甸
又中宗景龍二年七月敇戒諸州郡督刺史縣令務盡
地利禁㳺食
又𤣥宗開元四年詔曰闗中田苖今正成熟若不收刈
便恐飄零縁頓差科時日尚逺宜令併功收拾不得妄
有科喚致妨農業仍令左右御史撿察奏聞
又十二年詔曰有國者必以人為本固本者必以食為
先先王於是務其三時前聖所以分其五土勸農之道
實在於斯朕撫圖御歴殆踰一紀旰食宵衣勤乎兆庶
故兢兢翼翼不敢荒寧頃歳以來雖稍豐稔猶恐地有
遺利人多廢業㳺食之徒未盡歸生榖之疇未均墾以
是軫念遣使臣恤編户之流亡閲大田之衆寡其先是
逋逃並宜自首仍能服勤壟畝肆力耕耘所在閒田勸
其開闢逐土任宜收税勿令州縣差科征役租庸一皆
蠲放且天下風壤多有不同地既異宜俗亦殊習固當
因利制事不可違人立法賦役差科于人非便者並量
事處分續狀奏聞
又十七年詔曰獻歲發生陽和在候乃睠甿庻方就農
桑其力役及不急之務一切並停百姓間有不穩便事
須處置者宜令中書門下與所司喚取朝集使審問商
量奏聞
又二十九年制曰古之為理必順時行令獻歲發春仁
氣育物直叶陽和之德以勤播種之務天下諸州委刺
史縣令加意勸課仍令採訪使勾當非灼然要切事不
得妄有追擾其今月諸色當審人有單貧老弱者所司
即揀擇量放營農
又天寳九載詔曰農為政本食乃人天必禾稼之及期
遂京坻之厚積是以愛人存乎重榖勤政在乎厚生俗
之所資何急于此如聞逺近毎至秋中榖禾熟時即賣
充馬藁茍規求利之心殊害生成之性静言斯弊實資
懲革自今已後不得更然牓示要路咸使聞知
又肅宗上元二年正月詔王者設教務農為首今土膏
方起田事將興敦本勸民實為政要宜令天下刺史縣
令各於所部親勸農桑
又九月詔曰田功在謹農事惟勤不有司存何成種榖
諸州等各置司田參軍一人主農事毎縣各置田正二
人於當縣揀明嫻田種者充務令勸課
又代宗永泰元年制曰農政本也食人天也方春之首
重於東作除軍興至急餘一切並停百姓專營農事其
逃户復業及浮客情願編附者仰州縣長吏親就存撫
特矜賦役全不濟者量貸種子務令安集
又德宗貞元二十年詔曰理化之本係乎京師副朕憂
民屬於長吏宜勉務農桑各安生業以舒朕懐
又宣宗大中二年制云君以人為本人以食為天有國
有家捨此無急如聞州府之内皆有閒田空長蒿莱無
人墾闢與其虚棄曷若濟人宜令所在長吏設法召募
貧民課勵耕種所收苖子以備水旱
又後唐明宗長興三年詔富民之道莫尚於務農力田
之資必先於利器器茍不利民何以安聞諸道監冶所
賣農器或大小異同或形狀輕怯纔當開闢旋致損傷
近百姓秋稼雖登時物頗賤既艱難於置買遂抵犯於
條章茍利錐刀擅興爐冶稍聞彰露須議誅夷欲使上
不奪山澤之利下皆遂畎畝之宜務在從長庶能經久
自今後不計農器燒器動使諸物並許百姓逐便自鑄
又後周太祖廣順元年勅農桑之務衣食所資一夫不
耕有艱食之慮一夫不織有無褐之虞今氣正陽春候
當生發宜勤用天之業將觀望歲之心諸道州府長吏
宜勸課耕桑以豐儲積編民樂業仍倍撫綏
又二年敇諸道府州吏六府允修無先重榖九扈分職
厥惟勤農今則東作聿興西成係望我有羣后政在養
民茍不懈於行春諒倍登於多稼卿分憂事任道俗廉
平樹以風聲靡如草偃必汙萊之地並作百㕓㳺惰之
民咸勤四體用洽帶牛之化更彰棲畝之謠養恬之懐
寤興斯切詔到卿可散下管内勸課鄉縣百姓依時耕
種栽接桑棗勿縱㳺惰務在精勤
玊海宋太祖建隆三年詔曰生民在勤所寶惟榖先王
明訓也陽和在辰播種資始宜行勸誘廣務耕耘
又乾德二年詔農為政本食乃民天今土膏將起宜課
東作之勤使地無遺利人有餘糧
又太宗雍熙四年九月出御札曰王者上事穹蒼下臨
黎獻遵執古御今之道推子民育物之心必務穡以勸
分庶家給而人足朕嗣守大寳惟懐永圖發一言必念
生靈嘗一膳必思稼穡雖燔柴告類紫壇屢薦於至誠
而執耒親耕青輅未行於盛禮其以來年正月擇日有
事於東郊行籍田之禮
文獻通考太宗至道元年詔曰近歲以來天災相繼民
多轉徙田卒汙萊招誘雖勤逋逃未復宜申勸課之㫖
更示捐復之恩應州縣曠土並許民請佃為永業仍蠲
三歲租三歲外輸三分之一州縣官吏勸民墾田之數
悉書於印紙以俟旌賞
宋史眞宗紀景德三年詔渭州鎭戎軍收獲蕃部牛送
給内地耕民
又大中祥符元年詔東封道路軍馬毋犯民稼
又五年江淮兩浙旱詔給占城稻種教民種之八月淮
南旱詔減運河水灌民田仍寛租限州縣不能存恤致
民流者罪之
又六年七月詔天下勿税農器
又天禧元年八月詔京城禁圍草地聽民耕牧又免牛
稅一年十月諭諸州非時災沴不以聞者論罪
又食貨志天禧四年詔諸路提㸃刑獄朝臣為勸農使
使臣為副使所至取民籍視其差等不如式者懲革之
勸恤農民以時耕墾招集逃散撿括稻税凡農田事悉
領焉置局案鑄印給之凡奏舉親民之官悉令條析勸
農之績以為殿最黜陟
又仁宗天聖六年詔民流積十年者田聽人耕三年後
收減舊額之半流民能自復者亦如之諸州長吏能勸
民修陂墾荒增税二十萬以上者議賞
又神宗元豐元年詔開廢田水利民力不能給役者貸
以常平錢榖流民買耕牛者免征
宋史徽宗紀政和元年詔立守令勸農黜陟法
又二年詔縣令以十二事勸農於境内躬行阡陌程督
勤惰
玉海高宗建炎二年詔給流民官田牛種
又紹興二年詔曰朕聞祖宗時禁中有打麥殿今於後
圃令人引水灌畦種之亦欲知稼穡之艱難
宋史高宗紀紹興七年詔諸路歸業民墾田及八年始
輸全税
玉海紹興十七年詔曰朕親耕籍田以先黎庶三推復
進勞賜耆老嘉與世俗躋於富厚
宋史孝宗紀乾道九年飭監司守令勸農
又淳熙八年詔監司守令勸課農桑以奉行勤怠為賞
罰
又淳熙十一年詔諸州歲買稻種備農民之闕
又寧宗紀慶元元年二月詔兩淮諸州勸民墾闢荒田
又嘉定二年七月命兩淮轉運司給諸州民種麥十月
給諸路民稻種
又理宗紀寳慶三年詔郡縣長吏勸農桑抑末作戒苛
擾
又端平三年詔勸農桑
遼史太祖紀天贊元年詔分北大濃兀為二部程以樹
藝諸郡效之
又太宗紀㑹同元年詔有司勸農桑
又興宗紀重熙二年八月詔曰朕於早歲習知稼穡力
辦者廣務耕耘罕聞輸納家食者全虧種植多至流亡
宜通撿括普為均平禁諸職官不得擅造酒糜榖有㛰
祭者有司給文字始聽
又道宗紀清寧二年詔遣使分道勸農桑
金史太宗紀天㑹四年詔曰朕惟國家四境至逺而兵
革未息田野雖廣而畎畝未闢百工畧備而禄秩未均
方貢僅修而賔館未贍是皆出乎民力茍不務本業而
抑游手欲上下皆足其可得乎其令所在長吏敦勸農
功
又章宗紀明昌五年詔定長吏勸課能否賞罰格
又泰和二年諭尚書省諸路禾稼及雨多寡令州郡以
聞
又宣宗紀興定三年諭三司行部官勸民種麥無種粒
者貸之
元史世祖紀中統二年詔十路宣撫使量免民間課程
命宣撫司官勸農桑抑游惰禮高年問民疾苦
又三年命管民官勸誘百姓開墾田土不得擅興不急
之役妨奪農時
又至元六年命中書省采農桑事列為條目仍令按察
司與州縣官相風土之所宜講究可否别頒行之
又二十三年詔以大司農司所定農桑輯要書頒諸路
又成宗紀元貞元年詔以農桑水利諭中外
又大德二年詔諸郡凡民播種怠惰及有司勸課不至
者各道廉訪司治之
又食貨志武宗至大三年詔大司農總挈天下農政修
明勸課之令
又仁宗紀皇慶元年諭司農曰農桑衣食之本汝等舉
諳知農事者用之
又延祐二年詔印農桑輯要萬部頒降有司遵守勸課
又英宗紀至治二年詔畫蠶麥圖於鹿頂殿以時觀之
又泰定帝致和元年頒農桑舊制十四條於天下
又順帝紀至正元年詔守令選立社長專一勸課農桑
明史太祖紀洪武元年諭曰欲財用之不竭國家之常
裕鬼神之常享必也務農乎故后稷樹藝稼穡而生民
之詩作成王播厥五榖而噫嘻之頌興古者天子籍田
千畝所以供粢盛備饋膳自經喪亂其禮已廢上無以
教下無以勸其命來春舉行耕籍田禮
明㑹典洪武四年詔府州縣用心勸諭農民趁時種植
明史太祖紀洪武八年詔曰農桑衣食之本學校道理
之原朕嘗設置有司頒行條章使敦篤教化務欲使民
豐衣足食理道暢焉何有司不遵朕命徃徃給由赴京
者皆無桑株數目學校縁由甚與朕意相違特敇中書
令有司今後敢有無農桑學校者論擬違制民有不奉
天時而負地利者如律究焉
聖學格物通洪武十二年諭曰中原民所恃者二麥九
月正當播種之時而役之是奪其時也過此則天寒地
凍種不得入土來年何以續食敇至其即放還俟農隙
之時赴工未為晚也
明史太祖紀洪武十三年諭户部令天下人民每村置
一鼔凡遇農桑時月晨起擊鼔㑹田所怠惰者里老督
責之里老不勸督者罰
又洪武十八年諭曰人皆言農桑衣食之本然棄本逐
末鮮有救其弊者盛世野無不耕之民室無不蠶之女
水旱無虞飢寒不至自什一之制湮竒巧之技作而後
農桑之業廢一農執耒而百家待食一婦作織而百夫
待衣欲民無貧人得乎朕思足食在於禁末作足衣在
於禁華靡爾宜申明天下四民各守其業不許㳺食庶
民之家不許衣錦繡庶幾可以絶其弊也
明史成祖紀永樂二年諭曰朕惟事天以誠敬為本愛
民以實惠為先書曰惟天惠民又曰安民則惠然天之
視聽皆因於民能愛民即所以事天今春和時東作方
興宜各究心務實申明教術勸課農桑問其疾苦卹其
飢寒革苛刻之風崇寛厚之政以迓天休臻於治理欽
哉
聖學格物通永樂二十二年諭曰農者生民衣食之源
耕耘收穫不可失時自今一切不急之役有當用人力
者皆俟農隙前代蓋有不恤農事而以徭役妨農作召
亂亡者不可不謹
明史宣宗紀宣德元年諭曰天氣向炎正農夫耕耘之
時因誦聶夷中詩曰吾每誦此未嘗不念農夫又曰朕
八九歳讀書皇考親寫是詩以示問曰解否對曰稼穡
艱難在此也自是常教以農事銘於心不敢忘
明㑹典景泰三年令丁多田少之人開墾田地
又天順三年令各處軍民有新開無額田地及願佃種
荒閒地土者俱照减輕則例起科
又嘉靖六年詔通行所屬府州縣原設有治農官處不
許營幹别差專一循行勸課原無官處委佐貳一員帶
管
　
　
　
　
　
　
　
　
　
　
欽定授時通考卷四十三
欽定四庫全書
欽定授時通考卷四十四
　勸課
　　章奏
國語周宣王不籍千畝虢文公諫曰夫民之大事在農
上帝之粢盛於是乎出民之蕃庶於是乎生事之共給
於是乎在和協輯睦於是乎興財用蕃殖於是乎始敦
龎純固於是乎成是故稷為大官古者大史順時􁇱土
陽癉憤盈土氣震發農祥晨正日月底於天廟土乃脈
發先時九日太史告稷曰自今至於初吉陽氣俱烝土
膏其動勿震勿渝脈其滿眚榖乃不殖稷以告王曰史
帥陽官以命我司事曰距今九日土其俱動王其祗祓
監農不易王乃使司徒咸戒公卿百吏庻民司空除壇
于籍命農大夫咸戒農用先時五日瞽告有協風至王
即齊宫百官御事各即其齊三日王乃淳濯饗醴及期
鬱人薦鬯犠人薦醴王祼鬯饗醴乃行百吏庶民畢從
及籍后稷監之膳夫農正陳籍禮大史贊王王敬從之
王耕一墢班三之庶人終於千畝其后稷省功大史監
之司徒省民大師監之畢宰夫陳饗膳宰監之膳夫贊
王王歆大牢班嘗之庶人終食是日也瞽率音官以省
風土廪於籍東南鍾而藏之而時布之於農稷則徧戒
百姓紀農協功曰隂陽分布震雷出滯土不備墾辟在
司宼乃命其旅曰徇農師一之農正再之后稷三之司
空四之司徒五之大保六之太師七之大史八之宗伯
九之王則大徇耨穫亦如之民用莫不震動恪恭於農
脩其疆畔日服其鎛不解於時財用不乏民用和同是
時也王事唯農是務無有求利於其官以干農功若是
乃能媚於神而和於民矣
前漢書食貨志賈誼説上曰管子曰倉廩實而知禮節
民不足而可治者自古及今未之嘗聞古之人曰一夫
不耕或受之饑一婦不織或受之寒生之有時而用之
無度則物力必屈古之治天下至孅至悉也故其蓄積
足恃漢之為漢幾四十歲矣公私之積猶可哀痛失時
不雨民且狼顧歲惡不入請賣爵子既聞耳矣安有為
天下阽危者若是而上不驚者世之有饑穰天之行也
禹湯被之矣即不幸有方二三千里之旱國胡以相恤
今敺民而歸之農皆著於本使天下各食其力末技游
食之民轉而縁南畝則蓄積足而人樂其所矣可以為
富安天下而直為此廪廪也竊為陛下惜之
又晁錯說上曰聖王在上而民不凍饑者非能耕而食
之織而衣之也為開其資財之道也故堯禹有九年之
水湯有七年之旱而國無捐瘠者以蓄積多而備先具
也民貧生於不足不足生於不農不農則不地著不地
著則離鄉輕家民如鳥獸雖有高城深池嚴法重刑猶
不能禁也夫寒之於衣不待輕煖饑之於食不待甘旨
饑寒至身不顧廉恥人情一日不再食則饑終嵗不制
衣則寒夫腹餒不得食膚寒不得衣雖慈母不能保其
子君安能以有其民哉明主知其然也故務民於農桑
薄賦斂廣蓄積以實倉廩備水旱故民可得而有也粟
米布帛生於地長於時聚於力非可一日成也數石之
重中人弗勝不為奸邪所利一日弗得而饑寒至是故
明君貴五穀而賤金玊今農夫五口之家其服役者不
下二人其能耕者不過百畮百畮之收不過百石春耕
夏耘秋穫冬藏伐薪樵治官府給繇役春不得避風塵
夏不得避暑熱秋不得避隂雨冬不得避寒凍四時之
間無日休息又私自送徃迎來弔死問疾養孤長幼在
其中勤苦如此尚復被水旱之災急政暴虐賦斂不時
朝令而暮改當其有者半賈而賣亡者取倍稱之息於
是有賣田宅鬻子孫以償債者矣方今之務莫若使民
務農欲民務農在於貴粟貴粟之道在於以粟為賞罰
粟有所渫可時赦勿收農民租如此德澤加於萬民民
愈勤農
又董仲舒説上曰春秋他穀不書至於麥禾不成則書
之以此見聖人於五榖最重麥與禾也今關中俗不好
種麥是歳失春秋之所重而損生民之具也願陛下幸
詔大司農使關中民益種宿麥令毋後時
後漢書魯恭傳永初元年盛夏斷獄恭上疏諫曰永元
十五年來刺史太守以盛夏徴召農人拘對考驗連滯
無已司𨽻典司京師四方是則而近於春月分行諸部
託言勞來貧人而無隠惻之實煩擾郡縣廉考非急逮
捕一人罪延十數上逆時氣下傷農業比年水旱傷稼
人饑流冗今始夏百穀權輿陽氣胎養之時自三月以
來隂寒不煖物當化變而不被和氣月令孟夏斷薄刑
出輕繫行秋令則草木零落人傷於疫夫斷薄刑者謂
其輕罪已正不欲令久繫故時斷之也臣愚以為今孟
夏之制可從此令其决獄案考皆以立秋為斷以順時
節育成萬物
又東平憲王蒼傳永平四年春車駕校獵河内蒼上書
曰臣聞時令盛春農事不聚衆興功臣知車駕今出事
從約省所過吏人諷誦甘棠之德惟陛下因行田野循
視稼穡消揺仿佯弭節而旋
又黄瓊傳瓊上疏曰自古聖帝哲王莫不敬恭明祀增
致福祥故必躬郊廟之禮親籍田之勤以先羣萌率勸
農功今廟祀適闋而祈穀絜齋之事近在明日臣恐左
右之心不欲屢動聖躬以為親耕之禮可得而廢臣聞
先王制典籍田有日司徒咸戒司空除壇先時五日有
協風之應王即齋宫饗禮載耒誠重之也自癸巳以來
仍西北風甘澤不集寒涼尚結迎春東郊既不躬親先
農之禮所宜自勉以逆和氣以致時風易曰君子自强
不息斯其道也
三國呉志華覈傳孫皓時倉廩無儲華覈上疏曰先王
治國惟農是務軍興以來已向百載農人廢南畝之務
女工停機杼之業推此揆之則蔬食而長饑薄衣而履
冰者固不少矣且饑者不待美饌寒者不俟狐貉今事
多而役繁民貧而俗奢百工作無用之器婦人為綺靡
之飾不勤麻枲並繡文黼黻轉相倣效恥獨無有兵民
之家猶復逐俗内無擔石之儲而出有綾綺之服至於
富賈商販之家重以金銀奢資尤甚夫天下未平百姓
不贍宜一生民之原豐穀帛之業而乃棄功於浮華之
巧妨日於侈靡之事上無尊卑等級之差下有耗財費
力之損漢之文景承平繼統天下已定四方無虞猶以
彫文之傷農事錦繡之害女工開富國之利杜饑寒之
本况今六合分争豺狼充路兵不離疆甲不解帶而可
不廣生財之原充府藏之積哉
晉書食貨志宣帝督諸軍伐呉鄧艾以為大兵征舉運
兵過半功費巨億陳蔡之間土下田良令淮北二萬人
淮南三萬人分休且佃且守水豐常收三倍於西計除
衆費歲完五百萬斛以為軍資六七年間可積三千萬
餘斛於淮北此則十萬之衆五年食也
又杜預上疏曰臣輙思維今者水灾東南特劇非但五
稼不收居業並損下田所在停汚高地皆多磽塉此即
百姓困窮方在來年雖詔書切告長吏二千石為之設
計而不廓開大制定其趣舎之宜恐徒文具所益蓋薄
水去之後塡淤之田畝收數鍾至春大種五榖五榖必
豐東南以水田為業人無牛犢可分種牛三萬五千頭
以付二州將吏士庻使及春耕穀登之後頭責三百斛
是為化無用之費得運水次成穀七百萬斛
又晉元帝大興元年後軍將軍應詹表曰夫一人不耕
天下必有受其饑者而軍興以來征戰運漕朝廷宗廟
百官用度既已殷廣下及工商流寓僮僕不親農桑而
逰食者以十萬計不思開立美利而望國足人給豈不
難哉間者流民奔東呉東呉今儉皆以還反江西良田
曠廢來久火耕水耨為功差易宜簡流民興復農官功
勞報賞皆如魏氏故事一年中與百姓二年分税三年
計賦税以使之公私兼濟則倉盈庾億可計日而待也
又齊王攸傳臣聞先王之教莫不先正其本務農重本
國之大綱當今方隅清穆武夫釋甲廣分休假以就農
業然守相不能勤心恤公以盡地利昔漢宣嘆曰與朕
理天下者惟良二千石乎勤加賞罰黜陟幽明於時翕
然用多名守計今地有餘羡而不農者衆加附業之人
復有虚假通天下之謀則饑者必不少矣今宜嚴敇州
郡撿諸虚詐害農之事督實南畝上下同奉所務則天
下之穀可復古政豈患於暫一水旱便憂饑餒哉
又束晳傳晳上議曰農穰可致所由者三一曰天時不
諐二曰地利無失三曰人力咸用若必春無霢霂之潤
秋繁滂沱之患水旱失中雩禳有請雖使羲和平秩后
稷親農理疆甽於原隰勤藨蓘於中田猶不足以致倉
庾盈億之積也然地力可以計生人力可以課致詔書
之㫖亦將欲盡此理乎今天下千城民多游食廢業占
空無田課之實較計九州數過萬計可申嚴此防令監
司精察一人失課負及郡縣此人力之可致也又州司
十郡土狹人繁三魏尤甚而猪羊馬牧布其境内宜悉
破廢以供無業業少之人雖頗割徙在者猶多或謂北
土不宜蓄牧此誠不然案古今之語以為馬之所生實
在冀北大賈䍧羊取之清渤放豕之歌起於鉅鹿是其
效也可悉徙諸牧以充其地使馬牛猪羊齕草於空閒
之田游食之民受業於賦給之賜此地利之可制者也
又如汲郡之呉澤良田數千頃泞水停洿人不墾植聞
其國人皆謂通泄之功不足為難瀉鹵成原其利甚重
而豪强大族惜其魚捕之饒搆説官長終扵不破此亦
谷口之謡載在史篇謂宜復下郡縣以詳當今之計荆
揚兗豫汙泥之土渠塢之宜必多此類最是不待天時
而豐年可獲者也以其雲雨生於畚鍤多稌生於決泄
不必望朝隮而黄潦臻禜山川而霖雨息是故兩周爭
東西之流史起惜漳渠之浸明地利之重也宜詔四州
刺史使謹按以聞
又温嶠傳時國用不足嶠因奏軍國要務其二曰一夫
不耕必有受其饑者今不耕之夫動有萬計春廢勸課
之制冬峻出租之令下未見施惟賦是聞賦不可以己
當思令百姓有以殷實司徒置田曹掾州一人勸課農
桑察吏能否今宜依舊置之必得清恪奉公足以宣示
惠化者則所益實𢎞矣
宋書袁湛傳時建議大田湛弟豹上議曰國因民以為
本民資食以為天修其業則教興崇其本則末理實為
治之要道致化之所階也夫設位以崇賢疏爵以命士
上量能以審官不取人於浮譽則比道周息遊者言歸
遊子既歸則南畝闢矣分職以任務置吏以周役職不
以無任立吏必以非用省冗散者廢則萊荒墾矣器以
應用商以通財𠞰靡麗之巧棄難得之貨則彫偽者賤
榖稼重矣耕耨勤悴力殷收寡工商逸豫用淺利深増
賈販之税薄疇畝之賦則末技抑而田畯喜矣居位無
儀從之徒在野靡兼幷之黨給賜非可恩致力役不入
私門則游食者反本肆勤自勸游食省而肆勤衆則東
作繁矣密勿者甄異怠慢者顯罰明勸課之令峻糾違
之官則嬾惰無所容力田有所望力者欣而惰者懼則
穡人勸矣凡此數事亦務田之端趣也莅之以清心鎭
之以無欲助之以無倦翼之以廉謹舎日計之小成期
逺致於暮歳則澆薄自淳大化有漸矣
又周朗傳宋孝建中周朗疏曰農桑者實民之命為國
之本有不足則禮節不興若重之宜罷金錢以榖帛為
賞罰凡自淮以北萬匹為市從江以南千斛為貨亦不
患其難也今且聽市至千錢以還者用錢餘皆用絹布
及米其不中度者坐之如此則墾田自廣民資必繁又
田非膠水皆播麥菽地堪滋養悉藝麻苧䕃巷縁藩必
樹桑柘列庭接宇惟植竹栗若此令既行而善其事者
庶民則叙之以爵有司亦從而加賞今自江以南在所
皆穰有食之處須官興役宜募逺近能食五十口一年
者賞爵一級不過千家故近食十萬口矣使其受食者
悉令就佃淮南多其長帥給其糧種凡公私游手悉發
佐農令堤湖盡修原陸並起仍量家立社計地設閭檢
其出入督其㳺惰須待大熟可移之復舊
魏書高允傳允領著作郎時多禁封良田又京師遊食
者衆允因言曰古人云方一里則為田三頃七十畝百
里則三萬七千頃若勤之則畝益三升不勤則畝損三
升方百里損益之率為粟二百二十萬斛况以天下之
廣乎若公私有儲雖遇饑年復何憂哉
又李安世傳疏曰今雖桑井難復宜各均量審其徑術
令分藝有凖力業相稱細民獲資生之利豪右靡餘地
之盈則無私之澤乃播均於兆庶如阜如山可有積於
比户矣又所争之田宜限年斷事久難明悉屬今主然
後虛妄之民絶望於覬覦守分之士永免於凌奪矣
又韓麒麟傳太和十一年京都大饑麒麟表陳時務曰
古先哲王經國立治積蓄九稔謂之太平故躬耤千畝
以勵百姓用能衣食滋茂禮教興行逮於中代亦崇斯
業入粟者與斬敵同爵力田者與孝弟均賞實百王之
常軌為治之所先今京師民庶不田者多游食之口三
分居二蓋一夫不耕或受之饑况於今者動以萬計故
頃年山東遭水而民有餒終今秋京都遇旱榖價踴貴
實由農人不勸素無儲積故也愚謂凡珍玩之物皆宜
禁斷吉凶之禮備為格式令貴賤有别民歸樸素制天
下男女計口受田宰司四時廵行臺使歲一按檢勤相
勸課嚴加賞罰數年之中必有盈贍雖遇災凶免於流
亡矣徃年校比户貫租賦輕少臣所統齊州租粟纔可
給俸略無入倉雖於民為利而不可長久脫有戎役或
遭天災恐供給之方無所取濟可減絹布增益榖租年
豐多積歲儉出賑所謂私民之榖寄積於官官有宿積
則民無荒年矣
又蘇綽傳周文方欲革易時政務宏強國富民之道其
三盡地力曰人生天地之間衣食為命食不足則饑衣
不足則寒饑寒切體而欲使人興行禮讓者此猶逆坂
走丸勢不可得也是以古之聖主知其若此先足其衣
食然後教化隨之夫衣食所以足者由於地利盡地利
所以盡者由於勸課有方主此教者在乎牧守令長而
已民者㝠也智不自周必待勸教然後得盡其力諸州
郡縣每至嵗首必戒敇部人無問少長但能操持農器
者皆令就田墾發以時勿失其所及布種既訖嘉苗須
理麥秋在野蠶停於室若此之時皆宜少長悉力男女
併功若揚湯救火寇盗之將至然後可使農夫不失其
業蠶婦得就其功若游手怠惰早歸晚出好逸惡勞不
勤事業者則正長牒名郡縣守令隨事加罰罪一勸百
此則明宰之教也夫百畝之田必春耕之夏種之秋收
之然後冬食之此三時者農之要月也若失其一時則
榖不可得而食故先王之戒曰一夫不耕天下必有受
其饑者一婦不織天下必有受其寒者若此三時不務
省事而令人廢農者是則絶人之命驅以就死然單劣
之户及無牛之家勸令有無相通使得兼濟三農之隙
及隂雨之暇又當教人種桑植菓藝其蔬菜修其園圃
蓄育雞豚以備生生之資以供養老之具夫為政不欲
過碎碎則人煩勸課亦不容太簡簡則人怠善為政者
必消息時宜而適煩簡之中故詩曰不剛不柔布政優
優百禄是遒如不能爾則必陷於刑辟矣
唐書食貨志德宗貞元四年宰相陸贄上疏其三條言
廉使奏吏之能者一曰户口增加二曰田野墾闢夫貴
户口加增詭情以誘姦浮苛法以析親族則有州縣破
傷之病貴田野墾闢率民殖荒田限年免租新畝雖闢
舊畬蕪矣人以免租年滿復為汚萊有稼穡不增之病
此州若損客户彼郡必減居民增處邀賞而稅數加減
處懼罪而税數不降國家設考課之法非欲崇聚斂也
宜命有司詳考課績州稅有定徭役有等如此不督課
而人人樂耕矣
又權德輿傳貞元八年關東淮南浙西大水權德輿建
言江淮田一善熟則旁資數道故天下大計仰於東南
今霪雨二時農田不闢宜擇羣臣明識通方者持節勞
徠問人所疾苦蠲其租入與連帥守長講求所宜
册府元龜唐天福三年六月金部郎中張鑄奏臣聞國
家以務農是本勸課為先用廣田疇乃資倉廩竊見所
在鄉村浮户方思墾闢正切耕耘種木未滿於十年樹
穀未臻於三頃似成産業㣲有生涯便被縣司繫名定
作鄉村色役懼其重歛畏以嚴刑遂舎所居却思他適
觀兹阻隔何以舒蘇既乖撫卹之門徒有招擕之令伏
乞明示州府應所在無主空閒荒地一任百姓開種候
及五頃以上三年外即許縣司量户科徭如未及五頃
以上者不在騷擾之限荒榛漸少賦稅増多非惟下益
蒸黎實亦上資邦國從之
玉海周世宗顯德三年留心農穡思廣勸課之道命國
工刻木為耕夫織婦蠶女之狀於禁中召近臣觀之學
士承㫖陶榖為贊以美其事其序曰耕於歴山重華之
德也蠶於岐陽太姒之美也我后在宥之四載以為化
民成俗者莫如身率乃命有司刻木為耦人耕耘之象
又為織婦蠶女之類置於紫庭亦几杖盤盂座右之義
也志在足食豈同流馬之運人皆有褐且殊昆明之石
同穎八蠶可翹足而望豈比獲玉鈎於山陽空有採桑
之號陳金根於鈎盾但為弄田之戲哉贊曰寒耕暑織
上感皇情帝梧景轉遲遲欲行宫簾風度扎扎有聲疲
俗是念侈心不萌
宋史食貨志至道二年太常博士陳靖上言先王之欲
厚民生莫先於積榖而務農鹽鐵𣙜酤斯為末矣按天
下土田除江淮湖湘兩浙隴蜀河東諸路地里夐逺雖
加勸督未遽獲利今京畿周環二十三州幅員數千里
地之墾者十才二三税之入者又十無五六復有匿里
舎而稱逃亡棄耕農而事㳺惰賦額歲減國用不充詔
書累下許民復業蠲其租調寛以歲時然鄉縣擾之每
一户歸業則刺報所由朝耕尺寸之田暮入差徭之籍
追胥責問繼踵而來雖䝉蠲其常租實無補於捐瘠况
民之流徙始由貧困或避私債或逃公稅亦既亡遯則
鄉里檢其資財至於室廬什器桑棗材木咸計其直或
鄉官用以輸稅或債主取以償逋生計蕩然還無所詣
以兹浮蕩絶意歸耕如授以閒曠之田廣募遊惰誘之
耕墾未計賦租許令别置版圖便宜從事酌民力之豐
寡農畝肥磽均配督課令其不倦其逃民歸業丁口授
田煩碎之事並取大司農裁决耕桑之外令益種雜木
蔬菓孶畜羊犬雞豚給授桑土潛擬井田營造室居使
立保伍養生送死之具慶弔問遺之資並立條制候至
三五年間生計成立即計户定徴量田輸税若民力不
足官借糴錢或以市餱糧或以營耕具凡此給授委於
司農比及秋成乃令償値依時價折納以其成數關白
户部
又司馬光疏曰四民之中惟農最苦寒耕熱耘霑體塗
足戴日而作戴星而息蠶婦治繭績麻紡緯縷縷而積
之寸寸而成之其勤極矣而又水旱霜雹蝗􁊋間為之
災幸而收成則公私之債交爭互奪榖未離塲帛未下
機已非己有所食者糠籺而不足所衣者綈褐而不完
直以世服田畝不知捨此之外有何可生之路耳而况
聚歛之臣於租稅之外巧取百端以邀功賞青苗則强
散重斂給陳納新免役則刻剥窮民收養浮食保甲則
勞於非業之作保馬則困於無益之費可不念哉今者
濬發德音使畎畝之民得上封事雖其言辭鄙雜皆身
受實患直貢其誠不可忽也
又紹興二十六年通判安豐軍王時升言淮南土皆膏
腴然地未盡闢民不加多者緣豪强虛占良田而無徧
耕之力流民襁負而至而無開耕之地望凡荒閒田許
人剗佃
又乾道四年知鄂州李椿奏州雖在江南荒田甚多請
佃者開墾未幾便起毛税度田追呼不任其擾旋即逃
去今欲召人請佃免税三年三年之後為世業三分為
率輸苗一分更三年増一分又三年全輸歸業者别以
荒田給之
又七年知揚州晁公武言朝廷以沿淮荒殘未行租税
民復業與創户者雖阡陌相望然聞之官者十纔二三
咸懼後來税重昔晚唐民務稼穡則增其租故播種少
呉越民墾荒田而不加稅故無曠土望詔兩淮更不増
賦庶民知勸
又淳熙六年提舉浙西顔師魯奏設勸課之法欲重農
桑廣種植也今鄉民間於己田連接閒曠磽确之地墾
成田園用力甚勤或以未陳起稅為人所訟即以盜耕
罪之何以勸力田哉止宜實田起稅非特可戢告訐之
風亦見盛世重農之意
又九年著作郎袁樞振兩淮還奏民占田不知其數二
税既免止輸榖帛之課力不能墾則廢為荒地他人請
佃則以疆界為詞官無稽考是以野不加闢户不加多
而郡縣之計益窘望詔州縣畫疆立券占田多而輸課
少者隨畝增之其餘閒田給與佃人庶幾流民有可耕
之地而田萊不至多荒
又朱熹知漳州會臣僚請行閩中經界乃奏言經界最
為民間莫大之利紹興已推行處公私兩利獨泉漳汀
未行臣不敢先一身之勞逸而後一州之利病切獨任
其必可行也然必推擇官吏委任責成度量步畝算計
精確畫圖造帳費從官給隨產均稅特許過鄉過縣均
紐庶幾百里之内輕重齊同今欲每畝隨九等高下定
計產錢而合一州租稅錢米之數以產錢為母每文輸
米幾何錢幾何止於一倉一庫受納既輸之後却視原
額分𨽻為省計為職田為學糧為常平各撥入諸倉庫
版圖一定則民業有經矣但此法之行貧民下户固所
深喜然不能自逹其情豪家猾吏實所不樂皆善為説
辭以惑羣聽賢士大夫之喜安静厭紛擾者又或不深
察而望風阻怯此則不能無慮
古今治平略范祖禹以經筵進疏曰天下之人至勞苦
而常困窮者農民是也周公作無逸戒王以先知稼穡
之艱難又言商之逸王不知稼穡之艱難不聞小人之
勞苦唯耽樂之從夫稼穡之艱與小人之勞人君不可
以不知天生時而地生財自一粒一縷以上皆出於民
力然後人得而用人臣之禄受之於君故不可不報君
人君之奉取之於民故不可不愛民天子者合天下之
力而共尊之凡宫室車馬服食器用無非取於天下皆
百姓之膏血也其作之甚勞其成之也甚難安而享之
不可不思其所從來思其所從來則愛之而有不忍費
財之心憂之而有不忍勞民之意以此之心行此之政
而天下不安者未之有也先王豈能人人而食之人人
而衣之哉推其仁心修其仁政以及天下則所被者廣
矣臣願陛下當食則思天下有饑而不得食者當衣則
思天下有寒而不得衣者凡於每事莫不皆然唯推至
誠以召和氣庶幾皇天報應降豐年之祥使百姓皆家
給人足則太平矣昔漢昭帝耕鈎盾弄田其事至微史
臣書之蓋以昭帝欲知稼穡之艱難與周公戒成王之
意同也周世宗留心農事常刻木為耕夫蠶婦置之殿
庭欲見之而不忘國朝祖宗以來尤重農穡太宗謂近
臣曰耕耘之夫最可矜憫春蠶既登併功績紡而繒帛
不及其身田禾大稔充其腹者不過疏糲若風雨乖候
稼穡不登將如之何眞宗於内殿植稻麥臨觀刈穫欲
知田畝之勞至今遵之惟陛下深留意於農政而常以
保惠小民為先則天下幸甚
大學衍義周家以農事開國成王幼冲嗣位周公懼其
未知稼穡之艱難也故作七月之詩使瞽矇歌之宫中
庶幾成王知小民之依不敢荒寧蓋與無逸之作同一
意也夫農者衣食之本一日無農則天地之所以養人
者幾乎熄矣惟其關生人之大命是以服天下之至勞
當是時農之所耕者自有之田也而上之人又從而崇
奬勸厲之故斯人亦以為生之樂而勤敏和悦之氣浹
於上下不見其有勞苦愁嘆之狀朋酒羔羊升堂稱夀
君民相與獻酬忘其尊卑貴賤後世之農則異乎此矣
已無田可耕而所耕者他人之田為有司者得無殃害
之足矣豈復有崇奬勸厲之意故數米而炊併日而食
者乃其常也田事既起丁夫之糧餉與牛之芻槀無所
從給預指收歛之入以為稱貸之資糲飯藜羮猶不克
飽敢望有鹽酪之嘉味乎夫農夫女紅之艱勤富室知
之者寡矣况士大夫乎士大夫知之者寡矣况貴戚近
屬乎貴戚近屬知之者寡矣况六宫嬪御乎近世張栻
入侍經筵因講葛覃之詩言於孝祖以為周公之告成
王見於詩有若七月見於書有若無逸欲其知稼穡之
難小人之依帝王所傳心法之要端在於此夫治常生
於敬畏而亂常起於驕肆使為國者每念乎農畝之勞
則心不存焉者寡矣是心常存則驕肆何自而生豈非
治之所由興也歟栻之論最為墾至臣愚不佞願詔儒
臣以今農夫紅女耕蠶勞勩之狀作為歌詩退朝之暇
使人日誦於前且繪畫成圖揭之宫掖布之戚里庶幾
聖心惕然不忘小民之依而六宫嬪御外家近屬亦知
衣食所自來勉為勤儉之趨而不狃汰侈之習戒諭守
宰勤行勸相毋妄興徭役以奪其時毋横加賦斂以困
其力老農之不能自養者籍之有司大夏隆冬賦常平
義廩之粟稍賑贍之歲凶賑卹先良農而後游手以示
聖朝重本之意則民將爭趨南畝衣食足而孝弟興矣
元史食貨志至元七年司農司專掌農桑水利農桑之
制縣邑所屬村疃凡五十家立一社擇高年曉農事者
為長增至百家者别設長一員不及五十家者與近村
合為一社地逺人稀不能相合各自為社者聽其合為
社者仍擇數村之中立社長官司長以教督農桑為事
凡種田者立牌橛於田側書某村某人於上社長以時
㸃視勸戒不率教者籍其姓名以授提㸃官責之社中
有喪病不能耕種者衆合力助之一社灾病多者兩社
助之農桑之術以備旱暵為先高者造水車貧不能造
者官具材木給之田無水者鑿井井深不能得水者聽
種區田種植之制每丁課種桑棗二十本土性不宜者
種榆栁等皆以生成為數願多種者聽各社種苜蓿以
防饑近水之家許鑿池養魚幷鵞鴨蒔蓮藕菱芡蒲葦
等以助衣食荒閒之地悉以付民每年十月令州縣正
官廵視有蝗蝻遺子之地設法除之
又虞集傳泰定中集拜翰林直學士嘗因講罷進曰京
師之東瀕海數千里北極遼海南濱青齊萑葦之場也
海潮日至淤為沃壤用浙人之法築堤捍水為田聽富
民欲得官者合其衆分授以地官定其畔以為限能以
萬夫耕者授以萬夫之田為萬夫之長千夫百夫亦如
之察其墮者而易之三年視其成以地之高下定額於
朝廷以次漸征五年有積蓄命以官就所儲給以禄十
年佩之符印得以傳子孫如軍官之法則東面民兵數
萬可以近衛京師外禦島夷逺寛東南海運以舒疲民
遂富民得官之志而獲其用江海游食盗賊之類皆有
所歸
又關中大饑帝問集何以捄對曰承平日久人情晏安
志士急乎近效則怨讟生不幸大災之餘正作新之機
也若遣一二有仁術知民事者稍寛其禁令隨郡縣擇
可用之人定城郭脩閭里治溝洫限畎畝薄征斂招其
傷殘老弱漸以其力治之則逺去而來歸者漸至春耕
秋斂皆有所助一二歲間勿征勿徭封域既正友望相
濟四面而至者均齊方一截然有法則三代之民將見
出於空虛之野矣
明史李信圭傳宣德八年春言自江淮達京師沿河郡
縣悉令軍民挽舟歲發二三千人晝夜以俟及致田土
荒蕪民無蓄積稍遇歉歲輒老穉相持縁道乞食實可
憫傷請自儀眞抵通州盡免其雜徭俾得盡力農田
大學衍義補臣按成周之後最重農者莫如漢文景二
帝尤惓惓焉非徒有是虚文也而減租之詔歲下雖以
武帝之窮奢好武下至舟車皆有算而於田租則未嘗
有加焉茲則所謂誠於憫農之實惠也自是而後君非
不耕籍田后非不親蠶非不下憫農之詔非不敇守令
以勸相然皆尚虚文而已非實惠也是故農不必勸也
能無擾之足矣善乎栁宗元之言曰長人者好煩其令
若甚憐焉而卒以禍旦暮吏來而呼曰官命促爾耕朂
爾植督爾穫蚤繰而緒蚤織而縷字而幼孩遂而雞豚
鳴鼔而聚之擊木而召之小人輟饔飱以勞吏者且不
得暇又何以蕃其生而安其性耶臣願仁聖在上思王
業之所本念小人之所依禁遊惰則為之者衆省徭役
則不奪其時減租賦則不罄所有是雖不下憫農之詔
而人皆知其有憫念之心不設勸農之官人皆受其勸
相之惠田里小民不勝多幸
又臣按周禮周公致太平之書也周家自后稷以來以
農為國故周公於書既作無逸以為其君告使其知小
民之所依而不敢逸豫又於詩作豳頌以為其君誦使
其知王業之所起而不敢荒寧及其作周官也或以廵
稼穡或以簡稼器趨其耕耨辨其種類合耦以相助移
用以相救無非以為農事而已噫周公之輔成王陳言
以獻忠於上者惓惓以稼穡為言建官以分治於下者
諄諄以農事為急其知本乎
　
欽定授時通考卷四十四
欽定四庫全書
欽定授時通考卷四十五
　勸課
　　官司
詩豳風田畯至喜
　傳田畯田大夫也疏畯農夫也農夫田官也今之嗇
　夫是也此官選俊人主田謂之田畯典農之大夫謂
　之農夫以王者尤重農事知其爵為大夫也
又周頌嗟嗟臣工敬爾在公王釐爾成來咨來茹嗟嗟
保介維莫之春亦又何求如何新畬
　集註此戒農官之詩保介農官之副也
又率時農夫播厥百穀駿發爾私終三十里亦服爾耕
十千維耦
　疏率是主田之吏農夫使民耕田而種百穀農夫主
　田之吏也集註亦戒農官之詞蓋成王始置田官而
　嘗戒命之也
周禮天官甸師下士二人掌帥其屬而耕耨王藉以時
入之以共齍盛
　註郊外曰甸師長也其屬府史胥徒也
又地官大司徒卿一人大司徒之職辨十有二壤之物
而知其種以教稼穡樹藝
又載師上士二人中士四人掌任土之法凡田不耕者
出屋粟
　註空田者罰以三家之税粟以共吉凶二服及喪器
　也疏夫三為屋罰以三夫之税粟云吉凶二服及喪
　器是民自共用不可出官物故集此罰物為之
又閭師中士二人任農以耕事凡庶民不耕者祭無盛
　註盛黍稷也
又遂人中大夫二人以土宜教甿稼穡以興鋤利甿以
時器勸甿以彊予任甿
　註時器鑄作耒耜錢鎛之屬彊予謂民有餘力復予
　之田
又遂師下大夫四人上士八人中士十有六人旅下士
三十有二人各掌其遂之政令戒禁巡其稼穡而移用
其民以救其時事
　註移用其民使轉相助救時急事也四時耕耨歛艾
　芟地之宜早晚不同而有天期地澤風雨之急
又遂大夫每遂中大夫一人各掌其遂之政令以歲時
稽其夫家之衆寡六畜田野辨其可任者與其可施舍
者以教稼穡以稽功事令為邑者歲終則㑹政致事正
歲簡稼器脩稼政三歲大比則率其吏而興甿明其有
功者屬其地治者凡為邑者以四達戒其功事而誅賞
廢興之
　註功事九職之事所以為功業簡猶閲也興甿舉民
　賢者能者如六鄉之為興猶舉也
又縣正每縣下大夫一人各掌其縣之政令徵比以頒
田里以分職事趨其稼事而賞罰之
又酇長每酇中士一人各掌其酇之政令以時校登其
夫家比其衆寡若歲時簡器與有司數之凡歲時之戒
令皆聽之趨其耕耨稽其女功
　註簡器簡稼器也有司遂大夫
又里宰毎里下士一人掌比其邑之多寡以歲時合耦
于耡以治稼穡趨其耕耨行其秩叙
　疏耡助也謂合兩兩相佐助於里宰處云以治稼穡
　者謂治理其民使為春耕秋穡
又草人下士四人掌土化之法
又稻人上士二人中士四人下士八人掌稼下地
又土訓中士二人下士四人掌道地圖以詔地事道地
慝
又廩人下大夫二人上士四人中士八人下士十有六
人掌九穀之數
又倉人中士四人下士八人掌粟入之藏
又司稼下士八人巡野觀稼以年之上下出歛法
　疏觀稼謂秋熟時觀稼善惡
禮記月令命有司發倉廩賜貧窮振乏絶命司空循行
國邑周視原野修利隄防道達溝瀆開通道路母有障
塞
　註溝瀆與道路皆不得不通所以除水潦便民事也
又命野虞出行田原為天子勞農勸民母或失時命司
徒循行縣鄙命農勉作毋休于都驅獸無害五穀毋大
田獵
又令告民出五種命農計耦耕事
　集説令典農之官告民出其所藏五穀之種計度耦
　耕之事耦二人相偶也
穀梁傳私田稼不善則非吏
　註非責也吏田畯也言吏急民使不得營私田
左傳九扈為九農正
　註扈有九種春扈鳻鶞夏扈竊𤣥秋扈竊藍冬扈竊
　黄棘扈竊丹行扈唶唶宵扈嘖嘖桑扈竊脂老扈鷃
　鷃以九扈為九農之號各隨其宜以教民事疏春扈
　鳻鶞相五土之宜趣民耕種夏扈竊𤣥趣民耘苗秋
　扈竊藍趣民收歛冬扈竊黄趣民蓋藏棘扈竊丹為
　果驅鳥行扈唶唶晝為民驅鳥宵扈嘖嘖夜為農驅
　獸桑扈竊脂為蠶驅雀老扈鷃鷃趣民收麥令不得
　晏起謂以扈為官還令依此諸扈而動作也
管子立政水雖過度無害于五穀歲雖凶旱有所秎穫
司空之事也相高下視肥墝觀地宜明詔期前後農夫
以時均修焉使五穀桑麻皆安其處由田之事也行鄉
里視宫室觀樹藝簡六畜以時均修焉勸勉百姓使力
作無偷懷樂家室重去鄉里鄉師之事也
韓詩外傳召伯出就蒸庶於阡陌隴畝之間而聽斷焉
廬於樹下百姓大悅耕桑者倍力以勸於是歲大稔民
給家足
前漢書惠帝紀四年春正月舉民孝弟力田者復其身
又高后紀元年二月初置孝弟力田二千石者一人
　註特置孝弟力田官而尊其秩欲以勸厲天下令各
　敦行本務
又文帝紀十二年置三老孝弟力田常員
又武帝紀元狩三年遣謁者勸種宿麥舉吏民能假貸
貧民者以名聞
又平帝紀元始四年置大司農部丞十三人人部一州
勸農桑
又百官公卿表治粟内史秦官景帝後元年更名大農
令武帝太初元年更名大司農騪粟都尉軍官不常置
農都尉武帝初置
又食貨志春令民畢出在壄冬則畢入於邑春將出民
里胥平旦坐于右塾鄰長坐於左塾畢出然後歸夕亦
如之
　註里胥如今里吏也門側之堂曰塾坐於門側者督
　促勸之知其早晏防怠惰也
又武帝末趙過為騪粟都尉能為代田一畮三甽歲代
處故曰代田過使教田太常三輔大農置工巧奴與從
事為作田器二千石遣令長三老力田及里父老善田
者受田器學耕種養苗狀民或苦少牛無以趨澤故平
都令光教過以人輓犁過奏光以為丞教民相與庸輓
犁率多人者田日三十畮少者十三畮以故田多墾闢
過試以離宫卒田其宫壖地課得穀皆多其旁田畮一
斛以上令命家田三輔公田又教邊郡及居延城是後
邊城河東𢎞農三輔太常民皆便代田用力少而得穀
多
又水衡少府太僕大農各置農官
又藝文志農家者流蓋出于農稷之官播百穀勸耕桑
以足衣食
　註汜勝之成帝時為議郎使教田三輔有好田者師
　之徙為御史
又何武傳武為刺史行部入傳舍出記問墾田頃畝五
穀美惡已廼見二千石以為常
又黄霸傳霸為潁川太守務耕桑種樹畜養米鹽靡宻
初若煩碎霸精力能推行之
又龔遂傳遂為渤海太守見齊俗奢侈好末技不田作
廼躬率以儉約勸民務農桑令口種一樹榆百本䪥五
十本葱一畦韭家二母彘五雞民有帯持刀劍者使賣
劍買牛賣刀買犢春夏不得不趨田畝秋冬課收歛益
畜果實蓤芡勞來循行郡中皆有畜積吏民皆富實
又召信臣傳信臣為南陽太守好為民興利務在富之
躬勸耕農出入阡陌止舍離鄉亭稀有安居時行視郡
中水泉開通溝瀆起水門提閼凡數十處以廣漑灌歲
歲増加多至三萬頃民得其利畜積有餘
後漢書和帝紀永元十六年遣三府掾分行四州貧民
無以耕者為雇犁牛直
又禮儀志立春之日夜漏未盡五刻郡國縣道官下至
斗食令史皆服青幘立春幡施土牛耕人於門外以示
兆民正月令曰郡國守相勸民始耕
又百官志凡郡國以春行所主縣勸民農桑救乏絶
又邊郡置農都尉主屯田殖穀
又卓茂傳茂遷宻令天下大蝗獨不入宻縣界督郵言
之太守不信自出案行見乃服焉是時王莽秉政置大
司農六部丞勸課農桑遷茂為京部丞宻人老少皆流
涕隨送
又魯恭傳恭拜中牟令郡國螟傷稼不入中牟河南尹
袁安聞之使仁恕掾肥親往廉之曰蟲不犯境此一異
也永初元年代鮪為司徒
又劉寛傳延熹八年徵拜尚書令遷南陽太守典歴三
郡每行縣止息亭傳見父老慰以農里之言
又杜詩傳詩拜成臯令再遷為沛郡都尉轉汝南都尉
七年遷南陽太守修治陂池廣拓土田郡内比室殷足
時人方於召信臣南陽為之語曰前有召父後有杜母
又張堪傳堪拜漁陽太守開稻田八千餘頃勸民耕種
以致殷富百姓歌曰桑無附枝麥穗兩岐張君為政樂
不可支
又秦彭傳建初元年遷山陽太守興起稻田數十頃每
於農月親度頃畝分别肥脊差為三品各立文簿藏之
鄉縣於是姦吏跼蹐無所容詐
三國魏志武帝紀建安元年募民屯田許下州郡例置
田官所在積穀
又國淵傳太祖欲廣置屯田使淵典其事淵屢陳益相
土處民計民置吏明勸課之法五年中倉廪豐實競勸
樂業
又梁習傳建安十八年習表置屯田都尉領客六百夫
於道次耕種菽粟
又任峻傳太祖以峻為典農中郎將數年中所在積粟
倉廪皆滿
又蘇則傳則為金城太守親自教民耕種歲大豐收
又杜畿傳畿拜河東太守課民畜㹀牛草馬下逮雞豚
犬豕皆有章程百姓勸農家家豐實
又倉慈傳太祖開募屯田於淮南以慈為綏集都尉遷
燉煌太守抑挫權右撫恤孤貧甚得其理大族田地有
餘而小民無立錐之土慈皆隨口割賦稍稍使復其本
又王昶傳昶為洛陽典農時都畿樹木成林昶斫開荒
萊勤勸百姓墾田特多
晉書職官志郡國及縣農月皆隨所領户多少為差散
吏為勸農又縣五百以上皆置鄉三千以上置二鄉五
千以上置三鄉萬以上置四鄉鄉置嗇夫一人
文獻通考典農中郎將典農都尉典農校尉並曹公置
晉太始一年罷農官為郡縣後復有之
晉書食貨志武帝泰始五年敕戒郡國計吏諸郡國守
相令長務盡地力禁游食商販
又泰始八年司徒石苞奏州郡農桑宜增掾屬令吏有
所循行帝從之苞既明於勸課百姓安之
文獻通考晉元帝課督農功二千石長吏以入穀多少
為殿最其非宿衞要任皆宜赴農使軍各自佃作即以
為廪
晉書王宏傳宏為汲郡太守撫百姓如家耕桑樹藝屋
宇阡陌莫不躬教示曲盡事宜
文獻通考梁司農卿位視散騎常侍主農功倉廩陳因
之後因有司農上士一人掌三農九穀稼穡之政令屬
大司徒
又勸農謁者梁武帝天監九年置屬司農
魏書文成帝紀元年遣尚書伏眞等三十人巡行州郡
觀察墾殖田畝
文獻通考魏太武帝令有司課畿内之人各列家别口
數所種頃畝明立簿目所種於地首標姓名以辨播殖
之功
魏書食貨志天興初制定畿内田四方置八部帥以監
之勸課農耕量校收入以為殿最
隋書公孫景茂傳景茂為道州刺史好單騎巡人家閲
視百姓産業有修理者於都㑹時乃褒揚稱述如有過
惡隨即訓導而不彰也繇是人行義讓有無均通男子
相助耕耘婦子相從紡績大村或數百户如一家之務
又食貨志河清三年定令毎歲春月各依鄉土早晚課
入農桑自春及秋男二十五以上皆布田畝蠶桑之月
婦女十五以上皆營蠶桑孟冬刺史聽審邦教之優劣
定殿最之科品人有人力無牛或有牛無力者須令相
便皆得納種使地無遺利人無游手焉
文獻通考唐龍朔二年改司農為司稼咸亨初復舊卿
一人少卿一人掌東耕供進耒耜及邦國倉儲之事領
上林太倉鉤盾導官四署
唐書百官志凡十道巡按以判官二人為佐務繁則有
支使其三察農桑不勤
又諸屯監一人從七品下丞一人從八品下掌營種屯
田句㑹功課及畜産帳簿以水旱蝝蝗定課屯主勸率
營農督歛地課
又節度使兼支度營田招討經畧使則有副使判官各
一人支度使復有遣運判官巡官各一人歲以八月考
其治否觀察使以豐稔為上考
又田曹司田叅軍事掌園宅口分永業及蔭田
又上州司田叅軍事一人從七品下中州司田叅軍事
一人正八品下下州司田叅軍事一人從八品下五千
人以上有副使一人萬人以上有營田副使一人
又縣令掌導風化凡民田將授縣令給之
文獻通考唐開元十有二年夏四月令兵部員外郎兼
侍御史宇文融兼充勸農使巡按人邑安撫户口所在
與官僚及百姓商量處分賦役差科於人非便者並量
事處分續狀奏聞務令安輯勿使繁勞
又上元二年諸州各置司田叅軍一人主農事每縣各
置田正二人於當縣揀明嫻田種者充務令勸課
又寶應元年詔建巳月諸州刺史縣令及司田叅軍令
設法勸課令其耕種不得失時貧不能濟户仍方員處
置量事借貸務令存立歲終巡案量其功效
唐書食貨志唐開府軍以扞衝要因隙地置營田天下
屯總九百九十二司農寺每屯三頃州鎮諸軍每屯五
十頃水陸腴瘠播殖地宜與其功庸煩省收率之多少
皆决於尚書省苑内屯以善農者為屯官屯副御史巡
行莅輪上地五十畝瘠地二十畝稻田八十畝則給牛
一諸屯以地良薄與歲之豐凶為三等與民田歲穫多
少以中熟為率有營則以兵若夫千人助收𨽻司農者
歲三月卿少卿循行治不法者凡屯田收多者褒進之
歲以仲春籍來歲頃畝州府軍鎭之遠近上兵部度便
宜遣之開元二十五年詔屯官叙功以歲豐凶為上下
鎭戍地可耕者人給十畝以供糧方春屯官巡行謫作
不時者
文獻通考唐令諸户以百户為里五里為鄉四家為鄰
三家為保毎里設正一人掌按比户口課殖農桑
又唐考功之法有二十七最二十曰耕耨以時收穫成
課為屯官之最
唐書裴行儉傳子倩歴信州刺史勸民墾田二萬畝以
治行賜紫金服
又田仁會傳永徽中為平州刺史歲旱自暴以祈而雨
大至穀遂登人歌曰父母育我兮田使君挺精誠兮上
天聞中田致雨兮山出雲倉廩實兮禮義申願君常在
兮不患貧
又李惠登傳惠登拜刺史政清静居二十年田畝闢户
口日增人歌舞之節度使于岫狀其績詔加御史大夫
升隋為上州
又何易于傳易于為益昌令縣距州四十里刺史崔朴
常乘春與賔屬泛舟出益昌旁民挽牽易于身引舟朴
驚問狀易于曰方春百姓耕且蠶惟令不事可任其勞
朴愧與賔客疾遣去
五代史雜傳張全義為河南尹披荆棘勸耕殖躬載酒
食勞民畎畝之間
文獻通考宋太祖開基分命朝臣出守列郡號權知軍
州事軍謂兵州謂民政焉其後文武官參為知州軍事
二品以上及帯中書樞密院宣徽使職事稱判太守掌
總理郡政宣布條教歲時勸課農桑旌别孝弟
又建隆元年應天下諸縣除赤畿外有望𦂳上中下掌
總治民政勸課農桑
宋史太宗紀淳化五年九月遣使分行宋亳陳潁泗壽
鄧蔡等州按行民田被水及種蒔不及者並蠲其租
文獻通考至道元年六月詔州縣官吏勸民墾田之數
悉書于印紙以俟旌賞二年以陳靖為勸農使按行陳
許蔡潁襄鄧唐汝等州勸民墾田以大理寺皇甫選光
禄寺丞何亮副之
宋史眞宗紀天禧四年九月分遣近臣張知白晁迥樂
黄目等各舉常叅官諸路轉運及勸農使
文獻通考眞宗置諸路提㸃刑獄公事以朝臣充始命
屯田李拱為之副以武臣閤門祗候以上充天禧四年
加勸農使俄改提㸃刑獄勸農使又以武臣為副使天
聖嘉祐中罷熙寧十年復置勸課農桑
又熙寧二年分遣諸路常平官使專領農田水利事應
吏民能知土地種植之法陂塘圩垾堤堰溝洫之利害
者皆得自言行之有效隨大小酬賞
宋史徽宗紀政和元年夏四月立守令勸農黜陟法二
年夏四月詔縣令以十二事勸農於境内躬行阡陌程
督勤惰
　註一曰敦本業二曰興地力三曰戒游手四曰謹時
　候五曰戒茍簡六曰厚蓄積七曰備水旱八曰戒牽
　牛九曰置農器十曰廣栽植十一曰恤苖户十二曰
　無妄訟
文獻通考宋南渡之後紹興十五年閏十一月司農簿
宋樸請令守令以歲仲春出郊勞農遂為故事
宋史食貨志太平興國中兩京諸路許民共推揀土地
之宜明樹藝之法者一人縣補為農師令相視田畝肥
瘠及五種所宜
文獻通考宋制委户部長貳左曹分按法曰農田掌農
田及田訟務限奏豐稔驗水旱蟲蝗勸課農桑請佃地
土令佐任滿賞罰繳奏諸州雨雪撿按災傷逃絶人户
又初朝議置勸農之名然無職局天禧四年始詔諸路
提㸃刑獄朝臣為勸農使使臣為副使所至取民籍視
其差等不如式者懲革之勸恤農民以時耕墾招集逃
散撿括稻税凡農田事悉領焉
金史章宗紀泰和三年六月遣官行視中都田禾水澤
分數八年夏四月詔諭有司以苗稼方興宜速遣官分
道巡行農事以備蟲蝻
又宣宗紀興定四年秋七月詔叅知政事李復亨為宣
慰使御史中丞完顔伯嘉副之循行郡縣勸農
元史世祖紀至元六年八月詔諸路勸課農桑命中書
省采農桑事列為條目仍令提刑按察司與州縣官相
風土之所宜講究可否别頒行之
又至元七年二月立司農司以叅知政事張文謙為卿
設四道巡行勸農司閏十一月申明勸課農桑賞罰之
法十二月改司農司為大司農司添設巡行勸農使副
各四員以御史中丞孛羅兼大司農卿
又張文謙傳文謙邢州沙河人至元七年拜大司農卿
奏立諸道勸農司巡行勸課
又董文用傳至元八年立司農司授山東東西道巡行
勸農使文用巡行勸勵無間幽僻入登州境見其墾開
有方以郡守移刺某為能作詩表異之於是列郡咸勸
地利畢興五年之間政績為天下勸農使之最
明史職官志户部尚書以樹藝課農官以蠲減賑貸均
糴捕蝗之令憫災荒
又方克勤授濟寧知府時始詔民墾荒閱三歲乃税吏
徵率不俟期民謂詔㫖不信輙棄去田復荒克勤與民
約税如期區田為九等以差等徵發吏不得為奸野以
日闢視事三年一郡饒足
又陳㓜學授確山知縣墾萊田八百餘頃調繁中牟縣
南荒地多茂草根深難墾令民投牒者必入草十斤未
㡬草盡得沃田數百頃悉以畀民有大澤積水占膏腴
地二十餘里㓜學疏為河者五十七為渠者百三十九
俱引入小清河民大獲利遷湖州知府霪雨連月禾盡
死㓜學大舉荒政活饑民三十四萬有竒
　
　
　
　
　
　
　
　
　
　
　
欽定授時通考卷四十五
欽定四庫全書
欽定授時通考卷四十六
　勸課
　　祈報
詩小雅以我齊明與我犧羊以社以方我田既臧農夫
之慶琴瑟撃鼓以御田祖以祈甘雨
　傳社后土也方迎四方氣於郊也田祖先嗇也箋秋
　祭社與四方為五榖成熟報其功也御迎也䟽孟春
　月以琴瑟及撃其土鼓以迎田祖先嗇之神而祭之
　所以求甘㴻之雨也
又大雅以興嗣嵗
　箋嗣嵗今新嵗也以先嵗之物齊敬祀軷而祀天者
　將求新嵗之豐年也
又周頌以似以續續古之人
　傳以似以續嗣前嵗續徃事也箋殺牲報祭社稷嗣
　前嵗者復求有豐年也續徃事者復以飬人也續古
　之人求有良司穡也
詩小序噫嘻春夏祈榖于上帝也
　箋祈猶禱也求也月令孟春祈榖于上帝是也䟽郊
　以報天而必兼言祈榖者以人非神之福不生為郊祀
　以報其已徃又祈其將來故祈報兩言之也
又豐年秋冬報也
　集註此報賽田事之樂歌
又載芟春耤田而祈社稷也
　䟽王者於春時親耕耤田以勸農業又祈求社稷使
　獲其年豐嵗稔焉
又良耜秋報社稷也
　䟽太平之時年榖豐稔以為由社稷之所祐故於秋
　物既成王者乃祭社稷之神以報生成之功焉朱註
　此亦報賽田事之樂歌
周禮地官州長以嵗時祭祀州社
　䟽嵗時嵗之二時春秋耳春祭社以祈膏雨望五榖
　豐熟秋祭社者以百榖豐稔所以報功故云祭祀州
　社也
又黨正春秋祭禜國索鬼神而祭祀
　註禜謂雩禜水旱之神荆川稗編雩以祈雨禜以祈
　晴王昭禹曰索鬼神而祭祀乃萬物之神蓋萬物所
　以生所以成凡人之欲皆有以飬之凡人之求皆有
　以給之孰為此者其神乎先王於是有報禮焉凡索
　鬼神之祭所以報本而反始也鄭鍔曰蜡言其名索
　言其實
又鼓人以靈鼓鼓社祭
　註靈鼓六靣鼓也社祭地祗也
又春官小宗伯大烖及執事禱祠于上下神示
　註執事大祝及男巫女巫也求福曰禱得求曰祠䟽
　大烖者謂國遭水火及年榖不熟則禱祠于上下天
　地神祗禱祠兩言之者欲見初禱後得福則祠之也
又肆師社之日涖卜來嵗之稼
　註社祭土為取材焉卜者問後嵗稼所宜䟽祭社有
　二時謂春祈秋報之者報其成熟之功今卜者來嵗
　亦如今年宜稼也
又籥章凡國祈年于田祖龡豳雅撃土鼓以樂田畯國
祭蜡則龡豳頌撃土鼓以息老物
　註祈年祈豐年也田祖始耕田者謂神農也王昭禹
　云豐年雖本於天時順而祈之亦成乎人事爾先嗇
　神農也以其始教天下耕稼故祈之陳及之云田畯
　田大夫古有功於農事者成周之時春祈年於上帝
　田祖田畯皆祭之詩曰以御田祖以祈甘雨以介我
　黍稷先王蓋以田祖田畯其生也有功於農事今農
　事將興舉而祭之不惟示重農之意亦所以勸農之
　力田者况大如上帝則祈之次如社稷則祈之則祈
　田祖田畯尚何疑乎李景齊云祈年之禮王政之所
　急先故宜歌雅小雅甫田之詩所謂祈年而吹豳雅
　者毋乃在是乎祭蜡而吹豳頌蓋頌者以其成功告
　神明而蜡祭之設所以答鬼神之功故宜歌頌
又大祝掌六祝之辭一日順祝
　註順祝順豐年也
又小祝掌小祭祀以祈福祥順豐年逆時雨寧風旱
　註釋順豐年而順為之祝辭者按管子云倉廪實而
　知禮節衣食足而知榮辱意皆欲知此是豐年順民
　意也故設祈禮以求豐年而順民故云為之祝辭也
又夏官大司馬火弊獻禽以祭社
　月令廣義註春田主祭社以土方施生有祈焉
又羅弊致禽以祀祊
　註祊當為方秋田主祭四方報成萬物也註釋以秋
　物成四方神之功故報祭之云
禮記月令擇元日命民社
　註社后土也使民祀焉神其農業也月令廣義注為
　春事興故祭之所以祈農也
又仲夏之月命有司為民祈祀山川百源大雩帝用盛
樂乃命百縣雩祀百辟卿士有益於民者以祈榖實
　廣義註為民祈雨以祀也雩者吁嗟其聲以求雨之
　祭若周禮女巫凡邦之大烖歌哭而請亦其義也
又季秋之月大饗帝
　方慤曰雩所以祈也饗所以報也祈必以仲夏者以
　隂生於午而物成之始也以祈物之成而已報必於
　季秋者以陽窮於戍而嵗功之終也所以報嵗之功
　而已
又命主祠祭禽于四方
　註以所獲禽祀四方之神也司馬職曰羅弊致禽以
　祀祊䟽秋時萬物以成獵則以報祭社及四方為主
　也
又孟冬之月天子乃祈來年於天宗大割祠于公社
　註此周禮所謂蜡祭也䟽天宗故云祈社是報功故
　云割
又乃畢山川之祀及帝之大臣天之神祗
　註四時之功成於冬孟月祭其宗此可以祭其佐也
　帝之大臣勾芒之屬天之神祗司中司命風師雨師
又禮運祀社于國所以列地利也
　䟽天子至尊而猶自祭社欲使報恩之禮逹於下也
　地出財故云列地利也
又郊特牲唯為社事單出里唯為社田國人畢作唯社
丘乘共粢盛所以報本反始也
　䟽報美結也皇氏云國人畢作是報本而丘乘共粢
　盛是反始言粢盛是社所生故云返始也
又天子大蜡八伊耆氏始為蜡蜡也者索也嵗十二月
合聚萬物而索饗之也
　䟽伊耆氏神農也以其初為田事故為蜡祭以報天
　也集註蜡祭八神先嗇一司嗇二農三郵表畷四貓
　虎五坊六水庸七昆蟲八合猶閉也閉藏之月萬物
　各已歸根復命聖人欲報其神之有功者故求索而
　祭享之也
又蜡之祭也主先嗇而祭司嗇也祭百種以報嗇也
　註先嗇神農也報嗇謂報其教民樹藝之功祭百種
　者報其助嗇之功使盡饗焉
又饗農及郵表畷禽獸仁之至義之盡也
　䟽不忘恩而報之是仁有功必報之是義也
又祭有祈焉有報焉
　註祈猶求也報謂若穫禾報社也
公羊大雩者何旱祭也
　註雩旱請雨祭名不解大者祭言大雩大旱可知也
又言雩則旱見言旱則雩不見
　註必言雩者善其能戒懼天災應變求雨憂民之急
　也
榖梁雩月正也雩得雨曰雩不得雨曰旱
　註雩者夏祈榖實之禮也旱亦用焉
又秋大雩雩之為非正何也毛澤未盡人力未竭未可
以雩也
　䟽非必百榖至而雩祀之設本為求雨求雨之意指
　為祈榖故周頌噫嘻之篇歌春夏而同名至於修雩
　祀不異故此傳言毛澤未窮人力未竭言人力之功
　施於種植種植之義在於禾黍也聖人重禱請請必
　為民民之本務在於春夏春夏祈榖先嚴其犧牲具
　其器物謹修其禮冀精神有感故一時盡心專力求
　請求請不得失時
左傳夫郊祀后稷以祈農事也
　䟽神以人為主人以榖為命人以精意事天天以宜
　稼佑人以此謂之祈農
又龍見而雩
　註建巳之月萬物始盛待雨而大故祭天逺為百榖
　求膏雨
又秋大雩旱也
　註雩夏祭所以祈甘雨若旱則又修其禮故雖秋雩
　非書過也
又山川之神則水旱癘疫之災於是乎禜之日月星辰
之神則雪霜風雨之不時於是乎禜之
　註有水旱之災則禜祭山川之神若臺駘者周禮四
　曰禜祭為營儹用幣以祈福祥星辰之神若實沈者
　䟽禜是祈禱之小祭耳山川之神其祭非有常處故
　臨時營其地立攢表用幣告之以祈福祥也
國語土發而社助時也收攟而烝内要也
　註土發春分也周語曰土乃脉發社者助時求福為
　農始也攟拾也冬祭曰烝因祭社以納五榖之要休
　農夫也
又社而賦事烝而獻功
　註社春分祭冬祭曰烝
爾雅釋訓舞號雩也
　註雩之祭舞者吁嗟而求雨䟽雩之祭有舞有號雩
　之言逺也逺為百榖祈膏雨也
史記社所以親地也地載萬物天垂象取材于地取法
于天所以尊天而親地也社共粢盛所以報本返始也
又神農氏始教耕於是始作蜡祭
　路史炎帝神農氏每嵗陽月盍百種率萬民蜡戱於
　國中以報其嵗之成
漢書郊祀志夫江海百川之大者也其令祠官以禮為
嵗事以四時祠江海雒水祈為天下豐年焉
晉禮志天子親耕故自立社為耤田而報者也國以人
為本人以榖為命又為百姓立社而祈報焉王景侯論
王社亦謂春祈耤田秋而報之也
又太社為羣姓祈報祈報有時主不可廢故凡被社釁
鼓主奉以從是也
齊禮志晉永和中雩祈上帝百辟歌雲漢詩皆以孟夏
得雨報太牢
又何佟之議古者孟春郊祀祈嘉榖孟夏雩祭祈甘兩
二祭雖殊而所為者一禮唯有冬至報天初無得雨賽
帝今雖闕冬至之祭而南郊兼祈報之禮不容别有賽
答之事也
宋禮志臘者接也新故相接畋獵禽獸以享百神報終
成之功也
隋禮儀志古先王法施於人則祀之故以句龍主祀周
棄主稷而配焉嵗凡再祭葢春求而秋報也
又南郊之祭即是圜丘日南至於其上以祭天春又一
祭祈農謂之二祭無别天也
又何佟之議今之郊祭是報昔嵗之功而祈今年之福
故取嵗首上辛不拘立春之先後周冬至於圜丘大報
天也夏正月郊以祈農事故有啟蟄之嵗自晉太始二
年並圜丘方澤同於二郊是知今之郊禋禮兼祈報不
得限以二途也帝曰圜丘自是祭天先農即是祈榖但
就陽之位故在郊也冬至之後陽氣起於甲子既祭昊
天宜在冬至祈榖時可依古必湏啟蟄在一郊壇分為
二祭自是冬至謂之祀天啟蟄名為祈榖
唐禮樂志王仲丘議夫祈榖本以祭天也然五帝者五
行之精所以生九榖也宜於祈榖祭昊天而兼祭五帝
冊府元龜唐開元二十五年勅時和年豐神所福也精
意備物祭之義也朕毎為蒼生嘗祈稔嵗㣲誠有感丕
應乃彰今宗社降靈神祗効祉三時不害百榖用成遂
使京坻遍於天下和平之氣既無逺而不通禋祀之典
亦有祈而必報
又唐天寳元年詔社為九土之尊稷乃五榖之長春祈
秋報祀典是尊而天下郡邑所置社稷等如聞祭事或
不備禮茍崇敬有虧豈靈祗所降欲望和氣豐年焉可
致也朕永惟典故務在潔誠俾官吏盡心庶蒼生䝉福
自今已後應祭官等庶事宜倍加精潔以副朕意其社
壇側近仍禁樵牧至如百姓私社宜與官社同日致祭
又天寳三年遣使分祀嶽瀆詔務農勸穡雖用天道人
和嵗稔實頼休徴頃者春夏之交稍愆時雨收穫之際
復屬秋霖慮害農功毎祈孚佑遂得百神降福羣望效
靈既不為災仍多善熟幽賛之徳普洽於生人昭報之
儀式遵於祀典
又八年詔九州之鎮實著禮經三代之典必崇望秩事
既屬於報功義有符於錫命其九州鎮山除入諸嶽外
宜並封公仍各置祠守者量更增修儲慶發祥當申昭
報宜令所在長官各陳祭禮名山大川亦量事致祭
又十四年制書云咸秩羣望詩曰懐柔百神永惟明徴
豈忘昭報今秋稼穡頗勝常年實頼靈祗福臻稔嵗其
五嶽四瀆所在山川及得道昇仙靈跡之處宜委郡縣
長官至秋後各令醮祭務崇嚴潔式展誠享
淮南子郊天望山川禱祀而求福雩兌而請雨
白虎通王者報地徳禮西郊
又王者所以有社稷何為天下求福報功人非土不立
非榖不食土地廣博不可徧敬也五榖衆多不可一一
而祭也故封土立社示有常尊稷五榖之長故封稷而
祭之也
又稷者得隂陽中和之氣而用尤多故為長也嵗再祭
何春求榖之義也
又諸侯社稷皆少牢社稷為報功諸侯一國所報者少
也
又太社為天下報功王社為京師報功
又大夫有民其有社稷者亦為報功也
孝經緯社土地之主也土地濶不可盡敬故封土為社
以報功也稷五榖之長也榖衆不可徧祭故立稷神以
祭之
援神契仲夏穫禾報社祭稷以三牲何重功故也
　月令廣義注按中夏無禾可穫報稷當在秋
春秋繁露大旱雩帝而請雨大水鳴鼓而攻社
　解大旱陽滅隂也雖太甚拜請之而已大水者隂滅
　陽也故鳴鼓而攻之
又旱求雨令縣邑以水日令民禱社
論衡社稷報生萬物之功社報萬物稷報百榖
又東方主春春主生物故祭嵗星求春之福也四方皆
有力於物獨求春者重本尊始也
又春秋魯大雩旱求雨之祭也旱乆不雨禱祭求福
又春二月雩秋八月亦雩春祈榖雨秋祈榖實
又大水鼓用牲于社亦古禮也為水旱者隂陽之氣也
滿六合難得盡祀故修壇設位敬恭祈求效事社之義
也
說文夏祭樂于赤帝以祈甘雨
又祈榖食新曰離膢
又雩祭請祈人君精誠也
又雩之禮為民祈榖雨祈榖實也春求實一嵗再祀葢
重榖也
風俗通祀典既已立稷又有先農無為靈星復祀后稷
也左中郎將賈逵說以為龍第三有天田星靈者神也
故祀以報功
又臘接也新故交接狎臘大祭以報功也
玉燭寳典蜡者報百神
文心雕龍天地定位祀徧羣神六宗既禋三望咸秩丼
雨和風是生黍稷兆民所仰美報興焉
劉宗元蜡說桞子為御史主祀事將蜡進有司以問蜡
之說則曰合百神於南郊以為嵗報者
陳氏禮書古者言社必及方則社為民祈方為民報祈
在春報在秋
又社所以祭五土之示稷所以祭五榖之神五榖之神
而命之稷以其首種先成而長百榖故也稷非土無以
生土非稷無以見生生之効故祭社必及稷以其同功
均利而飬人故也祭法王社侯社無預農事故不置稷
大社國社則農之祈報在焉故皆有稷
潛確類書開元十一年親祠后土為蒼生祈榖自是神
明昭佑累年豐登有祈必報禮之大者
杜氏通典報田之祭其神曰先嗇即神農初為田事故
以報之
又蜡之義自伊耆氏之代而有其禮古之君子使之必
報之是報田之祭也其神神農初為田事故以報也
又周仲秋辰日祭靈星於國之東南王者所以復祭靈
星者為人祈時以種五榖故别報其功
文獻通攷蜡祭也所以報一嵗之成功求嗣嵗之福也
又沙隨程氏曰八蜡之祭為民設教也厚矣古有始為
稼穡以易佃漁俾吾卒嵗無饑不與禽獸爭一旦之命
者繄先嗇是徳故祭先嗇焉曰司嗇者謂修明其政而
潤色之者也曰農者謂傳是業以授之於我者也曰郵
表綴者綴井田間道也郵表也者謂畫疆分理以是為
凖者也昔之人為是而勞今我䝉之而逸蓋不得不報
也曰猫虎者謂能除䑕豕之害吾稼者也曰坊者謂昔
為隄防之人使吾禦水患者也曰水庸者謂昔為畎澮
溝洫使吾為旱備者也曰昆蟲者先儒謂昆蟲害稼不
當與祭乃易以百種是不然所謂昆蟲者非祭昆蟲也
祭其除昆蟲而有功於我者也夫以表綴坊庸之賤𨽻
猫虎昆蟲之細效吾不敢忘皆得以上配先嗇司嗇之
享其民勸於功利推而廣之等而上之視君親如天地
而不敢慢也
文獻通攷註杵臼門外祈榖於天也
又后稷始為農事故祭以求年豐
事物紀原十月農功畢里社置酒食以報田神因相顧
樂或謂坐禮始於周人之蜡云
荆川稗編旱雩禁舉火故雩以祈雨用皂衣禜以祈晴
用朱衣
又歌雲漢於雩旱祈雨多在六月以林鐘商譜首章以
林鐘羽譜後七章此詩誠古人雩祭所歌然今未必能
信用唯以隂求隂則救旱請雨者所宜急
曽氏農書記曰農事有祈焉有報焉所以治其事也天
下通祀惟社與稷社祭土句龍配焉稷祭榖后稷配焉
此二祀者實主農事載芟之詩春耤田而祈社稷也良
耜之詩秋報社稷也此先王祈報之明典也匪直此也
山川之神則水旱癘疫之不時於是乎禜之日月星辰
之神則雪霜風雨之不時於是乎禜之與夫法施於民
者以勞定國者能禦大菑者能捍大患者莫不秩祀先
王載之典禮著之令式嵗時行之凡以為民祈報也周
禮籥章凡國祈年於田祖則龡豳雅撃土鼓以樂田畯
爾雅謂田畯乃先農也於先農有祈焉則神農后稷與
世俗流傳所謂田父田母皆在所祈報可知矣大田之
詩言去其螟螣及其蟊賊無害我田穉田祖有神秉畀
炎火有渰淒淒興雨祁祁雨我公田遂及我私此祈之
之辭也甫田之詩言以我齊明與我犧羊以社以方我
田既臧農夫之慶此報之之辭也繼而琴瑟撃鼓以御
田祖以祈丼雨以介我黍稷以榖我士女此又見因所
報而寓所祈之義也若夫噫嘻之詩言春夏祈榖於上
帝葢大雩帝之樂也豐年之詩言秋冬報者烝嘗之樂
歌也然於上帝則有祈而無報於祖妣則有報而無祈
豈闕文哉抑互言之耳此又祈報之大者也又育蠶者
亦有祈禳報謝之禮皇后祭先蠶至庶人之婦亦皆有
祭此后妃與庶人之祭雖貴賤之儀不同而祈報之心
一也至於牛最農事之所資反闕祭禮蓋古者未有牛
耕故祭有闕典至春秋之時始教牛耕後世田野開闢
榖實滋盛皆出其力雖知有愛重之心而曾無愛重之
實近年耕牛疫癘損傷甚多亦曷禳禱祓除祛禍祈福
以報其功力豈為過㢤亦不忘乎榖之所自農之所本
也
東陽縣志夏至凡治田者不論多少必具酒肉祭土榖之
神束草立標挿諸田間就而祭之為祭田婆蓋麥秋既
祭稻禾方茂義兼祈報矣
又六月六日農家於是日祀榖神謂之六六福蓋亦農
人祈榖報賽之義
月令廣義三月初三日祈農
　註南齊志祓祭也
又三月三日清明之節將修事於水側禱祀以祈年豐
又秋報社
　註月令無文意豐年然後報
又十二月臘報神
　註漢舊儀臘者報諸鬼神古聖賢有功於民者也
農政全書蜡祭與耤田相為終始當夫東作方興之始
既舉耤田之禮以祀先農於春而以帥先農民以興其
務本之心則夫百榖告成之後載舉大蜡之禮以報先
嗇於冬而以勞來農民以報其勤動之苦是故舉先王
莫大之禮是亦廣聖君莫大之恩也
又大雩者祭於帝而祈雨也一說郊祀天祈農事雩祭
山川而祈雨也
又按禮志祈報周官太祝掌六祝之辭以事鬼神示祈
福祥於是歴代皆有禬禜之事宋因之有祈有報祈用
酒脯醢郊廟社稷或用少牢其報如常祀
　
　
欽定授時通考卷四十六
　欽定四庫全書
　欽定授時通考卷四十七
　　勸課
　　本朝重農
　敕諭一
太祖髙皇帝
諭今日仗義伐明天必佑我天佑可以克敵但我國儲積
　未充縱得其人民畜産何以飬之若飬其人民畜産恐
　我國之民反致耗損惟及是時撫輯吾國固疆圉修邉
　備重農積榖為先務耳
大宗文皇帝
　天聰七年
諭各牛录額真曰田疇廬舎民生攸頼勸農講武國之大
　經爾等宜各徃該管屯地詳加體察不可以部務推諉
　若有二三牛录同居一堡者著於各田地附近之處大
　築墻垣散建房屋以居之遷移之時宜聽其便至於樹
　藝之法窪地當種粱稗髙田隨地所宜種之地瘠湏加
　培壅耕牛湏善飼飬爾等俱一一嚴飭如貧民無牛者
　付有力之家代種一切徭役宜派有力者勿得累及貧
　民如此方稱牛录額真之職若以貧民為可虐濫行役
　使惟爾等子弟徇庇免其差徭則設爾牛录額真何益
　耶至所居有卑濕者宜令遷移若憚於遷移以致傷稼
　害畜俱爾等牛录額真是問方今疆土日闢凡田地有
　不堪種者儘可更換許訴部臣換給如給地之時爾等
　牛录額真章京自占便地沃壤將逺瘠之地分給貧人
　許貧人陳訴
　崇徳二年
諭昨嵗春寒耕種失時以致乏榖今嵗雖復春寒然三陽
　伊始農事不可失也宜早勤播種而加耘治焉夫耕耘
　及時則稼無災傷可望有秋若播種後時耘治無及或
　被蟲災或逢水澇榖何由登乎凡播種必相其土宜土
　燥則種麥榖土濕則種秫稗各屯堡撥什庫無論逺近
　皆宜勤督耕耘若不時加督率致廢農事者罪之
世祖章皇帝
　順治六年
諭自兵興以來地多荒蕪民多逃亡流離無告深可憫惻
　著户部都察院傳諭各撫按轉行所司凡各處逃亡民
　人不論原籍别籍必廣加招徠編入保甲俾之安心樂
　業察本地方無主荒田州縣官給以印信執照開墾耕
　種永准為業俟耕至六年之後有司官親察成熟畝數
　撫按勘實奏請奉㫖方議徴收錢糧其六年以前不許
　開徴不許分毫僉派差徭如縱容衙官衙役鄉約甲長
　借端科害州縣印官無所辭罪務使逃民復業田地開
　闢漸多各州縣以招民勸耕之多寡為優劣道府以責
　成催督之勤惰為殿最每嵗終撫按分别具奏
　順冶八年
諭田野小民全頼地土飬生朕聞各處圏占民地以備畋
　獵徃來下營之所夫畋獵原為講習武事古人不廢然
　恐妨民事必於農隙今乃奪其耕耨之區㫁其衣食之
　路民生何以得遂朕心大為不忍爾部速令地方官將
　前圏地土盡數退還原主令其乘時耕種
諭朕出獵囘見禾稼茂盛足覘有秋恐爾等仍前放鷹馳
　獵以致蹂躪田禾殊堪軫念今後必俟農隙之時方許
　放鷹勿得玩違
　順治十二年
諭戸部曰朕有天下皆我
太祖
太宗積徳施仁開創鴻緒以貽藐躬朕既為生民之主一
　夫不獲時厪朕衷念自明運式㣲流賊煽亂朕奉
天成命救民於水火之中率土人民如依父母以為必䝉
　愛育得享昇平豈意比年以來水旱頻仍干戈未靖轉
　輸旁午民不聊生蕩析離居鬻及妻子㷀㷀無告轉輾
　呼號想其怨咨必歸於朕言念及此何以仰副
祖宗付託之意中夜以興澘焉出涕雖未能減賦蠲租實
　欲除苛去甚與良有司共圖休飬已有諭㫖令内外大
　小官員悉心條奏通達下情嗣後各地方錢糧凡横歛
　私徴暗加火耗荒田逃戸灑派包賠非時預徴蠲免不
　實災傷遲報踏勘騷擾妄興詞訟妨奪農時等弊一切
　嚴行禁革有違犯者該督撫即行糾叅治罪如督撫狥
　縱部院科道官訪實劾奏
　順治十四年
諭時方入秋田禾在野必雨暘時若乃望西成今霖潦未
　休傷稼可慮干和召沴定有由來朕夙夜祗懼循省愆
　尤大小臣工亦俱宜洗心滌慮協圖修省以格
天心仍遣官於
圜邱䖍禱晴霽
　順治十七年
諭今夏亢陽日乆農事堪憂朕念致災有由痛自刻責榖
　為民天非雨不遂竭誠祈禱積有日時乃精誠未逹雨
　澤尚稽晝夜焦心不遑啟處兹卜是月之十三日豫行
　齋戒黎明步至南郊是夜子刻祭告
圜邱祈禱丼雨以拯災黎若仍不雨則再行躬禱務回
天意
聖祖仁皇帝
　康熈十年
諭禮部今嵗三春無雨風霾日作耕種愆期民生何頼皆
　由朕躬凉徳政治未協大小臣工不能殫忠為國恪修
　職業瞻顧因循惟圖自便偏私怠忽致干天和用是朕
　夙夜靡寧深切儆惕今實圖修省勵精勤政體
上天仁愛之意感召休和為民請命内閣六部都察院等
　衙門大小官員各有職掌皆宜體朕倚任至意共効贊
　襄持亷秉公克盡厥職洗心滌慮痛改前非以迓天和
　爾部即遵諭通飭祈雨事宜照例作速舉行
諭今已入夏亢暘不雨農事堪憂朕念切民生躬自刻責
　特頒嚴㫖戒飭各臣修省過愆祈求雨澤乃精誠未逹
　霖雨尚稽朕心晝夜焦勞不遑啟處兹朕䖍誠齋戒躬
　詣
天壇祭告懇祈丼霖速降以拯生民爾部作速擇吉其祭
　告儀物即行備辦
諭耕耤大典事闗勸農來春應照例舉行其應行事宜詳
　察典例具奏
　康熈十二年
諭户部自古國家乆安長治之謨莫不以足民為首務必
　使田野開闢蓋藏有餘而又取之不盡其力然後民氣
　和樂聿成豐亨豫大之休見行墾荒定例俱限六年起
　科朕思小民拮据開荒物力艱難恐催科期迫反致失
　業朕心深為軫念以後各省開墾荒地俱著再加寛限
　通計十年方行起科其該管地方官員原有議叙定例
　如新任之官自圖紀叙故掩前功紛更擾民者著各該
　督撫嚴行稽察題叅處分
　康熈十八年
諭禮部民資粒食以生今時值夏令雨澤未降乆旱傷麥
　秋種未下農事堪憂皆由朕躬凉徳政治未協大小臣
　工不能亷己愛民勤修職業致干天和朕用是夙夜靡
　寧深切警惕實圖修省諸臣亦宜循省過愆恪共乃職
　期於共襄治理感召休和兹當䖍誠齋戒躬詣
天壇親行祈禱為民請命爾部即擇期具儀來奏
諭民生以食為天必蓋藏素裕而後水旱無虞自古耕九
　餘三重農貴粟所以藏富於民經乆不匱洵國家之要
　務也比以連年豐稔粒米充盈小民不知蓄積恣其狼
　戾故去年山東河南一逢嵗歉即以饑饉流移見告雖
　議蠲議賑加意撫綏而被災之民生計難遂良由地方
　有司各官平日不以民食為重未行申明勸諭之故近
　據四方奏報雨澤霑足可望有年恐豐熟之後百姓仍
　前不加撙節妄行耗費著各該地方大吏督率有司曉
　諭小民務令力田節用多積米糧庶俾俯仰有資凶荒
　可備以副朕愛飬斯民至意
　康熈二十一年
諭禮部農事為民生之本必雨雪以時庶春耕不悞秋成
　可期今嵗入冬以來尚未降雪愆陽日乆時序失宜田
　畝暵乾恐妨明年東作應䖍行祈禱爾部即照例作速
　舉行
　康熈二十三年
諭戸部民為邦本必年榖順成家給人足乃愜朕撫育羣
　生之意比者廵行近畿見閭閻生計僅支日用乃米價
　漸貴民食維艱又聞河南地方年嵗荒歉所在苦饑小
　民無以資生恐致流移失所朕心深切軫念直𨽻應作
　何平糴及勸諭捐輸河南應行緩徴併鼓勵捐輸設法
　賑濟等項事宜著九卿詹事科道㑹同確議具奏
諭吏部尚書伊桑阿朕車駕南巡省民疾苦路經髙郵寳
　應等處見民廬舎田疇被水淹没朕心深為軫念詢問
　其故緣髙寳等處湖水下流原有海口以年乆沙淤遂
　致壅塞今將入海故道濬治䟽通可免水患自是往還
　每念及此不忍於懐此一方生靈必圖拯濟安全咸使
　得所始稱朕意爾同工部尚書薩木哈徃被水災州縣
　逐一詳勘期於旬日内覆奏務期濟民除患縱有經費
　在所不惜爾等體朕至意速行
　康熈二十五年
諭工部右侍郎孫在豐朕前因巡幸爰至江南見髙寳興
　鹽山江泰等處積水汪洋民罹昏墊朕甚憫之應行開
　濬下河䟽通海口俾水有所歸民間始得耕種特發帑
　金拯救七邑災民屢集廷議兼詢輿情允協僉謀事當
　釐舉兹命爾前徃淮揚所屬下河一帶車路等河并串
　場河白駒丁溪草堰場等口挑濬事務專屬於爾監修
　爾宜徃來親歴多方經畫講求源流脉絡次第興工督
　率帶去司官等務實心任事毋得怠忽擾害其司道府
　㕔州縣等官如有違犯貽悞及勢豪縉衿妄行干預包
　攬生事阻撓工程者指名叅奏濬過工程丈尺用過夫
　料數目造冊畫圖貼說具奏爾受兹專委湏竭忠盡力
　悉心區處速竣大工使海口䟽通水消田墾蒸黎復業
　以副朕救民至意
諭大學士勒徳洪等日者遣部員自㡬林烏喇至黑龍江
　以蒙古席白逹呼里索倫等人力耕種田榖大穫夫民
　食所闗至重來嵗仍遣前種田官員以蒙古席白逹呼
　里索倫等人力耕種郎中博竒所監種田地較諸處收
　穫為多足供驛站人役之口糧又積貯其餘榖博竒効
　力視衆為優其註之冊此遣去諸員可互易其地監視
　耕種博竒又復大穫則議叙焉
　康熈二十八年
諭山東廵撫錢珏朕軫恤民隐載舉時廵懋宣徳化勤求
　疾苦比至山東所經城邑百姓扶老擕幼夾道歡迎朕
　問及連嵗順成民生少得安業第思百姓足則國家充
　裕若期比戸豐盈必以蠲租减賦除其雜派為先邇年
　以來各省地丁錢糧已經節次豁免山東地丁正賦意
　欲來嵗蠲除兹因廵幸至此特先諭該撫速行曉示日
　傳三百里遐村僻壤咸使聞知以副朕省耕問俗之意
諭内閣頃者時已初夏雨澤雖降而猶未霑足其命禮部
　照前祈禱之禮三日禁止殺牲不理刑名事務䖍恭齋
　祓以祈丼雨
諭大學士伊桑阿今嵗旱已乆其傳諭九卿詹事科道朕
　與卿等静處以俟之耶應行應革事有無耶抑何以禱
　祀而求之耶其㑹同詳議以聞
諭禮部時已仲夏雨澤未霑農事堪憂已經遣官於諸壇
　祈求未應朕夙夜靡寧今特遣官於
天壇
地壇
社稷壇䖍行禱祀爾部即察例擇期來奏
諭禮部自春徂夏時雨愆期朕念切民生躬自刻責祗祓
　齋居戒飭臣工共圖修省曾經遣官徧禱
天地神祗㣲雨雖降未沛祥霖今三伏届期農事可慮朕
　心彌切焦勞不遑寧處兹乃潔誠齋戒遣官於
天壇䖍行禱祀尚期仰格
蒼昊下拯黔黎爾部即察例擇日來奏
　康熈二十九年
諭戸部朕撫御區宇夙夜孜孜惟期厚民之生使漸登殷
　阜重念食為民天必蓋藏素裕而後水旱無虞曾經特
　頒諭㫖著各地方大吏督率有司曉諭小民務令多積
　米糧庶俾俯仰有資凶荒可備已經通行其各省徧設
　常平及義倉社倉勸諭捐輸米榖亦有㫖允行後復有
　㫖常平等倉積榖闗係最為𦂳要現今某省實心奉行
　某省奉行不力著再行各該督撫確察具奏朕於積貯
　一事申飭不啻再三藉令所在官司能具體朕心實有
　儲蓄何至如直𨽻地方偶罹旱灾輒為補苴之術嗣後
　直省總督廵撫及司道府州縣官員務宜恪遵屢次諭
　㫖切實舉行俾家有餘糧倉庾充牣以副朕愛飬生民
　至意
諭戸部朕惟阜民之道端在重農必東作功勤然後西成
　有頼畿輔地方去嵗遭罹荒歉已經蠲免錢糧特發帑
　金兼支倉粟賑濟雖小民糊口有資其子粒牛具恐多
　匱乏今時届首春田功肇始若弗經營措給將誤俶載
　之期播種不齊倉箱何望直𨽻被灾州縣衛所窮民有
　不能自備牛種等項者該督撫率有司勸諭捐輸及時
　分行助給務令田疇徧得耕易毋致少有荒蕪八旗官
　兵皆倚屯莊收穫用以資生若有被灾貧乏耕作無力
　者該都統等通行各該佐領酌量佽助牛種所有莊田
　勿致播種後時以副朕敦本勸農愛飬兵民至意
　康熈三十年
諭戸部塞外聚榖甚屬要務故耕稼土田以廣積貯為至
　切也逹爾湖之地其田以内府莊田之人耕之可令總
　管内務府於各莊屯内遣其丁壯其榖種耒耜及諸田
　器耕牛皆令豫備於三旗内府官員新滿洲䕶軍披甲
　之中熟諳農事者擇而遣之呼爾湖之地其田以八旗
　諸王莊屯之丁壯耕之其榖種耒耜及諸田器耕牛咸
　令豫備熟諳農事之人擇而遣之墾闢耕種之時稷與
　大麥油麥春麥四種榖皆可藝植稷宜多種之春麥宜
　少種之遣徃耕田之人田既耕種畢則酌留耘田之人
　其餘人遣還榖既熟則所留耘田之人可以收穫此農
　人所食之米於古北口所貯之米石中計口而授之西
　拉木倫之地其耕田悉照原議遣盛京人役前徃俟農
　畢秋成之後視豐收地方其治田人員該部議叙爾等
　其議以聞
　康熈三十一年
諭大學士伊桑阿等積榖者至要之務也誠有所積貯雖
　遇灾傷㫁不致於饑饉但小民不知儲蓄每值豐收之
　年恣意糜費及逢儉嵗遂底困窮今時届麥秋可敕各
　該地方官勸諭百姓比戸量力共相樂輸委積儲峙州
　縣官將捐助者姓名與米數註冊秋成之後亦倣此行
　焉其春時乏食者貸與之至秋照數收入以為積蓄夫
　每年於麥榖告登之候勸勉捐輸則數嵗之間倉廪充
　裕即罹灾祲民食自可不虞匱乏矣
　康熈三十二年
諭内閣日者盛京招民有議叙之例今西安等處流民尚
　有未歸本業者兹西安等處流民招復㡬戸復歸本業
　助給牛種等物令之耕種收穫一季者其宜議叙吏戸
　二部察例以聞
諭内閣聞山東今年田收之後蝗螟叢生必已遺種於田
　矣而今嵗雨水連綿來春少旱蝗則復生未可知也先
　事豫圖可不為之計與乘時竭力盡耕其田庶㡬蝗種
　瘞於土而糜爛不復更生矣若遺種即有未盡來嵗復
　萌地方官即各於疆理區畫逐捕不使滋蔓其亦大有
　益也命戸部速牒直𨽻山東河南陜西山西廵撫等示
　所領郡縣咸令悉知田則必於今嵗來春皆勉力耕耨
　蝗螟之灾務令消滅若郡縣有不能盡耕耨其田者蝗
　或更生則必力為捕滅母使蝗灾為吾民患
諭戸部朕念切民生時厪宵旰或在宫禁之中或經廵省
　之地務以編氓疾苦備悉諮詢其從各省來京陛見官
　員及徃來奉使人等亦無不以該省雨澤曾否應時田
　畝有無收穫並閭閻資生情形一一體訪比年以來因
　國家經費尚充遂將各省地丁額賦及舊欠錢糧節次
　蠲免即從前未經停征之漕糧亦逐年免征總欲使海
　隅蒼生培固元氣庶臻於家給人足之風今嵗畿輔地
　方雖禾稼未獲稔收初意小民餬口之需猶足資給未
　必生計遂至艱難頃者展謁
山陵沿途察訪民隐見今嵗雨水過溢田畝被渰没者甚
　多榖耗不登米價翔貴又聞順天河間保定永平四府
　所屬皆然目前米價既貴將來春夏之際時值益昂小
　民必艱粒食此朕目所親覩若來嵗錢糧仍然徴收朕
　心實有未忍順天河間保定永平四府康熈三十三年
　應徴地丁銀米著通行蠲免所有歴年舊欠悉與豁除
　行文該撫曉諭各屬務令人霑實惠以副朕子育黎元
　至意
　康熈三十三年
諭内閣朕處深宫之中日以閭閻生計為念每廵歴郊甸
　必循視農桑周咨耕耨田間事宜知之最悉誠能豫籌
　穡事廣備災祲庶㡬大有裨益昨嵗因雨水過溢即慮
　入春㣲旱則蝗蟲遺種必致為害隨命傳諭直𨽻山東
　河南等省地方官令曉示百姓即將田畝亟行耕耨使
　覆土盡壓蝗種以除後患今時已入夏恐蝗有遺種在
　地日漸蕃生已播之榖難免損蝕或有草野愚民云蝗
　蟲不可傷害宜聽其自去者此等無知之言切宜禁絶
　捕蝗弭災全在人事應差戸部司官一員前徃直𨽻山
　東廵撫令其申飭各州縣官親履隴畝如某處有蝗即
　率小民設法耨土覆壓勿致成災其河南山西陜西等
　省亦行文該撫一體曉諭欽依
　康熈三十六年
諭内閣下河地方乆罹水患朕心時切軫念前命挑濬白
　駒岡門等口原欲使水盡流通田皆涸出今見興化㤗
　州等州縣積水尚多田仍淹没民生甚屬苦累著行文
　總漕總河親徃㑹勘將下河積水何故壅塞不能迅流
　應作何盡令歸海涸出民田之處詳閱議奏
　康熈三十七年
諭内閣霸州新安等處此數年來水發時渾河之水與保
　定府南之河水常有泛漲旗下及民人莊田皆被淹没
　詳詢其故蓋因保定府南之河水與渾河之水滙流於
　一處勢不能容以致泛溢此二河道著左都御史于成
　龍徃保定府南河著原任總督王新命徃作何修治令
　其水自分流詳看繪圖議奏今值農事方興不可用百
　姓之力遣旗下丁壯備器械給以銀米令其修築伊等
　徃時部院衙門司官筆帖式酌量奏請帶徃於十日之
　内即令啟行
諭大學士伊桑阿等開濬下河民生攸繋朕為閭閻疾苦
　深切軫念曾命覬音布孫在豐于成龍王新命等專司
　開濬伊等俱奏工程告竣民生大䝉利益載在冊籍存
　部可攷人亦具在可以質詢也由今觀之祗是虛糜國
　帑水勢並未消減田畝並未涸出所謂有益民生者果
　何在耶今桑格又奏當行開濬而九卿並不詳詰從前
　開濬諸人亦不稽考冊籍遽議准行如果此次開濬巨
　浸全消疆理盡復民業得濟朕於錢糧絶無吝惜即動
　發帑金令其興工而已至捐助事例並不宜允行即今
　山陜所捐銀米其事尚未明晰也若下河果如其所請
　䟽鑿開濬而桑格等能必水即消田即出有裨於民以
　身家保奏即令開濬之御史呉甫生亦以此事條奏所
　言甚是可將其䟽并發九卿詳詢前次督濬者復稽攷
　冊籍確議以聞
　康熈三十九年
諭户部國家要務莫如貴粟重農朕宵旰圖治念切居生
　惟期年榖順成積貯饒裕於以休飬黎元咸登樂利今
　聞直𨽻各省雨澤以時秋成大熟當此豐收之時正當
　以饑饉為念誠恐嵗稔榖賤小民㒺知愛惜粒米狼戾
　以致家無儲蓄一遇嵗歉遂至仳離著該督撫嚴飭地
　方有司勸諭民間撙節煩費加意積貯務使蓋藏有餘
　閭閻充裕以副朕重農敦本愛飬元元至意
　康熈四十一年
諭戸部朕躬理㡬務年乆深知稼穡之事念阜民之道期
　於有備去冬北地少雪今春雨澤㣲降尚未霑足誠恐
　蝗蝻易生有傷農事所在官吏亟宜先時預防直𨽻山
　東山西河南陜西江北地方歴年積貯倉糧果否足額
　該督撫宜確加稽核務使廪有餘儲不致匱乏其一切
　預備事宜湏悉心講求料理縱年嵗不甚豐稔亦可賑
　濟無虞至直𨽻各省現今雨澤有無多寡著該督撫即
　行具摺奏聞以紓朕宵旰勤民之意
　康熈四十二年
諭東省在京官員朕四次經過山東於民間生計無不深
　知東省與他省不同田間小民俱依有身家者為之耕
　種豐年則有身家之人所得者多而窮民所得之分甚
　少一遇凶年則已身並無田畝産業有力者流移於四
　方無力者即轉死於溝壑此等情狀爾東省大臣庶僚
　及有身家者亦當深加體念似此荒歉之嵗雖不能大
　為拯濟若能輕減所入田租以各贍養其佃戸不但深
　有益於窮民即爾等田地日後亦不致荒蕪如果民受
　實惠豈不勝謝恩千百倍耶這奏謝已悉所司知之
諭山西巡撫噶禮朕君臨天下四十餘載無一刻不以蒼
　生為念近因西省望幸甚切故於冬時農隙減從輕騎
　由晉以入秦入境以來觀風問俗見官方㣲有亷風民
　生畧有起色閭閻之間俗樸尚儉朕心少慰朕自弱齡
　讀書徃徃以不知窮簷僻壤之疾苦為嘆息所以留心
　於官方吏治凡有徃來者必先諮詢民情豐歉偶有失
　時定加蠲賑且思晉省不通水運嵗或不登即難籌畫
　雖有州縣存貯之糓米未必實數具在反益不肖有司
　之虧空也今嵗山西收成頗佳爾等仰體朕愛民如子
　之至意曉諭民間若豐嵗用奢則荒年必至匱乏教以
　禮義導以守法重農務本藏富於民則朕無西顧之憂
　矣凡朕所經之處必大沛恩澤因今嵗東省災甚已蠲
　四十三年地丁錢糧又免雲貴廣西四川地丁錢糧所
　以不能施惠但將四十二年以前山西所屬州縣未完
　銀兩米草盡行蠲免以示朕加惠黎元之念
　康熈四十四年
諭山東巡撫趙世顯朕為兩河告成楊家莊新河建閘故
　來巡視因爾等同地方士民所請過江而南見百姓雖
　不能家給豐裕且幸安居樂業而無菜色朕心少慰矣
　編氓皆吾赤子數十年休息培養民雖至愚皆已深知
　所以扶老擕幼日計數萬隨舟擁道歡聲洋溢者降衷
　之誠也但人多路隘菜花麥秀徧地青苗不能保其無
　損朕甚惜焉爾等即出示曉諭萬勿蹋壊田苗有負厪
　念
　康熈四十六年
諭浙江福建總督梁鼐等朕頃因視河駐蹕淮上江浙兩
　省官員及地方紳士軍民咸環道逺迎懇請臨幸朕勉
　順羣情渉江而南循省風俗所至郡縣見雨暘應時麥
　苗蕃殖比閭樂業可冀盈寧雖山東一路尚未悉覩而
　江浙田疇鬱蔥在望深愜朕懐方今二麥垂熟正將刈
　穫之時一切扈從人員皆以次舟行不致蹂踏誠恐百
　姓縁途迎送老稚扶擕動盈千萬越阡度陌未免踐傷
　朕心甚為軫惜雖民情依戀出於悃誠但農事方殷應
　令所過地方悉停止岸傍迎送且車駕來時小民業已
　瞻覲兹節候漸熱朕舟行乘夜迎凉亦未可定民雖逺
　來無由親見爾等督撫其張示徧加曉喻使各知悉俾
　無負朕重農愛民之意
諭内閣朕每次巡幸循歴方隅雖窮鄉僻壤小民之生計
　鮮不周知觀東南西北地勢水土與夫飲食衣服器用
　悉皆不同榖桑麻綿耕種各隨土宜非人力所能移奪
　地方官員將小民現在力作之務若能加意勸導使不
　致荒廢即為實能盡心之人今責成地方官令五畝之
　田種桑二株百畝之田種桑四十株此四十株之桑葉
　養蠶㡬何此桑從何處移植即令移植未必水土盡與
　桑木之性相合更閲㡬年便可成用此等物情言者並
　未計及且山東人於蠶種初出時皆置之山間橡樹之
　上俟其結繭並無用桑育蠶之事此等處言者亦未之
　知小民惟利是從雖以法禁之不止若無利雖百計嚴
　督之不行此亦理之所必然者今當昇平之日惟以無
　事為本乃不度地理之燥濕不計水土之順逆欲强迫
　百姓募南人以教之蠶此㫁㫁乎不可行也李紹周所
　奏已悉下所司知之
諭起居注官揆叙等朕今年於二月二十八日抵揚州彼
　時麥已秀矣至四月二十日囘鑾則正在刈麥之時南
　方麥秀雖早於北方而仍與北方同熟至於榖稼菓品
　大畧皆然江南梅花正月即放至五月始實朕取至暢
　春園種之見其三月花放亦於五月結實花放於兩月
　之前而同至五月結實此皆水土之故也南方之物開
　花吐穟雖早而成實遲故食之難消北方之物開花吐
　穟雖遲而成實速故食之易消皆土性冷煖自然不可
　强者試於塞外種稻其地髙寒難以收穫種别項之榖
　則無如塞外豐茂者江南不及京都京都不及塞外朕
　以此等土性向張玉書李光地言之彼皆心服謂朕所
　見極是朕巡行各省所見諸物無不留心詳察故知之
　甚明確也
諭江浙在京官員大學士張玉書等朕在宫中無刻不以
　民間疾苦為念恐遇旱澇必思豫防至巡幸各省於風
　俗民情無不諮訪即物性土宜皆親加詳考每至一方
　必取一方之土以騐試其燥濕今嵗南巡江浙見天氣
　乆晴所經河渠港蕩之水比舊較淺即慮夏間或有亢
　𤾉之患是時麥田雖甚豐稔然南方二麥用為麯蘖者
　多不似北方專資麵食南方惟頼稻米北方則兼種黍
　稷粱粟有攜北方黍稷及蔬菜之類至南方種植者多
　不收穫此水土異宜不可强也且江浙地勢卑下不雨
　則蒸濕人不能堪有雨則凉人皆爽豁雖地稱水鄉而
　水溢易洩澇嵗之為患尚淺旱嵗則為旱甚劇北方經
　月不雨亦尚無礙南方夏秋間經旬缺雨則田皆坼裂
　禾苖漸槁矣喜雨亭記云十日無雨則無禾蓋謂此也
　江浙農功全資灌溉今河渠港蕩比舊俱淺者皆由素
　無瀦蓄所致雨澤偶愆濵河低田猶可戽水濟用髙仰
　之田力無所施往往三農坐困朕兹為民生再三籌畫
　經乆之計無如興水利建閘座蓄水灌田之為善也江
　南省之蘇松常鎮及浙江省之杭嘉湖諸郡所屬州縣
　或近太湖或通潮汐所有河渠水口宜酌建閘座平時
　閉閘蓄水遇旱則啟閘放水其支河港蕩淤淺者並宜
　䟽濬引水四達仍酌量建閘多蓄一二尺水即可灌髙
　一二尺之田多蓄四五尺水即可灌高四五尺之田凖
　此行之可俾髙下田畝永遠無旱澇矣爾等其以朕意
　曉諭諸臣詳議以聞
諭工部朕宵旰勤民視如赤子無一時一事不思為閭閻
　圖經乆之計江南浙江生齒殷繁地不加增而仰食者
日衆其風土隂晴燥濕及種植所宜迥與西北有異朕
屢經巡省察之甚悉大抵民恃田畝為生田資灌溉為
急雖東南名稱水鄉而水溢易泄旱暵難支夏秋之間
經旬不雨則土坼而苗傷矣濵河低田猶可戽水濟用
髙仰之地力無所施往往三農坐困朕兹為民生再三
籌畫非修治水利建立閘座使蓄水以灌輸田疇無以
為農事緩急之備江南省蘇州松江常州鎮江浙江省
杭州嘉興湖州各府屬州縣或近太湖或通潮汐宜於
所有河渠水口度地建閘隨時啟閉水有餘則宣泄之
水不足則瀦蓄以備用其有支河港蕩淤淺者宜並加
䟽濬使引水四達仍行建閘多蓄一二尺之水即田髙
一二尺者資以灌溉矣多蓄四五尺之水即田髙四五
尺者資以灌溉矣行之永乆可俾髙下田畝無憂旱澇
此於運道無渉而於民生實大有裨益今漕運總督與
江浙督撫方料理截漕散賑爾部速移文該督撫等令
將各州縣河渠應建閘蓄水之處並應建若干座通行
　確查明晰具奏
　康熈四十七年
諭工部去嵗杭州等處田畝被災民生疲敝這支河港蕩
　淤淺之處若勸諭百姓開濬恐地方官員藉此私派害
　民亦未可定况需費無多著動用正項錢糧速行䟽濬
　特諭
　康熈五十三年
諭户部丼肅一帶地方去年春麥失收秋田亦歉經該督
　撫奏報甚明其地俱係山田稍遇旱暵易致災荒是以
　舊嵗特沛恩澤蠲免租賦現在雖據該督設法賑濟借
　糶資給牛種此外更應作何籌畫使小民得所永有禆
　益著遣工部右侍郎常泰大理寺少卿陳汝咸到彼㑹
　同該督撫詳察地方百姓情形確議具奏
　康熈五十四年
諭直𨽻廵撫趙𢎞燮朕嘗讀無逸篇留心稼穡乆矣去嵗
　臘前瑞雪盈尺時届陽節細雨連綿輿情歡悦早得布
　種矣所慮者起發太盛則收穫之際恐有二疸之虞爾
　等徧示民間時值耘耕即令苗稀䟽豫防風霾朕以民
　生為念勸農為本已有所知不得不示
　康熈五十八年
諭戸部朕幸熱河一路麥苗盈野收成頗佳但麥熟之嵗
　徃徃雨水早而且多朕留心稼穡歴年最乆所見如此
　爾部即速傳直𨽻河南山左山右口外地方速將已收
　之麥晾乾入屯收貯以免潮濕壊爛則今年所收足用
　二年矣
　康熈六十年
諭大學士九卿去冬雪大所以今春雨澤甚少大約冬雪
　多則春雨必少春雨少則秋霖必多此非有占騐而得
　知者也朕六十年來留心農事較量雨𤾉徃徃不爽且
　南方有雪有益於田土北方雖有大雪被風飄散於田
　土無益今嵗山東得雨河南山西陜西未甚得雨備荒
　最為𦂳要不可不豫為籌畫若直𨽻山東河南料理已
屬非易至山西陜西其補救尤難古人云三年耕則有
一年之蓄九年耕則有三年之蓄言雖可聽行之不易
如設立社倉原屬良法但前李光地張伯行曾經舉行
終無成效至於各省積貯榖石雖俱報稱數千百萬實
在存倉者無㡬即出陳易新之法亦不為不善第春間
僅有所出秋後並無所入州縣官侵蝕入已急則即以
折銀掩飾此等積弊朕知之甚詳其報荒之真偽虛實
朕亦無不洞悉如熱河所積榖石每年減價平糶秋收
糴還補倉數目無多稽杳頗易所以每有餘糧耳語云
大兵之後必有凶年昔征𠞰三逆時豐收足以供給並
無一州一縣貽悞及平定以後亦間有歉收者雖然綢
繆未雨不可不為豫慮也邇來稍覺暵旱政事或有缺
失應行改正之處爾等㑹同詳議具奏
　
　
欽定授時通考卷四十七
　欽定四庫全書
　欽定授時通考卷四十八
　　勸課
　　本朝重農
　敕諭二
世宗憲皇帝
　雍正元年
諭户部朕臨御以來宵旰憂勤凡有益於民生者無不廣
　為籌度因念國家承平日乆生齒殷繁地土所出僅可
　贍給偶遇荒歉民食維艱將來戸口日滋何以為業惟
　開墾一事於百姓最有裨益但向來開墾之弊自州縣
　以至督撫俱需索陋規致墾荒之費浮於買價百姓畏
　縮不前徃徃膏腴荒棄豈不可惜嗣後各省凡有可墾
　之處聽民相度地宜自墾自報地方官不得勒索胥吏
　亦不得阻撓至陞科之例水田仍以六年起科旱田以
　十年起科着著為定例其府州縣官能勸諭百姓開墾
　地畝多者准令議叙督撫大吏能督率各屬開墾地畝
　多者亦准議叙務使野無曠土家給人足以副朕富民
　阜俗之意
諭禮部國家祀典必貴誠潔
　先農壇每嵗展祀且為親耕耤田之所最宜清肅舊制
　圍墻内有地一千七百畝以二百畝給壇戸種植五榖
　蔬菜以供祭祀餘一千五百畝每年交租銀三百兩以
　備修理聞康熈四十年間内務府撥給園頭耕種粢盛
　蔬菜無所從出惟向市井採買殊非潔浄精誠之意今
　著園頭清還地畝仍給太常寺壇戸耕種以備祭祀之
　需餘地一千五百畝著將内外墻查明丈尺每種地十
　畝估計令其修墻若干務期加謹葺䕶母致傾壊每年
　將太常寺少卿派出一員不時稽察
　雍正二年
諭直𨽻督撫等官朕惟撫養元元之道足用為先朕自臨
　御以來無刻不厪念民依重農務本業已三令五申矣
但我國家休養生息數十年來戸口日繁而土地止有
此數非率天下農民竭力耕耘兼收倍穫欲家室盈寧
必不可得周官所載廵稼之官不一而足又有保介田
畯日在田間皆為課農設也今課農雖無專官然自督
撫以下孰不兼此任也其各督率有司悉心相勸並不
時諮訪疾苦有絲毫妨於農業者必為除去仍於每鄉
中擇一二老農之勤勞作苦者優其奬賞以示鼓勵如
此則農民知勸而惰者可化為勤矣再舎傍田畔以及
荒山不可耕種之處量度土宜種植樹木桑柘可以飼
蠶棗栗可以佐食桕桐可以資用即榛楛雜木亦可以
供炊㸑其令有司督率指畫課令種植仍嚴禁非時之
斧斤牛羊之踐踏奸徒之盗竊亦為民利不小至孳養
牲畜如北方之羊南方之彘牧養如法乳字以時於生
計不無裨益總之小民至愚經營衣食非不迫切而於
目前自然之利反多忽畧所頼親民之官委曲周詳多
方勸導庶使踴躍争先人力無遺而地利殆盡不惟民
　生可厚風俗亦可還淳爾督撫等官各體惓惓愛民之
　意實心奉行倘視為具文茍且塗飾或反以擾民則尤
　其不可也
諭直省督撫朕惟四民以士為首農次之商賈其下也漢
　有力田孝弟之科而市井子孫不得仕宦重農抑末之
　意庶為近古今士子讀書砥行學成用世國家榮之以
　爵禄而農民勤勞作苦手胼足胝以供租賦養父母育
　妻子其敦龎淳樸之行豈惟工賈不逮亦非不肖士人
　之所能及雖寵榮非其所慕而奬賞要當有加其令州
　縣有司擇老農之勤勞儉樸身無過舉者嵗舉一人給
　以八品頂帶榮身以示鼓勵
諭直省總督廵撫社倉之設原以備荒歉不時之需用意
　良厚然徃徃行之不善致滋煩擾官民俱受其累朕意
　以為奉行之道宜緩不宜急宜勸諭百姓聽其自為之
　而不當以官法繩之也近聞各省漸行社倉之法貯蓄
　於豐年取資於儉嵗俾民食有頼而荒歉無憂朕心深
　為嘉悦但因地制宜湏從民便是在有司善為倡導於
　前留心稽核於後使地方有社倉之益而無社倉之害
　此則爾督撫所當加意體察者也
　雍正三年
諭大學士等古者視嵗之上中為儲蓄之節蓋官民經畫
　乆逺不為一時茍且之計積之於豐年用之於歉嵗所
　謂有備無患法良而意美也朕自臨御以來宵旰勤求
　無刻不以民依為念乃重農積粟之詔屢下而閭閻卒
　少蓋藏官倉亦多虧缺即如直𨽻保定等府去嵗頗稱
　有秋今春二麥亦熟乃以夏秋雨水過多田禾被澇而
　民間遂有饑色幾至流離若非多方賑䘏窮民必至失
　所此皆草野無知食不以時用不以禮但快目前之有
　餘罔計異日之不足一遭旱澇追悔無從至於常平通
　倉原為備荒而設乃有司奉行不力多至缺額罪何可
　逭兹據江南浙江江西湖廣福建河南山西陜西廣東
　廣西雲南貴州等省督撫報稱今嵗秋成八九十分不
　等朕覽奏不勝慰悦又重為吾民計及長乆宜乘此時
　講求儲蓄之道以備將來該督撫等可轉飭有司遍行
　曉諭務撙節愛惜各留餘地預為他時緩急之需社倉
　之法亦宜趁此豐年努力行之勿但視為虛文故事朕
　為吾民籌畫養贍之道惓惓於懐無時或釋而吾民自
　謀其身家若但茍且因循不復長顧逺慮則重負朕軫
　念元元之意矣至於州縣倉儲向有虧缺者若不趁此
　豐收之時速行買補將來發覺㫁不姑貸慎之
　雍正四年
諭内閣國以民為本民以食為天朕即位以來念切民依
　舉行耕耤之禮殫竭精誠為民祈榖於
上帝乃雍正二年三年耤田特産嘉禾有至一莖九穗者
　朕心亦以為偶然之事今據府尹劉於義進呈今嵗耤
　田所産自一莖雙穗三穗以至八穗九穗皆碩大堅好
　異於常榖朕見之心甚慰悦今特宣示廷臣朕並非以
　此為祥瑞誇耀於衆也蓋實有見於天人感召之理㨗
　於影響無纖毫之或爽朕以至誠肫懇之心每嵗躬耕
　耤田以重農事即蒙
上帝降鑒疊産嘉榖以昭休應似此八穗九穗之榖豈人
　力之所能强為亦豈人君所能强之使有乎天人感應
　之理朕見之最真最切但恐此心不誠耳誠則未有不
　動者即如從前青海蠢動朕為邉陲憂慮䖍禱於宫中
　不數旬而㨗音即至疆圉寧謐又如前嵗夏間近畿雨
　澤稍愆朕在宫中黙禱減膳修省䖍誠叩懇不數日而
　丼霖大沛禾稼有秋此皆近年以來朕親行親驗之事
　至於去年夏秋之間時常隂雨朕在宫中但覺雨水稍
　多不知其大為民患而李維鈞並不將畿輔被潦實情
　具奏是以朕竟不聞知未曾早為䖍禱殫竭誠心以挽
天意而紓民困及蔡珽署直𨽻總督事務詳悉奏聞朕宵
　旰憂勤㡬廢寢食於是截漕發倉多方賑濟京城設厰
　各邑興工俾窮民皆得餬口是以地方雖被水災而小
　民不致流離失所朕撫綏憫恤之念實為迫切今嵗二
　麥豐收禾黍暢茂此皆
上天俯鑒朕衷故加惠黎元而錫以盈寧之慶也蓋天生
　民而立之君鑒觀在上人君一念敬謹政事無闕天必
　嘉之佑之一念放逸政事有乖天必儆之戒之此一定
　之理也况人君撫馭臣庶位處極尊所以賞罰之者獨
　有上天耳是以朕每於水旱等事皆實心内省必係朕
　有過失
上天儆戒示譴也至於各省旱澇之事朕皆視同一體原
　無彼此之别惟是地方相隔路逺彼地偶有水旱有司
　未必即行具報及至奏達朕前而𦂳急之時已過是以
　朕無從盡其誠心為之祈禱此其責則全在本省督撫
　矣督撫受朕委任之重為朕養育萬民必視百姓之疾
　苦如痛癢之在已身一遇水旱饑饉必思所以致此之
　由或因本省之政事吏治有闕即思速為改易之或因
　本省之人心風俗不端即思速為化導之兢兢業業修
　省祈禱竭盡誠心一如朕之朝乾夕惕㫁無不可以挽
　囘
天意者假若聞朕之政治稍有缺失亦宜直言陳奏不必
　隐諱如此則官與民聯為一體臣與君又聯為一體太
　和翔洽實意交孚天聽雖髙誠呼吸可通矣朕每嵗躬
　耕耤田並非崇尚虚文以為觀美實是敬
天勤民之至意禮曰天子為耤千畝諸侯百畝據此則耕
　耤之禮亦可通於臣下矣朕意欲令地方守土之官俱
　行耕耤之禮使知稼穡之艱難悉農夫之作苦量天時
　之晴雨察地理之肥磽如此則凡為官者皆時存重農
　課稼之心而凡為農者亦㫁無茍安怠惰之習似與養
　民務本之道大有裨益九卿詳議具奏
　雍正五年
諭内閣地方水利闗係民生最為𦂳要如江南戸口繁庶
　更宜加修濬時其蓄洩以防旱澇向來屢有條奏之人
　但未經本省督撫奏請朕意亦欲興修以資農務因海
　塘工程正在營治且水利事闗重大必得實心辦事之
　人方有裨益即如目今畿輔水利頼有忠誠任事之怡
　親王始可興此大工否亦未敢輕易舉行也我
皇考念切民依周知稼穡因康熈四十六年廵省江浙所
　至必細驗水土髙下燥濕之宜詳考五榖種植之性躬
　親講求將附近太湖及通江潮之處條分縷析特頒諭
　㫖令江浙督撫於蘇松常鎮杭嘉湖地方䟽濬河港以
　資灌溉修建牐座以便啟閉皆動用公帑錢糧不使絲
　毫出於民力恩至渥也乃當時督撫諸臣不能實心仰
　體惟以虚文奉行糜費帑金二十餘萬大都飽於官吏
　之侵漁而無實效深可痛憾朕即位以來事事仰繼
皇考之貽謨永圖生民之逺計本欲俟直𨽻水利興修之
　後令怡親王前徃浙江地方相度情形商酌興修之舉
　今廵撫陳時夏特行奏請且稱費用不過十餘萬兩即
　可成功據陳時夏陳奏應是地方不可遲緩之事副都
　統李淑徳昔任江南松江府同知諳悉水利事宜曾經
　條奏頗為明晰原任山東廵撫陳世倌年力精壯現在
　閒居著李淑徳陳世倌㑹同陳時夏總河齊蘇勒總督
　孔毓珣悉心踏勘詳加酌議倘齊蘇勒河工𦂳要不能
　親身前徃即行文知㑹商酌定議具奏凡建立牐座䟽
　濬河流務期盡除淤塞以杜泛溢之虞廣蓄水泉以收
　膏澤之益其一應公費俱動用庫帑支給一切工程交
　與李淑徳陳世倌監督辦理並諭吏部將現任部屬及
　候選部屬府州縣人員内有具呈願徃効力者挑選十
　餘人帶徃江南不必令出資財惟令辦理事務交李淑
　徳陳世倌二人酌量委用特諭
諭内閣修舉水利種植樹木等事原為利濟民生必湏詳
　諭勸導令其鼓舞從事方有裨益不得繩之以法若地
　方官員因闗係考成督課嚴急則小民轉受其擾矣著
　直𨽻學臣轉飭教職各官切加曉諭不時勸課使小民
　踴躍興作若地方官員怠忽不加勸導或有逼勒過嚴
　者著學臣稽察奏報三路廵察御史亦著善為勸導悉
　心稽察如地方官有奉行不善之處即據實奏聞
諭内閣據范時繹奏稱太倉州鎮洋縣士民僉稱境内劉
　河鉅工已䝉發帑開浚而七浦一河原係民田沾獲其
　利今願照依舊例業主給食佃戸出力不敢再費帑金
　等語朕思君民原屬一體民間之生計即國計也倘遇
　國用不敷之時勢不得不資藉於民今國家財用充足
　朕為地方畫萬世之利不惜多費帑金興修鉅工養育
　百姓若仍用民力以辦公事非朕本心也况小民效力
　工程或致荒其本業而又不免官吏之督催煩擾朕心
　深為不忍著將范時繹所奏士民捐助之處停止仍動
　用公帑辦理並將朕㫖徧行曉諭州縣士民等當體朕
　愛養元元之心於工程告成之後加意照看嵗嵗䟽濬
　俾地方永受其益則勝於目前之趨事赴工多矣
諭内閣朕聞陜西鄭渠白渠龍洞向來引涇河之水溉田
　甚廣因歴年既乆䟽濬失宜龍洞與鄭白渠漸至淤塞
　堤堰大半坍圯醴泉涇陽等縣水田僅存其名深為可
　惜特令該督岳鍾琪詳酌興修今據該督親勘奏稱龍
　洞急宜挑挖鄭白渠務當䟽濬更湏修築堤堰建設閘
　口以俾堅乆已於西安布政司庫貯公用羡餘銀内先
　動一千兩委員將龍洞鄭白渠及時挑濬其建閘工料
　約估銀七千兩請亦於司庫存貯羡餘内動用等語朕
　惟興修堤堰乃於民生大有裨益之事著動用正項錢
　糧俟一切工程告竣造報工部查核務期渠道深通堤
　堰堅固俾農田得以永頼以副朕保惠元元之至意
諭内閣閩廣兩省督撫常稱本省産米甚少不足以敷民
　食總督髙其倬亦曾具奏廵撫楊文乾則云廣東所産
　之米即年嵗豐收亦僅足供半年之食朕思本省之米
　不足供本省之食在歉嵗則有之若云毎嵗如此即豐
　收亦然恐無此理或田疇荒廢未盡地力或耕耘怠惰
　未用人功或奸民希圖重價私賣海洋三者均未可定
　昨曾靣諭九卿今廣西廵撫韓良輔奏稱廣東地廣人
　稠專仰給於廣西之米在廣東本處之人惟知貪財重
　利將地土多種龍眼丼蔗烟葉青靛之屬以致民富而
米少廣西地瘠人稀豈能以所産供鄰省多人之販運
等語此奏與朕前㫖相符可知閩廣民食之不敷有由
來矣著二省總督廵撫等悉心勸導俾人人知食乃民
天各務本業盡力南畝不得貪利而廢農功之大不得
逐末而忘稼穡之艱至於園圃菓木之類當俟有餘地
餘力而後為之豈可圖目前一時之利益而不籌畫於
養命之源以至緩急無所倚頼而待濟於鄰省假使鄰
省亦或歉收則又將何如哉該督撫等務湏諄切曉諭
善為化導俾愚民豁然醒悟踴躍趨事則地方不致虛
耗而米榖不致匱乏矣毎見各省督撫大吏皆各私其
所轄之地方而於鄰省之休戚膜外視之如髙其倬則
請運江南之米於福建陳時夏又欲留貯於江南楊文
乾則欲運廣西之米於廣東韓良輔又欲留貯於廣西
伊等各從疆界起見甚屬褊小朕君臨萬方普天率土
皆吾赤子一省米榖不敷自然接濟於鄰省有無相通
古今之義若封疆大吏各據本地實情奏聞則朕易於
　辦理倘各存偏向本省之見不肯通融接濟則朕辦理
　甚難若開捐納以積榖則地方米價必致髙昻若截漕
　米以濟民則天庾所闗更為𦂳要輾轉思維實無善䇿
　是在凡為督撫者體朕一視同仁之意酌地方之緩急
　為有無相通之道勿以隔屬有心區别如此方不愧大
　臣公忠之誼而於國家懐保小民之治大有裨益也
諭内閣自古帝王致治諴民莫不以重農為先務書陳無
　逸先知稼穡之艱難詩載豳風備述田家之力作論語
　云百姓足君孰與不足孟子曰民事不可緩也蓋國以
　民為本民以食為天農事者帝王所以承大養民乆安
　長治之本也我國家撫綏寰宇
聖祖仁皇帝臨御六十餘年深仁厚澤休養生息戸口日
　增生齒益繁而直省之内地不加廣近年以來各處皆
　有收成其被水歉收者不過州縣之數處耳而米價遂
　覺漸貴閩廣之間頗有不敷之慮望濟於鄰省良由地
　土之所産如舊而民間之食指愈多所入不足以供所
出是以米少而價昻此亦理勢之必然者也夫米榖為
養命之寳人既頼之以生則當加意愛惜不可縱口腹
之欲每人能省一勺在我不覺其少而積少成多便可
多養數人若人人如此則所積豈不更多所養豈不更
衆乎養生家以食少為要訣固所以頣神養和亦所以
節用惜福也况脾主於信習慣便成自然每見食少之
人其精神氣體未嘗不壯此顯而可見者至於各省地
土其不可以種植五榖之處則不妨種他物以取利其
可以種植五榖之處則當視之如寳勤加墾治樹藝菽
粟安可舎本而逐末棄膏腴之沃壤而變為菓木之塲
廢饔飱之恒産以倖圖贏餘之利乎至於烟葉一種於
生人日用毫無裨益而種植必擇肥饒善地尤為妨農
之甚者也小民較量錙銖但顧目前而不為乆遠之計
故當圖利之時若令其舎多取寡棄重就輕必非其情
之所願而地方官遽然繩之以法則勢有所難行轉滋
紛擾惟在良有司勤勤懇懇諄切勸諭俾小民豁然醒
悟知稼穡為身命之所闗非此不能生活而其他皆不
足恃則羣情踴躍不待督課而皆盡力於南畝矣朕聞
江南江西湖廣粤東數省有一嵗再熟之稻風土如此
而仍至於乏食者是地土之力有餘而播種之功不足
豈非小民習於怠惰而有司之化導者有未至耶或者
曰米榖太多則價賤而難於糶賣昔人有榖賤傷農之
說諺語所謂熟荒者此則不必過慮假若小民勤於耕
作收穫豐盈致於價賤而難於出糶朕必多發官價以
糴買之使重農務本之良民獲利而有餘資也朕生平
愛惜米榖每食之時雖顆粒不肯抛棄以朕玉食萬方
豈慮天庾之不給而所以撙節愛惜者實出於天性自
然之敬慎並不由於勉强且以米榖乃上天所賜以生
養萬民者朕為天下生民主惟有敬慎寶重仰冀天心
黙佑雨暘時若嵗獲有秋俾小民家有蓋藏人歌樂土
朕既為億萬生民計不敢輕忽天貺爾等紳衿百姓獨
不自為一身一家之計乎朝夕生養之需既受上天之
　賜若果加意愛惜隨時撙節則天必頻加錫賚長享盈
　寧之福若恣情縱欲暴殄天物則必上干天怒不䝉眷
　賚而水旱災祲之事皆所不免其理豈或爽哉又聞江
　西廣西地方竟有以米榖飼養豚豕者試思榖食之與
　肉食孰重孰輕孰緩孰急而乃以上天之所賜小民終
　嵗勤苦之所獲者為豢養物類之用豈不干天和而輕
　民命乎朕所以惓惓訓諭者惟期天下之人專務本業
　以杜浮靡愛惜物力以圖永遠共體朕敬迓天庥勤恤
　民隐之意則爾等家室必至於豐饒爾等子孫必永綿
　其福澤思之思之毋忽朕言著將此曉諭内外官民人
　等並通行遠鄉僻壤咸使聞知
諭直省總督廵撫稼穡為天地之寳民命攸闗我
聖祖仁皇帝臨御六十餘年無刻不以重農力穡為先務
　仰觀天文俯察地理辨土性而課人功咨雨晹而防旱
　潦綢繆區畫旰食宵衣偶遇雨澤愆期
聖心憂勞之切侍側臣子皆惶悚不寧所以為萬世謀粒
　食者至矣盡矣朕朝夕瞻仰者四十餘年今纘承大統
　竭誠效法念切民依每年䖍祀先農躬耕帝耤仰䝉
上天眷佑疊錫嘉禾信而可徴纖毫不爽是以特頒諭㫖
　令各省守土官共舉耕耤之禮為萬方百姓祈禱秋成
　今見各省督撫奏報前來處處風雨均調春麥秋禾並
　登豐稔雖邉遠荒僻之地亦慶有秋惟直𨽻湖廣安徽
　數州縣近水最低之處常年被潦者畧有浸注亦不為
　災是今嵗可稱大有年矣朕感
上帝之垂慈慶下民之受福而推求其故良由今年各省
　初耕耤田各該有司自然小心謹慎齋祓䖍誠是以感
　格上蒼而獲此盈寧之錫倘從此益加敬謹不懈初心
　則嵗嵗屢豐可以預必爾督撫等可通行曉諭所屬官
　民當凛帝鑒之匪遥勿視耕耤為故事永矢嚴恪以迓
　天和天下臣民受福斯朕之福也思之慎之毋忽朕言
　雍正六年
諭内閣朕惟善政養民利頼必資地力而率作興事倡先
端藉縉紳惟兹寧夏所屬之插漢拖灰地廣土饒水利
充裕朕特遣大臣㑹同該督撫等悉心經理濬治渠道
設縣築城募民墾種次第修舉行見人民樂業饒裕殷
阜漸成西北蕃庶之區此朕經國裕民之至計欲使地
無遺力而亦寧夏一方人數千百年未興之樂利也聞
彼中得水可墾之地計二萬餘頃毎戸以百畝授田可
安置二萬户朕已諭令廣行召募逺近人民給以牛具
耔種銀兩俾得盡力開墾給為世業惟是原議寧夏本
籍現在出仕文武官員俱令開墾授業俾為世享之利
今聞報墾者尚覺寥寥禮記曰貨惡其棄於地也力惡
其不出於身也況乎上以急公而裕國下以力本而厚
生縉紳小民之望也果能身先倡率則民間之趨事赴
功者必衆凡屬本籍之人不論文武官員或現任或家
居均當踴躍從事急先墾種不可觀望因循耽延善舉
凡兹所墾地畝俱照原議給為世業三年起科果能使
沃壤腴田有廣收之益無間曠之區則不但於體國經
　野之謨重有攸頼而經營世産伊等子孫亦䝉永遠之
　澤矣
　雍正七年
諭内閣農事為國家首務督責貴有專司前有人條奏於
　各省設立農官以司勸課或設廵農御史令其廵行郡
　邑勸朂農人及時力作亦足敦本業而防游惰等語朕
　思各省耕作之情形不同未可一例通行現今畿輔之
　地營種水田以來收穫甚多行之已有成效設立廵農
　御史之事當先行於直𨽻省每年特差御史一員於二
　月田功初起之時廵歴州縣查察農民之勤惰地畝之
　修廢以定州縣之考成其有因循推諉以致荒廢農田
　者即行叅處該御史亦勤加勸課督令耕耘九十月間
　稼穡納場之後回京覆㫖至明年二月照例另派一員
　前徃其該御史出廵一切供給車馬俱照現今廵察御
　史之例按日給發務使農桑興修田功畢舉游手之人
　咸歸南畝以副朕重農務本之至意
諭直省督撫國家承平日乆戸口日繁凡屬閒曠未耕之
　地皆宜及時開墾以裕養育萬民之計是以屢頒諭㫖
　勸民墾種而川省安插之民又令給以牛種口糧使之
　有所資藉以盡其力今思各省皆有未墾之土即各省
　皆有願墾之人或以日用無資力量不及遂不能趨事
　赴功徘徊中止亦事勢之所有者著各省督撫各就本
　地情形細加籌畫轉飭有司作何勸導之法其情願開
　墾而貧寒無力者酌動存公銀榖確查借給以為牛種
　口糧俾得努力於南畝俟成熟之後分限三年照數還
　項五六年後按則起科總在該督撫等董率州縣因地
　制宜實心經理務使田疇日闢耕鑿維勤以副朕愛養
　元元之至意
　雍正八年
諭内閣據署理陜西總督查郎阿奏稱安西沙州等處地
　方招民屯墾仰蒙天恩賞給沿途口糧盤費借給牛具
　籽粒房價又因民到沙之日尚未耕種借與七箇月糧
　石以資口食養育之恩無㣲不至至於輸賦年限原議
　以三年升科自雍正六年民戸到齊之日計算至雍正
　辛亥年正届升科之期凡此無業窮民得以安居樂業
　又䝉上天賜祐兩嵗豐收煖衣飽食即三年起科亦屬
　小民之常分第以新經移住之家一切費用皆取給於
　田畝又值軍興之際物價未免稍昻民力尚未饒裕或
　照前議於辛亥年升科或少寛其年限出自聖恩等語
　安西沙州等處招民屯墾原為惠養邉民之計是以累
　年以來備極籌畫經營期其得所今從民戸到齊之日
　計算至辛亥之嵗乃例當輸賦之期但念小民甫經安
　插公私兼顧為難著寛期二年於癸丑年升科俾民力
　寛裕俯仰有資以副朕格外加恩至意
諭内閣寧夏地方萬民衣食之源在於大清漢唐三渠之
　水利是以定例每年䟽濬修理使水流暢足民田得以
　均灌溉聞得歴年專司之員踈忽怠玩只圖打草折夫
　以致閘道堤岸逐漸損壊時有衝决渠身淤泥填塞日
　見淺窄而三渠之中惟唐渠為尤甚近來其口過低其
　梢過髙水勢不能逆流而上多悞小民耕種之期雖每
　春定有嵗修之例然不能以一月之工程整數十年之
　荒廢也前因署事通判靳樹鍭玩忽渠務已被叅革治
　罪其從前積年損壊之處亦復不少若再不加補築恐
　日復一日將來難於經理現今兵部侍郎通智開濬惠
　農昌潤二渠於寧夏水利自然明晰著㑹同史在甲即
　行查議今嵗預備物件明春動工修補務令三渠堅固
　俾邉郡黎元灌溉有資永享盈寧之慶其作何估計動
　用錢糧之處著兵部侍郎通智太常寺卿史在甲詳悉
　妥議具奏
諭直省督撫古稱蝗蝻生於水澤之中乃魚子變化而成
　者是以江南淮揚之州縣地接湖灘徃徃易受其害蓋
　蝗之所生多因低窪之區秋雨停集生長小魚交春小
　魚生子水存則仍復為魚若值水涸日曬入夏之後即
　化為蝗不待數日便能生翅羣飛即被害之家亦莫知
　其所自蓋以其地寥廓荒凉人跡罕至平時忽而不察
　及至鼓翼飛颺則有難於撲滅之勢此事勢之必然所
　當防之於早者也凡直省地方向時有蝗蝻之害者該
　督撫大吏應轉飭有司通行曉諭附近居民於大熱乆
　晴之後週歴湖濵窪地及深山窮谷無人之處實心實
　力審視體察一有萌動之機無分多寡即行剪除消滅
　倘民力或有不敷即禀報該地方官督率人工協同助
　力更令文武官弁派出誠實兵役㑹同里長耆民等留
　心察視不可踈忽怠玩如此則人力易施蟲灾可杜於
　禾稼大有裨益但小民愚昧無知又復茍且庸惰其曉
　諭開導防患於未然者有司不得辭其責實心任事之
　良吏必不肯於此等事膜外視之也
諭内閣據直𨽻地方文武官員報雨奏摺稱今年三月及
　四月初旬兩次得雨今於四月二十四日又得時雨四
　野霑足二麥茂盛秋榖皆可播種等語據此則四月以
　前竟有未種之田可知矣夫農事貴乎及時二月土膏
　初動三月即為播種之期况已得雨二次何以遲延觀
　望直待四月下旬方始播種倘小民怠惰偷安為民父
　母者則當開導勸課使之踴躍趨事於南畝又或耔種
　牛力稍有不敷則當留心體察設法相助不使有後時
　之歎即以今嵗論之若從前三月得雨之時即争先種
　播則目今又得丼霖豈不更為優渥况雨澤之遲早有
　無非人力所能預料今䝉
上天再賜丼霖得以乘時播種實屬萬民之厚幸假若霖
　雨愆期徬徨觀望則從前之怠惰遲延豈非小民自誤
　生計自荒恒産耶西北寒冷之鄉布榖或不宜太早若
　畿輔可以早種之地又當丼雨既霖之時而乃袖手逍
　遥以待時雨之再沛不亦愚昧之甚乎况北直地方春
　夏之交嘗稽雨澤豈可視丼澍為等閒不及時努力致
　虚
上天之賜乎此皆愚民習於懶惰而地方有司又不以民
　事為重漠然不加董率之故著該督橅傳朕諭㫖通行
　申飭倘再有牧民之官輕視農事不實心化導任百姓
　之悠悠忽忽有誤播種之期者必從重議處
諭户部陜西四川地方民風醇樸歴年逋負甚少查毎年
　徴收錢糧之期四月完半十月全完此定例也朕思四
　月十月既届納課之期小民必湏預先經營是榖麥未
　收之時即為輸將之計或因稱貸而受剥於富豪或因
　預糶而大虧其價值且如丼肅地方有徴收本色者若
　在糧榖未穫之前更為竭蹷歴來川陜錢糧既無拖欠
　之陋習著將四月完半者寛至六月十月全完者寛至
　十一月俟夏麥秋禾築場納稼之後從容完課俾民力
　舒徐以副朕愛養黎元之至意
　雍正九年
諭内閣山東地方上年遭值水患窮民乏食朕心軫念屢
　頒諭㫖並遣大臣賜粟賜金加恩賑濟不忍使一夫不
　獲其所又念該省上年禾稼歉收今春青黄不接之時
　米價必至騰貴特命截留鄰省漕糧三十五萬石並撥
運奉天米榖二十萬石減價平糶以惠濟閭閻朕之為
東省民食計者亦備極籌畫矣今朕細思上年濟兖東
三府之被水較平時為甚目今發粟平糶在糴米之家
固不慮價值之髙昂而赤貧之民仍苦於糴買之無力
且聞被水之後覔食窮民有轉徙四方者今各省漸次
資送回籍此等民人回籍之後無以為存養之資必至
於失業深屬可憫今朕再沛恩膏著侍郎劉於義牧可
登廵撫岳濬確查實在窮民無力糴買榖石者加給兩
箇月口糧以恤其困苦資其耕作查濟兖東三府尚有
存倉榖四十萬石即將此為散賑之需儻不敷用再將
截留之漕米以二十萬石平糶以十五萬石增添散賑
劉於義牧可登岳濬可仰體朕心遴選賢員作速分途
辦理使黎民均沾實惠並傳宣朕㫖切加曉諭百姓等
受朕格外之恩當乘此春和努力耕種勿因失業而作
邪僻之事勿因困阨而懐怨尤之心果能祗遵朕訓則
良善之風豫順之氣自能感召天和賜以安全之福思
　之勉之
諭内閣今年五六月間直𨽻山東河南等處雨澤愆期朕
　即慮及上年被水低窪之地魚子存留今夏烈日蒸曬
　恐變為蝗蝻為禾苗之患特令大學士等寄信與直𨽻
　山東督撫嚴飭屬員留心訪察預為防遏兹據沈廷正
　奏報山東濟寧州之南鄉新店等處有蝻子萌動已飭
　令文武員弁上𦂳撲滅又據張元懐奏稱光州所屬竹
　園内生有青蟲其形似蝗吞食竹葉未傷田禾今已捕
　除等語從來蝗蝻始生之時以人力治之尚易而小民
　躭逸偷安憚於用力又恐踐踏禾稼瞻顧逡廵及至飛
　颺之後遠近蔓延而勢已不可遏矣是在實心任事之
　官員督率鄉民力為捕治不得姑順輿情釀成大患著
　直𨽻山東河南江南等處督撫通行所屬實力奉行儻
　視為具文茍且塞責將來飛颺之時朕必察其發生之
　處將該地方官從重治罪不少寛貸直𨽻山東河南三
　省欽差大臣科道等一同留心訪察毋忽
諭内閣朕以直𨽻山東河南夏間雨澤愆期特命截漕查
　賑預謀民食既而三省陸續奏報得雨朕心稍慰兹聞
　直𨽻山東及河北彰衛二府有窮民因秋成無望預為
　渡河而南以圖就食者蓋因本地歉雨之時尚未聞截
　漕查賑諭㫖輙思就食他省若即令資遣還鄉恐時届
　仲秋耕種之期已過轉致失所著該撫飭令沿河州縣
　於各渡口詳詢其所欲徃地方有力不能自達者量給
　路費仍知照該州縣善為安挿除有親朋可依及已傭
　工得食者聽其自便外其乏食之民著用截漕米石照
　例計口賑給此等流民有聞家鄉近日得雨欲回本籍
　者即資送遣回其未願即歸者俟來春耕種之後仍皆
　給以資糧使之回籍凡資給之費俱照例動用存公銀
　兩造冊送部有浮冒尅扣等弊該撫指名題叅如各省
　樂善之家有能將覔食窮民存恤周濟及資助回籍者
　該地方官詳報上司酌量輕重奬給花紅旗匾最優者
　給之頂帶以示鼓勵直𨽻山東地方既經得雨又現今
　截漕查賑人心安帖必無輕去其鄉者設或愚民無知
　聞鄰省安插流民經理得宜仍復接踵而至離鄉棄業
　舎本籍自有之恩澤以望澤於他鄉其勢必至兩誤該
　地方官務悉心安集剴切曉諭令其勿離故土又聞渡
　河流民有欲徃湖廣者楚地雖産米之鄉而去直𨽻山
　東較豫省更遠恐將來回籍愈難除已至湖廣者著該
　地方官安插得所外其尚在鄰省者詢明湖廣果有親
　朋可依則資給令徃否則即於所到地方安插夫率土
　蒼生皆吾赤子各該督撫及地方有司務湏痌瘝乃身
　體察周詳規畫盡善期無一夫不獲其所以副朕勤恤
　民隐子惠元元之至意
　雍正十年
諭大學士九卿京師自上冬以及新春未得雨雪畿輔地
　方及近京各省雖有奏報得雪者看來亦未普遍霑足
　因思上年十一月十五日月食據欽天監觀候曾引占
　書燕趙早禾麥有傷之語陳奏朕前朕心甚為憂懼擬
　於正月祈榖之期䖍禱
上帝以迓天和乃朕躬偶感風寒醫家奏請避風靜攝是
　以未曾躬親祀典此心愈加乾惕維兹數月以來雨雪
　未降顯係
上天垂象以示警甚可畏也朕䖍誠修省體察政治之闕
　失以期仰格
天心爾大學士九卿等各宜恪慎齋戒至誠䖍禱尤當洗
　心滌慮殫職奉公以為敬
天祈福之本京師為四方輻輳之地民食浩繁更宜預為
　籌畫至於該督撫等各自敬謹修省外所屬地方雨澤
　之有無播種之遲早務期悉心訪察先事圖維儻二麥
　歉收必有思患預防之策不使黎民有乏食之虞方不
　負朕之委任儻有玩忽隐飾等弊經朕訪聞必加嚴譴
　内外大臣等領此諭㫖務在實心奉行不必以空言覆
　奏
諭内閣寧夏為丼省要地渠工乃水利攸闗萬姓資生之
策莫先於此是以朕特遣大臣督率官員等開濬惠農
昌潤二渠又命修理大清漢唐三渠以溥萬民之利年
來昌惠二渠及唐渠工程漸次告竣於民田大有禆益
其大清渠漢渠雖未竣工然聞連年加謹堵疊極力挑
濬已足以資灌溉不過洴岸閘座有應行修補之處可
以從容經理非比唐渠之必應速成也目今甘省軍興
之際輓運兵糧正需車輛若因修理渠工有欽差官員
催趲工程又復僱車運送物料恐小民承應一切力難
兼顧有誤春耕所當酌量變通以體恤民隐者查寧夏
有專司水利之同知著將未竣之渠工交與該員照通
智史在甲等所估料之處於毎嵗春工内分年陸續修
理再令寧夏道鄂昌勤加督率不時稽查務期工程堅
固利濟有資使民田永霑膏澤通智史在甲將各件與
鄂昌交代清楚即行回京其在工効力之文武官弁交
與該署督查郎阿計其在工之乆暫訪其奉職之勤惰
量其辦事之能否應留陜題補委用者留陜題補委用
　應咨部請㫖者咨部請㫖應發回本地者發回本地其
　現任武弁及兵丁等派撥渠工効力者俱令各歸營汛
　在工夫役等交與鄂昌將附近者令歸南畝遠來者酌
　量遣回
諭内閣上年冬間北方雨雪稀少朕恐今夏蝗蝻萌動已
　密諭該督撫等留心防範頃聞江南淮安府屬之山陽
　阜寧及海州所屬之沐陽揚州府屬之保應等縣各有
　一二鄉村生發蝻子雖目前萌動之處不過數里然恐
　捕治不力漸至蔓延為田禾之害著該督撫嚴飭有司
　督率人役鄉民速行撲滅俾無遺種儻有怠忽從事者
　即行糾叅從重議處
諭内閣據山東廵撫岳濬奏稱東省自閏五月内甘雨溥
　降從前被旱之處次第均霑榖豆雜糧皆得及時佈種
　此後六七兩月雨澤均調秋禾暢茂現今收穫登場為
　歴年未有之豐熟等語今嵗春月東省郡邑雨澤愆期
　而兖東二府為尤甚朕心憂慮遣官發粟糶賑兼施從
　前嗷嗷待哺之民有所依恃心志安帖豫順之氣感召
　天和遂得連霈甘霖轉荒歉而為豐稔即目前之事觀
　之益知朕平日切切以天人相感之理訓示天下臣民
　者確乎其不爽也民為邦本食為民天凡為官者思欲
　感召天和必以暢悅民情為本平時與百姓同其好惡
　不使閭閻有抑鬱之情偶值雨晹之不均旱潦之將兆
　即據實奏聞裨朕早為百姓經營以為補救挽回之策
　在民則當安分循理共敦善良偶遇災祲即思招致之
　有由恐懼警惕不敢因困苦而生愁怨之心如此上下
　交修官民胥勉將見和氣致祥災沴不作比户享盈寧
　之福矣勉之勉之
諭内閣據博爾奔察等奏稱胡倫布爾等處今嵗所種地
　畝因旱歉收俟明年多為種植等語朕思種地一事若
　交與伊等則訓練兵丁必致貽誤著行文將軍卓爾海
　於齊齊哈爾愛渾墨爾根三處臺丁及水手屯丁内酌
　派五百名動用彼處存貯正項錢糧撥給盤費並置辦
　犂具耔種等項前徃胡倫佈爾地方於明年春間及時
　耕種至秋後將如何收穫之處著卓爾海據實奏聞其
　動用銀兩仍著報部照數解還
　雍正十一年
諭内閣上年江南沿海被水地方如常熟等二十二州縣
　並續報之華亭等六縣該督撫等已遵㫖撫綏軫恤定
　議大賑三次每次以一月為期料寒冬初春以來窮民
　存養有資不致失所矣朕念二三月間正青黄不接之
　時尚湏籌畫接濟資其力作庶可無悞春耕著再加賑
　四十日以昭格外之恩其有從前遺漏貧民並先可餬
　口而目下力不能支者亦著查明添入補賑之内再被
　水之鹽塲竈戸亦照貧民例加賑一月該督撫鹽政等
　務湏督率有司實力奉行使被水之家均沾恩澤以副
　朕恤灾拯困之至意
諭内閣前據署直𨽻總督顧琮等奏請准順天天津等七
　府五州酌量領運北倉米石以備平糶並將所存倉榖
　存七糶三以濟民食朕已允行今思目下正當青黄不
　接之時糧價漸昻各處皆有常平倉榖其存貯米榖一
　萬石以外者准其存七糶三一萬石以内者准於糶三
　之外酌量加增存貯甚少者或添運北倉漕米或撥領
　鄰近倉儲務令各處米價得平小民易於糴買再者直
　𨽻冬春雨雪稀少目今農事方殷民皆盡力於南畝恐
　新舊錢糧一時難於並徴著將雍正九年以前帶徴銀
　兩緩至秋收完納該督等遵諭即辦理
諭戸部近聞山東通省雨澤俱已霑足但從前有得雨稍
　遲之州縣今年二麥歉收民力未免拮据况得雨之後
　無力耕種錢糧輸納承辦維艱朕心軫念著該督將得
　雨稍遲之州縣衞所應徴新舊錢糧緩至秋成之後再
　行開徴以示朕體恤閭閻之至意
　雍正十二年
諭戸部據總理西安廵撫事史貽直等奏報陜省秋禾受
　旱水田仍可有收而旱田收成分數大減現今秋社前
　後乃秦民種麥之期必得甘雨應時始能播種是以農
　夫望雨甚切等語覽所奏情形若將來得雨霑足則明
　嵗夏收自有可望但今嵗秋收既歉則明年青黄不接
　之時米糧或至騰貴兵民人等有應行接濟之處亦未
　可定亦不可不預為籌備查陜省與河南接壤雍正十
　一年春間撥運豫米十萬石自水次裝載直抵西安已
　有成效上年曾令河東總督王士俊於沿河州縣水次
　貯榖三十萬石並將上年豫省漕米截留易榖以備陜
　省之用是豫省備用陜省之米甚為充裕儻明年陜省
　有需用之處著史貽直等一面具奏一面即將需用米
　數行文王士俊料理照上年之例由水道運赴西安應
　用將此併諭王士俊知之
諭大學士九卿朕從來不言祥瑞屢頒諭㫖曉諭天下臣
　民是以數年來凡以嘉祥入告者朕皆屏拒弗納而各
　省之瑞榖嘉禾誕降者甚多悉令停其進獻蓋欲天下
　臣民共敦實行不尚儀文以為敬
天勤民之本也今據總兵官楊凱奏報鎮筸紅苖甫經向
　化今年苗民所種之山田水地黍稷稻粱盈疇遍野及
　至秋成則皆雙穗三穗四五六穗不等萬畝皆然苖民
　額手歡呼以為從來未有之竒瑞又據侍郎蔣泂奏報
　高臺縣屬雙樹墩地方在鎮夷堡口外自開墾以來人
　烟日盛今嵗秋成粟榖挺秀有一本之内枝抽十餘穗
　者有一穗之上叢生五六穗者屯農共訝為竒觀稱為
　盛事等語朕思苖疆播種乃夷民務本之先資遠徼屯
　田闗邊塞軍儲之重計今值經營伊始欣逢瑞榖呈祥
　且地廣穗多超越於見聞紀載之外仰見
天心眷佑錫福方來苗民之樂利可期軍旅之糗糧有賴
　此非空言祥瑞而無濟於實用者可比朕心不勝感慶
　在廷臣工莫不有撫綏苖衆籌邊足食之心聞之定為
　色喜是以將楊凱蔣泂奏摺及榖本圖樣發出共觀之
　皇帝敕諭
　　雍正十三年
　諭總理事務王大臣從來帝王撫育區夏之道惟在敎
　　養兩端蓋天生民而立之君原以代天左右斯民廣
　　其懐保人君一身實億兆羣生所托命也書稱正徳
　　利用厚生惟和又云惟土物愛厥心臧蓋恒產恒心
　　相為維繫倉廩實而知禮義理所固然則夫敎民之
　　道必先之以養民惟順天因地養欲給求俾黎民飽
　　食暖衣太平有象民氣和樂民心自順民生優裕民
　　質自馴返樸還淳之風可致庠序孝弟之敎可興禮
　　義廉恥之行可敦也我朝
列聖敬
天勤民垂統萬世
皇祖聖祖仁皇帝六十餘年久道化成重熈累洽所以惠
　　養元元禮陶樂淑者至周至備惟是國家承平日久
　　生齒日繁在京八旗及各省人民滋生蕃衍而地不
　　加廣此民用所以難充民産所以難制也我
皇考宵旰孜孜勤求治理惟恐一夫不獲其所重農貴粟
　　之敎屢頒撫循蠲賑之惠頻下南北之營田水利無
　　不興修内外之開墾種植無不綜理凡此實政實心
　　一以誠敬貫徹始終十三年有如一日皆朕所親承
　　目睹拳拳服膺者也朕生長深宫瞻依
皇考慈顔惟知承歡膝下懋學書齋即如日用衣食之需
　　悉由
恩賜豐贍饒裕不煩問所從來此固
皇考昊天罔極之恩難於明言而為君之道亦惟身履其
　　地者然後知聖人之言為至當也今朕纘成大統身
　　為人主衣租食稅則自今伊始一絲一粟皆四海小
　　民所經營供御者矣朕思飲饌被服皆出於海内脂
　　膏宫室器用皆取自閭閻拮据尚安忍少有糜費侈
　　用之心以蕩民力而耗民財乎又安忍已垂裳而聽
　　天下之民有寒不得衣已玉食而聽天下之民有飢
　　不得食者乎禹思天下有溺者由已溺之稷思天下
　　有飢者由已飢之自古聖君賢臣自任之重者皆動
　　於至誠迫於至理有萬不容己者也朕日夜兢兢時
　　厪本固邦寧之至慮以
皇考之實心為心以
皇考之實政為政凡供膳品味之類無所加增衣食器用
　　之屬無所濫費宫室苑囿之區無所改營爰賴中外
　　大臣共體朕心以成朕志於民生日用所由阜成民
　　生樂利所由豐豫之處在在求其實濟事事謀其久
　　遠勿以虛名而澤不下逮勿以小利而計不圖全勿
　　作無益以害有益勿朘民生以厚已生果能恒產有
　　資將見恒心自啓我
皇考聖訓所謂三代之治必可復堯舜之道必可行者庶
　　能繼述萬一此朕中心乾惕之誠並非即位之初為
　　此邀譽近名之語以博天下臣民之感頌朕心務收
　　實效豈肯徒托空言但天下至大兆民至衆非朕一
　　人所能獨理内而閣部八旗大臣外而督撫藩臬有
　　司均受國家深恩有惠養斯民之責者當共思黽勉
　崇儉戒奢視國事如家事以民身為己身痌瘝一體
　休戚相闗各殫誠心期登斯民於衽席則賞功酬庸
　之典朕必從優舉行若茍且因循視同膜外律以溺
　職更復何辭勉之勉之
　乾隆元年
諭總理事務王大□三代以前不言水利溝澮之制時
　蓄洩備旱潦尚書周禮所載為田功計者其利甚溥
　開渠引水溉田育榖始於戰國蓋因阡陌既開溝澮
　㝷丈已失其舊也歴代言水利者得失參半總以相
　土宜順水勢近不擾民遠可利人為主今江南所屬
　蘇松常鎮四府太倉一州現在興修支河倣河工海
　塘之例督撫分委降革廢員及本籍候選考職人等
　効力承修朕思渠港圩壩附近溉田原宜開濬以備
　旱澇但開濬之法須河身深廣蓄洩得宜其挑取塗
　泥遠移他處或培窪下之地或築堤岸之上方為久
　計若雇夫挑土堆貯河旁雨淋水潦旋即入河不久
　淤塞務名無實徒滋煩擾至古堤舊渠儻遇旱澇不
　為田害便宜仍舊紛更改築甚無謂也今蘇松等處
　内地支河原不比河工海塘之險古堤舊渠如元和
　至和等塘民利徃來田資灌溉至今受益吳本澤國
　三江震澤支流四溢如邱與權單諤郟亶趙霖夏原
　吉周忱等所論水利考据精核得失瞭然今効力承
　修人員相度形勢諳練自遜前人儻有夾塘蓄水石
　梁洩河止宜加修不必改築若有必應開濬建築之
　處督撫留心細勘並飭州縣協辦工程一應調遣指
　臂易使至長洲等州縣按畝派錢以供大修朕已降
　旨停止倘有官吏藉端中飽即絲毫派累經朕訪聞
　必加嚴處嗣後督撫以至州縣建言為民興利或利
　小而害大或利在目前而害伏於後或有利無害而
　其事易創難成皆宜詳審熟籌慎之於始以體朕惠
　養元元至意
　乾隆二年
　諭總理事務王大臣方今農事將興正百姓力田耕作
　　時也兹二月二十二日恭送
孝敬憲皇后梓宫往
泰陵所過州縣應納錢糧雖已蠲免但恐應役多人致妨
　　南畝其令地方有司毋得先期派民灑道清塵種種
　　滋擾扈從人員有蹂躪麥苖途中滋事者許直隸總
　　督即令劾奏以副朕惠養農民至意
　諭總理事務王大臣上年直隸等省有收成歉薄之州
　　縣冬春以來雨雪又覺缺少惟山東奏報得雨似可
　　足用其餘則尚未沾足朕心甚為憂慮當此青黄不
　　接之時東作方興之候正宜急為籌畫以恤民艱已
　　諭令各該督撫因地制宜或減價平糶或借貸倉糧
　　凡有利益民生者即速定議舉行毋容忽視今思仲
　　春之月即定例開徵錢糧之時若有司遵例催科在
　　有力之家尚可勉强輸將而困乏之家實為艱窘深
　　可憫惻著直隸等省督撫將去嵗歉收之州縣一一
　確查所有現在應完錢糧暫停徵收俟麥秋酌看收
　成情形再行奏聞歸併秋季錢糧項下帶徵完納如
　此則地方無追呼之擾民力可以寛舒農功不致有
　曠該部遵諭速行
諭總理事務王大臣農事方興需雨甚殷雖十五日得
　雨尚未霑足朕心深為顒望著傳諭禮部䖍行祈禱
諭總理事務王大臣京師雨澤愆期朕心深為憂慮聞
　河南山東兩省與直隸接壤之地雨亦稀少該撫等
　作何預為籌畫又近日曾否得雨俱未詳悉奏聞實
　為輕視民瘼可著侍衞永興前徃河南松福前往山
　東再各派户部司官一員馳驛同往面詢該撫將實
　在情形并如何料理之處一一陳奏永興等亦著沿
　途留心從前得雨分數此時乾旱情形地畝曾否播
　種米價如何騰貴以及百姓情形若何之處著回時
　據實覆奏
諭總理事務王大臣昔者虞廷咨牧食哉惟時而百揆
　奮庸之後即命棄以播時百榖禮樂兵刑皆在所後
　良以食為民天一夫不耕或受之飢一女不織或受
　之寒而耕九餘三雖遇荒年民無菜色今天下土地
　不為不廣民人不為不衆以今之民耕今之地使得
　盡力焉則儲蓄有備水旱無虞乃民之逐末者多而
　地之棄置者亦或有之縱云從事耕耘而黍高稻下
　之宜水耨火耕之異南人向多不諳北人率置不講
　此非牧民者之責抑誰之責歟今之督撫於地方命
　盗等案或官方吏治兵制夷情能盡其心者有之其
　以身為之倡課百姓以農桑本務者誰耶得毋與虞
　廷命官之意相左乎朕欲驅天下之民使皆盡力南
　畝而其責則在督撫牧令必身先化導毋欲速以不
　達毋繁擾而滋事將使逐末者漸少奢靡者知戒蓄
　積者知勸督撫以此定牧令之短長朕即以此課督
　撫之優劣至北五省之民於耕耘之術更為疎畧是
　以一榖不登即資賑濟斯豈久安長治之道其應如
　何勸戒百姓或延訪南人之習農者以敎導之牧令
　有能勸民墾種一嵗得榖若何三嵗所儲若何視其
　多寡為激勸非竒貪異酷極昏極庸者毋輕率劾去
　使久於其任則與民相親而勸課有成將見俗返醇
　樸家有蓋藏然後禮樂政刑之敎可漸以講習著該
　部會同九卿詳悉定議以聞
　
　
　
　
　
　
　
　
　
欽定授時通考卷四十八
　欽定四庫全書
　欽定授時通考卷四十九
　勸課
　　本朝重農
　祈穀
　　　謹案月令天子以元日祈穀於上帝蓋人君代天
　　　理物欽若敬授未有不以農事為先務我
　　國家修明典禮尤重民生
太宗文皇帝繼天立極肇祀
郊壇
世祖章皇帝創業垂統乗時定制每歲孟春上辛祈穀于
上帝一切典禮與冬至大祀同
聖祖仁皇帝釐定樂章禮文大備康熙二十八年復
命另撰祈穀祝文將肫懇恤民之意切實祈求
世宗憲皇帝視民如傷盡誠盡敬每歲
躬祀
郊壇為民請命
天心協應叠降嘉祥薄海内外無不食德飲和仰䝉
福佑我
　皇上御極以來闓澤覃敷深仁普洽蠲免賑恤之典史
　　　不勝書凡閭閻之疾苦稼穡之艱難無弗洞悉周
　　　知厪懷夙夜
　　齋宮淵穆對越精誠
　皇衷之懇至肫勤視小民望歳之心尤切于萬萬惟
上帝監觀四方惟
列聖陟降左右錫兹祉福粒我蒸民至誠感神呼吸通于
帝座理固然矣蓋以民事為己事以
天心為己心
聖聖相承道同心一非明禋將享之文所能擬諸形容也
　　　謹照
　大清會典及禮部所定現行儀注載
　祈穀禮儀於後
　祈榖儀
　　　凡上辛
　祈榖前後儀節陳設順治初詳定遵行惟配享
神位逓增儀亦逓備今照題請儀注具列於後
　　　一前期五日詣犧牲所視牲
　皇帝親詣行禮遣官視牲
　　　一前期三日太常寺官進齋戒牌銅人
　皇帝致齋三日各衙門俱設齋戒牌應陪祀王以下各
　　　官齋戒如常儀
　　　一前期二日遣禮部堂官一員省牲
　　　一前期一日
　皇帝陞太和殿
　視祝文
　視玉
　視帛
　視香行禮復至龍亭前上香行禮太常寺官送祝文玉
　　　帛香至
天壇神庫内青案上安設
　　　一前期一日禮部都察院太常寺光祿寺官俱朝
　　　服上香監宰牲並瘞毛血
　　　一正祭日鹵簿大駕全設
　皇帝御禮服出宮乗輦
　駕進
壇西門降輦至更衣幄次更祭服盥手畢進
大享殿内就拜位王以下陪祀各官俱序列燔柴迎
帝神奏中平之章
　皇帝陛
壇詣
上帝香案前上香次詣
太祖高皇帝
太宗文皇帝
世祖章皇帝
聖祖仁皇帝
世宗憲皇帝位前上香畢旋位行禮唱奠玉帛樂奏肅平
　　　之章
　皇帝陞
壇詣
上帝位前獻玉帛次詣
太祖高皇帝
太宗文皇帝
世祖章皇帝
聖祖仁皇帝
世宗憲皇帝位前奠帛畢旋位唱進俎樂奏咸平之章
　皇帝陞
壇以次進俎畢旋位行初獻禮樂奏夀平之章
　皇帝陞
壇詣
上帝位前獻爵畢讀祝官跪讀畢
　皇帝行禮復詣
太祖高皇帝
太宗文皇帝
世祖章皇帝
聖祖仁皇帝
世宗憲皇帝位前獻爵禮畢旋位行亞獻禮樂奏景平之
　　　章
　皇帝陞
壇以次獻爵如初獻儀禮畢旋位行終獻禮樂奏永平之
　　　章
　皇帝陞
壇以次獻爵如前儀獻畢旋位太常寺官唱
賜福胙
　皇帝就位受爵受胙行禮旋位復行禮謝福胙徹饌樂
　　　奏凝平之章捧玉官捧蒼璧退送
神樂奏清平之章
　皇帝行禮職事官捧祝帛香饌恭送燎位望燎樂奏太
　　　平之章
　皇帝詣望燎位祝帛焚半奏禮畢
　皇帝由東甎門出更衣陞輦設鹵簿大駕教坊司作樂
　　　奏祐平之章
　皇帝還宮
　　　樂章
　　　迎
帝神樂奏中平之章
　　惟帝勤民兮求莫匪舒　小民何依兮黍稷與與
　　元日有事兮百辟趨　　為民請命兮食咸需
　　遥瞻龍駕兮歴紫虛　　日臨黃道兮東風徐
　　臣深昭事兮遑寧居　　願垂嘉惠兮大有書
　　　奠玉帛樂奏肅平之章
　　民天惟食兮農事先　　粒我蒸民兮有大田
　　風霆流形兮雨澤霑　　實穎實栗兮氣化全
　玉帛祇奏兮祗禋䖍　　仰祈寰宇兮享豐年
　　進俎樂奏咸平之章
　鼎烹兮苾芬　　　　　嘉薦兮無文
　奉雕俎兮大武　　　　羶薌建兮氣干雲
　昭普存兮民力　　　　惟明德兮馨聞
　　初獻樂奏夀平之章
　初獻兮㫖酒盈　　　　著誠致潔兮犧尊盛
　儼對越兮在上　　　　惟昭明兮有融
　瑟黃流兮玉瓚　　　　帝心歆假兮賚嘉禎
　　亞獻樂奏景平之章
　著尊啟兮告䖍　　　　清酤次第兮舉前
　禮再獻兮肅拜　　　　列瑶觴兮秩斯筵
　神悦懌兮如在　　　　惠我嘉生兮福便便
　　終獻樂奏永平之章
　終獻兮泰尊移　　　　苾芬嘉㫖兮圭瓚交馳
　神既醉止兮錫祉　　　禮成於三兮陳詞
　　願灑餘瀝兮沐羣黎　臣拜手兮望雲霓
　　　徹饌樂奏凝平之章
　　俎豆具陳兮庶品齊　舉荷昭鑒兮靡或遺
　　饌告徹兮玉几　　　登歌洋溢兮式禮無違
　　肅微忱兮告終事　　上帝居歆兮錫純禧
　　　送
帝神樂奏清平之章
　　祇奉天威兮弗敢康　　小心翼翼兮昭穹蒼
　　雲垂九天兮露瀼瀼　翠旗羽節兮歸何鄉
　　臣拜下風兮意徬徨　願沛汪澤兮時其雨𤾉
　　　望燎樂奏太平之章
　　翹首兮天閶　　　　邈彼雲海兮何蒼茫
　　􁃛蕭束帛兮薦馨香　　精誠咸格兮降福穰
　　四時順序兮百榖以昌　臣同兆姓兮感荷恩光
　皇帝還宮導迎樂作奏祐平之章
　　皇天有命　　　　　列聖承之
　我后配德　　　　　　文匡武綏
　海隅寧謐　　　　　　神靈宴娭
　於萬斯年　　　　　　流慶降釐
　耕耤
　　　謹案仲春耕耤以供粢盛以重農事甚盛典也我
　　朝
列聖相承勤民務本
世祖章皇帝智勇天錫統一寰宇順治十一年
躬祀
　先農行耕耤禮
欽定一切儀章為萬世法
聖祖仁皇帝聖神文武仁孝性成康熙十一年耕耤行告
　　　祭
奉先殿禮
世宗憲皇帝仁育義正宵旰憂勤雍正二年以後每歲
躬耕三推禮畢再行一推以示率先農功至意耤田嘉禾
　　　歲生至有十三穗者蓋
精誠感格若斯之盛也又
命直省郡邑各設耤田所在官吏遵行惟謹故自
　　開國以來大有頻書海内家給人足比隆于唐虞三
　　　代之盛我
　皇上至誠大孝念切民依乾隆三年行耕耤禮四年照
　　　例舉行億萬斯年著為定例開蒸民粒食之源充
　　　六宇太和之氣山農野老熙熙然相忘于撃壤鼓
　　　腹之下者皆
　聖主敬
天法
祖肫勤教育之深恩也謹遵照
　大清會典及禮部所定現行儀注載
　躬祀
　先農壇
　耕耤禮儀於後
　　　祭
　先農壇儀
　皇帝舉耕耤禮則
　親祭
　先農壇其每年常祀定于春二月
　　　順治十一年二月
世祖章皇帝行耕耤禮親祭
　先農壇康熙十一年二月
聖祖仁皇帝行耕耤禮親祭
　先農壇前期遣官告祭
奉先殿一應禮儀俱與順治十一年同雍正二年二月
世宗憲皇帝行耕耤禮親祭
　先農壇一應禮儀與康熙十一年同以後每年舉行
　　　乾隆三年二月
　皇上行耕耤禮親祭
　先農壇前期親祭
奉先殿四年二月
　上親行耕耤禮如前儀
　　　一前期二日太常寺官進齋戒牌銅人
皇帝致齋二日王以下陪祀各官俱齋戒二日
　　一前期二日太常寺官視牲
　　一前期一日
皇帝御中和殿視祝文畢太常寺官捧祝版送至
先農壇神庫内安設
　　一前期一日禮部都察院太常寺光祿寺官赴
壇監視宰牲瘞毛血
　　一正祭日
皇帝具禮服乗輦至
壇進具服殿盥手畢至
壇上黃幄次立王以下陪祀各官俱排立迎
神樂奏永豐之章
皇帝陞壇上香行禮初獻奏時豐之章職事官獻帛爵
　　讀祝畢
皇帝行禮亞獻奏咸豐之章終獻奏大豐之章各獻畢
　　奏
賜福胙
皇帝受爵受胙行禮謝福胙徹饌樂奏屢豐之章送
神樂奏報豐之章
皇帝行禮職事官捧祝帛香饌送瘞位樂奏慶豐之章
皇帝親視奏禮成退次行耕耤禮
　　樂章
　　迎
神樂奏永豐之章
　勾芒秉令　　　　　　土牛是驅
　天下一人　　　　　　蒼龍駕車
　念彼田疇　　　　　　民命所需
　生成有德　　　　　　尚式臨諸
　　奠帛初獻樂奏時豐之章
　先農神哉　　　　　　耒耜教民
　田祖靈哉　　　　　　稼穡是親
　功德深厚　　　　　　天地同仁
　肅將幣帛　　　　　　肇舉明禋
　厥初生民　　　　　　萬彚莫辨
　神錫之庥　　　　　　嘉種乃誕
　執兹醴齊　　　　　　農功益見
　玉瓚椒醑　　　　　　肅雍舉奠
　　亞獻樂奏咸豐之章
　上原下隰　　　　　　百穀盈止
　粒我烝民　　　　　　秀良興起
　樂舞具備　　　　　　吹豳稱兕
　再躋以獻　　　　　　肴馨酒㫖
　　終獻樂奏大豐之章
　糜芑秬秠　　　　　　維神所貽
　以神饗神　　　　　　曰予將之
　秉耒三推　　　　　　東作允宜
　五風十雨　　　　　　率土何私
　　徹饌樂奏屢豐之章
　於皇農事　　　　　　自古為烈
　莫敢不承　　　　　　今兹忻悦
　籩豆既豐　　　　　　簠簋云潔
　神視井疆　　　　　　執事告徹
　　送
神樂奏報豐之章
　麻麥芃芃　　　　　　秔稻連阡
　縱横萬里　　　　　　皆神所瞻
　人歌鼓腹　　　　　　史載有年
　歲有常典　　　　　　茀祿綿延
　　望瘞樂奏慶豐之章
　玉版蒼幣　　　　　　來鑒來歆
　敬之重之　　　　　　藏於厚深
　典禮由古　　　　　　予行自今
　樂樂利利　　　　　　國以永寧
耕耤儀
　　　凡耕耤儀節係順治十二年題定康熙十一年增
　　　告祭
奉先殿典禮雍正二年頒定樂章
　　　一
　躬耕耤田必用亥日
　　　一前期一日遣官告祭
奉先殿
　　　一
　皇帝躬祭
　先農壇行耕耤禮於前期
　視祝版日設
　皇帝耕耤耒耜鞭種青箱綵亭三座設三王九卿從耕
　　　青箱綵亭四座於
　　午門外户部禮部堂官同順天府堂官入進器具穀
　　　種於
　　太和殿下安設
皇帝陞中和殿行
閲視祝版禮畢
皇帝御保和殿户部堂官先捧
皇帝耕耤耒耜次捧鞭次捧稻種匣安設于
　中和殿殿内正中次捧三王耕耤麥種匣穀種匣九
　　卿耕耤豆種匣黍種匣安設于
　中和殿内左右畢
皇帝自保和殿陞中和殿至各陳設處
閲畢還
　宮户部官捧耒耜穀種各匣至
　太和殿堦下授順天府捧出
　午門左門置各綵亭内教坊司作樂前導送至耕耤
　　所安設
　　一是日早
皇帝致祭
先農壇畢
御具服殿更補服黃龍袍少憩從耕三王九卿及不從
　　耕王以下各官俱更蟒袍補服禮部太常寺堂官
　　奏請
皇帝詣耕耤位南向立從耕三王九卿各就耕位立不
　　從耕王以下各官俱在耕耤蓆棚外按翼排立耕
　　耤耒耜鞭青箱綵亭三座及三王九卿青箱綵亭
　　四座陳設左右教坊司領樂官四員頂帶老人四
　　名歌三十六禾詞樂工十二名鑼鼓板樂工六名
　　執义執扒執箒執鍁蓑衣斗篷樂工二十名五色
　　彩旗樂工五十名順天府耆老三十四名上農夫
　　十名中農夫十名下農夫十名俱兩旁排立鴻臚
　　寺官贊進耒耜户部堂官北向跪進耒耜
皇帝右手秉耒贊進鞭順天府尹北向跪進鞭
皇帝左手持鞭耆老二人牽牛上農夫二人扶犁禮部
　　太常寺鑾儀衞官恭導
皇帝秉耒行耕耤禮教坊司樂工鳴鑼鼓歌三十六禾
　　詞招颭彩旗唱和隨行
皇帝三推三返再行一推禮畢贊受耒耜户部堂官跪
　　受耒耜贊受鞭順天府尹跪受鞭各置綵亭内禮
　　部堂官奏請
皇帝旋位立户部堂官順天府尹執青箱播種耆老隨
　　後覆土畢順天府尹以青箱置綵亭内禮部堂官
　　奏請
觀耕
皇帝御觀耕臺南向坐不從耕王以下各官分翼序立
　　三王各五推五返各用耆老一人牽牛農夫二人
　　扶犁順天府㕔官隨後播種耕畢三王退就班位
　　立諸王等俱候
㫖序坐次九卿各九推九返各用耆老一人牽牛農夫
　　二人扶犁順天府㕔官及兩縣各官隨後播種耕
　　畢九卿退就本班立順天府官將青箱置左右所
　　設三王九卿盛種綵亭内禮部堂官奏耕耤禮畢
駕興由東階出
先農門外陞輦教坊司作導迎大樂至
　齋宮陳設大樂作
皇帝陞座暫
御後殿王以下公以上在臺上文武各官在臺下東西
　　向按翼排立禮部堂官奏請
御齋宮樂作
皇帝陞座順天府官兩縣官率耆老農夫等由西門入
　　排立贊行三跪九叩頭禮農夫三十人服本等服
　　色各持農器隨後行禮丹陛樂作禮畢退至耕所
　　農夫終畝候耕畢府縣官至東門報終畝畢鴻臚
　　寺官跪奏
親耕既成禮當慶賀王以下各官排班丹陛樂作贊行
　　三跪九叩頭禮禮畢退就班行一叩禮序坐
賜茶畢大樂作
駕興御後殿光祿寺設宴畢大樂作
皇帝陞座王以下各官就原位行一叩頭禮序坐進宴
　　丹陛樂作奏雨暘時若之章安宴桌畢進酒西簷
　　下作管絃樂笙簫合奏奏五穀豐登之章
皇帝舉酒王以下各官于本位跪行一叩頭禮復坐進
　　饌東簷前作清樂奏家給人足之章徹樂王以下
　　各官排班聽贊行一跪三叩頭禮丹陛樂作禮部
　　堂官奏禮畢王以下各官出
　齋宮大門外排立恭候
皇帝乗輦出鹵簿大駕前導教坊司作還宮樂奏祐平
　　之章
皇帝還宮
　　耕耤三十六禾詞
　光華日月開青陽　　　房星晨正呈農祥
　帝念民依重耕桑　　　肇新千耤考典章
　吉蠲元辰時日良　　　蒼龍鑾輅臨天閶
　青壇峙立西南方　　　犧牲簠簋升芬芳
　皇心祇敬天容莊　　　黃幕致禮䖍誠將
　禮成移蹕天田旁　　　土膏沃洽春洋洋
　黛犁行地牛服韁　　　司農穜稑盛青箱
　洪縻在手絲鞭揚　　　率先稼穡為民倡
　三推一墢制有常　　　五推九推數逓詳
　王公卿尹咸贊襄　　　甸人千耦列雁行
　耰鋤既畢恩澤滂　　　自天集福多豐穰
　來牟蕎蘥森紫芒　　　華薌赤甲秈稈䄱
　秬秠三種黎白黃　　　稷粟堅好碩且香
　糜芑大穗盈尺長　　　五菽五豆充壠場
　穄粢􁍍䵖九色糧　　　蜀秫王黍兼東廧
　烏禾同收除童粱　　　雙歧合穎邊理疆
　千箱萬斛收神倉　　　四時順序百穀昌
　八區九有富蓋藏　　　歡騰億兆感聖皇
皇帝進宴奏雨暘時若之章
　祥開黼座兮布瓊筵　　笙歌迭奏兮天樂宣
　三推既舉兮賜豐年　　五風十雨兮時不愆
　優渥霑足兮溉大田　　皇心悦豫兮福祿綿
皇帝進酒奏五穀豐登之章
　龍犁轉兮春風生　　　帝勤稼穡兮供粢盛
　戒農用兮勸服耕　　　富教化行兮百穀成
　禾九穗兮麥兩莖　　　黍稷重穋兮充棟楹
　歲登大有兮怡聖情　　堯樽特進兮玉醴盈
　勞酒禮飲兮邁鎬京
皇帝進膳奏家給人足之章
　嘉禾炊饌兮雲子芳　　仙㕑瓊粒兮匕箸香
　吾皇重農兮禮肅將　　明昭感格兮錫嘉祥
　千倉萬箱兮百穀穰　　崇墉比櫛兮遥相望
　豐亨樂利兮遍八方　　家多充積兮野餘糧
　含哺鼓腹兮化日長　　朝饔夕飱兮夀而康
　萬國同慶兮璿圖昌
　　直省耕耤儀
　　雍正五年題准耕耤儀注頒行直省各擇東郊官
　　地潔浄豐腴者立為耤田如無官地動支正項錢
　　糧置買民田以四畝九分為耤田即於耤田後建
　　立
先農壇供奉
神牌收貯祭品選擇勤謹農夫二名免其差役酌給口
　　糧令居
　壇西配房看守朝夕灑掃每歲耕耤之日祭
先農壇禮畢各官俱更蟒袍補服省城督撫秉耒知縣
　　執青箱知府播種府城知府秉耒佐貳執青箱知
　　縣播種知州正印官秉耒佐貳執青箱播種專城
　　衞所用正印官秉耒如無屬員即選擇耆老執青
　　箱播種耕時用耆老一人牽牛農夫二人扶犁俱
　　照九卿之例九推九返農夫終畝耕畢各率耆老
　　農夫行望
　闕三跪九叩頭禮其農具俱用赤色牛用黑色箱用
　　青色所盛耔種悉從各處土宜即著守
　壇宇農夫灌溉耤田地方官不時勸課將每年所收
　　米穀及用過粢盛數目造冊報布政司送户部查
　　核至各省耕耤日期每年十月初一日頒時憲書
　　後交欽天監選擇吉期禮部奏請
欽定通行奉天府府尹直𨽻各省督撫轉飭所屬同日
　　舉行永著為令
　豐澤園演耕儀
　　耕耤之前二日
皇帝詣
　豐澤園演耕是日禮部尚書順天府府尹各率其屬
　　穿蟒袍補服於耕所祇候青箱穀種照例陳設
皇帝御龍舟至先詣
　時應宮拈香畢至耕所順天府府尹進鞭
皇帝扶犁三推御前大臣侍衞襄事禮畢
　皇子諸王學習農事
駕回宮内務府官員終畝
　
　
　
　
　
　
　
　
　
　
　
　
　
　
欽定授時通考卷四十九
　欽定四庫全書
　欽定授時通考卷五十
　　勸課
　　本朝重農
　御製詩文一
聖祖仁皇帝御製
　　農桑論
　嘗觀王政之本在乎農桑虞舜之命棄曰汝后稷播時
　百穀禹之告舜也曰政在養民水火金木土穀惟脩殷
　之考績羣辟亦曰稼穡匪懈周以農事開基至成王之
　世制禮作樂典章明備彬彬郁郁然周公所作矇史所
　歌若豳風七月之篇其道于耜舉趾采桑載績之事反
　覆不置何前後聖同一指歟蓋農者所以食也桑者所
　以衣也農事傷則饑之原女紅廢則寒之原小民饑寒
　迫於身而欲其稱仁慕義有無不競遵路會極其勢不
　能朕嘗躬行三推以率天下農矣而敦實崇儉之令繩
督有司靡不加意宜乎薄海以内襏襫之衆比肩於野
杼柚之聲相聞於里庶幾古初醇樸之風乃逐末者未
盡息而錦繡纂組之文日盛也中夜求治惄焉慮之孟
子曰菽粟如水火而民焉有不仁㫖哉斯言使天下之
民咸知貴五穀尊布帛服勤戒奢力田孝悌而又德以
道之教以匡之禮以一之樂以和之將比户可封而躋
斯世於仁夀之域故曰農桑王政之本也
　　稼説
朕嘗讀雅頌諸什其時之公卿大夫士罔不盡力於田
畝而其東作西成之景至被諸管絃升歌清廟豈非以
其事為國之大務耶間考其義若生民之詩茀厥豐草
是去稼之害也甫田之詩或耘或耔是雝稼之本也良
耜之詩荼蓼朽而黍稷茂是厚稼之生也其詳且盡若
此朕軫念農業每巡省畿甸時而春也則觀其播種之
函活時而夏也則觀其良苗之懷新時而秋也則觀其
穀穗之穎栗堅好用以親民亦因假以自樂非若周成
之於豳風徒得之矇誦而已然竊計其自春而夏而秋
寒暑逓遷嗟我農人其間芟薙之功滋培之力蘊崇之
方棄匪類而殖嘉禾如詩人所云者朝斯夕斯不遑啟
處累閲月而穀乃告登甚矣稼穡之艱習焉而後知之
也雖然世顧有耕而得餒者原其初非不庤乃鎛播乃
種而始勤終惰汚穢弗治稂莠弗剪苗在草間迄乎秋
期十無一穫豈地土之不宜天時之不善哉咎在害稼
㒺辨而養夫稼者未博其功也噫治稼之道可通於治
天下矣
　　論井田
三代井田之法寓兵於農正易所謂容民蓄衆也自兵
農既分勢難復合後世有欲於曠閒之壤倣古行井田
之法者不惟無補於民正恐益滋煩擾天下事興一利
不如去一弊之為愈增一事不如省一事之為得也
古者田以井授人皆自耕其田故室家殷阜而鮮失業
遊食之民後世富室之田跨連阡陌貧民代為耕耨是
以素無蓋藏一遇水旱遂致遊食四方流亡載道亦勢
使然也
　　捕蝗説
嘗讀詩至大田之什曰去其螟螣及其蟊賊無害我田
穉田祖有神秉畀災火則知古人之惡害苗也甚矣註
曰食心曰螟食葉曰螣食根曰蟊食節曰賊昔人又云
此四蟲皆蝗也而實不同故分别釋之且蝗之種類最
易蕃衍故其為災在旬日之間夫水旱固所以害稼或
遇其年禾稼被隴可冀有秋乃蝗且出而為災飛則蔽
天散則徧野所至食禾黍苗盡復移㷀㷀小民何以堪
此古人欲弭其災爰有捕蝗之法朕軫念民食宵旰不
忘毎於歲冬即布令民間令於隴畝之際先掘蝗種蓋
是物也除之於遺種之時則易除之於生息之後則難
除之於穉弱之時則易除之於長壯之後則難除之於
跳躍之時則易除之於飛颺之後則難當冬而預掘蝗
種所謂去惡務絶其本也至不能盡除而出土其初未
能遠飛厥名曰蝻是當掘坑舉火以聚而驅之殱之昔
姚崇遣使捕蝗以詩人秉畀炎火之説為証夜中設火
火邊掘坑且焚且瘞蓋祖詩人遺意也又晨興日未出
時露氣沾濡翅溼而不能飛掘坑以驅之尤易為力漢
平帝時詔捕蝗者詣吏以斗石受錢朕區畫於衷務弭
其害每歲命地方官吏督率農夫於冬則掘蝗蝻之種
母俾遺育於土中或時而為災則叅用古法多方以撲
滅之計其所捕多寡給錢以示勸賞古人有言曰螟蝗
農夫得而殺之為其害稼也以是觀之捕蝗之事由來
舊矣但自古有治人無治法惟視力行何如耳茍奉行
不力雖小災亦大為民患朕故詳指其義為説以示之
　　祈穀壇頌(有序/)
　嘗觀古之明王必嚴於敬天隆於尊祖誠於養人惟
　其敬天故饗帝尊祖故崇配養人故重農而上辛祈
　穀厥義備焉蓋隂陽順風雨調災沴不生五穀成熟
　斯比户可封然後寛刑簡賦導以禮樂躋之仁夀茍
　　隂陽失序風雨不時則五穀傷矣五穀傷而民饑至
　　矣修粢盛而奏馨聞將何藉焉予肅將禋祀每遇薦
　　享大典備極誠敬期於孚格蒼穹為羣黎禔福幸海
　　内穡事浹歲順成即間遘微祲而補助旋施有秋洊
　　至豈非
上天粒我烝民而黙佑予一人以無疆之休哉仰戴
帝慈莫可名喻聊攄感忱作為頌曰
　皇矣
上帝仁覆萬國靡物弗懷鑒於有德古聖聿修昭事建極
　元日殷薦爰祈粒食藐躬受命精意以禋大圻體方郊
　丘象圜屋而大享典禮均䖍外至必主本祖本天巍巍
　三聖陟降攸格盡志對越百神其懌曰潔豆籩曰崇圭
　璧匪祝一身為民請澤惟
天鑒觀愛我兆人宜夏而夏宜春而春和風應節甘雨司
　辰災螟㒺作瑞穗含醇豈止郊畿式暨五服畇畇疆理
　何土不淑嶷嶷黍稷何産不熟造化靳施伊誰能育啟
蟄而耕納稼而場于耜于趾我倉我箱詎曰農夫實予
之慶上下交裕藉此豐穰民則不知予敢忘賜湛恩汪
濊頌思奚匱歲歲吉蠲竭誠肆類庶其眷之永錫樂利
　　知稼軒銘
史書大有惟國之瑞食為民天邦本所繫西苑有廬茅
簷土砌風雨攸除桑柘蓊翳農祥乗春南榮晨涖歲云
秋矣流火西次於焉占星以戒農事物養於䝉禾保於
穉騐其勾萌在晦明際雷雨甲圻剛柔竝試灌溉為仁
芟薙為義二者不廢穎栗可冀歲之歉穰人力是視儻
違其時饑寒或遺閔兹農夫終歲勞瘁在昔有邰嘉種
手藝採入豳龡咏及纎細用銘斯軒庶幾此志
　　刈麥記
塞外地寒最宜禾黍邇來中外一家版圖萬里朕避暑
山莊歴年已多今百穀齊成與内地相似不過遲十數
日而已故種麥者頗蕃山莊苑内麥穀黍稻皆寓焉從
來稼穡之艱不可不知亦不可虛設朕念切民依痌瘝
一體年近七旬精力漸衰扶杖而閲耕種臨畦而觀刈
穫遇雨暘時若則收割之際蒼顔野老共慶有秋黃口
稚子無愁乏食此朕一時之真樂也五十四年夏六月
小暑乃苑中刈麥之候薦新觀成如雲表盛晨氣曖風
秀􁁊標竒遠聞各省麥秋相同此目前之實景也孔子
云吾不如老農老圃孟子云從其大體為大人從其小
體為小人農夫足食則樂天下至廣兆民至衆天時之
不齊地脉之不一吾之樂民有食也以目前之實景而
且不能必其盡同又如此嗚呼豈如田野村夫憂樂止
繫於身家而計慮不及於遠大乎故心之勞逸不可同
日而語也夫
　　春雨賦
神籥絪縕化機和煦元氣上融醲膏下聚首五行者曰
水潤萬物者曰雨于時蒼祗涖節青鳥司晨餘寒未斂
禁火方新風輕颺以習習雲宻布而鱗鱗垂九霄之嘉
澍飛四野之甘津始觸石以吐液旋彌空而散澤初曵
縷以吹絲繼緣霤而滴墀乍宻還疎欲斷又續拂宇披
檐挹川注谷既磅礴而淋漓亦瀰漫而滲漉戛綺埒之
明璣流銅池之文縠木欣欣以向榮草萋萋而如沐若
夫徂畛徂隰是蓘是穮塍麥漸秀田禾始苗廣地道之
發育資土脉之沃饒雖沾體而塗足幸渥葉而濡條况
乃灌溉神州濊汪赤縣無遠弗屆靡幽不遍灑郊牧而
歡呼浹寰瀛而舞忭慶玉燭之長調喜豐年之屢見夫
惟天地之德廣大無私春生夏長雲行雨施寓栽培於
無意普美利於不知植品物以咸若含細大而莫遺所
以解澤旁皇湛恩深厚覆被民生惠鮮隴畝興有渰於
三陽敷仙霖於千耦世竝享夫豐亨俗咸登於仁夀洋
洋乎造物之𢎞功予一人乎何有
　　桑賦(并序/)
　朕巡省浙西桑林被野天下絲縷之供皆在東南而
　蠶桑之盛惟此一區近在宮中刻為耕織圖每示司
　牧使知其艱苦今更為賦以託意焉
伊彼條桑其葉始荑春日載陽綠隂乃披紫陌上兮嫋
嫋綺岸側兮垂垂來璧旭之晨照受光風之午吹影映
帶兮青翰色彷彿兮翠旗既扶疎而相亞復低昻而參
差念蠶事之欲動正芳候之如期聿兹女紅生計是頼
采采盈筐慎加覆蓋虞日煦之少潤防雨頻之為害儻
薄蘆之不繼時憂心之斾斾䖍飼食之維勤勞形神於
塵壒摘曉露之輕滋乗良月之新薈望千畝之閒閒實
蠶家之𢎞賚誠黼黻之必資繫衮職之用大其重等於
苗稼為王政之不外予恒恐其難知作深宮之圖繪至
夫厥貢著於尚書沃若詠於篇什公室見説於禮經牆
下屢申於孟集試古訓之歴稽又民務之應急若乃訝
為神木騁以青華末照是晞甘椹如𤓰馴雉表異黃鳥
稱嘉雖景物之堪娛咸無闗於大家夫其詫幢幢之髙
蓋美亭亭之竒樹靈根依倚於十洲巨跡遂闢於周宇
類齊諧之荒唐皆予今日之所不取也聊因清晏簡牘
是書用示遠邇是溉是鋤共知愛護種繞其廬蠶桑農
穡安寶璠璵
　　時巡近郊憫農事有作
芳郊景物麗淑氣扇暮春靈雨應良節光風薄嘉辰省
耕已屆候夙駕方來巡前驅列式道羽衞羅勾陳時有
田間子荷耒披車塵譏訶勿頻數疾苦當咨詢千耦幸
終畝二鬴猶懸囷穮蓘爾勤動痌瘝予隠親賙賜出泉
府拊循屬官臣行潦有挹器冽井無枯津所惠良未徧
嗛嗛愧斯人
　　夏旱歩禱
南郊喜雨
歴春憫農勞首夏望嘉穀離畢月故遲宻雲去何速顥
穹閟膏澤及此祈年夙齋居承穆清中夜起自肅繁星
麗赤霄雲漢光自煜雞鳴開重闉輿馬輟華轂歩禱升
郊壇祠官啓太祝是時甘澍零霑潤及拜伏空濛迫閶
闔噴薄驅海瀆屏翳灑道迴滲漉足裳服麥隴應秀色
重穎欲在目願惟歌屢豐餘粟棲比屋
　　秋日出郊觀稼
秋色日寥迥萬象皆蒼蒼朝暾被渥露草木含晶光西
成方屆候農事將築塲於焉省斂穫令典重百王輕軒
屏前置夙駕無嚴裝郊原一以眺煙樹紛成行微風散
深樾清流抱迴塘土脉秀且沃篝車鬱相望新䥥粲如
月刈此溪雲黃捃拾復何幸遺秉滿道旁鳥雀互翔集
婦子咸悦康行將吹葦籥報爾千斯箱眷言三時勤艱
難詎可忘茫茫視九壤豈盡歌豐穰二鬴茍不充予饑
惄如傷幸兹樂有年時若雨與暘朂哉慎所麗田功庶
無荒
　　喜雨詩十六韻(并序/)
　朕撫御天下每以民生為念夙興夜寐無時少懈也
　歲在丁卯自春渉夏蘊隆少雨日更增甚麥秋期至
　農事堪憂傳曰龍見而雩謂建巳之月萬物始盛待
　雨於天今當雨不雨或人事之未修朕躬之有過歟
　亟命重臣凡國計憂戚刑名錢穀但有闗於民者再
　　三講究有言在京臣工鑴級過多皆賜復還可以致
　　雨以及戲館秧歌之細事無不曲盡議論迄於五月
　　憂心如焚減膳撤樂端居省過將以明詔布告天下
　　思所以挽回天意詔下旬有餘日或膚雲方集輒阻
　　燥風或微霂纔施旋升杲日昔人遇災而懼側身脩
　　行欲銷去之况兹不雨乎朕以凉徳臨億兆之上為
　　民之誠天日可鑒欲躬詣郊壇致祭諸臣亦以為請
　　因命禮官諏吉具儀齋戒肅穆歩禱
上帝始齋之晩密雨濡潤祭之日雷雨交作自兹間日而
　　雨徧四郊田野霑足朕先憂而飲食俱廢者為民也
　　既雨之後喜而舉手加額者亦為民也今天不遺斯
　　民禱而賜之雨使得不愧三公九卿之請朕之幸矣
　　故賦喜雨詩以抒其懷
　體國為民事憂勤固在斯驕陽春既盛膏澤夏愆期省
　刑書每下請雨令頻施雲未油然作風偏颯爾吹芃芃
　苗欲槁細細草將萎翹首瞻青漢焦心對赤墀圜扉重
舉滯旃厦幾疇咨齋祭祈神鑒精誠只已知誰云天最
遠於是聽能卑黙處敬居日恭䖍歩禱時微衷慙上格
大化喜潛移霶霈滋南畝飄灑徧九逵靉靆隂陽協滂
沱渥澤垂田家還自樂朝野共吟詩從此煩襟滌由來
百志熙願同兹砥礪參贊奉無私
　　蠲江南逋賦(并序/)
　江南屢年逋賦二百二十餘萬逐歲帶征聞吏民頗
　以為累朕志存約已𢎞澣衣菲食之風事期裕民師
　挹彼注兹之義特頒詔令悉與蠲除
國家財賦東南重已責蠲租志念殷膏澤何妨頻見渥
普天願與樂耕耘
　　憂旱憶民事作
仲夏炎曛盛德凉時未和驕陽因六事亢旱最三河(三/河)
(為天下/之中)民以食為重天將風更多憂勤難暇顧惟誦憫
農歌
　　菜畦
東南農事已春深菜隴花開滿地金獨愛小民勤力作
馬頭堪慰省方心
　　桑林乍綠蠶事方興詩以嘉之
彌望桑林吐葉垂枝嫩碧初匀竹舍正殷蠶務天工雨
露維均
　　暢春園觀稻時七月十一日也
七月紫芒五里香近園遺種祝禎祥炎方塞北皆稱瑞
稼穡天工樂歲穰
　　静明園喜雨
西山初夏玉泉清暮雨隨風滿鳳城四野皆霑比屋慶
八荒盡望樂豐盈
　　岸側桑葉初碧
夾岸青青遶御舟濃桑初茁滿村謳省方便問蠶家苦
春雨連綿盡日憂
　　麥秋盈野志喜(有序/)
　歲次癸未夏至有事於方澤齋戒自暢春園進宮見
　麥氣盈秋田園茂盛雨暘得時稼穡有望從來北方
　雨澤豔陽清和之際每每難得皆因去冬陰雪連綿
　自春至夏未欠甘霖所以草木花果㒺不豐榮人心
　穀價㒺不和平故志喜而為詠
去冬盈尺雪占年今夏翛翛麥隴全萬畝皆齊誕降穀
千家秀實已登阡先憂暘雨惟民疾後樂時豐紀玉牋
志喜雕蟲晩學愧薰風南至影花甎
　　康熙四十二年夏秋間恒雨為菑山左尤甚朕夙
　　　夜靡寧宵旰焦勞減膳撤樂坐不安席自冬至
　　　夏自夏至秋未嘗晷刻少安雖設法拯救幾乎
　　　難保幸四十三年二麥大熟秋成頗佳饑者未
　　　轉溝壑窮者皆得衣食實非朕之凉德所感頼
　　　上天之所鑒祐也故喜而不寐作長歌以示
璇璣玉衡齊七政祇懼敏德天眷命百志惟熙亮天工
六府三事須主敬天地無私本至公人事有違失五正
水旱從來不可測全頼有司勉安定癸未夏秋恒雨頻
二麥秋禾皆没淪州縣無䇿萬姓逃父子流離呼蒼旻
奏書紛紛連早夜手書的的察憂貧蠲賦蠲賑詔數下
民食維艱豈不詢截漕施惠恐不及遣官分養誡沾均
人力雖盡惟時難唯天至仁不絶食甲申春夏風雨調
麥隴翛翛衆喘息夏苗徧野雙穗多輿情顔解去菜色
山左編氓閒且樂畿南黎庶喜而康從此休息須謹慎
防災備患豈有傷閑邪存誠勉官吏清㢘奉職守封疆
民脂民膏供爾祿痛癢莫知悞籌量宗子家相同胞義
勿使叢脞述職方
　　五月上旬避暑熱河塗中喜麥秋盈野雨暘得時
　　　賦七言一律
畏暑乗輿出鳳城麥秋預卜望庚晴千村共飽連年稔
萬井同歡比屋盈谷有靈泉山脉壯道無峻嶺馬蹄輕
移風易俗先忠孝蕃息編氓在厚生
　　舟中觀耕種
四野春耕阡陌安徐牽密纜望河干土肥原係黃沙過
(永定河泛濫之際遍地黄/水自治河之後得以耕種)辛苦先年挽異瀾
　　五十五年正月十二癸卯立春是日風從東北而
　　　至景雲密布瑞雪鋪地至十三日未止書云立
　　　春與元日同占乃收成之兆故喜民有足食之
　　　慶朕慰宵旰之憂賦五言排律以紀其事
問夜何嘗歇殷勤六十年歲華催短鬢寸晷惜擔肩豐
歉無推數平成在事先人安為國瑞穀熟是民天慚撫
陶甄治思將法令蠲雲濃春氣早風静漏聲傳南陌銀
花徧東郊繡壤連管絃喧里巷燈火接山川不為私情
擾寧躭寶饌延祇期民俗厚敢詡治功全禮讓傳家教
詩書戒往愆翠煙籠畎畝泛泛潤桑田
　　去歲三冬有雪至三月間農忙之際二十七日夜
　　　雨竟夕喜而成詠
滋麥如酥雨空濛入土膏心同黎庶苦目盼紫壇髙任
器已知重安人寧避勞春愁暫且釋㸃㸃付揮毫
　　賦得隴麥
節遲穀雨後田麥始分畦已送花開盡難將春事稽純
陽時序近餘潤化成齊未卜陰晴適先期輯庶黎
　　小滿後偶旱塗中祈雨四月二十三日甘霖大霈
夙夜愁懷春夏間天時難信未怡顔平原晩麥纎莖槁
四野新禾旱色殷乍起雲光連嶺岫先垂雨脚遍人寰
共沾甘澍敷膏澤民食方知稼穡艱
　　題新安道上
滿目平川映遠空身形少健一衰翁社前荷鍤争春暖
隴畔扶犂趂晩風雨澤深邀天地德耕桑還頼穡人功
京南每出同村叟總得陽和一氣中
　　久旱無雨夙夜徬徨夏至前方得普霑
喜雨雖云快豈無久旱由望雲待旦起問夜數更愁霹
靂偏稽候(雷遲小滿/後方有聲)風霾任作尤西成登穀後方慰憫
農憂
　　豐登者朕之獲福歉收者朕之失政出此入彼不
　　　能自恕故作近體一律
　喜雨人同我不然鰓鰓宵旰待豐年千村時若千村慶
　一日恒𤾉一日愆率土盈寧難並得普天恩澤豈兼全
　先憂後樂何能遂衰景殘齡秖自憐
　　　京中報到霖雨普霑
　亢陽愁久旱霖雨滿溝渠倐忽枯枝潤須臾卷葉舒千
　村勤襏襫萬頃促犁鋤企望收成後欣看穀賤書
世宗憲皇帝御製
　　　孟秋扈
蹕觀稼恭紀
　殿角微凉起豳歌大火流蓮房新墜粉梧葉早驚秋玉
　露滋芳甸金風入畵樓
聖心勤稼穡躬自省西疇
　　　田家即事二首
　沙磧髙低禾黍盈羣飛銅雀繞田鳴竹弓蒿矢堪驅嚇
　漫向黃雲試射聲
　　　其二
　戍烽罷舉息征塵肆力耕耘屬幸民榆桞陰踈秋社近
　縁邊笳鼓賽田神
　　　扈
駕觀麥
　雨潤郊原奉豫遊勤民
御輦向西疇揺空翠浪沄沄起覆隴黃雲冉冉浮三白降
　穰占歲稔兩岐擢秀應農謳佇看比屋連耞動擊壤聲
　中麥有秋
　　　田家四時詞(六言/)
　　　春
　陌頭楊桞初放溪上桃花欲燃處處青鳩呼雨家家黃
　犢耕煙牧童羣嬉挑菜餉婦自解撑船借問浪遊城市
　何如樂業村田
　　夏
　帶露葉盈蠶箔翻雲麥熟田家白水千塍秧馬綠隂幾
　户繰車日午鳴蟬遠近風薰飛燕橫斜男女適均勞逸
相逢只説桑麻
　　　秋
風露微凉天氣四鄉一派秋光蕎吐東阡雪白禾香南
畝雲黃青刈園蔬足雨紅收林實經霜舉室欣逢樂歲
商量築圃登塲
　　　冬
靄靄炊煙茆舍霏霏臘雪柴門闌静閒眠羔犢籬牢安
穩雞豚夜織梭鳴啞軋朝春杵韻喧繁賽社争撾祭鼓
歌呼新釀盈盆
　　耕
茅屋踈籬翠蔓牽繞籬桑柘翳平田村中斑白閒無事
隴上青黃喜有年比户機梭鳴月下一家兒女聚燈前
那能更羡公侯貴蟹美魚肥稻熟天
　　耕織軒
軒亭開面面原隰對畇畇禾稼迎窗綠桑麻窣地新簷
星窺織火渠水界田畛辛苦農蠶事歌詩可繫豳
　　　菜圃
　鑿地新開圃因川曲引泉碧畦一雨過青壤百蔬妍潔
　愛沾晨露鮮宜潤晩煙倚亭閒佇覽生意用忻然
　　　耕耤
　農事惟邦本先民履畆東翠華臨廣陌綵軛駕春風禮
　備明神格年期率土豐勸耕時厪慮敢為惜勞躬
　　　三月三日得雨
　三春淑氣動萌荄膏雨知時四野皆東作共看霑溉足
　西成咸慶歲時諧柔桑陌上青含秀穉麥田間綠正佳
　竚覽霏霏飄灑意眷予兆庶少抒懷
　　　耕耤詩(有序/)
　　禮天子為耤千畝躬秉耒以耕所以敬祀典重農功
　　示先民也稽之月令每歲孟春古帝王實從事焉我
聖祖冲齡踐祚越十一載壬子始行耕耤禮夫耤以敬
天重農而
聖祖在位六十餘年宵旰憂勤靡時或釋凡立心行政蓋
　　無刻而非寅畏昭事之誠無事而非勞民勸相之實
　　也是以家給人足時和年豐而成長治久安之天下
　　朕繼統之次年甲辰春既率屬僚躬耤南郊今歲乙
　　已復舉行焉是日也靈雨既零春陽初霽履我阡陌
　　秉我耒耜三推禮成兆庶歡洽傳曰先之勞之又曰
　　無倦斯典也朕非欲為一時之盛觀亦非欲博千載
　　之美名况大典非炫耳目之具而飾名之事又朕素
　　所弗為惟是祇承
聖祖重農家法率吾民敦崇本務而與臣工敬勤無倦以
　　庶幾康阜之成俗也并紀以詩
　蒼馭千官引乗時事耤田從來重稼穡何敢惜勞先履
　畝迎膏發羣公繼耦聨所祈同億兆歲歲介豐年
　　　耕耤
　無逸農功重豳風穡事先方春勤夙駕乗令為親田夾
　隴千官肅扶犁百辟聨禮成終畝後父老慶豐年
　　　喜雪
　夙夜期瓊屑三冬日見晴省修求直諫祈禱秉精誠瑞
　雪春時降彤庭喜氣盈
蒼旻仁愛普億兆荷生成
　　　朕因去冬未雪憂懷莫釋夙夜竭誠祈禱於驚蟄
　　　　後二日荷䝉
上天鑒佑春雪下降朝野同歡因成一律用誌欣慶
　霡霂愆期憂歲儉臨軒愁詠憫農歌三冬望雪心如渴
　此日飛霙氣始和
蒼昊垂慈施愷澤黔黎有幸沐恩波遥思九土應同慶積
　素凝華知幾多
　　　多稼軒勸農詩
　夜來新雨過畿甸綠平鋪克盡農桑力方無饑凍虞蠶
　筐攜織婦麥飯飽田夫坐對春光晩催耕聽鳥呼
　
　
　欽定授時通考卷五十
　欽定四庫全書
　欽定授時通考卷五十一
　　勸課
　　本朝重農
　御製詩文二
　皇上御製
　　　豐澤園記
　西苑宮室皆因元明舊址惟豐澤園為康熙間新建之
　所自勤政殿西行過小屋數間蓋
皇祖養蠶處也復西行歴稻畦數畝折而北則為豐澤園
　園内殿宇制度惟朴不尚華麗園後種桑數十株聞之
　老監云
皇祖萬幾餘暇則於此勸課農桑或
親御耒耜逮我
皇父纘承丕業敬
天法
祖世德作求數年以來屢行
親耕之禮皆預演禮於此乃知
聖聖同規敦本重農用躋天下於熙皥之盛若瀛臺之建
　於有明飛閣丹樓輝煌金碧較之此園固為美觀而極
　土木之功無益於國計民生識者鄙之行一事而合於
　天心建一園而洽於民情身率先而天下丕變吾於是
　乎知
皇祖
皇父之為首出之聖也
　　　田字房記
　流杯亭之西南有田字房焉丁未四月十八日
皇父萬幾之暇燕接親藩遊豫於此是地也西山遠帶碧
　沼前流每當盛夏開窗則四面風至不復知暑其北則
　稻田數畝嘉禾生香藹聞於室蓋我
皇父重農之心雖於燕閒遊觀之所亦未嘗頃刻忘也古
　昔聖王臨朝視政之暇必有怡情娛覽之地故靈臺之
　詩美文王也卷阿之詩頌成王也今田字房所以命意
　重農者豈徒怡情娛覽已哉至若黛掃山顛風來蘋末
　麥畦浪起桞岸煙開馴鶴從容而起舞文鴛匹偶而泳
　遊蝶裁五色之文蜂喧萬花之谷物華景麗則思飲和
　食德熙穰於光天化日之下而怡然以樂其或凉飇四
　起鴻雁來賔白露如珠綠雲改赤千家之砧杵遥聞百
　室之倉箱盡實則思遺秉滯穗誰遺寡婦之利而悄然
　以憂時引儒臣坐而論道或率諸王公子弟修家人之
　禮講燕好之歡所觸目而會心者我
皇父之同憂同樂憩息於斯較之靈臺卷阿意更深長矣
　謹為之記
　　　時應宮記
　夫天一生水坎精發祥凝靈聚液流為江海江海乃天
　地間物之最鉅者也江海之有神自三代漢唐以來莫
　不祠祀惟謹有宋大觀四年詔天下五龍神並封王爵
　龍神之尊自是始厥後春秋犧牲之祀代有常典
皇清受
天命禋祀
上帝
后土懷柔百神江淮河濟五岳四瀆之祀載在太常犧幣
　之數俎豆之器既豐既隆神歆以格雍正二年天子以
　為龍神之位既尊宜特修宮觀以致䖍禱乃於西苑内
　豐澤園北建時應宮所以致誠明神俾雨𤾉時若稼穡
　以成者也夏六月霖雨彌旬幾至於澇
皇父歩行往禱其日即晴又明年黃河清百餘里此非神
　人効靈河海清宴之明騐乎夫以
天子精誠通於神明以之事
天饗
帝㒺不昭格而况於龍神乎信哉誠之能感物也是為記
　　　耕耤賦(并序/)
皇上御宇之五年青帝司方之二月春風普扇陽德方亨
天子乃耕於千畝之田禮也(臣/)聞聖王務本耕耤以勸農
　　功明主孝親親推以供祀事我
皇上孝以事
親勤以率民二載甲辰既耕加一兹又
躬行耕耤之禮急粢盛重民食致誠匪懈其典則隆洪惟
　　我
皇上道洽天人化霑草木誕敷文德廣運聖謨渥澤周於
　　羣生至治昭乎天壤乃猶頻興重農之典時勤保介
　　之咨追厥唐虞播種之踪為彼率土民人之勸萬衆
　　觀儀上農終畝迨厥秋成登於天廩薦之
皇天供於
祖考(臣/)知
皇天
祖考鑒
皇上之精誠歆
皇上之大孝必錫嘏降祉永保無疆明德惟馨聿懷多福
　　(臣/)不勝踴躍懽忭之至謹拜手稽首而獻賦曰
　繄惟重華之命稷兮播穀實繼乎禹功必烝民之粒食
　兮始風動而時雍親耕肇於姬籍兮意往聖之皆同我
大君之首出兮屢三推以勸農豈玉食之是享兮惟簠簋
　之䖍供
秉耒耜以率先兮符澤物之元功於是春陽初布青帝司
　方嘉萬物之昭蘇值千卉之勾萌農祥既見土脈方昌
　協風應律陽氣滋彰
皇帝乃順月令撫嘉辰念民力飭甸人當前期而致敬用
　有事於青春於焉載師清畿封人浄路常伯獻儀掌舍
　設枑爾乃青壇蔚其聳立華蓽森其崔巍雲移翠幕桞
　拂青幃啟千畦之平壤欣四塗之腴肥逮夫元辰既屆
　曉色方鮮
天子則御藻冕佩蒼瑌被龍衮鳴和鸞載青旗揚朱旃接
　游車之轔轔施梁輈之戔戔爾乃稷宫將近樂具班陳
天子乃降御輦饗農神祈嘉穀焚燎薪禮成而退有事耤
　田衣被襏襫趾履陌阡王侯衞後虎賁導前太僕秉轡
　牽牛奉鞭乃歴廣塲撫御耦執縻手底不辭瘁乎三推
　載耒御間試躬親乎千畝王公卿貳或五或九白叟黃
　童歌呼奔走維誠敬之聿昭知樂愷之孔厚於是黛耜
　方輟紺轅遂旋雨㢘纎以灑潤風縹緲而浄天侍從偕
　來睹
天顔之有喜馨香上達卜慶兆於豐年夫元鳳下親耕之
　詔永平垂開耤之篇魏主望公田而發趾晉帝帥羣后
　以祀先尚傳為古今之盛事並書之史冊而爛然况乎
　我
皇至仁大知既事治而府修亦成天而平地修稼穡以勤
　民謹神倉而蕆事所無逸以知艱重明粢而將祭三春
　暖兮播百穀四野寧兮進雙穗也哉乃為之歌曰田之
　興兮稷之功澤萬物兮助鴻濛我
皇展事兮千耦其同和協天人兮一哉
皇衷既耕既耨兮我稼其豐爰播爰植兮麻麥幪幪又歌
　曰思樂甸畿千頃其耦
鸞輅載臨
躬耕其畝登於秋廩斯箱斯倉薦之
宗廟供之明堂神之格思綏祉無疆
一人有慶永奠萬邦
　　　喜雨賦
　客有駕輶軒乗雲軺展軨於南畝縱轡於東郊遨遊容
　與徘徊逍遥爾乃白雲起乎空谷甘霖降於崇朝震雷
　㸌㸌飛電熛熛乃往田舍而息焉有二三老人逡巡而
　前曰斯雨之降時則時矣膏澤之濡普而施矣抑誰之
　功乎請吾子明言以告之客奮袂而起曰猗歟休哉盛
　世之民也飲其德而不知其力坐吾明語子方今龍飛
　九五聖人在位德配乾坤功參天地精誠通於神明政
　教化乎萬類故上天眷命俾雨暘時若而萬方以治乃
　致含哺鼓腹耕田鑿井者實不知帝力之賜也老人曰
　聖人之德某既知之矣請吾子賦雨之澤及蒼生者可
　乎客曰若夫金烏收景層隂蔽空雷殷殷以振響電灼
灼以揺紅鼓河伯之驚濤涌海若之幽宮㵼天池之巨
浸走萬里之長虹遠迷三島近失三峰迴生意於衆卉
消渴望於三農此則雨之方作而其勢最雄也乃其雲
開雨止霽景澄鮮山宛宛其染翠木蓊蓊其逞妍鳥嚶
嚶其鳴樹草芊芊其含烟桞暗歸鴉簷喧乾鵲槐影濃
兮庭宇清花隂轉兮簾櫳薄纎歌動兮髙樓紅䄂飄兮
綺閣緗帙開兮芸編博山焚兮繡幕莫不欣膏澤之滂
澍喜霤聲之頻落此又雨之既足而萬方共樂者也至
若烏犍耕白水之涯黔黎藝綠野之畝白叟歡呼黃童
奔走土脉既滋兮禾黍如雲灌溉不勞兮田疇以阜爾
倉爾京爾荷爾負此又二三子所終日服事而知利我
之孔厚也於是老人倚杖而歌曰雨玉不可食兮曷若
嘉苗滿目屯黃雲雨金不可衣兮曷若五風十雨利耕
耘惟天降康兮稽首蒼旻惟皇感天兮永眷日勤千秋
萬歲兮樂吾之君
　　條桑賦
伊春陽之晼晼兮布始和於東風百昌欣其向榮兮女
夷協氣乎昭融桞苒苒其含綠兮桃夭夭其暈紅㝷綺
陌而云邁兮採條桑其始豐則有長腰健婦黃髪奚兒
攜彼筠籠兮遵微行而纍纍持此斧斨兮歩遥術其遲
遲蔚蓯蘢而豐茂兮邈洪榮而葳㽔挺脩綠其端直兮
上扶踈而參差韻條風之無聲兮葉芳青而紛披浥朝
露以流潤兮枝遠揚而下垂於是既採既捋載筐載籃
留長條之猗猗取綠葉之纎纎午静茅簷兮列分行之
圓籧春長蔀屋兮餵八蠒之新蠶故曰農莫苦兮農功
女莫勞兮女紅歴歲以月自春徂冬彼膏粱而錦繡者
宜思憂樂之異同
　　稼穡惟寶賦
天之鍾異物也石韞玉而山輝蚌含珠而川媚金在沙
而待披綃織鮫而成瑞火齊共木難而交朗都梁與五
木而争貴繡􁁜紅氍赤羽文翠固海舶之誇珍亦大賈
之網利者也然而饑不可食寒豈能衣惟土物之是愛
乃民命之所依希代之姿莫匹連城之價在兹此聖世
之至寶羌歌咏於周詩爾其既耕既耘既方既皁沃時
雨而霑濡熟西風而堅好珠顆滿車兮無慙照乗之光
玉粒盈倉兮絶勝瓊瑶之報故珍重上厪乎一人而滋
培全仰乎大造為植物之獨貴豈異賄之足稱勤耒耜
而莫怠謹播植而乃成爰藉亞旅之衆如施追琢之精
力作三時兮類藍田之種玉有秋不日兮誇赤水之求
珍冀千倉與萬箱兮寧必不貪為寶慶崇墉與比櫛兮
懸知有道則生信饑寒之可禦陋瓊瑰之為輕不假居
竒以市何須韞匵而藏餘滯穗兮伊寡婦之利匪異物
兮實餽貧之糧故曰寶金玉者心勞而鮮益寶稼穡者
心逸而獲臧其為利也最薄其為物也孔良尚計九年
之蓄以期兆姓之康
　　多稼如雲賦
出郊原而縱目愛金秋之氣清草霏霏而露濕天寥寥
而風生寒蟬收響隂蟲載鳴繡錯溝塍乍青連而散漫
綺分隴畝正黃茂以縱橫酬勤劬於東作告豐稔乎西
成遠而視之如膚寸之出石也近而睨之似朝隮之凝
碧也當夫公田既雨霑膏澤之調匀嘉種徧敷披薰風
之順適厥田上上兮芒既抽而散芳實發芊芊兮花已
飛而帶白奄觀南畝之收何異西郊之積則見夫綿邈
鋪川豐融亘田層阜遥分似無心而出岫千畦遍滿若
竒峰之連天氤氲散潤兮既史書以占歲曼衍流膏兮
果户慶於有年豈坻京之足喻恍薈蔚之愈綿於是庤
乃錢鏄築我場圃以樂農夫以御田祖豐滋漫若且聞
束晳之詩悦茂油然欣聽籥章之鼓方苞既實慶髙廩
於茨梁堅好不秕喜盈疇之稷黍故曰穀為君寶惟農
是親遺秉盈場玉食亦登其芬潔餘糧棲畝金枝轉掩
其輪囷豈非聖德之格天而多稼乃得以如雲乎
　　麥秋賦
繄鶉火之司令疑商金之屆期影度朱明始散芳於榴
圃律侵白帝獨抽穗於麥畦愛芃芃之連纈亦離離之
　下垂南畝正勤於此日西成偏紀乎兹時披梅風而含
　顆潤穀雨而雙岐是蓋四時之代序而萬物各遂其繁
　滋者也乃其堤上鶯啼隴間雉雊芳草未歇而猶霏綠
　樹成隂而始就何銍艾之奄觀兮當隆㬢之永晝睹黃
　雲之滿野兮驚白藏之應候溽寒露而朝濡兮潛陰呂
　而夕秀雜收斂於長養兮參結實於紛茂炎炎當令碩
　碩成行紫莖兮韞爽青穗兮含凉大有占而豐登肇象
　兮中和順而隴畝飛香對銀縚而偶穗兮散珠顆而分
　芒豈非化工之獨運而為盛世之嘉祥哉
　　　嘉禾頌
　有猗者禾在彼中田爾農來思越陌度阡芟之奕奕柞
　之澤澤五穀既播三時無失載甲載坼載長載褒載穟
　載實載碩載茂
帝實顧矣稷實助矣風披擭矣雨灌注矣綏我屢豐言呈
　其瑞休我
皇風言多其穗遠自滇南近兆
帝耤匪雙伊九匪寸伊尺先民有言食為民天百穀用成
　自古有年
　　　瑞繭頌
帝念民依惟農與桑孰飢莫食孰寒莫裳雕鏤必黜爰勤
　三農纂組是省用紓女工
旻天維顯聿降瑞繭瑞繭維何萬蠶同簇曾不經緯曾不
　杼柚苑窳致力西陵效勤神功黙相嘉繭乃成爾純爾
　素匪紅匪紫爾質爾實匪錦匪綺言徵其應言發其祥
　祐此蒸民成以報章太平之澤五十衣帛夏凊冬温太
　和充溢
　　　蠲租樂擬樂府
　勾芒布令土脈濡荷犁早向東阡趨男耕婦織閒時無
　料理粟帛供正需食毛敢辭王税乎春回蔀屋大澤敷
　小吏旁午捱門呼竊疑督賦驚農夫却宣王命傳蠲租
　傳蠲租蠲租樂新絲繅後新穀登换取金錢娛老弱
　　　觀穫
　秋聲入園林凉風動髙閣偶出歩郊坰斜陽照墟落眄
　彼隴畝間黃雲堆漠漠錢鎛已早庤銍艾聲參錯畦東
　與畦西是處竟秋穫手刈賽疾遲背負争强弱遺秉與
　滯穗寡婦亦云樂吾聞四民中惟農苦莫若有年穀價
　低歉年委溝壑即今豐稔收租重主人索益信為政者
　仁民最先著
　　　郊圍見西成有象即事志喜
　去冬雪盈尺占之利東作今春雨如膏可卜豐登樂一
　自入夏來雲漢光煜爚崇朝歇甘霖祝融扇炎灼
聖皇念民艱憂勤倍諮度對越保無斁
昊天鑒誠恪未幾三日雨霑濡徧村落庭除景色佳苔㾗
　茂參錯那知郭外田良苗助長若承
恩獵南苑平野秋風掠氣爽馬蹄輕天髙鷹眼矍合圍出
　紅門更覺郊原廓行行歴野店去去穿林薄中林施兎
　罝歇驕奮噬搏田事亦云畢農夫罷秋穫眄彼塲圃間
　黃雲堆漠漠婦子利秉穗老幼飽藜藿從識天人理應
　響如鳴鶴宵旰
聖人心頓起下民瘼太平徴有象永言誌其畧
　　　望雪行
　今年三冬未見雪同雲若被風吹撤夜觀望舒如鏡明
　曉看翔陽似氷潔秋麥全資冬雪培遥識農家望歲切
　我聞三白兆豐年望霰先集心如結上帝穹窿坐玉京
　青女滕六分行列如何不一駕雲車試剪飛瓊噴玉屑
　飄飄灑灑頃刻間利我三農都喜悦
　　　催耕鳥
　條風天宇布百昌欣韶熙村原趣已佳綠水明千畦秉
　耒耕南畆提壺餉東菑郭公何丁寧催耕田畔啼髙棲
　嫩桞梢低喚柔桑枝分明為一言東作當及時田老聞
　之喜胼胝非所辭田婦聞之喜饋饁職所司但願歲豐
　穰辛苦甘共之幾度聞此聲蚤起竭力為那似香閨中
　驚眠翻怪伊
　　　春蔬
春融地氣如膏滑一畦烟甲隨雷發檐前小鳥喚春眠
裛露攜籃勤采掇早韭初菘紛列盤清芬細嚼氷齒寒
淡泊有味取次領旦晩為爾還加餐君不見一食千金
丞相府猶説區區難下箸
　　有鳥
有鳥有鳥名布穀髙喚枝頭村桞綠村老聞聲急荷鋤
趂時耕作還相朂東隣西舍催耕遍喉吻苦乾飲水曲
不似籠中雙畵眉巧言但博主人肉
有鳥有鳥枝上啼啼聲風送到深閨聲聲催織當春日
織女聽罷顰雙眉飽蠶方作繭那易成新絲新絲還要
賣匹帛安可期我願拖綾曵錦者常念茆簷忍凍時
　　觀刈麥
麥苗入夏結穗黃東壠西壠碩且長老農此日走田忙
腰鐮遍割樂歲穰笑看黃雲各成片宻莖隨手行行亂
肩挑背負曬檐頭饘粥有餘他不羡呼兒莫逐飛來雀
令渠亦識收成樂
　　所見
東皇迴星軺和氣遍六宇應候百昌蘇黙黙春風鼓皇
州景物饒廣麗洵天府臨風跨紫騮緩轡過郊墅壟上
事春耕停馬問田父小立汗不乾向我情畢吐去年冬
不雪今年春未雨野老望雲心此意良辛苦清晨負鋤
出努力向日午畝耕次第完下苗何日舉我聞田父言
仰望黙不語天心本仁愛自有元功補甘霖應在即如
膏潤沃土佇俟西成時萬户倉箱貯
　　灌麥
大麥五寸長小麥三寸半地乾苗欲枯離披隴畝畔猶
幸灌溉便近傍河之岸清晨課僮僕轆轤轉雙腕初看
土溼溼漸覺流漫漫須臾苗盡起生意良可玩爾僕聽
我言莫怨體流汗不見萬頃田農夫徧澆灌
　　灌園
種樹圍小園種菜數畝餘綠畦足野趣且復得嘉蔬春
風千頃浪秋雨一犂鋤四時供盤餐青青藿與茹今朝
桞隂下課僮轉轆轤吸彼井華水灌我珠玉畬芳坂潤
新綠勃然生意舒自饒塵外味何必山中居
　　春蠶食葉聲
吳天三月春光蕩吳蠶三眠蠶更長陌上新桑葉葉抽
晴窗鎮日風雨響喚起深閨未畵眉攜筐急就飼朝饑
流水潺潺箔間落爽籟瑟瑟簾前吹日長莫厭耳根閙
蠶飽絲多足相報但願今年官絹輸却免門前租吏到
　　秧馬
清和四月新秧綠一壠分來千壠足桐馬平馳碧浪輕
鬃鬛森森稻苗束北人使馬南人船兩蹄踏破橫塘烟
畦東畦西來往速挿罷儂家幾頃田㦸㦸青針波欲没
載驅終日何曾歇草壁髙懸睡老農好與呉牛同喘月
　　五日芒種
南風薰薰麥苗綠稻鍼出水如新浴五日天中節物佳
却逢芒種農功促平湖㶑㶑欲生煙角黍蒲尊雜管絃
老農炙背溪田裏那得閒從競渡船暮歸偶自街頭走
買得靈符貼門首但願神貺沛曼陀指日西成看大有
　　村賽曲
老巫伐鼓聲鼕鼕冬醅初熟霜柑紅合家羅拜致䖍恭
村村樂事傳豳風黍稌堆西稻堆東倉箱萬億快年豐
謝神黙佑恩何窮賽罷福酒先酬翁老巫牽羊别家去
來年大有神應助
　　挿秧吟
池田漠漠薰風起挿秧時節江村美茅屋家家晝掩門
一畦新穎浮清水兒騎秧馬學挿秧壯者手疾力獨强
老翁背直難傴僂杖藜督課溝塍旁晩來共浴前溪曲
幾堆雲脚出山谷但願知時甘雨霏管取今年衣食足
　　種豆
清水曲彎環隙地餘數畝欲觀生意佳種豆雨晴後我
適杖䇿來試以問園叟開田良不易治畦亦勞否老圃
荅我言似此亦何有不見萬頃田種自吾儕手赫日雜
炎風荷鋤忙奔走歉年委溝壑豐歲纔餬口我聞老圃
　言飲翁以醇酒願告朱門者農勞不可負
　　　古風
　暮出城東門見彼耘田者傴僂畦壠間紅日正西下揮
　汗立片時薰風散平野指日卜西成篝車賽秋社還憂
　租税重催迫不相假終歲事辛勤農夫獲利寡
　　　觀刈
　秋露零塲圃金風氣蕭索百穀已告成呼童庤錢鎛為
　地只盈畝頗可騐耕鑿届兹西成候䇿杖課收穫轉憶
　東作時雨暘卜時若入夏秀以實日中驅鳥雀念此終
　歲勤亦得一朝樂園林喜空明爽氣侵簾箔撫景獨吟
　哦允矣興所託
　　　恭和
御製三月三日得雨原韻
　知時甘雨動春荄潤物流膏澤孔皆綠野空濛生意滿
　平疇霡霂兆情諧豐亨景象占多慶晼晩風光喜更佳
　自是
天心馨至治嘉祥允慰
一人懷
上幸豐澤園演耕耤禮擬應制十韻
　大地陽和淑景韶潛蘇土脉應風條洪鈞普扇百昌序
　大造均舒萬物調
翠輦臨耕旗閃爍
金輿載駕玉鎪雕行行西苑停鑾輅泛泛天池盪書橈
帝耒四推膏壤沃
皇躬一墢甫田遥先期已見寅恭懋終畝還思教澤饒種
　布期生連理穗壠開願長九岐苗追思
聖祖觀耕地却值吾
皇演禮朝豐稔歲功九有遍太和景象萬方昭放勲久頌
堯功茂協帝重瞻
舜德超
　　　賦得卧聽村村打麥聲
　夏雨初過已有秋黃雲片片擁來牟暖畦錢刈青莖亂
　晴圃耞翻紫穗稠舍隔西東聲拍拍户饒餅餌樂油油
　髙齋亦識豐年景夢蝶窗頭酒一甌
　雉母呼雛隔野塘北窗初啟學義皇田間錦疊千重縐
　壠上濤翻四月凉塲圃地喧耞板響隣家風送午炊香
　從容鼓腹堯天裏為愧農人鎮日忙
　　　雍正九年六月
上以近畿三省雨澤愆期豫籌賑恤之䇿甘霖疊沛恭紀
　　　　十二韻志喜
帝念民衣食端惟農與桑粒民符后稷熙績法陶唐乾惕
　通朝夕中和善弛張朱明三夏永甘雨萬民望
睿慮周三省
宸衷達九蒼普天頒惠澤特地厪諮商精禱思無逸殷憂
　問未央貯倉施舊積轉漕截新航更降停徵
詔仍頒捐賦章
恩綸過所望膏澤應非常對越何昭爽誠通自溥將從知
天佑
聖萬國慶豐穰
　　　秋日播麥新生
　釐牟遍壠拂參差正是西風八月時翠毯乍抽新穎細
　綠波輕泛早苗披芊芊不畏秋陽暴靡靡長霑白露滋
　此日種成來歲穫化工四氣為全施
　　　辛亥秋九月出南苑行圍以穡事未竣不果獵而
　　　　還
　耞翻雲板敲塲圃錢利霜刀刈大田一幅豳風圖畫似
　肯教獵騎悞民天
　霜後平原地已堅青驄不用錦連錢相逢野老扶兒笑
　今歲豐收倍往年
　　　東作
　東作三春始滋生萬物稠公田平似掌新水綠如油蟲
　捲柔桑葉針抽嫩穎頭乗時功力備多稼定今秋
　　　賦得好雨知時節
　漠漠春雲布濛濛時雨飛㸃空方霡霂入夜轉霏微正
助資生德從知造化機東郊明曉歩坂上麥苗肥
　　村墟夜舂
霜落園林時届冬稻粱全獲罷三農田家作苦無休息
更聽村墟半夜舂
萬籟全收夜已分寒舂聲急隔窗聞髙齋識得豐年景
篆裊爐香獨自焚
　　魚米樹(一名康洋樹出宜興其結子似米則/年豐似魚則多水農家以此占年云)
春入靈根枝葉抽嘉名聞道數興州求魚緣木須防澇
聚米成林定有秋砌莢饒他能識朔庭萱空自解㤀憂
那知望樹占年好歲歲農家社鼓稠
　　湖上田家
湖田上下水漣淪布穀催耕喚欲頻最是三春多樂事
更無閒暇度三春
麥宜髙地稻宜低不是田家那得知水漲溪田千頃碧
清和天氣挿秧時
春湖水暖鴨雛肥傍晩雙雙作隊歸南畝種完北畝未
　夕陽天末掩柴扉
　湖上春歸綠桞濃湖邊新稻看重重牯牛卧日松船静
　半是漁兒半是農
　清曉風和浪不生一篙烟雨小舠輕揚鞭堤上㝷芳處
　滿幅江鄉畵裏行
　　　甲寅三月
上耕耤迴鑾迎駕恭紀
　昭蘇景物正勾芒千畝
躬耕典制詳禹甸三春榮草木周官六禮煥旗常均平何
　用郊人耨豐稔遥占太史祥最是
聖情勤保赤歡騰父老列成行
御苑親推歩玉田青旗揺曵引祥煙
九重雲擁千官仗萬卉春和三月天樂奏迴鑾鳴鳳管禮
　成
帝耤紀瑶編前期時雨霏微灑早卜寰瀛大有年
　淡蕩和風霽景開天閑十二駕龍媒香街幾里花如霧
　繡陌千塍車似雷華宇共霑
恩澤普
御園羣仰
聖人來迎
鑾踊躍葵忱切獨愧凌雲獻賦才
御園從耕恭紀六韻
上苑土泉滋
躬耕膏壤肥禮因加
帝耤心是念民依水暖流塍細光融向午暉省耕厪
聖慮終畝沐
恩輝種布珠塵墜犁翻玉屑飛農勞誠可念豐稔願無違
　　　轆轤聲
　淥水漲平湖春田轉轆轤耳根鳴斷續眼界樂霑濡漫
　厭繁音急從觀生意蘇機心緣力稼不與漢陰殊
　　　治圃
　園林入秋後風露肇寒初治圃芟烟蔓呼僮帶雨鋤連
畦清去穢傍砌爽含虚漫學濓溪叟窗前草不除
　　日知薈説
大田之詩曰雨我公田遂及我私忠順之意形於禱祠
親愛之心並非勉强及公田既渥私田亦霑婦子恬熙
樂其樂而利其利仍歸於上之所賜耳自非上之恩德
素逮有以淪肌浹髓其孰能諴民心志至於大順如此
哉夷考甫田之詩曰我田既臧農夫之慶即其惠下勞
農之念所以感民者深則其施於政事者固不可考而
必其漸仁摩義非歲月之暫可知矣周禮籥章氏凡國
祈年於田祖則龡豳雅擊土鼓以樂田畯按豳雅之什
曰誕后稷之穡有相之道所謂輔相天地之宜也茀厥
豐草種之黃茂即其事也必人事盡於下然後有以輔
成帝命率育之心而黍稷實穎實栗故能為酒醴以祭
先祖而洽百禮其詩曰夀考維祺以介景福樂嘉報之
無已也而籥章氏龡此以樂田畯所以樂田祖也田畯
者古之勞農勸相司嗇敎稼嘗有功於農事為田祖所
佑者也祈年於田祖而龡豳雅擊土鼓以樂田畯蓋云
田畯是享庶乎有以佐神農氏之治而興我稼穡云耳
且龡豳以祭舉國之民皆與焉於是乎得聞先王服念
勤民康功田功之事先民勤勞稼穡以祇率懿訓之休
而東作西成競相勸勉惟土物愛㒺敢怠弛盡人事之
勤獲天時之報此又周公制禮之本意所以為萬世勸
農之法也與
周禮禁原蠶論者謂蠶馬同以天駟房星為祖物莫能
兩大再蠶則蠶盛而馬耗禁之所以蕃馬也蠶既與馬
同氣恐蠶盛傷馬獨不恐馬盛傷蠶乎意者校人祭天
駟而馬質掌馬政使並掌蠶禁所以禁原蠶者恐其氣
竭則來年之蠶不能蕃滋所以節盈虛消長以為阜物
育材之本耳究而言之蠶之為用在民而上供絲枲則
仍入乎官馬之為用在官而成羣阡陌則仍利乎民聖
人之政亦惟斟酌損益與時偕行期於政修物阜而已
又何容心於蠶馬之分哉
　
　
　
　
　
　
　
　
　
　
　
　
　
　
　
欽定授時通考卷五十一
欽定四庫全書
欽定授時通考卷五十二
　勸課
　本朝重農
　　耕織圖
祖仁皇帝御製耕織圖序
朕早夜勤毖研求治理念生民之本以衣食為天嘗讀
豳風無逸諸篇其言稼穡蠶桑纖悉具備昔人以此被
之管絃列於典誥有天下國家者洵不可不留連三復
於其際也西漢詔令最為近古其言曰農事傷則饑之
本也女紅害則寒之原也又曰老耆以壽終幼孤得遂
長欲臻斯理者舍本務其何以哉朕每巡省風謡樂觀
農事於南北土疆之性黍稌播種之宜節候早晚之殊
蝗蝻捕治之法素愛諮詢知此甚晰聽政時恒與諸臣
工言之於豐澤園之側治田數畦環以溪水阡陌井然
在目桔橰之聲盈耳嵗収嘉禾數十鍾隴畔樹桑傍列
蠶舍浴繭繅絲恍然如茆簷蔀屋因搆知稼軒秋雲亭
以觀之古人有言衣帛當思織女之寒食粟當念農夫
之苦朕惓惓於此至深且切也爰繪耕織圖各二十三
幅朕於每幅製詩一章以吟咏其勤苦而書之於圖自
始事迄終事農人胼手胝足之勞蠶女繭絲機杼之瘁
咸備極其情狀復命鏤板流傳用以示子孫臣庶俾知
粒食維艱授衣匪易書曰惟土物愛厥心臧庶於斯圖
有所感發焉且欲令寰宇之内皆敦崇本業勤以謀之
儉以積之衣食豐饒以共躋於安和富壽之域斯則朕
嘉惠元元之意也夫
　皇帝御製題耕織圖序
　　璣衡七政所以授時農桑二端斯為本富夏后則三
　　壤之賦粒食思艱邠風陳七月之詩授衣紀候朱紘
　　青縹祀分南北之郊帝耤公桑事重陰陽之帥是以
　　七十二候之解時訓載在周書四十五日之功風俗
　　詳於漢志禾傳嘉穀紀同頴以陳篇繭貢名都述八
　　蠶而錬賦厥有成績備識前聞洪惟我
祖
考政先治本念切民依時逢東作
加推隆躬耤之儀典溯西陵獻種襲親蠶之禮五行順令
　　屢豐已荷降康六徳呈祥纘績聿彰設采然猶以下
　　民力作編戸辛勤
帝心時軫夫艱難民事不遺其纎悉爰
命圖釐耕織析其目為廿三
弁以篇章仍其題為􁃰六
大文炳曜合
三聖而同符巨帙裁編垂億年而無斁予小子敬承
鴻業寅荷丕基綏萬國以圖寜願躋含哺之化合四秋以
　　省歳冀敷挾纊之恩披寳繪以流觀殷懐蔀屋誦
天章而步武嗣響
薫絃惟本思艱圖易之謨廣為趨事赴功之勸原夫芸生
　　類别首尊后稷之名咮美功多尤在稻人之掌先甲
　　坼而浸種出子粒於隔年盆盎香浮顆殊紅粟池塘
　　水暖鍼漾白芽(浸種/)先事維耕(耕/)勤耙耨而無虞草
　　宅(耙耨/)覆耕曰耖(耖/)轉碌碡而彌見土肥(碌碡/)然後
　　族布連畦恂恂若幼(布秧/)芒初刺水簇簇生新(初秧/)
　　蔭取於塗無忘土化之法(淤䕃/)㧞胥以萃適諧芧茹
　　之占(㧞秧/)插六莖於熟田馬馳秧隴(插秧/)等一撥於
　　始播鳥抉耘夫(一耘/)除無用之苗意主乎勿參勿貳
　　植先生之稙功習乎至再至三(二耘/)　(三耘/)猶且慮
　　龜坼於夏畦防止瀦蓄(灌溉/)戒禽饗於秋坂横鏺􁗳
　　䥥(收刈/)滯穗盈塍指屈登場之候(登場/)築場九月肩
　赬持穗之氓(持穗/)村舂水碓之旁籭篩糠而灑灑(舂/)
　(碓/)　(籭/)簸日揚風之候礱礧榖以隆隆(簸揚/)　(礱/)乃
　得百室俱盈白粲入千倉之詠(入倉/)三時告稔黄冠
　祭八蜡之神(祭神/)具悉胼胝可忘耕作若迺機中縷
　縷之錦何異盤中粒粒之餐令溯仲春辰躔大火龍
　精隠躍輕舒蠶月之風蛾子瓏玲清浴菜花之水(浴/)
　(蠶/)膚滋白色二眠以七日為期(二眠/)候驗黄光半葉
　待三眠而飼(三眠/)起尤健食連朝聽􁎐􁎐之聲(大起/)
　捉處通明照日藴絲絲之緒(捉績/)雜槃筐於葦箔織
　薄深閨(分箔/)錯梯几於桑林提籠南陌(采桑/)經營布
　簇藉插茅編竹之功(上簇/)熏炙成温分候火撥灰之
　課(炙箔/)迨夫摘來似甕稱量籠簏之重輕積得如山
　檢㸃蛹蛾之變化(下簇/)　(擇繭/)下竹簣而上桐葉一
　窖泥封(窖繭/)北熱釡而南冷盆幾車繅就(練絲/)槌箱
　連紙䕶蟻粟以羃絲(蠶蛾/)壇壝瓣香仰駟房而設醴
　(祀謝/)籰莩徐引擬緯耒於小正(緯/)綜躡相連昉織文
　　於禹貢(織/)豈待蟲鳴驚婦絇絡秋燈(絡絲/)宛如鳯下
　　銜梭縷經宵杼(經/)篚筐五色别擅移花接葉之工(染/)
　　(色/)　(攀花/)刀剪萬家用紓短布單衣之厪(剪帛/)　(成/)
　　(衣/)是則眷綢繆於織室無殊軫拮据於租庸民生在
　　勤觸目皆丁男丁女君孰與足闗心惟新榖新絲所
　　願戸積倉箱頌大田之多稼家勤機杼賦蠶織以勿
　　休受之飢受之寒予一人職思其咎有餘粟有餘布
　　爾萬姓遹求厥寜景仰
徽猷永矢諴民之義詠歌勤苦羣知敦俗之心
　　　耕圖目録
　　　　浸種　　耕　　　耙耨　　耖
　　　　碌碡　　布秧　　初秧　　淤䕃
　　　　拔秧　　插秧　　一耘　　二耘
　　　　三耘　　灌溉　　收刈　　登塲
　　　　持穗　　舂碓　　篩　　　簸揚
　　　　礲　　　入倉　　祭神
　
　　　耕第一
　　　　浸種
聖祖仁皇帝御製
　暄和節候肇農功自此勤勞處處同早辨東田穜稑種
　褰裳涉水浸筠籠
世宗憲皇帝御製
　百穀遺嘉種先農著懋功春暄二月後香浸一溪中重
　穋隨宜辨筠籠用力同每多賢父老占節識年豐
高宗純皇帝御製恭和
聖祖仁皇帝原韻
　氣布青陽造化功東郊俶載萬方同溪流浸種如油緑
　生意含春秀色籠
　皇帝御製
　青陽序肇始兆庶力田疇藏種筠籠貯隔年堅栗收清
　香滿盆盎佳實浸汀洲三日秧鍼起從兹東作修
　
　
　
　
　
　
　
　
　　　耕第二
　　　　耕
聖祖仁皇帝御製
　土膏初動正春晴野老支笻早課耕辛苦田家惟穡事
　隴邊時聴叱牛聲
世宗憲皇帝御製
　原隰韶光媚茅茨暖氣舒青鳩呼雨急黄犢駕犂初畎
　畮人無逸耕耘事敢疎勤劬課東作扶䇿厯村墟
高宗純皇帝御製恭和
聖祖仁皇帝原韻
　宿雨初過晚日晴烏犍有力足春耕田家辛苦那知倦
　更聴枝頭布穀聲
　皇帝御製
　綠畦新水活穡務始於耕雖藉烏犍力先勞赤足行泥
　翻畎畝闢波漾淺深盈舉趾土膏動化機地底萌
　
　
　
　
　
　
　
　
　　　耕第三
　　　　耙耨
聖祖仁皇帝御製
　每當旰食念民依南畆三時願不違已見深耕還易耨
　緑蓑青笠雨霏霏
世宗憲皇帝御製
　農務時方急春潮堰欲平烟籠髙栁暗風逐去鷗輕壓
　笠低雲影鳴蓑亂雨聲耙頭船共稳斜立叱牛行
高宗純皇帝御製恭和
聖祖仁皇帝原韻
　九重宵旰厪民依課量隂晴總不違縹緲雲山迷樹色
　綠隂扶耙雨霏霏
　皇帝御製
　深耕繼易耨次第紀田功人踏微波面牛牽積淖中短
　蓑難障雨破笠不遮風水陸皆宜用胼胝南北同
　
　
　
　
　
　
　
　
　　　耕第四
　　　　耖
聖祖仁皇帝御製
　東阡西陌水潺湲扶耖泥塗未得閒為念饔飱由力作
　敢辭竭蹶向田間
世宗憲皇帝御製
　南畆耕初罷西疇耖復親四蹄聴活活十頃望畇畇蝶
　舞黄萱晚鶯歸綠樹新春光長不負祗有力田人
高宗純皇帝御製恭和
聖祖仁皇帝原韻
　新田如掌水潺湲扶耖終朝那得閒手足沾塗渾不管
　月明共濯碧溪間
　皇帝御製
　方春農事接扶耖下深渠蕩滌溪泥細疏通地氣舒䇿
　牛田父急驅犢牧童徐没膝渉淤滓庶期深淖除
　
　
　
　
　
　
　
　
　　　耕第五
　　　　碌碡
聖祖仁皇帝御製
　老農力穡慮偏周早夜扶犁未肯休更駕烏犍施碌碡
　好教春水滿平疇
世宗憲皇帝御製
　如輪轉機石厯碌向東皋驅犢亦何急平田敢告勞春
　塍縈似帯沃壤膩於膏水族堪供餉傾樽醉蠏螯
高宗純皇帝御製恭和
聖祖仁皇帝原韻
　帶雨扶犂一夕周作勞終畆敢辭休縱横碌碡如梭轉
　膏壤匀鋪遍舊疇
　皇帝御製
　耨耖序咸度方施碌碡平匀泥依軌直旋軸濺波清器
　本隨宜制功由運掌成樞機轉不息磊塊漫牽縈
　
　
　
　
　
　
　
　
　　　耕第六
　　　　布秧
聖祖仁皇帝御製
　農家布種避春寒甲坼初萌最可觀自昔虞書傳播穀民
　間莫作等閒看
世宗憲皇帝御製
　種包忻拆甲岸畔競攜筐活活衝泥布紛紛落隴香追
　隨歡幼稚祝禱願豐穰氣侯今年早行看刺水秧
高宗純皇帝御製恭和
聖祖仁皇帝原韻
　二月春風料峭寒原田彌望水雲寛最憐舊穀生新頴
　欲布秧時仔細看
　皇帝御製
　田畦既平治嘉種布芳津埂堰沿溪直陂塘漾水匀渉
　波盈百頃播穀趁三春稠密無行列移栽待候循
　
　
　
　
　
　
　
　
　　　耕第七
　　　　初秧
聖祖仁皇帝御製
　一年農事在春深無限田家望嵗心最愛清和天氣好
　緑疇千頃露秧鍼
世宗憲皇帝御製
　珍惜占城種攜兒上隴來一溪添雨足盈畆喜秧開宿
　露濃相裛韶陽暖復催忻忻頻笑指轉眼可移栽
高宗純皇帝御製恭和
聖祖仁皇帝原韻
　栁暗花明春正深田家那得冶遊心老翁䇿杖扶兒笑
　却喜初秧擺綠鍼
　皇帝御製
　布種盈畦畛授時春已深溶溶遮穀面簇簇茁秧鍼浥
　雨根滋隴含風香
　
　
　
　
　
　
　
　
　　　耕第八
　　　　淤䕃
聖祖仁皇帝御製
　從來土沃藉農勤農歉皆由用力分薙草灑灰滋地利
　心期千畆稼如雲
世宗憲皇帝御製
　鳥鳴村陌靜春漲野橋低已愛新秧好旋看複隴齊淤
　時爭早作課罷豈安棲沾體兼塗足忙忙日又西
高宗純皇帝御製恭和
聖祖仁皇帝原韻
　短杓盛灰淤畆勤髙原下隰望中分鳴鳩喚雨聲聲好
　嶺外旋看起白雲
　皇帝御製
　土化沿周禮鳩鳴序不淆農家無暇豫地脈有肥磽刈
　草良苗茂灑灰短杓抛滋生先納垢至理味衡茅
　
　
　
　
　
　
　
　
　　　耕第九
　　　　抜秧
聖祖仁皇帝御製
　青䓤刺水滿平川移植西疇更勃然節序驚心芒種迫
　分秧須及夏初天
世宗憲皇帝御製
　吉辰逢社後比戸趁忙時盈把分青壤和根灌綠漪兒
　童擔餉榼婦子製秧旗慣得為農樂辛勞自不知
高宗純皇帝御製恭和
聖祖仁皇帝原韻
　匀鋪綠毯滿平川萬井風和花欲然移自南疇向西陌
　㧞秧時節日長天
　皇帝御製
　韶光度九十莭物近清和柔毯鋪青甸新秧滿綠波移
　根透積淖拔穎出圓渦越隴蒔南畝連塍荷擔多
　
　
　
　
　
　
　
　
　　　耕第十
　　　　插秧
聖祖仁皇帝御製
　千畦水澤正瀰瀰競插新秧恐後時亞旅同心欣力作
　月明歸去莫嫌遲
世宗憲皇帝御製
　令序當芒種農家插時天倐分行整整佇看影芊芊力
　合聞歌發栽齊聴鼓前一朝千頃遍長日正如年
高宗純皇帝御製恭和
聖祖仁皇帝原韻
　甫田萬井水瀰瀰㧞得新秧欲插時槐夏麥秋天氣好
　及時樹藝莫教遲
　皇帝御製
　好雨潤千陌蒔秧首夏時隔隄羣力作終畝共忘疲疎
　密排成列縱横務合宜佇欣千頃遍嘉頴漾清漪
　
　
　
　
　
　
　
　
　　　耕第十一
　　　　一耘
聖祖仁皇帝御製
　豐苗翼翼出清波荑稗叢生可若何非種自應芟薙盡
　莫教稂莠敗嘉禾
世宗憲皇帝御製
　飽雨纎纎長含風葉葉柔載芟除宿莠挹注引新流隂
　借臨溪樹聲傳隔隴謳炊煙村畔起歸路緩驅牛
高宗純皇帝御製恭和
聖祖仁皇帝原韻
　新頴鵞黄逺似波揠苗助長槁如何惟應芟薙勤人力
　自鮮苞稂害穉禾
　皇帝御製
　良苗初發候稂莠必先除耘治勿留稗芟夷以漸鋤分
　畦滌陳草隔隴注清渠豐茂庶符願含颸薿薿舒
　
　
　
　
　
　
　
　
　　　耕第十二
　　　　二耘
聖祖仁皇帝御製
　曽為耘苗結隊行更憂宿草去還生隴間饋饁頻來往
　勞勩田家婦子情
世宗憲皇帝御製
　鬱鬱平疇綠勞勞一載耘理苗疎是法非種去宜勤笠
　重初収霧鋤輕半帶雲日髙忙餉婦稚子故牽裙
高宗純皇帝御製恭和
聖祖仁皇帝原韻
　壺漿饁婦大堤行最是畦邊莠易生勞苦再耘還再饋
　可憐農叟望年情
　皇帝御製
　再耘近炎暑揮汗敢辭勞日炙畦波溽風來時樹高開
　襟扇頻颺餽餉婦親操寄語治民吏堂餐忍濫叨
　
　
　
　
　
　
　
　
　　　耕第十三
　　　　三耘
聖祖仁皇帝御製
　䆉稏盈畦日正長復勤穮蓘下方塘堪憐曝背炎蒸下
　惟冀青疇發紫芒
世宗憲皇帝御製
　鋤莠日當午驕陽若火燔耘耔須盡力辛苦只今番蟬
　噪風前急蛙聲水底喧釀花宜鬱暑翠浪舞翩翩
高宗純皇帝御製恭和
聖祖仁皇帝原韻
　朱火炎炎日午長三耘曝背向林塘那無解慍傳風信
　天際㣲薰動綠芒
　皇帝御製
　去疾莫如盡三耘始絶根傴僂遍爬抉􁀙蓘望滋蕃人
　事戒疎懶天工協潤暄安良先斷秀治理念常存
　
　
　
　
　
　
　
　
　　　耕第十四
　　　　灌溉
聖祖仁皇帝御製
　塍田六月水泉㣲引溜通渠迅若飛轉盡桔橰筋力瘁
　斜陽西下未言歸
世宗憲皇帝御製
　藝奪天工巧人勤地力加桔橰聲振鼓戽斗疾翻車灌
　注畦旋滿嘔啞日欲斜况兼風露美蒨蒨吐新華
高宗純皇帝御製恭和
聖祖仁皇帝原韻
　抱甕終輪氣力㣲桔橰輪轉迅如飛池塘水滿新禾潤
　樹下乘凉待月歸
　皇帝御製
　水利通溝洫田功茂育加桔橰流響逸䆉稏漾芬賖隔
　堰波翻影盈疇浪叠花踏歌忘力倦桞外日西斜
　
　
　
　
　
　
　
　
　　　耕第十五
　　　　收刈
聖祖仁皇帝御製
　滿目黄雲曉露晞腰䥥穫稻喜晴暉兒童處處収遺穂
　村舍家家荷擔歸
世宗憲皇帝御製
　西成已在望早作更呼讙刈穂香生把盈筐露未乾啄
　遺鴉欲下拾滯稚爭歡主伯欣相慶豐年俯仰寛
高宗純皇帝御製恭和
聖祖仁皇帝原韻
　桐風蕭灑露珠晞滿野黄雲映落暉是處腰䥥収穫遍
　擔頭挑得萬錢歸
　皇帝御製
　耕春繼耘夏勤苦逮深秋農務三時接嘉禾千畝收腰
　䥥刈畦畔背負度隄頭遺穗兒童拾連塍晩稼稠
　
　
　
　
　
　
　
　
　　　耕第十六
　　　　登塲
聖祖仁皇帝御製
　年穀豐穰萬寳成築場納稼積如京迴思望杏瞻蒲日
　多少辛勤感倍生
世宗憲皇帝御製
　紅秈収十月白水浸陂塍釀熟田家慶場新嵗事登雲
　堆香冉冉露積勢層層勞瘁三時過甕飱幸可憑
高宗純皇帝御製恭和
聖祖仁皇帝原韻
　登場此日望西成大有頻書慶帝京䆉稏滿車皆玉粒
　比隣亦覺笑顔生
　皇帝御製
　萬寳幸成熟登塲慶老農充盈皆玊粒堆積苦崇墉勞
　力甫田穫慰心稔歳逢所欣免債負百室樂熙雍
　
　
　
　
　
　
　
　
　　　耕第十七
　　　　持穂
聖祖仁皇帝御製
　南畆秋來慶阜成瞿瞿未釋老農情霜天曉起呼鄰里
　徧聴村村打稻聲
世宗憲皇帝御製
　力田欣有嵗曬稻喜晴冬響落連耞急塵浮夕照濃䑕
　銜猶畏懦難啄自從容幸值豐亨世堯民比屋封
高宗純皇帝御製恭和
聖祖仁皇帝原韻
　塲圃平堅灰甃成如坻露積最闗情殷勤婦子爭持穗
　好聴千家拍拍聲
　皇帝御製
　年康徧堆積曝曬趁秋晴鋪穗如茵厚碾場若掌平連
　耞撃穰秸分粒擇華英恍見豐亨象沿村打稻聲
　
　
　
　
　
　
　
　
　　　耕第十八
　　　　春碓
聖祖仁皇帝御製
　秋林茅屋晩風吹杵臼相從近短籬比舍舂聲如和答
　家家篝火夜深時
世宗憲皇帝御製
　野陌霜風早柴門晩日多舂聲接隣響杵韻洽豳歌顆
　顆珠傾篚瑩瑩雪滿籮為憐艱苦得把握屢摩挲
高宗純皇帝御製恭和
聖祖仁皇帝原韻
　木末金風陣陣吹松明火燒隔疎籬何來舂相深宵裏
　可是村謳唱和時
　皇帝御製
　民力眞艱苦農功無暇時曉舂依破壁夜碓隔疎籬願
　協田禾熟心知莭序移索綯亟乗屋已近禦寒期
　
　
　
　
　
　
　
　
　　　耕第十九
　　　　籭
聖祖仁皇帝御製
　漫言嘉穀可登盤穅秕還憂欲去難粒粒皆從辛苦得
　農家真作雨珠看
世宗憲皇帝御製
　治粒頻求潔田家亦苦心篩風當户北避日就檐隂一
　飽功非易終年力不禁君看圓似玊我愛勝如金
高宗純皇帝御製恭和
聖祖仁皇帝原韻
　秋成那得暫遊盤顆粒精粗欲别難周折不辭身手瘁
　猶盈一掬㡬回看
　皇帝御製
　杵臼事差畢仍湏用竹籭精華益珍貴穅秕不留遺敢
　忽田功細相忘手力疲重農為政要稼穡必先知
　
　
　
　
　
　
　
　
　　　耕第二十
　　　　簸揚
聖祖仁皇帝御製
　作苦三時用力深簸揚偏愛近風林須知白粲流匙滑
　費盡農夫百種心
世宗憲皇帝御製
　朝來風色好箕宿應維南敢借翻飛力寧教糠粃㕘乾
　圓輸縣吏狼藉戒童男得免催租負方無俛仰慙
高宗純皇帝御製恭和
聖祖仁皇帝原韻
　郭外人家茒舍深門前揚簸趁風林莫令飄墮成狼戾
　辜負耕夫力作心
　皇帝御製
　欲令精粗判臨風試簸揚聲輕如散雨影細乍流香箕
　帚收宜淨斗升謀實臧未能忘歉歳多貯為留防
　
　
　
　
　
　
　
　
　　　耕第二十一
　　　　礱
聖祖仁皇帝御製
　經營阡陌苦胼胝艱食由來念阻飢且喜稼成登石磑
　從兹鼓腹樂雍熙
世宗憲皇帝御製
　地結霜痕白檐虛夜氣青聲殷礱早穀風勁閉寒扄玊
　色鮮堪比珠光瀉不停蒸炊謀室婦農祖薦朝聲
高宗純皇帝御製恭和
聖祖仁皇帝原韻
　相將南畆苦胼胝望嵗心酬庶免饑石磑碾來珠顆潤
　家家鼓腹樂雍熙
　皇帝御製
　礱礧及時用軸旋共挽推摩肩揮汗雨礪齒響殷雷珠
　顆匀圓瀉榖皮磊落堆稼成誠不易敦俗勸栽培
　
　
　
　
　
　
　
　
　　　耕第二十二
　　　　入倉
聖祖仁皇帝御製
　倉箱頓滿各欣然補葺牛羊雨雪天盼到葢藏休􁀙日
　從前拮据已經年
世宗憲皇帝御製
　勤勞臨嵗暮入囷及良朝墉櫛寧奢望儲藏幸巳饒賦
　完農有暇門靜吏無囂苫廪牢封固無虞雨雪飄
高宗純皇帝御製恭和
聖祖仁皇帝原韻
　霜㸃楓林似火然千倉滿貯賜從天輸官不假徵催力
　喜值如雲大有年
　皇帝御製
　西成繼栗烈分貯萬蒼箱力作無閒暇功收有蓋藏完
　租消宿債足食積餘糧顆粒皆辛苦臨民勿怠荒
　
　
　
　
　
　
　
　
　　　耕第二十三
　　　　祭神
聖祖仁皇帝御製
　東疇舉趾祝年豐喜見盈寧百室同粒我烝民遺澤逺
　吹豳擊鼓報難窮
世宗憲皇帝御製
　雨𤾉徵帝徳豐稔慰氓愚賽鼓村迎社神燈夜禱巫酒
　漿瀉罌盎肴核獻盤盂敢乞長年恵穰穰遂所需
高宗純皇帝御製恭和
聖祖仁皇帝原韻
　擊鼓吹豳報屢豐朝看索饗萬家同更期來嵗如今嵗
　嵗嵗年年願莫窮
　皇帝御製
　田祖司多稼庶民報祀誠升香騰瑞靄擊鼓和歡聲穫
　稻實倉廩知時順雨晴披圖衷永慕務本厚蒼生
　
　
　
　
　
　
　
　
　
　
　
　
　
　
　
欽定授時通考卷五十二
　欽定四庫全書
　欽定授時通考卷五十三
　　勸課
　　本朝重農
　　　織圖目録
　　　　浴蠶　　二眠　　三眠　大起
　　　　捉績　　分箔　　採桑　上簇
　　　　炙箔　　下簇　　擇繭　窖繭
　　　　　練絲　蠶蛾　祀謝　緯　織　絡絲
　　　　　經　　染色　攀花　剪帛　成衣
　　　　織第一　浴蠶
聖祖仁皇帝御製
　豳風曾著授衣篇蠶事初興穀雨天更考公桑傳禮制
　先宜浴種向晴川
世宗憲皇帝御製
　門多楊桞風溪漲桃花水村酒醖羊羔春閨浴蠶子纎
　纎弄翠盆戢戢蠕香紙雪繭與冰絲婦功從此始
高宗純皇帝御製恭和
聖祖仁皇帝原韻
　曾讀豳風七月篇遲遲日影麗光天新蠶未起先宜浴
　盆滿明波人滿川
　皇帝御製
　衣裳始上古教織自西陵考禮婦功重浴蠶績事興化
　生喜温暖澣濯避嚴凝盆漾柴灰水匀齊時可乗
　
　
　
　
　
　
　
　
　　　織第二
　　　　二眠
聖祖仁皇帝御製
　柔桑初剪緑參差陌上歸來日正遲村舍家家簾幕靜
　春蠶新長再眠時
世宗憲皇帝御製
　百舌鳥初鳴再眠蠶在箔陌桑青已柔隄草緑猶弱正
　宜旭日和惟恐春寒作媍忙兒不知棗栗頻啼索
高宗純皇帝御製恭和
聖祖仁皇帝原韻
　女桑揺緑葉參差曉起人慵欲採遲雙燕入簾春晝靜
　再眠恰是仲春時
　皇帝御製
　治室務精潔初生連蟻微布筐置槌架移箔捲簾幃頻
　以柔桑飼毋勞纎手揮二眠須静待色變候無違
　
　
　
　
　
　
　
　
　　　織第三
　　　　三眠
聖祖仁皇帝御製
　紅女勤劬日載陽鳴鳩拂羽恰條桑只因三卧蠶將老
　剪燭頻看夜未央
世宗憲皇帝御製
　春風拂簾櫳春露繁桑柘遶箔理三眠燒燈遶五夜大
　姑席未安小姑梳未暇喔喔唱隣雞提筐邀比舍
高宗純皇帝御製恭和
聖祖仁皇帝原韻
　淑景頻催喜載陽微行歩歩採條桑三眠三起新蠶老
　篝火看時夜未央
　皇帝御製
　已近清和月黄花映箔初三眠宜少飼一罅不令疎晝
　夜功無閒平匀葉有餘挑燈頻體驗勤視寸心舒
　
　
　
　
　
　
　
　
　　　織第四
　　　　大起
聖祖仁皇帝御製
　春深處處掩茅堂滿架吳蠶婦子忙料得今年收繭倍
　氷絲雪縷可盈筐
世宗憲皇帝御製
　今春寒暖匀南陌條桑好箔上葉憂稀枝頭採戒早不
　知春幾多但覺蠶欲老阿誰紅粉粧㝷芳踏堤草
高宗純皇帝御製恭和
聖祖仁皇帝原韻
　春光荏苒去堂堂無那黄鶯一日忙箔上吳蠶方大起
　氷絲色映緑筠筐
　皇帝御製
　倐度三眠序脱膚大起時足腸盈衆箔健食藴千絲心
　已隨春老室湏向暖移桑乾飼無歇奚用露華滋
　
　
　
　
　
　
　
　
　　　織第五
　　　　捉績
聖祖仁皇帝御製
　連宵食葉正紛紛風雨聲喧隔戸聞喜見新蠶瑩似玉
　燈前檢㸃最辛勤
世宗憲皇帝御製
　生熟乃有時老嫩莫紛糅恐煩姑與嫜服勞夜繼晝松
　火發瓦盆星芒射階霤次第了架頭怱忙顧童幼
高宗純皇帝御製恭和
聖祖仁皇帝原韻
　蠶筐髙下架頭紛食葉聲煩似雨聞捉績欣看光練練
　一家婦女共辛勤
　皇帝御製
　欲老食偏健雨聲隔戸聞炙盆火湏熟捉績視宜勤減
　飼絲將足依時箔欲分練光瑩似玉珍惜勿紛紜
　
　
　
　
　
　
　
　
　　　織第六
　　　　分箔
聖祖仁皇帝御製
　愛逢晴日映疎簾新緑如雲葉漸添天氣晴和蠶事廣
　移筐分箔徧茅檐
世宗憲皇帝御製
　新燕掠風輕新蠶偕日長分箔天氣暄食葉雨聲響少
　媍採林間倦歸歇陌上門前桑騷騷黄雲接青壤
高宗純皇帝御製恭和
聖祖仁皇帝原韻
　柳絮飛時晝下簾柔桑蘩細食徐添却憑纎手為分箔
　未暇朝餐日過檐
　皇帝御製
　春深益滋長薄箔遍分藏眠起驗無舛衆多虞有妨迴
　環結萑葦高下置槃筐充楝皆排架頻年喜美穰
　
　
　
　
　
　
　
　
　　　織第七
　　　　採桑
聖祖仁皇帝御製
　桑田雨足葉蕃滋恰是春蠶大起時負莒攜筐紛笑語
　戴鵀飛上最高枝
世宗憲皇帝御製
　清和天氣佳比戸採桑急瀼瀼零露繁冉冉緑隂濕髙
　柯學猱升落葚教兒拾昨摘滿籠歸姑猶嗔不給
高宗純皇帝御製恭和
聖祖仁皇帝原韻
　墻畔青條著雨滋繁隂初覆葉齊時春深八繭蠶争餧
　稚子攜筐上緑枝
　皇帝御製
　採葉供蠶食季春碧滿林桑柔鋪有䕃絲老結無心筐
　負條㣲折鈎輕幹未侵芳郊甘澤洽落葚小童尋
　
　
　
　
　
　
　
　
　　　織第八
　　　　上簇
聖祖仁皇帝御製
　頻執纎筐不厭疲久忘膏沐與調飢今朝士女歡顔色
　看我氷蠶作繭時
世宗憲皇帝御製
　東隣催早耕西舍呼浸穀花殘蜀鳥啼春老吳蠶熟蚑
　蚑鞠雪腰盈盈皤絲腹剪草架初齊女郎看上簇
高宗純皇帝御製恭和
聖祖仁皇帝原韻
　覔樹㝷枝手足疲柔桑采采飼蠶飢今朝報道新抽繭
　老幼羣欣上簇時
　皇帝御製
　絲腸欣旣足通體現晶瑩布箔必稠密編茅務穏平簇
　登草匀揷網入繭徐成善育闗豐儉審宜貴致精
　
　
　
　
　
　
　
　
　　　織第九
　　　　炙箔
聖祖仁皇帝御製
　蠶性由來苦畏寒深垂簾幕夜將闌爐頭更爇松明火
　老媪殷勤日探看
世宗憲皇帝御製
　温扇花信風寒醸麥秋雨葭簾張蠏舍松盆暖蠶戸香
　生雪繭明光吐銀絲縷門忌少人蹤語燕喧衡宇
高宗純皇帝御製恭和
聖祖仁皇帝原韻
　重簾不捲畏風寒猶爇松明向夜闌皚雪霏霏堆滿箔
　殷勤弱女把燈看
　皇帝御製
　隂寒釀梅雨比戸下帷簾箔上繭将作爐頭炭漸添含
　生緣避冷本性豈趨炎緩炙休過燥功宜晝夜兼
　
　
　
　
　
　
　
　
　　　織第十
　　　　下簇
聖祖仁皇帝御製
　自昔蠶繅重婦功曾聞獻繭在深宫披圖喜見纍纍滿
　茅屋清光積雪同
世宗憲皇帝御製
　前月浴新蠶今日摘新繭浴蠶柳葉纎摘繭柳綿捲膏
　沐曾未施風光覺潛轉隣曲慰勞來懽情一共展
高宗純皇帝御製恭和
聖祖仁皇帝原韻
　獻繭由來重女功繪圖今見列璇宫
聖人不為丹青美玉穀珠絲此意同
　皇帝御製
　鄰里欣相賀家家蠶事成匀圓雪光皎錯落玊輝瑩下
　簇分多寡聚籠衡重輕用功常不懈始得萬絲盈
　
　
　
　
　
　
　
　
　　　織第十一
　　　　擇繭
聖祖仁皇帝御製
　氷繭方看作素紈重綿亦藉禦深寒就中自有因材法
　揀取筐間次第觀
世宗憲皇帝御製
　傾筐香雪明擇繭檐日上大半作絲綸三分充綿纊囑
　嫗理從容擇慣知瘠壯所慮梅雨過插秧趁溪漲
高宗純皇帝御製恭和
聖祖仁皇帝原韻
　弱繭何時成綺紈拮据冀免一身寒八蠶獨蛹還須擇
　几上分明取次觀
　皇帝御製
　衆繭湏精擇因材用不同化蛾作佳種排箔引凉風首
　選織絍美次供綿絮充由來無棄物器使在虚衷
　
　
　
　
　
　
　
　
　　　織第十二
　　　　窖繭
聖祖仁皇帝御製
　一年蠶事已成功歴數從前屬女紅聞說及時還窖繭
　荷鋤又在緑隂中
世宗憲皇帝御製
　挽袖解長裙香汗濕紅頰農事委良人蠶功獨在妾層
　層下簇完勞勞窖繭接作苦感天公氷雪滿箱篋
高宗純皇帝御製㳟和
聖祖仁皇帝原韻
　春日遲遲執婦功何心愛戀牡丹紅繭成好向村頭窖
　荷插攜兒緑蔭中
　皇帝御製
　藏繭置深甕沿堤荷揷從布桐看曡曡鋪簣襯重重窖
　地鹽微摻理原泥密封出繰待七日潤澤倍鮮穠
　
　
　
　
　
　
　
　
　　　織第十三
　　　　練絲
聖祖仁皇帝御製
　炊煙處處繞柴籬翠釡香生煮繭時無限經綸從此出
　盆頭喜色動雙眉
世宗憲皇帝御製
　煙流矮屋青水汲前溪潔掉車若捲風暎釡如翻雪絲
　頭入手長左右旋轉忙軋軋聽交響行人聞繭香
高宗純皇帝御製恭和
聖祖仁皇帝原韻
　煑繭吹煙颺短籬絲腸纍纍練成時探湯試展纎纎手
　那聽枝頭叫畫眉
　皇帝御製
　離坎功相濟經綸展藴藏瑩瑩翻釡燦軋軋轉車忙撥
　緒箸抽繭繅絲手探湯工夫漸成熟隔牖挹清香
　
　
　
　
　
　
　
　
　　　織第十四
　　　　蠶蛾
聖祖仁皇帝御製
　蛾兒布子如金粟水際分飛任所之莫令繭絲遺利盡
　來年留作授衣資
世宗憲皇帝御製
　隣始通往來暫時解忙促出繭影翩翩翅光膩粉沃秧
　苗已抽青桑葉再見緑送蛾須水邊流傳笑農俗
高宗純皇帝御製恭和
聖祖仁皇帝原韻
　蠶蛾絲淨方生子送向溪頭任所之更願明春歸舍早
　今年已是去年資
　皇帝御製
　揀擇作新種槌箱紙四圍子生勤覆養蛾化任分飛蕩
　漾隨楊陌翩翻傍葦磯如山復如粟珍䕶待春歸
　
　
　
　
　
　
　
　
　　　織第十五
　　　　祀謝
聖祖仁皇帝御製
　勞勞拜簇祭神桑喜得絲成願已償自是西陵功德盛
　萬年衣被澤無疆
世宗憲皇帝御製
　豐祀報先蠶灑庭佇來格釃酒注罇罍獻絲當圭璧堂
　下趨妻孥堂上拜主伯神惠乞來年盈箱賜倍獲
高宗純皇帝御製恭和
聖祖仁皇帝原韻
　年年勞苦事耕桑及早還將租税償今日蠶成䖍祀謝
　西陵功德戴無疆
　皇帝御製
　蠶成申報祀䖍謝望豐穰天駟輝騰逈西陵澤衍長香
　昇陳滿几絲獻祝盈箱衣被免寒凍抒誠遍里鄉
　
　
　
　
　
　
　
　
　　　織第十六
　　　　緯
聖祖仁皇帝御製
　緑隂掩映野人家每到蠶時静不譁一自夏初成繭後
　籬邊新聽響繅車
世宗憲皇帝御製
　盈盈緯車婦荆布事素樸絲絲理到頭的的出新濯心
　忙不遑食腕倦何曾覺忽聽歸鴉啼斜陽掛屋角
高宗純皇帝御製恭和
聖祖仁皇帝原韻
　蠶繅輪捲遍千家午静人慵鳥語譁浸緯欣看供織作
　阿香軋軋轉雷車
　皇帝御製
　横絲互旋轉紡績用功初錢眼貫成緒繅星引就車周
　迴繳樞速圍繞度筒徐次第法精細從兹杼柚舒
　
　
　
　
　
　
　
　
　　　織第十七
　　　　織
聖祖仁皇帝御製
　從來蠶績女功多當念勤劬惜綺羅織婦絲絲經手做
　夜寒猶自未停梭
世宗憲皇帝御製
　一梭復一梭頻擲青燈側豔豔機上花朶朶手中織嬌
　女眠齁齁秋蟲語唧唧檐頭月漸髙紙忩明曉色
高宗純皇帝御製恭和
聖祖仁皇帝原韻
　織女工夫午夜多莫將容易著絲羅銀蘭照處方成寸
　已自循環擲萬梭
　皇帝御製
　作帛織機始宵燈照戸阿堅持寸心靜不覺萬絲多綜
　躡難停杼縱横頻擲梭七襄紀小雅光彩燭星河
　
　
　
　
　
　
　
　
　　　織第十八
　　　　絡絲
聖祖仁皇帝御製
　無衣卒歳早關情寒氣催人蟋蟀聲茅屋疎籬秋夜永
　短檠相對絡絲成
世宗憲皇帝御製
　紅女亦頗勞凄然當戸歎燈昏絡素絲籰重困柔腕纎
　纎鬢影寒沈沈夜氣半妾心不敢忙心忙絲緒亂
高宗純皇帝御製恭和
聖祖仁皇帝原韻
　秋惹深閨無限情可堪蟋蟀送寒聲玉關萬里征夫遠
　惆悵新絲絡不成
　皇帝御製
　繳軖(音/劻)繼張柅絲縷勿縈紆牽引絡於籰貫穿度自莩
　挑燈宵正永轉軸腕忘劬力作休言倦計功課小姑
　
　
　
　
　
　
　
　
　　　織第十九
　　　　經
聖祖仁皇帝御製
　織絍精勤有季蘭牽絲分理織羅紈鳴機來往桑林裏
　已作吳綃匹練看
世宗憲皇帝御製
　昨為籰上絲今作軸中經均匀細分理珍重相叮嚀君
　看千萬縷始成丈尺絹城市紈袴兒辛苦何嘗見
高宗純皇帝御製恭和
聖祖仁皇帝原韻
　砌下風飄待女蘭新絲經理欲成紈安排頭緒分長短
　約伴同來仔細看
　皇帝御製
　層層排絡籰上架徃來牽衆縷有條貫一心善斡旋鳴
　機得頭緒運軸自綿延綸綍應加愼如絲勿妄宣
　
　
　
　
　
　
　
　
　　　織第二十
　　　　染色
聖祖仁皇帝御製
　凝膏比潔絡新絲傳得新方色陸離一代文明資賁飾
　須教五采備彰施
世宗憲皇帝御製
　深淺練縓纁蒼黄運巧智把絲曬柴荆臨風含綺思煥
　然五色紛爛若雲霞熾好語付機工金梭織錦字
高宗純皇御製恭和
聖祖仁皇帝原韻
　經緯功成尚染絲晴光萬縷燦離離天工奪處關人巧
　棚上還看五色施
　皇帝御製
　絲成皆潔白染練焕縑緗璀璨萬條理陸離五采彰雲
　霞昭賁飾黼黻佐文章朱綠元黄備含輝咸質良
　
　
　
　
　
　
　
　
　　　織第二十一
　　　　攀花
聖祖仁皇帝御製
　巧樣爭傳濯錦紋堪憐織女最殷勤雲章霞綵娛人意
　自著㝷常縞布裙
世宗憲皇帝御製
　織絹當織長挽花要挽雙緒繁勞玉腕梭冷燼銀缸新
　樣勝吳綾斜文賽蜀錦成匹落誰家詎忍裁衾枕
高宗純皇帝御製恭和
聖祖仁皇帝原韻
　簇簇堆成錦繡紋攀花鬭巧最精勤堪憐織女深秋裏
　纔著新縫素布裙
　皇帝御製
　巧擅女工首雲章繪素綈緯經合樞紐心手應髙低運
　掌絲無舛擲梭花漸提織成由意匠何處覓端倪
　
　
　
　
　
　
　
　
　　　織第二十二
　　　　剪帛
聖祖仁皇帝御製
　手把齊紈氷雪清秋衣欲製重含情逡廵莫漫施刀尺
　萬縷千絲織得成
世宗憲皇帝御製
　千絲復萬絲成帛良非偶握尺重含情欲剪頻低首紅
　分的的桃青擘柔柔柳但免舅姑寒妾單亦何醜
高宗純皇帝御製恭和
聖祖仁皇帝原韻
　溪尾如藍秋水清裁衣寄逺重闗情金刀欲下躊躇意
　絲縷皆從素手成
　皇帝御製
　帛成良不易欲剪復低徊珍惜勞心製奚容信手裁乍
　看千縷合倐見百花開尺寸休輕棄都從辛苦來
　
　
　
　
　
　
　
　
　　　織第二十三
　　　　成衣
聖祖仁皇帝御製
　已成束帛又縫紉始得衣裳可庇身自昔宫庭多澣濯
　總憐蠶織重勞人
世宗憲皇帝御製
　九月届授衣縫紉難容緩戔戔逐剪裁楚楚稱長短刀
　尺迎風寒𤣥黄委雲滿帝力併天時農蠶慰飽暖
高宗純皇帝御製恭和
聖祖仁皇帝原韻
　戔戔束帛費縫紉只為祁寒事切身
聖主憂勤圖畫裏宵衣永庇萬方人
　皇帝御製
　已届授衣候成裳庶庇身剪裁度修短鍼綫細縫紉無
　褐憐昏墊忍飢厪苦貧農桑郅治本題繪憫黎民
　
　
　
　
　
　
　
　
　
　
　
　
　
　
　
欽定授時通考卷五十三
欽定四庫全書
欽定授時通考卷五十四
　蓄聚
　　彚考
詩小雅我倉旣盈我庾維億
　傳露積曰庾十萬曰億箋萬物成則倉庾充滿矣倉
　言盈庾言億亦互辭喻多也
又我取其陳食我農人自古有年
　箋倉廪有餘民得賖貰取食之所以紓官之蓄滯亦
　使民愛存新穀自古者豐年之法如此䟽官有蓄積
　恐其乆而腐敗所以紓出官粟之蓄積乆滯者待秋
　収然後取民新榖以納官也地官旅師云凡用粟春
　頒而秋歛之註云困時施之饒時歛之此卽我取其
　陳也王制云三年耕必有一年之食則太平豐年當
　家自有積而得有貸官粟者作制者美古之辭據多
　以言不能使皆有蓄積猶今之豐年而民有貧而無
　食者稅歛有義用之以道以倉粟則陳陳相因民貧
　則貸取以食所以上下交濟海内乂安豈言皆無蓄
　積人盡取之也
又曾孫之庾如坻如京
　箋庾露積榖也坻水中之高地也
又乃求千斯倉乃求萬斯箱
　箋成王見禾榖之稼委積之多於是求千倉以處之
　萬車以載之言年豐収入踰前也
又大雅廼積廼倉
　傳言民樂時和國有積倉也䟽乃有委積乃有囷倉
　言其有榖食之資
又周頌豐年多黍多稌亦有高廪萬億及秭
　傳廪所以藏齍盛之穗也數萬至萬曰億數億至億
　曰秭箋萬億及秭以言榖數多䟽器實曰齍在器曰
　盛謂飯食也以米粟爲之逺本其初出於禾穗故謂
　廪之所藏爲齍盛之穗也禹貢百里賦納總卽禾稼
　也銍卽穗也禾稼當積而貯之不在倉廪其穗當在
　廪藏之自穗以徃秸及粟米皆在倉廪矣廪之高大
　於藏穗爲宜地官廪人註云藏米曰廪者對則藏米
　曰廪藏粟曰倉其散卽通也廪之所容兼米兼粟也
禮記王制冡宰制國用必於嵗之杪五榖皆入然後制
國用用地小大視年之豐耗以三十年之通制國用量
入以爲出
　註通三十年之率當有九年之蓄䟽通三十年之率
　者每年之率入均分爲四分一分擬爲儲積三分爲
　當年所用二年又畱一分三年又畱一分是三年總
　得三分爲一年之蓄王肅以爲二十七年有九年之
　蓄而言三十舉全數
又三年耕必有一年之食九年耕必有三年之食以三
十年之通雖有凶旱水溢民無菜色
又月令仲秋之月穿竇窖修囷倉
　註爲物當藏也穿竇窖者入地隋曰竇方曰窖
又乃命有司趣民収歛務畜菜多積聚
　註始爲禦冬之備
又孟冬之月命百官謹蓋藏
　註謂府庫囷倉有財物
又命司徒循行積聚無有不斂
　註謂芻禾薪蒸之屬
周禮遺人掌邦之委積以待施惠鄉里之委積以恤民
之囏阨門關之委積以養老孤郊里之委積以待賔客
野鄙之委積以待羇旅縣鄙之委積以待凶荒
　註委積者廪人倉人計九榖之數足國用以其餘共
　之所謂餘法用也少曰委多曰積
又廪人掌九榖之數以待國之匪頒賙賜稍食
　註匪讀爲分分頒謂委人之職諸委積也賙賜謂王
　所賜予給好用之式也稍食祿廪䟽廪灋有數名天
　子有御廪單云廪則平常藏米之廪明堂位魯有米
　廪有虞氏之學以有虞氏尚孝合藏粢盛之委故名
　學爲米廪非廪稱也詩云亦有高廪註云廪所以藏
　粢盛之穗以其萬億及秭數多非藏米之數故以藏
　穗言之與常廪御廪又異
又以嵗之上下數邦用以知足否以詔榖用以治年之
凶豐
　註數猶計也䟽上下卽豐凶廪人之官以嵗之豐凶
　得稅物多少之帳計國之用以知足否若嵗凶稅物
　少而用多則不足廪人旣知多少足否乃詔告在上
　用榖之灋以治年之凶豐此卽王制云制國用必於
　嵗之杪者是也
又凡萬民之食食者人四鬴上也人三鬴中也人二鬴
下也
　註此皆謂一月食米也六斗四升曰鬴䟽此謂給萬
　民糧食之灋食者謂民食國家糧上謂大豐年中謂
　中豐年下謂少儉年此雖列三等之年以中年是其
　常法鬴當今六斗四升則今給請亦然
又倉人掌粟入之藏辨九榖之物以待邦用有餘則藏
之以待凶而頒之
　註九榖盡藏焉以粟爲主
管子凡有地牧民者務在四時守在倉廪倉廪實則知
禮節衣食足則知榮辱
又積於不涸之倉者務五榖也
又凡牧民者以其所積者食之不可不審也其積多者
其食多其積寡者其食寡無積者不食
又國之寡狹壤之肥墝有數終嵗食餘有數彼守國者
守榖而已矣
又嵗有凶穰故榖有貴賤令有緩急故物有輕重人君
不理則畜賈游於市乘民之不給百倍其本矣凡輕重
歛散之以時卽凖平守凖平使萬室之邑必有萬鍾之
藏藏鏹千萬千室之邑必有千鍾之藏藏鏹百萬春以
奉耕夏以奉耘耒耜器械種穰糧食必取贍焉故大賈
畜家不得豪奪吾民矣
又桓公曰糶賤寡人恐五榖之歸於諸侯欲爲百姓萬
民藏之爲此有道乎管子曰今者夷吾過市有新成囷
京者二家君請式璧而聘之桓公曰諾行令半嵗萬民
聞之舍其作業而爲囷京以藏菽粟五榖者過半
又武王有巨橋之粟
　註巨橋倉在今廣平郡曲周縣
越絶書吳兩倉春申君所造一名均輸
吕氏春秋南吕之月蟄蟲入穴趣農収聚無敢懈怠以
多爲務
淮南子夫天地之大計三年耕而餘一年之食率九年
而有三年之畜十八年而有六年之積二十七年而有
九年之儲雖涔旱灾害之殃民莫困窮流亡也故國無
九年之畜謂之不足無六年之積謂之憫急無三年之
畜謂之窮乏
韓詩外傳王者藏於天下諸侯藏於百姓農夫藏於囷
庾商賈藏於篋笥
大戴禮方冬三月草木落庻虞藏五榖必入於倉
史記天官書胃爲天倉
　正義曰胃主倉廪五榖之府也占明則天下和平五
　榖豐稔
又其南衆星曰廥積
　正義曰芻藁六星在天苑西主積藁草者
漢書高帝紀二年築甬道屬河以取敖倉粟
　註孟康曰敖地名在滎陽西北山上臨河有大倉
又七年蕭何治未央宫立太倉
三輔黄圖太倉蕭何造在長安城外東南有百二十楹
又長安西渭北石徼西有細桞倉東有嘉倉初建一百
二十楹
漢書地理志河東郡有根倉滋倉
又食貨志民三年耕則餘一年之畜三考黜陟餘三年
食進業曰登再登曰平餘六年食三登曰泰平二十七
嵗遺九年食然後德化流洽禮樂成焉
又文帝卽位躬修節儉思安百姓賈誼說上曰古之人
曰一夫不耕或受之飢一女不織或受之寒生之有時
而用之無度則物力必屈古之治天下至纎至悉也故
其畜積足恃夫積貯者天下之大命也茍粟多而財有
餘何爲而不成今毆民而歸之農皆著於本使天下各
食其力末技游食之民轉而緣南畝則畜積足而人樂
其所矣
又武帝之初國家無事民人給家足都鄙廪庾盡滿而
府庫餘財太倉之粟陳陳相因充溢露積於外
又晁錯曰聖王在上而民不凍餒者非能耕而食之織
而衣之也爲開其資財之道也故堯禹有九年之水湯
有七年之旱而國亡捐瘠者以畜積多而備先具也今
海内爲一土地人民之衆不辟湯武加以亡天灾數年
之水旱而畜積未及者何也地有遺利民有餘力生榖
之土未盡墾山澤之利未盡出也游食之民未盡歸農
也夫寒之於衣不待輕煖飢之於食不待甘㫖飢寒至
身不顧亷耻人情一日不再食則飢終嵗不製衣則寒
夫腹饑不得食膚寒不得衣雖慈母不能保其子君安
能以有其民哉明主知其然也故務民於農桑薄賦歛
廣畜積以實倉廪備水旱故可得而有也
通典永平五年作常滿倉
吳書注建康宫城卽吳苑城城内有倉名曰苑倉故開
北瀆通轉運於倉所時人亦呼為倉城晋咸和中修苑
城為宫惟倉不毁故名太倉在西華門内道北
益州記成都縣東有古白帝倉
水經注汾陽故城積粟所在名之曰羊腸倉在晋門閭
陽北石磴縈委若羊腸故以為名卽今羊腸坂是也
隋書食貨志江左京都有龍首倉卽石頭津倉也臺城
内倉南塘倉常平倉東西太倉東宫倉所貯總不過五
十餘萬在外有豫章倉釣磯倉錢塘倉並是大貯備之
處自餘諸州郡臺傳亦各有倉
又魏天平元年常調之外逐豐稔之處折絹糴粟以充
國儲於諸州緣河津濟皆官倉貯積以擬漕運自是之
後倉廪充實雖有水旱凶饑之處皆仰開倉以賑之元
象興和之中頻嵗大穣榖斛至九錢
又齊河清三年令諸州郡皆别置富人倉
又開皇三年詔衛州置黎陽倉洛州置河陽倉陜州置
常平倉(六典以此通/轉運非糶糴)華州置廣通倉轉相灌注
玉海大業二年十月置洛口倉於鞏城周二十里穿三
千窖置回洛倉於洛陽北城周十里穿三百窖窖容八
百石
唐六典司農寺有太倉令掌九榖廪藏之事注東都則
曰含嘉倉倉部郎中掌倉庾凡都之東租納於都之含
嘉倉自含嘉倉轉運以實京之太倉
唐書食貨志開元二十一年京兆尹裴耀卿請罷陜陸
運而置倉河口使江南漕舟至河口者輸粟於倉而去
縣官雇舟以分入河洛置倉三門東西漕舟輸其東倉
而陸運以輸西倉復以舟漕以避三門之水險乃於河
隂置河隂倉河西置柏崖倉三門東置集津倉西置鹽
倉鑿山十八里以陸運自江淮漕者皆輸河隂倉自河
隂西至太原倉謂之北運自太原倉浮渭以實關中
又地理志華州華隂有永豐倉臨渭倉河中府龍門有
龍門倉
唐會要咸亨三年關中饑監察御史王師順運晋絳之
粟於河渭之間増置渭橋倉自師順始也
唐書李憲傳河中兵仰食於絳常數十萬石故敖保山
為固民之輸者十牛不勝一車憲於瀕汾相城治新倉
當費二百萬請留坦縣粟糶河南以錢還糴絳粟𣙜其
贏以葺新倉絳人利頼
唐陸䞇奏議君養人以成國人戴君以成生上下相成
事如一體然則古稱九年六年之蓄者蓋率土臣庻通
爲之計耳固非獨豐公庾不及編氓
宗史食貨志常平義倉漢隋利民之良法常平以平榖
價義倉以備凶灾周顯德中又置惠民倉以雜配錢分
數折粟貯之嵗歉減價出以惠民宋兼存其法焉
文獻通考宋太宗端拱二年置折中倉許商人輸粟優
其價令執劵抵江淮給茶鹽每一百萬石爲一界祿仕
之家及形勢户不得輙入粟
又淳化五年令諸州置惠民倉如榖稍貴卽減價糶與
貧民不得過一斛
宋史食貨志咸平中庫部員外郎成肅請福建増置惠
民倉因詔諸路申淳化咸平惠民之制
又嘉祐二年詔天下置廣惠倉初天下没入户絶田官
自鬻之樞宻使韓琦請留勿鬻募人耕収其租别爲倉
貯之以給州縣郭内之老㓜貧疾不能自存者領以提
㸃刑獄嵗終具出納之數上之三司户不滿萬留田租
千石萬户倍之户二萬留三千石三萬留四千石四萬
留五千石五萬留六千石七萬留八千石十萬留萬石
田有餘則鬻如舊四年詔改𨽻司農寺州選官二人主
出納嵗十月遣官騐視應受米者書名於籍自十一月
始三日一給人米一升㓜者半之次年二月止有餘乃
及諸縣量大小均給之其大畧如此
宋㑹要京諸倉總二十三所凡受四河運至京師者謂
之轉般倉永豐通濟萬盈廣延延豐順成濟逺富國受
江淮所運永濟永富二倉受懐孟二州所運廣濟第一
倉受頴夀二州所運廣積廣儲二倉受曹濮諸州所運
其受京畿之租者曰稅倉京東界則廣濟第二倉受之
京北界則廣積苐一倉騏驥院天駟監倉受之京西界
則左天廏坊倉受之京南界則大盈右天廐倉受之
宋史夏竦傳竦子安期知渭州籍塞下閒田募人耕種
嵗得榖數萬斛以備賑發名曰貸倉
玉海紹興二十六年始置豐儲倉以百萬石爲額
續文獻通考宋孝宗淳熈十五年司農等言豐儲倉初
額一百五十萬石不爲不多積之旣久寧免朽腐異時
緩急必致失措擬以每嵗諸州合觧納行在米數及諸
處坐倉収糴若干預行㑹計以俟對兌不盡之數如常
平法許其於陳新未接之時擇其積久者盡數出糶俟
秋成補糴則足五十萬石之額永無銷耗此亦廣儲蓄
之䇿也從之
又嘉泰時葉筠知南劍州州貧生子多不舉筠請立舉
子倉賑給之
又理宗紹定六年資政殿學士知潭州曾從龍奏州縣
賑民之法有三曰濟曰貸曰糶濟不可常惟貸與糶為
利可久今撥緡錢一千萬有竒分下潭州十縣委令佐
糴米置惠民倉乞比附常平法從之
又紹定中曾用虎知興化軍事立平糴倉捐楮幣萬六
千緡爲糴本益以廢寺之榖嵗歉價高則發倉以糶之
歳豐價平則散諸寺易新榖藏焉
又初閩人生子貧者多不舉紹興中朱文公請立舉子
倉淳祐中趙汝愚帥閩推廣其意括絶没之田産召佃
輸租仍發糴本建倉収儲遇受孕五月以上者則書於
籍逮免乳日人給米一石三斗至是詔賜常平錢米賑
給之
宋史儒林傳眞德秀知潭州除斛靣米申免和糴以甦
其民民艱食旣竭力賑贍之復立惠民倉五萬石使嵗
出糶又立慈㓜倉
宋吕祖謙曰大抵荒政統而論之先王有預備之政上
也修李悝平糶之政次也所在蓄積有可均處使之流
通移民移粟又次也咸無焉設糜粥最下也
金史食貨志世宗大定十年上責户部曰隨處時有賑
濟往往近地無糧取於他處往返旣逺人愈難之何爲
不隨處起倉年豐多糴以備賑濟設有緩急豈不亦易
辦乎
農桑通訣蓄積篇蓄積者有國之先務皆爲民計非徒
曰藏富於國也先王預備憂民之意大抵無事而爲有
事之備豐嵗而為歉嵗之憂是故國有國之蓄積民有
民之蓄積當粒米狼戾之年計一嵗一家之用餘多者
倉箱之富餘少者儋石之儲莫不各節其用以濟凶乏
此固知堯湯之時國無捐瘠所謂蓄積多而備先具者
豈皆藏於國哉蓋必有藏於民者矣今之爲農者見小
近而不慮久逺一年豐稔沛然自足侈費妄用以快一
時之適所収榖粟耗竭無餘一遇小歉則舉貸出息於
兼并之家秋成倍稱而償之嵗以爲常不能振拔其間
有収刈甫畢無以餬口者其能給終嵗之用乎嘗聞山
西汾晉之俗居常積榖儉以足用雖間有飢歉之嵗庻
免夫流離之患也傳曰収歛蓄藏節用御欲則天不能
使之貧信斯言也近世利民之法如漢之常平倉榖賤
則增價糴之不至於傷農榖貴則減價而糶之不使之
傷民唐之義倉計墾田頃畝多寡豐年納榖而藏之凶
年出榖以賙貧乏官爲主之務使均之是皆歛其餘以
濟不足雖遇儉嵗而不憂飢殍也然嘗考之漢史賈生
言于文帝曰漢之爲漢幾四十年公私之積猶可哀痛
彼一時也自文帝躬行節儉以化天下至景帝末年太
倉之粟陳陳相因而民亦富庻人徒見古之蓄積常有
餘後之蓄積常不足豈天之生物不如古之多人之謀
事不如古之智蓋古之費給有限而後之費給無窮無
怪乎有餘不足之不同也
明史食貨志明初京衛有軍儲倉洪武三年增置至二
十所各行省有倉官吏俸取給焉邊境有倉収屯田所
入以給軍二十八年增京師諸衛倉凡四十一永樂中
設北京三十七衛倉益令天下府縣多設倉儲正統中
增置京衛倉凡七
又凡京倉五十有六通倉十有六直省府州縣藩府邊
隘堡站衛所屯戌皆有倉少者一二多者二三十云
續文獻通考明正統四年大學士楊士竒言太祖篤意
養民天下郡縣悉出官鈔糴榖貯倉以備水旱嵗乆滋
弊榖盡食毁請擇遣京官亷幹者往督有司凡豐稔州
縣各出庫銀平糴以備荒郡縣官以舉廢爲殿最仁政
無切於此上命户部急行之
明楊漙奏䟽凡古聖賢立國必修預備之政太祖洪武
年間每縣於四境設立倉塲出官鈔糴榖儲貯其中又
於近倉之處僉㸃大户看守以備荒年賑貸官籍其數
歛散皆有定規又於縣之各鄉相地所宜開濬陂塘及
修築濵江近河損壞堤岸以備水旱耕農甚便皆萬世
之利自洪武以後有司亦皆視爲文具是以一遇水旱
饑荒民無所賴官無所措公私交窘只如去冬今春畿
内郡縣艱難可見况聞今南方官倉儲榖十處九空甚
者榖旣全無倉亦無存矣大抵親民之官得人則百廢
舉不得其人則百弊興此固守令之責若飬民之務風
憲之臣皆所當問年來因循亦不之及此事雖若可緩
其實關係甚切
明史周忱列傳宣德五年忱遷工部右侍郎廵撫江南
諸府七年江南大稔詔令諸府縣以官鈔平糴備賑貸
蘇州遂得米二十九萬石故時公侯祿米軍官月俸皆
支於南户部蘇松民轉輸南京者石加費六斗忱奏令
就各府支給與船價米一斗所餘五斗通計米四十萬
　石有竒并官鈔所糴共得米七十萬餘石遂置倉貯之
　名曰濟農
　又正統初淮揚鹽課虧勅忱廵視忱爲節竈户運耗得
　米三萬二千餘石亦倣濟農倉法置贍鹽倉益補逃亡
　缺額由是鹽課大殖
大清㑹典順治十三年議凖積榖賑給令修葺倉厫印烙
　倉斛選擇倉書糴糶平價不許别項動支
　又康熈二十九年
諭朕撫育黎元勤思治理足民之道宜裕蓋藏從來水旱
　靡常必豐年恒有積儲庻歉嵗不憂饑饉如康熙二十
　七年頗稱嵗稔誠使民間經營撙節早爲儲偫何至二
　十八年偶遇旱祲室皆懸磬總因先時無備遂至餬口
　維艱比蠲除正賦特發帑金分行賑濟所在官司悉仰
　體朕懐竭力從事被灾之衆始獲安全倘非拯救多方
　則焭黎必流移失所今霖雨時降黍苗被野刈穫在即
　可望有秋惟恐愚民不知愛惜物力狼籍耗費祗爲目
　前之計㒺圖來嵗之需縱令年復履豐亦難漸臻殷阜
　應行直省各督撫嚴飭地方官吏家諭户曉務使及時
　積貯度終嵗所食常有餘儲用副朕軫念民依綢繆區
　畫至意
　又康熙三十年覆凖直屬所捐米石大縣存五千石中
　縣存四千石小縣存三千石倘遇荒嵗卽以此項給散
　其留倉餘剩者俱于每年三四月照市價平糶五月初
　旬盡數觧交守道貯庫九月初司各州縣仍領出買新
　榖還倉
　又康熙三十四年
諭積貯米榖最爲要務倘能實有蓋藏則雖遘凶荒必不
　至於饑餒但小民不知儲蓄每于豐稔之年恣意糜費
　一遇歉嵗即坐困不支今正值麥石収穫之時應行各
　該地方官勸諭百姓令各户量力捐輸積貯該州縣官
　将輸納之人姓名數目詳記冊籍其秋禾収穫以後亦
　依此例舉行如春月轉貸于乏榖之民俟秋月即照此
　數償還備用每嵗當収穫時遵行此捐輸之法不數年
　間米穀充裕縱使嵗偶不登何至閭閻艱於粒食大學
　士等與九卿詹事科道㑹議具奏遵
㫖議定令直省各督撫飭各州縣衛所官員勸諭鄉紳士
　民人等每嵗収穫時令各户量力所能不論幾石幾斗
　捐輸積貯若將米麥貸於乏穀之人俟収穫時即照原
　領米麥之數交納如有不肖官員抑勒多収情弊事發
　即照私派錢糧例處分每嵗収穫時俱照此遵行
　又康熙四十三年覆准山西之民别無他業惟資田畝
　恐積貯穀少一時需用購買維艱每大州縣存榖二萬
　石中州縣一萬六千石小州縣一萬二千石
　又康熙四十四年議准河南省河南府居數省之中積
　榖以備賑濟山陜之需令將四十三年漕米每米一石
　易榖二石共榖四十六萬五千六百石零於河南府収
　貯榖二十三萬五千六百八十一石造倉厫二百九十
　三間其餘二十三萬於近汴近洛之祥符縣貯榖三萬
　石中牟縣貯榖二萬五千石氾水縣貯榖二萬石鞏縣
　貯榖二萬五千石偃師縣貯榖二萬八千石陜州貯榖
　二萬七千石靈寳縣貯榖二萬八千石閿鄉縣貯榖二
　萬七千石共造倉厫三百六十四間嚴勅加謹収貯每
　年於青黄不接之時出陳易新照依三分之一借給民
　人秋後還倉
　又雍正三年
諭古者視土之上中爲儲蓄之節蓋爲民經畫久逺不爲
　一時茍且之計積之於豐年用之於歉嵗所謂有備無
　患法良而意美也朕自臨御以來宵旰勤求無刻不以
　民爲念乃重農積粟之詔屢下而閭閻率少蓋藏官倉
　亦多虧缺卽如直𨽻保定等府去嵗頗稱有秋今春二
　麥亦熟乃以夏秋雨水過多田禾被澇而民間遂有饑
　色幾至流離若非多方賑䘏窮民必致失所此皆草野
　無知食不以時用不以禮但快目前之有餘㒺計異日
　之不足一遭旱澇追悔無從至於常平等倉原爲備荒
　而設乃有司奉行不力多至缺額罪何可逭兹據江南
　浙江江西湖廣福建河南山西陜西廣東廣西雲南貴
　州等省督撫報稱今嵗秋成八九十分不等朕覧不勝
　慰悦又重爲吾民計及久長宜及此時講求儲蓄之道
　以備將來該督撫等可轉飭有司徧行曉諭務須撙節
　愛惜各留有餘預爲他時緩急之需社倉之法亦宜乘
　此豐年努力爲之勿但視爲虚文故事朕爲吾民籌畫
　養贍之道惓惓於懐無時或釋而吾民自謀其身家若
　但茍且因循不復長顧逺慮則重負朕軫念元元之意
　矣至於州縣倉儲向有虧缺者若不乘此豐収之時速
　行買補將來發覺斷不姑貸慎之愼之
　又雍正三年
諭積貯倉糧特爲備荒賑濟之用但南省地方甚屬潮濕
　米在倉一二年便致霉爛實難収貯改貯稻榖似可長
　久應否改貯稻榖収貯之處著詳議具奏遵
㫖議定江安閩浙湖廣江西四川廣東廣西雲南貴州十
省内除安徽但有稻榖原無存貯米石及浙江福建倉
米有限無容改易其湖南湖北四川江西四省存貯米
石皆在五萬石内外令於一年内改換稻榖江淮截漕
米廣東存倉米皆八萬餘石廣西存倉米十萬餘石零
分作二年改換稻穀雲南米五十七萬餘石貴州米四
十萬餘石一二年内不能盡行改易每年雲南應給兵
糧十四萬九千六百餘石貴州兵糧九萬五千六百餘
石即將二省存倉之米支給至秋成時於額徴内徴収
稻榖補項雲南存倉米石四年内盡可改換貴州三年
内盡可改換令各地方官添造倉厫以備収貯
　
　
　
　
　
欽定授時通考卷五十四
欽定四庫全書
欽定授時通考卷五十五
　蓄聚
　　常平倉
漢書宣帝紀大司農中丞耿壽昌奏設常平倉以給北
邊
又食貨志宣帝時大司農中丞耿壽昌白令邊郡皆築
倉以榖賤時増其價而糴以利農榖貴時减價而糶名
曰常平倉民便之
通典漢明帝永平五年作常平倉
後漢書劉般傳永平十年帝欲置常平倉公卿議者多
以爲便般對以常平倉外有利民之名而内實侵刻百
姓豪右因緣爲姦小民不能得其平置之不便帝廼止
晉書武帝本紀咸寜二年九月起常平倉於東西市
又食貨志㤗始四年七月立常平倉豐則糴儉則糶以
利百姓
文獻通考齊武帝永明中天下米榖布帛賤上欲立常
平倉市積爲儲六年詔出上庫錢五千萬於京師市米
買絲緜綾絹布
隋書食貨志開皇三年京師置常平監
唐會要武德元年詔置常平監官永徽六年京東西二
市置常平倉開元七年關内隴右河北河南五道及荆
揚襄䕫緜益彭蜀資漢劍茂等州並置常平倉
唐書食貨志貞觀中洛相幽徐齊并秦蒲州置常平倉
粟藏九年米藏五年下濕之地粟藏五年米藏三年皆
著於令
又自太宗時置義倉及常平倉以備凶荒高宗以後稍
假義倉以給他費至神龍中畧盡𤣥宗卽位復置之其
後第五琦請天下常平倉皆置庫畜本錢至是趙賛又
言自軍興常平倉廢垂三十年凶荒潰散餒死相食不
可勝紀陛下卽位京城兩市置常平官雖頻年少雨米
不騰貴可推而廣之請兼儲布帛請於兩都江陵成都
揚汴蘇洪置常平輕重本錢上至百萬緡下至十萬積
米粟布帛絲麻貴則下價而出之賤則加估而収之諸
道津㑹置吏閲商賈錢每緡稅二十竹木茶漆税十之
一以贍常平本錢德宗納其䇿屬軍用迫蹙亦随而耗
竭不能備常平之積
舊唐書食貨志元和六年制諸道府州有少糧種處委
所在官長用常平義倉米借貸淮南浙西宣歙等道十
三年户部侍郎孟簡奏凡州府常平義倉等斗斛請凖
舊例减估出糶但以石數奏申有司更不収管内州縣
得專達以利百姓從之
文獻通考開成元年户部奏應諸州府所置常平義倉
伏請今後通公私田畝别納粟一升逐年添貯義倉歛
之至輕事必通濟嵗月稍久自致盈充縱逢水旱之灾
永絶流亡之慮從之
玉海淳化三年六月詔置常平倉命常参官領之嵗熟
増價以糴嵗歉减價以糶用振貧民復舊制也
又祥符二年分遣使臣出常平倉粟麥於京城開八塲
减價糶之六年又併兩赤縣入在京常平倉
宋史食貨志淳化三年京畿大穰分遣使臣於四城門
置塲増價以糴虚近倉貯之命曰常平嵗飢即下其直
予民景德三年言事者請於京東西河北河東陜西江
南淮南兩浙皆立常平倉計户口多寡量留上供錢自
二三千貫至一二萬貫令轉運使每州擇清幹官主之
領於司農寺三司無輙移用嵗夏秋視市價量増以糴
糶減價亦如之所減不得過本錢而沿邉州郡不置詔
三司集議於是増置司農官吏創廨舍藏籍帳度支别
置常平案大率萬户嵗糴萬石户雖多止五萬石三年
以上不糶卽回充糧廪易以新粟灾傷州郡糶粟斗無
過百錢
又景祐中淮南轉運副使吳遵路言本路丁口百五十
萬而常平錢粟纔四十餘萬嵗飢不足以救䘏願自經
畫増爲二百萬他毋得移用許之後又詔天下常平錢
粟三司轉運司皆毋得移用不數年間常平積有餘而
兵食不足乃命司農寺出常平錢百萬緡助三司給軍
費久之移用數多而蓄藏無幾矣
又自景祐初畿内飢詔出常平粟貸中下户户一斛慶
厯中發京西常平粟振貧民而聚歛者或増舊價糴粟
欲以市恩皇祐三年詔誡之淮南兩浙體量安撫陳升
之等言灾傷州軍乞糴常平倉粟令於原價上量添十
文十五文殊非䘏民之意乃詔止於原價出糶
文獻通考司馬光劄子言常平法公私兩利向者有因
州縣缺常平糴本錢雖嵗豐無錢収糴又官吏厭糴糶
之煩不肯収糴又有官吏不能察知在市實價憑行人
與蓄積之家通同作弊當農人要錢急糶之時故意小
估價例令官中収糴不得盡入蓄積之家直至過時蓄
積之家倉廪盈滿方始頓添價中糶入官是以農夫糶
榖止得賤價官中糴榖常用貴價致州縣常平倉斛斗
有多年在市終不及元糴之價堆積腐爛者乃法因人
壊非法之不善也
又司馬光言常平倉者乃三代聖王之遺法非獨李悝
耿壽昌能爲之也穀賤不傷農穀貴不傷民民賴其食
而官収其利法之善者無過於此比來所以隳廢者由
官吏不得其人非法之失也今聞條例司盡以常平倉
錢爲青苗錢又以其穀換轉運司錢是欲盡壊常平專
行青苗也國家每遇凶年所賴者祗有常平倉錢榖耳
今一旦盡作青苗錢散之向去若有豐年將以何錢平
糴若有凶年將以何穀賙贍乎臣竊聞先帝嘗出内藏
庫錢一百萬緡助天下常平倉作糴本前日天下常平
倉錢穀共約一千餘萬貫石今無故盡散之他日若思
常平之法復欲収聚何時得及此数乎臣以謂散青苗
錢之害猶小而散常平倉之害更大也
名臣奏議御史中丞杜衍乞詳定常平制度䟽略國家
列郡置常平倉所以利農民備飢嵗也然而有名無實
者制度不立耳臣以謂立制度在乎量州郡之逺邇計
户口之衆寡取賤出貴差别其飢熟信賞必罰責課於
官吏出納無壅增減有制本息之數勿假以供軍歛導
之時力禁其争利至於蜀漢狹境交廣寛鄉或通川易
地之殊或邊郡巖邑之異各立條教以節盈虛限回易
之嵗時虞其損敗制立典之侵刻督以嚴科則瘠瘦可
充飢饉有備也
文獻通考高宗紹興九年宗丞鄭鬲乞以常平錢於民
輸賦未畢之時悉數和糴卽詔行之上因諭宰執曰常
平法不許他用惟待振飢取於民者還以予民也
續文獻通考乾道六年胡堅常進對奏廣糴常平上曰
若一州得二十萬石常平米雖有水旱不足憂矣
又金章宗明昌元年八月御史請復設常平倉省臣議
言大定舊制豐年則増市價十之二以糴儉嵗則減市
價十之一以糶増之減之以平粟價故謂常平非謂使
天下之民專仰給於此也今生齒至衆如欲計口使餘
一年之儲不惟數多難辦又慮出不以時而致腐敗非
經久之計若令諸處自官兵三年食外可充三年之食
者免糴其不及者俟豐年糴之庻可久行從之
金史食貨志明昌三年帝謂宰臣曰常平倉往往有名
無實况逺縣人户豈肯䟦渉直就州府糶糴可各縣置
倉令州府縣官兼提控管勾遂定制縣踞州六十里内
就州倉六十里外則特置舊擬備户口三月之糧恐數
多致損改令户二萬以上備三萬石一萬以上備二萬
石一萬以下五千以上備一萬五千石五千户以下備
五千石
續文獻通考至大二年九月立常平倉
又至元元年立常平倉
元史食貨志常平倉至元六年始立八年以和糴糧及
諸路倉所撥糧貯焉
明史食貨志𢎞治中江西廵撫林俊請建常平及社倉
又嘉靖初帝令有司設法多積米穀仍倣古常平法春
振貧民秋成還官不取其息
農政全書明張朝瑞議常平倉厫申文伏覩洪武初令
天下縣分各立預備四倉官爲糴穀収貯以備賑濟蓋
次灾則賑糶極灾則賑濟曰賑濟則賑糶在其中矣賑
糶即常平法也奈嵗久法湮各州縣僅存城内預備一
倉其餘鄉社倉盡亡之矣天灾流行國家代有爲生民
長久之計則常平倉斷乎當復兹令各屬縣備查四鄉
有倉者因之有而廢者修之無者各於東西南北適中
水陸通達人烟輳集高阜去處官爲各立寛大堅固常
平倉一所倉基約四畝合用工料本道查發贓罰并該
府縣查處無碍官銀輳合陸續備辦建造每嵗將守廵
道及府縣所理罪犯紙贖實將一半糴穀入倉或查有
廢寺田產及無礙官銀聼其随冝糴買又或民願納穀
者一如祖宗已行之法請敕奬為義民或如近日救荒
之令給與冠𢃄旌扁大約每鄉一倉上縣糴榖五千石
中縣糴榖四千石下縣糴榖三千石不許逼抑科擾平
民各擇近倉殷富篤實居民二名掌管免其雜差准其
開耗毎収穀一百石待後發糶之時毎名准與平糶三
石以酬其勞糶完即換掌管勿使重役城中預備倉照
常造送盤查四鄉常平倉免送盤查止於年終各倉經
管居民將舊管新収開除實在總撒數目用竹紙小冊
開報該縣縣将四倉類冊申送各院並布政司及道府
查考凡収糶俱該縣掌印官或委賢能佐貳官監督不
許濫委滋弊穀到用該縣原發較勘平凖斛斗収量明
白暫貯别所積至百石以上方許禀官一収如有臨収
留難及未収虚出倉収既収侵盗私用冐借虧欠等弊
查追完足各縣徑自從輕發落其有侵冐至百石者通
詳定奪每嵗秋冬之交本道或該府掌印管糧官單車
間一廵視以防掌印官之治名而不治實者除無飢小
飢之年不糶外或値中飢大飢四鄉管倉人役禀官監
糶另委富民數名用官較平等収銀其出糶一節當與
四隣保甲之法並行如該鄉穀多即糶榖一日保甲一
週穀少則分為二三日或四五日保甲一週務使該鄉
積貯之穀數可待飢民冬春之糴數方善四鄉不能盡
同各宜審量行之大率賑糶與賑濟不同不必毎甲尋
貧民而審别之以多寡其穀數如一甲應糴五斗或一
石或二石則甲甲皆同惟以穀攤人不因人増穀糴銀
毎甲一封亦可庻乎易簡不擾或甲中十家輪糴則毎
日毎甲糴不過二人每人糴不過二斗此荒年贍糶之
大較也毎鄉除無灾都保不開外先期將有灾保甲派
定次序分定月日某日糶某保某甲明日出令保正副
公舉貧民至期令其持價糴買如富者混買連坐保甲
仍行宋張詠賑蜀之法一家犯罪十家皆坐不得糴中
飢糶倉穀之半大飢糶倉穀之全俱照原糴價銀出糶
不可加増寧少減之大約減荒年市價三分之一方可
壓下穀價不至騰踊或倉穀糶盡而民飢未已則愼選
員役持所糶之穀本赴有収去處循環糴糶源源而來
民自無飢救荒有功員役分别奨賞此蓋儲用社倉之
法而糶用常平之意者也四鄉糶完即將穀價送官聽
掌印官於秋成之日就近各選殷實人户領銀盡數照
時價糴穀牙脚等費晒颺等耗與造冊紙張工食等項
俱准開銷其穀晒颺乾潔官監上倉如法安置仍總計
糴榖正銀并牙脚折耗等費毎石約共銀若干報官貯
冊以爲日後出糶張本官不得將銀貯庫過冬致高價
難買如穀賤不糴責有所歸是倉不設於空僻去處者
恐荒年盗起是齎之糧也榖不𨽻於臺使盤查者恐委
盤問罪是遺之害也行平糶之政而不用稱貸取息之
法者恐出納追呼蹈青苗法之擾民也蓋社倉之法立
則以時歛散富者不得取重息而貧民霑惠於一嵗之
中常平之法立則減價糶賣富者不得騰高價而貧民
受賜於數十年後大飢之日昔蘇文忠公自謂在浙中
二年親行荒政只用出糶常平米一事更不施行餘策
若欲抄劄飢貧不惟所費浩大有出無収而此聲一布
飢民雲集盜賊疾疫客主俱敝惟有依條將常平斛斗
出糶卽官私簡便不勞抄劄勘㑹給納煩費將數萬石
斛斗在市自然壓下物價境内百姓人人受賜此前賢
已試之法信不我欺故曰常平法斷當復也城内之預
備倉有出無収其費甚鉅四鄉之社倉易散難歛其弊
頗多惟常平倉胡端敏公所謂不必更爲立倉就當藏
榖於四鄉倉之側者其法專主糶糴而糴本常存蓋不
費之惠其惠易徧弗損之益其益無方誠救荒之良策
矣但積榖固難建倉尤難建一時羙觀之倉非難建百
年永賴之倉爲難欲如法建倉非多方處費不可其倉
務要宏敞堅固可垂百年葢藏之計寧廣毋狹寧質毋
文毋惜小費毋急近功如工費一時不能接濟許於四
倉之中擇近便或一倉或二倉先行起建餘聽漸舉至
於各倉穀本以後計將守廵道并府縣所理罪犯紙贖
實將一半糴穀入倉仍聽查處别項無礙官銀随宜糴
買陸續貯積不急取盈如民間有義助建倉及輸粟備
賑者照依前例呈請分别奬勸但不許坐派大户科罰
擾民年久倉有損壊如無官銀准及時支榖修理但不
　許賤算穀價仍令該府縣掌印官將創造過倉厫積貯
　過穀數等項逐欵填造一體申送稽核
大清會典順治十七年議准常平倉穀春夏出糶秋冬糴
　還平價生息務期便民如遇凶荒即按數給散灾户貧
　民飭有司實力奉行
　又康熙十九年覆准直省常平倉畱本城備賑永停協
　觧外郡
　又康熙四十三年覆准廣東存貯常平倉米穀照例存
　貯多餘米穀易銀近省者將銀兩交貯藩庫遠者將銀
　兩交貯府庫遇有荒年准司府將庫貯銀兩遣官赴鄰
　省豐熟地方採買運至被灾之處照買價糶賣至存倉
　米穀照例出陳易新惟潮州府僻處山陬或遇荒歉米
　粟價值騰涌令存貯穀四萬八千七百餘石以備不虞
　又議准閩省現在捐輸穀二十七萬餘石常平倉穀約
　五十六萬餘石其内地積穀仍按原存州縣之額數存
　留其常平倉榖照依時價盡數發糶至臺灣一府三縣
逺在海外現存捐輸穀八千六百餘石常平倉穀一十
一萬餘石除毎縣應存穀石其餘盡行發糶貯銀遇荒
歉賑濟其所存穀石仍照毎嵗出陳易新之例加謹収
貯
又覆准河南現存穀石毎年將一半存倉備賑一半借
給窮民
　　預備倉(附/)
明會典洪武初令天下縣分各立預備四倉官爲糴榖
収貯以備賑濟就擇本地年高篤實民人管理
明史食貨志明初州縣設預備倉東南西北四所以振
凶荒永樂中令天下府縣預備倉之在四鄉者移置城
内
明史宣宗本紀宣德五年五月修預備倉出官錢収糴
備荒
續文獻通考正統五年令六部都察院推選屬官領敕
分詣兩畿各省府州縣立預備倉發所在庫銀糴糧貯
之軍民中有能出粟以佐官者授以散官旌其門
明實錄成化十年敕藩司異時州縣設預備四倉所以
廣儲蓄備旱潦為民賴也比久廢弛宜覈實現在儲蓄
有無多寡之數仍儘各處在官贓贖糴粟爲備有不敷
聽於存留項内借撥或於各里上中户勸助以充其看
守倉者於附近里分令殷實有行止者主之至通同官
吏實収虛放為侵盜者論如律衛所地亦如之
明史食貨志成化初廢臨德預備倉在城外者而以城
内空厫儲預備米石名臨清者曰常盈德州者曰常豊
又𢎞治三年限州縣十里以下積萬五千石二十里積
二萬石衛千户所萬五千石百户所三百石考滿之日
稽其多寡以為殿㝡
又嘉靖初諭德顧鼎臣言成𢎞時毎年以存畱餘米入
預備倉緩急有備今秋糧僅足兌運預備無粒米乞急
復預備倉糧以裕民帝乃令有司設法多積米穀府積
萬石州四五千石縣二三千石為率旣又定十里以下
萬五千石累而上之八百里以下至十九萬石其後盡
平糶以濟貧民儲積漸減隆慶時劇郡無過六千石小
邑止千石久之數益減萬厯中上郡至三千石止而小
邑或僅百石有司沿為具文屢下詔申飭率以虛數欺
㒺而已
　
　
　
　
　
　
　
　
　
　
欽定授時通考卷五十五
欽定四庫全書
欽定授時通考卷五十六
　蓄聚
　　社倉
隋書食貨志開皇五年五月工部尚書長孫平奏令諸
州百姓及軍人勸課當社共立義倉収穫之日隨其所
得勸課出粟及麥於當社造倉窖助之卽委社司執帳
檢校毎年収積勿使損敗若時或不熟當社有饑饉者
卽以此穀賑給十六年正月又詔秦疊成康武文芳宕
旭洮岷渭紀河廓豳隴涇寧原敷丹延綏銀扶等州社
倉並於當縣安置二月又詔社倉准上中下三等税上
户不過一石中户不過七斗下户不過四斗
唐書食貨志其㓙荒則有社倉賑給
名臣奏議宋張方平上倉廪論畧比者敕書諭州縣使
立義倉徒有空文而無畫一之制於兹三年天下皆無
立者誠監前代之善䇿為齊民之大計明立條式權其
歛出令天下之縣各於逐鄉築為囷廪於中户已上為
之等級課入穀麥其輸入之數視嵗薄厚為之三品縣
掌其籍鄉吏守之遇嵗之饑發以賑給小饑則約小熟
之所歛中饑則約中熟之所歛大饑則約大熟之所歛
專自縣鄉檢校之無使州郡計司侵取雜用焉此則収
自優户穰嵗之有餘散於貧人㓙年之不足不使兼并
賈人挾輕資藴重積筦其利以豪奪於吾民此其協於
大易裒多益寡稱物平施之義符於周官黨使相救州
使相賙之法契詩人京坻之頌應時令振乏之理使民
足而知順譲益歸於本業誠爲國之大利也
又劉行簡轉對奏状畧義倉之法論始於隋増廣於唐
國朝因焉隋開皇間長孫平請令諸州百姓勸課同社
共立義倉収穫之日各出粟麥藏焉社司執帳檢校多
少嵗或不登則發以賑之然立法有未備也至唐貞觀
間戴胄請自王公以下爰及衆庻計所墾田稼穡畝頃
毎至秋熟以理勸課盡令出粟各於所在為立義倉國
朝乾德間天子哀嵗之不登而倉吏不以時出與民於
是著發粟之制使不待詔令其後病吏之煩擾而民罹
轉輸之困又罷之至神宗始復舊制民到于今賴焉然
而推行之意有未盡合於古者豈得不論且所謂義倉
者取粟於民還以賑之固不可以不均今也置倉入粟
止在州郡嵗饑散給而山澤僻逺之民徃徃不霑其利
其力能赴州就食者蓋亦鮮少况所得不足償勞流離
顛沛有不可勝言者此豈社倉之本意哉臣愚謂義倉
之粟當於本縣鄉村多置倉窖自始入粟以及散給悉
在其間大縣七八處小縣三四處逺近分布俾適厥中
若未有倉窖則寄寺觀或大姓之家縣令總其凡以時
檢校遇饑饉時丞簿尉等分行村鄉計口給厯次苐支
散旬一周之庻幾僻逺之民均受其賜不復棄家流轉
道路此利害之較然者也
宋朱子延和奏劄臣所居建寧府崇安縣開耀鄉有社
倉一所係昨乾道四年鄉民艱食本府給到常平米六
百石委臣與本鄉土居朝奉郎劉如愚同其賑貸至冬
収到元米次年夏間本府復令依舊貸於人户冬間納
還臣等申府措置毎石量収息米二斗自後逐年依舊
歛散或遇小歉卽蠲其息之半大饑即盡蠲之至今十
有四年量支息米造成倉厫三間収貯已將元米六百
石納還本府其見管三千一百石並是累年人户納到
息米已申本府照會將來依前歛散更不収息毎石只
収耗米三升係臣與本鄉土居官及士人數人同共掌
管遇歛散時卽申府差縣官一員監視出納以此之故
一鄉四五十里之間雖遇㓙年人不缺食竊謂其法可
以推廣行之他處乞特依義役體例行下諸路州軍曉
諭人户有願依此置立社倉者州縣量支常平米斛責
與本鄉出等人户主執歛散毎石収息二斗仍差本鄉
土居官員士人有行義者與本縣官同其出納収到息
米十倍本米之數卽送元米還官却將息米歛散毎石
只収耗米三升其有富家情願出米作本者亦從其便
息米及數亦與撥還如有鄉土風俗不同者更許隨冝
立約申官遵守實為乆逺之利其不願置立去處官司
不得抑勒則亦不至騷擾
朱子社倉法一逐年五月下旬新陳未接之際預于四
月上旬申府乞依例給貸仍乞選差本縣清強官一員
人吏一名斗子一名前來與鄉官同其支貸
一申府差官訖一靣出榜排定日分分都支散先遠後
近一日一都曉示人户產錢六百文以上及自有營運
衣食不闕不得請貸各依日限具状(状内開説大/人小兒口數)結保
毎十人結為一保逓相保委如保内逃亡之人同保均
備取保十人以下不成保不支正身赴倉請米仍仰社
首保正副隊長大保長並各赴倉識認靣目照對保簿
如無偽冐重疊卽與簽押保明其社首保正等人不保
而掌主保明者聽其日監官同鄉官入倉據状依次支
散其保明不實别有情弊者許人告首隨事施行其餘
卽不得妄有邀阻如人户不願請貸亦不得妄有抑勒
一収支米用淳熙七年十二月本府給到新添黑官桶
及官斗仰斗子依公平量其監官鄉官人從逐㕔只許
兩人入中門其餘並在門外不得近前挨拶攙奪人户
所請米斛如違許被擾人當㕔告覆重作施行
一豐年如遇人户請貸官米卽開兩倉存留一倉若遇
饑歉則開第三倉專賑貸深山窮谷耕田之民庻幾豐
荒賑貸有節
一人户所貸官米至冬納還不得過十一月下旬先于
十月上旬定日申府乞依例差官將帯吏斗前來公共
受納兩平交量舊例毎石収耗米二斗今更不収上件
耗米又慮倉厫折閲無所從出毎石量収三升准備折
閱及支吏斗等人飯米其米正行附厯収支
一申府差官訖卽一面出榜排定日分分都交納先近
後逺一日一都仰社首隊長告報保頭告報人户逓相
糾率造一色乾硬糙米具状同保共為一状未足不得
交納如保内有人逃亡卽同保均備納足赴倉交納監
官鄉官吏斗等人至日赴倉受納不得妄有阻節及過
數多取其餘並依給米約束施行其収米人吏斗子要
知首尾次年夏支貸日不可差換
一収支米訖逐日轉上本縣所給印厯事畢日具總數
申府縣照會
一毎遇支散交納日本縣差到人吏一名斗子一名社
倉算交司一名倉子二名毎名日支飯米一斗約半月
發遣裹足米二石共計米一十七石五斗又貼書一名
貼斗一名各日支飯米一斗約半月發遣裹足米六斗
共計四石二斗縣官鄉官人從十七名各日支飯米五
升十日共計米八石五斗已上共計米三十石二斗一
年収支兩次共用米六十石四斗逐年蓋墻并買藳薦
収補倉厫約米九石通計米六十九石四斗
一排保式某里第某都社首某人今同本都大保長隊
長編排到都内人口數下項
一請米状式某都第某保隊長某人大保長某人下某
處地方保頭某人等幾人今逓相保委就社倉借米毎
大人若干小児減半候冬収日備乾硬糙米毎石量収
耗米三升前來送納保内一名走失事故保内人情願
均備取足不敢有違謹状
一簿書鎖鑰鄉官公共分掌其大項収執須同監官簽
押其餘零碎出納委鄉官公共掌管須要均平不得徇
私容情别生奸弊
一如遇豐年人户不願請貸至七八月而產户願請者
聽
一倉内屋宇什務仰守倉人常切照管不得毁損及借
出他用如有損失鄉官㸃檢勒守倉人備償如些小損
壊逐時修整大段改造臨時具因依申府乞撥米斛
朱子大全集建安五夫社倉記常平義倉有古法之遺
意然皆藏於州縣所惠不過市井游惰輩至於深山長
谷力穡逺輸之民則雖饑餓致死而不能及又其為法
太宻使吏之避事畏法者視民之殍而不肻發徃往全
其封鏁逓相傳授或至累數十年不一省一旦甚不獲
已然後發之則已化為浮埃聚壤不可食矣夫以國家
愛民之深其慮豈不及此然而未有所改者豈不以里
社不能皆可任之人欲一聽其所為則恐其計私以害
公欲謹其出入同於官府則鉤校靡宻上下相遁其害
更有甚於前所云者是以難之而有弗暇耳是倉也處
於諸邑之里社主于鄉曲之士君子歛散有經維持有
要卽此倉之粟活此鄉之民脫遇阻饑朝取暮獲讀周
禮旅師遺人之官觀其頒歛之䟽數委積之逺邇為之
制數甚詳且宻聖人既竭心思繼之以不忍人之政其
不可及如此
宋史食貨志淳熈八年浙東提舉朱熹請以社倉法行
於倉司時陸九淵在敕令局見之曰社倉幾年矣有司
不復舉行是以遠方無知者遂編入賑䘏
宋史儒林傳眞徳秀知潭州易穀九萬五千石分十二
縣置社倉以徧及鄉落
又黄震通判廣德軍初孝宗頒朱熹社倉法於天下而
廣德則官置此倉民困於納息至以息為本而息皆横
取民窮至自經人以為熹之法不敢議震曰法出於堯
舜三代聖人猶有變通安有先儒為法不思捄其弊耶
况熹法社倉歸之於民而官不得與官雖不與而終有
納息之患震為别買田六百畝以其租代社倉息約非
㓙年不貸而貸者不取息
續文獻通考元世祖時趙天麟上䇿言至元六年有旨
每社立一義倉社長主之官司不得拘檢借貸勒支遇
歉嵗就給社民食用社長明置収支文厯無致損耗今
社倉多有空乏處伏望詔諭農民一社立社長社司各
一人社下諸家共穿築倉窖子粒成熟之時計田畝之
多寡而聚之凡納例常年毎畝粟率一升稻率二升大
有年聽自相勸督而増數納之水旱蝗聽自相免同社
豐歉不均宜免其歉者饑饉則計口數之多寡而散之
凡出例毎口日一升儲多毎口日二升勒為定體社長
社司不得私用官司不得拘檢借貸如是則非惟共相
賑救義風亦行矣
明史食貨志嘉靖八年令各撫按設社倉令民二三十
家為一社擇家殷實而有行義者一人為社首處事公
平者一人為社正能書算者一人為社副毎朔望會集
别户上中下出米四斗至一斗有差斗加耗五合上户
主其事年饑上户不足者量貸稔嵗還倉中下户酌量
振給不還倉有司造冊送撫按嵗一察覈倉虛罰社首
出一嵗之米其法頗善然其後無力行者
明實錄嘉靖中侍郎王廷相言備荒之政莫善於古之
義倉若立倉於州縣則窮鄉就倉旬日待斃宜貯之里
社定為規式一村之間約二三百家為一㑹毎月一舉
第上中下户捐穀多寡各貯於倉而推有德者為社長
善處事能會計者副之若遭㓙嵗則計户而散先中下
者後及上户上户責之償中下者免之凡給貸悉聽於
民第令登記冊籍以備有司稽考則旣無官府編審之
煩亦無奔走道路之苦從之
廣治平略天啟四年兩浙大水杭州推官蔡懋德建議
請有司稍捐羡贖富户隨力捐貲修建社倉倣朱子法
而變通之令社倉分𨽻各里不似昔之總𨽻於官令官
府多方措置不似昔之止勸好義輸納令倉榖司之約
長隨時歛散生息不入查盤不似昔之一經封貯即入
查盤惟有年年減耗令散穀只在本里賑貸先定極貧
次貧按冊可稽不似昔之遇荒議賑貧民擁擠難稽署
錢塘者匝月修復社倉三十所積粟九百餘石撫按頒
其法於通省民賴以濟
又崇禎十三四年間連嵗旱荒中書舍人陳龍正舉社
倉法於本鄉毎區将附近各村居人挨次畫圖列名置
簿挿青之際力不足者户貸米五斗多者一石至冬加
息二分納還借貸之時須貼隣五家共立一票稍寓保
結之意倘有不守本業浪游花費到冬無出難於清楚
者不得姑作人情至於収放總用本色不于例息二分
　之外稍有参差諸縣倣行之御史李悅心上其法於朝
大清會典康熙四十二年
諭直𨽻各省州縣雖設有常平倉収貯米石遇饑荒之年
　不敷賑濟亦未可定應於各村荘内俱設立社倉収貯
　米石直𨽻有滿洲荘頭可合數村共立一社倉其管理
　社倉事宜令荘頭内有情願經管者交與収貯百姓村
　荘公設社倉百姓内有情願經管者交與収貯以備饑
　荒傳諭直𨽻廵撫如設立社倉果有益於民生著各省
　亦照例於各村荘設立社倉収貯穀石大學士㑹同九
　卿詳議遵
㫖議定設立社倉於本鄉捐出卽貯本鄉誠實之人經管
　上嵗加謹収貯中嵗糶借易新下嵗量口發賑
　又康熙四十五年覆准直屬社倉四十一二三等年勸
　捐米穀共七萬四千九百七十石零出借窮民得息米
　一千五十一石零又四十四年永保二府陸續捐穀四
　百三十五石零俱貯各屬社倉係本鄉捐出者卽貯本
　鄉令本鄉誠實之人經管
　又雍正二年
諭社倉之設原以備荒歉不時之需用意良厚然徃徃行
　之不善致滋煩擾官民俱受其累朕以為奉行之道宜
　緩不宜急宜勸諭百姓聽民便自為之而不當以官法
　繩之也近時各省漸行社倉之法貯蓄於豐年取之於
　儉嵗俾民食有賴而荒歉無憂朕心深爲嘉悅但因地
　制冝須從民便是在有司善為倡導於前留心照應於
　後使地方有社倉之益而無社倉之擾督撫當加意體
　察
　又雍正二年覆准社倉之法原以勸善興仁該地方官
　務湏開誠勸諭不得苛𣲖以滋煩擾至収貯米石先於
　公所寺院収存俟息米已多成造倉厫収貯設立簿冊
　逐一登明其所捐之數不拘升斗積少成多若有奉公
　樂善捐至十石以上給以花紅三十石以上奨以匾額
　五十石以上逓加奨勵其有好善不倦年久數多捐至
　三四百石者該督撫奏
聞給以八品頂𢃄其毎社設正副社長擇端方立品家道
　殷實者二人果能出納有法鄉里推服令按年給奨如
　果十年無過該督撫題請給以八品頂帯徇縱者即行
　革懲侵蝕者按律治罪其収息之多寡毎石収息二斗
　小歉減息一半大歉全免其息祇収本穀至十年後息
　已二倍於本祇以加一行息其出入之斗斛照部頒斗
　斛公平較量社長預于四月上旬申報地方官依例給
　貸定日支散十月上旬申報依例受納兩平較量不得
　抑勒多収臨放時願借者先報社長州縣計口給發交
　納時社長先行示期依限完納其冊籍之登記一社設
　立用印官簿一様二本一本社長収執一本繳州縣存
　查登記數目毋得互異其存縣一本夏則五月申繳至
　秋領出冬則十月申繳至來春領出不許遲延以滋弊
　竇毎次事畢後社長本縣各将總數申報上司如有地
　方官抑勒那借強行糶賣侵蝕等事許社長呈告上司
　據實題恭
　又雍正三年覆准河南社倉預造排門細冊將姓名年
　貎住址以及官紳士庻商賈逐一注明送官用印存案
　日後借貸悉以此為凖其游手好閒者不許借貸於正
　副社長外再公舉一身家殷實者總司其事令其不時
　查察如有欺隠令其賠償果能使倉儲充牣題請准給
恩典以示激勸此項積貯無論官員不得撥用卽同邑之
　社亦不得以此應彼如有官員抑勒那借許社長呈告
　上司據實題恭其所需一切紙張筆墨以及人工飯食
　或行勸諭或撥罰項以充其用不得濫行科歛致滋擾
　累至積米既多於夏秋之交平糶秋成照時價採買還
　倉
　　　義倉
　隋書長孫平傳開皇三年徴拜度支尚書奏令民間毎
　秋家出粟麥一石已下貧富差等儲之閭巷以備㓙年
　名曰義倉
又食貨志是時義倉貯在人間多有費損開皇十五年
二月詔曰本置義倉止防水旱百姓之徒不思久計輕
爾費損於後乏絶又北境諸州異於餘處雲夏長靈鹽
蘭豐鄯凉甘瓜等州所有義倉雜種並納本州若有旱
儉少糧先給雜種及逺年粟
通典唐貞觀初天下始置義倉毎有饑饉則開倉賑給
高宗永徽二年九月頒新格義倉據地取税實是勞煩
宜令户出粟上上户五石餘各有差
唐書食貨志尚書左丞戴胄建議自王公以下計墾田
秋熟所在為義倉嵗㓙以給民太宗善之乃詔畝税二
升粟麥秔稻隨土地所冝寛鄉歛以所種狹鄉據青苗
簿而督之田耗十四者免其半耗十七者皆免之商賈
無田者以其户為九等出粟自五石至於五斗為差下
下户及夷獠不取焉嵗不登則以賑民或貸為種子則
至秋而償
宋史食貨志太祖乾徳初詔諸州於各縣置義倉嵗輸
二税石别収一斗民饑欲貸充種食者州長吏貸訖然
後奏聞後以輸送煩勞罷之
又明道二年詔議復義倉不果景祐中集賢校理王琪
請復置令五等以上户隨夏秋二税二斗别輸一升水
旱減税則免輸州縣擇便地置倉貯之領於轉運使計
以一中郡正税嵗八十萬石則義倉可得五千石推而
廣之則利博矣且兼并之家占田常廣則義倉所入常
多中下之家占田常狹則義倉所入常少及水旱振濟
則兼并之家未必待此而寄中下之民實先受其賜矣
事下有司會議議者異同而止慶厯初琪復上其議仁
宗納之命天下立義倉詔上三等户輸粟已而復罷其
後賈黯又請倣隋制立民社義倉詔天下州軍遇年穀
豐登立法勸課蓄積以備㓙災然當時牽於衆論終不
果行
文獻通考宋高宗紹興二十八年趙令詪言州縣義倉
米積久陳腐乞出糶及水旱災荒不拘檢放及七分便
　許賑濟沈該奏在法義倉止許賑濟若出糶恐失初意
　乃令量糶三之一樁収價錢次年収糴撥還
　續文獻通考遼聖宗統和十三年令郡縣置義倉嵗秋
　熟社民隨所穫户出粟儲社倉司籍其目嵗歉發以賑
　民時沿邊諸州各有和糴倉出舊易新許民自願假貸
　収息二分所在二三十萬石
　元史食貨志元初立義倉於鄉社世祖至元二十三年
　又以鐵課糴糧充貯義倉
　續文獻通考延祐二年四月敕郡縣各社復置義倉至
　治元年五月御史劉恒請興義倉泰定二年九月以郡
　縣饑敕有司治義倉
大清㑹典雍正四年兩淮衆商公捐銀兩奉
㫖以三十萬兩為江南買貯米穀葢造倉厫之用賜名鹽
　義倉遵
㫖議定於揚州府治建倉積貯毎年於青黄不接之時照
　存七糶三之例出陳易新或於米貴之時開倉平糶總
至秋成糴補
　
　
　
　
　
　
　
　
　
　
　
　
　
　
欽定授時通考卷五十六
欽定四庫全書
欽定授時通考卷五十七
　蓄聚
　　圖式
王禎農書倉廩皆蓄積之所古有定制重民食也次而
囷京下而窖竇世所共行俱穀藏(去/聲)類也然又各有巧
要以從省便凡欲儲貯務儉德者當取爲法
又北方高亢多粟宜用竇窖可以久藏南方墊濕多稻
宜用倉廪亦可歴遠年

　　倉圖說
倉榖藏也釋名曰倉藏也天文集曰廩星主倉史記天
官書胃為天倉此名著於天象者禮月令曰孟冬命有
司修囷倉周禮倉人掌粟入之藏此名著於公府者詩
曰乃求千斯倉管子曰倉廪實而知禮節此名著於民
家者今國家備儲蓄之所上有氣樓謂之厫房前有簷
楹謂之明厦倉為總名蓋其制如此夫農家貯穀之屋
雖規模稍下其名亦同皆係累年蓄積所在内外材木
露者悉宜灰泥塗飾以辟火災木又不蠧可為永法
明張朝瑞倉厫議一定倉基凡倉基俱南向以四畝為
率或地不足四畝者聽其隨地建造前後左右段落務
要酌量停勻毋使偏邪甚有基地不足三畝者聽其将
社學及有倉耳房從便另造於别地不造入倉内亦可
然地基窄狹者正㕔房門可小而兩倉房間架斷不可
小以其毎間盛穀原約四百石有餘小則難容也各倉
基址必擇高阜之處以避水濕侵穀若地有不平者須
填補方正平坦方可興工四靣水道必開濬歸一不得
聽其二三漫流各縣先将四倉四至丈尺畝數坐落地
名與應建倉厫㕔舍間數毎倉畫圖一張貼說明白并
應給買民基價數一一勘處停妥徑送二道及該府㕔
查覈一定倉式保民實政簿開各縣立四鄉倉毎縣積
穀務期萬石為率州縣大者倍之則大縣當儲二萬石
中縣一萬五千石小縣一萬石矣今議頒倉式該府㕔
督令各倉相度地基依式建造毎縣各分四鄉毎鄉建
倉一所頭門一座約高一丈三尺八寸中濶一丈入深
連簷一丈七尺六寸兩傍耳房毎間濶八尺以便住看
倉人役頂上用大竹箯覆之蓋瓦大門二扇毎扇濶三
尺東西厫房大縣共該貯穀五千石毎邉應造厫房七
間中縣約共四千石毎邊應造厫房五間小縣約共二
千五百石毎邊應造厫房三間毎厫房一間約貯穀四
百石以上約高一丈三尺六寸濶一丈一尺二寸入深
一丈六尺厫内先用地工將厫深築堅實外簷用石板
鑲砌内用厚磚砌底仍用條石墊擱楞木從宜鋪釘松
木杉木厚板方鋪簟蓆其倉頂上方木為椽椽上用板
幔板上用大􁁊竹打笆覆之笆上用土土上蓋瓦其瓦
須宻各週圍厫墻角濶二尺八寸先行築實方用條石
砌脚三層上用地伏磚扁砌純灰抿縫中用稍碎磚瓦
少以泥和填實仍用鐡牽鈖釘如地勢高燥者四面俱
用磚墻厫後及兩側牆俱包簷厫前牆上簷濶二尺四
寸不拘七間五間三間中俱隔為三段七間者中三間
兩傍各二間五間者中三間兩傍各一間三間者亦隔
三段各開三門氣樓亦如之其厫内貼墻處用木柵釘
相思縫厚板使榖不著墻以防浥爛厫口亦用相思厚
板横閘如地勢卑濕者厫前一面不用磚墻厫板外用
圓木柵欄一帯上面建廊濶五尺六寸㕔前及兩倉外
明堂空地俱用石板鋪平以便曬穀本倉外週圍墻垣
墻脚濶三尺五寸約高一丈一尺上用墻梯瓦蓋先用
地工深築堅實墻脚用大石塊砌高三尺方用土築務
離倉墻一二丈内可容人行其土不可貼近本墻掘取
以上各項倉房㕔舍務期堅固經久不在華美其丈量
地基起造房屋並量木植磚石俱用大官鈔尺為凖其
木匠小尺不用須使畫一勿致参差一辦倉料倉厫毎
邊七間合用柱木毎根徑六寸矮柱毎根徑六寸桁條
毎根徑五寸五分抽楣毎根徑四寸椽木毎根徑三寸
穿栅木毎根徑四寸地板楞木毎根徑五寸地板壁板
毎塊厚八分正㕔三間合用中柱木毎根徑一尺一寸
用實木邊柱毎根徑九寸大梁毎根長二丈徑一尺四
寸二梁毎根長一丈徑一尺一寸歩梁每根長八尺徑
一尺抽楣木毎根徑四寸五分桁條毎根徑六寸椽木
毎根徑三寸門房三間合用柱木毎根徑五寸桁條毎
根徑四寸抽楣木毎根徑三寸大門二扇毎扇濶三尺
後社學三間合用柱木毎根徑六寸桁條毎根徑五寸
五分抽楣木毎根徑三寸五分大梁毎根徑九寸長一
丈八尺二梁毎根徑八寸五分長一丈椽木毎根徑二
寸五分頂上用幔板鋪完蓋瓦其餘帮機連簷門窗等
項開載不盡者俱要随宜酌量採買製作務使與各項
材木大小規式相稱凡磚瓦就於近倉之地立窰一二
座令窰户自燒造石灰見買地伏磚毎磈長一尺二寸
濶七寸厚三寸秤重十八斤上燒常平二字開磚毎塊
長一尺一寸濶五寸厚一寸上燒常平二字方磚毎塊
長一尺濶一尺便磚毎塊長七寸濶六寸二分瓦毎塊
長九寸濶七寸重一斤半凡採買木植俱要選擇圓長
首尾相應乾燥老黄色者毋将背山白色嫩木搪塞虛
應石板採買上好青白堅細者黄色踈爛者不用其磚
瓦須擇青色者如黄色者不用以上各項物料各縣掌
印官親将毎倉應造厫房㕔舍逐一從實親自勘估酌
量某項應用若干該價若干某項應用若干該價若干
估定照數給銀責令原定各役採買木石等料搬運一
到卽具數報掌印官并佐貳委官及總管各查驗揀選
堪用者収之不堪者卽時退換不得虛冐混収燒造磚
瓦不如式者不許混用仍置部送縣印鉗日逐登塡収
發數目明白委官不時稽查各縣仍將查估過工料價
銀總散數目逐一造冊報道查核東西兩邊倉厫與正
㕔一應木石磚瓦皆用新料其門房社學材植等料倘
有見成民房願賣可以改用者一照時價給與見銀平
買庻工省費亷建造尤速惟不虧其價而人自樂從矣
吕坤積貯條件穀積在倉苐一怕地濕房漏苐二怕雀
入䑕穿此其防禦不在人力乎大凡建倉擇於城中㝡
高處所院中地基務湏𨫼背院墻水道務湏多留凡鄰
倉庾居民不許挑坑聚水違者罰修倉厫一倉屋根基
湏掘地實築有石者石爲根脚無石者用熟透大磚磨
邊對縫務極嚴匝厚湏三尺釘横俱用交磚做成一家
以防地震房須寛寛則積不蒸須高高則氣得洩仰覆
瓦湏用白礬水浸雖連隂彌月亦不渗漏梁棟椽柱務
極粗大應費十金者費十五二十金一時無處固利於
茍完數年即更實貽之倍費故善事者一勞永逸一費
永省究竟較多寡一費之所省為多也以室家視倉厫
者當細思之一風窗本為積熱壊穀而不知雀之為害
也旣耗我穀而又遺之糞食者甚不冝人今擬風窗之
内障以竹篾編孔僅可容指則雀不能入倉墻成後洞
開風窗過秋始得乾透其地先鋪煤灰五寸加鋪麥糠
五寸上幔大磚一重糯米雜信浸和石灰稠黏對合磚
縫如木有餘再加木板一週缺木處所釘蓆一週可也
一假如倉厫五間東西梢間各用板隔㫁與門楣齊穀
止積於四間畱板隔東一間如常閒空値六七月久隂
氣濕或新収穀石生性未除倘不發洩必生内熱州縣
官責令管倉人役将穀自東第三間起倒入東一間閒
空之處一間倒一間是滿倉翻轉一遍熱氣盡洩本味
自全何紅腐之有一太倉禁用燈火今各倉積柴安竈
全無禁約萬一火起何以捄之以後不許仍用官吏以
下飯食外靣喫來不得已者送飯冬月但用湯壺如違
重治

　　廩圖說
廩倉之别名詩曰亦有高廩萬億及秭注云廩所以藏
粢盛之穗説文曰倉黄面而取之故謂之靣或從一從
禾今農家構及無壁厦屋以儲禾穗穜稑之種卽古之
􁁜也唐韻云倉有屋曰廩倉其藏穀之總名而廪庾又
有屋無屋之辨也
　　庾圖說
庾鄭詩箋云露積榖也集韻庾或作㢏倉無屋者詩曰
曾孫之庾如坻如京又曰我庾維億蓋謂庾積穀多也
　　囷圖説
囷圓倉也禮月令曰修囷倉説文廩之圓者圓謂之囷
方謂之京吳志周瑜謁魯肅肅指其囷以與之西京雜
記曰曹元理善算囷之穀數類而言之則囷之名舊矣
今貯穀圜𥫱泥塗其内草苫於上謂之露𥫱者卽囷也
　　京圖說
京倉之方者廣雅云字從广􁁜倉也又謂四起曰京今
取其方而高大之意以名倉曰京則其象也夫囷京有
方圓之别北方高亢就地植木編條作𥫱故圓即囷也
南方墊濕離地嵌板作室故方即京也此囷京又有南
北之宜庻識者之擇而用也
　　窖圖說
窖藏穀穴也史記貨殖傳曰宣曲任氏獨窖食粟楚漢
相拒滎陽民不得耕米石至數萬而豪傑金玉盡歸任
氏任氏以是起富嘗謂穀之所在民命是寄今藏至地
中必有重遇且風蟲水旱十年之内儉居五六安可不
預備㓙災夫穴地為窖小可數斛大至數百斛先投柴
棘燒令其土焦燥然後周以糠􁀙貯粟於内五穀之中
惟粟耐陳可歴遠年有於窖上栽樹大至合抱内若變
􁀙樹必先槁又謂葉必萎黄又擣别窖北地土厚皆宜
作此江淮高峻土厚處或宜倣之

　　竇圖說
竇似窖月令曰穿竇窖令人下掘或旁穿出土轉於他
處内實以粟復以草墢封塞他人莫辨卽謂竇也蓋小
口而大腹竇小孔穴也故名竇
　　𥫱圖說
𥫱集韻云盛穀器或作囤一也北方以荆桞或蒿卉制
爲圓様南方判竹編草或用籧蒢空洞作圍各用貯穀
南北通呼爲𥫱兼篅􁗮而言也然𥫱多露置可用貯糧
篅􁗮在室可用盛種皆農家収穀所先具者故並次之
篅說文云判竹圓以盛穀𥫱類也篅或作圌此􁗮與篅
皆𥫱之别名但大小有差亦蓧簣之舊制不可遺也
　　􁗮圖說
􁗮集韻云􁗮筐盛種器蓋連底小𥫱便於移用
　　穀匣圖說
穀匣盛穀方木層匣也用板四葉相嵌而方大小不等
高下隨宜下底足疊累數層上作頂蓋貯穀於内置穴
於下可以啟閉用之多在屋室亦可露置以瓦覆之比
之囤京可以移頓較之篅􁗮可以増減旣無雀䑕之耗
又無濕􁀙之虞實穀藏之佳者
　　蕢圖說
蕢草器所以盛穀也集韻作籄
　　蓧圖說
蓧許慎說文曰耘器也或曰盛穀種器南方盛稻種用
簞以竹爲之北方藏粟種簍多以草木之條編之蓧葢
是此類
　　筐圖說
筐竹器之方者三禮圖曰大筐以竹受五斛以盛米致
饋於聘賓小筐以竹受五升以盛米又曰筐以盛熬穀
　　筥圖說
筥亦作􁋒竹器之圓者注曰筥圓而長但可實物而已
三禮圖曰筥受五升盛饔餼之米致於賔館良耜詩曰
載筐及筥左傳筐筥錡釡之器字說云筐筥一器特方
圓之異云耳江沔之間謂之籅趙岱之間謂之䈱淇衛
之間謂之牛筐小者南楚謂之簍自關而西秦晉之間
謂之箄筥其通語也
　　種簞圖說
種簞盛種竹器也其量可容數斗形如圓甕上有􁱦口
農家用貯穀種庋之風處不致鬱浥勝窖藏也論語一
簞食之簞乃食器與此字雖同然制度有大小之殊作
用有彼此之效
　　籮圖說
籮編竹為之上圓下方挈米穀器量可一斛方言籮所
以注斛陳魏宋楚之間謂之䈪自關而西謂之注箕皆
籮之别名也
　　􁐡圖說
􁐡亦籮屬比籮稍匾而小用亦不同􁐡則造酒造飯用
之漉米又可盛食物蓋籮盛其粗者而􁐡盛其精者精
粗各適所受不可易也
　　儋圖說
儋貯米器也漢書揚雄無儋石之儲晉劉毅家無儋石
之儲應劭曰齊人名甖爲儋受二斛顏師古曰儋者一
人所負擔也方言云罃陳魏宋楚之間曰㼶或曰㼡燕
之東北朝鮮列水之間謂之瓺周洛韓鄭之間謂之甀
儋或作甔字從瓦瓦器也今江淮間農家造泥爲甕披
以麻草用貯食米可以代儋細民甚便之
　　籃圖說
籃竹器無繫爲筐有繫爲籃大如斗量又謂之笭箵農
家用採桑柘取蔬果等物易携提者方言籠南楚江沔
之間謂之篣或謂之笯郭璞云亦呼籃蓋一器而異名
也
　　穀盅圖說
榖盅集韻云虛器也又謂之氣籠編竹作圍徑可一尺
高或二丈底足稍大易於竪立内置木撑數層乃先列
倉中毎間或五或六亦量積榖多少高低大小而制之
常見倉廩囷京等所貯米穀蒸濕結厚數尺謂之􁀙頭
以致壓􁀙變黄漸成􁀙腐往往耗損公私坐致陷害誠
可甚惜今置此器使鬱氣升通米得堅燥免蹈前弊實
濟物之良法凡儲蓄之家不可闕
　
　
　
　
　
　
　
欽定授時通考卷五十七
欽定四庫全書
欽定授時通考卷五十八
　農餘
　　彚考
詩豳風六月食鬱及薁七月亨葵及菽八月剝棗
　傳鬱棣屬薁蘡薁也剝擊也
又七月食𤓰八月㫁壺九月叔苴采荼薪樗食我農夫
　傳壺瓠也叔拾也苴麻子也樗惡木也箋𤓰瓠之畜
　麻實之糝乾荼之菜惡木之薪亦所以助男養農夫
　之具
又九月築場圃
　傳春夏為圃秋冬為場箋場圃同地自物生之時耕
　治之以種菜茹至物盡成熟堅築以為場疏種樹菜
　果則謂之圃茹者咀嚼之名以為菜之别稱故書傳
　謂菜為茹
又小雅中田有廬疆埸有𤓰是剝是菹
　箋中田田中也農人作廬焉以便其田事於畔上種
　𤓰
周禮太宰以九職任萬民一曰三農生九穀二曰園圃
毓草木三曰虞衡作山澤之材四曰藪牧飬蕃鳥獸五
曰百工飭化八材八曰臣妾聚斂疏材
　注任猶倳也樹果蓏曰圃園其樊也虞衡掌山澤之
　官主山澤之民者澤無水曰藪牧牧田在逺郊皆畜
　牧之地疏材百草根實可食者疏應劭曰木曰果草
　曰蓏張晏曰有核曰果無核曰蓏臣瓚曰木上曰果
　地上曰蓏百草或取根謂菱芡之屬或取實謂若榛
　栗之屬皆是根實可食也
又甸師共野果蓏之屬
　注郊外曰野果桃李之屬蓏𤓰瓞之屬
又載師掌任土之法以場圃任園地
　注圃樹果疏之屬季秋於中為場樊圃謂之園疏田
　首之界家有二畝半以為井竈葱韭者故得種樹果
　蓏之屬
又閭師凡任民任圃以樹事貢草木
　注謂葵韭果蓏之屬
又委人掌斂野之賦斂薪芻凡疏材木材凡畜聚之物
　注野謂遠郊以外也凡疏材草木有實者也凡畜聚
　之物𤓰瓠葵芋禦冬之具也疏疏是草之實材是木
　之實故鄭并言之九職中聚斂疏材云百草根實不
　以木解材文略也
又山虞掌山林之政令仲冬斬陽木仲夏斬隂木
　注鄭司農云陽木春夏生者隂木秋冬生者若松柏
　之屬康成謂陽木生山南者隂木生山北者冬斬陽
　夏斬隂堅濡調
又凡服耜斬季材以時入之
　注季猶穉也服與耜宜用穉材尚柔刃也服牝服車
　之材
又澤虞共澤物之奠
　注籩豆之實芹茆菱芡之屬
义掌染草掌以春秋斂染草之物
　注染草茅蒐槖蘆豕首紫茢之屬疏更有藍皁象斗
　之等衆多故以之屬兼之也
又場人掌國之場圃而樹之果蓏珍異之物以時斂而
藏之
　注果棗李之屬蓏𤓰瓠之屬珍異葡萄枇杷之屬
又柞氏掌攻草木及林麓夏日至令刊陽木而火之冬
日至令剥隂木而水之若欲其化也則春秋變其水火
　注刊剝互言耳皆謂斫去次地之皮生山南為陽木
　生山北為隂木火之水之則使其肄不生化猶生也
　謂時以種穀也變其水火者乃所火則水之所水則
　火之則其土和美疏斬而復生曰肄若以水火斬而
　不復重生故云使其肄不生也
又薙氏掌殺草春始生而萌之夏日至而夷之秋繩而
芟之冬日至而耜之
　注故書萌作甍杜子春云甍當為萌謂耕反其萌牙
　書亦或為萌康成謂萌之者以兹其斫其生者夷之
　以鉤鐮迫地芟之也若今取茭矣含實曰繩芟其繩
　則實不成孰耜之以耜側凍土剗之疏云含實曰繩
　者秋時草物含實也
又若欲其化也則以水火變之
　注謂以火燒其所芟萌之草已而水之則其土亦和
　美矣月令季夏燒薙行水利以殺草如以熱湯是其
　一時著之
史記貨殖列傳陸地牧馬二百蹄(索隠曰按馬有四足/二百蹄有五十匹也)
牛蹄角千(漢書音義曰百/六十七頭也)千足羊澤中千足彘(韋昭曰/二百五)
(十/頭)水居千石魚陂(徐廣曰魚以斤兩為記也石正義曰/言陂澤養魚一歳收得千  魚賣也)
山居千章之材(章大/材也)安邑千樹棗燕秦千樹栗蜀漢江
陵千樹橘淮北常山已南河濟之間千樹荻陳夏千畝
漆齊魯千畝桑麻渭川千畝竹及名國萬家之城帶郭
千畝畝鍾之田(徐廣曰六/斛四斗也)若千畝巵茜(徐廣曰巵音支/鮮支也茜音倩)
(一名紅藍其花/染繒赤黃也)千畦薑韭(徐廣曰千畦二十五畝/駰案韋昭曰畦猶壠)此其
人皆與千户侯等
又通邑大都酤一歳千釀(正義曰醸千瓮/酟醯醋曰酒酟)醯醬千𤬪醬
千甔(孟康曰儋石􁁐/受一石故云儋)屠牛羊彘千皮販穀糶千鍾薪槀
千車船長千丈木千章竹竿萬个(正義曰釋名云/竹曰个木曰枚)其軺
車百乘牛車千兩木器髤者千枚(徐廣曰髤/音休漆也)銅器千鈞
素木鐵器若巵茜千石馬蹄躈千牛千足羊彘千雙僮
手指千(漢書音義曰僮奴婢也古者無空手游日皆/有作務須手指故曰手指以别馬牛蹄角也)筋
角丹砂千斤其帛絮細布千鈞文采千匹榻布皮革千
石(顔思古曰麤/厚之布也)漆千斤糵麴鹽豉千荅鮐鮆千斤(説文/云鮐)
(海魚也鮆/刀魚也)鯫千石鮑千鈞(正義曰鯫謂雜/小魚也鮑白也)棗栗千石者
三之(言棗栗三千石/乃與上物相等)狐鼦裘千皮羔羊裘千石旃席千
具佗果菜千鍾(果菜雜果菜/於山野采取)子貸金錢千貫節駔會貪
賈三之廉賈五之此亦比千乘之家其大率也
漢書食貨志田中不得有樹用妨五穀環廬樹桑菜茹
有畦𤓰瓠果蓏殖於疆場雞豚狗彘毋失其時
又循吏傳黃霸為潁川太守使郵亭鄉官皆畜雞豚為
條敎班行民間勸以務耕桑節用殖財種樹畜養
又龔遂為渤海太守勸民務農桑令口種一樹榆百本
䪥五十本葱一畦韭家二母彘五雞秋冬課收斂益畜
果實蔆芡勞來循行郡中皆有畜積
又貨殖傳先王之制敎民種樹畜養五穀六畜及至魚
鼈鳥獸萑蒲材幹器械之資所以養生送終之具靡不
皆育育之以時而用之有節山不茬蘖澤不伐夭蝝魚
麛卵咸有常禁所以順時宣氣蕃阜庻物稸足功用如
此之備也
　　園籬
齊民要術凡作園籬者於牆基之所方整耕治凡耕作
三壟中間相去各二尺秋上酸棗熟時收於壟中穊種
之至明年秋生髙三尺許間㫁去惡者相去一尺留一
根必須稀穊均調行五條直相明當至明年春剝去横
枝剝必留距(若不留距侵皮痕大逢/寒即死此剝樹常法也)剝訖即編為巴籬
隨宜夾剝務使舒緩(急則不復/得長故也)又至明年春更剝其末
又編之髙七尺便足(欲髙作者/亦任人意)折柳樊圃斯其義也(種/樹)
(書曰棘能辟霜花/果以棘園中即茂)其種柳作之者一尺一樹初時斜挿
挿時即編其種榆莢者一同酸棗如其栽榆與柳斜直
髙與人等然後編之數年長成共相蹙迫交柯錯葉特
似房櫳既圖龍蛇之形復寫鳥獸之狀緣勢嶔㟢其貌
非一若值巧人其便採用則無事不成尤宜作杌其盤
紆茀鬱其文互起縈布錦繡萬變不窮
農政全書凡作園於西北兩邉種竹以禦風則果木畏
寒者不至凍損若於園中度地開池以便養魚灌園則
所起之土桃向西北二邉築成土阜種竹其上尤善西
北既有竹園禦風但竹葉生髙下半仍透風老圃家作
稻草苫縛竹上遮滿之若種慈竹則上下皆隱蔽矣
又凡作園籬諸品　冬青取其幹可作骨取子作藥取
其葉冬夏不凋病在二十年後即爛壞或云以豬糞壅
之則久宜試二三八九月移　爵梅取其條葉作刷綠
布取其幹可作骨取其遠年者根株盤結可作几杌等
器正二月移　五加皮取其幹可作骨取其刺可却姦
取其芽可食取其根皮作藥作酒正月揷　金櫻子取
其刺可却姦取其花香味可翫取其子可作藥正月揷
　梅取其花香味可翫取其幹可作骨取其幹上微有
刺移種不拘時　枸把取其芽可食取其子作藥取其
根作藥取其幹作骨正八九月揷　飛來子取其花可
食種不拘時　椒取其刺可却姦取其幹可作骨取其
實可食可作藥取其葉可作味核可作油四月種　茱
萸取其榦可作骨取其實可食可作藥　梔子取其榦
可作骨取其花香單臺者取其子作藥作染色取其葉
不凋　猫奶子取其榦可作骨取其刺可却姦取其葉
冬夏不凋取其花香取其嫩葉可食名神仙茶此移種
者　迎春花取其花早種於籬内　酸棗取其榦可作
骨取其枝可却姦取其子可食取其仁藥材移種不拘
時　木筆取其榦可作骨取其花美分移於籬内　桑
取其榦可作骨取其葉可飼蠶取其椹可食可作藥壓
條　枳取其榦可作骨取其刺可却姦取其枝可蓋牆
可賣取其子可傅生接博移種　槿取其榦可作骨取
其花不拘時揷　野薔薇取其刺可却姦取其花可蒸
露可揷可移　榖樹取其榦可作骨取其汁可作膠書
金字取其子中藥材取其皮可造紙取其木可種蕈
楝取其榦可作骨且速成　榆取其榦可作骨且速成
莢可食　白楊取其榦可作骨速成修取為薪且不若
楊柳之多蛀也宜揷　刺杉取其榦可作骨刺可却姦
　皁莢榦作骨且速成芽可食有刺可却姦　種山礬
不凋花香易成　揷金銀花花香中藥　移椿樹易成
芽可食　種枇杷易成冬月開花花藥材榦葉俱青
揷小葉樹易成芽可食　木龍易成葉貼毒瘡不凋
　　栽種
淮南子夫移樹者失其隂陽之性則莫不枯槁(髙誘曰/失猶易)
齊民要術凡移栽一切樹木欲記其隂陽不令轉易(隂/陽)
(易位則難生小小/栽者不須記也)大樹髠之(不髠風/搖則死)小則不髠先為深
坑内樹訖以水沃之著土令如薄泥東西南北摇之良
久(搖則泥入根間無不活者不/搖虛多死其小樹則不須爾)然後下土堅築(近上二/寸不築)
(取其柔/潤也)時時灌溉常令潤澤(每澆水盡即以燥土覆之/覆則保澤不覆則乾涸)
埋之欲深勿令搖動凡栽樹訖皆不用手捉及六畜觸
突(戰國䇿曰夫栁縱横顛倒樹之皆/生十人樹之一人搖之則無生矣)凡栽樹正月為上
時(諺曰正月可栽樹/言得時易生也)二月為中時三月為下時棗雞口
槐兔目桑蝦蟇眼榆負瘤散自餘雜木鼠耳䖟趨各其
時(此等名目皆是葉生形容之所象似以此時栽種者/葉皆即生早栽者葉晚出雖然寧太早為佳不可晚)
(也/)樹大率種數既多不可一一備舉凡不見者栽時之
法皆求之此條崔寔曰正月自朔暨晦可移諸樹竹漆
桐梓松柏雜木唯有果實者及望而止過十五日則果
少實務本新書曰一切移栽枝記南北根深土逺寛掘
土以蓆包包裹不令見日大車上船載以人撁拽緩緩
而行車前數百步平治路上車轍務要平坦不令車輪
搖擺於處所依法栽培樹樹決活古人有云移樹無時
莫令樹知區宜寛深以水攪土成泥仍糝新粟大麥百
餘粒即下樹栽樹大者須以木扶架若根不動搖雖丈
許之木可活仍須芟去繁枝則不招風務本直言云近
聞諸般材木比之往年價直重貴蓋因不種不栽一年
少如一年可為深惜古人云木奴千無㓙年木奴者一
切樹木皆是也自生自長不費衣食不憂水旱其果木
材植等物可以自用有餘又可以易換諸物若能多廣
栽種不惟無㓙年之患抑亦有久逺之利焉種樹書曰
凡移樹不要傷根鬚須濶不可去土恐傷根(徐光啓曰/土封縱小)
(無絶根鬚其法宜先寛掘土封漸用竹木剔去旁土勿/傷細根約量人力可致者以繩束之新坑務搯令濶大)
(令根鬚條直/不可卷曲)移樹者以小牌記取南枝不若先鑿窟沃
水攪泥方栽築令實不可踏仍多以木扶之恐風揺動
其顛則根揺雖尺許之木亦不活根不揺雖大可活更
莖上無使枝葉繁則不招風又曰移樹木用穀調泥漿
水於根下沃之無不活者又曰凡栽植忌西風又曰凡
植果木先於霜降後鋤掘轉成圓垜以草索盤定泥土
復以鬆土填滿四遭用肥土澆實次年正二月移至今
種處宜寛作區安頓端正然後下土半區將木棒斜築
根垜底下須實上以鬆土加之髙於地面二三寸度其
淺深得所不可培壅太髙但不露大根為限若本身髙
者必用椿木扶縳庶免風雨搖動灌以肥水天晴每朝
水澆半月根實生意動則已大樹秃稍小不必秃若路
遠未能便種必須遮蔽日色垜碎日炙則難活矣凡移
果樹宜寛深開掘先入糞和泥乾次日用土蓋根無宿
土者深栽泥中輕輕提起樹根使與地平則其根舒暢
易活必三四日後方可用水澆灌勿令揺動
柳宗元郭槖駞傳駞所種樹或移徙無不活且碩茂早
實以蕃他植者雖窺伺傚慕莫能如也有問之對曰槖
駞非能使木壽且孶也以能順木之天以致其性焉爾
凡植木之性其本欲舒其培欲平其土欲故其築欲宻
既然已勿動勿慮去不復顧其蒔也若子其置也若棄
則其天者全而其性得矣故吾不害其長而已非有能
碩而茂之也不抑耗其實而已非有能早而蕃之也他
植者則不然根拳而土易其培之也若不過焉則不及
茍有能反是者則又愛之太恩憂之大勤旦視而暮撫
已去而復顧甚者爪其膚以驗其生枯搖其本以觀其
踈宻而木之性日以離矣雖曰愛之其實害之雖曰憂
之其實讎之故不我若也
農政全書凡諸木俱宜在下弦後上弦前移種地氣隨
月而盛觀諸潮汐此理易晰矣方氣盛時生氣全在枝
葉故移則傷其性接則失其氣伐用則潤氣滿中久而
生蠧也
又分栽者於樹木根傍生小株每株就本根連處截㫁
未可便移須待次年方可移置别處或叢生亦必按時
月分植則易活也
又壓條者身截半㫁屈倒於地熟土兠一區可深五指
餘卧條於内用木鈎子攀抝在地以燥土壅近身半段
露稍頭半段勿壅以肥水灌區中至梅雨時枝葉仍茂
根必生矣次年此日初葉將萌方㫁連處是年霜降後
移栽尤妙
又凡扦揷花木先於肥地熟斸細土成畦用水滲定正
二月間樹芽將動時揀肥旺發條㫁長尺餘每條上下
削成馬耳狀以小杖刺土深約與樹條過半然後以條
揷入土壅入每穴相去尺許常澆令潤搭棚蔽日至冬
換作煖䕃次年去之候長髙移栽初欲扦揷天隂方可
用手過雨十分無雨難有分數矣大凡草木有餘者皆
可採條種㝷枝條嫩直者刀削去皮二寸許以蜜固底
次用生山藥搗碎塗蜜上將細軟黃泥裹外埋隂處自
然生根
又春花以半開者摘下即揷之蘿蔔上實土花盆内種
之灌溉以時花過則根生矣不傷生意又可得種亦竒
法也立夏日取交春一個時辰内扦揷各色樹木入地
四五寸無不活者當年即便生結又云於正二月上旬
取樹木嫩枝扦揷勝於種核五年方大揷扦全活則二
年已生矣食經曰種名果法三月上旬斫好直枝如大
母指長五尺内著芋魁種之無芋大蕪菁根亦可用
便民圖凡果樹茂而不結實者於元日五更以斧斑駁
雜砧則子繁而不落謂之嫁果十二月晦日夜同若嫁
李樹以石頭安樹了中
又正月間根芽未生於根旁寛深掘開㝷攢心釘地根
鑿去謂之騸樹留四邊亂根勿動仍用土覆蓋築實則
結子肥大勝揷接者
農桑輯要凡木皆有雌雄而雄者多不結實可鑿木作
方寸大以雌木填之乃實以銀杏雄樹試之便驗社日
以杵舂百果樹下則結實牢不實者亦宜用此法
種樹書鑿果樹納少鍾乳粉則子多且美又樹老以鍾
乳末和泥於根上揭去皮抹之復茂
農政全書雄木無用而衆雌之中間有一二雄者更妙
諺云羣雌間一雄結實飽蓬蓬
　　接果
務本新書凡桑果以接博為妙一年後便可獲利昔人
以之譬螟子者取其速肖之義也凡接枝條必擇其美
(宜用宿條向陽者則氣壯/而茂嫩條隂弱而難成)根株各從其類(然荆桑亦可/接魯桑梅可)
(接杏桃/可接李)接工用細齒截鋸一連厚脊利刃小刀一把要
當心手凝穏又必趂時(以春分前後十日為宜或取其/條襯青為期然必待時暄可接)
(蓋欲藉陽/和之氣也)一經接博二氣交通以惡為美以彼易此其
利有不可勝言者矣接博其法有六一曰身接(先用細/鋸截去)
(元樹枝莖作盤砧髙可及肩以利刃小刀際其盤之兩/旁微起小罅深可寸半先用竹籖之測其深淺却以所)
(接條約五寸長一頭削作小箆子先噙口中假津液以/助其氣却内之罅中皮肉相對揷之訖用皮樹封繫寛)
(𦂳得所用牛糞和泥斟酌封裹之勿令透風外仍上留/二眼以泄其氣徐光啓曰開砧宜用老鴉觜為妙髙如)
(馬低/如瓦)二曰根接(鋸截㫁元樹身去地五寸許以所接條/削箆揷之一如身接法就以土培封之)
(以棘圍/䕶之)三曰皮接(用小利刃刀子於元樹身八字斜剉/之以小竹籖測其深淺以所接枝條)
(皮肉相向揷之封䕶如前法候接枝/發茂去其元樹枝莖使之莖茂耳)四曰枝接(如皮接/之法而)
(差近/之耳)五曰靨接(小樹為宜先於元樹横枝上截去留一/尺許於所取接條樹上眼外方半寸刀)
(尖割㫁皮肉至骨併帶凝揭皮肉一方片須帶芽心口/噙少時取出印濕痕於横枝上以刀尖依痕刻㫁元樹)
(靨處大小如之以接接之上下兩頭以桑皮封繫𦂳慢/得所仍用牛糞泥塗䕶之隨樹大小酌量多少接之)
六曰搭接(將已種出芽條去地三寸許上削作馬耳將/所接條倂削馬耳相搭接之封繫如前法糞)
(壅/)
農桑輯要正月取樹本大如斧柯及臂者皆堪接謂之
樹砧砧若稍大即去地一尺截之若去地近截之則地
力大狀矣若夫所接之木稍小即去地七八寸截之若
砧小而髙截則地氣難應須以細齒鋸截鋸齒麤即損
其砧皮取快刀子於砧緣相對側劈開令深一寸每砧
對接兩枝候俱活即待葉生去一枝弱者所接樹選其
向陽細嫩枝如筯麄者長四寸許陰枝即少實其枝須
兩節兼須是二年枝方可接接時微批一頭入砧處插
入砧緣劈處令入五分其入須兩邊批所接枝皮處揷
了令與砧皮齊切令寛急得所寛即陽氣不應急則力
大夾煞全在細意酌度揷枝了别取本色樹皮一片長
尺餘濶二三分纒所接樹枝並砧緣瘡口恐雨水入纒
訖即以黃泥泥之其砧面並枝頭並以黃泥泥之對揷
一邊皆同此法泥訖仍以紙裹頭麻繩縛之恐泥落故
也砧上有葉生即旋去之乃以大糞壅其砧根外以刺
棘遮䕶勿使有物動撥其枝春雨得所尤易活其實内
子相類者林檎梨向木𤓰砧上栗子向櫟砧上皆活蓋
是類也張約齋種花法注云春分和氣盡接不得夏至
陽氣盛種不得(春接樹必待貼頭回青無有不活大都/在春分前後亦有宜待穀雨者何云春)
(分不接也種則立/夏後便不宜矣)立春正月中旬宜接櫻桃木樨徘徊
黃薔薇正月下旬宜接桃梅杏李半支紅臘梅梨棗栗
柿楊梅紫薔薇(浙人亦云然宜試之恐/彼中稍暖故得早耳)二月上旬可結
紫笑綿橙匾橘已上種接莖於十二月間沃以糞壤兩
至春時花果自然結實立秋後可接林檎川海棠黃海
棠寒球轉身紅視家棠梨葉海棠南海棠以上接法並
要時將頭與木身皮對皮骨對骨用麻皮𦂳𦂳纒上用
箬葉寛覆之如萌出相長即撒去箬葉無有不盛也但
取實内核相似葉相同者皆可接換下向根貼謂之樹
貼如桃貼接杏接梅櫟貼接栗蓋此類也枳接柑橘亦
宜本色接換本色美者最妙若貼大宜髙截貼小宜近
地截截訖用利刀銛貼上齒痕㝷樹木佳者取到接頭
須經二年肥盛嫩枝如筯大者㫁長三四寸以上根頭
一寸半用薄刀子刻下中半刻成判官頭樣削其骨成
馬耳狀又將馬耳尖頭薄骨翻轉割去半分將接頭口
内噙養溫暖以借生氣然後將刀於貼盤左右皮内膜
外批豁兩道或三道納所噙接頭於渠子内極要快摙
𦂳宻須使老樹肌肉與接頭肌肉相對著或二或三皆
了用竹籜攔寸許劈開雙指齊貼面於接頭外面所批
痕處包裹定麻皮復用竹籜包其貼頂縛定次用爛泥
封其纒處舊麻縛着上用寛兠盛土培養接頭勿令透
風見日土乾則灑之所包土上條芽長出非接頭上者
悉令去之以防分力培土上露接頭一二眼通活氣上
用竹籜蔽之以防日雨
種樹書凡接花木雖已接活内有脂力未全包生接頭
切要愛䕶如梅雨浸其皮必不活
又凡接矮果及花用好黃泥曬乾篩過以小便浸之又
曬乾篩過再浸之凡十餘度以泥封樹皮用竹筒破兩
半封裹之則根立生次年㫁其皮截根栽之
又接樹須取向南隔年者接之則著子多經數次接者
核小但核不可種耳不可接者乃用過貼先移葉相似
之小樹於其畔可以枝相交合處以刀各削其半對合
著竹籜包裹麻皮纒固泥封之大樹所合枝傍截半段
小樹所合枝去稍弱不必半段欲花果兩般合色則勿
去其稍來年春始截㫁復待長定然後移栽
農政全書接樹有三訣第一襯青第二就節第三對縫
依此三法萬不失一
　　修葺澆灌
便民圖修葺法正月間削去低枝小亂者勿令分樹氣
力則結子自肥大又曰凡樹脚下常令耘草清淨草多
則引蟲蠧亦能偷力乏樹勿使下有坑坎雨後水漬根
朽葉黃宜令平滿髙如地面三五寸
農政全書凡果木皆須剪去繁枝使力不分試看開花
結果之際凡無花無果細枝後來亦須發葉豈不減力
若預先芟去則力聚於花果矣
又凡果俱三年老枝上所生則大而甘
又凡樹欲取材如椐榆杉柏之類可令挺枝無旁枝其
他取花葉芽實者皆令枝旁生剝削令至六七尺其下
可通人行如此便於採掇凡本樹未發芽前半月以上
俱可修理
種樹書澆灌法凡木早晩以水沃其上以喞筒唧水其
上必須用停久冷糞正宜臘月亦必和水三之一草之
類宜四季用肥如正月則用五分糞五分水二月三分
糞七分水三四月二分糞八分水五六七八月十一二
月八分糞二分水臘月純糞不妨遇天旱只宜白水澆
或加一分糞二月或用澆肥多有所忌假如二月樹上
已發嫩條必生新根澆肥則根桔而死如萌未發者不
妨三月亦然又有一等不怕肥者如石榴茉莉之屬雖
多肥不妨五月夏至梅雨時澆肥根必腐爛八月亦不
可澆肥白露雨至必生細根肥之則死六七月花木發
生已定者皆可輕輕用肥謹依月令等級澆之及小春
時便能發旺如柑橘之類則不可但用肥則皮被破脂
流冬必死矣(徐光啓曰蘇人種/柑橘用肥培壅)一切樹木俱宜十一二
月正月餘皆不可合用灰糞和土或麻餅屑和土壅根
髙三五寸澆水實定不可太過
　　收種下種
農政全書收種下種法凡收子核必擇其美者作種必
待果實熟甚劈取於牆下向陽暖處深寛為坑以牛馬
糞和土以半於坑底鋪平取核尖頭向上排定復以糞
土覆之令厚尺餘至春生芽萬不失一忌水浸風吹皆
令仁腐一切草木種子俱瓢盛懸掛為佳凡取種子必
充實老黒者曬乾以瓶收貯髙懸勿近地氣恐生白膜
則無用隔年亦不生及時秧子勿使遲誤亦不宜太早
地不厭髙土肥為上鋤不厭數土鬆彌良各要按時及
節臨下子時必日中曬曝擇淨然合浸者浸之不浸便
用撒入土内子細者撒在土面下子訖即以糞沃其上
成行與打潭種者亦然下子者必要晴雨則不茁三五
日後又要雨旱則不生須頻澆水
種樹書凡果候肉爛和核種之否則不類其種
　　衛果
齊民要術衞果法正月盡二月可剝樹枝二月盡三月
可揜樹枝(埋樹枝土中令生/二歳以上可移種)凡五果花盛時遭霜則無
子常預於園中往往貯惡草糞天雨新晴北風寒切是
夜必霜此時放火作熅少得烟氣則免於霜矣
種樹書草木羊食者不長凡花最忌麝香𤓰尤忌之賸
栽蒜薤之類則不損又法於上風頭以艾和雄黃末焚
即如初
又木自南而北多遇寒而枯只於臘月去根旁土麥穰
厚覆之燃火深培如故則不過一二年皆結實若歳用
此法則南北不殊猶人注艾耳
又果樹生小青蟲虰蜻肹掛樹自無
便民圖治蠧蟲法正月間削杉木作釘塞其穴則蟲立
死正月一日五更把火遍照一切果樹下則無蟲災或
清明日亦可
農桑輯要木有蠧蟲以芫花納孔中或納百部葉蟲立
死
農政全書凡治樹中蠧蟲以硫黃研極細末和河沙少
許令稠遍塞蠧孔中其孔多而細即遍塗其枝榦蟲即
盡死矣又法用鐵線作鉤取之又用硫黃雄黃作烟塞
之即死或用桐油紙油燃塞之亦驗如生毛蟲以魚腥
水潑根或埋蠶蛾於地下
又凡鳥來食果或張網罩樹多損樹枝或持竿鼓柝甚
費力須用弩射取一二置竿首倚竿於樹其鳥悉不來
　　採果伐木
便民圖採果實法凡果實初熟時以兩手採摘則年年
結實果子熟時須一頓摘其美者遲留之雖待熟亦不
美勿先摘動被人盗吃飛禽就來窺食切宜謹之
遯齋閒覽用人髪掛枝上則飛鳥不敢近
種樹書凡果實未全熟時摘若熟了即抽過筋脉來歳
必不盛(徐光啓曰宜少留以飬其/力有過不採者甚壞樹)果實異常者根下必
有毒蛇切不可食
齊民要術凡伐木四月七月則不蟲而堅韌榆莢下桑
椹落亦其時也然則凡木有子實者候其子實將熟皆
其時也(非時者蟲/蛀且脆也)凡非時之木水漚一月或火煏取乾
蟲則不生(水浸之木/皆亦柔韌)禮記月令孟春之月禁止伐木孟
夏之月無伐大樹(逆時/氣也)季夏之月樹木方盛乃命虞人
入山行木為斬伐季秋之月草木黃落乃伐薪為炭仲
冬之月日短至則伐木取竹箭淮南子曰草木未落斧
斤不入山林(九月草/木解也)崔寔曰自正月以終季夏不可伐
木必生蠧蟲或曰以上旬伐之雖春夏不蠧猶有剖析
間解之害又犯時令非急勿伐十一月伐竹木十二月
斬竹伐木不蛀斫松在下弦後上弦前永無白蟻他樹
亦同
　
　
　
　
　
　
　
　
　
　
　
　
　
　
　
欽定授時通考卷五十八
欽定四庫全書
欽定授時通考卷五十九
　農餘
　　蔬一
　　　蔓菁(菲/)
　　　同蒿(蔞蒿/)　(牡蒿/)　(藾蒿/)　(䕲蒿/)
　　　白菜
　　　芥(芥藍/)
　　　菠薐
　　　莧菜(馬齒莧/)
　　　冬葵(龍葵/)　(蔠葵/)　(蒲葵/)　(天葵/)
　　　苦菜
　　　蕹菜
　　　芸薹
　　　蔊菜
　　　薇(巢菜/)
　　　蕨(迷蕨/)　(水蕨/)
　　　藜(□藋/)　(灰藋/)
　　　薺菜
　　蔓菁
蔓菁一名蕪菁(北人名蔓菁并汾河朔間燒食其/根呼為蕪根蕪菁南北之通稱)一名
葑一名須一名薞蕪一名蕘一名芥(爾雅云須薞蕪疏/云陳宋之間謂之)
(葑幽州人謂之芥陳楚謂之蘴齊魯謂之蕘/闗西謂之蕪菁趙魏謂之大芥七者一物也)一名九英
菘(塞北河西種者名九/英蔓菁亦曰九英菘)一名諸葛菜(蜀人呼為/諸葛菜)一名馬
王菜(苗猺獠狫地方産菜味澀多刺即/諸葛菜也相傳為馬殷所遺故名)一名雞毛菜(夏/月)
(則枯蔬圃復/謂之雞毛菜)苗名蘴(孫緬云蘴/蕪菁苗也)根為沙吉木兒(蒙古人/呼其根)
(云/)根長而白形如胡蘿蔔霜後特軟美蒸煮煨任用梢
似芋魁含有膏潤頗近穀氣莖粗葉大而厚濶夏初起
薹開黄花四出如芥結角亦如芥子勻圓似芥子紫赤
色莖葉稍遜於根亦柔膩不類他菜人久食蔬菜無穀
氣即有菜色食蔓菁者獨否蔓菁四時皆有四時皆可
食春食苗初夏食心亦謂之薹秋食莖冬食根數口之
家能蒔數百本亦可終嵗足蔬子可打油然燈甚明每
畝根葉可得五十石每三石可當米一石是一畝可得
米十五六石則三人卒嵗之需也此菜北方甚多河東
太原所出其根極大又出西番吐谷渾地氣味苦溫無
毒常食通中下氣利五臟止消渴去心腹冷痛解麫毒
入丸藥服令人肥健尤宜婦人
劉賓客嘉話録公曰諸葛所止令兵士獨種蔓菁者何
絢曰取其纔出甲者生啗一也葉舒可煮食二也久居
隨以滋長三也棄去不惜四也囘則易㝷而採之五也
冬有根可劚食六也比諸蔬屬其利不亦溥乎曰信矣
三蜀之人亦呼蔓菁為諸葛菜江陵亦然
兼明書今人呼菘為蔓菁云北地生者為蔓菁江南生
者為菘此蓋習俗之非也余少時亦謂菘為蔓菁常見
醫方用蔓菁子為辟穀藥又為塗頭油又用之消毒腫
每訝菘子有此諸功殊不知其所謂近讀齊民要術乃
知蔓菁是蘿蔔苗即醫方所用蔓菁子是也漢桓帝時
年饑勸人種蔓菁以充饑諸葛亮征漢令軍人種蘿菔
則蘿菔蔓菁為一物無所疑也
雲南記嶲州界縁山野間有菜大葉而麤莖其根若大
蘿蔔土人蒸煮其根葉而食之可以療饑名之為諸葛
菜云武侯南征用此菜蒔於山中以濟軍食亦猶廣都
縣山櫟木謂之諸葛木也
南方草木狀蕪菁嶺嶠以南俱無之偶有士人因官擕
種就彼種之出地則變為芥亦橘種江北為枳之義也
齊民要術種不求多唯須良地故墟新糞壞牆垣乃佳
(若無故墟糞者以灰為糞令/厚一寸灰多則燥不生也)耕地欲熟七月初種之一
畝用子三升從處暑至八月白露節皆得早者作菹晩
者作乾漫散而勞種不用溼(溼則地/堅葉焦)既生不鋤九月末
收葉仍留根取子十月中犁粗㽟拾取耕出者(若不耕/㽟則留)
(者英不茂/實不繁也)春夏畦種供食者與畦葵法同剪訖更種從
春至秋可得三輩常供好菹取根者用大小麥底六月
中種十月將凍耕出之一畝得數車早出者根細
羣芳譜種法先薙草雨過即耕不雨先一日灌地使透
次日熟耕作畦或耬種或漫撒覆土厚一指五六日内
有雨不須灌無雨戽水灌溝中遙潤之勿澆土令地實
以沙土髙者為上宜厚壅之擇子下種出甲後即耘出
小者為茹若不欲移植取次耘出存其大者令相去尺
許若欲移植俟苗長五七寸擇其大者移之先耕熟地
作畦深七八寸起土作壟藝苗其上壟土虚浮根大倍
常一法子欲陳用鰻鱺汁浸之曝乾種可無蟲取子者
當六七月種來年四月收若中春種亦即生薹與秋種
者同熟但根小莖矮子少耳供食者正月至八月皆可
種凡遇水旱他穀已晩但有隙地即可種此以濟口食
一法地方一尺五寸植一本一步十六本一畝三千六
百本每本子一合可得三石六斗比菜子可多三四倍
利
　　菲(附/)
爾雅菲芴
　注即土瓜也疏菲似葍莖麤葉厚而長有毛三月中
　蒸䰞為茹甘美可作羮幽州人謂之芴今河内人謂
　之宿菜
又菲蒠菜
　注菲草生下濕地似蕪菁華赤色可食
　　同蒿
同蒿一名蓬蒿(形氣同/蓬蒿也)莖肥葉緑有刻缺微似白蒿甘
脆滑膩四月起薹高二尺餘開花深黄色狀如單瓣菊
花一花結子近百成毬如地菘及苦蕒子最易繁茂以
佐日用最為佳品主安氣養脾胃消水飲多食動風氣
熏心令氣滿
王氏農書春二月種可為常食秋社前十日種可為秋
菜如欲出種春菜食不盡者可為子俱是畦種其葉又
可湯泡以配茶茗實菜中之有異味者
羣芳譜種植肥地治畦如種他菜法
　　蔞蒿(附/)
蔞蒿一名白蒿一名蘩(爾雅云蘩皤蒿/注云白蒿也)一名蔏(爾雅云/購蔏注)
(云蔞蒿也生下/田初出可啖)一名由(一作/游)胡(爾雅云/繁由胡)一名旁勃(爾雅/云北)
(海人謂/之旁勃)有水陸二種(爾雅通謂之蘩曰蘩皤蒿即今陸/生艾蒿也辛熏不美曰蘩由胡即)
(今水生蔞蒿也又曰蘩之醜秋為蒿則通指水陸二/種而言謂其春時各有種名至秋老則皆呼為蒿矣)形
狀相似但水生者辛香而美生陂澤中二月發苗葉似
嫩艾而岐細面青背白其葉或赤或白其根白脆采其
根莖生熟葅曝皆可食蓋嘉蔬也
　　牡蒿(附/)
爾雅蔚牡菣
　注無子者疏一名馬新蒿
本草一名齊頭蒿(諸蒿葉尖此獨奓而/秃故有齊頭之名)三四月生苗其
葉扁而本狹奓有秃岐嫩時可茹秋開細黄花結實大
如車前實而内子細㣲不可見故人以為無子也
　　藾蒿(附/)
爾雅苹藾蕭
　注今藾蒿也初生亦可食疏葉青白色莖似箸而輕
　肥始生香可生食又可蒸食本草苹即陸生皤蒿俗
　呼艾蒿
　　䕲蒿(附/)
爾雅莪蘿
　注今莪蒿也亦曰䕲蒿疏一名蘿蒿生澤田漸洳之
　處葉似斜蒿而細科生三月中莖可生食又可蒸香
　美味頗似蔞蒿
本草一名抱娘蒿似小薊宿蒿先於百草
　　白菜
白菜一名菘(埤雅云菘性凌冬不彫四時/長有有松之操故其字㑹意)諸菜中最堪
常食有二種一種莖圓厚微青一種莖扁薄而白葉皆
淡青白色子如蕓薹子而灰黑八月種二月開黄花四
瓣如芥花三月結角亦如芥燕趙遼陽淮揚所種者最
肥大而厚一本有重十餘斤者南方者畦内過冬北方
多入窖内燕京圃人又以馬糞入窖壅培不見風日長
出苗葉皆嫩黄色脆美無滓謂之黄芽菜乃白菜别種
莖葉皆扁味甘溫無毒利腸胃除胸煩解酒渴利大小
便和中止𠻳冬汁尤佳夏至前菘菜食發皮膚風癢動
氣發病又有春不老一名八斤菜葉似白菜而大甚脆
嫩四時可種醃食甚美
菜譜有春菘有晩菘

　　芥
芥一名辣菜一名臘菜(其氣味辛辣有介然之義又可/過冬也本草云冬月食者俗呼)
(臘菜春月食者俗呼春/菜四月食者謂之夏菜)一名水蘇一名勞祖性辛溫無
毒溫中下氣豁痰利膈處處有之種類不一有青芥(又/名)
(刺芥葉大子粗葉似菘有柔毛/味極辣可生食其子可藏冬瓜)紫芥(莖葉純紫可/愛作虀最美)白芥
(一名胡芥一名蜀芥來自戎中而盛於蜀八九月種至/春深莖高二三尺葉如花芥葉青白色為茹甚美莖易)
(起而中空性脆最畏狂風大雪須謹䕶之三月開黄花/結角子如粱米黄白色又有一種莖大而中實者尤高)
(子亦大白芥子堪入藥味極/辛美利九竅明耳目通中)他如南芥刺芥(按此即/青芥)旋
芥馬芥(葉如/青芥)花芥(葉多刻缺/如蘿蔔英)石芥(低小/者)皺葉芥(大芥一/名皺葉)
(芥大葉皺紋色尤深/緑味更辛辣入藥用)之類皆菜之美者三月開黄花結
莢一二寸子如蘇子大色紫味辛芥心嫩者為芥藍極
脆李時珍曰芥性辛熱而散乆食耗真元昬眼目發瘡
痔劉恂嶺南異物志云南土芥高五六尺子大如雞子
此又芥之尤異者也
四民月令六月大暑中伏後可收芥子七月八月可種
芥
齊民要術取葉者七月半種地欲糞熟一畝用子一升
種法與蕪菁同既生亦不鋤之十月收取子者二三月
好雨澤時種(性不耐寒經冬/則死故須春種)旱則畦種水澆五月熟而
收子
王氏農書今江南農家所種如種葵法俟成苗必移栽
之(早者七月半後/種遲者八月種)厚加培壅草即鋤之旱即灌之冬芥
經春長心中為鹽淡二菹亦任為鹽菜如收子者即不
摘心蓋南北異宜故種畧不同而其用則一
　　芥藍(附/)
芥藍芥屬也葉色如藍故南人謂之芥藍仍可擘取食
故北人謂之擘藍其葉大於菘根大於芥薹苗大於白
芥子大於蔓菁花淡黄色其苗葉根心俱任為蔬子可
壓油亦四時可種四時可食大畧如蔓菁也但食根之
菜如芥蘆菔蔓菁之屬魁皆在土中此則魁在土上為
異耳收根者須四五月種少長擘食其葉漸擘魁漸大
八九月并根葉取之葉作葅或作乾菜根剥去皮或煮
食或糟藏醬豉留根至明春復發苗可採食三月花四
月實子每畝可收三四石
農政全書種芥藍宜耕熟地厚壅之土強者多用草灰
和之耕熟後或漫散子取次耘之或種苗長數寸移植
之或就平地種或作埒大畧與種蔓菁同法但須疎行
則魁大子多每本令相去一尺餘
又凡菜種多冬榮夏枯獨芥藍乾枯收子之後根復生
蘖經數年不壞蓋一種之後無論子粒傳生即原本亦
供數年採拾冬月悉取葉空留根來年亦生或并斸去
大根稍存入土細根來年亦生
又芥藍莖葉用芝蔴油煮如常煮菜法食之并歃其汁
能散積痰其葉及子亦能消食積解麵毒
又菜名藍者不止因葉色似藍北人直用作澱可染紬
帛勝於福青

　　菠薐
菠薐一名波斯草一名赤根菜(詢芻録云南人呼菠/菜北人呼赤根菜)一
名鸚鵡菜出西域頗陵國今訛為菠薐蓋頗陵之轉聲
也(見劉賓客/嘉話録)莖柔脆中空葉緑膩柔厚直出一尖傍出
兩尖似鼓子花葉之狀而稍長大根長數寸大如桔梗
色赤味甘美四月起薹尺許開碎白花叢簇不顯有雌
雄雌者結實有刺狀如蒺藜子葉與根味甘冷滑無毒
利五臟通腸胃熱開胸膈下氣調中止渴潤燥解酒毒
服丹石人最宜麻油炒食甚美北人以為常食春月出
薹嫩而且美春暮薹漸老沸湯晾過曬乾備用甚佳可
久食誠四時可用之菜也(八九月種者可備冬食/正二月種者可備春蔬)
農桑輯要菠薐作畦下種如蘿蔔法春正月二月皆可
種逐旋食用秋社後二十日種於畦下以乾馬糞培之
以備霜雪十月内以水沃之以備冬食
羣芳譜種植正二月内將子水浸一二日候脹撈出控
乾盆覆地上俟芽出擇肥鬆地作畦於每月下旬下種
與十餘日前種者同出亦一異也春種多蟲不如秋種
者佳
　　莧
莧凡五種赤莧(一名蕢爾雅云蕢赤莧注云今莧菜之/赤莖者本草云一名花莧莖葉深赤)
白莧人莧(俱大寒又名糠莧胡莧二莧味勝他莧但大/者為白莧小者為人莧或謂之細莧其實一)
(也其子霜後方熟細而黑色又細/莧俗名野莧猪好食之亦名猪莧)紫莧(莖葉皆紫無毒/不寒吳人用以)
(染𤓰/者)五色莧(今稀/有)諸莧皆三月種葉如藍莖葉皆高大
易見故名莧(或曰莧從/見諧聲也)開細花成穗穗中細子扁而光
黑與青葙子雞冠子無别老則抽莖甚高六月以後不
堪食子霜後始熟九月收五莧俱氣味甘冷利無毒並
利大小腸治初痢滑胎通竅明目除邪氣寒熱白莧補
氣除熱赤莧主赤痢射工沙虱紫莧殺蟲毒治氣痢忌
與鼈共食
農桑輯要人莧但五月種之(今人有三/四月種者)如欲出種留食
不盡者八月收子
　　馬齒莧(附/)
馬齒莧一名馬莧一名五行草(以其葉青梗赤花/黄根白子黑也)一名
五方草(亦五行/之義)一名長命菜(其性耐/乆難燥)一名九頭獅子草
一名馬齒龍可處處有之柔莖布地葉對生比並圓整
如馬齒故名六七月開細花結小尖實實中細子如葶
􁟖子狀苗煮熟曬乾可為蔬有二種葉大者名㹠耳草
不堪用小葉者又名䑕齒莧節葉間有水銀每十觔可
得八兩或十兩氣味酸寒無毒散血消腫利腸滑胎解
毒通淋治産後虚汗
　　冬葵
葵說文曰菜也農書曰陽草也(天有十日癸與/終始故葵從癸)有紫莖
白莖二種葉之小者為鴨脚葵今南北皆有之一名露
葵(古人採葵/必待露解)一名滑葵(言其/性也)為百菜之主備四時之饌
本豐而耐旱(一作/寒)味甘而無毒供食之餘可為葅腊枯
枿之遺可為榜簇子若根則能療疾咸無棄材誠蔬茹
之上品也
詩豳風七月烹葵及菽
本草綱目李時珍曰古人種為常食今種之者頗鮮其
實大如指頂皮薄而扁實内子輕虚如榆莢仁六七月
種者為秋葵八九月種者為冬葵正月復種者為春葵
然宿根至春亦生
四民月令正月可種葵芥又六月六日種葵中伏以後
可種冬葵
齊民要術臨種時必燥曝葵子(葵子雖經嵗不浥然/溼種者瘠而不肥)地
不厭良薄即糞之春必畦種水澆(春多風旱非畦不得/且畦者省地而菜多)
(一畦供/得一口)畦長兩步廣一步(大則水/難勻)深掘以熟糞對半和
土覆其上令厚一寸鐵齒耙耬之令熟足蹋使堅平用
水澆潤水盡下子又以熟糞和土覆其上令厚一寸餘
葵生三葉然後澆之(澆用晨夕/日中便止)每一搯輒耙耬地令起
下水加糞三搯更種一嵗之中凡得三輩凡畦種之物
悉如之早種者必秋耕十月末地將凍散子勞之人足
踐踏之乃佳踐者菜肥地釋即生鋤不厭數五月初更
種之(春者既老秋葉落/未生故種此相接)六月一日種白莖秋葵(白者宜/乾紫莖)
(者乾即/黒而澀)仍留五月種者取子(春葵子熟不均/故須留中輩)於此時附
地剪却春葵冷根上枿生者柔輭美於秋葵搯秋菜必
留五六葉(不搯則莖孤/葉多則科大)八月半剪去(留其岐岐多者則/去地一二寸獨莖)
(者亦可去/地四五寸)枿生肥嫩比至收時高與人膝等莖葉皆美
科雖不高菜實倍多(若不剪早生者雖高數/尺柯葉堅硬全不中食)收待霜降
(傷早黄爛/傷晩黒澀)
羣芳譜葵甚易生地不論肥瘠宜於不堪作田之地多
種以防荒年採瀹曬乾收貯
　　龍葵(附/)
本草一名苦葵一名苦菜(益州有苦菜乃是/苦蘵即龍葵也)一名天茄
子一名水茄一名天泡草一名老鴉酸漿草(與酸漿相/類故加老)
(鴉以/别之)一名老鴉眼睛草(五爪龍亦名老鴉眼/睛草同名異物也)李時珍曰
龍葵龍珠一類二種也皆處處有之四月生苗髙二三
尺莖大如筯似燈籠草而無毛葉似茄葉而小五月以
後開小白花五出黄蘂結子正圓大如五味子上有小
蔕數顆同綴其味酸中有細子亦如茄子之子但生青
熟黑者為龍葵生青熟赤者為龍珠
　　蔠葵(附/)
爾雅蔠葵蘩露
　注承露也大莖小葉華紫黄色
本草一名落葵一名藤葵一名天葵一名繁葵一名御
菜一名臙脂菜(坡詩注云豐湖有臙/脂藤生菜滑美勝􁃇)蔓生葉似杏葉而
肥厚軟滑可茹八九月開細紫花累累結實如五味子
熟則紫黑色揉取汁紅如臙脂女人飾面㸃唇及染布
物謂之胡臙脂亦曰染絳子但色易變耳其葉最能承
露其子埀埀亦如綴露故得露名
　　蒲葵(附/)
羣芳譜蒲葵葉似葵可食
　　天葵(附/)
羣芳譜天葵一名莃一名菟葵(爾雅云莃菟葵注云頗/似葵而小葉狀如藜有)
(毛/)雷公所謂紫背天葵是也葉如錢而厚嫩背㣲紫生
崖石凡丹石之類得此始神但世人罕識唐本草注苗
如石龍苪葉光澤花白似梅莖紫色煮汁極滑堪噉

　　苦菜
苦菜一名苦苣一名苦蕒一名編苣一名游冬(博雅云/游冬苦)
(菜也埤雅云此草/凌冬不凋故名)一名天香菜葉狹而緑帶碧莖空㫁
之有白汁花黄如初綻野菊花春夏旋開一花結子一
叢如同蒿子花罷則萼斂子上有白毛茸茸隨風飄揚
落處即生今處處有之但在北方者至冬而凋在南方
者冬夏常青為少異耳味苦寒無毒夏天宜食能益心
和血通氣主治腸澼渴熱中疾惡瘡霍亂後胃氣煩逆
忌與蜜同食作肉痔脾胃虚寒人不可多食
禮記月令孟夏之月苦菜秀
又内則濡豚包苦實蓼
　疏言濡豚之時包裹豚肉以苦菜殺其惡氣又實之
　以蓼
爾雅荼苦菜
　疏一名荼草一名選
陸璣詩疏生山田及澤中得霜甜脆而美

　　蕹菜
蕹菜(蕹與壅同此菜惟/以壅成故謂之蕹)榦柔如蔓中空葉似菠薐及鏨
頭開白花堪茹南人編葦為筏作小孔浮水上種子於
水中長成莖葉皆出葦孔中隨水上下南方之竒蔬也
陸種者宜濕地畏霜雪九月藏土窖中三四月取出壅
以糞土節節生芽一本可成一畦生嶺南今江夏金陵
多蒔之
　　蕓薹
蕓薹菜(塞外有雲臺戍/始種此菜故名)一名寒菜一名胡菜一名薹菜
一名薹芥一名油菜單莖圓肥淡青色葉附莖上形如
白菜嫩時可炒食既老莖端開花如蘿蔔花結角中有
子本草九月十月下種生葉冬春採薹心為茹三月則
老不可食開小黄花四瓣子灰赤色炒過榨油黄色燃
燈甚明
　　蔊菜
蔊菜一名􁁊(音/罩)菜一名竦米菜生南方田園小草也冬
月布地叢生長二三寸柔梗細葉三月開細花黄色結
細角長一二分角内有細子味極辛辣沙地生者尤伶
仃
　　薇
薇(字說云㣲賤所/食因謂之㣲)一名野豌豆一名大巢菜(本草項氏/曰巢菜有)
(大小二種大者即薇乃野豌豆之不/實者小者即東坡所謂元修菜也)生麥田及原隰中
本草云非水草也莖葉氣味皆似豌豆其藿作蔬入羮
皆宜
爾雅薇垂水
　注生於水邊疏草生於水濱而枝葉垂於水者曰薇
陸璣詩疏薇山菜也今官園種之以供宗廟祭祀
　　巢菜(附/)
四川志巢菜州縣俱出葉似槐而小其子如小豆夏時
種以糞田其苗可食
蘇軾元修菜詩序菜之美者有吾鄉之巢
陸游巢菜詩序蜀蔬有兩巢大巢豌豆之不實者小巢
生稻畦中東坡所賦元修菜是也吳中絶多名漂搖草
一名野蠶豆但人不知取食耳

　　蕨
蕨一名虌(爾雅云蕨虌注云廣雅云紫藄非也江西謂/之虌陸璣詩疏云山菜也周秦曰蕨齊魯曰)
(虌埤雅云狀如大雀拳足又如其足之蹷/也故謂之蕨俗云初生亦類虌故曰虌也)二三月生芽
拳曲狀如小兒拳長則展寛如鳯毛髙三四尺莖嫩時
無葉採取以灰湯煮去涎滑曬乾作蔬味甘滑肉煮甚
美薑醋拌食亦佳荒年可救饑根紫色皮肉有白粉搗
爛洗澄取粉名蕨粉可蒸食亦可盪皮作線色淡紫味
滑美陸璣謂可供祭祀今山中處處有之
齊民要術二月中髙八九寸老有葉瀹為茹滑美如葵
三月中其端散為三枝枝有數葉葉似青蒿長麄堅長
不可食用
爾雅翼蕨紫色而肥野人今嵗焚山則來嵗蕨菜繁生
其舊生蕨之處蕨葉老硬敷披人誌之謂之蕨基
　　迷蕨(附/)
爾雅藄月爾
　注即紫藄也似蕨可食
本草李時珍曰紫藄似蕨有花而味苦初生亦可食三
蒼謂之迷蕨
　　水蕨(附/)
本草水蕨似蕨生水中呂氏春秋云菜之美者有雲夢
之䔇即此菜也
　　藜
藜一名萊一名紅心灰藋一名臙脂菜一名鶴頂草一
名落藜生不擇地處處有之即灰藋之紅心者莖葉稍
大嫩時亦可食老則莖可為杖氣味甘平㣲毒殺蟲煎
湯洗蟲瘡潄齒䘌搗爛塗諸蟲傷
　　蔏藋(附/)
爾雅拜蔏藋
　注蔏藋亦似藜疏此亦似藜而葉大者名拜一名蔏
　藋
　　灰藋(附/)
灰藋一名灰滌菜一名金鎖天今訛為灰條菜處處原
野有之四月生苗莖有紫紅線稜葉尖有刻缺面青背
白莖心嫩葉皆有細白灰如沙為蔬亦佳氣味甘平無
毒治惡瘡蟲咬面䵟等疾忌著肉作瘡五月漸老高者
數尺七八月開細白花結實成簇如毬中有細子蒸曝
取仁可炊飯及磨粉食救荒本草云結子成穗者味甘
散者味苦生牆下樹下者忌用白者謂之蛇灰有毒
　　薺菜
薺一名䕶生草(本草云薺生於濟故謂之薺釋家取其/莖作挑燈杖可避蚊蛾謂之䕶生草)
野生有大小數種小薺花葉莖扁味美最細者名沙薺
大薺科葉皆大而味不及小薺莖硬有毛者名菥蓂(爾/雅)
(云菥蓂大薺疏云又名蔑/菥一名大蕺一名馬辛)味欠佳冬至後生苗二三月
起莖五六寸開細白花結莢如小萍有三角莢内細子
名蒫(爾雅云蒫薺實疏云薺子/味甘人取其葉作葅及羮)四月收師曠所謂嵗欲
豐甘草先生即此
野菜譜江薺(生臘月生熟皆可食花/時不可食但可作虀用)倒灌薺(生旱田采/之熟食亦)
(可作/虀)蒿柴薺(其葉可食/其稭可燃)掃帚薺(春采/熟食)碎米薺(三月采皆/可作虀)
春秋繁露薺以美冬水氣也薺甘味也乘於水氣故美
者甘勝寒也薺之言濟所以濟大水也
　
　
　
欽定授時通考卷五十九
欽定四庫全書
欽定授時通考卷六十
　農餘
　　蔬二
　　　山藥
　　　芋(香芋/)　(土芋/)　(甘露子/)
　　　甘藷
　　　蘿蔔(水蘿蔔/)　(胡蘿蔔/)
　　　萵苣(生菜/)
　　　蓴
　　　芹(紫芹/)
　　　蘆

　　山藥
山藥原名薯蕷(負暄雜録云山藥本名薯蕷避唐代宗/諱改名薯藥宋英宗名曙改名山藥)
一名山藷一名土藷一名玉延(廣雅云玉延署預也/吳普云齊楚名玉延)一
名修脆一名藷藇一名山芋一名藷薯一名兒草江閩
人單呼為藷處處有之南京者最大而美蜀道尤良入
藥以懷慶者為佳春間生苗蔓延莖紫青有三尖似白
牽牛葉更厚而光澤五六月開細花成穟淡紅色大類
棗花秋生實於葉間青黄八月熟落根下外薄皮土黄
色狀似雷丸大小不一肉白色煮食甘滑與根同冬春
採根皮亦土黄色薄而有毛其肉白色者為上青黑者
不堪用南中有一種生山中者根細如指極𦂳實刮磨
入湯煮之作塊味更佳食之尤益人江湖閩中一種根
如薑芋而皮紫大者切數片去皮煎煮俱美但性冷於
北地者彼土人呼為藷入藥以野生者為勝性甘溫平
無毒鎮心安神魂魄止腰痛治虚羸健脾胃益腎氣止
洩痢化痰涎乆服耳目聰眀輕身不老
羣芳譜種植春社日取宿根多毛有白瘤者竹刀截作
二寸長塊先將地開作二尺寛溝深三四尺長短任意
先填亂糞柴一半上實以土將截斷山藥竪埋於中上
仍以糞土覆與溝平時澆灌之苗生以竹或樹枝架作
楥高三四尺當年可食三四年者根大尤美夏月宜頻
澆最宜肥地每年易人而種宜牛糞麻籸忌人糞
　　芋
芋一名土芝一名蹲鴟(史記注云芋頭/形類鴟鳥之蹲)一名莒在在有
之蜀漢為最京洛者差圓小葉如荷長而不圓莖微紫
乾之亦中食根白亦有紫者南方之芋子大如斗旁生
子甚多皮上有微毛如鱗次裹之拔之則連茹而起味
甘蒸煮任意濕紙包火煨過熟乘熱噉之則鬆而膩益
氣充饑亦可為羮臛廣志所載有君子芋(大如/斗魁)淡(原作/談誤)
善芋(魁大如瓶少子葉如繖盖紺色而紫莖/其長丈餘易熟長味是芋之最善者)百果芋(魁/大)
(子繁畆/收百斛)雞子芋(色/黄)車轂芋鉅(一作/銀)子芋旁(原作/勞誤)巨芋青
浥芋四種皆多子可乾腊亦可藏至夏皆種之美者長
味芋(味長莖/亦可食)九面芋(大而/不美)青芋曹芋(一作/素芋)象芋(一作象/空芋大)
(而弱使/人易饑)皆不可食又有蔓芋(緑枝生大者/如二三升)博士芋(出新/鄭蔓)
(生而根如/鵞鴨蛋)百子芋(出葉俞縣有/魁芋無旁子)酉陽雜俎有天芋(生終/南山)
(中葉如/荷而厚)雀芋(狀如雀頭置乾地反濕置濕地/反乾飛鳥觸之墮走獸遇之僵)益部方物
畧記有赤鸇芋(俗號赤鸇頭芋形長而/圓但子不繁衍味最美)蠻芋(味亦美其/形則圎子)
(繁衍人/多蒔之)搏果芋(品最下搏接也言可/接果山中人多食之)爾雅翼云芋之大
者前漢謂之芋魁後漢書謂之芋渠本草芋種雖多有
水旱二種旱芋山地可種水芋水田蒔之葉皆相似但
水芋味勝莖亦可食芋不開花時或七八月間有開者
抽莖生色黃花旁有一長蕚護之如半邊蓮花之狀味
平除煩止渴可以療饑可以備荒小兒戒食滯胃氣難
尅化有風疾服風藥者最忌多致殺人備荒論曰蝗之
所至凡草木葉無有遺者獨不食芋桑與水菱芡宜廣
種之
史記貨殖傳蜀卓氏之先趙人也秦破趙遷卓氏曰吾
聞岷山之下沃野下有蹲鴟至死不饑乃求逺遷致之
臨卭
晉書李雄載記雄尅成都軍饑甚乃率衆就穀於郪掘
野芋而食之
茅堂閒詁閤皁山一寺僧専力種芋嵗收極多杵之如
泥造壍為牆後遇大饑獨此寺四十餘僧食芋壍以度
凶嵗
氾勝之書種芋區方深皆三尺取豆萁内區中足踐之
厚尺五寸取區上濕土與糞和之内區中萁上令厚尺
二寸以水澆之足踐令保澤取五芋子置四角及中央
足踐之旱數澆之萁爛芋生子皆長三尺一區收三石
農桑通訣種宜軟白沙地近水為善(芋畏旱故/宜近水)區深可
三尺許行欲寛寛則過風本欲深深則根大春宜種夏
種不生秋宜壅失壅則瘦鋤宜頻澆宜數霜降捩其葉
使收液以美其實
羣芳譜擇種十月揀根圓長尖白者就屋南簷下掘坑
以礱糠鋪底將種放下稻草蓋之勿使冷爛至三月間
取出埋肥地待早苗發三四葉於五月間擇近水肥地
移栽其科行與種稻同或用河泥或用灰糞爛草壅培
旱則澆之有草則去之若種旱芋亦宜肥地
又栽種正二月將耕過地先鋤一徧以新黄土覆蓋三
月中擇壬申壬午壬戌辛巳戊申庚子辛夘日將芋芽
向上種候生三四葉高四五寸五月移栽霜降後鋤開
根邊土上肥泥壅根則愈大而愈肥南方多水芋北方
多旱芋總之地皆宜肥水芋二尺一科畝為科二千一
百六十科收魁若子二斤畝為斤二千三百二十以備
荒救饑已數倍於作田矣種芋之地衆人來往眼目多
見及聞刷鍋聲多不孶生鋤芋宜晨露未乾及雨後耘
鋤令根旁虚則芋大子多若日中耕大熱則蔫以灰糞
培則茂水芋不必耘但亦宜肥地七月在芋四角掘土
壅根則土暖結子圓大霜後起之芋荄繁宜剝取淖曬
乾煮食味極甘美
　　香芋(附/)
香芋形如土豆而味甘美煮熟可食
羣芳譜種芋法香芋皮黄肉白莖葉如扁豆而細又有
引蔓開花花落即生名之曰落花生皆嘉定有也
　　土芋(附/)
本草土芋一名土豆一名土卵一名黄獨蔓生葉如豆
根圓如卵肉白皮黄可灰汁煮食亦可蒸食解諸藥毒
生研水服吐出惡物
　　甘露子(附/)
本草甘露子(以根味/而名)一名地蠶(原譜誤/作環)一名土蛹一名
草石蠶(皆以根形而名蘇頌云草/根之似蠶者一名蠶石)一名滴露一名地爪
兒荆湘江淮以南野中有之人亦栽蒔二月生苗長者
近尺方莖對節狹葉有齒並如雞蘇但葉皺有毛四月
開小花成穗一如紫蘇花穗結子如荆芥子其根聨珠
狀如老蠶掘根蒸煮食之味如百合
羣芳譜二三月鋤宜沃土宜沾濕凡種宜於園圃近陰
處或樹蔭下疎種之至秋乃收生熟皆可食又可蜜煎
可醬漬可作豉雨中以灰雜糞土覆掩根鋤草淨則生
繁至冬鋤去一云葉上露滴地即滋生是以有露滴之
名

　　甘藷
甘藷一名朱藷一名番藷大者名玉枕藷(稗史類編云/嶺外多藷有)
(發深山邃谷而得者/重數十斤名玉枕藷)形圓而長本末皆鋭肉紫皮白質
理膩潤氣味甘平無毒補虚乏益氣力健脾胃強腎陰
與薯蕷同功乆食益人與芋及薯蕷自是各種巨者如
杯如拳亦有大如甌者氣香生時似桂花熟者似薔薇
露撲地傳生一莖蔓延至數十百莖節節生根一畝種
數十石勝種穀二十倍閩廣人以當米榖有謂性冷者
非二三月及七八月俱可種但卵有大小耳卵八九月
始生冬至乃止始生便可食若未須者勿頓掘令居土
中日漸大到冬至須盡掘出則不敗爛
南方草木狀甘藷蓋薯蕷之類或曰芋之類根葉不如
芋皮紫而肉白蒸䰞食之産珠崖之地海中之人皆不
業耕稼惟掘地種甘藷秋熟收之蒸㬠切如米粒倉圌
貯之以充糧糗是名藷糧
異物志甘藷出交廣南方民家以二月種十月收之其
根似芋亦有巨魁大者如鵞卵小者如雞鴨卵剝去紫
皮肌肉正白如肪南人當米穀果食炙皆香美初時甚
甜經乆得風稍淡
甘藷疏閩廣藷有二種一名山藷彼中故有之一名番
藷有人自海外得此種海外人亦禁不令出境此人取
藷絞入汲水繩中因得渡海分種移植遂開閩廣之境
兩種莖葉多相類但山藷植援附樹乃生番藷蔓地生
山藷形壘魁番藷形圓而長其味則番藷甚甘山藷稍
劣江南田圩下者不宜藷若髙仰之地平時種藍種豆
者易以種藷有數倍之獲大江以北土更髙地更廣即
其利百倍不啻矣倘慮天旱則此種畝收數十石數口
之家止種一畝縱災甚而汲井灌溉一至成熟終嵗足
食有何不可徐光啓云昔人謂蔓菁有六利柿有七絶
予謂甘藷有十二勝收入多一也色白味甘諸土種中
特為夐絶二也益人與薯蕷同功三也遍地傳生剪莖
作種今嵗一莖次年便可種數十畝四也枝葉附地隨
節生根風雨不能侵損五也可當米穀凶年不能災六
也可充籩實七也可釀酒八也乾乆收藏屑之旋作餅
餌勝用餳蜜九也生熟皆可食十也用地少易於灌溉
十一也春夏種初冬收入枝葉極盛草穢不容但須壅
土不用鋤耘不妨農工十二也
羣芳譜種植種藷宜髙地沙地起脊尺餘種在脊上遇
旱可汲井澆灌即遇澇年若水退在七月中氣候既不
及藝五穀即可翦藤種藷至蝗蝻為害草木蕩盡惟藷
根在地薦食不及縱令莖葉皆盡尚能發生若蝗信到
時急令人發土徧壅蝗去之後滋生更易是天災物害
皆不能為之損人家凡有隙地但只數尺仰天見日便
可種得石許此救荒第一義也須嵗前深耕以大糞㙲
之春分後下種若非沙土先用柴灰或牛馬糞和土中
使土脈散緩與沙土同庶可行根重耕起要極深將藷
根每段截三四寸長覆土深半寸許每株相去縱七八
尺横二三尺俟蔓生既盛苗長一丈留二尺作老根餘
翦三葉為一段插入土中每栽苗相去一尺大約二分
入土一分在外即又生藷隨長隨翦隨種隨生蔓延與
原種者不異凡栽須順栽倒栽則不生節則土上即生
枝在土下即生卵凡各節生根即從其連綴處㫁之令
各成根苗每節可得卵三四枚
又藏種九月十月間掘諸卵揀近根先生者勿令損傷
用軟草包裹掛通風處陰乾一法於八月中揀近根老
藤剪七八寸長每七八根作一小束耕地作畦將藤束
栽畦内如栽韭法過月餘每條下生小卵如蒜頭狀冬
月畏寒稍用草蓋覆至來春分種若老條原卵在土中
無不壞爛　一法霜降前取近根卵稍堅實者陰乾以
軟草各襯另以軟草裹之置無風和暖不近霜雪不受
水凍處一法霜降前收取根藤曝令乾於竈下掘窖約
深一尺五六寸先下稻糠三四寸次置種其上更加稻
糠三四寸以土蓋之一法七八月取老藤種入木桶或
磁瓦器中至霜降前置草篅中以稻糠襯置向陽近火
處至春分後依前法種　收蔓枝節已徧地不能容者
即為游藤宜翦去之及掘根時捲去藤蔓俱可飼牛羊
猪或曬乾冬月喂皆能令肥腯　用地凡藷二三月種
者每株用地方二步有半而卵徧焉每官畝約用藷三
十六株四五月種者地方二步而卵徧焉畝約六十株
六月種者方一步有半而卵徧焉畝約一百六株有竒
七月種者地方一步而卵徧焉畝約二百四十株八月
種者地方三尺以内得卵細小矣畝約九百六十株種
之疎宻畧以此準之九月畦種生卵如箸如棗擬作種
此松江法也北方早寒宜早一月算又在視天氣寒暖
臨時斟酌耳

　　蘿蔔
蘿蔔一名萊菔(菘乃萊名萊菔乃根名後世訛為蘿蔔/南人呼為蘿瓝或云性能制麥毒故名)
(來服言來麰/之所服也)一名蘆菔一名雹葖(爾雅云葖蘆萉注云/萉宜為菔蘆菔蕪菁)
(屬紫花大根/俗呼雹葖)一名紫花菘一名溫菘(紫花菘温菘皆南/人所呼吳人呼楚)
(菘廣南人呼秦菘廣/韻云魯人呼為菈􁌧)一名土酥(農書云北人蘿蔔一種/四名春曰破地錐夏曰)
(夏生秋曰蘿蔔冬曰土/酥謂其潔白如酥也)一名薺根處處有之北土尤多
其狀有長圓二類根有紅白二色莖髙尺餘苗稠則小
隨時取食令稀則根肥大葉大者如蕪菁細者如花芥
皆有細柔毛春末抽髙薹開小花紫碧色夏初結莢子
大如麻子黄赤色圓而㣲扁生河朔者頗大而江南安
州洪州信陽者尤大有重至五六斤者大抵生沙壤者
脆而甘生瘠地者堅而辣根葉皆可生可熟可俎可虀
可醬可豉可醋可糖可腊可飯乃蔬中之最有益者氣
味辛甘無毒下氣消穀去痰癖止咳𠻳利膈寛中肥健
人令肌膚細白同猪羊肉鯽魚煮食更補益熟者多食
滯膈中成溢飲服地黄何首烏者食之髪白以蘿蔔多
食滲血性相反也
種樹書種蘿蔔宜沙壖地五月犂五六徧六月六日種
鋤不厭多稠即少種
羣芳譜種植頭伏下種宜沙地地欲生則無蟲耕地欲
熟則草少治畦長一丈濶四尺每子一升可種二十畦
子陳更佳先用熟糞勻布畦内水飲透次日用大糞拌
子令勻撒畦内細土覆之苗出三四指便可食擇其宻
者去之疎則根大尺地只可留三四窠厚壅頻澆其利
自倍月月可種月月可食欲收種於九月十月擇其良
者去鬚帶葉移栽之澆灌以時至春收子可備種蒔鋤
不厭頻忌帶露鋤恐生蟲
　　水蘿蔔(附/)
水蘿蔔形白而細長根葉俱淡脆無辛辣氣可生食亦有大
如臂長七八寸者則土地之異也出山東壽光縣者尤鬆脆
　　胡蘿蔔(附/)
胡蘿蔔有黄赤二種長五六寸宜伏内畦種肥地亦可
漫種大者盈握冬初掘取生熟皆可啖可果可蔬莖髙
二三尺有白毛氣如蒿不可生食貧人曬乾冬月亦可
拌腐充饑三伏内治地㸃種地肥則漫種頻澆則肥大
欲收種者留至次年開碎白花攢簇如傘子如蛇牀子
稍長而有毛褐色又如蒔蘿子元時始自邊塞中來故
名甘辛無毒下氣補中利胸膈安五臟令人健食有益
無損子治乆痢一種野胡蘿蔔根細小亦同金幼孜北
征録云交河北有沙蘿蔔根長二尺許大者徑寸下支
生小者如筋色黄白氣味辛而微苦氣似胡蘿蔔想亦
胡蘿蔔之類但地利人力之不同耳

　　萵苣
萵苣一名萵菜(墨客揮犀云萵菜/自咼國來故名)一名千金菜(清異録/云咼國)
(使者來漢隋人求得菜種/酬之甚厚因名千金菜)菜似白苣而尖嫩多皺色稍
青折之有白汁四月抽薹髙三四尺剝皮生食味清脆
糟食亦佳江東人鹽曬壓實以備方物謂之苣筍農桑
通訣謂即野苣按野苣即苦苣又名苦蕒其根亦苦與
萵苣自是兩種但萵苣葉亦微苦南人食薹不食葉其
種法與白苣同正二月下種四月出園後不再種與生
菜異耳
　　生菜(附/)
生菜一名白菜一名石苣陸璣詩疏云青州謂之芭似
萵苣而葉色白㫁之有白汁正二月下種四月開黄花
如苦蕒結子亦同八月十月可再種以糞水頻澆則肥
大諺云生菜不離園宜生食又生挼鹽醋拌食故名生
菜色紫者名紫苣一云紫苣和土作器火煆如銅
農桑輯要萵苣作畦下種如菠薐法先用水浸種一日
於濕地上襯布置子於上以盆碗合之候芽漸出則種
春正二月種之可為常食秋社前一二日種者霜降後
可為淹菜如欲出種正二月種九十日收其莖嫩如指
大髙可踰尺去皮蔬食又可糟藏謂之萵笋生食又謂
之生菜四時不可闕者(按據此則萵苣生菜本/是一種特南北異宜耳)
　　蓴
蓴(一作/蒓)一名茒(詩傳云苑鳬葵也又陸璣疏云苑/與荇菜相似江東人謂之蓴菜)一名
錦帶一名水葵(陸璣疏云江東/或謂之水葵)一名露葵(詳見顔/氏家訓)一名
馬蹄草一名缺盆草生南方湖澤中最易生種以水淺
深為候水深則莖肥而葉少水淺則莖瘦而葉多其性
逐水而滑惟吳越人喜食之葉如荇菜而差圓形似馬
蹄莖紫色大如筋柔滑可羮夏月開黄花結實青紫色
大如棠梨中有細子三四月嫩莖未葉細如釵股黄赤
色名穉蓴(穉小/也)又名雉尾蓴體軟味甜五月葉稍舒長
者名絲蓴(細莖如/絲也)九月萌在泥中漸麤硬名瑰蓴或作
葵蓴十月十一月名猪蓴(謂可喂/猪也)又名龜蓴(酉陽雜俎/云江東謂)
(之蓴/龜)味苦體澀不堪食取汁作羮猶勝他菜味甘寒無
毒治消渴熱痺厚腸胃安下焦逐水解百藥毒竝蠱氣
齊民要術近陂湖可於湖中種之近流水者可決水為
池種之性易生一種永得宜潔淨不耐汚糞穢入池即
死

　　芹
芹古作蘄(本草作蘄從草従斳諧聲也後省作芹楚有/蘄州蘄縣俱音淇羅願云地多産芹故字從)
(芹蘄亦音芹徐鍇註說文蘄字从草蘄諸書/無􁀙字據此則蘄字亦當从靳作􁁊字也)一名水英
一名楚葵(爾雅云芹楚葵注/云今水中芹菜)有水芹旱芹水芹生江湖
陂澤之涯旱芹生平地有赤白二種(爾雅翼云白芹舒/蘄多有之土人呼)
(為白/芷)二月生苗其葉對節而生似芎藭其莖有節稜而
中空其氣芬芳五月開細白花如蛇牀花蘇恭云白芹
取根赤芹莖葉並堪作葅味甘無毒止血養精益氣止
煩去伏熱殺藥毒令人肥健置酒醬香美和醋食滋人
但損齒又有一種馬芹爾雅謂之茭又名牛蘄若野茴
香葉細鋭可食亦芹類也(本草李時珍云一名胡芹一/名野茴香以其氣味子形㣲)
(似也金光明經謂之葉/婆你與芹同類而異種)一種黄花者毛芹也有毒殺人
(此旱芹/之一種)
詩小雅觱沸檻泉言采其芹
　箋芹菜也可以為葅采水中者尚潔清也
齊民要術收根畦種之常令足水尤忌潘泔及鹹水澆
之則死性易蕃茂甜脆勝野生者
　　紫芹(附/)
本草紫芹一名蜀芹一名楚葵一名苔菜一名水萄菜
羣芳譜紫芹即赤芹生陰崖陂池近水石邊狀類赤芍
藥葉深緑背甚赤莖似蕎麥花紅可喜結實亦似粃蕎
麥味苦澀其汁可以煮雌制汞伏砂擒黄號起貧草他
方頗少太行王屋諸山最多
　　蘆
蘆一名葦生下濕地處處有之葉四白而垂中心抽幹
長丈許中虚皮薄色青老則白中有白膚身有節如竹
葉隨節生若箬葉下半裹其莖無旁枝花白作穗若茅
花根若竹根而節疎
禮記月令季夏之月命澤人納材葦
　注蒲葦之屬此時柔紉可取作器物也
爾雅葦醜䒒
　疏葦即蘆之成者其類皆有䒒秀也
又葭華蒹薕葭蘆菼薍其萌虇
　疏此辨蒹葭等生成之異名也葭一名華即今蘆也
　葦之未成者蒹一名蒹葭一名蘆菼一名薍李巡曰
　分别葦類之異名其萌名虇
本草蘆有數種其長丈許中空皮薄色白者葭也蘆也
葦也短小於葦而中空皮厚色有青蒼者菼也薍也荻
也􁀆也其最短小而中實者蒹也薕也皆以初生已成
得名
丹鉛録蘆葦通一物也所謂蒹今作薕者是也所謂菼
今人以當薪爨者也北人以蘆與葦為二物水傍下隰
所生者為葦其細不及指人家園地間可植者為蘆其
幹差大深碧色者為碧蘆
農桑輯要葦四月苗高尺許選好葦連根栽成土墩如
椀口大於下隰地内掘區栽之縱横相去一二尺(欲得/力則)
(宻/藏)至冬放火燒過次年春芽出便成好葦十月後刈之
一法二月熟耕地作壠取根卧栽以土覆之次年成葦
又壓栽法其葦長時掘地成渠將莖倒以土壓之露其
稍凡葉向上者亦植令出土下便生根上便成笋與壓
桑無異五年之後根交當隔一尺許斸一钁即滋旺矣
其花絮沾濕地即生蘆然不如根栽者
　
　
欽定授時通考卷六十
欽定四庫全書
欽定授時通考卷六十一
　農餘
　　蔬三
　　　菜瓜(稍瓜/)
　　　黃瓜
　　　南瓜
　　　冬瓜
　　　絲瓜
　　　葫蘆(瓠子/)
　　　茄
　　　菌(木耳/)　(石耳/)　(地耳/)

　　菜瓜
菜瓜北方名苦瓜蔓葉俱如甜瓜生時色青質脆可生
食間有苦者亦可作豉醃葅故名菜瓜熟亦微甜生秋
月大小不一止可醃以備冬月之用
學圃餘疏瓜之不堪生噉而堪醬食者名曰菜瓜圓者
如甜瓜長者如王瓜皆一類也
　　稍瓜(附/)
本草稍瓜一名越瓜一名菜瓜南北皆有二三月下種
生苗就地生蔓青葉黄花並如冬瓜花葉而小夏秋之
間結瓜有青白二色大如瓠子一種長者至二尺許俗
呼羊角瓜子狀如胡瓜子大如麥粒
羣芳譜稍瓜蔓生較黄瓜頗麤色緑而黑縱有白紋界
之微凹體光而滑膚實而韌味甘寒利腸去煩熱止渴
利小便解酒熱宣洩熱氣不益小兒不可與乳酥鮓同
食宜忌大畧與黄瓜同

　　黄瓜
黄瓜一名胡瓜(本草云張騫使西域得種故名拾遺録/云大業四年避諱改為黄瓜俗又呼為)
(王/瓜)蔓生葉如木芙蓉葉五尖而澀有細白刺如針芒莖
五稜亦有細白刺開黄花結實青白二色質脆嫩多汁
有長數寸者有長一二尺者遍體生刺如小粟粒多謊
花其結瓜者即隨花並出味清凉解煩止渴可生食種
陽地暖則易生行陣宜整兩行㣲相近用樹枝棚起如
人胸高附蔓於上兩行外相逺以通人行喜糞壅頻鋤
勿令生草瓜生至初花鋤三四次鋤勿著根令瓜苦亦
有隨地蔓生者摘瓜時宜引手摘勿踏瓜蔓亦勿翻覆
之此瓜可生食亦可醃以為葅性甘寒小兒不宜多食
學圃餘疏王瓜出燕京者最佳其地人種之火室中逼
生花葉二月初即結小實中官取以上供又一種秋生
者亦佳五土俱宜閩中二三月間食入夏枯矣
羣芳譜種植下種宜甲子庚子壬寅辛巳黃道開成日
二月上旬為上時三月上旬為中時四月上旬為下時
至五六月止可種藏瓜耳藏瓜皮厚可收藏者預先將
畦斸數遍以土熟為度加熟糞一層又翻轉以耙耬平
水飲足將子用軟布包裹水濕生芽出天晴日中種子
於内掩以浮土二指厚毎晨以清糞水灌澆俟苗長茂
帶土移栽苗大發旺用竹刀開其根跗間納大麥一粒
結瓜碩大而久栽苗之畦修治與上同糞要熟而細一
切草根須去盡
又收子取生數葉即結瓜者謂之本母子留至極熟摘
下截去兩頭取中央者洗浄晾乾置乾燥處勿令浥濕
浥濕則難生
又衛瓜瓜生蟻用羊骨引至旁葉去瓜中黄甲小蟲喜
食瓜葉宜以綿兜罥去凡瓜忌香尤忌麝香一觸之輒
痿死一法瓜旁種葱蒜能辟麝

　　南瓜
南瓜附地蔓生莖麤而空有毛葉大而緑亦有毛開黄
花結實形横圓而䜿扁色黄有白紋界之微凹煮熟食
味麫而膩亦可和肉作羮又有番南瓜實之紋如南瓜
而色黑綠蒂頗尖形似葫蘆皆不可生食
本草南瓜四月生苗引蔓甚𦂳一蔓可延十餘丈節節
有根近地即著葉狀如蜀葵大如荷葉花如西瓜花結
瓜正圓大如西瓜上有稜如甜瓜一本可結數十顆其
色或綠或黄或紅子如冬瓜子肉厚色黄
農桑通訣浙中一種陰瓜宜陰地種之秋熟色黄如金
皮膚稍厚可藏至春食之如新疑即南瓜也

　　冬瓜
冬瓜一名白瓜一名水芝一名地芝(見廣/雅)一名蔬□在
處蒔之附地蔓生莖麤如指有毛中空葉大而青有白
毛如刺開白花實生蔓下長者如枕圓者如斗皮厚有
毛初生青綠經霜則青皮上白如塗粉肉及子亦白八
月斷其梢簡實小者摘去止留大者五六枚經霜乃熟
十月足收之味甘微寒性急善走除小腹水脹利小便
止渴益氣除滿耐老去頭面熱鍊五臟有熱病宜食陰
虚及患寒疾人久病人忌之霜降後方可食不然反成
胃病本草云其瓤謂之瓜練白虚如絮可以浣練衣服
其子謂之瓜犀在瓤中成列
齊民要術種冬瓜法傍牆陰地作區圍二尺深五寸以
熟糞及土相和正月晦日種既生以柴木倚牆令其緣
上旱則澆之
又十月區種如區種瓜法冬則推雪著區上為堆潤澤
肥好乃勝春種
羣芳譜收藏宜高燥處忌近鹽醋及掃帚雞犬觸犯與
芥子同安置可經年不壞
又收子瓜蔕灣曲貼肉者雌瓜也俟極老取子收高燥
處勿浥濕留作種
　　絲瓜
絲瓜一名蠻瓜一名布瓜一名天羅絮一名天絲瓜蔓
生莖綠色有稜而光葉如黄瓜葉而大無刺深綠色宜
高架喜背陽向陰開大黄花(五出微似胡瓜/花蘂瓣俱黄)少以鹽漬
可㸃茶結實狀如瓜有短而肥者有長而瘠者(瓜大寸/許長一)
(二尺或三四尺深綠色/有皺㸃瓜首如鼈首)嫩者煮熟加薑醋食同雞鴨猪
肉炒食佳不可生食性冷解毒多食敗陽九月將老者
取子留作種瓤絲如網可滌器
　　葫蘆
葫蘆匏也一名瓠瓜一名匏瓜(圓者曰匏亦曰瓢本草/云壺酒器盧飲器此物)
(象其形故名/俗作葫蘆)一名􁁊姑蔓生莖長須架起則結實圓正
亦有就地生者大小數種有大如盆盎者有小如拳者
有柄長數尺者有中作亞腰者莖韌有絲如筋葉圓有
小白毛面青背白開白花有甘苦二種甘者性冷無毒
利水道止消渴苦者有毒不可食惟可佩以渡水陸農
師曰項短大腹曰瓠(長如越瓜首/尾如一者)細而合上曰匏(無柄/而圓)
(大形/扁者)似匏而肥圓者曰壺(匏之有短/柄大腹者)本草李時珍曰長
瓠懸瓠(瓠之一頭有腹長柄/者今人以為茶酒瓠)壺盧瓠瓜蒲盧(細腰者今/之藥壺盧)
(廣志謂之約腹壺/亦有大小二種)名狀不一其實一類各色也處處有
之但有遲早之殊並以正月下種生苗引蔓延緣其葉
似冬瓜葉而稍團有柔毛嫩時可食五六月開白花結
實白色大小長短各有種色瓤中之子齒列而長謂之
瓠犀(爾雅云瓠棲瓣/注云瓠中瓣也)
詩邶風匏有苦葉
　疏匏葉少時可為羮今河南及揚州人恒食之八月
　中堅强不可食故云苦菜
豳風八月斷壺
王禎農書匏之為用甚廣大者可煮作素羮可和肉煮
作葷羮可蜜煎作果可削條作乾小者可作盒盞長柄
者可作噴壺亞腰者可盛藥餌苦者可治病
氾勝之書種瓠法以三月耕良田十畝作區方深一尺
以杵築之令可居澤相去一步區種四實蠶矢一斗與
土糞合澆之水二升所乾處復澆之著實以馬箠㱿其
心勿令蔓延多實實細以藁薦其下無令親土多瘡瘢
度可作瓢以手摩其實從蔕至底去其毛不復長且厚
八月微霜下收取掘地深一尺薦以藁四邊各厚一尺
以實置孔中令底下向瓠一行覆上土厚二尺二十日
出黄色好破以為瓢其中白膚以養猪致肥其瓣以作
燭致明一本三實一區十二實一畝得二千八百八十
實十畝凡得五萬七千六百瓢瓢直十錢并直五十七
萬六千文用蠶矢二百石牛耕功力直二萬六千文餘
有五十五萬肥猪明燭利在其外
又區種瓠法收種子須大者若先受一斗者得収一石
受一石者得收十石先掘地作坑方圓深各三尺用蠶
沙與土相和令中半(若無蠶沙生/牛糞亦得)著坑中足躡令堅以
水沃之候水盡即下瓠子十顆復以前糞覆之既生長
二尺餘便總聚十莖一處以布纒之五寸許復用泥泥
之不過數日纒處便合為一莖留强者餘悉搯去引蔓
結子子外之條亦搯去之勿令蔓延留子法初生二三
子不佳去之取第四五六區留三子即足旱時須澆之
坑畔周匝小渠子深四五寸以水停之令其遙潤不得
坑中下水
羣芳譜種葫蘆冬瓜茄瓠瓠子黄瓜菜瓜俱宜天晴日
中下種毎晨以清糞水澆之二月下旬栽則五月中旬
結實若三月種則太遲矣種法正月預以糞和灰土實
塡作一坑候土發過熱篩過以盆盛土種諸子常灑水
日曬暖夜收暖處候生甲時分種於肥地常以清糞水
灌澆上用低栅蓋之待長帶土移栽俟引蔓結子子外
之條搯去之凡留子初生二三子不佳取第四五者留
之毎科留三枚即足餘旋食之　種大葫蘆正月中掘
地作坑深數尺或至一丈塡實油麻菉豆爛草葉一層
糞土一層如此數重向上一尺餘糞土塡之坑方四五
尺毎坑只種十餘顆二月下子待生長尺許揀擇肥好
者四莖毎兩莖相縛著一處仍以竹刀刮去半邊以物
纒住以牛糞黄泥封之一如接樹法裹待生做一處只
留一頭取此兩莖亦如前法四根合作一根長大只留
一根待結葫蘆只揀取兩箇周正好大者餘俱去之依
此葫蘆極大毎箇可盛一石　長頸葫蘆如前法如欲
將長頭打結待葫蘆生成趁嫩時將其根下土挖去一
邊却輕擘開根頭掗入巴豆肉一粒在根裏仍將土罨
其根俟二三日通根藤葉俱輭敝欲死却任意將葫蘆
結成或縧環等式仍取去根中巴豆照舊培澆過數日
復鮮如故俟老收之
　　瓠子(附/)
瓠子江南名扁蒲就地蔓生處處有之苗葉花俱如葫
蘆結子長一二尺夏熟亦有短者麤如人肘中有瓤兩
頭相似味淡可煮食不可生噉夏月為日用常食至秋
則盡不堪久留性冷無毒除煩止渴治心熱利水道調
心肺治石淋吐蛔蟲壓丹石毒
　　茄子
茄子一名落蘇(酉陽雜俎云錢王有子跛/足以聲相近故呼落蘇)一名小菰(見/晉)
(書先蠶/儀注)一名崑崙瓜(見大業拾遺錄云改呼茄子為崑/崙紫瓜清異錄云人間但名崑味)
有紫青白三種老則黄如金來自暹羅紫者又名紫膨
脝(說本黄/庭堅)白者又名銀茄又一種白者名渤海茄形圓
有蔕有蕚大者如甌又一種白花青色稍扁一種白而
扁謂之番茄此物宜水勤澆多糞則味鮮嫩自小至大
生熟皆可食又可曬乾冬月用如地瘠少水者生食之
刺人喉一種水茄形稍長亦有紫青白三色根細末大
甘而多津可止渴此種尤不可缺水與糞此數種在在
有之味甘寒丹溪謂茄屬土甘而降火莖麤如指紫黑
有刺葉如蜀葵葉亦紫黑有刺開花時摘其葉布通衢
規以灰令人物踐踏之則子繁俗名嫁茄熟者食之厚
腸胃火炙食之甚美北方以為常食南人不敢生食云
動氣發瘡及痼痰患冷氣人忌用秋後茄發眼疾
本草株高三四尺葉大如掌自夏至秋開紫花五瓣相
連五稜如縷黄蘂綠蔕蔕包其茄茄中有瓤瓤中有子
子如脂麻有團如栝樓者有長四五寸者
王氏農書茄視他菜最耐久供膳之餘糟鹽豉醋無所
不宜須廣種之
羣芳譜種植二月下子須肥熟地常澆灌之俟四五葉
帶土移栽相離尺許根宜築實虚則風入難活區土不
宜有浮土恐雨濺泥汚葉則萎而不茂宜天晴栽鋤治
培壅功不可缺
又收種九月黄熟時摘取擘四瓣或六瓣曬極乾懸之
房内或向陽處勿浥濕臨種時水泡取子淘浄去其浮
者

　　菌
菌本草一名杜蕈一名菰子一名地雞一名獐頭陳藏
器曰地生者為菌木生者為檽江東人呼為蕈凡菌從
地中出者皆主瘡疥牛糞上黑菌尤佳若燒灰地上經
秋雨生菌重臺者名仙人㡌大主血病菌冬春無毒夏
秋有毒有蛇蟲從下過也夜中有光者欲爛無蟲者煮
之不熟者煮訖照人無影者上有毛下無紋者仰卷赤
色者並有毒凡煮菌投以薑屑飯粒若色黑者殺人否
則無毒
爾雅中馗菌
　註地蕈也似蓋今江東名為土菌亦曰馗厨可啖
農桑通訣中原呼菌為菌茹又為莪又一種謂之天花
桑樹上生者呼為桑莪江南山中松下生者名為松滑
誠齋云傘不如笠釘勝笠蓋愈嫩愈美風味過於他菌
又有紫菌白菌二種尤佳野蕈如赤菰黄耳皆可食
陳仁玉菌譜合蕈(生韋羌山寒極雪收春氣欲動土鬆/芽活此菌候也菌質外褐色肌理玉)
(潔芳薌韻味一發釜鬵聞百步外蓋菌多種例柔美皆/無香獨合蕈香與味稱孟溪山中亦同時産惟蕈柄高)
(無香氣土人以/是别於韋羌焉)稠膏蕈(生孟溪山秋中霏雨零露浸釀/山膏木腴䔒為菌花戢戢多生)
(山絶頂高樹杪初如蘂珠圓瑩類輕酥滴乳淺黄白色/味尤甘勝已乃傘張大幾掌味頓渝矣春時亦間生不)
(能多稠膏得名土人謂稠木膏液所生耳合蕈他邦猶/或有之此蕈獨此山所産故尤可貴煮法當徐下鼎瀋)
(俟涫沸漉起謹勿匕撓撓則涎腥不可食性叄和衆味/而特全於酒烹齊既調温厚滑甘或欲致逺則復湯蒸)
(熟貯之瓶罌然其/味去出山逺也)栗殻蕈(寒氣至稠膏將盡栗/殻色者則其續也)松蕈(生/松)
(陰採/無時)竹蕈(生竹根/味極甘)麥蕈(多生溪邊沙壤鬆土中俗名麥/丹蕈味殊美絶類北方摩姑)
玉蕈(生山中初寒時色潔晳可愛故/名玉然作羮微韌俗名寒蒲蕈)黄蕈(叢生山中梔/鬱黄色俗名)
(黄纘又有名黄㹠/者性峭硬有味)紫蕈(赬紫色亦山中産俗/名紫富蕈品為下)四季蕈(生/林)
(木中味甘而肌/理麤峭不入品)鵞膏蕈(生高山狀類鵞子久乃􁎄開味/殊甘滑不謝稠膏然與杜蕈相)
(亂杜蕈者生土中俗言毒蜇氣所成食之殺人凡中其/毒者必笑解之宜以苦茗雜白礬勻新水併咽之無不)
(立/愈)潘之恒廣菌譜杉蕈(出宜州生積年杉木/上狀若菌採無時)皁角蕈(生/皁)
(樹上不/可食)香蕈(香蕈生桐栁枳椇木/上紫色者名香蕈)天花蕈(即天花菜出/五臺山形如)
(松花而大於斗香氣/如蕈白色食之甚美)蔴菰蕈(出東淮北山間埋桑楮木/於土中澆以米泔待菰生)
(采之長二三寸本大末小白色柔軟其中空虚狀如未/開玉簮花俗名雞足蔴菰謂其味狀相似也一種狀如)
(羊肚有蜂窠眼/者名羊肚菜)雞㙡蕈(出雲南生沙地間丁蕈也高脚/繖頭土人采烘以充方物按通)
(雅作雞堫雲南志謂之雞葼雞以形言葼者飛而斂足/之貌說本楊慎或作蟻㙡以其産處下皆蟻穴貴州志)
(云下有蟻若蜂/房狀又名蟻奪)雷蕈(出廣西横州遇雷過即生須疾采/之少遲則腐或老不堪用矣作羮)
(甚美亦如雞㙡/之屬其價並珍)舵菜(即海舶舵上所生/菌也亦不多得)竹蓐(即竹菰也/草更生曰)
(蓐得溽濕之氣而成本草作竹肉因其味也生慈竹林/夏月逢雨滴汁著地涌出如鹿角白色者可食生苦竹)
(枝上如雞子如肉臠者有大毒又曰竹菰生朽竹根節/上狀如木耳或紅白色酉陽雜俎云江淮有竹肉大如)
(彈丸味如白雞即此物/也惟苦竹生者有毒)雚菌(雚當作萑乃蘆葦之屬讀/如桓或以為鸛尿所化非)
(也今渤海蘆葦澤中鹹鹵地往往有之其菌色白輕虚/表裏相似與衆菌不同出滄州秋雨以時乃有之若天)
(旱久霖即稀/日乾者良)
農桑通訣四時類要云三月種菌子取爛楮木及葉於
地埋之常以泔澆灌之三兩日即生又法畦中下爛糞
取楮可長六七寸截斷搥碎如種菜法勻布土蓋日澆
潤之令長濕隨生隨食可供常饌今山中種香蕈亦如
此法但取向陰地擇其所宜木(楓櫧楮/等樹)伐倒用斧碎砍
成坎以土覆壓之經年樹朽以蕈碎剉勻布坎内謂之
驚禪雨雪之餘天氣蒸暖則蕈生矣雖踰年而獲可以
繼取反土覆之時用泔澆灌越數時則以槌棒擊樹則
堪博采采訖遺種在内來歲仍發復相地之宜嵗易代
種新採趁生煮食香美曝乾則為乾香蕈今深山窮谷
之民以此代耕殆天茁此品以遺其利也
　　木耳(附/)
本草木耳一名木檽一名木菌一名木㙡一名樹雞一
名木蛾(曰耳曰蛾象形也曰檽以軟濕者佳也曰雞曰/㙡因味似也南楚人謂雞為㙡曰菌猶蜠也亦)
(象形也蜠乃貝子之名或/曰地生為菌木生為蛾)生朽木之上無枝葉乃濕熱
餘氣所生其良毒亦隨木性今貨者亦多雜木惟桑栁
楮榆之耳為多桑耳(一名桑檽一名桑蛾一名桑雞一/名桑黄一名桑臣一名桑上寄生)
(桑檽以下皆軟耳之名/桑黄以下皆硬菰之名)槐耳(一名槐檽一名槐菌一名/槐雞一名赤雞一名槐蛾)
(此槐樹上菌也當取堅如桑耳者/煮漿粥安槐木上草覆之即生蕈)榆耳(八月採之令人/不飢按藜床潘)
(餘云榆肉榆蕈也腴脆無/比大者數斤即指此種)柘耳(一名/柘黄)楊櫨耳(出南/山)
　　石耳(附/)
本草石耳一名靈芝生天台四明河南宣州黄山巴西
邊徼諸山石崖上逺望如煙廬山亦有之狀如地耳山
僧采曝餽逺洗去沙土作茹勝於木耳
　　地耳(附/)
本草地耳一名地踏菰亦石耳之屬生於地者狀如木
耳春夏生雨中雨後亟采之見日即不堪
　
　
　
　
　
　
　
　
　
　
　
　
欽定授時通考卷六十一
欽定四庫全書
欽定授時通考卷六十二
　農餘
　　蔬四
　　　生薑
　　　椒(川椒/)　(崖椒/)　(蔓椒/)　(地椒/)　(胡椒/)　(番椒/)
　　　茴香(八角茴香/)　(蒔蘿/)
　　　韭(山韭/)　(水韭/)
　　　葱
　　　蒜(水晶葱/)
　　　薤韭(山薤/)　(野薤/)
　　　蒝荽(野蒝荽/)
　　　苜蓿

　　生薑
薑禦濕之菜也苗高二三尺葉似箭竹葉而長兩兩相
對苗青根嫩白老黄無實處處有之漢温池州者良三
月種五月生苗如初生嫩蘆而葉稍濶葉亦辛香秋社
前後新芽頓長如列指状采食無筋尖微紫名紫芽薑
又名子薑秋分後者次之霜後則老性惡濕畏日秋熱
則無薑氣味辛微温無毒通神明辟邪氣益脾胃散風
寒除壯熱治脹滿去胸中臭氣解菌蕈諸毒生用發熱
熟用和中留皮則凉去皮則熱八九月多食春多患眼
孕婦忌食令兒盈指
羣芳譜種植宜白沙地少與糞和種熟耕縱横七八徧
佳清明後三日種濶一歩作畦長短隨地横作壠壠相
去一尺深五六寸壠中安薑一尺一科帶芽大三指盖
土三寸覆以蠶沙無則用熟糞雞糞尤妙芽出後有草
即耘漸漸以土蓋之已後壠中却令高不得去土為芽
向上長也芽長後從旁揠去老薑耘鋤不厭數五六月
覆以柴棚或插蘆蔽日不耐寒熱八月收取九月置煖
窖中寒甚作深窖以糠粃和埋煖處勿凍壊來年作種
齊民要術崔寔曰清明節後十日封生薑至四月立夏
後蠶大食芽生可種之九月藏茈薑蘘荷其歲若温皆
待十月(生薑謂/之茈薑)
呉下田家志種薑宜甲子乙丑辛未壬申壬午
　　椒
椒一名花椒一名大椒一名檓(爾雅云檓大椒注/云實大者名為檓)一名
秦椒(以産自秦地故名今/北方秦椒另有一種)今處處有之椒禀五行之精
葉青皮紅花黄膜白子黑氣香最易蕃衍枝間有刺扁
而大葉對生形尖有刺堅而滑澤四月開細花五月結
子生青熟紅為油亦可食微辛甘晉中人多以炷燈閉
口者殺人五月食損氣傷心令人多忘中毒者凉水麻
仁漿解之
陸璣詩疏椒樹似茱萸有針刺葉堅而滑澤蜀人作茶
呉人作茗皆合煮其葉以為香今成臯諸山間有椒謂
之竹葉椒其樹亦如蜀椒少毒熱不中合藥也可著飲
食中東海諸島亦有椒樹枝葉皆相似子長而不圓甚
香其味似橘皮
齊民要術熟時收取黑子(俗名椒目不用人手/數近促之則不生也)四月初
畦種之(治畦下水/如種葵法)方三寸一子篩土覆之令厚寸許復
篩熟糞以盖土上旱輒澆之常令潤澤生高數寸夏連
雨時可移之移法先作小坑圓深三寸以刀子圓􁋕椒
栽合土移之於坑中萬不失一(若㧞而移/者率多死)若移大栽者
二月三月中移之先作熟穰泥掘出即封根合泥埋之
(行百餘里/猶得生)此物性不耐寒陽中之樹冬須草裹不裹即
死其生於隂中者少禀寒氣則不用裹(一木之性寒暑/易容所謂習以)
(性/成)候實口開便速收之天時晴摘下薄布曝之令一日
即乾色赤椒好(若隂時收者/色黑失味)其葉及青摘取可以為菹
乾而末之亦足充事
務本新書三鄉椒種秋深熟時㨂粒秋深摘下隂乾將
椒子包裹掘地深埋春暖取出向陽掘畦種之二年後
春月移栽樹小時冬月以糞覆根地寒處以草裹縛次
年結子椒不歇條一年繁勝一年
農政全書中伏後晴天帶露收摘忌手捻隂一日曬三
日則紅而裂遇雨薄攤當風處頻翻若㷈則黑不香若
收作種用乾土拌和埋於避雨水地内深一尺勿令水
浸生芽其自開口者殺人
羣芳譜種植先將肥潤地耕熟二月内取子種之以糞
灰和細土覆盖則易生此物乃陽中之隂不耐寒冬月
草苫免致凍死來年分栽離七八尺用蔴籸灰糞和細
土栽忌水浸根又宜焦土乾糞壅培遇旱用水澆灌三
年後換嫩枝方結實以髪纒樹根或種香白芷或種生
菜皆辟蛇食椒
　　川椒(附/)
本草川椒一名巴椒一名蜀椒一名南椒一名蓎藙一
名㸃椒一名含丸使者(見陶穀/清異録)蘇頌云木高四五尺似
茱萸而小有針刺葉堅而滑可煮飲食四月結子無花
但生於枝葉間顆如小豆而圓皮紫赤色李時珍曰蜀
椒子光黑如人之瞳人故謂之椒目
羣芳譜川椒肉厚皮皺粒小子黑外紅裏白入藥以此
為良他椒不及也
　　崖椒(附/)
本草崖椒一名野椒不甚香子灰色不黑無光
　　蔓椒(附/)
本草蔓椒一名猪椒一名豕椒一名彘椒一名豨椒一
名狗椒一名金椒野生林箐間枝軟如蔓子葉皆似椒
山人亦食之
　　地椒(附/)
本草地椒出上黨郡其苖覆地蔓生莖葉甚細花作小
朶色紫白因舊莖而生即蔓椒之小者
　　胡椒(附/)
本草胡椒一名昧履支向隂生者名澄茄向陽生者名
胡椒
西陽雜俎胡椒生西戎摩伽拖國其苗蔓生莖極柔弱
葉長寸半有細條與葉齊條上結子兩兩對其葉晨開
暮合合則裹其子於葉中子形似漢椒至芳辣六月採
農政全書今其種已遍中國為日用之物矣
　　番椒(附/)
草花譜番椒叢生白花子似秃筆頭味辣色紅甚可觀
子種
　　茴香
茴香一名蘹香(本草云俚俗多懐之衿袵/咀嚼懐香之名或以此)宿根深冬生
苗作叢肥莖緑葉五六月開花如蛇牀花而色黄子如
麥粒輕而有細稜俗呼為大茴香近道人家園圃種者
甚多以寧夏者為第一其他處小者名小茴香辛平無
毒理氣開胃夏月祛蠅辟臭煮臭肉下少許即不臭臭
醤入末少許亦香故曰茴香
羣芳譜種植收時隂乾宜向陽地以糞土和子種之仍
種麻一窠以避日色十月斫去枯梢以糞土壅根下
　　八角茴香(附/)
茴香自番舶來者實大如栢實裂成八瓣一瓣一核大
如豆黄褐色有仁味更甜俗呼舶茴香又曰八角茴香
廣西左右江峒中亦有之形色與中國茴香迥别但氣
味同耳
　　蒔蘿(附/)
本草蒔蘿一名慈謀勅一名小茴香羣芳譜云蒔蘿初
生佛誓國今嶺南及近道皆有之三四月生苗開花其
子簇生狀如蛇牀子而短微黑芳辛不及茴香善滋食
味多食無損健脾開胃下氣利膈温腸殺魚肉毒補水
臟治腎氣壯筋骨治小兒氣脹霍亂嘔逆腹冷不下食
兩肋痞滿忌同阿魏食奪其味也
　　韭
韭(説文云一種而久者故謂之/韭象形在一之上一地也)一名豐本(曲禮云韭/曰豐本)一
名起陽草一名草鍾乳(本草拾遺云/言其溫補也)一名嬾人菜(爾雅/翼曰)
(諺云韭者嬾人菜/以其不須歲種也)莖名韭白根名韭黄花名韭菁叢生
豐本長葉青翠八月開小白花成叢醃作茹益人
詩豳風四之日其蚤獻羔祭韭
禮記王制庶人春薦韭
夏小正正月囿有韭
宋史食貨志男女十歲以上種韭一畦濶一歩長十歩
乏井者隣伍為鑿之
齊民要術收韭子一如收葱子法如市賣者宜試之以
銅鐺盛水加於火上微煮須臾芽生者可種芽不生者
是裛鬱矣治畦下水糞覆悉與葵同畦欲極深韭一剪
一加糞又根性上跳故須深也
羣芳譜韭根多年交結則不茂秋月掘出去老根分栽
壅以雞豬糞亦可子種可生可熟可淹可久菜之最有
益者是處有之葉高三寸便剪剪過糞土壅培之剪忌
日中一年四五剪留子者止一剪子黑而扁九月熟收
子風中隂乾勿令浥鬱韭葉熱根温功用同生則辛而
散痰散血熟則甘而補中補腎除熱下氣益陽止瀉子
甘温暖膝腰春食香夏食臭多食昏神暗目不可與蜜
及牛肉同食熱病後十日食之即發冬月多食動宿飲
吐水酒後尤忌宿韭忌食五月食韭損人北人冬月移
根窖中養以火坑培以馬糞葉長尺許不見風日色黄
嫩謂之韭黄味甚美但不益人多食滯氣發病
又種植土欲熟糞欲勻畦欲深二月七月種先將地掘
作坎取椀覆土上從椀外落子以韭性向内生不向外
生也常薅令淨四時類要云收韭子種韭第一番割棄
之主人勿食事類書云韭畦用雞糞尤佳至五年根必
滿蟠虯而不長擇高腴地分種之正月上辛日掃去畦
中陳葉以鐵杷摟起下水加熟糞高三寸便剪用凡近
城郭有園圃者種三十餘畦貿易足供家費秋後又可
採韭花供蔬茹至冬養韭黄比常韭易利數倍或只就
畦中覆以馬糞北面竪籬障以禦北風至春其芽早出
長二三寸便可賣較之他菜為利甚溥
呉下田家志種韭宜甲子辛未己卯辛巳甲申辛卯
　　山韭(附/)
爾雅蒮山韭
　疏韭生山中者名蒮
本草山韭一名韱(音/纖)形性與家韭相類但根白葉如燈
心苗山中往往有之
　　水韭(附/)
北戸録水韭生池塘中葉似韭字林云簽(音/嚴)水中野韭
也
羣芳譜有二三尺者五六月堪食不葷而脆

　　葱
葱一名芤(本草云草中有/孔故字從孔)一名菜伯一名和事草(清異/録云)
(葱和羔衆味若藥劑必用甘/草也所以文言曰和事草)一名鹿胎初生曰葱鍼葉
曰葱青衣曰葱𫀆莖曰葱白葉中泲曰葱苒葉温白與
鬚平味辛無毒有數種一種凍葱即冬葱夏衰冬盛莖
葉氣味俱軟美食用入藥最善分莖栽蒔而無子人稱
慈葱又稱大官葱謂宜上供也一種漢葱(本草云一名/木葱其莖麤)
(硬故有/木名)春末開花成叢青白色冬即葉枯亦供食品胡
葱生蜀郡山谷状似大蒜而小形圓皮赤葉似葱根似
蒜味似薤不甚臭八月種五月收一名蒜葱又名回回
葱莖葉麤硬茖葱山葱也生於山谷似葱而小細莖大
葉(爾雅云茖山葱疏云/葱生山中者名茖)生沙者名沙葱又有一種樓葱
亦冬葱之類江南人呼為龍角葱龍爪葱羊角葱皮赤
莖上生根移下種之毎莖上葉出岐如八角故名葱白
辛葉温根鬚平主發散是處皆有生熟皆可食更宜冬
月戒多食四月每朝空心服葱頭酒調血氣正月忌食
令人面起游風生同蜜食作下利燒同蜜食壅氣殺人
生合棗食令人病合犬雉肉食多令人病血服地黄常
山人忌用
禮記曲禮葱渫處末
　注渫烝葱也
内則膾春用葱秋用芥脂用葱
又切葱若薤實諸醯以柔之
四民月令三月别小葱六月别大葱夏葱曰小冬葱曰
大
羣芳譜種植子味辛色黑作三瓣状有皺紋收取隂乾
若令浥濕則不生留春月調畦種良地三剪薄地再剪
剪宜平旦避熱宜與地平勿太深太高八月止不止則
無袍而損白凡栽葱曬稍蔫將冗鬚去淨疎行密排猪
雞鴨糞和麤糠壅之不拘時冬葱暑種則茂
呉下田家志種葱宜甲子甲申己卯辛未辛巳辛卯

　　蒜
蒜一名葫(以來自番中/又稱胡蒜)一名大蒜一名葷菜葉如蘭莖
如葱根如水仙味辛處處有之而北土以為常食八月
分瓣種之當年便成獨顆及熟毎瓤五七瓣或十餘瓣
亦有獨顆者苗嫩時可生食夏初食薹秋月食種乾者
可食至次年春盡花中有實亦作蒜瓣而小可食孫緬
唐韻云張騫使西域始得大蒜初時中國止有小蒜一
名茒蒜一名薍一名蒚(爾雅云/蒚山蒜)一名澤蒜為其生於野
澤也又名山蒜石蒜為其生於山或石邊也(本草云山/蒜澤蒜石)
(蒜同一物也但分/於山澤石間不同)呂忱字林云􁀙(音/吟)水中蒜然則蒜不
特生於平原及山石而又生於水矣(本草云别有山慈/姑老鴉蒜石蒜之)
(類根葉皆似/蒜而不可食)性辛温有小毒其氣薰烈能通五臟逹諸
竅去寒濕辟邪惡消癰腫化癥積肉食解暑毒嵐瘴第
辛能散氣熱能助火傷肺損目伐性昏神有荏苒受之
而不知者錬形家以小蒜大蒜韭芸薹胡荽為五葷道
家以韭薤蒜芸薹胡荽為五葷佛家以大蒜小蒜興渠
慈葱茖葱為五葷雖品各不同然皆辛薰之物生食増
恚熟食發淫有損性靈故絶之云獨顆者切片炙癰疽
腫毒最效月令三月戒蒜亦忌常食
崔豹古今注蒜卯蒜也俗人謂之小蒜外國有蒜十許
子共為一株籜幕裹之尤辛於小蒜俗人呼之為大蒜
齊民要術蒜宜良輭地(白軟地蒜美而科大黒軟次/之剛强之地辛辣而痩小)三
徧熟耕九月初種種法五寸一株(諺曰左右過/鋤一萬餘株)二月半
鋤之令滿三徧(弗以無草而不/鋤不鋤則科小)條拳而軋之(不軋則/獨科)葉
黄鋒出則辮於屋下風凉之處桁之(早出者皮赤科堅/可以逺行晚則皮)
(善/碎)冬寒取榖䎪(奴勒/反)布地不爾則凍死收條中子種者
一年為獨瓣二年則成大蒜科皆如拳又逾於凡蒜矣
多能鄙事熟耕地一二次爬成溝二寸一窠種一瓣苗
出高尺餘頻鋤鬆根旁頻以糞水澆之拔去薹則瓣肥
大不則痩小澤潞種蒜初出如剪韭二三次愈肥美矣
一説九月初於菜畦中稠栽蒜瓣候來年春二月先將
地熟鋤數次每畝上糞數十担再鋤耙勻持木㮶插一
竅栽一株栽徧或無雨常以水澆至五月大如拳極佳
四民月令布榖鳴收小蒜六月七月可種小蒜八月可
種大蒜
呉下田家志種蒜宜戊辰辛未戊申丙子壬戌癸巳辛
丑
　　水晶葱(附/)
水晶葱葉似葱而實蒜不臭宜鬆土鋤溝擺於内用牛
馬糞糠粃拌土蓋之仍以芝蔴稭蓋於上八月種來年
五七月收宜薑酸浸

　　薤
薤一名藠子(音呌或作/蕎者非)一名莜子(莜音釣因其根白呼/為藠子江南人訛為)
(莜/子)一名火葱(收種宜/火薰)一名菜芝(爾雅翼云夫物英華之/美者莫如芝故薤曰菜)
(芝/)一名守宅一名家宅(見酉陽/雜俎)本文作䪥韭類也(爾雅/云薤)
(似韭而無實/亦不甚葷)葉中空似細葱葉而有稜氣亦如葱體光
澤味辛濕滑無毒二月開細花紫白色根如小蒜一本
數顆相依而生其根煮食芼酒糟藏醋浸皆宜故内則
云切葱薤實諸醯以柔之
爾雅䪥鴻薈
　注即薤菜也疏葉似韭之菜也一名鴻薈本草謂之
　菜芝是也
禮記内則膏用薤
本草蘇恭云有赤白二種白者補而美赤者苦而無味
王氏農書生則氣辛熟則甘美種之不蠧食之有益齊
民要術薤宜白輭良地三轉乃佳二月三月種八月九
月種亦得秋種者春末乃生率七八支為一本諺曰葱
三䪥四移葱者三支為一本種薤者四支為一科支多
者科圓大故以七八為率䪥子三月葉青便出之未青
而出者肉未滿令薤痩燥曝挼去莩餘切却薑根留薑
根而濕者即痩細不得肥也先重耬耩地壟燥培而種
之壟燥則䪥肥耬重則白長率一尺一本葉生即鋤鋤
不厭數荒則羸惡五月鋒八月初耩不耩則白短葉不
用剪剪則損白供常食者别種九月十月出賣
爾雅翼今人種薤皆以大蒜置硫黄其中久則種分為
薤
羣芳譜八月栽根正月分蒔宜肥壤數枝一本則茂而
根大五月葉青則掘之否則肉不滿
　　山薤(附/)
爾雅葝山䪥
本草蘇頌曰山薤莖葉與家薤相似而根差長葉差大
僅若鹿葱體性亦與家薤同
　　野薤(附/)
農書野薤生麥原中葉似薤而小味益辛亦可供食
　　蒝荽
蒝荽(荽許氏説文作葰/云薑屬可以香口)一名香荽一名胡荽(一作/胡枲)一名
胡菜處處種之莖青而柔葉細有花岐立夏後開細花
成簇如芹菜花淡紫色五月收子如大麻子亦辛香子
葉俱可用生熟皆可食甚有益於世者根軟而白多鬚
綏綏然故謂之荽張騫得種於西域故名胡荽後因石
勒諱胡改作香荽又以莖葉布散呼為蒝荽味辛氣温
消榖止頭痛治五臟補不足利大小腸通心脾竅及小
腹氣拔四肢熱治腸風合諸菜食氣香令人口爽辟飛
尸鬼疰蠱毒冬春采之香美可食亦可作葅道家五葷
之一伏石鍾乳久食損精神令人多忘凡腋氣口臭慝
齒脚氣金瘡久病人不可食同斜蒿食令人汗臭難産
服補藥及藥中有白术牡丹皮者忌
齊民要術胡荽宜黑輭青沙良地三徧熟耕春種者用
秋耕地開春凍解地起有潤澤時急種之一畝用子二
升穊種漸鋤取賣供生菜也一畝用子一升疎密正好
欲種時布子於堅地一升子與一掬濕土和之以脚蹉
令破作兩段(子有兩仁不破兩段則密水浥而不生着/土者令注入殻中則生疾而長速種時欲)
(燥此菜非雨不生/所以不求濕下也)於旦暮潤時以耬耩作壟以手撒子
即勞令平春雨難期必須藉澤蹉跎失機則不得矣地
正月中解凍者時節既早雖浸芽不生但燥種之不須
浸子若二月始解者歳月稍晩恐澤少不時生失歲計
矣便於煖處籠盛胡荽子一日三度以水沃之二三日
則芽生於旦暮時投潤漫擲之數日即出矣大體與種
麻法相似假令十日二十日未出者亦勿怪之㝷自當
出有草方令拔之菜生二三寸鋤去穊者供食及賣十
月足霜乃收之取子者仍留根間拔令稀(穊即/不生)以草覆
上(覆者得供生/食又不凍死)又五月子熟拔取曝乾(濕則/浥鬱)格柯打出
作蒿􁁊盛之冬日亦得入窖夏還出之但不濕亦得五
六年停此菜早種非連雨不生所以不同春月要求濕
下種麥底地亦得種止須急耕調熟六月中連雨生則
根彊科大七月種者雨多亦得雨少則生不盡但根細
科小不同耳
羣芳譜種植宜肥濕地先將子捍開四五月晦日晩種
以灰糞覆之水澆則易長六七月布種者可竟冬食春
月挼子沃水生芽者小小供食而已都下火坑鬱烝者
莖葉鵞黄色甚香美脆嫩苐非出自然恐不益人
　　野蒝荽(附/)
野蒝荽一名天胡荽一名石胡荽一名鵞不食草一名
雞腸草小草也生石縫及隂濕處高二三寸冬月生苗
細莖小葉形狀宛如嫩胡荽氣辛薫不堪食夏開細花
黄色細子極易繁衍僻地則鋪滿辛寒無毒通臭氣利
九竅吐風痰解毒明目散翳消瘇汁制砒石雄黄

　　苜蓿
苜蓿一名木粟(爾雅翼作木粟言/其米可炊飯也)一名懐風一名光風
草(西京雜記云風在其間常蕭蕭然日/照其花有光彩故名懐風又名光風)一名連枝草(西/京)
(雜記云茂陵人/謂之連枝草)一名牧宿(本草云郭璞作牧宿謂其/宿根自生可飼牧牛馬也)一
名塞鼻力迦(見金光/明經)張騫自大宛帶種歸今處處有之
苗高尺餘細莖分义而生葉似豌豆頗小每三葉攢生
一處梢間開紫花結彎角角中有子黍米大狀如腰子
三晉為盛秦齊魯次之燕趙又次之江南人不識也味
苦平無毒安中利五臟洗脾胃間諸惡熱毒長宜飼馬
尤嗜此物
元史食貨志至元七年頒農桑之制令各社布種苜蓿
以防飢年
四民月令七月八月可種苜蓿
齊民要術地宜良熟七月種之畦種水澆一如韭法春
初既中生噉為羮甚香此物長生種者一勞永逸都邑
負郭所宜種之
羣芳譜種植夏月取子和蕎麥種刈蕎時苜蓿生根明
年自生止可一刈三年後便盛每歳三刈欲留種者止
一刈六七年後墾去根别用子種若效兩浙種竹法每
一畝今年半去其根至第三年去另一半如此更換可
得長生不煩更種若墾後次年種榖必倍收為數年積
葉壊爛墾地復深故今三晉人刈草三年即墾作田亟
欲肥地種榖也
　
　
　
　
　
　
　
　
欽定授時通考卷六十二
欽定四庫全書
欽定授時通考卷六十三
　農餘
　　果一
　　　梅
　　　杏
　　　桃
　　　李
　　　梨(檖/)　(樝/)　(榅桲/)
　　　棠梨(沙棠/)　(棣/)
　　　櫻桃(白櫻桃/)　(山櫻桃/)
　　　楊梅
　　　枇杷
　　　柰
　　　林檎
　　　蘋果
　　　山樝
　　　枳椇
　　　葡萄
　　梅
梅一名䕩實似杏大者如小兒拳小者如彈熟則黄微
甘酸可啖生純青酸甚多食泄津液生痰損筋蝕脾傷
腎弱齒為脯含之口香造煎堪久子赤者材堅白者材
脆種類不一白者有緑蕚梅(實大五/月熟)重葉梅(結實/多雙)消梅
(實甘青且可生啖雖酢甚鬆脆多液無滓/花重者實小單者大不宜熟亦不堪煎造)冠城梅(實甚/大五)
(月/熟)時梅(實大五/六月熟)早梅(四月/熟)冬梅(實小十月可/用不能熟)紅者有鶴
頂梅(實大/而紅)鴛鴦梅(梅譜云即多葉紅梅也結實必雙凡/雙果必雙蔕惟此一蔕而結雙梅尤)
(異/)雙頭梅(或結並蔕小/實不堪啖)杏梅(實扁而斑/味似杏)異品有氷梅(實/吐)
(自葉罅不花色如氷玉無/核含之自融如氷佳品也)范成大梅譜江梅(子小/而硬)具區
志洞庭諸山有吐花酸(實小味酸方/吐花即可啖)脆梅(一名時裏梅/實圓而大可)
(以蜜漬/及蒸製)
禮記内則桃諸梅諸卵鹽
　疏桃諸梅諸卵鹽者言食桃諸梅諸之時以卵鹽和
　之王肅云諸菹也謂桃菹梅菹即今之藏桃也藏梅
　也欲藏之時必先稍乾之故周禮謂之乾䕩
夏小正五月煮梅為豆實
齊民要術梅實小而酸核有韲文杏實大而甜核無文
采梅任調食及韲杏則不任此用世人或不辨言梅杏
為一物失之逺矣
　　杏
杏一名甜梅樹大實多形如彈丸有大如梨者生酢熟
甜性熱生痰及癰疽不宜多食小兒産婦尤忌種類不
一有金杏(圓而黄熟最早味最勝一名漢帝杏謂武/帝上林苑遺種也大如梨黄如橘出濟南)白
杏(熟時色青白或微黄味/甘淡而不酢出滎陽)沙杏(甘而多汁即世/所稱水杏也)梅杏(黄/而)
(帶/酢)奈杏(青而帶黄/出鄴中)金剛拳(赤大而扁肉厚味/佳甚又名肉杏)山杏(肉薄/不堪)
(食但可/收仁用)巴旦杏(一名八擔杏出回回地今闗西諸處皆/有葉差小實小而肉薄核如梅皮薄而)
(仁清甘鮮者尢脆/美稱果之佳者)又有赤杏黄杏(廣志云/出鄴中)蓬萊杏(黄而/𢃄酢)
格物叢話杏實味香於梅而酸不及核與肉自相離其
仁可入藥
羣芳譜種桃樹接杏結果紅而且大又耐久不枯
文獻通考杏多實不蟲者來年秋禾善五木者五榖之
先欲知五榖但視五木故五果分五行所以表五榖又
按五果之義夏之果莫先於杏五時之首寢廟必有薦
而此杏適丁夏之時故特取之杏之枝葉華果皆赤故
古者鑽燧夏取棗杏之火也

　　桃
桃實甘子繁故字從木從兆性酸甘熱可食多食令人
有熱能發丹石毒生桃尤不宜多食有損無益性早實
三年便結子五年即老結子便細十年必死以皮𦂳也
若四年後用刀自樹本竪劙其皮至生枝處使膠盡出
則多活數年種類頗多有崑崙桃(一名王母桃一名仙/人桃一名冬桃出洛)
(中味/甘美)扁桃(出波斯國形扁肉澀不堪食核状如盒高五/六丈圍四五尺葉似桃而濶大三月開白花)
(花落結實如桃彼地名波淡樹仁甘美番/人珍之北户録云形如半月状出占卑國)新羅桃(子可/食性)
(熱/)方桃(形微/方)餅子桃(状如香/餅味甘)油桃(小於衆桃有赤斑㸃/光如塗油花多子少)
(不堪噉惟取/仁出汴中)巨核桃金桃(形長色黄如金肉黏核多蛀/熟遲用柿接者味甘色黄)
銀桃(形圓色青肉不黏核其/皮光澤如李一名光桃)十月桃(形圓色青肉黏核/味甘酸十月中成)
(熟一名古冬桃又名雪桃按爾雅云旄/冬桃疏云桃子冬熟者不旄當即此也)毛桃(即爾雅所/謂褫桃小)
(而多毛核黏味惡不堪食/其仁充滿多脂可入藥)水蜜桃(獨上海有之而顧尚/寳西園所出尤佳其)
(味亞于/生荔枝)雷震紅(張七澤云每雷雨過輒/見一紅暈最為難得)他如紅桃緗桃
白桃烏桃皆以色名五月早桃秋桃霜桃皆以時名臙
脂桃絡絲桃皆以形名王敬美有言桃種最多金桃蜜
桃灰桃之類多植園中取果夀星桃樹矮而花能結大
桃亦竒種可玩桃殊不堪食客燕雜記京師中佳果有
紅桃白銀桃小桃蟠桃合桃酒紅桃霜下桃肅寧八月
桃
禮記内則桃曰膽之
　疏桃多毛拭治去毛令色青滑如膽也或曰膽謂苦
　桃有苦如膽者擇去
周禮饋食之籩其實桃
夏小正六月煮桃桃也者柂桃也柂桃也者山桃也煮
以為豆實也
埤雅諺曰白頭種桃又曰桃三李四梅子十二言桃生
三歲便放花果早於梅李故首雖已白其花子之利可
待也
種樹書桃樹接李枝則紅而甘梅樹接桃則脆桃樹接
杏則大桃熟時墻面暖處寛深為坑收濕牛糞納坑中
收好桃核十數枚尖頭向上坑中糞土蓋厚一尺深春
芽生和土移種之
羣芳譜凡種桃淺則出深則不生故其根淺不耐旱而
易枯近得老圃所傳云於初結實次年斫去其樹復生
又斫又生但覺生虱即斫令復長則其根入地深而盤
結固百年猶結實如初又桃實太繁則多墜以刀横斫
其幹數下乃止又社日春根下土持石壓樹枝則實不
墜桃子蛀者以煮猪首汁冷澆之或以刀疎斫之則穰
出而不蛀如生小蟲如蚊俗名蚜蟲雖桐油灑之不能
盡除以多年竹燈檠掛懸梢間則蟲自落甚驗

　　李
李一名嘉慶子(爾雅翼云李木之多子者故從子本草/云木之多子者多矣何獨李稱多子耶)
(按素問言李味酸屬肝東方果也/則李於五果屬木故得專稱爾)實有離核合核無核
之異小時青熟則各色有紅有紫有黄有緑又有外青
内白外青内紅者大者如杯如卵小者如彈如櫻其味
有甘酸苦澀之殊性耐乆樹可得三十年雖枝枯子亦
不細種類頗多有麥李南居李季春李木李御黄李均
亭李擘李餻李中植李趙李御李赤李冬李離合李皆
李之特出者他如經李杏李黄扁李夏李名李縹青李
建黄李青皮李赤陵李馬肝李牛心李紫粉李小青李
水李扁縫李金李鼠精李合枝李奈李晩李之類未可
悉數建寧者甚甘今之李乾皆從此出
爾雅棗李曰疐之
　疏謂治棗李皆去其疐疐者柢也
羣芳譜移栽春月取近根小條栽之離大樹逺者不用
待長移之别地性喜開爽宜稀栽南北成行率兩歩一
株太密聫隂則子小而味不佳樹下勤去草而不可耕
耕則樹肥而無實如嫁李正月一日或十五日以磚石
著李樹岐中則實繁又臘月中以杖微打樹岐間正月
晦日復打可令足子又法以煮寒食醴酪火㮇著樹間
亦良或曰桃樹接李則生子甘紅
　　梨
梨一名果宗一名快果一名玉乳一名蜜父北地處處
有之南方惟宣城為勝二月開花上已日無風則結梨
必佳有二種瓣圓而舒者果甘缺而皺者味酸果圓如
榴頂微凹無尖瓣性甘寒無毒潤肺凉心消痰降火解
瘡毒酒毒乳梨(本草云又名雪梨出/宣城皮厚肉實味長)鵞梨(本草云又名/錦梨出河之)
(南北皮薄漿多味/頗短香則過之)二梨皆入藥其餘水梨赤梨茅梨禦
兒梨紫縻陽城夏梨秋梨種類非一他如紫香水梨(本/草)
(云又名消梨出/北地最為上品)張公夏梨(廣志云出洛陽北/邙海内惟有一株)廣都梨鉅
鹿豪梨(廣志云重六斤/數人分食之)鉅野梨新豐箭谷梨闗西谷中
梨(廣志云闗以西京兆右扶/風界諸谷中梨率多供御)味色香種種竒絶未可悉
數本草紫花梨(療心熱耳目記武宗時青城山邢道士/以青丹兩粒取梨汁進之曰太白南溪)
(紫花梨也夀春公主于真定/得一株及秋實手選而進之)含消梨(三輔黄圖漢武帝/御宿園出大梨如)
(五升瓶落地則破其取梨/先以布囊承之號曰含消)真定御梨(魏文帝詔真定郡/梨大若拳甘若蜜)
(脆若菱可以/解煩釋悁)
禮記内則柤梨曰攢之
　疏攢之者鑽治其螙處也
爾雅梨山樆
　疏此果在山之名則曰樆人植之曰梨
種樹書桑上接梨則脆而甘美
羣芳譜種梨梨熟時埋之經年至春生芽次年分栽溉
以肥水至冬葉落附地刈之以炭花燒頭二年即結子
若穭生及種而不栽則結子遲毎梨百十餘子惟二子
生梨餘皆生杜又栽梨春分前十日取旺梨笋如拐様
截其兩頭火燒鐵器烙定津脈臥栽於地即活
又接梨取棠杜臂以上者大者接五枝小者二三枝梨
葉微動為上時欲開莩為下時先作麻紉纒十數匝以
小利鋸截杜令離地五六寸将原幹用利刃貼皮劙開
尖竹籖刺入皮木之際令深一尺許預取結梨旺嫩枝
向陽者長五六寸削如馬耳名曰梨貼用口含少時以
借其氣插入杜樹孔中大小長短削與所刺等拔去竹
籖即插梨貼至所探處𦂳縛勿動揺以綿裹杜樹頂封
熟泥于上以土培覆令梨僅出頭仍以土壅四畔當梨
上沃水水盡以土覆之務令堅密梨枝甚脆培土時須
謹慎若著掌則芽折梨貼須去黑皮勿傷青皮傷青皮
則不活梨既生杜旁有葉即去之勿分其力月餘自發
長即生梨梨生用箬包裹勿為象鼻蟲所傷又云凡接
梨園中用旁枝葉得四散庭前用中心取其枝幹直上
用根邊小枝樹形可喜五年方結子用鳩根老枝三年
即結子但樹醜若逺道取貼根下燒三四寸可行數百
里猶生又藏梨初霜即收多經霜不能至夏於屈下掘
深窨坑底無令潤濕收梨在中不須覆盖便可經夏摘
時須好接勿令損傷物類相感志梨與蘿蔔相間收或
削梨蔕種于蘿蔔内藏之皆可經年不爛本草就樹上
以囊包裹過冬乃摘亦妙
　　檖(附/)
爾雅檖蘿
　注今陽檖也實似梨而小酢可食
陸璣詩疏檖一名赤蘿一名山梨也今人謂之陽檖實
似梨但小耳一名鹿梨一名鼠梨
本草李時珍曰山梨野梨也處處有之梨大如杏可食
其木文細宻赤者文急白者文緩
　　樝(附/)
樝一名和圓子一名木桃處處有之孟州特多小於木
𤓰更酢澀色微黄蒂核皆粗核中之子小而圓味劣於
梨與木瓜而入蜜煎湯則香美過之去惡心咽酸止酒
痰黄水功與木瓜相近
禮記内則柤梨薑桂
　注柤梨之不臧者
風土記柤梨屬内堅而香
　　榅桲(附/)
榅桲似樝子而小氣香辟衣魚樹如林檎花白綠色味
甘食之宜凈洗去毛恐損肺不宜多食同車螯食發疝
氣
述異記江淮南人至北見榅桲以為樝子
羣芳譜榅桲出闗陜沙苑者更佳
　　棠梨
棠梨實如小楝子霜後可食其樹接梨甚佳處處有之
有甘酢赤白二種
爾雅杜甘棠
　注今之杜梨
又杜赤棠白者棠
　疏赤者為杜白者為棠
鄭康成毛詩箋北人謂之杜梨南人謂之棠梨
通志甘棠謂之棠梨又海棠子名海紅爾雅赤棠也状
如木瓜而小二月開花八月熟
陸璣詩疏甘棠與赤棠同耳但子有赤白美惡白棠甘
棠也子多酸美而滑赤棠子澀而酢木理亦赤可弓材
本草牝曰杜牡曰棠或云澀者杜甘者棠杜者澀也棠
者餹也
齊民要術棠熟時收種之否則春月移栽八月初天晴
時摘葉薄布曬令乾可以染綘(必候天晴時少摘葉乾/之復晴則摘慎勿頓收)
(若遇隂雨則浥/浥不堪染綘也)成樹之後歲收絹一百疋(亦可多種利/乃勝桑也)
　　沙棠(附/)
山海經崑崙之丘有木焉其状如棠黄華赤實其味如
李而無核名曰沙棠可以禦水食之使人不溺本草今
嶺外寧鄉瀧水羅浮山中皆有之
　　棣(附/)
棣一名郁李一名鬱李一名爵李一名車下李一名鬱
梅一名爵梅山野處處有之花及子並似木李惟子小
如櫻桃熟赤色五月熟可食又可入藥
陸璣詩疏許慎曰鬰白棣樹也如李而小正白又有赤
棣樹亦似白棣葉如刺榆而嫩圓子正赤
羣芳譜性潔喜暖日和風澆宜清水忌肥核仁氣味甘
苦酸平而潤無毒治大腹水腫面目四肢浮腫利小便
通水道消宿食下結氣宣大腸氣澀滯燥濇不通

　　櫻桃
櫻桃(本草衍義云以其形肖桃故曰櫻/桃綱目云其顆如瓔珠故謂之櫻)一名楔一名荆
桃(爾雅云楔荆桃注云今櫻/桃最大而甘者謂之崖蜜)一名牛桃一名英桃(見愽/物志)
一名鸎桃一名含桃(説文云鸎桃鸎鳥/所食故又曰含桃)一名朱櫻(陶𢎞/景本)
(草經注云櫻/桃即今朱櫻)埤雅云其顆大者如彈丸小者如珠璣生
時青及熟色鮮瑩深紅者為朱櫻紫色皮内有細㸃者
為紫櫻味最珍重又有正黄明者謂之蠟櫻小而紅者
謂之櫻珠味皆不及極大者有若彈丸核細而肉厚尤
難得膳夫録云大而殷者曰呉櫻桃黄而白者曰櫻桃
小而赤者曰水櫻桃味甘無毒調中益氣美志止洩精
水榖痢令人好顔色多食令人吐有暗風及喘𠻳濕熱
病人忌食小兒尤忌
禮記月令羞以含桃先薦寝廟
　疏案月令諸月無薦果之文此獨羞含桃者以此果
　先成異於餘物故特記之
山家清供結實時須張網以驚鳥雀置葦箔以護風雨
若經雨則蟲自内生人莫之見用水浸良久則蟲皆出
乃可食
羣芳譜種植二三月間分有根枝栽土中糞澆即活仍
記隂陽否則不生即生亦不結實
　　白櫻桃(附/)
因樹屋書影白櫻桃生京師西山中微酸不及朱櫻之
甘碩也
　　山櫻桃(附/)
本草山櫻桃一名朱桃一名麥櫻一名英豆一名李桃
樹如朱櫻但葉尖長不團子小而尖生青熟黄赤亦不
光澤而味惡不堪食味辛平無毒

　　楊梅
楊梅一名朹子生江南嶺南山谷間㑹稽産者為天下
冠呉中楊梅種類甚多名大葉者最早熟味甚佳本出
苕溪移植光福山中尤勝又次為青蔕白蔕及大小松
子此外味皆不及樹若荔枝葉細青如龍眼及紫瑞香
本草云楊梅樹葉冬月不凋二月開花結實形如楮實
子肉在核上無皮殻五月熟生白熟則有白紅紫三色
紅勝於白紫勝於紅凡楊梅顆大核細為上鹽藏蜜漬
糖置火酒浸皆佳可致逺多食令人傷熱食核中仁可
解味酸甘微熱滌腸胃除煩憒惡氣乆食損齒及筋發
瘡致痰
羣芳譜種植性宜山地核投糞池中浸六月取出收潤
土中三月鋤地種之待長尺許次年移栽三四年後以
生子枝接之次年仍移栽山地多留宿土臘月内離根
四五尺於高處開溝灰糞壅之不宜著根每遇雨肥水
滲下則結子大而肥
物類相感志桑樹接楊梅則不酸樹上生癩以甘草釘
之則去
　　枇杷
枇杷樹高丈餘易種肥枝長葉㣲似栗大如驢耳背有
黄毛形如枇杷故名隂密婆娑可愛四時不凋冬開白
花三四月成實簇結有毛大者如雞子小者如龍眼味
甘而酢白者為上黄者次之皮肉薄核大如茅栗相傳
枇杷秋萌冬花春實夏熟備四時之氣他物無與類者
襄漢呉蜀淮揚閩嶺江西湖南北皆有廣志云無核者
名焦子出廣州味甘酸平無毒止渇下氣利肺氣止吐
逆潤五藏主上焦熱可克果食多食發痰傷脾同炙肉
及熱麵食患熱黄疾花治頭風鼻流清涕木白皮止吐
逆不下食葉治肺胃病取其下氣氣下則火降痰順而
逆嘔欬渴皆愈
學圃餘疏枇杷出東洞庭者大自種者小然却有風味
獨核者佳盖他果須接乃生獨此果直種之亦能生也
物類相感志枇杷不宜糞

　　柰
柰一名頻婆與林檎一類而二種江南雖有西土最豐
樹與葉皆似林檎而實稍大味酸微帶澀可栽可壓白
者為素柰赤者為丹柰亦曰朱柰青者為緑柰皆夏熟
本草凉州有冬柰冬熟子帶碧色性寒多食令人肺家
膨脹病人尤甚
廣志西方多柰家家收切曝乾作脯十百斛以為蓄積
謂之頻婆粮
　　林檎
林檎一名來禽一名蜜果一名文林郎果一名冷金丹
(元氏長慶集林檎/花一名月臨花)生渤海間以柰樹搏接二月開粉紅
花子如柰小而差圓六七月熟色淡紅可愛有甜酸二
種有金紅水蜜黑五色甜者早熟而味脆美酸者熟差
晩須爛方可食黑者色如紫柰有冬月再實者性甘温
下氣消渴多食脹滿或云食多覺膨脹並嚼其核即消
一云食其子令人心煩生者食多生瘡癤
學圃餘疏花紅即古林檎
王羲之帖青李來禽子皆囊盛為佳函封多不生
物類相感志林檎樹生毛蟲埋蠶蛾於下或以洗魚水
澆之即止

　　蘋果
蘋果(按本草不載蘋果而釋柰云一名頻婆據採蘭雜/志學圃餘疏頻婆又當屬此名盖與柰一類二種)
(也/)岀北地燕趙者尤佳接用林檎體樹身聳直葉青似
林檎而大果如梨而圓滑生青熟則半紅半白或全紅
光潔可愛玩香聞數歩味甘鬆未熟者食如棉絮過熟
又沙爛不堪食惟八九分熟者最美
採蘭雜記燕地有頻婆味雖平淡夜置枕邊微有香氣
即佛書所謂頻婆華言相思也
學圃餘疏北土之頻婆即花紅一種之變也呉地素無
近亦有移植之者

　　山樝
山樝(一作查其味/似楂故名)一名棠梂子一名羊梂(朹字/之誤)一名山
裏果一名茅樝一名猴樝一名䑕樝(本草云生於川原/茅林中猴䑕喜食)
(之故有/諸名)一名朹子一名槧梅(爾雅云/朹槧梅)一名赤瓜子(本草/云當)
(作赤棗樝状似赤棗虞衡志有赤棗王璆/百一方云山裏紅果俗名酸棗正合此義)其類有二種
皆生山中一種小者樹高數尺多枝柯葉有五尖色青
背白椏間有刺三月開小白花五出實有赤黄二色九
月熟其核状如牽牛子色微白映紅甚堅一種大者樹
高丈餘花葉皆同但實稍大而色黄緑皮澀肉虚初甚
酸澀經霜乃紅可食出滁州青州者佳為消滯要藥語
云山樝有爛肉之功小者為棠朹子茅樝猴楂堪入藥
肥大者為羊朹子可作果食入藥者切四瓣去核曬乾
收用

　　枳椇
枳椇一名蜜􁁊㯳(音止/矩)一名蜜屈律(皆屈曲不伸之義/此樹多枝而曲其)
(子亦拳/曲故名)一名木蜜一名木珊瑚一名雞距子一名雞爪
子一名樹蜜一名木餳(味美如/餳蜜)一名白石一名白實一
名木石一名木實木高三四丈葉圓大如桑柘夏月開
花枝頭結實如雞爪形長寸許紐曲開作兩三岐儼若
雞之足距嫩時青色經霜乃黄嚼之味甘如蜜毎開岐
盡處結一二小子状如蔓荆子内有扁核赤色如酸棗
仁形
禮記曲禮婦人之䞇椇榛脯脩棗栗
爾雅翼古者人君燕食所加庻羞凡三十一物椇其一
也又為婦人之䞇荆楚之俗亦鹽藏荷裹以為冬儲今
不以為重賤者食之而已
羣芳譜今山西甚多俗名拐棗

　　葡萄
葡萄古作蒲桃又作蒲陶苗作藤蔓而極長大盛者一
二本綿被山谷間三月間開小花成穗黄白色旋著實
七八月熟可生食可釀酒最難乾不乾不可食今太原
平陽皆製乾貨之四方西北人食之無恙東南食之多
病熱其根莖中空相通暮溉其根至朝而水浸其中故
俗呼其苗為木通澆以米泔水最良以麝入其皮則葡
萄盡作香氣以甘草作針針其根則立死
種樹書葡萄欲其肉實當栽於棗樹之旁於春鑽棗樹
上作竅子引葡萄枝入竅中透出至二三年其枝既長
大塞滿樹竅便可斫去葡萄根托棗根以生便得肉實
如棗北地皆如此法種
羣芳譜水晶葡萄(暈色帶白如著粉形大而/長味甚甘西畨者更佳)馬乳葡萄
(形大而/長味甘)紫葡萄(黒色有大小二/種酸甜二味)緑葡萄(出蜀中熟時色/緑出西番者名)
(兎睛勝糖蜜無/核尤異品也)𤨏𤨏葡萄(出西番實小如胡椒/今中國亦有種者)雲南出
者大如棗味尤長唐史波斯國所出大如雞卵也
又種植取肥枝如拇指大者從有孔盆底穿過盤一尺
於盆内實以土放原架下時澆之候秋間生根從盆底
外截斷另成一架澆用冷肉汁或米泔水又收藏北方
天寒初冬須以草裹埋地中尺餘俟春分後取出臥置
地數日然後架起子生時去其繁葉使霑風露則結子
肥大
廣羣芳譜今塞外有十種葡萄曰伏地公領孫哈蜜公
領孫哈蜜紅葡萄哈蜜綠葡萄哈蜜白葡萄哈蜜黑葡
萄哈蜜𤨏𤨏葡萄馬乳葡萄伏地黑葡萄伏地瑪瑙葡
萄
　
　
　
　
　
欽定授時通考卷六十三
欽定四庫全書
欽定授時通考卷六十四
　農餘
　　果二
　　　棗(酸棗/)
　　　柿(椑柿/)　(軟柿/)
　　　木𤓰(榠樝/)
　　　安石榴
　　　栗(石粟/)
　　　榧
　　　榛
　　　松子
　　　核桃
　　　銀杏

　　棗
棗一名木蜜皮麤葉小面深綠色背微白發芽遲五月
開小花淡黄色花落即結實生青不堪食漸大漸白至
微見紅絲即堪生啖熟則純紅味甚甘甜王禎農書云
南北皆有然南棗堅燥不如北棗肥美生於青齊晋絳
者尤佳能開胃健脾可乆留生熟皆可食多食生熱令
人齒黄病齲齒
詩豳風八月剝棗
禮記内則棗曰新之
　疏棗易有塵埃恒治拭之使新
左傳女贄不過榛栗棗脩以告䖍也
　疏取其早起者也
齊民要術旱澇之地不任稼穡者種棗則任矣
羣芳譜種類甚多有壺棗(爾雅云棗壺棗註云今江東/呼為棗大而鋭上者為壺壺)
(猶瓠/也)鹿盧棗(爾雅云邊要棗註云子/細腰今謂之鹿盧棗)白棗(爾雅云擠白/棗註云即今)
(棗子白/乃熟)揚徹齊棗(見爾雅註/云未詳)羊棗(爾雅云遵羊棗註云/實小而圓紫黒色今)
(俗呼之為/羊矢棗)大棗(爾雅云洗大棗註云今河東/猗氏縣出大棗子如雞卵)蹶洩棗(爾/雅)
(云蹶洩苦棗/註云子味苦)無實棗(爾雅云晳無實棗/註云不著子者)還味棗(爾雅云/還味棯)
(棗註云還/味短味)蹙咨棗(一名大白/核小肌肥)榖城紫棗(長二/寸)西王母棗
(大如李核三月/熟在衆果之先)夏白棗(出洛/陽)墟棗(出汲郡一/名安益棗)信都大棗
梁國夫人棗三星棗駢白棗灌棗狗牙棗雞心棗牛頭
棗獮猴棗夕棗﨑亷棗(以上十六名/並出廣志)棠棗玉門棗(並出/西京)
(襍/記)樂氏棗(齊民要術云出青州豐肌細核多膏肥美為/天下第一相傳樂毅破齊時從燕來齊所種)
(也/)羊角棗(詳見後/鄴中記)御棗(味最美/出安邑)窑坊棗(味佳出應天/府窑坊門内)無
核棗(實小核僅有形食/之不覺出青城縣)氐棗木棗丹棗鶴珠棗(出天台/閒閒真)
(人以致/元帝)
又分栽選味佳者留作栽候葉始生取大棗傍條二三
尺高者移種棗性硬其生晚芽未出移恐難出三歩一
行行欲相當如本年芽未出弗遽刪除諺云棗樹三年
不算死亦有久而後生者
又修樹每元旦日未出時反斧斑駁椎之謂之嫁棗不
椎則花而不實斫之則子萎而落候大蠶入簇以杖擊
其枝間振去狂花則結實多
又收棗棗全赤即收撼而落之為上半赤而收者肉未
充滿乾則色黄而皮皺將赤味亦不佳全赤久不收則
皮硬復有鳥雀之患一法將纔熟棗乘清晨連上枝葉
摘下弗損傷通風處晾去露氣簡新缸無油酒氣者清
水刷淨火烘乾待冷取淨稈草曬乾候冷一層草一層
棗入缸中封固可至來歲猶鮮
又曬棗先治地令淨有草則令棗臭駕箔椽上以無齒
木扒聚而散之日二十度乃佳夜不必聚得霜露氣速
成如有雨則聚而苫之五六日選其紅軟者上高厨暴
之䏺爛者去之否則恐壊餘棗其未乾者曝曬如法
又作乾棗新菰蒋露於庭以草鋪上厚三寸覆以新蒋
凡三日撤覆露之畢日曝取乾納房中每一石以酒一
升潄著器中密泥之可以經數年不壊
　　酸棗(附/)
羣芳譜酸棗一名樲小而圓如芡無大樹實生青熟紅
皮薄核大仁堪入藥生用令人不眠雙仁者勿用取紅
軟者箔上曬乾納釡中水僅掩棗煮一沸即漉出入盆
研布絞取濃汁塗器上日曝使乾取為末一碗投方寸
匕逺行用以和米炒其味酸甘解飢渴最妙
　　柿
柿赤實果也樹高大枝繁葉大圓而光澤四月開小花
黄白色結實青緑色八九月乃熟紅柿(皮深紅而多/核所在皆有)黄
柿(生汴洛/諸州)朱柿(出華山似紅柿而圓小/皮薄可愛味更甘珍)著蓋柿(蒂下别/有一層)
牛心柿(状如/牛心)蒸餅柿(状如市/賣炊餅)八稜柿(大而稍扁劍南尤/溪柿處州松陽柿)
(尤為/竒品)塔柿(大於諸柿去皮挂/木上風乾之佳)
種樹書柿樹接桃枝則為金桃柿子接及三次則全無
核
羣芳譜種類甚多大者如楪其次如拳小者如鹿心鴨
子雞子生者澀不堪食其核形扁状如木鱉子而堅根
甚固謂之柿盤世傳柿有七絶一多夀二多隂三無鳥
巢四無蟲蠧五霜葉可玩六佳實可啖七落葉肥大可
以臨書多食引痰日乾者多食動風同蟹食腹痛作瀉
食柿飲熱酒令人易醉或心痛欲絶
　　椑柿(附/)
椑柿一名漆柿一名綠柿一名青椑一名烏椑一名花
椑一名赤棠柿乃柿之小而卑者生江淮宣歙荆襄閩
廣諸州雖熟亦深緑色大如杏味甘可生啖搗碎浸汁
謂之柿漆可染罾扇諸物
　　軟柿(附/)
軟柿本草云生海南樹高丈餘子中有汁如乳汁甜美
其本類柿而葉長但結實小而長乾熟則紫黑色一種
小圓如指頭大者味尤美其樹接柿甚佳
　　木𤓰
木𤓰一名楙(爾雅云楙木𤓰註云木實如小𤓰酢/而可食本草云木𤓰之名取此義也)一名
鐵脚梨(清異録云木𤓰性益下部若脚膝筋骨/有疾者必用焉故方家號為鐵脚梨)樹如柰
叢生枝葉花俱如鐵脚海棠可種可接可以條分葉光
而厚春末開花紅色微帶白作房實如小𤓰或似梨稍
長皮光色黄上微白如著粉津潤不木者為木𤓰香而
甘酸不澀食之益人醋浸一日方可食生不堪噉處處
有之山隂蘭亭尤多而宣城者為佳本州以充土貢故
有宣州花木𤓰之稱西洛木瓜味和美至熟青白色入
藥絶有功勝宣州者味淡性酸温無毒去濕和胃强筋
骨治脚氣霍亂大吐下轉筋不止枝葉根皮煮汁飲並
止霍亂吐下轉筋療脚氣枝作杖利筋脈核治霍亂煩
燥氣急花治面黑粉滓
羣芳譜種法秋社前後分其條移栽次年便結子勝春
栽者
　　榠樝(附/)
羣芳譜榠樝一名瘙樝一名木李一名木梨木葉花酷
類木𤓰但比木𤓰大而色黄李時珍曰乃木𤓰之無重
蒂者也
　　安石榴
安石榴(種出安石/國故名)一名若榴(廣雅云若榴石榴也/丹實垂垂若贅瘤也)一名
金罌(筆衡云呉越王錢/鏐改榴為金罌)有甜酸苦三種單葉者旋開花
旋結實花托即榴不結者托尖小干葉者不結實甜者
甘温澀無毒可食潤燥制三尸蟲理乳石毒但性滯戀
膈多食生痰損肺黑齒服食家忌之酸者性温澀無毒
兼收歛之氣只堪入藥陳久更良榴實圓如毬頂有尖
瓣大者如杯皮赤色有黑斑㸃皮中如蜂窠有黄膜隔
之子如人齒白者似雪淡紅者似水紅寳石紅者如硃
砂淡紅潔白者味甘紅者味酸秋後經霜則實自裂有
富陽榴(實大者/如碗)海榴(樹僅二尺栽盆中結實亦/大直垂至盆堪作美觀)黄榴(結/實)
(甚多最/易傳種)河隂榴(𤨏碎録云河隂出榴名三十/八中間止有三十八子也)
酉陽雜俎南詔石榴皮薄如藤紙味絶於洛中
本草水晶榴(子白瑩徹如/水晶味亦甘)苦石榴(抱朴子云生積石山/或云即山石榴也)
山石榴(形類榴而小不作房生青/齊間蜜漬以當菓甚美)
廣羣芳譜石榴不結子者以石塊或枯骨安樹叉間或
根下則結子不落
　　栗
栗木高三丈極類櫟四月開花青黄色長條似胡桃花
實有房彚大者若拳小者若桃李苞生外殻刺如蝟毛
其中著實或單或雙或三四少者實大多者實小實有
殻紫黑色殻内膜甚薄色微紅黑外毛内光膜内肉外
黄内白八九月熟則苞自裂而實墜宣州及北地所産
小者為勝陸璣詩疏曰栗五方皆有周秦呉揚特饒惟
漁陽及范陽生者甜美味長他方不及本草圖經云兖
州宣州最勝燕山栗小而味最甘蜀本圖經云板栗錐
栗芧栗(似板栗而細如橡子其樹雖小葉亦不殊但春/生夏花秋實冬枯為異綱目云即爾雅所謂栭)
(栗也一名栵/栗可炒食之)衍義云湖北有一種旋栗(頂圓末尖即榛/栗象榛子形也)
詩鄘風樹之榛栗
禮記内則栗曰撰之
　疏栗蟲好食數數布陳撰省視之
夏小正八月栗零
　傳零也者降也降而後取之也
齊民要術栗種而不栽栽雖活㝷死栗初熟離苞即於
屋内理濕土中埋須深勿令凍路逺者以革囊盛之停
三日以上及見風日則不可作種至二月芽生出而種
之芽向上乃生根既生數年不用掌近三年内每到十
月常須草裹至二月漸解不裹則易至凍死仍用籬圍
之其實方而匾者他日結子豐滿樹高四五尺取生子
樹枝接之
種樹書採栗時要得披殘明年其枝葉益茂
　　石栗(附/)
客燕雜記京師佳果栗三霜前栗盤古栗鷹爪栗種類
頗多總之味鹹氣温無毒主益氣厚腸胃補腎氣治腰
脚無力破痃癖理血當中一子名栗楔治血更效生則
動氣熟則滯氣唯曝乾或火煨汗出食之良百菓中最
有益者小兒不宜多食難尅化患風水病者忌以味鹹
也
南方草木状石栗樹與栗同但生於山石罅間花開三
年方結實其殻厚而肉少其味似胡桃仁
　　榧
榧一名柀子一名赤果一名玉榧一名玉山果生永昌
以信州玉山者為佳本地人呼為野杉木大者連抱高
數仞其木有雄雌雄者花而雌者實其木形如栢木理
似松細軟堪為器用葉似杉冬月開黄圓花結實如棗
核大如橄欖無稜而殻薄黄白色其仁肉白外有一層
黑麤衣小而心實者尤佳一樹可下數十斛味甘平澀
無毒治五痔去三蟲輕身明目煮素羮味更甜美同甘
蔗食其滓自軟猪脂炒榧黑皮自脱性熱同鵞肉食令
人上壅生斷節風同緑豆食殺人忌火氣
爾雅翼柀實去皮殻可生食亦􁁊而收之可以經乆
本草㑹編一種麤榧其木與榧相似但理麤色赤其子
稍肥大頂圓不尖
羣芳譜收藏以盛茶舊磁甕收之經乆不壊欲種以二
月下子

　　榛
榛(古作□本草云從辛/從木俗作莘者誤)生遼東山谷樹高丈餘子如小
栗李時珍曰榛樹低小如荆叢生冬末開花如櫟花成
條下垂長二三寸二月生葉如初生櫻桃葉多皺文而
有細齒及尖其實作苞三五相黏一苞一實實如櫟實
上壯下鋭生青熟褐殻厚而堅仁白而圓大如杏仁亦
有皮尖然多空者諺曰十榛九空陸璣詩疏云榛有兩
種一種大小枝葉皮樹皆如栗而子小形如橡子味亦
如栗枝莖可以為燭詩所謂樹之榛栗者也一種高丈
餘枝葉如水蓼子作胡桃味遼代上黨甚多乆留亦易
油壊種法與栗同味甘平無毒益氣力實腸胃調中不
饑健行甚驗遼東榛軍行食之當糧榛之為利亦大矣
禮記曲禮婦人之䞇椇榛脯脩棗栗
　註榛實似栗而小闗中鄜坊甚多

　　松子
松子本草云松實状如豬心疊成鱗砌秋老則子長鱗
裂惟遼海及雲南者謂之海松子馬志曰海松子状如
小栗三角其中仁香美當果食之亦代麻腐食之與中
國松子不同蘇頌曰松歲久則實繁中原雖有小而不
及塞上者佳好也呉瑞曰松子有南松北松華隂松形
小殻薄有香新羅者肉甚香美李時珍曰海松子其樹
與中國松樹同惟五葉一叢者毬内結子大如巴豆而
有三稜一頭尖爾馬志謂似小栗殊失本體
東坡雜記十月以後冬至以前松實結熟而未落折取
并蕚收之竹器中懸之風道未熟則不生過熟則隨風
飛去至春初敲取其實以大鐵鎚入荒茅地中數寸置
數粒其中得春雨自生自採實至種皆以不犯手氣為
佳松性至堅悍然始生至脆弱多畏日與牛羊故須荒
茅地以茅隂障日若白地當雜大麥數十粒種之賴麥
隂乃活須護以棘日使人行視三五年乃成五年之後
乃可洗其下枝使高七年之後乃可去其細密者使大
大略如此
　　核桃
核桃一名胡桃一名羌桃樹高丈許春初生葉長三寸
兩兩相對三月開花如栗花穗蒼黄色結實如青桃九
月熟時漚爛皮肉取核内仁為果北方多種之以殻薄
仁肥者為佳廣志云陳倉胡桃薄皮多肌隂平胡桃大
而皮脆急促則碎味甘氣熱皮濇仁潤治痰氣喘𠻳醋
心及厲風諸病今往往以之下酒則昔人所云食多動
風動痰令人惡心脱鬚眉及同酒多食咯血者妄也或
素有痰火積熱者不宜多食耳大抵留皮則消滯去皮
則養血潤血微和鹽食更佳能通命門利三焦益氣養
血與破故紙為補下焦腎命之要藥
羣芳譜種植選平日實佳者留樹上勿摘俟其自落青
皮自裂又揀殻光紋淺體重者作種掘地二三寸入糞
一碗鋪片瓦種一枚覆土踏實水澆之冬月凍裂殻來
春自生下用瓦者使無入地直根異日好移栽也
便民圖要以粗布袋盛挂風面處則不膩收松子亦用
此法
　　銀杏
銀杏一名白果一名鴨脚子(本草云葉似鴨脚故名宋/初入貢改呼銀杏因其形)
(似杏而核/色白也)處處皆有以宣城為盛樹高二三丈或至連
抱可作棟梁葉薄縱理儼如鴨掌面綠背淡二月開花
成簇青白色二更開旋即卸落人罕見之一枝結子百
十狀如小杏經霜乃熟色黄而氣臭爛去肉取核為果
其核兩頭尖中圓大而扁三稜為雄二稜為雌其仁嫩
時緑色乆則黄其樹耐久肌理白膩術家取刻符印云
能召使鬼神氣味甘微苦平澀無毒生食解酒降痰消
毒殺蟲熟食温肺益氣定喘𠻳搗汁浣衣去油膩食多
壅氣臚脹昏頓三元延夀書言白果食滿千顆殺人昔
有歲飢以白果代飯食飽次日皆死小兒食多昏霍發
驚引疳同鰻鱺食患軟風
墨客揮犀銀杏葉如鴨脚獨窠者不實偶生及叢生者
乃實
羣芳譜種植須雌雄同種其樹相望乃結實或雌樹臨
水照影亦可或於雌樹鑿一孔納雄樹木一塊以泥之
亦結子
又移栽春分前後先掘深坑水攪成稀泥然後下栽子
掘時連土繩縛牢不令散碎則易活
又熟時以竹篾篐樹本撃篾則銀杏自落
　
　
　
　
　
　
　
　
　
　
欽定授時通考卷六十四
欽定四庫全書
欽定授時通考卷六十五
　農餘
　　果三
　　　荔支(錦荔支/)
　　　龍眼(山龍眼/)　(龍荔/)
　　　橘
　　　柑(佛手柑/)
　　　橙
　　　香櫞
　　　金橘(金豆/)
　　　柚(枳/)　(枸橘/)
　　　橄欖(木威/)　(餘甘子/)
　　　椰子
　　　無花果
　　　文官果

　　荔支
荔支一名丹荔一名離支樹高數丈自徑尺至於合抱
形團圞如帷盖葉如冬青緑色蓬蓬四時常茂花青白
開於二三月状如橘又若冠之㽔緌五六月結實喜雙
状如初生松毬核如熟蓮子殻有皺紋如羅生青熟紅
肉淡白如肪玉味甘多汁夏至將中翕然俱赤大樹每
下子百斛五六月盛熟時彼地皆燕㑹其下雖多食亦
不傷人覺熱以蜜漿解之或以殻浸水飲亦佳初出嶺
南及巴中今閩之泉福漳興蜀之嘉蜀渝涪及二廣州
郡皆有之以閩中為第一蜀次之嶺南為下其類有陳
紫(出著作郎陳琦家品為第一譜云其樹晚熟其實廣/上而圓下大可徑寸有五分香氣清逺色澤鮮紫殻)
(薄而平瓤厚而瑩膜如桃花紅核如丁香母剝之凝如/水精食之消如絳雪其味之至不可得而名状也荔支)
(以甘為味雖百千樹莫有同者過甘與淡失味之中惟/陳紫之於色味香自拔其類此所以為天下第一凡荔)
(支皮膜形色一有類陳紫則已為中品若夫皮厚尖刺/肌理黄色附核而赤食之有查食已而澀雖無酢味自)
(亦下/等矣)大紫(種似陳紫/實大過之)小陳紫(實比陳紫差小又時/有􁟪核者因而得名)方紅
(徑可二寸色味俱美歲生一二百/顆而已出興化屯田郎中方臻家)宋公荔支(實如陳紫/而小甘美)
(亦如/之)周家紅(初為第一及陳紫/方紅出而此為次)龍牙(長可三四寸彎曲/如爪牙無核然不)
(常/有)游家紫(種出陳紫/實大過之)水荔支(漿多而淡以上/俱出興化軍)藍家紅(泉/州)
(第一出都官/員外藍承家)法石白(出法石院色白/其大次於藍紅)江綠(類陳紫差大/獨香薄而味)
(少酸以上/出泉州)一品紅(於荔支為極品/生在福州堂前)大丁香(殻厚色紫味/微澀出天慶)
(觀/)緑核(頗類江緑色丹而小荔/支核紫而此核獨緑)将軍荔支(五代時有此/官種之因以)
(得/名)朱柿(色朱如/柿而大)虎皮(色紅絶大繞腹/有青紋類虎皮)牛心(以状名之長/二寸餘皮厚)
(肉/澀)玳瑁紅(色紅有黑㸃類/玳瑁出城東)硫黄(以色類硫黄故/名以上出福州)何家紅
(出漳州/何氏)圓丁香(丁香荔支皆旁蔕大而尖/脫此獨圓而香味尤勝)十八娘(色深/紅而)
(細長閩王有女行十八好食此因/得名或云物之美少者為十八娘)蕙團(每朶數十/並蔕雙埀)釵頭
顆(顆紅而小/可施頭髻)珍珠荔支(團白如珠無核/荔支之最小者)粉紅荔支(荔支/深紅)
(此以色/淺為異)丁香荔支(核小如丁香/亦謂之􁟪核)蜜荔支(以甘為名/然過於甘)火山
荔支(本出南越四月熟味甘/酸肉薄閩中近年僅有)秋元紅(實時最晚/因以得名)蚶殻(殻/為)
(深渠如瓦屋/焉以状得名)蒲桃荔支(一穟至二三百顆以/上見蔡襄荔支譜)又有綠色
蠟色皆品之竒者自蔡襄以後鄭熊徐􁐓鄧慶寀諸人
各為之譜競立新名標竒炫異或言姓氏或言州郡皆
識其所出王敬美曰荔支以狀元香為最然不如長樂
勝畫肉厚而味甘當為種中第一苐乾之不能如状元
香風味楓亭驛荔支甲天下無論丹實纍纍而樹亦婆
娑可愛在漳泉者四五月熟然肉薄味酸能損齒又云
荔支以興化之楓亭驛為最長樂次之性甘微熱止渴
益智健氣病齒及火病人最忌
夢溪筆談閩中荔支核有小如丁香者多肉而甘土人
亦能為之取荔支木去其宗根仍火燔令焦復種之以
大石抵其根但令旁根得生其核乃小種之不復芽
徐􁐓荔支譜荔核入土種者氣薄不蕃雖蕃不結子間
有成樹者經十餘歲稍稍結果肉酸澀無味鄉人於清
明前後十日内將枝梢刮去外皮一節上加膩土用棕
裹之至秋露枝上生根以細齒鋸從根處截下植之他
所勿令動搖三歲結子纍然矣如接枝之法取種不佳
者截去元樹枝莖以利刃微啟小隙將别枝削鍼插固
隙中皮肉相向用樹皮封繫寛𦂳得所斟酌裹之凡接
枝必待時暄盖欲藉陽和之氣一經接搏二氣交通則
轉惡為美矣若近海魚鹽之處斥滷土醎其味微酸不
佳縱奪接之終不能以彼易此也
又荔性宜熱最畏高寒古樹歴數百年者枝柯詰屈根
幹盤旋其隂可蔽數畝歲久根深縱霜霰侵壓不過葉
悴可無損於樹當春仍發新葉開花結實至於新種不
歴十數年者樹穉根淺一遇霜霰隨即枯萎明年不復
花實鄉人有愛其樹者當極寒時樹下以稻草煨火温
之寒氣不侵葉無凋損秋冬之際壅壓其根仍伐去枯
根不令礙樹逢春尤易發生
鄧慶宷荔支譜荔子原無用核種者皆用好枝刮去外
皮以土包裹待生白根如毛再用土覆一過以臘月鋸
下至春隨生新葉他木栽時皆去枝葉獨荔樹要留宿
葉承露若葉去露槁則無生機余嘗六七月鋸荔支蘆
新根方生無不存活最怕日曬必求稍隂涼處時時灌
水方易生葉
羣芳譜荔支有間歲生者謂之歇枝有仍歳生者半生
半歇也春花之際傍生新葉其色紅白六七月時色已
變緑此明年開花者也今年實者明年歇枝也最忌麝
香或遇之花實盡落其熟未更採摘蟲鳥皆不敢近或
已取之蝙蝠蜂蟻爭來蠧食園家破竹五七尺搖之荅
荅然以逐蝙蝠之屬
　　錦荔支(附/)
錦荔支一名癩葡萄元時名紅姑娘即詩所云苦𤓰也
出南蕃今閩廣江南皆有之蔓生葉如葡萄有微刺蔓
上有鬚莖葉皆柔七八月開小黄花五瓣如椀形結瓜
有長短二種色青緑熟則紅黄皮上磥砢架作屏斑斑
如錦紅錄陸離最為可玩𤓰味微苦小熟之調以薑醋
可為蔬清痰火和肉煮食亦佳其中肉赤如血味甘美
春時種秋結實其子形扁如瓜子亦有痱㿔可入藥

　　龍眼
龍眼一名益智(廣雅云益/智龍眼也)一名比目一名圓眼一名蜜
脾一名燕卵一名繡水團一名海珠叢一名川彈子一
名亞荔支一名荔支奴閩廣蜀道出荔支處皆有之樹
似荔支高一二丈枝葉微小葉似林檎凌冬不凋春末
夏初開細白花七月實熟大如彈丸肉薄於荔支白而
有漿甘如蜜質味殊絶純甜無酸實極繁作穗如葡萄
每穗五六十顆殻青黄色性畏寒白露後方可採摘性
甘平無毒安志健脾補虚開胃除蠧毒去三蟲久服輕
身不老禆益聰明故又名益智非今醫家所用之益智
子食品以荔支為貴而資益則龍眼為良盖荔支性熱
而龍眼平和也
農政全書白露後採用海滷浸一宿取出曬乾用火焙
之以核乾硬為度如荔支法收藏之成朶乾者名龍眼
錦
　　山龍眼(附/)
山龍眼出廣中夏月熟色青肉如龍眼亦龍眼之野生
者也
　　龍荔(附/)
龍荔状如小荔支而肉味似龍眼木之身葉亦似二果
故名三月開小白花與荔支同熟但可蒸食不可生噉
令人發癎見鬼物出嶺南
　　橘
橘一名木奴樹高丈許枝多刺生莖間葉兩頭尖綠色
光面濶寸餘長二寸許四月生小白花清香可人結實
如柚而小至冬黄熟大者如杯包中有瓣瓣中有核實
小如柑味甘微酸種類不一有蜜橘(其味/最甘)黄橘(扁小多/香霧橘)
(之上/品)綠橘(紺碧可愛不待霜後色味/已佳隆冬采之生意如新)朱橘(實小色/赤如火)塌橘
(状大而扁外緑心紅巨/瓣多液經春熟乃甘美)包橘(外薄内盈其􁁙/瓣隔皮可數)綿橘(微小/極輭)
(美可愛而/不多結)沙橘(細小/甘美)凍橘(八月開花/冬結春采)早黄橘(秋半/已丹)穿心
橘(實大皮光/心虚可穿)荔支橘(膚理皺密儼如/荔攴出衡陽)乳橘(状似乳柑皮/堅瓤多味絶)
(酸/芳)油橘(皮似油飾中堅/外黑橘之下品)自然橘(他橘與柑必以枝接之/惟此則以橘子下種故)
(名自然/味甚美)出蘇州台州西出荆州南出閩廣撫州皆不如
温州者為上也王敬美曰閩中柑橘以漳州為最福州
次之樹多接成惟種成者氣味尤勝橘肉生痰聚飲不
益人若煎以蜜充果食甚佳或蜜或薰作餅尤妙亦可
醤淹作葅花以之蒸茶向為龍虎山進御絶品園中宜
多種多收核葉皆苦平無毒可入藥
書禹貢厥包橘柚錫貢
　傳小曰橘大曰柚疏橘柚二果其種本别以實相比
　則柚大橘小
文昌雜録南方柑橘雖多然亦畏霜每霜時亦不甚收
惟洞庭霜雖多仍無所損詢彼人云洞庭四面皆水也
水氣上騰尤能辟霜所以洞庭柑橘最佳歲收不耗正
為此爾
羣芳譜種植種子及栽皆可以枳樹截接或貼接尤易
成宜肥地至冬須以大糞壅培則來年花實俱茂遇旱
以米泔灌溉則實不損落根下埋死鼠則結實加倍物
類相感志云橘見尸而實繁湼槃經云如橘見䑕其果
實多
避暑録話凡橘一畝比田一畝利數倍而培治之功亦
數倍於田橘下之土幾於用篩未嘗少以瓦甓雜之田
自種至刈不過一二耘而橘終歲耘無時不使見纎草
地必面南為屬級次第使受日每歲大寒則於上風焚
糞壤以温之
多能鄙事茅灰及羊矢壅之多生實十一月内將橘樹
根寛作盤澆大糞三次至春用水澆一次花實必茂
便民圖纂十月後將金橘安錫器内或芝蔴雜之經久
不壊若橙橘之類藏菉豆中極妙弗近米邊見米即爛
　　柑
柑(古作甘開寶本草云柑未經霜時猶酸霜後甚甜故/名柑子梅溪詩注云他果非無甘者惟柑從甘言最)
(甘/也)生江南及嶺南閩廣温台蘓撫荆為盛川蜀次之樹
似橘少刺實亦似橘而圓大霜後始熟味甘甜皮色生
青熟黄比橘差厚理稍粗而味不苦惟乳柑山柑皮可
入藥橘實可以久留柑實易腐敗柑樹畏冰雪橘樹畧
可耐此柑橘之異也乳柑(出温州泥山為最其味似乳/酪故名其木婆娑其葉纎長)
(其花香韻其實圓正其膚理如澤蠟其大六七寸其皮/薄而味珍脉不黏瓣食不留滓一顆僅一二核亦有全)
(無者擘之香霧噀/人為柑中絶品)海紅柑(樹小而實極大有圍及尺者/皮厚色紅可乆藏今獅頭柑)
(亦其/類)洞庭柑(出洞庭山皮細味美/其色如丹其熟最早)甜柑(類洞庭而大毎/顆八瓣未霜先)
(黄比他/柑加甜)饅頭柑(近蔕如饅頭/尖味香美)生枝柑(色青膚麤味似石/榴微酸可耐乆霜)
(時留之枝間俟味變甘/帶葉而折新美可愛)平蔕柑(出成都大如/升色蒼黄)朱柑(類洞/庭而)
(大色嫣紅味多酸以刀/破之漬以鹽始可食)木柑(膚理堅頑瓣大而乏膏/外彊中乾故名以木)又
有白柑沙柑之類性大寒治腸胃熱毒解丹石止異渴
多食令人脾冷生痰發痼癖皮調中下氣
廣羣芳譜橘録歲當重陽色未黄採之名曰摘青及經
霜之二三夕遇天氣晴霽羣以小翦就枝間平蔕斷之
輕置筐筥䕶之必謹懼其香霧之裂則易壊尤不便酒
香凡採者竟日不敢飲柑橘宜斥鹵之地種時高者畦
壟溝以泄水每株相去七八尺歲四鋤冬月以泥壅根
夏時以糞溉之
物類相感志藏柑子以盆盛用乾潮沙蓋之
　　佛手柑(附/)
佛手柑木似朱欒而葉尖長枝間有刺植之近水乃生
其實状如人手有指有尺餘者皮如橙柚而厚皺而光
澤其色如瓜生緑熟黄其核細味不甚佳而清香襲人
置衣笥中雖形乾而香不歇
本草南人雕鏤花鳥作蜜煎食

　　橙
橙樹似橘有刺實似柚而香晚熟耐久大者如盌經霜
始熟葉大有兩刻缺如兩段皮厚蹙衂如沸香氣馥郁
可薫衣可芼鮮可和葅醢可為醤虀可蜜煎可糖製為
橙丁可蜜製為橙膏可和湯待賔客可解宿酒速醒唐
鄧間皆有江南尤多栽植與橘同多食傷肝氣發虛熱
同獱肉食發頭旋惡心洗去瓤中酸汁和鹽蜜煎成貯
食止惡心能去胃中浮氣惡氣皮消食下氣去胃中浮
氣和鹽貯食止惡心

　　香櫞
香櫞一名枸櫞柑橘之屬嶺南閩廣江西皆有之實大
如小𤓰皮若橙而光澤可愛肉甚厚白如蘿蔔而鬆虛
雖味短而香芬大勝置衣笥中經旬猶香古作五和糁
用之
　　金橘
金橘一名金柑(橘録云金柑在他柑時小大/者如錢小者如龍目色似金)一名盧橘
(本草云此橘生時青盧色黄熟則如/金故有金橘盧橘之名盧黒色也)一名夏橘(本草云/此橘冬)
(夏相繼廣州/志謂之夏橘)一名山橘(嶺表録云山橘子大如土𤓰/次如彈丸金色薄皮而味酸)一
名給客橙(本草云香芬如橙可供給客也魏王花木志/云蜀有給客橙似橘而非若柚而香亦名盧)
(橘/)一名小木奴(見元/稹詩)生呉越江浙川廣間出營道者為
冠江浙者皮甘肉酸次之樹似橘不甚高大五月開白
花結實秋冬黄熟大者徑寸小者如指頭形長而皮堅
肌理細潤生則深綠熟乃黄如金味酸甘而芳香可愛
糖造蜜煎皆佳廣人連枝藏之入膾醋尤香美
便民纂要金橘將枳棘接之八月移栽肥地灌以糞水
　　金豆(附/)
金豆一名山金柑一名山金橘橘録云生山徑間比金
柑更小形色頗類結實繁多肉瓣不可分止一核
羣芳譜木高尺許實如櫻桃生青熟黄形圓而光溜皮
甜可食味清而香美可蜜漬

　　柚
柚(與櫾同古作櫾博雅/又謂之□七候反)一名條(爾雅云條柚注/云似橙實酢)一名壺
甘(本草云状如􁌜故名壺象形也古今/注云甘實形如石榴者謂之壺甘)一名臭橙(桂海/虞衡)
(志又謂/之臭柑)爾雅謂之櫠又曰椵(爾雅云櫠椵注云/柚屬也大如盂)廣雅謂
之鐳柚(本草云鐳亦壺也廣州/記云鐳柚實大如斗)柚實大而粗三月開花
竒大香甚馥郁實亦如橘有甘有酸皮厚而臭樹葉皆
類橙實有大小二種小者如柑如橙俗呼為蜜筩大者
如升如𤓰俗呼為朱欒有圍及尺餘者俗呼為香欒閩
中嶺外江南皆有之南人種其核云長成以接柑橘甚
良又有名文蛋名仁崽者亦柚類也
橘録朱欒作花比柑橘絶大而香就樹採之用箋香細
作片以錫為甑入花一重則實香一重使花多於香仍
竅甑旁以溜汗液用器盛之炊畢去花以液浸香再蒸
凡三換花始暴乾入甆器密盛之他時焚之如在柑林
中凡柑橘並金柑皆可切瓣壓去核漬之以蜜金柑著
蜜尤勝他品取朱欒核洗凈下土中一年而長名曰柑
明年移而疏之又一年木大如小兒拳遇春月乃接取
諸柑之佳與橘之美者經年向陽之枝以為貼去地尺
餘細鋸截之剔其皮兩枝對接掬土實其中以防水蒻
䕶其外麻束之過時而不接則花實復為朱欒矣
　　枳(附/)
枳木如橘而小高五七尺葉如橙多刺春生白花至秋
成實七八月採為實九月十月採者為殻今醫家以皮
厚而小者為枳實完大者為枳殻
周禮考工記橘踰淮而北為枳
　　枸橘(附/)
枸橘處處有之樹葉並與橘同但幹多刺三月開白花
青蘂不香結實大如彈丸形如枳實而殻薄不香

　　橄欖
橄欖一名青果一名諫果一名忠果(宋王禹偁橄欖詩/我今何所喻喻彼)
(忠臣辭齊東野語黄涪翁云餘/甘橄欖二物可名之為諌果也)南人謂之格覽(見元郝/經陵川)
(詩/注)生嶺南閩廣諸郡及沿海浦嶼間皆有之樹似木槵
而高大數圍端直可愛枝皆高聳葉似櫸栁二月開花
八月結子状如長棗色青兩頭皆尖先生者居下後生
者漸高深秋方熟核亦兩頭尖而有稜核内有三竅竅
内中有仁可食其類有綠欖(色青綠核内無/仁有亦乾小)烏欖(色青/黒肉)
(爛而甘取肉搥碎乾自有霜如白鹽謂之欖醤仁最/肥大有紋層叠如海螵蛸色白外有黒皮最甘嫩)又
有一種波斯橄欖(出邕州色類相/似但核作兩瓣)一種方欖(出廣西兩/江峒中似)
(橄欖而有三角或四角/即波斯橄欖之類也)野生者樹峻而子繁蜜漬鹽醃
皆可藏久用之致逺作佳果生嚼味苦澀微酸良乆乃
甘美生食煮汁飲並生津止渴開胃下氣治喉痛消酒
毒住泄瀉解一切魚鱉毒及骨鯁閩中尤重其味云咀
之口香勝雞舌香
嶺表録異橄欖樹有野生者樹峻不可梯縁但刻其根
下方寸許内鹽於其中一夕子皆自落
種樹書橄欖將熟以竹釘釘之其實盡落
鄰幾雜志橄欖木并花如樗將採其實剝其皮以薑汁
塗之則盡落
　　木威(附/)
本草拾遺木威生嶺南山谷樹高丈餘葉似棟子如橄
欖而堅亦似棗削去皮可為粽食
　　餘甘子(附/)
餘甘子兩廣諸郡閩之泉州及西川戎瀘蠻界山谷皆
有之
南方草木状花黄實似李青黄色核圓作六七稜食之
先苦後甘
異物志其樹葉如槐葉其枝如柘其子圓大如彈丸有
文理如定陶𤓰
本草木高一二丈枝條甚軟葉青細密朝開暮歛如夜
合而微小春生冬彫三月有花著條而生如粟粒隨即
結實作莛每條三兩子至冬而熟連核作五六瓣乾即
並核皆裂俗作果子噉之泉州山中亦有状如川楝子
形圓味類橄欖亦可蜜漬鹽藏其木可製器物
　　椰子
椰子一名胥餘嶺南州郡皆有之樹葉如栟櫚高六七
丈無枝條其實大如寒𤓰外有粗皮皮次有殻圓而且
堅剖之有白膚厚半寸味似胡桃而極肥美有漿飲之
得醉
寰宇記椰子樹似㯽榔而高大葉長一尺無隂結實一
房生三十餘子如瓜其殻中有白如熊白内有漿一升
清如水甜如蜜飲之愈渴疾殻堪為酒壺皮堪縳船土
人多種之
宼宗奭曰椰子開之有汁白色如乳如酒極香别是一
種氣味强名為酒中有白瓠形圓如栝樓上起細壟亦
白色而微虛其紋若婦人裙褶味亦如汁與着殻一重
白肉皆可糖煎為果其殻可為酒器如酒中有毒則酒
沸起或裂破今人漆其裏即失用椰子意
農政全書椰用甚多南中人樹之者資生之類大率在
焉
海槎餘録椰子樹初栽時用鹽一二斗先置根下則易
發
　　無花果
無花果一名映日果一名優曇鉢一名阿駔一名蜜果
最易生插條即活在處有之三月發葉樹如胡桃葉如
楮子生葉間五月内不花而實狀如木饅生青熟紫味
如柿而無核人家宅園隨地種數百本收實可備荒其
利有七實甘可食多食不傷人且有益尤宜老人小兒
一也乾之與乾柿無異可供籩實二也六月盡取次成
熟至霜降有三月常供佳實不比他果一時採擷都盡
三也種樹十年取效桑桃最速亦四五年此果截取大
枝榦插本年結實次年成樹四也葉為醫痔勝藥五也
霜降後未成熟者採之可作糖蜜煎果六也得土即活
隨地可種廣植之或鮮或乾皆可濟饑以備歉歲七也
倦游録木饅頭京師亦有之謂之無花果状類小棃中
空既熟色微紅味頗甘酸嶺南尤多
羣芳譜榦插春分前取條長二三尺者插土中上下相
半常用糞水澆葉生後純用水忌糞恐枝葉太盛易摧
折結實後不宜缺水當置瓶其側出以細霤日夜不絶
果大如甌
　　文官果
文官果樹高丈餘皮粗多礧砢木理甚細堪作器物葉
似榆而尖長周圍鉅齒紋深春開小白花成穗花五瓣
每瓣當中微凹有紅筋貫之蔕下有小青托花落結實
大者如拳一實中數隔間以白膜仁如馬㯽榔無二裹
以白軟皮大如指頂去白皮食其仁甚美多雨及勤澆
則實成者多若遇旱則實粃小而不成其果一包中多
藏子子多白色紋旋轉如卷蕉味甘香如嫩蓮菂
　
　
　
　
　
　
　
欽定授時通考卷六十五
欽定四庫全書
欽定授時通考卷六十六
　農餘
　　果四
　　　甜𤓰
　　　西瓜(北𤓰/)
　　　蓮子
　　　蓮藕
　　　甘蔗
　　　蔆
　　　芡
　　　葧臍
　　　慈姑
　　　百合

　　甜𤓰
甜瓜一名甘瓜一名果瓜北土中州種蒔甚多二三月
下種蔓生葉大數寸五六月花開黄色六七月熟其類
甚繁有團者長者尖者扁者大而徑尺者小而一捻者
稜之或有或無色之或青或緑或黄斑糁斑白路黄路
種種不同甘肅甜瓜大如枕皮瓤皆甘勝於蜜以皮曝
乾柔韌甘美而有味浙中一種陰瓜種宜隂處秋熟色
黄如金皮膚稍厚藏至春食之如新　凡𤓰大曰瓜小
曰瓞子曰􁀙肉曰瓤跗曰環蔕曰疐其畏麝諸瓜皆同
凡食瓜過多但飲酒或水服麝或食鹽花即消化性寒
滑無毒少食止渇除煩熱利小便通三焦壅塞夏月不
中暑多食動宿冷病破腹手足無力
詩豳風七月食瓜
爾雅瓞瓝其紹瓞
　注俗呼瓝𤓰為瓞紹者𤓰蔓緒亦著子但小如瓝
禮記曲禮為天子削𤓰者副之巾以絺為國君者華之
巾以綌為大夫者累之士疐之庶人齕之
　注副析也既削又四析之乃横斷之而巾覆焉華中
　裂之不四析也累倮也謂不巾覆也疐之不中裂横
　斷去疐而已齕之不横斷
玉藻𤓰祭上環
　注上環横切之圓如環也
龍魚河圖𤓰有兩蔕兩鼻者殺人
羣芳譜種植二月上旬為上時三月上旬為中時四月
上旬為下時五六月止可種藏𤓰耳預將生數葉便結
𤓰者為本母子候熟蔕自落取來截去兩頭其中叚子
淘淨曝乾収作種臨種時用鹽水洗之取熟糞土種之
仍將洗子鹽水澆之得鹽氣則不籠死坑深五尺大如
斗納瓜子大豆各四粒𤓰生數葉將豆搯去𤓰生至初
花鋤三四次勿令生草但鋤不可傷根傷根則瓜苦候
秧拖時搯去蔓心再用熟糞培根下勤澆灌摘𤓰勿令
踏蔓及翻覆之踏則瓜爛翻則𤓰死若生蟻置骨其旁
引而棄之
　　西𤓰
西瓜一名寒𤓰蔓生花如甜瓜葉大多椏缺面深青背
㣲白葉與莖皆有毛如刺微細而硬其稜或有或無其
色或青或綠或白其形或長或圓或大或小其瓤或白
或黄或紅紅者味尤勝其子或黄或紅或黒或白白者
味更劣其味或甘或淡或酸酸者為下而本草綱目云
味甘淡寒無毒除煩止渇消暑熱療喉痺口瘡解酒毒
子取仁可薦茶皮可蜜煎糖煎醬醃食𤓰後食其子即
不噫𤓰氣以𤓰劃破曝日中少頃食之頗凉収藏得法
可至來年春夏近糯米及酒氣則易爛
羣芳譜種植秋月擇其𤓰之嘉者留子曬乾収作種欲
種𤓰地耕熟加牛糞至清明時先以燒酒浸𤓰子少時
取出漉浄拌灰一宿相離六尺起一淺坑用糞和土瘞
之於四周中留鬆土種子其中不得復移𤓰易活而甘
美栽宜稀澆宜頻糞宜多蔓短時作綿兠每朝取蟲恐
食蔓長則已頂蔓長至六七尺則搯其頂心令四旁生
蔓欲瓜大者每科揀其端正旺相者止留一瓜餘蔓花
皆搯去則實大而味美性畏香尤忌麝麝觸之乃至一
顆不収
　　北瓜(附/)
形如西瓜而小皮色白甚薄瓤甚紅子亦如西瓜而微
小狹長味甚甘美與西瓜同時想亦西瓜别種也
　　蓮子
蓮子一名藕實一名澤芝蓮房成菂菂在房如蜂子在
窠六七月采嫩者生食脆美至秋房枯收之去黒殻謂
之蓮肉黒而沈水者其堅如石謂之石蓮子其房大者
謂之百子蓮味甘平濇無毒交心腎厚腸胃固精氣强
筋骨補虚損利耳目除寒熱治諸血病熟食良切碎可
作粥飯生動氣易脹宜去心
爾雅荷芙蕖其實蓮其中的的中薏
　疏李巡曰芙蕖其總名也的蓮實也薏中心也陸璣
　疏云蓮青皮裹白子為的的中有青為薏
又的薂
　註即蓮實
埤雅花時即有實始而黃黃而青青而綠綠而黒中肉
白内青心二三分為苦薏
齊民要術八九月取堅黒蓮子瓦上磨尖頭令皮薄取
墐土作熟泥封三指長令蔕頭泥多而重磨頭泥少而
尖種時擲至池中重頭向下自能周正薄皮在上易生
數日即出不磨者卒不可生
食療本草服食不饑石蓮肉蒸熟去心為末煉蜜丸桐
子大日服三十丸此仙家方也
陸璣詩疏蓮菂可磨以為飯如粟也輕身益氣令人强
健又可為糜幽州揚豫取備饑年
　　蓮藕
蓮藕湖澤陂池皆有之以蓮子種者生遲以藕芽種者
最易發其芽穿泥成白蒻即藌也長者至丈餘五六月
嫩汲水取之可作蔬茹俗呼藕絲菜節生二莖一為藕
荷其葉貼水其下旁行生藕一為芰荷其葉出水其旁
莖生花冬月至春掘藕食之藕白有孔有絲大者如肱
臂長六七尺凡五六節大抵野生及紅花者蓮多藕劣
種植及白花者蓮少藕佳白花藕大而孔扁生食味甘
煮則不美紅花及野藕生食味澀蒸煮則佳氣味甘平
無毒消食解渇散氣生肌蒸食開味補五臟實下焦𢷬
浸澄粉服食輕身益年與蜜同食令人腹臟肥不生蟲
亦可休糧
爾雅藕荷芙蕖其本蔤其根藕
　注蔤乃莖下白蒻在泥中者
埤雅藕生生應月月生一節遇閏輒益一節收藏好肥
白嫩藕埋隂濕地可經久如新欲致逺以泥裹之則不
壞
　　甘蔗
甘蔗叢生莖似竹内實直理有節無枝長者六七尺短
者三四尺根下節密以漸而疎葉如蘆而大聚頂上扶
疎四垂八九月收莖可留至来年春夏王灼糖霜譜云
有數種曰杜蔗即竹蔗緑嫩薄皮味極醇厚專用作霜
曰白蔗一名荻蔗一名艻蔗一名蠟蔗可作糖曰西蔗
作霜色淺曰紅蔗亦名紫蔗即崑崙蔗也止可生啖不
堪作糖江東為勝今江浙閩廣蜀川湖南所生大者圍
數寸髙丈許又扶風蔗一丈三節見日即消遇風則折
交趾蔗特醇厚本末無厚薄其味至均圍數寸長丈餘
取汁曝之數日成飴入口即消彼人謂之石蜜多食蔗
衂血燒其滓烟入目則眼暗
齊民要術說文曰藷蔗也按書傳或為芉蔗或干蔗或
邯􁀙或都蔗所在不同
又家法政曰三月可種甘蔗
羣芳譜種植榖雨内於沃土橫種之節間生苗去其繁
冗至七月取土封壅其根加以糞穢候長成收取雖常
灌水但俾水勢流滿潤濕則已不宜久蓄
又蔗有四色紅蔗止堪生噉艻蔗可作砂糖西蔗可作
霜色淺不甚貴杜蔗綠嫩味極厚專用作霜凡蔗最困
地力今年為蔗田者明年改種五榖以滋息之
　　蔆
蔆一名芰(爾雅云蔆蕨攗註云今水中菱禮記疏云蔆/芰也屈到嗜芰即菱角也武陵記云兩角者)
(蔆三角四角者芰本草綱目云其葉枝散故字從芰其/角稜峭故謂之蔆而俗呼為蔆角楊慎以芰為鷄頭者)
(誤/也)一名水栗(見風/俗通)一名沙角(見本/草)一名薢茩(說文云楚/謂之芰秦)
(謂之/薢茩)生水澤處處有之落泥中最易生種陂塘者為家
菱葉實俱大野生者小皆三月生蔓延浮水上葉扁而
有尖光面如鏡葉下之莖有股如蝦股一莖一葉兩兩
相差如蝶翅狀五六月開花黃白色實更肥美有無角
者其色嫩青老黑又有皮嫩而紫色者謂之浮菱食之
尤美李時珍曰其實或三角四角兩角無角家蔆角軟
而脆亦有兩角彎卷如弓形者其色有青有紅有紫嫩
時剝食皮脆肉美老則殻黒而硬墜入水中謂之烏蔆
冬月取之風乾為果生熟皆佳野蔆其角堅直刺人其
色嫩青老黒嫩時剝食甘美老則蒸熟食之野人曝乾
刴米為飰為粥為糕為果皆可代糧其莖亦可暴收和
米作飰以救荒歉盖澤農有利之物也
羣芳譜種植秋間取熟黒者撒池中来春自生
　　芡
芡一名鷄頭(古今注云芡鷄頭也一名芰方言云北燕/謂之䓈青徐淮泗之間謂之芡南楚江湘)
(之間謂之鷄頭或謂之鳥頭埤/雅云其蓬似鷄首故謂鷄頭)一名雁喙一名雁頭一
名鴻頭(爾雅翼云葉有芒刺兼有/觜若鷄雁之頭故有諸名)一名鷄壅(見莊/子)一名
卵蔆(見管/子)一名蒍子(本草經注云芡實即今蒍子也圖/經云其莖嫩者名蒍亦名䓈菜)
一名水硫黄(孫公談圃云芡甘滑可食名/為水硫黃詳見東坡雜記)生水澤中處
處有之三月生葉貼水大於荷葉皺文如縠蹙衂如沸
面青背紫俗名鷄頭盤莖葉皆有刺莖長丈餘有孔有
絲嫩者剝皮可作蔬茹五六月開紫花結苞外有刺如
蝟花生苞頂如鷄喙内有斑駁軟肉裹子纍纍如珠璣
殻内白米狀如魚目薏苡大味甘平濇無毒補中强志
聰耳明目開胃助氣止渇益腎除溼痺腰脊膝痛久服
身輕不饑耐老莖止煩渇除虛熱生熟皆宜根狀如三
稜煮熟如芋可食治心痛氣結病
羣芳譜種植秋間熟時取實之老者以蒲包包之浸水
中三月間撒淺水内待葉浮水面移栽淺水每科離二
尺許先以麻餅或豆餅拌匀河泥種時以蘆記為根十
餘日後每科用河泥三四碗壅之
　　葧臍
葧臍一名芍一名鳬茈(爾雅云芍鳬茈爾雅翼云/名為鳬茈當是鳬好食之)一名
鳬􁇊(本草綱目云/鳬􁇊音訛也)一名黒三稜一名地栗(皆形似也日/用本草云小)
(者為葧臍大/者為地栗)舊名烏芋(以形似芋/而色烏也)今皆名葧臍(又鳬􁇊/音訛也)
生淺水中其苗三四月出土一莖直上無枝葉狀如龍
鬚色正青肥田生者麤似細葱髙二三尺其本白蒻秋
後結實大者如山查栗子臍有聚毛纍纍下生入泥底
野生者黒而小食之多滓種出者皮薄色淡紫肉白而
大軟脆可食味甘微寒滑無毒治消渇除胸實熱氣作
粉食厚腸胃療膈氣消宿食黄疸治血痢下血血崩辟
蠱毒消誤吞銅鐵
羣芳譜種宜榖雨日

　　慈姑
慈姑(或作/􁇊菰)嵗根生十二子如慈姑之乳衆子故名爾雅
翼云嵗有閏則生十三子一名藉姑一名水萍一名河
鳬茈一名白地栗苗名翦刀草一名翦撘草一名燕尾
草一名槎丫草莖榦似嫩蒲又似三稜苗甚軟其色深
青綠每叢十餘莖内抽出一兩莖上分枝開小白花四
瓣蘂深黄色根大者如杏小者如栗色白而瑩滑五六
七月采葉正二月采根煮熱味甘甜時人以作果
羣芳譜種植慈姑豫於臘月間折取嫩芽種於水田来
年四月盡如種秧法種之離尺許田最宜肥每顆花挺
一枝上開數十朶色香俱無惟根至秋冬取食甚佳

　　百合
百合一名􁘗一名張瞿一名蒜腦藷一名夜合根如葫
蒜數十片相累或云是蚯蚓相纒結變作之其葉短而
濶微似竹葉白花四垂者百合也葉長而狹尖如栁葉
紅花不四垂者山丹也莖葉似山丹而髙紅花帶黃而
四垂上有黒斑㸃其子先結在枝葉間者卷丹也又有
一種色微綠者開花最遲俗名真百合
四時類要二月種百合此物尤宜雞糞每坑深五寸如
種蒜法又云取根曝幹搗為麪細篩甚益人
農政全書宜肥地加雞糞熟鋤春取根大者劈雜於畦
中如種蒜法五寸一科二月半鋤之滿三遍則不鋤不
長三年大如盞頻澆則花開爛熳清香滿庭秋分亦可
分
　
　
欽定授時通考卷六十六
欽定四庫全書
欽定授時通考卷六十七
　農餘
　　木一
　　　松
　　　柏
　　　檜
　　　楸
　　　杉
　　　椿
　　　梧桐
　　　楮
　　　槐
　　　榆
　　　柳(檉栁/)　(櫸栁/)　(箕柳/)
　　　楊

　　松
松竦幹虬枝磥砢多節嵗久皮皴望若龍鱗李時珍曰
百木之長猶公故字従公四時常青不改柯葉三針者
為括子松七針者為果松千嵗之松下有茯苓上有兔
絲乂有赤松白松鹿尾松其産深山峭壁偃蹇離竒者
其根為巖石所礙下有磐石則上為偃葢非其性也
事類全書栽松春社前帶土栽培百株百活舎此時決
無生理也斫松木須五更初便削去皮後無白蟻山人
斫老松根取松脂燃之以代油燭亦貧家之利
農桑通訣插松用驚蟄前後五日斬新枝斸阬入枝下
泥杵𦂳相視天隂即插遇雨十分生無雨即省分數種
松柏法八九月中擇成熟松子(柏子/同)去臺収頓至來春
春分時甜水浸子十日治畦下水土糞漫散子於畦内
如種菜法或單排㸃種上覆土厚二指許畦上搭短棚
蔽日旱則頻澆常須濕潤至秋後去棚長高四五寸十
月中夾薥稭籬以禦北風畦内亂撒麥糠覆樹令稍上
厚二三寸止(南方宜/微葢)至榖雨前後手爬去麥糠澆之次
冬封葢亦如此二年之後三月中帶土移栽先橛區用
糞土相合内區中水調成稀泥植栽於内擁土令區滿
下水塌實(無用杵/築脚踏)次日有裂縫處以脚躡合常澆令濕
至十月祛倒以土覆藏毋使露樹至春去土次年不須
覆栽大樹者於三月中移廣留根土(謂如一丈樹留土/方三尺地逺移者)
(二尺五寸一丈五尺樹/留土三尺或三尺五寸)用草繩纒樹根上樹大者従下
剸去枝三二層樹記南北運至區處栽如前法
種樹書栽松須去尖大根惟留四邊鬚根則無不盛春
分後勿種松秋分後方冝種法大槩與竹同只要根實
不令動揺自然活
齊民要術油松法將青松斫倒去枝于根上鑿取大孔
入生桐油數斤待其滲入則堅久不蛀他木同
本草松子出遼東雲南者尤大食之香美
又松脂一名松膏一名松香一名松膠一名松肪一名
􁐍青皆為物用

　　柏
柏一名椈(爾雅云/柏椈)隂木也凡木皆向陽柏獨向隂指西
故字従白西方正色也樹聳直皮薄肌膩三月開細瑣
花結實成毬狀如小鈴多瓣霜後瓣裂中有子大如麥
芬香可愛處處有之古以生泰山者為良今陜州冝州
密州皆佳而乾陵尤異木之文理多為雲氣人物鳥獸
川柏亦細膩以為几案光滑悦目
農政全書種柏九月中柏子熟時採俟來年二三月間
用水淘取沉者着濕地二三日淘一次候芽出將劚熟
地調成畦水飲足以子匀撒其中覆細土半寸再以水
壓下二三日澆一次勿太濕勿太乾既生四圍竪矮籬
䕶之恐為蝦蟇所食常澆水糞俟長高數尺分栽
又秋時剪小枝二三尺亦可插活

　　檜
檜柏葉松身葉尖硬亦謂之栝今人名圓柏以别側柏
爾雅翼又有一種别名檜柏不甚長其枝葉乍檜乍柏
一枝之間屢變人家庭宇植以為玩
老學菴筆記海檜有二種海檜夭矯堅瘦皆天成又有
刻削盤屈而成者名土檜海檜絶難致几人家所有大
扺土檜也
農桑通訣檜種如松法插枝者二三月檜芽蘖動時先
熟斸黄土地成畦下水飲畦一遍滲定再下水候成泥
漿斫下細如小指檜枝長一尺五寸許下削成馬耳狀
先以杖刺泥成孔插檜枝於孔中深五六寸以上栽宜
稠密常澆令潤澤上短矮棚蔽日至冬換作煖廕次年
二月月去後候樹高移栽如松柏法
便民圖松杉柏檜俱三月下種次年三月分栽無不活
洞庭陸氏曰移松杉柏檜冬至及年盡雖不帶土根亦
活正月九分活二月七分活清明後半活

　　楸
楸梓榎爾雅曰槐小葉曰榎大而皵楸小而皵榎椅梓
鼠梓乂曰如木楸曰喬(郭璞注曰槐當為楸楸細葉者/為榎老乃皮粗皵者為楸小而)
(皮粗皵者為榎椅梓即楸楰楸屬今人謂之苦楸江東/人謂之虎梓  詩義疏曰楸梓之疏理色白而生子者)
(為梓者説文曰檟楸也然則楸梓二木相類者也白色/有角  名為梓似楸有角者名為角楸或名子楸黄色)
(無子者為栁楸世人見其色黄呼為荆黄楸也然楸之/與梓本同未異梓名木王植于林諸木皆内拱造屋有)
(此木則羣材皆不震楸木濕時脆燥則堅良材也榎檟/也亦楸屬葉大而早脱故謂之楸葉小而早秀故謂之)
(榎/)
齊民要術冝割地一方種之梓楸各别無令和雜
又種梓法秋耕地令熟秋未冬初梓角熟時摘取曝乾
打取子耕地作壟漫散即再勞之明年春生有草枝令
去勿使荒没後年正月間劚移之方步兩步一樹(此樹/須大)
(不得/㮣栽)即無子可於大樹四面掘坑取栽移之一方兩步
一根兩畝一行一行百二十株五行合六百株十年後
一樹千錢柴在外車板盤合樂器所在任用勝於松柏
農政全書春月斷其根瘞於土遂能發條取以分種
又花葉飼猪並能肥大且易養
　　杉
杉一名檆(爾雅云/披檆)一名沙一名㯳類松而幹端直大者
數圍高十餘丈文理條直葉麤厚㣲扁附枝生有㓨至
冬不凋結實如楓有赤白二種赤杉實而多油白杉虚
而乾燥有斑文如雉尾者謂之野鷄斑入土不腐燒灰
最發火藥
種樹書插杉枝用驚蟄前後五日斬新枝鋤開根入枝
下泥杵𦂳視天隂則插插了遇雨十分無雨即省分數
農政全書插杉法江南宣歙池饒等處山廣土肥先將
地耕過種芝蔴一年來嵗正二月氣盛之時截嫩苗頭
一尺二三寸先用橛舂穴插下一半築實離四五尺成
行密則長稀則大勿雜他木每年耘鋤至高三四尺則
不必鋤

　　椿
椿集韻作櫄禹貢作杶左傳作橁今俗名香椿本草陳
藏器云俗呼為猪椿易長而有夀南北皆有之木身大
而實其幹端直紋理細膩肌色赤皮有縦紋易起
農桑輯要木實而葉香有鳳眼者謂之椿木疎而氣臭
者謂之樗又曰有花而莢者謂樗無花不實謂椿
廣羣芳譜椿樗二木形幹相類無花木身大幹端直者
為椿有花木身小幹多迂矮者為樗一類二種也
農政全書椿宜於春分前後栽之
又其葉自發芽及嫩時皆香甘生熟鹽醃皆可茹

　　梧桐
梧桐爾雅曰榮桐木又曰櫬梧(郭璞注云即梧桐也今/人以其皮青號曰青桐)
(又名/櫬皮)其木無節直生理細而性𦂳四月開花五六月結
子莢長三寸許五片合成老則開裂如箕名曰櫜鄂子
綴其上大如黄豆雲南者更大可生噉亦可炒食遁甲
書云梧桐可知月正閏嵗生十二葉一邊六葉従下數
一葉為一月有閏則十三葉視葉小處則知閏何月立
秋之日如某時立秋至期一葉先墜又有白桐一名華
桐一名泡桐華而不實蔡邕月令曰桐始華桐木之後
華者也岡桐一名油桐一名荏桐一名罌子桐一名虎
子桐實大而圓取子作桐油入漆及油器物艌船為時
所須人多偽為之惟以篾圏撣起如皷面者為真海桐
生南海及雷州白而堅韌可作繩入水不爛
齊民要術青桐九月収子二三月中作一步圓畦種之
(方大則難裹/所以須圓小)治畦下水一如葵法五寸下一子少與熟
糞和土覆之生後數澆令潤澤(此木宜/濕故也)當嵗即高一丈
至冬竪草於樹間令滿外復以草圍之以葛十道束置
(不然則/湅死也)明年三月中移植於㕔齋之前華浄妍秀極為
可玩明年冬不須復裹成樹之後剝下子一石(子於葉/上生多)
(者五六少/者三四也)炒食甚美(多噉亦/無妨也)白桐無子(冬結似子者乃/是明年之花房)
亦遶大樹掘坑取栽移之成樹之後任為樂器(青桐則/不中用)
於山石之間生者作樂器尤佳青白二桐並堪車板盤合
屧等用作
農政全書正二月内以黄土拌鉅末少許或盆或地上
俱可種上覆土末寸半許時時用水澆灌使土長濕待
長尺餘移栽冬間不用苫葢
又江東江南之地惟桐樹黄栗之利易得乃將旁近山
塲盡行鋤轉種芝蔴収畢仍以火焚之使地熟而沃首
種三年桐其種桐之法要在二人並耦可順而不可逆
一人持桐油一瓶持種一籮一人持小鋤一把將地㔇
起即以油少許滴土中隨以種置之次年苖出仍要耘
耔一遍此桐三年乃生首一年猶未盛第二年則盛矣
生五六年亦衰即以栗櫼剝之一二年其栗便生且最
大但其味畧滯耳首種三年桐為利近速圖久逺之利
仍要樹千年桐法亦如前種黄栗之法候秋季落子多
収擇高厚之處掘地為坑下用礱糠鋪底將種放下上
用稻草葢定以土覆之俟來年春氣盛時治地成畦約
一尺二寸成行分種空地之中仍要種豆使之二物争
長又可使直而不曲待長一二尺即將山塲依前法燒
鋤過約濶五尺成行移苖栽之次年耘耔
　　楮
楮一名榖一名榖桑有二種雄者皮斑而葉無椏叉謂
之斑榖三月開花成長穗如栁花狀不結實雌者皮白
無花葉有椏似葡萄葉開碎花結實如楊梅其實初夏
生大如彈丸青緑色六七月成熟漸深紅八九月采實
名楮桃一名穀實
陸璣詩疏構幽州謂之穀桑或曰楮桑荆揚交廣謂之
穀中州人謂之楮食其嫩芽可當菜茹
酉陽雜俎穀田久廢必生構葉有瓣曰楮無曰構本草
李時珍曰楮本作柠其皮可績為紵故也
又凡穀樹雄者不結實歉嵗人采花食之雌者實如楊
梅半熟時水澡去子蜜煎作果食
齊民要術宜澗谷間種之地欲極良秋上楮子熟時多
収浄淘曝令燥耕地令熟二月耬耩之和麻子漫散之
即勞秋冬仍留麻勿刈為楮作煖(若不和麻子/種卒多凍死)明年正
月初附地芟殺放火燒之一嵗即没人(不燒者瘦/而長亦遲)三年
便中斫(未滿三年者/皮薄不任用)斫法十二月為上四月次之(非此/兩月)
(而斫者則/多枯死也)每嵗正月常放火燒(自有乾葉在地足得火/然不燒則不滋茂也)
二月中間斫去惡根(斸者地熱楮科/亦以留濶澤也)移栽者二月蒔之
亦三年一斫(三年不斫者徒/失錢無益也)楮地賣者省功而利少煮
剝賣皮者雖勞而大(其柴足/以供然)自能造紙其利又多種三
十畝者嵗斫十畝三年一徧嵗収絹百疋
廣州記蠻夷取穀皮熟搥為掲裏罽布以擬毡甚煖也
其木腐後生菌耳味甚佳
農桑通訣南方鄉人以穀皮作衾甚堅好鬻之實為貧
家之利焉

　　槐
槐爾雅曰櫰有青黄白黑數種白槐似柟而葉差小其
葉細而包青絲者直謂之槐有守宫槐一名紫槐幹弱
花紫晝合夜開又色黑者為猪屎槐材不堪用四五月
開黄花未開時狀如米粒採取曝乾炒過煎水染黄甚
鮮青槐花無色不堪用七八月結實作莢如連珠中有
黒子以子多者為好淮南子曰槐之生也季春五日而
兔目十日而䑕耳更旬而始規二旬而葉成諸槐功用
大畧相等木有極高大者材實重可作器物
齊民要術槐子熟時多収擘取數曝勿令蟲生五月夏
至前十餘日以水浸之(如浸麻/子去也)六七日當芽生好雨種
麻時和麻子撒之當年之中即與麻齊麻熟刈去獨留
槐槐既細長不能自立根别樹木以繩欄之(冬天多風/雨繩欄宜)
(以茅裹不則傷/皮成痕瘢也)明年劚地令熟還於下種麻(脅槐/令長)三年
正月移而植之亭亭條直千百若一(所謂蓬生麻/中不扶自直)若隨
宜取栽匪直長遲樹亦曲惡(宜於園中割地種之若園/好未移之間妨廢耕墾也)
農政全書初生嫩芽煠熟水泡去苦味可薑醋拌食曬
乾亦可代茶飲也
　　榆
榆爾雅曰榆白枌又曰藲荎(註曰枌榆先生葉却著莢/皮色白藲荎今之刺榆也)
(廣志曰有姑榆有郎榆案今世有刺榆木甚牢肕可以/為犢車材梜榆可以為車轂及器物山榆可以為蕪荑)
(凡種者宜種刺挾兩種利者為/多其餘軟弱例非佳好之木也)
四民月令二月榆莢成及青収乾以為旨蓄(旨美也蓄/積也司部)
(収青小蒸曝之至冬以釀酒滑香宜/養老詩云我有旨蓄亦以御冬也)色變白將落可作
􁍩䤅隨早晏勿失其適(􁍩音牟䤅/音頭榆醬)
齊民要術榆性扇地其隂下五穀不植(隨其高下廣狹/東西北三方所)
(扇各與/樹等)種者宜於園地北畔秋耕令熟至春榆莢落時
収取漫散犁細畊勞之榆生共草俱長明年正月初附
地芟殺以草覆上放火燒之(一根上必十數條俱生止/留一根強者餘悉搯去之)
一嵗之中長八九尺矣(不燒則/長遲矣)後年正月二月移栽之
(初生即移者喜曲故須/叢林長至三年乃移栽)初生三年不用採葉尤忌採心
(採心則科茹大長更須/依法燒之則依前茂矣)不用剝沐(剝者長而細又多瘢/痕不剝則短麄而無)
(病諺曰不剝沐十年成轂言/易麄也必欲剝者宜留二寸)於壍坑中種者以陳屋草
布壍中散榆莢於草上以土覆之燒亦如法(陳草速朽/肥良勝糞)
(無陳草者用糞糞之亦佳不糞雖/生而瘦既栽移者燒亦如法也)
又種榆法其餘地畔種者致雀損穀既非叢林率多曲
戾不如割地一方種之其田土薄地不冝五榖者唯宜
榆及白楊地須近市(賣柴莢葉/省功也)梜榆刺榆凡榆三種色
别種之勿令和雜(梜榆莢葉味苦凡榆莢味甘/甘者春時將煮賣是須别也)先耕地
作壟然後散榆莢(蠪者看好料理又易/三寸一莢稀穊得中)散訖勞之榆生
芟殺燒斫一如前法三年春可將莢葉賣之五年之後
便堪作椽不梜者即可斫賣(一根/十文)梜者鏇作獨樂及盞
(一箇/三文)十年之後魁椀瓶榼器皿無所不任(一杭七文一/魁二十瓶榼)
(器皿一/百文也)十五年後中為車轂及蒲桃􁁊(􁁊一口值二百/車糓一具值絹)
(三/疋)其嵗嵗科簡剝治之功指柴顧人十束雇一人無業
之人争來就作賣柴之利己自無貲(嵗出萬束一束三/文則三十貫莢葉)
(在外/也)况諸器物其利十倍(於柴十倍嵗/収三十萬)斫後復生不勞
更種所謂一勞永逸能種一頃嵗収千疋唯須一人守
䕶指揮處分既無牛耕種子人功之費不慮水旱風蟲
之災比之穀田勞逸萬倍男女初生各與小樹二十株
比至嫁娶悉任車轂一樹三具一具值絹三疋成絹一
百八十疋聘財資遣麄得充事
農桑通訣榆醬能助肺殺諸蟲下氣榆葉曝乾搗羅為
未鹽水調匀日中炙曝天寒於火上熬過拌菜食之味
頗辛美榆皮去上皺澁乾枯者將中間嫩處剉乾磑為
粉當歉嵗亦可代食昔沛豐嵗饑民以榆皮作屑煮食
之人賴以濟焉
農政全書榆根皮作麵可和香劑嫩葉煠浸淘浄可食
榆錢可羮又可蒸糕餌榆皮濕搗如糊粘瓦石極有力
汴洛以石為碓嘴用此膠之

　　栁
栁易生之木也性柔脆北土最多枝條長軟葉青而狹
長其長條數尺或丈餘􁀙􁀙下垂者名垂栁木理最細
膩陳藏器曰江東人通名楊栁北人都不言楊楊樹枝
葉短栁樹枝葉長李時珍曰楊枝硬而揚起故謂之楊
栁枝弱而垂流故謂之栁葢一物二種也栁至春晚葉
長成花花中結細子如粟米大細扁而黑上帶白絮如
絨名栁絮又名栁絨隨風飛舞着毛衣即生蟲入池沼
隔宿化為浮萍乂慿栁可以為楯車輞雜材及椀
陶朱公書凡種栁千樹則足柴十年以後髠一樹得一
載嵗髠二百樹五年一週
齊民要術種栁正月二月中取弱栁枝大如臂長一尺
半燒下頭二三寸埋之令没常足水以澆之必數條俱
生留一根茂者(餘皆/所法)别竪一柱以為依生每一尺以長
繩柱欄之(若不欄必為風/所摧不能自立)一年中即高一丈餘其旁生
枝葉即搯去令直聳上高下任人取足便搯去正心即
四散下垂婀娜可愛(若不搯心則枝不四散/或邪或曲生亦不佳也)六七月中
取春生少枝種則長倍疾(少枝葉青氣/壯故長疾也)下田停水之處
不得五穀者可以種栁八九月中水盡燥濕得所時急
耕則钃楱之至明年四月又耕熟勿令有塊即作塲壟
一畝三壟一壟之中逆順各一到塲中寛狹正似蔥壟
従五月初盡七月末每天雨時即觸雨折取春生少枝
長疾三嵗成椽比於餘木雖㣲脆亦足堪事一畝二千
六百六十根三十畝六萬四千八百根根直八錢合収
錢五十一萬八千四百文百樹得柴一載合柴六百四
十八載直錢一百文柴合収錢六萬四千八百文都合
収錢五十八萬三千二百文嵗種三十畝三年種九十
畝嵗賣三十畝終嵗無窮
　　檉栁(附/)
檉栁爾雅曰檉河栁乃河旁赤莖小楊植生水旁皮正
赤如絳枝葉如松一名雨師一名赤檉本草云天將雨
檉先起氣應之負霜不凋乃木之聖故字従聖一名河
栁一名人栁一名三眠栁一名觀音栁一名長壽仙人
栁幹小枝弱葉細如絲一年三次作花花如蓼花穗長
二三寸色微紅
　　櫸栁(附/)
櫸栁一名鬼栁本草云其樹高舉其木如栁故名爾雅
注作柜即孟子所謂把栁也多生溪澗側高大者四五
丈合二三人抱其葉似栁非栁似槐非槐鄭樵通志云
櫸乃榆類其實亦如榆錢鄉人採其葉為甜茶
便民圖種把栁二月間先將田用糞壅灌戽水耕平以
栁鬚斷作三寸許每人一握隨田廣狹併力一日齊種
頻以濃糞澆之有草即用小刀剜出田勿令乾八月斫
起刮去栁皮曬乾為器根旁敗葉掃浄則不蛀至臘月
間將重長小條復斫去長者亦可為器舊根常留
　　箕栁(附/)
種箕栁法山澗河旁及下田不得五穀之處水盡乾時
熟耕數遍至春凍釋于山陂河坎之旁刈取其栁三寸
栽之漫散即勞勞訖引水停之至秋任為簸箕五條一
錢嵗収萬錢(山栁赤而脆/河栁白而韌)
　　楊
楊有二種白楊青楊白楊一名高飛一名獨搖㣲帶白
色高者十餘丈性勁直堪為屋材青楊又有二種一種
梧桐青楊身聳直高大一種身矮多岐枝不堪用楊與
栁自是二物栁枝長脆葉狹長楊枝短硬葉圓濶北方
材木全用楊槐榆栁四種是以人多種之
齊民要術種白楊秋耕地熟至正月二月中以犁作壟
一壟之中以犂逆順各一到塲中寛狹各似作蔥壟作
訖又以鍬掘底一坑作小塹斫取白楊枝大如指長三
尺者屈着壟中以土壓上令兩頭出土向上直竪二尺
一株明年正月中剝去惡枝一畝三壟一壟七百二十
株一根兩株一畝四千三百二十株三年中為蠶擿(都/􁀙)
(反/)五年任為屋椽十年堪為棟梁以蠶擿為率一根五
錢一畝嵗収二萬一千六百文(柴又作梁/埽住在外)嵗種三十畝
三年九十畝一年賣三十畝得錢六十四萬八千文周
而復始永世無窮比之農夫勞逸萬倍去山逺者實宜
多種千根以上所求必備
博聞録楊栁根下先理大蒜一枚不生蟲
種樹書種水楊須先用木樁釘穴方入楊庶不損皮易
長臘月二十四日種楊樹不生蟲
　
　
　
　
　
　
　
　
　
　
　
欽定授時通考卷六十七
欽定四庫全書
欽定授時通考卷六十八
　農餘
　　木二
　　　女貞(木槿/)　　(櫧/)
　　　烏臼(楂/)
　　　漆
　　　㯶櫚
　　　皂莢
　　　梔子
　　　茱萸
　　　枸杞
　　　五加

　　女貞
女貞一名貞木一名蠟樹李時珍曰凌冬青翠有貞守
之操故以貞女狀之近時以放蠟蟲故俗名蠟樹亦呼
為冬青與冬青同名異物盖一類二種也皆因子自生
最易長女貞葉厚而柔長面青背淡長者四五寸甚茂
盛五月開細花青白色花甚繁九月實成似牛李子纍
纍滿樹生青熟紫木肌白膩冬青又名水冬青或稱細
葉冬青樹似枸骨子而極茂盛身大合抱髙丈許木理
白細而堅重有文葉似櫨子樹葉而小又似椿葉微窄
而頭頗圓光潤堪染緋其嫩芽煠熟水浸去苦味淘淨
五味調之可食五月開白花結子如豆紅色放子收蠟
皆同(農政全書曰唐宋以前澆燭所用白蠟皆蜜蠟也/此蟲白蠟自元以来人始知之今則為日用物矣)
(四川湖廣滇南閩嶺呉越東南諸/郡有之以川滇衡永産者為勝)
便民圖臘月下種来春發芽次年三月移栽長七月許
可放蠟蟲栽貞女畧如栽桑法縱横相去一丈上下則
樹大力厚須糞壅極肥嵗耕地一再過有草便鋤之令
枝條壯盛即多蠟也
宋氏雜部冬青子可種堪入酒至長盛時五月養以蠟
子七月收蠟不宜盡採留迨来年四月又得生子取養
蠟曬乾以越布䝉於甑口置蠟布上置器甑中釡内水
沸蠟遂鎔下入器凝則堅白而為燭材其滓盛之以絹
囊復投於熱油中則蠟盡油遂可為燭凡養蠟子經三
年停亦三年水冬青葉細利於養蠟子
又巴蜀擷其子漬淅米水中十餘日搗去膚種之蠟生
則近跗伐去發肄再養蠟養一年停一年採蠟必伐木
無老榦
本草綱目蠟蠱大如蟣虱芒種後延縁樹枝食汁吐涎
粘於嫩莖化為白脂乃結成蠟狀如凝霜處暑後剝取
謂之蠟渣過白露則粘住難刮矣其渣煉化濾淨或甑
中蒸化􁐍下器中待凝成塊即為蠟也其蟲微時白色
作蠟及老則赤黑色乃結苞於樹枝初若黍米大入春
漸長大如鷄頭子紫赤色纍纍抱枝宛若樹之結實也
盖蟲將遺卵作房正如雀甕蛸之類爾俗呼呼為蠟種
亦曰蠟子子内皆白卵如細蟣一包數百次年立夏日
摘下以箬葉包之分繫各樹芒種後苞拆卵花蟲乃延
出葉底復上樹作蠟也樹下要潔淨防蟻食其蟲(徐光/啓曰)
(女貞之為白蠟勝國以前畧無紀載今則遍東南諸省/皆有之向嘗疑焉以為古人著書未暇逺徴遐僻耳非)
(米昔無今有也然見婺州人言彼中放蠟不過二十年/吳興人言不過十許年即余邑五年前亦無人知此自)
(余庚戌營先隴始樹女貞數百本擬作蠟近年来村中/亦多自生蠟蟲頃寄子半用吳興子半用土子土人言)
(土子為勝則昔無今有理亦有之/事固非目前所見遽可懸斷也)
本草彚編蟲白蠟與蜜蠟之白者不同乃小蟲所作其
蟲食冬青樹汁久而化為白脂粘敷樹枝人謂蟲矢著
樹而然非也至秋刮取以水煮溶濾置冷水中則凝聚
成塊矣碎之文理如白石膏而瑩澈人以和油澆燭大
勝蜜蠟也(徐光啓曰蟲白蠟純用作燭勝他燭十倍若/以和他油不過百分之一其燭亦不淋故為)
(用頗廣多/植無害)
農政全書女貞收蠟有二種有自生者有寄子者自生
者初時不知蟲何来忽遍樹生白花(枝上生脂如霜/雪人謂之花)取
用煉蠟明年復生蟲子向後恒自傳生若不曉寄放樹
枯則已若解放者傳窮無窮也寄子者取他樹之子寄
此樹之上其法或連年或停年或就樹或伐條若樹盛
者連年就樹寄之俟有衰頓即斟酌停年以休其力培
壅滋茂仍復寄放即宋氏雜部所謂養一年停一年者
也伐條者取樹栽徑寸以上者種之俟盛長寄子生蠟
即離根三四尺截去枝榦收蠟隨手下壅冬月再壅明
年旁長新枝芽蘖以後恒擇去繁冗令直達又明年亦
復修理恒加培壅第三年可放蠟子四年再放五年復
放迨收蠟仍剪去枝如是更代無窮此所謂經三年停
三年者也凡寄子皆于立夏前三日内從樹上連枝剪
下去餘枝獨留寸許令子抱木或三四顆乃至十餘顆
作一簇或單顆亦連枝剪之剪訖用稻榖浸水半日許
灑取水剝下蟲顆浸水中一刻許取起用竹箬虚包之
大者三四顆小者六七顆作一苞韌草束之置潔淨甕
中若隂雨頓甕中可數日天熱其子多迸出宜速寄之
寄法取箬包剪去角作孔如小豆大仍用草係之樹枝
間其子多少視枝小大斟酌之枝大如指者可寄枝大
細榦太粗者勿寄也寄後數日間鳥来啄箬包攫取子
勤驅之漸漸暖蟲漸出包先縁樹上下行若樹根有草
即附草不復上矣故樹下須芟刈極淨也更數日復下
至枝條嚙皮入咂食其脂液因作花約畧蟲出盡即取
下包視有餘子并作包别寄他樹秋分後撿看花老嫩
若太嫩不成蠟太老不成蠟不可剝矣剝時或就樹或
剪枝俱先洒水潤之則易落乘雨後或侵晨帶露華采
之尤便次取蠟花投沸湯中鎔化候稍冷取起水面蠟
再煎再取滓沈鍋底勺去之若蠟未淨再依前法煎澄
之既淨乗熱投入繩套子候冷牽繩起之成蠟堵也
又浸穀水漬蠟子剝下包之此是婺州法吳興人但于
立夏候剪子到小滿前三日連舊枝作苞寄之亦生蠟
擕李及吾邑有自生之子不煩寄放亦生蠟可見傳生
之物氣足為上若吾鄉傳有土子不論節氣但俟其氣
足欲迸時速剪下寄之可也
又立夏前二日剪子此是常法但浙東氣暖從他方鬻
子還恐蟲迸出故以此為期若吳興在北吾邑又在吳
興北則吾鄉往吳興及浙東買子者宜立夏後剪小滿
前後寄也若浙東從吾鄉鬻子仍須立夏前剪去耳吾
鄉以北愈寒寄宜愈遲依此消息之
又蠟子若本地所無傳貿他方者可行千里如浙中獨
金華業此最盛而鬻子於紹興台州湖州川中獨南部
西充嘉定最盛而鬻子于潼川其間相去各數百里盖
蠟子在立夏前氣已足可剪小滿前雖未出可寄耳亦
須疾行遲則蟲先期出不及寄折損多矣諺云走馬販
蠟謂此若依前法先作包置器中蟲出不離箬包中尚
可遲二三日寄也
又或云樹生花即無子生子即無花此間有之不盡然
也大槩多生子並生者但欲留種不宜早收花絶不可
見至春中方著枝如螺靨入夏頓長則花與子不相見
耳子盛長時有膏如餳蜜去之即子枯
又冬青樹凋枯以猪糞壅之即茂或云以猪溺灌之
　　木槿(附/)
水槿葉似女貞而邉有鋸齒五葉攢生不花李時珍所
謂女蠟樹必此也蜀中又有一種揷蠟葉似菊尤易生
揷之一年便可寄子三四年大如酒盃口即衰壞須更
揷矣此與水槿異種水槿雖扞揷易生却難大又蜀中
蠟子生女貞樹上少生揷蠟樹上者多故當以蜀種為
勝
本草綱目李時珍曰有水蠟樹葉微似榆亦可放蟲生
蠟
宋氏雜部水槿細葉小黃花又名水椐臘月斬其條而
揷之易成大木材可為器宜養蠟子以取蠟
　　櫧(附/)
櫧子處處山谷有之其木大者數抱髙二三丈葉長大
如栗葉稍尖而厚堅光澤鋸齒峭小凌冬不凋三四月
開白花成穗如桑花結實大如槲子外有小包霜後包
裂子墜子圓褐而有尖大如菩提子内仁如杏仁生食
苦澀煮炒乃帶甘亦可磨粉甜櫧子粒小木文細白俗
名麵櫧苦櫧子粒大木粗赤文俗名血櫧其色黒因名
䥫櫧
山海經前山其木多櫧
　注櫧子似柞子可食冬月采之木作屋柱難腐
本草綱目李時珍曰甜櫧子亦可産蠟
農政全書余所聞樹可放蠟者數種以意度之當不止
此即如餉蠶之樹世人皆知有桑柘矣而東莱人育山
繭者於樹無所不用獨楊樹否耳諸樹中獨椒繭最上
桑柘次之椿次之樗為下由此言之事理無窮聞見之
外遺佚甚多坐井自拘何為㢤

　　烏臼
烏臼一名鵶臼樹髙數仞葉似小杏葉而微薄淡綠色
五月開細花色黄白實如鷄頭初青熟黒分三瓣八九
熟熟咋之如胡麻子汁味如猪脂壓油燃燈極明南方
平澤甚多易生易長種之佳者有二曰葡萄臼穗聚子
大而穰厚曰鷹爪臼穗散而殻薄根皮味苦微溫有毒
農政全書烏臼樹收子取油甚為民利江浙人種之極
多樹大或收子二三石子外白穰壓取臼油造蠟燭子
中仁壓取清油然燈極明塗髪變黑又可入漆可造紙
用每收子一石可得白油十斤清油二十斤彼中一畝
之宫但有樹數株者生平足用不復市膏油也臨安郡
中每田十數畝田畔必種臼數株其田主嵗收臼子便可
完糧如是者租額亦輕佃戸樂于承種謂之熟田若無
此樹要當于田收完糧租額必重謂之生田兩省之人
既食其利凡髙山大道溪邉宅畔無不種之亦有全用
熟田種者用油之外其查仍可壅田可燎㸑可宿火其
葉可染皂其木可刻書及雕造器物且樹久不壞至合
抱以上收子逾多故一種即為子孫數世之利
又臼不須種野生者甚多若收子即佳種種出者亦不
中用必須接博乃可未接者江浙人呼為草臼種草臼
榦如酒杯口大便可接大至一兩圍亦可接但樹小低
接樹大髙接耳接須春分後數日接法與雜果同又聞
山中老圃云臼樹不須接博但于春間將樹枝一一捩
轉碎其心無傷其膚即生子與接博者同
又種烏臼取白油清油種女貞樹取白蠟其利濟人百
倍他樹
又烏臼楂之屬但取膏油似不入救荒品中但膏油不
可闕而民間所用多取諸麻菽荏菜烏臼之屬比諸麻
菽荏菜有十倍之收且取諸荒山隙地以供膏油而省
麻菽以充糧省荏菜之田以種榖其益于積貯不為少
矣
羣芳譜採臼子在中冬但以熟為候採須連枝條剝之
但留取指大以上枝其小者總無子亦宜剝去則明年
枝實俱繁盛其剝刀長三四寸廣半寸形如却月鉤刃
在鉤内以竹木竿為柄刀著柄端令刃向上剝時向上
鑱之不傷枝榦剝下枝仍充燎㸑揀取浮子曬乾入臼
舂落外白穰篩出之蒸熟作餅下柞取油如常法即成
白油如蠟以製燭若穰少不滿一榨者即作餅入他油
餅雜榨之榨下盛油缾中置一草帚候油出冷定臼油
即凝附草帚不雜他油矣其篩出黒子用石磨麤礲碎
簸去殻存下核中仁復磨或碾細蒸熟榨油如常法即
成清油凡製燭每臼油十斤加白蠟三錢則不淋蠟多
更佳常時肆中賣者白油十斤雜清油十斤白蠟不過
一二錢其燭則淋
又養魚池邉勿種臼落葉入水變黑色令魚病
　　楂(附/)
楂木生閩廣江右山谷間橡栗之屬也其樹易成材亦
堅韌勁挺者中為扛實如橡斗斗無刺為異耳斗中函
子或一或二或三四甚似栗而殻甚薄殻中仁皮色如
榧瓤肉亦如栗味甚苦而多膏油江右閩廣人多用此
油燃燈甚明勝于諸油亦可食
農政全書楂在南中為利甚廣乃字書既無此字而偏
方雜記亦未之見或直書為茶尤非也獨本草有櫧子
云小于橡子味苦澁皮樹如栗或者櫧楂聲近土俗音
訛邪其不言子可為油或昔人未食其利如烏臼女貞
之類耶不敢傅㑹姑志之以俟再考
又種楂法秋間收子時簡取大者掘地作一小窖勿令
及泉用沙土和子置窖中至次年春分取出畦種秋分
後分栽三年結實
又作油法每嵗于寒露前三日收取楂子則多油遲則
油乾收子宜晾之髙處令透風樓上尤佳過半月則罅
發取去斗欲急開則攤曬一兩日盡開矣開後取子曬
極乾入碓磑中碾細蒸熟榨油如常法
又楂油能療一切瘡疥塗數次即愈其性寒能退濕熱
用造印色生者亦不沁或云以澤首尤勝諸膏油不染
衣不膩髪其查可㸑用法每餅作四破先于冷竈中罨
架起下用乾柴發火發火後用餅屑漸次撒入則起燄
燒熟者可以宿火勝用炭墼
　　漆
漆說文云木汁可以䰍物一作桼如水滴而下生漢中
山谷梁益陜襄皆有金州者最善廣州者性急易燥今
廣浙中出一種漆六月取汁漆物黄澤如金即唐書所
謂黃漆也廣南漆作飴糖氣沾沾無力樹似榎而大髙
二三丈身如柿皮白葉似椿花似槐子似牛李子木心
黃六七月刻取滋汁
農政全書春分前移栽易成有利一云臘月種
又取用者以竹筒釘入木中取汁或以剛釡斫其皮開
以竹管承之滴汁則為漆也凡取時須荏油解破故淳
者難得可重重别制拭之色黒如瑿若鐵石者為上等
黄嫩若蜂窠者不佳(凡驗漆惟稀者以物蘸起細而不/斷斷而復收更又塗于乾竹上䕃)
(之速乾者並佳試訣有云微扇光如鏡/懸絲急似鈎撼成琥珀色打著有浮漚)
齊民要術凡漆器不問真偽送客之後皆須以水淨洗
置牀薄上於日中半日許曝之使乾下晡乃收則堅牢
耐久若不即洗者鹽醋浸潤氣徹則皺器便壞矣其朱
裏者仰而曝之朱本和油性潤耐日故盛夏連雨土氣
蒸熟什器之屬雖不經夏用六七月中各須一曝使乾
俗人見漆器暫在日中恐其炙壞合著隂潤之地雖欲
愛慎朽敗更速矣
又凡木畫服翫箱椀之屬八五月盡七月九月中每經
雨以布纒指揩令熱徹膠不動作光淨耐久若不揩拭
者地氣蒸熟徧上生衣厚潤徹膠便皺動處起發颯然
破矣
農桑通訣用漆在燥熱及霜冷時則難乾得隂濕雖寒
月亦易乾物之性也若苦霑人以油治之

　　㯶櫚
㯶櫚一名栟櫚出領南西川今江南亦有之最難長初
生葉如白芨髙二三尺則樹端數葉大如扇上聳四散
岐裂大者髙二三尺其莖三稜四時不凋其榦正直無
枝條身赤黒皆筋絡宜為鋰杵亦可旋為器物其皮有
絲毛錯縱如織每皮一匝為一節二旬一采皮轉復生
上剝取縷解可織衣帽褥椅之屬每嵗必兩三剝之否
則樹死或不長也剝之多亦傷樹三月於木端莖中出
數黃苞苞中有細子成列乃花之朶也狀如魚腹孕子
謂之㯶魚亦曰㯶筍漸長出苞則成化穗黃白色結實
纍纍大如豆生黃熟黒甚堅實
便民圖㯶櫚二月間撒種長尺許移栽成行至四尺餘
始可剝每年四季剝之半年一剝亦可其皮作繩入水
千嵗不爛昔有人開塚得一索已生根

　　皂莢
皂莢一名皂角一名烏犀一名懸刀廣志謂之雞栖子
生雍州川谷及魯之鄒縣懷孟産者為勝今處處有之
其木極有髙大者葉似槐葉瘦長而尖枝間多刺夏開
花秋後結實有三種形小者為猪牙皂莢良一種長而
肥厚多脂而粘一種長而瘦薄不粘用之當以肥厚者
為佳味辛鹹性溫有小毒栢實為之使惡麥門冬畏空
青人參苦參可作沐藥不入湯
農政全書猪□者良其角亦有長尺一二寸者種者二
三月種不結角者南北二面去地一尺鑽孔用木釘釘
之泥封竅即結或曰樹不結鑿一大孔入生鐵三五斤
以泥封之便開花結子既實以蔑束其本數匝木楔之
一夕自落用以洗垢滌膩最良角與刺俱堪入藥亦物
之利益于世者

　　梔子
梔子一名木丹一名越桃一名鮮支處處有之有三種
一種木髙七八尺葉似兔耳厚而深綠春榮秋瘁入夏
開小白花大如酒柸皆六出中有黄蕊甚芬芳結實如
訶子狀生青熟黃中仁深紅可染繒帛入藥用山梔子
皮薄圓小如鵲腦房七稜至九稜者佳一種花小而重
臺者園圃中品一種徽州梔子小枝小葉小花髙不盈
尺可作盆景耳山谷詩話云染梔子花六出雖香不濃
郁山梔子花八出一株可香一圃酉陽雜俎云相傳即西
域薝蔔花或曰薝蔔金色花小而香西方甚多非梔也
齊民要術十月選成熟梔子取子淘淨曬乾至来春三
月選沙白地斸畦區深一尺全去舊土却收地上濕潤
浮土篩細填滿畦區下種稠密如種茄法細土薄糝上
搭箔棚遮日髙可一尺旱時一二日用水於棚上頻頻
澆酒不令土脈堅垎四十餘日芽方出土薅治澆溉至
冬月厚用蒿草藏䕶次年三月移開相去一寸一科鋤
治澆溉宜頻冬月用土深擁根株其枝梢用草包䕶至
次年三四月又移一步半一科栽成行列須圍内穿井
頻澆冬月用土深擁須北面莢籬障以蔽風寒第四年
開花結實十月收摘甑内微蒸過曬乾用梅雨時以沃
壤一團揷嫩枝其中置鬆畦内常灌糞水候生根移種
亦可
種樹書黃梔子候其大時摘青者曬收至黃熟則消花
水矣大朶重臺者梅醬糖蜜製之可作羮果
　　茱萸
茱萸有二種吳茱萸處處有之江淮蜀漢尤多以吳地
者為好所以有吳之名樹髙丈餘皮青綠色葉似椿而
闊厚紫色三月開紅紫細花七八月結實似椒子嫩時
微黃熟則深紫李時珍曰枝柔而肥葉長而皺其實結
於梢頭纍纍成簇而無核一種粒大一種粒小小者入
藥為勝氣味辛溫食茱萸一名藙一名榝一名艾子一
名辣子一名越椒一名欓子李時珍曰蜀人呼為艾子
楚人謂之辣古人謂之藙及椒南北皆有之其木甚髙
大有長及百尺者枝莖青黃莖間有刺上有小白㸃葉
類油麻葉黃花綠子叢簇枝上味辛而苦宜入食羮中
能發辛香蘇恭謂開口者為食茱萸孟詵謂閉口者為
欓子馬去謂粒大色黃黒者為食茱萸粒𦂳小色青綠
者為吳茱萸山茱萸則不任食也
禮記内則三牲用藙
　注藙茱萸也爾雅謂之椒
爾雅椒椒醜莍
　注莍萸子聚生成房貌今江東亦呼莍椒榝似茱萸
　而小赤色疏醜類也莍實之房也椒榝之類實皆有
　莍彚自裹
齊民要術二月栽之宜故城隄冡髙燥之處(凡於城上/種蒔者先)
(宜隨長短掘壍停之經年然後於壍中種蒔保澤沃壤/與平地無差不爾者土堅澤流長物不達經年倍樹木)
(尚/小)候實開便收之挂著屋裏壁上令隂乾勿使煙熏(煙/熏)
(則苦而/不辛也)用時去中黑子(肉醬魚鮮/偏可所用)
萬畢術曰井上宜種茱萸茱萸葉落井中有化水者無
瘟病
風土記俗尚九月九日謂之上九茱萸到此日氣烈熟
色赤可拆其房以揷頭云辟惡氣禦冬

　　枸杞
枸杞一名枸棘一名天精一名地仙一名却老一名苦
杞一名甜菜一名地節一名羊乳枸杞二木名此木棘
如枸之刺莖如杞之條故兼稱之處處有之春生苗葉
軟薄堪食其莖榦髙三五尺叢生六月月開花經紫色
隨結實微長生青熟紅味甘美根皮名地骨皮古以韋
山為上近以甘州者為絶品今陜之蘭州靈州以西並
是大樹子圓如櫻桃乾時可作果食
爾雅杞枸檵
　注今枸杞也
陸璣詩疏一名苦杞一名地骨春生作羮茹微苦其莖
似莓子秋熟正赤莖葉及子服之輕身益氣耳
種樹書收子及掘根種於肥壤中待苗生剪為蔬食甚
佳
博聞錄種枸枸法秋冬間收子淨洗日乾春耕熟地作
町闊五寸紐草稕如臂大置畦中以泥塗草稕上然後
種子以細土及牛糞盖令徧苗出頻以水澆之又可揷
種
務本新書枸杞宜於故區畦種葉作菜食子根入藥秋
時收好子至春畦種一如種菜法　又三月中苗出時
移栽如常法伏内壓條特為滋茂　一法截條長四五
指許掩於濕土地中亦生
農桑通訣春夏採葉秋採莖實冬採根朱孺子幼事道
士王元正居大石巖汲於溪見二花犬因逐之入於枸
杞叢下掘之根形如二丈食之忽覺身輕諺云去家千
里勿食蘿摩枸杞言其補精氣也

　　五加
五加一名文章草一名金玉香草一名金鹽一名五花
一名追風使一名木骨一名豺漆一名豺節本草綱目
云五葉交加者良故名五加又名五花丹鉛錄作五加
云一枝五葉者佳故也蜀人呼為白刺蘄州人呼為木
首江淮湖南州郡皆有之春生苗莖葉皆青作藂有刺
類薔薇葉五出香氣似橄欖春時結實如豆粒而扁色
青得霜乃紫黒根類地骨皮輕脆芬香一云生南方者
微白而柔軔大類桑白皮生北方者微苦而硬苗可作
茹
農政全書取根深掘肥地二尺許埋一根令没舊根甚
易活苗生從一頭剪取每剪訖鋤土壅之久服輕身耐
老明目下氣補中益精氣堅筋骨强志意葉可作蔬菜
食五七月採根隂乾造酒有服五加皮散而獲延年者
不勝計或即為散以代湯茶餌之驗亦同
又正二月取枝揷亦易活
　
　
　
　
　
　
　
　
　
　
　
　
　
　
　
欽定授時通考卷六十八
欽定四庫全書
欽定授時通考卷六十九
　農餘
　　雜植
　　　竹
　　　茶
　　　紅花
　　　大藍
　　　紫草
　　　地黄
　　　蒲黄(蓆草/)　(燈心草/)

　　竹
竹植物也非草非木(說文云竹冬生草也竹譜云竹是/一族之總名一形之偏稱也植物)
(之中有草木竹猶動/品之中有鳥魚獸也)耐濕耐寒貫四時而不改柯易葉
其操與松柏等第雖喜濕惡燥亦不宜水淹其根根之
發生喜向上行(本草云其根/鞭喜行東南)其性又與菊等宜添河泥
覆之每至冬月須厚加土為佳每長至四年者即伐去
庶不礙新笋而林亦茂盛其類至多戴凱之有竹譜劉
美之續竹譜僧贊寧又有筍譜各數十種羣芳譜所載更
三十餘種
爾雅簜竹
　注竹别名疏李巡曰竹節相去一丈曰簜孫炎曰竹
　濶節者曰簜郭氏曰竹别名無大小之異也
又莽數節桃枝四寸有節粼堅中簢筡中仲無笐䈚箭
萌篠箭
　疏此辨竹節希數及中空實萌篠之異名也凡竹節
　閒促數者名莽相去四寸有節者名桃枝竹其中堅
　實者名粼其中空者名簢筡空中仲無笐注未詳䈚
　一名箭萌即筍也篠一名箭
格物總論竹中虛白膜外皮青綠色或黄或紫或斑駁
文或小或大或長或短種族最多大抵皆自根而莖莖
皆有節莖間節處生枝枝毎兩之枝亦有節枝間節處
生葉葉毎三之初出地為笋笋節有籜包之及成莖抽
之而籜遂漸次脫落脫落處有粉歳久而茂茂則成林
羣芳譜八月為竹小春竹之萌曰筍竹之節曰箹竹之
叢曰筤竹之實曰􁣚竹之得風而體夭屈曰笑竹死曰
䈙
齊民要術宜高平之地(近山阜尤是所宜/下田得水則死)黄土軟土為
良正月二月中斸取西南引根并莖芟去葉於園内東
北角種之令坑深二尺許覆土厚五寸(竹性愛向西南/引故園東北角)
(種之數嵗之後自當滿園諺云東家種竹西家治地為/滋蔓而來生也其居東北角者老竹種不生亦不能滋)
(茂故須取西/南引少根也)稻麥糠糞之(二糠各自堪/糞不令和雜)不用水澆(澆則/淹死)
勿令六畜入園二月食淡竹筍四月五月食苦竹筍(蒸/煮)
(包酢在/人所好)其欲作器者經年乃堪殺(未經年者/軟未成也)
農桑通訣種竹宜去稍葉作稀泥於坑中下竹栽以土
覆之杵築定勿令脚踏水厚五寸竹忌手把及洗手面
脂水澆著即枯死月庵種竹法深濶掘溝以乾馬糞和
細泥填高一尺無馬糞礲糠亦得夏月稀冬月稠然後
種竹須三四莖作一叢亦須土鬆淺種不可增土於株
上泥若用钁打實則笋不生(種時斬去稍仍為架扶之/使根不揺易活又法三兩)
(竿作一本移其根自相持則尤易活/也或云不須斬稍只作兩重架尤妙)夢溪云種竹但林
外取向陽者向北而栽蓋根無不向南必用雨下遇有
西風則不可花木亦然諺云栽竹無時雨下便移多留
宿土記取南枝志林云竹有雌雄雌者多筍故種竹常
擇雌者凡欲識雌雄當自根上第一枝觀之有雙枝者
乃為雌竹獨枝者乃為雄竹
種樹書種竹處當積土令稍高於傍地二三尺則雨潦
不浸損錢唐人謂之竹脚移時須是根垜大維以草繩
仍向背不失其舊為佳種竹須將竹母斬去只留四五
尺仍斜植之用礲糠和泥抱根然後用淨土傅其上或
鋪少大麥於其中令竹根着麥上以土蓋之其根易行
一法擇大竹就根上去三四寸許截斷之去其上不用
只以竹根截處打通節實以硫黄末顛倒種之第一年
生小竹隨即取之次年亦去之至第三年生竹其大如
所種者種時以舊茅茨夾土則竹根㝷地脉而生禁中
種竹一二年間無不茂盛園子云初無他術只有八字
疎種密種淺種深種疎種謂三四歩種一棵欲其地虛
行鞭密種謂種雖疎每窠却種四五竿欲其根密淺種
謂其種時不甚深深種謂種時雖淺却用河泥壅之竹
林中有樹切勿去之蓋竹為樹枝所礙雖風雪不復欹
斜筀竹根多穿害堦砌惟叙皂莢刺埋土中障之根則
不過或用鐵屑栽油麻萁尤妙(元扈先生曰筀竹根强/能害他竹不宜雜種必)
(須障之其法莫如深溝耳或云以/炭屑實之太費或云以煤炭實之)移竹惟五月十三日
謂之竹醉日又謂竹迷日又謂龍生日栽竹則茂盛(元/扈)
(先生曰五月實竹笋已出生氣内欵故可移/栽竹以六月為臘也龍生竹醉無理可通)或曰不必
五月但每月二十日皆可又一云正月一日二月二日
三月三日皆可種無不活者每月倣此如要不間年出
笋用正月一日二月二日又云用辰日山谷所謂根雖
辰日斸笋看上番成又曰宜用臘日杜少陵詩東林竹
影薄臘月更宜栽然臘月之説大謬(少陵所謂臘正指/夏月少陵通逹非)
(業所及也麥以五月為秋竹以六月為臘冬伐竹/不蛀夏伐必蛀正謂潤澤在焉故也此論大謬矣)竹之
滋澤春發於枝葉夏藏於榦冬歸於根如冬伐竹經日
一裂自首至尾不得全盛夏伐之最佳但於林有損夏
伐竹則根色而鞭皆爛然要好竹非盛夏伐之不可七
八月尚可自此滋澤歸根而不中用矣如要竹不蛀取
五月以前但此月以前竹不生皆根爛竹與菊根皆長
向上添泥覆之為佳
農政全書移竹泥垜須厚所云多留宿土是也平地止
掘深尺許將泥垜移置其上四週以鬆泥蓋之不用脚
踏搥打日日以水澆之度其實乃已又須搭架以防風
揺又法移竹種離生枝節上四五節斫斷即不帆風不
須用架瑣碎錄云引竹法隔籬埋貍或猫於墻下明年
筍自迸出竹以三伏內及臘月中斫者不蛀竹有六七
年便生花所謂留三去四蓋三年者留四年者伐去諺
曰一人種竹十年盛十人種竹一年盛言須大科移植
方不傷其根也若只二三榦作一科四面根皆斸斷安
得有生氣耶
又浙中人代園種竹甚有理所謂祖孫不相見也余别
有圖説此法甚得利而工人用竹者則以平園為勝謂
山間代園之竹嫩而不堅不如平地園林者竹老而堅
靭也蓋事不能兩利如此
又晉起居注曰惠帝二年巴西郡竹生紫色花結實如
麥皮青中米白味甜此亦恒有但竹生花生實輒滿林
楛死花結實如稗謂之竹米一竿如此乆之則舉林皆
然其活之之法於初米時擇一竿稍大者截去近根三
尺許通其節以糞入之則止此有二病其一私者竹園
既乆根多蟠結故也治之之法將園地分段掘起宿根
間一段起一段使其根舒展次年還復盛矣其一公者
遍地皆然此必水澇之年或水災之後也此則無法可
治但不可因其枯瘁遽起竹根只須留以待之一二年
後自然復發依然故林倘是老園亦宜用間段掘根彼
拙者不知此理逕自掘盡謂復栽之無論因循不栽即
復栽豈能一二年遽盛耶
又篥竹為藩可禦大寇今南土苗亂或至村落無居人
而不知作此何哉此竹亦可移至北土余曾為廣西大
叅張叔翹言之後安南之寇來侵土司沿江有篥皆不
能渡當益信余言不誣耳(篥竹實中勁强有毒/銳似刺虎中之則死)
　　筍(附/)
筍爾雅曰筍竹萌也說文曰笋竹胎也孫炎曰初生竹
謂之筍詩義疏云筍皆四月生唯巴竹笋八月生盡九
月成都有之篃冬夏生始數寸可煮以苦酒漫之可下
酒及食又可米藏及乾以待冬月也(陸佃云字從旬從/日包之日為筍解)
(之日為竹又曰字從竹從/旬旬內為筍旬外為竹也)
農桑通訣採筍之法視其叢中斜密者芟取之竹鞭方
行處不宜採採則竹不繁採時可避露日出後掘深土
取之半折取鞭根旋得投密器中以油單覆之勿令見
風風吹則堅筍味甘美有毒惟香與薑能殺其毒煮宜
久熟生則損人然食品之中最為珍貴故禮云加豆之
實筍爼魚醢詩云其􁎐伊何維筍及蒲蓋貴之也
永嘉記含􁉩竹笋六月生迄九月味與箭竹笋相似凡
諸竹笋十一月掘土取皆得長八九寸長澤民家盡養
黄苦竹永寜南漢更年上笋大者一圍五六寸明年應
上今年十一月笋土中已生但未出須掘土取可至明
年正月出土訖五月方過六月便有含􁉩筍含􁉩筍迄
七月八月九月已有箭竹筍迄後年四月竟年常有筍
不絶也(種樹書曰隂雨土虚則/鞭行明年筍莖交出也)
竹譜棘竹筍味淡落人鬚髪䇺節出笋無味雞頭竹筍
肥美篃竹筍冬生者也
食經淡竹筍法取筍肉五六寸者按鹽中一宿出鹽令
盡煮糜一斗分五升與一升鹽相和糜熟須令冷內竹
筍醎糜中一日拭之內淡糜中五日可食也
　　茶
茶(鶴山集云茶之始其字/為茶玉篇云茶除加切)一名檟一名茗一名荈一名
蔎(方言云蜀西南/人謂茶曰蔎)樹如𤓰蘆葉如梔子花如白薔薇而
黄心清香隱然實如栟櫚蔕如丁香根如胡桃有高一
尺者有二尺者有數丈者有兩人合抱者出巴山峽川
有建州大小龍團始於丁謂成於蔡君謨熙寜末有㫖
下建州製蜜雲龍一品尤為竒絶蜀州雀舌鳥嘴麥顆
蓋嫩牙所造似之又有片甲者早春黄芽葉相抱如片
甲也蟬翼葉輭薄如蟬翼也洪州鶴嶺茶其味極妙蜀
之雅州蒙山頂有露芽榖芽皆云火前者言採造於禁
火之前也火後者次之一云雅州蒙頂茶其生最晚在
春夏之交常有雲霧覆其上若有神物䕶持之又有五
花茶者其片作五出花雲脚出袁州界橋其名甚著不
若湖州之研膏紫筍烹之有綠脚垂下又紫筍者其色
紫而似筍又有綠花紫英之號草茶盛於兩浙日注第
一自景祐以來洪州雙井白芽製作尤精遠在日注之
上遂為草茶第一宜興㴩湖出含膏宣城縣有了山形
如小方餅横鋪茗芽産其上其山東為朝日所燭號曰
陽坡其茶最勝曰了山陽坡横文茶一名瑞草魁又有
建州北苑先春洪州西山白露安吉州顧渚紫筍常州
宜興紫筍陽羡春池陽鳯嶺睦州鳩坑劍南石花露鋑
芽籛芽南康雲居峽州小江園碧澗􁁊明月□芳蘂􁁊
茱萸􁁊東川神泉小團昌明獸目福州方山露芽夔州
香山江陵楠木湖南衡蘄州蘄門團黄壽州霍山黄芽
六安州小峴春皆茶之極品玉壘關外寶唐山有茶樹
産懸崖筍長三寸五寸方有一葉兩葉太和山騫林茶
初泡極苦澀至三四泡清香特異人以為茶寶涪州出
三般茶最上賔化製於早春其次白馬最下涪陵收茶
在四月嫩則益人粗則損人真者用箬烟燻過氣味尤
佳
文獻通考凡茶有二類曰片曰散片茶蒸造實捲模中
串之惟建劍則既蒸而研編為格置焙室中最為精潔
其名有龍鳯石乳白乳頭金蠟面頭骨次骨末骨麤骨
山挺十二等(龍鳯皆團片石乳頭乳皆狹片名曰/京的乳亦有濶片者乳以下皆濶片)餘州
片茶有進寶雙勝寶山兩府出興國軍仙芝嫩蘂福合
祿合運合慶合指合出饒池州泥片出䖍州綠英金片
出袁州玉津出臨江軍靈州福州先春早春華英來泉
勝金出歙州獨行靈草綠芽片金金茗出潭州大拓枕
出江陵大小巴陵開勝開捲小捲生黄翎毛出岳州雙
上綠芽大小方出岳辰澧州東首淺山薄側出光州總
二十六名散茶有太湖龍溪次號末號出淮南岳麓草
子楊樹雨前雨後出荆湖清口出歸州茗子出江南總
十一名
茶箋天池青翠芳馨可稱仙品陽羡俗名羅岕浙之長
興者佳荆溪稍下細者其價兩倍天池六安品亦精入
藥最效龍井不過十數畝外此有茶皆不及天目為天
池龍井之次地志云山中寒氣早嚴茶之萌芽較晚
七修彚藁洪武二十四年詔天下産茶之地嵗有定額
以建寜為上茶名有四探春先春次春紫筍不得碾揉
為大小龍團
四時類要熟時收取子和濕沙土拌筐籠盛之穰草蓋
不爾即凍不生至二月中出種之於樹下或背隂之地
開坎圓三尺深一尺熟斸著糞和土每阬中種六七十
顆子蓋土厚一寸强任生草不得耘相去二尺種一方
旱時以米泔澆此物畏日桑下竹隂地種之皆可二年
外方可耘治以小便稀糞蠶沙澆擁之又不可太多恐
根嫩故也大槩宜山中帶坡峻若於平地即於兩畔深
開溝壠洩水水浸根必死三年後收茶
大觀茶論植産之地崖必陽圃必隂蓋石之性寒其葉
抑以瘠其味疎以薄必資陽和以發之土之性敷其葉
疎以暴其味强以肆必資隂䕃以節之隂陽相濟則茶
之滋長得其宜
又擷茶以黎明見日則止用爪斷芽不以指揉慮氣汙
薰漬茶不鮮潔故茶工多以新汲水自隨得芽則投諸
水凡芽如雀舌榖粒者為鬭品一鎗一旗為揀芽二鎗
二旗為次之餘斯為下茶之始芽萌則有白合既擷則
有烏帶白合不去害茶味烏帶不去害茶色
茶解茶地南向為佳向隂者遂劣故一山之中美惡大
相懸也而茶園不宜加以惡木惟桂梅辛夷玉蘭玫瑰
蒼松翠竹與之間植足以蔽覆霜雪掩映秋陽其下可
植芳蘭幽菊清芬之物最忌菜畦相逼不免滲漉滓厥
清真
茶疏清明榖雨摘茶之候也清明太早立夏太遲榖雨
前後其時適中若肯再遲一二日期待其氣力完足香
烈尤倍易於收藏雖稍長大故是嫩枝柔葉也
又生茶初摘香氣未透必借火力以發其香然性不耐
勞炒不宜乆多取入鐺則手不匀乆於鐺中過熟而香
散矣甚且焦枯何堪烹㸃炒茶之器最忌新鐵鐵腥一
入不復有香尤忌脂膩害甚於鐵須豫取一鐺耑用炊
飲無得别作他用炒茶之薪僅可樹枝不可幹葉幹則
火力猛熾葉則易燄易滅鐺必磨瑩旋摘旋炒一鐺之
內僅容四兩先用文火次用武火催之手加木指急急
鈔轉以半熟為度微俟香發是其候矣如􁠴茶不炒甑
中蒸熟然後烘焙緣其摘遲枝葉微老炒亦不能使軟
徒枯碎耳亦有一種極細炒􁠴乃采之他山炒焙以欺
好竒者彼中甚愛惜茶决不忍乘嫩摘採以傷樹本
聞龍茶箋茶初摘時須揀去枝梗老葉惟取嫩葉又須
去尖與柄恐其易焦此松蘿法也炒時須一人從傍扇
之以祛熱氣否則黄色香味俱減炒起出鐺時置大磁
盤中仍須急扇令熱氣稍退以手重揉之再散入鐺文
火炒乾入焙蓋揉則其津上浮㸃時香味易出田子藝
以生晒不炒不揉者為佳亦未之試耳
煮茶小品茶之團者片者皆出於碾磑之末既損真味
復加油垢即非佳品總不若今之芽茶也蓋天然者自
勝耳
農政全書茶之為法釋滯去垢破睡除煩功則著矣其
或採造藏貯之無法碾焙煎試之失宜則雖建芽浙茗
祗為常品故採之宜早率以清明榖雨前者為佳過此
不及然茶之美者質良而植茂新芽一發便長寸餘其
細如針斯為上品如雀舌麥顆特次材耳採訖以甑微
蒸生熟得所(生則味硬/熟則味減)蒸已用筐箔簿攤乘濕畧揉之
培匀佈火烘令乾勿使焦編竹為焙裹篛覆之以收火
氣茶性畏濕故宜篛收藏者必以篛籠剪篛雜貯之則
乆而不浥宜置頓高處令常近火為佳凡煎試須用活
水活火烹之故東坡云活水仍將活火烹者是也活水
謂山泉水為上江水次之井水為下活火謂炭火之有
焰者常使湯無妄沸始則蟹眼中則魚目纍然如珠終
則泉湧鼓浪此候湯之法非活火不能爾東坡云蟹眼
已過魚眼生颼颼欲作松風聲盡之矣茶之用有三曰
茗茶曰末茶曰蠟茶凡茗煎者擇嫩芽先以湯泡去熏
氣以湯煎飲之今南方多效此然末子茶尤妙先焙芽
令燥入磨細碾以供㸃試凡㸃湯多茶少則雲脚散湯
少茶多則粥面聚鈔茶一錢匕先注湯調極匀又添注
入迴環擊拂視其色鮮白着□無水痕為度其茶既甘
而滑南方雖産茶而識此法者甚少蠟茶最貴而製作
亦不凡擇上等嫩芽細碾入羅雜腦子諸香膏油調齊
如法印作餅子製様任巧候乾仍以香膏油潤飾之其
製有大小龍團帶胯之異此品惟充貢獻民間罕見之
間有他造者色香味俱不及蠟茶珍藏既乆㸃時先用
溫水微漬去膏油以紙裹槌碎用茶鈐微炙旋入碾羅
(旋碾則色白經宿則/色昏新者不用漬)茶鈐屈金鐵為之砧用石椎用木
碾餘石皆可茶之用芼胡桃松實脂麻杏栗任用雖失
正味亦供咀嚼然茶性冷多飲則能消陽山谷益以薑
鹽煎飲其亦以是歟因併及之

　　紅花
紅花一名紅藍一名黄藍以其花似藍也博物志云張
騫得種於西域今處處有之色紅黄葉綠似藍有刺夏
開花花下有捄多刺花出捄上捄中結實如小豆大其
花可染真紅及作臙脂苗生嫩時可食其子搗碎煎汁
入醋拌蔬食極肥美又可為車脂及燭番紅花一名洎
夫藍一名撒法即出西番回回地及天方國
齊民要術花地欲得良熟二三月間俟雨後速下或漫
散種或耬下一如種麻法亦有鋤掊而掩種者子科大
而易料理花出欲日日乘凉摘取(不摘/則乾)摘必須盡(餘留/即合)
五月子熟收曝令乾打取之(子亦不/用鬱浥)五月種晚花(春初/即留)
(子入五月便種若待新/花熟後取子則太晚矣)七月中摘深色鮮明耐久不黦
勝春種者負郭良田種頃者嵗收絹三百疋一頃收子
二百斛與麻子同價既任車脂亦堪為燭即是直頭成
米(二百石米已當穀田/三百疋絹端然在外)一頃收花日須百人摘以一家
手力十不充一但駕車地頭每旦當有小兒僮女百十
餘羣自來分摘正須平量中半分取是以單夫隻妻亦
得多種
又殺花法摘取即碓持使熟以水淘布袋絞去黄汁更
擣以粟飯漿清而醋者淘之又以布袋絞汁即收取染
紅勿棄也絞訖著甕器中以布蓋上雞鳴更擣以栗令
均於蓆上攤而曝乾勝作餅作餅者不得乾令花浥鬱
也
又作胭脂法預燒落藜藜藋及蒿作灰(無者即草/灰亦得)以湯
淋取清汁(初汁純厚大釅即放花不中用惟可洗衣/取第三度湯者以用菜花和使好色也)揉
花(十許變勢/盡乃生)布袋絞取純汁著甕椀中取醋石榴兩三
個劈取子擣破少著粟飯漿水極酸者和之布絞取瀋
以和花汁(若無石榴者以好醋和飯漿亦得若復/無醋者清飯漿極酸者亦得空用之)下白
米粉大如酸棗(粉多/則白)以淨竹箸不膩者良乆痛攪蓋冐
至夜㵼去上清汁至淳處止傾著白練角袋子中懸之
明日乾浥浥時捻作小瓣如半麻子隂乾之則成矣
又合香澤法如清酒以浸香(夏用冷酒春秋温/酒令煖冬則小熱)雞舌香
(俗人以其似丁子/則為丁子香也)藿香首蓿蘭香凡四種以新緜裹而
浸之(夏一宿春秋/再宿冬三宿)用胡麻油兩分猪腹(腹宜作/􁀙或胰)一分內
銅鐺中即以浸香酒和之煎數沸後便緩火微煎然後
下所浸香煎緩火至暮水盡沸定乃熟(以火頭内澤中/作聲者水未盡)
(有煙出無聲/者水盡也)澤欲熟時下少許青蒿以發色綿羃鐺觜
瓶口㵼
又合面脂法牛髓(牛髓少者用牛脂和之/若無髓空用脂亦得)温酒浸丁香
藿香二種(浸法如/煎澤法)煎法一同合澤亦著青蒿以發色綿
濾著瓷漆盞中令凝若作脣脂者以熟朱和之青油裹
之其冐霜雪遠行者常齧蒜令破以揩脣既不劈裂又
令辟惡賊(面患皴者夜燒梨令熱以糠湯洗面訖以煖/梨汁塗之令不皴赤連染布嚼以塗面亦不)
(皴/也)
又合手藥法取猪􁀙一具(摘去/其脂)合蒿葉於好酒中痛挼
使汁甚滑白桃仁二七枚(去黄皮研碎/酒解取其汁)以緜裹丁香藿
香甘松香橘核十顆(打/碎)著􁀙汁中仍浸置勿出瓷貯之
夜煮細糠湯淨洗面拭乾以藥塗之令手軟滑冬不皴
又作紫粉法用白米英粉三分胡粉一分(不著胡粉/不著人面)和
合匀調取葵子熟蒸生布絞汁和粉日曝令乾若色淺
者更蒸取汁重染如前法
又作米粉法染米第一粟米第二(如用一色純第/米勿使有雜白)使甚
細(簡去/碎者)各自純作莫雜餘種(其雜米糯米小麥黍米/榛米作者不得好也)於
槽中下水脚踏十徧淨淘水清乃止大甕中多著冷水
以浸米(春秋則一月夏則二十日/冬則六十日唯多日佳)不須易水臭爛乃佳
(日若淺者/粉不潤美)日滿更汲新水就甕中沃之以手把攪淘去
醋氣多與徧數氣盡乃止稍出著一砂盆中熟研以水
沃攪之接取白汁絹袋濾著别甕中麄沉者更研之水
沃接取如初研盡以杷子就甕中良乆痛抨然後澄之
接去清水貯出淳汁著大盆中以板一向攪勿左右迴
轉三百餘匝停置蓋甕勿令塵汚良乆清澄以杓徐徐
去清以三重布帖粉上以粟糠著布上糠上安灰灰濕
更以乾者易之灰不復濕乃止然後削去四畔麄白無
光潤者别收之以供麄用(麄粉米皮所/成故無光潤)其中心圓如鉢
形酷似鴨子白光潤者名曰粉英(英粉米心所成/是以光潤也)無風
塵好日時書布於牀上刁削粉英如曝之乃至粉乾足
(將住/反)手痛挼勿住(痛挼則滑美/不挼則澀惡)擬人客作餅及作香粉
以供粧摩身體
又作香粉法唯多著丁香於粉合中自然分馥(亦有愛/香木絹)
(和粉者亦有水没香以汁溲粉者/皆損色又賣香不如全著合中也)
便民圖纂八月中鋤成行壠舂穴下種或灰或雞糞蓋
之澆灌不宜濃糞次年花開侵晨採摘微搗去黄汁用
青高蓋一宿捻成薄餅晒乾收用勿近濕墻壁去處
又臙脂有四種李時珍曰一種以紅藍花汁染胡粉而
成乃蘓鶚演義所謂臙脂葉似薊花似蒲出西方中國
謂之紅藍以染粉為婦人面色者是也一種以山臙脂
花汁染粉而成乃段公路北户録所謂端州山間有花
叢生葉類藍正月開花似蓼土人采含苞者為臙脂粉
亦可染帛如紅藍者也一種以山榴花汁作成者鄭䖍
胡本草中載之一種以紫鉚染棉而成者謂之胡臙脂
李珣南海藥譜載之今南人多用葉鉚臙脂俗呼紫梗
是也齊民要術所載正與蘇鶚演義相合雖非今時所
行農政全書以其有益民用備載其法今仍之
　　藍
藍說文染青草也凡數種蓼藍葉如蓼五六月開花成
穗淺紅色子亦如蓼嵗可三刈菘藍葉如白菘馬藍葉
如苦蕒即郭璞所謂大葉冬藍俗所謂板藍者二藍花
子並如蓼藍吳藍長莖如蒿而花白吳人種之水藍長
莖如決明高者三四尺七月開淡紅花結角長寸許如
小豆角其子亦如馬蹄決明子而微小迥與諸藍不同
而作澱則一也别有甘藍一種可食又大藍葉如萵苣
而肥厚微白似擘藍色小藍莖赤葉綠而小槐藍葉如
槐葉皆可作靛至於秋月煮熟染衣止用小藍
禮記月令仲夏之月令民毋艾藍以染
　注為傷長氣也是月藍始可别
夏小正五月啓灌藍蓼
　疏此月藍既長大始可分移布散熊氏云灌謂叢生
　也言開闢此叢生藍蓼分移使之稀散
爾雅葴馬藍
　注今大葉冬藍也疏
四民月令榆莢落時可種藍五月可刈藍六月種冬藍
(冬藍木/藍也)
齊民要術藍地欲得良三徧細耕三月中浸子令芽生
乃畦種之治畦下水一同葵法藍三葉澆之(晨夜再/澆之)薅
治令淨五月中新雨後即接濕耬耩拔栽(夏小正日五/月洛藋藍蓼)
(元扈先生曰栽時宜併/功急手無令地燥也)三莖作一科相去八寸(栽時既/濕白背)
(不急鋤/堅確也)五徧為良七月中作坑令受百許束作麥稈泥
泥之令深五寸以苫蔽四壁刈藍倒竪於坑中下水以
木石鎮壓令没熱時一宿冷時再宿漉去荄内汁於甕
中率十石甕著石灰一斗五升急抨(普彭/反)之一食頃止
澄清㵼去水别作小坑貯藍澱著坑中候如强粥還出
甕中盛之藍澱成矣種藍十畝敵穀田一頃能自染青
者其利又倍矣
農桑通訣木藍松藍可以為澱者蓼藍但可染碧不堪
作澱藍一本而有數色刮行青綠雲碧青藍黄豈有青
出于藍而青於藍者乎藍非獨可染青絞其汁飲之最
能解釋蟲豸諸藥等毒不可闕也
便民圖纂正月中以布袋盛子浸之芽出撒地上用糞
灰覆蓋待放葉澆水糞長二寸許分栽成行仍用水糞
澆活至五六月烈日内將糞水潑葉上約五六次俟葉
厚方割離土二寸許將梗葉浸水缸内晝夜濾淨每缸
內用礦灰色清者灰八兩濃者九兩以木朳打轉澄清
去水是謂頭靛其在地舊根旁須去草淨澆灌一如前
法待葉盛亦如前法收割浸打謂之二靛又俟長亦如
前澆灌斫則齊根浸打法亦同前謂之三靛其濾出柤
壅田亦可

　　紫草
紫草一名紫丹一名紫芺一名茈䓞一名藐(爾雅曰/藐紫草)一
名地血一名鴉銜草生碭山山谷南陽新野及楚地苗
似蘭香莖赤節青二月開花紫白色結實亦白色秋月
根色紫可以染紫味甘氣寒無毒
博物志平氏山之陽紫草特好
廣志隴西紫草紫之上者
齊民要術黄白軟良之地青沙地亦善開荒黍穄下大
佳性不耐水必須高田秋耕地至春又轉耕之三月種
之耬耩地逐壟手下子(良田一畝用子二/升薄田用子三升)下訖勞之鋤
如殺法唯淨為佳其壟底草則拔之(壠底用鋤/則傷紫草)九月中
子熟刈之候稃(芳蒲/反)燥載聚打取子(濕載子/則鬱浥)即深細耕
(不細不深/則失草矣)㝷壟以耙耬取整理(收草宜併手力速竟/為良遭雨則損草也)一
扼隨以茅結之(擘葛/彌善)四扼為一頭當日則斬齊顛倒十
重許為長行置堅平之地以板石鎮之令扁(濕鎮直而/長燥鎮則)
(碎折不鎮/賣難售也)兩三宿竪頭著日中曝之令浥浥然(不曝則/鬱黒大)
(燥則/碎折)五十頭作一洪(洪十字大頭向/外以葛纒絡)著敞屋下隂凉處
棚棧上其棚下勿使驢馬糞及人溺又忌煙皆令草失
色其利勝藍若欲乆停者入五月內著屋中閉户塞向
密泥勿使風入漏氣過立秋然後開草出色不異若經
夏在棚棧上草便變黑不復任用
務本新書種訖拖瓶擺之或以輕鈍碾過秋深子熟旁
去其土連根取出就地鋪穧頗乾輕振其土以茅策束
切去虛稍以之染紫其色殊美
　　地黄
地黄一名地髓一名芐一名芑一名牛奶子一名婆婆
奶(見本/草)處處有之河南懷慶者佳二月生莖有細短白
毛布地深青色似小芥葉而厚不义了上有皺文毛濇
不毛高者尺餘低者三四寸摘其傍葉作菜甚益人開
小筒子花似油麻花但有斑㸃紅紫色亦有黄者實作
房如連翹子如小麥褐色根黄如胡蘿蔔粗細長短不
一根入土即生宜肥地虛則根大而多汁正九月採根
生地曝乾熟地蒸晒忌銅鐵器
爾雅芐地黄
　注江東呼為芐
齊民要術種須黑良田五徧細耕三月以上旬為上時
中旬為中時下旬為下時一畝下種五石其種還用三
月中掘取者逐犁後如禾麥法下之至四月末五月初
生苗訖至八月盡九月初根成中染若須留為種者即
在地中勿掘之待來年三月取之為種計一畝可收根
三十石有草鋤不限徧數鋤時别作小刄鋤勿使細土
覆心今秋收訖至來年更不須種自旅生也唯鋤之如
此得四年不要種之皆餘根自出矣
羣芳譜種宜沙軟地先於十二月耕熟至正月細耙三
四遍然後作溝濶二尺兩溝作一畦濶四尺其畦微高
而平硬使不受水三月初種苗未生時得水即溝畦中
又撥作溝深三寸許每一畝用根五十斤蓋土訖即取
經冬爛草覆之候芽稍出以火燒其草令燒去其苗再
生葉肥茂根益壯自春至秋凡五六耘不得鋤一年後
滿畦宿根採訖還生八月堪采根若不採其根太盛春
二月宜出之若秋採訖至春不復更種其生者猶得三
四年但採訖比至明年耨耘而已欲食其葉但露散後
摘取傍葉勿損中心正葉秋收其花可充冬用

　　蒲
蒲叢生於下隰地莖長者可六七尺三脊其葉如薤二
三月生苗八九月收可為蓆軟滑而温
爾雅莞苻蘺其上蒚
　注今西方人呼蒲為莞蒲蒚謂其頭臺首也今江東
　謂之苻蘺西方亦名蒲中莖為蒚用之為蓆
農桑通訣四月揀綿蒲肥旺者廣帶根泥移出於水地
內栽之次年即堪用(其水深者白長/水淺者白短)
農政全書春初生嫩葉出水時取其中心入地白蒻大
如匕柄者生啖之甘脆以醋浸食如食笋法亦美周禮
所謂蒲爼也亦可煠食蒸食及晒乾磨粉作餅食詩曰
惟笋及蒲是矣八九月收葉可作扇又可包裹
　　蓆草(附/)
農政全書小暑後斫起以備織蓆留老根在田壅培發
苗至九月間鋤起擘去老根將苗去稍分栽如插稻法
用河泥與糞培壅清明榖雨時復用糞或豆餅壅之即
耘草立梅後不可壅若灰壅之則生蟲退色
　　燈心草(附/)
燈心草一名虎鬚草一名碧玊草馬志曰生江南澤地
叢生莖圓細而長直人將為席寇宗奭曰陜西亦有之
蒸熟待乾折取中心白穰燃燈者是為熟草又有不蒸
熟者但生乾剝取為生草李時珍曰吳人栽蒔之取穰
為燈炷以草織蓆及蓑
農政全書種法與蓆草同最宜肥田瘦則草細五月斫
起晒乾以尖刀釘板櫈上劃開其心可㸃燈及為燭心
其皮可製雨蓑
　
　
　
　
　
欽定授時通考卷六十九
欽定四庫全書
欽定授時通考卷七十
　農餘
　　畜牧一
書堯典日中星鳥以殷仲春厥民析鳥獸孳尾
　傳乳化曰孳交接曰尾疏産生為乳胎生為化孕産
　必愛之故乳化曰孳鳥獸皆以尾交接故交接曰尾
又日永星火以正仲夏厥民因鳥獸希革
　傳夏時鳥獸毛羽希少改易革改也疏鳥獸冬毛最
　多春猶未脫故至夏始毛羽希少改易徃前
又宵中星虛以殷仲秋厥民夷鳥獸毛毨
　傳毨理也毛更生整理疏毨者毛羽美悅之狀故為
　理也夏時毛羽希少今則毛羽復生夏改而少秋更
　生多故言更生整理
又日短星昴以正仲冬厥民隩鳥獸氄毛
　傳鳥獸皆生耎毳細毛以自温焉疏氄毛謂附肉細
　毛
詩小雅誰謂爾無羊三百維羣誰謂爾無牛九十其犉
　傳黄牛黑脣曰犉
又爾羊來思其角濈濈爾牛來思其耳濕濕
　傳聚其角而息濈濈然呞而動其耳濕濕然箋言此
　者美畜産得其所
又或降於阿或飲於池或寢或訛
　傳訛動也箋言此者美其無所驚畏也
又爾羊其思矜矜兢兢不騫不崩麾之以肱畢來既升
　傳矜矜兢兢以言堅彊也騫虧也崩羣疾也肱臂也
　升升入牢也箋此言擾馴從人意也
周禮天官太宰之職以九職任萬民四曰藪牧
又膳夫膳用六牲
　註六牲馬牛羊雞犬豕也
又庖人掌共六畜六獸六禽辨其名物
　註六畜六牲也始養之曰畜將用之曰牲鄭司農云
　六獸麋鹿熊麕野豕兔六禽鴈鶉鷃雉鳩鴿康成謂
　獸人冬獻狼又內則無熊則六獸當有狼而熊不屬
　六禽於禽獻及六摯宜為羔豚犢麛雉鴈凡鳥獸未
　孕曰禽
又牧人掌牧六牲而阜蕃其物
　疏阜盛也蕃息也物謂毛物言使肥盛蕃息各有毛
　物
又掌畜掌養鳥而阜蕃教擾之
　註鳥之可養使盛大蕃息者謂鵝鶩之屬疏鶩即今
　之鴨民間所畜故云焉
又祭祀共卵鳥
　註其卵可薦之鳥疏雞亦在焉
禮記月令季春之月合累牛騰馬遊牝於牧
　註累騰皆乘匹之名是月所合牛馬謂繫在厩者其
　牝欲遊則就牧之牝而合之
又仲夏之月游牝别羣
　註孕妊之欲止也
又則縶騰駒
　註為其牝氣有餘相蹄齧也
又仲秋之月乃命宰祝循行犧牲視全具案芻豢瞻肥
瘠察物色必比類量大小視長短皆中度
　註於鳥獸肥充之時宜省羣牲也養牛羊曰芻犬豕
　曰豢
爾雅釋獸馬八尺為駥牛七尺為犉羊六尺為羬彘五
尺為􁋲狗四尺為獒雞三尺為鶤
　註陽溝巨鶤古之名雞疏此别六畜絶大者名也
史記貨殖列傳烏氏倮畜牧及衆斥賣求竒繒物間獻
遺戎王戎王什倍其償與之畜畜至用谷量馬牛
又塞之斥也唯橋姚已致馬千匹牛倍之羊萬頭粟以
萬鍾計
漢書卜式傳卜式河南人也以田畜為事入山牧十餘
年致羊千餘頭上書願輸家財助邊上使使問欲為官
乎式曰自少牧羊不習仕宦不願也歸復田牧復持錢
二十萬與河南太守以給徙民召拜為中郎上曰吾有
羊在上林中欲令子牧之式既為郎布衣草蹻而牧羊
嵗餘羊肥息上過其羊善之式曰非獨羊也治民亦猶
是矣以時起居惡者輒去毋令欺羣上竒其言拜緱氏
令
齊民要術服牛乘馬量其力能寒温飲飼適其天性如
不肥充繁息者未之有也
又陶朱公曰子欲速富當畜五㹀(牛馬猪羊驢五畜之/㹀然畜㹀則速富之)
(術/也)
又諺曰羸牛劣馬寒食下(言其乏食痩/瘠春中必死)務在充飽調適
而已
又凡馬驢駒初生忌灰氣遇新爐者輒死(經雨者/則不忌)
四時類要凡驢馬牛羊收犢子駒羔法(常於市上伺侯/含重埀欲生輒)
(買取駒犢一百五十日羊羔六十日皆能自活不復藉/乳乳母好堪為種産者因留之以為種惡者還賣不失)
(本價坐贏駒犢還更買懷子孕者一嵗之中牛馬驢得/兩畨羊得四倍羊羔臘月正月生者留以作種餘月生)
(者剰而賣之用二萬錢為羊本必嵗收千口所留之種/率皆精好與世絶殊不可同日而語之何必羔犢之饒)
(又贏酪之利也羔有死者皮好作裘/褥肉好作乾腊及作肉醬味又甚美)
　　馬
詩鄘風秉心塞淵騋牝三千
　集傳秉操塞實淵深也蓋人操心誠實而淵深則無
　所為而不成其致此富盛宜矣
又魯頌駉駉牡馬在坰之野薄言駉者有驈有皇有驪
有黄以車彭彭思無疆思馬斯臧
　傳駉駉良馬腹幹肥張也坰遠野也箋必牧於坰野
　者避民居與良田也坰之牧地水草既美牧人又良
　飲食得其時則自肥健耳臧善也
周禮牧師掌牧地孟春焚牧中春通淫
　註焚牧地以除陳生新草也中春隂陽交萬物生之
　時可以合馬之牝牡也
又庾人掌十有二閑之政教以阜馬佚特教駣攻駒及
祭馬祖祭閑之先牧及執駒散馬耳圉馬
　註九者皆有政教焉阜盛壯也杜子春云佚當為逸
　鄭司農云馬三嵗曰駣二嵗曰駒散讀為中散大夫
　之散謂聒馬耳毋令善驚也康成謂逸者用之不使
　甚勞安其血氣也教駣始乘習之也攻駒制其蹄齧
　者散馬耳以竹括押其耳頭動揺則括中物後遂串
　習不復驚
爾雅膝上皆白惟馵四骹皆白驓四蹢皆白首前足皆
白騱後足皆白翑前右足白啟左白踦後右足白驤左
白馵駵馬白腹騵驪馬白跨驈白州驠尾本白騴尾白
駺馰顙白顛白逹素縣面顙皆白惟駹
　疏此辨馬白色所在之異名也馬之膝上皆白者惟
　馵也骹膝下也四膝下皆白名驓蹢蹄也四蹄皆白
　名首俗呼為踏雪馬亦蹄白似蹄雪也前兩足皆白
　名騱後二足皆白名翑前右足白名啟前左足白名
　踦後右足白名驤後左足白名馵駵馬赤色黑鬛馬
　也若駵馬腹下白者别名騵驪黑也白跨股脚白也
　謂黑馬髀間白名驈州竅也謂馬之白尻者名驠也
　本根株也馬尾株白者名騴但尾毛白者名駺馰白
　也顙額也額有白毛今之戴星馬也其白自額下逹
　鼻莖者名縣其面額皆白者惟駹馬
又回毛在膺宜乘在肘後減陽在幹茀方在背闋廣
　疏此别馬旋毛所在之名也回旋也膺旋也旋毛在
　膺者名宜乘在肘後者名減陽幹脅也在脅者名茀
　方在背者名闋廣
又逆毛居馻
　註馬毛逆刺
又牡曰隲牝曰騇
　疏别馬牝牡之異名也郭云今江東呼䭸馬為隲騇
　即草馬之名也
又駵白駁黄白騜駵馬黄脊騝驪馬黄脊騽青驪駽青
驪驎驒青驪繁鬛騥驪白雜毛駂黄白雜毛駓隂白雜
毛駰蒼白雜毛騅彤白雜毛騢白馬黑鬛駱白馬黑脣
駩黑喙騧一目白瞷二目白魚
　疏此别馬毛色不純之異名也駵赤色也謂馬有駵
　處有白處者曰駁有黄處有白處者曰騜駵馬脊毛
　黄者名騝驪馬脊毛黄者名騽青毛黑毛相雜者名
　駽今之鐵驄也青驪驎驒郭云色有深淺斑駁隱𥻘
　名驒今之連錢驄毛色青黑而髦鬛繁多者名騥毛
　色黒白而復有雜毛相錯者名駂今謂之烏驄毛色
　黄白而復有雜毛者名駓今謂之桃華馬隂淺黑色
　也毛淺黑而白兼雜毛者名駰今謂之泥驄蒼淺青
　也毛有淺青及白兼雜毛者名騅彤赤也毛赤白兼
　雜毛者名騢即今之赭白馬也白馬黑總者名駱白
　馬黑脣者名駩喙口也黑喙者名騧一目白者名瞷
　二目白者名魚言似魚目也
相馬經馬頭為王欲得方目為丞相欲得光脊為將軍
欲得强腹脇為城郭欲得張四下為令欲得長凡相馬
之法先除三羸五駑乃相其餘大頭小頸一羸弱脊大
腹二羸小頸大蹄三羸大頭緩耳一駑長頸不折二駑
短上長下三駑大髂短脅四駑淺䯑薄騧五駑騮馬驪
肩鹿毛闋黄馬驒駱馬皆善馬也馬生墮地無毛行千
里溺舉一腳行五百里相馬不藏法肝欲得小耳小則
肝小肝小識人意肺欲得大鼻大則肺大肺大則能奔
心欲得大目大則心大心大則猛利不驚目四驚則朝
暮健腎欲得小腸欲得厚且長腸厚則腹下廣方而平
脾欲得小膁腹小則脾小脾小則易養望之大就之小
筋馬也望之小就之大肉馬也皆可乘致致痩欲得見
其肉(謂前肩/守肉)致肥欲得見其骨(骨謂/頭顱)馬龍顱突目平脊
大腹䏶重有肉此三事備者亦千里馬也水火欲得分
(水火在鼻/兩孔間也)上唇欲急而方口中欲得紅而有光此馬千
里馬上齒欲鉤鉤則壽下齒欲鋸鋸則怒頷下欲深下
唇欲緩牙欲去齒一寸則四百里牙劒鋒則千里嗣骨
欲廉如織杼而濶又欲長(頰下側/八骨是)目欲滿而澤眶欲小
上欲弓曲下欲直素中欲廉而張(素鼻/孔上)隂中欲得平(股/下)
主人欲小(股裏上/近前也)陽裏欲高則怒(股中上/之主人)額欲方而平
八肉欲大而明(耳/下)元中欲深(耳下/近牙)耳欲小而銳如削筒
相去欲促總欲載中骨高二寸(總中/骨也)易骨欲直(眼下直/下骨也)
頰欲開赤長膺下欲廣一尺以上名曰挾(一作/扶)尺能乆
走鞅欲方(頰/前)喉欲曲而深胸欲直而出(髀間/前向)鳬間欲開
望視之如雙鳬頸骨欲大肉次之髻欲桎而厚且折季
毛欲長多覆肝肺無病(髪後/毛是)背欲短而方脊欲大而抗
脢筋欲大(夾脊/筋也)飛鳬見者怒(胸欲/筋也)三府欲齊(兩骼及/中骨也)尻
欲頺而方尾欲減本欲大脅肋欲大而窪名曰上渠能
乆走龍趐欲廣而長升肉欲大而長(脾外/肉也)輔肉欲大而
明(前腳/下肉)腸欲充腔小(腔/臁)季肋欲張(短/肋)懸薄欲厚而緩(腳/腔)
虎口欲開(股/肉)腹下欲平滿善走名曰下渠日三百里陽
肉欲上而高起(髀外/近前)髀欲廣厚汗溝欲深明直肉欲方
能乆走(髀後/肉也)輸(一作/翰)䑕欲方(直肉/下也)朒肉欲急(髀裏/也)間筋
欲急短而減善細走(輸䑕/下筋)機骨欲舉上曲如懸匡馬頭
欲高距骨欲出前間骨欲出前後臼(外鳬臨/蹄骨也)附蟬欲大
前後目(夜/眼)股欲薄而博善能走(後髀/前骨)臂欲長而膝本欲
起有力(前腳膝/上句前)肘後欲開能走膝欲方而痺髀骨欲短
兩肩骨欲深名曰前渠怒蹄欲厚三寸硬如石下欲深
而明其後開如鷂翼能乆走相馬從頭始頭欲得高峻
如削成頭欲重宜少肉如剝兔頭壽骨欲得大如緜絮
苞圭石(壽骨者髪/所生處也)白從額上入口名俞膺一名的顱奴
乘客死主乘棄市大兇馬也馬眼欲得高眶欲得端正
骨欲得成三角睛欲得如懸鈴紫艷光目不四滿下唇
急不愛人又踐不健食目中縷貫瞳子者五百里下上
徹者千里睫亂者傷人目下而多白畏驚瞳子前後肉
不滿皆兇惡若旋毛眼眶上壽四十年值眶骨中三十
年值中眶下十八年在目下者不借睛却轉後白不見
者喜旋而不前目睛欲得黄目欲大而光目皮欲得厚
目上白中有横筋五百里上下徹者千里目中白縷者
老馬子目赤睫亂齧人反睫者善奔傷人目下有横毛
不利人目有火字在者壽四十年目偏長一寸三百里
目欲長大旋毛在目下名曰承泣不利人目中五采盡
具五百里壽九十年良多血氣也駑多赤青肝氣也走
多黄腸氣也材知多白骨氣也材多黑腎氣也駑用䇿
乃使訛也白馬黑目不利人目多白却視有態畏物喜
驚馬耳欲得相近而前竪小而厚一寸三百里三寸千
里耳欲得小而前竦耳欲得短殺者良植者駑小而長
者亦駑耳欲得小而促狀如斬竹筒耳方者千里如斬
筒七百里如雞距者五百里鼻孔欲得大鼻頭文如王
火字欲得明鼻上文如王公五十嵗如火四十嵗如天
三十嵗如小一十嵗如今十八嵗如四八嵗如宅七嵗
鼻如水文二十嵗鼻欲得廣而方脣不覆齒少食上脣
欲得急下脣欲得緩上脣欲得方下脣欲得厚而多理
故曰脣如板鞮御者啼黄馬白喙不利人口中色欲得
紅白如火光為善材多氣良且壽即黑不鮮明上盤不
通明為惡材少氣不壽一曰相馬氣發口中欲見紅白
色如穴中看此皆老壽一曰口中欲正赤上理文欲使
通直勿令斷錯口中青者三十嵗如虹腹下皆不盡壽
駒齒死矣口吻欲得長口中色欲得鮮好旋毛在物後
為御禍不利人刺芻欲竟骨端(刺芻者/齒間肉)齒左右蹉不相
當難御齒不周密不乆疾不滿不原不能乆走一嵗上
下生乳齒各二二嵗上下生齒各四三歳上下生齒各
六四嵗上下生成齒二(成齒皆背三/入四方生也)五嵗上下著成齒
四六嵗上下著成齒六(兩廂黄生區/受麻子也)七嵗齒兩邊黄各
缺區平受米八嵗上下盡區如一受麥九嵗下中央兩
齒臼受米十嵗下中央四齒臼十一嵗下六齒盡臼十
二嵗下中央兩齒平十三嵗下中央四齒平十四嵗下
中央六齒平十五嵗上中央兩齒臼十六嵗上中央四
齒臼(若看上齒依/下齒次第者)十七嵗上中央六齒皆臼十八嵗上
中央兩齒平十九嵗上中央四齒平二十嵗上中央六
齒平二十一嵗下中央兩齒黄二十二嵗下中央四齒
黄二十三嵗下中央六齒盡黄二十四嵗上中央二齒
黄二十五嵗上中央四齒黄二十六嵗上中央六齒盡
黄二十七嵗下中二齒白二十八嵗下中四齒白二十
九嵗下中盡白三十嵗上中央二齒白三十一嵗上中
央四齒白三十二嵗上中盡白頸欲得䐊而長頸欲得
重頷欲折胸欲出臆欲廣頸項欲厚而强迴毛在頸不
利人白馬黑毛不利人肩肉欲寜(寜者/却也)雙鳬欲大而上
(雙鳬胸兩/遂肉如鳬)脊欲得平而廣能負重背欲得平而方鞍下
有迴毛名負尸不利人從後數其脇肋得十者良凡馬
十一者二百里十二者千里過十三者天馬萬乃一有
耳(一云十三肋五百/里十五肋千里也)腋下有迴毛名曰挾尸不利人左
脇有白毛直下名曰帶刀不利人腹下欲平有八字腹
下毛欲前向腹欲大而埀結脉欲多大道筋欲大而直
(大道筋從腸/下抵股者是)腹下陰前兩邊生逆毛入腸帶者行千里
一尺者五百里三封欲得齊如一(三封者即尻/上三骨也)尾骨欲
高而垂尾本欲大尾下欲无尾汗溝欲得深尻欲多肉
莖欲得麤大蹄欲得厚而大踠欲得細而促骼骨欲得
大而長尾本欲大而張膝骨欲圓而長大如杯盂溝上
通尾本者蹹殺人馬有雙腳脛亭行六百里迴毛起踠
膝是也䏶欲得圓而厚裏肉生馬後腳欲曲而立臂欲
大而短骸欲小而長腕欲促而大其間纔容靽烏頭欲
高(烏頭後/足外節)後足輔骨欲大(輔足骨者後/足骸之後骨)後左右足白不
利人白馬四足黑不利人黄馬白喙不利人後左右足
白殺婦相馬視其四蹄後兩足白老馬子前兩足白駒
馬子白毛者老馬也四蹄欲厚且大四蹄顛倒若堅履
不可畜
齊民要術乆歩即生筋勞筋勞則發蹄痛凌氣(一曰生/骨則發)
(癰腫一曰發/蹄生癰也)乆立則發骨勞骨勞則發癰腫乆汗不乾
則生皮勞皮勞者𩥇而不振汗未善燥而飼飲之則生
氣勞氣勞者即𩥇而不起驅馳無節則生血勞血勞則
發强行何以察五勞終日驅馳舍而視之不𩥇者筋勞
也𩥇而不時起者骨勞也起而不振者皮勞也振而不
噴者氣勞也噴而不溺者血勞也筋勞者兩絆却行三
十步而已(一曰筋勞者輾起而絆/之徐行三十里而已)骨勞者令人牽之起
從後笞之起而已皮勞者夾脊摩之熱而已氣勞者緩
繫之櫪上遠餧草噴而已血勞者高擊無飲食之大溺
而已飲食之節食有三芻飲有三時何謂也一曰惡芻
二曰中芻三曰善芻(善謂飢時與惡芻飽時與善芻引/之令食食常飽則無不胞剉草麤)
(雖是豆榖亦不肥充細剉無節□/而食之者令馬肥不啌自然好矣)何謂三時一曰朝飲
少之二曰晝飲則胸􁁊水三曰暮極飲之(一曰夏汗冬/寒皆當節飲)
(諺曰旦起騎榖日中騎水斯言旦飲須節水也每飲食/令行驟則消水小驟數百步亦佳十日一放令其陸梁)
(舒展令馬/硬實也)夏即不汗冬即不寒汗而極乾
便民圖看馬㨗法頭欲高峻面欲痩而少肉眼下無肉
多咬人胸堂欲濶肋骨過十二條者良三山骨欲平則
易肥四蹄欲注實則能負重腹下兩邊生逆毛到膁者
良
又馬者火畜也其性惡濕利居高燥之地日夜餵飼仲
春羣蓋順其性也季春必啗恐其退也盛夏午間必牽
於水浸之恐其傷於暑也季冬稍遮蔽之恐其傷於寒
也啗以猪膽犬膽和料餵之欲其肥也餵料時須擇新
草篩簸豆料若熟料用新汲水浸淘放冷方可餵飼一
夜須二三次起餵草料若天熟時不宜加熟料止可用
豌豆大麥之類生餵夏月自早至晚宜飲水三次秋冬
只飲一次可也飲宜新水宿水能令馬病冬月飲畢亦
宜緩騎數里卸鞍不宜當簷下風吹則成病
飼父馬令不鬭法(多有父馬者别作一坊多置槽廐剉/芻及穀頭各自别安唯著䪊頭浪放)
(不繫非直飲食遂性舒適自在至於黄溺自然一處/不須掃除乾地服卧不濕不汗百匹羣行亦不鬭也)
飼征馬令硬實法(細剉芻杴擲掦去葉專取剉和穀豆/秣等置槽於迫地雖復雪寒仍令安)
(厰下一日一走令其肉熱/馬則硬實而耐寒苦也)
凡以猪槽飼馬以石灰泥馬槽馬汗繫著門此三事皆
令馬落駒(術曰常繫獼猴於馬坊令/馬不辟惡消百病故也)
治馬病疫氣方(取獺屎煮以灌之獺皮及肝/更良不能得肉肝只用屎耳)
治馬患喉痺欲死方(纒刀子露鋒刅一寸刺咽喉/令潰破即愈不治必死也)
治馬黑汗方(取燥馬屎置瓦上以人頭亂髪覆之火燒/馬屎及髪令烟出着馬鼻下熏之使烟入)
(馬鼻中須/臾即瘥也)
又方(取猪脊引脂雄黄亂髪凡三物著馬/鼻下燒之使烟入馬鼻中須臾即瘥)
治馬中熱方(煮大豆及熱飯/噉馬三度愈也)
治馬汗凌方(取美䜴一升好酒一升夏著日中冬則温/熱浸䜴使液以手搦之絞去滓以斗灌口)
(汗出則/愈矣)
治馬疥方(用雄黄頭髪二物以臘月猪脂煎之髪/消以揩摶疥令赤及熱塗之即愈也)
又方(湯洗疥拭令乾煮麵/糊熱塗之即愈也)
又方(燒栢脂/塗之良)
又方(研芥子塗之差六畜疥悉愈然栢瀝芥子並是燥/藥其徧體患疥者宜歴落班駁以漸塗之待瘥更)
(塗餘處一日之中頓/塗徧體則無不死)
治馬中水方(取鹽著兩鼻中各如雞子黄許大/捉鼻令馬眼中淚出乃止良也)
治馬中榖方(手捉甲上長髪向上提之令皮離肉如此/數過以鈹刀子刺空中皮令突過以手當)
(刺孔則有如風吹人手則是榖氣耳令人/溺上又以鹽塗使人立乘數十歩即愈耳)
又方(取餳如雞子大打碎/和草飼馬甚佳也)
又方(取麥蘖末三升/和榖飼馬亦良)
治馬腳生附骨不治者入膝節令馬長跛方(取芥子熱/搗如雞子)
(黄許取芭豆三枚去皮留齊三枚亦擣熟以水和令相/著和時用刀子不爾破人手當附骨上拔去毛骨外融)
(密蠟周而擁之不爾恐藥燥瘡大著蠟罷以藥傅骨上/取生布割兩頭作三道急裹之骨小者一宿便盡大者)
(不過再宿然須要數看恐骨盡更傷好處看附骨盡取/冷水淨洗瘡上刮取車軸頭脂作餅子着瘡上速以淨)
(布急裹之三四日解去即生毛而無瘢此法甚良大勝/炙者然瘡未瘥不得輒乘若瘡中出血便成大病也此)
(方可/治趼)
治馬被刺腳方(用穬麥和小/兒哺塗即愈)
治馬炙瘡(未瘥不用令汗瘡白痂時/慎風得瘥後從意騎耳)
治馬瘙蹄方(以刀刺馬踠叢/毛中使出血愈)
又方(融羊脂塗瘡/上以布裹之)
又方(取鹹土兩石許以水淋取一石五斗釡中煎取二/三斗剪去毛以泔清淨洗乾以鹹汁洗之三度即)
(愈/)
又方(以湯洗淨燥拭之嚼芥子塗之以布帛/裹三度愈若不斷用穀塗五六度即愈)
又方(剪去毛以鹽湯淨洗去加燥拭於/破瓦中煮人屎令沸熱塗之即愈)
又方(以鋸子割所患蹄頭前正當中斜割之令上狹下/濶如鋸齒形去之如剪箭括向深一寸許刀子摘)
(令血出色必黑出/五升許解放即愈)
又方(先以酸泔清洗淨然後爛/煮猪蹄取汁及熱洗之瘥)
又方(取炊釡底湯淨洗以布拭水令盡取黍米一升作/稠粥以故布廣三四寸長七八寸以粥糊布上厚)
(裹蹄上瘡處以散麻纒/之三日去之即當瘥也)
又方(耕地中拾取禾茇東倒西倒者若東西横地取南/倒北倒者一壟取七科三壟凡取二十一科淨洗)
(釡中煮取汁色黑乃止剪却毛泔水淨/洗去痂以禾茇汁熱塗之一上即愈)
又方(尿清羊糞令液取屋四角草就上燒令灰入/缽中研令熱用泔洗蹄以糞塗再三愈)
又方(煮酸棗根取汁淨洗訖水和酒槽/毛袋盛漬蹄没瘡處數度即瘥也)
又方(淨洗了擣杏仁和猪/脂塗四五上即當愈)
治馬大小便不通眠起欲死須急治之不治一日即死
(以脂塗人手探榖道中去結屎以/鹽納溺道中須臾得溺便當瘥也)
治馬卒腹脹眠卧欲死方(用冷水五升鹽二觔研/鹽令消以灌口中必愈)
治馬發黄方(用黄栢雄黄木鼈子仁等分為末錯調塗/瘡上紙貼之初見黄腫處便用針遍即塗)
(藥/)
治馬疥癆方(馬疥癆及㿋痒用川芎大黄防風全蝎各/一兩荆芥穗五兩為末分作五服白湯調)
(冷灌/之)
治馬梁脊破方(成瘡不能騎坐如未破將馬腳下濕稀/泥塗上乾即再易濕者三五次自消或)
(只用溝中青鼻泥亦可已破成瘡者用黄丹枯白礬生/薑燒存性人天靈蓋燒存性各等分為末入麝香少許)
(瘡乾用麻油調若瘡濕有膿用漿/水同葱白煎湯洗淨傅之立效)
治馬中結方(穿山甲炒黄色大黄郁李仁各一兩風化/石灰一合如無灰以朴硝代之共為末作)
(一服用麻油四兩釅醋一升調匀灌之立效如灌藥不/通用猪牙皂角為細末同麻油各四兩和匀填糞門中)
(再灌前藥/一服即愈)
常啖馬藥方(鬱金大黄甘草貝母山梔子白藥黄藥欵/花黄栢黄連知母桔梗各等分為末每服)
(二兩以油蜜和灌之若駒則隨其大小/量為加減啖後不得飲水至渴餵飼)
治馬諸病方(用白鳯仙花連根葉熬成膏/抹於馬眼角上汗出即愈)
治馬諸瘡方(夜合花葉黄丹乾薑㯽榔五倍子為末/先以鹽水洗瘡後用麻油加輕粉調傅)
治馬傷料方(用生蘿葡三五個/切作片子啖之效)
治馬傷水方(用葱鹽油相和搓作團納鼻中以手/掩其鼻令氣不通良乆使涙出即愈)
治馬錯水方(緣馳驟喘息未定即與水飲須臾兩耳并/鼻息皆冷或流冷涕即此證也先燒人亂)
(髪燻兩鼻後用川烏草烏白芷猪牙皂角胡椒各等分/麝香少許為細末用竹筒盛藥一字吹入鼻中立效又)
(法葱一握鹽一兩用杵為泥罨兩鼻/內須臾打通清水流出是其效也)
治馬患眼方(用青鹽黄連馬牙硝㽔仁各等分同研為/末用蜜煎入磁瓶內盛貯㸃時旋取多少)
(以井水/浸化㸃)
治馬頰骨脹方(用羊蹄根草四十九個燒灰熨骨上冷/即換之如無羊蹄根以楊柳枝如指頭)
(大者炙/熱熨之)
治馬喉腫方(螺青川芎知母川鬱金牛蒡炒薄荷貝母/同為末毎服二兩蜜二兩用水煎沸侯温)
(調灌/之)
又方(取乾馬糞置瓶中以頭/髪覆蓋燒烟熏其兩鼻)
治馬舌硬方(用欵冬花瞿麥山梔子地仙草青黛硼砂/朴硝油烟墨等分為細末毎用五錢許塗)
(舌上/立瘥)
治馬傷脾方(川厚朴去麄皮為末同薑棗煎灌一應脾/胃有傷不食水草褰唇似笑鼻中氣短宜)
(速與此/藥治之)
治馬心熱方(甘草芒硝黄栢大黄山梔子𤓰蔞為末水/調灌一應心肺壅熱口鼻流血跳躑煩燥)
(宜急與此/藥治之)
治馬肺毒方(天門冬知母貝母紫蘇芒硝黄芩甘草薄/荷葉同為末飯湯入少許醋調灌療肺毒)
(熱極鼻/中噴水)
治馬肝壅方(朴硝黄連為末男子頭髪燒灰存性漿水/調灌一應邪氣衝肝眼昏似睡忽然眩倒)
(此方/主治)
治馬卒熱肚脹方(用藍汁二升井花水二/升或冷水和灌之立效)
治馬流沫方(當歸菖蒲白术澤瀉赤石脂枳穀厚朴加/甘草為末毎服一兩半酒一升葱白三握)
(水煎温/灌之)
治馬氣喘方(𤣥參葶藶升麻牛蒡兜苓黄耆知母貝母/同為末每服二兩漿水調草後灌之一應)
(喘𠻳/皆治)
治馬啌喘毛焦方(用大麻子捒淨/一升餵之大效)
治馬結糞方(皂角燒灰存性大黄枳殻麻子仁黄連厚/朴為末清米泔調灌若腸突加蔓荆子末)
(同/調)
治馬傷蹄方(大黄五靈脂木鼈子去油海桐皮甘草土/黄芸薹子白芥菜子為末黄米粥和藥攤)
(帛上/裹之)
治療馬結熱起臥戰不食水草方(黄連二兩杵末白鮮/皮一兩杵末油五合)
(猪脂四兩細切又以温水一升半/和藥調停灌下牽行抛糞即愈)
治新生小駒子瀉肚方(藁本末三錢七大麻子研汁調/灌下咽喉便效次以黄連末大)
(麻汁/解之)
治馬氣藥方(青橘皮當歸桂心大黄芍藥木通郁李仁/瞿麥白芷牽牛子右件一十味各等分同)
(搗羅為末用温酒調/灌毎匹馬藥末半兩)
治馬急起臥方(取壁土多年石灰細杵羅用/油酒調二兩用水灌之立效)
治馬食槽內草結方(好白礬末一兩分為二服毎貼和/飲水後啖之不過三兩度即內消)
(却此法/神驗)
治馬腎搐方(烏藥芍藥當歸𤣥參山茵蔯白芷山藥杏/仁秦艽每服一兩酒一大升同煎温灌隔)
(日再/灌)
治馬尿血方(黄耆烏藥芍藥山茵蔯地黄兜苓枇杷為/末漿水煎沸候冷調灌應卒熱尿血皆主)
(療/之)
治馬結尿方(滑石朴硝木通車前子為末毎服一兩温/水調灌隔時再服結時甚則加山梔子赤)
(芍藥/同末)
治馬膈痛方(羌活白藥甜𤓰子當歸没藥芍藥為末春/夏漿水加蜜秋冬小便調療膈痛低頭飢)
(不食/草)
　　驢騾(附/)
說文驢似馬長耳
又騾驢父馬母也(字本/作驘)
何承天纂文驢一曰漢驪其子曰􁘡
農桑通訣驢覆馬生驟則准常以馬覆驢所生騾者形
容壯大彌復勝馬然選七八嵗草驢骨口正大者母長
則受駒父大則子壯草驢不產產無不死養草驢常須
防勿令離羣也
治驢漏蹄方(鑿厚磚石令容驢蹄深二寸許熱燒磚令/熱赤削驢蹄令出漏孔以蹄頓著磚孔中)
(傾鹽酒醋令沸浸之牢捉勿令腳動待/磚冷然後放之即愈入水遠行悉不發)
治驢打磨破潰方(馬齒菜石灰一處搗為團曬乾後復/搗羅為末先口含鹽漿水洗淨用藥)
(末貼/之驗)
　
　
　
　
　
　
　
　
　
　
　
　
欽定授時通考卷七十
欽定四庫全書
欽定授時通考卷七十一
　農餘
　　畜牧二
　　羊
爾雅羊牡羒牝牂夏羊牡羭牝羖角不齊觤角三觠羷
羳羊黄腹未成羊羜絶有力奮
　疏此别羊屬也牡名羒牝名牂夏羊黑羖䍽也牡名
　羭牝名羖羊角不齊一長一短名觤觠捲也角捲三
　匝名羷羊黄腹名羳新生未成名羜壯大有力名奮
便名圖羊者火畜也其性惡濕利居高燥作棚宜高常
除糞穢若食秋露水草則生瘡
齊民要術常留臘月正月生羔為種者上十一月二月
生者次之(非此月數生者毛必焦卷骨髓細小所以然/者是逢寒遇熟故也其八九十月生者雖值)
(秋熱比至冬暮母乳已竭春草未吐是故不佳其三四/月生者雖茂美而羔小未食常飲熱乳所以亦惡六七)
(月生者兩熱相仍中之尤甚十一月及二月生者母既/含重膚軀充儲草雖枯亦不羸瘦母乳適盡即得春草)
(是以亦/佳也)大率十口一羝(羝少則不孕羝多則亂羣不孕/者必瘦瘦則非惟不蕃息經冬)
(或/死)羝無角者更佳(有角者喜相觝/觸傷胎所由也)供厨者宜刺(刺一/作剰)之
(刺法十餘十日用/布裹齒捶碎也)羊必須老人及心性宛順者起居以
時調其宜適卜式云牧民何異於是者(若使急性人及/小兒者欄約不)
(得必有打傷之災或勞戲不看則有狼犬之害懶/不驅行無肥充之理將息失所有羔死之患也)惟遠
水為良二日一飲(頻飲則傷/水而鼻膿)緩驅行勿停息(息則不食/而羊瘦急)
(行則坌塵/而羊顙也)春夏早放秋冬晩出(春夏氣軟所以宜早秋/冬霜露所以宜晚養生)
(經云春夏早起與雞俱興秋冬晏起必待日光此其義/也夏月盛暑須得隂凉若日中不避熱則塵汗相漸秋)
(冬之間必致癬疥七月以後霜氣降後必須日出霜/露晞解然後放之不爾則逢毒氣令羊口瘡腹脹也)圏
不厭近必須與人居相連開窗向圏(所以然者羊性怯/弱不能禦物狼一)
(入圏或能/絶羣也)架北牆為厰(為屋即復熱熱則疥癬且屋/處慣煖冬月入田尤不耐寒)圏
中作臺開竇無令停水二日一除勿使糞穢(穢則汚毛/停水則挾)
(蹄眠濕則/腹脹也)圏內須並牆豎柴栅令周匝(羊不揩土毛常/自淨不豎柴者)
(羊揩牆壁上鹹相得毛皆成氊又/豎柵頭出牆者虎狼不敢踰也)羊一千口者三四月
中種大豆一頃雜榖并草留之不須鋤治八九月終刈
作青茭若不種豆榖者初草實成時收刈雜草薄鋪使
乾勿令鬱浥(䝁豆胡或蓬藜荆芥為上大小豆簸次之/高麗豆箕尤有所便蘆薍二種則不種凡)
(秋刈草非直為羊然大凡悉皆/倍勝崔寔日十月七日刈蒭茭)既至冬寒多饒風霜或
春初雨落青草未生時則須飼不宜出放積茭之法(於/高)
(燥之處䜿桑棘木作兩圓栅各五六步許積茭著柵中/高一丈亦無嫌任羊遶柵指食竟日通夜口常不住終)
(冬過春無不肥充若不作柵假有千車茭擲與十/口羊亦不得飽羣羊踐躡而已不得一莖入口)不收
茭者初冬乘秋似如有膚羊羔乳食其母比至正月母
皆痩死羔小未能獨食水草㝷亦俱死非直不滋息或
滅羣斷種矣(余昔有羊二百口茭豆既少無以飼一嵗/之中餓死過半假有在者疥瘦羸斃與死)
(不殊毛復短淺全無潤澤余初謂家自不宜又疑嵗道/疫病乃飢餓所致無他故也人家八月収穫之始多無)
(庸假且買羊雇人所費既少所存者大傳曰三折臂始/為良醫又曰亡羊治牢未為晚也世事畧皆如此安可)
(不存/意哉)寒月生者須然火於其邊(夜不然火/必凍死)凡初產者宜
煮榖豆飼之白羊留母二三日即母子俱放(白羊性狠/不得獨留)
(并母乆住/則令乳之)羖羊但留母一日寒月者內羔子坑中日父
母還而出之(坑中煖不苦風寒地/熱使眼如常飽者也)十五日後方喫草乃
放之白羊三月得草力毛牀動則鉸之(鉸訖於河水之/中淨洗羊則生)
(白淨之/毛也)五月毛牀將落鉸取之(鉸訖更/洗如前)八月初胡葈子
未成時又鉸之(鉸了亦洗如初其八月半後鉸者勿洗/白露已降寒氣侵人洗即不益胡葈子)
(成然後鉸者匪直着毛難治又嵗稍晚比至寒時毛長/不足令羊痩損漠北塞之羊則八月不鉸鉸則不耐寒)
(中國必須鉸不鉸則毛/長相著作氊難成也)
便民圖棧羊法向九月初買脿羯羊多則成百少則不
過數十羫初來時與細切乾草少著糟米拌經五七日
後漸次加磨破黑豆稠糟水拌之每羊少飼不可多與
與多則不食可惜草料又兼不得肥勿與水與水則退
脿溺多可一日六七次上草不可太飽則有傷少則不
飽不飽則退脿欄圏常要潔淨一年之中勿餵青草餵
之則減脿破腹不肯食枯草矣
家政法養羊法當以瓦器盛一升鹽懸羊欄羊喜鹽自
數還啖之不勞人收又羊有病輒相汚欲令别病法當
欄前作瀆深二尺廣四尺徃還皆跳過者無病不能過
者入瀆中行過便别之
龍魚河圖羊有一角食之殺人
農政全書牧養須已出未入不使沾星露之草則無耗
羊一羣擇其肱而大者而立之主一出一入使之倡先
或圏於魚塘之岸草糞則每早掃於塘中以飼草魚而
羊之糞又可飼鰱魚一舉三得矣露草上有緑色小蜘
蛛羊食之即死故不宜早放
作氊法(春毛秋毛中半和用秋毛𦂳强春毛軟弱獨用/太偏是以須雜三月桃花水氊第一凡作氊不)
(須厚大惟𦂳薄均調乃佳耳二年敷臥小覺垢以九月/十月賣作􁀙氊明年四五月出氊時更買新者此為長)
(存不穿敗若不數換非直垢汙穿冗之後便無/所直虛成糜費此不朽之功豈可同年而語也)
令氊不生蟲法(夏月敷席不臥上則不生蟲若氊多無/人臥上者預收𣙜柴燥灰入五月中羅)
(灰徧著氊上厚五寸許卷束於風凉之/處閣置蟲亦不生如其不爾無不生蟲)
羝羊四月末五月初鉸之(性不耐寒早鉸寒則凍死雙/生者多易為孳息性既豐乳)
(有酥酪之饒毛堪酒袋兼繩索/之利其潤益又過於白羊也)
羊有疥者間别之不别相染汚或能合羣致死羊疥先
著口者難治多死
治羊疥方(取黎蘆根㕮咀令破以泔浸之以瓶盛塞口/於竈邊常令煖數日醋香便中用以磚瓦刮)
(疥令赤若强硬痂厚者亦可以湯洗之去痂拭燥以藥/汁塗之再上愈若多者日别漸漸塗之勿頓塗令徧羊)
(皮不堪藥/勢便死矣)
又方(去痂如前洗燒葵根為灰煮醋澱熱塗之以/灰厚傅再上愈寒時勿剪毛去即凍死矣)
又方(臘月猪脂加熏/黄塗之即愈)
羊膿鼻眼不淨者皆以中水治方(以湯和鹽用杓研之/極鹹塗之為佳更待)
(冷接取清以小角受一雞子者溝兩鼻各一角非直水/瘥永息天蟲五日後必飲以眼鼻淨為候不瘥更溝一)
(如前/法)
羊膿鼻口頰生瘡如乾癬者名曰可妬運迭相染易著
者多死或能絶羣治之方(豎長竿於圏中竿頭施横枝/令獼猴上居數日自然差此)
(獸辟惡常安/於圏中亦好)
治羊挾蹄方(取羝脂和鹽煎使熱燒熱令微赤著脂/烙之著乾勿令水汛入七日自然瘥耳)
凡羊經疥得差者至夏後初肥時宜賣易之不爾後年
春疥發必死矣
治羊火蹄方(以羖羊脂煎熟去滓取鐵箆子燒熱將/脂匀塗箆上烙之勿令入水次日即愈)
　　豕
爾雅豕子豬䝐豶幺㓜奏者豱豕生三豵二師一特所
寢橧四豴皆白􁈱其跡刻絶有力􁋲牝豝
　疏此辨豕之種類也其子名豬䝐一名豶謂豶犍豬
　也幺㓜豕之最後生者名也皮理腠蹙者名豱三豵
　二師一特郭云豬生子常多故别其少者之名豬臥
　處名橧四蹄皆白名􁈱其跡名刻絶有力名􁋲豕之
　牝者名豝
方言北燕朝鮮之間謂之豭關東西或謂之彘或謂之
豕南楚謂之豨其子或謂之豚或謂之豯吳揚之間謂
之豬子
齊民要術母猪取短喙無柔毛者良(喙長則牙多三牙/以上則不煩畜為)
(難肥故有柔/毛治難淨也)牝者子母不同圏(子母一圏熹聚不/食則不能充肥)牡者
同圏則無嫌圏不厭小(圏小/肥疾)處不厭穢(泥穢得/避暑)亦須小
厰以避雨雪春夏中生隨時放牧糟糠之屬當日别與
八九十月放而不飼所有糟糠則畜待冬春初(猪性甚/便水生)
(之草杷取水藻等/近岸猪食之皆肥)初産者宜煮榖飼之其子三日掐尾
六十日後犍(三日則不畏風凡死者皆尾風所致者犍/不截尾則前大後小犍者骨細肉多不犍)
(者骨麤肉少如犍牛/法者無風死之患)十二月子生者豚一宿蒸之(蒸法/索籠)
(盛/)腦凍不合出旬便死(所以然者豚性腦少塞盛則/不能自煖故須煖氣攻之)供
食豚乳下者佳簡取别飼之愁其不肥共母圏粟豆難
足宜理車輪為食場散粟豆於内小豚足食出入自由
則肥速
農桑通訣江南水地多湖泊取近水諸物可以飼猪凡
占山皆用橡食藥苗謂之山猪其肉為上江北陸地可
種當約量多寡計畝數種之易活耐旱割之比終一畝
其初已茂用之漸切以泔槽等水浸於大檻中令酸黄
或拌麩糠雜飼之特為省力易得肥腯前後分别嵗嵗
可鬻足供家費
四時類要閹猪了待瘡口乾平復後取巴豆兩粒去殻
爛搗和麻籸糟糠之類飼之半日後當大瀉其後日見
肥大
農政全書猪多總設一大圏細分為小圏每小圏止容
一猪使不得閙轉則易長也肥猪法用管仲三觔蒼术
四兩黄豆一斗芝麻一升各炒熟共為末餌之十二日
則肥
肥猪法(麻子二升搗十餘杵鹽一升/同煮和糠三升飼之立肥)
治猪病法(割去尾尖出血即愈若瘟疫用蘿/葡或及梓樹華與食之不食難救)
　　犬
爾雅犬生三猣二師一玂未成毫狗長喙獫短喙猲獢
絶有力狣尨狗也
　疏此别狗屬也犬生三子則曰猣二曰師一曰玂毫
　是㲦毛犬子未生㲦毛者名狗喙口也長口者名獫
　短口者名猲獢壯大絶有力者名狣尨即狗也
便民圖凡人家勿養高腳狗彼多喜上桌櫈竈上養矮
腳者便益純白者能為怪勿畜之凡黑犬四足白者凶
後二足白頭黄者吉足黄招財尾白者大吉一足白者
益家白犬黄頭吉背白者害人帶虎斑者吉黄犬前二
足白者吉胸白者吉口黑者招官事四足俱白者凶青
犬黄耳者吉犬生三子俱黄四子俱白八子俱黄五子
六子俱青吉
治狗病方(用水調平胃散灌之/加赤殻巴豆尤妙)
治狗卒死方(用葵根塞/鼻內即活)
治狗癩方(狗遍身膿癩用百部濃煎汁塗之/狗蝇多者以香油遍身擦之立去)
　　猫(附/)
便民圖猫兒身短最為良眼用金銀尾用長面似虎威
聲要􁀙老䑕聞之自避藏露𤓰能翻瓦腰長會走家面
長雞絶種尾大懶如蛇又法口中三坎者捉一季五坎
者捉二季七坎捉三季九坎捉四季花朝口咬頭牲耳
薄不畏寒毛色純白純黑純黄者不須揀若看花猫身
上有花又要四足及尾花纒得過者方好
治猫病方(凡猫病用烏藥磨水灌之若煨火疲悴用硫/黄少許入猪湯中炮熟餵之或入魚湯中餵)
(之亦可小猫誤被人踏死用/蘇木濃煎湯濾去柤灌之)
　　鵝鴨
爾雅舒雁鵝
　註禮記曰出如舒雁今江東呼為􁉯疏李巡曰野曰
　雁家曰鵝
又舒鳬鶩
　註鴨也疏李巡曰野曰鳬家曰鴨
又鳬雁醜其足蹼
　註腳指間有幕蹼屬相著
齊民要術鵝鴨并一嵗再伏者為種(一伏者待時少三/伏者冬寒雛亦多)
(死也故/取再伏)大率鵝三雌一雄鴨五雌一雄鵝初軰生子十
餘鴨生數十後軰皆漸少矣(嘗足五榖飼之生子/多不足者生子少)欲放
厰屋之下作窠(以防猪犬狐/狸驚恐之害)多著細草於窠中令煖先
刻白木為卵形窠别著一枚以誑之(不爾不肯入窠東/西浪生若獨著窠)
(後有爭窠/之患也)生時㝷即收取别作一煖處以柔細草覆之
(停置窠中/凍即須死)伏時大鵝一十子大鴨二十子小者減之(多/則)
(不/周)數起者不任為種(數起則/凍死也)其貪伏不起者須五六日
一與食起之令洗浴(乆不起者飢羸/身冷雖伏無熱)鵝鴨皆一月雛出
量雛欲出時四五日內不用聞打鼔紡車犬呌猪犬及
舂聲又不用器淋灰不用輕見産婦(觸忌者雛多厭殺/不能自出假令出)
(亦㝷/死也)雛既出别作籠籠之先以粳米為粥糜一頓飽食
之名曰塡嗉(不爾喜軒壺/羌量而死)然後以粟飯切苦菜蕪菁英
為食以清水與之濁則易(不易歴塞/鼻則死)入水中不用停乆
㝷宜驅出(此既水禽不得水則死臍/未合乆在水中冷徹亦死)於籠中高處敷細
草令寢處其上(雛小臍未合/不欲冷也)十五日後乃出(早放者匪/直乏力致)
(又有寒冷兼/鳥鴟災也)鵝惟食五榖稗子草采不食生蟲(葛洪方/日居射)
(工之地常養鵝見此物/食之故䳱羣此物也)鴨靡不食矣水稗成實時尤是
所便噉此足得肥充供厨者子鵝百日以外子鴨六七
十日佳過此肉硬大率鵝鴨六年以上老不復生伏矣
宜去之少者初生伏又未能工惟數年之中乃佳耳
風土記鴨春季雛到夏五月則任啖故俗五六月則烹
食之
便民圖凡相鵝鴨母其頭欲小口上齕有小珠滿五者
生卵多滿三者為次
棧鵝易肥法(稻子或小米大麥不計煮熟先用磚蓋成/小屋放鵝在內勿令轉側門中木棒簽定)
(只令出頭喫食日餵三四次夜多與食勿令/住口撏去尾際毳衣如此三日加肥一觔)
養雌鴨法(毎年五月五日不得放棲只乾餵不得與水/則日日生卵不然或生或不生土硫黄飼之)
(易/肥)
作杬子法純取雌鴨無令雜雄足其粟豆常令肥飽一
鴨便生百卵(俗所謂谷生者此卵既非隂陽/合生雖伏亦不成雛宜以供贍)杬木皮(爾/雅)
(曰杬魚毒郭璞注曰杬大木子似粟生南方皮厚汁赤/中藏卵黑無杬皮者虎杖根並作用爾雅曰荼虎杖郭)
(璞注云似紅草麤/大有細刺可染赤)淨洗細莖剉煮取汁二斗及熟下鹽
一升和之汁極冷內甕中(熱則卵敗/不堪乆停)浸鴨子一月煮食
鹹徹則卵浮(吳中多作者至十數斛/久停彌善亦得經夏也)
　　雞
爾雅雞大者蜀蜀子雓未成雞僆絶有力奮
　疏此别雞屬也雞者知時畜其大者名蜀蜀之雛子
　名雓雛之稍長未成雞者名僆壯大絶有力者名奮
齊民要術雞種取桑落時生者良(形小淺毛腳細短是/也守窠少聲則無子)
春夏生者則不佳(形大毛羽悅澤腳麤長者是游蕩饒/聲產乳易厭既不守窠則無緣蕃息)
(也/)雞春夏雛二十日內無令出窠飼以燥飯(出窠早不/免鳥鴟與)
(濕飯則/令臍濃)雞棲宜㧻地為籠内著棧雖鳴聲不朗而安穩
易肥又免狐狸之患若任之樹林一遇風寒大者損瘦
小者或死燃柳柴雞雛小者死大者盲家政法養雞法
二月先耕一畝作田秫粥灑之刈生芽覆上自生白蟲
便買黄雌雞一隻雄一隻於地上作屋方廣丈五於屋
下懸簀令雞宿上并作雞籠懸中夏月盛晝雞當還屋
下息并於園中築作小屋覆雞得養子烏不得就
龍魚河圖畜雞白頭食之病人雞有六指者亦殺人雞
有五色者亦殺人
養生論雞肉不可食小兒食令生疣蟲又令消體痩䑕
肉味甘無毒令小兒消殺除寒熱炙食之良也
農政全書或設一大園四圍築墻中築垣分為兩所凡
兩園墻下東西南北各置四大雞棲以為休息每一旬
撥粥於園之左地覆以草二日盡化為蟲園右亦然俟
左盡即驅之右如此代易則雞自肥而生卵不絶若遇
瘟疫傳染即須以藍盛雞义口懸挂或移於樓閣上即
免矣
養雞令速肥不杷屋不暴園不畏烏鴟狐狸法(别築墻/匡開小)
(門作小厰令雞閉兩目雌雄皆斬去六翮無令得飛出/園多收桃稗胡之類以養之亦作小槽以貯水荆藩為)
(樓去地一尺數掃去屎鑿墻為窠亦去地一尺惟冬天/著草不茹則子凍春夏秋三時則不須直置匡上任其)
(産伏留草則蜫蟲生雞出則著外許以罩籠之鵪鶉大/還内墻匡中其供食者又别作墻匡蒸小麥飼之三七)
(日便肥/大矣)
又榖產雞子供常食法(别取雌雄勿令與雌雄相雜墻/匡斬翅荆樓土窠一法惟多與)
(穀食之令竟冬肥盛自然穀産雞子矣一雞滋生至/百餘卵不雛並食之無咎餅炙所須皆宜用此也)
瀹雞子法(打破著沸湯中浮出即掠/取生熟正得即加鹽醋也)
炒雞子法(打破銅鐺中攪令黄白相雜細擘葱/白下鹽米渾豉麻油炒之甚香美)
棧雞易肥法(以油和麵捻成指尖大塊日與數十枚食/之又以做成硬飯同土硫黄研細每次與)
(五分許同飯拌/匀餵數日即肥)
養雞不菢法(母雞下卵時日逐食内夾以/麻子餵之則常生卵不菢)
養生雞法(雞初來時即以淨温/水洗其足自然不走)
治雞病方(凡雞雜病以真蔴油灌之皆立/愈若中蜈蚣毒則研茱萸解之)
治鬭雞病方(以雄黄末搜飯飼之可去其胃/蟲此藥性熱又可使其力健)
　　魚
陶朱公養魚經治生之法有五水畜第一水畜魚也以
六畝地為池池中有九州求懷子鯉魚長三尺者二十
頭牡鯉魚長三尺者四頭以二月上庚日內池中令水
無聲魚必生至四月內一神守六月內二神守八月內
三神守神守者鱉也內鱉則魚不復飛去在池中周遶
九州無窮自謂游江湖也至來年二月得魚長一尺者
一萬五千三尺者五千枚二尺者萬枚直五千得錢一
百二十五萬至明年一尺者十萬枚二尺者五萬枚三
尺者五萬枚長四尺者四萬枚留長二尺者二千枚作
種所餘皆賣得錢五百一千萬候至明年不可勝計所
以養鯉魚者不相食易長不費也
農桑通訣凡育魚之所須擇泥土肥沃蘋藻繁盛為上
然必召居人築舍守之仍多方設法以防獺害凡所居
近數畝之湖如依陶朱法畜之可致速富今人但上江
販魚取種塘内畜之飼以青蔬嵗可及尺以供食用亦
為便法
農圃四書魚種古法俱求懷子鯉魚納之池中但自涵
育或在取近江湖藪澤陂泖水際之土數舟布底則二
年之内土中自有大魚宿子得水即生也今之俗惟購
魚䄮其䄮也漁人汎大江乘潮而布網取之者初也如
針鋒然乃飼之以雞鴨之卵黄或大麥之麩屑或炒大
豆之末稍大則鬻魚池養之家閩録云仲春取子於江
曰魚苗畜於小池稍大入􁁊塘曰􁁊􁀙可尺計徙之廣
池飼以草九月乃取有難長之䄮曰艋艘其首黄色曰
螺師青以其食螺師也故名爾雅翼曰鱒魚螺蚌是也
其口尖期年而鼻竅始通不得通則死長至尺許乃易
大惟鯶魚為良其口濶而盆首似鯉而身圓謂之草魚
食草而易長爾雅翼曰鯶魚食草白鰱乃魚之貴者白
露左右始可納之池中或前一月或後一月皆不育漁
人攜於舟若煎炙油氣觸之則目皆瞎京口録曰巨首
細鱗池塘中多畜之鯔魚松之人於潮泥地鑿仲春潮
水中捕盈寸者養之秋而盈尺腹背皆腴為池魚之最
是食泥與百藥無忌京口録云頭匾而骨軟閩志云目
赤而身圓口小而鱗黑吳王論魚以鯔為上也其魚至
冬能牽被而自藏
又凡鑿池養魚必以二有三善焉可以蓄水鬻時可去
大而存小可以解汎(此池汎可/入彼池)不可以漚麻一日即汎
魚遭鴿糞則汎以圊糞解之魚之自糞多而返復食之
則汎亦以圊糞解之池不宜太深深則水寒而難長魚
食雞鴨卵之黄則中寒而不子故魚秧皆不子魚之行
遊晝夜不息有洲島環轉則易長池之傍樹以芭蕉則
滴露而可以解汎樹楝木則落子池中可以飽魚樹葡
萄架子於上可以免鳥糞種芙蓉岸周可以辟水獺魚
食楊花則病亦以糞解之食蟋蟀嫩草食稗子池之正
北後宜特深魚必聚焉則三面有日而易長飼之草亦
宜此方一日而兩番須有定時魚小時草必細食至冬
則不食凡魚嘯子必沿水痕雖乾涸十年遇水即生其
長甚易其嘯子也以五月鯉魚以五月下惟銀魚鱠殘
魚嘯子於冰冰解三日乃生也飼魚不可撩水草恐有
黑魚鮎魚等子在草上是能食魚黑魚者鱧魚也夜則
仰首而戴斗鮎魚者鮧魚也即鯷魚也大首方口背青
黑而無鱗是多涎池中不可著碱水石灰能令魚汎凡
池之䕯相傳一夜生七子太宻則魚皆鬱死必去其半
乃佳
便民圖凡魚遭毒翻白急疏去毒水别引新水入池多
取芭蕉葉搗碎置新水來處使吸之則解或以溺澆池
面亦佳
農政全書江西養魚法掘小池方一丈深八尺㡳又作
小池方五尺深二尺用杵築實畜水至清明前後出時
買鰱魚鯶魚苗長一寸上下者毎池鰱六百鯶二百每
日以水荇帶草喂之無草時可用鹹蛋殻與食之常時
積下至時用之冬月尤宜用之令魚并泥食之不散游
至五月五日後五更時用夏布袱於塘近邊釘四樁張
布袱其上次以夏布兜撈魚苗傾袱内選去雜魚另置
一水盆中其鰱鯶入水桶旋送入中池中池方二三丈
每池可放七八百池中生栽荇草栽法於二三月舊魚
入大塘去水曬半乾栽荇草於内栽完放水長草以養
新魚其中池移過大池之鯶魚每百日用草二擔則中
池過塘時魚重一觔者至十月可得三四觔大塘者大
小為魚多寡水宜深五尺以上每食魚只於大塘内取
之中塘荇草盡再入之或用正本草若大池面方二三
十歩以上者可得三四斤以上魚即與老草連根食之
刮苧麻取下葉以廣蓋之勿曬乾至晚入池中當夜食
盡又冬月大魚無食有一法常時積舊草薦置僻處使
人溺其上久之至冬月剉細以稻泥或黄土和草成碗
大團子曬乾置池中心深處大魚則并泥食之中池中
魚剉草宜更細入水二三日和土成團冬月塘乾取起
魚寄别處池内或入大桶速乾水起生泥壅池生泥只
取爛泥勿取乾者池瘦傷魚令生虱取過泥速栽荇草
放水入魚魚虱如小豆大似團魚凡山中暴雨入池帶
惡蟲蛇氣亦令魚生虱則極瘦凡取魚見魚瘦宜細檢
視之有則以松毛遍池中浮之則除凡小池宜在大池
之旁以便冬月寄魚小池過小魚於中中池即栽荇
又作羊棬於塘岸上安羊每早掃其糞於塘中以飼草
魚而草魚之糞又可以飼連魚如是可以損人打草但
魚畧有微滯耳水畜之利須擇背山面湖山聚水曲之
處起造住宅先置田地山場凡僕從即便播榖種蔬樹
植蠶繅以為衣食之源然後掘築方圍大塘以收水利
塘内有九州八谷如同江湖納蝦鱉螺螄為神守使魚
相忘若自以為江湖之中日夜游戲而不息矣
　　蜜蜂(附/)
農桑通訣人家多於山野古窯中收取蜂蜜蓋小房或
編荆囤兩頭泥封開一二小竅使通出入另開一小門
泥封時時開却掃除常淨不令他物所侵及於家院掃
除蛛網及關防山蜂土蜂不使相傷秋花彫盡留冬月
可食蜜脾餘者割取作蜜蠟至春三月掃除如前常於
蜂窠前置水一器不致渴損春月蜂盛一窠止留一王
其餘摘之其有蜂王分窠羣蜂飛去用碎土撤而收之
别置一窠其蜂即止春夏合蜜及蠟每窠可得大絹一
疋有收養生息分百窠者不必他求而可致富也
經世民事十月割蜜天氣漸寒百花已盡宜開蜂窶後
門用艾燒烟微薰其蜂自然飛向前去若怕蜂蟄用薄
荷葉嚼細塗在手面其蜂自然不蟄或用紗帛蒙頭及
身上截或皮套五指尤妙約量冬至春其蜂食之餘者
揀大蜜脾用利刀割下却封其窶將蜜絞淨不見火者
為白沙蜜見火者為紫蜜入窶盛頓將絞下蜜柤入鍋
内慢火煎熬候融化抝出絞柤再熬預先安排錫鏇或
瓦盆各盛冷水次傾蠟水在内凝定自成黄蠟以柤内
蠟盡為度要知其年收蜜多寡則看當年雨水何如若
雨水調匀花木茂盛其蜜必多若雨水少花木稀其蜜
必少或蜜不敷蜜蜂食用宜以草雞或一隻或二隻退
毛不用肚腸懸掛窶内其蜂自然食之又力倍常至春
來二月門開其封止存雞骨而已
農政全書冬月割蜜過多則蜂飢飢時可將嫩雞白煮
置房側令食之
　
　
　
　
　
　
　
　
　
　
　
　
　
　
欽定授時通考卷七十一
欽定四庫全書
欽定授時通考卷七十二
　蠶事
　　彚考
書經禹貢桑土旣蠶
　傳桑土冝桑之土旣蠶者可以蠶桑也
詩經豳風蠶月條桑
　傳蠶月治蠶之月也
禮記月令季春之月后妃齋戒親東鄉躬桑禁婦女毋
觀省婦使以勸蠶事
　注后妃親採桑示帥先天下也東鄉者鄉時氣也是
　明其不常留養蠶也留養者所卜夫人與世婦婦謂
　世婦及諸臣之妻也女外内子女也毋觀去容飾也
　婦使縫線組紃之事
周禮内宰中春詔后帥外内命婦始蠶於北郊以為祭
服嵗終稽其功事佐后而受獻功者比其大小麤良
　注蠶於北郊婦人以純隂為尊郊必有公桑蠶室焉
又地官凡庶民不蠶者不帛
　疏不蠶者不帛蠶者則得帛孟子云五十者可以衣
　帛以不蠶故身不得衣帛
又夏官馬質掌質馬禁原蠶者
　注原再也天文辰為馬蠶書蠶為龍精與馬同氣物
　莫能兩大禁再蠶者為傷馬與
史記天官書正月上甲風從東方宜蠶
淮南子攝提格之嵗嵗早水晩旱蠶不登寅在甲曰閼
逢單閼之嵗嵗和蠶昌卯在乙曰旃䝉執徐之嵗嵗早
旱晚水蠶閉辰在丙曰柔兆大荒落之嵗嵗蠶小登已
在丁曰强圉敦牂之嵗嵗大旱蠶登午在戊曰著雝協
洽之嵗嵗蠶登未在已曰屠維涒灘之嵗嵗和蠶登申
在庚曰上章作鄂之嵗嵗蠶不登酉在辛曰重光掩茂
之嵗嵗蠶不登戌在壬曰𤣥黓大淵獻之嵗嵗蠶開困
敦之嵗嵗蠶昌亥在癸曰昭陽赤奮若之嵗嵗早水蠶
不出
又蠶食而不飲二十二日而化
又原蠶而一嵗可再登非不利也然王者法禁之為其
殘桑也
又蠶經云黄帝元妃西陵氏始蠶蓋黄帝制作衣裳因
此始也
東方朔占正月旦竟日不風清明宜蠶
物類相感志蠶過小滿則無絲
蠶書卧種之日升香以禱天駟先蠶也割雞設醴以禱
婦人寓氏公主蓋蠶神也毋治堰毋誅草毋沃灰毋室
入外人四者神實惡之
烏程縣志清明日晩育蠶之家設祭以禳白虎門前用
石灰畫灣弓之狀蓋祛蠶祟也
東陽縣志三月廿五赤豆棗栗之類和米煮之謂之蠶
花粥云食之利養蠶
茅亭客話蜀有蠶市每正月至三月州城及屬縣一十
五處耆舊傳聞古蠶叢氏為蜀主民無定居隨蠶叢所
在致市居此其遺風也
宋蘇轍詩序眉之二月望日鬻蠶器於市因作樂從觀
謂之蠶市
方輿勝覧成都古蠶叢之國其民重蠶事故一嵗之中
二月望日鬻花木蠶器號蠶市在大慈寺前
順慶府志蜀有樂山在渠縣北每嵗人日邑人將鼔笛
酒食登此娱樂以祈蠶事
蠶經蠶有六徳衣被天下生靈仁也食其食死其死以
答主恩義也身不辭湯火之厄忠也必三眠三起而熟
信也象物以成繭色必黄素智也繭而蛹蛹而蛾蛾而
卵卵而蠶蠶而復繭神也
齊民要術五行書曰欲知蠶善惡常以三月三日天隂
如無日不見雨蠶大善
田家五行清明午前晴早蠶熱午後晴晩蠶熟
西吴枝乘吴興以四月為蠶月家家閉户官府勾攝征
收及里閈徃來慶弔皆罷不行謂之蠶禁
農桑通訣繭館皇后親蠶之所古公桑蠶室也齋戒享
先蠶以勸蠶事后躬桑始捋一條執筐受桑捋三條女
尚書跪曰可止執筐者以桑授蠶毋以桑適金室前漢
文帝紀詔皇后親桑以奉祀服景帝詔后親桑為天下
先元帝王皇后為太后幸繭館率皇后及列夫人桑明
帝時皇后諸侯夫人蠶魏文帝黄初中皇后蠶於北郊
遵周典也晉武帝太康中立蠶宫皇后躬桑依漢魏故
事宋孝武立蠶觀后親桑循晉禮也北齊置蠶宫皇后
躬桑於所後周制皇后至蠶所桑隋制皇后親桑於位
唐太宗貞觀元年皇后親蠶顯慶元年皇后武氏先天
二年皇后王氏乾元二年皇后張氏並見親蠶禮𤣥宗
開元中命宫中食蠶親自臨視宋開寳通禮郊祀録並
有后親蠶祝詞此歴代后妃親蠶之事采之史編昭然
可見茲特冠於篇首
蠶論木各有所宜土惟桑無不宜桑無不宜故蠶無不
可事豳風之詩曰女執懿筐遵彼微行爰求柔桑則豳
可蠶將仲子之詩曰無折我樹桑則鄭可蠶車𥻘之詩
曰阪有桑隰有楊則秦可蠶氓之詩曰桑之未落其葉
沃若桑之落矣其黄而隕桑中之詩曰期我乎桑中則
衛可蠶皇矣之詩曰攘之剔之其檿其柘桑柔之詩曰
菀彼桑柔其下侯旬則周可蠶禹貢兖州桑土既蠶厥
篚織文則魯可蠶青州厥篚檿絲管子亦曰五粟之土
其檿其桑則齊可蠶荆州厥篚𤣥纁則楚可蠶孟子告
梁惠王曰五畝之宅樹之以桑十畝之詩曰十畝之間
桑者閒閒則梁可蠶蠶叢都蜀衣青衣教民蠶桑則蜀
可蠶猶農夫之於五穀非龍堆狐塞極寒之區猶可耕
且穫也
　　制居
禮記祭義天子諸侯必有公桑蠶室近川而為之築宫
仞有三尺棘牆而外閉之
　疏公桑蠶室者設官家之桑於其處築養蠶之室
又卜三宫之夫人世婦之吉者使入蠶於蠶室
雜五行書二月上壬取土泥屋四角宜蠶吉
齊民要術屋欲四面開窗紙糊厚為籬屋内四角着火
又三月清明節令蠶妾治蠶室塗隙穴
又蠶之性喜静而惡喧故宜静室喜煖而惡濕故宜版
室室静可以避人聲之喧閙室密可以避南風之襲吹
室版可以避地氣之蒸鬰
蠶書居蠶欲温居繭欲凉
務本新書蠶屋忌近臭穢夜間無令燈火光忽射蠶屋
窗孔不得將烟火紙燃於蠶房内吹滅蠶初生忌屋内
掃塵忌蠶房内哭泣呌喚忌穢語淫辭忌不潔淨人入
蠶屋
又凡養秋蠶初生時去三伏猶近暑氣仍存蠶室多生
濕潤須四通八達風氣徃來
士農必用治火倉屋當中掘一阬濶挾深淺量屋大小
(謂如一二間四椽屋四方一/面可濶四尺隨屋大小加減)阬周圍塼坯接壘髙二尺
長粘泥泥了通計深四尺細碎乾牛糞阬底上鋪攤一
層厚三四指腊月所收搥碎者帶根節粗乾柴於糞上
鋪一層(五寸以上徑者凡桑/榆槐等堅硬者皆可)柴上又鋪糞一層於柴空
隙處築得極實慎不可虛虛則火焰起傷屋又熟火不
能長乆糞柴相間摏阬滿上復用糞厚盖約蠶生前七
八日糞土上煨熟火黑黄烟五七日於蠶蛾生前日少
開門出盡烟即閉其柴糞陷下已成熟火(蠶小喜煖怕/烟不可用生)
(火又生火或驟而或歇不能均匀此火既熟絶無烟氣/一兩月不減不動便如無火用柴枝剔撥使烟氣薰騰)
(也上必壘髙二尺者欲使火氣上騰至室/中散布均匀又防夤夜人行誤陷入也)其屋乾透其
壁皆煖諸蟲薰盡牛糞薰屋大宜蠶也(蠶喜牛糞/牛喜蠶沙)糊窗
時窗上故紙却用淨白紙替換(莫捲草薦旋拉故紙糊/新紙不使熱氣外出)
每一窗上嵌四大捲窗(宜/密)
農桑通訣民間蠶室必選置蠶宅負隂抱陽地位平爽
正室為上南西為次東又次之若室舊則當淨掃塵埃
預期泥補若逼近臨時牆壁濕潤非所利也夫締搆之
制或草或瓦須内外泥飾材木以防火患復要間架寛
厰可容槌箔窗户虛明易辨眠起仍上於行撁各置照
窗每臨早暮以助髙明下就附地列置風竇令可啓閉
以除濕鬰考之諸蠶書云蠶時先闢東間養蟻停眠前
後撒去西窗宜遮西曬尤忌西南風起大傷蠶氣可外
置牆壁四五步以禦所有蠶神室蠶神像宜於髙空處
安置凡一切忌惡之事邪穢之氣辟除蠲潔夙夜齋敬
不致䙝慢如能依上法自然宜蠶不必泥於隂陽家拘
忌巫覡等誘惑至使囘換門户諂禱神祇虚費財用實
無所益故表而出之以為業蠶者之戒
又養蠶蟻時先辟東間一間四角挫壘空龕狀如三星
以均火候謂屋小則易收火氣也
農政全書士農必用曰蠶成螘時宜極煖是時天氣尚
寒大眠後宜凉是時天氣已暄又風雨隂晴之不則朝
暮晝夜之不同一或失宜蠶病即生惟蠶屋得法則可
以應蠶屋之制周置捲窗中伏熟火謂如蠶欲煖而天
氣寒閉苫窗撥火則外寒不入和氣内生若遇大寒屢
撥熟火不能勝其寒則外燒糞墼絶烟置屋中四隅和
氣自然薰蒸寒退則去餘火蠶欲凉而天氣暄閉火而
捲苫窗則火氣内息而凉氣外入若遇大熱盡捲苫窗
不能解其熱則去其窗紙上捲照窗下開風眼窗外槌
下灑潑新水凉氣自然透達熱退則糊補其窗閉塞風
眼使其蠶自初及終不知有寒熱之苦病少繭成一室
之功也然寒不可驟加煖熱當漸漸益火寒而驟熱則
生黄輭等疾熱不可驟加風凉當漸漸開窗熱而驟風
凉則變殭此又不可不知也

　　火倉圖説
火倉凡蠶生室内四壁挫壘室龕狀如三星務要玲瓏
頓藏熟火以通煖氣四向匀停蠶家或用旋燒柴薪烟
氣薰籠蠶藴熱毒多成黑蔫今制為擡爐先自外燒過
薪糞舁入室内各籠約量頓火隨寒熱添减若寒熱不
均後必眠起不齊
　　擡爐圖説
擡爐之制一如矮牀内嵌燒爐兩旁出柄二人舁之以
送熟火
　
　
　
　
　
　　浴種
爾雅釋蟲蟓桑繭雔由樗繭棘繭欒繭蚢蕭繭
　疏此皆蠶類作繭者因所食葉而異名也食桑葉作
　繭者名蟓即今蠶也食樗葉棘葉欒葉者名雔由食
　蕭葉作繭者名蚢也
尚書大傳大昕之朝夫人浴種于川
　注大昕季春朔日之朝也
吴錄南陽郡一嵗蠶八績
廣志蠶有原蠶有冬蠶有野蠶
永嘉郡記永嘉有八輩蠶一曰蚢珍蠶三月績二曰柘
蠶四月初績三曰蚢蠶四月績四曰愛珍蠶五月績五
曰愛蠶六月末績六曰寒珍蠶七月績七曰四出蠶九
月初績八曰寒蠶十月績
又凡蠶再熟者前輩皆謂之珍養蠶者少養之愛蠶者
故蚢蠶種也蚢珍三月既績出蛾取卵七八月便剖卵
蠶生多養之是為蚢蠶欲作愛者取蚢珍之卯藏内罋
中隨器大小亦可拾紙盖覆器口安硎泉冷水中使冷
氣折其出勢得三七日然後剖生養之謂為愛珍亦呼
愛子績成繭出蛾卵卵七日又剖成蠶多養之此則愛
蠶也藏卵時勿令人見應用二七赤豆安器底臘月桑
柴二七枝以麻卵紙當令水髙下與種相齊若外水髙
則卵死不復出若外水下卵則冷氣少不能折其出勢
不能折其出勢則不得三七日不得三七日雖出不成
也不成者謂徒績成繭出蛾生卵七日不復剖生至明
年方生耳欲得隂樹下亦有泥器三七日亦有成者
雜五行書今世有三卧一生蠶四卧再生蠶白頭蠶頡
石蠶楚蠶黑蠶有一生再生之異灰兒蠶秋母蠶秋中
蠶老秋兒蠶秋末老蠏兒蠶錦兒蠶同繭蠶或二蠶三
蠶共為一繭凡三卧四卧皆有絲綿之别
海寧縣志清明夜育蠶之家各裹蠶子於綿衣中卧身
下謂蠶得人氣始生
又臘月十二日養蠶之家各以鹽滷茄灰薰揉蠶子藏
之榖殻中至廿四日則出之浴于川以待春至
士農必用夏蠶别是一等俗謂三蠶春養出夏種夏養
出秋種秋養出來春種不可間缺缺則絶其種
又秋蠶一名原蠶採葉不無傷桑春蠶不幸遇天災不
得已養之以補嵗計然不宜植宜穉也
　徐光啓曰今人不養秋蠶止以夏蠶作來春種亦生
　又云秋蠶以補嵗計此言甚妙秋時多晴更比春蠶
　為穩今人先言二蠶不食頭葉致昧秋蠶補歳計之
　理不知二蠶何故不食頭葉夏秋蠶俱要計算除蚊
　蠅
又農桑要㫖曰清明後種初變輕和肥滿再變尖圓其
中如春初栁色再變蟻周旋其中如逺山色此必收之
種也若頂平焦乾及蒼黄赤色便不可養此不收之種
也
又蠶為龍精月值大火則浴其種今人以鹽水沃其種
謂之洗蠶蠶為上不浴者名火蠶蠶次之
又桑蠶直説曰欲疾生者頻舒捲捲之須虚慢欲遲生
者少舒捲捲之須𦂳實
　黄省曽曰臘月十二浸之于鹽滷中至二十四而出
　則利於繅絲或曰臘八日以桑柴灰或草灰淋汁以
　蠶連浸焉一日而出繼以雪水浸之懸乾或懸桑木
　之上以冒雨雪三宿而收之則耐養二月十二浴清
　明之曉則以綿紙裹之藏於㕑内俟桑芽如茶匙大
　則綿絮裹之暮也覆以所服之煖衣晨也覆以所蓋
　之煖被旣出也温以火未出也禁以火焙其浸也用
　桑條之灰濕其連而後摻之摺而浸之于滷中即鹽
　化之水有分兩恐其浮也以磁器壓之其至二十四
　出也用河水滌去其灰或置之扁中而沃而後凉之
　掛之則至春生否者隂不至于費葉至二月十二浴
　以菜花野菜花韭花桃花白豆花揉之其中而浴之
　蛾之放子也一夜而止否則生蟻不齊
又人多收蠶種于篋中經天時雨温熱蒸寒燠不時即
罨損浙人謂之蒸布言在卵布中已成其病其苗出必
黄苗黄即不堪育矣譬之嬰兒在胎中受病出胎便病
難以治也凡收蠶種之法以竹架疎疎垂之勿見風日
又擘絲羃之勿使飛蝶綿蟲食之待臘日或臘月大雪
即鋪蠶種于雪中令雪壓一日乃復攤之架上羃之如
初至春候其欲生未生之間細研朱砂調温水浴之水
不可冷亦不可熱但如人體斯可矣以解其不祥也
又蠶未出時秤種寫記輕重于紙背及已出齊慎勿掃
多見人纔見蠶出便以帚刷或以雞鵞翎掃之夫以微
渺如絲髮之弱其能禁帚刷之傷哉必細切葉别布白
紙上務令匀薄却以出苗紙和紙覆其上蠶喜葉香自
然下矣却再秤元種紙見所下多少約計自有葉看養
寧葉多而蠶少即優裕而無窘迫之患今人不先計料
至缺葉則典質貿鬻無所不至苦于蠶受飢餒狼籍損
壊枉損物命多矣
又農桑輯要曰蠶子變色要在遲速由己勿致損傷自
變桑葉已生自辰巳間將甕内取出舒卷提掇亦無度
數但要第一日變三分第二日變七分却用紙宻糊封
了還甕内收藏至第三日午時又出連舒卷須要變至
十分
農桑通訣育蠶之法始于擇種收繭取簇之中向陽明
淨厚實者蛾出第一日者名苗蛾末後出者名末蛾皆
不可用次日以後出者取之鋪連于槌箔雄雌相配至
暮抛去雄蛾將母蛾于連上匀布所生子環堆者皆不
用生蠶數足更就連上令覆養三五日掛時須蠶子向
外恐有風磨損其子
又冬至日及臘月八日浴時無令水極深浸浴取出比
及月望數連一卷桑皮索繫定庭前立竿髙掛以受臘
天寒氣年節後甕内竪連須令玲瓏安十數日候日髙
時一出每隂雨後即便曬曝此蠶連浴養之法
務本新書清明將甕中所頓蠶連遷于避風温室酌中
處懸掛穀雨日將連取出通見風日那表為裏左捲者
却右捲右捲者却左捲每日交換捲那捲罷依前收頓
比及蠶生均避風日生發匀齊
又農家下蟻多用桃枝翻連敲打蟻下之後却掃聚以
紙包裹秤見分兩布在箔上已後節節病生多因此弊
今後比及蟻生當匀鋪蓐草煻火内燒棗一二枚先將
蠶紙秤見分兩次將細細摻在蓐上蟻要匀稀連必頻
移生盡之後再秤空連便知蠶蟻分兩依此生蠶百無
一損今時謂如下蟻二兩徃徃止布一蓆重疊宻壓不
無損傷今後下蟻三兩决合匀布一箔慎勿貪多如己
力止合放蟻三兩因為貪多便放四兩以致桑葉房屋
椽箔人力柴薪俱各不給因而兩失
農政全書士農必用曰生蟻惟在凉暖知時開掯得法
使之莫有先後其法變灰色已全以兩連相合鋪于一
淨箔上𦂳捲兩頭䋲束卓立于無烟淨凉房内第三日
晚取出展箔蟻不出為上若有先出者掃去不用每三
連虚捲為一卷放新煖蠶室内候東方白將連於院内
一箔上單鋪如有露于凉房中或棚下少頃移連入蠶
房就地一箔上單鋪少間黑蟻齊生并無一先一後和
蟻秤連記寫分兩
又下蟻惟在詳欵稀匀使不致驚傷而稠疊蟻生既齊
取新葉用快利刀切極細用篩子篩于中薄蓐紙上務
要匀薄將連合于葉上蟻自緣葉上或多時不下連及
縁上連背翻過又不下者並連棄了此殘病蟻也
又蠶事之本惟在謹於謀始使不為後日之患蠶眠起
不齊由於變生之不一變生之不一由於收種之不得
其法故曰惟在謹於謀始
又秦觀蠶書曰臘之日聚蠶種沃以牛溲浴于川毋傷
其藉
　　蠶連圖説
蠶連蠶種紙也舊用連二大紙蛾生卵後又用線長綴
通作一連故因曰連匠者嘗别抄以鬻之務本新書云
蠶連紙厚為上薄紙不禁浸浴如用小灰紙更妙連須
以時浴之浴畢掛時令蠶子向外恐有風磨損冬至日
及臘月八日浴時毋令水極深浸浴取出比及月望數
連一卷桑皮索繫定
蠶連不得用麻䋲繫掛如或不忌後多乾死不生本草
陳藏器云以苧麻近蠶種則不生當逺之
　
　
　
　
　
　
欽定授時通考卷七十二
欽定四庫全書
欽定授時通考卷七十三
　蠶事
　　飼養
詩經衛風降觀于桑
　傳桑木名可食蠶者
又爰求柔桑
　箋柔桑稚桑也蠶始生宜稚桑
禮記祭義桑於公桑風戾以食之
　疏戾乾也凌早採桑必帶露而濕蠶性惡濕故乾而
　食之
會稽志春蠶多四眠餘蠶皆三眠越人謂蠶眠為幼謂
之幼一幼二幼三幼大
蠶經蠶有三光白光飼食青光厚飼皮皺為飢黄光以
漸減食
齊民要術蠶小不宜見露氣採桑着懐中令暖然後切
之每飼蠶卷窗帷飼訖還下蠶見明則食食多則生長
蠶書蠶生明日桑或柘葉風戾以食之寸二十分晝夜
五食九日不食一日一夜謂之初眠又七日再眠如初
既食葉寸十分晝夜六食又七日三眠如再又七日若
五日不食二日為之大眠食半葉晝夜八食又三日健
食乃食全葉畫夜十食不三日遂繭凡眠已初食布葉
勿擲擲則蠶驚毋食二葉
合璧事類蠶俯曰眠眠時不食桑柘經一晝夜而脱殻
蠶有三眠者有四眠者
　黄省曽曰蠶之自蟻而三眠也俱用切葉其飼火蠶
　也必勤葉盡則飼毋使蠶吞火氣而病
農桑輯要深秋桑葉未黄多廣收拾爆乾搗碎于無烟
火處收頓春蠶眠後用
又臘八日新水浸菉豆薄攤曬乾又淨淘白米控乾以
上二物皆隂處收頓以備大眠起用拌葉飼蠶
又初飼蠶法宜旋切細葉微篩不住頻飼一時辰約飼
四頓一晝夜通飼四十八頓
又蠶必晝夜飼若頓數多者蠶必疾老少者遲老二十
五日老一箔可得絲二十五兩二十八日老得絲二十
兩若月餘或四十日老一箔止得絲十餘兩飼蠶者慎
勿貪眠以懶為累毎飼蠶後再宜遶箔看葉要均匀若
值隂雨天寒比及飼蠶先用乾桑柴或去葉稈草一把
㸃火遶箔照過逼出寒濕之氣然後飼之則蠶不生病
一眠候十分眠纔可住食至十分起纔可投食若八九
分起便投葉飼之直到老不齊又多損失停眠至大眠
蠶欲向眠時見黄光便住食抬食直候起齊慢飼葉宜
薄摻厚則多傷慢食之病盖因生蠶得食力須勤飼最
忌露水濕葉并雨濕葉飼之則多生病
又大眠起燠宜頻除蠶宜頻飼或正南風起將門窗簾
薦放下此際不宜抬解箔上布蠶須相去一指布蠶一
箇取臘月所藏菉豆水微浸生芽曬乾磨作細麵臘月
所藏白米蒸熟作粉亦可第四頓收食拌葉匀飼解蠶
熱毒絲多易繰堅韌有色如葉少去秋所收桑葉再搗
為末水灑新葉微濕摻末拌匀接闕飼蠶又萵苣亦可
接
士農必用飼蟻之法當宿澆其桑旋摘其葉宿澆則多
液旋摘則不乾利刄以細切之疎篩以薄布之非利刃
則無液非細切則盖蠶非篩則不匀非匀則偏食然葉
渣之微液不能乆存少頃之間即成枯涸故須旋切而
頻篩也第一日飼一復時可至四十九頓第二日飼至
三十頓葉微加厚第三日飼至二十餘頓又稍加厚宜
極暖極暗大凡初蟻宜暗眠起宜微明向食宜明
又初飼蟻法宜旋切細葉微篩一時辰約飼四頓一晝
夜通飼四十九頓或三十六頓懶者頗疑煩冗予曰新
蟻止食桑葉脂脉若頓數不多譬如乳嬰兒小時失乳
後必羸弱病生蟻初生須隔夜採東南枝肥葉甕中另
頓旋取細切
又抽飼斷眠法蠶向眠時量黄白分數抽減所飼之葉
漸次細切薄摻頻飼候十分黄光不問隂晴早夜急須
抬過抬時住食起齊時投食此為抽飼斷眠之法謂抽
減眠蠶之葉不致覆壓専飼未眠之蠶使之速眠不惟
眠起得齊且無葉罨燠熱之病
農桑通訣蠶有十體寒熱飢飽稀宻眠起𦂳慢
　𦂳慢謂飼時𦂳慢也
又蠶忌食濕葉忌食熱葉蠶初生忌煎煿魚肉忌側近
舂搗忌敲擊有聲之物未滿月産婦不宜作蠶母忌帶
酒人將桑飼蠶及抬解布蠶蠶生至老大忌烟薰忌放
刀于竈上箔上竈前忌熱湯潑灰忌産婦孝子入家忌
燒皮毛亂髮忌酒醋五辛羶魚麝香等物忌當日迎風
窗忌西照日忌正熱著猛風暴寒忌正寒忽令過熱忌
不潔人入蠶室蠶室忌臭穢
又擘黑法第三日帶燠揭蟻欵手擘如小碁子大布于
中箔可盈滿漸漸加葉飼早晴可捲東窗苫及當日背
風窗漸漸變色隨色加减食至純黄則不飼是謂頭眠
抬頭一復時可六頓次日可漸漸加葉可開捲窗一半
初向黄時宜極暖眠定宜暖起齊宜微暖抬停眠起齊
頭食宜薄一復時可四頓次日可漸加葉或開捲窗初
向黄時宜暖眠定宜微暖起齊宜温抬大眠起齊投食
一復時可三頓第一頓宜薄但可覆白第二頓比前又
薄第三頓如第一頓此三頓食如不短則其蠶至老食
慢次日可漸加葉可全開捲窗照窗初向黄時宜微暖
眠定宜温齊宜凉正食時每飼後可挾蠶筐繞槌巡之
但見有斑黎處即摻葉補合拌米粉至第七八頓食後
于己午間將切下葉攤在箔上新水灑拌極匀待少時
納羅白粉子拌令極匀每葉一筐用新水一升粉子四
兩如無止用新葉一筐可飼一箔拌桑麵切葉灑拌新
水極匀羅桑麵拌匀于大眠後間飼三五頓蠶欲老飼
之宜細薄宜頻宜微暖
又蠶有不齊頻飼以督其後者使之相及而各取其齊
蠶眠不齊病原于初今既然矣當從此治之如于純黄
之中雜見其退白而向黄者是與純黄不相逺頻飼以
督之則猶得相及頻飼則可逺其眠如己見純黄又多
青白此與純黄既逺雖飼之頻亦莫及葢蠶之變色為
之小小其眠則絶食退膚為變之大也為蛹為蛾則變
之尤大而至于化也凡至純黄則結嘴不食而眠如人
之大病周身之血氣一為變換一晝夜不大則眠為得
所今以青白者尚多飼而亂之動而蹂之則眠而失其
所矣比其青白者變黄而向眠則此已通眠而動起動
起之初欲得少食亦如人之病起欲得少食以接氣血
也以後者方眠勒其食而不投以困以餓又必待後者
動起而飼之多病少絲端為可惜故蠶經云眠起不齊
絲減少良謂此也
又蠶初生色黑漸漸加食三日後漸變白則向食宜少
加厚變青則正食宜益加厚復變白則慢食宜少減變
黄則短食宜愈减純黄則停食謂之正眠眠起自黄而
白自白而青自青復白自白而黄又一眠也每眠例如
此候之以加減食凡葉不可帶雨露及風日所乾或浥
臭者食之令生諸病常收三日葉以備霖雨則蠶常不
食濕葉且不失飢採葉歸必待熱氣退乃與食蠶時晝
夜之間大槩亦分四時朝暮類春秋正晝如夏夜深如
冬寒暄不一雖有熟火各合斟酌多少不宜一例自初
生至兩眠正要温暖蠶母須着單衣以體為測身寒則
蠶必寒便添熟火身熱則蠶亦熱約量去火一眠之後
但天氣晴明己午之間時暫掲窗簾以通風日南風則
捲北窗北風則捲南窗放入倒瀏風氣則不傷蠶大眠
起後飼三頓剪開紙窗透風日必不頓驚生病大眠後
捲簾薦去紙窗天氣炎熱門口置甕旋添新水以生凉
氣如遇風雨夜凉即下簾薦
農政全書蠶火類也宜用火以養之用火之法須别作
一爐令可抬舁出入蠶既鋪葉餵矣待其循葉而上乃
始進火火須任燒令熟以穀灰蓋之即不暴烈生焰纔
食了即退火鋪葉然後進火每每如此則蠶無傷火之
患若蠶飢而進火即傷火若纔鋪葉蠶猶在葉下未能
循援葉上而進火即下為糞薙所蒸上為葉蔽遂有熟
蒸之病
又士農必用曰正熱猛着寒便禁口不食即用鏊子盛
無烟熱牛糞火用乂托火鏊于槌箔下徃來辟去寒氣
蠶自食葉
　　蠶槌圖説
禮季春之月具曲植植即槌也務本直言云穀雨日竪
槌立木四莖各過梁柱之髙夫槌隨屋每間竪之其立
木外傍刻如鋸齒而深各莖掛桑皮繞繩四角按二長
椽椽上平鋪葦箔梢下槌之凡槌十懸中間離九寸以
居擡飼之間皆可移之上下農桑直説云每槌上中下
閒鋪三箔上承塵埃下隔濕潤中備分擡
　　蠶筐圖説
蠶筐古承幣帛竹器今用育蠶其名亦同盖形制相類
圓而稍長淺而有縁適可居蠶蟻及蠶分居時用之閣
以竹架易於擡飼梅聖俞前蠶箔詩云相與為蠶曲還
殊作筠筐北簇南筐皆為蠶具然彼此論之若南蠶大
時用箔北蠶小時用筐庶得其宜兩不偏也
　　蠶盤圖説
蠶盤盛蠶器也秦觀蠶書云種變方尺及乎將繭乃方
尺四織萑葦範以蒼筤竹長七尺廣五尺以為筐懸筐
中間九寸凡槌十懸以居食蠶今呼為盤又有以木為
框以疏簟為底架以木槌用與上同
　　蠶架圖説
蠶架擱蠶盤筐具也以細枋四莖竪之髙可八九尺上
下以竹通作横桄十層層每皆擱養蠶盤筐隨其大小
蓋筐用小架盤用大架此南方盤筐有架猶北方椽箔
之有槌也
　　蠶網圖説
蠶網擡蠶具也結䋲為之如魚網之制其長短廣狹視
蠶盤大小制之沃以漆油則光𦂳難壊貫以網索則維
持多便至蠶可替時先布網於上然後灑桑蠶聞葉香
皆穿網眼上食候蠶上葉齊手共提網移置别盤遺餘
拾去比之手替省力過倍南蠶多用此法北方蠶小時
亦用之
　　蠶杓圖説
蠶杓集韻杓作勺量器也周禮勺容一升所以㪺酒説
文曰杓音標今云酌物為杓以勺從木姑與今同此作
蠶杓斲木刳之首如大棒柄長三尺許如盤蠶空隙或
飼葉偏疎則必持此送之以補其處至蠶老歸簇或稀
宻不倫亦用均布倘有不及復以竹接其柄此南俗蠶
法北方箔簇頗大臂指間有不能周徧亦冝假此以便
其事幸毋忽諸
　　桑几圖説
桑几狀如髙凳平穿二桄就作登級几柔桑不勝梯附
須登几上乃易得葉齊民要術云採桑必須髙几士農
必用云擔負髙几遶樹上下今蠶家採彼女桑兹為便
器
　　桑梯圖説
梯木階也夫桑之穉者用几採擇其桑之髙者須梯剝
砍梯若不長未免攀附勞條不還則鳩脚多亂樛枝折
垂則乳液旁出必欲趁手髙下隨意去留須梯長可也
齊明要術云採桑必須長梯梯不長則髙枝折正謂此
也
　　桑斧圖説
桑斧砍斧也其斧銎匾而刃濶與樵斧不同詩謂蠶月
條桑取彼斧戕以伐逺揚士農必用云轉身運斧條葉
偃落於外即謂以伐逺揚也凡斧所剝砍不煩再刃者
為上至遇枯枝勁節不能拒遏又為上如剛而不缺利
而不乏尤為上也然用斧有法必須轉腕回刃向上砍
之枝查既順津脉不出則葉必復茂故農語云斧頭自
有一倍葉以此知科砍之利勝惟在夫善用斧之效也
　　桑籠圖説
籠大篝也即今謂有係筐也桑者便於㩦挈古樂府云
羅敷善採桑採桑城南頭青絲為籠䋲桂枝為籠鉤今
南方桑籠頗大以擔負之尤便於用

　　桑鉤圖説
桑鉤採桑具也凡桑者欲得逺揚枝葉引近就摘故用
鉤木以代臂指攀援之勞昔者親蠶皆用筐鉤採桑唐
上元初獲定國寳十三内有採桑鉤一以此知古之採
桑皆用鉤也然北俗伐桑而少採南人採桑而少伐嵗
嵗伐之則樹木易衰乆乆採之則枝條多結欲南北隨
宜採砍互用則桑斧桑鉤各有所施故兩及之
　　劖刀圖説
劖刀剝桑刀也刀長尺餘濶約二寸木柄一握南人砍
桑劖桑俱用此刀北人砍桑用斧劖桑用䥥䥥刃雖利
終非本器殆不若劖刀之輕且順也若南人砍桑用斧
北人劖桑用刀去短就長兩為便也
　　切刀圖説
切刀斷桑刀也蠶蟻時用小刀蠶漸大時用大刀或用
漫􁀙蠶多者又用兩端有柄長刀切之名曰懶刀(懶刀/如皮)
(匠刮刀長三尺許兩端有短木柄以手/按刀半裁半切㫁葉雲積可供十筐)先於長凳上鋪
葉匀厚人於其上俯按此刀左右切之一刃之利可桑
百箔

　　桑碪圖説
爾雅曰碪謂之榩郭璞曰碪木礩也碪從石榩從木即
木碪也碪截木為碢圓形竪理切物乃不拒刃此北方
蠶小時用刀切葉碪上或用几或用夾南方蠶無大小
切桑俱用碪也
　徐光啓曰木碪傷葉吴中用麥秸造者為佳
　　桑夾圖説
桑夾挾桑具也用木礩上仰置叉股髙可二三尺於上
順置􁀙刀在手茹葉右手按刃切之此夾之小者若蠶
多之家乃用長椽二莖駢竪壁前中寛尺許乃實納桑
葉髙可及丈人則躡梯上之兩足後踏屋壁以胸前向
壓住兩手𦂳按長刃向下裁切此桑夾之大者南方切
葉惟用刀碪不識此桑具故特厯説庶倣用之以廣其
利
　
　
　
　
　
　
　
欽定授時通考卷七十三
欽定四庫全書
欽定授時通考卷七十四
　蠶事
　　分箔
齊民要術蠶眠常須三箔中箔上安蠶上下空置(下箔/障土)
(氣上箔/防塵埃)
務本新書蠶初生即要凉快以陳稈草作蓐勿用麥稭
一日一擡失擡多生白醭　擡蠶必衆手疾擡若箕内
堆聚多時蠶身有汗後必病損漸漸隨擡減耗縱有老
者簇内多作薄皮蠶沙冝頻除不除則乆而發熱熱氣
熏烝後多白殭每擡之後箔上蠶冝稀布稠則强者得
食弱者不得食必繞箔遊走又風氣不通忽遇倉卒開
門暗值賊風後多紅殭布蠶須要手輕不髙從髙摻下
逓相擊撞蠶多不旺已後簇内懶老翁赤蛹是也
農桑要㫖底箔須鋪二領蠶蟻生後每日髙捲出一領
曬至日斜復布於生蠶箔底明日又將底箔撤出曬曝
如前番覆鋪使受自然陽和之氣停眠起食後然後撤
去如蠶有白殭是小時隂氣蒸損天晴急用簸箕三四
具轉蠶中庭使日氣煦照擡一箔則復布一箔得日氣
則盡解矣野語云蠶燠乾松者其蠶無病蠶燠成片濕
潤白積者蠶為有病速冝擡解如正可擡却遇隂雨風
冷則不敢擡用茅草細切如豆每一箔可用一斗或二
升匀撒蠶上上再摻葉移時蠶因食葉沿上茅草能隔
燠沙天晴再擡如無茅草稈草次之
士農必用一箔蓐上下蟻三兩蠶至老可分三十箔每
蟻一錢可老蠶一箔也係長一丈濶二尺之箔如箔小
可減蟻下蟻多則蠶稠為後患也養蠶過三十箔者可
更加下蟻箔養蠶少者用筐可也
又擘黑法第三日己午時間於别槌上安三箔微帶燠
薄掲蟻欵手擘如小碁子布於中箔　擡頭眠别槌上
布四箔薄帶沙燠掲蠶分如大碁子大布滿中二箔飽
食分如小錢大布滿三箔　擡停眠分如小錢微大布
滿六箔飽食蠶可撥可摻不須分掲可布滿十二箔
擡大眠分如折二錢大布滿二十五箔眠齊落蓐可分
至三十箔　分擡之便惟在頻欵稀匀使不致先濕損
傷也蠶滋多必須分之沙燠厚必須擡之失分則不勝
稠疊失擡則不勝蒸濕故須頻蠶者柔輭之物不禁觸
㺯小而分之猶能愛䕶大而擡之莫能顧惜乆堆亂積
逺擲髙抛生病損傷實由於此故冝安欵而稀匀也
桑蠶直説四眠蠶别是一種與養春蠶同但第三眠止
擡開十五箔擡飽食二十箔大眠擡三十箔
農桑通訣每槌上下鋪三箔上承塵埃下隔濕潤鋪砌
碎稈草於上中箔以備分擡用細切搗輭稈草匀鋪為
蓐黏成一片鋪蓐上安蠶
農政全書黄省曽曰其替擡也用糠礱之灰摻焉則蠶
體快而無疾或布網而替擡

　　蠶箔圖説
蠶箔曲薄承蠶具也禮具曲植曲即箔也周勃以織薄
曲為生顔師古注云葦簿為曲北方養蠶者多農家宅
院後或園圃間多種萑葦以為箔材秋後芟取皆能自
織方可四丈以二椽棧之懸於槌上至蠶分擡去蓐時
取其舒卷易用南方萑葦甚多農家尤冝用之以廣蠶
事
　　蠶椽圖説
蠶掾架蠶箔木也或用竹長一丈二尺皆以二莖為偶
控於槌上以架蠶箔須直而輕者為上乆不蠧者又為
上
　
　
　
　
　　入簇
農書簇箔冝以杉木解枋長六尺濶三尺以箭竹作馬
眼槅插茅踈密得中復以無葉竹篠縱横搭之又簇背
鋪以蘆箔而以篾透背面縛之即蠶可駐足無跌墜之
患且其中深穩稠宻旋旋放蠶其上初略欹斜以俟其
糞盡微以熟灰火温之待入網漸漸加火不冝中輟稍
冷即游絲亦止繰之即斷絶多煮爛作絮不能一緒抽
盡矣
齊民要術蠶老值雨則壊繭宜於屋裏簇之薄布薪於
箔上散蠶訖又薄以薪覆之一槌得安十箔又法以大
蓬蒿為薪散蠶令遍懸之於梁柱或垂繩鈎戈鴞爪龍
牙上下數重所在皆得懸訖薪下微生炭火以暖之得
煖則作速傷寒則作遲數入候看熱則去火蓬蒿生凉
無鬰浥之憂死蠶旋墜無汚繭之患沙䇿不住無瘢㾗
之疵鬰浥則難練繭汚則絲散瘢痕則無用蓬嵩簇亦
良其外簇者晚遇天寒則全不作繭用火易練而絲明
白曝死者雖白而漕脆膁練長衣著㡬將倍矣甚者虚
實失嵗功堅脆懸絶資生要理安可不知哉
務本新書簇蠶地宜髙平内宜通風匀布柴草布蠶宜
稀密則熱熱則繭難成絲亦難繰東北位並養六畜䖏
樹下阬上糞惡流水之地並不得簇
士農必用治簇之方惟在乾暖使内無寒濕蠶欲老可
簇地盤燒令極乾除埽灰浄於上置簇
又簇中繭病有六一簇汚二落簇三遊走四變赤蛹五
變殭六黑色汚簇之病蠶老食葉不淨其葉蒸濕帶葉
入簇故繭亦濕潤此為簇汚其餘五病皆地濕天寒所
致
韓氏直説安圓簇於髙阜處打成簇脚一簇可六箔蠶
十分中有九分老者宜少摻葉就箔上用簸箕般去宜
欵手摻於簇上務令稀匀上復覆蒿梢或豆䕸復摻蠶
如前至三箔覆梢倒根在上自後蠶可近上摻至六箔
覆蒿令簇圓上用箔圍苫繳簇頂如亭子様至晚又用
苫將簇從下繳至上苫相接日出髙時捲去至晚復繳
三日外繭成不用馬頭簇亦依上苫繳柴薪要廣簇又
玲瓏中間宜架起蠶多者宜馬頭簇放脚宜南北
又曬簇上蠶後第三日辰已時間開苫箔日曬至未時
復苫盖如前如當日過熱上榰單箔遮日色
又翻簇上蠶時被雨霑濕雨纔止纔晴即選一簇地盤
不以成繭不成繭翻騰遷移别簇封苫如前小雨則不
須但可曝曬又一法臨簇有雨只於蠶屋中木槌下地
面上安簇開門忩使透風氣早夜或隂雨變寒則閉門
忩添牛糞火比翻簇之法又為妙也又一法槌箔上虚
撒蒿槌周圍簇梢與蒿箔苫為之蠶自作繭猶勝於雨
中簇也
又十蠶九老方可就箔上撥蠶入簇如是則無簇汚蒸
熱之患繭必早作而多絲
　黄省曽曰簇以稻草為之殺疏之必潔則不牽絲乃
　握而束之厚籍以所殺疏之草殻可以禦地濕可以
　承墜蠶乃以握許登之勿覆以紙至次日少以稻稈
　摻焉以屬其所綴之未成者勿用菜萁善絆擾而薄
　繭七日而摘半月而蛾生凡蠶色之青也為老之候
　其在簇而有雷則以退紙覆之以䕶其畏
農桑通訣南方例皆屋簇北方例皆外簇然南簇在屋
以其蠶少易辨多則不任北方蠶多露簇率多損壓壅
閼南北簇法俱未得中今有善蠶者一説南北之間蠶
少疏開窓户屋簇之則可蠶多選於院内構長春草厦
内制蠶簇周以木架平鋪蒿梢布蠶於上用蓆箔圍䕶
自無簇病實良策也
農政全書蓬蒿簇勝今簇逺甚而人不用之何故簇地
盤是北法南方正值梅天萬難作此所以皆須屋内簇
定須着火
　　團簇圖説
簇用蒿梢叢柴苫席等也凡作簇先立簇心用長椽五
莖上撮一處繫定外以蘆箔繳合是為簇心仍周圍勺
竪蒿梢布蠶簇訖復用箔圍及苫繳簇頂如圓亭比此
團簇也
　　馬頭簇圖説
馬頭長簇兩頭植柱中架横梁兩傍以細椽相搭為簇
心餘如常法此横簇皆北方蠶簇法也嘗見南方蠶簇
止就屋内蠶盤上布短草簇之人既省力蠶亦無損又
按南方蠶書云簇箔以杉木解枋長六尺濶三尺以箭
竹作馬眼槅插茅踈密得中復以竹篠縱横搭之簇背
鋪以蘆箔而竹篾透背面縛之此皆南簇較之上文北
簇則蠶有多少故簇有大小難易之不同也然嘗論之
南北簇法俱未得中何哉夫南簇蠶少規制狹小殆若
戯技故獲利亦薄北簇雖大其弊頗多蒿薪積疊不無
覆壓之患風雨浸浥亦有翻倒之虞復外内寒燠之不
匀或髙下稀宻之易所以致簇病内生繭少皆出此故
習俗既乆未能遽革今聞善蠶者約量本家育蠶多少
選於院内空地就添椽木苫草等物作連脊厦屋㝷常
别用至蠶老時置簇於内隨其短長先搆簇心空直如
洞就地握成長槽隨宜濶狹旁可人行以備火患外則
用以層架隨層卧布蒿梢以均蠶居既畢用重箔圍之
若蠶少屋多疏開窓户就内簇之亦可如此則上有覆
庇下無濕潤架既寛平蠶乃自若又摠簇用火便于照
料南北之間去短就長制此良法宜皆用之則始終無
慊矣
　　擇繭
齊民要術收取種繭必取居簇中者近上則絲薄近下
則子不生
農書下箔即急剝去繭衣免致蒸壊如多即以鹽藏之
蛾乃不出且絲柔韌潤澤也藏繭之法先曬繭令燥埋
大甕地上甕中先鋪竹簀次以大桐葉覆之乃鋪繭一
重以十斤為率摻鹽二兩上又以桐葉平鋪如此重重
隔之以至滿甕然後宻盖以泥封之
務本新書養蠶之法繭種為先今時摘繭一槩併堆箔
上或因繰絲不及有蛾出者便就出種罨壓熏蒸因熱
而生决無完好其母病則子病誠由此也今後繭種開
簇時須擇近上向陽或在苫草上者此乃强良好繭另
摘出於通風凉房内淨箔上一一單排日數既足其蛾
自生免熏罨鑽延之苦
又繭宜併手忙擇凉處薄攤蛾自遲出免使抽繰相逼
　黄省曽曰繭長而瑩白者細絲之繭大而晦色青蔥
　者麤絲之繭皆撏去其蒙戎之衣其内潰而漬濕者
　謂之隂繭及薄而雜者綿之繭可為麤絲不可以經
　日經日則絲爛而難抽不可以焚香焚香則蛆穴而
　難抽大者謂之麤工
韓氏直説蠶成繭硬紋理麤者必繰快此等繭可以蒸
餾繰冷盆絲其繭薄紋理細者必繰不快不宜蒸餾此
宜繰熱盆絲也其蒸餾之法用籠三扇用軟草札一圏
加於釡口以籠兩扇坐於上其籠不以大小籠内匀鋪
繭厚三四指許頻於繭上以手背試之如手不禁熱可
取去底扇續添一扇在上亦不要蒸得過了過了則軟
了絲頭亦不要蒸得不及不及則蛾必鑽了如手背不
禁熱恰得合宜於蠶房槌箔上從頭合籠内繭在上用
手㣲撥動如箔上繭滿打起更攤一箔候冷定上用細
柳梢微覆其繭只於當日却要蒸盡如蒸不盡來日必
定蛾出
農桑通訣為繭多不及繰故即以鹽藏之蛾乃不出此
南方淹繭法用甕頗多嘗讀北方農桑直説云生繭即
繰為上如人手不及殺繭慢慢繰者殺繭法有三一曰
日曬二曰鹽浥三曰籠蒸籠蒸最好人多不解日曬損
繭鹽浥甕藏者穩
農政全書鹽著於繭到底浥濕今人只於甕中藏繭另
用紙或箬或荷葉包鹽一二兩置繭上亦可但只須甕
口密封不走氣耳此必鹽泥乃可

　　繭甕圖説
繭甕藏繭器也為繭多繰不及稍遲則蛾穿繭出故藏
之以緩蛾變古詩云盤中水晶鹽井上梧桐葉陶器固
泥封窖繭過旬浹正謂此也
　　繭籠圖説
以鹽泥藏繭終憂浥濕置繭於籠蒸之蛾自不出有一
般快釡湯内用鹽二兩油一兩令所蒸繭不致乾了絲
頭如鍋小繭多油鹽旋入
　
　
　
　
　
　
　
　
　
　
　
欽定授時通考卷七十四
欽定四庫全書
欽定授時通考卷七十五
　　蠶事
　　　繰絲
淮南子繭之性為絲然非得工女煮以熱湯而抽其統
紀則不能成絲
農書藏繭甕中七日之後出而繰之頻頻換木即絲明
快隨以火焙乾即不黯斁而色鮮潔也
蠶書常令煮繭之鼎湯如蟹眼必以筯其緒附於先引
謂之餵頭毋過三絲則絲麤不及則脆其審舉之凡絲
自鼎道錢眼升於鏁星星應車動以過添梯乃至于車
錢眼為版長過鼎面廣三寸厚九黍中其厚插大錢一
出其端横之鼎耳後鎮以石緒總錢眼而上之謂之錢
眼鏁星為三蘆管管長四寸樞以圓木建兩竹夾鼎耳
縛樞於竹中管之轉以車下直錢眼謂之鏁星車之左
端置環繩其前尺有五寸當車牀左足之上建柄長寸
有半匼柄為鼓鼓生其寅以受環繩繩應車運如環無
端鼓因以旋鼔上為魚魚半出鼓其出之中建柄半寸
上承添梯添梯者二尺五寸片竹也其上揉竹為鈎以
防絲竅左端以應柄對鼔為耳方其穿以閑添梯故車
運以牽環繩繩簇鼔鼔以舞魚魚振添梯故絲不過偏
而制車如轆轤必活其兩輻以利脫絲
士農必用繰絲之訣惟在細圎匀𦂳無使褊慢節核麤
惡不匀熱釡釡要大置於竈上釡上大盆甑接口添水
至甑中八分滿甑中用一板攔斷可容二人對繰也繭
少者止可用一小甑水須熱宜旋旋下繭泠盆盆要大
先泥其外用時添水八九分釡要小用突竈半破甎坏
圓壘一遭中空其髙比繰絲人身一半其圎徑相盆之
大小當中壘一小臺坐串盆于小臺上其盆要比圎壘
髙一唇靠圓壘安打絲頭小釡竈比圓壘低一半揜火
透圎壘(竈後火煙過/處名揜火)與揜火相對圓壘匝近上開煙突
口做一卧突長七八尺以上先於安突一面壘一臺比
突口微低又相去七八尺外安一臺髙五尺用長一丈
椽二條斜磴在二臺上二椽相去濶一甎坏許用甎坏
泥成一卧突如二椽上平鋪甎坏一層兩邊側立上復
平葢泥了便成一卧突也須與竈口相背謂如竈口向
南突口向北是也繰盆居中火衝盆底與盆下臺煙焰
遶盆過煙出卧突中故得盆水常溫又匀也又得煙火
與繰盆相逺繰絲人不為煙火所逼故得安詳也
又熱釡可繰麤絲單繳者雙繳亦可但不如泠盆所繰
者潔淨光明也泠盆可繰全繳細絲中等繭可繰雙繳
比熱釡者有精神而又堅韌雖日泠盆亦是大溫也
又軖車牀髙與盆齊軸長二尺中徑四寸兩頭三寸或
四角或六角臂通長一尺五寸須脚踏又繰車竹筒宜
細鐵條子串筒兩椿子亦須鐵也
又打絲頭用一人小釡内添水九分滿竈下燃麤乾柴
候水大熱下繭于熱水内用筯輕剔撥令繭滚轉盪匀
挑惹起囊頭手捻住於水面上輕提掇數度復提起其
囊頭下即是清絲摘去囊頭一手撮捻清絲一手用漏
杓綽繭欵送入温水盆内將清絲掛在盆外邊絲老翁
上(盆邊釘挿一橛/子名絲老翁)
又繰絲用一人将絲老翁上清絲約十五絲之上總為
一處穿過錢眼繳過䈏頭蛾眉杖子上兩繳杖子下兩
繳掛於軖上又取絲老翁上清絲如前掛於軖上右脚
踏軖右轉長切照覷撥掠兩絲窩于内有繭絲先盡蛹
子沉了者繭絲斷了繭浮出絲窩者其絲窩減小即取
清絲約量添加務要兩絲窩大小長均
　黄省曾曰繰之不可及也淹而甕之泥之每大缸用
　鹽四兩荷葉包之於缸甕之口又塞實荷葉至七日
　而蛾死泥之也仍數視之有少罅則蛾生凡拈絲綿
　之線一分銀是拈一兩其為綿也蛾口為最上岸次
　之黄繭又次也繭衣者最下蛾口者出蛾之繭也上
　岸者繰湯無緒撈而出者也繭衣繭外之蒙茸蠶初
　作繭而營者也
農政全書愚意繰絲要作連冷盆釜俱改用砂鍋或銅
鍋比鐵釜絲必光亮以一鍋專煮湯供絲頭釜二具串
盆二具繰車二乘五人共作一鍋二釜共一竈門火烟
入於卧突以熱串盆一人執爨以供二釜二盆之水為
溝以瀉之為門以啟閉之二人直釜專打絲頭二人直
盆主繰即五人一竈可操繭三十斤勝於二人一車一
竈繰絲十斤也是五人當六人之功一竈當三繰之薪
矣

　
　
　
　
　
　
　
　
　　繅車圖説
繅車繅絲自鼎靣引絲以貫錢眼升繅於星星應車動
以過添梯乃至於軖方成繅車秦觀蠶書載繅車之制
今呼車為軖軖必以牀以承軖軸軸之一端以鐵為裊
掉復用曲木擐作活軸右足踏動軖即隨轉自下引絲
上軖總名曰繅車

　　熱釡圖説
繰絲自鼎面引絲直錢眼此繰絲必用鼎也今農家象
其深大以盤甑按釡亦可代鼎故農桑直説云釡要大
置於竈上釡上大盤甑接口添水至甑中八分滿可容
兩人對繅水須常熱宜旋旋下繭繰之多則煮損凡繭
多者宜用此釡以趨速效
　　泠盆圖説
泠盆用溫水南北各有所宜通訣云南州誇泠盆泠盆
繳絲何輕匀北俗尚熱釡熱釡絲圓儘多緒即今南北
均所長熱釡泠盆俱此軖軖頭轉機須足踏錢眼添梯
絲度滑非絃非管聲咿􁷔村北村南響相答
　　織染
書經禹貢荆州厥篚𤣥纁
　蔡傳周禮染纁𤣥纁絳色幣也
　大全鄭氏曰染纁者三入而成又再染以黒則為緅
　又再染以黑則為緇𤣥色在緅緇之間其六入者是
　染𤣥纁之法也此州染𤣥纁善故貢之
徐州厥篚𤣥纎縞
　蔡傳𤣥赤黑色幣也纎縞皆繒也禮曰及期而大祥
　素縞麻衣中月而禫禫而纎記曰有虞氏縞衣而養
　老則知纎縞皆繒之名也曽氏曰𤣥赤而有黒色以
　之為衮所以祭也以之為端所以齊也以之為冠以
　為首服也黑經白緯曰纎纖也縞也皆去㐫即吉之
　服也
禮記月令蠶事既登分繭稱絲效功以共郊廟之服毋
有敢惰
　注登成也分繭分布于衆婦之繅者稱絲效功以多
　寡為功之上下
又季夏之月命婦官染采黼黻文章必以法故無或差
貸黑黄倉赤莫不質良毋敢詐偽以給郊廟祭祀之服
以為旗章以别貴賤等級之度
　疏于此月之時命掌婦功之官染此五色之采白與
　黑謂之黼黑與青謂之黻青與赤謂之文赤與白謂
　之章染此等之物必以舊法故事無得有參差貸變
　必以此月染之者以其盛暑濕染帛為宜也
周禮天官太宰之職以九職任萬民七曰嬪婦化治絲
枲
　注謂國中婦人有徳行者變化絲枲以為布帛之等
　也
又染人掌染絲帛凡染春暴練夏纁𤣥秋染夏冬獻功
　注暴練練其素而暴之纁謂絳也夏大也秋乃大染
又冬官㡛氏湅帛以欄為灰渥淳其帛實諸澤器淫之
以蜃清其灰而盝之而揮之而沃之而盝之而塗之而
宿之明日沃而盝之晝暴諸日夜宿諸井七日七夜是
謂水涷
　注沃以欄木之灰漸釋其帛也澤器謂滑澤之器蜃
　蛤也淫薄粉之令帛白清澄也於灰澄而出盝晞之
　晞而揮去其蜃更渥淳之朝更沃至夕盝之又更沃
　至旦盝之亦七日如漚絲也
漢書食貨志冬民既入婦人同巷相從夜績女工一月
得四十五日必相從者所以省費燎火同巧拙而合習
俗也
隋書地理志豫章之俗頗同吴中一年蠶四五熟勤于
紡績亦有夜浣紗而旦成布者俗呼鷄鳴布
管子女貢織帛
又女有常事一女不織民有為之寒者
又善為國者使女勤于纖微而織歸于府
又一女不織民或為之寒故事再其本則無賣其子者
事三其本則衣食足事四其本則正籍給事五其本則
逺近通死得藏
墨子染于蒼則蒼染于黄則黄五入則為五色不可不
慎
又婦人夙興夜寐紡績織紝此其分事也
淮南子黼黻之美在于杼軸
齊民要術六月命女工織縑練可燒灰染青紺雜色
又四月繭既入簇趨繰刮線具機杼敬經絡
　崔寔曰八月擘絲治絮製新浣故及韋履賤好預買
　以備冬寒
又八月涼風戒寒趣練縑帛染綵色
農桑通訣織紝婦人所親之事傳曰一女不織民有寒
者古謂庶士以下各衣其夫秋而賦事烝而獻功愆則
有辟是也凡紡絡經緯之有數梭𣙜機杼之有法雖一
絲之緒一綜之交各有倫叙皆須積勤而得累工而至
日夜精思不致差悮絲絲可成幅疋如閨閫之屬務之
不惟防閑驕逸又使知其被服之所自不敢易也

　　絲籰圖説
絲籰絡絲具也方言曰援兗豫河濟之間又謂之轅説
文曰籰収絲者也或作􁀙從角間今字從竹又從矍竹
器從人持之矍矍然此籰之義也然必竅貫以軸乃適
於用為理絲之先具也
　　絡車圖説
絡車方言曰河濟之間絡謂之給説文曰車樹為柅易
姤曰繫于金柅通俗文曰張絲曰柅葢以脱軖之絲張
于柅上上作懸鉤引致緒端逗于車上其車之制必以
細軸穿籰措于車座兩柱之間人既繩牽軸動則籰隨
軸轉絲乃上籰此北方絡絲車也南人但習掉籰取絲
終不若絡車安且速也
　　經架圖説
經架牽絲具也先排絲籰于下上架横竹列環以引衆
緒總于架前經􁇌一人往來挽而歸之紖軸然後授之
機杼
　　緯車圖説
緯車方言曰趙魏之間謂之厯鹿車東齊海岱之間謂
之道執今又謂繀車通俗文曰織纖謂之繀受緯曰莩
其樹上立柱置輪輪之上近以鉄條中貫細筒乃周輪
與筒繚環繩右手掉綸則筒隨輪轉左手引絲上筒遂
成絲繀以充織緯
　
　
　
　
　
　
　
　
　　織機圖説
織機織絲具也按黄帝元妃西陵氏曰儽祖始勤蠶事
月大火而浴種夫人副禕而躬桑乃獻繭絲遂稱織紝
之功因之廣織以給郊廟之服見路史傅子曰舊機五
十綜者五十躡六十綜者六十躡馬生者天下之名巧
也患其遺日喪功乃易以十二躡今紅女繒惟用二躡
又為簡要凡人之衣被于身者皆其所自出也

　　梭圖説
梭通俗文曰織具也所以行緯之莎
　　砧杵圖説
砧杵𢷬練具也東宫舊事曰太子納妃有石砧一枚又
𢷬衣杵十荆州記曰秭歸縣有屈原宅女嬃廟𢷬衣石
葢古之女子對立各執一杵上下𢷬練于砧其丁東之
聲互相應答合亦作臥杵對坐𢷬之又便且速易成帛
也
　　絮車圖說
絮車構木作架上控鈎繩滑車下置煮繭湯甕絮者掣
繩上轉下滑徹甕内鈎繭出沒灰湯漸成絮段莊子所
謂洴澼絖者古者纊絮綿一也今以精者為綿麤者為
絮因蠶家退繭造絮故有此車煮之法常民藉以禦寒
次于綿也彼有搗繭為胎謂之牽縭者較之車煮工拙
懸絶矣
　
　
　
　
　
　
　
　
欽定授時通考卷七十五
欽定四庫全書
欽定授時通考卷七十六
　桑政
　　彚考
詩經鄘風降觀于桑
　注桑木名葉可飼蠶者觀之以察其土宜也
孟子五畝之宅樹之以桑
史記貨殖傳齊帶山海膏壤千里宜桑麻
又鄒魯濱洙泗頗有桑麻之業
漢書食貨志還廬樹桑
三國志諸葛亮傅成都有桑八百株子孫衣食自有餘
饒
晋書王宏傳宏為汲郡太守撫百姓如家耕桑樹藝屋
宇阡陌莫不躬自教示
梁書沈瑀傳瑀為建徳令教民一丁種十五株桑
魏書食貨志一人給田二十畝種桑五十
隨書食貨志每丁給永業二十畝為桑田其中種桑五
十株
北史蘇綽傅三農之隙及隂雨之暇當敎人種桑
舊唐書憲宗本紀勅天下州府民户毎田一畝種桑二
樹
又武宗本紀勅勸課種桑
宋史太祖本紀禁伐桑棗
又食貨志諭民有能廣植桑棗墾開荒田者止輸舊租
又中書議勸民栽桑
又都省言淮民復業宜先勸課農桑令丞植桑三萬株
至六萬株守倅部内植二萬株以上並論賞有差
元史食貨志仁宗以苖好謙所至植桑皆有成效於是
風示諸道命以為式是年十一月命各社出地共蒔桑
苖以社長領之
又姜彧傳彧知濱州時課民種桑歲餘新桑徧野人名
爲太守桑
尚書緯桑者箕星之精木蟲食葉為文章
　　種類
書經厥篚檿絲
　傳檿桑蠶絲中琴瑟絃
爾雅釋木桑㸤(音/片)有葚梔
　疏說文云葚桑實也郭云㸤半也舎人曰桑樹一半
　有葚半無葚為梔
又女桑桋桑
　注今俗呼桑樹小而條長者為女桑疏女桑一名桋
　桑
又檿桑山桑
郭槖駝種樹書雞脚桑葉花而薄得繭薄而絲少
又白桑葉大如掌而厚得繭厚而堅絲每倍常桑葉生
黄衣而皴者號曰金桑非特蠶不食而木亦將槁腐矣
又先葚而後葉者葉必少
齊民要術種取黒魯葚黄魯葚不耐乆諺曰魯桑百豐
絲帛言其桑好功省用多
農桑要㫖平原淤壌土肥地虛荆葉魯桑種之俱可若
地連山陵土脉赤硬止宜荆桑
農桑通訣桑種甚多不可徧舉世所名者荆與魯也荆
桑多葚魯桑少葚葉薄而尖其邉有瓣者荆桑也凡枝
榦條葉堅勁者皆荆桑類也葉圓厚而多津者魯桑也
凡枝榦條葉豐腴者皆魯之類也荆之類根固而心實
能乆逺宜為樹魯之類根不固心不實不能乆逺宜為
地桑然荆之條葉不如魯葉之茂盛當以魯葉條接之
則能乆逺而又盛茂也魯為地桑而有壓桑之法傳轉
無窮是亦可以乆逺也荆桑所飼蠶其絲堅韌中紗羅
用禹貢稱厥篚檿絲注曰檿山桑也此荆之美而尤者
也魯桑之類宜飼大蠶荆桑宜飼小蠶
又齊民要術載収葚之黒者剪去兩頭惟取中間一截
蓋兩頭者其子差細種則成雞桑花桑中間一截其子
堅栗則枝榦堅强而葉肥厚
農政全書韓氏直説曰地桑須於近井園内栽之有草
則鋤無雨則澆比及蠶生可澆三次其葉自然早生桑
種自有早生者遲生者須擇其早生為地桑則可
又鍾化民曰桑有二種一種有桑葚即以桑葚植地一
二月即出一種將桑樹柔條攀至於地以泥壓於其上
每以桑眼卽發一枝待至二三尺長其桑有根用剪剪
下移種于地上即成桑樹
又黄省曾藝桑總論曰有地桑出於南潯有條桑出於
杭之臨平其鬻之時以正月之中上旬其鬻之地以北
新闗内之江漲橋旭旦時擔而至陳於梁之左右午而
散(大者株以二/釐其長八尺)
又凡擇桑之本也皺皮者其葉必小而薄白皮而節疎
芽大者為柿葉之桑其葉必大而厚是堅繭而多絲
又髙而白者宜山岡之地或墻隅而籬畔
又短而青者宜水鄉之地
又其青桑無子而葉不甚厚者是宜初蠶
又望海之桑種之術與白桑同
又紫藤之桑其種髙大
又博聞錄曰白桑少子壓枝種之若有子可便種須用
地隂處則其葉厚大得繭重實絲每倍常
　　栽植
汜勝之書種桑法五月取椹著水中即以手漬之以水
灌洗取子隂乾治肥田十畆荒田乆不耕者尤善好耕
治之每畝以黍椹子各三升合種之黍桑當俱生鋤之
桑令稀疏調適黍熟獲之桑生正與黍髙平因以利䥥
摩地刈之曝令燥後有風調放火燒之常逆風起火桑
至春生一畝食三箔蠶
齊民要術桑柘熟時収黒魯葚即日以水淘取子曬燥
仍畦種治畦下水一如葵法常薅令淨明年正月移而
栽之(仲春季/春亦得)率五尺一根(不用耕故凡栽桑不得者無/他故正悉犂撥耳是以須穊)
(犂者心雖慎率多死矣且穊則長疾大都種/葚長遲不如墨枝之速無栽者乃種葚也)其下常劚
掘種菉豆小豆(二豆良/美潤澤)栽後二年慎勿采沐(小采者/長倍遲)大
如臂許正月中移之(亦不/須髠)率十歩一樹(隂相接者/則妨禾豆)行欲
小掎角不用正相當(相當者/則妨犂)須取栽者正月二月中以
鈎弋壓下枝令著地條葉生髙數寸仍以燥土壅之(土/濕)
(則/爛)明年正月中截取而種之(住宅上及園畔固宜即定/其田中種者亦如種葚法)
(先穊種一二年/然後更移之)
又凡耕桑田不用近樹(傷桑破犂/所謂兩失)其犂不著處劚㫁令
起砍去浮根以蠶矢糞之(去浮根不/妨耬犂)
又種椹而後移栽移栽而後布行
又剝桑十二月為上時正月次之二月為下大抵桑多
者宜苦斫少者宜省剝
郭槖駝種樹書種桑取葚子水淘淨暴乾熟耕地畦種
又撒子種桑不若壓條而分根莖
又浙間植桑斬其葉而植之謂之稼桑却以螺殻覆其
頂恐梅雨侵損其皮故也二年卽盛
又午日不得鋤桑園
農桑通訣齊民要術載収葚之黒者將種之時先以柴
灰淹糅次日水淘去輕浮不實者曬令水脉才乾種乃
易生
士農必用種子宜新不宜陳(新葚種之為上隔年春種/多不生䕃畦撘棚為上􁲼)
(麻次之黍/苖又次之)桑芽出間令相去五七寸(營造尺寸/也他倣此)頻澆過
伏可長至三尺(割去/􁲼麻)至十月内附地割了撒亂草走火
燒過(火不可大/恐損根)糞草蓋至來春把耬去糞草澆每一科
自出芽三數箇留旺者一條(已成根則不/須䕃可頻澆)至秋魯桑可
長五七尺荆桑可長三四尺(魯桑可移為地桑/荆桑可入園飬之)
又地桑之功惟在治之如法不致荒燥(無樹桑之家純/用地桑則人力)
(倍省有樹桑兼地桑之家樹桑既成地桑可止而勿用/加澆鋤之功使之滋長至其蠶大眠之後或樹桑不能)
(時至則可槩取地桑使/晚蠶至終者不至缺食)
又布地桑法墻圍成園將園内地或牛犁或钁劚熟方
五尺内掘一坑(毎地一畝合栽/二百四十科)方深各二尺坑内下熟
糞三升(生糞不中/壯地少用)和土匀下水一桶調成稀泥將畦内
種成魯桑連根掘出一科自根上留身六七寸其餘截
去截斷處火鏊上烙過每一坑栽一根將根坐於泥中
(欲疾見功/者栽二根)按至坑底提三五次(欲令根/須皆順)按桑身頂與地
平擁周圍熟土令坑滿次日築實(匝坑四邊築下土至/半坑根下土自實不)
(實則根土不/相著多懸死)上半坑擁熟土輕築令平滿(附身土不宜/築實實則芽)
(難/生)用虛土封堆如大鏊子様可厚五七寸周圍自成環
池水澆於内芽出於土四五指毎一根止留一二條(澆/鋤)
(如法當年可/長五尺餘)次年附根割條葉飼蠶(須用厚背剛䥥一/割要㫁鈍䥥一割)
(不能斷則條楂不齊雨浸傷根地桑不要放出身只要/條從土中長出身出土名為脚髙身上所長條不旺又)
(多被風/雨擺折)割過處每一根盤周圍數芽出每一科可許留
四五條餘者間去年年附地割之根漸旺留條漸多野
魯桑根科栽之亦可(全如前法也桑三年後正長旺五/年後根相交根交則不旺春時將)
(相交根砍㫁掘去添上糞土或澆過或得雨即復長旺/次後斟酌其根欲大將壓成栽子圍别園如前法栽之)
(三年後新桑茂盛養蠶斫桑時將舊桑根上只留一條/隔年自成一根分出栽為行桑如此傳轉無有盡期然)
(魯桑斫飼蠶其絲少堅軔可斟酌/栽荆桑樹於大眠後以葉間飼之)
又種藝之宜惟在審其時月又合地方之宜使之不失
其中春分前後十日十月内並為上時春分前後以及
發生也十月號陽月又曰小春木氣生長之月故宜栽
培以養元氣此洛陽方左千里之所宜其他地方隨時
取中可也又曰桑者易生之物除十一月不生活餘月
皆可仍須於園内稀種􁲼或蔴黍為䕃毎嵗三月三日
晴雨卜桑之貴賤
又養桑法墻圍成園大小隨人所欲將園内地耕劚熟
方三尺許掘一坑(坑之方澤下糞水/與栽地桑法同)將畦内種出荆桑
全條連根掘出栽培亦如前法但所築實土與地平上
復用土封身一二尺周圍自成環池(無雨/則澆)待桑身長至
一大人髙割去梢子則横條自長(任令滋長休科去新/條當春不宜科科了)
(數年不旺十二月内或/次年正月科則不妨)如澆治有功至秋可長大如壯
椽十月内或次年春可移為行桑(若不如此於園内養/成從小便栽為行桑)
(者多被風雨/孳畜損傷)野荆桑不成身者移根於園内養之亦同
(栽培如地桑法芽出留旺者一條/長至如大人髙其科養法如前)
又春氣初透時將地桑邊旁一條梢頭折了三五寸屈
倒於地空處(多用栽子多屈/幾條随人所欲)地上先兠一渠可深五指
餘卧條於内用鈎橛子即釘住條短則二個長則三個
懸空不令著土其後芽條向上生如細把齒狀横條上
約五寸留一芽其餘剥去(可飼/小蠶)至四五月内晴天已午
時間横條兩邊取熟溏土壅横條上成壟横條即為卧
根至晚澆其根科(當夜卧/根生鬚)至秋其芽茁為條身至十月
(或次年春/分前後)際卧根二頭截斷取出土随間空處斫斷一
根(拐子/様)毎一根為一栽(此法出引/栽子無窮)
又揷條法墻圍成園掘坑如地桑法大葉魯桑條上青
眼動時科條長一尺之上截斷兩頭烙過每一坑内微
斜插三二條待芽出封堆虛土三五寸毎一根科止留
一條至秋可長數尺次年割條葉飼蠶(止怕當年三伏/日澆䕃不缺無)
(不活者畦/内插亦可)如當處無可采之條預於他處摘下大葉魯
桑臘月割條藏於土穴(如藏花果法接/頭透風則乾了)候至桑樹條上
青眼動時開穴藏條上眼亦動截烙截培用度如前
又園内養成荆魯桑小樹如轉盤時於臘月内可去不
便枝梢小樹近上留三五條碗口以上樹留十餘條長
一尺以上餘者皆科去至來春桑眼動時連根掘來於
漫地内濶八步一行行内相去四步一樹相對栽之(栽/培)
(灌澆如前法桑行内種在闊八歩牛耕一繳地也行内/相去四步一樹破地四歩已耎可成大樹相對則可以)
(横耕故田不廢/墾桑不致荒)荆棘圍䕶當年横枝上所長條至臘月
科令稀匀得所至來年春便可養蠶
又科斫樹桑惟在稀科時斫(依時/斫也)使其條葉豐腴而早
發不致蠶之穉也(稀則條自豐葉自肥今年科不過時/則長條豐美明年之葉自然早發而)
(又腴/潤也)
又科斫之利(惟在不留中心之枝客立人於其内轉身/運斧條葉偃落於外比之擔負髙几遶樹)
(上下科有心之樹者一人可敵數人之功條不可冗冗/則費芟科之功葉薄而無味是故科斫為蠶事之先務)
(時人不知預治於農隙之時而徒費功力於蠶忙之日/人則倍勞蠶則失所如得其法使樹頭易得其條條上)
(易得其葉蠶不待食葉以時至又其葉潤厚農語云鋤/頭自有三寸澤斧頭自有一倍桑秦中之法名曰剝桑)
(臘月中悉去其冗所存之條甚疎又於所存條根之上/僅留四眼餘皆去之其所留者明年則為柯其眼中所)
(發青條可長三數尺其葉倍常光潤如沃蠶通老而手/採之獨留一向外之條滋養及秋其長以至㝷丈臘月)
(復科之如前嵗久則所留之科重煩復又從下斫去既/周而復始洛陽河東亦同山東河朔則異於是必留萌)
(條疑風土所宜然欲一試/此剥桑之法而未果也)
又斫樹法自移栽時(長五七/尺髙)便割去梢既不留中心其
條自向外長樹長大中心可容立一人如長成樹者當
中有身及枝者亦可斫去也科條法凡可科者有四等
一瀝水條(向下/埀者)一刺身條(向裏/坐者)一駢指條(相併生者/選去其一)一
冗脞條(雖順生/却稠冗)臘月為上正月次之(臘月津液未上又/農隙人家春科只)
(圖容易剝皮却損了津液也欲用桑皮將臘月正/月科下條向陽土内培了至二月中取之自可剝)
務本新書四月種葚東西掘畦熟糞和土耦平下水水
宜濕透然後布子或和黍子同種葚藉水力易為生發
又遮日色或預於畦南畦西種􁲼後藉􁲼䕃遮映夏日
長至二三寸旱則澆之若不雜黍種須旋撘矮棚於上
以箔覆蓋晝舒夜捲處暑之後不須遮蓋至十月之後
桑與黍稭同時刈倒順風燒之仍摻糞土蔽灰春煖榮
茂次年移栽
又一法熟地先耩黍一隴另捲草索截約一托以水浸
輭麵飯湯更妙索两頭各歇三四寸中間匀抹濕葚子
十餘粒將索卧於黍隴内索兩頭以厚土壓中間摻土
薄覆隔一歩或兩步依上臥一索四面取齊成行乆旱
宜澆十月刈燒加糞如前冬春擁雪蓋糞清明前後掃
去霖雨時覷稀稠移補比之畦種旋移特省力決活早
二年得力如舊有葚春種更妙後宜築圍墻固䕶或慮
索煩碎以黍葚相和於葫蘆内㸃種過處用箒掃匀或
慮天旱宜就黍隴内撥土平均順隴作區下水種之
又又法春月先於熟地内東西成行匀稀種􁲼次將桑
葚與蠶沙相和或炒黍穀亦可趁逐雨後於􁲼北單耩
或㸃種比之撘矮棚與黍同種緣􁲼隂高密又透風露
雖種十餘畝亦不甚委曲費力
又夫地桑本出魯桑湏以魯桑萌條如法栽培揀肥旺
者約留四五條鋤治添糞條有定數葉不煩多衆葉脂
膏聚於一葉其葉自大即是地桑栽地桑法秋時於熟
白地内深耕一圍如壟加糞撥土為區如無牛摳區亦
可春分前後取臘月所埋桑條揀有萌芽處各盤七八
寸或一尺鏉區下水歐條栽之覆土約厚三四指深厚
則難生以手按匀區東南西種􁲼五七粒五月之後芽
葉漸高旋添糞土已後條高便作地桑或㨂魯桑箄兒
秋間埋頭深栽更疾得力
又桑生一二年脂脉根株亦必微嫩春分之後掘區移
栽區北直上下栽成土壁壁㡳旁鏉其土下水三四升
將桑箄兒靠壁栽立根科湏得匀舒以土堅覆土壁地
區地約高三二寸大抵一切草木根科新栽之後皆惡
揺擺故用土壁遮禦北風迎合日色也今時移栽小桑
微帶根鬚上無寸土但經路逺風日耗竭脂脉栽後難
活縱活亦不榮旺却稱地法不宜此係拙謬今後應栽
小樹若路逺移多約十餘樹通為一束於根鬚上蘸沃
稀泥泥上摻土上以草包(或蓆/蒲包)包内另用淳泥固塞仍
擘夾車箱兩頭不透風日中間順臥樹身上以蓆草覆
蓋預於栽所掘區下糞樹到之時即便下水依法栽培
秋栽法平昔栽桑多於春月全樹移栽春多大風吹擺
加之春雨艱得又天氣漸熱芽葉難禁故多不活(活亦/遲得)
(力/)若是斫去原榦再長樹身桑聞鐵腥愈旺地桑是其
驗也迤南地分十月埋栽河朔地氣頗寒故宜秋栽(霖/雨)
(内為/上時)區深一尺之上平地約留樹身一二指餘者斫去
栽罷地湏堅築以土封瘢比及地凍於上約量添糞春
暖之後就糞撥為土盆雨則可聚旱則可澆樹南春先
種􁲼比及霖雨以來芽條叢荗就作地桑或削去細條
存留旺者一二枝次年便可成樹或是就壓傍條一樹
又引十餘比之全樹栽者樹樹必活桑亦榮茂也十月
木迷宜栽埋頭桑(截去桑身/栽如秋栽)冬月根脉下行乘春併發
一年之間長過原樹栽二年之上桑穀雨其間但有芽
葉不旺者以硬木貼樹身去地半指一斧截斷快錛更
妙糝土封其樹瘢樹南種黍五七粒十餘日始出芽條
旱則頻澆立夏之後不宜此法(大暑則/不能)一歳之中除大
寒時分不能移栽其餘月分皆可
又壓條法寒食之後將二年之上桑全樹用兠橛壓定
掘地成渠條上已成小枝者出露土上其餘條樹以土
全覆樹根週圍撥作土盆旱宜頻澆如無元樹止就桑
下脚窠依上掘渠埋壓六月不宜全壓又栽條桑法秋
暮農隙時分預掘下區藉地氣經冬藏濕又分減栽時
併忙區方深各二尺以上熟糞一二升與土相和納於
區内土宜北髙南下以留冬春雨雪(餘區/准此)臘月内㨂肥
長魯桑條三二枝通連為一窠快斧斫下即將楂頭於
火内㣲㣲燒過每四十五條與稈草相間作一束卧於
向陽坑内(坑深長三四尺當預掘/下防冬深地凍難掘)以土厚覆春分已後
取出却將原區刨開下水三四升布粟二三十粒將條
盤曲以草索繫定卧栽區内覆土約厚三四指如或出
露條尖三二寸覆土宜厚尺餘俱當堅築仍以虛土另
封條尖已後芽生虚土自脱先於區南種􁲼地宜隂濕
時時澆之若全卧栽者已後逐旋添土芽條長髙斫去
傍枝三年可以成樹或就作地桑栽桑梢遽埋頭栽桑
斫下桑梢相連二三枝為一窠栽如前法或於蘿蔔内
穿過一枝假借氣力更妙掘區堅埋依前法壠種桑條
秋耕熟地二月再擺匀東西起畼約量逺近撥土為區
將臘月元埋桑條栽依前法或是單根肥長桑條依上
栽之亦可栽種桑條者若舊桑多處可以多斫萌條若
是少處又慮斫伐太過次年悞蠶故具種桑葚壓條栽
條之法三者擇而行之
又假有一村兩家相合低築圍墻四面各一百步(若户/多地)
(寛更甚/省力)一家皆築二百步墻内空地計一萬步每一步
一桑計一萬株一家計分五千株若一家孤另一轉築
墻二百步内空地止二千五百步依上一步一桑法止
得二千五百株(其功之不/侔如此)恐起爭端當於園心以籬界
斷比之獨力築墻不止桑多一倍亦逓相藉力容易勾
當
農政全書四時類要曰種桑土不得厚厚即不生待髙
一尺又上糞土一遍
又鍾化民曰種桑在正二月至八月亦可種根要理直
泥要挨𦂳當以水糞澆灌方有生意(徐光啓曰初/種不用糞)
又黄省曽藝桑總論其種也耨地而糞之截其枚謂之
嫁留近本之枝尺餘許深埋之出土也寸焉培而髙之
以泄水墨其瘢或覆以螺殻或塗以蠟而瀝青煎油封
之是防梅雨之所侵糞其周圍使其根四達若直灌其
本則聾而死未活也不可灌水灌以和水之糞二年而
盛其在土也月一鋤焉或二起翻一二尺許灌以純糞
遍沃於桑之地使及其根之引蔓至摘葉也三年則其
發茂禁損其枝之奮者桑之下草木不留則茂蠶之時
其摘也必潔淨遂剪焉必於交湊之處空其榦焉則來
年條滋而葉厚歳歳剪條則盛禁原蠶之飼飼則來年
枝纎而葉薄桑之壅也以糞以蠶沙以稻草之灰以溝
地之泥以肥地其初藝之壅也以水藻以棉花之子壅
其本則煖而易發(徐光啓曰以豆餅以棉餅/以麻餅以猪羊牛馬之糞)初春而脩
也去其枝之枯者樹之低小者啓其根而糞泥壅之不
然則葉遲而薄
又其壓也濕土則條爛焦土則根生撒子而種不若條
而壓其為桑之害也有桑牛㝷其穴桐油抹之則死或
以蒲毋草草之狀也如竹葉其桑葉之癩也以草煮汁
而沃之桑之下可以藝蔬其藝桑之園不可以藝楊藝
之多楊甲之蟲是食桑皮而子化其中焉(徐光啓曰楊/不可絕宜勤)
(捕/之)
又望海之桑種之術與白桑同是皆臘月開塘而加糞
即壅之以土泥或二或三六七月之間乃去其壅開塘
加糞壅土宜遲紫藤之桑其種髙大是不用剪其葉厚
大尤早種之也宜邇於竈屋不必開塘而糞壅惟幼穉
之時待冬而糞或二或三以臘月為佳
又農桑要㫖曰凡新栽桑斫科采葉須得宜初栽後成
科時中心長條上葉勿采其餘在傍脚科止捋其葉且
勿剸斫蓋令枝條煩密就為籓蔽以防牛畜㖥咬掣擺
拖挽之患後中心枝既麤即可剸斫在旁科條本根既
盛脂脈盡歸中心枝便可長成大樹堅乆茂盛不生糖
心
　　接博
郭槖駝種樹書穀樹上接桑其葉肥大
士農必用接换之妙(荆桑根株接/魯桑條也)惟在時之和融手之
審密封繫之固擁包之厚使不疎淺而寒凝也(春分前/十日為)
(上時前後五日為中時然取其條眼襯青為時尤妙此/不以地方逺近皆可凖也然必待晴暖之日以藉其陽)
(和也接不密則氣液難通擁包不固厚則風寒入而害/之也果之一生者質小而味惡既一接之則質碩大而)
(味美桑亦如/是故接换之)接時取逺處有者預先取下可節氣内割
取其條(其採取培養之法全如採條桑内所説如取接/萌處過逺者可與未曽盛油新柿簍中與蒲包)
(穰一處裝了外密封不透雖行千里不致凍損果木宜/三年條其藏及接法亦同  徐光啓曰莫如當年條為)
(妙三年之説不然也且接時必待月暗自下弦至/上弦皆可晦尤妙自上弦至下弦皆忌望尤險)劈接
法先附地平鋸去身榦於砧盤旁向下一寸半皮肉上
用快刀子尖向上左右斜批豁兩道至平面其下尖比
上闊一指中間批豁斷者剔去(其批豁了處如一鴉嘴/様渠子也兩壁有斜面)
(無平底其尖淺向上漸深/至平面可深至半指許)接頭可長五寸其麤細如一
指許者於根頭一寸半内量留一半將其外一半左右
削兩刀子成蕎麥楞様令尖頭口内含養温煖嵌於砧
盤旁所批渠子内極要𦂳密須使老樹肌肉與接頭肌
肉相對著於一砧盤上如此接至數箇(斟酌砧/盤大小)用新牛
糞和土成泥封泥其接頭周遭又用新桑皮纒繳牢固
又用牛糞土泥封泥了所繳桑皮然後用濕土封堆接
頭上可厚五寸(大小斟酌/其樹盤)周圍棘刺遮䕶接頭生條芽
出土長髙一二尺約量留三二條用依柱如前(徐光啓/曰渠子)
(淺深量樹大小及接頭麤細其𦂳要處只/在皮對皮骨對骨耳更𦂳要處在縫對縫)又接大桑宜
劈接插接小桑宜搭接壓接附地接者封泥擁培如前
半身截成砧盤接者但其縫罅上用紙封又用破蓆片
包繫如仰盆子様内盛潤土培養其接頭勿令透風(用/無)
(底瓦礶盆子/代蓆片亦可)土乾則灑水所包土上條芽長出其所包
土亦休取去至秋條長成接頭長定所包土不用也(如/接)
(頭都活則酌量横枝/多少樹之氣力留之)靨接者可就於横枝上截了留一
尺許(然尺寸不可定/惟取樹勢圓也)於接頭上眼前方半寸刀尖割斷
皮肉至骨欵接下帶眼皮肉一方片(其眼底骨上一小/心子如米粒此是)
(一芽生氣之根掲時用指甲尖剗/起令其小心子帶於皮肉之上)口含少時取出印濕
痕於横枝上復含養之用刀尖依濕痕四圍刻斷皮肉
掲去露骨將接頭上靨皮嵌貼上(其眼向上/勿令顛倒)上下兩頭
用新細薄桑皮繫了(斟酌其𦂳慢太𦂳則生氣不通/太慢則不相附著俱難活也)用
牛糞和泥眼四邊泥了其所貼之靨多少可量其樹之
大小又接小芽條(可用搭/接法)就畦内將已種出荆桑隔年
芽條去地二寸許向上削成馬耳狀將一般麤細魯桑
接頭亦削成馬耳狀兩馬耳相搭細桑皮繫了牛糞泥
封濕土擁培其芽條出土可留一二芽至秋長如大人
髙明年可移入園中養之其法如前(全要大小一般/令其縫對縫)取
藏接頭側近有接頭者土中種之其髙原山田土厚水
深之處多掘深坑中種桑柘者隨坑深淺或一丈丈五
直上出坑乃扶疎四散此樹條直異於常樹十年之後
無所不任
務本新書凡桑果以接博為妙凡接枝條必擇其美(宜/用)
(宿條向陽者庶氣壯而/茂嫩條隂弱而難成)根株各從其類(然荆桑亦可接/魯桑梅可接杏)
(桃可/接李)接博其法有六一曰身接二曰根接三曰皮接四
曰枝接五曰靨接六曰搭接(詳見農/餘門)
藝桑總論二月而接也有插接有劈接有壓接有搭接
有換接榖而接桑也其葉肥大桑而接梨也則脆美桑
而接楊梅也則不酸
　
　
　
　
　
　
　
　
　
　
　
　
欽定授時通考卷七十六
欽定四庫全書
欽定授時通考卷七十七
　桑餘
　　柘
書經厥貢杶榦枯柏
　𫝊榦柘也
詩經攘之剔之其檿其柘
禮記季春之月命野虞毋伐桑柘
唐書南詔傳自曲靖州至填池人水耕食蠶以柘蠶生
閱二旬而繭織錦縑精緻
齊民要術種柘法耕地令熟耬耩作隴柘子熟時多収
以水淘汰令浄曝乾散訖之草生拔却勿令荒没又柘
樹葉食蠺可作琴瑟等絃清鳴響徹勝於凡絲逺矣
農政全書柘葉叢生幹疎而直葉豐而厚春蠶食之其
絲以冷水繅之謂之泠水絲柘蠶先出先起而先繭柘
葉隔年不採春生必毒蠶如不採夏月皆打落方無毒
又柘木北土處處有之其木堅勁皮紋細密上多白㸃
枝多刺葉比桑小而薄色黄淡葉梢皆三叉亦堪餉蠶
　　奴柘
本草綱目樹如柘而小有刺葉亦如柞葉而小可餉蠶
　　蒿
詩經豳風春日遲遲采繁祁祁
　𫝊蘩白蒿也所以生蠶
　　柘
埤雅云柘宜山石柘之從石取此義寇宗奭曰柘木裏
有紋亦可旋為器李時珍曰其實狀如桑子而圓粒如
椒其木染黄赤色謂之柘黄
　　木棉
書經禹貢揚州厥篚織貝
　𫝊織貝錦名織為貝文詩曰貝錦是也今南夷木棉
　之精好者亦謂之吉貝海島之夷以卉服來貢而織
　貝之精者則入篚焉
南史髙昌國傳有草實如繭繭中絲如細纑名曰白疊
子國人織以為布
又海南諸國傳林邑國出古貝樹其花如鵝毳抽其緒
紡之以作布與紵布不殊亦染成五色織為斑布
南州異物志木棉吉貝木所生熟時狀如鵝毳細過絲
綿中有核如珠珣用之則治出其核昔用輾軸今用攪
車尤便但紡不績任意牽引無有斷絶其為布曰斑布
繁縟多巧者曰城次麄者曰文縟又次麄者曰烏驎
泊宅編南海蠻人以木棉紡績為布布上出細字雜花
卉尤工巧名曰吉貝布即古白㲲布也
農桑通訣中國自桑土既蠶之後惟以繭纊為務不知
木棉之為用夫木棉産自海南諸種藝制作之法駸駸
北來江淮川蜀既獲其利至南北混一之後商販於此
服被漸廣按裴淵廣州記云蠻夷不蠶採木棉為絮又
諸番雜志云木棉吉貝木所生占城闍婆諸國皆有之
今已為中國珍貨且比之蠶桑無採養之勞有必収之
效埒之枲苧免績緝之工得禦寒之益可謂不麻而布
不繭而絮列製造之具庶逺近滋習農務助桑麻之用
華夏兼蠻夷之利将自此始矣
農桑輯要種木棉法擇兩和不下濕肥地於正月地氣
透時深耕三遍擺葢調熟然後作成畦畛每畦長八步
濶一步内半步作畦面半步作畦背不劚二遍用耙耬
平起出覆土於畦背上堆積至榖雨前後㨂好天氣日
下種先一日将已成畦畛連澆三次用水淘過子粒堆
於濕地上次日取出用小灰搓得伶俐看稀稠撒于澆
過畦内将元起之土覆厚一指再勿澆待六七日苗出
齊時旱則澆溉鋤治常要潔浄穊則移裁稀則不須每
步只留兩苗稠則不結實苗長髙二尺上打去衝天心
旁條長尺半亦打去心葉葉不空開花結實直待棉欲
落時為熟旋熟旋摘隨即攤於箔上日曝夜露待粒子
乾取下用鐵杖長二尺麄如指兩端漸細若趕麵杖様
用梨木板長三尺濶五寸厚二寸做作牀逐旋取棉子
置於板上用鐵杖回旋趕出子粒即為浄棉撚織毛絲
或裝棉衣服特為輕煖
便民圖纂木棉榖雨前後種之立秋時隨穫隨収其花
黄如葵其根獨而直其樹不貴乎髙長其枝幹貴乎繁
衍不由宿根而出以子撒種而生所種之子初収者未
實近霜者不生惟中間時月収者為上須經日晒燥帶
棉収貯臨種時再晒旋碾即下其種本海南諸國所産
後福建諸縣皆有近江東陜右亦多滋茂繁盛與本土
無異種之則深荷其利
又秋時帶棉収貯臨種再曬旋碾即下此慮冬月碾子
収藏風日所侵恐致油浥若受水濕仍當鬱爛故也余
聞老農云棉種必於冬月碾取謂碾必須晒秋冬生氣
収斂曬曝不傷萌芽春間生意茁發不宜大曬二説皆
有理今余意創一法不論冬碾春碾収藏旋買但臨種
時用水浥濕過半刻淘汰之其粃者逺年者火焙者油
者鬱者皆浮其堅實不損者皆沈沈者可種也
又棉子用臘雪水浸過不蛀亦能旱或云鰻魚汁浸之
凡種皆然種棉須土實漫種者既覆土用木碌碡實之
穴種者覆土後以足踐之
種法種棉在清明榖雨節以霜氣既止也或生地用糞
耕葢後種或花苗到鋤三遍每根苗邊用熟糞半升培
植鋤非六七遍盡去草茸不可苗初頂兩葉時止剗去
草顆宜密留以備損傷再鋤尚宜稍密三鋤則定苗顆
宜疎不宜密大約每苗一顆相距八九寸逺斷不可兩
顆連並苗之去葉心在伏中晴日三伏各一次有苗未
長大者隨時去之花性忌燥燥則濕烝而桃易脫落花
忌苗並並則直起而無旁枝中下少桃種不宜晚晚則
秋寒早則桃多不成實即成時亦不甚大花軟無絨去
心不宜于雨暗日雨暗去心則灌聾而多空幹此北方
種花法也北方髙寒尚宜若此况南方濕燥何可不以
北法行之(徐光啟曰張五典山東信陽人萬厯乙卯按/吴行部至海上時六月初察視田間花苗多)
(穉弱三五為族根以上尺許無蓓蕾恨其密曰江左賦/繁役重全賴田収而樹藝無法嵗得半入此傷農之大)
(者極論其理甚詳悉/手書此則刻而傳之)
羣芳譜種棉花不可種别物恐分地力又不宜密種如
肥田密種即青酣不實又易生蟲亢倉子曰立苗有行
故速長强弱不相害故速大正其行通其中疏為冷風
則有収而多功又云樹肥無使扶疎樹磽不欲専生而
獨居夫苗其弱也欲孤其長也欲相與俱其熟也欲相
與扶扶疎且不可况逼迫耶若數寸一株長枝布葉株
百餘子畆二三百斤豈不力省而利倍哉
又凡田來年擬種稻者可種麥擬棉者勿種諺曰歇田
當一熟言息地力即古代田之義若人稠地狹萬不得
已可種大麥或稞麥仍以糞壅力補之決不可種小麥
凡髙仰田可棉可稻者種棉二年翻稻一年即草根潰
爛土氣肥厚蟲螟不生多不得過三年過則生蟲三年
而無力種稻者収棉後周田作岸積水過冬入春凍解
放水候乾耕鋤如法可種棉不生蟲又花既曝乾碾去
種子彈使熟細便可紡線農桑通訣所載紡車容三繀
若倣其製而效之尤易為力或曰北地風髙細紡不易
今肅寧之布幾同松之中品聞其鄉多穿地窖深數尺
作屋其上簷髙地二尺許作窻以通日光人居其中就
濕地紡緝便得𦂳細與南土無異若陰雨蒸濕不妨移
就平地而南人寓都下者多朝夕就露下紡日中陰雨
亦紡則安在北地風髙不便細紡也
農政全書木棉一步留兩苗三尺一株此相傳古法依
此則能耐雨耐旱肥而多収圖纂作於近代云一尺一
穴者太密此邇來稠種少収之弊又吴人云千稏萬稏
不如密花此言最害事稀不如密者就至下瘠田言之
所謂瘠田欲稠也不知田之肥瘠在糞多寡人勤惰耳
齊魯人種棉者既壅田下種率三尺留一顆苗長後籠
乾糞視苗之瘠者輙壅之畆収二百三百斤以為常餘
姚海堧之人種棉極勤亦二三尺一科亦畆収二三百
斤其為畦廣丈許中髙旁下畦開有溝深廣各二三尺
秋葉落積溝中爛壊冬則就溝中起生泥壅田嵗種蠶
豆至春翻掩作壅地虛行根極易又極深則能乆雨能
乆旱能大風此皆稀種故能肥能肥故能収若如吾鄉
之密種而又用齊魯之糞肥餘姚之草肥安得不青酣
不蟲蠧耶
又吉貝遇大水淹没七日以下水退尚能發生若淹過
八九日水退必須翻種矣遇大旱戽水潤之但戽水後
一兩日得雨復損苗須較量陰晴方可車戽若能稀種
行根深逺即車後得雨亦無妨也
又棉田秋根為良穫稻後即用人耕又不宜耙細須大
墢岸起令其凝沍來年涷釋土脈細潤正月初轉耕或
用牛轉二月初再轉此二轉必令細清明前作畦畛土
欲細畦欲濶溝欲深既作畦便於白地上鋤三四次雨
後鋤為良則土細而草除鋤白一當鋤青二去草自其
芽蘖也
又凡棉田於清明前先下壅或糞或灰或豆餅或生泥
多寡量田肥瘠太肥則虛長不實實亦生蟲若依古法
苗間三尺不妨一再倍也有種晚棉用黄花苕饒草底
壅者田擬種棉秋則種草來年刈草壅稻留草根耕轉
之若草不甚盛加别壅欲厚壅即並草掩覆之或種大
麥蠶豆等並掩覆之皆草壅法也草壅之収有倍他壅
者惟生泥棉所最急故姚江之畦間有溝最為良法凡
水土氣寒糞力峻熱生泥能解水土之寒糞力之熱使
實繁而不蠧諺曰生泥好棉花甘國老但下糞須在壅
泥前泥上加糞並泥無力
又凡種植以早為良吴濱海多患風潮若比常時先種
十許日到八月潮信有旁根成實數顆即小収矣但早
種過寒苗出多死今得一法於舊冬新春初耕後畆下
大麥種數升臨種棉轉耕並麥苗掩覆之麥根在上棉
根遇之即不畏寒
又棉田溝側勿種豆畦中尺寸空餘少待即枝條森接
補豆一簇並害旁苗十數赤豆害棉尤甚利其微獲者
是下農夫也
又今人種麥雜棉者多苦遲亦有一法預於舊冬耕熟
地穴種麥來春就麥隴中穴種棉但能穴種麥即漫種
棉亦可刈麥
又苗髙二尺打去衝天心者令旁生枝則子繁也旁枝
尺半亦打去心者勿令花枝相揉傷花實也摘時視苗
遲早早者大暑前後摘遲者立秋摘秋後勢定勿摘矣
摘亦不復生枝
又農桑輯要言一步留兩苗又言旁枝長尺半亦打去
心此為每科相去皆三尺古法也便民圖纂言每一尺
作一穴此為每科相去皆一尺近法也今或相去二三
寸一二寸乃至三五成簇是謂無法自取薄収又言苗
長二尺打去衝天心此亦古法須三伏者方盛長時令
旁生枝也南方知去心者百有一二然非早種稀留肥
壅亦自無由髙大去心何益北土用熟糞者堆積乾糞
罨覆踰時熱烝已過用之勢緩而力厚雖多無害南土
用水糞豆餅草薉生泥水糞積過半年以上與熟糞同
如用新糞畆不得過十石過則青酣一為糞性熱一為
花科密也豆餅亦熱畆不得過十餅過則與糞多同病
若能稀種科間一尺此二物可加一倍間二尺可加三
倍間三尺可加五倍更能於冬春下壅後耕葢之可加
至十倍既不傷苗二三年後尚有餘力草壅甚熱過於
糞餅糞亦因水解餅可匀細草壅難匀當其多處峻熱
傷苗故有時倍収有時耗損用此一物特宜詳慎生泥
者或開挑溝底或罱取草泥罨烝去熱此種最良凡先
下糞餅草薉用此覆之大能緩其勢益其力姚江法用
草壅加以生泥科間二尺方之吾鄉畆収數倍葢生泥
中具有水土草薉和合醇熟其水土能制草薉之熱草
薉能調水土之寒故良農重之有國老之稱也
又按柱史所疏種棉法異南土者有三一曰稀二曰肥
三曰早稀則耐肥而能為利余既備論之今特論所云
早者按吾鄉北極三十度山東濟南三十六度相去六
度寒暖懸絶柱史云其邑俱於清明前種木棉無過榖
雨者但清明前霜信未絶苗出土經霜則萎今定于清
明前五日為上時後五日為中時榖雨為下時斷不宜
過榖雨葢早種即早實早収縱經風潮之年亦有近根
之實不至全荒舊𫝊早種一法擬種棉地先耕種大麥
轉耕並麥苗掩覆之耙蓋下種餘姚亦早種棉却先種
蠶豆轉耕掩覆之二法畧同皆令地虛苗得深逺行根
便能寒且能風雨旱且隨地翻罨草壅必匀勝刈他草
下壅餘姚罨豆後仍上生泥泥不止去草熱亦令草少
蟲少種叠地花者不可不知今括之以四言曰精㨂核
早下種深根短幹稀科肥壅
又棉花密種者有四害苗長不作蓓蕾花開不作子一
也開花結子雨後鬱蒸一時墮落二也行根淺近不能
風與旱三也結子暗蛀四也
又種棉不熟之故有四病一粃二密三瘠四蕪秕者種
不實密者苗不孤瘠者糞不多蕪者鋤不數
又種棉有漫種者易種難鋤下種宜密鋤時簡别而痛
芟之令絶殊穴種者穴四五核鋤時簡别留不得過二
留二者髙五六寸則以塊亞其中而平分之使根幹相
去面面生枝終不如孤生者良老農云一二次鋤去大
葉者此大核少棉種也三鋤後去小葉者此粃不實種
也或實而油浥病種也若純用黑核等佳種精擇之自
無諸弊
又鋤棉須七次以上又須夏至前多鋤為佳諺曰鋤花
要趁黄梅信鋤頭落地長三寸
又鋤棉者功須極細昔有人傭力鋤者密埋錢于苗根
鋤者貪覔錢深細爬梳棉則大熟
又農桑輯要作於元初當時便云木棉種陜右行之其
他州郡多以風土不宜為解獨孟祺苗好謙暢師文王
禎之屬能排貶其説至今率土享其利始信諸君子不
我欺也
　　木棉
中國所傳木棉亦有多種江花出楚中棉不甚重二十
而得五性强𦂳北花出畿輔山東柔細中紡織棉稍輕
二十而得四或得五浙花出餘姚中紡織棉稍重二十
而得七吴下種大都類此更有數種稍異者一曰黄蒂
穰蒂有黄色如粟米大棉重一曰青核核青細於他種
棉重一曰黒核核亦細純黒色棉重一曰寛大衣核白
而穰浮棉重此四種皆二十而得九黄蒂稍强𦂳餘皆
柔細中紡織堪為種又一種紫花浮細而核大棉輕二
十而得四其布製衣頗樸雅市中遂染色以售不如本
色者良
又嘉種遺稙亦有漸變者如吉貝子色黒者漸白棉重
者漸輕然其所由變者大半因種法不合間因天時水
旱其緣地方而變者十有一二耳
又南方用糊有二法其一先将棉繀作絞糊盆度過復
於撥車轉輪作繀次用輕車縈迴作絍吴人謂之漿紗
其一先将棉繀入輕車成絍次入糊盆度過竹木作架
兩端用繂急維竹帚痛刷候乾上機吴人謂之刷紗南
布之佳者皆刷紗也今肅寧尚未作此亦緣風土髙燥
塵沙坌起法當如前作窖令長二三十丈廣三四丈冐
以長廊循檐作窻櫺開閤以避風日就中經刷或輕陰
無風纎塵不起亦不妨移向平地若如此紡織其成布
當盛吴下農桑通訣所載攪車用兩人今止用一人紡
車容三繀今吴下猶用之間有容四繀者江西樂安至
容五繀往見樂安人轉索其器未得更不知五繀向一
手間何處安置也

　　攪車圖説
攪車用四木作框上立二小柱髙約尺五上以方木管
之立柱各通一軸軸端俱用掉拐軸末柱竅不透二人
掉軸一人喂上棉英二軸相軋則子落於内棉出於外
比用碾軸工利數倍
　　彈棉圖説
彈弓以竹為之長可四尺許上一截頗長而彎下一截
稍短而勁控以繩絃用彈棉英如彈毡毛法務使結者
開實者虚假其功用非弓不可
農政全書今以木為弓蠟絲為弦
　　紡車圖説
紡車之制比麻苧紡車頗小夫輪動弦轉莩繀隨之紡
人左手握其棉筒不過二三續於莩繀牽引漸長右手
均撚俱成𦂳縷就繞繀上欲作線織置車在左再将兩
繀棉線合紡可為棉線
　　擦條圖説
擦條淮民用薥黍梢莖取其長而滑今他處多用無節
竹條代之其法先将棉毳條於几上以此筳捲而扦之
遂成棉筒隨手抽筳每筒牽紡易為匀細皆捲筳之效
也
　　經牀圖説
經牀其制如所坐交椅但下控一軖四股軖軸之末置
一掉枚上椅䜿列入繀下引棉絲轉動掉枝分絡軖上
絲絍既成次第脱卸比之撥車日得入倍始出閩建今
欲傳之他方同趨省便
　　線架圖説
線架以木為之下作方座長濶尺餘臥列四繀座上鑿
置獨柱髙可二尺餘柱上横木長可二尺用竹篾均列
四彎内引下座四繀紡於車上即成棉線舊法先将此
繀絡於籰上然後紡合今得此制甚為速妙
　　撥車圖説
撥車其制頗肖麻苧幡車但以竹為之方圓不等特更
輕便按舊説先将紡訖棉繀於稀糊盆内度過稍乾然
後将棉繀頭縷撥於車上遂成棉絍
　
　
　
　
　
　
　
　
　
　
　
欽定授時通考卷七十七
欽定四庫全書
欽定授時通考卷七十八
　桑餘
　　麻
書經禹貢青州岱畎絲枲
　𫝊枲麻也
又豫州厥貢漆臬絺紵
周禮典枲掌布緦縷紵之麻草之物以待時頒功而授
齎
　疏王昭禹曰麻未緝者為枲典枲所掌其物非一獨
　以枲名官蓋麻為女功之正也
又夏官職方氏河南曰豫州其利林漆絲枲
　疏王昭禹曰禹貢豫州厥貢漆枲絺紵則林漆絲枲
　固豫之所產也
又考工記治絲麻以成之謂之婦功
詩經王風丘中有麻
　疏麻榖名子可食皮可績為布者
又齊風藝麻如之何衡従其畝
　箋樹麻者必先耕治其田然後樹之
又陳風東門之池可以漚麻
　傳漚柔也箋於池中柔麻使可緝績作衣服也
又東門之池可以漚紵
　傳紵麻屬
又不績其麻
　箋績麻者婦人之事也
又豳風八月載績
　傳載績絲事畢而麻事起矣
禮記禮運治其麻絲以為布帛
　集説湅染之類也
爾雅黂枲實
　注苴麻麻之有蘊者苧麻是也陶𢎞景曰苧麻今績
　苧麻是也
又枲麻
　注枲即大麻也可為布
又茡麻母
　注苴麻也可為布喪服所用俗謂之黄麻
吕氏春秋得時之麻必芒以長疎節而色揚小本而莖
堅厚
管子五沃之土樹之五麻若髙若下不擇疇所
説文苧麻草也可績為繩
齊民要術凡種大麻用白麻子(白麻子為雄麻顔色雖/白齧破枯焦不膏潤者)
(秕子也亦不中種市糴者口含/少時顔色如舊者佳變黑者浥)麻欲得良田不用故墟
(故墟亦良有點葉夭/折之患不任作布)地薄者糞之(糞宜熟無熟糞者/用小豆底亦得)耕
不厭熟(縦横七遍以/上則麻無葉)田欲嵗易(抛子種/則節髙)良田一畝用子
三升薄田二升(穊則細而不長/稀則粗而成惡)夏至前十日為上時至
日為中時至後十日為下時(麥黄種麻麻黄/種麥亦良候也)澤多者先
漬麻子令芽生(取雨水浸之生芽疾用井水則生遲浸/法著水中如炊兩石米頃出著席上布)
(令厚三四寸數攪之令均得地氣一/宿則芽出水若滂沛十日亦不生)待地白背耬耩漫
種子空曳勞(截雨脚即種者地濕麻/生瘦待白背者麻生肥)澤少者暫浸即出
不得待芽生耬頭中下之(不勞/曵撻)麻生數日常驅雀(葉青/即止)
布葉而鋤勃如灰便刈(刈拔各/隨鄉俗)束欲小(小束/也)縛欲薄(為/其)
(易/乾)一宿輙翻之(得霜露/則皮壊)穫欲淨(有葉者/易爛)漚欲清水生熟
合宜(濁水則黑水少則脆生/則難剥大爛則不任)
又汜勝之書曰種枲太早則剛堅厚皮多節晚則不堅
寧失於早不失於晚穫麻之法穗勃勃如灰拔之
又凡種麻地須耕五六遍倍蓋之以夏至前十日下子
亦鋤兩遍仍須用心細意抽拔凡細弱不堪留者即去
却但依此法除蟲災外小旱亦不至全損
又種苧麻法止取實者種斑黑麻子(斑黑者/饒實)耕須再遍
一畝用子二升種法與大麻同三月種者為上時四月
為中時五月初為下時大率二尺留一科(穊則/不成)鋤常令
淨(荒則/少實)既放勃拔去雄(若未放勃去雄/者則不子實)
又種麻預調和田二月下旬三月上旬傍雨種之麻生
布葉鋤之率九尺一樹樹髙一尺以蠶矢糞之樹三升
無蠶矢以溷中熟糞糞之樹一升天旱以流水澆之無
流水用井水須少曝以殺其寒氣雨澤適時勿澆澆不
欲數霜下實成速所之其樹大者以鋸鋸之
農桑輯要種苧麻法三四月種子者初用沙薄地為上
兩和地為次園圃内種之如無園瀕河近井處亦得斸
土一兩遍然後作畦濶半步長四步再斸一遍用脚浮
躡或杴背浮按稍實再耙平隔宿用水飲畦明旦細齒
耙浮耬起土再耙平隨用潤土半升麻子一合和匀一
合子可撒六七畦撒畢不用覆土覆土則不出用極細
稍杖三四根撥剌令平可畦搭棚二三尺髙加細箔遮
蓋五六月炎熱時箔上加苫重蓋不則曬死未生芽或
苗初出不可澆水用炊箒細灑水於棚上常令其下濕
潤每夜及天陰去箔以受露氣苗出有草即拔苗髙三
指不須用棚如地稍乾用水輕澆約長三寸擇稍壯地
别作畦移栽隔宿先將有苗地澆過明旦亦將空畦澆
過帶土撅出移栽相離四寸頻鋤三五日一澆二十日
後十日半月一澆至十月後用牛驢馬生糞蓋厚一尺
農政全書苧初種用子種後宿根自生數年後根多糾
結即須分栽今安慶建寧諸處亦多掘根分栽無種子
者亦如壓條栽桑趣易速效然無根處逺致為難即宜
用種子之法凡苗長數寸即用糞和半水澆之割後旋
澆澆必以夜或陰天在日下澆有繡瘢最忌猪糞又曰
苧月月可栽但須地濕
又十耕蘿蔔九耕麻地宜肥熟須冬月開墾凍過則土
酥來春鋤成竹壠正月半前後種其子取斑黑者為上
撒後以灰蓋之密則細疎則粗布葉後以水糞澆灌不
可立行壠上恐踏實不長七月間収子麻布包之懸掛
則易出
又檾麻與黄麻同時熟刈作小束池内漚之爛去青皮
取其麻片潔白如雪耐水爛可織為毯被及作汲綆牛
索或作牛衣雨衣草覆等具農家嵗嵗不可無者
又種檾麻法地宜肥濕早者四月種遲者六月亦可繁
密處芟去則長
又蘇恭曰檾麻宜九十月採陰乾為佳
羣芳譜移栽苧麻法苧已盛時宜於周圍掘得新科如
法移栽則本科長茂新栽又多或如代園種竹法於四
五年後將根科最盛者開一畦移栽一畦截根分栽或
壓條滋生此畦既盛又掘彼畦如此更代繁植無窮預
選秋耕熟肥地更用細糞糞過来春移栽地氣動為上
時萌芽為中時苗長為下時周圍離一尺五寸作區移
栽擁土畢以水湮之若夏秋須趂雨後地濕連土於近
地栽亦可
又移時用刀將根截㫁約長三四指作區相去一尺五
寸每區卧栽三二根擁土畢方澆水三五日復澆苗髙
勤鋤旱則澆之若地逺者須根帶原土蒲包封裹外仍
用席掩合勿透風日雖移栽數百里外亦活初年長約
一尺便割一䥥二年方可再割麻即堪績用每年十月
將割過根楂用牛馬糞蓋厚二月初耙去糞令苗出三
年根科稠密不移不旺即再依前法分栽
士農必用刈苧麻法每嵗可割三䥥割時須根旁小芽
髙五六分大麻即可割大麻既割其小芽榮長即二次
麻也若小芽過髙大麻不割芽既不旺又損大麻約五
月初割一䥥六月半或七月初割二䥥八月半或九月
初割三䥥諺曰頭苧見秧二苧見糠三苧見霜惟二䥥
長疾麻亦最好割後即以糞細擁之旋用水澆澆忌在
日下
又剥苧麻法刈倒時隨用竹刀或鐵刀従梢分開剥下
皮即以刀刮白瓤其浮上皴皮自脱得其裏如筋者煮
之若於冬月剥麻用溫水潤濕易為分劈首苧粗勁堪
為粗布二苧稍柔細惟三苧甚佳堪為細布
又漚苧麻法縳作小束搭房上夜露晝曬五七日自然
潔白若值陰雨屋底風道處搭晾經雨即黑一云績既
成纒作纓子於水盆内浸一宿紡車紡訖用桑柴灰淋
水浸一宿撈出每纑五兩用淨水一盞細石灰拌匀停
一宿至来日擇去石灰却用黍稭灰淋水煮過自然白
輭曬乾再用清水煮一度别用水擺淨曬乾逗成纒鋪
經織造與常法同一云紡成纑用乾石灰拌和夏三冬
五春秋酌中抖去别用石灰煮熟待冷於清水中濯淨
然後用蘆簾平鋪水面攤纑於上半浸半曬遇夜収起
瀝乾次日如前候纑極白方可織布此池漚之法　又
曰漚麻者但如法漚訖方績作纑經緯成布非先績後
漚也亦有用本色績纑者夜露晝曬數日便績成纑待
成布後方練白色如治葛者刈後即蒸熟剥之不復練
矣用此作布更柔而且韌
又收苧麻種法收苧作種須頭苧者佳九月霜降後收
子曬乾以濕沙土拌匀盛筐内用草蓋覆若凍損則不
生二苧三苧子皆不成不堪作種種時以水試之取沈
者用
又農桑通訣揀一色白苧麻水潤分成縷麤細任意旋
緝旋搓本俗於腿上搓作纑逗成鋪不必車紡亦勿熟
漚只經生纑論帖穿苧如常法以發生稀糊調細豆麪
刷過更用油水刷之於天氣濕潤時不透風處或地窨
子中灑地令潤經織為佳若風日髙燥則纑縷乾脆難
織每織必先以油水潤苧及潤纑經織成生布於好灰
水中浸蘸灑乾再蘸再曬如此二日不得揉搓再蘸濕
了於乾灰内周徧滲浥兩時久納於熱水灰内浸濕於
甑中蒸之文武火養二三日頻頻翻覷要識灰性及火
候𦂳慢次用淨水澣濯天晴再三帶水搭曬如前不計
次數惟以潔白為度灰須上等白者落梨桑柴豆稭等
灰入少許炭灰妙　鐵勒布法將揀下雜色苧麻水潤
分縷隨緝隨搓經織皆如前法水煮過便是先將生苧
麻折作二尺五寸長不斷曬乾蒸過帶濕剥下去麤皮
如常法水潤緝搓如前　麻鐵黎布法將雜色老火麻
帶濕曲折作二尺五寸長曬乾收之欲用時旋於木甑
中蒸過趂濕剥下曬乾以木椑子兩箇夾麻順歴數次
至麻性頗輭堪緝為度水潤緝績紡作纑生織成布水
煮便是　又此布妙處惟在不搓揉了麻之骨力好灰
水蘸曬布子潔白而已雖曰蘸曬頗煩而省纒縈熟纑
等工亦多比之南布或有價髙數倍者真良法也
　　麻
麻績麻也有二種一種紫麻一種白苧出荆揚閩蜀江
浙今中州亦有之皮可績布苗髙七八尺葉如楮葉而
無叉面或青或紫背白有短毛花青如白楊而長夏秋
間著細穂一朶數千穂白色子熟茶褐色根黄白而輕
虚一科數十莖宿根在土中到春自生不須栽種荆揚
間每嵗三刈每畝得麻三十斤少亦不下二十斤每斤
三百文過常麻數倍又有一種山苧頗相似
　　刈刀圖説
刈刀穫麻刀也或作兩刃但用䥥柌旋插其刃俯身控
刈取其平穏便易北方種麻頗多或至連頃另有刀工
各具其器割刈根莖劖削梢葉甚有速效南東惟用拔
取頗費工力故録此篇首
　　漚池圖説
漚浸漬也池猶泓也凡藝麻之鄉如無水處則當掘地
成池或甃以磚石蓄水於内用作漚所大凡北方治麻
刈倒即束之卧置池内水要寒煖得宜麻亦生熟有節
須人體測得法則麻皮潔白柔韌可績細布南方但連
根拔麻遇用則旋浸旋剥其麻片黄皮麤厚不任細績
雖南北習尚不同然北方隨刈即漚於池可為上法

　
　
　
　
　
　
　
　
　　小紡車圖説
此車之制凡麻苧之鄉在在有之
　　大紡車圖説
其制長餘二丈濶約五尺先造地柎木框四角六柱各
髙五尺中穿横桄上架枋木其枋木兩頭山口卧受捲
纑長軖鐵軸次於前地柎上立長木座座上列臼以承
􁷕底鐵簨(夫欓用木車成筩子長一尺二寸圍/一尺二寸計三十二枚内受績纒)􁷕上俱
用杖頭鐡環以拘􁷕軸又於額枋前排置小鐵叉分勒
績條轉上長軖仍就左右别架車輪兩座通絡皮弦下
經列􁷕上拶轉軖旋鼔或人或畜轉動左邊大輪弦隨
輪轉衆機皆動使績條成𦂳纒於軖上晝夜紡績百斤
　　蟠車圖説
蟠車纒纑具也又謂之撥車南人謂撥柎又云車柎
　　布機圖説
布機釋名曰布列諸縷淮南子曰伯餘之初作布也(伯/餘)
(黄帝/臣也)緂麻索縷手經指挂後世為之機杼幅匹廣長疎
密之制存焉農家春秋績織最為要具
　　䋔車圖説
䋔車續麻臬䋔𦂳具也造作簨虡髙二尺上穿横軸長
可二尺餘貫以軖轂左手引麻牽軖既轉右手續接麻
皮成𦂳縦纒上軖䋔縷既盈乃脱軖付之繩車或作别
用
　　葛
書經禹貢揚州島夷卉服
　傳卉葛越之屬
詩經周南葛之覃兮施于中谷維葉萋萋
　傳覃延也葛所以為絺綌女功之繁縟者施移也中
　谷谷中也萋萋茂盛貌
又維葉莫莫是刈是濩為絺為綌
　傳莫莫成就之貌濩煮之也精曰絺粗曰綌
又邶風旄丘之葛兮何誕之節兮
　箋土氣緩則葛生濶節呂祖謙曰葛初生其節蹙而
　密既長其節濶而疎
又鄘風蒙彼縐絺
　傳縐絺絺之蹙蹙者當暑之服也或曰蒙謂加絺綌
　於褻衣之上所謂表而出之也
又王風綿綿葛藟在河之滸
　傳綿綿長不絶之貎水厓曰滸
周禮地官掌葛掌以時徴絺綌之材于山農凡葛征徴
草貢之材于澤農
　注草貢出澤䔛紵之屬可緝績者疏所以徴絺綌於
　山農者以其葛出於山也
農政全書葛一名黄斤一名鹿藿(鹿食九草此/其一種故名)一名雞
齊處處有之江浙尤多有野生有家種春生苗引藤蔓
一二丈紫色取治可作絺綌其根外紫内白大如臂長
者七八尺葉有三尖如楓葉而長面青背淡七月著花
紅紫色纍纍成穂曬乾可煠食其荚如小黄豆宜七八
月採之
羣芳譜採葛夏月葛成嫩而短者留之一丈上下者連
根取謂之頭葛如太長看近根有白㸃者不堪用無白
㸃者可截七八尺謂之二葛
又練葛採後即挽成網𦂳火煮爛熟指甲剥看麻白不
粘青即剥下長流水邊捶洗淨風乾露一二宿尤白安
陰處忌日色紡之以織
　　葛
花同小豆花乾為末酒服飲酒不醉金瘡出血挼葉敷
之燒蔓研水服治卒然喉痺
又洗葛衣清水揉梅葉洗經夏不脆或用梅葉搗碎泡
湯入磁盆内洗之忌用木器則黑
　　芭蕉
南方草木狀牛乳蕉其根解散如絲以灰練之可紡績
為絺綌謂之蕉葛
異物志水蕉白花不結實人取其莖以灰練之可紡績
女工以為絺綌即今交阯葛也
　　桐
廣志驃國有白桐木其葉有白毳取其毳淹漬緝織以
為布
華陽國志益州有梧桐木其華采如絲人績以為布名
白華布
　
　
　
　
　
　
　
　
　
　
欽定授時通考卷七十八
　　　(臣/)惟遂初之紀聖皇迭興易茹毛衣羽而為火化
　　　絲枲者固日用之椎輪億朞所祖述也若中古以
　　　來民事大備務在震動恪共為天下先而詩書所
　　　誌重民依念本計若無逸之稱三宗及豳風豳頌
　　　由成王以溯后稷先後相望代祇數君已炳耀乎
　　　千百載焉欽惟我
　皇上率育蒼黎
　淵衷在宥凡
　勤民之大政皆
　法
祖之鴻規敬緬
聖祖仁皇帝周悉民隠
命繪抒吟
世宗憲皇帝元音繼振載迪阜康
高宗純皇帝寳思繩承益宏樂利布在授時通考之書
垂為本朝不刋之典
　聖心勤亹奠麗宣光所以仰述
三聖俯綏兆人申景鑠於
　宸藻者煥乎四十有六章於田夫紅女茅蒲襏襫鱗隰
　　　胼胝之形籧筐曲植蠶館機絲之狀宣著
　丹豪纎悉若繪誠所謂化工之肖萬物而闡繹
　睿㫖往復周詳
　聖人之辭則丁寜乎里閈也
　聖人之情則寅惕乎旰宵也夫以含哺挾纊之世
　思艱求寜猶恐一民飢一民寒禀
列聖之懿綱醲化
　勤修而綿續之
　歲耤加推
　疊蠲庸賦
　觀弄田啟蠶舍朝野共覩家喻而戸曉者時時皆
　祇遹
成憲俾重熙累洽之象溥遍海隅是以被之
　瓊篇薈之
　藻笈
　後
先一揆流露自然伊古重民務本之朝垂光載籍所稱保
　　　世滋大者有如是之槼相周榘相襲哉且謹按授
　　　時通考分門有八首天時土宜次榖種力作次勸
　　　課蓄聚次農餘蠶桑今
　御什標題析目之大一循
前制由浸種至祭神其間敬授人時簡器修政辨五土分
　　　百榖咨力穡勗蓋藏法制品節足使農有功而授
　　　衣一事由浴蠶至成衣胥與農候相準蓋六門大
　　　指已寓目次之中於以櫽括全書刋示奕葉我
高宗純皇帝命纂成集彚載
天題之㫖表裏洞見而
聖
　聖相承繼述之大度越萬古者自兹益彰將見
仁澤涵濡愈乆愈永薄海内外守農桑婦子之經以致
　　盈寜康樂之慶於無疆矣(臣/)等不勝忭誦悅服之
　　至(臣/)戴衢亨(臣/)趙秉沖(臣/)英和拜手稽首恭䟦
