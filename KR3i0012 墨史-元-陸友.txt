#+TITLE: 墨史-元-陸友
#+DATE: 2016-06-11 12:23:29
#+SOURCE: github.com/kanripo/KR3i0012 master 6f5a9954                
欽定四庫全書　　　　　子部九
　墨史　　　　　　　　　譜錄類一(器物之屬/)
　　提要
　　　　(臣/)等謹案墨史三卷元陸友撰友字友仁吳
　　　　縣人其書集古來精於製墨者攷其事蹟勒
　　　　為一書於魏得韋誕一人於晉得張金一人
　　　　於劉宋得張永一人於唐得李陽冰以下十
　　　　九人於宋得柴珣以下一百三十餘人於金
　　　　得劉法楊文秀二人又詳載高麗契丹西域
　　　　之墨附録雜記二十五則皆墨之典故也其
　　　　間蒐羅隠僻博贍可觀大率采自宋人説部
　　　　者居多雖其出處不能盡詳而薈稡成編實
　　　　可為文房故事之助其論奚廷珪非李廷珪
　　　　一條據墨經載易水奚鼐之子超鼏之子起
　　　　又别叙歙州李超超子廷珪以下世家是族
　　　　有奚李之異居有易歙之分惟其名偶同足
　　　　破世所傳江南賜姓李氏之説為妄亦頗有
　　　　資於考據案禆傳載友仁生市㕓闤闠間父
　　　　以市布為業獨能異其所好攻苦於學善為
　　　　歌詩工八分隷楷博極羣物奎章閣鍳書博
　　　　士柯九思侍書學士虞集服其精識相與言
　　　　於文宗未及任用而二人去職友亦南歸自
　　　　號硯北生著硯史墨史印史所為詩文有杞
　　　　菊軒藁今皆亡佚惟研北雜志及是書尚存
　　　　云乾隆四十六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　墨史卷上
　　　　　　　　　　　　　元　陸友　撰
　　魏
韋誕字仲將京兆人太僕端之子善隷楷魏太和中為
武都太守以能書留補侍中洛陽許鄴三都宫觀始就
詔令誕題署以為永制給御筆墨皆不任用因奏蔡邕
自矜能書兼斯喜之法非紈素不妄下筆夫欲善其事
必利其器若用張芝筆左伯紙及臣墨兼此三具又得
臣手然後可以逞徑丈之勢方寸千言誕仕至光禄大
夫嘉平三年卒年七十五蕭子良荅王僧䖍書曰仲將
之墨一㸃如漆
　後魏賈思勰齊民要術有韋仲將筆方合墨法晁説
　之墨經並舉魏仲將墨法後魏賈思勰法二法本無
　大異而晁氏兩書之又蘇易簡文房四譜載冀公墨
　法其人未詳
　　晉
張金者晉人石崇奴劵云張金好墨過市數蠡并市豪
筆備即冩書又吳俶墨賦云或名重張金或妙稱祖氏
　　宋
張永字景雲吳郡呉人裕之子仕宋至征西將軍涉獵
書史能為文章善隷書又有巧思並為文帝所知紙墨
皆自營造帝每得永表啟輒執玩咨嗟自嘆供御者了
不及也又詔永更製御紙𦂳潔光麗耀目奪日又合秘
墨美殊前後色如㸃漆一㸃竟紙
　何薳記墨云近世士人游戲翰墨因其資地高韻創
　意出竒如韋仲將張永所製者故自不少然不皆手
　製亦以意加減指授善工而為之耳如東坡先生在
　儋耳令潘衡所造銘曰海南松煤東坡法墨者是也
　又云賀方回張秉道康為章皆能精究和膠之妙法
　其製皆如出犀璧也又如李元伯李公照王仲達武
　繼隆滕元發邵興宗之徒往往作墨然都成於匠手
　而假名耳因附著之不復别見云
　　唐
李陽冰趙郡人官至將作大匠善小篆父雍門湖城令
冰兄弟五人皆負詞學初師李斯嶧山碑後見仲尼呉
季札墓誌便變化開闔如虎如龍勁利豪爽風行雨集
文字之本悉在心胸自言斯篆之後直至小生曹喜蔡
邕不足數識者謂之倉頡後身尤精小學豪駿墨勁時
謂之筆虎勢如古釵倚物力有萬夫無與為比周越云
陽冰篆勢全法崔子玉張平子碑不因見夫子書便變
化開闔葢竇臮之抑㫁也宋元符間襄陽米芾逰京師
於相國寺羅漢院僧壽許見陽冰供御墨一巨挺其制
如碑高逾尺而厚二寸面蹙犀文堅澤如玉有篆欵曰
文華閣中穴一竅下畫泰卦於麒麟之上幕篆五字曰
翠霞曰臣陽冰左行書大厯二年二月造得旨降入飜
經院右行書董作内府丞臣車輔都監臣趙忠孠芾後
數載經南徐過鶴林僧惟清乞書寶藏額因難之清忽
開笥取古錦囊出巨墨如曩時所見者且云先師昔在
京師貴人家以古琴玉環貿得之乃奉墨授芾芾受而
書畢亟歸淨名齋報之以呉道子畫熾盛光佛一幀古
銅水龜玉界尺二芾後書儒釋老書及忠孝賢明事則
用之
祖敏本易定人唐時之墨官也今墨之上必假其姓而
號之大約易水者為上其妙者必以鹿角膠煎為膏而
和之故祖氏之名聞於天下晁氏云古人用墨多自製
造故匠氏不顯唐之匠氏惟聞祖敏黄秉云祖氏易水
人故以濟土為號年載已逺罕有存者友按唐書地理
志易州土貢墨意當時治墨者不特祖氏其後奚李張
陳皆出易水製作之盛有由來矣
王君德者唐末人蔡君謨云世有王君德墨人間少得
之皆出上方或有得者是為家寶也墨經有唐王君德
擣用石臼擣三二千杵其藥用酢石橊皮水牛角屑膽
礬三物又法用梣木皮皂角膽礬馬鞭草四物
奚鼐　　奚鼏　　已上二人唐末匠氏鼐墨面曰光
慶又印曰奚鼐墨又印曰庚申而鼏墨大槩與鼐同惟
庚申字異見墨經及趙寅墨譜
奚庭珪易水人或曰李庭珪本姓奚江南賜姓李氏非
也今之人但見有奚庭珪墨二品庭珪父即超何獨有
奚庭珪而無奚超也趙寅達夫嘗收得一種上印文曰
宣府奚庭珪乃知居歙者李氏籍宣者奚氏各是一族
而名偶同耳新安志云自蔡居謨以來皆言李庭珪即
奚庭珪唯黄秉李孝美云奚墨不及李友按墨經云觀
易水奚氏歙州李氏皆用大膠所以養墨又云奚鼐之
子超鼏之子起而别叙歙州李超超子庭珪以下世家
是族有奚李之異居有易歙之分矣况墨説復指宣府
之記為証用衆説從姓氏書之惟超起未嘗以奚稱則
仍李氏不敢重出云
李慥者易水諸李之祖也葉少藴云王景源使君所寶
古墨一笏葢其先待制所藏者背銘曰唐水部員外郎
李慥製云諸李之祖也黎介然一見求以所用端石硯
易之景源久之方與後携硯至行朝有貴人欲以五萬
錢輟硯景源竟惜不與也
江南黟歙之地有李廷珪墨尤佳廷珪本易水人其父
超唐末流離渡江覩歙中可居造墨故有名焉今有得
而藏於家者亦不下五六十年葢膠敗而墨調也其堅
如玉其文如犀冩踰數十幅不耗一二分也常侍徐公
鉉為太簡言幼年嘗得李超墨一挺長不過尺細裁如
筯與其弟鍇共用之日書不下五千字凡十年乃盡磨
處邊際有刃可以裁紙自後用李氏墨無及此者超即
廷珪之父也超墨有二品其面或為特龍者或曰新安
香墨者其幕曰歙州李超造一上曰李超其號雖異亦
互有精觕王仲薿曰其父岐公在仁宗朝被賜超墨題
云檢校水部員外郎臣超後以遺蔡君謨君謨云超與
其子廷珪唐末自易水渡江至歙州地多美松因而留
居遂以墨名家本姓奚江南賜姓李氏超之墨世不復
傳襄嘗侍羣玉宴輒賜得之其從子絛云昭陵晩歲開
内宴數與大臣侍從從容談笑嘗親御飛白書以分賜
更以香藥名墨徧賚焉一大臣得超墨而君謨伯父所
得乃廷珪墨君謨時覺大臣意歉有不足色因密語能易
之乎大臣者但知廷珪為貴而不知有超也既得易輒
欣然及宴罷騎從出内門去將分道君謨於馬上始乃
長揖曰還知廷珪是李超兒否超有弟起墨不𫝊子廷
珪廷寛
廷珪超之子世為南唐墨官蔡君謨云廷珪墨為天下
第一品祥符治昭應用為染飾今人間所有皆其時餘
物也其墨能削木誤墜溝中數月不壞昔年洛下為留
守推官事王公見遺廷珪墨自是書笥中稍或益之漸
至知墨之説尤為精㣲唐彦猷殊達此理超與珪始至
新安各出姓名尚用邽字超死而珪業益精面有龍文
而其名亦有用邽字者乃知名字不同形製有異者作
之有先後也或曰何以知之曰類其父超也世之好竒
者多借廷珪姓名模倣形製以造之有至好者茍非素
蓄之家不能辨其墨雖厯數百年研磨尚有龍腦氣此
其騐也王原叔性愛墨持玩不厭几案牀枕間往往置
之常以柔物磨拭之發其光色至用衣袖畧無所惜慶
厯中有人持廷珪墨十丸求售從子參預托言草文字
恐溷其思遽令麾去既而聞之極為嘆息其後尤難得
而屢以萬錢市一丸其品乃有邽字作下邽之邽者為
上作圭潔之圭者次之作珪璧之珪者又次之其云奚
廷珪者最下葢廷珪本燕人奚初姓後徙江南其初未
竒久而益佳故李主寵其能賜之姓也雖名號有高下
其間又自有精麤亦時有偽作者人多惑原叔言辨之
當視其背印背印云歙州李廷珪墨歙傍欠字之左足
與州字之中或其李字之中畫與子字之足貫又與庭
字丰之竪畫墨字之右角貫視之上下相通者為真又
自能造墨在濠梁彭門常走人取兖州善煤手自和揉
妙為形體其光色與廷珪相上下既成均遺好事悉伏
其精嘗以廷珪墨遺蔡君謨隴西李之侚謁之曰聞以
墨遺君謨槖中必缺今請以一丸補之蘇魏公云高祖
以來所用廷珪墨一挺於祖父寶之長四寸濶一寸厚
一寸其色之黒世無物及者研之無聲面有李廷珪墨
四字蘇子瞻為顔鳬繹作集引其子復以廷珪墨遺之
金塗龍及銘云李憲臣所屬賜墨也又嘗以蜀中冷金
牋試墨惟廷珪乃黒陳無己云晁無斁有李墨半丸云
是裕陵故物也往於秦少游家見李墨不為文理質如
金石亦裕陵所賜王平甫所藏者其子斿以遺少游潘
谷見之載拜云真廷珪所作也世惟王四學士有之與
此為二矣吳幵喜蓄墨收古今名品甚具諸李所製皆
有之云皆無出廷珪之右者其堅利可以削木書華嚴
經一部半用廷珪才研一寸其下帙用承晏墨遂至二
寸則膠法可知矣王彦若云趙韓王從太祖至洛行故
宫見架間一篋取視之皆李氏父子所製墨也因盡以
賜王後王之子婦蓐中血暈危甚醫求古墨為藥因取
一枚投烈火中研末酒服即愈諸子欲各偹産乳之用
乃盡取墨煆而分之自是李氏墨世益少得邵公濟云
太祖下南唐所得廷珪父子墨同俘獲物付主藏吏籍
收不以為貴也後有司更作相國寺門樓詔用黒漆取
墨於主藏車載以給皆廷珪父子之墨至宣和年黄金
可得李氏之墨不可得熙寧間李舜舉御藥為林子中
言禁中墨無廷珪成挺者但有承晏文用等墨為古墨
之尤者握子有香字乃廷珪禁中尤珍之吾家太史云
國初平江南時廷珪墨連載數艘輸入内庫太宗賜近
臣秘閣帖皆用此墨其後建玉清昭應宫至用以供漆
飾而太史所記與蔡邵二説互有同異故並載之廷珪
子承浩蚤世故墨不多有其後遂絶友平生凡五見廷
珪墨其一見之於京師楊好謙家面作柳枝瘦龍上印
一小香字幕曰徽州李廷珪墨黄羅囊襲之表以牙籖
曰仁宗皇帝寶字墨其一見之於黄可玉清權齋云是
其外家宣和進士陳篆所藏其一唐子真得於趙氏姑
脂澤中銘曰保大元年歙州進墨務官臣李廷珪造後
截留保大二字易帖於莊肅幼恭其一半挺見之於鍳
書博士柯敬仲家銘曰保大元年正月七日奉旨造幕
曰𢎞文館供奉庫左行書云墨務官臣廷珪右行書云
墨務官臣廷寛其一見之於洛陽趙顔子之孫許面作
特龍幕曰保大九年奉勅造長春殿供御龍印香煤左
行書云墨務官臣廷邽監官臣亮右行書云臣夷中臣
子和臣卞等進試之皆光澤如新獨寶字墨質雖具而
膠法已敗疑為蘇家贋物也
廷寛超之次子蔡君謨云李超并男廷寛墨今少見廷
珪為第一廷寛承晏次之又云欲求廷珪墨終難得或
廷寛承晏文用皆其家法子承晏承晏子文用文用子
仲宣仲宣子惟益惟慶承晏廷寛之子蔡君謨云李氏
墨承晏而下不能用家法無足取者熙寧九年蘇魏公
頌同修國史開局日賜承晏笏挺雙脊龍墨張遇丸墨
澄心堂紙及對神宗曰禁中自此少矣宜寶之蘇子瞻
云黄魯直學吾書輙以書名於時好事者争以精紙妙
墨求字常攜古錦袋滿中皆是物者一日見過探之得
承晏墨半挺遂奪之潘谷騐墨摸索便知精粗一日過
魯直取所藏墨示之谷隔錦囊揣之曰此李承晏軟劑
今不易得又揣其一曰此谷廿年造者今精力不及無
此墨也取視果然
文用承晏之子能世其業然墨差不逮絶無有也
仲宣文用之子亦如其父陳無己云南唐於饒置墨務
李本奚氏以幸賜國姓世為墨官云唐之問質肅公之
子有墨曰饒州供進墨務官李仲宣造世莫知其何人
頗有家法以遺黄魯直魯直謂不逮孫氏所有而無己
謂過之陳留孫待制家有墨半挺號稱廷珪但色重耳
非古製也
惟益仲宣之子葉少藴云元祐初京師雜買務貨舊墨
猶有惟益所作千餘挺當時士大夫争取之背印作歙
州墨務官李惟益造者是也弟惟慶
惟慶仲宣次子其墨小挺子優於大墨可亞廷珪一種
有兩頭圜面有雙龍奉一牌子曰供洒龍麝香墨幕文
曰歙州李惟慶墨者上品也江南畏中國之威其供御
字並刻為供洒一種面印皆同幕文曰歙州供進墨務
官李惟慶造者其次也此後李氏遂無聞宋仁宗時其
子孫尚有為務官者歲貢上方絶不佳每移文本州責
之殊不入用也
張遇易水人遇墨有題光啟年者妙不減廷珪宫中取
其墨燒去烟用以畫睂謂之畫睂墨蔡君謨謂世以歙
州李廷珪為第一易水張遇為第二遇亦有二品易水
貢墨為上供堂墨次之蘇子瞻云麝香張遇墨兩枚或
自内廷得之以見遺藏之久矣製作精緻非常墨所能
髣髴陳無己見秦少游有張遇墨一圑面為盤龍鱗鬛
悉具其妙如畫其背有張遇麝香四字語曰良玉不琢
謂其不借美於外也張其後乎墨經云凡印方直最難
往往多裂易水張遇印多方直者其劑熟可知葉少藴
云兩漢間稱墨多言丸魏晉後始稱螺取其上銳必稍
如今之挺形而丸則其製不可解或云乃今之錢子墨
世𫝊張遇墨乃唐末時物皆為錢子是其遺法然極不
便於研磨古人為之當别有意也子谷
谷製墨得李氏法而世不多有鄒志完謂遇之子名谷
然云黟川布衣則疑别有同姓名者又以處厚亦云黄
山意其自易水徙歙如李氏故漫從家世書之子處厚
處厚在黄山起竈作煤製墨為世業其用逺烟魚膠鄒
志完云予用處厚墨久矣而未之識一旦處厚踵門問
其家世則谷之子遇之孫昔李氏以墨顯於江南而遇
妙得其法至處厚益恐墜其家聲不汲汲於利尤可尚
也
朱逄歙州人江南韓熙載自延其造化松堂墨文曰𤣥
中子又曰麝香月匣而寶之雖至親昵友無見之者熙
載死後盡為諸妓分攜而去
　墨史卷上
欽定四庫全書
　墨史卷中
　　　　　　　　　　　　　元　陸友　撰
　　宋
柴珣宋初時人代居宣城得二李膠法出潘張之上其
作玉梭様銘曰柴珣東窯者士大夫得之葢金玉比也
其後有柴成務朱君德二人墨並狹小挺制作不一
陳贇易水人世𫝊不多與張遇等其墨銘曰易水光真
墨幕曰陳贇
陳朗兖州人宋初避諱因以三翁記之蔡君謨評墨以
李廷珪為第一廷寛承晏次之張遇次之朗又次之不
獨造作有法松烟自異君謨得歙烟造墨便有廷珪風
采乃知本性隨其土地而異朗弟逺逺子惟進楊如晦
云歙州諸李稍喜出光而東山諸陳作一色皴面皴面
便於研試葢墨色皴闇磨之倍増光黒為鬻者之利爾
大體入池蚤作細文入池遲作皴文無他術也欲皮汎
逾細而光當出池時揩刷令净以兔皮一番蘸水受之
則應手如角皮汎墨家言也
陳已　　陳湘　　陳相　　陳和　　陳顯已上五
人皆朗諸孫膠法雖在而妙處似非其子孫可傳故墨
不逮昔人已墨名為飛魚鎚子相墨所謂墨龍髓者銘
曰世業陳相逺烟清光劉貢父作墨作長新字長新陳
相也墨經云兖人舊以十月煎膠十一月造墨今旋煎
旋用殊失之故潘谷一見相墨曰惜哉一生膠耳
景煥成都人隠居玉壘山嘗得墨材甚精止造五十團
不復更作曰以此終吾身墨印文曰香璧幕曰副墨子
煥有文藝撰野人閒話牧豎閒談及畫蹟傳於代
盛匡道　　盛通　　盛真　　盛舟　　盛信
盛皓　　已上六人皆宣州一族大率如奚廷珪樣幕
並篆文依歙様香墨唯通墨挺大而與諸盛小異
宣道或曰宣德不知何許人墨皆範張遇即未究郡國
之來姓名之出李伯陽以其形製俱類廷珪疑歙州人
也
姜潛字至之兖州人隠居奉符之太平鎮文潞公通判州
事日訪墨於姜姜曰近頗難得當求佳煤自製久之攜
紙囊訪公曰此即煤也寫之則盈盤按之則如故又曰
此亦可以如茶啜之無害公如其言啜一茶甌食頃忽
發欬聲香氣上襲芳馥如麝姜曰此所謂麝煤也研麝
入者傳之誤矣墨成頗珍惜之
周明法　　林鑑　　陳泰　　已上並兖州名手作
墨其得意者皆不減諸陳但尚新耳
王迪西洛隠君子也其墨法止用逺烟鹿膠二物銑澤
出陳贍之右文潞公嘗從迪求墨久之持烟一奩見公
且請以指起烟按亦隨復曰此烟之最輕者乃抄烟以
湯㵸起揖公對啜云當自有龍麝氣真烟香也凡墨入龍
麝皆奪烟香而引蒸濕返為墨病俗子不知也黄太史
以迪為鎮州人而家於洛也
耿仁遂歙州人仁遂子文政文壽而耿盛耿德真皆其
世家德真所製甚精惜其蚤死藏墨之家不及見也
王順兖海人徂徠獨稱諸陳順晩出而其法尤精常言
墨貴輕清葢烟逺則輕膠逺則清墨家昧此多肧闇乏
堅緻非善法也如李廷珪真墨堅如角石年逾多而光
采如新斜斫薄處可以刻紙或云廷珪佳煤一斤可受
膠一斤入手堅重研不滯筆此所以獨貴於世也楊如
晦謂順墨稍堅重有光雖濃磨不留筆似得廷珪妙處
裴言元祐中為曹王造墨故料精而墨善比常品差勝
郭玉汲人玉所製墨銘曰供御郭玉
潘谷伊洛間墨師也墨既精好而價不二士或不持錢
留劵取墨亦輒與之蘇子瞻聞之曰非市道人也嘗與
詩云一朝入海尋李白空看人間畫墨仙豫章黄魯直
嘗得李廷珪墨神宗所賜王安國平甫者已而遺淮海
秦少游少游愛之藏錦囊中墨師過少游少游出錦囊
以示之墨師手拊錦囊即拜曰真廷珪為者疇昔見於
平甫家與此二矣是豈常墨工所能哉後忽取積劵焚
之飲酒三日發狂浪走赴井死人下視之葢趺坐井之
中尚持念珠也谷子遇陳無己云供偹使李唐卿嘉祐
中以書待詔者也喜墨嘗謂余曰和墨用麝欲其香有
損於墨而竟亦不能香也不若並藏以熏之潘谷墨香
徹肌骨磨研至盡而香不衰陳惟進之墨一篋十年而
麝氣不入但自作松香耳葢陳墨膚理堅宻不受外薫
潘墨之香劑中必入龍麝等也
東野暉兖人也蘇子瞻云暉所製墨每枚必十千信非
凡墨之比也
蘇澥字浩然武功人度支郎中舜元之子為秘閣校理
自號支離居士喜造墨所製皆作松紋縐皮而堅緻如
玉石何子楚與其孫之南仲容游其家藏不過數笏子
楚得半笏於李漢臣持視仲容曰真家寶也神宗朝髙
麗入貢奏乞浩然墨詔取其家浩然止以十笏進呈其
自珎秘如此人有獲其寸許者如㫁金碎玉争相誇玩
黄魯直所謂廷珪贋墨出蘇家者是浩然所作也
晁貫之字季一性無他嗜獨見墨丸喜動睂宇其所製
銘曰晁季一寄寂軒造者不減潘陳其兄說之字以道
深於名理尤喜造墨著墨經三卷論産松之地烟煤製
造之法及自古墨工知名者凡三篇
朱覲九華人善用膠作軟劑出光墨滕元發作郡日令
其手製銘曰愛山堂造者最佳子聰不逮其父
僧清一蜀人也遇異人傳墨法有名江淮間甚貴重之
張居靖善造墨黄魯直試之謂其鹿膠極堅黒作皮肉
不減曩時歙州煤其光澤不足良以歲月深逺爽調䕶
耳
陳贍真定人初造墨遇異人傳和膠法因就山中松取
煤其用膠雖不及常和沈珪而置之濕潤初不蒸敗此
其妙處也又受異人之教每觔半觔價雖廉而利常贏
餘何子楚嘗以二萬錢就贍取墨適非造墨時因返金
而以斷裂不全者二十笏為寄曰此因膠緊所致非深
於墨不敢為獻也子楚寳而用之并就真定公庫轉置
百笏自謂終身享之不盡南渡一掃無餘繼訪好事所
藏葢一二見也贍在宣和間已自貴重觔直五萬比其
身在葢百倍矣贍死壻董仲淵因其法而加膠墨尤堅
緻恨其即死流𫝊不多也董後有張順亦贍壻而所製
不及淵亦失贍法又有胡德者贍之外孫也
劉寧真定墨工也與同郡張順各尊其藝素不相下康
倬為章使之造墨但多以錢遺之不問所造之多寡故
嘗得佳品宣和乙巳春為章赴官鄚亭將行二人皆以
墨獻張力言其墨勝劉劉云無多言得以試之耳取二
湯壺熾炭熬之使沸各投墨一笏煮之自巳及酉取視
之張墨已融敗拆裂劉墨堅如故叩之琅然張乃大服
劉曰二煤與膠皆一所以異者萬杵耳
常和隠居嵩山墨雖晩出頗自珍惜膠法殊精必得佳
煤然後造故其價與潘陳特高收其贏以起三清殿其
銘曰紫霄峰造者歲久磨滅真可截紙和子遇不為五
百年後名而減膠售俗正如江南徐熙作落墨花而子
崇嗣取悦俗眼而作沒骨花敗其家法也
解子誠河東人　　韓偉昇　　已上二人墨挺極重
厚膠力不乏其精采可與新製敵也
田守元一名守真其墨式形製極精而煤不甚佳差勝
小潘然亦多沙耳
梅鼎　　張孜　　關珪(弟瑱/)曹知微　　陳昱
郭遇明　　梅贍　　張雅　　高肩　　已上十人
並崇寧以來京師名手皆有聲稱而精於樣製
侍其瑛本良家子少年流宕京師元豐中以筆為業入
太學供諸生甚勤不計其直輒與之率日至或二三日
一至自爾稍稍受知當世公卿大夫遂以筆名家其後
造墨和劑制樣稍佳而膠法未精不復取重於人
李清上黨人以墨著名
鄭涓在重和中造墨銘曰凝香閣者張達明試之謂不
媿李氏
薛安　　薛容少室人容所造墨用竈君山煤真竒品
也
張滋真定人善和墨色光黳膠法精舉勝江南名手大
觀初時學士彦許八座光凝共薦之於是命造墨入大
觀庫是後歲歲加賜錢至二三萬政和末蔡京罷相而
後止焉滋亦能自重方其得聲價時景越二王呼滋至
邸命出墨謂雖百金弗吝也滋不肯曰滋非為利者今
墨乃朝廷之命不敢私遺人二王乃丐於上詔各賜王
十觔然滋所造實超今古其墨積大觀庫毋慮數萬觔
世有宣和睿製者葢滋所作也
張浩唐州人居桐栢山其墨精緻膠法甚竒呉順圖於
每歲造至百觔遂壓京都之作矣
王惟清　　丁真一　　已上二人隠居吴郡皆能製
墨尤為米元章所賞識
高慶和歙人也大觀間葉少藴令慶和造墨取煤於黄
山不復計直葢以松漬漆並燒又嘗館三韓使人得其
貢墨碎之㕘以三之一既成潘張之徒皆不及同時有
汪通高景修皆起竈作煤製墨為世業
潘衡金華人蘇子瞻云衡初來儋耳起竈作墨得烟豐
而墨不甚精因教其逺突寛籠得烟幾減半而墨乃爾
黑其文曰海南松煤東坡墨法皆精者也常當防墨工
盜用印使得墨者疑衡此墨出灰池中未五日而色如
此日久膠定當不減李廷珪張遇也子瞻自儋耳歸至
廣州舟敗亡墨四篋平生所寶皆盡僅於諸子處得李
墨一丸潘谷墨兩丸自是至毘陵捐館舍所用皆此三
墨也葉少藴云宣和初有潘衡者賣墨江西自言嘗為
東坡造墨海上得其秘法故人争趨之余因問東坡之
子過求其法過大笑曰先人安得有法在儋耳衡適來
見因使之别室為煤夜遺火幾焚廬翌日煨燼中得煤
數兩而無膠法取牛皮膠以意和之不能為挺磊塊僅
如指者數十公亦絶倒衡因謝去葢自别得法借東坡
以行也天下事名實相蒙類如此東坡乃以善墨聞耶
衡今在錢塘竟以東坡故售墨價數倍於前然衡墨自
佳亦由墨以得名尤用功可與九華朱覲上下也有女
居廬陵𫝊其業孫秉彛墨銘為金華潘衡嫡孫秉彛者
是也
潘昱善造墨范至能謂二王府帖是昱墨所摹拓友按
黄魯直云元祐中親賢宅從禁中借版刻法帖墨百本
分遺宫僚但用潘谷墨光輝有餘而不甚黟黒又多木
横裂文士大夫不能别也至能號稱博洽而昱之名不
同疑𫝊聞之悮耳
沈珪嘉禾人初因販繒往來黄山有教之為墨者以意
用膠一出便有聲稱後又出意取古松煤雜松脂漆滓
燒之得烟極精細名為漆烟每云韋仲將法止用五兩
之膠至李氏渡江始用對膠而秘不傳為可恨一日與
張處厚於居彦實家造墨而出灰池失於早墨皆斷裂
彦實以所用墨料精佳惜不忍棄遂蒸浸以出故膠再
以新膠和之墨成其堅如石珪因悟對膠法每視烟料
而煎膠膠成和煤無一滴多寡也故其墨銘云沈珪對
膠十年如石一㸃如漆此最佳者也其為人有信義庚
子冦亂何子楚避地嘉禾連墻而居日為子楚言膠法
并觀其手製雖得其大槩至微妙處雖其子晏亦不能
傳也珪年七十餘終晏先卒其法遂絶時有張孜墨校
珪漆烟而勝者珪曰非此敵也乃取篋中先減膠一丸
與孜墨並而孜墨返出其下逺甚子楚叩之云廷珪對
膠於百年外方見勝妙葢雖精烟膠多則色為膠所蔽
逮年逺膠力漸退而墨色始見耳若孜墨急於目前之
售故用膠不多而烟黒不昧若歲久膠盡則脫然無光
如土炭耳孜墨用宜西北若入二浙一遇梅潤則敗矣
滕令嘏監嘉禾酒税延致珪甚厚令盡其藝既成取小
團磨試忽失所在後二年濬池得之其堅緻如故令嘏
莊敏公之子所蓄古墨至多而有鑒裁謂珪曰幸多自
愛雖二李不能逺過也大觀間劉無言取蘇浩然製銘
令沈珪作數百丸以遺好事及當朝貴人所藏未必皆
浩然手製然珪作墨亦非近世墨工可及實可亂真也
葉少藴每勸人多蓄珪墨珪死後方知其可貴也
僧仲球融州人世傳李氏膠法在都嶠山中為朱儀相
作墨銘曰學易堂者是也
　
　
　
　
　
　
　
　
　
　
　
　
　墨史卷中
欽定四庫全書
　墨史卷下
　　　　　　　　　　　　　元　陸友　撰
　　宋
戴彦衡新安人紹興間復古供御墨葢彦衡所造自禁
中降出雙角龍文或云米友仁侍郎所畫也中官欲於
苑中作墨竈取西湖九里松作煤彦衡力持不可曰松
當用黄山所産此平地松豈可用人重其有守新安志
云彦衡自紹興八年以薦作復古殿等墨其初降雙脊
龍樣是米元暉所畫繼作圭璧及戲虎樣時議欲就禁
苑為窑稍取九里松為之彦衡以松生道傍平地不可
用其後衢池工載它山松往造亦竟不成彦衡常出貢
餘一圭示米公米公以為少有其比
蒲大韶閬中人得墨法於黄魯直所製精甚東南士大
夫喜用之嘗有中貴人持以進御高宗方留意翰墨視
題字曰錦屏蒲舜美問何人中貴人答曰蜀墨工蒲大
韶之字也即擲於地曰一墨工而敢妄作名字可罪也
遂不復内自是印識即言姓名云大韶死子知微傳其
法與同郡史威皆著名夔帥韓球令造數千觔愆期不
能就遣人逮之舟覆江中二工皆死所售者皆其族人
及役作竊大韶以自貴之何子楚云近世所用蒲大韶
墨葢油烟墨也後見續仲永言紹興初同中貴鄭幾仁
撫諭吳少師玠於仙人關回舟自涪陵來大韶儒服手
刺就船來謁因問油烟墨何得如是之堅大也大韶云
亦半以松烟和之不爾則不得經久也又周昭禮云大
韶涪州樂温人聓文子安梁杲渠州人皆世業此梁膠
法精而價直昻蒲粗而損梁直大半出蜀者利其亷攜
以來者皆蒲墨也雖均名川墨而工製異外有幸垕又
居蒲下其家無人杲有子思温紹其業
蒲序字中庠隠居涪陵作墨名世不為外飾其法用鹿
膠和劑極清有光暈然著濕氣輒皴起漆之則不復畏
濕曽見序墨一笏於大梁張君錫家面銘曰荆璞幕曰
黄耳金鉉下云墨隠蒲序製或云在廷珪前序宋渡江
時尚存其後有蒲雲蒲彦輝蒲廷璋皆其族人也
郭彬不知何許人米元暉嘗命其製墨銘曰山齋
王湍以善墨名嘗為葉少藴言物性相制固有不可知
者今或急於磨墨而沫起殆纒筆不可作字但取耳中
塞一粟許投之不過一再磨即不復見少藴試之果然
趙令衿字表之宋宗室封安定郡王子子覺嗣子覺字
彦先幼俊敏有文世授墨法手自製銘曰雪齋為世所
貴得之者價比金玉彦先有子十四人仕皆通顯惟伯
鹿傳其膠法最精銘曰超然清芬如在超然表之自稱
也世言李氏對膠之妙彦先以謂非特堅鈍難磨且終
不能黒其法用煤六分膠四分始為中度但取烟貴輕
杵和貴匀熟耳煎膠以麋鹿角為上驢膠次之阿井膠
又次之至其要訣又非人所能知也
吴滋新安人滋家世藏汪彦章帖云吴滋作墨新有能
聲紹興庚申於新安郡齋授以對膠法試之當見其佳
孝宗在東宫以滋所造甚佳例外犒緡錢二萬其法取
松烟擇良膠對以杵力故滓不留硯李司農若虚云新
安出墨舊矣唯李超父子擅名近日墨工尤多士大夫
獨稱吳滋使精意為之不求厚利駸駸及前人矣滋領
其言云
何南翔遂寧人以墨知名張魏公留守建康日以書至
蜀取南翔所製墨王晦叔為銘其面曰立言追聖學籌
筆活蒼生
胡景純潭州人専取桐油燒烟名曰桐華烟其製甚堅
薄不為外飾以眩俗眼大者不過數寸小者圜如錢大
每磨研間其光可鑑畫工寶之以㸃目瞳子如㸃漆李
彦頴云長沙多墨工唯胡氏墨千金獺髓者最著州之
大街之西安業坊有烟墨上下巷永豐坊有烟墨上巷
今有鄭子儀自謂得胡氏法俊臣俗名為胡院子
世英友直國瑞沛然文中皆景純子孫俱世其業云
葉谷永嘉人作油烟墨與潭州胡景純相上下而膠不
及
李世英紹興中在吴秦王益府治墨一日王為世英進
墨入内率一圭重十兩高宗見其墨挺厚大難執遂不
御而還之其銘為藂桂堂李世英造者特佳子克恭
華邦憲孝宗朝供御造墨其一面曰選德殿製淳熙癸
夘臣華邦憲造幕有特龍如畫
侯璋(汳人/)石憲　　蕭鳯(長沙人/)彭雲　　彭紹
張桷(瀘人/)姚孟明　　李英才(廬陵人/)杜大椿　　張
楚材　　朱鼎臣　　陳中正　　已上十二人咸精
其藝淳熙以來士大夫喜用其墨視前代無愧矣
葉世英閩中人周子充玉堂雜記云丁酉十一月壬寅
内直宣召至清華閣既退中使傳㫖賜世英墨五團世
英御前墨工也弟世傑
郭忠厚以墨名家忠厚子玘玘子喜忠厚墨至今尚有
麝氣其面為雙脊龍文幕曰嘉定己夘臣郭忠厚造㑹
稽王宣子家藏玘墨一挺銘曰復古殿製端平乙未臣
郭玘造
胡智新安人李司農云智得李氏墨法其聓陳琦宗婦
翁之法不求速售故世少知者司農寓居新安物色其
人使之造墨猶有昔人典刑
楊振字聲伯長興人武舉得官蓄古墨最富多精品故
所製不下趙彦先
朱知常銘曰朱知常墨不下蒲史
黄元功　　詹從之　　諸葛武仲　　周達先
樊宗亮　　已上五人並居太末傳趙彦先墨法頗異
常品
劉忠恕吴中人家有墨一挺形製甚大止曰劉忠恕三
字紋理剥落試之色澤如新
劉文通子士先端平間供御墨工
葉茂實太末人善製墨周公瑾言其先君明叔佐郡日
嘗令茂實造軟帳烟尤輕逺其法用煖閤羃之以紙帳
約高八九尺其下用盌貯油炷燈烟直至頂其膠法甚
竒内紫礦秦皮木賊草當歸腦子之類皆治膠之藥葢
膠不治則滯而不清故其墨雖經久或色差淡而無膠
滯之患
楊伯起者以墨稱其言取烟欲浮而輕膠欲老而澂均
調揉治不失其齊量然後墨成雖然是直其觕耳至若
心解神悟超然法度之外吾亦不能評也
俞林善慶殿供御墨工頃在淮南見墨一笏幕作雲龍
文面曰俞林邱攽共製香墨攽不知何人
李果　　徐禧　　戴溶　　謝東　　黄表之
潘士衡　　潘士龍　　楊逢辰(廬陵人/)葉子震
柴德言　　周朝式　　張公明　　孫永清　　朱
仲益　　林杲(字東卿/)舒泰之　　舒天瑞　　陳伯
升(天台人/)陳道真　　鄭宣　　方文龍　　項應珍
　　范厚叔　　翁壽卿　　王大用　　翁彦卿
　周伯起(墨名為/齊峯者)　　已上二十七人並宋末名手如
舒泰之翁彦卿皆嘗供御造墨其形製少精而多觕殊
不逮前人豈一物之㣲亦與世髙下葢松烟之法久絶
故劉葉之徒専尚油烟油烟宜簡版不宜紙也
　　金
劉法字彦矩常山人善博物自製墨數品銘曰棲神岩
造者佳品也楊邦基為畫墨史圖一曰入山二曰起竈
三曰採松四曰發火五曰取煤六曰烹膠七曰和劑八
曰成造九曰入灰治刷十曰磨試彦矩云初無入山磨
試二事而成造入灰出灰治刷本四事楊合為二復増
入山磨試總成十圖云
楊文秀字伯達本江左人在金之季以墨善聞其法不
用松炬而用鐙煤子彬得其遺法以授耶律楚材楚材
授子鑄使造一萬丸銘曰玉泉萬笏
　　高麗
高麗貢墨猛州為上須州次之舊作大挺不善合膠脆
軟不光後稍得膠法作小挺差勝然其烟極輕細往時
潘谷嘗取高麗墨再杵入膠遂為絶等其墨有曰平敵
城進貢者有曰順州貢墨或曰猛州貢墨率長挺而堅
薄如革校其色澤則順不逮猛也李公擇嘗惠蘇子瞻
墨半枚其印文曰張力剛豈墨匠姓名耶云得之高麗
使者魏道輔云新羅墨有蠅飲其汁蠅立死不知何毒
之如是也後常戒人合藥勿用新羅墨日本亦有墨遍
肌印文如柿蒂形
　　契丹
陸子履奉使契丹日得墨銘曰陽岩鎮造者其國精品
也滕子濟亦有墨一大笏為龍鳯之文面曰鎮庫萬年
不毁
　　西域
西域僧為蘇太簡言彼國無硯筆但有好墨中國不及
云是雞足山古松為之太簡嘗獲貝葉上有梵字數百
墨倍光澤㑹秋霖為窓雨濕因而揩之字終不滅
　　雜記
説文云墨書墨也从黒从土墨者烟煤所成土之類也
釋名曰墨者晦也言似物晦黒也
漢書尚書令僕丞郎月賜隃麋大墨一枚小墨一枚
漢中官令主御筆墨
東宫故事皇太子初拜給香墨四丸
東觀漢記曰和熹鄧后即位萬國貢獻悉禁絶惟歲時
供紙墨而已
揚雄詔令尚書賜筆墨觀書石室
汲太子妻與夫書曰并致上書墨十螺
魏官儀云尚書郎缺試諸郎故孝亷能文案者先試一
日宿召㑹都坐給筆墨以奏
陸士龍遺兄士衡書云上三臺曹公藏石墨數十萬觔
云燒此復消可用然烟中人不知兄頗見之不今送二
螺大業拾遺記宫人以蛾緑畫睂疑亦石墨之類近世
無復此物沈存中括帥鄜延界内有石油然之烟甚濃
其煤可為墨黒光如漆松烟不及其識文為延安石液
者是也晉令治書令史掌威儀禁令領受冩書縑帛筆
墨
陶侃獻晉帝牋紙三千枚墨二十丸皆極精妙墨藪云
凡書先取墨必廬山之松烟代郡之鹿角膠十年已上
强如石者妙
南朝以墨為螺為量為丸為枚陸士龍與兄書送墨二
螺梁科律御墨一量十二丸
漢官儀令僕丞賜墨一枚
歐陽通每書其墨必古松之烟末以麝香方可下筆
唐元宗御案墨曰龍香劑一日見墨上有小道士如蝇而
行上叱之即呼萬歲曰臣乃墨精黒松使者也凡世人
有文者其墨上皆有龍賓十二上神之乃以墨分賜掌
文官
盧杞與馮盛相遇於道各攜一囊杞發盛囊有墨一枚
杞大笑盛曰天峯煤和鍼魚腦入金溪子手中録離騷
古本如公只提綾紋刺三百為名利奴顧當孰勝
許足有妙墨八櫉巢賊亂瘞於善和里第事平取之墨
已不見惟石蓮匣存
成老相墨經曰墨紋如履皮磨之有油暈者一兩得染三
萬筆又云墨染紙三年字不能昏闇者上凡墨日日用
之一歲纔減半寸者萬金不換文房寶飾曰養墨以豹
皮囊貴乎逺濕
徐鼎臣兄弟工染翰飾書具嘗出一月團墨曰此價直
三萬錢江左士人好事無及之者
世言蜀中冷金牋最難為筆非也惟此紙難為墨蘇子
瞻嘗以此紙試墨惟李廷珪乃黑
今之小學者將書必先安神養氣存想字形在眼前然
後以左手研墨墨調手穏方書則不失體也又云研墨
如病葢重其調匀而不泥也又云研墨要涼涼則生光
墨不宜熱熱則生沫葢忌其研急而墨熱又李陽冰云
用則旋研無令停久久則塵埃相汙膠力隳亡如此泥
鈍不任下筆矣
沈存中云南方暑雨時墨惡蒸溽可置煖閤中其法不
宜垜砌以梓木匣貯之梅月微令近火但要如人體温
不必太熱歲久膠性乾透漸自不蒸善墨雖蒸不壊不
善者雖焙亦蒸全在製作不問蒸也
墨經云凡墨擊之以辨其聲醇烟之墨其聲清響雜烟
之墨其聲重滯若研之以辨其聲細墨之聲膩麤墨之
聲粗粗謂之打硯膩謂之潤硯凡研直研為上直研乃
見真色不損墨若圜研磨則假借重勢往來有風以助
顔色乃非墨之真色也沙門惠洪云司馬君實無所嗜
獨好蓄墨數百觔或以為言君實曰吾欲子孫知吾所
用此物何為也
蘇子曕有佳墨七十丸而猶求取不已石昌言蓄李廷
珪墨不許人磨或曰子不磨墨墨將磨子李公擇見墨
輒奪相知間鈔取殆盡吕行甫平生好藏墨士大夫戲
之為墨顛又如滕達道蘇浩然暇日晴暖輒研墨水數
合弄筆之餘則啜飲之
唐彦猷清簡寡欲不以世務為意公退一室蕭然臨書
試墨以此度日
　
　
　
　
　
　
　
　
　
　
　
　
　
　
　墨史卷下
