#+TITLE: 痎瘧論疏-明-廬之頤
#+DATE: 2018-05-12 10:17:53
#+SOURCE: github.com/kanripo/KR3e0088 master 3ebfb789                
欽定四庫全書　　　　　子部五
　痎瘧論疏　　　　　　　醫家類
　　提要
　　　　(臣/)等謹案痎瘧論疏一卷明盧之頤撰之頤
　　　　字子繇錢塘人是書論痎瘧證治于虚實寒
　　　　熱四者最為詳盡足以發明素問瘧論刺瘧
　　　　法諸篇㣲意大㫖謂瘧屬陽痎屬隂日作者
　　　　屬陽間日間數日作者屬隂而曰温曰寒曰
　　　　癉曰牝皆可以痎瘧該之其主方多用王肯
　　　　堂證治準繩其餘所列諸方亦多簡當雖為
　　　　書不過一卷然治瘧之法約畧盡乎是矣杭
　　　　世駿道古堂集有之頤小𫝊稱所著初有金
　　　　匱要畧模象為其父所焚續著有本草乘雅
　　　　半偈今行于世後著有摩索金匱九卷又有
　　　　傷寒金鎞鈔醫難析疑二書今未見𫝊本獨
　　　　無此書之名或世駿作𫝊之時竟未見其本
　　　　故爾疎漏歟乾隆四十六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　痎瘧論疏
　　　　　　　　　　　　明　盧之頥　撰
痎瘧因證素問瘧論及刺瘧法最詳而悉後世守其偏
承致經義蒙晦訛謬良多審因者略證局證者昧因知
常而不及變循變而反舍常殊不知有是因方有是證
因證既顯常法已具而始可與達變矣乃或常法既迷
因證靡辨以寒為熱熱為寒虛作實實作虚致㣲者劇
劇者危展轉變承連年月不已其死生存亡莫之能測
也偶方孺先生舉問及此聊紀數語以就正
痎瘧總名曰痁痁者秋時寒熱兼作即痁作而金伏者
是也分名曰痎曰瘧瘧即惟火沴金酷虐殆甚日作日
休者是也痎即間日發或間數日發深入隂分者是也
此皆得之夏傷於暑熱氣盛藏於皮膚之内腸胃之外
募原六府之間如客於頭項或肩背手足者則藏皮膚
之内客於胸脇或臚腹者亦藏皮膚之内或腸胃之外
或募原或六府之間此皆營氣之所舍也以夏氣通於
心心主營血之氣故也經云以奉生身者莫貴於經隧
故不注之經而溜之舍也舍即經隧所歴之界分毎有
界分必有其舍猶行人之有𫝊舍然也此暑令人汗空
疎腠理開者以暑性暄發致腠理但開不能旋闔耳不
即病者時值夏出之從内而外衛氣仗此猶可捍禦因
遇秋氣機衡已轉自外而内矣其留舍之暑令汗空疎
腠理開風遂承之以入或得之以沐浴水氣舍於皮膚
之内與衛氣併居衛氣者晝行於陽夜行於隂風於水
氣亦得陽隨衛而外出得隂隨衛而内薄内外相薄是
以日作故衛氣至必腠理開開則風與水氣之邪入入
則病作衛氣與三陽之氣亦併於隂矣當是之時陽虚
而隂盛外無氣故先寒慄也衛氣虛則起於毫毛伸欠
陽明虚則寒慄鼓頷太陽虚則腰背頭項痛三陽俱虛
則隂氣勝隂氣勝則骨寒而痛寒生於内故中外皆寒
甚則湯火不能温脈則體靜而至來遲也不列少陽形
證者以太陽為開陽明為闔少陽為樞而開之能開闔
之能闔樞轉之也設舍樞則無開闔矣離開闔無從覔
樞矣故開闔既陷樞機豈能獨留倘中見樞象即為開
闔兩持所以持則俱持陷則俱陷也三陽俱陷則隂氣
逆隂氣逆極則復出之於陽陽與隂亦併於外則隂虛
而陽實陽實則外熱隂虚則内熱内外皆熱則喘而渇
甚則氷水不能寒脈則體動而至来數也此隂陽上下
交争虚實更作隂陽相移也極則隂陽俱衰衛氣相離
故病得休衛氣復集則復病也其作有日晏日早者邪
氣客於風府也衛氣一日一夜大㑹於風府循膂而下
日下一節二十一日至骶骨故其作也日益晏也二十
二日入於脊内注於伏膂其氣上行九日出於缺盆其
氣日髙作復日益早也有不當其風府而作者謂邪中
異所則不當其風府也如中於頭項者氣至頭項而作
中於肩背者氣至肩背而作中於腰脊者氣至腰脊而
作中於手足者氣至手足而作中於胸腹者氣至胸腹
而作故衛氣之所在與邪氣相合則病作是以風無常
府邪氣之所合即其府也若痎之間日或至數日作者
其氣舍深内薄於隂陽氣獨發隂氣内着隂與陽争不
得出是以間日及間數日而作也間日作者邪氣内薄
於五蔵橫連募原也間數日作者邪氣與衞氣客於六
府而有時相失不能相得故休數日乃作也但所中之
府即諸經募之舍更當兼見諸經募之證如舍屬足太
陽者更令人頭重腰痛寒從背起先寒後熱熇熇暍暍
然熱止汗難已舍屬足陽明者更令人洒淅寒寒甚乆
乃熱熱去汗出時喜見日月光得火氣乃快然舍屬足
少陽者更令人身體解㑊寒不甚熱不甚惡見人心惕
惕熱乆汗出甚舍屬足太隂者更令人不樂好太息不
嗜食多寒熱汗出多病至則喜嘔嘔已乃衰舍屬足少
隂者更令人嘔吐甚多寒熱熱多寒少欲閉户自處其
病難已舍屬足厥隂者更令人腰痛少腹滿小便利如
癃状非癃也數便耳意恐懼氣不足腹中悒悒然舍屬
肺募者更令人心寒寒甚熱熱間善驚如有所見也舍
屬心募者更令人煩心甚欲得清水反寒多熱不甚舍
屬脾募者更令人寒腹中痛熱則腸鳴鳴已出汗舍屬
肝募者更令人色蒼蒼然太息其狀若死舍屬腎募者
更令人洒洒然腰脊痛宛轉大便難目眴眴然手足寒
舍屬胃募者更令人善饑不能食食則腹支滿也此但
詳足經而無手經者經云風寒暑火天之隂陽也三隂
三陽上奉之又邪不干藏列藏證者非真藏之藏乃藏
募之氣化證也更有曰温曰寒曰癉曰牝者温即先熱
後寒之温瘧也内分二種其一夏亦傷暑秋亦中風後
更傷寒則暑熱在内風氣在中寒獨在外故唯寒風互
為上下不渉營舍之暑以勢唯兩岐難於三向故也其
先熱者風乃陽邪是以先外出而上從乎寒則外勝外
勝故先熱也逆則復内入而下從乎風下從乎風則外
負外負故後寒也其二證兼腦髓爍肌肉消亦先熱後
寒同名温瘧者此先冬中寒風藏於骨髓以冬氣通於
腎腎藏骨髓之氣也至春陽氣大發邪氣不能自出因
遇大暑腠理發泄或有所用力邪氣與汗皆出先從内
出之外也如是者隂虚而陽盛陽盛故先熱衰則氣復
入入則陽虛陽虛故後寒也寒即先寒後熱之寒瘧也
亦夏傷大暑其汗大出腠理開發因遇夏氣凄滄之水
寒藏於腠理皮膚之中秋更傷風則病成矣此先傷水
寒後傷風氣故先寒而後熱也暑亦在内勢亦兩岐止
此一種無有其二癉即但熱不寒之癉瘧也亦分二種
悉屬内因其一隂氣先絶陽氣獨發則少氣煩寃手足
熱而欲嘔以陽即熱不假外邪一唯似暑故無寒也其
二肺素有熱氣盛於身厥逆上衝中氣實而不外泄因
有所用力腠理開風寒舍於皮膚之内分肉之間而發
發則陽氣盛陽氣盛而不衰則病矣不及於隂故但熱
而不寒其氣内藏於心而外舍於分肉故令人消爍肌
肉此以似暑之肺熱為内因更受寒風為外因者也牝
即但寒不熱之牝瘧也夏亦傷暑秋亦中風但陽氣獨
沈不能挈隂自下而上為陽實虚隂仍實此仲景先生
補瘧論之遺闕有癉必有牝故也至有隨四時而作者
則證形少别於常法如秋病者寒甚冬病者寒不甚春
病者惡風夏病者多汗乃若得之於冬而發之於夏藏
之於心而顯之於肺者雖亦似因時異形此即温與癉
之因分内外更超於常法者也以上約略兩論之常稍
置先後云爾
本經唯列刺法先於瘧之未發時陽未幷隂隂未并陽
因而調之真氣乃復邪氣乃亡故先其時堅束其處令
邪氣不得入隂氣不得出審候見之在孫絡盛堅而血
者皆取之如舍屬足太陽者刺郄中郄中者金門也在
足外踝刺入同身寸之三分此陽維别屬也舍屬足陽
明者刺衝陽在跗骨動脉上去陷谷三寸刺入三分留
十呼此足陽明原也舍屬足少陽者刺俠谿在足小指
次指岐骨間本節前之中刺入三分留三呼此足少陽
榮也舍屬足太隂者刺公孫在足大指本節後一寸刺
入四分留七呼此足太隂絡也舍屬足少隂者刺太鍾
或太谿太鍾在足内踝後街中刺入二分留七呼此足
少隂絡也太谿在足内踝後跟骨上動脉陷者中刺入
三分留七呼此足少隂俞也舍屬足厥隂者刺太衝在
足大指本節後二寸陷者中刺入三分留一呼此足厥
隂俞也舍屬肺募者刺列缺合谷列缺在手腕後寸半
刺入三分留三呼此手太隂絡也合谷在手大指次指
岐骨間刺入三分留六呼此手陽明所過也舍屬心募
者刺神門在掌後銳骨端陷者中刺入三分留七呼此
手少隂俞也舍屬脾募者刺商丘在足兩踝下微前三
寸䧟者中刺入三分留七呼此足太隂經也舍屬肝募
者刺中封見血在内踝前一寸半陷者中仰足取之伸
足得之刺入四分留七呼此足厥隂經也舍屬腎募者
刺太鍾太谿取法如前足少隂例舍屬胃募者刺足陽
明太隂横脉出血厲兊解谿三里悉主之厲兊在足大
指次指之端去爪如韭葉刺入一分留一呼此足陽明
井也解谿在衝陽後三寸半腕上陷者中刺入五分留
五呼此足陽明經也三里在膝下三寸䯒骨外亷兩筋
分肉間刺入一寸留七呼此足陽明合也此十二瘧者
其發各不同時當先察其病形以知其舍於何舍則知
衛氣所集時矣須未發時如食頃而刺之一刺則衰二
刺則知三刺則已不已刺舌下兩脉出血又不已刺郄
中盛經出血又刺項已下挾脊者必已舌下兩脈者亷
泉也如未暇審其所舍必先問其病之所先發者先刺
之如先頭痛及重者先刺頭上上星百會及兩額懸顱
兩眉攢竹間出血如先項背痛者先刺風池風府大杼
神道間出血如先腰脊痛者先刺郄中出血如先手臂
痛者先刺手少隂陽明十指間出血如先汗出惡風者
風瘧也刺三陽經背俞之血者如䯒痠痛甚按之不可
得者曰胕髓病以鑱鍼鍼絶骨出血立止或瘧之始發
也身欲寒時先刺手陽明太隂足太隂陽明之井俞身
方熱時更刺跗上動脉開其空出其血此即陽明脉也
若瘧脉滿大急者刺背俞及伍佉俞用中鍼各一適肥
痩出其血背俞謂大杼伍佉俞謂譩譆也若脈小實急
者灸脛之復溜在内踝上二寸陷者中灸五壯此足少
隂經也更刺指之至隂在足小指外側去爪甲如韭葉
刺入一分留五呼此足太陽井也若脉緩大虛者便宜
用藥不宜刺矣設刺諸隂之井無血出間日一刺瘧不
渇間日作者刺足太陽渇而間日作者刺足少陽温瘧
不出汗者為五十九刺此皆無往而未得其併者也過
之則失其時矣如瘧之且發也隂陽之且移也謂其氣
逆未可治也故經言無刺熇熇之熱無刺渾渾之脈無
刺漉漉之汗正方其盛時必毁及其衰也勢必大昌此
之謂也
從來藥治方劑固多獨缺全局唯金壇王肯堂先生輯
證治準繩内立二方其一用升麻茈胡葛根羌活防風
甘草其二用石膏知母粳米桃仁紅花猪苓鯪鯉甲亦
各得全局之半今複為一雖複實竒誠竒方之宣劑也
以之為主俾即主知常因常達變於是化而裁之推而
用之神而明焉存乎其人矣
蓋痎與瘧乃風與暑合作為病應從兩治矣但氣病之
至所有逺近上下及新故重輕之别則適其至所而為
方治亦有竒偶重複及從逆反佐之殊先釋主方大略
次後便於分析也先因於暑暑即火熱必鬱肺金之燥
化轉夏成秋溽暑自息故藥皆從乙庚合化法即以五
種風藥為乙白虎全方為庚獨金火相刑難於交遞更
以甘草之土維持長夏欲藉火土授受之際方堪對待
夏火上極之勢轉為秋金下降之令此即㸃火成金不
煩另覔種子者也雖轉成金金不生水寧成生化縱使
夏火頓除不過暫時潛伏又以知母隂潤之水以復母
讐即淫勝鬱復法也若金鬱則泄之解表利小水者風
藥猪苓是矣更因於風風即風木必動脾土之濕化脾
土運行風斯息矣故藥亦從甲巳合化法即以五種風
藥為甲甘草為巳又秔米石膏為金乃土轉生金復驅
風木也若土鬱則奪之行土用者土以生木為用風藥
屬木正所以行土用也又風併衛氣亦須治風五種風
藥正治風之劑又衛氣下陷營中併致三陽亦陷唯挈
三陽衛氣自持如羌活之挈太陽葛根之挈陽明茈胡
升麻防風之挈少陽是也但偏重少陽者樞機維持開
闔故也又暑藏營舍亦須治暑白虎全方正治暑之劑
藏之營舍亦須治營桃仁紅花之類是也若鯪鯉穴山
而居遇水而入則是出隂入陽穿其經絡於營舍舍且
傾倒暑更何從棲息耶又有兼沐浴之水氣舍於皮膚
者即以猪苓徹之更有兼凄滄之水寒侵着肌腠者猪
苓固能利徹更須佐以辛温乃可對待水寒之寒羌活
茈胡之類是矣故風暑合作其始也形證必稍偏於風
此因未易釀熱先須重於從風輕於從暑不必盡用全
方解表利小水足矣乆則暑熱熾盛風亦釀熱方稱二
氣平均現證始無偏勝乃從全方合治法也此但指風
暑初中時二氣無偏負者言設有暑勝於風現證必稍
偏於暑者治宜從暑而帶風亦有風勝於暑現證稍偏
於風者治宜從風而帶暑甚至有暑熱獨熾惟現暑象
絶無風證者治惟從暑不必兼風此種世人目為中暑
者謬矣蓋暑則常顯而不休瘧則時間而時甚縱或無
間亦必刻期加重或七日九日十四日暑雖縱横殆甚
乆則勢必稍遜以汗以熱亦即所以泄暑也未現之風
至此始露方寒來而熱往熱往而寒来始從兩治法也
以上獨暑氣偏勝與癉瘧之但熱者不同類癉則獨見
癉瘧之形證此則惟暑氣勝於風寒者也又甚至有風
氣獨盛惟顯風證絶無暑象者治惟從風不必兼暑此
種世人目為傷寒或為中風或乆之風暑俱現轉語云
風寒轉而成瘧者亦謬矣蓋寒與風惟冬中傷即時為
病各顯標本之化其不即病者至春始變為温至夏始
變為暑暑病者熱極重於温也始現證時便不惡寒一
惟惡熱且煩且渇而無汗若風之至夏亦變暑病者更
加自汗出鼻息鼾語難出脉浮而身重也故此温此暑
惟春惟夏隨時變遷亦即隨時現證是以隨時命名至
夏則人身出機已盡無復伏藏故不得不隨夏出之機
發露殆盡未聞猶可伏匿至秋反見冬時即病之寒化
而無標證之陽象者經云夏惟傷暑秋成痎瘧亦如寒
風至春變温至夏變暑同一機衡由此觀之夏月寒風
從何而至更可云寒風轉而成瘧乎此不知夏雖傷暑
不若秋風之獨厲是以惟見寒風絶無暑象亦如暑熱
獨熾時間時甚或刻期増劇或七日九日十四日風雖
摧拉至此勢亦稍遜作熱作汗亦即所以泄風也其伏
匿之暑與風始無偏勝方得均平互為顯現亦始從兩
治法也以上惟風氣専令與牝瘧之但寒者不同類牝
則獨現牝瘧之形證此則惟風氣勝於暑熱者也若痎
之内薄於隂者治固同法但暑舍深邃與淺近者方有
異同先須度二氣之勝負但偏於向營即從主方隨證
損益次後治暑如石膏秔米䈽竹葉之類佐以海螵蛸
驅逐營舍之固結力轉營為衛矣更以常山解夏熱之
交互定隂陽之且移常即恒乆不變山即艮止不遷之
意也若間二日或數日發者可類推矣設兼見足太陽
形證者即為舍屬足太陽宜桂枝茈胡各半湯太陽為
開但寒熱交互似乎從樞故即從樞轉開甚則大青龍
湯主之又太陽從本從標故可從本氣之風暑標見之
寒化陽象者也兼見足陽明形證者即為舍屬足陽明
宜桂枝一白虎二湯固陽眀為闔止須治開開開則邪
去邪去則旋闔矣倍白虎一分者陽明不從標本從乎
中治之溼化故也甚則鼈甲煎丸主之陽明多血多氣
故也設胃家實大便難者調胃承氣湯主之兼見足少
陽形證者即為舍屬足少陽宜小柴胡湯少陽從本少
陽為樞故也兼見足太隂形證者即為舍屬足太隂宜
小建中湯太隂為開太隂從本故也設自利便膿血時
腹自痛者桂枝倍芍藥加大黃湯主之此脾家實腐穢
當去故也兼見足少隂形證者即為舍屬足少隂宜柴
胡加細辛湯少隂為樞少隂從本從標故也兼見足厥
隂形證者即為舍屬足厥隂宜四物加苦楝附子黃芩
湯厥隂為闔不從標本從乎中治之火化故也設厥甚
者宜下之厥深熱亦深故也設稍渇氣上撞心心中疼
熱飢不能食食即吐蚘者烏梅丸主之兼見肺家形證
者即為舍屬肺募也先宜桂枝黃茋白薇欵冬花散次
宜秫米甘草常山之屬兼見心家形證者即為舍屬心
募也先宜桂枝黃芩湯次宜甘草蜀漆常山鼈甲石膏
香豉梔子烏梅淡竹葉之屬兼見脾家形證者即為舍
屬脾募也先宜小建中湯次宜秔米常山甘草知母鼈
甲之屬兼見肝家形證者即為舍屬肝募也先宜通脈
四逆湯次宜烏梅蜀漆鼈甲女萎知母苦參常山石膏
甘草細辛白薇香豉之屬兼見腎家形證者即為舍屬
腎募也先宜桂枝加當歸芍藥湯次宜䈽竹葉常山烏
梅香豉葱白之屬兼見胃家形證者即為舍屬胃募也
先宜桂枝二白虎一加芍藥黃芩牡桂湯次宜藜蘆常
山皂莢牛膝巴豆之屬若先熱後寒之温瘧其一宜桂
枝二麻黃一湯其二宜欵冬白薇茹藘圓若先寒後熱
之寒瘧宜麻黃二桂枝一小青龍一湯若但熱不寒之
癉瘧其一宜女萎石膏湯或葛根猪苓湯其二宜香豉
梔子括樓湯若但寒不熱之牝瘧宜蜀漆湯或牡蠣湯
若秋病者寒甚先宜從風以扶陽次宜主方兩治法也
若冬病者寒不甚先宜藿香正氣散次投主方亦可但
當重於從風輕於從暑此必先嵗氣無伐天和故也若
春病者惡風先宜柴樸湯次投主方亦可若夏病者多
汗主方主之雖時值暑氣流行亦須偏於從風俟暑風
平等本標互顯乃可從兩治法也設病反其本而已轉
標陽然於主方重於從暑甚則惟得標方一惟治暑宜
白虎湯或竹葉石膏湯更當視其内外證如寒已罷而
作熱之時必大煩喝大汗出面垢齒垢消渇飲冷而未
能解者乃可投之設暑證雖具面齒雖垢而作熱之時
縱氷水不能寒仍覺淅淅惡風者還從主方重於從風
更有一種雖淅淅惡風或嗇嗇惡寒非若怯寒風之表
虛反若遇寒風而身熱愈熾者此屬隂㣲陽亢又當重
於從暑更有一種寒極而熱熱極而汗汗極而熱不解
者表未去也又當重於從風設脉反躁疾或遲伏或狂
言迷亂或嘿嘿不欲言不為汗解者病名隂陽交交者
死不治更有一種熱極而汗汗極而熱愈熾或渇或不
渇肢體痛煩筋脉攣急汗仍蒸蒸不已者此屬寒薄營
氣轉作燎炎設偏於從風必口爛舌齗立見殂斃矣法
當宣攝營氣以潤筋膜若兼身重木強筋肉壅腫者此
又屬風溼相搏法當宣攝衛氣以充肌腠更有一種外
證汗出惡熱内證胃家實大便難者此屬陽明内結更
有一種汗煩喘喝消渇飲冷水舌苔白濇隨飲隨涸者
此屬胸中熱若舌苔白滑者此又屬胸上寒更有一種
汗煩喘喝消渇飲冷水胸中滿悶心下悸冲或嘔或噦
或欬或噎者此屬水鬱若水藥入口即吐者此又屬水
逆更有一種大汗出後胃中乾煩躁不得眠欲得飲水
者少少與飲之令胃氣和則愈若脉浮㣲熱消渇者此
屬胸中水涸若虚煩不得眠反覆顛倒心中懊憹者此
又屬胸中客熱更有一種汗煩喘喝消渇飲沸湯舌苔
白滑者此屬胃中寒若舌苔灰白頻飲頻涸者此又屬
胃中熱更有一種舌苔白滑垢膩涎濁者此有宿食未
化也在上脘者當吐之在胃中者當下之若時下利食
飲不進惡聞食臭噯氣難舒者亦屬有宿食設偏於從
風必續自汗出手足寒胃中乾縱轉行承氣輩亦難下
達腸胃矣更有一種齒舌燥涸或渇飲冷水或渇飲沸
湯而中藏隂寒者不可概作熱論或食宿飲留則唾液
罔周致齒舌燥涸者有之或鼻窒唇掲則吸呼從口致
唇舌燥涸者亦有之更有一種舌苔青黒亦不可㮣作
熱論或少啖甘酸便令青黒實非本有之色也更有一
種舌本無苔而舌皮光薄且紅白柔嫩宛如新生望之
若有津唾抹之燥涸殆甚者此屬妄汗吐下走亡血液
所致死不治也以上皆寒熱虚實之變附録以備料簡
至若病乆不愈者此病結為癥瘕急治之宜鼈甲煎圓
虚勞者宜蜀漆圓或牛膝湯或丁香酒如或暑風淫併
而經隧廢弛或寒熱遷變而升降失序或虛實更作而
上下交持或表陽散懈而裏隂獨沈或營衛虧竭而血
氣損傷或故病未攘而新邪再襲或食飲過饕而飲留
食宿或以慾竭精而形藏化薄或煩勞則張精絶或大
怒則形氣絶或憂愁思慮復傷脾或形寒飲冷復傷肺
或強有用力或勞汗當風或夙疾反顯而新疾似隠或
新疾方痊而夙疾轉熾或有似是而非或有似非而是
種種證因亦令病乆不愈者更當度情志之苦欲補㵼
及後先輕重而消息之又不可偏執諸方而概投之矣
蓋暑藏營舍而為汗煩喘喝及體若燔炭正暑氣宣發
之本性耳固稱必鬱肺金之燥化與痺營血之流行而
無肺金營血之標證者正所謂在天成氣氣惟鬱化亦
所謂先為是動未所生也設不亟正治或早加禁截則
在天之暑氣轉而成在地之火行乘刑金蔵及後為所
生病矣如火乘金蔵則少氣喘欬血溢血泄􁋄啑嗌乾
耳聾目赤肩背熱癮疹痤疿身熱膚痛為浸淫甚則肺
氣焦滿胸中隠隠刺痛口中辟辟燥欬唾涎沫穢濁者
肺痿唾膿血腐臭者肺癰此皆火乗金藏所致也如後
所生則痺血成勞血脉虚少不能營於五藏六府身體
不仁肌肉甲錯兩眸黒暗目瞑目眩鬚眉落毛髮折四
肢痠痛熱煩行動則喘喝手足厥寒衂血咯血卒喘悸
冲咽乾舌涸裏急少腹堅小便癃腰膂痛隂頭寒精氣
清冷夣交失精魂魄飛墮飱泄溏泄食榖不消腸鳴幽
幽臚腹都滿善盜汗虚煩不得眠馬刀挾癭此皆痺血
成勞所致也蓋風併衛居而為寒慄鼓頷及善行數變
正風氣摧拉之本性也固稱必動脾土之溼化與痺衛
氣之外衛而無脾土衛氣之標證者亦所謂在天成氣
氣惟鬱化亦所謂先為是動未所生也設不亟正治或
早加禁截則在天之風氣轉而成在地之木行乗尅土
藏及後為所生病矣如木乗土藏則黃疸腸澼肌肉消
痩飲食不能為肌膚體重煩寃腸鳴腹支滿身䐜憤舌
難言口吐沫甚則三焦無所御四維斷絶肢體尫羸獨
足腫大此皆木乗土藏所致也如後所生則痺氣成勞
内閉九竅外壅肌肉衛氣散懈少氣不足言皮聚毛落
血菀於上隂不勝其陽則脉流薄疾并乃狂陽不勝其
隂則五藏氣争九竅不通甚則目盲不可以視耳閉不
可以聽潰潰乎若壊都汨汨乎不可止此皆痺氣成勞
所致也蓋或兼得之以沐浴水氣舍於皮膚之内與衛
氣併居者濕化也設濕化不攘則一身盡疼飲發中滿
頭汗出首如裹身黃背強欲得被覆向火甚則肌肉萎
行善瘈四肢不舉歴節黃汗腹滿食减溏泄腸鳴反下
甚設更早加禁截則濕化轉而成土乗侮水藏矣當病
腹痛清厥意不樂體重煩寃胸中不利隂痿不用腰脽
痛少腹痛心下痞痛動轉不便時害於食足脛寒而逆
此皆濕化乗勝所致也蓋或兼遇夏氣凄滄之水寒藏
於腠理皮膚之中者寒化也設寒化不折則水失體用
而心氣抑心下悸寢汗憎風甚則奔氣欬喘水飲支飲
眼下浮起如卧蠶脛腫腹大若蠱狀設更早加禁截則
寒化轉而成水乗𫝊火藏矣當病身熱躁悸骨肉不相
着足痿不收持濡泄血溢隂厥奔豚上下中寒讝語心
痛熱中瞀悶渇而妄冒此皆寒化乗勝所致也如或暑
藏營舍舍屬足太陽經脉之界分兼見頭重腰痛寒從
背起先寒後熱熇熇暍暍然熱止汗難已之經化證者
不亟正治或早加禁截必注之經而溜之府當病衝頭
痛挾脊痛目似脫項似拔腰似折髀不可以屈膕如結
踹如裂尻　脚皆痛小指不用甚則癲狂頭顖項強痛
目黃淚出􁋄衂癃閉戴眼直視而遺溺如或暑藏營舍
舍屬足陽明經脉之界分兼見洒淅寒寒甚乆乃熱熱
去汗出時喜見日月光得火氣乃快然之經化證者不
亟正治或早加禁截必注之經而溜之府當病顔黒善
呻數欠惡人與火聞木聲則惕然而驚心欲動獨閉户
塞牖而處甚則欲上髙而歌棄衣而走賁響腹脹狂亂
温淫汗出􁋄衂口喎唇胗頸腫喉痺大腹水腫膝臏間
腫痛循膺乳氣街股伏兎骭外亷足跗上皆痛中指不
用胃中熱則消榖身以前皆熱胃中寒則脹滿身以前
皆寒有不得隠曲女子不月其𫝊風消而息賁如或暑
藏營舍舍屬足少陽經脉之界分兼見身體解㑊寒不
甚熱不甚惡見人心惕惕熱乆汗出甚之經化證者不
亟正治或早加禁截必注之經而溜之府當病口苦善
太息心痛脇痛不可轉側面有㣲塵體無膏澤足外熱
小指次指不用甚則頭頷痛目銳眥痛缺盆中腫痛胸
脇肋髀膝外外踝脛絶骨前諸節痛時寒熱馬刀挾癭
狐惑智失而黃出如或暑藏營舍舍屬足太隂經脉之
界分兼見意不恱好太息不嗜食多寒熱汗出多病至
則喜嘔嘔已乃衰之經化證者不亟正治或早加禁截
必注之經而溜之藏當病舌本強胃脘痛腹脹善噫而
嘔甚得後與氣乃快然如衰身體重大指不用甚則舌
本痛體難動摇食不下煩心心下急痛溏瘕飱泄水閉
黃疸不能卧而強立或怠惰嗜卧股膝内腫厥四肢痿
易而不收如或暑藏營舍舍屬足少隂經脉之界分兼
見嘔吐甚多寒熱熱多寒少欲閉户自處其病難已之
經化證者不亟正治或早加禁截必注之經而溜之藏
當病嗌痛頷腫不可以顧肩似拔臑似折甚則耳聾目
黄兩頰間腫頸頷肩臑肘臂外後亷皆痛小腹急痛泄
如下重足脛寒逆而骨痿如或暑藏營舍舍屬足厥隂
經脈之界分兼見腰痛少腹滿小便數如癃狀氣不足
意恐懼腹中悒悒然之經化證者不亟正治或早加禁
截必注之經而溜之藏當病腰脇痛不可俛仰丈夫㿉
疝婦人少腹腫甚則嗌乾面塵脫色胸滿嘔逆飱泄狐
疝四肢滿閉淋溲便難而轉筋如或暑藏營舍舍屬肺
募之界分兼見心寒寒甚熱熱間善驚如有所見之藏
化證者不亟正治或早加禁截邪干肺藏矣當病發欬
上氣甚則大骨枯槀大肉陷下胸中氣滿喘息不便其
氣動形期六月死如或暑藏營舍舍屬心募之界分兼
見煩心甚欲得飲清水反寒少熱不甚之藏化證者不
亟正治或早加禁截邪干心藏矣當病筋脉相引而急
甚則大骨枯槀大肉陷下胸中氣滿腹内痛心中不便
肩項身熱破䐃脫肉目匡陷真藏見目不見人立死其
見人者至其所不勝之時則死如或暑藏營舍舍屬脾
募之界分兼見寒甚腹中痛熱則腸鳴鳴已汗出之藏
化證者不亟正治或早加禁截邪干脾藏矣當病發癉
腹中熱煩心出黃甚則大骨枯槀大肉陷下胸中氣滿
喘息不便内痛引肩項身熱脫肉破䐃真藏見十日之
内死如或暑藏營舍舍屬肝募之界分兼見色蒼蒼然
善太息其狀若死之藏化證者不亟正治或早加禁截
邪干肝藏矣當病脇痛出食甚則大骨枯槀大肉陷下
胸中氣滿喘息不便内痛引肩項期一月死如或暑藏
營舍舍屬腎募之界分兼見洒洒然腰脊痛宛轉大便
難目眴眴然手足寒之藏化證者不亟正治或早加禁
截邪干腎藏矣當病少腹寃熱而痛出白甚則大骨枯
槀大肉陷下肩髓内消動作益衰真藏未見期一嵗死
見其真藏乃與之期日如或暑藏營舍舍屬胃府之界
分兼見善饑不能食食則腹支滿之府化證者不亟正
治或早加禁截邪入胃府矣當病留飲吐沫闗格蚘結
天癸竭精氣衰少甚則羸痩短氣胃絡脉絶陽絡傷則
吐血隂絡傷則便血見血即死如或暑藏營舍次復風
寒兩襲而作先熱後寒之温瘧者不亟正治或早加禁
截多致痺氣血而成風痺以次乗𫝊所謂痺傷形移皆
有次也或致風鬱成黃或致邪逆胸腹而成蠱也更有
一種冬中寒風藏於骨髓次遇大暑邪氣與汗皆出證
見骨髓消肌肉爍亦先熱後寒同名温瘧者不亟正治
或早加禁截多致形藏損至皮聚而毛落至骨痿不能
起於床者死或骨痿不能起於床至皮聚而毛落者死
所謂至從下上損從上下也如或暑藏營舍次遇夏氣
凄滄之水寒更中秋氣降肅之風化而作先寒後熱之
寒瘧者不亟正治或早加禁截亦致痺氣血而成痛痺
或致水閉成疸或致水飲溢出肌膚腸胃之外而成腫
也如或隂氣先絶陽氣獨發證見少氣煩寃手足熱而
欲嘔而作但熱不寒之癉瘧者不亟正治或早加禁截
多致身體灼熱目盲狂走或致熱氣所過則為癰膿或
致胃疽腸腐其人死身色赤腋下温心下熱也更有一
種肺素有熱厥逆上衝中氣實而不泄因有所用力腠
理開風寒舍於皮膚之肉分肉之間而發證見肌肉消
爍亦但熱不寒同名癉瘧者不亟正治或早加禁截多
致喘欬血溢毛髪焦折或致肺痿肺癰吐涎沫及濃血
也如或暑藏營舍風併衛居獨表氣㣲虚不能挈隂自
下而上而作但寒不熱之牝瘧者不亟正治或早加禁
截多致隂陽離决血菀於上或致重隂則癲脫陽見鬼
其人死身色青脛先寒唇先黒也如或春病者惡風夏
病者多汗冬病者寒不甚不亟正治或早加禁截其變
生形證此則因時之序以顯經藏之化或已兼經藏之
化此又因經藏界分轉生變承矣至於間日發或間數
日發者不亟正治或早加禁截其變生形證以其舍深
横連募原内薄六府則易干藏府多致病死不治也然
則夏令暑熱之氣為致病之本因人身營氣之舍為奉
本之標見秋氣降肅之風沐浴之水凄滄之寒為成病
之宗乗若衛氣三陽此則作病之闗機經藏界分此又
營舍之畛畦也故寒熱間作及兼經藏之化曰常注經
溜府及見乘勝之證曰變是以一嵗之中長幼之病多
相似者以暑為時序對待所必有之氣故爾乃若五運
六氣亦作痎瘧宜應别論以五嵗六期始一再見為流
行相襲加臨之化故爾如嵗火太過炎暑流行民病瘧
其兼證喘欬少氣血溢血泄耳聾嗌燥中熱肩背熱如
嵗木不及復則炎暑流火民病寒熱其兼證疿疹癰痤
如赫曦之紀炎暑施化民病笑瘧其兼證瘡瘍血流狂
妄目赤如陽明司天燥氣下臨暴熱乃至民病寒熱其
兼證心痛如少隂司天熱氣下臨大暑流行民病寒熱
其兼證喘嘔嚏􁋄吐衂鼻窒如陽明之政炎暑大行民
病寒熱其兼證欬逆嗌塞振慄癃閟三之氣燥熱交合
民病寒熱其兼證喘欬氣上四之氣寒雨降民病瘧寒
之疾其兼證骨痿血便暴仆振慄譫妄少氣嗌乾引飲
及為心痛癰腫瘡瘍如少陽之政炎火乃流民病寒熱
瘧其兼證聾瞑色變如太隂之政四之氣溽暑蒸化民
病瘧其兼證腠理熱血暴溢心腹臚滿而熱甚則胕腫
如少隂之政三之氣大火行民病寒熱更作其兼證欬
喘目赤氣厥心痛四之氣溽暑至民病寒熱其兼證嗌
乾黃癉􁋄衂飲發如火鬱之發大暑至民病温瘧其兼
證瘈瘲骨痛四肢䐜憤瘍疿嘔逆腹暴痛血溢流注目
赤心熱甚則瞀悶懊憹温汗濡𤣥府善暴死也如厥隂
在泉風淫所勝民病洒淅振寒其兼證欠呻兩脇裏急
心腹支滿鬲咽不通食則嘔逆腹脹善噫得後氣乃快
然身體皆重如少隂在泉熱勝則㷔民病寒熱如瘧其
兼證皮膚痛目瞑齒痛䪼腫腸鳴氣上喘不能久立少
腹中痛而腹大如少隂司天熱淫所勝民病寒熱其兼
證欬喘氣中唾血􁋄衂溺色變甚則瘡瘍胕腫肩背臂
臑缺盆中痛肺脹滿膨膨而喘欬如少陽司天火淫所
勝民病頭痛發熱惡寒而成瘧其兼證皮膚熱痛色變
黃赤欬唾血溢熱中仰息𫝊而為水身面跗腫如陽明
司天燥淫所勝寒清於中感而成瘧其兼證左股脇痛
欬而腹鳴注泄騖溏甚則心暴痛不可反側嗌乾面塵
如太陽之勝凝凓且至民病瘧其兼證寒厥入胃内生
心痛隂中廼瘍隠曲不利筋肉拘苛血脈凝泣目如脱
寒入下焦𫝊為濡㵼如少隂之復燠熱内作民病寒熱
其兼證振慄讝妄寒已而熱膚痛暴瘖少氣骨痿膈腸
不便外作浮腫如少陽之復大熱將至民病瘧其兼證
鼓慄寒極寒極乃熱血溢血泄少氣脈萎嗌絡焦枯渇
飲水漿上為口糜下為跗腫赤黄色變小便數而欠也
顧運行之相襲及主客之加臨亦莫不以暑熱為本因
營舍為標見但所顯證形皆屬藏化所謂病所勝之藏
承所不勝之氣故也制方施治各有宜忌髙則抑之下
則舉之有餘折之不足補之佐以所利和以所宜同則
異之異則從之治寒以熱治熱以寒所以順流行安主
客而適寒温也設不察時令與流行主客之差别而概
治之甚至早加禁截多令暴亡所謂中運行者十全五
中天刑者無一生行傷藏故也可不慎歟(頥/)性生木魯
不敢強作臆說以資觀聽謹從經論詳别因證之常變
衍疏成編聊備叅考豈漫云著述乎况未盡實多千里
比肩端祈指駁
　附方
計録方三十八則聊備因證之常其變乗氣運先賢未
經詮則(頥/)又何敢妄叅或藉此化而裁之則海内諸方
多堪擇用誠神而明之則存乎其人焉爾至於揀選藥
石從上古人不唯審方域辨氣候必蓄司嵗孕生之物
以備一紀之需恐失所精専難以待從逆反佐遂苦欲
補㵼也但世苦綿力七年之病猶難三年之艾况品物
咸具者乎是以雷公精叅炮炙以補不逮設併棄置勿
遵更或良楛不侔直欲制挺而撻堅利烏乎可
　　瘧主方
　諸方分兩已從古方裁减或三之二或五之四設更
　欲増損須諒因證之微甚以為去就然方大病易除
　方小病難已也
白虎青龍各半湯
　　柴胡(取銀州者去鬚及頭用銀刀削去黃薄/皮少許粗布拭净剉細勿令犯火七錢)
　　升麻(不經雨暘者形色翠碧削去皮用黃/精汁浸一宿暴乾剉蒸再暴三錢)
　　葛根(取潔白肥嫩者用雪水或/秋露潤透切片隂乾九錢)
　　羌活(去頭細剉以淫羊藿拌/浥三日暴乾去藿五錢)
　　防風(勿用乂頭乂尾者乂頭令人發狂乂尾發人/痼疾取肥大柔潤色黄通理者剉細五錢)
　　甘草(取黃中通理者去頭尾尖處各四五寸僅取/中節切作寸許長入磁器中好酒浸蒸從已)
　　(至午取出暴乾/剉細七錢五分)
　　知母(槐砧上剉細乾木臼杵搗/數千下勿犯鐵器七錢)
　　石膏(取潔白如束鍼者研極細用甘草水/飛三遍澄清去水晒乾再研三兩)
　　桃仁(去皮同白术烏豆置磁器中煑三伏時取/出劈開心黃如金色為度暴乾捣爛五錢)
　　紅花(粟米泔浸片刻取出用布袋絞去黄/汁青蒿拌覆一宿晒乾三錢五分)
　　猪苓(銅刀削去黒皮切作薄片用東流水浸一宿/取出剉細以升麻葉對拌蒸一日去葉暴乾)
　　(如無葉即升/麻亦可九錢)
　　鯪鯉甲(取近尾甲好酒浸一日擇髙潔地上掘一/土穴用炭火燒赤置甲於穴内以浄瓦覆)
　　(之瓦上實土勿令氣泄俟冷取出研碎另/掘一土穴埋甲過宿次早取用五錢五分)
　　秔米(一合/淘浄)
　右十三味以水三升五合先煮秔米减半升去秔米
　同諸藥煮取升半去滓分三服露置星月下髙潔處
　橫刀其上寅卯時取初服再煮數沸俟病者睡熟推
　醒服服畢莫共人語覆蓋取微似汗二服未發前半
　時許服服畢温覆勿使寒慄大作熱亦漸减三服發
　後半時許服服畢再半時許方歠熱粥飲盞許以充
　營衛勿食他物損傷藥力也
　　痎轉方(主方/同瘧)
䈽竹螵蛸湯
　　䈽竹葉(取向東枝葉摘去蟲蝕及有蟲/卵穢跡者東流水洗浄二兩)
　　海螵蛸(取潔白輕脆重重有紋如通草者用血滷/作水浸之併煮一伏時取出掘一土穴燒)
　　(通紅色入螵蛸在内經/宿取出研作粗末五錢)
　　常山(連根苗收採者良臨用時去苗以甘草剉碎/用東流水潤溼同拌蒸半炷香勿令氣泄俟)
　　(冷去甘草暴乾再用好酒潤/一宿取出暴乾熬捣七錢)
　　秫米(三百粒/淘洗)
　　石膏(三兩修事/同瘧主方)
　右五味以水三升置銅器中浸露星月下髙浄處横
　刀其上黎明取藥於病者卧榻之側緩火煎取升半
　分温三服清旦一服未發前食頃一服臨發一服三
　服訖静室中温覆卧當一日勿澡洗併用藥汁塗手
　足心及心胸頭面滓亦置枕畔令聞藥臭過時不發
　乃澡洗進食
　　太陽二方
桂枝柴胡各半湯
　　桂枝(去皮勿令/犯火三錢)
　　芍藥(去黄赤皮一層用蜜水拌蒸/三次暴三次焙乾剉碎五錢)
　　大棗(取肥大多液者/四枚連核劈開)
　　生薑(切片/七錢)
　　柴胡(九錢修事/同瘧主方)
　　黃芩(取中腐心黒者佳用臈水或梅水浸/一宿取出蒸半炷香暴乾剉用七錢)
　　半夏(毎一兩用白芥子末七錢釅醋四兩攪濁數/千下將半夏投中洗五七遍再用水漂三遍)
　　(暴乾剉/碎七錢)
　　人參(熟參于飯上蒸透剉碎生參去蘆水浸/過宿飯上蒸三次暴三次剉碎五錢)
　　甘草(去頭尾尖處各三寸切作五寸長好酒浸一/宿栁火上緩緩炙表裏皆燥為度剉碎六錢)
　右九味以水三升五合煮取升半分温三服未發已
　發發後各一服服法禁忌灋同瘧主方
大青龍湯
　　麻黃(取色青黃中心空赤/者去節剉碎七錢)
　　桂枝(去皮三/錢五分)
　　甘草(修事同桂枝柴/胡各半湯五錢)
　　杏仁(湯潤去皮尖以烏豆白火石各等分用東/流水同煑從巳至午取出搗爛三十五枚)
　　大棗(四枚/劈)
　　石膏(修事同瘧主/方一兩五錢)
　　生薑(切七/錢)
　右七味以水三升五合先煮麻黃减半升去上沫内
　諸藥煮取一升去滓未發前温服五合温覆取微似
　汗得汗停後服
　　陽明三方
桂枝一白虎二湯
　　桂枝(去皮三/錢五分)
　　芍藥(修事同桂枝柴/胡各半湯六錢)
　　生薑(切七/錢)
　　大棗(四枚/劈)
　　秔米(一合/淘浄)
　　甘草(修事同桂枝柴胡/各半湯七錢五分)
　　石膏(修事同瘧主/方七錢五分)
　　知母(修事同瘧主/方七錢五分)
　右八味以水三升五合先煮秔米减半升去秔米納
　諸藥煮取升二合分温二服未發臨發各一服
鼈甲煎丸
　　鼈甲(取緑色九肋者東流水洗去甲外黒皮/甲裏皮膜栁火上緩緩炙令黄色三兩)
　　烏扇(即射干用米泔浸一宿取出以䈽竹葉同東分/流水煮之從午至亥待冷去葉暴乾七錢五)
　　黄芩(修事同桂枝茈胡/各半湯七錢五分)
　　茈胡(修事同瘧主/方一兩五錢)
　　䑕婦(栁火上置一新瓦熬/令黄色七錢五分)
　　乾薑(市肆者非暴乾即隂乾其力微其氣濁不堪/入藥其法用東流水淹三日去皮置流水中)
　　(漂六日更刮去皮然後暴乾置瓷缸中醸三日/乃成其氣清其力勝為效彌速也七錢五分)
　　芍藥(刮去皮一層先用蜜水潤透再用/好酒潤蒸暴三次一兩二錢五分)
　　大黃(取文如水紋斑而𦂳重者剉片蒸之從巳至/未暴乾又洒臘水蒸之從未至亥凡七遍暴)
　　(乾却洒淡蜜水再蒸一伏時形如烏/膏樣乃暴乾入藥一兩二錢五分)
　　桂枝(去皮七/錢五分)
　　葶藶(同糯米合置燠上焙令米/熟去米捣碎三錢五分)
　　石葦(去黃毛極浄否則射人肺令/作欬逆難療也七錢五分)
　　厚樸(取紫赤辛烈者刮去黄褐粗皮毎一兩用/生薑自然汁五錢塗炙令盡七錢五分)
　　牡丹(銅刀去心好酒拌蒸從巳/至未暴乾一兩二錢五分)
　　瞿麥(只用蕚殻勿用莖葉設同用令人氣噎及小/便不禁也修事用苦竹瀝浸一伏時取出暴)
　　(乾五/錢)
　　紫威(好酒潤暴三/次七錢五分)
　　半夏(用白芥子末入釅醋中頻攪令勻投半/夏洗去涎再以水漂暴乾三錢五分)
　　人參(飯上蒸熟/三錢五分)
　　䗪蟲(柳火上置瓦熬令黃/色一兩二錢五分)
　　阿膠(先以猪脂浸一宿取出栁木/火上炙燥研細七錢五分)
　　蜂窠(用鴉豆同拌蒸之從巳至/未取出焙乾研細一兩)
　　赤消(即消石言赤桂者謬矣用東流水煎三/炷香傾瓷盆中俟凝結盆底取用三兩)
　　蜣蜋(蒸一炷香焙乾去頭足再於栁/木火上隔瓦炙黃色一兩五錢)
　　桃仁(湯潤去皮同烏豆白火石煮令/中心黃金色為度暴乾五錢)
　右二十三味除鼈甲及另研末外者諸藥共作細末
　取鍜灶下灰一斗清酒一斛五斗浸灰於酒内候酒
　盡一半即用細布絞去灰着鼈甲於中煮令泛爛如
　膠再絞取汁納諸藥煎為丸如桐子大空心服七丸
　漸増至二十一丸
調胃承氣湯
　　大黃(去皮清酒洗潤/一宿暴乾二兩)
　　甘草(去頭尾尖處切作五寸長少用酒/潤栁火上炙令黄色剉碎一兩)
　　芒消(東流水煎數百沸泌去脚傾/盆中俟凝結盆底取用四兩)
　右三味以水二升煮取大黃甘草八合去滓納芒消
　更上火微煑令沸少少温服之
　　少陽一方
小柴胡湯
　　柴胡(去頭蘆削去黃薄皮少/許拭浄剉碎一兩五錢)
　　黃芩(取中空者用東流水潤透/蒸半炷香暴乾剉碎七錢)
　　人參(飯上蒸/熟三錢)
　　甘草(去頭尾酒潤炙令/黃色剉碎五錢)
　　生薑(切片/五錢)
　　半夏(一合用白芥子末半合釅醋二合攪數百下/投半夏于中洗五七遍再用水漂暴乾剉碎)
　　大棗(三枚/劈)
　右七味以水三升煑取二升去滓再煎取升半分温
　三服未發已發發後各一服
　　太隂二方
小建中湯
　　桂枝(去皮/六錢)
　　甘草(去頭尾酒潤炙/黃剉碎四錢)
　　大棗(四枚/劈)
　　芍藥(削去皮一層蜜水潤透蒸/暴三次剉碎一兩二錢)
　　生薑(切六/錢)
　　膠飴(二/合)
　右六味以水三升煑取一升去滓納膠飴更上微火
　消解分温二服未發將發各一服嘔家酒家不宜服
　酒嘔家不喜甘故也當去膠飴僅用桂枝湯主之
桂枝倍芍藥加大黃湯
　　桂枝(去皮/六錢)
　　芍藥(削去皮一層蜜水潤蒸三/次暴三次剉碎一兩二錢)
　　大黃(清酒洗/七錢)
　　生薑(切六/錢)
　　甘草(去頭尾酒潤/炙黃色四錢)
　　大棗(四枚/劈)
　右六味以水三升煑取升二合去滓分温兩服未發
　臨發各一服
　　少隂一方
柴胡加細辛湯
　　柴胡(去頭蘆削去黃薄皮/少許拭浄剉碎一兩)
　　黃芩(取中空者用流水潤透蒸/半炷香暴乾剉碎七錢)
　　人參(飯上蒸/熟三錢)
　　甘草(去頭尾酒潤炙令/黄色剉碎四錢)
　　生薑(切六/錢)
　　半夏(一合用白芥子末半合釅醋二合攪濁/勻投半夏洗數次再以水漂暴乾剉碎)
　　大棗(劈四/枚)
　　細辛(取北地一根只一葉莖柔根細端直而長色/紫味辛嚼之習習如椒者始真修事揀去雙)
　　(葉者切去頭上子以𤓰水/浸一宿暴乾剉碎三錢)
　右八味以水三升煑取二升去滓納細辛再煎取升
　半去滓分温三服未發已發發後各一服
　　厥隂二方
四物加苦楝附子檗皮湯
　　當歸(去蘆頭好酒浸/一宿暴乾七錢)
　　芍藥(去粗皮一層蜜水/潤蒸暴三次六錢)
　　乾地黃(用砂仁拌蒸/一伏時七錢)
　　芎藭(東流水潤透剉片拌青/蒿蒸一炷香暴乾六錢)
　　苦楝子(柳木火上置瓦焙乾再用好酒拌蒸令透待/皮軟去皮核取肉水煑一伏時暴乾六錢)
　　附子(取重一兩六七錢者用生熟湯浸半日勿令/氣泄取出以白灰裛之數易令乾外裹大麥)
　　(麫于栁木灰中炮令皮拆/待冷去麫去皮破開三錢)
　　黄檗(取厚寸許者去麤皮毎兩用蜜三/錢和水塗炙令盡色黄為度七錢)
　右七味以水三升緩火煑取二升去滓再用緩火煎
　至升半分温三服未發已發發後各一服
烏梅丸
　　烏梅(八十枚用苦酒浸一宿去核置甑内/藏三升米中蒸至米熟取出搗如泥)
　　細辛(取北地一根只一葉端直極辛/者𤓰水浸半日暴乾一兩二錢)
　　乾薑(取如法修事/白乾薑一兩)
　　當歸(去蘆頭用全身少去尾酒/浸一宿暴乾剉碎一兩)
　　黃連(去蘆及毛用漿水浸二伏時取出/於栁火上焙乾剉碎三兩二錢)
　　附子(一兩二錢修/事同上方)
　　蜀椒(無花作實者曰蜀椒有花作實者曰花椒花/椒形小而赤蜀椒形大而紫修事去梗及椒)
　　(瞳閉口者閉口者有毒誤服令人卒中難治也先/用好酒潤蒸從巳至午蒸時宻固勿使氣泄蒸足)
　　(待無氣取出入瓷瓶中勿傷風也遂封固瓶/口于栁木灰火中緩焙乾俟冷取出一兩)
　　桂枝(去皮一/兩二錢)
　　人參(飯上蒸熟/一兩二錢)
　　黃檗(去粗皮用生蜜水浸半日取出暴再用蜜塗炙/毎一兩用蜜五錢炙盡為度剉碎一兩二錢)
　右十味異搗篩各治之然後和勻以烏梅膏和藥令
　相得再入煉蜜少許納臼中杵千餘下丸如梧桐子
　大飲湯服十丸日三服漸加至二十丸禁生冷滑物
　臭食等
　　肺瘧二方
桂枝黃茋白薇欵冬花散
　　桂枝(去皮/三錢)
　　黃茋(去頭上皺皮蜜水潤透蒸半炷/香取出炙燥槐砧上剉碎五錢)
　　白薇(取山東所産者柔黃而香用糯米泔浸一宿/取出暴乾槐砧上剉碎蒸之從巳至申五錢)
　　欵冬花(取㣲見花者良如已芬芳則無氣力㨂去/向裏裹花蕋殻併向裏實如栗零殻及枝)
　　(葉用甘草水浸一宿却取欵花/葉拌蒸一夜去葉暴乾三錢)
　　芍藥(削去皮一層蜜水潤蒸/三次暴三次剉碎六錢)
　　石膏(研細甘草水/飛澄暴五錢)
　　知母(槐砧上剉碎乾木/臼中搗爛五錢)
　右七味為麤末毎服五七錢水煎服
秫米常山甘草湯
　　秫米(二百二十/粒淘洗淨)
　　常山(臨用去苖以甘草剉碎用東流水拌潤蒸半/炷香俟冷去甘草暴乾再用好酒潤一宿取)
　　(出暴乾熬搗/一兩五錢)
　　甘草(去頭尾好酒浸蒸從巳/至午暴乾剉碎三錢)
　右三味以水三升煮取升半去滓分温三服發時令
　三服盡
　　心瘧二方
桂枝黃芩湯
　　桂枝(去皮/三錢)
　　石膏(研細水飛/澄暴五錢)
　　甘草(去頭尾酒潤炙/黃剉四錢五分)
　　柴胡(去頭蘆削去黃薄皮/少許剉一兩二錢)
　　人參(去蘆飯上蒸暴三/次剉碎四錢五分)
　　半夏(用白芥子末入釅醋中攪勻投半/夏洗三五遍漂過暴乾剉碎四錢)
　　黃芩(取腐腸者東流水浸透蒸半/炷香暴乾剉碎四錢五分)
　　知母(槐砧上剉碎乾木/臼中杵爛五錢)
　右八味為粗末毎服五七錢水煎服未發將發發後
　各一服
梔子香豉淡竹葉湯
　　梔子(去殻取仁用甘草水浸一宿/取出焙乾搗篩為末十三枚)
　　香豉(如法修事者小半合其法用大黒豆三斗六/月内淘浄瀝乾蒸熟取出攤蓆上待㣲温以)
　　(青蒿覆之毎三日一㸔待黄衣上遍即取暴乾篩/浄更用東流水拌潤乾溼得所以汁出指間為度)
　　(安甕中築實上以桑葉蓋之厚三四寸宻封以泥/日中暴七日取出攤暴一時許又用秋秔拌入豆)
　　(内復安甕中暴七日取出攤暴一時許復安甕中/暴七日如此七遍取出蒸之攤令氣歇復收極浄)
　　(瓷甕中築極實宻封/甕口一月後即成矣)
　　淡竹葉(粟米泔洗三/遍切碎半斤)
　　甘草(去頭尾蜜水潤透塗/酒炙黄色剉碎四錢)
　　蜀漆(連根收採者佳臨用時去根以甘草剉細將/東流水潤透拌入蜀漆内蒸之勿使氣漏俟)
　　(冷去甘草取蜀漆剉碎又拌甘草/水乾溼得所蒸之俟冷暴乾一兩)
　　常山(臨用去苗同甘草末水潤拌蒸俟冷去甘草/取常山剉碎再用好酒拌潤一宿取出熬搗)
　　(一兩/五錢)
　　鼈甲(取九肋者三兩洗去甲外黒皮甲裏皮肉置/罐中用釅醋煮乾取出炙燥剉碎一兩三錢)
　　石膏(研細甘草水飛/澄暴再研二兩)
　　烏梅(十枚湯潤去核入/米中蒸爛焙乾)
　右九味以水三升五合煮取升半去滓分温三服未
　發前令三服盡
　　脾瘧二方
小建中湯(方見/太隂)
甘草知母鼈甲圓
　　甘草(去頭尾好酒浸蒸從巳/至午取出暴乾五錢)
　　知母(槐砧上剉碎入乾/木臼内搗爛一兩)
　　鼈甲(取九肋者洗去皮肉釅/醋煮透炙黄色一兩)
　　常山(臨用去苗用甘草末同水拌/蒸取出好酒潤一宿三兩)
　右四味末之煉蜜和圓梧子大毎服十粒好酒下未
　發臨發正發各一服
　　肝瘧二方
通脉四逆湯
　　甘草(去頭尾酒潤/炙黃色七錢)
　　乾薑(取如法修事白/乾薑切一兩)
　　葱白(五/莖)
　　細辛(取真北地者𤓰水浸/一宿暴乾剉碎七錢)
　右四味以水三升煮取一升去滓分温再服其状若
　死兼下利脉絶者加附子五錢生用
烏梅白薇細辛圓
　　烏梅(湯潤去核納米中蒸之米/熟為度取出暴乾一兩)
　　蜀漆(臨用去根同甘草末拌勻水潤蒸之俟冷去/甘草取蜀漆剉碎又拌甘草水再蒸半炷香)
　　(暴乾/一兩)
　　鼈甲(取九肋者五枚洗去皮肉入釅/醋煎乾取出炙燥搗粉二兩)
　　白薇(糯米泔浸一宿取出暴乾槐砧上/剉細蒸之從申至巳暴乾一兩)
　　女萎(竹刀刮去皮節及鬚蜜水浸一宿/取出蒸一炷香焙乾一兩一錢)
　　知母(剉碎乾木臼内/杵搗一兩二錢)
　　苦參(糯米濃泔浸一宿其腥穢自浮於水上重/重淘過即蒸之從巳至申暴乾剉碎一兩)
　　常山(臨用取苗同甘草末水潤蒸之俟冷去甘/草取常山剉細再拌酒蒸之暴乾一兩)
　　石膏(取潔白如束鍼者入砂罐内埋栁木火中煨/令紅色取研極細用甘草水飛過澄清去水)
　　(暴乾/二兩)
　　甘草(去頭尾入瓷器中用好酒浸/蒸從巳至申取出暴乾五錢)
　　細辛(取北地端直極辛者用/𤓰水浸一宿暴乾八錢)
　　香豉(如法修事/者一合)
　右十二味為極細末煉蜜圓如梧子大酒服十圓日
　再漸増至二十圓飲服亦得
　　腎瘧二方
桂枝加當歸芍藥湯
　　桂枝(去皮/六錢)
　　芍藥(去皮蜜水蒸/暴三次一兩)
　　甘草(去頭尾酒/潤炙四錢)
　　生薑(切六/錢)
　　大棗(四枚/劈)
　　當歸(去蘆頭及尾少許酒/浸一宿暴乾剉一兩)
　右六味以水三升煑取升半去滓分温三服未發將
　發發後各一服
葱白香豉湯
　　葱白(洗浄/一握)
　　香豉(如法修事/者四合)
　　䈽竹葉(取東畔枝葉揀去蟲蝕及有升/卵穢跡者東流水洗浄切半)
　　烏梅(十枚湯潤去核/藏米中蒸爛)
　　常山(臨用去苗同甘草末水潤拌蒸俟冷取出/去甘草剉碎酒潤一宿熬搗一兩五錢)
　右五味以水三升煮取二升去滓分温三服未發前
　令三服盡
　　胃瘧二方
桂枝二白虎一加芍藥黃芩牡桂湯
　　桂枝(去皮/三錢)
　　芍藥(去皮蜜水蒸暴/三次剉碎六錢)
　　生薑(切三/片)
　　甘草(去頭尾酒浸蒸/炙令黄色四錢)
　　大棗(三枚/劈)
　　秔米(半合/淘浄)
　　石膏(研細甘草水飛過/澄暴一兩五錢)
　　知母(槐砧上剉碎乾木/臼中杵搗五錢)
　　黃芩(取腐腸者東流水潤/透蒸之暴乾六錢)
　　牡桂(取厚寸許色紫赤味辛甜者去内/外粗皮一層剉碎勿令見火三錢)
　右十味以水四升煮取升半去滓分温三服未發將
　發發後各一服
藜蘆圓
　　藜蘆(去頭用糯泔汁煑之從/巳至未熬黄色一兩)
　　皂莢(新汲水浸一宿銅刀削去皮毎二兩用乳/酥一兩反覆炙令黄色搥去子弦一兩)
　　牛膝(去蘆用黄精汁浸/一宿焙乾一兩)
　　常山(臨用去苗同甘草末水拌蒸之俟冷取出/剉碎再以好酒潤一宿搗爛暴乾一兩)
　　巴豆(去殻敲碎毎一兩用麻油併/酒各七合煮乾研膏四錢)
　右五味末之煉蜜圓如小豆大旦服一圓正發一圓
　一日勿飽食以瘥為度
　　温瘧二方
桂枝二麻黄一湯
　　桂枝(去皮/四錢)
　　芍藥(削去皮蜜水蒸/暴三次剉四錢)
　　生薑(切四/錢)
　　甘草(去頭尾酒潤炙/黄剉三錢五分)
　　大棗(二枚/劈)
　　杏仁(湯潤去皮用烏豆白火石等分同/東流水煑從巳至午搗爛九枚)
　　麻黃(去節/三錢)
　右七味以水三升先煮麻黃减半升去上沬納諸藥
　煮取一升去滓分温二服温覆取㣲似汗未發前令
　二服盡
欵冬白薇茹藘圓
　　欵冬花(去向裏裹花蕋殻及向裏實如栗零殻併/枝葉用甘草水浸一宿再取欵冬葉相拌)
　　(蒸一夜暴乾/一兩五錢)
　　白薇(糯米泔浸一宿取出槐砧上剉細/蒸之從申至巳暴乾一兩一錢)
　　百合(用懐生地黃汁拌潤透蒸/半炷香取出暴乾六錢)
　　知母(槐砧上剉碎乾/木臼杵搗六錢)
　　地骨皮(東流水洗去土捶去心用/甘草湯浸一宿焙乾一兩)
　　桃仁(湯潤去皮用白术烏豆同東流水煮至/中心黃金色為度取出搗八十一枚)
　　𤣥參(入甑内用蒲草重重相隔蒸兩伏時暴乾再/拌兎絲子末蒸三炷香去兎絲子暴乾入木)
　　(臼内杵/搗六錢)
　　沙參(真者多出遼地形似人參又似防風修長黄/白體實有心心黄而肉白也同紫菀拌蒸一)
　　(炷香去紫菀暴/乾剉碎七錢)
　　肉蓯蓉(酒浸一宿至明以㯶刷去砂土浮甲破中/心去白膜如竹絲草樣者入甑蒸之從午)
　　(至酉取出再用/乳酥炙透六錢)
　　鼈甲(取九肋者洗去皮肉釅醋煮/透栁木火上炙黃脆一兩)
　　蜀漆(臨用去根同甘草末水潤拌蒸去甘/草暴乾剉碎再拌甘草水蒸之六錢)
　　人參(飯上蒸暴/三次五錢)
　　香豉(一合取如/法修事者)
　　烏梅(一合潤去核/藏米中蒸爛)
　　銀州柴胡(去頭蘆削去黄/薄皮少許一兩)
　　升麻(削去粗皮黄精汁浸/一宿暴乾剉蒸一兩)
　　牡桂(去表裏皮/取心五錢)
　　常山(臨用時去苗同甘草末水潤拌蒸/去甘草剉碎再用酒潤一宿一兩)
　　前胡(削去蒼黒皮及蘆頭細剉以/甜竹瀝浸令潤暴乾一兩)
　　海螵蛸(用血鹵煮一伏時取出擇髙潔地上掘一/土穴用炭火燒通紅少停置螵蛸於穴中)
　　(上以瓦覆之次早取出一兩/七錢拌雀卵十枚暴乾為度)
　　茹藘(即蒨根勿用赤栁草根但形相似而味酸濇/誤服令作内障修事去薄皮少許以極大鯾)
　　(魚去腸納茹藘於腹内蒸至魚熟取出暴乾再/換魚又如前蒸暴法凡七遍剉碎一兩七錢)
　右二十一味為末煉蜜圓如梧子大空心煎細茶下
　三十圓日三服
　　寒瘧一方
麻黃二桂枝一小青龍一湯
　　麻黃(去節/去錢)
　　杏仁(潤去皮同白火石烏豆煮之/從巳至午捣爛二十七粒)
　　桂枝(去皮/三錢)
　　甘草(去頭尾酒潤/炙黄色三錢)
　　芍藥(去粗皮蜜水蒸/暴三次三錢)
　　生薑(切三/錢)
　　細辛(北地者𤓰水浸一/宿暴乾三錢七分)
　　半夏(小半合用釅醋攪白芥子末/投半夏洗令涎盡再以水漂)
　　五味子(取北地極肥大者以銅刀分作兩片用蜜/浸蒸從巳至申更以漿水浸一宿焙乾四)
　　(十九/粒)
　　乾薑(三錢取如法/修製白乾薑)
　右十味以水三升先煮麻黃數沸去上沫納諸藥煮
　取一升去滓分温二服未發一服温覆取微似汗得
　汗停後服
　　癉瘧三方
女萎石膏湯
　　知母(槐砧上剉碎乾木臼/中杵爛一兩三錢)
　　石膏(研細甘草水飛過/澄暴三兩綿裹)
　　甘草(去頭尾蜜潤透/炙黄色一兩)
　　秔米(一合/淘浄)
　　牡桂(去表裏皮/一層一錢)
　　女萎(銅刀削去皮節及鬚蜜水浸一宿/取出蒸一炷香焙乾二兩七錢)
　　䈽竹葉(採東畔枝葉揀去蟲蝕及有蟲/卵穢跡者東流水洗浄一升)
　右七味以水五升煮至米爛去滓内諸藥煮取二升
　分温二服温覆令微似汗汗出者愈
葛根猪苓湯
　　葛根(用雪水或秋露潤/透隂乾剉碎一兩)
　　猪苓(削去黒皮切作薄片東流水浸一宿取出剉/片用升麻葉拌蒸一日去葉暴乾如無葉升)
　　(麻亦可/用五錢)
　　澤瀉(剉碎酒浸一宿/取出暴乾五錢)
　　茯苓(捣細水飛去膜/澄清暴五錢)
　　滑石(取潔白者以竹刀刮浄研如粉毎兩用牡丹/皮二兩同煮三炷香去牡丹皮以東流水淘)
　　(過暴乾/七錢)
　　石膏(煆赤研細甘草水飛/過澄晒再研一兩)
　　阿膠(五/錢)
　　地骨皮(東流水洗浄刷去土捶去/心甘草水浸一宿焙乾)
　　梔子(去殻取仁用甘草水浸一宿/取出暴乾捣篩為末五錢)
　右九味以水四升先煮八味取升半去滓納阿膠烊
　消分温二服
梔子栝樓湯
　　梔子(五錢修治/同上方)
　　栝樓根(取大三圍者去皮搗爛/以水澄粉暴乾七錢)
　　香豉(小半合取如/法修事者)
　　淡竹葉(東流水洗/切小半升)
　　葛根(秋露潤透隂乾/剉碎一兩一錢)
　　猪苓(削去粗皮切片東流水浸一宿取出同升麻/麻黄等分水潤拌蒸一炷香勿令泄氣去升)
　　(麻麻黄暴/乾九錢)
　　滑石(一兩修事/如上方)
　　牡丹皮(銅刀削去骨剉碎同桃仁等分/酒潤蒸暴三次去桃仁七錢)
　　知母(槐砧上剉碎乾木/臼中捣爛五錢)
　　生薑(切七/錢)
　右十味以水三升五合煮取升半去滓分温三服
　　牝瘧二方
蜀漆散
　　蜀漆(臨用去根用甘草末拌蒸一炷香/去甘草栁火上炙燥另作細粉)
　　雲母(燒二日夜研作細/粉埋深土過宿)
　　龍骨(香草湯洗兩度捣粉絹袋盛之另取雲母/粉䕶袋外蒸兩炷香取出懸井面上過宿)
　右三味取浄末各等分未發前水漿服方寸匕
牡蠣湯
　　牡蠣(以鹽水煮一伏時再入火/中煆赤研粉一兩五錢)
　　麻黃(去節/一兩)
　　蜀漆(臨用去根湯浸一宿同甘草末潤蒸之俟冷/去甘草剉碎再拌甘草水潤過宿暴乾八錢)
　　(如無蜀漆以/常山代之)
　　甘草(去頭尾酒浸蒸之從巳/至午暴乾剉碎五錢)
　右四味以水三升先煮蜀漆麻黃減一升去沫納諸
　藥煮取一升先飲半升得即吐再飲之
　　冬病一方
藿香正氣散(此方四/時咸宜)
　　大腹皮(温湯洗浄暴乾用生薑汁/拌蒸一炷香暴乾三兩)
　　白芷(去皮以黃精汁拌潤蒸一伏時暴乾今市賣/者皆用石灰拌蒸更拌石灰收蔵服之為害)
　　(甚深慎之/慎之三兩)
　　茯苓(去皮為末水飛/去膜澄暴三兩)
　　蘓莖葉(東流水洗/暴乾三兩)
　　真藿香(東流水洗/暴乾三兩)
　　厚樸(取厚寸許及色赤氣烈者去粗皮毎/一兩用薑汁五錢塗炙令盡二兩)
　　白术(米泔浸一宿取出拌山/黃土蒸暴七次二兩)
　　廣橘皮(去白剉細以鯉魚皮裹/一宿至明取用二兩)
　　桔梗(去頭上尖硬處四五分并兩畔附枝于槐砧/上剉細用生百合捣膏同投水中浸一伏時)
　　(濾出緩火焙乾毎桔梗/一兩用百合六錢二兩)
　　半夏(用白芥子末攪釅醋内令勻投半/夏洗三五次再以水漂暴乾二兩)
　右十味搗作極細末毎服三錢薑三片棗一枚煎湯
　服日二服未發一服發後一服
　　春病一方
柴樸湯
　　柴胡(去頭蘆及黄薄皮/少許剉碎二錢)
　　獨活(剉碎以淫羊藿拌浥/二日暴乾去藿二錢)
　　前胡(削去蒼黒皮及蘆頭剉碎以/甜竹瀝浸令潤暴乾二錢)
　　黃芩(取腐腸者東流水潤透蒸/半炷香剉碎暴乾二錢)
　　茅山蒼术(去蘆及鬚糯米泔浸透削去黑皮再用/米泔浸一宿取出暴乾剉碎同脂麻拌)
　　(炒黃色去/脂麻二錢)
　　厚樸(二錢修事/同上方)
　　廣橘皮(二錢修事/同上方)
　　半夏麴(二錢取如法修事者其法用白芥子末入/釅醋内攪令勻投半夏洗三五遍水漂過)
　　(暴乾末之用生薑汁和勻揑作餅上下覆/蒼耳葉如造麴法俟黄衣上遍暴乾收用)
　　白茯苓(二錢修事/同上方)
　　藿香(二錢/洗)
　　甘草(一錢修事/同上方)
　　生薑(三錢/切)
　右十二味以水二升煮取一升五更一服未發前一
　服氣弱人加人參一錢白术二錢
　　夏病二方
白虎湯
　　石膏(研碎甘草水/飛澄暴四兩)
　　甘草(去頭尾酒潤/炙黃色三錢)
　　知母(槐砧上剉碎乾木臼/中捣爛一兩三錢)
　　秔米(一合/淘)
　右四味以水三升五合先煮秔米减半升去滓納諸
　藥煮取升半去滓分温三服
竹葉石膏湯
　　竹葉(一把採東/畔枝葉)
　　石膏(三兩修事/如上方)
　　半夏(半合用白芥子末攪入釅醋内令勻/投半夏洗三四次水漂暴乾剉碎)
　　甘草(三錢修事/如上方)
　　麥門冬(不必去心/杵爛二兩)
　　人參(飯上蒸暴/三次七錢)
　　秔米(一合/洗)
　右七味以水四升煮取二升去滓納秔米煮令米熟
　成湯去米分温三服
　　病乆不愈四方
鼈甲煎圓(方見/陽明)
蜀漆圓(方見/牝瘧)
牛膝湯
　　牛膝(取肥大長數尺者去蘆剉碎用黃精剉/片同拌蒸一炷香去黃精暴乾四兩)
　右一味以水四升煮取二升分温二服未發時一服
　臨發時一服用好酒二升煮取亦善
丁香酒
　　丁香(勿令犯火竹/刀切片一錢)
　　㯽榔(頭圓矮毘者為榔形光紫紋者為㯽㯽力小/榔力大也凡使用㯽擇穏正而堅有錦紋者)
　　(以竹刀削去底細切/之勿令經火四錢)
　　烏梅(取肥大者湯潤去核/藏米中蒸熟三枚)
　　常山(臨用去苗剉片三錢甘草水潤蒸一次取出/再用人參三錢拌勻水潤一宿飯上蒸飯熟)
　　(為度去人/參暴乾)
　右四味盛一絹囊内用好酒兩碗浸之從巳至夜露
　置星月下髙潔地横刀其上臨發日寅卯時徐徐服
　如無量人作數次服完如胃寒人僅可重湯㣲温但
　不宜熱服恐作嘔逆也服畢温覆極煖静室中卧當
　一日勿澡洗過時不發方進糜粥避風七日設不瘥
　再作服如前法
　右録諸方皆古人成案各有深意存焉蓋人之病或
　有證同而因異或有因同而證異或有因證似是而
　非或有因證似非而是者故所貴在盡察因證之常
　變及探索古人所以立方之繩則則我亦可以效法處
　方矧有古方之可循者乎否則頥懼其操方以希合
　也合其幸不合且以病試方矣(頥/)竊於此頗三致意
