#+TITLE: 續孟子-唐-林愼思
#+DATE: 2018-05-12 10:17:28
#+SOURCE: github.com/kanripo/KR3a0017 master 396cc791                
欽定四庫全書　　　　　子部一
　續孟子　　　　　　　　儒家類
　　提要
　　　　(臣/)等謹案續孟子二卷唐林慎思撰慎思字
　　　　䖍中長樂人咸通十年進士十一年又中宏
　　　　詞拔萃魁授秘書省校書郎興平尉尋除尚
　　　　書水部郎中守萬年縣令黄巢之亂抗節不
　　　　屈死之崇文總目及鄭樵通志藝文略皆載
　　　　是書二卷與今本合崇文總目載慎思之言
　　　　曰孟子七篇非軻自著書而弟子共記其言
　　　　不能盡軻意因傳其説演而續之今觀其書
　　　　十四篇大抵因孟子之言推闡以盡其義獨
　　　　其不自立論而必假借姓氏類乎莊列之寓
　　　　言又如與民同樂本莊暴齊王之事而移于
　　　　隔章之樂正子魯君義頗無取然其委曲發
　　　　明亦時有至理不可廢也昔揚雄作太元以
　　　　擬易王通作中説以擬論語儒者皆有僭經
　　　　之譏蔡沈作洪範九疇數
御纂性理精義亦以其僭經斥之不錄慎思此書頗蹈
　　　　此弊然唐時孟子不號為經故馬總意林與
　　　　諸子之書並列而韓愈亦與荀揚並稱固不
　　　　能以後來論定之制為慎思責矣乾隆四十
　　　　六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
續孟子原序
自文中子有續經書唐水部郎林䖍中亦有續孟子然
續經竟無傳者郊畤之責而續孟今行於世者有名孫
元復焉七篇之書先儒謂最有功於聖門而温國文正
公乃作疑孟至謂瞽叟殺人非孟子之言韓昌黎固嘗
謂軻之書非自著其徒萬章公孫丑相與記軻所言程
子遂以瞽象之事乃萬章傳聞之誤爾續孟之作乂豈
非阮逸所謂萬章公孫丑不能極師之奥盡録其言故
孟氏章句畧而多闕今觀水部公出其仁義之言而善
於敷演亦長於譬喻如曰堯之比屋可封不有四凶乎
紂之比屋可誅不有三仁乎以其大而舉之不以其小
而廢之斯言盖得之矣不寧唯是孟子言必及仁義公
之治邑民懐其恵臨難不求苟免仁之至義之盡可謂
善學孟子者矣克齋林公稱為吾閩千載不朽之士豈
吾欺哉咸淳癸酉上春莆田劉希仁書
敘曰堯舜周孔之道至孟軻斬焉不傳伸䝉子作書續
孟此其自任者豈淺淺也然生值唐亂官不過令長才
志不見知於時斥罵逆巢抗首白刃孟氏可作顧不謂
之豪傑大丈夫哉所恨事不載史徒得故老傳説四五
百年不休續孟伸蒙子卷目雖具藝文志今世所傳者
殆放失其本真矣史書果可盡信哉可傳者不録所録
者又將冺冺而無傳伸䝉子何為其生死不幸也哉元
統三年南康曹侯明源來宰長樂始訪其子孫於稠巖
之野為之築室立祠表其大節而暴之天下耳目是不
唯以昭忠烈正人倫亦使時俗知為善之可願雖掩抑
百年猶遇仁賢君子以傳其名也余既悲伸䝉之志又
嘉曹侯之為政能有所建明故為之敘贊以見有善者
名無不聞而循吏之化民成俗固自有道也贊曰唐室
不兢以利稗政上替下陵用勦民命維閩伸蒙抗志續
孟昌言仁義以藥時病不能者天出宰萬年巢賊稱帝
萬乘南遷百僚鼠竄比肩從叛一人抗節羣醜駭亂䝉
死則那偷生幾何較其短長得喪孰多夫既殞身遑恤
厥名紀録失官惟國無人邑老相傳彌逺彌在將五百
年始遇賢宰賢宰為誰明源曹公美俗旌賢不泥簿文
躬駕之野訪求後昆樹祠學宫風於四逺匪私伸䝉忠
義是勸稠巖之隂青青楓林胡晦於昔而白於今我師
子輿好善是喜勒辭巖石彰其徳美三山吳鑑明之序
孟子稱能言距楊墨者聖人之徒也夫能言未必能行
孟子直以聖人之徒與之不已過乎言者既與則行者
可知己伸䝉子續孟之作將以言詔天下者也余謂伸
䝉方著書時未必先知其身之死於賊伸䝉既以義死
續孟雖不作可也書之存亡史之得失又焉能為伸䝉
子之有無立祠表義伸䝉亦何心之有抑人心之所以
不死者其在是乎三山陳英觀序
孟子談仁義數萬言一以正人心為己任伸䝉子續孟
其有孟氏之志乎哉然伸䝉處黄巢之亂以萬年令罵
賊死官方其罵賊豈不知其必死哉義在於死而不利
於苟生也質之孟氏非所謂真知義利之辨者哉漢揚
雄擬論語作法言既而背漢仕莽是雄非特漢罪人固
聖門之罪人已即雄而視伸䝉子豈可同日而語哉昔
朱文公作通鑑綱目書雄為新莽大夫今南康曹侯築
室以祠伸䝉曹侯之心即文公之心者也噫使天下邑
宰皆如曹之用心世道其不復古乎永陽黄堯臣跋
予未冠時嘗見林東一先生寳其上世伸䝉子書同先
君乞言於三山諸先輩至正癸卯予舘於林氏與其弟
行一君及其子仲連詳閲其書其間序跋若林若吳若
黄若陳皆先君友執予所嘗師事者也即言而求人已
不可得於今日况伸䝉子生數百載之上哉慨然退思
不覺涕下主人因集而出之以附於後併請予誌之以
見一時之意云
伸䝉子著書於槐里其自序曰如有用吾吾言其施吾
學其行其自負之重乃如此設使終身不達抱空言而
死於槐里伸䝉子不終於䝉也哉及其出萬年為宰其
言亦既施矣然而終不能救唐之亡者所施不遐也設
使以夀終於其邑則其所施止於是所施止於是所言
過於是伸䝉子將不近於誣也哉惟其罵巢而死是以
平昔之言皆足以取信於天下後世而其重若泰山伸
䝉猶不死矣雖然士有不幸不得行其志以實其言者
古今何限惟真有所見者其平昔之言自(闕/)則伸䝉雖
終身不逹雖不罵賊而死余以為竒士然則言以見志
亦士之所不能無也哉至正十三年嵗在昭陽单閼夏
四月三山學士陳留孫謹誌
欽定四庫全書
　續孟子卷上
　　　　　　　　　　　　唐　林慎思　撰
　　梁大夫一
梁大夫見孟子問曰吾聞夫子教王遠利而易以仁義
有諸孟子曰然大夫曰吾家有民見凍饑于路者非其
親而救之脱衣以衣之輟食以食之及已凍餓㡬死是
其親而不救之而何孟子曰噫是大夫從王厚利而薄
仁義故也厚利率民民争貪欲苟有獨持仁義者宜乎
不得全其身矣昔楚有靳氏父子相傳以温鴆醉人者
客過其門則欲之未嘗不斃于路矣卒有孺子能哀客
而告之然後鴆十九不行焉洎靳氏怒反鴆孺子矣然
而靳氏家習不仁也孺子身盜為仁矣一身盜為仁而
罪一家習不仁其家孰容乎今大夫有仁能救民之凍
饑也是謂身盜為仁矣及己之凍餓不得人之救者豈
非其家不容乎大夫苟能與王移厚利之心而在仁義
移薄仁義之心而在利則上下移矣然而仁義非盜而
有也欲人不容其可得乎故易曰立人之道曰仁與義
　　梁襄王二
梁襄王使人求于孟子孟子再往襄王儀服不整而見
孟子孟子曰詩云敬慎威儀維民之則王每見軻若此
何以則民乎王曰吾以天下未定國無以安方惕惕然
貯憂乎中豈遑以威儀為務乎孟子曰王苟能恩信來
其民必先以容儀正其身夫禮存不以寒暑也暑可畏
得以袒膚為敬乎寒可懼得以縮臂為恭乎王謂憂國
未安不遑以容儀為務何異畏暑而袒膚懼寒而縮臂
邪苟王憂國既然則大夫憂家士庶憂身亦然咸曰不
遑以容儀為務使上下無儀矣君臣父子何以則乎梁
襄王矍然曰吾敬從夫子之教
　　樂正子三
樂正子見孟子曰吾國之君常耽酒嗜音俾俗不治克
欲以治道諫之夫子何以教克孟子曰魯君耽嗜與民
同之則其庶㡬乎他日魯平公備樽罍之器陳金石之
音樂正子曰君獨好此致魯俗不治不若與民同之則
其庶㡬乎平公遂召致魯民卒命樽罍俱執使金石咸
奏魯民大酣他日俗益不治樂正子復見孟子告之孟
子曰吾昔教子諫魯君耽嗜與民同之君反若是貽民
之怨豈謂與民同邪且禽必棲于木魚必泳于川使易
禽于籠孰若木之安乎移魚于沼孰若川之樂乎民居
魯國若禽之在木魚之在川也魯君耽嗜召民于側是
猶易禽于籠移魚于沼也使民且恐且懼豈暇耽嗜而
同于君乎吾所謂與民同者均役于民使民力不乏均
賦于民使民用常足然後君有餘而宴樂民有餘而歌
詠夫若此豈不謂與民同邪詩云假樂君子顯顯令徳
宜民宜人受禄于天此之謂也樂正子復以是諫平公
平公不悦臧倉曰克之所陳孟軻之言也曩君欲乗輿
出見孟子臣常諫之今孟子怨君不見故教克惑君君
惡信是哉平公怒他日有人告于孟子孟子曰天富道
于予魯國之君其能窮予乎
　　公都子四
公都子問曰吾聞諸齊人言蚳鼃所以諫于王而不用
致為臣而去是夫子之謀邪孟子曰然公都子曰齊人
有言曰夫子能為蚳鼃不能自為而何孟子曰齊人安
知吾之所為乎夫吾所以疾脱蚔鼃非他也以昵王故
耳汝聞齊姑之欲殺人乎嘗命其婦與焉婦有不忍從
者呼隣女為謀而脱之然而隣女不親于齊婦也殺人
未嘗與也所以為齊婦謀者齊婦之急也不為己謀者
于己非急也今蚳鼃誠猶齊婦也齊王面南蚳鼃面北
吾未嘗與焉所以為蚳鼃謀者于我能急邪汝信齊人
言齊人安知吾所為乎
　　髙子五
孟子將去齊髙子曰王欲授夫子室夫子舍之而去然
王意于夫子不為不厚矣夫子或缺所以王必補之今
何為不止孟子曰吾嘗觀齊王之意也先有執雅樂之
器進于王王始重之使奏而未嘗樂也後有執靡聲之
器進于王王始輕之使奏而未嘗舍也然而執雅樂之
器者王雖未棄王終不能用矣是執雅聲以得罪于王
也今吾以王之未棄也若受王之禄居王之室王終不
能矣是媒吾身以得罪于王也不亦甚乎吾幸去何適
而不遇哉孔子曰邦有道穀邦無道穀恥也
　　公孫丑六
孟子去齊反鄒止于晝公孫丑髙子從晝人有惑于孟
子曰齊王能悔過修徳日新其道鄒之民聞于路夫子
何適哉孟子不懌徑宿于晝髙子以為孟子信晝人之
言而欲不行乃謂公孫丑曰晝人之言于夫子夫子信
乎公孫丑曰諾予請問之入曰衆人之言信偽孰多孟
子曰偽多曰能言天不覆地不載乎曰甚于斯言天不
覆地不載是露其機而先見其偽先見其偽欲惑于人
其可得乎隠其機而難知其偽欲人不惑其可得乎且
設穽于野隠其機也獸不知其防則觸而入矣設偽于
國隠其機也人不知其防則觸而入矣曰孰不懼邪曰
君子周防其身何懼公孫丑出曰夫子不信晝人之言
哉
　　屋廬子七
孟子適任見季子喜欲授孟子禄孟子辭而去屋廬子
憮然曰連敢問昔夫子居鄒任君嘗以幣交之夫子受
今之任任君復以禄授之夫子不受何也曰汝聞孔氏
不疑之盜乎不疑宋人也好饋食于士士有館于孔氏
者未嘗不罹其盜焉然而不疑豈真盜邪家有無肖之
氓矣不疑非好士邪反貽盜之名矣今任君待吾誠猶
孔氏好士焉左右無肖非為任君盜邪吾今罹盜之人
也吾苟不去未始能報任君也適足以貽任君為盜之
名
　
　
　續孟子卷上
欽定四庫全書
　續孟子卷下
　　　　　　　　　　　　唐　林慎思　撰
　　咸丘䝉八
咸丘䝉問曰吾聞諸仲尼立身揚名以顯父母孝之終
也舜瞽叟有不父之名何也孟子曰瞽叟不父天顯之
也天生大孝于舜使化天下之人也故不生于帝裔而
生于庶人不事于常父而事于瞽叟生帝裔則身先貴
也身先貴則何以育兆人乎事常父則心先安也心先
安焉能成大化之節乎是以取庶人之窮以處舜則使
舜無怠矣命瞽叟之惡以化舜則使舜無怨矣然後率
天下之為人子者得不慕舜之行邪戒天下之為人父
者得不懲瞽叟之惡邪所以舜有大孝之名由瞽叟化
之瞽叟有不父之名由天顯之
　　齊宣王九
齊宣王問孟子曰吾欲任忠去邪用得其當唯左右前
後賢不肖孰辨邪孟子曰用之而已矣王曰惡知可用
而用乎曰王誠不見所以用也夫材既伐矣離于山谷
處于庭廡久則圩墁以封苔蘚以周目之于外誠不分
其松櫟也在斧以削之斤以斲之索其内然後辨矣賢
不肖在王之左右誠久矣進退以恭言容以莊目之于
外誠不分其賢不肖也在禄以誘之勞以處之索其内
然後辨矣王苟不用則賢不肖何以别乎
　　萬章十
萬章問曰夫子所謂禹稷顔回同道使易地則皆然然
則禹以治水之功著使囘易禹其能治水乎稷以播種
之功著使囘易稷其能播種乎孟子曰惡是何言歟夫
山者狩水者漁皆捕于物也善捕于物使狩反于水必
能為漁焉漁反于山必能為狩焉禹稷居平世而顯其
功非山者狩乎顔囘居亂世而守其道非水者漁乎苟
禹稷逰于孔門名不後于四科必矣其與狩者反于水
漁者反于山何以異乎
　　宋臣十一
孟子問宋臣曰子之王于民何如曰撫之曰何以撫邪
曰民未及歉則開廩以賑之不使民歉也民未及寒則
散帛以給之不使民寒也孟子曰吁子之王曾不若魯
民也子知魯民善教子取薪乎南山百里有薪也北園
百歩有薪也命子曰汝採薪欲山乎園乎其子曰園近
願採諸園魯民曰汝勿以近為易而採也勿以逺為難
而不採也且近是我家之薪逺是天下之薪也我家之
薪人不敢採之以天下之薪盡則我家之薪存焉天下
之薪汝胡不先採之以我家之薪盡則天下之薪何有
哉子之王于民猶此也民有耕織猶南山有薪不待取
其耕織而賑之給之是知魯民教子乎以恩樂于民不
知民樂為惰民惰則何取乎
　　莊暴十二
莊暴問孟子曰鯀遭舜殛禹受舜禪其為孝乎孟子曰
禹之孝在乎天下不在乎一家也夫鯀遭舜殛公也禹
受舜禪亦公也舜不以禹徳可立而不殛鯀是無私于
禹也禹不以父讎可報而不受禪是無私于舜也且舜
哀天下之民于墊溺也命禹治之禹能不私一家之讎
而出天下之患也此非禹之孝在乎天下而不在乎一
家歟苟私一家之讎而忘天下之患則何以為禹之孝
故孔子曰禹吾無間然矣其是之謂乎
　　彭更十三
孟子居休嘆曰天富吾道不使齊王用吾豈吾之過歟
彭更曰夫子何為急急乎且善醫者不自造他户必待
媒而後行善相者不自俟他顔必待求而後動自造他
户雖善醫人不得不疑自俟他顔雖善相人不得不賤
矣今夫子不為齊王用豈不由自造自俟而使疑且賤
乎孟子曰噫汝之言蔽矣夫路有囊金迷于夜而不止
者將入冦盜之境非有仁人導而出之不能免其害矣
今齊王昏昧若迷于夜也冦盜之害将生亂亡無日矣
吾非不仁之人安能忍其害生不導之而出邪所以急
急于齊王豈以求用為心哉然而王不用吾所導是以
嘆也詎同醫相之心而懐其利乎
　　陳臻十四
陳臻問曰堯有天下皆謂比屋可封然而四凶在庭亦
可封邪紂有天下皆謂比屋可誅然而三仁在側亦可
誅邪孟子曰以其大而舉之不以其小而廢之也堯之
仁也化天下皆如堯之仁矣不以四凶不可封而廢天
下可封也紂之戾也化天下皆如紂之戾矣不以三仁
不可誅而廢天下可誅也且舉目于洪海必曰水瀰天
矣雖旁有洲島豈能廢瀰天之言乎馳心于巨岳必曰
勢接霄漢矣雖上隔空虚豈能廢接霄漢之言乎比屋
可封若洪海瀰天也四凶猶洲島矣遥望瀰天孰計洲
島邪比屋可誅若巨岳接霄漢也三仁猶虚空矣仰見
霄漢孰計虚空邪所謂以其大而舉之不以其小而廢
之不亦昭昭歟
　續孟子卷下
