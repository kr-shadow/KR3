#+TITLE: 史氏菊譜-宋-史正志
#+DATE: 2018-05-12 10:18:08
#+SOURCE: github.com/kanripo/KR3i0032 master 2e1bc90a                
欽定四庫全書
　史氏菊譜
　　　　　　　　　　　　宋　史正志　撰
菊草屬也以黄為正所以槩稱黄花漢俗九日飲菊酒
以祓除不祥蓋九月律中無射而數九俗尚九日而用
時之草也南陽酈縣有菊潭飲其水者皆壽神僊傳有
康生服其花而成僊菊有黄華北方用以準節令大畧
黄華開時節候不差江南地暖百卉造作無時而菊獨
不然攷其理菊性介烈髙潔不與百卉同其盛衰必待
霜降草木黄落而花始開嶺南冬至始有微霜故也本
草一名日精一名周盈一名傳延年所宜貴者苗可以
菜花可以藥囊可以枕釀可以飲所以髙人隱士籬落
畦圃之間不可一日無此花也陶淵明植於三徑采於
東籬裛露掇英汎以忘憂鍾㑹賦以五美謂圓華髙懸
準天極也純黄不雜后土色也早植晩登君子徳也冒
霜吐頴象勁直也杯中體輕神僊食也其為所重如此
然品類有數十種而白菊一二年多有變黄者余在二
水植大白菊百餘株次年盡變為黄花今以色之黄白
及雜色品類可見於吳門者二十有七種大小顔色殊
異而不同自昔好事者為牡丹芍藥海棠竹筍作譜記
者多矣獨菊花未有為之譜者殆亦菊花之闕文也歟
余姑以所見為之若夫耳目之未接品類之未備更俟
博雅君子與我同志者續之今以所見具列于後
　黄
　　　大金黄
心宻花瓣大如大錢
　　　小金黄
心微紅花瓣鵝黄葉翠大如衆花
　　　佛頭菊
無心中邊亦同
　　　小佛頭菊
同上微小又云疊羅黄
　　　金墪菊
比佛頭頗瘦花心微窪
　　　金鈴菊
心微青紅花瓣鵝黄色葉小又云明州黄
　　　深色御袍黄
心起突色如深鵝黄
　　　淺色御袍黄
中深
　　　金錢菊
心小花瓣稀
　　　毬子黄
中邊一色突起如毬子
　　　棣棠菊
色深黄如棣棠狀比甘菊差大
　　　甘菊
色深黄比棣棠頗小
　　　野菊
細瘦枝柯凋衰多野生亦有白者
　白
　　　金盞銀臺
心突起瓣黄四邊白
　　　樓子佛頂
心大突起似佛頂四邊單葉
　　　添色喜容
心微突起瓣密且大
　　　纒枝菊
花瓣薄開過轉紅色
　　　玉盤菊
黄心突起淡白縁邊
　　　單心菊
細花心瓣大
　　　樓子菊
層層狀如樓子
　　　萬鈴菊
心茸茸突起花多半開者如鈴
　　　腦子菊
花瓣微縐縮如腦子狀
　　　荼䕷菊
心青黄微起如鵝黄色淺
　雜色紅紫
　　　十様菊
黄白雜様亦有微紫花頭小
　　　桃花菊
花瓣全如桃花秋初先開色有淺深深秋亦有白者
　　　芙蓉菊
狀如芙蓉亦紅色
　　　孩兒菊
紫萼白心茸茸然葉上有光與他菊異
　　　夏月佛頂菊
五六月開色微紅
　　　後序
菊之開也既黄白深淺之不同而花有落者有不落者
蓋花瓣結宻者不落盛開之後淺黄者轉白而白色者
漸轉紅枯于枝上花瓣扶疎者多落盛開之後漸覺離
披遇風雨撼之則飄散滿地矣王介甫武夷詩云黄昏
風雨打園林殘菊飄零滿地金歐陽永叔見之戲介甫
曰秋花不落春花落為報詩人子細看介甫聞之笑曰
歐陽九不學之過也豈不見楚辭云夕餐秋菊之落英
東坡歐公門人也其詩亦有欲伴騷人賦落英與夫却
繞東籬嗅落英亦用楚辭語耳王彦賓言古人之言有
不必盡循者如楚辭言秋菊落英之語余謂詩人所以
多識草木之名蓋為是也歐王二公文章擅一世而左
右佩紉彼此相笑豈非於草木之名猶有未盡識之而
不知有落有不落者耶王彦賓之徒又從而為之贅疣
蓋益遠矣若夫可餐者乃菊之初開芳馨可愛耳若夫
衰謝而後落豈復有可餐之味楚辭之過乃在於此或
云詩之訪落落訓始也意落英之落蓋謂始開之花耳
然則介甫之引證殆亦未之思歟或者之說不為無據
余學為老圃而頗識草木者因併書于菊譜之後淳熈
嵗次乙未閏九月望日吳門老圃叙
　
　
　
　
　
　
　
　
　
　史氏菊譜
