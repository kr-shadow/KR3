#+TITLE: 蠡海集-明-王逵
#+DATE: 2018-05-12 10:18:16
#+SOURCE: github.com/kanripo/KR3j0148 master e6e644cc                
欽定四庫全書　　　　子部十
　蠡海集　　　　　　　雜家類三(雜説之屬/)
　　提要
　　　　(臣/)等謹案蠡海集一卷舊本題宋王逵撰考宋有
　　　　三王逵其一王逵不知何許人仁宗時官江
　　　　南西路轉運使調淮南轉運使包拯連具七
　　　　章彈之具載拯奏議中極斥其貪鄙酷虐似
　　　　非能著書之人其一王逵濮陽人天禧三年
　　　　進士官刑部郎中其所著作惟吕希哲雜記
　　　　載其贈蔡襄詩一首阮閲詩話總龜載其詠
　　　　酒帘一聨不聞更有此書其一王逵淄州人
　　　　建炎中知徐州王復之孫紹興中太僕丞王
　　　　佾之子其所著作惟蘆浦筆記載送田鄂詩
　　　　一首亦不聞有此書此書中論脈一條稱七
　　　　表八裏九道計二十四見之于叔和脈訣是
　　　　熙寧間書也前王逵不得見論百刻一條稱
　　　　趙縁督又有一説是至元以後書也王逵後
　　　　亦不得見又安得而引之耶考明黄姬水貧
　　　　士𫝊載王逵錢塘人足一跛家極貧無以給
　　　　朝夕因賣藥復不繼又市卜博究子史百家
　　　　客至輙談今古不休人知其辨博每以疑難
　　　　質之無不口應列其人于張介福之後王賓
　　　　之前蓋洪武永樂間人作是書者必此王逵
　　　　商維濬刻稗海時未及詳考誤以為宋王逵
　　　　也其學蓋出于邵子其書亦規摹觀物外篇
　　　　分天文地理人身庶物厯數氣候鬼神事義
　　　　八門皆即數究理推求天地人物之所以然
　　　　雖頗穿鑿而亦時有精義世稱二十畨花信
　　　　風楊慎丹鉛録引梁元帝之説别無出典殆
　　　　由依托其説亦參差不合惟此書所列最有
　　　　條理當必有所受之云乾隆四十二年九月
　　　　恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　蠡海集
　　　　　　　　　　　　　明　王逵　撰
　　天文類
雲為陽用故龍騰則雲起風為陰用故虎嘯則風生或
　以雲為陰風為陽者謂其體也蓋雲乃陰之體升而
　為陽之用風乃陽之體散而為陰之用是以雲起也
　石必滋風行也土必燥
雲為陽陽生施雨為陰陰生化陽施而陰化故雲宻則
　雨降陽施而陰不能化則有雲而無雨未有陽不施
　而陰能化者故有雨則未嘗無雲也是以易曰雲行
　雨施蓋陽可攝陰陰不能強陽也
天之色蒼蒼然也而前輩曰丹霄曰絳霄河漢曰銀河
　可也而曰絳河蓋觀天者以北極為標準所仰視而
　見者皆在於北極之南故稱之曰丹曰絳借南之色
　以為喻也
紫間色而天垣稱紫㣲豈非寓意之精乎夫紫之為色
　赤與黑相合而成也水火相交陰陽相感而後萬物
　以之而為生萬物以之而為生是故為萬物之主宰
　矣
或曰霜能殺物雪能養物何也蓋雪生於雲霜則無雲
　霜殺物露滋物何也蓋霜歴陰位露歴陽位是以春
　霜亦不殺秋露亦不生
雪為陰之極全得水之成數雪花毎每皆六出霜雪者
　雨露之凝結水從金生氣盈而見母是以霜雪色皆
　白也
雪者雨之凝也因髙而寒極故雨凝而為雪也其雨雪
　相雜者雲有髙低之異也低者則為雨髙者則為雪
太陰之行與日同宫為晦朔對宫為望日明晝月明夜
　初一初二日月同於卯時出卯宫至酉時日月俱
　没於酉位故月夜行於地下出地下日稍近則不能
　明也初三初四卯時月到寅宫自寅加卯遞數至申
　位逢酉故月生於申初五初六卯時月到丑宫自丑
　加卯遞數至未位逢酉故月生於未初七初八初九
　卯時月到子宫自子加卯遞數至午位逢酉故月生
　於午初十十一卯時月到亥宫自亥加卯遞數至已
　位逢酉故月生於巳十二十三卯時月到戍宫自戌
　加卯遞數至辰位逢酉故月生於辰十四十五十六
　卯時月到酉宫自酉加卯遞數至卯位逢酉故月生
　於酉十七十八卯時月到申宫自申加卯遞數至寅
　位逢酉故月死於申十九二十卯時月到未宫自未
　加卯遞數至丑位逢酉故月死於未二十一二十二
　二十三卯時月到午宫自午加卯遞數至子位逢酉
　故月死於午二十四二十五二十六卯時月到巳官
　自巳加卯遞數至亥位逢酉胡月死於巳二十七二
　十八二十九卯時月到辰宫自辰加卯遞數至戌位
　逢酉故月死於辰三十日卯時月到卯宫自與日近
　故月全死與日㑹而為晦矣是以初一二卯時出初
　三四辰時出初五六已時出初七八九午時出初十
　十一未時出十二三申時出十四五六酉時出十七
　八戌時出十九二十亥時出二十一二三子時出二
　十四五六丑時出二十七八九寅時出三十日亦卯
　時出也蓋月出地上則明卯酉分地平卯酉上為出
　地卯酉下為入地日生於東月生於西其此之謂歟
雨露霜雪之化也金為氣始天降氣是因其色而可知
　前言氣為金金乃水之母氣盈而其色見亦此義也
北斗位北而得七為火之成數南斗位南而得六為水
　之成數此乃陰陽精神交感之義也日生於東乃有
　西酉之雞月生於西乃有東卯之兔此陰陽魂魄往
　來之義也
春之風自下而升上夏之風横行於空中即紙鳶以觀
　之春則能起交夏則不能起矣秋之風自上而降下
　木葉因之而隕落冬之風著土而行是以吼地而生
　寒也
或問曰夏月龍行雨餘月否者何答曰雨陰從地生夏
　日陽極在上陰豈能生而升乎不升則不降龍潛湫
　潭幽陰之處一動而出陰氣得附之以升既升必降
　㪚而為雨故夏日之雨則龍行也
木强而金弱生氣升而發於聲金强而木弱殺氣降而
　見於形故春則雷鳴秋則霜隕
日之食也月輪掩之故遭食處必虧缺月之食也闇虚
　蔽之月本無光借日光以為明行當日之正對值闇
　虚而為食闇虚本氣故但能蔽其光遭食之處光隠
　而魄露焉
諺云月如仰瓦不求自下月如張弓少雨多風蓋月有
　九行月行八道青白赤黑各二道皆出入於黄道之
　中故曰九行道不中而過南則為陽道道不中而過
　北則為隂道行陽道則旱行陰道則潦月借日為光
　月生如仰瓦則行陰道如張弓則行陽道也明矣
陽經而陰緯經之體縱緯之體横故天之度為經縱五
　星之躔為緯横縱為經而静故列宿曰經星横為緯
　而動故五星為緯星也
　　地理類
潮之說多矣蓋潮本屬陰陰極則動月亦陰也與之同
　類月行過於子午極處則潮起初一二日卯時月在
　卯自卯順數一時一位當時至午位故午時潮初三
　初四日卯時月在寅以寅加卯順數至未時在午位
　故未時潮初五初六日卯時月在丑以丑加卯順數
　至申時在午位故申時潮初七初八初九日卯時月
　在子以子加卯順數至酉時在午位故酉時潮初十
　十一日卯時月到亥以亥加卯順數至戌時在午位
　故戌時潮十二十三日卯時月在戌以戌加卯順數
　至亥時在午位故亥時潮十四十五十六日卯時月
　在酉以酉加卯順數至子時在午位故子時潮下半
　月與此同凡日臨子午海水必起但上半月晝為潮
　夜為汐下半月夜為潮晝為汐皆月行於子午之
　位也波濤洶湧者由江勢曲折沙潭深淺激之而使
　然也
凡掘地作坎出其土既成坎以其土實之則耗半矣其
　故何也蓋萬物藉氣以為質一動則氣泄氣泄則質
　為之損也
地為天之平地半以上氣陽主之地半以下水陰主之
　地之上陽也客陰來脇和而為雨地之下陰也客陽來
　脇㪚而為風故雨從天降風從地生
萬物之生也本乎天故其生質也皆圓父之道也惟石
　之生也或方方者為地之骨也
陽無形陰有形故陽㪚而為風陰蓄而為水
陽氣出乎地之上為風風燥物陰氣潛乎地之下為水
　水濕物風則無形水則有形也
水味鹹水性然也而海水獨苦鹹蓋亢極而反之義也
　水極則反火乃為鹹苦然遇土而煎熬為鹽則純鹹
　矣是藉土以制其太過遂能復其本性云
氣因卑而就髙水從髙而趨下水出於髙原氣之化也
　水歸於川澤氣之鍾也以是可見夫陰陽原始反終
　之義焉蓋氣之始自極卑而至於極髙充塞乎六
　虚莫不因卑而就髙也水之始自極髙而至於極
　卑汎濫乎四海莫不從髙而趨下也
夫潮之至必自東而起其故何也蓋百川之水盡皆東
　赴及其氣之至也潮從東起者返本之義存焉然東
　方卯辰之位卯為升氣之盛辰為龍變之鄉是以潮
　起於東不在於他方也
　　人身類
陽之數一三五七九陰之數二四六八十蓋陽之數有
　首而無尾陰之數有尾而無首是以陽會於首而不
　至於足陰會於足而不至於首也
人之水溝穴在鼻下口上一名人中蓋居人身天地之
　中也天氣通於鼻地氣通於口天食人以五氣鼻受
　之地食人以五味口受之穴居其中故名之曰人中
　或曰人有九竅自人中已上者皆兩自人中已下者
　皆一若天地交泰之義者則鑿矣
人與畜凡動物血皆赤者血為陰屬水坎為水中含陽
　血色赤所含者陽也離中之交生氣之動也去體久
　即黑熟之亦黑返本之義也
凡人之身人中至尾閭為督脈屬陽齦交至會陰為任
　脈屬陰兩臂表為陽裏為陰在身之上應天傾西北
　故臂斂歸内兩股外後為陽内前為陰在身之下應
　地不滿東南故膝屈向後身之上象西北法天為陰
　不足身之下象東南法地為陽不足也
七政麗乎天七竅在乎首七政之見在於極之南七竅
　之用在於面之前黄道經南天以行七政傾於前也
　故人之鞠躬亦向前
耳目為陽也故便左手足為陰故便右亦天地之義爾
女人產育哺養以乳乳之體居經絡氣血始終之間也
　蓋自寅時氣始於手太陰肺經出於雲門穴雲門在
　乳上陰陽繼續以行週十二經至丑時歸於足厥陰
　肝經入於期門穴期門在乳下出於上入於下肺領
　氣肝藏血乳正居於其間也
男得陽氣根於子女得陰氣根於午男子之生也抱母
　向於子女子之生也負母向於午也或曰男生必伏
　女生必偃謂男陽氣在背女陽氣在腹予以為非陽
　氣也乃生氣也男氣盛於陽女氣盛於陰背為陽腹
　為陰觀溺水而死者可知矣男伏而女偃
人之夢非神與物交乃魂與物接蓋開目為陽魂居其
　位閉目為陰魂離其位則有時乎與物接故寢而夢
　生焉神則處乎中如將帥為一身之主離而外之則
　死矣故方士家出神則其生如死然若夫有化而為
　二為三五彼此皆能動静者則又非純皆神矣或兼
　魂與魄也間有煉養初成出而不能返則死出而有
　滯則病又可驗故曰夢乃魂與物接也况夢之事雖
　皓首頽年未嘗自以為老也凡所歴多少壯時事亦
　可驗矣蓋魂為少陽之氣也
男子氣在於陰女子氣在於乳坎為男位北在下離為
　女位南在上故也
禽獸之音偏於一故無智雖有智亦偏一巧舌縱多轉
　聲亦不具五音也人之音外配五行内應五藏各無
　欠缺故人萬物之靈也
尻神之說北方尤重之且人一身各有神而獨取尻者
　何也蓋人頭員法天足方法地尻者尾骶也居脊骨
　之竅處任一身柱骨之重而當百骸之中法乎人所
　以獨取此以喻意
人神之說逐日流行週於四體百骸而不至耳目者何
　也蓋耳聰目明司視聽神明出入之户牖故不係於
　四體百骸之中
天之氣為陽陽必降地之氣為陰陰必升故人身手足
　三陽自手而頭自頭而足手足三陰自足而腦腹自
　腦腹而至於手此陽降而陰升明矣
七損八益之說始於軒岐前人辯之亦已明矣然的指
　不離乎易數且九為老陽六為老陰乃數之極極則
　不生惟變化耳八為少陰七為少陽少則生育生育
　之道交媾存乎其間故八交七七交八八交七是以
　女子之生也七月而齒七歲而齔二七而天癸至七
　七而天癸絶七交八是以男子之生也八月而齒八
　歲而齔二八而天癸至八八而天癸絶蓋男子少陽
　得七數其根實在於八女子少陰得八數其根實在
　於七也
四根三結之說者手與頭并腦腹及足為十二經之根
　皆在於此四處始故曰四根也手之三陽結於頭足
　之三陽結於足足之三陰結於腦腹手之三陰結於
　手蓋手足各有三陰三陽必同結於一處故曰三結
　也又有一說手三陽一根也手三陰一根也足三陽
　一根也足三陰一根也豈非四根乎太陽為開陽明
　為闔少陽為樞陽之三結也太陰為開厥陰為闔少
　陰為樞陰之三結也是為四根三結矣
天氣通於鼻地氣通於口鼻受氣口受味天陽有餘故
　鼻竅未嘗閉地陰不足故口常閉必因言語飲食而
　方開也
鼻通天氣而䟽豁是以動息往來無礙口通地氣而吝
　嗇是以納食味而不出反此者病也
天食人以五氣五氣由鼻入鼻通天氣也地食人以五
　味五味由口入口通地氣也
天降五氣地產五味然味之生也必質於五氣五氣化
　而皆澹雨露霜雪之類是也則凡五味之㣲者兼氣
　存焉得天地之和也故酸入肝苦入心甘入脾辛入
　肺鹹入腎皆言其㣲者也至若酸傷肝苦傷心甘傷
　脾辛傷肺鹹傷腎皆言其甚者也
人身之肝位在於右而脈胗却見左手脾位在於左而
　脈胗却見右手此亦陰陽互藏其宅之義也
或問三魂七魄之說答曰此洛書九宫之位三居於東
　七居於西東為木主藏魂者肝也西為金主藏魄者
　肺也
人受天地之氣形以生而獨異於禽獸蟲魚者由其得
　天地純全故也天形圓而在上人之首能應之地形
　方而在下人之足能應之四時運於表四肢應之於
　外五行處於裏五藏應之於内百骸莫不應之於天
　地陰陽是以人為萬物之靈獨異於禽獸蟲魚而可
　參乎天地也
人之受氣而生則先生鼻鼻通肺肺主氣也男為陽陽
　生於子女為陰陰生於午榮衞之行子丑循膽肝午
　未循心小腸是以男子生鼻之後目即生焉目應肝
　膽女子生鼻之後舌即生焉舌應心小腸目現於體
　外陽之用也舌隠於體内陰之用也
女子經脈色赤而乳汁色白白者金之色也金為氣化
　之原乳為賦氣之始是生養之根也
肝沉而肺浮難經已詳言之然肝為木少陽之象也肺
　為金少陰之象也陰金反居上陽木反居下者蓋陰
　生於午在上而趨下陽生於子在下而趨上也是以
　肺處上而肝處下魂魄交互以往來心為太陽附於
　少陰肺腎為太陰隣於少陽肝故肺形朝前居陽分
　也肝形向後居陰分也況申酉金位在西南上寅卯
　木位在東北下也在上者浮在下者沉亦此義也
人得五行之全故衆體具衆體具則無物不啖庶物得
　五行之偏故無純體無純體則芻者不豢豢者不芻
　食粒者不嗜肉嗜肉者不食粒
人禀五行之全故五音備物不能得五行之全必有所
　偏受故因五音之發是以知其偏受且如巧舌之禽
　其為聲也未嘗能悉具必有所缺也聽其所缺而後
　可以知其不全矣
脈何為而生脈非氣非血也茍非氣血則脈安所附然
　脈者氣血之所動也是以陽日則氣先血後陰日則
　血先氣後是以脈居於中可知矣蓋脈者如水之瀾
　瀾因風與水遇而成不可以風與水為名也脈亦然
　然因氣血而動不可以氣與血為名也是故脈者猶
　瀾為親切也已
人之手心抓而不痒人之足心抓之則痒者何也蓋人
　手心通心氣心屬火喜動故不痒人足心通腎氣腎
　屬水喜静故痒
河以北坎位也故其人多内實江以南離位也故其人
　多内虚内實者陽在内宜寒㵼内虚者陰在内宜温
　補
人之身隨二氣以相感冬之日坎用事陽在内喜嗜熱
　物滋其陽也夏之日離用事陰在内喜嗜冷物益其
　陰也各從其類耳
脾與胃俱屬土土動則生不動則不能生凡畎畝之土
　耕鋤耘耨始堪播種乃能滋養不動則為荒土嘉榖
　豈能生殖乎是知脾胃亦必用動以養生目眶屬脾
　土開眼則眶動動則脾應之而亦動又四肢屬脾寤
　則能飲食夜寐則不能飲食若或夜而不寐亦不飲
　食矣人壯則能多食蓋動用多也人老則少飲食緣
　動用少也胃受水榖為太倉須藉脾氣之運而後腐
　熟水榖以化生氣血知脾胃必相資當運動而為功
　也
脈有七表八裏九道計二十四見之於叔和脈訣而數
　脈獨無所屬蓋數者陰陽氣血皆有餘脈道之太過
　而不得其中之謂真病脈也所見則為病隨其陰陽
　上中下而察之又況病之為字從丙丙為火熱是以
　十分病證常有七分熱三分寒不然何以五臟六腑
　止言火而不言水耶
男子之氣始於子子在下起故男子氣鍾於外腎外腎
　者督任二脈之交也女子之氣始於午午在上起故
　女子氣鍾於兩乳兩乳者肺肝之脈始終也
或問五臟各有府觀大腸小腸胃皆有上下出入之口
　而膀胱獨有下出口而無上出口膽則有上出口而
　無下出口其義何也蓋膀胱者腎之府其源在於闌
　門之傍津液下流膋膜之間滲入膀胱至滿溢則㵼
　出故無入口而有出口水走下又居下焦之下下焦
　主出而不主納故也膽者肝之腑肝藏血血之精儲
　畜於膽是以有上入口而無下出口也其味苦心血
　之本性亦子寄母室之義人生皆然也
人之目上睫動下睫静為觀卦之象有觀見之義巽風
　動於上坤地静於下人之口下頦動上頦静為頤卦
　之象有頤養之義震雷動於下艮山止於上目居上
　上者動天氣運於上也口居下下者動地氣運於下
　也
人之毛乃血之餘三陽之毛皆顯於首太陽之毛髮也
　少陽之毛眉也陽明之毛鬚也太陽居上少氣多血
　故髮自幼即有而日能長少陽居中多氣少血故眉
　自幼即有而不能長陽明居下多氣多血故既壯始
　有而亦能長以是知緣血然也婦人無鬚者蓋衝脈
　並陽明行月事以時去使陽明之血不能充不能充
　則血虚矣由血虚所以鬚不生也宦者傷其厥陰之
　絡耗其陽明之血故無鬚也而天宦之人則陽明之
　血元不足也三陰之毛皆潛於體太陰指毛也少陰
　腋毛也皆多氣少血故不能盛厥陰陰毛也厥陰少
　氣多血而獨能盛然三陰之毛幼皆無既壯而後始
　生也
或問人身背為陽腹為陰何也曰此發天地之義也背
　在後以應北北子位陽生於子之象焉腹在前以應
　南南午位陰生於午之象焉
鍼經曰人身之經絡始出於雲門終入於期門何也蓋
　雲門者肺金氣之所發金氣降故下循於臂手期門
　者肝木血之所歸木血升故上循於腦膺金應秋降
　木應春升是以二經皆近於心側分東西之義也
難經一難問十二經獨取寸口先輩注釋亦已詳備然
　經皆以太陽為首今脈候十二經却不關太陽為主
　何也夫天開於子地闢於丑人生於寅人氣通於寅
　寅時于太陰之氣始動其應在寸口寸口以候上部
　肺居五藏之上部獨為五臟之華蓋所以管領一身
　之氣也
人之生也托乎氣血氣血之所寓者在乎視聽男子之
　生八月生齒女子之生七月生齒齒既生方能用視
　聽何以知其然蓋察其舉動爾至斯時呼其名則顧
　之辯父母則識之逮于齔齒男子則八歲女子則七
　歲視聽方審始能分長幼别善惡焉熟審則定而不
　能惑矣是以先王使之以入小學良有以也男至十
　六歲氣盛則精通女至十四歲血盛則經行精氣與
　經血皆盛可以營為事業輸㵼則為生育矣目司視
　主于血耳司聽主于氣視入目聽入耳始也氣血壯
　盛則視聽用之不竭及乎八八六十四歲精氣始耗
　七七四十九歲經血始衰耳目之聰明漸減少積日
　既久耳目氣血之聰明皆涸涸盡則如朽株故人上
　夀之年雖無疾病亦死矣故曰視聽太過則勞勞則
　耳目不能聰明由此而知視聽多而氣血損也又曰
　肝藏血腎納氣肝竅目腎竅耳視聽久勞則肝腎氣
　虧而不得其歸矣
五藏之所主心主臭肝主色脾主味肺主聲腎主液肝
　之竅通于目故能視色脾之竅通於口故能知味腎
　之竅通于耳而耳能聽音聲者何也肺之竅通于鼻
　而鼻能嗅香臭者何也難經亦已嘗言之矣乃以金
　生于己水生於申配之今思五行五氣死中有生之
　義存焉夫耳為腎之竅屬子陽金死于子而陰金生
　鼻為肺之竅屬酉陽火死于酉而陰火生是以耳雖
　腎竅而能司聽鼻雖肺竅而能司臭也心之竅通于
　舌雖心竅而津液生之則又心腎交媾水火既濟陰
　陽升降之義存焉
人身肺居上肝居下肺主氣而應西金酉申故居上而
　氣降下肝藏血而應東木寅卯故居下而血升上氣
　血相交以為生也肺在上而朝於後人一鞠躬則肺
　俯而肝仰陰陽之義也
人之身法乎天地最為清切且如天地以己午申酉居
　前在上故人之心肺處於前上亥子寅卯居後在下
　故人之腎肝處於後下也其他四肢百骸莫不法乎
　天地是以為萬物之靈
　　庶物類
春之花至殘而飄零得敷暢之氣焉秋之花至殘而萎
　損得收斂之氣焉
或問木色本青而草木皆緑何也蓋緑青黄之間色木
　非土不養故青依於黄而緑矣
草木之花雖曰五色然獨無黑色黑為水色母道也母
　但陰育於中故不現也
鳥之咮方者趾方近於陰故夜不眠而能飛鳴鳥之咮
　尖者趾尖純於陽故夜宿而不能飛鳴鳥咮尖而能
　夜飛鳴者色純於陰也若鴉頸既白而不純故夜不
　能飛鳴也水鳥稟於陰是以鸛鶴夜亦飛鳴
雞鵝鴨家畜不能飛其他野禽皆能飛或曰家畜皆卵
　内即生毛故不能飛野禽皆卵外生毛故能飛又曰
　家畜雌抱伏而雄不抱伏得陰炁多故不能飛野禽
　則雌雄皆抱伏故能飛也二說皆通
凡卵皆白在外而黄在内及抱成形則黄變居外白變
　居内矣何以知其然觀夫雞鵝鴨在殻内生毛者俱
　黄毛其飛禽外生毛者身與吻俱黄可驗此蓋太極
　之前陰包陽太極之後陽包陰也
鼠之前爪四指陰也後爪五指陽也故為陰陽之始終
　龜之前後爪亦同于鼠故為陰陽之大用或曰鼠前
　四後五四時五行也龜前五後四五湖四海也
飛禽皆屬陽故晝飛鳴而夜棲宿然烏獨夜飛鳴者色
　黑屬陰從其類也鸛鶴夜飛鳴者水鳥含陰從其性
　也然雁之為鳥古稱為陽實陰鳥也釋之曰凡鳥方
　咮駢趾皆陰而能夜食鵝鴨鳬鶩盡然但不能逺飛
　爾而雁生北方秋自北而南春自南而北蓋歴七政
　所行以順其情夫秋分已後循昴畢觜參之位春分
　已後循房心尾箕之位得乎右轉之氣實陰鳥而稱
　陽亦猶十月純陰而稱陽月也
走獸皆屬陰故夜動而晝伏然獨猿猴不分晝夜者緣
　食果實而居林栖樹兼乎陽也牛馬猪羊亦不分晝
　夜者家畜故也野者則否蓋氣盛為動氣衰為伏動
　則健伏則怠
飛禽為陽皆食果榖得天陽之氣也走獸為陰皆食芻
　藁得地陰之氣也故飛禽巢居走獸穴居
水族乃陰中之陽何以知其然歟蓋羽禽卵生者陽也
　水族亦多卵生剛在外之物皆陽者螺蚌龜鼈鰕蠏
　皆殻在外陽之氣輕而虚鳥得陽氣多故羽翎皆空
　管是以能髙飛魚乃陰物而得陽氣多故腹内生脬
　是以能浮躍魚目晝夜不瞑因知其為陰物而得陽
　多者也
蟬近陽依於木以陰而為聲蟬則腹板鳴蛩近陰依於
　土以陽而為聲蛩則背翅鳴蟬陽性和此息而彼作
　蛩陰性妬相遇必争鬭
蚯蚓二竅一前一後前竅雖一而備五用焉視聽嗅食
　歌蓋全受土氣以生也
馬蜥之蟲至秋而鳴秋之令金也蟲色綠木也金木相
　軋以為聲然以兩股擊翼而鳴金木傍擊之謂也或
　難之曰螳螂蚱蜢亦色緑何以不鳴予應之曰螳螂
　常有怒攫之勢專食生蟲其氣已散為殺氣故不鳴
　也蚱蜢性卑潛於草間陰勝也亦不鳴
鰕與蟹堅在外離象也熟之而色歸赤離中含陰陰中
　不生故鰕蟹之子皆在腹外螺蛤尤堅雖熟而色不
　變然生育則但涎液隨氣而化螺蛤性静得陽多故
　也
飛禽卵生卵皆先具形待交而後始生育走獸胎生胎
　則遇交而方始成形生育也是以卵有旦卵而胎無
　旦胎也
人為陽物為陰陽數自一而至九無尾陰數自二而至
　十有尾故人無尾而物皆有尾也
牛共羊居丑未之位牛色蒼雖有雜色而蒼多近於春
　陽之生氣故聞死則觳􁁥羊色白雖有雜色而白多
　近於秋陰之殺氣故聞死則不懼凡草木經牛噉之
　餘必重茂經羊噉之餘必悴槁諺有之曰牛食如澆
　羊食如燒信夫是蓋生殺之氣致然也
陽奇陰偶奇縱耦横陽為人得奇數陰為畜得耦數奇
　數縱故人首直耦數横故畜首横也
或問曰雞鴨卵之生皆繫著於脊其產於後竅不知自
　何道而能出答曰凡鳥之卵生者莫不繫著於脊蓋
　本乎天者親上也脊繫卵處下生一腸上口連屬於
　繫卵卵既長足而產則入於此腸俗謂之花腸也下
　口乃並於糞腸以通於後竅出焉卵之殻皆於當日
　始能堅何以知其然因宰殺之日隔宿可驗也凡獸
　之胎則繋著於腹而其結處為胎室胎既長足則
　並膀胱下口以通於前竅出焉此本乎地者親下
　也
或問曰獸有尿禽無尿何也答曰獸得陰數陰數無始
　為無上故無翼禽得陽數陽數無終為無下故一竅
　而無尿也
　　厯數類
後天乾坤縱而六子横蓋易以東為用而西不用北為
　陽而南為陰故乾退而居西北坤退而居西南長男
　長女居東及東南以為生長中男中女處正位互居
　父母之宅少男可為而未用故臨於東北始終之交
　少女無為而不能用故依父母之間
乾坤縱而六子横乾坤退而六子用乾位西北坤位西
　南萬物根於戌亥依乎父也萬物化於未申親乎母
　也
納甲之說自甲為一至壬為九陽數之始終也故歸乾
　易順數也乙為二至癸為十陰數之始終也故歸坤
　易逆數也乾一索而得男為震坤一索而得女為㢲
　故庚入震辛入㢲乾再索而得男為坎坤再索而得
　女為離故戊趨坎己趨離乾三索而得男為艮坤三
　索而得女為兊故丙從艮丁從兊陽生於北而成於
　南故乾始甲子而中以壬午隂生於南而成於北故
　坤始乙未而中以癸丑震㢲一索也故庚辛始於子
　丑坎離再索也故戊巳始於寅夘艮兊三索也故丙
　丁始於辰巳也
又一說乾坤者二氣之正位也坎離者二氣之交互也
　正位則始終全備故甲壬歸乾乙亥歸坤交互則往
　來處中故戊歸坎己歸離震㢲乃受氣之始故庚辛
　歸焉艮兊乃生化之終故丙丁歸焉乾坤位陰陽之
　極故子午丑未配於甲壬乙癸父母總攝内外之義
　震㢲長男長女為初索是以子丑配庚辛坎離中男
　中女為再索是以寅夘配戊巳艮兊少男少女三索
　是以辰巳配丙丁納之為言受也容受六甲於八卦
　中也易者逆也數皆以逆而推之
坎離交互坎本陽却為月離本陰却為日蓋月含陽故
　有􁄄日含陰故有雞雞􁄄乃東西之對待是曰坎離
　為二氣之交互也
羊刃之說禄前一位是也禄過則刃生蓋貴人位前必
　列兵以此為喻但值陽干方是陰干則否如甲卯丙
　午申既禄於寅前值卯方為真蓋寅卯一氣之木也
　乙禄卯前值辰非同類故否然則陽性暴故借羊之
　狠以警之至於子平中以奪財羊刃名之者有逞暴
　凌刼之意也他可類推
戊巳兩干寄禄己午子寓母家之義雖然戊見午刃則
　不可一途而取戊既依母而禄刃乃一氣火也俱有
　生土之意故戊日得火多則為印也己則否巳禄於
　午午前則未為刃未巳連屬土則非戊午之比也
五行之序有以木火土金水為言者有以水火木金土
　為言者一則取其相生之序一則取其天地始生之
　序世皆以金木水火土為序而言者衆矣蓋金為氣
　之母天體乾金也人肺管攝諸藏亦金也大言天地
　小言人身莫不先受乎氣故為五行之先不亦宜乎
　萬物未嘗無對待故木次金水火陰陽之正也故又
　次木土為萬物之基故又以為終古人示人之意亦
　已深切矣蓋物得氣方生故木次金既生然後有陰
　陽故水火次木陰陽己備形質純全故土居其終矣
陰錯陽差有十二日蓋六十甲子分為四段自甲子己
　卯甲午己酉各得十五辰甲子之前三辰值辛酉壬
　戌癸亥為陰錯己卯之前三辰值丙子丁丑戊寅為
　陽差甲午之前三辰值辛卯壬辰癸巳為陰錯己酉
　之前三辰值丙午丁未戊申為陽差蓋四段中每段
　除十二辰各餘三辰三四亦得十二辰是為陰錯陽
　差也甲子甲午為陽辰故有陰錯己卯己酉為陰辰
　故有陽差也
又一說甲子甲午己卯己酉之前各三辰者以天干配
　地支一周之後所餘三辰也甲配子而歴盡於乙亥
　故丙子丁丑戊寅為陽錯己配卯而歴盡於庚寅故
　辛卯壬辰癸巳為陰差也丙午丁未戊申為陽差辛
　酉壬戌癸亥為陰錯者就甲午己酉上同此類推
地支内所藏天干者子午卯酉為四極寄四禄焉辰戌
　丑未為四藏寓四墓焉故此八支各藏一陰干寅申
　己亥為四開闔就生四禄焉故各藏二陽干戊藏於
　辰戌已藏於丑未陰陽各歸其所戊藏於己巳藏於
　午則亦就寄禄而藏焉
干有十支有十二干不配肖屬而支配者天賦氣地成
　形也人所以稱肖屬及支而不及干者父施氣母有
　形也身依母而生然人性獨稱父者原其受氣之本
　也
陽為奇陰為耦晝屬陽得奇夜屬陰得耦竒單故日得
　一耦拆故夜得二是以上半夜為今日下半夜為明
　日是夜得二也
或問五行相生惟金生水難明蓋金者氣也水生於氣
　聚故金生水也又云天者金之體星者金之精氣降
　於天則為雨氣出於地則為泉天為陽變化故或雨
　暘地為陰守常故泉流不息
十二肖屬子為陰極幽潛隠晦以鼠配之鼠藏迹午為
　陽極顯易剛健以馬配之馬快行丑為陰俯而慈愛
　以牛配之牛䑛犢未為陽仰而秉禮以羊配之羊跪
　乳寅為三陽陽勝則暴以虎配之虎性暴申為三陰
　陰勝則黠以猴配之猴性黠卯酉為日月二門二肖
　皆一竅􁄄䑛雄毛則孕感而不交也雞合踏而無形
　交而不感也辰巳陽起而變化龍為盛蛇次之故龍
　蛇配辰巳龍蛇者變化之物也戌亥陰斂而持守狗
　為盛猪次之故狗猪配戌亥狗猪者鎮静之物也或
　云皆取不全之物配肖屬者非也庶物萬類豈特十
　二哉況無義理不足信也明矣
納音之說有一法見於内經論奥然其中亦欠詳備故
　復取其說而撮其長者以立一家之論蓋甲子為取
　乙丑以為妻隔八而生子陽生陽為男陰生陰為女
　至壬申為甲之男至癸酉為乙之女壬申癸酉至庚
　辰辛巳亦然自庚辰辛巳數三轉而向南為戊子己
　丑火自戊子陽火隔八而生丙申男己丑陰火隔八
　而生丁酉女丙申丁酉至甲辰乙巳亦然又自甲辰
　乙巳數三轉而向東為壬子癸丑木自壬子癸丑至
　庚申辛酉自庚申辛酉至戊辰己巳亦然又自戊辰
　己巳數三轉而向北為丙子丁丑水自丙子丁丑至
　甲申乙酉自甲申乙酉至壬辰癸巳亦然又自壬辰
　癸巳數三轉而中央為庚子辛丑土自庚子辛丑至
　戊申己酉自戊申己酉至丙辰丁巳亦然又自丙辰
　丁巳數三轉而向西則復為金矣夫金為氣之始金
　有聲聲宣氣是以樂必以金先之也人之身亦然肺
　經為諸藏先是以有納音之意焉然五行各行三者
　三生萬物之義也氣生金金出鑛須火以成材火資
　木以驕焰木藉水而生榮五行皆賴土以成立故火
　木水土為次序也
陰陽皆地支六合者日月㑹於子則斗建丑日月㑹於
　丑則斗建子故子與丑合也日月㑹於寅則斗建亥
　日月㑹於亥則斗建寅故寅與亥合也日月㑹於卯
　則斗建戌日月㑹於戌則斗建卯故卯與戌合也日
　月㑹於辰則斗建酉日月㑹於酉則斗建辰故辰與
　酉合也日月㑹於己則斗建申日月㑹於申則斗建
　己故己與申合也日月㑹於午則斗建未日月㑹於
　未則斗建午故午與未合也
六害者蓋衝損合神故為害也我之和合被其衝損豈
　不為害乎子與丑合而未衝丑丑與子合而午衝子
　故子害未而丑害午寅與亥合而己衝亥亥與寅合
　而申衝寅故寅害己亥害申卯與戌合而辰衝戌戌
　與卯合而酉衝卯故卯害辰戌害酉也地支之上横
　則為合豎則為害横豎皆六是名六合六害術者乃
　云六為六親者非也
月忌之說術家以為廉貞獨火故為忌者謬也此乃以
　洛書九宫推之初一起一宫二日二宫三日三宫四
　日四宫初五日則入中宫中宫為星極之位至尊之
　地在臣民當忌避故曰月忌至於六日六宫七日七
　宫八日八宫九日九宫初十復至一宫如此循環數
　去十四日又入中宫二十三日又入中宫是以初五
　十四二十三日為月忌也
百刻之說衆議紛紛莫有定論惟一說類優以為每刻
　得六十分百刻共得六千分㪚於十二時該五百分
　如此則一時占八刻零二十分將八刻截作初正各
　四刻却將二十分零數分作初初正初㣲刻各一十
　分也又趙緣督一說將十二時各分八刻計刻九十
　六刻為大刻却將餘四刻每刻分作六十分四刻作
　二百四十分每一時中又得二十分為小刻如此則
　一時之中得八大刻復有二十分小刻截作初初正
　初各得一十分為㣲刻也其他或以子午二時各得
　十刻者或以子午夘酉各得九刻者或以夜子時得
　四刻者皆非也然夜子時之說只是在半夜之前故
　稱夜子正如冬至為起厯之端而居中氣其前亦係
　十一月也是以夜子正在亥時之後故只有初刻而
　無正刻子時却只有正刻而無初刻其意可見也
十干甲萬物之始生氣之原草木初生破土而出必有
　兩葉葉中透氣故甲字象形如兩葉相抱也乙甲陽
　乙隂甲既出而陽己露於上根必下盤以為固故乙
　字亦象形如草木之根屈曲也丙火炎上而銳長養
　於南離炳然而煥爛乃其盛也下虚而上齊故丙丁
　之字皆平頭丁者也壯也萬物至盛夏莫不皆壯居
　正陽之位適足與隂相當故丁又有相當之義戊萬
　物依土而生四行依土而立戊配陽土戊茂也物得
　而茂又茂有成之義故能為物之始終己為隂土不
　能獨為必因陽以用起己巳也依陽而起從陽而已
　亦始終之義爾庚西方金氣為秋萬物歴離明燥極
　至秋金則㣲陰始生物得庚甦庚者更也辛者新也
　金為成實物至秋而收斂變陽而為陰一新之意存
　焉壬物無終絶之理將盡必復生北方冬水物氣將
　盡故先含生意壬者姙也物至此而懷姙也癸者揆
　也物出有歸閉藏為終終遂天真同歸一揆也
十二支子為一陽北方至陰一陽至萌生氣之端故子
　者孳也以含孳育之義丑者紐也㣲陽雖生而體尚
　弱未免艱澁故紐結而未能舒也寅居東北陰陽之
　交離陰而詣陽敷布而條暢寅者演也萬物至此而
　廣演矣卯位正東日出之所融和之方物至此而咸
　得茂盛卯者茂也辰者震也陽氣至此已盛陽主動
　動則變化生焉物皆得遂其所也己為純陽居於生
　長之方萬物盛起氣浮於表故曰己者起也午者陽
　巳極而陰初萌陽出於上陰潛於下有相忤之意又
　曰午者大也物至此而無不大也未陽巳過盛而陰
　漸臨陰陽交際己成實也物既實則有味存焉未者
　味也申氣歴南維而陽極至西南而陰始回陰陽既
　調物情得伸故申者伸也酉者酋也陰之首也是以
　夷狄之帥為酋長陰氣收斂萬物猶緒也戌者滅也
　陽氣至此而將滅九月霜隕木衰水泉即涸也亥純
　陰既極物無終盡荄核獨存荄根也核種也莖葉雖
　敗根種自存生生之義也
天一生水地二生火天三生木地四生金天五生土一
　二水火之生形具而質未全故水有乾涸火有灰燼
　其耗也速三四金木之生形質始具故木之枯朽金
　之剥蝕其耗也遲至五土而形質全備故亘古而無
　耗也
五行惟火無定著由木而見形依土而附質因金而顯
　性遇水而作聲
火隨五行而發見有陰陽之分焉陰則有形而無質陽
　則形質皆全備水土隂也巨海夜有火光曠野夜有
　燐火近之則方無乃有形無質者也金木陽也鑚斫
　竹木而生戞擊金石而出皆能焚燎乃有形復有質
　形質全備者也故曰有隂陽之分焉
水火乃隂陽之極坎離之象著坎内含一陽生氣也故
　水中能容物離中含一隂死氣也故火中不容物
星命之術其以四餘為暗曜在天雖無象然推算禍福
　則有騐其取法未見其詳也竊嘗論之羅㬋計都為
　天之首尾逆行於天與天同道故也葢天體之中地
　平存焉地平之影其名暗虚占候家言闇虚其大如
　月輪夜於虚空之中值月則月食值星則星亡月本
　無光借日生明自三日既見之後月與日漸逺其明
　漸多至于十五與日相對故為望焉月之行也分青
　朱白黑八道出入于黄道之間若所行正值於黄道
　之交適對于日度暗虚從空而掩之月則為之食焉
　所交有淺深故所食有多少是以算星術者以羅計
　犯月為月食若然羅計其闇虚之謂歟
星術天盤十二宫共百歲零六月因詳論數用一二三
　四五以為水火木金土之生總為十有五焉九宫之
　位縱横皆十五為生物之大數歟是則十二宫俱函
　十五之生數也以日配之共成一百八十日是為半
　年矣況天盤不分男女同用男數八女數七共成十
　五男迎女送男子十六精通女子十四經行方始成
　人自此以後精耗血去真元漸減不復能及于前次
　宫相貌福德官禄精神疎少減十或九或八七以下
　人氣日㣲以至衰弱各宫之數咸不逮十五矣取義
　於此豈不瞭然
術家取天德之法至子午卯酉月居于四卦之上每卦
　有二支人懷疑大抵天德不加於戊巳者天氣不親
　於土其子午卯酉之月只用己亥寅申不用四墓矣
又一說既不用四墓則五行之中土氣遂絶土其可絶
　乎蓋正用四墓爾春二月木墓未夏五月火墓戌秋
　八月金墓丑冬十一月水墓辰乃四行休墓于四季
　為德也是以古今術家兼取用墓況亥月用乙未月
　用申則夘月必用未不用申無疑矣寅月丁戌月丙
　則午月在戌(闕/)　　　　　　　　　　　　葢生
　月用隂墓月用陽旺月用墓餘倣此
隂陽象有大煞入中宫之說取甲子起一宫乙丑起二
　宫丙寅三宫至戊辰到五宫在中位如此再數至丁
　丑又到五宫復數至丙戌亦到五宫是為大煞入中
　宫其他所值方位即大煞之所在也
萬物之所為以生者必由氣氣者何金也金受氣順行
　則為五行之體逆行則為五行之用順行為五行之
　體者金生水水生木木生火火生土冬至起厯之元
　自冬而春春而夏夏而長夏長夏而歸於秋返本歸
　原而收斂也逆行為五行之用者金出鑛而從革于
　火以成材成材則為有生之用然火非木不生必循
　木以繼之木必依水以滋榮水必托土以止畜故木
　而水水而土是則四行之類土以定位故大撓作甲
　子分配五行為納音蓋金能受聲而宣氣故也法曰
　甲娶乙妻隔八生子子生孫而後行繼代其位初一
　曰金金為氣居先甲為受氣之始甲娶乙妻隔八壬
　申是為子矣壬娶癸妻隔八庚辰是為孫矣庚娶辛
　妻隔八戊子火代其位次二曰火戊繼其後戊娶己
　妻隔八丙申是為子矣丙娶丁妻隔八甲辰是為孫
　矣甲娶乙妻隔八壬子木代其位次三曰木壬繼其
　後壬娶癸妻隔八庚申是為子矣庚娶辛妻隔八戊
　辰是為孫矣戊娶己妻隔八丙子水代其位次四曰
　水丙繼其後丙娶丁妻隔八甲申是為子矣甲娶乙
　妻隔八壬辰是為孫矣壬娶癸妻隔八庚子土代其
　位次五曰土庚娶辛妻隔八戊子是為子矣戊娶己
　妻隔八丙辰是為孫矣丙娶丁妻隔八甲子金復代
　其位(闕/)　　　　　　　是故有五子歸庚之說道
　家者流取其義用配五方之位自子干頭數至庚字
　則為其數甲子金自甲數至七逢庚則西方金得七
　氣戊子火自戊數至三逢庚則南方火得三氣壬子
　木自壬數至九逢庚則東方木得九氣丙子水自丙
　數至五逢庚則北方水得五氣庚子土則自得一為
　中方一氣是為五子歸庚也乃知金者受氣之先順
　行則為五行之體逆行則為五行之用故六十甲子
　納音者以充萬物之用也
生尅制化古今膾灸人口然生尅化皆易見獨制字則
　難明蓋制緣生中有尅尅中有用也凡生中有尅者
　謂如木生火火盡則木為灰燼火生土土盛則火被
　遏滅土生金土盛則遭其埋没金生水水盛則必沈
　溺水生木水盛則又漂流蓋雖生而反忌此所謂生
　中有尅凡尅中有生者謂如木尅土土厚則喜木尅
　是為秀茸山林土尅水水盛則喜土尅是為樽節隄
　防水尅火火盛則喜水尅是為既濟成功火尅金金
　盛則喜火尅是為煅煉成材金尅木木盛則喜金尅
　是為斧斤斵削葢因尅以為美此所謂尅中有用故
　稱之曰制者乃不拘於生尅之中也
昔聞先輩云金生水五金豈能生水乎葢金即天星凡
　見天星則雨是以星應金金生水也予獨為求盡夫
　金生水者金為氣母在天為星在地為石天垂象地
　賦形故石上雲而星降雨天地氣交星者氣之精石
　者氣之形精氣合而水生焉又按天文志以星動揺
　而為風雨之候石津濕而為雨水之應此非金生水
　乃氣化之義歟五行以氣為主是以五行之序金為
　首也
六十花甲子者未知始於何人凡稱其姓名未審其實
　否或曰婁景或曰東方朔難以為信其有注釋亦未
　見親切不得其要領故也予因思之五行之中干支
　配合干寓其氣支寓其位斯理生焉是故甲乙為氣
　之始丙丁為氣之壯戊巳為氣之化庚辛為氣之成
　壬癸為氣之終子丑幽隂寅夘生發辰巳長養午未
　髙明申酉死絶戌亥休息錯綜配合以成花甲子之
　名其間旁引例取又存乎權但歸於理不可一途而
　取也　甲子乙丑海中金甲乙金氣之始子丑北方
　幽陰之鄉㓜稚之金沈於水底故曰海中金　壬寅
　癸卯金箔金壬癸金氣之中氣終則致用致用之金
　位於東方金氣死絶之地故曰金箔金　庚辰辛巳
　白鑞金庚辛金之成寄托辰巳生養之地天干復連
　其色西方之行純乎得宜故曰白鑞金　甲午乙未
　沙石金甲乙金氣之始午未南方離明火鄉弱金豈
　能勝旺火故曰沙石金　壬申癸酉劔鋒金壬癸金
　氣之終成質之金位於西方旺地遂其肅殺之用故
　曰劔鋒金　庚戌辛亥釵釧金庚辛金氣之成居於
　戌亥休息之鄉玩成其質以充其用故曰釵釧金
　壬子癸丑桑柘木壬癸木氣之終位於北方依傍母
　鄉得以滋養而茂榮故曰桑柘木　庚寅辛卯松栢
　木庚辛木氣之終居於生發旺鄉挺然獨秀凌霜傲
　雪故曰松栢木　戊辰己己大林木戊己木氣之化
　居東南長養之方叢生競茂故曰大林木　壬午癸
　未楊栁木壬癸木氣之終處於南離火位耗散真化
　空虚不實故曰楊栁木　庚申辛酉石榴木庚辛木
　氣之成成於死絶之地體雖柔弱成氣有歸則子實
　繁多故曰石榴木　戊戌己亥平地木戊己不意之
　化化臨長生休息之間得遂其性故曰平地木　丙
　子丁丑澗下水丙丁水氣之壯下臨坎宫壯氣宣行
　源源不絶故曰澗下水　甲寅乙夘大溪水甲乙水
　氣之始處乎生發山林之地注㵼無窮故曰大溪水
　　壬辰癸巳長流水壬癸水氣之終辰巳長養東南
　水所奔赴無有休息故曰長流水　丙午丁未天河水
　丙丁水氣之壯處乎南離高明之位水行天上故
　曰天河水　甲申乙酉井泉水甲乙水氣之始加於
　長生母鄉來之不窮用之不竭故曰井泉水　壬戌
　癸亥大海水壬癸水氣之終至於戌亥休息之所終
　聚不散故曰大海水　戊子己丑霹靂火戊巳火氣
　之化伏以坎水幽隂㣲而著變化不窮故曰霹靂火
　　丙寅丁夘爐中火丙丁火氣之旺臨於長生母地
　得其所養故曰爐中火　甲辰乙巳覆燈火甲乙火
　氣之始氣質㣲而稚弱位屬長養處乎風木之間雖
　明而不顯故曰覆燈火　戊午己未天上火戊巳火
　氣之化升於南離旺鄉威勢赫烈以遂炎上故曰天
　上火　丙申丁酉山下火丙丁火氣之壯臨於西方
　衰降死絶而炎上之用退閒故曰山下火　甲戌乙
　亥山頭火甲乙火氣之始而居戌亥休息之鄉歸於
　無用猶野火然況戌亥久為乾元尊首之上故曰山
　頭火　庚子辛丑壁上土庚辛土氣之成位於子丑
　水土之交泥塗之類未能為生育之用故曰壁上土
　　戊寅己夘城頭土戊巳土氣之化寅夘生發山林
　之傍効力故曰城頭土　丙辰丁巳沙中土丙丁土
　氣之壯辰巳木火長養之間充極乾燥不能成稼穡
　之功故曰沙中土　庚午辛未路傍土庚辛土氣之
　成氣充離明之地任載馳驅故曰路傍土　戊申己
　酉大驛土戊己土氣之化氣化而得長生之位力勝
　厚重又申傳送故曰大驛土　丙戌丁亥屋上土丙
　丁土氣之壯托於母墓休息而不用寓於乾尊之上
　故曰屋上土
或問曰先天之數何緣而起余答曰數極於九自九逆
　退取之故甲乙子午九乙庚丑未八丙辛寅申七丁
　壬卯酉六戊癸辰戌五天干已盡而地支獨遺己亥
　是以己亥得四終焉況夫亥為天門己為地戸純陰
　純陽之位為開闔之樞所以關鍵五行也
或問曰後天之數又何所取起答曰數用陽生而陰成
　陰生而陽成壬子陽一生癸亥陰六成一六水之生
　成也丁巳陰二生丙午陽七成二七火之生成也甲
　寅陽三生乙卯陰八成三八木之生成也辛酉陰四
　生庚申陽九成四九金之生成也辰戊陽五生丑未
　隂十成五十土之生成也獨遺戊己土以百數歸之
　用包衆數為該括之司所嚢五行也
五行納音乃取先天之數總算天干地支隂陽雙位得
　其數而以五除之以餘而定五行古之洪範五行一
　水二火三木四金五土今用一為火二為土三為木
　四為金五為水金木自然之聲不假施為而得故從
　舊火為地二之行水沃之而後有聲是以火居一土
　居二木居三金居四水居五此乃緣聲而取義也受
　者納也聲者音也故曰納音焉假如甲子乙丑金者
　甲得九子得九乙得八丑得八共三十四除去五六
　三十所餘者四故為金丙寅丁夘火者丙得七寅得
　七丁得六卯得六共二十六除去五五二十五所餘
　者一故為火戊辰己巳木者戊得五辰得五巳得九
　己得四共二十三除去四五二十所餘者三故為木
　庚午辛未土者庚得八午得九辛得七未得八共三
　十二除去五六三十所餘者二故為土又如丙子丁
　丑水者丙得七子得九丁得六丑得八共三十數足
　五不用除故為水也餘倣此
天乙貴人當有陽貴隂貴之分葢陽貴起於子而順隂
　貴起於申而逆此神實得隂陽配合之和故能為吉
　慶可解凶戹也且如陽貴以甲加子甲與己合所以
　己用子為貴人以乙加丑乙與庚合所以庚用丑為
　貴人以丙加寅丙與辛合所以辛用寅為貴人以丁
　加夘丁與壬合所以壬用夘為貴人辰為天罡貴人
　不臨以戊加己戊與癸合所以癸用己為貴人午衝
　子原不數以己加未己與甲合所以甲用未為貴人
　以庚加申庚與乙合所以乙用申為貴人以辛加酉
　辛與丙合所以丙用酉為貴人戊為河魁貴人不臨
　以壬加亥壬與丁合所以丁用亥為貴人子原宫不
　數以癸加丑癸與戊合所以戊用丑為貴人此乃陽
　貴順取也且如隂貴以甲加申甲與己合所以己用
　申為貴人以己加未乙與庚合所以庚用未為貴人
　以丙加午丙與辛合所以辛用午為貴人以丁加巳
　丁與壬合所以壬用己為貴人辰為天罡貴人不臨
　以戊加夘戊與庚合所以戊用夘為貴人寅衝申原
　不數以己加丑己與甲合所以甲用丑為貴人以庚
　加子寅與乙合所以乙用子為貴人以辛加亥辛與
　丙合所以丙用亥為貴人戊為河魁貴人不臨以壬
　加酉壬與丁合所以丁用酉為貴人申原宫不數以
　癸加未癸與戊合所以戊用未為貴人此乃隂貴逆
　取也古云丑未為天乙貴人出行之門縁陽貴以甲
　起子循丑順行至癸復歸于丑隂貴以甲起申由未
　逆行至癸復歸于未豈非癸未為貴人出入之門乎
　　氣候類
春之氣自下而升故春色先於曠野秋之氣自上而降
　故秋色先於髙林
植者隂物也故天以清氣滋之雨露是也動者陽物也
　故地以濁味養之食飲是也
氣聚而為形形凝而為質質非氣形莫養氣形非質莫
　附今天地土石為質非水不生無水則死矣氣化形
　為水而養乎土石也今夫木枝幹為質非液不生無
　液則死矣氣化形為液而養乎枝幹也故曰質非氣
　形莫養氣形非質莫附三者茍離則絶矣
斸土始則重燥則輕伐木始則重槁則輕是知形附質
　則重形離質則輕水附土液附木乃重生則重也水
　離土液離木乃輕絶則輕矣
或問海錯生鹹鹵而其味每澹及獲之醃浸以鹽其味
　即鹹矣其理何在答曰生氣臨之者常死氣臨之者
　變生生氣也死死氣也故海錯在海皆澹及其離海鹽
　醃之即鹹生則氣血行故味不入死則氣血凝故味
　能入
凡草木花果以水澆之則活以湯澆之則死水生氣也
　湯死氣也
動物屬陽氣在上故呼吸出口鼻植物屬隂氣在下故
　根荄藏地中
大冶之中盛夏必凍大海之内夜黑有光以真離真坎
　之義也陽極之離中有真陰陰極之坎中有真陽故
　也
六氣配十二支循環司天自太陽陽明少陽太陰少陰
　厥陰運行(闕/)辰每歲六氣之序自厥陰少陰少陽太
　陽陽明太陰者乃又異蓋司天則辰戌卯酉寅申丑
　未子午己亥而歲序以相生為說則木生火火生土
　土生金金生水順行之一逆一順各為倫也
天以五氣育萬物故雨露霜雪之自天降者皆無味地
　以五味養萬物故自地生者皆具五味焉
天之於人也賦與常豐故能自用而兼能用物天之於
　物也賦與常嗇故但能自用而不用物也
夫陰陽者氣聚成形形成為質形成猶柔至質方剛形
　未能動質具方動海沫之結石乳之凝皆先柔而後
　剛含胎之腹抱伏之卵皆先静而後動此天一生水
　地二生火之義矣魄始聚而魂隨之形質具而魂魄
　交然後各得其所以為生此天三生木地四生金之
　義也體全以成性理具以為物此天五生土之義也
　是以太極未分之前萬事萬類一源故曰陰陽一太
　極也
天賦氣氣之質無性情雨露霜雪無性情者也地賦形
　形之質有性而無情草木土石無情者也天地交則
　氣形具氣形具則性情備焉鳥獸蟲魚性情備者也
　鳥獸蟲魚之涎涕汗淚得天之氣鳥獸蟲魚之羽毛
　鱗甲得地之形豈非其氣形具而備性情乎
水居地上陽分精浮而附于天為氣氣行乎天氣潛地
　下陰分精浮而附于地為水水行乎地氣陽也始於
　東而盛於南水陰也始於西而盛於北天行陽分自
　東升而西沈天行陰分自西沈而東升沈則氣化水
　升則水化氣大海不盈溢者氣之精浮於地水生於
　西北而止息於東南氣生於東南而降墜於西北氣
　不輸精則萬物為之枯槁水不輸精則巨海為之泛
　溢是故氣輸精于地水輸精于天水之流必歸於東
　南者天地之形西北髙而東南低水皆發於西北而
　聚於東南氣之行必歸於西北者日月之躔東南壯
　而西北殘氣皆發於東南而聚於西北陰陽升降之
　義氣也水也一體而二用
月為陰主乎水日為陽主乎氣月行至于子午之位則
　極盛故潮汐生焉日行至于子午之位則極盛故寒
　暑甚焉夏為陽夏之日午為酷暑冬為陰冬之夜半
　為嚴寒
春夏之氣飛騰物因之而變化者亦然青蟲化為蝴蝶
　水蟲化為蜻蜓之類是也秋冬之氣降潛物因之而
　變化者亦然雀入大水為蛤雉入大水為蜃之類是
　也
九天九地之說蓋以氣之升降而言自春分氣升於天
　九十日而極為夏至矣故曰九天自秋分氣降於地
　九十日而極為冬至矣故曰九地是以二至為升降
　始終之極位
南北二政南有二而北有八者北從五行化氣以配五
　音而立五義者也甲己化土宫而為君君臨南面乙
　庚化金商而為臣丙辛化水羽而為物丁壬化木角
　而為民戊癸化火徴而為事臣民物事奉上承命安
　得不北面乎是以南政有二而北政有八況土為萬
　物之祖而為四行之主也夫
六氣布於地支而陽有太陽陽明少陽隂有太隂少隂
　厥隂然陽曰陽明隂曰厥隂葢以循行差次而立義
　縁陽明居於太少之間故為陽明乃二陽相交以為
　明厥隂居於太少之後故為厥隂厥者極盡之謂也
或問曰三春九夏之說又曰三冬九秋者何答曰易於
　東北為陽南西為隂故有三冬三春九秋九夏三為
　陽始九為陽終始為陽中之陽終為陽中之隂故也
　仍有三秋之說者春為陽始秋為隂始所以始皆稱
　陽數至於冬則不稱九夏則不稱三也
三建雖曰天開於子地闢於丑人生於寅然却但以冬
　至為一建小寒為二建大寒為三建也何以知其然
　也蓋造厯始於冬至察天氣也候花信之風始於小
　寒察地氣也辨人身之氣始於大寒以厥陰為首察
　人氣也豈非三建之氣只在於立春之前也歟
二十四畨花信風者蓋自冬至後三候為小寒十二月
　之節氣月建於丑地之氣闢於丑天之氣㑹於子日
　月之運同在𤣥枵而臨黄鐘之位黄鐘為萬物之祖
　是故十一月天氣運於丑地氣臨於子陽律而施于
　上古之人所以為造厯之端十二月天氣運於子地
　氣臨於丑陰吕而應于下古之人所以為候氣之端
　是以有二十四畨花信風之語也五行始于木四時
　始于春木之發榮于春必於水土水土之交在于丑
　隨地闢而肇見焉昭矣析而言之一月二氣六候自
　小寒至榖雨凡四月八氣二十四候每候五日以一
　花之風信應之世所異言曰始于梅花終于楝花也
　詳而言之小寒之一候梅花二候山茶三候水仙大
　寒之一候瑞香二候蘭花三候山礬立春之一候任
　春二候櫻桃三候望春雨水一候菜花二候杏花三
　候李花驚蟄一候桃花二候棣棠三候薔薇春分一
　候海棠二候梨花三候木蘭清明一候桐花二候麥
　花三候栁花榖雨一候牡丹二候酴醿三候楝花花
　竟則立夏矣
　　鬼神類
釋氏有十八地獄之說膾炙人口久矣其義未詳然
　釋氏有六根六入三毒之分縁六根眼耳鼻舌身意
　因六入色聲香味觸法皆有三毒貪嗔癡之惡業故
　三六共成十八之數也又九地而兩之亦具十八之
　數焉
或謂神明果有降誕乎以義起者也蓋推擴則可以通
　玉帝生於正月初九日者陽數始于一而極于九原
　始要終也　𤣥帝生於三月三日一生二二生三三
　生萬物水之氣天一至三而始盛也　東嶽生於三
　月二十八日者天三生木地八成之含兩儀之氣於
　其中也二十八日四七也四七乃少陽位也　九天
　生於六月二十四日六為隂數四六二十四老隂之
　象也老隂變少陽故應于雷神焉其餘可觸類義或
　有未盡者多以裝塑之始為生誕也其忠烈孝義之
　神皆以在生之真年月也
北斗居亥以亥為正天門三合臨夘未故以陀羅擎羊
　當之夘為春木旺鄉故陀羅托桃花未為羊故擎羊
　托羊首也又斗位於北所理在於天南故使者有擎
　羊陀羅之像葢陀羅托桃花者桃之為物花實俱赤
　文明離午之義也擎羊托羊首者未肖也斯所以寓
　意在焉又陀羅花名故在手托之猶擎羊之托羊首
　也
風雷在天有聲而無形故假乾位戌亥肖屬以配之是
　以風伯首像犬雷公首像豕雨為坎坎中男也雨師
　像士子電雷光也對乾配震者㢲㢲長女也電母像
　婦人古之鹵簿四神旗皆繪畫也
人曰老氏之徒有天地水府三元三官之說何也葢天
　氣主生地氣主成水氣主化用司於三界而三時首
　月之望候之故曰三元金為生候天氣土為成候地
　氣水為化候水氣三元正當三臨宫故曰三官也
老氏之言交梨火棗者葢梨乃春花秋熟外蒼内白
　雖雪梨亦㣲蒼故曰交梨有金木交互之義棗味甘
　而色赤為陽有陽土生物之義故曰火棗又梨花
　白實蒼而味甘亦其義也
梓潼文昌君從者曰天聾曰地啞葢帝君不欲聰明之
　盡用故假聾啞以寓意且夫天地豈可聾啞哉
佛老有地府十王之說葢即十干之義其五稱閻羅最
　尊位配戊土居中故也其有七七之名者葢取十干
　循流至七則尅制且如甲子第一至第七日遇庚尅
　制又如庚子第一至第七日遇丙尅制更以十二支
　論之一日子至七日遇午為沖一日丑至七日遇未
　為沖倣此以至易卦以七日来復則初爻至六爻畢
　七日又至於初爻亦此義也
又神之生誕皆假數而言也少陽生物之數起於七四
　營而為二十八三乃東方木之生九乃西方金之成
　九金為氣母之位故稱三月二十八日為　東嶽之
　生辰九月二十八日為　五顯之生辰葢五顯者五
　行五氣之化也
　　事義類
紫色乃水火隂陽相交既濟流通之義也故天垣曰紫
　宫又曰紫㣲者紫宫㣲玅之所也是以天子之居亦
　曰紫宸靣南拱北之情合矣
或問樂器以祝敔為起止以金石為始終何也曰柷之
　形仰而(闕/)以象東震之義雷為雷主聲物皆出於震
　故所以起樂也敔之形為虎而伏陽氣至秋而衰謝
　雷聲至秋而收斂虎為西方金獸也其背齟齬二十
　七以當三九陽數故刷之所以止樂二器皆用木木
　陽物陽物為聲也金石為始終者八音之中金石乃
　自然之聲不假人為故所以為始終條理也
或問酒因毒藥烏頭之類以釀造故能醉人客駁之曰
　非也烏頭之類何嘗醉人乎蓋酒因米麴相反而成
　稻花晝開麥花夜開子午相反之義故酒能醉人予
　難之曰南方作醋亦多米麥而造緣何醋不醉乎況
　又北方有蒲萄酒梨酒棗酒馬妳酒南方有蜜酒樹
　汁酒椰漿酒皆得醉人豈米麥相反而然耶或人與
　客咸自愧因謂之曰酒味辛甘醖釀米麥之精華而
　成之者也至精純陽故能走經絡而入腠理酒飲入
　口未嘗停胃徧循百脈是以醉後氣息必麤瘢痕必
　赤能飲者多至斗石而不辭使若停留胃中胃之量
　豈能容受如許哉醋不能醉人因其味酸屬陰性收
　斂止蓄不惟不能醉人亦不能多飲其他諸物之酒
　皆不由米麥然悉係至精純陽之性不離乎辛甘之
　味故可使人醉也且蒲萄梨棗蜜不醖釀成酒則不
　能醉馬妳未成酒亦不能醉惟椰漿及樹汁獨不須
　醖釀是自然之性也
或問家禮廟祭之用炙肝者何義答曰肝乃魂之藏用
　肝所以表其魂也炙之者以陽而感召之也祭禮皆
　薦生而魚獨用藁者何蓋魚乃水族陰之屬也藁之
　則為陽陽以致陰之謂也
竊嘗觀心字之為義大有㫖哉其為象也左點以配木
　右點以配金在上之點㣲撓而尖銳以配火在下則
　曲鈎而撓起以配水此四行豈不親切乎又况蒼龍
　白虎朱雀𤣥武四神各司其位𤣥武之神二物故在
　下之象為最多腎亦二枚也土寄其間亦水土同行
　之義歟
　
　蠡海集
