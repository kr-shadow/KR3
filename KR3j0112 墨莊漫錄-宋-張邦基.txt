#+TITLE: 墨莊漫錄-宋-張邦基
#+DATE: 2018-05-12 10:18:15
#+SOURCE: github.com/kanripo/KR3j0112 master a50538cf                
墨荘漫録卷第一
僕以聞見慮其忘也書藏其篋歸耕山間遇力
罷釋耒之壟上與老農憇談非敢示諸好事也
其間是非毁譽均無容心焉僕性喜藏書随所
寓榜曰墨荘故題其首曰墨荘漫録淮海張邦
基子賢
范蜀公乞致仕章四上未允第五章言臣所懐
有可去者二謂言青苗不見聴一可去薦蘇軾
孔文仲不見用二可去章旣上遂得請
張宣徽安道守成都眷籍娼陳鳳儀後𢾗年王
懿敏仲儀出守蜀安道祝仲儀致書與之仲儀
至郡呼鳳儀曰張尚書頃與汝留情乎鳳儀泣
下仲儀曰亦嘗遺尺牘今且存否曰迨今蓄之
仲儀云尚書有信至汝可盡索舊帖吾𣣔觀之
不可隱也遂悉取呈韜於錦嚢甚宻仲儀謂曰
尚書以剛勁立朝少與多仇汝母以此黷公乃
取書付鳳儀并嚢盡焚之後語安道張甚感之
王張姻家也
東坡在杭州一日遊西湖坐孤山竹閣前臨湖
亭上時二客皆有服預焉乆之湖心有一綵舟
漸進亭前靚粧𢾗人中有一人尤麗方鼓筝年
且三十餘風韻閒雅綽有態度二客競目送之
曲未終翩然而逝公戯作長短句云鳯凰山下
雨𥘉晴水風清晚霞明一朶芙蓉開過尚盈盈
何䖏飛來雙白鷺如有意慕娉婷忽聞江上弄
哀箏
并郡宅後池光亭臺上白公檜世傳白樂天手
植也(此朱勔進后事首有脫字/以上是一事創造以下别是一事)
創造二大舟費八千緡以獻時常潤間河渠淺
淤重載不前乃先繪圖以聞宸翰賜石名神運
昭功敷慶萬年之峯時人莫不目擊余時𥘉至
吴中亦獲一觀是秋方至京師詔置于艮嶽
范純仁尭夫丞相薨禮官謚曰忠宣考功鄧忠
臣議曰每思捐身而開䇿嘗願休兵而息民秪
知扶危而濟傾寧恤䟦前而㚄後又曰讒言亂
國而明蔡確之無罪姦黨投石而謂大防之可
原當衆人莫敢言之時在偏州無所用之地義
形色正憤激至誠非特救當世正人端士之織
羅直𣣔戒後世亂臣賊子之迷國狥公忘已為
國惜賢又曰父母之國有時而去股肱之義於
是或虧放之江湖忽如草芥紉蘭澤畔更甚屈
原之忠占鵩坐隅已分賈生之死又曰側席南
望而快浮雲之蔽趋節東歸而詠零雨之濛又
曰法座想見其風采詔書相望於道塗(云云)時
論皆以為允當崇寧𥘉追奪元謚并定謚覆官
並罰銅二年六月言者再論忠臣得宫祠
東坡作儋耳山詩云突兀隘空虗他山㧾不如
君看道傍石盡是𥙷天餘叔黨云當作者傳冩
之誤一字不工遂使全篇俱病
王荆公書清劲峭㧞飄飄不凢世謂之横風疾
雨黄魯直謂學王濛米元章謂學楊凝式以余
觀之乃天然如此
武帝建安二十年冬十月始置名號至五大夫
與舊列侯關内侯凡六等以賞軍功名號侯爵
十八級關中侯爵十七級皆金印紫綬又置關
内外侯十六級銅印亀紐墨綬五大夫十五級
銅印環紐亦墨綬皆不食租此印决曹氏物也
表舅唐悊端仲見之亦以予言為然乃賦詩云
關中金印豈秦關想見風流漢已還大饗似書
譙縣石蘭亭寧𢾗會稽山空餘此日歸嚢槖曽
是當年雜佩環萬户兄将取如斗此章何足繫
腰間後范左轄謙叔在方城以書求借舅氏不
與也(此則亦缺首簡)
崇寧初旣立黨籍臣僚論元祐史官云初大臣
挾其私忿濟以邪說力引儇浮與其厚善布列
史職毁詆先烈或鑿空造語以厚誣若范祖禹
黄庭堅張耒秦觀是也或隱沒盛徳而不録若
曾肇是也或含糊取容而不敢言若陸佃是也
皆再謫降時舊史已盡改矣
王鞏定國為太常博士常從術士作軌革畫一
堂廡庭中有明珠一枚旁置棊局未幾為御史
朱光庭所抨得𥙷外
東坡在海外瓊州士人姜公弼來從學坡題其
扇云滄海何曾断地脉白𫀆(或作/朱厓)端合破天荒
公弼求足之坡云候汝登科當為汝足後入廣
𬒳貢至京師時坡已薨乃謁黄門於許下子由
乃為足之云生長　間已異　風流稷下古諸
姜適從瓊𬋩魚龍窟秀出羊城翰墨埸滄海何
曽断地䐂白𫀆端合破天荒錦衣他日千人看
始信東坡眼目長
國朝宗室例除環衞𥙿陵始以非袒免𥙷外官
継有登科者然未有為侍從者宣和五年始除
子崧徽猷閣待制継而子植亦除八年又除子
櫟宗室為從官自伯山始然皆外任未有任禁
從者紹興三年始除子晝侍郎皆子字也然其
他字號未有也十八年始除不棄侍郎不字任
禁從自徳夫始
香滿釣筒萍雨夜緑揺花塢栁風春舒亶信道
詩也信道清才而詩刻削有如此者又有云空
外水光風動月暗中花氣雪藏梅又云宿雨閣
雲千嶂碧野花弄日一村香又云萬壑水澄知
月白千林霜重見松髙皆警句也
韓駒子蒼詩云倦鵲遶枝翻凍影征鴻摩月墮
孤音誠佳句也但太費工夫
浮休居士張芸叟乆經遷旣還鞅鞅不平嘗内
集分題賦詩其女得蠟燭有云莫訝涙頻滴都
縁心未灰浮休有慙色自是無復躁進意司馬
朴之室浮休之女也有詩在鄜延路上一寺中
一聮云滿地煙含芳草緑倚欄露泣海棠紅或
云便是詠燭者
紹聖初逐元祐黨人禁中䟽出當責人姓名及
廣南州郡以水土美惡係罪之輕重而貶竄焉
執政聚議至劉安世噐之時蒋之竒頴叔云劉
某平昔人推命極好章惇子厚以筆於昭州上
點之云劉某命好且去昭州試命一廵
杜子美玄都壇歌子規夜啼山竹裂王母晝下
雲旗翻說者多不暁王母或以謂瑶池之金母
母也中官陳彦和言頃在宣和間掌禽苑四方
所貢珎禽不可殚舉蜀中貢一種鳥状如燕色
紺翠尾甚多長飛則尾開顫裊如两旗名曰王
母則子美所言乃此禽也盖遐方異種人罕識
者子規夜啼山竹裂言其聲清越如竹裂也
鄱陽胡詠之朝散生平好道元符初嘗於信州
弋陽縣見一道人青巾葛衣神氣特異因揖而
延之對飲道人止取大白滿引無筭曰君有從
軍之行去否胡竦然曰當去盖是時𣣔就熈和
河帥姚雄之辟也道人曰西陲方用師好去索
𥿄書詩曰濟世湏應不世才調羹重見用塩梅
種成白璧人何䖏熟了黄梁夣未囬相府舊開
延士閣武夷新築望仙䑓青雞唱徹亟關暁好
卷游幃歸去來授詠曰爲我以此寄章相公且
曰章相公好箇人又錯了路徑也詠叩其說但
云未可立談胡問其姓名亦不肯言曰吾非晚
亦游邉可以復相見夜艾詠曰先生可就此寝
曰吾歸邸中只在河下乃拂衣去明日遣人徃
諸邸尋問皆云未嘗有道人因告縣令徧邑物
色竟無曾見者詠至京師見王副車詵具告以
此𣣔持詩謁子厚詵曰不可上方以邉事倚辨
相公丞相得此必堅請去上必疑恠詰其所以
然君且得罪詠以為然徑趋姚幕從取青唐曁
還闕則子厚已去矣他日子厚北歸聞有此詩
就詠求之其真本已為附車奄有之乃録寄子
厚見詩歎曰使吾早得此詩去位乆矣豈復有
今日之事乎方詠之在邉日嘗至秦州天慶觀
聞說吕先生在此月餘近日方去矣問何以知
其為吕道士云道人去時適道人衆赴隣郡醮
道人顧小童曰吾且去借筆書壁侯師歸示之
小童辭以觀新修師戒勿令題涴乃曰煩貯火
殿鑪吾𣣔禮三清而去旣而行殿後砌下有石
池水甚清泚乃以瓜畫殿壁留詩云石池清水
是吾心漫𬒳桃花倒影沉一到邽山空闕内消
閑塵累七絃琴囬後看題衆驚嘆以為必吕翁
也壁甚髙其字非手可䏻及邽山即㤗山也詠
因思弋陽所遇有游邉之約豈非斯人歟此說
予聞江元一太𥘉云
宿州靈璧縣張氏蘭臯園一石甚竒所謂小蓬
萊也蘇子瞻愛之題其上云東坡居士醉中觀
此􁮺然而醒子瞻之意盖取李徳𥙿平泉荘有
醒醉石則踞之乃醒也蒋頴叔過見之復題云
荆溪居士暑中觀此爽然而凉吴右司師禮安
中為宿守題其後云紫溪翁大暑醉中讀二題
一笑而去張氏皆刻之石後歸禁中
姑蘇士人家有玉蟾蜍一枚皤腹中空每焚香
置爐邉煙盡歸腹中乆之冉冉復自蟾口噴出
亦異物也
退之詩風䏻折黄觜露亦染梨腮魯直本亦作
風稜露液又與興元宴集詩有云茫漫華墨間
墨當作黒華梁黒水惟梁州興元梁州也
吴安中少年時為堠子詩云行客徃来渾望我
我於行客本無心喜為人書之
李啇隱錦瑟詩云荘周暁夣迷蝴蝶望帝春心
托杜䳌滄海月明珠有涙藍田日煖玉生煙人
多不暁劉貢父詩話云錦瑟令狐綯家青衣亦
莫䏻考瑟譜有適怨清和四曲名四句盖形容
四曲耳
方亞夫幾仲興化人乙軍五百至省闈皆不捷
嘗夣廷試而無試卷甚惡之晚以八行舉詔免
廷試賈安宅榜唱名排入第一甲以通直郎終
崇寧中𥘉興書畫學米芾元章方為太常博士
奉詔以黄庭小楷作千文以獻継以所藏法書
名畫来上賜白金十八笏是時禁中萃前代筆
蹟號宣和御覧宸翰序之詔丞相蔡京跋尾芾
亦𬒳㫖預觀已而出知無為軍復召為書學博
士便殿賜對詢　移晷因上其子友仁楚山清
暁圖旣退賜御書畫扇各二遂除春官外郎人
以為荣十八笏盖戯之耳
宣和癸卯平江朱勔採石太湖黿山得一石長
四丈有竒廣得其半玲瓏嵌空竅穴百千非雕
刻所䏻成也(此則即并郡宅後云云首簡)
　因上之道君曰斯物寧人臣家所蓄縝以元
𣣔獻表言之止得賜幣焉(此則亦脫首簡)
毗陵一士人姓常為蠏詩云水清詎免雙螯黒
湯老難逃一背紅盖譏朱勔父子
田衍魏泰居㐮陽郡人畏其吻謡曰㐮陽二害
田衍魏泰未幾李豸方叔亦來郡居㐮陽人憎
之曰近日多磨又添一豸
唐庚子西嘗見桃李盛開而梅尚存𢾗枝因作
詩時張無盡天覺𬒳召乃以詩投之云桃花䏻
紅李䏻白春來無䖏無春色不應尚有𢾗枝梅
可是東君苦留客向来開䖏當嚴冬李桃未在
交游中只今已是丈人行勿與年少争春風無
盡大加稱賞
延安夫人蘇氏丞相子容妹曾子宣内也有詞
行於世或以為東坡女弟適桞子玉者所作非
也
崇寧三年邦基伯父文簡公賔老自翰宛拜左
丞而伯父倪老後除内相宣和八年宇文粹中
自翰苑拜右丞而其季虚中除内相皆兄弟相
代於北扉亦盛事也
廣陵先生王逢原嘗詠暑熱思風詩云力卷雨
來無歲旱盡驅雲去放天髙客有傳示王介甫
嘆曰有致君澤民之志惜乎不振也
逄原一日與王平甫𢾗人登蒋山相與賦詩而
逄原先成舉𢾗聮平甫未屈至聞仰躋蒼崖顛
下視白日徂夜半身在髙若騎箕尾居乃嘆曰
此天上語非我曹所及遂閣筆
㐮陽有一曹掾不為郡将所禮屡窘幾殆一日
掾𬒳召以詩上郡将而别之有云已覺目光在
牛角未信鞭長及馬腹郡将雖嘉賞而愈衘之
蔡元長魯公在位賜賚無窮而用度亦廣京師
感慈走修浮啚一題三千緡時有吴錬師者丹
陽人辟榖修飬舘于西園庵中後有隙地吴勸
令蒔麥旣穫頗厭狼籍公見之題詩于庵曰塔
縁便入三千貫月俸無餘一萬緡却向西園課
小麥老來㒹倒見愁人
胡師文元質侍郎知利州一日晝寝書室蹶然
而興呼吏問曰適有人投訟牒自稱吴伴姑吏
無有斯湏復夣如𥘉旣覺復呼吏曰倅􁰽庖舎
在何所其户牖何向吏具白之即命駕至彼率
倅同觀指一隅命􁆝發之不𢾗尺得一婦人尸
倒植土中衣履猶未敗盖前倅子舎之婢因捶
死瘞於此人莫知之因命具棺衾薦以佛事復
夣婦人云今免倒形以就安宅且将訴於隂府
矣感激而去髙郵人徐伯通與直時為舘客親
見此事
杜甫詩東閣觀梅動詩興還如何遜在揚州多
不詳遜在揚州之說以本傳考之但言遜天監
中為尚書水部郎南平王引為賔客掌書記室
薦之武帝與吴均俱進倖後稍失意帝曰吴均
不均何遜不遜遜卒於廬陵王記室亦不言在
揚州也及觀遜有梅花詩見於藝文類聚初學
記云兔園標節物驚時最是梅衘霜當路發映
雪擬寒開枝横却月觀花遶凌風䑓朝洒長門
泣夕注臨卭杯應知早彫落故逐上春來余後
見别本遜文集乃有此詩而集首有梁王僧儒
所作序乃云遜東海郯人舉本州秀才射䇿為
當時之魁歴官奉朝請時南平王殿下為中權
将軍揚州刺史望髙右戚曰賢主擁篲分庭愛
客接士東閣一開競收揚馬左席暫起争趨鄒
枚君以詞藝早聞故深親禮引為水部行參軍
事仍掌文記室(云云)乃知遜嘗在揚州也盖本
傳但言南平引為記室畧去揚州耳然東晋宋
齊梁陳皆以建業為揚州則遜之所在揚州乃
建業耳非今之廣陵也隋以後始以廣陵名州
潤州州蘇氏家書畫甚多書之絶異者有太宗
賜易簡御書宋玉大言賦并名真戒酒批荅鍾
繇賀吴㓕關羽上文帝表王右軍答會稽内史
王述書雪晴寄山隂張侯帖献之秋風詞梁䔥
子雲節班固漢史唐禇遂良模本蘭亭李太白
天馬歌賀知章醉中吟張長史書逸人壁顔魯
公進文殊碑讃李陽冰篆新泉銘永禅師真草
千文齊已題贈並皆真跡名畫則顧凱之雪霽
圖望五老峯啚北齊舞鶴啚閻立本醉道　啚
吴道子六甲神薛稷戯鶴陳宏蕃馬韓幹御馬
戴嵩牛啚王維臥披啚邉鸞雀竹李将軍暁景
屏風李成山水徐熈草虫黄筌墨竹居寧翎毛
董羽龍水劉道士鬼神刀䖏士竹石鍾隱乳兎
物之尤異者有明皇賜蘇小許公四代相玉印
賛皇父子石研石兎竹拂連理拄杖陳後主宫
娃七寳束帯雷公斧珊瑚筆架玉連環皆希世
之寳皆㪚逸或有歸御府者今不知流落何䖏荆
公退居金陵蒋山學佛者俗姓吴日供洒掃山
下田家子也一日風堕掛壁舊烏巾吴舉之復
置于壁公適見之謂曰乞汝歸遺父𢾗日公問
幞頭安在吴曰父村老無用貨於市中嘗賣得
錢三百金供父感相公之賜也公嘆息之因呼
一僕同吴以原價徃贖且戒苟以轉售即不湏
訪索果以弊惡猶存乃贖以歸公命取小刀自
於巾脚刮磨燦然黄金也盖禁中所賜者乃復
遺吴吴後潦倒竟不䏻祝髪以竹工居真州政
和丙申年予嘗令造竹噐親說如此時已年六
十餘貧窶之甚亦命也
呂温卿為浙漕旣起錢濟明獄又發廖明略事
二人皆廢斥復𣣔網羅叅寥未有以中之㑹有
僧與叅寥有隙言叅寥度牒冒名盖叅寥本名
曇潜因子瞻改曰道潜温卿索牒騐之信然竟
坐刑之歸俗編管兖州未幾温卿亦為孫傑鼎
臣發其贓濫繫獄人以為菑人者人必反菑之
孔雀毛着龍腦則相綴禁中以翠羽作帚每幸
諸閣擲龍腦以辟穢過則以翠羽掃之皆聚無
有遺者亦若磁石引針琥珀拾芥物類相感然
也
中表錢洎子全穆父之孫蒙仲之子三歳䘮父
自少刻苦䏻立志好學有節操何㮚榜登科即
丁母艱及第十餘年未嘗到官試中學官除濟
南府敎授車駕駐蹕揚州有薦權國子博士者
始入局參謁長貳方茶疾作仆地輿歸一夕而
殂竟無一日之禄惜哉命薄如此可為奔啚躁
求之戒
世傳宗室中昔有昏􁆢(俗呼為厥/撤太尉)一日坐宫門
見釘鉸者亟呼之命僕取弊履令工以革護其
首工笑曰非我技也公乃悮曰我謬也誤呼汝
矣適𣣔喚一錮漏(俗呼/骨路)者耳聞者大笑之
王黼将明盛時搜求四方瓌竒之物以充玩好
有人以核桃半枚來獻中容米三四斗其間題
詠之字滿矣李之儀端叔題云觀此桃則退之
所謂華山十丈蓮信有之矣今不知存否也予
嘗觀洽聞記云吐谷渾桃大如六石甕豈非此
桃也耶
晉昌唐寅校畢
墨荘漫録卷第一
墨荘漫録卷第二
蔡絛約之西清詩話云人之好惡固自不同杜
子羙在蜀作悶詩乃云捲簾惟白水隱几亦青
山若使予居此應從王逸少語吾當卒以樂死
豈復更有悶乎予以謂此時約之未契此語耳
人方憂愁亡聊雖清歌妙舞满前無適而非悶
子美居西川一飯未嘗忘君其憂在王室而又
生理不具與死為隣其悶甚矣故對青山青山
悶對白水白水悶平時可愛樂之物皆寓之為
悶也約之䖏冨貴所欠二物耳其後竄斥經歴
﨑嶇險阻必悮此詩之為工也
東坡贈黄照道人詩云面臉照人元自赤眉毛
覆眼見来烏王立之詩話云元自見来皆俚語
也杜子美詩云鏁石藤梢元自落倚天松骨見
來枯坡句法此而為之俚語立之未之思耳
建炎改元冬予閑居揚州里廬因閱太平廣記
每過予兄子章家夜集談記中異事以供笑語
時子章舘客天長觧飬直剛中因言頃聞一異
事云元符末年渭州潘原縣民方耕田有民自
地間湧出耕者見之驚怛棄犁而走則斥逐擊
之不得走執耕者及縣縣吏遇之輙毆縣吏吏
皆㪚走見縣令馬敦古又毆令令亦走俄而赴
於庭奄然一土偶人也視之則歳所嘗奉土牛
傍所謂勾芒神者於是共舁出之未幾復有至
者亦事皆同日十𢾗至不䏻禦官吏皇恐令不
敢復視事居若干日有物人類蓬首黒而痤肥
降令舎莫知所從耒令罔測乃曰爾無庸恐吾
也我為爾食盡芒児矣爾恭事我乃汛洒􁰽事
之東室居之凢十餘人其長者自稱天神其次
曰王褒李貴其餘有姓名有婦人二曰雲英月
英日謹伺候供億其飲食嘗闔自竇中出入有
所湏召則其長者呼王褒李貴而令焉置吏門
外為傳呼事之甚嚴自是土恠不至民亦以其
無他用止恠頗安焉令猶徳之乆之題點刑獄
程棠行縣問令所以室中遽呼曰王褒為我傳
語提刑適贈詩不省已得乎置吏以告棠起立
曰某適至此已晚不敢見也所賜詩者實未得
吏去復至曰詩在提刑汗衫上袒視之果然乃
不敢復語相與遽起先是渭州都廵檢侯㤙老
矣其為人剛方不撓好面折人一州號為木強
自聞見恠獨心常易之方棠廵按時恩如州界
方奉迎從至縣恩以職事從在縣衙獨踞胡床
坐􁰽事傍俄有物自東隅来階下两手扳堦基
首與堦平徐過恩坐恩徒手摶得之號掣不放
觸其體若氷石有力䏻反曵人恩素有力一手
捽其領捩左手著胡牀從之卒不放至所謂恠
室者两足入户内引恩手戞户頰乆乃放之一
縣大驚令猶恐失舉止徃來語曰都廵都廵敗
我事矣棠亦愈惶恐徘徊夜中不聞有聲棠乃
罷歸宿于縣驛明旦棠盛服至上謁令洒掃設
香案以俟恩亦戎服待事謁入不出日髙稍稍
摩户視之􁓊其無人室中凝塵尺餘亦不見有
人跡令猶愕曰竟為都廵所誤禍至若何恩曰
某已為除害去之矣何禍為棠乃從令及恩共
入視之壁間得細書一行云侯公正直予等謹
退自後恠遂两絶侯公者開封人字澤之有子
名傳為天長廵檢常為人言此曰某是時侍親
渭上目所見也傳又曰今天長尉賈壇時亦待
其父在焉觧生聞此事於廵撿後賈尉亦䏻言
之又得程棠王褒李貴之姓名不疑尚有闕者
皆㓜不記也異哉異哉
杜子美秦州詩云馬驕珠汗落胡舞白題斜題
或作蹄莫暁白題之語南史宋武帝時有西北
逺邉有滑國遣使入貢莫知所出裴子野云漢
頴隂侯白題将一人服䖍注曰白題胡名也又
漢定逺侯擊虜入滑此其後乎人服其博識予
嘗疑之盖白題胡名對珠汗似無意後見李長
民元叔云在京師圍城中戎騎入城有胡人風
吹氊笠墮地後騎告云落下白題其胡下馬拾
之始悟白題乃胡人謂氊笠也子美所謂胡舞
白題斜胡人多為旋舞笠之斜也似乎謂此也
周昕大夫居鄧州父中㪚卒𢾗十年矣一夕昕
妻夣中㪚如平生謂曰我且為羊今在某坊某
氏屠肆五更即死當速見贖烏頭者即我也覺
而語昕以為夣中語勿信斯湏復夣於昕時已
四鼓亟遣㒒推門至屠家且問有烏頭羊否屠
伯云適有一頭㒒曰幸勿殺周宅𣣔求為厭勝
之用乃倍直牽歸視昕有喜色遂飬之每昕自
外歸徑趨懐中得食乃已如是𢾗年羊乃死
王定國寄詩於東坡坡答書云新詩篇篇皆竒
老拙此囬真不及矣窮人之具輙𣣔交割與公
魏道輔見而笑曰定國亦難作交代祗是且權
攝耳
仁宗嘗問孝粛包公拯歴代編户多少之𢾗公
悉考以對以謂三代雖盛其户莫得而詳前漢
元始二年人户千二百二十三萬三千後漢光
武兵革之後户四百二十七萬六百三十永壽
三年増至一千六十七萬九百六十三國䁀峙
版籍歳减才百四十餘萬晋武帝平吴之後户
二百四十五萬九千八百南北朝少者不盈百
萬多者不過三倍隋文帝大業二年户八百九
十萬七千五百三十六唐𥘉户不滿二百萬髙
宗永徽元年増至三百八十萬明皇天寳十三
載只及九百六萬九千一百五十四自安始之
亂乾元已後僅满一百二萬武宗㑹昌中増至
四百九十五萬五千一百五十一降及五代四
方竊㩀大約各有𢾗十萬太祖建隆之初有户
九十六萬七千三百五十三開寳九年漸加至
三百九萬五百四户太宗至道二年増至四百
五十一萬四千二百五十七眞宗天禧五年又
増至八百六十七萬七千六百七十七陛下御
宇以來天聖七年户一千一十六萬二千六百
八十九慶暦二年増至一千三十萬七千六百
四十八年又増至一千九十六萬四千四百三
十四拯以謂自三代以降跨唐越漢未有若今
之盛者拯又言蚩蚩之生聚蕃息衰耗一出於
時政之所關陶化明主知其然也必薄賦歛寛
力役救荒歉三者不失然後㓜有所飬老有所
終此乃陛下日慎一日以致其盛遂與之休飬
則可封之俗不秪二帝之盛矣宣和乙巳十二
月四日夜讀公奏録節出嗚呼盛徳之語乃如
此
梓州織八丈濶幅絹獻宫禁前世織工所未䏻
為也
茄根并枝暴乾焼作灰為香煤甚竒䏻飬火延
夕
余嘗自製鼻觀香有一種蕭洒風度非閨幃間
惱人破禈香味也其法用沉水香一两屑之取
榠楂液漬之過一指三日泣其液降真香半两
以建茶闘品二錢七作漿漬一日以濕竹𥿄五
七重包之火煨少時丁香一錢新極鮮新者不
見火玄參二錢鮮去塵埃宻煼令香真茅山黄
連香一錢白檀香三錢麝半錢婆律一錢熖硝
一字俱為細末濃煎皂角膠和作餅子宻噐收
之焼時極慢火
題䟦最為難事惟東坡山谷每題必有佳思山
谷徐熈畫菜云士大夫不可不知此味不可使
斯民有此色
唐來鵬有觀懴會美人詩云囬眸緑水波初起
合掌白蓮花未開嘉祐中有王永年者取宗女
求舉於竇卞楊繪得監金耀門書庫永年嘗置
酒延卞繪出其妻間坐妻以左右手掬酒以飲
卞繪謂之白玉蓮花盞可謂善休物者也然意
亦取鵬之詩云
江南李後主嘗於黄羅扇上書詩以賜宫人慶
奴云風情漸老見春羞到䖏消䰟感舊游多謝
長條似相識強垂煙態拂人頭想見其風流也
扇至今傳在貴人家
洛中花工宣和中以藥壅培於白牡丹如玉千
葉一百五玉楼春等根下次年花作淺碧色號
歐家碧歲貢禁府價在姚黄上嘗賜近臣外廷
所未識也
都尉王詵為王定國畫煙江疊嶂圖東坡作詩
所謂江上愁心千疊山者定國死其子由以畫
貨與髙郵冨人茅生以献章獻或云禁中
喻陟明仲睦州人持節𢾗　政績藹著雅善㪚
隷尤妙長笛每按行至山水佳䖏馬上臨風快
作𢾗弄殊風流簫㪚也嘗有馬上吹笛詩云云
寄張芸叟和寄云越客思歸黯不平閑持長笛
冩秦聲羡君氣海如斯壮愽我詞峯孰敢争江
上梅花開又落隴頭流水咽還驚豈知不寐鰥
魚眼獨坐山堂對月明又手帖云舜民已三請
外若得西道一局再託舊徳便冀掃榻更需洗
水晶杯也水晶杯明仲珍惜物非佳客不出故
芸叟戯云
夀春村農暁耕於野每見青雀五枚翔集桑上
毛羽紺翠天明即見心頗異之一日偶拈石擊
之正中其一隕地視之乃青銅雀已折矣因於
其下􁧐之不𢾗尺得銅香爐盖上一雀四足而
闕其一矣後為方㑹給事家所得工製簡檏亦
無他異
魏㤗道輔自號臨漢隱居著東軒雜録續録訂
誤詩話等書又有一書譏評巨公偉人闕失目
曰碧雲騢取荘獻明粛太后垂廉時西域貢名
馬頸有旋毛文如碧雲以是不得入御閑之意
嫁其名曰都官貟外郎梅尭臣撰實非聖俞所
著乃㤗作也
㐮邑義塘村出一種瓜大者如拳破之色如黛
味甘如蜜餘瓜莫及頃歳貢之以其子蒔他䖏
即變而稍大味亦减矣
康節邵先生尭夫在洛中嘗與司馬温公論易
𢾗推園中牡丹云某日某時當毀是日温公命
数客以觀日向午花方穠盛客頗疑之斯湏两
馬相踶絶衘断轡自外突入馳驟欄上花果壊
焉嘗言天下可傳此者司馬君實章子厚耳而
君實不肯學子厚不可學也臨終焚其書不傳
秪以皇極經世行於世
唐曁潜亨質粛公猶子余母之舅也早退隱居
㐮陽著春秋正典以周官定臧否鄒完為序娶
陳氏蜀人令徳純茂尤工文章大觀中先君為
郡學官代還以詩送别余母一云念别每驚魂
流年多病身惟我延陵子情真意更親分携無
淚盡望逺起愁新老眼将何暖音書不厭頻二
云雪意亂江雲江梅漸放春㕍歸人去後愁與
歳華新荣路君方振玄居我豈貧惟餘憂我念
相憶莫沾巾
宣和間宫中重異香廣南䔍耨龍涎亞悉金顔
雪香褐香軟香之類䔍耨有黒白二種黒者每
貢𢾗十斤白者止一二斤以瓠壺盛之香性熏
漬破之可暁號瓠香白者價直八十千黒者三
十千外廷得之以為珎異也又貢異物圓如龍
眼實色若緑葡萄號猫児眼睛䏻息火燃炭方
熾投之即㓕又云䏻觧蠱毒之藥前世所紀異
物多矣未聞此種也
荔枝皮不可焼其香引屍虫
睡香花其香清婉在餘花上窠株少見大者㐮
陽唐表舅家一株面濶一丈二三尺婆娑如盖
下可坐胡牀趙岍西知㐮陽𣣔取之竟不與也
兵火之後不復存焉豈歸閬苑耶李居仁大夫
嘗言舒州山中深􁐺間附石生一株髙二三丈
下可坐十客不可移也今浙中以丁香本接者
芬芳極短不如天生者其香漚欝清烈也不十
年即瘦悴就槁矣
顧臨子敦為翰苑每言趙廣漢尹京有治聲使
我為之不難當出其上子瞻戯曰君作尹湏改
姓顧曰何姓曰姓茅喚作茅廣漢
禹餘粮石形以多恠磈礧百出或正類蝦䗫中
空藏白粉去其粉可貯水作硯滴出鼎州祗闍
山者多此類他亦有之然不及也長老祖秀曇
頴說
黄魯直謂荀中令喜焚香故名縮砂湯曰荀令
湯朱雲喜直言切諌苦口逆耳故名三稜湯曰
朱雲湯
任夣臣任西川路提點刑獄以㢘節稱卧病不
起家四壁立二女賢甚趙清獻公守城都率僚
属以俸助之二女辭不受力拒之云豈敢以此
汚先君之清徳趙倅成伯䔍意勉之遂納於公
宇之東廡旣行以元物若干榜於門壁付之守
禦吏無毫髮所損二女㢘㓗如此文筆議論士
夫所不逮也後𢾗年清獻皆以子姪妻之
蘇頌子容丞相慱學無所不通熈寧十年爲大
遼生辰國信使在虜中適遇冬至時本朝暦先
北朝一日北朝暦後一日北人問公孰是公曰
暦家筭術小異遲速不同謂如亥時節氣相交
則猶是今夕若踰𢾗刻則属子時爲明日矣暦
家布筭容有遲速或先或後故有一日之異皆
各從本朝之暦可也虜人深以為然遂各以其
日為節慶賀使還奏之上喜曰朕思之此最難
䖏卿之所對極中事理
近時傳一書曰龍城録云栁子厚所作非也乃
王銍性之偽為之其梅花鬼事盖遷就東坡詩
月黒林間逄縞𬒮及月落参横之句耳又作雲
仙㪚録尤為恠誕殊誤後之學者又有李歜注
杜甫詩及注東坡詩事皆王性之一手殊可駭
笑有識者當自知之
黄寔師是弟宰方叔坐上書譏訕事下御史時
相𣣔寘極典中丞盧航彦濟乞降元書看詳時
禁中已焚其書有㫖令宰執就䑓供析其言有
云蔡京姦邪用之誤國童貫閹官祗可洒埽宫
庭不冝預廟謀宻筭刪去謗訕之語遂得寛貸
時相猶忿𣣔寘决彦濟復争之迺流海島後𢾗
年定武帥梁子美奏邉事有云某事乞依黄寔
知本州日申明徽宗忽顧左右曰寔有弟而今
在何䖏近臣奏先因上書得罪流海島即日内
批與量移後遇赦放還便終於家
張稚圭元老荆公客也為江東漕攝金陵府事
嚴酷鮮恕喜與方士游門下嘗𢾗客一日行郡
圃老卒項繫念珠公曰汝誦經乎卒曰𢾗息爾
公異之呼至室内問其得所論飬生吐納内丹
皆造精㣲又曰運使平生殊錯用心酷虐用刑
非所以為子孫福延方士皆非有道之士此曹
特覬公賄耳公曰汝䏻傳我乎卒曰正𣣔授公
然湏今夜半潜至某室當以傳公初亦難之不
得已許焉旣歸與魚軒劉議之劉曰不可公以
嚴毅人素苦之夜中獨出事有不測柰何太夫
人㣲聞之潜鎻其寝室竟不得出黎明視事衙
校報守圃卒是夜四更跌坐而化公大悵惋𢾗
月感疾遂卒
舒信道謫居四明幾二十年獨以詩爲樂嘗得
句云春禽得意千般語澗草無名百種香自喜
之旣而曰此聮可入箋注不可以示人遂改去
不用之
東坡先生知揚州一夕夣在山林間忽見一虎
來噬公方驚怖有一紫𫀆黄冠以䄂障公叱虎
使去明日有道士投謁曰昨夜不驚畏否公曰
䑕子乃敢尔本𣣔杖汝脊吾豈不知子夜術也
道士駭懼而退
余友人相訪指案間荆公日録曰僕不喜閱此
書余問其故客曰凢稱上曰某事如何則言曰
予不然凢稱某事予則曰如何則言上曰極是
此尤可笑也
濠州州宇含桃閣下因􁧐土得一石匣始羙疑
中藏金玉開之得巨編𢾗帙乃陳留鄭向所述
五代開皇紀三十卷乾興元年向以尚書屯田
貟外郎為郡守瘞此書於閣下中有銘曰自朱
矯命終紫游位二十四年一十三帝興亡行事
魚貫珠綴瘞藁於斯如地之利此書亦行於世
山谷先生作蘇李畫枯木道士賦云懼夫子之
獨立而矢來無向乃作女蘿施於木末婆娑成
隂與世宴息而嘗以矢來無郷問人少有䏻說
者後因觀韓非子有云矢來有郷(郷方也有/來從之方)則
積鐡以備一郷(謂聚鉄於身以備一/䖏即甲之不全者)矢來無郷
則鐡室以盡備之(謂甲之不全者自首至/足無不有鉄故曰鉄室)備之
則體無傷故彼以盡備之不傷此以盡之無姦
也(言君亦當盡備於臣/皆所防疑則姦絶也)山谷用事僻逺此點化
格也不知者豈知其工云
王逄原作假山詩云鯨牙鯤鬛相磨捽巨靈戯
撮天凹突舊山風老狂雲根重湖凍脫秋波骨
我來謂恠非得真醉掲碧海瞰蛟窟不然禹鼎
魑魅形神㒹鬼脅相撑揬夏倪均父謂予言此
詩竒險不蹈襲前人韓退之所謂惟陳言之是
去者非筆力豪放不䏻為也
范致虚謙叔與蔡元長相迕乆䖏間㪚宣和初
自唐州方城召還提舉寳籙宫未幾執政時元
長以五日一造朝居西第廼與謙叔釋憾一日
觴於西園主禮勤渥元長作詩見意云一日趋
朝四日閒荒園薄酒願交驩三峰崛起無平地
二派争流有激湍極目榛蕪惟野蔓忘情魚鳥
自波瀾满船載得圭璋重更掬珠璣洗眼看三
峰二派雖皆園中景盖有激而云時罷政未乆
王黼靈素師成軰方盛也
揚州蜀岡上大明寺平山堂前歐陽文公忠手
植桞一株謂之歐公桞公詞所謂手種堂前楊
桞別來幾度春風薛嗣昌作守相對亦種一株
自傍曰薛公桞人莫不嗤之嗣昌旣去為人伐
之不度徳有如此者
漢宫香方鄭康成注沈水香二十四銖著石蜜
複湯鬻(銅銕軰/皆並香)以指嘗試䏻飲甲則已(南海賈/胡貴一)
(種香木末如蜜房/銳澤正黄可㓕甲)以寒水炭四焙之青木香十
二之一可酌損之雞舌香以其子勿以其母(青/木)
(香用/二錢)合擣爲糜(沈水得鬻蜜/煙黄而氣欝)投初鬻蜜中媒使
相恱閟以黄堥蜜隙塪不津地霾之火再中許
出之投龍腦六銖麝損半一爐注如芡子薫欝
欝畧聞百歩中人也(今太官加蜜鬻紅螺如射/外家効之以殊勝)
此方魏㤗道輔強記面䟽以示洪炎玉父意其
實古語其後於相國庭寺中買得古葉子書雜
抄有此法改正十餘字又一貴人家見一編號
古粧䑓記證数字甚妙予恐失之因附于此
予在揚州一日獨游石塔寺訪一髙僧坐小室
中僧於骨董袋中取香如芡許炷之覺香韻不
凢與諸香異似道家嬰香而清烈過之僧笑曰
此魏公香也韓魏公喜焚此香乃傳其法用黒
角沉半两欝金香一錢一字麸炒丁香一分上
等臘茶一分碾細分作两䖏麝香當門子一字
右先點一半茶澄取清汁研麝漬之次屑三物
入之以餘茶和半盞許令衆香蒸過入磁噐有
油者地窖窨一月
荆公病革甚吴夫人令蔡元度詣茅山謁劉混
康問状劉曰公之病不可爲已適見道士𢾗十
人徃迎公前二人執幡旛面有字若金書然左
曰中亟法性右曰外習塵紛元度自言如此或
者又云荆公臨薨頗有隂譴恠異之事與此不
同未知孰是
世傳吕公得道之士唐僖宗時進士䏻作詩傳
者僅百首徃徃賣墨世間毗陵士人姓邵忘其
名善談易衆請講於佛舎至小畜有墨者青巾
布衣褰幃直入邵惡之捲卷而問曰何來曰賣
墨耳適聞講易至小畜其說非是邵驚遽揖之
坐墨者脫屦置案上取墨一丸曰此墨價十千
一坐皆笑墨者納屨取硯滌之試墨置日影中
貯墨而出曰抵暮復來當知十千非貴也邵且
笑且駭少頃視墨硯之所濡徹底爲黄金與日
影相耀邵惋恨不已必吕公也
廣陵牛氏家堂燕方育鶵而雌為猫所斃雄啁
哳乆之飜然而逝少選一雌偕來共哺其子明
日有雛墜地至晚群雛畢死取視之满吭皆卷
耳實盖為雌所毒也嗟乎禽鳥嫉其前雛一至
於此而終不悟悲夫

晋昌唐寅子畏校畢
墨荘漫録卷第二
墨荘漫録卷第三
明州士人陳生失其名不知何年間赴舉京師
家貧治行後時乃於定海求附大賈之舟𣣔航
海至通州而西焉時同行十餘舟一日正在大
洋忽遇暴風巨浪如山舟失措俄視前後舟覆
溺相継也獨相寄之舟人力徤捷張蓬随風而
去𣣔塟魚腹者屡矣凢東行𢾗日風方止恍然
迷津不知涯涘盖非常日所經行也俄聞鐘声
舂容指顧之際見山川甚迩乃急趋焉果得浦
溆遂維矴近岸陳生驚悸稍定乃登岸前有徑
路因跬歩而前左右皆佳木薈蔚珎禽鳴弄行
十里許見一精舎金碧明煥榜曰天宫之院遂
瞻禮而入長廊幽􁓊寂無諠譁堂上一老人㩀
牀而坐厖眉鶴髮神觀清􁁺方若講說環侍左
右皆白𫀆烏巾約三百餘人見客皆驚問其行
止告以飄風之事惻然憫之授舘于一室懸錦
帳乃饌客焉噐皿皆金玉飲食精㓗𬞞茹皆藥
苗極甘美而不識名老人自言我軰皆中原人
自唐末巢㓂之亂避地至此不知今幾甲子也
中原天子今誰氏尚都長安否陳生為言自李
唐之後更五代凢五十餘年天下太定今皇帝
趙氏國號宋都于汴海内承平兵革不用如唐
虞之世也老人首肎嗟嘆之又命二弟子相與
游䖏因問二人此何所也老人謂誰曰我軰號
處士非神仙皆人也老人唐丞相裴休也弟子
凢三等毎等一百人皆授學於先生者復引登
山觀覧﨑嶇而上至於峻極有一亭榜曰笑秦
意以秦始皇遣徐福求三山神藥為可笑也二
人遥指一峯突兀干霄峯頂積雪皓白曰此蓬
萊島也山脚有蛟龍蟠繞故異物畏之莫可干
犯也陳生留彼乆之一日西望浩然有歸思口
未言也老人者㣲笑曰尔乃懐家耶尔以夙契
得踐此地豈易得也而乃俗縁未盡此別無復
再來矣然尔旣得至此吾當助尔舟楫一至蓬
萊登覧勝境而後去遂使具舟倏已至山下時
夜已暝暁見日輪晃曜傍山而出波聲先騰沸
洶湧澎湃聲若雷霆赤光勃欝洞貫太虗頃之
天明見重楼複閣翬飛雲外迨非人力之所為
但不見有人居之惟瑞霧葱蘢而已同來䖏士
云近世嘗有人跡至此群仙厭之故超然逺引
鴻𪷟之外矣唯吕洞賔一歳两来臥聽松風耳
乃復至老人所陳生求歸甚力老人曰當送尔
歸山中生人葠甚太多如人形陳生𣣔乞𢾗本
老人曰此物為鬼神所護惜持歸經渉海洋恐
貽禍也山中良金美玉皆至寳也任尔取之老
人再三敎告皆修心養性為善逺悪之事仍云
世人慎勿臥而語言為害甚大又云楞嚴經乃
諸佛心地之本當循習之陳生再拜而辭復令
人導之登一舟轉盻之乆已至明州海次矣時
元祜間也比至里門則妻子已死矣皇皇無所
之方悔其歸復𣣔求徃不可得也遂為人言之
後病而狂未幾以死惜哉余在四明見郡人有
䏻言此事者又聞舒信道嘗記之甚詳求其本
不獲乃以所聞書之
睦㓂方臘未起之前一年歙州生麟即死後十
日州人葉世寧夣乗麟而登山山東北有洞乃
捨麟而登入二武士執而問之世寧以實對且
言幸得放還當有重報一武士笑曰誤矣我即
歙州某橋南停𥿄朱慶也與子不熟頗識其面
此洞有三堂四室試令子觀之遂引而前中堂
垂䈴曰此堂待陳公文帳堆壅吏不敢登左堂
簾捲其半慶曰天符已差羅浮天王居此諸司
徃迓矣旣昇有牌牌有三字世寧惟記一定字
右堂無簾上有衣紫袢曳杖而行吏𢾗十軰随
之二武士止世寧立世寧識視即尚書彭公汝
礪也遽出拜之公劳之曰近到饒州否曰去歳
到饒州公無恙公何以至此公曰吾位髙不當
治獄以吾最知本末故受命至此汝何䏻来也
世寧驟對乗洞前石馬而来公曰獸今安在二
武士趋出曰介獸誤取至公曰杖之百朱慶者
唯而出一武士領世寧𣣔出世寧曰願一觀四
室不敢泄於人公逡廵首肯一吏持鑰而下引
世寧徃開東室有十餘人露首愁坐竹噐𢾗十
封鑰甚固旁有金帶十餘條持鑰者復開一室
架大木於两楹之間有官者凢九人亦露頂蹲
踞其上見人皆泣下持鑰者未嘗少佇世寧請
入他室持鑰者曰西有貴臣大閹及前唐後唐
未具獄囚法嚴不可輙近言未幾忽有聲如雷
震見巨虵自屋東垂首而下火舌電目口鼻氣
出如煙世寧懼而走持鑰者曰東将入西室矣
此類甚多豈可近也世寧因問何以至是曰吁
吾姓嚴前唐宦者親見當時中官勢盛士人知
有中官不知有朝廷吾私竊笑而薄之有䏻言
中官太盛者吾必咨嗟嘆賞聞近代亦然業力
所招也世寧不盡記大畧如此復徃謝彭公則
堂已虗矣世寧不敢問心動求出持鑰者復曰
吾在北司無過即世後凢三領江淮要職此事
了則吾為地下主者矣汝到人間為吾誦金光
明經具䟽焼與嚴直事吾䏻報汝世寧拜辭獨
與武士出見朱慶騎麟自山頂来下而揖世寧
撫麟乃石也慶曰山髙不可陟遵河甚徑煩語
慶家人蘄黄間卜居甚善郷中當大亂慶亦自
以夣報得子言當信而不疑也一武士曰金光
明經亦望垂賜得免追取之劳幸矣世寧曰仍
為公等設醮及水陸二人以手加額世寧曰此
洞何名慶曰洞名金源司名某凢四字世寧不
暁而問之忽失足墜河而窹汗浹眷病瘖三日
而愈其後歙人稍稍聞之
宣和改元揚州學吏嚴清晝寝夣人叩門呼之
清一手挈帽以趋見植牌於康荘清不暇讀斯
湏入一門兵衞森然吏引造庭鞠躬曰嚴清至
清戦汗伏不䏻拜上擲一巨板縱横萬釘布如
棋局斜倚于階傳呼令上一人衮而冕坐紫衣
侍左朱衣侍右清竊視之衮冕者乃前太守劉
尚書拯也朱衣者两浙運副劉河也尚書問清
茶塩法更張否對曰清學吏耳茶塩法所不知
又問學法更張否對曰仍舊但近日興建道學
遂命朱衣取簿令清自閱其姓名每葉大書一
人姓名郷里其下有細書若功與過中有識者
中有一葉乃清姓名細書極少尚書曰後十旬
汝當來此又命紫衣導清過西壁以手排之壁
間見衆罪人雜老㓜男女或血汚其衣帶係其
􁢡悲哀愁苦幽咽墮淚可畏可憐紫衣復道清
出尚書曰汝當治此獄俟取某人及淮南塩香
提舉黄敦信清逡巡攝衣循板而下吏以手招
清使出清過舊路仰視其牌書曰辨正司旣窹
言其事於教官錢耜良仲時黄侯使一路氣熖
赫然未幾盛怒間暴得疾一夕而卒清後臥病
果死揚人多知之予𢾗詢郷人乃得其詳
秦少㳺侍兒朝華姓邉氏京師人也元祐癸酉
納之嘗為詩云天風吹月入欄干烏鵲無聲子
夜䦨織女星明来枕上了知身不在人間時朝
華年十九也後三年少游𣣔修真断世縁遂遣
朝華歸父母家貧以金帛而嫁之朝華臨别泣
不已少㳺作詩云月霧茫茫暁柝悲玉人揮手
断膓時不湏重向燈前泣百歳終當一别離朝
華旣去二十餘日使其父來云不願嫁乞歸少
㳺憐而復取歸明年少㳺出倅錢唐至淮上因
與道友議論嘆光景之遄歸謂華曰汝不去吾
不得修真矣亟使人走京師呼其父來遣朝華
随去復作詩云玉人前去却重來此度分携更
不逥腸断亀山離别䖏夕暘孤塔自崔嵬
時紹聖元年五月十一日少㳺嘗手書記此事
未㡬遂竄南荒云吴郡唐寅𥙷之以詩淮海修
真黜　華他言道是我言差金丹不了紅顔别
地下相逄两面沙
毆陽文忠公與韓子華書於柱上其後過限七
年方踐前志作詩寄子華曰俗諺云也賣弄得
過裡其詩曰人事從来無䖏定世途多故踐言
難誰知頴水閑居士十頃西湖一釣竿
劉貢父詩話云文士用事誤錯雖為缺失然不
害其美杜甫詩云功曹無復漢䔥何按光武紀
帝謂鄧禹曰何以不掾功曹又曹参嘗為功曹
云鄼侯非也貢父之意直以少陵誤耳然前漢
髙紀云单父人吕父善沛令辟仇從之客因家
焉沛中豪傑吏聞令有重客皆徃賀䔥何為主
吏主進令諸大夫曰進不满千錢坐之堂下(云)
(云)注孟康曰主吏功曹也然則少陵用此非誤
也第貢父偶思之未至耳
嘉州凌雲寺大像記韋臯文張綽書其碑甚豊
字畫雄偉頃扵潘義荣處見之
閬州州治大􁰽梁間有一凾書前後人莫敢取
視者有一太守之子必𣣔開之人勸之不從竟
取之乃三國蜀時断一大辟案文耳復置舊所
未㡬守遂死
河陽縣尉司印前後相傳不敢開匣開必境内
有盗𧺫但以一木朱記用代行移新舊官交易
但易匣之封耳(大明弘治十七年蘇州衞印熱/如火其年一衞官皆去聀)
啇州州治􁰽角各有一刻成壓角石兎以碧紗
籠護之吏軰献𥿄錢者堆積焉人不敢正視吏
軰正視者必遭刑甚畏惮之云夜即相馳逐於
圃中三事皆聞之耿宗純彦醇云
徐州有营妓馬盻者甚慧麗東坡守徐日甚喜
之盻䏻學公書得其彷彿公嘗書黄鶴賦未畢
盻竊效公書山川開合四字公見之大笑畧為
潤色不復易之今碑中四字盻之書也
崔鶠徳符頴昌陽翟人元祐中畢漸榜登科不
汲汲於仕宦宣和中監西京洛南稲田務時中
官容佐掌宫鑰於洛郡僚事之惟恐不及惟徳
符不肯見之容極銜之徳符一日送客於會節
園時梅花已残與客飮梅下已而容奏陳以節
會園為景華御苑徳符初不知也明年暮春復
騎瘠馬從老兵竟入園中梅下哦詩曰去年白
玉花結子深林間小憇籍清影低顰啄㣲酸故
人不復見春事今已䦨繞樹尋履跡空餘土花
斑徘徊而去次日容見地有馬跡問園吏吏以
崔對容怒其輕已遂劾奏鶠徑入御苑以此罪
廢累年靖康初起為左正言未幾卒贈直龍圖
閣歸塟郟城詩文甚髙
東坡為翰苑元祐三年供端午貼子有云上林
珍木暗池䑓蜀産吴苞萬里來不獨盤中見盧
橘時於粽裡得楊梅每疑粽裡楊梅之句玉䑓
新詠徐君蒨共内人夜坐守歳詩酒中挑喜子
粽裡覔楊梅今人未見以楊梅為粽徐公乃守
歳詩楊梅夏熟歳暮安有此果豈昔人以乾實
為之耶東坡以角黍為午日之饌故借言之耳
無錫惠山泉水乆留不敗政和甲午歳趙霆始
貢水于上方月進百樽先是以十二樽為水式
泥印置泉亭每貢發以為之則靖康丙午罷貢
至是開之水味不變與他水異也寺僧法皥(言/之)
北京壓沙寺梨謂之御園其栽接之故先植棠
梨本與棗木相近以鵝梨條接于梨木上候始
生枝條又於棗木大枝上鑿一竅度接活梨條
扵其中不一二年即生乃砍去棗之上枝又断
棠梨下幹根脉即梨條巳接於棗本矣結實所
以甘而美者以此頃又見北人云以胡桃條接
於栁木易活而速實
章聖時煉丹一爐在翰林司金丹閤日供炭五
秤至熈寧元年猶飬火不絶劉袤延仲之父𬒳
㫖裁减百司此一項在經費之𢾗有㫖罷之其
丹作鉄色詔藏天章閣
張忠定公安道居南都煉丹一爐飬火𢾗十年
丹成不敢服張芻聖民守南都羸瘠殊甚聞有
此丹堅求餌之安道云不敢吝也但此丹服火
之乆不有大功必有大毒不可遽服聖民求之
甚力乃以一粒如粟大以與之且戒冝韜藏慎
勿輕餌聖民得之即吞焉不𢾗日便血不止五
臓皆麋潰而下竟死云二事聞之劉延仲
宣和間有㫖蘇軾追復軄名時衞仲逹逹可當
行詞同列戯之云逹可冝刻意為此詞盖湏焚
黄耳聞者莫不大笑
許道寧京北人少亦業儒性頗跌宕不覊畫山
水法李成獨造其妙可與營丘抗行亦工傳神
每見人寝陋者必戯冩貌於酒肆識者皆笑之
為其人毆擊至碎衣敗面而竟不悛後㳺太華
見其峯巒崷崒始有意於山水清潤髙秀濃纎
得法不愧前人矣杜祁公帥長安道寧恃其技
犯公公怒捕之道寧懼𣣔竄避或謂道寧曰杜
公嚴毅汝乃干犯汝将何之雖走夷狄必獲汝
矣時种師誼守環州道寧乃徃投誼杜公聞之
笑曰道寧真善自為謀者乃移書种公俾善遇
之在環歳餘乃歸環學從祀弟子乃道寧筆也
予舅吴順啚有道寧畫終南積雪圖八幅真絶
品也亡於兵火惜哉長安凉榭大屏面亦道寕
所作殊竒偉也
眺無咎謫玉山過徐州時陳無已廢居里中無
咎置酒出小姬娉娉舞梁州無已作减字木蘭
花長短句云娉娉裊裊芍藥稍頭紅檏小舞䄂
低囬心到郎邉客已知金樽玉酒勸我花前千
萬壽莫莫休休白髮簮花我自羞無咎嘆曰人
疑宋開府鉄石心膓及為梅花賦清艶殆不類
其為人無已清通雖鉄石心膓不至於開府而
此詞過於梅花賦矣
元祐六年七夕日東坡時知楊州與發運使眺
端彦吴倅眺無咎大明寺汲塔院西廊井與下
院蜀井二水校其髙下以塔院水為勝
玫瑰油出北虜其色瑩白其香芬馥不可名状
用為試粧法用衆香煎煉北人貴重之每報聘
禮物中祗一合奉使者例獲一小甖其法秘不
傳也宣和間周武仲憲之使虜過磁州時葉著
宣逺為守祝周云囬日願以此油分餉旣反命
以油贈之葉云今不湏矣近禁中厚賂虜使遂
得其法煎成賜近臣色香勝北來者婦翁蔡京
新寄𢾗合且云公還朝必有取者今反献一合
周亦不受也北人方物不過一合貴惜如此而
貴近之家贈遺若此之多足知其侈靡之甚也
蔡肇天啓乆官京師日有薮澤之思常於尺素
作平岡老木極有清思因授李伯時令於餘地
加逺水歸鴈作扁舟以載天啓及題小詩曰鴻
鴈歸時水拍天平岡老木向寒煙借君餘地安
漁艇乞我寒江聴雨眠伯時嬾不䏻竟他日王
渙之彦舟取去以示宗子令戬即取筆點染如
詩中意天啓見之極愛其佳後天啓汎舟宿横
塘遇雨閉蓬而臥夜分不寝聞歸鴈聲因復為
詩云平野風煙入梦思殷勤作畫更題詩扁舟
臥聴横塘雨恰遇江南歸鴈時此畫後歸貴人
家予嘗見之渺然有江湖之思
眺無咎作慶州使宅記黄魯直云大為佳作
蘇明允作成都府張公安道畫像記魯直讀之
云司馬子長復出也王逄原作過唐論介甫云
可方賈誼過秦論不及而馳騁過之
裴鉶傳竒載成都古仙人吴彩鸞善書小字嘗
書唐韻鬻之今蜀中導江迎祥院經藏中佛本
行經六十卷乃彩鸞所書亦異物也今世間所
傳唐韻猶有皆旋風葉字畫清勁人家徃徃有
之
建炎庚戌二月二十五日虜兵䧟平江府两浙
宣撫使周望移軍退保崑山縣泊舟馬鞍山下
湖邉吏方用印忽有風旋轉入舟印與文移盡
卷墮水相視駭愕使水工探之不獲望懼北兵
之來襲也𣣔亟走屯惠通鎮為失印所撓留吏
求之吏禱於馬鞍山神曰静濟侯者曰苟不獲
且将得罪必焚廟而行縣宰亦懼乃作堰捍水
以踏車涸之畚􁆝如雲鑿𢾗尺始得之已淪於
泥中矣此說與吴中記聞同
頃有一士人每於班列中好與祕閣諸公交語
好事者戯目之為舘職裡行此盖縁御史有裏
行職衘故也
李豸方叔祭東坡文有云皇天后土鍳平生忠
義之心名山大川還千古英靈之氣
兵部郎官莫卞居塲屋日因赴浙漕夣人就旅
邸報姓莫人作状元卞出迎之乃云名儔非卞
也時卞已投卷是舉登科明年得子因名曰儔
後二十四年儔作大魁卞對賀客言之
朱勔䘮父作黄籙醮請茅山道士陳赤夷字彦
真拜章囬得報應但見金甲神人杖劒叱云朱
勔父子罪惡貫盈上天不赦汝焉得為拜章彦
真不敢言勔私為親宻者道不踰三年勔果敗
李去偽紹聖初知通州静海縣至夜即入一室
判冥外人皆聞訊問枷鎖聲因目為李見鬼去
替宻迩會集同官出二子拜縣尉陳噩噩不敢
當乃云去偽老矣不及見公之貴若長子儔雖
自成立不䏻逺大次子僖異日與公有㤙契當
令今日先識面耳衆皆罔測政和初噩為司勲
郎官主銓試文僖中乙授西京偃師簿又三年
為噩壻果符㤙契之言噩終徽猷閣侍制僖終
朝請大夫儔登科未及禄而卒
崇寧間平江府天平山白雲寺有𢾗僧行山間
得簟一叢共煮食之至夜發吐内三人急取鴛
鴛草生啖遂愈其二人不啖者吐至死鴛鴦草
藤蔓而生黄白花對開傍水依山䖏䖏有之治
癰疽腫毒猶妙或服或傅皆可盖沈存中良方
所載金銀花又曰老翁湏者本草名忍冬
山谷詩云争名朝市魚千里予問諸學生魚千
里多云此齊民要術載范蠡種魚事發池中作
九墩然初無千里字心頗疑之後因讀關尹子
云以盆為沼以石為島魚環㳺之不知其幾千
萬里不窮也乃知前軰用事如此該博字皆有
來䖏
班行李質人才魁岸磊落甚偉徽廟朝𣣔求一
人相稱者為對無可􁐪當時同列目為察隻子
京師俚語謂無對者為察隻建炎三年擢權殿
帥
蘇黄門子由薨於許下王鞏定國作挽詩三首
其一云憶昔持風憲防㣲意獨深一時經國慮
千載爱君心坤道存君终始乾坤正古今當時
人物盡惆悵獨知音注云元祐中議冊后宣仁
御文徳殿發冊公語余宻告吕丞相㣲仲母后
御前殿兹不可啓㣲仲明日留身宣仁詔宫中
本殿發冊時人無知者其云已矣東門路空悲
未盡情交親踰四紀憂患共平生此去音容隔
徒多涕淚横蜀山千萬疊何䖏是佳城注云公
前年寄書約予至許田曰有南齋翠竹满軒可
與定國為十日之飲此老年未盡之情也其三
云静者冝􁋊壽胡爲忽夣楹傷嗟見行路優典
識皇情徒記巴山路空悲蜀道程弟兄仁逹意
千古各垂名註云公與子瞻嘗泊巴江夜雨相
約共游蜀竟不果歸今子瞻塟汝公歸眉王祥
有言歸塟仁也留塟逹也右三詩予在髙郵於
公之子䖏見其遺藁因録之皆當時事今公之
後邈然家集不復存惜其亡也因附於此
晏叔原聚書甚多每有遷徙其妻厭之謂叔原
有類乞兒搬􁈍椀叔原戯作詩云生計惟兹椀
般檠豈惮劳造雖從假合成不自埏陶阮杓非
同調顔瓢庶共操朝盛負餘米暮貯籍殘糟幸
免墦間乞終甘澤畔迯挑冝卭竹杖捧稱葛為
𫀆倘受桑間餉何堪井上螬綽然真自許嘑爾
未應饕世乆輕原憲人方逐子敖願君同此噐
珎重到霜毛
唐寅醉中校畢
墨荘漫録卷第三
墨荘漫録卷第四
山谷作釣亭詩有云影落華亭千尺月夢通岐
下六州王上句盖用華亭船子和尚詩云千尺
絲綸直下垂一波纔動萬波随夜静水寒魚不
食滿船空載月明歸下句盖用文王夢吕望事
然六州王事見毛詩漢廣云文王之道𬒳于南
國䟽云言南國則一州也于時三分天下有其
二故雍梁荆豫徐揚之人咸𬒳其德而從之云
云山谷用事深逺其工如此可爲法也
王禹玉丞相寄程公闢詩云舞急錦腰迎十八
酒酣玉醆照東西樂府六么曲有花十八古有
玉東西杯其對甚新也
陳輔輔之丹陽人䏻詩荆公深愛之嘗訪建康
楊驥德逄留詩壁間云北山松粉未飄花白下
風輕麥脚斜身似舊時王謝燕一年一度到君
家荆公見之笑謂徳逄曰輔之罵君作尋常百
姓也
東京城北有祅廟(呼煙/切)祅神本出西域盖胡神
也與大秦穆護同入中國俗以火神祠之京師
人畏其威靈甚重之其廟祝姓史名世爽自云
家世爲祝累代矣藏先世𥙷受之牒凡三有曰
懐㤙者其牒唐咸通三年宣武節度使令狐給
令狐者丞相綯也有曰温者周顯德三年端明
殿學士權知開封府王所給王乃朴也有曰貴
者其牒亦周顯德五年樞宻使權知開封府王
所給亦朴也自唐以来祅神巳祀於汴矣而其
祝乃䏻世継其軄踰二百年斯亦異矣今池州
郭西英濟王祠乃祀梁昭明太子也其祝周氏
亦自唐開成年掌祠事至今其子孫今分為八
家悉爲祝也噫世禄之家䏻箕裘其業奕世而
相継者盖亦甚鮮曾二祝之不若也鎮江府朱
方門之東城上乃有祅神祠不知何人立也
本朝玉輅乃隋朝所造唐顯德中嘗修之凡三
到泰山故張芸叟郊祀慶成詩云大裘依古制
玉輅自隋傳
范忠宣公堯夫謫居永州以書寄人云此中羊
􁨇無異北方每日閉門飡餺飥不知身之在逺
也
孫覿仲益尚書四六新清用事切當宣和中與
家兄子章同為兵部郎未㡬子章出知無爲軍
仲益継遷言官自南　亦出知和州時淮南漕
俞　以無爲歳額上供米後時委知州取勘無
爲當軄官吏仲益得檄漫不省也置而不問亦
不移文巳而米亦辦子章德仲益以啓􁔱之仲
益答之有云苞茅不入豈敢加問楚之師輔車
相依自作全虞之計人頗稱賞以爲精切也
許洛两都軒裳之盛士大夫之淵薮也黨論之
興指爲許洛两黨崔鶠徳符陳恬叔陽皆戊戌
生田晝承君李豸方叔皆己亥生並居頴昌陽
翟時號戊巳四先生以爲許黨之魁也故諸公
皆乆廢之
杜甫有云星落黄姑渚秋辭白帝城之句說者
但見古詩云東飛伯劳西飛燕黄姑織女時相
見意謂黄姑乃牽牛然不見正所出不暁黄姑
之說故揚億大年荷花詩云舒女清泉满黄姑
别渚通劉筠子儀七夕詩云伯劳東翥燕西飛
又報黄姑織女期大年和云天孫已度黄姑渚
阿母還来漢帝家皆用此事予後讀緯書始見
引張平子天象賦云河鼓集軍以嘈雜噆張茂
先李淳風等注云河鼓三星在牽牛星北主軍
鼓盖天子三軍之象昔傳牽牛織女見此星是
也故爾雅河鼓謂之牽牛又古詩云東飛伯劳
西飛燕黄姑織女時相見黄姑即河鼓也音訛
而然今之學者或謂是列舎牽牛而會織女故
於此折其疑又張茂先小家賦曰九坎至牽牛
織女期河鼓石鍊注云河鼓星在牽牛北天鼓
也主軍鼓主鈇鉞李淳風自昔相傳牽牛織女
七月七日相見者乃此星也予因此始知黄姑
乃河鼓也爲牽牛之别名昔人云開卷有益信
然
杜甫大暦三年春白帝城放船出瞿塘峽将適
江陵詩四十韻其末有云五雲髙太甲六月控
摶扶之句鮑欽止鄧睿思范元實及世行所謂
王原叔注者諸家皆不詳五雲太甲之義予讀
唐王勃文集有大唐九隴縣孔子廟堂銘序云
帝車造指遁七矅於中階華盖西臨載五雲於
太甲雖使星辰蕩越三元之軌躅可尋雲雨沸
騰六氣之經綸有序然則撫銅渾而觀變化則
萬象之運不足多矣握瑶鏡而臨事業則萬幾
之湊不足大矣(云云)然則五雲太甲之義盖爲
玄象而言矣第未見正所出之書當俟博洽君
子請問之惟酉陽雜爼云王勃毎爲碑頌先墨
磨数升引𬒳覆面而臥忽𧺫一筆書之人謂之
腹稿燕公嘗讀夫子學堂碑自帝車至太甲四
句悉不觧訪之一公一公言北斗建午七矅在
南方有是之祥無爲聖人當出華盖以下卒不
可悉然則五雲太甲一公燕公不知之况餘人
乎(一公謂一行禅師也)
東北冬月寒甚夜氣塞空如霧着於林木凝結
如珠玉旦起視之真薄雪也見日乃消釋因風
飄落齊魯人謂之霿淞諺云霿淞重霿淞窮漢
置飯甕盖歲穣之兆也曽子固之齊州有冬夜
詩云香清一榻氍毹煖月淡千門霿淞寒又有
霿淞詩云園林𥘉日静無風霿淞開花䖏䖏同
記得集英深殿裡舞人齊挿玉籠鬆盖謂是也
東坡在定武送曹仲錫詩亦云㫁蓬飛葉落黄
沙秪有千林䰒淞花應謂王孫朝上國珠幢玉
節與排衙亦謂此也霿淞(音夢/送)䰒鬆皆同音
東坡自儋耳北歸臨行以詩留别黎子雲秀才
云我本儋州民寄生西蜀州忽然跨海上譬如
事逺游平生生死夣三者無劣優知見不再見
𣣔去且少留後批云新醸佳甚求一具理臨行
寫此以折菜錢宣和中予在京師相藍見南州
一士人携此帖来麄厚楮𥿄行書塗抹一二字
類顔魯公祭姪文甚竒偉也具理南荒人缾􁁐
名也
劉安世噐之在都下僧化成見之曰公在胞胎
中當有不測驚危㓜年復有惡疾㡬為廢人然
卒無恙盖噐之父航赴官蜀中時母方娠遇棧
道天雨新霽磴滑危甚忽石隕馬蹶夫人已墜
崖下矣衆皆驚泣無復生望試使下瞰厓腹有
巨木葛藟縈結盤屈如盖落葉委籍夫人安坐
于上呼之即應乃以衾㡡懸縋而上了無所傷
至官未㡬而育噐之後十餘歳居京師苦赤目
甚惡精溢于外百醫莫差一日有客云某有一
相識来調官畜惡目藥甚効昨日来别云已陛
辭早晚即行試遣人徃求之時行李己出房云
藥誠有之匆匆忘記在某篋中𥘉發一篋藥已
在焉遂得之令以藥傳精上軟綿纏護戒七日
方開一傅痛即止及開精已内眸子瞭然矣二
事噐之自為劉勉中言
蘇隂和尚作穆護歌又地理風水家亦有穆護
歌皆以六言爲句而用側韻黄魯直云黔南巴
　𤏡間賽神者皆歌穆䕶其略云聴唱商人穆
䕶四海五湖曽去因問穆䕶之名父老云盖木
瓠耳曲木状如瓠擊之以節歌耳予見淮泗村
人多作炙手歌以大長竹𢾗尺刳去中節獨留
其底築地逄逄若鼓聲男女把臂成圍擴髀而
歌亦以竹筒築地爲節四方風俗不同吴人多
作山歌聲怨咽如悲聞之使人酸辛桞子厚云
欵乃一聲山水緑此又嶺外之音皆此類也
濟南爲郡在歴山之隂水泉清冷凢三十餘所
如舜泉爆流金線真珠洗鉢孝感玉環之類皆
竒李格非文叔　爲歴下水記叙述甚詳文體
有法曽子固作詩以爆流爲趵突未知孰是
發運使淳化四年始建官焉六路轉輸於京師
者至六百二十萬石通㤗楚海四州煮海之塩
以供六路者三百二十餘萬石復運六路之錢
以供中都者常不下五六十萬貫淳化四年以
内殿崇班楊允武恭爲都大𬋩勾江南諸州綱
船搬運塩粮錢帛茶貨當時殿直蔡崇道供奉
官劉全信同𬋩勾五年七月允恭授西京作坊
使逐次添𬋩軄事乃立制置發運使額至乾興
元年十二月文武官二員皇祐元年施昌言以
天章閣待制充使自後多除两制　統六路年
額上供米六百二十萬石内四百八十五萬石
赴闕一百三十五萬石南京畿送納淮南一百
五十萬石一百二十五萬石赴闕二十萬石咸
平尉氏五萬石太康江南東路九十九萬一千
一百石七十四萬五千一百石赴闕二十四萬
五千石赴拱州江南西路一百二十萬八千九
百石一百萬八千九百石赴闕二十萬石赴南
京湖南六十五萬石盡赴闕湖北三十五萬石
赴闕两浙一百五十五萬石八十四萬五千石
赴闕四十萬三千三百五十二石陳留二十五
萬一千六百四十八石雍丘
東坡知徐州作黄楼未幾黄州安置爲定帥作
松醪賦有云遂從此而入海渺翻天之雲濤俄
貶惠州移儋耳竟入海矣在京師送人入蜀云
莫欺老病未歸身玉局他年第㡬人北歸果得
提舉成都玉局觀三事皆䜟也
京師五嶽觀後凝祥池有黄色蓮花甚竒他䖏
少見本也
安惇䖏厚初謫潭州過儀真見客河亭有一丐
者遽前白言有戯術願陳一笑安心異之欣然
延禮丐者求一硯及素𥿄幅𥿄香炉乃取土以
唾和呵之成墨矣又取土呵之悉成薫陸焚之
芬馥乃研墨謂安曰吾不䏻書命小吏持筆題
詩曰佳人如玉酒如油醉臥鴛鴦帳裡頭咫尺
洞庭君不到長生不死最風流䖏厚讀之不恱
自以無嗜𣣔乆矣豈有佳人如玉醉卧鴛鴦之
事乎且謂洞庭君不到是謂我不可仙矣遂謝
丐者與酒一壼一引而盡長揖而去安行将過
洞庭之日𬒳命鐫削官資放歸田里乃悟前詩
之異丐者必異人也然詩中似隱神仙祕訣人
不暁耳
東坡自常州赴登州經過揚州石塔寺長老戒
公来謁東坡坡云經過草草恨不一別石塔塔
起立云遮箇是磚浮啚耶坡云有縫塔云若無
縫何以容得世間蝼螘坡首肯之元豊八年八
月二十七日也明日坡又作詩贈之云竹西失
却上方老石塔還􁆩惠照師我亦化身東漢去
姓名莫遣世人知
崔公度伯易赴宣州守江行夜見一舟相随而
行寂然無聲晚船得港而泊所見之舟亦止近
岸公疑之遣人視之乃空舟也舟中有血痕於
舟尾得皂絛一條繫文字一𥿄取觀之乃顧舟
契也因得其人姓名及牙保之属至郡檄廵尉
緝獲盡獲其人盖船主殺雇舟之商取其物而
棄其舟遂伏于法豈鬼物衘冤而訴乎
文潞公丞相岀鎮西京奉詔於瓊林苑燕餞從
列皆預賦詩送行王禹玉時爲内相詩云都門
秋色满旌旗祖帳容陪醉御巵功業逈髙嘉祐
末精神如破貝州時匣中寳劒騰霜鍔海上僊
桃壓露枝昨日更聞褒詔下别看名姓入　彞
時以爲警絶曾紘伯容爲予言此詩第一句便
見體面之大若非上公大僚詎敢於都門而張
旌旗耶此餘人所不可當也白居易献裴度丞
相詩云聞說風情筋力在只如初破蔡州時禹
玉用此事也
鎮江府甘露寺在北固山上江山之勝煙雲顯
晦萃於目前舊有多景楼尤爲登覧之最盖取
李賛皇題臨江亭詩有多景懸牎牖之句以是
命名楼即臨江故基也裴煜守潤日有詩云登
臨每憶衞公詩多景惟於此䖏冝海岸千艘浮
若芥邦人萬室布如旗江山氣象囬環見宇宙
端倪指點知禪老莫辭勤候迓使君官滿有歸
期自經兵火楼今廢近雖稍復營繕而楼基半
已侵削殊可惜也
王荆公退居金陵建宅於半山盖自城至鍾山
此寳公塔路之半因以得名宅後有謝公墩乃
謝安石居東山之所也荆公詩云我名公字偶
相同我屋公墩在眼中公去我來墩属我不應
墩姓尚随公其後公捨宅為報寧寺寺今亦廢
未復舊而墩巋然􁑮存
宣和二年睦冦方臘起幫源浙西震恐士大夫
相與奔竄関注子東在錢塘避地携家於無錫
之梁溪明年臘就擒離㪚之家悉還桑梓子東
以貧甚未䏻歸乃僑寓於毗陵郡崇安寺古栢
院中一日忽夣臨水有軒主人延客可年五十
儀觀甚偉玄衣而美鬚髯揖坐使两女子以銅
盃酌酒謂子東曰自來歌曲新聲先奏天曹然
後㪚落人間他日東南休兵有樂府曰太平樂
汝先聽其聲遂使两女子舞主人抵掌而為之
節已而恍然而覺猶䏻記其五拍子東因作詩
記云玄衣仙子從雙鬟緩節長歌一觧顔滿引
銅盃効鯨吸低囬紅䄂作弓彎舞留月殿春風
冷樂奏鈞天暁夢還行聽新聲太平樂先傳五
拍到人間後四年子東始歸杭州而先廬已焚
於兵火因寄家菩提寺復夣前美鬚者腰一長
笛手披書冊舉以示子東𥿄白如玉小朱欄界
間行以譜有其聲而無其詞笑謂子東曰将有
待也徃時在梁溪曽按太平樂尚䏻記其聲否
乎子東因為之歌美鬚者援腰間笛復作一弄
亦私記其聲盖是重頭小令已而遂覺其後夢
又至一䖏榜曰廣寒宫宫門夾两池水莹净無
波地無纎草仰觀巍峩若洞府然門鑰不啓或
有告之者曰但曵鈴索呼月姊則門開矣子東
從其言試曵鈴索果有應者乃引至堂宇見二
仙子皆眉目踈秀端荘靚麗冠青瑶冠衣彩霞
衣似錦非錦似綉非綉因問引者曰此謂誰曰
月姊也乃引子東升堂皆再拜月姊因問徃時
梁溪曽令奴鬟歌舞傳太平樂尚䏻記否又遣
紫髥翁吹新聲亦䏻記否子東曰悉記之因為
歌之月姊喜見顔面復出一𥿄書以示子東曰
亦新詞也姊歌之其聲宛轉似樂府昆明池子
東因𣣔強記之姊有難色顧視手中𥿄化為碧
字皆㓕迹矣因揖而退乃覺時已夜䦨矣􁑮記
其一句云深誠杳隔無疑亦不知為何等語也
前後三夣後多忘其聲惟紫鬚翁笛聲尚在乃
倚其聲而為之詞名曰桂花明云縹緲神清開
洞府遇廣寒宫女問我雙鬟梁溪舞還記得當
時否碧玉詞章教仙語為按歌宫羽皓月满窓
人何䖏聲未断瑶䑓路子東嘗自為予言
王禹玉為翰苑治平三年二月十五日召對蕋
珠殿時賜紫花衣墩令坐踰𢾗刻方罷明年英
廟上仙珪作挽詞有云曽陪蕋珠殿獨賜紫花
墩盖謂是也
金釵雙捧玉纎纎星宿光芒動满奩觧笑詩人
誇博物秪知紅顆味酸甜曽子固荔枝詩也白
樂天荔枝詩曰津液甘酸如醴酪杜子美詩云
紅顆甜酸秪自知故前詩譏二公也政和初閩
中貢連珠者移植禁中次年結實不减土出道
君御製詩云玉液乍凝仙掌露絳紗𥘉脱水晶
丸盖體物之貢矣時群臣皆應制焉
髙郵禪居寺大殿佛髻珠一日為盗竊去徃來
夜中不得出僧恠之曰汝徃來何求曰𣣔求門
以出僧指之曰此門也又復他之竟不見也僧
詰問具以竊珠對即引盗對納珠令投哀引咎
乃識途而去僧因抆拭佛供見座下有敗經腐
爛狼籍䑕巢其中小䑕𢾗枚尚未䏻走或少足
或眇目欠尾者無耳者殆無一全形殊可恠也
王将明後房曰田令人者顔貌殊倫真國色也
靖康改元正月将明死田自都携一婢竄至亳
州居逆旅中郡知之爲拘𬋩𢾗月其家遣人迎
歸蔡元長後房曰武恭人亦妙麗不凢元長謫
嶺表武在京為一使臣姓孫人所畜乃携孫竄
至南京亦為郡所拘七月開封差人擒之送入
京師時予適在二郡皆見之
錢唐僧净暉字照曠學琴於僧則全完仲遂造
精妙得古人之意宣和間乆居中都出入貴人
門嘗得一舊琴修治之磨去舊􁈍三𢾗重隱隱
若有字痕重加磨礲得古篆霜鏞二字黄金填
之字畫劲妙有法中官陳彦和以七百千得之
别為馬價珠為徽白玉為軫修成弹之清越聲
壓𢾗琴非雷氏未易臻此也靖康丁未辛道宗
将趙万叛九月二十八日䧟鎮江府時彦和在
京口挺身而走琴遂不携又宗室士㒟立之時
知南外大宗正亦在郡所服犀帶乃道君觧賜
淵聖淵聖觧賜士㒟者正透盤龍亦亡焉龍屈
若飛翔之状予嘗見之
郭熈和陽温縣人以畫得名其子思後登科熈
喜甚乃於縣庠宣聖殿内啚山水窠石四壁雄
偉清䦞妙絶一時自云平生所得極意扵此筆
矣熈䏻為逺景意趣益新略不相雜亦名手也
貴人家收熈一景山水二十四幅掛高堂上森
然若在林壑間未易得也思後為待制乃重資
以收父畫𣣔晦其迹也
杜子美㣲意深逺考之可見如丹青引贈曹覇
詩也有云至尊含笑催賜金圉人太僕皆惆悵
說者謂帝喜覇之䏻寫眞畫馬也故催金賜之
而圉人太僕自嘆其無技以蒙㤙賚耳如此說
則意短無工殊不知此畫深譏肅宗也考是詩
始云先帝天馬玉花騘畫工如山貌不同是日
牽來赤墀下逈立閶闔生長風帝旣見先帝之
馬當軫羹墙之念反含笑而賜金曽不若圉僕
見馬䏻惆悵而懐先帝也又寄劉峽州伯華使
君長篇尾句云江湖多白鳥天地亦青蝇人多
指白鳥為鷺非也按月令仲秋之月群鳥飬羞
注引夏小正曰九月丹鳥羞白鳥說者謂蚊蚋
也又金楼子云齊威公臥於栢寝白鳥营飢而
求飽公開緑紗之厨而進焉有知禮者不食而
退有知足者雋肉而退有不知足者長嘘短吸
而食及其飽者腹為之潰盖戒夫貪也又詩人
以青蝇刺讒然則公詩盖言天下多貪讒之人
耳
泰陵時蔡元長為學士故事供貼子皇太后皇
帝皇后閣各有詞諸妃閣同用四首而已時昭
懐劉太后充貴妃元長特撰四首以供之有三
十六宫人第一玉楼深䖏夢熊羆
荆公退居鍾山嘗獨游山寺有人擁𢾗卒按膝
㩀牀而坐驕氣满容慢罵左右為之辟易公問
為誰僧云押綱張殿侍也公即索筆題一詩於
扉云口衘天憲手持鈞已是龍墀第一人囬首
三千大千界此身猶是一㣲塵
王洙原叔内翰嘗云作書冊粘葉為上乆脫爛
苟不逸去尋其次第足可抄録屡得逸書以此
獲全若縫䙡歳乆断絶即難次序初得董氏繁
露𢾗冊錯亂㒹倒伏讀歳餘尋繹綴次方稍完
復乃縫䙡之弊也嘗與宋宣献談之公悉令家
所録者作粘法予嘗見舊三舘黄本書及白本
書皆作粘葉上下欄界皆界出於𥿄葉後在髙
郵借孫莘老家書亦作此法又見錢穆父所蓄
亦如是多只用白𥿄作褾硬黄𥿄作狹簽子盖
前軰多用此法予性喜傳書他日得　竒書不
復作縫䙡也
陜州大河南岸有物如鉄石状俗謂之鉄牛舊
有祠宇唐末封號順正廟大中祥符四年真宗
祀汾隂幸其廟作鉄牛詩
泗州普照寺僧伽塔建炎戊申二月二日灾秀
州華亭普照寺亦以是日焚其塔亦甚雄盛可
亞於泗上也
西京進花自李迪相國始
杜子美祭房相國九月用茶藕蓴鯽之奠蓴生
於春至秋則不可食不知何謂而晋張翰亦以
秋風動而思菰菜蓴羹鱸鱠鱸固秋物而蓴不
可暁也
眺文元公逈深明理性嘗作七審於四威儀中
嘗自考校以代曽子三省之義道力深淺自審
方知心一一切妄念䏻息　否二一切外縁稍
簡省否三一切觸景䏻不動否四一切語言䏻
慎宻否五一切黒白减分别否六夣想之間不
顛倒否七方寸之間得恬愉否予讀公所作内
典諸書得此若有所省當書左右以警昏憒
張　芸叟作鳳翔吴生畫記秦少游作五百羅
漢圖記皆法韓退之畫記俱無愧也
墨荘漫録卷第四
墨荘漫録卷第五
元豊五年状元黄裳榜神廟御集英殿唱名至
第三甲有曁陶者主司誤呼為曁(去/声)三呼之無
應者蘇丞相頌時為吏部侍郎侍立上顧頌頌
曰當呼為居乙切果應而出上曰卿何以知之
出何書頌曰臣嘗觀三國時吴有暨豔造營府
之論恐其後也問陶郷里乃建州人上喜曰果
吴人褒諭再三
大觀三年状元賈安宅榜徽廟御集英殿唱名
至五甲有甄徹者中書侍郎林攄彦振唱名呼
爲甄(籍延/切)徹自言姓甄(之人/切)攄猶強辯之近侍
匿笑継而御史有言攄罷而出
神廟朝御馬有曰玉逍遥者盖赭白也嘗幸金
明池歸乗之
胡世将成公爲中書舎人兼權給事中與張夀
子公同在後省一日胡将上馬忽内逼乃觧衣
奏厠張戯之曰觧衣脫冕而行舎人給事(取急/事同)
(音)𣣔尋属對無有其事後李彌大似矩尚書知
平江府似矩嘗為宣撫使趙九齡次張忽云子
公之句吾有對矣可對棄甲曵兵而走宣撫尚
書(取常輸/字同音)聞者莫不大笑且以為的對盖為帥
臣嘗為賊所窘也
范文正公長子監簿純佑自㓜警悟明敏過人
文正公所料事必先知之善䏻出神公在西邉
凢虜情幾事皆預遥知盖出神至虜廷得之故
公每制勝料敵如神者監簿之力也一日因出
神為人所驚自此神觀不足未幾而亡時甚少
也公之族子誾彦和云
邦基外祖父吴豪字特起世家臨川其兄仕於
唐州而亡因家㳂上治田於黄玉二陂遂以多
貲聞倜儻尚義潜徳不曜荆公夫人之同祖兄
弟也荆公更新法心不喜之将授之官力辭不
願自外祖死伯舅元順啚持門户順啚䔥散風
度雅意翰墨畜法書名畫甚冨烹茶焚香吟詩
弹琴而己隴畆漫不省也坐是東臯廢弛歳不
睱給乃委仲舅兊恱啚其墮敗悅啚孝友修愿
賙貧樂施有父風未幾多稼復如曩時歳收𢾗
萬斛公心持已無絲髮之私輸載長兄房以聴
出納恱啚奉太夫人盡子道待兄弟得怡怡之
義四方親舊以貧投者存恤無厭臧獲咸無怨
言郷曲皆得其􁁅心宣和辛丑秋得病至冬不
起視笥中衣無两襲未嘗有一物私蓄也人始
服其㢘謹時京師調發科敷動以萬計適丁連
年旱歉恱啚憂家成瘁欝欝感病其死𢾗日姪
芾夣恱啚云吾有詩爾其志之及覺憶其二句
云春風陌上一杯酒囬首家原事若何盖恱啚
雖死猶不忘家也悲夫
僧如壁乃江西進士饒節次子也少年嘗投書
於曾子宣論新法非是不合乃祝髮更名尤長
於詩嘗住𢾗刹士大夫多與之㳺後改字徳操
梅花一聮云遂教天下無雙色來作人間第一
春風味亦不淺又答吕居仁寄詩云長憶他時
對短檠詩成重改又鷄鳴如今老矣無心力口
誦君詩遶竹行居仁甚稱之
玉䑓新咏梁沈約休文有六憶詩盖艶詞也其
後少有效其體者王全玉乃作宫體十憶詩李
元􁋊重見之愛其詞意宛轉且曰讀之動人老
狂不䏻已聊復効尤亦作十絶謂憶行憶坐憶
飲憶歌憶書憶博憶顰憶笑憶眠憶粧也其一
曰屏帳腰支出洞房花枝窣地引巾長裙邉遮
定雙鴛小只有金蓮歩歩香其二云椅上􁈍花
闞面平綉裙斜綽茜羅輕踏青姊妹頻來喚鴛
履貪弓不意行其三云緑蟻頻傾不厭多帕羅
香軟襯金荷從敎弄酒春衫涴别有風流上眼
波其四云一串紅牙碎玉𫾣碧雲無力駐晴霄
也知唱到関情䖏緩按餘聲眼色招其五云纎
玉叅差象𬋩輕蜀牋小研(一作/砑)碧窓明䄂紗宻
映嗔郎㸔學冩鴛鴦字未成其六云小閤争蒲
畫燭低錦茵團坐玉相欹嬌羞慣𬒳諸郎戯䄂
映春䓤出注遲其七云漫注横波無語䖏輕籠
小板𣣔歌時千愁萬恨關心曲却使眉尖學别
離其八云從來題目直千金無事羞多始見心
乍向客前猶掩歛不知己覺鈿窩深其九云泥
嬌成困日初長暫缷輕裙玉簟凉漠漠帳煙籠
玉枕粉肌生汗白蓮香其十云宫樣梳兒金縷
犀釵梁氷玉刻蛟螭眉間要點雙心字不𬋩䔥
郎只畫眉其情致殊妍麗自非風流才思者不
䏻作也
藏書之冨如宋宣獻畢文簡王原叔錢穆父王
仲至家及荆南田氏歴陽沈氏各有書目譙郡
祁氏多書號外府太清老氏之藏室後皆㪚亡
田沈二家不肖子盡鬻之京都盛時貴人及賢
宗室徃徃聚書至多者萬卷兵火之後焚毀迨
盡間有一二留落人間亦書史一時之厄也吴
中曽旼彦和賀鑄方囬二家書其子献之朝廷
各命以官皆經彦和方囬手自讐校非如田沈
家貪多務得舛謬訛錯也
平江自朱勔用事花木之竒異者盡移供禁籞
下至墟墓間珍木亦遭發鑿山林所餘惟合抱
成圍或臃腫　㪚者乃保天年建炎已酉冬洎
庚戌春宣撫使周望留姑蘇諸将之兵斧斤日
徃樵斫俱盡棟梁之材析而為薪莫敢誰何諸
山皆童矣亦草木一時之厄耶
吴中魚市以㪷計(一斗謂/二斤半)松陵唱和皮日休釣
佀詩云一斗霜鱗換濁醪註云吴中買魚論斗
酒即秤斤其来盖逺矣然酒今已用升至市芡
及𬞞反論斤土風不可革也
僧謂酒爲般若湯鮮有知其說者予偶讀釋氏
會要乃得其說云有一客僧長慶中留一寺呼
凈人酤酒寺僧見之怒其麄暴奪瓶擊栢樹其
缾百碎其酒凝滯着樹如緑玉揺之不㪚僧曰
某常持般若經湏預飲此物一杯即諷詠瀏亮
乃将缾就樹盛之其酒盡落噐中畧無孑遺奄
然流啜斯湏噐窳(音/庾)酣暢矣酒之廋辭其起此
乎
樂全先生張安道薨東坡時守頴州於僧寺舉
掛參酌古今用唐人服座主緦麻三月又别為
文徃祭其柩盖感其知遇也
王文公安石為相日奏事殿中忽覺偏頭痛不
可忍遽奏上請歸治疾𥙿陵令且在中書偃臥
已而小黄門持一小金杯藥少許賜之云左痛
即灌右鼻右即反之左右俱痛並灌之即時痛
愈明日入謝上曰禁中自太祖時有此𢾗十方
不傳人間此其一也因并賜此方蘇軾自黄州
歸過金陵安石傳其方用之如神但目赤少時
頭痛即愈法用新四蔔取自然汁入生龍腦少
許調匀昻頭使人滴入鼻竅
舒信道敗荷詩云忍看夜影分殘月别送秋声
入晚風前軰云一郡之政觀於酒一家之政觀
於虀盖二物若善則其他可知矣
䖏州縉雲縣簿􁰽舊為武尉司頃有一婦人常
現形與人接妍麗閑婉有殊色其來也異香芬
馥非世間之香自稱曰英華或曰緑華前後官
此者多為所惑建炎中一武尉與之配合如伉
儷同僚皆預其宴集慧辯可喜與尉料理事家
自言我非妖媚不害於人尉以郡檄部兵至楊
州時車駕駐蹕淮南英華亦随而行至揚州南
門不肯入謂尉曰天子之所門有守禦之神我
不可入我從此而逝矣然君之行若復差徃泗
上禍即至矣遂慘別而去尉至御营果令所部
兵徃泗州交割尉乃行未幾而北兵至遂不知
存亡獨小　得脱而歸英華已先至邑乆矣其
後有蒋敦書字輝逺永嘉人為邑簿英華出如
平時其家母妻不安之而歸輝逺獨在官所英
華時復出現其來也香先襲人輝逺不少動心
一日謂輝逺曰君索居於此妾𣣔事巾櫛可乎
而君介然不䝉眄顧亦木心石膓之人也輝逺
曰汝冝亟反母相接也因齋戒具章奏𣣔祈天
是夕復至曰君母庸訴我某無所舎得一芘身
之地不復出矣輝逺曰汝果尔吾為汝立祠以
祀何如華感激而去自是不復至輝逺越𢾗日
亦忘之時家有素絲𢾗束一旦其絲悉穿繫於
窓牗連絡不可觧輝逺因悟曰吾許汝立祠而
逾約矣即為汝謀之乃於􁰽事之偏室塑像以
祠香火明日其絲悉已成束若不經手者其恠
遂絶余舊聞斯事後見彼州士人所說悉同意
其為草木之妖也
龎寅孫待制一女有容色適毗陵胡道修甚雍
睦数年後道修每夜即有一婦人來同寝龎或
聞其語言𢾗詰之道修笑而不答一夜道修先
就枕龎牽幔𣣔入其人自帳中出姿容妍麗自
顧已不若也龎亦不懼道修曰子見之否不必
怒也我與你同徃訪之恍惚與道修同至一䖏
如王侯第簾幙華煥廊廡間懸琉璃燈光彩奪
目道修與龎方携手而行至一堂有一人自屏
後來乃向帳中所出之人也道修捨龎走從之
相挽而去已而對飲堂上龎憤之亟𣣔走歸顧
門字悉關鐍倉皇至一䖏見有断垣乃大呼踰
之而出恍然而窹盖夣也明日道修曰昨宵胡
不少留乃怒而遁也自尔無可柰何時寅孫任
發運使乃具舟楫迎其女并婿至真州召就醫
召一道士䏻使物治病俾令治之道士以一木
板一釘付龎戒令伺道修咳聲即以釘釘其板
如其言釘之道修大呌曰是甚道理亟來奪之
龎懼為所得擲板於河中時寅孫有舘客在後
舟見之即以手招之其板遂流至船邉舘客取
之㧞去其釘道修大笑道士悵惋而去卒不可
療乃復歸毗陵不復為怪也一日道修謂龎曰
來日有人携一女子來求顧可為我得之慎勿
靳其直而失之也明日果有人携老媪一村女
來寝陋可駭道修見之喜曰是矣乃以𢾗千得
之道修自是嬖惑此婢甚歡而向之人不得至
矣盖是恠依附此婢之體而道修見之乃向之
人耳龎竟離歸道修與此婢生男女𢾗人亦無
他恠待制之猶子温孺潤甫言後問之胡氏信
然
宣和間朱勔應奉進為節度使子汝賢慶陽軍
承宣使汝功静江軍承宣使汝文閣門宣賛舎
人弟勣閤門宣賛舎人汝翼朝奉大夫直龍啚
閣汝舟明州觀察使汝楫華州觀察使汝明荣
州刺史孫絺繹約絢緯綬並閤門宣賛舎人綽
紳並閤門祗候一時軒裳之盛未之有也靖康
之𥘉籍其家並追奪悉竄嶺外
蔡君謨作福守日有一書生投詩來謁云逺入
青青疊疊峰峯前真宰讀書公半嵓冷落髙宗
雨一枕凄凉吉甫風煙鎻豹眠閑霧露井凋鳳
宿舊梧桐九龍山下英雄氣盡属君家世胄中
君謨異之尋令人伺其所歸至一山下忽不見
四顧無人唯一社屋爾意其社神也
王荆公女適吴丞相之子封長安縣君者䏻詩
嘗見親族婦女有服者帶白羅繫頭子者因戯
為詩云香羅如雪􁐨新詩惹住烏雲不放囬還
似逺山秋水際夜來吹㪚一枝梅其姑丞相魚
軒李氏侍從徐宥之女也亦䏻文有詩云絮飛
栁陌三春雨花落梨園一笛風百尺玉楼簾半
捲夜深人在水晶宫皆婦人有才思者可喜也
邦基從伯康孫字曼老時彦榜髙科宰溧陽日
晨有道士來謁授以藥二粒且以橡栗四十枚
副之戒曰此去千日當有大厄冝封識如法勿
令妾婦見之庻緩急可為俻後至揚州遇母舅
錢勰穆父携二侍姬來偶探藥嚢而未及取尋
而得疾取藥無有矣計其時正三年竟不起云
重和戊戌冬予道由頴昌之汝墳驛壁間得廖
正一明畧手題三詩其一云阿憐二十頗有餘
秀眉豊頰氷瓊膚無端𣣔作商人婦更枉方尋
海畔夫其二云阿梅笄歳得同歡懊惱情深觧
夣蘭鶯語輕清花裡活桞條弱軟掌中看其三
云淮源距㐮陽亭候逾十舎征鞭背綉幃雲雨
虚四夜雙艶盡傾城一姝偏擅價獨怒蕙心輕
誤許商人嫁初不暁其意是年至唐州外氏家
因舉是詩邦人任喻義可云頃年明畧與郡之
二营妓徃來情好甚䔍其一小字憐憐其一名
梅時憐憐将為大賈所納明畧旣去道過汝墳
作詩盖有所感也憐憐竟随賈去方尋海畔夫
用海上有逐臭之夫事譏之也
禁中舊有鴨脚子四本俗謂之銀杏大皆合抱
其三在翠芳亭之北歳收實至𢾗斛而所托隂
溢無可臨賞之所其一在太清楼之東得地顯
敞可以就賞而未嘗著花也𥙿陵嘗臨觀而興
嘆以謂事有不䏻適人意者如此越明年一枝
遂花而結實至千餘莹大可爱𥙿陵大恱命宴
太清楼賞之分賜禁從有差迨次年則不復花
矣中官帶御噐械石璘者老於禁掖供奉嘗為
何正臣去非言之正臣嘗記是事且謂凢草木
之華實盖有常性人主者為起一念乃䏻感格
穹壌使隂陽造化之工為之巧徙曲成以適其
一時之所𣣔豈為天子者凢一言動致盖髙之
鍳聴若影響之速耶由是觀之為人上者使有
宋景公之言時發於城心則召應豈俟終日哉
正臣所論如此邦基嘗從正臣之子薳子楚見
其手書因復記之
翟三丈公巽少年侍龍啚公守會稽時嘗賦猩
猩毛筆詩甚竒妙何去非次韻和之云貌妍足
巧語軀惡招歋􁚇賦形具人獸寕脫荆榛居肉
嘗登䁀爼餉餽傳甘腴失計墮醉郷顛躓無與
扶柔毫就束縛航海歸仙癯浴質逸少池摛藻
知章湖弑身固有用賦芧從衆狙坐令宣城工
無復誇栗鬚(宣城出栗/䑕須筆)文房甲四寳萬兎慙蒙
膚𢾗管支十年閉門賦三都之子信豪邁嗜學
每致劬未冠游膠庠已推經行儒蓬山天禄閣
峥嵘陵碧虚期子早登躡　舎校魯魚公巽之
詩恨未見有緑毛龜詩皆少年所作也
予在四明市舶局日同官司户王操粹昭郡檄
徃昌國縣普陀山觀音洞禱雨歸為予言普陀
山去昌國两潮山不甚髙峻山下居民百許家
以魚塩為業亦有耕稼有一寺僧五六十人佛
殿上有頻伽鳥二枚营窠梁棟間大如鴨頰毛
羽紺翠其聲清越如擊玉每歳生子必引去不
知所之山有洞其深罔測莫得而入洞中水聲
如􁗩𢾗百面鼓語不相聞其上復有洞穴日光
所射可見𢾗十歩外菩薩每現像於其中粹昭
旣致州郡之命因宻禱願有所覩湏臾見欄楯
𢾗尺皆碧玉也有刻􁐨之文為毬路如世間宫
殿所造者已而復現紋如珊瑚者亦𢾗尺去人
不逺極昭然也乆之於深逺䖏見菩薩像但見
下身如腰而上即晦矣白衣瓔珞了了可𢾗但
不見其首寺僧云頃有見其面者乃作紅赤色
今於山上作塑像正作此色乃當時所見者東
望三韓外國諸山在杳冥間海舶至此必有所
禱寺有鐘磬銅物皆雞林啇賈所施者多刻彼
國之年號亦有外國人留題頗有文彩者僧云
禱于洞者所現之相有不同有見净缾者有見
纓絡者善財者橋梁者亦有無所覩者洞前大
石下有白玉晶莹謂之菩薩石粹昭平生倔强
至是頗信向云
唐人詩行役異郷懐歸感嘆而意相同者如賈
島云客舎并州已十霜歸心日夜憶咸陽無端
更度桑乾水却望并州是故郷竇鞏云風雨荆
州二月天問人初雇峽中船西南一望雲和水
猶道黔南有四千桞宗元云林邑山聮瘴海秋
牂柯水向郡前流劳君更問龍池地正北三千
到錦州李啇隱云君問歸期未有期巴山夜雨
漲秋池何時共剪西窓燭却語巴山夜雨時皆
佳作也
叚承務者醫術甚精貴人奏以不理選限㤙澤
居冝興非有勢者力不䏻屈致翟公巽叅政居
常熟𣣔見之托平江守梁仲謨尚書邀之始来
乃囬平江一冨人病求叚醫叚曰此病不過湯
劑𢾗服可愈然非五百千足為酬不可其家始
許其半叚拂衣而去竟從其請復以五十星為
藥資叚復求益増至百星始肯出藥果如其說
而差叚其載所獲而歸中塗夜夣一朱衣曰上
帝以尔為醫而厚取賄賂殊無濟物之心命杖
脊二十敕左右牽而鞭之旣窹猶覺脊痛令人
視之有捶痕歸家未幾而死
東坡性喜飲而飲亦不多在黄州嘗以蜜為醸
又作蜜酒歌人罕傳其法每蜜用四斤煉熟入
熟湯相攪成一斗入好麺麯二两南方白酒餅
子米麯一两半搗細生絹袋盛都置一噐中宻
封之大暑中冷下稍凉温下天冷即熱下一二
日即沸又𢾗日沸定酒即清可飲初全帶蜜味
澄之半月渾是佳酎方沸時又煉蜜半斤冷投
之尤妙予嘗試為之味甜如醇醪善飲之人恐
非其好也
蘇子由在政府子瞻為翰苑有一故人與子由
兄弟有舊者來干子由求差遣乆而未遂一日
來見子瞻且云某有望内翰以一言為助公徐
曰舊聞有人貧甚無以為生乃謀伐塚遂破一
墓見一人祼而坐曰尔不聞漢世楊王孫乎祼
塟以矯無物以濟汝也復鑿一冢用力　艱旣
入見一王者曰我文帝也遺制壙中無納金玉
噐皆陶瓦何以濟汝復見有二冢相連乃穿其
在左者乆之方透見一人曰我伯夷也羸瘠面
有飢色餓于首陽之下無以應汝之求其人嘆
曰用力之勤無所獲不若更穿西冢或冀有得
也羸瘠者謂曰勸汝别謀於他可汝視我形骸
如此舎弟叔齊豈䏻為人也故人大笑而去
梅摯公儀龍啚景祐初以殿中丞知昭州昭號
二廣煙瘴水土惡弱䖏公嘗為瘴說其畧云仕
亦有瘴急催暴歛剥下奉上此租賦之瘴也深
文以逞良惡不白此刑獄之瘴也侵牟民利以
實私儲此貸財之瘴也盛揀姬妾以娯声色此
帷薄之瘴也有一於此民怨神怒安者必疚疚
者必隕雖在輦下亦不可免何但逺方而已仕
者或不自知乃歸咎於土瘴也不亦謬乎予讀
此文慨然有感涖仕者當書座右亦可為訓也
世謂子瞻詩多用小說中事而介甫詩則無有
也予謂介甫詩亦為用之比子瞻差少耳如酬
王賢良松詩云世傳壽可三松倒此語難為常
人道夀倒三松見裴鉶傳竒春日郊歩云興盡
無人楫迎汝却随倦鵲歸隣舂檝迎汝見古樂
府王献之桃葉歌金陵西齋詩云黄奴三倒類
瓊樹小砑紅綾闘詩句小砑紅綾見大業拾遺
舒州云巫祝萬端曽不救只疑天賜雨工閑雨
工見洞庭烟傳
徽州硯石有紋如眉者謂之眉子石東坡常作
眉子石硯歌極有連姢　環可愛者東海宫聲
應中有一硯尉氏孫宗鑑少魏舎人為作銘曰
㐮城愁京兆嫵北窓㪚黛東家翠羽稜稜筆鋒
與此等伍胡不累子英氣妙語又曰夕鋒旣去
碧落方暮澹踈星之㣲明横青霞之𢾗縷想像
泬寥夷猶毫楮俾子之文萬丈軒翥梁冀妻孫
壽封㐮城君作愁眉啼粧詩云北牎朝向鏡錦
帳復斜萦嬌羞不肯出猶言粧未成㪚黛随眉
廣胭脂逐臉生試将持出衆定向可憐名宋玉
好色賦東家之子眉如翠羽用斯事也
杜子美詩云江閣要賔許馬迎午時坐起自天
明晉王修字敬仁語林曰敬仁有異才時賢皆
重之王右軍在郡迎敬仁叔仁輙同車每惡其
遲後以馬迎之敬仁雖復風雨亦不以車也
杜子美有憶鄭南北玭詩云鄭南伏毒守䔥洒
到天心殊不暁㐲毒守之義守當作寺按華州
啚經有伏毒寺劉禹錫外集有貞元中侍郎舅
氏牧華州時予再忝科第前後由華覲謁陪登
伏毒嵓今世行本皆作守誤也
正徳辛已夏五月端五後一日燈下勘畢
姑蘇唐寅借勘俞子容家鈔書

墨荘漫録卷第五
墨荘漫録卷第六
本朝䏻書世推蔡君謨然得古人玄妙者當還
米元章米亦自負如此嘗有論書一篇及雜書
十篇皆中翰墨之病用雞林𥿄書贈張大亨嘉
甫盖米老得意書也今附於此
論書云歴觀前賢論書徵引迂逺比况竒巧如
龍跳天門虎卧鳳閣是何等語或遣辭求工去
法愈逺無益學者故吾所論要在入人不為隘
辭吾書小字行書有如大字惟家藏真跡䟦尾
間或為之不以與求書者心旣貯之随意落筆
皆得自然備其古雅世或未能立家人謂吾書
為集古字盖取諸家長䖏搃而成之旣老始自
成家人見之不知以何為祖也江南吴𡷗登州
王子詔大隷提榜有古意吾小兒友仁大隷題
榜與之等又㓜兒友知代吾名書碑及手書大
字更無辨門許侍郎尤爱其小楷云每示簡可
使令嗣書之謂友知也老杜作薛稷惠普寺詩
云欝欝三大字蛟龍岌相纏今有石本得而視
之乃視勾勒收筆鋒書之如蒸餅普字如人握
两手伸臂而立醜恠難状以是論之古無真大
字明矣葛洪天台之觀飛白為大字之魁今第
一歐陽詢道林之寺寒儉無精神桞公權國清
寺大小不相稱費盡筋骨裴休率意冩碑乃有
真趣不䧟醜恠真字甚昜惟有體勢難謂不如
畫筭匀而勢活也字之八面惟向真楷見之大
小各自有分智勇有八面已少鍾法丁道護毆
虞始匀古法亡矣桞公權師歐不及逺甚而為
醜恠惡札之祖自桞始世有俗書唐官告在世
為禇陸徐嶠之體殊有不俗者開元以来縁明
皇字體肥俗始有徐浩以合時君所好經生亦
自此肥開元以前古氣無復有矣唐人以徐浩
比王僧䖍甚失當以浩大小一倫是猶吏楷也
僧䖍䔥子雲傳鍾法與子敬無異大小各有分
不一倫徐浩為顔真卿辟客書匀自張顛血脉
来教顔大字促令小小字展令大非古也石刻
不可學但自　書使人刻之已非已書也故必
湏真蹟觀之乃得趣如顔真卿每使家僮刻字
故會主人意修改波撇致大失真惟吉州廬山
題名題訖而去後人刻之故皆得其真無做作
凢俗差佳乃知顔出於禇也又真跡皆無蠶頭
燕尾之筆與郭知運争座位帖有篆籕氣顔傑
思也桞出歐為醜恠惡札之祖自此世人始有
為俗書盖縁時君所好其弟公綽乃不俗於其
兄筋骨之說出於桞世人但以怒張為筋骨不
知不怒張自有筋骨凢大字要如小字小字要
如大字唯禇遂良小字如大字其後經生祖𫐠
間有造妙者大字如小字未之見也世人多冩
大字時用力捉筆字愈無筋骨神氣作圓筆如
蒸餅大可鄙笑要湏如小字鋒勢備全都無刻
意故作乃佳自古及今余不敏實得之榜字固
已满世自有識者知之石曼卿佛號都無囬互
轉摺之勢小字展令大大字促令小是張㒹敎
顔真卿謬論盖字有大小相稱且如冩太一之
殿作四窠分豈可将一字肥滿一窠以對殿字
乎盖自有相稱大小不當展促也予嘗書天慶
之觀天之二字皆四筆慶觀多在下各随其相
稱之掛起氣自帶過皆如大小一般真有飛動
之勢也書至隷大篆古法大壊矣篆籕各随字
形大小故百物之状活動圓俻各各自足隷乃
始有展促之勢而三代法亡矣其雜書十篇云
歐虞禇桞顔皆一筆書也安排費工豈䏻垂世
李邕脫子敬體乏纎濃徐浩晚年用力過更無
氣骨不如作郎官時婺州碑也董孝子不空
皆晚年惡札全無妍媚此自有識者知之沈傳
師變格自有超世真軌徐不及也御史䔥誠書
大原題名唐人無出其右為司馬係南嶽真君
觀碑極有鍾王軌轍餘皆不及矣智永臨集書
千文秀潤圓劲八面具備有真跡自顛沛字起
在唐林夫䖏他人收不及也
半山荘䑓上故多文公書今不知存否文公學
楊凝式書人尠知之予語其故公大賞其見鍳
金陵幙山楼隷榜乃關蔚宗二十年前書想六
朝宫殿榜皆如是智永硯心成臼乃䏻到右軍
若穿透始到鍾索也可不勉之
一曰不書便覺思澁想古人未嘗片時廢書也
因思蘇之才桓公至洛帖字字用意殊有功為
天下法書第一古所謂一筆書者謂意相鈎連
非復便一筆至到底也若旋安排即虧　活勢
耳
字要骨格肉湏裹筋筋藏肉貼乃秀潤生布置
穏不俗險不恠老不枯潤不肥變態真形不貴
苦苦生怒怒生恠貴形不貴作作入畫畫入俗
皆字病也
魯顔公行字可敎真便入俗品萬等古人書不
如此學吾家多小児作草字大叚有意思
少成若天性習慣如自然兹古語也吾夣古衣
冠人授以摺𥿄書法自此差進冩與他人却不
暁蔡元度見而驚曰法何太遽異耶此公亦具
眼人章子厚以真自名獨稱吾行草𣣔吾書如
排筭􁈎然其字湏有體製乃佳耳
薛稷書慧普字老杜以謂蛟龍岌相纒今見其
本乃如童兒擡蒸餅勢信老杜不䏻書也學書
湏得趣他好俱忘乃入妙别為一好縈之便不
工海嶽以書學士召對上問本朝以書名世者
凡𢾗人海嶽各以其人對曰蔡京不得筆蔡卞
得筆而乏逸韻蔡㐮勒字沈遼排字廣廷堅描
字蘇軾畫字上復問卿書何如對曰臣書刷字
(曰黄廷堅抺字蘇軾刷字上復問曰卿/書何如對曰臣書畵字觀蘇黄米蔡之書果)
(如其說恐此記者有謬)
予嘗謂米公人物英邁鍳裁精髙翰墨塲中當
推獨歩平生所書遍於天下石刻中如青州南
洋石橋記鄼縣京觀記無為軍天王記漣水軍
𢾗碑皆逺追鍾王寧獨今人所難唐人亦鮮及
也蔡天啓為公墓誌銘舉止頡頏不䏻與世俯
仰故仕𢾗困躓冠服用唐人規制所至人聚觀
之姓好潔置水其傍𢾗頮而不帨未嘗與人同
噐視其眉宇軒然進趋䄡如音吐鴻暢雖不識
者亦知其為米元章也(云云)此迨實録云
松陵唱和皮日休新秋即事云酒坊吏到常先
見鶴俸符来每探枝注云吴郡有鶴料案殊未
詳鶴料之說曽旼彦和博學之士也知滁州有
次韻趙仲美表弟西齋自遣詩云謫守凄凉臥
郡齋夫君失意偶同来海邉故國渺何許城上
新楼空幾逥寧羡一嚢供鶴料會看千里躍龍
煤清吟未免萦機慮只恐飛鷗便見猜注云唐
幕府官俸謂之鶴料今歲敕頭所得止此仲美
省試下故云彦和用事必有所㩀當更考之又
宋宣獻有送黄祕丞倅蘇䑓云鶴料署文移鮆
塲收賦筭此宣獻用皮日休所云吴郡事也
蔡仍子因之妻九院王家女也忽患瘵疾沈綿
𢾗年旣死已就小歛時上皇宫中聞之曰惜其
不早以䧟氷丹賜之今雖已死試令救之因命
中使馳賜一粒時氣息已絶乃強灌之須臾遂
活𢾗日後向安但齒皆焦落後十五年方死
宋景文公詩云蠏美持螯日魴甘抑鮓天用楊
淵五湖賦云連瓶抑鮓
蔡丞相確持正嘗有治命遺訓云吾沒之後歛
以平日閑居之服棺但足以周衣衾作壙不得
過楚公塟特制棺前設一坐陳瓦噐以衣衾巾
履𢾗事及筆硯置右左自𥘉歛至於祖載㐮塟
悉從簡質稱吾平生母煩公家母干恩典母受
􁏉遺母求人作埋名神道碑二䖏但刻石云宋
清源蔡某墓而紀塟之歲月於其旁可矣夫逹
人君子安於性命之際而不憂窮乎死生之變
而不惑超然自得與道消息生以形骸為寓死
奚丘隴之念哉吾雖鄙薄亦粗聞大道之方矣
𣣔効楊王孫與沐徳信則必傷汝曹之意又干
矯俗之稱故命送終為制将使子孫近者視吾
藏足以無憾逺者尚及見吾墓道之石足以伸
敬如是而䷋芳曹其遵吾言慎勿昜也其字畫
清劲如女朝人書其言可法也又有雜書一篇
云楚公少年時讀書於石梯山精舎布衣𬞞食
志趣超然其仕雖不逹以清名直氣聞士大夫
間陳恭公孫威敏公皆嗟嘆公所為每為公屈
頴川陳氏公慙卿卿慚長以徳不以位也在建
陽八年去日不賫一串茶邑人思公至今不衰
致仕居貧以席蔽户誦詠猶不惓其清白淳亮
甘貧樂道汝曹䏻使人謂真楚公之子孫則善
矣　楚公名黄裳故任太子右賛善大夫致仕
忠懐公之父也　文潞公為相日赴祕書有曝
書宴令堂吏視閣下芸草乃公徃守蜀日以此
草寄植舘中也因問芸辟蠹出何書一坐黙然
蘇子容對以魚豢典畧公喜甚即借以歸
王師取青唐時大軍始集下寨治作壕塹鑿土
遇一壙得一琉璃瓶莹澈如新瓶中有大髑髅
其長盈尺瓶口僅数寸許不知從何而入主帥
命復瘞之斯亦異矣
近世墨工多名手自潘谷陳瞻張谷名振之曕
之後又有常山張順九華朱覲嘉禾沈珪金華
潘衡之徒皆不愧舊人宣政間如閞珪關瑱梅
鼎張滋田守元曽知㣲亦有佳者唐州桐栢山
張浩制作精緻膠法甚竒舅氏吴順啚每歳造
至百斤遂壓京都之作矣前者𢾗工所制好墨
者徃徃韜藏至今存者尚多予舊有此癖收古
今𢾗百笏種種有之渡江時為人疑篋之重以
為金玉竊取之殊可惜也今尚餘一巨挺極重
厚印曰河東觧子城又一圭印曰韓偉昇膠力
皆不乏精采與新製敵可與李氏父子甲乙也
士大夫留意詞翰者徃徃多喜收蓄唯李格非
文叔獨不喜之嘗著破墨癖說云客有出墨一
凾其製為壁為丸為手握凢十餘種一一以錦
嚢之詫日昔李廷珪為江南李國主父子作墨
絶世後二十年乃有李承宴又二十年有張遇
自是墨無継者矣自吾大父始得两丸於徐常
侍鉉其後吾父為天子作文章書碑銘法當賜
黄金或天子寵異則以此昜之余於是以两手
當心捧硯惟謹不敢議旣私恠予用薛安潘谷
墨三十餘年皆如吾意不覺少有不足不知所
謂廷珪墨者用之當何如也他日客又出墨余
又請其說甚辯余曰嘘余可以不愛墨矣且子
之言曰吾墨堅可以割然余割當以刀不以墨
也曰吾墨可以置水中两宿不腐然吾貯水當
以盆罃不用墨也客復曰余說未盡凢世之墨
不過二十年膠敗輙不可用今吾墨皆百餘年
不敗余曰此尤不足貴余墨當用二三年者何
苦用百年墨哉客辭窮曰吾墨淂色多凢用墨
一圭他墨两圭不迨余曰余用墨每一二歳不
䏻盡一圭徃徃失去乃昜墨何嘗苦少墨也唯
是刷碑印文書人乃常常少墨耳客心𣣔取勝
曰吾墨黒余曰天下固未有白墨雖然使其誠
過他墨猶足尚乃使取研屏人雜錯以他墨書
之使客自辦客亦不䏻辨也因恚曰天下竒物
要當自有識者余曰此正吾之所以難也夫碔
砆之所以不可為玉魚目之所以不可為珠者
以其用之不異也今墨之用在書苟有用於書
與凢墨無異則亦凡墨而已焉烏在所寳哉嗟
乎非徒墨也世之人不考其日用而昡于虚名
者多矣此天下寒弱禍敗之所由召也吾安可
以不辨于墨文叔詞翰之好乃不喜于墨此不
可暁故併載之
近時士大夫學佛者不行佛之心而行佛之迹
者皆是也日談慈悲而行若蜂蠆乃望無上菩
提吾未之信梁武帝之奉佛可謂䔍矣至捨身
為寺奴宗廟供麺牲乃築浮山愝灌壽春𣣔取
中原一夕而殺𢾗萬人其心豈佛心哉
揚州吕吉甫觀文宅乃晋鎮西将軍謝仁祖宅
也在唐為法雲寺有雙檜存焉猶當時物也劉
禹稷有詩云雙檜蒼然古貌竒含煙壮霧欎參
差晚依禅客當金殿初對将軍看畫旗龍象界
中成寳盖鴛鴦瓦上出髙枝長明燈是　前熖
曽照青青年少時吉甫家居時檜尚依然李之
儀端叔用夣得詩韻云故迹悲凉古木竒勢分
庭下蔚相差霜根半露出林虎畫影全舒破賊
旗寳界曽囬鋪地色節旄逺映挿雲枝劉郎風
韻知誰敵儒帥端䏻表異時建炎兵火樹遂亡
矣予後到郷里訪其遺迹不可得矣
李端叔云樂毅論髙紳爲湖北轉運使道中聞
砧聲清逺因視之乃樂毅論石刻覆於下也而
已断裂矣遂載歸完理緝綴續以木箱所可辨
者如此故世之傳布皆止于海字則其碎而不
可緝者良可惜也端叔之說如是予又嘗見一
本在張申公家聞今尚存是唐人臨夲不知即
髙紳所得者否或别本也
白樂天作長恨歌元㣲之作連昌宫詞皆紀明
皇時事也予以謂㣲之之作過樂天白之歌止
於荒淫之語終篇無所規正元之詞乃㣲而顯
其荒縱之意皆可考卒章乃不忘箴諷為優也
其詞有云上皇正在望仙楼太真同憑欄干立
楼上楼前盡珠翠炫轉荧煌照天地又云初過
寒食一百六店舎無煙村樹緑夜半月髙絃索
鳴賀老琵琶定塲屋力士傳呼覔念奴念奴潜
伴諸郎宿湏臾覔得又連催特敕街中許燃燭
又云飛上九天歌一聲二十五郎吹𬋩逐逡廵
大徧梁州徹色色龜兹轟録續李謩擪笛傍宫
墻偷得新翻数般曲又云平明大駕發行宫萬
人歌舞塗路中百官隊仗避岐薛楊氏諸姨車
闘風明年十月東都破御路猶存禄山過云云
禄山以天寶十四載反于漁陽䧟東京則幸連
山時乃十三載也廵幸而諸弟諸姨悉扈從百
司供頓亦擾矣念奴名妓也帝歳幸華清時廵
東洛有司潜遣随行以俻宣喚而每為諸王所
邀致方寒食火大禁而中夜宫中張樂不已聲
聞于外遣中官傳呼追覔念奴特呼燃燭于御
街呼呌於静夜皆不可以訓旣終夕喧樂黎明
六飛又復西去王者順動當如是乎此詩深議
其荒淫無度也是歳帝年七十一而太真年三
十六矣然考之本紀十三載乃無幸洛之事豈
史逸耶㣲之去天寳不逺必不鑿空而云也李
謩擪笛字玉篇云擪烏恊切指按也於笛而云
擪此一字之妙也
世俗以阿阿則則為嘆息之聲李端叔云楚令
尹子西将死家老請立子玉為之後子玉直視
則則於是遂定昭莫恤過宋人有饋彘肩者昭
奚恤阿阿以謝尔後阿阿則則更為嘆息聲嘗
疑其自得於此
李文叔嘗有雜書論左馬班范韓之才云司馬
遷之視左丘明如麗倡黠婦長歌緩舞問以諧
笑傾盖立至亦可喜矣然而不如絶代之女方
且却鈆黛紵施帷幄裴徊㣲吟於髙堂之上使
淫夫冗隙而見之雖失氣疾歸不食以死而終
不敢意其一啓齒而笑也班固之視馬遷如韓
魏之壮馬短鬛大腹服千鈞之重以䇿随之日
夜不休則亦無所不至矣而曽不如騕􁑾之馬
方且脫􁑼逸駕驕嘶顧影俄而縱轡一騁千里
即至也范曄之視班固如勤師劳政手胝簿版
口倦呼叱毛舉縷誥自以為工不可復加而僅
足為治曽不如威徤之吏不動聲色提一二綱
目群吏為之趨走而境内晏然也韓愈之視班
固如千室之邑百家之聚有儒生崛起於蓬蓽
之下詩書傳記鏘鏘常𣣔鳴于齒頰間忽遇夫
奕世公卿不學無術之子弟乗髙車從虎士而
至雖顧其左右偃蹇侮笑無少敬其主之容雖
鄙惡而體已下之矣又文叔又嘗雜書論文章
之横云余嘗與宋遐叔言孟子之言道如項羽
之用兵直行曲施逆見錯出皆當大敗而舉世
莫䏻當者何其横也左丘明之于辭令亦甚横
自漢後千年唯韓退之之于文李太白之于詩
亦皆横者近得眉山篔簹谷記經藏記又今世
横文章也夫其撗乃其事得而絶俗雜畦徑間
者故衆人不得不疑則人之行道文章恐人不
疑耳
七言絶句唐人之作徃徃皆妙頃時王荆公多
喜為之極為清婉無以加焉近人亦多佳句其
可喜者不可槩舉予每愛俞紫芝秀老歲杪山
中云石亂雲深客到稀鶴和殘雪在髙枝小軒
日午貪濃睡門外春風過不知舒亶信道村居
云水遶陂田竹遶籬榆錢落盡槿花稀夕陽牛
背無人卧帶得寒鴉两两歸崔鶠徳符秋日即
事云秋草門前巴没鞾更無人過野人家羅羅
踈竹時聞雨淡淡輕煙不隔花又黄州道中云
莫愁㣲雨落輕雲十里長亭未墊巾流水小橋
山下路馬頭無䖏不逄春劉次荘中叟桃花云
桃花雨過碎紅飛半逐溪流半染泥何䖏飛来
雙燕子一時啣在杏梁西僧如壁徳操偶成云
松下柴門晝不開只有蝴蝶雙飛來宻蜂两髀
大如蠒應是山前花又開吴可思道病酒云無
聊病酒對殘春簾幙重重又掩門細雨斜風花
落盡小楼人下𣣔黄昏又春霽云南國春光一
半歸杏花零落淡燕脂新晴院宇寒猶在暁絮
欺風不肯飛趙士掞才儒登天清閣云夕陽低
盡已西紅百尺楼䑓萬里風白髮年年何䖏得
只應多在倚欄中李怤去言春晚云花痩煙羸
可柰何不關渠事鳥聲和無人掃地驚風在分
付輕紅上碧紗趙䶵之子雍春日云拂牀欹枕
晝初長好夣驚囬燕語忙深竹有花人不見直
應風轉得幽香曽紆公衮江樾軒書事云卧聴
灘聲㶁㶁流冷風凄雨似深秋江邉石上烏桕
樹一夜水長到稍頭胡直孺少汲春日云風園
吹絮桞飛花睡起鈞簾日正斜四海随人雙燕
子相逄䖏䖏作生涯曾繹仲成還家途中云踈
林殘嶺起昏鴉臘盡行人喜近家江北江南春
信早傍籬穿竹見梅花劉無極希顔漾花池詩
云一池春水緑如苔水上妍紅取次開閑倚東
風看魚樂動摇花片却驚猜王銍性之山村云
住依溪口破殘村身伴渡頭零落雲更向空山
拾黄葉姓名那有世人聞陳與義去非秋夜云
中庭淡月照三更白露洗空和漢明莫遣西風
吹葉落只愁無䖏着秋聲如此之類甚多不愧
前人也
東坡作梅花詞云髙情已逐暁雲空不與梨花
同夣注云唐王建有夣看梨花雲詩予求王建
詩世所行印本雕一卷乃無此篇後得之於宴
元獻類要中後又得建全集七卷乃得全篇題
云夣好梨花歌薄薄落落霧不分夣中喚作梨
花雲瑶池水光蓬萊雪青葉白花相次發不從
地上生枝柯合在天頭遶宫闕天風㣲㣲吹不
破白豔却愁春涴露玉房綵女齊看來錯認仙
山鶴飛過落英㪚粉飄滿空梨花顔色同不同
眼穿臂短取不得取得亦如從夣中無人為我
觧此夣梨花一曲心珍重或誤傳為王昌齡非
也
瘞鶴銘在潤州楊子江焦山之足石岩下惟冬
序水退始可模打世傳以為王逸少書然其語
不類晉人是可疑也歐陽永叔以為華陽真逸
乃顧况之道號或是况所作然亦未敢以為然
也予嘗以窮冬至山中觀銘之側近復有唐王
瓉刻詩一篇字畫差小於鶴銘而筆勢八法乃
與鶴銘極相類意其是瓉所書也因模一本以
歸以示知書者亦以為然其題云冬日與群公
泛舟此山隈江水𥘉不凍今年寒復遲衆芳且
未歇近臘仍裌衣載酒適我情興來趣漸㣲方
舟大川上環酌對落暉两片青石稜波際無因
依三山安可到𣣔到風引歸滄溟壮觀多心目
豁暫時况得窮日夕乗桴何所之謫丹陽功曹
掾王瓉今此刻亦漸漫漶尚可讀也他時好事
者當試求之以騐予言之或是也
應劭漢官儀曰周澤為太常齋有疾其妻憐其
年老闚内問之澤大怒以為干齋遂收送詔獄
自劾論者譏其詭激時諺云生世不諧為太常
妻一歳三百六十日三百五十九日齋一日不
齋醉如泥予觀禆官小說乃得其說云南海有
蟲無骨名曰泥在水則活在失水則醉如一堆
泥然後又讀五國故事云偽閩王王延慶為長
夜之飲因醉屡殺大臣以銀葉作杯柔弱為冬
瓜片名曰醉如泥酒旣盈不可覆盃惟盡乃已
盖取此義也
韓維持國詩格甚竒如寄范徳孺云睥睨風髙
逥過鴈琵琶宵寂語流鶯和兄康公罷相云移
病早休丞相筆坐談猶著侍臣冠和曽存之云
自愧効陶無好語敢煩凌杜發新章皆佳句也
恨世少傳者
曽誠存之元符間任館職嘗與同舎諸公飲王
詵都尉家有侍兒軰試香求詩求字者以煙濃
近侍香為韻存之得濃字賦詩云俛仰佳人看
墨蹤和研新炷寳薫濃詩情過筆當千里妙思
凝香𣣔萬重　盎洩雲傾白酒越羅霑露浥黄
封從來粉黛冝燈燭妙手憑誰冩醉容又有七
夕王都尉邀同舎置酒聴琵琶詩云寳鑑凌雲
結綺髙小奩争巧暮分曹春葱細撚龍香撥秀
􁢡偏明邏逤槽牛厩冩形成粔籹馬軍馳酒送
蒲萄涙珠㪚作人問露最覺更䦨潤錦絛道山
學士尚與貴戚附車過從宴飲真太平盛事也
其後禁之詵元豊中坐與子瞻交結嘗竄均州
矣後復與諸名士游盖風流好事不忘于情寧
獲譴戾是可尚也
故事西京每歲貢牡丹花例以一百枝及南庫
酒賜館職韓子蒼去國後嘗有詩云憶将南庫
官供酒共賞西京敕賜花白髮思春醒復醉豈
知流落在天涯
衢州􁰽事下舊有土勢隆起篠木叢生相傳云
古冢也奮有碑其文云五百年刺史為吾守墓
以前後相承皆畏而不敢慢紹聖元年齊安孫
賁公素為守問之左右以是對公命毁去之官
吏大恐闔府叩頭以諌公曰藉令土中有賢者
骨當以禮法遷之乃為文自祭而除之􁧐深丈
餘了無他異但有二石峯長五六尺堅瘦紺潤
又有大木之根蟠蜛其下群疑遂定石上有刻
云乾符五年五月三日安於此押衙徐諷龍山
起砦䖏得二石刺史季　題又刻云開寳七年
重疊娥媚山於廳事前於郡齋文會閣移季公
之石安置于此刺史慎知禮題時公素方修州
治南韶光園重建清冷堂堂成乃移二石於堂
下名曰雙石嗟乎慎公移石去季公之得石凢
九十七年公素之破疑冢出石去慎公又一百
二十一年物之顯晦抑自有𢾗第不知娥媚之
廢乃冐冢之名自何時也公素一旦戯笑爲之
遂釋千百年之惑張芸叟有詩云芝蘭雖好忌
當門何况庭前惡土墩畚􁆝纔興雙劔出狐狸
盡去老松蹲百年守塚真堪笑一日開軒亦可
尊安得擲從天外去成都石笋至今存公素可
謂剛毅正直自信之君子也
墨荘漫録卷第六

俞子容家藏書
晉昌唐寅校畢
墨荘漫録卷第七
西施羙人也三尺童子皆知其為越獻於吴以
亡吴也吴越春秋云越王使相者得苧羅山鬻
薪之女曰西施鄭旦餙以羅縠教以容歩而獻
於吴荘子曰西施病心而矉其里之醜人見而
美之歸亦捧心而矉孟子云西子蒙不㓗則人
皆掩面而過之注云西子古之好女西施也毛
嬙亦美人也荘子云毛墙䴡姬人之所美也魚
見之而深入鳥見之而髙飛釋音注司馬彪云
毛墙古羙女一云越王美姬也麗姬晋獻公嬖
之以為夫人崔譔本作西施又慎子云毛嬙西
施天下之至姣也按左氏傳越之㓕吴在魯哀
公之二十二年孟子嘗見梁惠王齊宣王自哀
公二十二年至魏王之元年一百四年至齊宣
王之元年一百三十二年乃魏惠王之二十九
年也史記荘子傳云名周與梁惠王齊宣同時
則荘子與孟盖一時慎子名到與淳與于髠騶
奭之徒皆戦國時人亦荘孟一時也又史記表
晉獻公五年伐􁐻戎得􁐻姬是歳己酉也至魏
惠王之元年三百七年若以毛嬙為越王美姬
又與􁐻姬非同時而崔譔以􁐻姬為西施故以
為近故說者謂荘孟慎子所言西施皆越之獻
吴者然予讀管子小稱篇有云毛嬙西施天下
之美人也盛怒氣於面不䏻以為可好史記表
齊威公小白之元年丙申也魯𣣔與齊公子紏
入後小白齊距魯生致𬋩仲是歳至􁈮吴計二
百一十三年而𬋩仲之書己言毛嬙西施是二
人者皆前古之人矣豈越之西施冐古之美人
以為名耶是有两西施矣而毛嬙亦非越王美
姬明甚司馬彪之注乃臆說也當更質於博洽
者
政和問朝廷求訪三代鼎彜噐程唐為陜西提
點茶馬李朝孺為陜西轉運遣人於鳳翔府破
商北干墓得銅􁆭徑二尺餘中有欵識一十六
字又得玉片四十三枚其長三寸許上圓而銳
下濶而方厚半指許玉色明莹以盤獻之于朝
玉乃留秦州軍資庫道君皇帝曰前代忠賢之
墓安得發掘乃罷朝孺退出其􁆭聖徳髙明有
如此者不然丘冢之厄不止此矣其玉乆在秦
帑近年王庻知秦州日取之而去祁寛居之嘗
見之為予言之然予又見劉褒延仲言比干墓
在衞州西山去城𢾗十里有漢唐以來碑刻甚
多墓周圍𢾗里生異木摎結不可入而居之言
墓在關中未知何也真州六合縣界有山四面
平直曰方山山之左右多古墓冢予從甥魏惇
紹興十二三年間任天長縣尉日有一監司属
官過邑舘于尉司出一襆物云昨過方山得之
出以示惇皆美玉也其長二三寸濶一指許厚
三四分光潤方正上有小竅約百餘枚不知為
何物也惇𣣔丐其一二枚属官靳而不與且云
方山民因耕穿一墓得此疑其為玉䇿以予考
之此乃两漢以前貴近之墓所謂珠𥜗玉押者
古以歛尸惟王公則有之耳盖與比干墓所獲
正同爾
川峽間有一種惡草羅生於野雖人家庭砌亦
有之如此間之蒿蓬也土人呼為䕭麻(音/㻸)其枝
葉拂人肌肉即成瘡炮浸淫潰爛乆不䏻愈杜
子美除草詩所謂草有害於人曾何生阻修其
毒甚蜂蠆其多彌道周盖謂此也劉褒延仲至
蜀嘗見之
宣和間蔡寳臣致君收南唐後主書𢾗軸来京
師以獻蔡絛約之其一乃王師收金陵城垂破
時倉皇中作一䟽禱于释氏願兵退之後許造
佛像若干身菩薩若干身齋僧若干萬員建殿
宇若干所其𢾗皆甚多字畫老草然皆遒劲可
愛盖危窘急中所書也又有看經發願文自稱
蓮蓬居士李煜又有長短句臨江仙云櫻桃結
子春歸盡蝶翻金粉雙飛子規啼月小楼西玉
鈎羅幕惆悵捲金泥門巷寂寥人去後望殘煙
草低迷而無尾句劉延仲為𥙷之云何時重聴
玉騘嘶撲簾飛絮依約夣囬時
東坡四時冬詞云真態生香誰畫得玉奴纎手
嗅梅花每疑玉奴字殊無意味若以為潘淑妃
小字則當為玉兒亦非故實劉延仲嘗見東坡
手書本乃作玉如纎方知上下之意相貫愈覺
此聮之妙也
閩廣多異花悉清芬郁烈而末利花為衆花之
冠嶺外人或云抹麗謂䏻掩衆花也至暮則尤
香今閩人以陶盎種之轉海而来浙中人家以
為嘉玩然性不耐寒極難爱護經霜雪則多死
亦土地之異冝也顔慱文持約謫官嶺表爱而
賦詩云竹稍脫青錦榕葉堕黄雲嶺頭暑正煩
見此緑蕚君𣣔言嬌不吐藏意乆未分最憐月
𥘉上濃香夣中聞䔥然六曲屏西施帶㣲醺叢
深珊瑚帳枝轉翡翠裙譬如追風騎一抹萬馬
群銅缾汲清泚聊復為子勤願言少湏臾對此
髯将軍觀此詩則花之清淑柔婉風味不見可
知矣
京口北固山甘露寺舊有二大鉄鑊梁天監中
鑄東坡游寺詩云䔥翁古鉄鑊相對空團團坡
陀受百斛積雨生㣲瀾是也予徃來𢾗見之然
未嘗稽考本何物為何用也近復游于寺因熟
觀之盖有文可讀云天監十八年太歳乙亥十
二月丙午朔十日乙卯皇帝親造鉄鑊於觧脫
仏(古佛/字)殿前滿(漫㓕/一字)甘泉種以荷葉供養十方
一切諸仏以仏神力遍至十方盡虚空界窮未
來際令地獄苦鑊變為七珎寳池地獄沸湯化
為八功徳水一切四生觧脫衆苦如蓮花在泥
清净無染同得安樂到涅槃城斯鑊之用本在
烹鮮八珎與染五味生纒我皇净照慈𬒳無邉
法喜禅恱何取(又漫/一字)檀縁造斯噐囬成勝縁如
含碧水(又漫/一字)發紅蓮道塲供飬永末無遷其後
又云帥吴虎子近禁道真㮣懐於佐陳僧圓承
宋(又漫/一字)令宣令鄭休之義不可暁疑當時幹造
之人耳又一行云五十石鑊然形制不䏻容今
之五十石盖古之斗斛小也始知二鑊乃當時
植蓮供飬佛之噐耳
李端叔有贈人二小詩一云通中玉冷夣偏長
花影籠階月浸凉挽断羅巾留不住覺來猶有
去時香二云情随榆筴不勝飄心似楊花暖𣣔
消儗借瓊林大盈庫約君孤注賭妖嬈盖有所
謂也或云是與當塗楊姝者慱者以勝彩注累
𢾗者至垂敗者惟有畸零不累注𢾗謂之孤注
故端叔戯云
韓退之詩云前計頓乖張居然見其贋廣韻及
字書云贋五晏切注偽物也東坡嶺外詩云茯
苓無人採千歳化虎魄我豈無長鑱真贋苦難
識韓非子曰齊伐魯索讒鼎魯以其鴈徃齊曰
鴈也魯曰真也古以㕍為贋亦借用也今人若
作真鴈人必笑之
東坡在黄州陳慥季常在岐亭時相徃來季常
喜談飬生自謂吐納有所得後季常因病公以
書戯之云公飬生之効有成績今又示病彌月
雖使臯陶聴之未昜平反公之養性正如小子
之圓覺可謂害脚法師鸚鵡禅五通氣毬黄門
妾也前軰相與可謂善謔也
崇寧二年三月一日衞州獲嘉縣民職氏殺猪
祭神而民劉氏獵犬得其棄首骨㗸之狺狺四
日不食民使其子析之其左牡齒臼中得肉如
拇諦視之如來像也髻有珠如粟瞑目跏趺瞳
子隱然荘嚴畢具觀者萬人眺載之伯宇嘗記
其事眺無咎又作賛以稱嘆之政和丁酉予侍
親在真州時慈受禅師懐深住持資福寺一日
深老謂先君曰近赴村落冨人家齋見群犬争
㗸嚙一牛脛骨甚狂噬相嗾不已村人持挺驅
逐亦竟不去衆頗異因奪而破之其中血髄已
堅凝如玉自成一菩薩形衣紋瓔珞相好竒特
雖雕琢有所不及其家乃取去藏之此與職氏
猪齒事極相類佛之慈悲化身無所不在此警
於好殺者俾生信心哀愍有情故示希有之異
闡提者得不少悛乎
翟三丈公巽宣和末蔡絛約之用事外召從官
七人公巽再以瑣闥召力辭之未至闕有指揮
落職宫祠継而復還待制公作謝表有云弹貢
禹之冠城非本志奪伯氏之邑其又何言又云
惟一與一奪之命無有二三而三仕三己之心
敢懐愠喜人多稱之
翟公巽謝對衣金帶鞍馬表云顧臣非緇衣之
宜敝予又改以吾從大夫之後不可徒行葉少
藴謝賜暦日表云豈特千歳之日可坐而致将
使百畆之田勿奪其時汪彦章賀進築隆兊二
州及城寨表云我陵我阿不以山谿之險有民
有社在吾邦域之中皆用經史全語有工者
優詞樂語前軰以爲文章餘事然鮮䏻得体王
安中履道政和六年天寧節集英殿宴作敎坊
致語其誦聖徳云盖五帝其臣莫及自致丕平
凡三代受命之符畢彰殊應又云歌太平旣醉
之詩頼一代之有慶得乆視長生之道叅萬歳
以成純可謂妙語也至放小兒隊詞云戢戢两
髦已對㐮城之問翩翩群舞却從沂水之歸放
女童詞云奏閬圃之雲謡已瞻天而獻祝曳廣
寒之電䄂将偶月以言歸益更巧䴡而切當矣
履道之掌内制可謂盡軄凢樂語不必典雅惟
語時近俳乃妙如王履道天寧節宴小兒致語
云五百里采五百里衞外并有截之區八千歳
春八千歳秋共上無彊之夀又正旦宴小児致
語云君子有酒多且㫖得盡群心化國之日舒
以長對揚萬壽孫近叔詣宣和春晏女童致語
云黛耜載耕於帝籍廣十千維耦之彊青娃徃
祓於髙禖兆則百斯男之慶皆為得體然未若
東坡元祐秋宴教坊致語云南極呈祥侯秋分
而老人見西夷慕義渉流沙而天馬來又春宴
致語云稍寛中昃之憂一均湛露之澤方将麹
蘖群賢而惡㫖酒鼓吹六藝而放鄭聲雖白雪
陽春莫致天顔之一笑而献芹負日各畫野人
之寸心則又不可跂及矣樂語中有俳諧之言
一两聮則伶人於進趋誦詠之間尤覺可觀而
警絶如石𢡟敏若外州天寧節賜宴云飛碧篆
之爐煙薫為和氣動紅鱗之酒面起作㤙波何
安中得之外州上元云五雲縹緲出危嶠於靈
鼍九陌荧煌下繁星於陸海暗塵随馬素月流
天如熈熈登春䑓舉欣欣有喜色孫仲益和州
送交代云渭城朝雨寄別恨於垂楊南浦春波
眇愁心於碧草皆為人所膾灸也
翟公巽知宻州侯䝉元功自中書侍郎罷政歸
郷公有啓云得請真祠歸荣故里雖老成去國
之昜而明哲保身之全多士嘆嗟餞韓侯之出
祖邦人尉喜詠季子之來歸又云乗安車而過
諸子未慕昔賢揮賜金以娯故人用償夙志公
平時四六多聱牙髙古而此啓特平昜誠太平
太守筆也後元功於里第築臺曰髙藍光旣落
成公就䑓張具為宴自作致語有云公槐避寵
衣繍歸榮從外方之赤松寄髙懐於緑野珎禽
綷羽借雞樹之遺棲曲沼囬塘分鳳池之餘潤
晋世語云劉放為中書監孫資為中書令共領
樞要夏侯献曹肇心内不平殿中有雞棲樹二
人相謂曰此亦乆矣其䏻復幾指放資也又晉
書荀朂守中書監毗賛朝政及遷尚書令朂乆
在中書專掌機事失之甚愠人有賀者怒曰奪
我鳳凰池何賀焉故公用雞樹鳳池皆中書事
考之方見其工
李昭玘成季自京東西路提刑移東路西路置
司在兊東路置司在青州謝上表有云去長安
之日雖遥千里之圍望岱宗之雲猶均一雨之
潤
杜子美佳人詞云合昏尚知時鴛鴦不獨宿本
草合歡或曰合昏陳藏噐云葉至暮則合故曰
合昏今夜合花是也又徃在詩云當宁䧟玉座
白間剥畫蟲文選景福殿賦云皎皎白間㣲㣲
列錢注白間牎也又大食刀歌云得君亂絲與
君理北史齊文宣帝髙洋神武第三子神武嘗
令諸子各理亂絲帝獨抽刀斬之曰亂者湏斬
神武以為然
范忠宣公薨朝廷賜墓碑之額曰世濟忠直時
唐彦猷君益知頴昌為表其居曰忠直坊范公
之子正平正思直謂君益曰荷公之意但上之
所賜刻於螭首掲於墓隧假寵於范氏若􁀿於
康荘以為徃來之觀非朝廷之意也君益曰此
州郡之事於君家無與也二公曰先祖先人功
名聞於逺邇何待此而顯且十室之邑必有忠
信流俗所尚識者所耻異時不獨吾家為人嗤
誚公亦寧逃於指議故不得不力請也時李端
叔官於許下乃見唐公且言曰頃胡文公㳟宿
知蘇州時蒋堂希魯将致政歸文恭昔為諸生
嘗受學於蒋公乃即其里第表之為難老坊蔣
公見之不樂曰此俚俗歆熖内不足而假之人
以為夸者非所望於故人也願即撤去文恭謝
之𣣔如其請則營繕已畢乃資其嘗獲芝草之
瑞更為靈芝文公退而語人曰識必因徳而後
達蒋公之徳盖所畏而其識如此非吾所及也
君益聞端叔之言遂撤去之范氏二公聞之乃
謝端叔曰非公之語莫遂吾心也因復笑曰凢
以伎䏻物貨自营啚售於人則多曰元本某家
至於假供御供使州土為名殆與此一類顔子
居陋巷一簞食一瓢飲人不堪其憂而不改其
樂故與禹稷同道當時未聞表其巷爲何坊也
端叔亦笑之後復陳此語於君益君益亦大笑
之
李資政邦直有與韓魏公書云前書戯問玉梳
金箆者侍白鬚翁幾𣣔談死矣然常山頗多老
伶人吹弹甚熟日使敎此五六人者近稍便串
異時願侍飲期一釂觴也玉梳金箆盖邦直之
侍姬也人或問命名之意邦直笑曰此俗所謂
和尚置梳箆也又有與魏公書云舊日梳箆固
無恙亦嘗曽添三两人更似和尚撮頭帶子尔
元祐中哲宗句日一召輔臣於延英閣聴講讀
時曽肇子開蘇轍子由自左右史益除中書舎
人入侍講筵子由作詩呈同省諸公悉和之邇
英延義皆仁宗所建　溝記注官賜生飲茶
将罷賜湯仍皆免拜無復外廷之禮故子開詩
云二閣從容訪古今諸儒葵藿但傾心君臣相
對疑賔主誰識昭陵用意深邇英閣前槐後竹
雙槐極髙而柯葉拂地状如龍蛇或謂之鳳尾
槐子開詩云鳳尾扶踈槐影寒龍吟䔥瑟竹聲
乾漢皇恭黙尊儒學不似公孫見不冠子由詩
云銅缾洒遍不勝寒雨點匀圓凍未乾囬首曈
曨朝日上槐龍對舞覆衣冠並謂此也
宣和中予在唐州外氏吴家時㐮陽府光化縣
村人耕穴一冢得一噐類鼎而有盖盖及鼎腹
皆雷紋中有虬形两耳為饕餮足為蚩尤制作
甚精一足㣲蝕損尚可立也表舅唐慤端仲𢾗
千得之以予舅氏啚好古愽雅乃以歸之而強
名曰虬鼎且作歌以紀之予得熟視焉予以謂
古之鼎鼐皆無盖而足皆圓直無作獸形者此
乃敦耳端仲以其腹髙如鼎而敦乃形匾故名
之為鼎耳其饕餮蚩尤與李伯時古噐圖所畫
小敦耳足正同但小敦耳之两獸開口有餙玉
䖏古之玉敦多如此也而此噐乃無餙玉之状
復無欵識耳又按吕氏春秋云周鼎饕餮有首
無身食人未咽害及此身此盖周噐也古噐多
為饕餮蚩尤者深戒於貪暴也两舅皆以予言
為然乃秪名曰虬敦極寳惜之時京西漕時道
陳聞有此噐諷太守王玨來取之舅氏秘而不
出後𣣔自携徃京師并關中侯金印獻之上方
未㡬而俶優外門避地湘潭平時玩好書畫寳
玉悉為賊有不知此噐存亡何所惜哉
天下之事每患於無公論狥於一已之好惡則
其說必偏雖以曲詞夸語以勝於人然卒不若
公論之使人必信也硯之美者無出於端溪之
石而唐詢彦猷作硯錄乃以青州黑山紅絲石
為冠米芾元章則以唐州方城山葛仙公巖石
為冠彦猷則謂紅絲石理黄者其絲紅理紅者
其絲黄文之美者則有旋轉其絲凢十餘重次
第不亂資質潤羙發墨乆為水所浸漬即有膏
液出焉此石之至靈者非他石可與較議故列
之於首元章則謂方城􁐺石石理向日視之如
玉莹如鑑光而著墨如澄泥不滑稍磨之則已
下而不熟生泡發墨生光如􁈍如油歲乆不退
常如新成有君子一徳之操色紫可愛聲平而
有韻此石近出始見十餘枚矣二公皆於翰學
留意者然此說恐未為公也予伯父毅老提學
嘗官青社得紅絲石硯雖文采誠如彦猷之說
但石理麤慢殊不發墨時堪為几案之竒玩耳
予外氏居唐州而方城外邑也予徃來必過仙
公山下地名新寨居民多以石為工所貨之硯
紫青白三種石也亦作鼎斛盤盂之類其硯如
吴郡㠛村石之昜得一枚不過百錢惟有一種
曰太陽坑石乃元章所謂近出者坑在山巔其
石色如端溪堅重縝宻作硯極挫墨不𢾗磨而
已盈硯殊可爱也盖元章性急每用磨墨發艶
甚昜故以適意爲快也然多損筆墨故士人謂
之筆墨劊子可與端州後歴石相抗焉得居上
􁐺下岩之二石之上也予在京西時擇求𢾗年
得一巨璞琢爲玉斗檏不知者以爲無眼之端
溪也余舅吴衮顯啚爲余銘其背云琢雲根陪
玄頴賛斯文貽乆永無磷緇堅以璟之子操同
其炳渡江以來之後亡之矣二公之論當否䆒
心於文房者必䏻訂評之
黄魯直有乞猫詩云秋來䑕軰欺猫死窺甕翻
盆攪夜眠聞道貍奴将𢾗子買魚穿桞聘衘蝉
蔡天啓乞猫於孫元忠亦有詩云厨廩空虗䑕
亦飢終宵咬齧近秋幃腐儒生計惟黄卷乞取
衘蝉與護持余友李廣徳卲以二猫送余仍以
二詩一云吾家入雪白於霜更有歌鞍似閙裝
便請爐邉义手立從他䑕子自跳梁二云衘蝉
毛色白勝酥搦絮堆綿亦不如老病毗耶湏减
口從今休嘆食無魚
墨荘漫録卷第七
墨荘漫録卷第八
宗室令穣大年善丹青清潤有竒趣少年讀書
慕唐王維李思訓畢宏韋偃皆以畫得名乃刻
意學之下筆便有自得一時賢士大夫喜與之
游皆求其筆亦頗厭其誅求慨然嘆曰懐素有
云無學書終為人所使𣣔絶筆不為但名已著
終不得已又善作小草書小字如蝇蚊筆遒而
法具諦觀之目力茫然皆合羲獻之體是又所
難也米元章謂大年作畫清䴡雪景類王維汀
渚水鳥有江湖意予在京師時嘗偶得大年所
作横卷歸田圖竹籬茅舎煙林蔽虧遥岑逺水
咫尺千里葭蕪鷗鷺宛若江郷盖大年得意畫
也表舅唐端重題詩云聞君新得小山川畫手
來從郜雍賢不學農夫焉用稼若爲王子豈知
田我真隴上躬耕客親見人間小隠天始識阿
年京様熟菊籬寧似景龍邉菊籬景龍門下景
也後爲吴舅順啚取此軸去今亡於兵火又有
士雷亦妙繪事嘗於錢徳輿次權少卿家見所
作寒溪小雪横卷翎毛竹木種種皆竒可亞大
年云
章友直伯益以篆得名召至京師翰林院篆字
待詔𢾗人聞其名然心未之服俟其至俱来見
之云聞先生之藝乆矣願見筆法以為模式伯
益命粘𥿄各𢾗張作二啚即令泚墨濡毫其一
縱横各作十九畫成一棋局其一作十圓圈成
一　射帖其筆之粗細間架踈宻無毫髮之失
諸人見之大驚嘆服再拜而去
熈寧五年杭州民裴氏妾夏沉香澣衣井旁裴
之嫡子戯誤墜井而死其妻訴於州必謂沉香
擠之而墜也州委録叅杜子方司户陳珪司理
戚秉道三易獄皆同沉香從杖一百断放時陳
睦任本路提刑舉駁不當劾三掾皆罷州委秀
州倅張若濟鞠勘許其獄具即以才薦竟論沉
香死故東坡送三掾詩云殺人無騐終不快此
恨終身恐難了其後睦還京師乆之未有所授
聞廟帥邢生頗從仙人游䏻知休咎乃徃見之
叩以來事邢拒之弗答而語所親曰其如沉香
何睦聞之悚懼汗下廢食者累日釋氏所云冤
懟終不可免可不戒哉
紹聖𥘉元東坡帥中山得黒石白脉如孫知㣲
所畫石間奔流盡水之變又作白石大盆以盛
之激水其上名其室曰雪浪齋公自銘有云玉
井芙蓉丈八盆伏流飛空潄其根時四月二十
日也閏四月三日乃有英州之命其後謫惠州
又徙海外故中山後政以公遷謫雪浪之名廢
而不問元符庚辰五月公始𬒳北歸之命明年
夏方至吴中時張芸叟守中山方葺治雪浪齋
重安盆石方𣣔作詩寄公九月聞公之薨乃作
哀詞有云我守中山乃公舊國雪浪簘齋於焉
食宿俯察履綦仰看梁木思賢閱古皆經貶逐
玉井芙蓉一切牽復(云云)其詞曰石與人俱貶
人亡石尚存却憐堅重質不减浪花痕滿酌中
山酒重添丈八盆公兮不歸些萬里一招䰟思
賢閱古皆中山後圃堂名也
鎮江府兵火之餘有石一株在瓦礫中勢如掀
舞色紺而澤竒物也上有刻字云有唐上元甲
子歳頴川陳良參叨尹延陵獲此石置西齋之
前銘曰嵳嵳峩峩蒼翠其多是禀混元非因琢
磨置于庭隅公退常過冝乎乃身居髙之阿後
期來者見兹若何其後又有今人刻字云皇宋
治平丙午歳仲夏晦日邑令掌文紀於壊垣得
之立于此後為都統王侯勝所得移置于所居
園中有一士大夫見而愛之紿曰此本吾家舊
物也先君平音寳惜之不意尚存於兹願復歸
我王侯𣣔許之有一将校聞之謂主将曰不可
與之此石上有上元甲子及皇宋治平之語恐
朝廷聞之來取之當以此意拒之王侯用其說
遂止今按唐之上元甲子徳宗之興元元年也
距今紹興上元甲子三百六十年矣堅頑閱世
如是之乆信乎金石之夀也
婦人之纒足起於近世前世書傳皆無所自南
史齊東昏侯為潘貴妃鑿金為蓮花以帖地令
行其上曰此歩歩生蓮花然亦不言其弓小也
如古樂府玉臺新詠皆六朝詞人纎艶之言類
多體状羙人容色之姝麗又言粧餙之華眉目
唇口腰支手指之類無一言稱纏足者如唐之
杜牧李白李啇隱之徒作詩多言閨幃之事亦
無及之者惟韓偓香奩集有詠􁮑子詩云六寸
膚圍光緻緻唐尺短以今校之亦自小也而不
言其弓
飲席刻木為人而銳其下置之盤中左右欹側
僛僛然如舞状乆之力盡乃倒視其傳籌所至
酬之以杯謂之勸酒胡程俱致道嘗作詩云簿
領青州掾風流麹秀才長煩拍浮手持贈合歡
盃屡舞囬風急傳籌白羽催深慚偃師氏端為
破愁來或有不作傳籌但倒而指者當飲
木犀花江浙多有之清芬漚欎餘花所不及也
一種色黄深而花大者香尤烈一種色白淺而
花小者香短清暁朔風香来鼻觀真天芬仙馥
也湖南呼九里香江東曰岩桂浙人曰木犀以
木紋理如犀也然古人殊無題咏不知舊何名
故張芸叟詩云竚馬𣣔尋無路入問僧曽折不
知名盖謂是也王以寧周士道中聞九里香花
詩云不見江梅三百日聲断紫簘愁夣長何許
緑裙紅帔客御風來送返䰟香近人採花蕋以
薫蒸諸香殊有典刑山僧以花半開香正濃時
就枝頭採擷取之以女真樹子俗呼冬青者搗
裂其汁㣲用拌其花入有油磁缾中以厚𥿄羃
之至無花時於宻室中取置盤中其香裛裛中
人如秋開時復入噐藏可乆留也樹之幹大者
可以旋為盂盖茶托種種噐用以淡金􁈍餙之
殊可佳也
眺無咎和李秬雙頭牡丹有云二喬新獲吴宮
怯雙隗𥘉臨晉帳羞月地故應相伴語風前各
是一般愁
政和間汴都平康之盛而李師師崔念月二妓
名著一時眺冲之叔用每會飲多召侑席其後
十許年再來京師二人尚在而聲名溢于京國
李生者門地尤峻叔用追感徃昔成二詩以示
江子之其一云少年使酒來京華縱歩曽游小
小家㸔舞裳霓羽衣曲聴歌玉樹後庭花門侵
楊栁垂珠箔窓對櫻桃捲碧紗坐客半驚随逝
水吾人星㪚落天涯其二云春風踏月過章華
青鳥雙邀阿母家繫馬栁低當户葉迎人桃出
隔墻花髩深釵暖雲侵臉臂簿衫寒玉照紗莫
作一生惆悵事鄰州不在海西涯靖康中李生
與同輦趙元奴及築毬吹笛袁陶武震軰列籍
其家李生流落來浙中士大夫猶邀之以聴其
歌然憔悴無復向來之態矣
韓退之木居士偶然題作木居士便有無窮祈
福人盖當時以枯木類人形因以乞靈也在今
衡州之耒陽縣北㳂流三十里鼇口寺至今人
祀之元豊初年旱暵縣令禱之不應為令折而
焚之主僧道符乃更刻木為形而事之張芸叟
南遷郴州過而見之題詩于壁云波穿火透本
無竒初見潮州刺史詩當日老翁終不免後來
居士𣣔奚為山中雷雨冝誰主水底蛟龍睡不
知若使天年俱自遂如今已復長新枝予每憤
南方淫祠之多所至有之陸龜䝉所謂有雄而
毅􁈭而碩者則曰将軍有温而愿哲而少者則
曰某郎有媪而尊嚴者則曰姥有婦而容者則
曰姑而三吴尤甚所主之神不一或曰太尉或
曰相公或曰夫人或曰娘子村氓家有疾病不
服藥劑惟神是恃事必先禱之謂之問神苟許
其請雖冒險以觸憲綱必為之倘不諾其請卒
不敢違也凢禱必許以牲牢祀謝封敕命物所
費不貲禱而不騐病者已殂猶償所許之祭曰
弗償其禍必甚無知之俗以神之禦灾捍患為
可倚惴惴然不敢少懈也豈獨若曹乎近時士
大夫家亦漸習此風士夫稍有識者心知其非
而見女子之易惑故牽於閨幃之爱亦遂狥俗
殊可駭嘆且神聦明正直而一者也豈有以酒
食是嗜而竊福以饕餮於愚魯之民豈又所謂
聦明正直者也至於嶽也瀆也古先賢徳有功
於人載在祀典血食一方者吾敢不欽奉之乎
所謂郎者姑者安䏻禍福於忠信之士吾所未
信也世豈無一狄公為一革之木居士旣為令
之所焚矣彼庸髠者復假托以惑衆此尤可嘆
云
東坡在黄州而王文甫家東湖公每乗興必訪
之一日逼歳除至其家見方治桃符公戯書一
聮於其上云門大要容千騎入堂深不覺少年
歡
歐陽文公本朝第一等人也其前言徃行見於
國史墓碑及文集諸書中詳矣予復得四事於
公之曽孫當世望之云嘗載於瀧岡阡表瀧岡
阡盖歐陽氏松楸壠名也今不傳於世惜其遺
沒因識於此
一云公於為政仁恕多活人性命曰此吾先公
之志也嘗曰漢法惟殺人者死後世死刑多矣
故凢於死非已殺人者多活之其為河北轉運
使所活二千餘人先是保州屯兵閉城叛命田
況李昭亮等討之不克卒招降之旣開城况等
推䆒反者二千餘人投於八井又其次二千餘
人不殺分隷河北諸州事已定而富相出為宣
撫使恐其復為患謀𣣔宻委諸州守将同日悉
誅之計議已定方作文書會公奉朝㫖權知鎮
府與冨公相遇於内黄夜半屏人以其事告公
公大以為不可曰禍莫大於殺降昨保州叛卒
朝廷已降敕榜許以不死而招之八井之戮已
不勝其冤此三千人者本以脅從故得下死柰
何一旦無辜就戮争之不䏻止因曰今無朝㫖
而公以便冝䖏置若諸郡有不逹事機者以公
擅殺不肯從命事旣参差則必生事是𣣔除害
於未萌而反趣其為亂也且某至鎮必不從命
冨公不得已遂止是時小人譛言已入冨范勢
已難安旣而冨公大閱河北之兵将卒多所升
黜譛者獻言冨某擅命專權自作威福已收却
河北軍情北兵不復知有朝廷矣於是京師禁
軍亟因大閱多所升擢而冨公歸至國門不得
入遂罷樞宻知鄆州向若擅殺二千人其禍何
可測也然則公之一言不獨活二千人命亦免
冨公於大禍也
二云公於修唐書最後至局專修紀志而已列
傳則宋尚書祁其所修也朝廷以一書出於两
手體不䏻一遂詔公㸔詳列傳令刪修為一體
公雖受命退而嘆曰宋公於我為前軰且人所
見多下同豈可悉如已意於是一無所易及書
成奏御史白舊例修書只列書局中官髙者一
人姓名云某等奉敕撰而公官髙當書公曰宋
公於列傳亦功深者為日且乆豈可掩其名而
奪其功乎於是紀志書公姓名列傳書宋姓名
此例皆前未有自公為始也宋公聞而喜曰自
古文人不相譲而好相陵掩此事前所未聞也
三云公自言學道三十年所得者平生無怨惡
爾公初以范希文事得罪于吕相坐黨人逺貶
三峽流落累年北吕公罷相公始𬒳進擢後為
范公作神道碑言西事吕公擢用希文盛稱二
人之賢䏻釋私憾而共力於國家希文子純仁
大以為不然刻石時輙削去此一節云我父至
死未嘗觧仇公亦嘆曰我亦得罪於吕丞相者
惟其言公所以信於後世也吾嘗聞范公自言
平生無怨惡於一人兼其與吕公觧仇書見在
范集中豈有父自言無怨惡於一人而其子不
使觧仇於地下父子之性相逺如此公知穎州
時吕公著為通判為人有賢行而深自晦黙時
人未甚知公後還朝力薦之由是漸見進用
四云陳恭公執中素不喜公其知陳州時公自
頴移南京過陳拒而不見後公還朝作學士陳
為首相公遂不造其門已而陳出知亳州尋罷
使相換觀文公當草制自謂必不得好詞及制
出詞甚美至云杜門却掃善避權勢而免嫌䖏
事執心不為毁譽而更守陳大驚喜曰使與我
相知深者不䏻道此此得我之實也手録一本
寄門下客李師中曰吾恨不早識此人
文忠公又有雜書一卷不載於集中凢九事今
亦附於此云秋霖不止文書頗稀叢竹䔥蕭似
聴愁滴顧見案上故𥿄𢾗幅信手學書樞宻院
東􁰽
一云謝希深嘗誦哭僧詩云焼痕碑入集海角
寺留真謂此人作詩不必好句只求好意余以
謂意好句亦好矣賈島有哭僧詩云冩留行道
影焚却坐禅身唐人謂燒却活和尚此句之大
病也近時九僧詩極有好句然今人家多不傳
如馬放降來地鵰盤戦後雲春生桂嶺外在人
在海門西今之文士未必有如此句也學者勿
浪書事有可記者他時便為故事作詩湏多誦
古今人詩不獨詩爾其餘文字盡然
二云漢之文士善以文言道時事質而不俚兹
所以為難徃時作四六者多用古人語及廣引
故事主衒博而不思述事不暢近時文章變體
如蘇氏父子以四六述叙委曲精盡不减古文
自學者變格為文殆今三十年始得斯人不惟
遲乆而後獲實恐此後未有䏻継者耳自古異
人間出前後參差不相待余老矣乃及見之豈
不為幸哉
三云空梁落燕泥未為警絶而揚廣不與薛道
衡觧仇於泉下豈荒焬所趨止於此耶大風起
雲飛揚信是英雄之語也若漠漠水田飛白鷺
隂隂夏木囀黄鸝終非已有又何必區區於攘
竊哉
四云作字要熟熟則神氣完實而有餘於静坐
中自是一樂事然患少睱豈若以樂䖏常不足
耶書十年不倦當得名虚名已得而真氣耗矣
萬事莫不皆然有以寓其意不知身之為劳也
有以樂其心不知物之為累也然則自古無不
累心之物而有為物所樂之心
五云自蘇子羙死後遂覺筆法中絶近年君謨
獨歩當世然謙譲不肯主盟徃年余嘗戯謂君
謨學書如泝急流用盡氣力不離故䖏君謨頗
笑以謂䏻取譬今思此語已十餘年竟何如哉
六云學書費𥿄猶勝飲酒費錢曩時嘗見康文
公戒其子弟云吾平生不以全幅𥿄作封皮文
康太原人世以晉人喜嗇而資談笑信有是哉
吾年尚老亦不𣣔多耗用物誠未足以有益於
人然衰年志思不壮於事少䏻快然亦其理耳
七云蕭條淡泊此難畫者覧者未必識也故飛
走遲速意近之物易見而閑和嚴靖趣逺之心
難形若乃髙下向背逺近重復此畫工之藝耳
非精鑿之事也不知此論為是否余非知畫者
強為之說但恐未必然也然自謂好畫者必不
䏻知此也
八云介甫嘗言夏月晝睡方枕為佳問其何理
云睡乆氣蒸枕熱則轉一方冷䖏然則真知睡
者耶余謂夜弹琴惟石徽為佳盖金蚌瑟瑟之
類皆有光色燈燭照之則炫燿非老翁夜視所
冝白石照之無光於目昏者為便介甫知睡真
懶者余知琴得之二十年昨因患病两手中指
拘攣醫者言惟𢾗運動以導其氣之滯謂惟弹
琴為可亦尋得十餘年已忘諸曲物理損益相
因固不䏻窮至於如此老荘之徒多寓物以盡
人情信有以也哉
九云唐之詩人類多及窮士孟郊賈島之徒尤
䏻刻琢窮苦之言以自喜或問二子其窮孰甚
曰閬仙甚也何以知之曰以其詩見之郊曰種
稲耕白水負薪斫青山島云市中有樵山我舎
朝無煙井底有甘泉釡中乃空然盖孟氏薪水
自足而島家柴水俱無誠可笑然二子名稱髙
於當世其餘林翁䖏士用意精到者徃徃有之
若雞聲茅店月人迹板橋霜則覉孤行李流離
辛苦之態見於𢾗字之中至於野塘春水漫花
塢夕陽遲則春物融怡之情和暢又有言不能
盡之意兹亦精意刻琢之之所得者耶徃在洛
時嘗見謝希深誦曰縣古槐根出官清馬骨髙
又見晏丞相常愛笙歌歸院落燈火下楼䑓希
深曰清苦之意在言外而見於言中晏公曰世
傳䓻萊公云老覺腰金重慵便枕玉凉以為冨
貴北特窮相者耳䏻道冨貴之盛則莫如前句
亦與希深所評者類耳以二公皆有情味而喜
為篇詠者其論如此
右永叔所書九事頃在京師貴人家見之當時
人謁状收書之字畫清劲多桞誠懸筆法愛而
録之然其間稱馬放降來地及春生桂嶺外之
句并論嚴維桞塘春水漫温庭筠雞聲茅店月
之工與夫賈島哭僧之誚皆已載於詩話中及
晏元獻評冨貴之句亦見於歸田録但其言或
不同故不敢刪削併録之云
何薳子楚作春渚紀聞云關子明易傳李衞公
對問皆阮逸著撰予考之唐藝文志及本朝崇
文緫目皆無之子楚之言或然也又云龍城記
乃王銍性之作樹萱録唐書藝文志小說類自
有此名豈無言所作也此書所載諸事近於寓
言而諸篇詩句皆佳絶盖唐人之善詩者為之
如江聲兼小雨暝色入啼猿藕隠玲瓏玉花藏
縹緲容紅樹醉秋色碧溪弹夜絃網断蛛猶織
梁空燕不歸等句皆警絶非近人所䏻也

墨荘漫録卷第八
墨荘漫録卷第九
李淳風論辨真玉云其色温潤常如肥物所染
𫾣之其聲清引若金磬之餘響絶而復起殘聲
逺沉徐徐方盡此真玉也予頃在唐州見任布
叅政之孫諭字義可收一璧凝滑如脂無有蟻
缺惟有两粟大赤􁈭盖尸沁也以綿䋲掛之擊
之其清越之聲餘韻悠揚正如淳風之說與所
見水蒼玉不可同日而語後聞為一中都一貴
人取去自是不復再見也
政和丁酉歳真州郊外屠一牛買肉歸者徃徃
於刲割之際錚錚有聲視之於肉脉中皆有舎
利也大小不一光莹如玉詢之𢾗家皆有之自
爾一村之民不復食牛
東坡作長短句洞仙歌所謂氷肌玉骨自清凉
無汗者公自叙云予㓜時見一老人年九十餘
䏻言孟蜀主時事云蜀主嘗與花蕋夫人夜坐
納凉於摩訶池上作洞仙歌令老人䏻歌之予
今但記其首两句乃為足之近見季公彦季成
詩話乃云楊元素作本事記洞仙歌氷肌玉骨
自清凉無汗錢唐有老尼䏻誦後主詩章两句
後人為足其意以填此詞其說不同予友陳興
祖徳昭云頃見一詩話亦題云李季成作乃全
載孟蜀主一詩氷肌玉骨清無汗水殿風来暗
香滿簾間明月獨窺人欹枕釵橫雲髩亂三更
庭院悄無聲時見踈星度河漢屈指西風幾時
來只恐流年暗中換云東坡少年遇羙人喜洞
仙歌又觧后䖏景色暗相似故􁃹括稍恊律以
以贈之也予以謂此說近之㩀此乃詩耳而東
坡自叙乃云是洞仙歌令盖公以此叙自晦耳
洞仙歌腔出近世五代及國初未之有也
琴阮皆樂之雅者也琴則人多䏻之而藝精者
亦衆至阮則人罕有造其妙者中都盛時有醴
泉觀道士王慶之頗好此樂同時又有安敏修
者以此藝供奉上前徽廟顧遇厚於倫軰二人
者其䏻相抗予在京師皆常聴之慶之則閒雅
多古曲優逸不迫敏修則變移宫徴抑怨取興
雜以新聲然皆妙手絶藝也後慶之不知存亡
敏修𬒳虜北去未㡬竄而南歸今習阮者未有
䏻及此二人也
劉棐仲忱詩律殊有風致嘗賦咸陽二絶云父
老壼漿迎義旗秦亡誰復為秦悲不曽𬒳虐曽
䝉徳十二金人合涙垂玉殿珠楼二世中楚人
一炬逐煙空却縁火是秦人火只與焚書一様
紅殊類唐人題詠他詩亦稱是華亭縣有寒穴
泉與無錫惠山泉味相同並嘗之不覺有異人
知者亦少王荆公嘗有詩云神震冽氷霜髙穴
與雲平空山渟千秋不出嗚咽聲山風吹更寒
山月相與清北客不到此如何洗煩酲
西京牡丹聞於天下花盛時太守作萬花會宴
集之所以花為屏帳至於梁棟柱栱悉以竹筒
貯水簮花釘掛舉目皆花也揚州產芍藥其妙
者不减於姚黄魏紫蔡元長知維揚日　効洛
陽亦作萬花會其後歳歳循習而為人頗病之
元祐七年東坡来知揚州正遇花時吏白舊例
公判罷之人皆鼓舞欣悅作書報王定國云花
會檢舊案用花千萬朶吏縁為姦乃揚州大害
已罷之矣雖殺風景免造業也公之為政惠利
於民率皆類此民到於今稱之
穆天子傳古書也杜子羙多用其事語如天子
之馬走千里王命官属休曽祝沉豪牛歕玉大
宛兒凢此四事皆出此書也曽敀彦和博學之
士予先君有此書彦和借徃讎校乃題其後云
晉中書監令荀公曽和嶠所上古文穆天子傳
六卷即太康二年汲人凖盗冡發魏㐮王墓所
得竹書也按束晢傳竹䇿書凢七十五篇内穆
天子傳五篇言周穆王游行四海見帝臺西王
母雜書十九篇周食田法周書論楚事周穆王
羙人盛姬死事然則穆天子傳本五篇公曽等
所上乃有六卷者今覩第六卷多記盛姬事盖
并入雜書中此一篇也書雖殘缺不可盡讀而
其所載事物多故志之所無者如世民之吟黄
澤之謡黄竹之詩其詞皆雅馴可喜又如虎牢
五鹿之所以名亦可以愽異聞矣嘗考漢書地
理志京兆有西鄭河南有新鄭漢中有南鄭京
兆之鄭先儒謂之西鄭班固曰周宣王弟威公
邑應劭亦曰宣王母弟所封也其子與平王東
遷更稱新鄭臣瓉曰周穆王以下都於西鄭不
得以封威公初威公為周司徒王室作亂故謀
於史伯而寄帑與賄於􁆁會之間幽王旣敗二
年而㓕會四年而㓕􁆁居於鄭父之丘是以為
鄭威公無封京兆之文也顔師古曰穆王以下
無西鄭之事瓉說非也今按此書自第四卷而
下卷末皆書天子入於南鄭盖瓉之所謂穆王
之所都者是也第五卷有祭父自圃鄭來謁盖
瓉之所謂鄭父之丘者是也瓉即校書郎中傳
瓉乃公曽嶠所部校穆天子傳官属也故因取
此傳以注漢書然傳稱南鄭西鄭瓉所未詳其
所以異豈近世傳冩之誤耶漢中之鄭為南鄭
不應京兆之鄭復稱南鄭其稱西鄭乃以圃鄭
為東耳西鄭穆王出游反必入焉豈非以其所
都故耶設非王都亦圻内近地也邦皆在彊地
畿内諸侯當在邦都其内為縣又其内為都則
西鄭之於鎬京殆可為公邑而已亦不以為國
也且是時已有圃鄭矣則不必因威公之子從
周東遷乃得鄭名然謂之新鄭又果何耶雖然
如瓉之說亦豈全非哉今汲冢中竹書惟此書
及師春行於世餘如紀年瓉語之類復已亡逸
今人家閨房遇春秋社日不作組紃謂之忌作
故周美成秋蕋香詞乳鴨池塘水暖風緊桞花
迎面午粧粉指印窓眼曲理長眉翠淺聞知社
日停針線採新燕寳釵落枕夣春逺簾影參差
满院予見張籍呉楚詞云庭前春鳥啄林聲紅
夾羅𥜗縫未成今朝社日停針線起向朱櫻樹
下行方知唐時已有此忌循習至今也
李傳宣和間任太府卿因職事陛對徽宗問曰
知卿年彌髙而色不衰中外稱卿有内丹之術
可具以進傳曰陛下聖徳廣淵􁱝知日新學有
緝熈於光明臣雖不學敢以誠對謹領聖訓容
臣具術以聞明日方進曰臣聞内觀所以存其
心也外觀所以飬其氣也存其心飬其氣則真
火爐鼎日炎神水華池日盛矣長生乆視上下
與天地同流天道運而不積聖人知而行之大
道甚易知甚易行以簡以易而天下之理得也
人之所恃以生者氣也氣住則神住神住則形
住形住則長生乆視自此始矣盖日月運轉寒
暑徃來天地所以長乆吹嘘呼吸吐故納新真
人所以住世故丹元子曰形以神住神以氣集
氣體之充也形神之舎也氣實則成氣虚則敓
氣住則生氣耗則㓕此廣成子所以保氣而煙
蘿子所以煉氣也然則一言而盡保煉之妙者
其惟嚥納乎故曰一嚥二嚥雲蒸雨至三嚥四
嚥内景充實七嚥九嚥心火下降腎水上昇水
火旣濟則内丹成可以已疾可以保生可以延
年可以超昇臣謹刪其繁紊撮其樞要直書其
妙以着於篇上篇曰進火候每日子後午前若
於五更𥘉陽盛時尤佳就坐榻上面東或南握
固盤足合目主腰而坐澄心静慮内觀五臓仰
面合口鼻中引清氣氣極則主腰而嚥之每一
嚥縮榖道一縮再引則再如之至再至三若氣
極不䏻任則低頭㣲開口以吹字出之勿令耳
聞出氣之聲如此凢三次是謂進火一周天俟
氣調匀然後行水下篇曰進水候進火畢中取
口中液聚為一䖏多多益辦俟甘而熱即閉口
仰面亞腰左顧一嚥正中一嚥分三嚥而下内
想一直下丹田每一嚥亦縮榖道一縮如此一
遍是為行水一週天每進火行水畢然後下榻
行履自如後叙曰五行水火為𥘉人生水火為
急此是極易之要法上奪天地造化學道修真
之士𥘉行湏覺臍下如火飲食添進四肢輕快
是其騐也行而乆之則髮白再黒齒落重生精
神全具復歸嬰兒寒暑不䏻侵鬼神不䏻㓂千
二百歳壽比彭老漸為真人矣徽宗見而嘉納
之梁師成録其說以示人乃簡易之道第行之
者不䏻悠乆耳或云虞謨君明修飬有得亦祗
行此法也
翰苑歲供禁中立春端午貼子前後多矣率多
擬効奮語故少新意惟䏻道宫禁一時之事者
為妙王履道皇帝閤云彤霞蒨霧繞觚稜楼雪
融銀滴半層别是儗開延福宴夾城先試景龍
燈妃嬪閤云玉燕翩翩入髩雲花風初掠縷金
裙神霄宫裡驂鸞侣来侍長生大帝君政和七
年所進也又皇后閤云蘂笈琅亟受祕文清虗
道合玉宸君瑶䑓夜静朝真乆金屋春寒閱籙
勤妃嬪閤云曈曨暁日上金鋪的皪春氷泮玉
壺繍户緑窓塵不到凝酥點就輞川啚重和二
年所進也不惟才思清䴡皆紀當時事也
徐遹子閩人愽學尚氣累舉不捷乆困塲屋崇
寜二年為特奏名魁時已老矣赴聞喜賜晏於
瓊林苑歸騎過平康狹邪之所同年所簮花多
為群倡所求惟遹至所寓花乃獨存因戯題一
絶云白馬青衫老得官瓊林宴罷酒膓寛平康
過盡無人問留得宫花醒後㸔後仕至朝官知
廣徳軍謝事而歸
予四明同僚嚴致明飬正靖康丙午歳仕廣徳
軍建平尉任满入城批書舘於郡之開化寺一
夕夣一婦人䴡容絳服來訴曰妾四明人也乆
寓於此未有所歸惟君子哀之為我謀所舎意
若求塟也暁窹詢諸寺僧有云政和間池陽人
彭汝雲為郡從事其子婦張氏死乃殯於城西
明敎院其後改院為神霄宫徙其徒入此寺併
移其柩於此僧軰常有見之者不以為恠嚴頗
疑之未幾考課事竟将返馬時赴郡官會曁歸
夜參半矣方就枕復見其人立於帳前泣訴曰
知君戒行有日前懇何如又有云𣣔竭奴心誓
殚素志嚴恍惚驚窹悚悸而起不䏻悉記其語
翌日復詢彭氏則亦亡矣乃為祭酹而祝之曰
此刹舘之客􁊁至鼎來不知其幾何人胡不訴
之乃獨告於我乎然我貧無力曷以副汝之請
當遍告諸有位者庻有成焉時崔公成美為簽
判乃率同僚出金且令廣徳邑宰檀佾庭季辦
集之為作佛事塟於城西横山之陽仍書其事
刋石納壙中檀與彭盖郷人故亦樂為之
枸𣏌神藥也修真之士服食多昇仙歲乆者根
如犬形夜䏻鳴吠羅浮山記云山上有枸杞樹
大三四圍髙二丈餘時有赤犬見於其下夜聞
其吠今所至有之但鮮得枝幹大者予外氏家
唐州第宅之盛甲於漢上宅東有園在東南城
之一隅城上下枸杞甚茂枝幹有如盃盂者春
時􁂶條如指甘羙無復苦味一日因𣣔地骨皮
入藥予與表弟季任命僕􁧐之初深三二尺根
已如椽又深鋤之其下形如一犬頭足悉具惟
一足差細其嫩皮厚寸許伯舅順啚見之嘆惋
曰惜乎靈物為二子所發使其歲月益深必亦
䏻狺狺而吠矣治其皮得𢾗斤諸君争取之而
盡後予因觀曲轅先生崔公度伯易所進枸杞
詩序云臣昔聞隱君子言枸杞𢾗百歳根類生
物得而食之　顔長年後閱仙書𢾗有騐者嘗
與道士字文希真游南岳朱陵洞天過古蘭若
基野客留宿庵下有聞類犬吠希真謂此非人
境安得有是客笑曰岩腹枸杞生而酷似此其
音也臣憶舊說黎明祈客𣣔識其䖏未至百歩
皆曰彼婆娑出衆荣者是也臣與希真将前客
急止曰此神物也側常有蛇虎守護必待有道
之士以歸吾等母得輙近自是每念之或入他
山中遇樵蘇必訪焉間云徃徃有見但苦在深
絶不可到之地元豊己未三月陛下親䇿進士
集英殿三舘故事臣得寓直殿廊入左銀䑓門
少西十許歩御溝之上有若洞天所望就視則
枸杞也其本圍尺有咫右紐而連理臣凾詢衞
士髙年者對曰聞天聖前尤盛此荐出者苗耳
臣益悚然竊語同舎或曰事雖可進而其為祕
也曽减仙山神壑之嚴乎旣而嘆曰下誠有物
耶孕天地隂陽之至和隱端然不可輙致之神
今乃自托宫槐禁桞之列俻一時洒掃之觀是
豈浪出而徒然者耶偶臣属殊方士採製餌服
之節度未得相與抃舞歡呼随萬年之觴一供
吾君亦臣子心願目想而深可愧恨慊然者因
感而成詩姑有待焉(云云)予因是知一物生得
其地乃爾悠乆彼南嶽之叢與銀䑓之本雖逺
近之有殊其爲深根蒂固無芟翦之患則所托
者同也予方山居小隱當蒔百本以供擷芼雖
未䏻擬西河女子之夀亦足豊天随子之七挾
也西河女子杖八十老人者老人是其子因不
修真以致衰老怒而杖之
熈寜十年京師春旱上心焦劳於後苑瑶津亭
建道塲祈禱上精誠甚切一夕夣一僧形容甚
異於空中吐雲霧以興雨及覺雨遂大注上大
恱求其像於佛閣下乃羅漢中第十尊者也元
絳厚之時為叅政作喜雨詩王禹玉和其韻云
紫殿霄祈感聖憂玉毫曽降𣑽王州慈深三界
雲常聚法徧諸天雨自流作弻為霖孤宿望神
僧吐霧應精求(云云)時䑓省舘閣悉和之崔伯
易云陽元彌春帝為愁比丘龍起睠神州慈雲
徧覆諸天潤惠澤相和萬國流(云云)人多稱之
崔伯陽熈寧二年為國子監直講嘗著熈寧稽
古一法百利論五卷逾萬言盖以乆任為要上
之召對延和稱㫖自此遂擢用徧歴清要矣予
嘗求是書於其家今亦亡矣惜乎不見於世以
此知古人著述亡逸不傳者多矣同時又有臨
川吴孝宗子經嘗著三書一曰法語二曰先志
三曰巷議舊嘗傳於其姪道宗夣協亦亡於兵
火子經予母之從叔也今聞其從孫家尚有本
當復傳之
唐庚子西謫惠州時自醸酒二種其醇和者名
養生主其稍劲烈者名齊物論子西詩多新意
不沿襲前人語如湖上云佳月明作哲好風聖
之清獨游云烏攫春祠敏鳶窺野焼癡醉眠云
山静似太古日長如小年又芙蓉溪歌云人間
八月溪秋霜嚴芙蓉溪上春酣酣二南變後魯
叟筆七國戦䖏鄒軻談人間二月春光好溪上
芙蓉迹如掃周家盛䖏伯夷枯漢室隆時賈生
老小兒造化誰䏻窮㡬逥枯枿還芳叢只因人
老不復少有酒且發衰顔紅比興殊新竒也
王直方立之父名棫家多侍兒而小鬟素兒尤
妍䴡王嘗以臘梅花送眺無咎無咎以詩五絶
謝之云有芳菲意淺姿容淺憶得素兒如此梅
李豸方叔嘗飲㐮陽沈氏家醉中題侍兒小莹
裙帶云旋剪香羅到地垂嬌紅嫩緑冩珠璣花
前𣣔作重重結繫定春光不放歸後小莹歸郭
汲使君家更名艶瓊尚存也他日詢之乃㐮陽
士族家女遂嫁之
洛陽牡丹之品見於花譜然未若陳州之盛且
多也園户植花如種黍粟動以頃計政和壬辰
春予侍親在郡時園户牛氏忽開一枝色如雞
雛而淡其面一尺三四寸髙尺許柔葩重疊約
千百葉其本姚黄也而於葩英之端有金粉一
暈縷之其心紫蕋亦金粉縷之牛氏乃以縷金
黄名之以􁑞蒢作柵屋圍帳復張青帟䕶之於
門首遣人約止游人人輸十金乃得入觀十日
間其家𢾗百千予亦獲見之郡守聞之𣣔剪以
進於内府衆園户皆言不可曰此花之變易者
不可為常倘他時復來索此品　何應之又𣣔
移其根亦以此為辭乃已明年花開果如舊物
矣此亦草木之妖也
予妹夫王從一太初著東郊語錄有云唐人詩
云月落烏啼霜满天江楓漁火對愁眠姑蘇城
外寒山寺夜半鍾聲到客船此張継楓橋夜泊
之作也說者謂美則美矣但三更非撞鍾時按
南史裴皇后傳載齊永明中上𢾗游幸諸苑囿
載宫人從車置内深隱不聞端門鼓漏聲置鍾
於景陽楼上應五鼓三鼓宫人聞鐘聲早起粧
餙由是言之夜半之鍾有自來矣予以謂不然
非用景陽故事也此盖吴郡之實耳今平江城
中從舊承天寺鳴鍾乃半夜後也餘寺聞承天
鍾罷乃相継而鳴迨今如是以此知自唐而然
楓橋去城𢾗里距諸山皆不逺書其實也承天
今更名䏻仁云
沈遼􁱝逹以書得名楷隷皆妙嘗自湖南泛江
北歸舟過冨池直大風波濤駭恐舟師失措幾
溺者屡矣富池有吴将甘寧廟徃來者必祭焉
􁱝達遥望其祠以誠禱之風果小息乃得維岸
乃述寧仕吴之竒謀忠節作賛以揚靈威而答
神之休自作楷法大軸以留廟中而去其後乃
為過客好事者取之是夜神夣於郡守趣使還
之明日守使人訊其事果得之復卑廟令掌之
近聞今亦不存矣
靖康𥘉韓子蒼知黄州頗訪東坡遺跡嘗登赤
壁而賦所謂棲鶻之危巢者不復存矣悼悵作
詩而歸郡人何頡斯舉者猶及識東坡因次韻
獻子蒼云児時宗伯寄吾州諷誦移文至白頭
二賦人間真吐鳳五年江上不驚鷗蟹嘗見水
人猶惡鶻有危棲孰肯留珍重使君尋徃事西
風悵望古城楼然黄之亦壁土人云本赤鼻磯
也故東坡長短句云故壘西邉人道是三國周
郎赤壁則亦是傳疑而已今岳陽之下嘉魚之
上有烏林赤壁盖公瑾自武昌列艦風㠶便順
泝流而上逆戦於赤壁之間也杜甫有寄岳州
李使君詩云烏林芳草逺赤壁徤㠶開則此真
敗魏軍之地也
酴醿花或作荼䕷一名木香有二品一種花大
而棘長條而紫心者爲酴醿一品花小而繁小
枝而檀心者爲木香題詠者多嘗記范周無外
云暖風吹麝入鈆華不肯随春到謝家半夜粉
寒香泣露也應和月怨梨花韓維持國云平生
爲爱此香濃仰面嘗迎落架風毎恐春歸有遺
恨典刑元在酒杯中未若張文潜云紫皇寳露
張珠幰玉女熏籠覆錦衾萬紫千紅休巧笑人
間春色在檀心又未若黄魯直云漢宫嬌額半
塗黄入骨濃薫賈女香日色漸遲風力細倚欄
偷舞白霓裳
俞子容家藏書
唐寅校畢
墨荘漫録卷第九
墨荘漫録卷第十
崔伯易書有金華神記舊編入聖宋文選後集
中今無此集近讀曲轅集復見之因載之以廣
所聞云汴人有吴生者世爲冨人而生以娶宗
室女得官於三班嘉祐中罷任髙郵乃寓其家
於治所而獨與兄子賫金繒𢾗百千南適錢唐
道出晉陵艤舟於望亭堰下是夜月明風髙生
乃危坐舷上頓然殊不有寝意乆之忽有緋衣
𬒳髮持两炬自竹林間出者後引一女子冠玉
鳳冠曵蛟綃文錦之衣顔色甚䴡而年十八九
耳生見而驚俄頃至岸側囬叱緋衣者曰可去
矣無乆留也於是㓕炬泣拜而去女子即登舟
面生坐謂生曰見向來緋衣者乎此君之夙仇
也而索君且𢾗十年矣乃今方得之第以我故
得免不然今夕君當死其手生聞益驚駭不自
安女子笑曰君怯耶即以金縷衣置肩上生稍
安乃問曰若神與其鬼耶女子曰我非人亦非
鬼盖金華神也過去生中嘗與君爲姻好竊知
将有所下濟故相救耳今事已我亦當去君矣
遂去不復返顧生以目送至竹林中不見将掩
門忽覩女子坐其後生大驚女子笑曰知君怯
故相戯安有𢾗十年睽索一得觧后而遽徃者
耶遂相與入舟中取酒共飲其言諧謔悉如常
人然生誡曰母髙聲恐兄子知之女子曰我言
特君可聞他人雖厲聲亦不䏻聞也生益疑竊
自懼曰此果神也固無所惮倘鬼則必有所畏
矣因出劍鏡二物示之女子曰此劍鏡耳精與
鬼則畏夫劒陽物而有威者也鬼隂物而無形
者也以無形而遇有威是謂銷鑠其妖而不䏻
勝故鬼畏劒也鏡亦陽明而至明者也精亦隂
物而為變者也以偽而當至明是故暴著其形
而不䏻逃故精畏鏡也昔抱朴子嘗言其略而
我知之且乆矣乃𣣔以相畏乎生懼起謝曰誠
無他意至明起謂生曰舟檝已有暁色勢不䏻
乆留當與君子决矣君後十年遊華山日多置
朱粉於路隅梧桐下楊之雖然君今不可終此
行恐復不濟也因索筆題詩一章曰羅襪香消
九九秋涙痕空對月明流塵埃不見金華路滿
目西風緫是愁書已輙復流涕歔欷而去明日
思其言遂囬棹不復南去後以其事語人人或
詰其兄子果亦不知也
曲轅先生又嘗作傳記陳明逺再生事云明逺
陳氏子也名公闢興化軍人嘗舉進士皇祐三
年春過泗州游普照王寺時群僧會齋于南院
明逺遶浮啚自西廂趣大殿两廡人甚譁獨老
僧弊衣庭下倚樹讀青𥿄書其文光彩射百許
歩明逺遽徃揖之僧小舉手就視其書則金字
金剛經繫以梁朝傳大士之頌者僧細諷自若
明逺從後聴之疑其光徙日所記乆僧囬顧笑
謂明逺曰子亦樂此耶明逺對之稍㳟僧讀竟
遂以經授明逺曰江南李氏所施觀子之貌且
當持此明逺喜受之以歸明且取映日則無復
光彩一讀之徑藏書籠中明年從父官海陵忽
得疾不可治以死三日家人将大歛覺其體復
温移刻稍蘇又食頃乃䏻言其族驚明逺自言
方疾革時見四卒深目虎喙持文書有大印字
莫可辨共執明逺桎两手驅西北行其勢甚暴
所經依約皆廣野塵埃射人不可輙視漸逼大
河府署嚴宻門外坐卒𢾗十悉持挺内有考掠
聲三卒先入一守明逺於大門外如竢命者湏
臾坐卒盡起擎跪明逺囬視一僧乗虚而行過
門見明逺植杖而立意若哀憫明逺不覺手桎
盡觧熟視其状即泗州嘗遇授經者也因拜祈
之僧顧卒取文書略視曰府君知耶纔𣣔入門
而聞府中呼應甚遽有二人服紫服朱趋出迎
之其侍衞之盛若世之逹官二人禮僧極恭僧
語二人語愈喜旁睨明逺若夙有罪者僧呼明
逺前使自懴悔俄二人詔吏聴還二人亦謝僧
去復有吏馳出呼明逺則明逺季父釴釴大學
進士有聞亡已三年矣旣見訪明逺家事云我
當録冤簿三年纔二年尔非佳職也尔歸持尊
勝七俱胝呪祈以免我又有故服藏某䖏幸焚
之遺我寄聲親戚如平生復告明逺言世之人
冤慎勿復復之後勢如索綯為若有迨百千生
不䏻觧者故吾此局置吏最多而簿書期會常
若不及神君聖靈尤深厭此言未竟若有呼之
者因疾馳去僧引明逺游旁两大廡下見繫囚
不啻𢾗百亦有禽獸諸虫悉䏻人言與囚對辨
群吏見僧悉拜有械囚縶以大鉄繅左右文書
沒其首口嘗囁嚅出血卒守之若使自讞輕重
不當又鞭之其餘幾壊明逺竊視之乃其表舅
鄭生生為閩吏喜以法自名死且十年餘見明
逺泣下頻以手向僧且目明逺僧笑出以杖指
之鏁械俱墮然莫敢起而口囁嚅出血也則未
已也又見坐沙門五六人前列敗壊飲食𢾗十
甕氣色殊惡僧曰此嘗棄世中供飬且重使食
耳僧亦不甚念復引明逺出前大河上虹橋蜿
蜒望彼岸城府楼觀煙霧出其上明逺請徃觀
焉僧不許曰子過此無復歸矣亟随僧趣東南
井閭人物差類人世但天氣垂惨似𣣔雨時而
途中所遇徃徃皆昔嘗所見危冠大馬出䖏前
後吏卒替更而迭趋人指以為名勢挾侈快意
不屈之士皆超趄狼狽状若為物所迫甚者咨
嗟涕涙悔怏自擲意求有以亡匿而不可得俄
及前所過廣野遇溪水漲甚始思來時則無有
也明逺憂不䏻渡僧乃執杖端以末授明逺而
導之始渉亦甚淺中流明逺失㩀将溺因驚呼
而甦明逺之復生也桎縳之跡隱然在臂家人
持葷飲餉之雖𢾗十年輙掩鼻急遣去瞻視間
僧已在室中香氣異常親族齋戒祈見者必暫
覩裙衲杖履而已僧自是日以先授經義教明
逺對其情品說一切世間所有之法即心是佛
煩惱塵劳䆒竟虚妄其音靚圓若霜鍾在庭户
外之人一歴耳驩然自信終身不䏻忘其聲每
謂明逺曰吾即詣某寺齋旣去食頃復還又言
某氏齋私飲某僧酒猶不齋耳他時爲之未免
有罪時多疑以僧伽大師者明逺請焉僧曰僧
伽吾師也㡬一月明逺軀體復壮僧告去曰後
十四年吾傳子於祖山明逺問祖山曰廬阜遂
去陳氏後求釴故衣果得於其䖏緇徒呪而火
之明逺母素好釋氏悉䟽其齋雖逺𢾗百里必
使人騐之明逺并告以言状具言有是爾飲僧
家聞之終身不飲酒然明逺向所懴之罪今反
不復䏻記豈昔偶萌之於心不自引悔而神道
已録以為非耶抑他生所為不復自省而幽冥
記人功過誅賞有時而宴安人之苟為得以自
将則跬歩之間不可以為恐懼耶至和三年八
月明逺歸莆田以故人訪予且出所授經具道
其事予𣣔記之予固已恠其人爽辨謙畏不類
向時其志真若有所得然未睱從其請也今年
其兄公輔調官京師特過予復為言予與公輔
游十五年矣今亦稱其弟所為如予嘗所恠者
則明逺由是而有聞倘求之益勤修之益明守
其話言不為冨貴貧賤之所遷則其所至也豈
易量哉因奮筆直載始末明逺所述盖多其間
有與佛經外史若世人已傳之事略相同者不
復更録明逺父名鑄今為尚書都官郎中通判
廣州曲轅子記予觀崔公所記抑亦異矣彼鄭
生者以法自名而獲罪若是吁可畏哉三尺者
輕重不可踰而法家流鮮恩寡怒多論　刻苟
容於心已不逃於隂譴矣若䏻平反明慎天必
以善應之臨政者於　問詳讞寜可忽諸
㐮陽天仙寺在漢江之東津去城十里許正殿
大壁畫大悲千手眼菩薩像世傳唐武徳初寺
尼作殿求良工啚繪有夫婦携一女子應命期
尼以扃殿門七日乃開至弟六日尼頗疑之乃
闢户􁓊其無人有二白鴿翻然飛去視壁間聖
像已成相好竒特非世工所䏻獨其下有二長
臂結印手未足乃二鴿飛去之應也郡有畫工
武生者獨䏻模傳其本大觀初有梁寛大夫寓
居寺中心無信向頗輕慢之武生云菩薩之面
正長一尺寛以為誕必𣣔自度之乃升梯𣣔以
以尺加菩薩面忽梁間有聲如雷寛震悸而墮
損其左手僧教寛悔過自懴後歳餘方如舊兹
禦侮於像法事者怒其慢瀆耳
章丞相申公子厚以䏻書自負性喜揮翰雖在
政府睱時日書𢾗幅予嘗見雜書一卷凢九事
乃抄之因載於此
一云東漢魏晉皆以八分題宫殿榜蔡邕作飛
白是八分字耳是以古云飛白是八分之輕者
衞恒作㪚隷是用飛白筆作隷字也故又云散
隷終是飛白金石刻東漢魏晉皆用八分唯小
小碑刻之或䕃刻隷字也許昌群臣勸進與授
禅坻碑皆八分之妙者近世有荒唐士人妄謂
為隷書而不知隷書乃今正書耳世俗亦徃徃從
而謂之隷書且相尚學焉不知彼将以何等為
古八分又将以今正書為何等耶嗚呼目前淺
近之事略渉古者便自可知何至昏蒙妄惑不
可指示之如此耶顧𣣔與其論書學之本與用
筆作字之㣲妙㫖逺而意深者安可得哉盖不
趐於以鐘鼔樂鷃周公之服𬒳猿狙也事之類
此者多矣
二云書者六藝之一古人列之於學以相傳授
則學者始習之已盡詳知其規矩法度與所以
為書之意矣精而熟之不妙且神何待耶戦國
秦漢以來其學猶未絶也故學者尚有前世之
風烈至於名家乃多父子祖孫豈不由師傳授
習之有素乎崔張鍾杜衞索王庾諸人是也會
之於繇真父子也逸少子敬殆将鴈行矣
三云吾頃見蘇浩然兄弟言其曽祖叅政所收
古書盡付㓜子掌之旣薨諸兄弟以其素所爱
不復取悉以卑之所與共者十一二而已其後
叅政之㓜子官洪州卒官因不歸其子㓜弱已
而遂絶書畫皆㪚失不復存今諸房所共有者
是十一二之粗者耳然足以多甲士族也使具
在者不知其當何如也必有魏晉名迹矣惜哉
四云宣州筆有名耳未必佳也凢筆擇毫净捲
心圓便是工夫鋒之長短尖齊在臨時耳䖏䖏
皆能要自指教令精意而已無他竒也
五云張侍禁筆甚佳一管小字筆冩二十萬字
尚冩字如此是少比也盧𬋩使十倍不及是其
手生也凢習熟之與生踈豈不相逺哉學書湏
先暁規矩法度然後精苦勤功自入䏻品䏻之
至極心悟妙理心手相應出乎規矩法度之外
無所適而非妙者妙之極也由妙入神無復蹤
跡直如造化之生成神之至也然先暁規矩法
度加以精勤乃至於䏻䏻之不已至於心悟而
自得乃造於妙由妙之極遂至於神要之不可
無師授與精勤耳凢用筆日益習熟日有所悟
悟之益深心手日益神妙矣力在手中而不在
手中必湏用力而不得用力應湏在意而不得
在意此可以神遇而不可以言傳也學佛者悟
吾此語可以撤手到家矣妙哉妙哉真至理也
六云吾每論學書當作意使前無古人凌厲鍾
王直出其上始可即自立分若直尔低頭就其
規矩之内不免為之奴矣縱復脱洒至妙猶當
在子孫之列耳不䏻㕍行也况於抗行乎此非
苟為大言乃至妙之理也禪家有云見過於師
方堪傳授見與師齊减師半徳悟此語者乃䏻
暁吾言矣夫於師法不傳字學廢絶𢾗百千年
之後𣣔興起之以継古人之跡非至強神悟不
䏻至也
七云學書湏先極取骨力骨力充盈有羡乃漸
變化收藏至於潜伏不露始為精妙若直尔暴
露便是桞公權之比張筋弩骨如角觝武夫不
足道也
八云楊小漕言其兄官江夏有一道人自稱吕
元圭時時延之學院中二姪㓜小頗勤待之或
言事徃徃有騐一日忽再三言云惡人将至矣
湏急避之時衆人亦不甚留之暫耳徑渡江去
人但訝其所謂惡人者何也是夜忽然提刑喻
君渉至州州郡都不知之乃是乗便風一日行
六七程徑至岸下耳喻至則遣人訪求吕不見
踪跡喻乃素自宻問得與一人徃還至熟呼之
至即岑文秀也詰其所得云無有喻以聲色且
将笞之岑終言無喻不信遣熟事吏徃搜其家
乃於神堂壁中得所與岑長歌一首是言内事
岑乃云吕實付此詩云汝今未暁異日當為子
詳說之喻乃云吕即吕先生也其名元圭是觧
拆先生二字耳亦不知其定何如也众乃悟所
謂悪人者指喻耳是恐其廹逼求之也
九云吾今日取君謨墨迹觀之益見其學之精
勤但未得㣲意尔亦少骨力所以骨弱而筆嫩
也使其心自得者何謝唐人李建中學書宗王
法亦非不精熟然其俗氣特甚盖其初出於學
張從申而巳君謨少年時乃師周越中始知其
非而變之所以恨弱然已不意其䏻變之至此
也吾少年時便學書至今必有所至所以不學
者常立意若未見鍾王妙蹟終不妄學故不學
耳比見之則已遲晚故學遅恐今但手中少力
耳若手中不乏力不甚衰疲更二十年决至熟
妙䖏此湏常精勤乃可若不極精勤亦不䏻至
也凢學者可以不自勉乎元祐六年十一月五
日京西齋東􁰽大滌翁書時小至後一日也
重和戊戍歳平江府盤門外大和宫相近耕夫
𢾗人穴一冢初入隧道甚深其中極寛如䖏室
然復有𢾗門皆扄鐍不可開耕者得古噐物及
㕍足鐙之類以為銅也𣣔貨之熟視之乃金因
紛争至官時應安道逄原為郡首盡令追索元
物到官乃遣郡官𢾗人徃閉其穴觀者如覩其
中四壁皆繪畫嬪御之属丹青如新畫手殊竒
妙有一秘色香爐其中灰炭尚存焉諸卒争取
破之冢之頂皆畫天文玄象此特𥘉入之室未
見棺柩意其在重室内也又得𢾗噐而出乃掩
之後考啚經云吴孫破虜堅之墓也然考之吴
志堅薨塟曲阿未詳此果何人也
宋次道春明退朝録云王侍郎子融言天聖中
歸其郷里青州時滕給事渉為守盛冬濃霜屋
瓦皆成百花之状以𥿄摹之其家尚餘𢾗幅
政和丙申歳先君為真州敎官時朝廷頒雅楽
下方州儀真學中建大樂庫屋積新瓦于地一
夕霜後皆成花紋極有竒巧者折枝桃梨牡丹
海棠寒蘆水藻種種可玩如善畫者所作詹度
安世為太守諷學中啚繪以瑞為言𣣔䛕于朝
先君不從乃巳
俞紫芝秀老荆公客也䏻詩公極善之嘗有詠
草一篇云满目䘚芊野渡頭不知若箇觧忘憂
細随緑水侵籬舘逺帶斜暘過別洲金谷園中
荒映月石頭城下碧連秋行人悵望王孫去買
断金釵十二愁為人所稱賞
世畫骨觀作羙人而頭顱白骨者饒徳操題其
上云白骨纎纎巧畫眉髑髅楚楚破羅衣手持
紈扇空相對笑殺傍人自不知
元祐以後宗室以詞章知名者如士暕士宇叔
益令畤䶵之皆有篇什聞於時然近属環衞中
䏻翰墨尤多如嗣濮王仲御喜作長短句嘗見
十許篇於王之孫不　皆可􁐪作者不䏻盡載如
上元扈蹕作瑶䑓第一層云嶰𬋩聲催人報道
常娥歩月來鳳燈鸞炬寒輕簾箔光泛楼䑓萬
年春未老更帝郷日月蓬萊從仙杖看星河銀
界錦綉天街歡陪千官萬騎九霄人在五雲堆
紫𫀆光裏星毬宛轉花影徘徊未央宫漏永㪚
異香龍闕崔嵬翠輿囬奏仙歌韶吹寳殿罇罍
每使人歌此曲則太平之象恍然在夣寐間也
楊緯字文叔濟州任城人以明經中第累任州
縣皆有䏻稱後為廣州觀察推官元祐二年正
月以疾卒於官道逺䘮未還郷其姪珣一日晡
時恍然如醉夣中見其叔騎從甚都來其家珣
亟拜之旣坐言語如平時珣問叔今代满耶曰
我今爲忠孝節義司判官矣所主人間忠臣孝
子義夫節婦事也其職髙甚而閑逸故來別汝
也人但見珣若與人言語時且拜也至夜珣乃
省乆而方言曰適廣州叔來其言如是衆方悲
駭知緯死矣洵曰叔臨去有紫衣吏曰府君好
范山下石䑓可即臺立祠以祀之後呼工爲像
一塑遂肖其容状州縣以緯别無功績不敢聞
於朝而郷人歳時但即其墓而祭之爾
宋宣獻公綬宫梅詩云閬苑春來非世境層城
花早出宫欄用梁簡文帝梅花賦曰層城之宫
靈苑之中梅花特早偏識春　之語也
山谷在荆州時鄰居一女子閑静妍羙綽有態
度年方笄也山谷殊嘆息之其家盖閭閻小民
也未幾嫁同里而夫亦庸俗貧下非其偶也山
谷因和荆南太守馬瑊中氷玉水仙花詩有云
淤泥觧作白蓮藕糞壌䏻開黄玉花可惜國香
天不𬋩随縁流落小民家盖有感而作後𢾗年
此女生二子其夫鬻於郡人田氏家憔悴頓挫
無復故態然猶有餘妍乃以國香名之
濟州士人鄧御夫字從義隠居不仕嘗作農暦
一百二十卷言耕織芻牧種蒔耘穫飬生備荒
之事較之齊民要術尤為詳備濟守王子韶嘗
上其書於朝今未見傳於世嘗訪於藏書之家
或有見者
王禹偁元之乆為從官而未嘗知舉有詩云三
入承明不知舉㸔人門下放門生王岐公在翰
苑凡十七八年三為主文常在試幃戯書考簿
後云黄州才藻舊詞臣幾嘆門生未有人自笑
晚游金馬客曽來三鏁貢闈春
龍眠李亮工家藏周昉畫美人琴阮啚殊有宫
禁冨貴氣旁有竹馬小兒𣣔折檻前桞者亮工
官長沙時黄魯直謫冝州過而見之歎愛彌日
大書一詩於黄素上云周昉冨貴女衣餙舊新
兼髻重髮根急薄粧無意添琴阮相與娱聴絃
不停手敷膄竹馬郎跨馬要折桞其畫後歸禁
中而詩不見於集也
汪彦章四六之工自少年即妙崇寕三年霍端
友榜瓊林宴謝頒氷彦章作謝表有云使嗽潤
而吮清得除煩而滌穢順時致卷俯同豳雅之
春開受命知荣固異衞人之夕飲又云深防履
薄之危不昧至堅之漸子孫傳誦記御林金盌
之香生死不忘動宫井玉壼之㓗
韓子蒼與曽公衮吴思道戯作冷語子蒼云石
崖蔽天雪塞空萬仞隂壑號悲風纎絺不禦當
玄冬霜寒墜落氷溪中斵氷直侵河泊宫未若
冷語清心胷公衮云萬山雲雪隂霾空千林霿
􁚚水揺風凍河徹底連三冬嘉平暁獵崤凾中
十二律吕相與宫安得此候䟽煩胸思道云御
栁隂森蔽煙空尚記玉宇來清風月旁九霄凛
如冬露下紫薇花影中長哦白雪明光宫众泉
湧此萬卷胸此格起於晉人之危語也
湯泉有䖏甚多多大熱而氣烈乃䟽黄湯也唯
利州褒禅山相近地名平痾鎮湯泉温温可探
而不作臭氣云是朱砂湯也人傳昔有两美人
來浴旣去異香郁郁累日不散李端叔過浴池
上作詩云華清賜浴記當年偶託荒山結勝縁
未必興衰異今昔曽經羙女缷金鈿
眺說之以道作感事詩云干戈難作墻東客疾
病猶存硯北身用避世墙東王君公事而硯北
身乃漢上題襟集叚成式書云杯宴之餘常居
硯北此又云長鉄硯北天機素少又云筆下詞
友硯北諸生盖言几案面南人坐硯之北也
予少年在㐮陽曽見絃伯容云唐人䏻造竒語
者無若劉夣得作連州廳壁記云環峯宻林激
清儲隂海風敺温交戦不勝觸石轉柯化為凉
颸城壓赭岡踞髙負陽土伯嘘濕抵堅而㪚襲
山逗谷化為鮮雲盖前人所未道者不獨此爾
其他刻峭清䴡者不可槩舉學為文者不可不
成誦也
俞子容先生家藏書晉昌唐寅借校一一刪過其
間魯魚甚多百不䏻𥙷其一二然裨益見聞亦
為不少至若𣣔人熟連州碑所未觧也
墨荘漫録卷第十終
禅官小說雖曰無關治亂然所書者必勸善懲
惡之事亦不爲無𥙷於世也唐人所著小說家
流不啻𢾗百家後史官採摭者甚衆然復有一
種皆神恠茫昧肆爲詭誕如玄恠録河東記會
昌觧頥録纂異之類盖才士寓言以逞辭皆亡
是公烏有先生之比無足取焉近世諸公所記
可觀而傳者如楊文公談苑歐文忠公歸田録
沈存中筆談蘇耆開談録傅獻簡公佳話張芸
叟畫墁録王得臣麈史王定國甲申聞見随手
三録孫君孚談圃吕氏家塾紀陳無已談叢蘇
子由龍川志葉少藴石林詩話避暑録魏道輔
東軒筆録碧雲騢詩話王性之四六録話趙徳
麟侯鯖録章氏延满録李方叔師友談記錢申
仲照堂詩話王原叔談録孫少魏東皋新録曽
子固雜志宋次道春明退朝録文瑩湘山野録
玉壺清話范蜀公東齋舊事張師王倦游録王
闢之澠水燕談畢仲詢幕府燕閑録吴淑祕閣
閑談惠洪覺範冷齋夜話石門林間録王立之
詩話吴䖏厚青箱雜記劉貢父詩話潘淳詩話
𥙷遺張文潜明道雜志胡先生賢惠録孝行録
何子楚春渚紀聞蔡約之西清詩話不可槩舉
但著述者於褒貶去取或有未公皆出於好惡
之不同耳故予抄此集如寓言寄意者皆不敢
載聞之審傳之的方録焉非敢貽諸乆逺聊資
暇時為引睡之具耳覧者或有所不然願為我
筆削之淮海張孝基子賢䟦
晉昌唐寅勘校畢
