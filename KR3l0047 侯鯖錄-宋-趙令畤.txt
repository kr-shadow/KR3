#+TITLE: 侯鯖錄-宋-趙令畤
#+DATE: 2018-05-12 10:18:53
#+SOURCE: github.com/kanripo/KR3l0047 master f9266cea                
欽定四庫全書　　　　　子部十二
　侯鯖録　　　　　　　　小說家𩔖一(雜事之屬/)
　　提要
　　　　(臣/)等謹案侯鯖録八卷宋趙令畤撰令畤字
　　　　徳麟燕王徳昭元孫元祐中僉書潁州公事
　　　　坐與蘇軾交通罰金入黨籍紹興初襲卦安
　　　　定郡王同知行在大宗正事是書採録故事
　　　　詩話頗為精贍然如第五卷辨傳竒鶯鶯事
　　　　凡數十條每條綴之以詞未免失之冶蕩歐
　　　　陽修以艷曲數闋被謗釋文瑩著湘山野録
　　　　尚辨其枉而令畤此書乃著其挟妓事載其
　　　　詩于卷中未免近誣朱翌猗覺寮襍記稱上
　　　　元放燈增十七十八兩夜乃建隆五年詔書
　　　　以時和嵗豐之故見太祖寔録三朝國史諸
　　　　書令畤乃云錢氏納土進錢買兩夜亦屬妄
　　　　傳又今畤雖因蘇軾入黨籍而後附内侍譚
　　　　稹以進頗違清議此書乃稱余為元祐黨人
　　　　牽復過陳舉王叡昭君怨詩示張文潛文潛
　　　　云此真先生所謂篤行而剛者云云尤不免
　　　　愧詞然令畤所與逰處皆元祐勝流耳濡目
　　　　染見聞自異諸所記録多尚有典型是固不
　　　　以人廢言矣乾隆四十三年八月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　侯鯖錄卷一
　　　　　　　　　　　　宋　趙德麟　撰
文選古詩云文彩雙鴛鴦裁為合懽被著以長相思緣
　以結不解注被中著綿謂之長相思綿綿之意緣被
　四邊綴以緣縷結而不解之意余得一古被四邊有
　緣真此意也著謂充以絮
正俗云或間今以卧氈著裏施緣者何以呼為池氈荅
　曰禮云魚躍拂池池者緣飾之名謂其形象水池耳
　左太沖嬌女詩云衣被皆重池即其證也今人被頭
　别施帛為緣者猶呼為被池此毡亦為有緣故得名
　池耳俗間不知根本競為異説當時已少有知者况
　比來士大夫耶獨宋子京博學嘗用作詩云曉日侵
　簾壓春寒到被池余得一古被是唐物四幅紅錦外
　緣以青花錦與此説正合
綠沉事人多不知老杜云雨抛金鎖甲苔卧綠沉槍又
　皮日休竹詩云一架三百本綠沉森𡨕𡨕始知竹名
　矣又見呉淑事𩔖賦云綠沉亦復精堅引廣志曰綠
　沉古弓名又引劉劭趙郡賦曰其器用則六弓四弩
　綠沉黄間堂溪魚腸丁令角端
李賀詩中用小憐事北齊馮淑妃名也
宋子京博學作詩云何但魚知丙非徒字識丁唐張𢎞
　靖曰天下無事汝輩挽兩石弓不如識一丁字丙者
　左太沖蜀都賦云嘉魚出於丙穴注丙穴在漢中沔
　陽縣北有魚穴二所常以二八月取之丙地名也或
　云魚以丙日出穴故陳藏器云嘉魚乳穴中小魚能
　久食力强於乳丙者向陽穴多生魚魚復何能擇丙
　日出入耶酈善長云穴口向丙又引柏枝山中有丙
　穴穴大數丈有嘉魚嘗以春末遊渚冬入穴故知丙
　穴之魚不獨漢有也老杜詩云魚知丙穴由來美
廣南呼食為頭(梁元帝賜功/徳淨饌一頭)魚為㪷(梁科律生/魚若干斗)茗為薄
　為筴(温公若科茗二百大/薄又梁科茗若干筴)筆為雙為床為枝(南朝呼/筆四枝)
　(為一床梁簡文答徐摛書時設書幌/中置筆床令云筆一枝冩書一萬字)
竹生花其年便枯六十年一易根必結實而枯死實落
　土復生六年還成町也竹譜云竹不剛不柔非草非
　木枯必六十復亦六年是也
東坡云世之對偶如紅生白熟手文脚色二對無復加
　也又云與我周旋寧作我為郎憔悴卻羞郎亦的矣
　余詩中有青州從事對白水真人公極稱之云二物
　皆不道破為妙
唐梨園弟子以置院近於禁院之梨園也女妓入宜春
　院謂之内人亦曰前頭人謂在上前也骨肉居教坊
　謂之内人家有請俸其得幸者謂之十家故鄭嵎津
　陽門詩云十家三國爭光輝是也家雖多亦以十家
　呼之三國謂秦韓虢國楊氏三大夫人也
唐太宗貞觀初内宴長孫無忌造傾盃曲又樂府雜錄
　云宣宗善吹蘆管自製此曲
唐髙宗龍翔中置三國子監
唐德宗建中三年用韋都賔陳京請借京城官商錢大
　索得八十萬貫時度支杜佑曰月費錢一百萬本朝
　元豐中畢仲術編備對月支六十二萬餘貫金帛不
　在數自大觀之後不知月用幾何
閬中有三雅池出潘逺紀聞譚云昔有人脩此池得三
　銅器状如盃盞上各有二篆字一云伯雅二云仲雅
　三云季雅不知所由乃名此池為三雅池余嘗覽魏
　文典論云靈帝末斗酒值萬金劉表一子好飲乃製
　三爵大曰伯雅(注云/一斗)次曰仲雅(注云/五升)小曰季雅(注云/三升)
　今三雅池所得乃劉氏酒器也(恐盛酒器/非飲器也)
崔趙公嘗問徑山曰弟子出家得否徑山曰出家是丈
　夫事非將相所為
李直方嘗第果實若貢士者以綠李為首楞梨為副櫻
　桃為三甘蔗為四蒲桃為五或薦荔枝曰寄舉之首
　又曰栗如之何曰最有實事不八九始范曄以諸香
　品味時輩朱虚侯撰百官本草皆此𩔖也
唐李肇國史補書宋清事云賣藥長安西市朝官出入
　移貶輒賣藥迎送之貧士請藥常多折券有急難傾
　財救之嵗計所入亦百倍故長安有義債賣藥宋清
　此栁子厚所以作清傳云清居市不為市之道然而
　居朝廷居官府居庠塾鄉黨以士大夫自名者反爭
　為之不已悲夫然則清非獨異於市人也
唐元微之行李從易宗正丞制詞云昔劉氏子孫在屬
　籍者十餘萬人余嘗考王莽居攝時作大誥云宗室
　之雋有四百人孟康注云謂諸劉見在者何多寡之
　不同如此豈莽時殘喙之餘所謂四百人者皆賛莽
　以盜漢偷生嗜利之徒歟不然安得生存于斯至為
　莽稱雋耶
文選古樂府名都篇寒鼈炙熊蹯又曹子建七啟云寒
　芳苓之巢龜鱠西海之飛鱗注謂今之􁣌寒也引鹽
　鐵論云煎魚切肝羊淹雞寒又資暇云今之湆肉謂
　之寒又廣韻云煑魚煎食曰􁣌
天下生齒之数前漢一千二百二十三萬舉其成數後
　漢一千六百七萬魏九十四萬晉二百四十五萬宋
　九十萬後漢三百二十七萬北齊三百三萬後周三
　百五十萬隋八百九十萬唐九百六萬國朝藝祖二
　百五十萬太宗三百五十七萬真宗八百六萬仁宗
　一千九百九萬英宗一千二百四十八萬神宗一千
　七百二十七萬(出今/國史)
長沙道林嶽麓寺老杜所賦詩者沈傳師有詩碑見于
　世其序云奉酬唐侍御姚員外道林寺題示姚員外
　詩不復見之今得唐侍御詩題云儒林郎監察御史
　唐扶詩云道林嶽麓仲與昆卓犖請從先後論松根
　踏雲二千步始見大屋開三門泉清或戱蛟龍窟殿
　豁數盡髙帆掀即今異鳥聲不㫁聞道看花春更繁
　從容一衲分若有蕭瑟兩鬢吾能髠逢迎侯伯轉覺
　貴膜拜佛像心加遵稍揖皇英頮濃淚試與屈賈招
　清魂荒唐大樹悉楠桂細碎枯草多蘭蓀沙彌去學
　五印字靜女來懸千尺幡主人念我塵眼昏半夜號
　令期至暾遲回雖得上白舫羈紲不敢言綠尊兩祠
　物色採拾盡壁間杜甫真少恩晩來光彩更騰射筆
　鋒正健如可吞
近時詩僧難得佳者餘杭參寥云風蒲獵獵㺯輕柔欲
　立蜻蜓不自由六月臨平山下路藕花無數滿汀洲
蘇州僧仲殊本文士也因事出家有潤州詩云北固樓
　前一笛風㫁雲飛出建昌宫江南二月多芳草春在
　濛濛細雨中
元祐中館職諸公賦韓榦馬詩獨張文潜最髙勝云頭
　如翔鸞月頰光背如安輿鳬臆方心知不載田舍郎
　尚帶開元天子紅袍香韓榦冩時國無事天閑樹䕃
　春晝長雙髯執轡儼在傍如瞻馳道黄屋張北風揚
　塵燕賊狂廏中萬馬驅范陽天子乘騾蜀山險滿川
　苜蓿為誰芳
王令逢源荆公王深父兄弟交遊也嘗賦韓幹馬詩云
　天寳天子盛天廏吐畨入馬上天夀紫衣孜吏偏坐
　前騎入金門不容驟西極苜蓿為誰肥六閑飛黄卧
　嗟瘦乾元殿下誰把筆當年人無出榦右傳聞三馬
　同日死死魄到紙氣方就鐡勒夾口重兩銜墨絲草
　尾合雙紐天門未上人就觀伯樂驚嗟失開口生搜
　朔野空毛羣死㫁世工無後手當時天子惜不傳送
　入御府置官守邊塵勃鬱燕薊來宫闕蕭騷既聞後
　誰拚千金出手收足踏萬里避奔走幾經躞蹀道邊
　塵今日寧無紙上垢尊前病客不識書但驚骨氣世
　未有冀北駿足無時無生不逢榦死空朽世工無手
　不肯休往往氣骨陋如狗
余住在中都見一士大夫家收江南李後主書一詞下
　云馮延己三字詩中復云聖夀南山永同恐延己作
　也詞云銅壺漏滴初晝髙閣雞鳴半空催啟五門金
　鎖猶垂三殿珠櫳階前御栁揺綠仗下宫花散紅鴛
　瓦數行曉日鸞旗百尺春風侍臣蹈舞重拜聖夀南
　山永同
東坡年十餘嵗在鄉里見老蘇誦歐公謝宣召赴學士
　院仍謝對衣并馬表老蘇令坡擬之其間有云匪伊
　垂之帶有餘非敢後也馬不進老蘇喜曰此子他日
　當自用之至元祐中再召入院作承㫖仍益之云枮
　羸之質匪伊垂之帶有餘歛退之心非敢後也馬不
　進
閣下法帖十卷淳化中朝廷所集其中多弔喪問疾人
　多疑之比見刋誤乃唐國子祭酒李倍所撰短啟出
　於晉宋兵革之間時國禁書疏非弔問喪疾不得輒
　行尺牘故羲之書首云死罪是違制令故也且啟事
　論兵皆短而緘之貴易於藏𨼆
刋誤云古無文刺唯書竹簡以代結繩謂之簡冊也魏
　禰衡處士致名於紙是紙上題名投刺公侯自後相
　承刺謁者見通名紙為公状也至今士子之家存焉
西京雜記載陸賈云目瞤得酒食燈花見錢財乾鵲噪
　而行人至蜘蛛集而百事喜
董仲舒曰太平之世則風不鳴條開甲散萌而已雨不
　破塊濡葉津根而已雷不驚人號令啟發而已電不
　眩目宣示光耀而已霧不塞望浸淫被泊而已雪不
　封陵弭害消毒而已雲則五色而為慶雨則三日而
　成膏露則結珠而為液此聖人在上則隂陽和而風
　雨時也政多紕繆則隂陽不調風發屋雨溢河雹至
　牛目雪殺驢此皆隂陽相盪為祲沴之故也
李廣與兄弟獵於宜山之北見卧虎焉射之一矢即斃
　㫁其頭為枕示服猛也鑄銅象其形為溲器示厭辱
　之也至今溲器謂之虎子或為虎枕
西京雜記云長安巧工丁緩者為卧褥香爐一名被中
　爐本出房風其法後絶至緩始更為機環轉運四周
　爐體常平可置之被褥故取被中為名今謂之衮毬
余嘗和劉景文詩云我識之無常縮舌君能競病且低
　顔東坡笑曰吾嘗贈雷勝將軍詩曰太守無何唯日
　飲將軍競病自詩鳴見吾子對覺吾用無何二字體
　慢矣
杜牧之宫人詩云絳䗶猶封繫臂紗後學不解常見服
　飾變古始於晉武帝選士庶女子有姿色者以緋綵
　繫其臂大將軍胡奮女泣呌不伏繫臂左右掩其口
　今定親之家亦有繫臂者續古事也
歐陽文忠公謫滁州令幕中謝判官幽谷種花謝請要
　束公批紙尾云淺紅深白宜相間先後仍湏次第栽
　我欲四時攜酒去莫教一日不花開
歐公閒居汝隂時二妓甚頴文公歌詞盡記之筵上戱
　約他年當來作守後數年公自維揚果移汝隂其人
　已不復見矣視事之明日飲同官湖上種黄楊樹子
　有詩留擷芳亭云栁絮已將春色去海棠應恨我來
　遲後三十年東坡作守見詩笑曰杜牧之綠葉成隂
　之句耶
歐陽公自維揚移守汝隂作西湖詩云綠芰紅蓮畫舸
　浮使君寧復憶揚州都將二十四橋月換得西湖十
　頃秋東坡自潁移維揚作詩寄曰二十四橋亦何有
　換此十頃玻璃風使歐公詩也
張文潜初官通許喜營妓劉淑女為作詩曰可是相逢
　意便深為郎巧笑不湏金門前一尺春風髻窗外三
　更夜雨衾别燕從教燈見淚夜船惟有月知心東西
　芳草渾相似欲望髙樓何處尋又云未説蝤蠐如素
　領固應新月學蛾眉引成宻約因言笑認得真情是
　别離尊酒且傾濃琥珀淚痕更著薄胭脂北城月落
　烏啼夜便是孤舟腸㫁時
孫賁公素居京師大病予數往存撫之又數日見東坡
　云聞曽見孫公素病如何予曰大病方安坡云這漢
　病中瘦則痩儼然風雅後見公素道此語公素應曰
　那娘意下恨則恨無奈思量坡大竒之
孫公素畏内衆所共知嘗求坡公書扇坡題云披扇當
　年笑温嶠挽刀晩嵗戰劉郎不湏戚戚如馮衍但與
　時時説李陽公素昔為程宣徽門賔後娶程公之女
　性極妬悍故云
東坡在黄州日作雪詩云凍合玉樓寒起粟光揺銀海
　眩生花人不知其使事也後移汝海過金陵見王荆
　公論詩及此云道家以兩肩為玉樓以目為銀海是
　使此事否坡笑之退謂葉致逺曰學荆公者豈有此
　博學哉
熙寧中士大夫猶能詩盧東題汴河驛中云蒼顔白髮
　老參軍剰糶官糧置酒樽但得有錢供客醉誰能騎
　馬傍人門荆公見而愛之遂獲進用
東坡在徐州送鄭彦能還都下問其所遊因作詞云十
　五年前我是風流帥花枝缺處留名字記坐中人語
　嘗題于壁後秦少㳺薄遊京師見此詞遂和之其中
　有我曽從事風流府公聞而笑之
魯直戱東坡曰昔王右軍字為換鵝字韓宗儒性饕餮
　毎得公一帖於殿帥姚麟許換羊肉十數斤可名二
　丈書為換羊書矣坡大笑一日公在翰苑以聖節製
　撰紛冗宗儒日作數簡以圗報書使人立庭下督索
　甚急公笑謂曰傳語本官今日㫁屠
醉花宜晝醉雪宜夜醉樓宜暑醉水宜秋醉得意宜唱
　醉將士宜鳴鼉醉女人宜謹節令除章程醉雋人宜
　益觥盂加旗幟此皆以審其宜攻其景以與憂戰也
　此等語皇甫松持正所作醉鄉日月記中語
　
　
　
　
　
　
　
　
　侯鯖錄卷一
欽定四庫全書
　侯鯖錄卷二
　　　　　　　　　　　　宋　趙德麟　撰
前世錢未有草書者淳化中太宗皇帝始以宸翰為之
　既成以賜近臣崇寧大觀御書錢盖襲故事也王元
　之謫商於有詩云謫官無俸突無烟唯擁琴書盡日
　眠還有一般勝趙壹嚢中猶貯御書錢
蘇邁伯達東坡長子豪邁雖不及其父而問學語言亦
　勝他人子也少年作詩云葉隨流水知何處牛帶寒
　鴉過别村先生見之笑曰此村長官詩後東坡貶惠
　州伯達求潮之安化令以便饋親果卒於官
王欽臣仲至仁宗時名儒原叔之子大臣薦文藝召試
　學士院試罷詩云翠木隂隂白玉堂老來方此試文
　章官簷日永揮毫罷閑拂塵埃看畫牆宿華岳觀詩
　云凌空老樹雲垂葉壓屋梨花雪照人深愧地仙教
　俗客慇懃留看華山春又二年經此再題云石壇流
　水共蒼苔青竹林間一徑開可惜梨花飛已盡前年
　遊客始重來
黄魯直讀太真外傳詩云寒日邊聲㫁春風塞草長結
　客詩云結客結英豪莫同兒女曹黄金粧劍佩猛獸
　畫旌旄北極狼星落中原王氣髙終令賀蘭外不著
　赭黄袍
宋莒公兄弟皆以髙名擢用仁廟時本朝文章多人未
　有二公比者少時作落花詩為時膾炙莒公詩云一
　夜東風拂苑牆歸來無處剰凄凉漢皋佩冷臨江濕
　金谷樓危到地香淚臉𥙷痕勞獺髓舞臺收影費鸞
　腸南朝樂府休賡曲桃葉桃根盡可傷景文詩云墜
　素飜紅各自傷青樓烟雨忍相忘欲飛更作回風舞
　已落猶成半面粧滄海客歸珠迸淚章臺人去骨微
　香可憐無意傳雙蝶盡委花心與蜜房
潁昌西湖辰江亭成公作詩云綠鴨東陂已可憐更因
　雲竇注新泉鑿開魚鳥忘情地展盡江湖極目天向
　夕舊灘都浸月遏空新樹便留烟使君直欲稱漁叟
　願賜閑州不記年
晁次膺薄遊南京嘗作詞云花前月下堪垂淚水邊樓
　上總關心後過其家已與客飲復作詩曰去日玉刀
　封㫁恨見來金斗慰愁眉黄昏飲散歌闌後懊惱水
　邊樓上時
唐武宗即位罷朝奮怒曰窮吾天下者佛也始去其山
　䑓野邑四萬所冠其徒幾至十萬人至㑹昌五年始
　命西京留佛寺四僧唯十人東京二寺節度觀察同
　華汝三十四治所得留一寺僧如西京數其餘刺史
　州不得有寺出四御史裏行以督之御史乗驛未出
　開天下寺至於屋基耕而刓之凡除寺四千六百僧
　尼筓冠二十六萬五百其奴婢至十五萬良人枝附
　為使令者倍筓冠之數良田數千頃奴婢口率以百
　畆編入農籍其餘賤取民直歸於有司寺近州縣得
　以恣新其公宇傳舍後二年宣宗即位詔曰佛尚不
　殺而仁且來中國久亦可助以為治天下率興三寺
　用齒衰男女為其徒各止三十人兩京倍其數四五
　焉著為定令以徇其習且使後世不得復加也(本朝/景德)
　(中天下二萬五千寺嘉祐間三萬九千寺/陳襄述古判祠部日説云用江鄰幾雜詩)
杜牧之和裴傑新櫻桃詩云忍用烹酥酪從將玩玉盤
　流年如可駐何必九華丹遂知唐人已用櫻桃薦酪
　也
李商𨼆江之嫣賦云豈如河畔牛星隔嵗祗聞一過不
　及苑中人栁終朝剰得三眠漢苑有人形栁一日三
　起三倒
長安南山下書生作小圃時蒔花木以待遊子一日有
　金犢車從數女奴皆玉色麗人車中人下飲於庭邀
　書生同坐生意當時貴人家不出既見欵甚將别出
　小碧牋書詩為贈云相思無路莫相思風裏楊花只
　片時惆悵深閨獨歸處曉鶯啼㫁綠楊枝
東坡嘗言鬼詩有佳者誦一篇云流水涓涓芹吐芽織
　烏西飛客還家深村無人作寒食殯宫空對棠梨花
　嘗不解織烏義王性之少年博學問之乃云織烏日
　也徃來如梭之織坡又舉云楊栁楊栁嫋嫋隨風急
　西樓美人春睡濃繡簾斜卷千條入又誦一詩云湘
　中老人讀黄老手援紫虆坐碧草春至不知湘水深
　日暮忘卻巴陵道此必太白子建鬼也
王性之云舒州下寨驛中所題詩余以永感之人讀之
　垂涕云北堂無老信來稀十載秋風鴈自飛今日滿
　頭生白髪千山鄉路為誰歸
鄭猶詠王子安應試新亭二詩云一簮華髪一床書盡
　日新亭適意無莫道長安天様逺長安自不厭江湖
　又云前年諫獵出長楊乞得新亭作醉鄉好把青衫
　送酒媪從教人識御爐香
余少從李慎言希古學自言昔夢中至一宫殿有儀衛
　中數百妓抛毬人唱一詩覺而記得三首云侍宴黄
　昏未肯休玉階夜色月如流朝來自覺承恩最笑倩
　傍人認繡毬又云隋家宫殿鎖清秋曽見嬋娟颺繡
　毬金鑰玉簫俱寂寂一天明月照髙樓又云堪恨隋
　家幾帝王舞腰緩盡繡鴛鴦如今重到抛毬處不見
　熏爐舊日香
蔡持正謫新州侍兒從焉善琵琶常養一鸚鵡甚慧丞
　相呼琵琶即扣一響板鸚鵡傳呼之琵琶逝後誤扣
　響板鸚鵡猶傳言丞相大慟感疾不起嘗為詩云鸚
　鵡言猶在琵琶事已非傷心瘴江水同渡不同歸
少遊嘗作遊仙詞坡稱之云隂風一夜攪青𡨕風定霏
　霏雪散零想見玉清真境上白虚光裏誦黄庭又云
　夜深樓上撥書眠天在䦨干四角邊風掃亂雲毫髪
　盡獨留壁月照人圓又云天風吹月入䦨干烏鵲無
　聲子夜閒織女明星來枕上了知身不在人間又云
　本是廬山種杏人出山來事碧虚君上清欲問因何
　到請看山家十賚文余聞仙家十賚猶人間九錫也
　(是松陵唱和十/賚出陶𢎞景傳)
紹聖中有人過臨江軍驛舍題二詩不書姓名時貶東
　坡毁上清宫碑令蔡京别撰詩云李白當年謫夜郎
　中原不復漢文章納官贖罪何人在壮士悲歌淚兩
　行又云晉公功業冠皇唐吏部文章日月光千載㫁
　碑人膾炙不知世有段文昌(乃江端友子我作/或云張文潜作)
余崇寧中坐章疏入籍為元祐黨人後四年牽復過陳
　張文潜常希古皆在陳居相見慰勞之餘答曰靈轂
　子王叡作解昭君怨殊有意思能到人妙處詞云莫
　怨工人醜畫身莫嫌明主遣和親當時若不嫁殊域
　秪是宫中一舞人文潜云此真先生所謂篤行而剛
　者也
浮休居士張舜民芸叟忠義人也紹聖中入元祐謫籍
　為黨人繫潭州赦書中獨元祐人不赦有宣赦詩云
　擊皷填街道傳聲過水濵國嚴三嵗犯恩洗萬方春
　舟楫隨南斗衣冠拱北辰嶺南幷嶺北多少望歸人
四眀狂客賀知章回鄉偶書二首云離别家鄉嵗月多
　近來人事半消磨惟有門前鑑湖水春風不減舊時
　波又云幼小離家老大回鄉音難改面皮䰄家童相
　見不相識卻問客從何處來一説云黄拱作
少㳺題大年小景四首本自江湖客宦逰何苦心因君
　小平逺還我舊登臨又云公子歌鍾裏何曽識𣺌茫
　唯應斗帳夢曽入水雲鄉又云曉浦烟籠樹晴江水
　拍空煩君添小艇畫我作漁翁又云島外雲峯晩沙
　邊水樹明想當揮洒就侍女一時驚
徐仲章嘗作愛愛歌云吳越佳人古云好破家亡國何
　勝道昨夜閒觀愛愛歌坐中歎息無如何愛愛本是
　娼家女金魂玉魄沉塵土歌舞吳中第一人綠鬢雙
　鬟纔十五耳聞目見是何事不謂其人乃如許操心
　危兮勵志深半夜窗前淚如雨假饒一笑得千金何
　如嫁作良人婦桃李不為當路花芙蓉開向秋風渚
　忽然一日逢張氏便約終身不相棄山可磨兮海可
　枯生唯一兮死唯二有如樗櫟叢中木忽然化作瀟
　湘竹又如黄鳥春風時遷喬林兮出幽谷文君走馬
　來成都㺯玉吹簫從幾曲不聞馬上琵琶聲忽作山
　頭望夫哭去年春風還滿房昨夜明月還滿床行人
　一去不復返不念闗山歧路長前年猶惜縷金衣今
　年不畫深胭脂今年今日萬事已鮫綃翡翠春如泥
　一女二夫兮妾之所羞不求所事兮志將何求蛾眉
　皓齒兮妾之所憂不如無生兮庶幾無无喓喓草蟲
　趯趯阜螽靡不有初鮮克有終鴛鴦于飛兮畢之羅
　之人間所恨兮何休時深山人跡不到處病鸞歛翼
　巢髙枝
余嘗愛韓致光宫詞云繡裙斜立正銷魂宫女移燈掩
　殿門燕子不歸花著雨春風應是怨黄昏
元豐中裕陵以元夕御樓宰臣親王觀燈有御製令從
　臣和進王禹玉為左相蔡持正為右相蔡宻叩王云
　應製上元詩如何使事禹玉曰鼇山鳯輦外不可使
　章子厚時為黄門侍郎面笑之云此誰不知十七日
　登對裕陵獨賞禹玉詩云妙於使事詩云雪消華月
　滿仙臺萬燭當樓寶扇開雙鳯雲中扶輦下六鼇海
　上駕山來鎬京春酒沾周燕汾水秋風陋漢才一曲
　昇平人共樂君王又進紫霞盃(是夕以髙麗進/樂又添一盃)
劉貢父先生元祐作少蓬余被㫖召赴本省呈試貢父
　作主文幕次中聞與顧子敦誦渠昔自校書郎出倅
　泰州作詩云璧門金闕倚天開五見宫花落幷槐明
　月扁舟滄海去卻從雲氣望蓬萊
魯直父名庶字亞夫最能詩有怪石二絶云山鬼水怪
　著薜荔天祿辟邪眠碧苔鈎簾坐對心語口曽見漢
　唐池館來
狄遵度字元規樞宻直學士樂之子敏慧夙成當楊文
　公崑體盛行乃獨為古文章慕杜子美韓退之之句
　法一夕夢子美自誦其逸詩數十章既覺猶記其兩
　句云夜卧北斗寒攝枕木落霜拱鴈連天因書其後
　曰子美有耶果亡耶其肯為余來耶誦人未知之者
　俾予知耶觀其詞盖非它人所能為真子美無疑矣
　遵度因足成其詩號佳城篇不幸年二十為襄城簿
　而卒詩云佳城鬰鬱鎖寒烟孤雛乳兔號荒阡夜卧
　北斗寒攝枕木落霜拱鴈連天浮雲西去伴落日行
　客東盡隨長川乾坤未死吾尚在肯與蟪蛄論大年
劉路左車嘗收唐人新編當時人詩冊存老杜數十首
　其間用字皆與今本不同有送惠二過東溪詩集中
　無有詩云惠子白驢痩歸溪惟病身皇天無老眼空
　谷滯斯人崖蜜松花熟山杯竹葉春柴門了生事黄
　綺未稱臣
曽阜為蘄州黄梅令縣有峯頂寺去城百餘里在亂山
　羣峯間人迹所不到阜按田偶至其上梁間小榜流
　塵昏晦乃李白所題詩也其字亦豪放可愛詩云夜
　宿峯頂寺舉手捫星辰不敢髙聲語恐驚天上人(或/云)
　(王元之少年登樓詩云危樓髙百尺手/可摘星辰不敢髙聲語恐驚天上人)
東坡先生在嶺南言元祐中有見李白酒肆中誦其近
　詩云朝披夢澤雲笠釣青茫茫此非世人語也少游
　嘗手錄其全篇少㳺叙云觀頃在京師有道人相訪
　風骨甚異語論不凢自云嘗與物外諸公往還口誦
　二篇云東華上清監清逸真人李白作也詩云人生
　燭上花光滅巧妍盡春風遶樹頭日與化工進昔我
　飛骨時慘見當塗墳青松靄朝霞縹緲山下村既死
　明月魄無復玻璃魂念此一脱洒長嘯登崑崙醉看
　鸞鳯衣星斗俯可捫又云朝披夢澤雲笠釣青茫茫
　尋流得雙鯉中有三元章篆字若月蛇逸勢如飛翔
　歸來問天姥妙義不可量金刀割青素靈文爛煌煌
　燕服十二環想見仙人房暮跨紫鱗去海氣侵肌凉
　龍子善變化化作梅花粧遺我纍纍珠靡非明月光
　勸我穿綘縷繫作裙間壋揖子以疾去談笑聞餘香
王平甫年十一過洪州府滕王閣詩盖其少成如此又
　再賦一首叙其事云滕王平昔好追遊髙閣依然枕
　碧流勝地幾經興廢事夕陽偏照古今愁層城樹宻
　千家笛江渚人孤一葉舟悵望滄波吟不盡西山重
　叠亂雲浮十四嵗再題一首其序云予始年十一時
　從親還里中道由洪州泊滕王閣下俯視山川之勝
　而求士大夫所留之詩凡百餘篇自唐杜紫微外𩔖
　皆世俗氣不足矜愛乃作一章牓之西楹後三年客
　淮上思其幼時勇於述作不自意其非也輙改作一
　章以誌當時之事其舊者往往傳於江西今故併存
　之詩云地勢逺迂徐孺亭窮南有客兩曽經簷前燕
　雀鳴相鬬潭裏蛟龍困未醒亂靄蒼茫侵樹色驚濤
　浩蕩失天形當時好景無同賞對此悲歌孰為聴
張子野云徃嵗吳興守滕子京席上見小妓兠娘子京
　賞其佳色後十年再見於京口絶非頃時之容態感
　之作詩云十載芳洲撫白蘋移舟㺯水賞青春當時
　自倚青春力不信東風解誤人
黄子思云余嘗守官咸陽縣廨之後臨渭河汀嶼中連
　嵗秋有孤鴈來棲于葭葦中今嵗冬深不復至矣或
　已在繒弋或去而之他皆不可知也感而為詩題亭
　壁云天寒霜落鴈來棲嵗晩川空鴈不歸江海一身
　多少事清風明月我沾衣
東坡云元祐三年二月二十一日與魯直天啟㑹於伯
　時齋舍錄鬼仙所作或夢中所作嘗記太平廣記中
　有人為鬼物所引入墟墓間皆鮮華洞户忽為刼墓
　者所驚遂失所見但云芫花半落松風晩清又録鬼
　詩云江上檣竿一百尺山中樓臺十二重老僧樓上
　望江上遥指檣竿笑殺儂又云爺娘送我青楓根不
　記青楓幾回落當時刺繡衣上花今日為灰不堪著
　又云酒盡君莫沽壺乾我當發城市多囂塵還山㺯
　明月又云卜得下峽日秋江風浪多巴陵一夜雨腸
　㫁木蘭歌又云浦口潮來初𣺌漫蓮舟溶漾採花難
　芳心不惬空歸去㑹待潮來更折看又云忽然湖上
　片雲飛不覺中流雨濕衣折得荷花渾忘卻空將荷
　葉盖頭歸又云寒草白露裏亂山明月中是夕苦吟
　罷寒燭與君同
烏鰂八足絶短者集足在口縮喙在腹形𩔖鞋嚢其名
　烏鰂噏波噀墨迷射水慝以衛害焉(海物/異名)
熙寧中魯直入宫教余兄弟伯父五開府酒餘脱淺色
　香羅襖衣之魯直醉中作詩云叠送香羅五色衣著
　來香氣入書幃到家慈母驚相問為説王孫脱贈歸
魯直評東坡書曰學問文章之氣鬱鬱葱葱散於筆墨
　之間此所以他人終莫能及
　
　
　
　
　
　
　
　侯鯖錄卷二
欽定四庫全書
　侯鯖録卷三
　　　　　　　　　　　　宋　趙德麟　撰
張文潜作七夕歌為東坡所稱詞云人間一葉梧桐飄
　蓐收行秋回斗杓神宫召集役靈鵲直渡天河雲作
　橋橋東美人天帝子機杼年年勞玉指織成雲霧紫
　綃衣辛苦無懽容不理帝憐獨居無與娯河西嫁得
　牽牛夫自從嫁後廢織紝綠鬢雲鬟朝暮梳貪懽不
　歸天帝怒謫歸卻踏來時路但令一嵗一相逢七月
　七日河邊渡别多㑹少知奈何卻憶從前恩愛多怱
　怱離恨説不盡燭龍已駕隨羲和河邊靈官曉催發
　令嚴不管輕離别空將淚作雨霶𩃱淚痕有盡愁無
　歇寄言織女若休歎天地無窮㑹相見猶勝嫦娥不
　嫁人夜夜孤眠廣寒殿
東坡於閩中驛舍見一詩錄之不知誰氏子作後聞乃
　姚嗣宗詩云欲掛衣冠神武門先尋水竹渭南村卻
　將舊斬樓闌劍買得黄牛教子孫
一道人敗道後作詩云瑶峯一别杳難期消渇從教醉
　枕欹不信丹青能畫得五更燈暗月來時
司馬池乃文正公之父仁廟時作侍制亦善作小詩云
　冷於陂水淡於秋逺陌初窮見渡頭賴得丹青無畫
　處畫成應是一生愁
山谷茶磨銘云楚雲散盡燕山雪飛江湖歸夢從此祛
　機
參寥杭州城外題小詩云城隈野水綠逶迤裊裊輕舟
　掠岸過欲採芸蘭無覔處野花汀草占春多
東坡在徐州參寥自錢塘訪之坡席上令一妓戱求詩
　參寥口占一絶云多謝尊前窈窕娘好將幽夢惱襄
　王禪心已作沾泥絮不逐東風上下狂
瞿塘之下地名人鮓甕少㳺嘗謂未有以對南遷度鬼
　門闗乃用為絶句云身在鬼門闗外天命輕人鮓甕
　頭船北人慟哭南人笑日落荒村聞杜鵑
古人作律詩有當句對者兩句更不湏對如陸龜蒙詩
　云但説潄流并枕石不辭蟬腹與龜腸是也
漢書云背尊章嫖以忽老杜詩云堂上拜姑嫜玉篇云
　凡夫之父母曰嫜老杜云姑嫜何耶(正俗云古謂舅/姑嫜今亦俗呼)
　(為姑鍾盖自章/音轉為童也)
咸平三年六月詔保州保塞縣豐歸鄉東安村乃宣祖
　之舊里而百姓趙加起實沠天潢久安地著雖為疎
　屬實重宗盟宜佩赤緺以光白社可左屯衛將軍仍
　賜加起等妻女首飾衣服銀器有差時遣内侍自保
　州召加起至遂有是命
祖宗時用唐武德故事宗姓在異姓品上景德四年舉
　行
幾頭酒山東風俗新沐訖飲酒謂之幾頭顔師古云字
　當為禨音機禨謂福祥也按禮云沐稷而靧梁髪晞
　用象櫛進禨進羞工乃升歌鄭康成注云沐靧必進
　禨作樂盈氣也此謂新沐靧體故更進飲食而作樂
　以自輔助致福禄也此古之遺法乎
洋者山東謂衆多為洋爾雅洋觀裒衆那多也今謂海
　之中心為洋亦水之衆多處
露布人多用之亦不知其始春秋佐助期曰武露布文
　露沈宋均云甘露見其國布散者人上武文采者則
　甘露沈重(初學/記)
桃實經冬不落者俗謂之桃奴橘奴者謂江陵千樹為
　木奴㐮陽記李衡宻遣十人於武陵新陽洲上作宅
　種柑千樹臨死勅其兒曰汝母惡吾治家窮困如是
　吾洲有千頭木奴不責汝衣食嵗上絹三疋亦足用
　耳呉末洲柑成嵗得絹數千疋據此非橘明矣又按
　諺曰木奴千樹無㓙年盖言果實可以市易五榖此
　即木奴之號果之都稱者也(出北/户錄)
謝承云後漢李夀長為青州刺史其所經厯它州縣瞻
　察牧守長吏治政優劣上言曰臣以為政一流雖非
　所部夫東家有犬不忍見西家之有鼠臣之所見敢
　不以聞
江淹為宗室建平王譲表稱宗尊
㝈子(力員/反)戰國策㝈子之相似唯其母知之利害之似
　唯智者知之㝈子謂雙生子也
世之嫁女三日送食俗謂之煖女廣韻中正有此説使
　餪字人初生産子俗言首子亦使此萌字(音/真)俗謂以
　竹孤桶古使􁁊字(音/生)酒初也
昔唐末豫章有觀音禪衲見南方禪客多搭白常以瓿
　器盛染色勸令染之今天下皆謂黄袍為觀音衲也
　方等者即周徧義上觀論云方等者或言廣平今謂
　方也者法也如般若有四種方法即四門入清凉也
　故云方也所契之理即平等大慧故云等也票順方
　等二者而立戒壇也既不抱禁惠廣大而平等之故
　謂之廣平
西王母見穆天子作歌曰白雲在天丘陵自出道路悠
　逺山川間之將子無死尚能復來穆王曰余歸東土
　和洽諸夏萬民平均吾願見汝比及三年將復而野
　余嘗對東坡誦之坡云決非食肉人語
世言梟秃鳥非也唐起居郎蘇楷駮昭宗諡號河朔士
　人目楷為衣冠土梟
陸長源以勲徳為宣武軍司馬韓愈為巡官同在使幕
　或戱年輩相違周愿曰大蟲老鼠俱是十二相屬何
　違之有旬日布於長安
西京雜記云玉之未理者為璞死鼠未腊者亦為璞刋
　誤云禮曰𤓰祭上環又曰吾食於少施氏而飽少施
　氏食我以禮吾祭作而辭曰疏食不足祭也此則祭
　物之意謂神農火食德侔造化後人追而敬之今代
　崇尚佛氏之衆生士子孺人宜遵典教今謂之出生
　也
歐陽文忠公嘗以詩薦一士人與王渭州仲儀仲儀待
　之甚厚未幾贓敗仲儀歸朝見文忠公論及此士人
　文忠公笑曰詩不可信也如此
東坡冉謫惠州日一老舉人年六十九為隣其妻三十
　嵗誕子為具邀公公欣然而往酒酣乞詩公戱一聨
　云令閤方當而立嵗賢夫已近古稀年
㐮陽時同官李友諒仲益贈張子齊思仲家歌人團茶
　予題其封云色映宫姝粉香傳漢殿春團團明月魄
　卻贈月中人
瓦瓏鐼殻渾沌錢文如建瓴外眉而内渠其名尾壠注
　云眉為髙為眉渠為疏為渠一名魁陸爾雅曰魁陸
　注本草云魁状如海蛤圎而厚有縱理文小嶺表錄
　異云瓦殻中有肉紫色曰天臠炙也
髙力士責在驩州詠薺菜詩為魯直所稱云兩京作芹
　賣五溪無人采貴賤雖不同氣味故常在
元㣲之貶江陵府士曹少年氣俊過㐮陽夜召名妓劇
　飲將别作詩云花枝臨水復臨堤也照清江也照泥
　寄語東風好擡舉夜來曽有鳯凰棲謝師厚作襄倅
　聞營妓與二胥相好此妓乞書扇子遂改二句云寄
　語東風好擡舉夜來曽有老鴉棲
王介甫少時作石榴花詩云濃綠萬枝紅一㸃動人春
　色不須多此老風味又薄豈鐵心石腸者哉
東坡云王晉卿嘗暴得耳疾意不能堪求方於僕僕答
　之曰君是將種斷頭穴胸當無所惜兩耳堪作底用
　割捨不得限三日疾去不去割取我耳晉卿灑然而
　悟三日病良已以詩示僕云老婆心急頻相勸性難
　只得三日限我耳已較君不割且喜兩家皆平善今
　定國所藏排耳圗得之晉卿聊識此耳
東坡云琴曲有瑶池燕其詞不協而聲亦怨咽變其詞
　作閨怨寄陳季常去此曲竒妙勿妄與人云飛花成
　陣春心困寸寸别腸多少愁悶無人問偷啼自揾殘
　粧粉抱瑶琴尋出新韻玉纎趂南風來解幽愠低雲
　鬟眉峯斂暈嬌和恨
晁無咎云司馬温公有言吾無過人者但平生所為未
　嘗有對人不可言者爾東坡云予亦記前輩有詩云
　怕人知事莫萌心此言予終身守之
東坡云硯之美者必費筆不費筆則退墨二德難兼非
　獨硯也大字難結宻小字常局促真書患不整草書
　患無法茶苦患不美酒美患不辣萬事無不然可以
　付之一笑也
劉子儀侍郎三入翰林頗不懌詩云蟠桃三竊成何味
　上盡鼇頭迹轉孤移疾不出朝士問候者繼至詢之
　云虚熱上攻石中立滑稽在坐云只消一服清凉散
　意謂兩府始得用青凉傘也
東坡云劉十五孟父論李十八公擇草書謂之鸚哥嬌
　意謂鸚鵡能言不過數句大率雜以鳥語十八其後
　進以書問僕近日書如何僕答之可作秦吉了矣然
　僕此書自有公在乾侯之態也
東坡云乆在江湖不見偉人在金川見滕元發乗小舟
　破巨浪來相見出船巍然使人神聳好一箇没興底
　張鎬滕公且為我致意别後酒狂甚長進也杜甫詩
　云張公一生江湖客身長九尺鬚眉蒼謂張鎬也蕭
　嵩薦云用之則為帝王師不用則窮谷一村叟耳
東坡題魯直草書爾雅後云魯直以真實心出逰戱書
　以平等觀作欹側字以磊落人錄細碎書亦三反也
東坡書與毛維瞻云嵗行盡矣風雨凄凉然紙窗竹屋燈
　火青熒時於此有少佳趣無縁持獻獨享為媿想當
　一笑也
東坡云皎然禪師贈吳憑處士詩云世人不知心是道
　只言道在他方妙還如瞽者望長安長安在西東向
　笑東坡代答云寒時便是熱時風饑漢那知食藥功
　莫怪禅師西向笑縁師身在長安東
唐東京宫城東西四里一百八十八步南北二里八十
　五步周回十三里二百四十一步髙四丈八尺西京
　宫城東西四里南北二里二百七十步周回十三里
　八十步髙三丈五尺本朝東京宫城周回五里舊城
　周回二十里一百五十五步即汴州城唐建中二年
　節度使李勉重築國初號曰闕城亦曰裏城新城乃
　周世宗顯德二年四月詔别築新城周回四十八里
　二百三十三步號曰外城又曰羅城亦曰新城元豐
　中裕陵命内侍宋用臣重築之
王介甫詭詐不通外除自金陵過揚州劉原父作守以
　州郡禮邀之遂留方營妓列庭下介甫作色不肯就
　坐原父辨論久之遂去營妓顧介甫曰燒車與船延
　之上坐
元豐末有以王介甫罷相歸金陵後資用不足達裕陵
　睿聽者上即遣使以黄金二百兩就賜之介甫初喜
　意召已既知賜金不悦即不受舉送蔣山修寺為朝
　廷祈福裕陵聞之不喜即有詩云穣侯老擅闗中事
　嘗恐諸侯客子來我亦暮年專一壑毎聞車馬便驚
　猜之句此未能忘情在邱壑者也
介甫熙寧初首被選擢得君之專前古未有罷政歸金
　陵作日錄七十卷前朝舊德大臣及當時名士不附
　已者詆毁至無一完人者其間論法度有不便於民
　者皆歸於上可以垂耀於後世者悉已有之故建中
　靖國之初諫官陳瓘極力論其壻蔡卞之惡曰安石
　臨終戒其家焚之悔其作也卞留之至紹聖間作尚
　書右丞盡編之裕陵國史中遂行之瓘所謂遵私史
　而壓宗局是也士大夫忠憤者有詩云訓釋詩書日
　月明紛紛法令下朝廷不知心本縁何事苦勸君王
　用肉刑又云毎愧先生道絶倫古來歸美是忠臣門
　人李漢真堪罪何用垂編示後人陳瓘進日錄辨表
　畧云神考之信任安石雖成湯之伊尹不過如此安
　石宻啟之言強諫之語何必盡宣於外然後見君臣
　相得之盛乎遂就裕陵忌日作飯僧疏文指十事奏
　之
嘗讀岑嵓起作吉㓙影響錄載李林甫創一堂有卻月
　之形名曰卻月堂欲破人家族則入堂精思極慮既
　而出堂即人家被戮矣夜有毛人鋸牙鈎爪以手㦸
　林甫而怒逐之後有斲棺之禍惡之者有詩云卻月
　堂中喜色新明朝應有破家人祿山反噬家還破湏
　信難欺是鬼神或有大臣獨任國柄者行住坐卧四
　威儀中念念害物處處殺人非止一月堂而已也
海物異名云玉珧柱厥甲美如珧玉肉柱膚寸曰江珧
　柱郭景純江賦云玉珧海月吐納石華退之謂馬柱
　甲是此也世人不用此珧字是未知耳又苖蝦状蜈
　蚣而擁楯曰蝦公
水鷄蛙也水族中厥味可薦者鷄(郭璞注云爾/雅云水鴨)
語兒梨果實之珍因其地名耳(前漢列傳錢唐榬終古/為語兒侯孟康曰越中)
　(地/名)
陶人之為器有酒經焉晉安人盛酒似瓦壺之製小頸
　環口脩腹受一斗可以盛酒凡饋人牲兼云以酒器
　書云酒一經或二經至五經焉他境人有遊於是邦
　不達其義聞五經至束帶迎於門乃知是酒五缾為
　五經焉
　
　
　
　
　
　
　
　
　
　
　
　
　
　
　
　侯鯖錄卷三
欽定四庫全書
　侯鯖錄卷四
　　　　　　　　　　　　宋　趙德麟　撰
韓康公絳子華謝事後自潁入京看上元至十六日私
　第㑹從官九人皆門生故吏盡一時名德如傅欽之
　胡完夫錢穆父東坡劉貢父顧子敦皆在坐錢穆父
　知府至晩子華不悦坡云今日為本殿燒香人多留
　住坐客大笑(錢形肖九子/母丈夫也)方坐出家妓十餘人中燕
　後子華新寵當舞舞罷為㳺蜂所螫子華意不甚懌
　久之呼出持白團扇從東坡乞詩坡書云窗揺細浪魚
　吹日舞罷花枝蜂遶衣不覺南風吹酒醒空教明月
　照人歸上句記姓下句書蜂事康公大喜坡云惟恐
　他姬厮賴故云耳客皆大笑
舊學士院壁間有題云李陽生指李樹為姓生而知之
　久無對者楊大年為學士乃對云馬援死以馬革褁
　屍死而後已(江隣幾云上句楊大年/酒令下句黄宗旦對)
天聖中賀五王出閣啟云芝函曉列星飛降天上之書
　棣萼晨輝岳立受日中之字隱五字
東坡云近嵗蘇州有一僧曠達好飲以醉死將瞑自作
　祭文云惟靈生在浮提不貪不妬愛喫酒子倒街卧
　路想汝直待生兠率天爾時方斷得住何以故浮上
　之中無酒得沽
魯直嘗言髯多人疎秀者必貴宻而痩短者必神氣不
　足駙馬都尉王晉卿與殿帥曹貫道皆無鬚毎指鬚
　多者為中相法晉卿尚貴主嘗過鞏洛間道傍有後
　唐荘宗廟黙念始治終亂意斯人必髯及觀神像兩
　眼外皆髭也晉卿作詩寄貫道云代梁繼李號良圗
　卻惑歌兒便喪軀試拂塵埃覘遺像元來滿面是髭
　鬚
熙寧中鄭俠上書事作下獄悉治平時所往還厚善者
　晏幾道叔原皆在數中俠家搜得叔原與俠詩云小
　白長紅又滿枝築毬場外獨支頤春風自是人間客
　張主繁華得幾時裕陵稱之即令釋出
圓通禪師秀老本闗西人立身峻潔如鐵壁得法於義
　懐禪師不肯出世作頌云誰能一日三梳頭撮得根
　牢髻便休大抵是他肌骨好不施紅粉也風流
文潜夜直館中詩云蒼龍掛斗寒垂地翡翠浮花煖作
　春
東坡逰廬山湯泉閲留題百餘篇愛遵老一偈云禪庭
　誰作石龍頭龍口湯泉沸不休直待衆生塵垢盡我
　方清冷混常流坡戱作一絶云石龍有口口無根自
　在流泉誰吐吞若信衆生本無垢此泉何處覔寒温
熙寧中有道人過沈東老飲酒用石榴皮寫絶句於壁
　自稱回山人東老送出門至石橋上先渡頭數十步
　不知所在或曰此吕先生也詩云西隣已富憂不足
　東老雖貧樂有餘白酒醸來緣好客黄金散盡為收
　書七年坡過晉陵見東老之子能道其事時東老已
　殁三年矣坡為和其詩
唐末五代權臣執政公然交賂科第差除各有等差故
　當時語云及第不必讀書作官何湏事業
東坡在黄州嘗書云東坡居士自今日已往早晩飲食
　不過一爵一肉有尊客盛饌則三之可損不可増有
　召我者預以此告之主人不從而過是乃止一曰安
　分以養福二曰寛胃以養氣三曰省費以養財
東坡論茶云除煩去膩世固不可無茶然闇中損人不
　少昔人云自茗飲盛後人多患氣不足患黄雖損益
　相半而消陽助隂不償損也吾有一法常自修之毎
　食已輙以濃茶潄口頰膩既去而脾胃不知凡肉之
　在齒間者得茶潄浸乃不覺脱去不煩刺挑也而齒
　性便苦緣此漸堅宻蠧疾自己然率用中下茶其上
　者亦不常有間數日一啜亦不為害也此大是有理
　而人罕知者故詳述云大唐新語曰右補闕母景博
　學有著述才性不飲茶著茶飲序云釋滯消壅一日
　之利暫佳瘠氣侵精終身之累則大獲益則功歸茶
　力貽禍則不謂茶災豈非福近易知禍逺難見者乎
東坡云硯之美者必費墨
東坡云諸葛氏筆譬如内庫法酒北苑茶他處縱有嘉
　者殊難得其髣髴余續之日上閣衙香儀鸞司綠燭
　京師婦人梳粧與脚天下所不及公大笑
江鄰幾雜誌云陳執中館伴北使問随行儀鸞司縁何
　有此名不能對或云隋大業中鸞集于供帳庫遂名
　此
鄰幾云劉師顔視月占旱問之云古語有之月如懸弓
　少雨多風月如仰瓦不求自下
長安北禪寺石笋鄭天休資政題十字云春到不擇地
　石傍花自開刋之
沈文通云省副陳洎死後婢附語云當為貴神坐不𦵏
　父母今為賤鬼足頸皆生長毛比來士大夫多不𦵏
　親致身後子孫不搌遂不克𦵏生毛必矣余錄此事
　政以勸親舊之不𦵏親者
内庫酒法自柴世宗破河中李守正得匠人至汴苑今
　用其法
晏公稱國初李度詩云醉輕浮世事老重故鄉人
京師元夕放燈三夜錢氏納土進錢買兩夜今十七十
　八夜燈因錢氏而添之
滕元發云一善醫者惟取本草白字藥用之多驗蘇子
　容云黒字者是後漢人益之
唐人説李邕畢生損碑八百首
藥方中一大兩即今之三兩隋合三兩為一兩
唐楊巨源詩云爐烟添栁重宫漏出花遲後嘗為詩題
王文穆罷相知杭州朝士送之詩惟陳從易學士云千
　重浪裏平安過百尺竿頭穏下來冀公愛之
唐昭宗養一猴衣以俳優服常在左右謂之猴部頭朱
　全忠篡後因御筵引至坐側視梁祖忽奔走號擲褫
　其冠服朱全忠叱令殺之唐之臣得不愧作
東坡云吾酒後乗興作數千字覺酒氣拂拂從十指出
　也大是妙語
東坡云僕為呉興守有㳺飛英寺詩云微雨止還作小
　窗幽更妍盆山不見日草木自蒼然非呉越不見此
　景
東坡少時夢召入禁中一宫人引行見風吹裙帶在笏
　上有詩云百叠漪漪水皺六銖纚纚雲輕植立含風
　廣殿㣲聞環珮搖聲既至小殿裕陵坐其上脱絲鞋
　令坡銘之坡即書云寒女之絲銖積寸累步武所臨
　雲生雷起裕陵稱賞
古語云斛滿人概之人滿神概之
十月為良月者謂盈數也
昔人有云古人有道去處去世上無人行處行
一大弓長五射弓長四射
艾一名水臺一名醫草
退之詩有百年未滿不免死且可勸買抛青春(抛靑春/酒名)
　亦有酒名松醪春唐人酒多以春為名
草之始生曰荑小門曰閨南北曰阡東西曰陌有垣曰
　苑無垣曰圃帛之總名曰繒大波為瀾小波為淪
天弓即虹也乂謂之帝弓明者為虹暗者為蜺
寺者嗣也治事者相嗣續於其中也
紺者青而含赤色也
黄鸝闗中謂之楚雀
年紀者紀記也記其年之數
酒所以治病藥非酒不散
疇匹王逸注楚詞云二人為匹四人為疇
宗葉者宗本也葉世也謂族𩔖繁盛也
錯綜謂錯要其文綜理其義也
曽子固曰王平甫熙寧癸丑嵗直宿崇文院夢有邀之
　至海上見海水中宫殿甚盛其中作樂笙簫鼓吹之
　妓甚衆題其名曰靈芝宫邀之者欲俱徃有人在宫
　側隔水謂曰時未至且令去他日當迎之至此恍惚
　夢覺時禁中已鳴鐘平甫頗自負不凡為詩記之曰
　萬頃波濤水葉飛笙簫宫殿號靈芝揮毫不似人間
　世長樂鐘聲夢覺時後四年平甫病卒其家哭訊之
　曰君嘗夢往靈芝宫果然乎卜曰然昔人至海上蓬
　萊見樓臺中有待樂天之宫樂天為詩以誌與平甫
　之夢盖相似二人皆天才逸發其精神所寓必有異
　者盖有之而不可窮也其家哭請書其事故為之書
蒼頡解詁云種樹曰園種菜曰圃
埏埴者埏柔也擊也亦和也埴水和土以成器
宴饗者黄逵曰不脱屨而昇者曰宴
三王各有獄之别名夏曰夏臺商曰羑里周曰囹圄
王逸注楚詞云有菜曰羮無菜曰臛
孔安國注尚書云殺敵為果致果為毅
細切曰虀全物曰葅今中國皆言虀江南皆言葅
田疇者田種禾稼者也疇耕地也
寮窗也蒼頡云寮小室也説文云寮穿也
脱者可也爾也謂不定之詞漢晉人多言脱如何亦或
　也
漢書云日月薄蝕韋昭曰氣往迫之曰薄虧毁曰蝕女
　曰嬰男曰兒釋名云人始生曰嬰兒胸前曰嬰抱之
　嬰前而乳養之故曰嬰兒
四衢四達之謂也郭璞曰交道四出也釋名云齊晉謂
　四齒把為躣躣抛地則有四處此道似之因名焉
臯盧茶名也皮日休云右盆前臯盧
唐茶東川有神泉昌明白公詩使綠昌明是也
東坡云予去杭十七年復與彭城張聖塗丹陽陳輔之
　同來院僧梵英葺治堂宇比舊加嚴潔茗飲芳烈此
　新茶耶英曰茶新舊交則香味復予嘗見知琴者言
　琴不百年則桐之生意不盡緩急清濁常與雨暘寒
　暑相應此理與茶相近故併記之
東坡與司馬温公論茶墨温公曰茶與墨政相反茶欲
　白墨欲黒茶欲重墨欲輕茶欲新墨欲陳予曰二物
　之質誠然然亦有同者公曰謂何予曰竒茶妙墨皆
　香是其徳同也皆堅是其性同也譬如賢人君子妍
　醜黔晢之不同其德操韞藏實無以異公笑以為是
晏元獻公作相因雪設客如歐陽文忠公輩在坐時西
　方用兵歐公有詩云可憐鐡甲冷徹骨四十餘萬屯
　邊兵次日蔡襄遂言其事晏坐此罷相公曰唐裴度
　作相亦曽邀文士飲如退之但作詩云園林窮勝事
　鐘鼔樂清時幾曽如此合閙
唐興元有知馬者曰李幼清暇日常取適於馬肆有致
　悍馬於肆者結鏁交絡其頭二力士以木來叉其頤
　三四輩執撾而從之馬氣色如將噬有不可馭之状
　幼清迫而察之訊於主者且曰馬惡無不具也將貨
　焉惟其所酬耳幼清以三萬易之馬主慚其多既而
　聚觀者數百輩詰幼清幼清曰此馬氣色駿異體骨
　德度了非凡馬是必主者不知俾雜駑輩槽棧陷敗
　糞穢狼籍刷滌不時芻秣不適蹄齧蹂奮蹇跋唐突
　志性鬰塞終不得伸久無所賴發而狂躁則無不為
　也既晡觀者少間乃别市一新絡頭幼清自侍徐而
　語之曰爾才性不為人知吾為汝易是鏁結穢雜之
　物馬弭耳引首幼清自負其知乃湯沐剪刷别其槽
　棧異其芻秣數日而神氣小變踰月而大變志性如
　君子步驟如俊乂嘶如龍顔如鳯乃天下之駿乗也
元祐六年汝隂乆雪一日天未明東坡來召議事曰某
　一夕不寐念潁人之饑欲出百餘石造餅救之老妻
　謂某曰子昨過陳見傅欽之言簽判在陳賑濟有功
　何不問其賑濟之法某遂相召余笑謝曰已備之矣
　今細民之困不過食與火耳義倉之積榖數千石可
　以支散以救下民作院有炭數萬稱依原價賣之二
　事可濟下民坡曰吾事濟矣遂草放積榖賑濟奏繳
　上臺寺教授陳履常聞之有詩云掠地衝風敵萬人蔽
　天宻雪幾㣲塵漫山塞壑疑無地投隙穿帷巧致身
　映積讀書今已老閉門髙卧不縁貧遙知更上湖邊
　寺一笑潜回萬寳春坡次韻曰可憐擾擾雪中人饑
　飽終同寓一塵老檜作花終强項凍鳶儲肉巧謀身
　忍寒吟詠君堪笑得暖懽呼我未貧坐聴屐聲知有
　路擁衾來看玉梅春予次韻曰坎壈中年坐廢人老
　來貂鼎視埃塵鐡霜帶面惟憂國機穽當前不為身
　發廪已康諸縣命蠲逋一洗幾年貧歸來又掃寛民
　奏慙愧毫端爾許春
元祐七年正月東坡先生在汝隂州堂前梅花大開明
　色鮮霽先生王夫人曰春月色勝如秋月色秋月色
　令人悽慘春月色令人和悦何如召趙德麟輩來飲
　此花下先生大喜曰吾不知子能詩耶此真詩家語
　耳遂相召與二歐飲用是語作減字木蘭詞云春庭
　月午揺落春醪光欲舞步轉囬廊半落梅花婉娩
　香輕風薄霧都是少年行樂處不似秋光只共離人
　照斷腸
　
　侯鯖錄卷四
欽定四庫全書
　侯鯖録卷五
　　　　　　　　　　　　宋　趙徳麟　撰
王性之作傳竒辨正云嘗讀蘇翰林贈張子野詩有云
　詩人老去鶯鶯在僕按元㣲之所傳竒鶯鶯事在貞
　元十六年春又言明年生文戰不利乃在十七年而
　唐科紀張籍以貞元十五年郢下登科既先二年决
　非張籍明矣毎觀斯文撫卷歎息未知張生果為何
　人意其非㣲之一等人不可當也㑹清源莊季裕為
　僕言友人楊阜公嘗得㣲之作姨母鄭氏墓銘云其
　既喪夫遭軍亂㣲之為保䕶其家備至則所謂傳竒
　者盡㣲之自叙特假他姓以自避耳僕退而考㣲之
　長慶集不見所謂鄭氏誌文豈予家所收未全或别
　有他本爾然細味㣲之所序及考於他書則與季裕
　所説皆合葢昔人事有悖於義者多託之鬼神夢寐
　或假之他人或云見他書後世猶可考也㣲之心不
　自抑既出之翰墨姑易其姓氏耳不然為人叙事安
　能委曲詳盡如此按樂天作㣲之墓誌以大和五年
　薨年五十三即當以大厯十四年己未生至貞元庚
　辰正二十二嵗矣(傳竒言生年二/十二不知女色)又退之作㣲之妻
　韋氏誌文作壻韋氏時㣲之始以選為校書郎(傳竒/謂後)
　(嵗餘生亦有所娶者也貞元十八年㣲之/以調判入第四等授校書郎年二十四矣)又㣲之作
　陸氏姊誌云於外祖睦州刺史鄭濟樂天作㣲之母
　鄭夫人誌亦言鄭濟女而唐崔氏譜永寧尉鵬亦娶
　鄭濟女則鶯鶯者乃崔鵬之女於㣲之為中表(傳竒/所謂)
　(鄭氏為異𣲖/之從母者也)非特此而已僕家有㣲之作元氏古艶
　詩百餘篇中有春詞二首皆𨼆鶯字(傳竒言生立綴/春詞二首以授)
　(之不書諱之/者則此意)及自有鶯鶯詩離思詩離憶詩與傳竒
　所載猶一家説也又有古决絶詞夢逰春詩所叙所
　遇後言捨之以義又叙娶韋氏之年與此無少異者
　(夢逰春詩云當年二紀初佳節三星度韋門/正全盛出入多歡裕二紀初謂二十四嵗也)其詩中
　多言雙文意二鶯字為雙文也併書於後使覽之者
　可考焉又意古艶詩多㣲之専因鶯鶯而作無疑又
　㣲之百韵詩寄樂天云山岫當堦翠墻花拂面板鶯
　聲愛嬌小燕翼玩逶迤(註云昔予賦詩云為見墻頭/拂面花時唯樂天知此事)
　又云㓜年與蒲中詩人楊巨源善日課詩(傳竒言生/發其書於)
　(所知予亦聞其說生所善/楊巨源為崔娘詩一絶)凡是數端有一於此可驗
　决為㣲之無疑况於如是之衆耶然必更以張生者
　豈元與張受姓命氏本同所自出耶(張姓出黄帝之/後元姓亦然後)
　(為拓䟦後魏/有國改姓元)僕性喜討論考合同異毎聞一事𨼆而
　未見或可見而不同如瓦礫之在懐必欲討閱歸於
　一説而後已嘗謂讀千嵗之書而探千嵗之迹必須
　盡見當時事理如身履其間絲分縷解始終備盡乃
　可以置議論若畧執一言一事未見其餘則事之相
　戾者多矣又謂前世之事無不可考者特學者觀書
　少而未見爾㣲之所遇合雖涉於流宕自放而不中
　禮義然名輩風流餘韻照映後世亦人間可喜事而
　事之臻此特鮮也雖為避就然意㣲而顯見於㣲之
　其他文辭者彰著又如此故反復抑揚張而明之以
　信其説他時見所謂姨鄭氏誌文當詳載於後㣲之
　古艶詩春詞云春来頻到宋家東垂袖開懐待好風
　鶯蔵栁暗無人語唯有墻花滿𣗳紅深院無人草𣗳
　光嬌鶯不語趂隂蔵等閑弄水浮花片流出門前賺
　阮郎鶯鶯詩云殷紅淺碧舊衣裳取次梳頭暗淡粧
　夜合帶烟籠曉日牡丹經雨泣殘陽依稀似笑還非
　笑彷彿聞香不是香頻勸嬌波嗔不語等閑教見小
　兒郎離思云自愛殘粧曉鏡中鐶釵謾篸緑絲叢須
　㬰日射胭脂頰一朶紅酥旋欲融山泉散漫繞階流
　萬𣗳桃花映小樓閒讀道書慵未起水晶簾下看梳
　頭紅羅着壓逐時新杏子花紗嫩麴塵第一莫嫌才
　地弱些些紕慢最冝人曽經滄海難為水除却巫山
　不是雲取次花叢懶回首半縁脩道半縁君尋常百
　種花齊發偏摘梨花與白人今日江頭兩三樹可憐
　枝葉度殘春春曉云半欲天明半未明醉聞花氣睡
　聞鶯猧兒撼起鐘聲動二十年前曉寺情古决絶詞
　云乍可為天上牽牛織女星不願為庭前紅槿枝七
　月七日一相見相見故心終不移那能朝開暮飛去
　一任東西南北吹分不兩相守恨不兩相思對靣且
　如此背面當可知春風撩亂伯勞語况是此時抛去
　時握手苦相問竟不言後期君情既决絶妾意已參
　差借如死生别安得長苦悲噫春冰之將泮何余懐
　之獨結有美一人於焉曠絶一日不見比一日於三
　年况三年之間别水得風兮小而已波笋在苞兮髙
　不見節矧桃李之當春競衆人之攀折我自願悠悠
　而若雲又安能保君皓皓之如雪感破鏡之分明覩
　淚痕之餘血幸它人之既不我先又安能使他人之
　終不我奪已焉哉織女别黄姑一年一度暫相見彼
　此隔河何事無夜夜相抱眠幽懐尚沈結那堪一年
　事長遣一宵説但感久相思何暇暫相悦虹橋薄夜
　成龍駕侵晨列生憎野鵲性遲回死恨天雞識時節
　曙色漸曈曨華星欲明滅一去又一年一年何可撤
　有此迢逓期不如死生别天公信是妬相憐何不便
　教相决絶離憶云今年寒食月無光夜色纔侵已上
　床憶得雙文通内裏玉櫳深處暗聞香花籠㣲月竹
　籠烟百尺絲繩拂地懸憶得雙文人静後潛教桃葉
　送秋遷寒輕夜淺遶回廊不辨花叢暗辨香憶得雙
　文朧月下小樓前後捉迷蔵山榴似火葉相兼半拂
　低墻半拂􁑴憶得雙文獨披掩滿頭花草倚新簾春
　冰消盡碧波湖漾影殘霞似有無憶得雙文衫子薄
　鈿頭雲映近紅酥贈雙文云艶極翻含態憐多轉自
　嬌有時還暫笑閒坐愛無聊曉月行堪墜春酥見欲
　消何因肯垂手不敢望回腰夢逰春云昔嵗夢逰春
　夢逰何所遇夢入深洞中果遂平生趣清冷淺漫溪
　畫舸蘭篙度過盡萬株桃盤旋竹林路長廊抱小樓
　門牖相回互樓下雜花叢叢邉繞鴛鷺池光漾霞影
　曉日初明煦未敢上階行頻移曲池步烏龍不作聲
　碧玉曽相慕漸到簾幕間徘徊意猶懼閒窺東西閣
　竒玩參差布隔子碧油糊駝鈎紫金鍍逡巡日漸髙
　影響人將寤鸚鵡飢亂鳴嬌娃睡猶怒簾開侍兒起
　見我遥相諭鋪設繡紅裀施張鈿装具潛褰翡翠帷
　瞥見珊瑚𣗳不辨花貌人空驚香若霧身回夜合偏
　態歛晨霞聚睡臉桃破風汗粧蓮委露叢梳百葉髻
　金蹙重臺履紕軟鈿頭裙玲瓏合懽袴鮮姸脂粉薄
　暗淡衣裳故最是紅牡丹雨来春欲暮夢魂良易驚
　靈境難久寓夜夜望天河無由重沿訴結念心所期
　返如禪䪺悟覺来八九年不向花回顧雜洽兩經春
　喧闐衆禽䕶我到看花時但作懐仙句浮生轉經歴
　道性尤堅固近作夢仙詩亦知勞肺腑一夢何足云
　良時事婚娶當年二紀初嘉節三星度朝蕣玉佩迎
　髙松女蘿𣗳嘉門正全盛出入多歡裕云云(樂天和/㣲之夢)
　(㳺仙詩序云斯言也不可使不知吾者知吾亦不斯/可使不知樂天知吾也吾不敢不使吾子知即辱)
　(言三復其旨大扺悔既往而悟將来/也云云正謂此事非張籍亦明矣)
㣲之年譜　己未代宗大厯十四年(是嵗㣲/之生)庚申徳宗
　建中元年辛酉至甲子興元元年(是嵗崔/氏生)乙丑貞元
　元年丙寅至癸酉九年(是嵗㣲之/明經及第)甲戌至己卯十五
　年(十二月辛未咸寧王渾瑊薨於/蒲丁文雅不能御軍遂作亂)庚辰十六年(是嵗/㣲之)
　(年二十二傳竒言生年二十二未近女色崔/年十七傳竒言於今之貞元庚辰十七年矣)　辛巳
　十七年(是嵗㣲之年二十三傳竒言生已有辭回去/所謂文戰不利遂上京師崔氏書所謂春氣)
　(多厲正次/年春也)壬午十八年(是嵗㣲之年二十四以中書/判第四等授校書郎傳竒言)
　(後嵗餘崔亦委身於人生亦有所娶按退之作㣲之/妻韋墓誌曰選壻時稹始以選授校書郎即與㣲之)
　(夢㳺春二紀初三星度/所謂有所娶之言同)癸未十九年至乙酉順宗永
　貞元年丙戍憲宗元和元年(是嵗㣲之年二十八嵗/以才識兼茂明於體用)
　(科登第拜左拾/遺出為河南尉)丁亥戊子二年(是嵗授監/察御史)己丑四年
　(是嵗娶韋氏/年二十七)庚寅五年(是嵗貶江/陵士曹)辛卯至甲午九年
　(是嵗州/從事)乙未十年(是嵗召入都/猶兼判司馬)丙申至己亥十四年
　(是嵗徙虢州長史/為膳部員外郎)庚子十五年(是嵗穆宗即位轉/祠部郎中知制誥)辛
　丑穆宗長慶元年(是嵗權翰林學士/工部侍郎平章事)壬寅三年(是嵗/出為)
　(同州/刺史)癸卯甲辰四年(是嵗改浙東觀/察使越州刺史)乙巳敬宗寳厯
　元年丁未文宗大和元年己酉三年(是嵗召為尚書/右丞旋改鄂岳)
　(節度/使)庚戌辛亥五年(是嵗薨於鎮/年五十三)
　　　元㣲之崔鶯鶯商調蝶戀花詞
夫傳竒者唐元㣲之所述也以不載於本集而出於小
　説或疑其非是今觀其詞自非大手筆孰能與於此
　至今士大夫極談幽𤣥訪竒述異無不舉此以為美
　話至於娼優女子皆能調説大畧惜乎不比之以音
　律故不能播之聲樂形之管絃好事君子極飲肆歡
　之際願欲一聴其説或舉其末而忘其本或紀其畧
　而不及終其篇此吾曹之所共恨者也今因暇日詳
　觀其文畧其煩䙝分之為十章毎章之下屬之以詞
　或全摭其文或止取其意又别為一曲載之傳前先
　叙前篇之意詞曰商調曲名曰蝶戀花句句言情篇
　篇見意奉勞歌伴先聴調格後聴蕪詞
　　麗質仙娥生玉殿謫向人間未免凡情亂宋玉墻
　　東流美盼亂花深處曽相見　宻意濃歡方有便
　　不奈浮名旋遣輕分散最恨才多情太淺等閑不
　　念離人怨
傳曰余所善張君性温茂美風儀寓於蒲之普救寺適
　有崔氏孀婦將歸長安路出於蒲亦止兹寺崔氏婦
　鄭氏也張出於鄭叙其戚乃異𣲖之從母是嵗丁文
　雅不善於軍軍之徒因大擾刼掠蒲人崔氏之家財
　産甚厚惶駭不知所措張與將之黨有善請吏䕶之
　遂不及難鄭厚張之徳因飭饌以命張謂曰姨之孤
　嫠未亡提攜弱子㓜女猶君之所生也豈可比常恩
　哉今俾以仁兄之禮奉見乃命其子曰歡即次命其
　女曰鶯鶯出拜爾兄久之崔辭以疾鄭怒曰張兄保
　爾之命寧復逺嫌乎又久之乃至常服瘁容不加新
　飾垂鬟淺黛雙臉桃紅而已顔色艶異光輝動人張
　驚為之禮因坐鄭傍凝眸麗絶若不勝其體張問其
　年幾鄭曰十七嵗矣張生稍以詞導之宛不蒙對終
　席而罷奉勞歌伴再和前聲
　　錦額重簾深幾許繡履彎彎未着離朱户强出嬌
　　羞都不語絳唇頻掩酥胸素黛淺愁生粧淡注
　　怨絶情凝不肯聊回顧媚臉未匀新淚汙梅英猶
　　帶春朝露
張生自是惓惓願致其情無由得也崔之侍兒曰紅娘
　私為之禮者數四矣間遂道其衷翼日紅娘復至曰
　郎之言所不敢忘崔之族姻君所詳知何不因其媒
　而求娶焉張曰予始自提孩之時性不茍合昨日一
　席間幾不自持數日以来行忘止食忘飽恐不踰旦
　暮若因媒而娶則數月之間索我於枯魚之肆矣紅
　娘曰崔之貞順自保雖所尊不能以非語犯之然而
　善屬文往往沈吟章句怨慕者久之君試為諭情詩以
　亂之不然無由得也張大喜立綴春詞二首以授之
　奉勞歌伴再和前聲
　　懊惱嬌娘情未慣不道看看役得人腸㫁萬語千
　　言都不管蘭房跬步如天逺　廢寢忘飡思想遍
　　頼有青鸞不比憑魚鴈宻寫香箋論繾綣春詞一
　　紙芳心亂
是夕紅娘復至持綵箋以授張曰崔所命也題其篇云
　明月三五夜其詞曰待月西廂下迎風户半開拂墻
　花影動疑是玉人来奉勞歌伴再和前聲
　　庭院黄昏春雨霽一縷深心百種成牽繫青翼驀
　　然来報喜花牋㣲諭相容意　待月西廂人不寐
　　簾影揺光朱戶猶慵閉花動拂墻紅萼墜分明疑
　　是情人至
張亦㣲諭其旨是嵗二月十四日矣崔之東墻有杏花
　一株攀援可踰既望之夕張因其所而踰焉逹於西
　廂則户果半開良久紅娘復来連曰至矣至矣張生
　且喜且駭心謂得之矣及乎至則端神麗容大數張
　曰兄之恩活我家厚矣由是慈母以弱子㓜女見依
　奈何因不令之婢致淫泆之詞始以䕶人之亂為義
　而終掠亂而求之是以亂易亂其去幾何誠欲寢其
　詞以保人之姦不正明之母則背人之恵不祥是用
　託於短章願自陳啓猶懼兄之見難用鄙靡之詞以
　求必至非禮之動能不愧心特願以禮自保無及於
　亂言畢翻然而逝張自失久之復踰而出由是絶望
　矣奉勞歌伴再和前聲
　　屈指幽期唯恐悞恰到春宵明月當三五紅影壓
　　墻花宻處花隂便是桃源路　不謂蘭誠金石固
　　斂袂怡聲恣把多才數惆悵空回誰共語只應化
　　作朝雲去
後數日張君臨軒獨寢驚歘而起則紅娘斂衾攜枕而
　至撫張曰至矣至矣睡何為哉並枕重衾而去張生
　拭目危坐久之猶疑夢寐俄而紅娘捧崔而至則嬌
　羞融冶力不能運肢體向時之端麗不復同矣是夕
　旬有八日矣斜月晶熒幽輝半床張生飄飄然且疑
　神仙之徒不謂從人間至也有頃寺鍾鳴曉紅娘促
　去崔氏嬌啼宛轉紅娘又捧而去終夕無言張生自
　疑於心曰豈其夢耶所可明者粧在臂香在衣淚光
　熒熒然猶瑩於茵席而已奉勞歌伴再和前聲
　　數夕孤眠如度嵗將謂今生㑹合終無計正是斷
　　腸凝望際雲心捧得嫦娥至　玉困花柔羞抆淚
　　端麗妖嬈不與前時比人去月斜疑夢寐衣香猶
　　在粧留臂
此後又十數日杳不復知張生賦㑹真詩三十韻未畢
　而紅娘至至因授之以貽崔氏自是復容之朝𨼆而
　出暮𨼆而入同安於向所謂西廂者一月矣張生將
　往長安先以情諭之崔氏宛無難詞然愁怨之容動
　人矣欲行之再夕不可復見而張生遂西奉勞歌伴
　再和前聲
　　一夢行雲還暫阻盡把深誠綴作新詩句幸有青
　　鸞堪宻付良宵從此無虚度　兩意相歡朝又暮
　　不奈即鞭暫指長安路最是動人愁怨處離情盈
　　抱終無語
不數月張生復游於蒲舍於崔氏者又累月張生雅知
　崔氏善屬文求索再三終不可見雖待張之意甚厚
　然而未嘗以詞繼之異時獨夜操琴愁弄悽惻張竊
　聴之求之則不復鼔矣張生又以文調及期當西去
　當去之夕崔恭貌怡聲徐謂張曰始亂之今棄之固
　其宜矣愚不敢恨必也君終之亦君之恵也又何必深
　感於此行然則君既不懌無以奉寧君嘗謂我善鼓
　琴今且徃矣既逹君此誠因命拂琴鼓霓裳羽衣序
　不數聲哀音怨亂不復知其是曲左右皆欷歔崔投
　琴擁面泣下流連趣歸鄭所遂不復至奉勞歌伴再
　和前聲
　　碧沼鴛鴦交頸舞正恁雙棲又遣分飛去洒翰贈
　　言終不許援琴請盡奴心素　曲未成聲先怨慕
　　忍淚凝情强作霓裳序彈到離愁淒咽處絃腸俱
　　斷梨花雨
詰旦張生遂行明年文戰不利遂止於京因貽書於崔
　氏緘報之詞粗載於此書曰捧覽来問撫愛過深兼
　恵花勝一合口脂五寸致耀首膏唇之飾雖荷多恵
　誰復為容伏承便於京中就業於進脩之道固在便
　安但恨鄙陋之人永以遐棄命也如此復何言自去
　秋以来忽忽如有所失至於夢寐之間亦與叙感咽
　離憂之思綢繆繾綣暫若尋常幽㑹未終驚魂已斷
　雖半衾如煖而思之甚遥昔中表相因或同宴處兄
　有援琴之挑鄙無投梭之拒及薦枕席義感意深愚
　㓜之情永謂終託豈期既見君子不能以禮定情松
　栢留心致有自獻之羞不復明侍巾櫛殺身永恨含
　歎何言倘若仁人用心俯遂幽劣雖死之日猶生之
　年或如逹士畧情捨小從大以先配為醜行謂要盟
　為可欺則當骨化形銷丹誠不泯因風委露猶託清塵
　存殁之誠言盡於此臨紙嗚咽情不能伸千萬珍重
　奉勞歌伴再和前聲
　　别後相思心目亂不謂芳音忽寄南来鴈却寫花
　　箋和淚卷細書方寸教伊看　獨寐良宵無計遣
　　夢裡依稀暫若尋常見幽㑹未終魂已斷半衾如
　　煖人猶遠
玉環一枚是鶯㓜年所弄寄充君子下體之佩玉取其
　堅潔不渝環取其終始不絶兼致綵絲一約文竹茶
　合碾子一枚此數物不足珍意者欲君子如玉之潔
　敝志如環不解淚痕在竹愁緒縈絲因物逹誠永以
　為好心邇身逺拜㑹無期幽憤所鍾千里神合千萬
　珍重春風多厲强飯為佳慎自保持勿以鄙為深念
　也奉勞歌伴再和前聲
　　尺素重重封錦字未盡幽閨别後心中事佩玉綵
　　絲文竹器願君一見知深意　環欲長圓絲萬繋
　　竹上斕斑總是相思淚物㑹見郎人永棄心馳魂
　　去人千里
張之友聞之莫不聳異而張之志固絶之矣嵗餘崔委
　身於人張亦有所娶適經其所張求以外兄見之已
　諾之而崔終不為出張君怨念之誠動於顔色崔知
　之潛賦一詩寄張曰自從消痩减容光萬轉千回懶
　下床不為傍人羞不起為郎憔悴却羞郎然竟不之
　見後數日張君將行崔又賦一詩以謝絶之曰棄置
　今何道當時且自親還將舊時意憐取眼前人奉勞
　歌伴再和前聲
　　夢覺髙唐雲雨散十二巫峯隔斷相思限不為傍
　　人移步懶為郎憔悴羞郎見　青翼不来孤鳯怨
　　路失桃源再㑹終無便舊恨新愁那計遣情深何
　　以情俱淺
逍遥子曰樂天謂㣲之能道人意中語僕於是益知樂
　天之言為當也何者夫崔之才貌宛美詞彩艶麗則
　於所載緘書詩章盡之矣如其都愉淫冶之態則不
　可得而見及見其文飄飄然彷彿出於人目前雖丹
　青摹寫其形狀未知能如是工且至否僕嘗採摭其
　意撰成鼓子詞十章示余友何東白先生先生曰文
　則美矣意猶有不盡者胡不復為一章於其後且具
　道張之與崔既不能以理定其情又不能合之於義
　始相遇也如是之篤終相失也如是之遽必及於此
　則全矣余應之曰先生真為文者矣言必欲有始終
　箴戒而後已大扺鄙靡之詞止歌其事之所可歌不
　必如是之備若夫聚散離合亦人之常情古今所同
　惜也又况崔之始相得而終至相失豈得已哉如崔
　已他適而張詭計以求見崔知張之意而潛賦詩以
　謝之其情葢未能忘者矣樂天曰天長日久有時盡
　此恨綿綿無盡期豈獨主彼者耶予因命此意復成
　一曲綴於傳末
　　鏡破人離何處問路隔銀河嵗㑹知猶近只道新
　　来消痩損玉容不見空傳信　棄擲前懽俱未忍
　　豈料盟言陡頓無憑凖地久天長終有盡綿綿不
　　似無窮恨
　侯鯖録卷五
欽定四庫全書
　侯鯖録卷六
　　　　　　　　　　　　宋　趙徳麟　撰
今之秘色甆器世言錢氏有國越州燒進為供奉之物
　不得臣庶用之故云秘色比見唐陸龜蒙集越器詩
　云九秋風露越窑開奪得千峯翠色来好向中宵盛
　沆瀣共嵇中散鬬遺杯乃知唐時已有秘色非自錢
　氏始
唐王仲舒為郎中與馬逢友善毎責逢曰貧不可堪何
　不尋碑誌相救逢笑曰適見人家走馬呼醫立可待
　也
唐宣宗舅鄭光鎮河中上封其妾為夫人不受表辭曰
　白屋同愁已失鳯鳴之侣朱門自樂難容烏合之人
　上笑曰誰教阿舅作此好詞左右對曰光多任一判
　官田絢者掌書記上欲以翰林官之論者以不由進
　士又無引援遂止宣宗唐之晩世也有舅鄭光辭妾
　之封宣宗又從而嘉之至賞作文者亦可稱也
封氏見聞云古葬無石誌近代貴賤通用之齊太子穆
　妃將𦵏議立石誌王儉曰石誌不出於經起元嘉中
　顔延之為王琳石誌素族無銘策故以紀行迹耳遂
　相祖習儲妃之重禮絶常例既有哀䇿不煩石銘儉
　初著喪禮云施石誌於壙内古無此制然孝子無以
　揚先人之徳刻石紀功亦不必純用古制也
南京人家掘得一石上有字可考云猪拾柴狗燒火野
　狐掃地請客坐不知是何等語也
宣和五六年間上方織綾謂之遍地桃又急地綾漆冠
　子作二桃様謂之竝桃天下效之香謂之佩香至金
　人南下無貴賤皆逃避多為北人所擒亦此䜟也
數年雍丘菜園人浚井得石刻銘云漢代功臣銘𨼆在
　秦城井得到靖康春方顯千年景邊烽擾天下到處
　皆来併甕下有甘泉能療千年病
五代敬翔當權時門前一風子白衫作舞歌唱曰執板
　談歌乞個錢塵中流浪酒中仙直饒到老常如此猶
　勝危時弄化權
唐馬戴詩云廣澤生明月蒼山夾亂流
春秋緯含文嘉曰天子墳髙三仭𣗳以松諸侯半之𣗳
　以栢大夫八尺𣗳以松士四尺𣗳以槐庶人無墳𣗳
　以楊栁
韓詩外傳云顔回望吳門馬見一匹練孔子曰馬也然
　則馬之光景長一匹耳故人呼馬為一匹應劭風俗
　通曰馬一匹俗説相馬及君子與人相匹或曰馬夜
　行目明照前四丈故曰一匹或曰度馬縱横適得一
　匹或説馬死賣馬得一匹帛或云春秋左氏説諸侯
　相贈乗馬束帛帛為匹與馬相匹耳
近見士子多使柴桑翁為陶淵明不知劉遺民曽作柴
　桑令也白樂天宿西林寺詩云木落天晴山翠開愛
　山騎馬入山来心知不及柴桑令一宿西林便却回
　注柴桑令劉遺民是也
李白開元中謁宰相封一板上題曰海上釣鼇客李白
　相問曰先生臨滄海釣巨鼇以何物為鈎緡白曰以
　風浪逸其情乾坤縱其志以虹霓為絲明月為鈎又
　曰以何物為餌曰以天下無義氣丈夫為餌時相悚
　然
新昌李相紳性暴不禮士鎮宣武有士人遇於中道避
　不及為前驅所拘紳鞫之乃宗室答曰勤政樓前尚
　容緩步開封橋上不許徐行汴州豈大於帝都尚書
　未尊於天子公失色使去
唐李英公勣常言我年十二三時為無賴賊逢人則殺
　十四五時為難當賊有所不愜者殺之十七八時為
　好賊上陣殺人二十領天下大將軍用兵以救人死
　也
明皇至蜀毎思張曲江則淚下遣使韶州祭之兼齎貨
　帛以恤其家其誥詞刻于白山屋壁下
舊制官人所服唯黄紫二色而已貞觀中始令三品已
　上服紫四品朱六七品緑八九品青
陸贄文學政術俱髙但忌才太甚如誣于公異家行不
　脩賜孝經一卷公異坎坷而死忠州之貶不無天譴
　也
唐制男子始生為黄四嵗為小十六為中二十為丁六
　十為老賦役之制有四一曰租二曰稅三曰調四曰
　役
王彦伯醫名既著列三四竈煑藥於庭老㓜塞門而来
　請彦伯指曰熱者飲此寒者飲此風者氣者各飲此
　皆飲而去效者各負錢而酬不来者亦不責之其普
　眼長者之流歟(千金有王/彦伯方)
唐吳人顧况一見李鄴侯如舊識待以異禮及鄴侯卒
　况感其知作海鷗咏以寄懐云萬里飛来為客鳥曽
　蒙丹鳯借枝柯一朝鳯去梧桐死滿目鴞鳶奈爾何遂
　為權貴所疾貶饒州司户
古語云力能勝貧謹能勝禍葢言勤力不已則不貧謹
　身可以避禍
元載妻王氏曰某四道節度使女十八年宰相妻今日相公
　犯罪死即甘心使妾為官婢不如死也主司上聞亦
　賜死載於萬年院佛堂中謁主者乞一快死主者曰
　相公今日受此汙泥不怪也乃脱穢襪塞其口而
　終
荆州大厯中有馮希樂者善佞見人家䑕穴亦佞嘗到
　長林謁縣令留宴語令曰仁風所暨感獸出境昨初
　入縣界見虎狼相尾西去有頃村吏来報昨夜大蟲
　食人令戲詰之馮遽曰是必畧食便過
劉夢得守連州替髙霞寓霞寓後入為羽林將軍自京
　附書以承眷顧請自代矣公曰奉感有一話曽有一
　老嫗山行遇大蟲羸然懼而不進若傷其足者嫗因
　即之乃舉足以視嫗嫗看之有芒刺在掌下因為拔
　之俄頃奮迅而去似感其恩者自外擲麋鹿狐兔至
　於庭日無缺焉嫗登垣視之乃前傷之虎也一旦忽
　擲一死人入血肉狼籍被村人所捕稱為殺人嫗說
　其由始得釋縳乃登垣伺其虎至而語曰感則感矣
　叩首大王已後更不抛人来也
唐韋宙善治生江陵田産極盛除廣帥宣宗戒之曰番
　禺珠翠之地垂貪泉之戒宙曰江陵莊積榖尚有七
　千堆無所用泉宣宗曰此所謂足榖翁也
張巡之守睢陽𤣥宗已幸蜀賊鋒方熾孤城勢蹙人食
　竭以紙布切煑而食之時以茶汁和之而意自如其
　謝金吾將軍表其祠忠勇又許逺亦有祭文為時所
　重所謂太乙先鋒蚩尤後殿蒼龍持弓白虎捧箭又
　祭城隍文皆文武雄健志氣不衰真忠烈之士也劉
　禹錫曰此二公天贊其心俾之守死善道向若救至
　身存不過一張僕射耳則巡逺之名焉得以光萬古
　哉
士子初登榮選及遷除朋僚慰賞必盛置酒饌音樂以
　展歡宴謂之燒尾説者謂虎變為人唯尾不化須為
　焚除乃得成人故以初蒙除授如虎得為人本尾猶
　在體氣既合人為之焚故云燒尾一云新羊入羣乃
　為諸羊所觸不相親附火燒其尾則定貞觀中太宗
　嘗問朱子奢燒尾事以燒羊為對
唐至徳二年勅以僧及道士入錢度有差
進士及第以泥金書帖附家書中報登科之喜至文宗
　朝遂寢此儀(出盧氏/雜説)
錢氏時杭州還鄉和尚毎喝云還鄉寂寂杳無蹤不掛
　征帆水陸通踏得故鄉田地穏更無南北與西東人
　問云明年大家都去果然錢家納土還朝之兆
蘇公東禪院林洎仙詩云門前緑𣗳無啼烏庭下蒼苔
　有落花聊與東風論箇事十分春色屬誰家(東坡所/記自作)
　(祭文/中)
南宫縣君錢氏詩云士悲秋色女懐春此語由来未是
　真倘若有情相眷戀四時天氣總愁人
張公庠少能詩道中一絶云一年春事已成空擁鼻微
　吟半不中夾路桃花新雨過馬蹄無處避殘紅
仲殊題李伯時支遁相馬圖云月窟精神不受羈白雲
　野老太支離當時若也無人識駿骨靈心各自知
宗希鵬舉言見一驛壁上有詩云逢橋須下馬過渡莫
　爭船此征途藥石也余變之毎示子孫全詩云記得
　離家日尊親囑付言逢橋須下馬過渡莫爭船雨宿
　宜防夜鷄鳴更相天若能依此語行路免迍邅
三臺者陸翽鄴中記云魏武於鄴城西北立三臺中名
　銅雀南名金獸北名冰井
梅聖俞詩世稱五字之妙其歌詞語勝理詣大似元㣲
　之作花娘歌曰花娘十二能歌舞籍甚聲名居樂府
　荏苒其間十四年朝為行雲暮為雨格髙氣俊能動
　人人能動之無幾許前嵗適從江國来時因讌席相
　㣲語雖有幽情未得傳暗結慇懃度寒暑去春從客
　出東城舟中接膝心已傾自從稍稍有期約五月蓮
　航並釣行曲隄别浦無人處始笑鴛鴦浪得名爾後
　頓逢殊燕婉各恨從来相見晩月下星前不暫離暫
　離已抵銀河遠青鳥傳音日幾回鷄鳴歸去暮還来
　經秋度臘無纎失愛極情専易得猜前年南圃尋芳
　卉小忿不勝投袂起官司乗釁作威凌督促倉皇出
　閭里瀟瀟風雨滿長溪一舸飄然逐流水忽逢小吏
　向城東泣淚寄言心欲死願郎日日致青雲妾已長
　甘在泥滓更悲恩意不得終世事難憑何若此郎聞
　此語痛莫禁天地無窮恨不已我今為爾偶成章便
　欲緘之託雙鯉又作翡琴詞云秦女乗鸞遺翠羽落
　在人間與風舞風休不歸誰作主此郎拾取粧金縷
　郎家夫婦愛且憐繫向裙間同出處朝来隣里偶經
　過方朔鄒枚爭欲覩上人重客苦田連急走鈿車令
　去取酒巡未匝掩閣扉忽已聞歸報鸚鵡重匀朱粉
　臨鏡臺促息不停催出户正抱琵琶穏繫膝輥作輕
　雷攏作雨自解彈成啄木聲豈唯能寫人心語醉眼
　流波入鬢時絃慢邀郎𦂳絲柱身柔骨滑郎力㣲欲
　倩傍人頻顧主主何磊落(原闕/)　就請上賓無不許
　相疎情逺誰稱渠畫撥當胸客當去
因讀禪月有懐王慥使君詩云刳剥生靈為事業巧通
　豪俊作槌媒令人歎息古已如此
李白墳在太平州采石鎮民家菜圃中游人亦多留詩
　然州之南有青山乃有正墳或云太白平生愛謝家
　青山葬其處采石特空墳耳世傳太白過采石酒狂
　捉月竊意當時槀殯於此至范侍郎為遷窆青山焉
杜子美殯在耒陽有碑其上唐史言至耒陽以牛肉白
　酒一夕醉飽而卒然元㣲之作子美墓誌曰扁舟下
　荆楚竟以寓卒旅殯岳陽至嗣業始葬偃師首陽山
　當以墓誌為正葢子美自言晉當陽杜元凱之後故
　世葬偃師首陽山又子美父閑常為鞏縣令故子美
　為鞏縣人偃師首陽山在官路其下古塚纍纍而杜
　元凱墓猶載圖經可考其旁元凱子孫附葬者數十
　但不知孰為子美墓耳
傳逸嵓真廟時人贈張忠定詩云忍把浮名賣却閒門
　前流水對青山青山不與人無事門外風花任往還
　忠定答云蕭蕭疎葦映門墻見説新秋鱠味長何事
　輕抛来帝里至今魂夢繞寒塘逸嵓又題壁云寒蛩
　入夜忙促織戴勝春深苦勸耕人若無心濟天下不
　知蟲鳥有何情
孫元規最不喜僧帥浙東過潤州甘露寺令僧盡去詩
　碑獨留僧文題詩云未為向空寛病目却因多見動
　心閒
章惇元祐初簾前争事無禮責出知汝州錢穆父行詞
　云怏怏非少主之臣悻悻無大臣之節子厚後見穆
　父責其語太甚穆父笑曰官人怒雜職安敢輕行杖
余嘗謂東坡先生云平生當官有三樂凶嵗檢災毎自
　請行放數得實一樂也聴訟為人真得情二樂也公
　家有粟可賑饑民三樂也居家亦有三樂閨門一心
　上下和平内外一情一樂也室有餘財可濟貧乏二
　樂也客至即飲畧其豐儉終日欣然三樂也東坡笑
　以為然
真宗東封訪天下𨼆者得杞人楊璞能為詩召對自言
　不能上問臨行有人作詩送卿否璞言獨臣妻有詩
　一首云更休落魄貪盃酒亦莫猖狂愛詠詩今日捉
　將官裡去這回斷送老頭皮上大笑放還山東坡云
　吾頃在湖州坐作詩追赴詔獄妻子送出門皆哭無
　以語之顧老妻曰獨不能如楊處士妻作詩送我乎
　老妻不覺失笑而止
張芸叟作吕子固挽詩云大塊分勞逸唯君獨不均險
　夷安若性金石想為人萬卷書奚託重泉恨莫伸誰
　知丞相子天地一窮民
余初到長安有詩云来往長安未定居暫將僧舍當吾
　廬空中説法憑鈴語枕上朝饑聴木魚因果分明休
　問佛行蔵自信罷占書眼前一物真堪羡百尺長楊
　水滿渠
南闗驛上碑云昔列禦冦稱天傾西北故河東視諸郡
　最為髙險太行峙其南羊暘處其北北史齊紀詔問
　崔頥何處有羊腸坂頥曰按漢書地理云上黨壺闗
　有羊腸坂帝曰不是按皇甫安地理云太原北九十
　里有羊腸坂帝曰是
　
　
　
　
　
　
　
　
　
　
　侯鯖録卷六
欽定四庫全書
　侯鯖録卷七
　　　　　　　　　　　　宋　趙徳麟　撰
沈存中括元豐中入翰林為學士有開元樂詞四首裕
　陵賞愛之詞云鸛鵲樓頭日煖蓬莱殿裏花香草緑
　煙迷步輦天高日近龍床　樓上正臨宫外人間不
　見仙家寒食輕煙薄霧滿城明月梨花　按舞驪山
　影裡回鸞渭水光中玉笛一天明月翠華滿陌東風
　　殿後春旗簇仗樓前御隊穿花一片紅雲閙處外
　人遥認官家
欄楯王逸注云縱曰欄横曰楯楯間子曰櫺欄楯殿上
　臨邉之飾亦以防人墜墮今言鈎欄是也
唐杭州缺刺史欲除李逺為守宣宗曰逺詩云青山不
　厭千盃酒白日唯消一局棋如是安能治民此繆陋
　之甚也使才臣治郡有餘暇鈴閤奕棋未害為政豈
　持一詩中言棋便謂不能治民有以見宣宗之度未
　宏遠耳
比来士大夫借人之書不録不讀不還便為己有又欲
　使人之無本潁州一士子九經各有數十部皆有題
　記自謂借諸人之書毎原本多失余不欲言未嘗不
　歸戒兒曹也
陳叔易崇寧中為朱喬年薦得官入京晁以道有詩云
　處士何人為作牙盡攜猿鶴到京華新禾滿地秋風
　起六六峯前只一家未久以道亦為勢人所引入京
　適得書寄此詩来予次韻曰聞道諸公置齒牙買韉
　賣展趂年華太平起𨼆無遺䇿空盡嵩山處士家始
　者叔易以道皆居嵩陽誓不出仕云
傳載曰僧淡然者為詩曰到處自鑿井不能飲常流與
　孟郊退之為洛下之流退之作嘲淡然鼾睡詩是也
唐劉從諌死其子稹請襲位未許發兵擾河内朝廷命
　檢校右僕射王茂元専征㑹茂元卒遣檢校太尉王
　宰都統驍卒檢校右僕射石雄為副未即進討武宗
　切於成功遣内養崔神召丞相李衛公於便殿曰此
　賊使朕鬢眉陡白諸將不肯殺戮卿等可為作制馭
　奏来朕坐此以待衛公至中書召御史中丞李回宣
　上旨請公以行命回為催陣使發自右銀臺門五十
　四道邸吏戎車導引至近驛觀者傾京師公至蒲東
　召行營都統王宰其副石雄鞬腰帕首俯伏道左拜
　諸公摠轡受禮顧左右喚當直令處分責破賊限狀
　来二將揮汗通六十日内請收潞州城違限請行軍令
　五十八日潞州送稹首請降官軍入上黨拜回中書
　侍郎平章事回即驛坊李相也
种太尉師道預知金人南下上進二詩多為張大太尉
　者收蔵不逹已備言大金連結情狀後果叛盟詩曰
　外塞干戈裡黨臣勾連數衆赴京城團團濶濶孤平
　寨不識皇家王氣星又云飛蛾視火殘生滅燕逐羣鷹
　命不存從今一掃烽烟盡縁知不敢正南行後金人南
　伐搆兵皆如其言初與楊可存中立殊勲後欲擊敵
　不用其言氣憤而卒
崇寧中特奏名狀元徐遹瓊林宴罷作詩曰白髪青衫
　晩得官瓊林頓覺酒腸寛平康夜過無人問留得宫
　花醒後看亦二十年前進士也
近嵗林棣縣虞候張坦暴酷嗜利卒死瘞城外月餘夜
　夜叫呼村人報其家謂復生妻子輩開掘視之身化
　巨蛇頭尚人也取之置荆囤中他日體寒要厚被日
　食肉二斤許酒一斗復能人言時召故舊喻以禍福
　以邀酒食至費竭所蓄家産之後乃入山唯㓜子及
　婦能飼之後數月頭亦蛇矣漸不能人言太平廣記
　中載人化為虎多矣未見生化為蛇也(瞿元/化説)
歐陽文忠公晩年最喜陳知黙詩云恨不多記但記其
　兩聨一云平地風煙横白鳥半山雲木卷蒼藤一云
　雲埋山麓蔵秋雨葉落林梢帶晩風
傅欽之作中丞言鄭仲馮一日貢父逢之曰小姪何過
　致起臺章欽之慚云也只三平二滿文字貢父熟視
　笑曰七上八下人才
張安道少年責滁州道遇一僧舍入門悵然便悟前生
　曾作寺僧手寫楞伽經四卷聞其徒具言有老僧平
　生誦此經自書者猶匣在屋梁上取視之筆迹宛然
　與今生一同遂託東坡書此經施錢入金山寺了元
　長老刻板印施坡作後序詳言之矣及坡作杭倅逰
　夀星院入門便悟曾到能言其院後堂殿山石處作
　詩記云乃知性慈慧者必是大脩行中来非一世重
　習所致
先伯父洋州侯有文學名於嘉祐治平間有落花詩云
　緑珠樓下堪惆悵宋玉墻頭又别離又御溝詩云一
　條浪截紅塵斷幾曲遥通紫禁深
長安慈恩寺僧見數女仙夜吟詩云黄子陂頭好月明
　忘却華筵到曉行煙收山低翠黛横折得荷花逺恨
　生僧出揖之化為白鵠飛去明日又題云湖水團團
　夜如鏡碧𣗳紅花相掩映北斗䦨干曉柄移有似佳
　期常不定
孫莘老形貌古竒熈寧中論事不合責出世謂没興孔
　夫子孔宗翰宣聖之後氣質肥厚劉貢父目之孔子
　家小二郎元祐中二人俱為侍郎二部爭事於殿門
　外幄次中劉貢父過而謂曰吾黨之直者異於是坐
　中有悟之者大笑
滕元發少居鄉里寺中脩業一日烹寺犬食之僧笑曰
　能作滕先生偷犬賦即不申理其破題云僧唯不淨
　狗也宜偷餅餌引来猶掉續貂之尾索綯牽去難回
　顧兔之頭又云既欲思於實腹遂乃設於空喉即日
　傳播諸郡(空喉股取/狗器也)
劉原父再娶歐公女戲作一詩云仙家千嵗亦何長人
　世空驚日月忙洞裏桃花莫相笑劉郎今是老劉郎
　又云𤣥章落筆有誰先坐上詩成海外傳明日京都
　應紙貴開簾却扇有新篇
潁妓曹蘇竒徃嵗與悦己者宻約相從而其母禁之至
　苦不勝鬱悒以盛春美景邀同約者聨騎出城登高
　塚相對慟哭既而酣飲諸客聞之賞其曠絶於流輩
　晏元獻聞之為戲題絶句云蘇竒風味逼天真恐是
　文君向上人何日九原芳草緑大家攜酒哭青春
黄魯直戲作貴耳賤目謎云驢耳對軒軒争酬價十千
　眈眈兩虎視不值一文錢
梅詢侍讀嘗從真宗東封因卜命於岳神夢三牛鬬於
　庭有稱相公通謁者雖異之而不曉其兆既而得濠
　梁守州廨有三石牛後吕許公(夷/簡)以殿中丞来倅詢
　見之疑若所夢謁者於是委遇至厚不數年許公大
　拜梅為發運使按部至濠上作詩寄許公云十五年
　前忝一麾公餘嘗得預言詩玉堦跬步為霖早雲路
　風波得志遲浴鳯池深春蕩蕩觀魚臺古草離離重
　来故老休相問請掲紗籠有舊碑
張子野年八十五尚聞買妾陳述古作杭守東坡作倅
　述古令東坡作詩云錦里先生自笑狂莫欺九尺鬢
　毛蒼詩人老去鶯鶯在公子歸来燕燕忙柱下相君
　猶有齒江南刺史已無腸平生忝作安昌客畧遣彭
　宣到後堂詩人謂張籍公子謂張祜柱下張蒼安昌
　張禹皆使姓張事
文思使或云量銘云時文思索或説殿名聚工巧於其
　側因名之曰文思使院
東坡先生召試直言極諌科時答刑賞忠厚之至論有
　云臯陶曰殺之三堯曰宥之三諸主文皆不知其出
　處及入謝日引過詣兩制幕次歐公問其出處東坡
　笑曰想當然爾數公大笑
世以鮑昭字明逺讀李義山詩云嫩割周陽韭肥烹鮑
　照葵乃知名昭非
唐明皇時孫逖集中有夀王瑁妃楊氏廢為道士制此
　可見太真妃真夀王妃李商𨼆詩云驪岫飛泉泛煖
　香九龍呵䕶玉蓮房平明毎幸長生殿不從金輿唯
　夀王又云龍墀賜酒敞雲屏羯鼓聲高衆樂停夜半
　宴歸宫漏永薛王沈醉夀王醒書此事也
唐李義山樊南甲乙四六集序云四六之名六博格五
　四數六甲之取也
周禮閹十人鄭𤣥曰閹真氣蔵者今謂之官人也主閉
　門户故閹之
東坡先生嘗愛梅聖俞和宋次道紫宸早朝詩云陸生
　聲譽在雲間来預簮裾謁帝顔冠劍有容䕫與契文
　章全盛馬兼班耽耽玉宇龍纒棟靄靄金鋪獸嚙環
　却出常朝殿前過㦸衣風動自相攀
天福中楊凝式風子筆墨髙妙洛陽寺有題壁李建中
　亦有書名嘗題其傍云杉松倒澗雪霜乾屋壁麝煤
　風雨寒我亦平生有書癖一回入寺一回看
濠守侯徳裕侍郎蔵東坡一帖云杭州營籍周韶多蓄
　竒茗嘗與君謨鬬勝之韶又知作詩子容過杭述古
　飲之韶泣求落籍子容曰可作一絶韶援筆立成曰
　隴上巢空嵗月驚忍看回首自梳翎開籠若放雪衣
　女長念觀音般若經韶時有服衣白一座嗟歎遂落
　籍同輩皆有詩送之二人者最善胡楚云淡粧輕素
　鶴翎紅移入朱闌便不同應笑西園桃與李强匀顔
　色待秋風龍靚云桃花流水本無塵一落人間幾度
　春解佩暫酬交甫意濯纓還作武陵人固知杭人多
　慧也
王立之云老杜父諱閑而詩中有翩翩戲蝶閑過幔或
　云恐傳者謬又有泛愛憐霜鬢留歡半夜閑余以為
　皆當以閑為正臨文恐不自諱也迂叟李國老云余
　讀新唐書方知杜甫父名閑檢杜詩果無閑字唯蜀
　本舊杜詩二十卷内寒食詩云隣家閑不違後王其
　本問不違又云曾閃朱旗北斗閑後見趙仁約説薛
　向家本作北斗殷由是言之甫不用閑字明矣
東坡在維陽設客十餘人皆一時名士米元章在焉酒
　半元章忽起立云少事白吾丈世人皆以芾為顛願
　質之坡云吾從衆坐客皆笑
東坡論沈傅師書云傅師雖學二王筆法後欲破之自
　立乃傷受主者也近世人多學傅師又不至但有小
　人跳籬驀圏脚手令人可憎世人皆學何哉
東坡云白公晩年詩極髙妙余請其妙處坡云如風生
　古木晴天雨月照平沙夏夜霜此少時不到也
東坡云荆公暮年詩始有合處五字最勝二韻小詩次
　之七言詩終有晩唐氣味如平甫七字復為佳耳
晉人論三教同異曰將無同曽問東坡坡云古人以將
　為初是初無同豈復有異耶後以此㫖觀古人用初
　字意皆同於此義
宗鏡中有古徳環同見異頌一首云於一端嚴淫女身
　出家眈欲及餓拘以前塵無决定相三者分别各不
　同
東坡老人在昌化嘗負大瓢行歌於田間有老婦年七
　十謂坡云内翰昔富貴一場春夢坡然之里人呼此
　媪為春夢婆坡被酒獨行遍至子雲諸黎之舍作詩
　云符老風情老奈何朱顔减盡鬢絲多投梭每困東
　隣女換扇唯逢春夢婆是日老符秀才言換扇事
東坡云世言栁耆卿曲俗非也如八聲甘州云霜風凄
　𦂳闗河冷落殘照當樓此語於詩句不减唐人髙處
晁無咎言晏叔原不蹈襲人語而風調閑雅自是一
　家如舞低楊栁樓心月歌盡桃花扇底風自可知
　此人不生在三家村中也
荆公云古之歌者皆先有詞後有聲故曰詩言志歌永
　言聲依永律和聲如今先撰腔子後填詞却是永依
　聲也
世言盧綘病夢一白衣婦人啖以甘蔗為歌菩薩蠻詞
　曰後相見於固子坡其詞末句云眉黛逺山攢芭蕉
　生暮寒人俱能道之而楊大年談苑中末句不同云
　獨自凭䦨干衣襟生暮寒不知孰是予嘗謂芭蕉生
　暮寒妙甚與衣襟大段相逺大年必不如此道也
李邦魚黄門在政府夜夢作春詞云楊花落燕子横穿
　朱閣苦恨春醪如水薄閑愁無處著　緑野帶江山
　落角桃葉參差殘萼歴歴危檣沙外泊東風晩來惡
　當年曾到王陵舖鼓角秋風千嵗遼東回首人間萬
　事空後卒於北門門外有王陵舖云(此賀方回/續服魚詞)
東坡云梁史劉凝之為人認所着履即與之後得所失
　履復還之不肯取又沈麟士亦為隣人所認履麟士
　笑曰是卿履耶與之後得所失履麟士笑曰非卿履
　耶復受之士大夫處世當如麟士不當如凝之也
契丹天祚文妃喜文墨嘗作史詩以諷諌云丞相朝来
　劍佩鳴千官欄日寂無聲養成冦盗謀將及害盡忠
　良諫不行親戚盡連藩屏翰私門潛蓄爪牙兵可憐
　二世秦天子猶向宫中望太平文妃被誅後其子晉
　王誦經受誅母子俱賢也
東坡守杭州時有縣官貪而無恥欲黜之凂張父政解
　其事公厲聲曰古之學者為己其斯人邪張問其故
　掌政名曰有司掌教名曰儒臣有司惟欲得之於己
　儒官惟欲成就於人聞者笑倒
　
　
　
　
　
　
　
　
　
　
　
　
　
　
　侯鯖録卷七
欽定四庫全書
　侯鯖録卷八
　　　　　　　　　　　　宋　趙徳麟　撰
司馬文正公言行俱髙然亦每有謔語嘗作詩云由来
　獄吏少和氣臯陶之狀如削爪又有長短句云寳髻
　怱怱梳就鉛華淡淡粧成青烟紫霧罩輕盈飛絮游
　絲無定　相見不如不見有情何似無情笙歌散後
　酒初醒深院月斜人静風味極不淺乃西江月詞也
今人謂拙直者名方頭陸魯望作有懐詩云頭方不會
　王門事塵土空緇白苧衣亦有此出處矣
范堯夫丞相嘗教子弟云文正公有云常調官好做家
　常飯好喫
南唐給事中喬舜知舉進士及第者五人即邱旭樂史
　王則程渥陳臯也皆數舉升降等甲無名子以為喬
　之榜類陳橘皮年髙者居上
宣城守吕士龍好縁微罪杖營妓後樂籍中得一客娼
　妙麗善歌有聲於江南士龍眷之一日復欲杖營妓
　并麗華麗華曰不避杖但恐新到某人不安此耳
　士龍笑而從之麗華短肥故梅聖俞作莫打鴨詩以
　解之曰莫打鴨打鴨驚鴛鴦鴛鴦新自南洲落不比
　孤洲老秃鶬秃鶬尚有獨飛去何况鴛鴦羽翼長
集韻云鱓(音/駝)魚也皮可冒鼓今多以鼉鼓使鼉字非也
　此水蟲耳
馮夷者清泠傳曰馮夷華隂潼鄉隄畔人也服八石得
　水仙是為河伯一云以八月庚子浴於南河溺死亦
　云渡河溺死(出莊子大宗第/六卷義注中)
詹介南方人有詠梅詩云只有雪爭白更無花似香全
　似裴説詩格説碁詩云人心無筭處國手有輸時又
　牡丹詩云未嘗貧處見不似地中生又云入山不避
　虎當路却防人格雖不髙真入理之言
金陵人謂中酒曰酒惡則知李後主詩云酒惡時拈花
　蘂嗅用鄉人語也
江州村民呼公曰大老孟子所謂二老者天下之大老
　也天下之父歸之其子焉徃於此可驗
揚州山光寺一小室中有題二絶於壁上者曰馬蹄輕
　蹙栁花浮醉入淮南第一州不是青樓羞薄倖自縁
　無錦不纒頭又曰髙臺已傾池已平隋家宫殿春草
　生千年徃事何足歎廣陵非復舊時城二詩筆法秀
　勁不題名氏荆公後題云此沈文通詩
劉原父晩守長安春宫妓蔡嬌所謂添酥者也其召還
　作詩别曰玳筵銀燭徹宵明白玉佳人唱渭城更盡
　一盃須起舞闗河秋月不勝情
韓退之以論佛骨貶潮州給事中馮宿亦貶歙州刺史
　論者謂前一日馮宿於韓家盖宿教令上疏遂貶焉
　嗚呼如退之者不免人疑受他人風㫖君子使人必
　信難矣
愁憂也集韻音曹揚雄有畔牢愁音曹今人言心中不
　快為心曹當用此愁字即憂也
宣宗深懲閹宦恣横以訪令狐綯綯宻奏牓子云但有
　罪莫捨有闕莫填自然無遺類矣
闗東鄙語曰人聞長安樂出門向西笑
富鄭公守青值荒嵗艱食從朝廷乞斛斗濟民作書與
　執政云伏念人生好事難得入手今方遇之幸樂成
　此志也
富鄭公與歐公書云某在青州作得一實頭事全活數
　萬人大勝如二十四考在中書也(謂賑/濟事)
唐末五季士大夫有言曰貴不如賤富不如貧智不如
　愚仕不如閑謂嚴刑征科責任驅役四事也其深有
　㫖
東坡自黄移汝過金陵見舒王適陳和叔作守多同飲
　㑹一日遊蔣山和叔被召將行舒王顧江山曰子瞻
　可作歌坡醉中書云千古龍蟠并虎踞從公一弔興
　亡處渺渺斜風吹細雨芳草路江南父老留公住
　公駕飛軿凌紫霧紅鸞驂乗青鸞馭却訝此洲名白
　鷺非吾侣翩然欲下還飛去和叔到任數日而去舒
　王笑曰白鷺者得無意乎
張文潜每見親友書後無月日便擲於地更不復觀
川中一士人作食菜詩十餘韻其警句云溲頻傾緑水
　溷急走青蛇渾家青菜子一肚晩𧖟沙
張文潜戲作雪獅絶句云六出裝来百獸王日頭出後
　便郎當爭眉霍眼人誰怕想仰應無熱肺腸
有士人誤中秋賦求人作謝啟或戲與一對云蓮花裡
　㸃燈偶然而已草風上失火茅著可知
天地雖虚廓惟海為最大聖王時祀事位尊河伯拜祝
　融為異號恍惚聚百怪二氣變流光萬里風雨快靈
　旗搖虹纛赤虬噴滂湃家近玉皇樓彤光照世界若
　得明月珠可償逐客債冩竟進廣利傍一冠簮水族
　謂之鼈相公進言蘇軾不避忌諱祝融字犯王諱王
　大怒余退而歎曰到處被相公厮壊
錢唐一官妓性善媚惑人號曰九尾野狐東坡先生適
　是邦闕守權攝九尾野狐者一日下狀解籍遂判云
　五日京兆判㫁自由九尾野狐從良任便復有一名
　娼亦援此例遂判云敦召南之化此意誠可佳空冀
　北之羣所請宜不允
大中二年李衛公謫廣州歴宣宗懿宗兩朝無宗相至
　乾符二年李蔚為相俄罷去歴乾符廣明中和光啟
　文徳龍紀大順景福乾寧悉無宗相而宗室陵遲尤
　甚居官者不過郡縣長處鄉里者或為里胥族(出嵐/齋集)
東觀奏記云于延陵授建州刺史中謝宣宗問曰建去
　京師逺近延陵曰八千里上曰朕左右前後多建人
　也郡極不惡卿若潔已奉公綏輯凋瘵常若在朕前
　或撓法度使逺人無聊即三尺堦前便是萬里
賀監為禮部尚書岐王贈恵文太子補齋挽郎賀大納
　苞苴為豪子相詬辱之吏遽掩門賀梯墻謂曰諸君
　且散見説寧王亦甚(闕/)摻矣
唐白岑遇異人傳發背方其驗十全岑賣以求利為淮
　南小將為髙適脅取其方然不甚效後岑至九江為
　虎所食驛吏於其囊中得其本太原王昇之冩以傳
　布岑得異方秘之求利無濟人之心宜為虎食王昇
　之者必有善報乎
黄魯直云爛蒸同州羊羔沃以杏酪食之以匕不以筯
　抺南京麫作槐葉冷淘糝以襄邑熟猪肉炊共城香
　稻用吳人鱠松江之鱸既飽以康王谷簾泉烹曽坑
　鬭品少焉卧北窓下使人誦東坡赤壁前後賦亦足
　少快
甲胄者廣雅云兠鍪謂之胄
商賈白虎通云商之言商也商其逺近通四方之物以
　聚之也賈者固也固物以待民来求其利也
銘者刻金石以紀徳也禮曰銘者自名也
客有自丹陽來過潁見東坡先生説章子厚學書
　日臨蘭亭一本坡笑曰從門入者非實章七終
　不高耳
東坡嘗作韓幹馬詩云少陵翰墨無形畫韓幹丹青不
　語詩此畫此詩今已矣人間駑驥謾爭馳余以為若
　論此詩畫於此盡矣每誦數過殆欲常以為法也
蘇二處見東坡先生與其書云二郎姪得書平安并議
　論可喜書字亦進文字亦若無難處有一事與汝説
　凡文字少小時須令氣𧰼崢嶸采色絢爛漸老漸熟
　乃造平淡其實不是平淡絢爛之極也汝只見爺伯
　而今平淡一向只學此様何不取舊日應舉時文字
　看髙下抑揚如龍蛇捉不住但當學此只書字亦然
　善思吾言云云此一帖乃斯文之祕學者宜深味之
張乖厓自成都召還華山寄陳摶詩云世人大扺重官
　榮見我西歸夾路迎應𬒳華山髙士笑天真喪盡得
　浮名
山谷建中靖國間例復官職有詩十首一曰陽城論事
　盖當世陸䞇草詔傾諸公翰林若要真學士喚取儋
　州秃鬢翁謂東坡也
韓退之不喜僧每為僧作詩必隨其淺深侮之如送靈
　師䭾詩圍棋鬬白黑生死隨機權六博在一擲梟盧
　叱迴旋戰詩誰與敵浩汗横戈鋋飲酒盡百盃嘲謔
　思逾鮮有時醉花月髙唱清興綿言僧之事乃云圍
　棋飲酒六博醉花唱曲良為不雅可謂出醜矣又送
　澄觀詩乃清涼國師者雖不敢如此深詆亦有向風
　長嘆不可見我欲收斂加冠巾亦欲令其還俗也終不喜
歐陽永叔浣溪沙云堤上遊人逐畫船拍堤春水四垂
　天緑楊樓外出鞦韆此翁語甚妙絶只一出字是後
　人着意道不到處
魯直云東坡居士曲世所見者數百首或謂於音律小
　不諧居士詞横放傑出自是曲子縳不住者
無咎云張子野與栁耆卿齊名人以為子野不及耆卿
　富而子野韻髙是耆卿所多處
無咎云比来作者皆不及秦少游如云斜陽外寒雅數
　㸃流水遶孤村雖不識字人亦知是天生好言語也
黄魯直閒為小詞固髙妙然不是當行家語乃着腔子
　唱好詩也
山谷在涪溪詠水仙花詩云凌波仙子生塵襪波上盈
　盈步微月被誰招此㫁腸魂種作寒花寄愁絶含香
　體素欲傾城山樊是弟梅是兄坐對真成被花惱出
　門一笑大江横
桃黄事東坡書云有樵人山居夜夢谿邉有一人溺水
　樵人援而出之後縱步至一溪邉真夢中見者獵人
　縳一鹿来樵人購得之鹿逐樵人跬步不可離後於
　所居林間忽見有桃一枚甚大樵婦過而食之棄其
　核而去樵人取之破其核得雄黄一塊樵人吞之自
　此不復食東坡名此鹿為山客
國史補云酒有郢之富水烏程之若下滎陽之土窟春
　富平之石梁春劍南之燒香春老杜亦云聞道雲安
　麯米春纔傾一盞即醺人裴硎作傳記裴航事亦有
　酒名松醪春唐人多以春名酒也
熊執易為補闕上疏極諫竊示僚友歸登慘然曰原列
　一名雷霆之怒足下豈可獨當今之士大夫有同為
　朝廷言事或不從即先變其議以合之者或變之不
　及即自辨非出己意傾害同列而幸自脫者於登良
　愧矣
東坡作詩妙於使事如甚欲去為湯餅客却愁錯冩弄
　麞書弄麞乃李林甫事湯餅客出劉禹鍚贈張盥詩
　云憶爾懸􁀦日余為坐上賓舉筯食湯餅祝辭天麒
　麟若以為明皇王后事則不見坐食湯餅之意又在
　黄州邀一𨼆士相見但視傳舍不言而去坡曰豈非
　以身世為傳舍乎因贈詩云士亷豈識桃椎妙妄意
　稱量未必然盖用朱桃椎事髙士亷備禮請見與之
　語不荅瞪目而去士亷再拜曰祭酒其使我以無事
　治蜀耶乃簡條目州遂大治東坡取𨼆士相見不言
　之意為詩真切當也
　侯鯖録卷八
