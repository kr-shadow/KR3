#+TITLE: 鼎錄-陳-虞荔
#+DATE: 2016-06-11 12:23:28
#+SOURCE: github.com/kanripo/KR3h0084 master 20af1043                
欽定四庫全書
　鼎録
　　　　　　　　　　　　　陳　虞荔　撰
　昔虞夏之盛逺方皆至使九牧貢九金鑄九鼎於荆
　山之下於昆吾氏之墟白若甘攙之地圗其山川竒
　怪百物而為之備使人知神姦不逢其害以定其祥
　鼎成三足而方不炊而自沸不舉而自蔵不遷而自
　行九鼎既成定之國都桀有亂徳鼎遷於殷載祀六
　百殷紂暴虐鼎遷於周成王定鼎於郟鄏卜世三十
　卜年七百天所命也及顯王姬徳大衰鼎淪入泗水
　秦始皇之初見於彭城大發徒出之不能得焉
金華山皇帝作一鼎髙一丈三尺大如十石甕像龍騰
雲百神螭獸滿其中文曰真金作鼎百神率服複篆書
三足
漢孝景帝鑄一鼎名曰食鼎髙二尺銅金銀雜為之形
若瓦甑無足中元六年造其文曰五熟是滋君王膳之
小篆書
武帝登泰山鑄一鼎高四尺銅銀為之其形如甕有三
足太始四年造其文曰登於泰山萬壽無疆四海寜謐
神鼎傳芳大篆書
元鼎元年汾隂得寶鼎即吾丘壽王所識之鼎高一丈
二尺受十二石雜金銀銅錫為之四面蛟龍兩耳能鳴
三足馬蹄刻山雲奇怪之象紀靈圖未然之狀其文曰
壽考天地百祥臻侍山伏其靈海伏其異此銘在底下
又别有銘或浮或沈皆古文複篆此上古之鑄造也總
有九枚
昭帝元平元年於藍田覆車山鑄一鼎高三尺受五斗
刻其文曰宜君王和四方調滋味去腥傷小篆書三足
廢帝賀以天鳳六年登位廢為海昏侯鑄一小鼎貯酒
其形若甕四足受二斗其文曰長滿上小篆書
宣帝甘露元年於華山仙掌鑄一鼎高五尺受四斗擬
承甘露刻其文曰萬國伏貽長久鑄神鼎承天酒三足
小篆書又建章宫銅人生毛以為美祥作一金鼎埋之
本宫
元帝初元二年鑄一鼎大如甕無足其文曰黃帝膳鼎
小篆書
成帝綏和元年匈奴平鑄一鼎其文曰寇盗平黄河清
八分書三足高五尺六寸
哀帝元壽元年鑄一鼎貯酒高四尺三足其文曰羣臣
元日用醴鼎小篆書
平帝元始五年鑄一鼎受二斗其文曰藥鼎三足八分
書
王莽建國元年鑄一大鼎高一丈其文曰建國鼎莽自
書埋之漸臺又作一鼎其文曰君臣之鼎並小篆書三
足
後漢光武建元元年鑄一鼎其文曰定天下萬物伏小
篆書三足高九尺
明帝永平十年鑄一鼎於洛水高六尺其文曰蛟龍伏
大篆書三足又鑄一鼎於穀水高五尺其文曰穀洛小
篆書四足
章帝元和二年於北嶽鑄一鼎高四尺無足其文曰鎮
地鼎小篆書
安帝延光四年鑄一鼎於少室山其文曰承露鼎小篆
書四足
順帝永建六年鑄一鼎於伊水名曰魚鼎高四尺三足
靈帝嘉平元年鑄一大鼎埋之鴻都門其文曰儒鼎古
書三足
漢官儀曰開陽門夜直樓上帝因作一鼎其文曰柱鼎
一足如馬蹄
蜀先主章武二年於漢川鑄一鼎名曰克漢鼎埋之丙
穴中八分書三足又鑄一鼎沉於永安水中紀行軍奇
變又於成都武擔山埋一鼎名曰受禪鼎又埋一鼎於
劒口山名曰劒山鼎並小篆書皆武侯迹又時龍見武
陽之水九日因鑄一鼎像龍形沈水中
蜀章武三年先主作二鼎一與魯王文曰富貴昌宜侯
王一與梁王文曰大吉祥宜公王並古𨽻書高二尺
魏武帝鑄一鼎於白鹿山高一丈紀征伐戰陣之能古
文篆書四足更作鼎於太子名曰孝鼎畫刻古來孝子
姓名小篆書
文帝黄初元年鑄受禪鼎其文曰受祚鼎小篆書
明帝太和六年鑄一鼎三足名曰萬壽鼎小篆書
吳孫權黄武元年於彭蠡水沈一鼎其文曰百神助陽
侯伏三足大篆書又獵於樊山見一姥問得何獸答曰
得一豹曰何不截尾遂為姥立廟并作一鼎文曰豹尾
鼎
孫亮建興元年於武昌鑄一鼎其文曰鎮山鼎小篆書
三足
孫皓鑄一鼎於蔣山紀吳之厯數八分書
晉懐帝永嘉六年鑄一鼎沈於𤓰步江中無文字鼎似
龜形
宋主劉裕晉永初三年從秦中還紀功鑄一鼎於九江
其文曰沸秦洛伏大漢古篆書
宋文帝得鰕魚遂作一鼎其文曰鰕魚四足
順帝昇明元年有人於宫亭湖得一鼎上有古文洵漠
二字
齊高祖諱道成於齋中池内見龍聞簫鼓音遂埋一鼎
其文曰龍鼎真書三足
梁武帝大通元年於蔣山埋一鼎文曰大通真書又鑄
一鼎書老子五千言沈之九江中並蕭子雲書又天監
二年安豐得一角靈龜武帝遂作一鼎投得龜處
陳武帝即位鑄一鼎文曰元勲鼎沈於淛江
陳宣帝於太極殿中鑄一鼎文曰忠烈常侍丁初正書
太公於渭水得玉璜鑄一鼎刻其文曰璜鼎
秦丞相樗里子作一鼎文曰智囊獨足古文大篆書
荀況在嵩溪作一鼎大如五石甕表裏皆紀兵法大篆
書四足
張儀伐蜀鑄一鼎高三尺文曰定蜀大篆書
李斯為丞相鑄一鼎其文曰上丞相鼎埋於上蔡東門
蕭何爲丞相鑄一鼎大如三石甕自表已功其文曰紀
功鼎亦是何自作署書體四足
張陵在雲臺山得仙作一鼎寫丹經埋於雲臺山下
車千秋為丞相鑄一鼎文曰車丞相鼎八分書
司馬遷字子長南遊探禹穴作一鼎而小記年月日埋
之秦望山
黄霸為潁川守神雀集遂刻鼎記之
孔光拜丞相鑄一鼎文曰丞相博山侯大篆書
王商為單于所畏遂令鑄一鼎刻記其功以勸功臣
楊震為太尉作一鼎其文曰太尉鼎古𨽻書
胡廣鑄一鼎其文曰孝子鼎八分書
陳太丘鑄一鼎藏於陘山
王允字子師郭林宗見而器之允自鑄一鼎曰千里八
分書
王仲子為大司徒鑄一鼎其文曰司徒鼎大篆書
王朗為司空鑄一鼎其文曰司空鼎複篆書
董卓為太師鑄一鼎其文曰太師鼎古𨽻書
蔡伯喈為侍中封高陽侯作一鼎記漢家厯數邕自書
藏於泰山
諸葛亮殺王雙還定軍山作一鼎埋於漢川其文曰定
軍鼎又作八陣鼎沈之永安水中皆大篆書又於𤣥武
郡金山作二鼎一大一小並無文時亮行軍見此山勢
似有王者故鎮之
鍾繇魏文帝賜五熟鼎
吳顧邕鑄一鼎文曰顧元凱之鼎八分書三足
陸遜破劉備軍鑄一鼎紀功其文曰破備鼎
孔愉獲龜放之遂作一鼎刻其文曰孔敬康鼎沈之於
水
張衡制地動圗記之於鼎沈於西鄂水中
王羲之於九江作書鼎高五尺四面周匝書遍刻之沈
於水中真𨽻書
　
　
　
　
　
　
　
　
　
　
　
　
　
　
　鼎録
