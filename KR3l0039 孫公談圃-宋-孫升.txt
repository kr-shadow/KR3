#+TITLE: 孫公談圃-宋-孫升
#+DATE: 2018-05-12 10:18:53
#+SOURCE: github.com/kanripo/KR3l0039 master e68d6637                
欽定四庫全書　　　　　子部十二
　孫公談圃　　　　　　　小說家𩔖一(雜事之屬/)
　　提要
　　　　(臣/)等謹案孫公談圃三卷宋臨江劉延世録
　　　　所聞于孫升之語也升字君孚髙郵人元祐
　　　　中官中書舍人紹聖初謫汀州延世父時知
　　　　長汀得從升游因録為此書升嘗入元祐黨
　　　　籍多述時事觀其記王安石見王雱𡨕中受
　　　　報事則不滿于安石記蘇軾以司馬光薦將
　　　　登政府升言軾為翰林學士其任已極不可
　　　　以加如用文章為執政則趙普王旦韓琦未
　　　　嘗以文稱王安石在翰林為稱職及居相位
　　　　天下多事若以軾為輔佐願以安石為戒又
　　　　記軾試館職策題論漢文帝宣帝及仁宗神
　　　　宗升率傳堯俞王嵒叟言以文帝有弊則仁
　　　　宗不為無弊以宣帝有失則神宗不為無失
　　　　則又不滿于軾記爭弔司馬光事亦不滿程
　　　　子殆于黨籍之中又自行一意者歟王楙野
　　　　客叢書曰臨汀刋孫公談圃三卷近時髙沙
　　　　用臨汀本復刋于郡齋余得山陽吳氏建炎
　　　　初録本校之多三段其後二段乃公之甥朱
　　　　椁所記併著于此庶㡬異時好事者取而附
　　　　之卷末云云今考此本亦無此三條殆楙雖
　　　　有是説而刋板迄未補入或傳刻者復佚之
　　　　也乾隆四十四年三月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
孫公談圃原序
紹聖初黨錮禍起先公謫居臨汀竟捐舘舍其平生出
處誕略臨汀劉君序之為詳後六十有八年兢以事來
此訪先公之寓居與當時之故老求能道先公時事者
邈不可得獨慨然太息久之偶携所謂談圃者隨行因
請于外舅郡太守晁公欲傳于世欣然領略之遂槧於
木且以為臨汀故事云乾道二年六月望日季孫兢謹
書於州治之鎮山堂
紹聖之改元也凡仕於元祐而貴顯者例皆竄貶湖南
嶺表相望而錯趾惟閩郡獨孫公一人遷于臨汀四年
夏五月單車而至屏處林谷幅巾杖屨往來乎精藍幽
塢之間其後避謗杜門不出余時侍親守官長汀縣竊
從公㳺聞公言皆可以為後世法亦足以見公平生所
存之大節於是退而筆之集為三卷命曰孫公談圃公
狀貌竒特眉目孤聳望之凛然可畏元祐時厯三院遷
左史入中書為舍人危言讜論内外憚之已而忤時宰
意以集賢殿脩撰留守南都後遷天章閣待制其謫官
也自南都為歸州遂以㪚秩謫臨汀公在汀二年竟以
疾終明年嵗在庚辰天子嗣位盡還公官職士大夫傷
公之不及見也余辱公之知且久而公之語亦嘗屬余
記焉公之子㓜而孤則其事久或不傳於是詳而述之
庶幾不為負公者非特為談圃道也公諱升字君孚髙
郵人建中靖國元年正月初四日臨江劉延世述之引
欽定四庫全書
　孫公談圃卷上
　　　　　　　　　　　　宋　劉延世　編
藝祖生西京夾馬營營前陳學究聚生徒為學宣祖遣
　藝祖從之上微時猶嫉惡不容人過陳時時開諭後
　得趙學究即舘于汴第杜后錄陳之舊召至門下與
　趙俱為門客然藝祖獨與趙計事陳不與也其後藝
　祖踐祚而陳居陳州村舍聚生徒如故逮太宗判南
　衙使人召之居無何有言開封之政皆出于陳藝祖
　怒問狀太宗懼遂遣之且以白金贈行陳歸半道盡
　為盗掠居陳村舍生徒日衰飢寒館于驛舍一夕
　醉飽而死趙學究即趙普也陳忘其名崔伯易能道
　其詳屢欲作傳
周孟陽春卿英廟宮僚也聖眷素厚書簡以老丈稱之
　當儲副時固辭不就而魏公亟欲定大計使人誚春
　卿春卿因造卧内諭意時裕陵秉燭侍立上曰所以
　不就者避禍也春卿曰今日之事太尉豈不知若果
　不就必當别立他人太尉能避禍乎上大悟即拜春
　卿床下遂正儲位裕陵在東宮朝廷復以春卿為翼
　善春卿為人純直謂不當為父子宮僚上表力辭有
　親奉堯言躬承禹拜之句魏公怒曰不易丙吉初朝
　廷闕副樞人以春卿必膺是命已而寢不報迨裕陵
　即位孫永述其事始進天章閣待制入謝上撫慰甚
　厚未幾以疾終家貧不克葬露殯佛寺元祐御史賈
　易請依王雱例中使䕶葬宣仁曰待其子來子定民
　至盡裒英廟所賜御札上之賜銀千兩官其一孫
趙參政抃閱道初好神仙術在成都有僧上詩云湏向
　維摩頂上行悦道遂悟後有道士獻紫金盂閱道拒
　不受道士求金三兩易之閱道曰吾以三兩凡金換
　竒金不可在青州有何郎中相傳晉時人公招之至
　則鬚髪皓白肌膚如稿木龍鍾幾不能步而飲啖自
　若閱道閔其羸使兩吏扶掖而出至門外則行步如
　飛吏還報閱道大駭使徤步追之已失所在閱道後
　歸郷里一日忽遍辭親友其子㞦恠其形色異常問
　後事閱道厲聲斥之少頃趺坐而化
泰州西溪多蚊使者行按左右以艾煙燻之有一㕔吏
　醉仆為蚊所噆而死世傳飽似櫻桃重飢如柳絮輕
　但知從此去不要問前程范文正公詩也西溪瀚海
　堰吕䝉正所治至今屋記尚在後文正繼往故堰之
　城至今為利
王青晏元獻公門下常賣人自號王實頭常遇竒士傳
　一相術時時相公之奴婢輙中夫人一日呼至堂下
　青遽相其女曰此國夫人也夫人笑曰為我擇一佳
　壻青應聲曰恰有一秀才姓富湏做宰相眀年狀元
　及第在興國寺下元獻退朝夫人具道其事使人通
　好眀年富黜于春官晏以青為妄大悔之未幾富中
　大科恩比狀元即大丞相鄭公也青有女壻時秀才
　儀貌甚偉衆以青善相必得非常人青曰吾女命薄
　安敢適富貴人時生亦非遠到果及第而卒
司馬温公之薨當眀堂大享朝臣以致齋不及奠肆赦
　畢蘇子瞻率同輩以往而程頥固爭引論語子于是
　日哭則不歌子瞻曰眀堂乃吉禮不可謂歌則不哭
　也頥又諭司馬諸孤不得受弔子瞻戲曰頥可謂燠
　糟鄙俚叔孫通聞者笑之
呂相端奉使髙麗過洋祝之曰囘日無虞當以金書維
　摩經為謝比囘風濤輙作遂取經沉之聞絲竹之聲
　起于舟下音韻清越非人間比經沉𨼆𨼆而去崔伯
　易在禮部求奉使髙麗故實遂得申公事故楊康國
　錢勰皆冩此經往豐稷為楊掌牋表言東海洋龍宮
　之寳藏所也氣如厚霧雖無風亦有巨浪使人卧木
　匣中雖蕩而身不揺食物盡嘔唯飲少漿舟前大龜
　如屋兩目如巨燭光燿沙上舟人以此卜之見則無
　虞也
荆公為江西漕夢小龍呼相公求夾注維摩經十卷久
　而忘之後至友人家見佛堂中有是經因録而送廟
　及在相府夢小龍來謝
吳待問得解時母已八十餘嵗欲赴禮部見隣人泣下
　隣人曰秀才但行吾遣妻兒往母䘏其失所待問下
　第不果歸次舉登第及門方知母已亡問殯所乃在
　一路隅待問欲遷鄰人云初已卜地無何至此柩繩
　自斷遂藁葬待問引術者求佳處數日無易路隅之
　吉遂為兆域後諸子相繼豋第而冲卿入相
交趾犯邕州蘇緘知不可守自殘其家坐㕔事罵賊而
　死朝廷命郭逵討之交趾地熱死者十八九至富良
　江止存一二人所過暴犯無噍𩔖士卒頗思戰逵下
　令敢言戰者斬相持久之食盡有覘者言窖粟江外
　可取燕逵疑有伏兵以蕃落騎五千衛而後往交趾
　洪貞太子素養卒五百禁嗜慾教以陣法鋭甚人執
　金牌為號果遇于窖傍逵以蕃落騎誘至平地大破
　于江中其卒猶執金牌而沒遂擒太子因是納欵當
　時多罪逵不深入乗勝覆其巢穴也
元豐脩城李士京主其役日費四百千為傭直元祐初
　公為御史按圖眎開發處來山乾艮例皆發掘將至
　震地即上言民庶之家猶有避忌况天子衆人之君
　乎其論甚切因是罷役浚濠時土中得一物狀𩔖人
　而無眉目埋之他處所掘得及舁去之人皆死或言
　太嵗也又獲大虵𩔖龍送金明池是夜大風飄瓦子
　瞻以温公論薦簾眷甚厚議者且為執政矣公力言
　蘇軾為翰林學士其任已極不可以加如用文章為
　執政則國朝趙普王旦韓琦未嘗以文稱又言王安
　石在翰苑為稱職及居相位天下多事以安石止可
　以為翰林則軾不過如此而已若欲以軾為輔佐願
　以安石為戒
子瞻試館職䇿題論漢文帝宣帝及仁宗神宗公率傳
　堯俞王巖叟言以文帝有弊則仁宗不為無弊以宣
　帝有失則神宗不為無失雖不明言其意在此久之
　御批軾特放罪
仁廟聖誕乃李淑妃也謚章懿太后晏殊撰碑薨時上
　㓜章獻養為己子雖上亦不知也及即位章獻稱制
　而楊太妃病革上問疾楊宻語其事上大慟即見執
　政欲行服章獻難之衆無敢言獨呂夷簡不去進曰
　陛下萬嵗後獨不念劉氏乎於是持心喪然宮中稍
　有異説章獻崩即日遣人發李太后棺驗之形色如
　生鬢髪欝然無少異上于是存撫諸劉晏殊撰神道
　碑不白其事上不悦後升祔二后赦文孫扑當筆直
　言為天下之母育天下之君上覽之感涕孫遂參大
　政
司馬温公隧碑賜名清忠粹徳紹聖初毁磨之際大風
　走石羣吏莫敢近獨一匠氏揮斤而擊未盡碎忽仆
　于碑下而死
鄭毅夫未第時夢浴池中化為大龍池邊小兒數十拍
　手呼為龍公來既覺猶見其尾曳牀間卒于安州十
　年貧不克葬滕元發為郡一日夢毅夫來但見轎中
　一白龍身首即毅夫也元發因出俸營窆
荆公為許子春作家譜子春寄歐陽永叔而𨼆其名永
　叔未及觀後因曝書讀之稱善初疑荆公作既而曰
　介甫安能為必子固也
蘇洵明允作權書永叔大竒之為改書中所用崩亂十
　餘字奏于朝明允因得官
崔公度伯易自號曲轅先生作太行山賦以太行近時
　忌改作感山賦裴煜得之獻魏公未及品藻示永叔
　永叔題其後曰司馬子長之流也魏公因薦其文英
　廟欲擢以館職魏公言未見其人之賢否召與語未
　為晚也後數日伯易與友人㑹話坐上忽賫告身至
　乃授伯易潁川防禦推官國子監直講荆公嘗云感
　山賦不若明珠賦
公言昔曾得椰子酒嘗之余因曰椰子本出伽盧國其
　地熱衢直椰子木為䕃剖其實中有酒能醉人若他
　國所釀多不同西域蒲萄酒南蠻㯽榔酒扶南石榴
　酒辰溪鈎藤酒赤土國甘蔗酒
子瞻得罪時有朝士賣一詩策内有使墨君事者遂下
　獄李定何正臣劾其事以指斥論謂蘇曰學士素有
　名節何不與他招了蘇曰軾為人臣不敢萌此心却
　未知何人造此意一日禁中遣馮宗道按獄止貶黄
　州團練副使
李撰徐禧為同時人善景徳寺嚴法華嚴死又與小法
　華善一日法華引禧撰往相國寺小巷中至一茅茨
　間見一老人藉薦而坐老人見撰曰華山童子也得
　也得次見禧詫曰許真君兒五代時宰相殺人多减
　三品後禧敗永洛以給事中贈金紫光禄大夫果第
　四品也禧洪州人家住許真君觀後是時京師盛傳
　老人有竒術西駙馬店火先一日往店後孫染家懐
　中出一木略如魚狀曰此行雨龍也我于玉皇大帝
　處借來取水一椀以木魚盡洒屋壁懐之而去是夜
　火孫氏宅惟焚一厠乃木洒水不至處也
温公大更法令欽之子瞻宻言宜慮後患温公起立拱
　手厲聲曰天若祚宋必無此事二人語塞而去方其
　病也猶肩輿見呂申公議改都省臨終牀簀蕭然惟
　枕間有役書一卷故公為挽詞云漏殘餘一榻曽不
　為黄金
儂智高䧟邕州狄青討之列軍陣城下智高大宴城頭
　鼓吹振作一人衣道服罵官軍有善射者一矢斃之
　青隨行倚河東王簡子為先鋒勇甚為鑣所殺青見
　之汗出如雨世言青真武神也至是曳兩皂旗麾兵
　而戰先用蕃落馬貫賊亂之大呼騎歩夾進遂破智
　高是時智高可擒青疑有伏兵乃止
孫莘老知福州時民有欠市易錢繋獄甚衆有富人出
　錢五百萬葺佛殿請于莘老莘老徐曰汝輩所以施
　錢者何也衆曰願得福耳莘老曰佛殿未甚壊佛又
　無露坐者孰若以錢為獄囚償官逋使數百人釋枷
　鏁之苦其得福豈不多乎富人不得已諾之即日輸
　錢囹圄遂空
杜祁公為人清約平生非賓客不食羊肉時朝多恩賜
　請求無不從祁公尤抑倖所請即封還其有私謁上
　必曰朕無不可但這白鬚老子不肯
汀州地多香茸閩人呼為香蕕公曰孰是予曰左傳言
　一薫一蕕十年尚有臭杜預曰蕕臭草也漢書薫以
　香自燒顔籕曰薫香草也左氏以薫對蕕是不得為
　香草今香茸自甲拆至花時投殽爼中馥然謂之臭
　草可乎按本草香薷薷音疎味辛注云家家有之主
　霍亂今醫家用香茸正療此疾味亦辛但淮南為香
　茸閩中呼為香蕕此非當以本草為證公曰信是杜
　大監植少子灼為李定所招定曰莫要剥了緑衫灼
　從容對曰緑衫未剥恐先剥了紫衫定大怒枷送司
　理院求其贓罪不得以他事坐之衝替而已定未幾
　果以不持所生母仇氏服貶官而死灼今為循州興
　寧尉
王徳用號黒王相公年十九從父討西夏威名大震西人
　兒啼即呼黒大王來以懼之徳用在朝屢引年仁宗
　惜其去兩為減年一日除樞宻使孔道輔上言徳用
　狀𩔖藝祖宅枕乾岡即出知隨州謝表云狀𩔖藝祖
　父母所生宅枕乾岡先朝所賜時人莫不多其言
藝祖從世祖征淮南有徐氏世以酒坊為業上每訪其
　家必進美酒無小大奉事甚謹徐氏知人望已歸即
　從容屬異日計上曰汝輩來吾何以驗之徐氏曰某
　全家人手指節不全不過存中節世謂徐雞爪迨上
　登極諸徐來皆願得酒坊許之今西樞曽布其母朱
　氏即徐氏外甥亦無中指節故西樞亦然世以其異
　故貴不知其氣所傳自外氏諸徐也
仁宗嘗患腰疼李公主薦一黥卒即召見用針刺腰針
　才出即奏云官家起行上如其言行步如故遂賜號
　興龍穴
劉虚白金陵人善三輔學堂只相兩府見曽子固曰乞
　兒也陳執中為撫州通判使者將劾之虚白曰無患
　公當作宰相使者果𬒳召半道而去王益知韶州自
　期必至公輔韶有張九齡廟相傳兩府過雖赤日亦
　下雨王過雨作尤自負還金陵盛服見虚白曰幾時
　入兩府虛白笑曰只做得都官益大怒欲危以事時
　茶禁嚴聞虚白自南來使人伺察為一郡將庇之得
　免後虚白竟以他事杖脊而益果終都官郎中
荆公以雱病夜焚紙錢平甫戲曰天曹也行倉法時新
　立倉法胥史重禄者皆用馬人以為不便故平甫譏
　之也
夏文莊父為侍禁時文莊尚㓜有道士愛之乞為養子
　父止文莊一子弗許道士曰是兒有仙骨不爾位極
　人臣但可惜墮落了後文莊為通判又見昔日道士
　曰尚可作地仙在成都復見道士跨驢于市揺手曰
　無及矣遂不復見
公嘗與孫莘老傳師喬希聖閻求仁約異日為林下友
　不至者以書督之公曰今莘老希聖相繼謝世獨傳
　師尚顯求仁碌碌仕宦而某謫遠方前日之約不能
　及矣良可嘆也余謂林泉軒冕雖去就不同皆有命
　焉公曰然
　
　
　
　
　
　
　
　
　
　
　孫公談圃卷上
欽定四庫全書
　孫公談圃卷中
　　　　　　　　　　　　宋　劉延世　編
林英年七十致仕起為大理卿氣貌不衰如四五十嵗
　人或問何術致此英曰但平生不㑹煩惱明日無飯
　喫亦不憂事至則遣之釋然不留胷中治獄多所全
　活若有所見者豈其隂相耶
馮大參京嘗患傷寒已死家中哭之已而忽甦云適往
　五臺山見昔為僧時室中之物皆在有言我俗縁未
　盡故遣歸因作文記之屬其子他日勿載墓誌中玉
　清昭應宮丁晉公領其使監造土木之工極天下之
　巧繪畫無不用黄金四方古名畫皆取置壁龕廡下
　以其餘材建五岳觀世猶謂之木天則玉清之宏壯
　可知玉清宮道院則今萬壽觀是也後玉清五岳皆
　焚獨道院在丁之董役也晝夜不息每畵一栱燃臈
　炬一枝儲祥宮太宗建之為民祈福神宗以其地屬
　震欲新之至元祐初落成宮人陳衍領其事凡當用
　黄金處皆以丹朱代之宮成兩宮臨幸肆赦蔡確安
　陸詩吳處厚告於朝臺官唯李公擇言不宜長此風
　盛陶言無意餘持兩端故謫辭用首䑕對寒蝉之句
　諌官四人朱光庭吳安詩劉安世梁燾交章排論兩
　府獨范純仁留身力解之時王存已去行數步為范
　一言而留之蔡既貶新州范王皆罷政公言使確誠
　無意如滄海揚塵之句非佳語也
隋開汴河其勢正衝今南京至城外迂其勢以避之古
　老相傳為留趙灣至藝祖以宋州節度使即帝位乃
　其䜟也
趙志忠自契丹歸朝官至正郎嘗求差遣不報在都堂
　厲聲曰天下只有閻羅大王至公若教不公似志忠
　底已死了三二十個志忠歸中國時上書及得契丹
　文字甚多蓋志忠嘗為契丹史官也
劉安世范祖禹同作諌官或傳宮中誕公主時上未納
　后二人即奏公言未必實二人固上之宣仁曰無此
　事大臣誤聽紹聖貶官安世自髙州移梅州祖禹自
　賓州移化州
張文定嘗苦脚疾無藥可療一日㳺相國寺有賣藥者
　得菉豆兩粒服之遂愈曾魯公七十餘苦痢疾鄉人
　陳應之用水梅花臈茶服之遂愈子孝寛言其父異
　其術親記一小册子後
喬執中未遇省時父竦素事普照像甚嚴日夕禱之夜
　夢一紫衣僧至堦前指庭之東見日初出甚近而光
　明不可正眎後英廟登極遂中第御名徔日也蘇少
　保頌為人深沉有度量不悦於荆公罷知制誥歸班
　二年赴常朝未嘗一日在告與人終日無一言及之
　元祐中與同列爭賈易事遂以朋黨罷相而蘇平生
　未嘗識易也知揚州日吕温卿出使杖孔目官以下
　四十餘人公怡然一聽所為嘗奉親知婺州中途大
　風舟壊親濡水公皇遽入水負抱迓吏及卒數百人
　盡跳波間湏臾風定親獲安全世言公所以作相者
　孝徳所召也又善言臺閣故事下至閭巷風俗士大
　夫吉㐫禮無不能記嘗曰先朝人書狀簡尺後多用
　押字非自尊也從省以代名耳今人不復識見押字
　便怒
吴頥云荆公薨之前一嵗凌晨閽者見一蓬頭小青衣
　送白楊木笏裹以青布荆公惡甚棄之墻下曰明年
　祖龍死予因言唐相趙憬將薨長安諸城門金吾見
　一小兒衣豹犢鼻携五色䋲子覔趙相公不旬日憬
　薨此相𩔖也
公曰昔人患冷疾用金石藥與土相和為末種韭因論
　附子茯苓之性公曰附子不可常餌予曰是二藥正
　如君子小人之性所養彌久則所存彌厚如嵗寒之
　松栢根節葉實膏脂皆能却老輕身其精氣靈液入
　於地中千嵗為茯苓又千嵗為琥珀又千嵗為瑿狀
　如黒玉小人反是積小惡以至大害如烏頭其鋭而
　脩者為天雄而兩岐者為烏喙岐而八角老者為附
　子八角又别名側子數者其名異而一種大抵愈久
　而愈毒至於發為苖幹尚能殺人堇是也公異之張
　靖言荆公在金陵未病前一嵗白日見一人上堂再
　拜乃故羣牧吏其死也已久矣荆公驚問何故來吏
　曰蒙相公恩以待制故來荆公愴然問雱安在吏曰
　見今未結絶了如要見可於某夕幕廡下切勿驚呼
　唯可令一親信者在側荆公如其言頃之見一紫袍
　博帶據案而坐乃故吏也獄卒數人枷一囚自大門
　而入身具桎梏曳病足立廷下血汙地呻吟之聲殆
　不可聞乃雱也雱對吏云告早結絶良久而滅荆公
　幾失聲而哭為一指使掩其口明年荆公薨靖公門
　人其説甚詳
國朝謚文公者楊億王洙二人毆陽永叔薨欲以文為
　謚時議者謂韓愈得文已為僣矣脩豈可得於是謚
　文忠有曰必留與介甫紹聖初荆公果謚文
仁廟皇嗣未立羣臣多言獨韓魏公有力一日殿上陳
　宗廟大計上不得已頷之遂降詔立濮邸比車駕還
　宮不食者再左右問安否上垂涕曰汝不知我今日
　已有交代宮人有數某妃將入閣者曰何遽使它人
　為上曰是他韓琦已處置了復泣下晚年每遇真廟
　諱日羣臣拜慰必聞上慟哭其聲哀咽黔川謝師徳
　嘗収梁職貢圖小筆尤精後有陶尚書䟦尾數百字
　開寳時親筆公甚愛之公云其畫絶妙世鮮有之師
　徳公之女夫也
曹后稱制日韓琦欲還政天子而御寳在太后閣皇帝
　行幸即隨駕琦因請具素仗祈雨比乗輿還御寳更
　不入太后閤即於簾前具述皇帝聖徳都人瞻仰無
　不歡慰且言天下事久煩聖慮太后怒曰教做也由
　相公不教做也由相公琦獨立簾外不去及得一言
　有允意即再拜駕起遂促儀鸞司撤簾上自此親政
神宗時旱一西僧呪水金明池雲氣蔽水如墨僧云羅
　叉神灾刼重戰退天神不令下雨但可於某日内東
　門降雨數㸃而已果如其言
張日用知徳清軍大旱民有爭水者日用曰今為汝借
　水三寸三日内還汝乃於水中刻表為記日用詣一
　廟為文具述借水事立廟中以俟即日大雨使人視
　其表果及三寸而止
滕逹道錢醇老孫莘老孫巨源治平初同在舘中花時
　人各厯數京師花最盛處滕曰不足道約旬休日率
　同舍逰三人者如其言逹道前行出封丘門入一小
　巷中行數步至一門陋甚又數步至大門特壯麗造
　㕔下馬主人戴道帽衣紫半臂徐步而出逹道素識
　之因曰今日風埃主人曰此中不覺諸公宜往小㕔
　下則雜花盛開雕欄畫楯樓觀甚麗水陸畢陳皆京
　師所未嘗見主人云此未足佳頥指開後堂門坐上
　已聞樂聲矣時在諒闇中莘老辭之衆遂去莘老嘗
　語人平生看花只此一處
公曰荆公三經學者以謂如何余曰荆公學尤邃於理
　非後生所易知故學者又為穿鑿所謂秦有司負秦
　法度也然荆公亦有所失如周官言賛牛耳荆公言
　取其順聼不知牛有耳而無竅本以鼻聼詩誰謂䑕
　無牙荆公謂䑕實無牙不知䑕實有牙昔曽有人引
　一牛與荆公辨之又嘗捕一䑕與之較公曰然石曼
　卿謫海州日使人拾桃核數斛人迹不到處以彈弓
　種之不數年桃花遍山谷中
盧桐昭州人蔡挺薦為國子直講為人朴質不脩人事
　至京杜門以故皆疎之唯孫莘老與之善莘老見桐
　看易詰其義皆非今世所學得京房厯數之説莘老
　出京桐夜半餞之言莘老禍福後無不中者
予問公今三嵗一郊奏𥙷賞賚有不貲之費漢唐無之
　豈祖宗有深意乎公曰然蓋自五代士卒驕無名邀
　賞故制此以厭人心議者欲裁損之不知此也
契丹有一佛寺甚壯麗使者至必焚香寺有大佛銀鑄
　金鍍豐稷奉使見其供具器皿皆神宗賜髙麗之物
　蓋髙麗制於契丹每遇契丹使至其國所居殿上鴟
　尾皆暫撤去
鄭待制穆字閎中福州人與劉彜陳襄皆以德行為世
　所尊號四先生時鄭歸閩公亦有詩送之曰清曉都
　門祖帳開路人相與嘆賢哉流塵幾翳看山眼落日
　休停别酒盃何待諸生留北闕自存遗直在東臺連
　江四老嗟誰在白首今朝只獨來
丁晉公執政不許同列留身唯王曽一切委順未嘗忤
　其意曽謂丁曰欲面求恩澤又不敢留身丁曰如公
　不妨一日留身進文字一卷具道丁事丁去數步大
　悔之自是遂有朱崖之行
南北郊其牲用犢取其繭栗者牽特時必先引其母然
　後能行及殺之際其母哀鳴人不忍聞攝祀者多避
　之
真宗一日晡時宣兩府於崇政殿衆疑今日别無奏事
　少頃乃賜食比暮召入禁中每人設一小閣子令易
　衫帽上曰太平無事與卿等飲酒為樂左右列宮人
　上曰卿等家亦有之否獨王旦對曰無有上以二人
　賜之及罷又賜香藥皆珍寳也宮人解紅銷金項帕
　繫於袖中拜賜而出
陽城謫道州未行有書生五人訪城冠帶甚敝城各以
　一縑與之比至道州城謁五龍祠其縑皆在神坐側
　今刻石載其事
公晚謫歸州遂得唐翰林學士李矗事矗嘗謫知此郡
　唐史即不載獨見於圖經今郡宅有翰林堂公至歸
　生男子遂以矗名之公在歸尤多詩什有北扉西掖
　青雲士千載飄零只兩人謂此也蓋公為紫微日嘗
　兼權直學士院
公曰硫黄神仙藥也每嵗夏至三伏日必餌百粒去臟
　腑中穢滯有驗予因與公言硫黄與鍾乳皆生於石
　陽氣溶液凝結而就石隂也至陽發乎地相薄而不
　和故聚而為大熱之藥硫黄伏於石下泉源所發則
　蒸為湯池其沸可以烹飪是宜服之殺人粉以為劑
　老㓜可服得火者多發為背疽若鍾乳生岩穴流如
　馬湩結如鵝管虚圓空中若不足畏者然不待火研
　以玉搥七晝夜不息而其性躁怒不解甚於硫黄昔
　夏文莊服藥粥有小史食其餘流血而殂蓋用此二
　藥也硫黄信有驗殆不可多服若陸生韭葉柔脆可
　𦵔則名為草鍾乳水産之芡其甘滑可食則名為水
　硫黄豈二物亦性之煖歟不然徒盗其名也公撫掌
　而笑
公既謫歸州路逢梁燾燾時貶化州分其子孫一半在
　鄆梁有㓜子八嵗孫三嵗至潭州為知州喻陟所逼
　家人數日環聚泣别至是梁奮然擲其子于地其孫
　方挽衣不肯去梁掣其手而行雨中徒步而出道路
　為之泣下
南海有飛鳥自空中遺糞于舟穢不可聞丁晉公之貶
　崖鳥雖翔而糞不汙至崖盡縱所乗牛馬於山林間
　數年一夕皆集無遺者翼日遂有光州之命
公為京東憲置黒漆牌雌黄字云刑獄寃濫詞理抑屈
　州縣不理立此牌下按部使人前佩之一日有婦人
　慟哭牌下曰吾女死夫家不知其由公取其案劾之
　果得其寃一路震駭
公除監察御史行至泗上夜夢有人送皮筒旁有小牌
　子書黄州二字意謂當以言得罪謫黄州後安置汀
　州時知州黄彦臣始知夢中黄州二字為此行也吳
　僧文揵戒律精至孫莘老知湖州日問呂吉甫如何
　時吉甫在潤州持服揵曰只三年便在官家左右更
　有一人白晳而肥一人美髯而長後三年吉甫果參
　大政同列韓子華馮當世皆如揵所言
公罷泰州幕時携家人謁泗州雍熈塔見聖容不悦如
　怒色復歸髙郵大病相繼一子夭後調官西上復拜
　塔下見其容甚悦遂有六察之薦劉士彦為泗州日
　病甚其女刲股肉以進夜夢普照云我已與汝取得
　藥來明日有徐州尼劉鄉人也來獻袈裟于塔下方
　掛塔之次於聖像中得藥一貼題云和州厯陽縣秦
　家治風藥服之香氣徹頂即日遂安
公嘗學詩於孫莘老嘗曰近世作詩無復有唐人風余
　嘗得公詩集今畧誦數聨宣仁挽詞云玉笋千官㪚
　珠簾一夜空峽口送人詩云來書占喜鵲落日聼鳴
　蛩屈宅詩云若與蛟龍爭角黍應同漁父啜糟醨述
　懐詩云睡湏山鳥喚酒聼竹枝斟長陽道中云窮搜
　詩句熟老練世情通袁安道中云白雲每逐晨光出
　紅鶴長隨暮靄還自南京和彭九江云梁臺歌吹餘
　衰草湓浦琵琶悵晚風公在汀州避謗罕作詩有云
　慈竹笋抽疑夏籜木犀花發認春香此一聨道盡汀
　州景物
范文正少養於外氏朱家朱南京人今留府後朱少卿
　宅是也文正學於府庠同舍有病者文正親調藥以
　療病極囑文正曰吾無以報子平生有一術逰遠方
　未嘗窮乏者術之力也今以遺子因授藥一囊方書
　一小册文正不得已而留之未嘗取視後二十年得
　其子還之封識宛然
子瞻在黄州術士多從之㳺有僧相見數日不交一言
　將去懐中取藥兩貼如蓮蘂而黒色曰此煉燒藥也
　有緩急服之子瞻在京師為公言至今収之後謫海
　島無恙疑得此藥之力
公至汀得服石菖蒲法武平縣官時為収採公言服之
　數日已覺轉側甚輕信竒藥也余因曰本草載石菖
　蒲久服身輕一名菖陽退之所謂訾醫師以菖陽
　引年欲進其豨苓以余觀之本草所謂輕身退之所
　謂引年迨今石菖蒲其生石磧上祁寒盛暑凝之以
　層氷暴之以烈日衆卉枯瘁方且鬱然茂是宜服之
　能輕身却老也若生下濕之地至暑則根虚至秋則
　葉萎與蒲柳同豈足比哉公頷之
　
　
　
　
　
　
　
　
　
　
　
　
　
　
　
　孫公談圃卷中
欽定四庫全書
　孫公談圃卷下
　　　　　　　　　　　　宋　劉延世　編
子由嘗為黄白術先治一室甚宻中置大爐將舉火見
　一大猫據爐而溺湏臾不見子由以謂神仙之術天
　使濟貧乏待其人然後傳予非其人遂不復講
子瞻官鳯翔陳仲亮知府好黄白術府中有術僧甚異
　仲亮屢廹之輙逃匿不出子瞻乗間入寺排闥見僧
　問其事僧云仲亮貪不可傳因授子瞻其法用黄金
　一兩硃砂一錢同燒之湏臾化為紫金其價數倍子
　瞻因為仲亮言即呼僧至驗之果然仲亮因造金治
　第未幾敗官而卒
呂文靖生四子公弼公著公奭公孺皆少時文靖與其
　夫人語四兒他日皆繫金帶但未知誰作宰相吾將
　驗之他日四子居外夫人使小鬟擎四寳器貯茶而
　往教令至門故跌而碎之三子皆失聲或走歸告夫
　人者獨公著凝然不動文靖謂夫人曰此子必作相
　元祐果大拜
丁崖州多智數在海外有一販夫輙與數百緡任其貨
　易嵗久不問商人疑其意且欲報之曰相公或使之
　雖死不避丁乃預計南京春宴必有中使在坐因作
　表丐還封為書投府坐約商人曰汝必湏於是日到
　仍湏宴次投之商人欣躍而去至則如其言府坐得
　書懼不敢發欲匿之又中使已見遂因中使囘附奏
　自是得移光州其表云雖遷陵之罪大應立主之功
　多
黄魯直得洪州解頭赴省試公與喬希聖數人待榜相
　傳魯直為省元同舍置酒有僕自門𬒳髪大呼而入
　舉三指問之乃公與同舍三人魯直不與坐上數人
　皆㪚去至有流涕者魯直飲酒自若飲酒罷與公同
　看榜不少見於顔色公嘗為其婦翁孫莘老言甚重
　之後妻死作發願文絶嗜慾不御酒肉至黔州命下
　亦不少動公在歸州日見其容貌愈光澤留貶所累
　年有見者無異仕官時議者疑魯直其徳性殆夙成
　非學而能之
予嘗小釀公聞而見訪後度釀熟以詩見索云稍覺香
　薫鼻還思酒入唇盈缸止三斗可撥甕頭春予因和
　云紫貂寒擁鼻緑螘細侵唇蓮燭當時事壺頭此日
　春
公問自昔貶官至汀者為誰予對圖經不載按唐史蘇
　弁自户部侍郎以腐粟貶司户蔣防自翰林學士貶
　刺史裴胄自宣州刺史貶司馬張又新自行軍司馬
　貶刺史
何殿直黥卒也善行天心正法子由婦遇祟二年何治
　之初見四鬼環守後止見一何更造天獄築壇追捕
　鞭笞之聲聞於外是夜婦如醉而醒者家人詢二年
　之病皆不記但如夢中耳公先娶撫州吳氏因言吳
　氏有女為祟所苦得洪州道士治之而愈道士埋符
　廟下一夕廟屋盡圮至今脩而復壊者數四其術祕
　不傳世
安南不滅議者歸咎王荆公進郭逵而退李憲荆公笑
　曰使逵無功勝憲有功使宦者得志吾屬異日受禍
　矣他日有朝士在中書稱李憲字荆公厲聲叱之曰
　是何人即出為監當
宋宣獻家蔵書過祕府章獻明肅太后稱制未有故實
　於其家討論盡得之
王青未遇時貧甚有人告曰何不賣脂灰令人家補璺
　器青如其言家貲遂豐是時京師無人賣此今則多
　矣蓋自青始也公見髙士英説少時見青監倉門時
　有一朝士在坐求青相青云眼昏看人不中朝士曰
　某不遠千里而來幸無辭也青曰無所諱則言官人
　山林中有寃氣所以平生坎坷守官多事不衝替即
　差替也朝士愕然曰某五嵗時所生母死於江行父
　遽焚於水濱即解舟而去後求骨已亡矣無一日不恨
　青曰如此不湏問相也
元祐初呂申公欲以張問為給事中張老甚外議恟恟
　公上言朝廷欲用老成者謂其有成人之徳豈特蒼
　頭白髪而已乎人有讒於申公申公以皓首上又弟公
　績除慶帥辭疾不行請宮觀即以秘書少監領真祠
　公言近常有某官亦如此請者因得罪不宜以宰相
　弟遂撓法申公不悦出公知濟州
胡兢除監察御史公連章言禁中何以知此人姓名且
　未嘗有大臣論薦及有投獻文字堅執不下引觀近
　臣以其所為主觀逺臣以其所主孔子主癰疽侍人
　瘠環又主上春秋鼎盛太皇太后簾幃深宻正當防
　竊弄之人蓋指陳衍也其命遂寝(今按家集所載/乃裴綸非胡兢)凡
　稱臣寮上言即御史所陳舊日皆書御史姓名至仁
　宗朝因事罷之
蒲恭敏宗孟知鄆州日有盗黄麻胡者刼良民使自掘
　地倒埋之觀其足動以為戲樂恭敏獲其黨先剔去
　足筋然後置於法先是冦依梁山濼縣官有用長梯
　窺蒲葦間者恭敏下令禁毋得乗小舟出入濼中賊
　既絶食遂散去公為憲日一倚恭敏凡獲盗即日輦
　金至市中行賞以故人人用力斬捕畧盡
閩中唯建劍汀邵武四處殺子士夫大家亦然章郇公
　建州人生時家嫗將不舉凡㓕燭而復明者三有呼
　於梁者曰相公家人懼甚遽収養之
藍大卿丞知吉州日朝廷議行新法自念年老乞致仕
　忽有相手紋者曰大卿正做官何故要閒藍驚曰吾
　雖有意而未發言何以知之相者曰只為手中一道
　紋分明藍之子方病觀其手曰有兩横紋相侵則不
　可救已而紋侵果卒
海陵徐神翁居天慶觀公為僉判任滿别之神翁無他
　語但言做官時著緋後公入京授烏墩鎮至潤尋醫
　六年授常山撫勾未至覃恩賜五品服遂入臺自海
　陵至此五年方􁎗事應神翁之説又王和甫乞字書
　一諱乃授益州益其父名也開寳試院火泰州舉人
　赴試求字皆從火傍徐王病遣中使設齋求字中使
　去得一蝕字蓋王以久不食至明年三月一日日蝕
　是日忽索粥自是病愈莊公岳為湖北漕得𠖇字未
　㡬卒和甫又嘗得三山字後提舉嵩山崇福公未貴
　時遣人求字得乙未上地四字後乙亥年謪歸州郡
　之公宇向未也昔有監觀道士每嵗至有一人至觀
　引神翁於三清像後閉門終日而去疑受道之異人
　也
許景山逖知維揚以卒子子春既除服往舊治將丐府
　公理遺表事時王丞相随為郡子春以封狀見之謁
　通判拒不見子春大怒拂衣去而丞相聞之曰前日
　一封狀甚謹况其氣節如此因立奏遺表遂授太廟
　齋郎時年已四十終天章閣待制
瓊崖四州在海島上中有黎戎國其族散處無酋長多
　沉香藥貨余靖知桂州時吳蒙為司户管内機宜文
　字以卒五百安撫黎戎蒙謂此不足以立功即深入
　其地反為掩殺蒙下馬請降戎得蒙待之甚厚以女
　妻之而蒙有子在瓊州令以銀五十星造兩缾贖之
　戎得缾甚喜遂放蒙還島上水出黎戎飲四州人少
　忤其意即毒其上流故鮮能入其巢穴國初時有一
　節度使忘其名姓王不悦於趙普因使討之王有知
　術使士卒以鉄底為襪入其地多使斬馘至今國中
　一石戎過之必懼而再拜相傳王節度曽坐其上蒙
　即荆公夫人之叔父公先妻呉與荆公夫人同母親見
　蒙説如此公再娶周即春卿家有賢行
張舜民芸叟從軍髙遵裕有詩曰白骨似沙沙似雪勸
　君莫上望鄉臺神廟見詩謫郴州税郴多碧蓮根大
　如盌張嘗以墨印於詩藁上以詫北人也
紹聖初復用元豐舊人呂吉甫起知金陵公謫歸州過
　之燕勞甚厚日謁於清凉寺問曽上荆公墳否公言
　不曽到但妻母墳近一省之蓋是時士大夫上荆公
　冢者無虚日呂因是問之
巫山神女廟其像坐帳中祕不可觀馮沆學士之㓜子
　美秀如玉年十五隨沆知䕫州日戲于郡圃必拍手
　呼鹿鹿至則騎之人以為異後改蜀郡過巫山廟其
　子輙褰帷見神女目動歸時頭痛疾三日而卒
公言近嵗乗輿唐突者多為衛士毆傷宜造一木匣如
　匭狀隨駕而行以御史一員掌之庶使寃抑可伸而
　良民無毆傷之害
晁堯民端仁嘗得冷病無藥可治惟日中炙背遂愈
范(缺/)峒善風鑒公為中書舍人時峒曰凡坐羢毛要如
　半睡者公在馬上精神太衒恐不久居此未幾果出
　知南京
公昔與杜挺之梅聖俞同舟遡汴見聖俞吟詩日成一
　篇衆莫能和因宻伺聖俞如何作詩盖寝食㳺觀未
　嘗不吟諷思索也時時於坐上忽引去奮筆書一小
　紙納筭袋中同舟竊取而觀皆詩句也或半聨或一
　字他日作詩有可用者入之有云作詩無古今惟造
　平淡難乃筭袋中所書也
徐君平金陵人親見荆公病革時獨與一醫者對床而
　寢荆公矍然起云適夢與王禹玉露髻不巾同立一
　壇上已而遂薨此可恠也
杜常及第時在期集處為公言先夢已及第猶著白衣
　見主上被髪常在衆中騎馬意欲先行為前三人擁
　而不得進又過一大澗幾堕後得一人狀貌甚偉扶
　掖而過果第四人及第則前有三人之應也後一人
　乃沈季長正如夢中所見時在諒闇中即𬒳髪之應
　也
儂智髙反時軍官屢敗孫沔余靖軍行不整所過殘掠
　狄青為帥有婦人賣蔬於道一卒倍取青拽卒馬前
　斬之至廣召諸將責陳曉(犯英廟/御名)違節制斥赴大門
　外已羅酒炙遂斬之孫余坐上股栗自是軍聲大振
　秋毫無犯遂破賊焉
杜鎬龍圖江南名士植之祖也初登第時將試之前寤
　而燭之見大鼠銜卷于前視之乃孝經正義明日果
　於正義中出題三道
俞次尚與其妻𡊮逹理性次尚病呼其妻曰我將死時
　次尚二子在外妻曰我欲先死君俟諸子至未晚也
　其妻奄然而化次尚為文誌其墓已而諸子至明日
　告曰吾亦行矣即薰沐趺坐而化孫莘老嘗表其墓
　次尚官至屯田郎湖州人字退翁云
燕逵為兒時賣鴨卵嚴法華取其卵悉啖之既而撫其
　背曰惜此身他日一箇節度使
契丹犯澶淵奏至冦凖適在病告上遣數軰召與計事
　凖辭疾復遣衛士舁病而入亦不至明日凖入對上
　引視二圖一江南一蜀中也凖曰江南必王欽若蜀
　中必陳堯咨也二人以其鄉里皆亡國語不可固請
　鑾輿親征即出懐中所擬將校姓名凡數百人詔勑
　皆具天戈即日言邁遂退大敵凖之力也
馮亮善相人為䕫路監司日吕文靖父為州職官一見
　文靖即許以女嫁之其妻怒曰君嘗以此女為國夫
　人何為與選人子亮曰此所以為國夫人也
　
　
　
　
　
　
　
　
　
　
　
　
　孫公談圃卷下
