#+TITLE: 法書要錄-唐-張彥遠
#+DATE: 2016-06-11 12:23:23
#+SOURCE: github.com/kanripo/KR3h0008 master dc1a7668                
欽定四庫全書巻　　　　子部八
　法書要録目録　　　　　藝術類一(書畫之屬/)
　　卷一
　　　後漢趙一非草書
　　　晉王羲之論書
　　　王羲之教子敬筆論(不録/)
　　　晉衛夫人筆陣圖
　　　王羲之題筆陣圖後
　　　宋羊欣采能書人名
　　　齊王僧䖍答太祖書
　　　王僧䖍論書
　　　宋王愔文字志目
　　　齊蕭子雲啟
　　卷二
　　　梁虞龢論書表
　　　梁武帝論鍾書十二意
　　　梁武帝與陶隠居論書啓九首
　　　梁庾元威論書
　　　梁庾肩吾書品論
　　　梁袁昻古今書評
　　　陳釋智永題右軍樂毅論後
　　　後魏江式論書表
　　卷三
　　　唐虞世南書㫖述
　　　褚遂良右軍書目
　　　李嗣真後書品
　　　武平一徐氏法書記
　　　徐浩論書
　　　徐浩古迹記
　　　何延之蘭亭記
　　　褚遂良榻本樂毅論記
　　　崔備壁書飛白蕭字記
　　　李約壁書飛白蕭字記
　　　大父相國髙平公蕭齋記
　　　蔡惲書無定體論(不録/)
　　卷四
　　　顔師古註急就章(不録/)
　　　張懐瓘書話
　　　張懐瓘二王等書録
　　　張懐瓘書議
　　　張懐瓘文字論
　　　張懐瓘六體書(不録/)
　　　唐朝敘書録
　　　韋述敘書録
　　　盧元卿法書録
　　卷五
　　　竇臮述書賦上
　　卷六
　　　竇臮述書賦下
　　卷七
　　　張懐瓘書斷上
　　卷八
　　　張懐瓘書斷中
　　卷九
　　　張懐瓘書斷下
　　卷十
　　　右軍書記
　　　　(臣/)等謹案法書要録十卷唐張彦逺撰書首
　　　　有彦逺自序但題郡望而不著官爵郭若虚
　　　　圖畫見聞志晁公武讀書志亦止稱其字曰
　　　　愛賔而未詳其家世故明毛晉跋第以河東
　　　　張氏目之今以新唐書世系表列傳與彦逺
　　　　自序參考知彦逺乃明皇時宰相嘉貞之𤣥
　　　　孫序稱髙祖河東公者即嘉貞其稱曽祖魏
　　　　國公者為同平章事延賞稱大父髙平公者
　　　　為同平章事𢎞靖稱先君尚書者為桂管觀
　　　　察使文規唐書皆有傳而延賞封魏國公本
　　　　傳不載惟見於彦逺之序本傳又稱彦逺博
　　　　學有文辭乾符中至大理卿而世系表作祠
　　　　部員外郎則當以傳為得實此書末載畫譜
　　　　本傳乃謂彦逺大父名稔不知何據盖未攷
　　　　唐書而附㑹之者也史又載𢎞靖家聚書畫
　　　　侔秘府彦逺承其餘澤故聞見尤富是編集
　　　　古人論書之語起於東漢迄於元和皆具録
　　　　原文而如王愔文字志之未見其書者則特
　　　　存其目編次極為詳贍其中不加論斷而李
　　　　嗣真書品後之類間亦有注語者疑即彦逺
　　　　所自附考藝文畧所紀法書一類自漢至唐
　　　　凡六十餘家今多佚不傳而庾肩吾張懐瓘
　　　　竇臮等著述獨賴此書以得顯於世則蒐羅
　　　　裒輯之功為不可没矣乾隆四十二年八月
　　　　恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
張彦遠法書要録自序
彦遠家傳法書名畫自髙祖河東公收藏珍祕河東公
書迹俊異尤能大書本傳云不因師法而天姿䧺勁(定/州)
(北嶽碑為/好事所傳)曽祖魏國公少禀師訓玅合鍾張尺牘尤為
合作大父髙平公㓜學元常自鎮蒲陕迹類子敬及處
台司乃同逸少書體三變為時所稱金帛散施之外悉
購圖書古来名迹存於箧笥元和十三年憲宗累訪珍
迹當時不敢緘藏遂皆進獻長慶初又於豳州散失傳
家所有十無一二先君尚書少耽墨玅備盡楷模彦逺
自㓜至長習熟知見竟不能學一字夙夜自責然而收
藏鑒識有一日之長因採掇自古論書凡百萹勒為十
巻名曰法書要録又别撰歴代名畫記十卷有好事者
得余二書書畫之事畢矣豈敢言具哉
欽定四庫全書卷
　法書要録卷一　　　　　唐　張彦逺　撰
　　後漢趙一非草書
　　晉王羲之論書
　　晉王羲之教子敬筆論(不録/)
　　晉衛夫人筆陣圖
　　王羲之題筆陣圖後
　　宋羊欣采能書人名
　　齊王僧䖍荅太祖書
　　王僧䖍論書
　　宋王愔文字志目
　　齊蕭子雲啟
　　　後漢趙一非草書
余郡士有梁孔達姜孟穎者皆當世之彦哲也然慕張
生之草書過於希顔孔焉孔達寫書以示孟穎皆口誦
其文手楷其篇無怠倦焉於是後學之徒競慕二賢守
令作篇人撰一卷以為秘玩余懼其背經而趨俗此非
所以𢎞道興世也又想羅趙之所見嗤沮故為説草書
本末以慰羅趙息梁姜焉竊覽有道張君所與朱使君
書稱正氣可以銷邪人無其釁妖不自作誠可謂信道
抱真知命樂天者也若夫褒杜崔沮羅趙忻忻有自臧
之意者無乃近於矜伎賤彼貴我哉夫草書之興也其
於近古乎上非天象所垂下非河洛所吐中非聖人所
造盖秦之末刑峻網宻官書煩冗戰攻並作軍書交馳
羽檄紛飛故為𨽻草趣急速耳示簡易之指非聖人之
業也但貴刪難省煩損複為單務取易為易知非常儀
也故其讚曰臨事從宜而今之學草書者不思其簡易
之㫖直以為杜崔之法龜龍所見也其􁀙扶柱桎詰屈
叐乙不可失也齔齒以上苟任渉學皆廢倉頡史籀競
以杜崔為楷私書相與庶獨就書云適廹遽故不及草
草本易而速今反難而遲失指多矣凡人各殊氣血異
筋骨心有疏密手有巧拙書之好醜在心與手可强為
哉若人顔有美惡豈可學以相若耶昔西施心疹捧胷
而顰衆愚效之秪増其醜趙女善舞行歩媚蠱學者弗
獲失節匍匐夫杜崔張子皆有超俗絶世之才博學餘
暇遊手于斯後世慕焉専用為務鑚堅仰髙忘其罷勞
夕惕不息仄不暇食十日一筆月數丸墨領袖如皁唇
齒常黒雖處衆坐不遑談戲展指畫地以草劌壁臂穿
皮刮指爪摧折見䚡出血猶不休輟然其為字無益於
工拙亦如効顰者之増醜學歩者之失節也且草書之
人盖伎藝之細者耳鄉邑不以此較能朝廷不以此科
吏博士不以此講試四科不以此求備徴聘不問此意
考績不課此字徒善字既不達於政而拙草無損於治
推斯言之豈不細哉夫務内者必闕外志小者必忽大
俯而捫蝨不暇見天天地至大而不見者方鋭精於蟣
蝨乃不暇焉第以此篇研思鋭精豈若用之於彼七經
稽歴協律推歩期程探賾鉤深幽贊神眀鑒天地之心
推聖人之情析疑論之中理俗儒之諍依正道於邪説
儕雅樂於鄭聲興至徳之和睦𢎞大倫之𤣥清窮可以
守身遺名達可以尊主致平以兹命世永鑒後生不以
淵乎
　　　晉王右軍自論書
吾書比之鍾張當抗行或謂過之張草猶當雁行張精
熟過人臨池學書池水盡墨若吾耽之若此未必謝之
後達解者知其評之不虚吾盡心精作亦久尋諸舊書
惟鍾張故為絶倫其餘為是小佳不足在意去此二賢
僕書次之湏得書意轉深㸃畫之間皆有意自有言所
不盡得其玅者事事皆然平南李式論君不謝(平南即/右軍叔)
(平南將軍王廙/也李式晉侍中)
　　　晉衛夫人筆陣圖
夫三端之玅莫先乎用筆六蓺之奥莫匪乎銀鉤昔秦
丞相斯見周穆王書七日興歎患其無骨蔡尚書入鴻
都觀碣十旬不返嗟其出羣故知達其源者少闇於其
理者多近代以来殊不師古而縁情弃道纔記姓名或
學不該贍聞見又寡致使成功不就虚費精神自非通
靈感物不可與談斯道今刪李斯筆玅更加潤色總七
條并作其形容列事如左貽諸子孫永為模範庶將来
君子時復覽焉筆要取崇山絶仭中兔毛八九月收之
其筆頭長一寸管長五寸鋒齊腰强者其硯取煎涸新
石潤澀相兼浮津耀墨者其墨取廬山之松煙代郡之
鹿膠十年已上强如石者為之紙取東陽魚卵虚柔滑
浄者凡學書字先學執筆若真書去筆頭二寸一分若
行草書去筆頭三寸一分執之下筆㸃墨畫芟波屈曲
皆湏盡一身之力而送之若初學先大書不得從小善
鑒者不寫善寫者不鑒善筆力者多骨不善筆力者多
肉多骨㣲肉者謂之筋書多肉㣲骨者謂之墨猪多力
豐筋者聖無力無筋者病一一從其消息而用之
　　　一　如千里陣雲隠隠然其實有形
　　　□　如髙峰墜石磕磕然實如崩也
　　　丿　陸斷犀象
　　　□　百鈞弩發
　　　丨　萬嵗枯藤
　　　乀　崩浪雷奔
　　　􁎉　勁弩筋節
右七條筆陣出入斬斫圖執筆有七種有心急而執筆
緩者有心緩而執筆急者若執筆近而不能𦂳者心手
不齊意後筆前者敗若執筆遠而急意前筆後者勝又
有六種用筆結構圓備如篆法飄颺灑落如章草㓙險
可畏如八分窈窕出入如飛白耿介特立如鶴頭鬱拔
縱横如古𨽻然心存委曲每為一字各象其形斯造玅
矣書道畢矣永和四年上虞製記
　　　王右軍題衛夫人筆陣圖後
夫紙者陣也筆者刀矟也墨者鍪甲也水硯者城池也
心意者將軍也本領者副將也結構者謀畧也颺筆者
吉㓙也出入者號令也屈折者殺戮也夫欲書者先乾
研墨凝神静思預想字形大小偃仰平直振動令筋脈
相連意在筆前然後作字若平直相似狀如算子上下
方整前後齊平此不是書但得其㸃畫爾昔宋翼常作
此書翼是鍾繇弟子繇乃叱之翼三年不敢見繇即潛
心改迹每作一波常三過折筆每作一㸃常隠鋒而為
之每作一横畫如列陣之排雲每作一戈如百鈞之弩
發每作一㸃如髙峰墜石屈折如鋼鉤每作一牽如萬
嵗枯藤每作一放縱如足行之趣驟翼先来書惡晉太
康中有人於許下破鍾繇墓遂得筆勢論翼乃讀之依
此法學名遂大振欲真書及行書皆依此法若欲學草
書又有别法湏緩前急後字體形勢狀等龍蛇相鉤連
不斷仍湏稜側起復用筆亦不得使齊平大小一等每
作一字湏有㸃處且作餘字摠竟然後安㸃其㸃湏空
中遥擲筆作之其草書亦復湏篆勢八分古隸相雜亦
不得急令墨不入紙若急作意思淺薄而筆即直過惟
有章草及章程行狎等不用此勢但用擊石波而已其
擊石波者缺波也又八分更有一波謂之隼尾波即鍾
公泰山銘及魏文帝受禪碑中已有此體夫書先湏引
八分章草入隸字中發人意氣若直取俗字不能先發
羲之少學衛夫人書將謂大能及渡江北遊名山比見
李斯曹喜等書又之許下見鍾繇梁鵠書又之洛下見
蔡邕石經三體書又於從兄洽處見張昶華岳碑始知
學衛夫人書徒費年月耳羲之遂改本師仍於衆碑學
習焉遂成書爾時年五十有三或恐風燭奄及聊遺教
於子孫耳可藏之千金勿傳
　　　宋羊欣采古来能書人名(齊王僧/䖍錄)
臣僧䖍啟昨奉敕湏古来能書人名臣所知局狭不辦
廣悉輒條疏上呈羊欣所撰錄一卷尋案未得續更呈
聞謹啟
秦丞相李斯
秦中車府令趙髙(右二人/善大篆)
秦獄吏程邈善大篆得罪始皇囚於雲陽獄増减大篆
體去其繁複始皇善之出為御史名書曰隸書
扶風曹喜後漢人不知其官善篆隸篆小異李斯見師
一時
陳留蔡邕後漢左中郎將善篆隸採斯喜之法真定宜
父碑文猶傳於世篆者師焉
杜陵陳遵後漢人不知其官善篆隷每書一座皆驚時
人謂為陳驚座
上谷王次仲後漢人作八分楷法
師宜官後漢不知何許人何官能為大字方一丈小字
方寸千言耿球碑是宜官書甚自矜重或空至酒家先
書其壁觀者雲集酒因大售俟其飲足削書而退
安定梁鵠後漢人官至選部尚書得師宜官法魏武重
之常以鵠書懸帳中宫殿題署多是鵠手
陳留邯鄲淳為魏臨淄侯文學得次仲法名在鵠後
毛𢎞鵠弟子今祕書八分皆傳𢎞法又有左子邑與淳
小異亦有名
亰兆杜度為魏齊相始有草名
安平崔瑗後漢濟北相亦善草書平苻堅得摹崔瑗書
王子敬云極似張伯英瑗子實官至尚書亦能草書
𢎞農張芝髙尚不仕善草書精勁絶倫家之衣帛必先
書而後練臨池學書池水盡墨每書云囱囱不暇草書
人謂為草聖芝弟昶漢黄門侍郎亦能草今世云芝草
者多是昶作也
姜詡梁宣田彦和及司徒韋誕皆英弟子並善草誕書
最優誕字仲將京兆人善楷書漢魏宫館寳器皆是誕
手寫魏眀帝起凌雲臺誤先釘牓而未題以籠盛誕轆
轤長絙引之使就牓書之牓去地二十五丈誕甚危懼
乃擲其筆以下焚之仍誡子孫絶此楷法著之家令官
至鴻臚少卿誕子少季亦有能稱
羅暉趙襲不詳何許人與伯英同時見稱西州而矜許
自與衆頗惑之伯英與朱寛書自叙云上比崔杜不足
下方羅趙有餘
河間張超亦善草不及崔張
劉徳昇善為行書不詳何許人
潁川鍾繇魏太尉同郡胡昭公車徴二子俱學於徳昇
而胡書肥鍾書瘦鍾書有三體一曰銘石之書最妙者
也二曰章程書傳祕書教小學者也三曰行狎書相聞
者也三法皆世人所善繇子會鎮西將軍絶能學父書
改易鄧艾上事皆莫有知者
河東衛覬字伯儒魏尚書僕射善草及古文畧盡其玅
草體㣲瘦而筆跡精熟覬子瓘字伯玉為晉太保採張
芝法以覬法叅之更為草藁草藁是相聞書也瓘子恒
亦善書博識古文
燉煌索靖字㓜安張芝姊之孫晉征南司馬亦善草書
陳國何元公亦善草書
吳人皇象能草世稱沉著痛快
滎陽陳暢晉秘書令史善八分晉宫觀城門皆暢書也
滎陽楊肇晉荆州刺史善草隸潘岳誄曰草隸兼善尺
牘必珍足無輟行手不釋文翰動若飛紙落如雲肇孫
經亦善草隷
京兆杜畿魏尚書僕射子恕東郡太守孫預荆州刺史
三世善草藁
晉齊王攸善草行書
泰山羊忱晉徐州刺史羊固晉臨海太守並善行書
江夏李式晉侍中善隷草弟定子公府能名同式
晉中書院李充母衛夫人善鍾法王逸少之師
瑯琊王廙晉平南將軍荆州刺史能章楷傳鍾法
晉丞相王導善藁行(廙從/兄也)
王恬晉中將軍會稽内史善隷書(導第二/子也)
王洽晉中書令領軍將軍衆書通善尤能𨽻行從兄羲
之云弟書遂不减吾(恬弟/也)
王珉晉中書令善隷行(洽少/子也)
王羲之晉右將軍㑹稽内史博精羣法特善草隷羊欣
云古今莫二(廙兄/子也)
王獻之晉中書令善隷藁骨勢不及父而媚趣過之(羲/之)
(第七/子也)兄𤣥之徽之兄子淳之並善草行
王允之衛軍將軍㑹稽内史亦善草行(舒子/也)
太原王濛晉司徒左長史能草隷子脩瑯琊王文學善
隷行與羲之善故殆窮其玅早亡未盡其美子敬每省
修書云咄咄逼人
王綏晉冠軍將軍㑹稽内史善隷行
髙平郗愔晉司空㑹稽内史善章草亦能隷郗超晉中
書郎亦善草(愔子/也)
潁川庾亮晉太尉善草行庾翼晉荆州刺史善隷行時
與羲之齊名(亮弟/也)
陳郡謝安晉太傅善隷行
髙陽許静民鎮軍叅軍善隷草羲之髙足
晉穆帝時有張翼善學人書寫羲之表表出經日不
覺後云㡬欲亂真
會稽隠士謝敷胡人康昕並攻隷草
飛白本是宫殿題八分之輕者全用楷法吳時張𢎞好
學不仕常著烏巾時人號為張烏巾此人特善飛白能
書者鮮不好之(自秦至晉凡/六十九人)
　　　傳授筆法人名
蔡邕受於神人而傳之崔瑗及女文姬文姬傳之鍾繇
鍾繇傳之衛夫人衛夫人傳之王羲之王羲之傳之王
獻之王獻之傳之外甥羊欣羊欣傳之王僧䖍王僧䖍
傳之蕭子雲蕭子雲傳之僧智永智永傳之虞世南世
南傳之授於歐陽詢詢傳之陸柬之柬之傳之姪彦逺
彦逺傳之張旭旭傳之李陽冰陽冰傳徐浩顔真卿鄔
彤韋玩崔邈凡二十有三人文傳終於此矣
　　　僧䖍答太祖書
僧䖍啓恩眷罔已賜示古迹十一帙或其人可想或其
法可學愛玩彌日暫得忘其沉疴輒率短見並述舊聞
具如别牋民間所有帙中所無者或有不好今奉别目
二十三卷追懼乖誤伏深悚息
　　　吳大皇帝書　　　　吳景帝書
　　　吳歸命矦孫皓　　　晉安帝
　　　亡髙祖丞相導　　　亡曽祖領軍洽
　　　亡從祖中書令珉　　韋仲將
　　　張芝　　　　　　　索靖
　　　張翼　　　　　　　衛伯儒
　　　　右十二巻故州民王僧䖍奉
　　　南齊王僧䖍論書
宋文帝書自謂不減王子敬時議者云天然勝羊欣功
夫不及欣
王平南廙是右軍叔自過江東右軍之前惟廙為最畫
為晉眀帝師書為右軍法
亡曽祖領軍洽與右軍書云俱變古形不爾至今猶法
鍾張右軍云弟書遂不減吾
亡從祖中書令珉筆力過於子敬書舊品云有四疋素
自朝操筆至暮便竟首尾如一又無誤字子敬戲云弟
書如騎騾駸駸恒欲度驊騮前
庾征西翼書少時與右軍齊名右軍後進庾猶不忿在
荆州與都下書云小兒輩乃賤家雞皆學逸少書湏吾
還當比之
張翼書右軍自書表晉穆帝令翼寫題後荅右軍右軍
當時不别久方覺云小子㡬欲亂真
張芝索靖韋誕鍾會二衛並得名前代古今既異無以
辨其優劣惟見筆力驚絶耳
張澄書當時亦呼有意
郗愔章草亞於右軍
晉齊王攸書京洛以為楷法
李式書右軍云是平南之流可比庾翼王濛書亦可比
庾翼
陸機書吳士書也無以較其多少
庾亮書亦能入録
亡髙祖丞相導亦甚有楷法以師鍾衛好愛無厭䘮亂
狼狽猶以鍾繇尚書宣示帖衣帶過江後在右軍處右
軍借王敬仁敬仁死其母見脩平生所愛遂以入棺
郗超草書亞於二王緊媚過其父骨力不及也
桓𤣥書自比右軍議者未之許云可比孔琳之
謝安亦入能流殊亦自重乃為子敬書嵇中散詩得子
敬書有時裂作挍紙
羊欣丘道䕶並親授於子敬欣書見重一時行草尤善
正乃不稱
孔琳之書天然絶逸極有筆力規矩恐在羊欣後丘道
䕶與羊欣俱靣授子敬故當在欣後丘殊在羊欣前
范曄與蕭思話同師羊欣然范後背叛皆失故歩名亦
稍退
蕭思話全法羊欣風流趣好殆當不减而筆力恨弱
謝靈運書乃不倫遇其合時亦得入流昔子敬上表多
於中書雜事中皆自書竊易真本相與不疑元嘉初方
就索還上謝太傅殊禮表亦是其例親聞文皇説此
謝綜書其舅云緊潔生起實為得賞至不重羊欣欣亦
憚之書法有力恨少媚好
顔騰之賀道力並便尺牘
康昕學右軍草亦欲亂真與南州識道人作右軍書貨
孔琳之書放縱快利筆道流便二王後略無其比但工
夫少自任故未得盡其玅故當劣於羊欣
謝静謝敷並善寫經亦入能境居鍾毫之美邁古流今
是以征南還有所得辱告並五紙舉體精雋靈奥執翫
反覆不能釋手雖太傅之婉媚翫好領軍之静逖荅緒
方之蔑如也昔杜度殺字甚安而筆體㣲瘦崔瑗筆勢
甚快而結字小疎居處二者之間亦猶仲尼方於季孟
也夫工欲善其事必先利其器伯喈非流紈體素不妄
下筆若子邑之紙研染輝光仲將之墨一㸃如漆伯英
之筆窮神静思玅物逺矣邈不可追遂令思挫於弱毫
數屈於陋墨言之使人於邑若三珍尚存四寳斯覿何
但尺素信札動見模式將一字徑丈方寸千言也承天
凉體豫復欲繕寫一賦傾遲暉采心目俱勞承閲覽秘
府備覩羣跡崔張歸美於逸少雖一代所宗僕不見前
古人之跡計亦無以過於逸少既玅盡深絶便當得之
實録然觀前世稱目竊有疑焉崔杜之後共推張芝仲
將謂之筆聖伯玉得其筋巨山得其骨索氏自謂其書
銀鈎蠆尾談者誠得其宗劉得昇為鍾胡所師兩賢並
有肥瘦之斷元鳴獲釘壁之翫師宜致酒簡之多此亦
不能止長𦙍狸骨右軍以為絶倫其功不可及繇此言
之而向之論或至投杖聊呈一笑不妄言耳
鍾公之書謂之盡玅鍾有三體一曰銘石書最玅者也
二曰章程書世傳秘書教小學者也三曰行狎書行書
是也三法皆世人所善
張超字子並河間人衛覬字伯儒河東人為魏尚書僕
射謚敬矦善草及古文略盡其玅草體如傷瘦而筆跡
精殺亦行於代子瓘字伯玉晉司空太保為楚王所害
瓘採張芝草法取父書㕘之更為草藁世傳其善瓘子
恒字巨山亦能書
索靖字㓜安燉煌人散騎常侍張芝姊之孫也傳芝草
而形異甚矜其書名其字勢曰銀鉤蠆尾
韋誕字仲將京兆人善楷書漢魏宫觀題署多是誕手
魏眀帝起凌雲臺先釘牓未題籠盛誕轆轤長絙引上
使就牓題牓去地將二十五丈誕危懼誡子孫絶此楷
法又著之家令官至鴻臚
　　　宋王愔文字志三卷(未見此書/今録其目)
　上卷目
　　古書有三十六種
　　　古文　　　篆　　　　大篆
　　　象形篆　　科斗篆　　小篆
　　　刻小篆　　摹篆　　　隷書
　　　署書　　　書　　　　繆篆
　　　鳥書　　　尚方篆　　鳯篆
　　　魚書　　　龍書　　　騏驎書
　　　龜書　　　虵書　　　仙人書
　　　雲書　　　芝英書　　金錯書
　　　十二時書　垂露篆　　倒薤篆
　　　偃波篆　　蚊脚篆　　草書
　　　楷書　　　飛書　　　填書
　　　藁書　　　行書
　　　古今小學(三十七家一/百四十七人)　書勢五家
　中卷目
　　秦吳六十人
　　　李斯　　　程邈　　　胡毋敬
　　　趙髙　　　司馬相如　張敞
　　　嚴延年　　漢元帝　　史游
　　　劉向　　　孔光　　　爰禮
　　　揚䧺　　　陳遵　　　杜林
　　　劉睦　　　衛寵　　　劉黨
　　　曹喜　　　杜度　　　王次仲
　　　班固　　　徐幹　　　賈魴
　　　賈逵　　　左姬　　　許填
　　　唐綜　　　曹夀　　　崔寔
　　　尹珍　　　羅暉　　　趙襲
　　　崔瑗　　　皇甫規妻　蔡邕
　　　張芝　　　蘇班　　　劉得昇
　　　師宜官　　張超　　　李巡
　　　張昶　　　梁鵠　　　張紘
　　　毛𢎞　　　左伯　　　姜詡
　　　梁宣　　　鍾繇　　　張昭
　　　蘇林　　　張揖　　　胡昭
　　　魏武帝　　邯鄲淳　　衛規
　　　杜恕　　　諸葛融
　下卷目
　　魏宋六十人
　　　韋誕　　　張揖　　　郭淮
　　　韋熊　　　来敏　　　鍾㑹
　　　皇象　　　何曽　　　傅𤣥
　　　韋𢎞　　　辛曠　　　魏徽
　　　諸葛瞻　　楊肇　　　岑泉
　　　張𢎞　　　朱育　　　江偉
　　　司馬攸　　陳暢　　　滿爽
　　　楊經　　　吕悦　　　衛恒
　　　衛宣　　　裴興　　　孫皓
　　　杜預　　　向秦　　　裴邈
　　　張柄　　　張越　　　羊忱
　　　索靖　　　牽秀　　　羊固
　　　辟閭訓　　王導　　　庾翼
　　　王濛　　　荀輿　　　王廙
　　　李式　　　劉劭　　　王循
　　　王裕　　　王羲之　　衛夫人
　　　李欽　　　王怡　　　郗愔
　　　任靖　　　王獻之　　李韞
　　　張彭祖　　謝安　　　王珉
　　　桓𤣥
　　　梁蕭子雲啟(蕭子雲自云善効鍾元常王/逸少而㣲變字體常荅勅云)
臣子雲奉勅使臣寫千字文今已上呈臣昔不能拔賞
隨世所貴規模子敬多歴年所三十六著晉史一部至
二王列傳欲作論草隷法言不盡意遂不能成止論飛
白一勢而已十餘年来始見勑㫖論書一卷商略筆勢
洞達字體又以逸少不及元常猶子敬不及逸少因此
研思方悟隷式始變子敬全法元常迨今以来自覺功
進此禀自天論臣先来猶恨已無臨池之勤又不㕘聖
㫖之奥仰延眀詔伏増悚息
侍中國子祭酒南徐州太守臣子雲啟上
　
　
　
　法書要録卷一
欽定四庫全書卷
　法書要録巻二　　　　　唐　張彦逺　撰
　　梁虞龢論書表
　　梁武帝觀鍾繇書法十有二意
　　梁武帝與陶隠居論書啟九首
　　梁庾元威論書
　　庾肩吾書品論
　　梁袁昻古今書評
　　陳釋智永題右軍樂毅論後
　　後魏江式論書表
　　　梁中書侍郎虞龢論書表
臣聞爻畫既肇文字載興六藝歸其善八體宣其玅厥
後羣能間出洎乎漢魏鍾張擅美晉末二王稱英羲之
書云頃尋諸名書鍾張信為絶倫其餘不足存又云吾
書比之鍾張當抗行張草猶當雁行羊欣云羲之便是
小推張不知獻之自謂云何欣又云張字形不及右軍
自然不如小王謝安嘗問子敬君書何如右軍荅云故
當勝安云物論殊不爾子敬荅曰世人那得知夫古質
而今妍數之常也愛妍而薄質人之情也鍾張方之二
王可謂古矣豈得無妍質之殊且二王暮年皆勝於少
父子之間又為今古子敬窮其妍玅固其宜也然優劣
既㣲而會美俱深故同為終古之獨絶百代之楷式桓
𤣥耽玩不能釋手乃撰二王紙迹雜有縑素正行之尤
美者各為一帙常置左右及南奔雖甚狼狽猶以自隨
擒獲之後莫知所在劉毅頗尚風流亦甚愛書傾意搜
求及將敗大有所得盧循素善尺牘尤珍名法西南豪
士咸慕其風人無長幼翕然尚之家贏金幣競逺尋求
於是京師三吳之迹頗散四方羲之為會稽獻之為吳
興故三吳之近地偏多遺迹也又是末年遒美之時中
世宗室諸王尚多素嗤貴遊不甚愛好朝廷亦不搜求
人間所秘往往不少新渝恵矦雅所愛重懸金招買不
計貴賤而輕薄之徒鋭意摹學以茅屋漏汁染變紙色
加以勞辱使類久書真偽相糅莫之能别故恵侯所蓄
多有非真然招聚既多時有佳迹如獻之吳興二牋足
為名法孝武亦纂集佳書都鄙士人多有獻奉真偽混
雜謝靈運母劉氏子敬之甥故靈運能書而特多王法
臣謝病東臯遊玩山水守拙樂静求志林壑造次之遇
遂紆雅顧預陟泛之遊㕘文咏之末其諸佳法恣意披
覽愚好既深稍有㣲解及臣遭遇曲沾恩誘漸漬𤣥猷
朝夕諮訓題勒美惡指示媸妍㸃畫之情昭若發蒙于
時聖慮未存草體凡諸教令必應真正小不在意則偽
謾難識事事留神則難為心力及飛龍之始戚藩告釁
方事經畧未遑研習及三年之初始玩寳迹既科簡舊
祕再詔尋求景和時所散失及乞左右嬖幸者皆原往
罪兼賜其直或有頑愚不敢獻書遂失五卷多是戲學
伏惟陛下爰凝睿思淹留草法擬効漸妍賞析彌玅旬
日之間轉求精祕字之美惡書之真偽剖判體趣窮㣲
入神機息務閒從容研玩乃使使三吳荆湘諸境窮幽
測逺鳩集散逸及羣臣所上數月之間竒迹雲萃詔臣
與前將軍巢尚之司徒㕘軍事徐希秀淮南太守孫奉
伯科簡二王書評其品題除猥録美供御賞玩遂得遊
目瓌翰展好寳法錦質繡章爛然畢覩大凡祕藏所録
鍾繇紙書六百九十七字張芝縑素及紙書四千八百
二十五字年代既久多是簡帖張昶縑素及紙書四千
七十字毛𢎞八分縑素書四千五百八十八字索靖紙
書五千七百五十五字鍾㑹書五紙四百六十五字是
髙祖平秦川所獲以賜永嘉公主俄為第中所盜流播
始興及泰始開運地無遁寳詔龎沈搜索遂乃得之又
有范仰(一作/師)恒獻上張芝縑素書三百九十八字希世
之寳潛采累紀隠迹於二王耀美於盛辰别加繕飾在
新裝二王書所録之外繇是搨書悉用薄紙厚薄不均
輒好縐起范曄裝治卷帖小勝猶謂不精孝武使徐爰
治䕶隨紙長短參差不同具以數十紙為卷披視不便
不易勞茹善惡正草不相分别今所治繕悉改其弊孝
武撰子敬學書戲習十卷為帙傅云戲學而不題或真
行章草雜在一紙或重作數字或學前輩名人能書者
或有聊爾戲書既不留意亦殊猥劣徒聞則録曽不披
簡卷小者數紙大者數十巨細差懸不相匹類是以更
裁減以二丈為度亦取小王書古詩賦讃論或草或正
言無次第者入戲學部其有惡者悉皆刪去卷既調均
書又精好羲之所書紫紙多是少年臨川時迹既不足
觀亦無取焉今搨書皆用大厚紙泯若一體同度翦截
皆齊又補接敗字體勢不失墨色更眀凡書雖同在一
卷要有優劣今此一卷之中以好者在首下者次之中
者最後所以然者人之看書必鋭於開卷懈怠於將半
既而略進次遇中品賞悦留連不覺終卷又舊書目帙
無次第諸帙中各有第一至于第十脱落散亂卷帙殊
等今各題其卷帙所在與目相應雖相渉入終無雜謬
又舊以封書紙次相隨草正混糅善惡一貫今各隨其
品不從本封條目紙行凡最字數皆使分眀一毫靡遺
二王縑素書珊瑚軸二帙二十四卷紙書金軸二帙二
十四卷又紙書玳瑁軸五帙五十卷皆互帙金題玉躞
織成帶又有書扇二帙二卷又紙書飛白章草二帙十
五卷並旃檀軸又紙書戲學一帙十二卷玳瑁軸此皆
書之冠冕也自此以下别有三品書凡五十二帙五百
二十卷悉旃檀軸又羊欣縑素及紙書亦選取其玅者
為十八帙一百八十卷皆漆軸而已二王新入書各裝
為六帙六十卷别充備預又其中入品之餘各有條貫
足以聲華四㝢價傾五都天府之名珍盛代之偉寳陛
下淵昭自天觸理必鏡凡諸思制莫不玅極乃詔張永
更製御紙緊潔光麗輝日奪目又合祕墨美殊前後色
如㸃漆一㸃竟紙筆則一二簡毫専用白兔大管豐毛
膠漆堅密草書筆悉使長毫以利縱舍之便兼使吳興
郡作青石圓硯質滑而停墨殊勝南方瓦石之器縑素
之工殆絶於昔王僧䖍尋得其術雖不及古不減郗家
所製二王書獻之始學父書正體乃不相似至於絶筆
章草殊相擬類筆迹流懌宛轉妍媚乃欲過之羲之書
在始未有竒殊不勝庾翼郗愔迨其末年乃造其極嘗
以章草荅庾亮亮以示翼翼歎服因與羲之書云吾昔
有伯英章草書十紙過江亡失常痛玅迹永絶忽見足
下荅家兄書煥若神眀頓還舊觀舊説羲之罷㑹稽住
蕺山下一老嫗捉十許六角竹扇出市王聊問一枚㡬
錢云直二十許右軍取筆書扇扇為五字嫗大悵惋云
舉家朝餐惟仰於此何乃書壊王云但言王右軍書字
索一百入市市人競市去姥復以十數扇来請書王笑
不荅又云羲之常自書表與穆帝帝使張翼寫効一毫
不異題後荅之羲之初不覺更詳看乃歎曰小人㡬欲
亂真又羲之性好鵝山隂曇􁡬(一作/釀)村有一道士養好
鵝十餘王清旦乗小船故往意大願樂乃告求市易道
士不與百方譬説不能得道士乃言性好道久欲寫河
上公老子縑素早辦而無人能書府君若能自屈書道
徳經各兩章便合羣以奉羲之便住半日為寫畢籠鵝
而歸又嘗詣一門生家設佳饌供億甚盛感之欲以書
相報見有一新棐牀(一作/材)几至滑浄乃書之草正相半
門生送王歸郡還家其父已刮盡生失書驚懊累日桓
𤣥愛重書法每讌集輒出法書示賔客客有食寒具者
仍以手捉書大㸃汚後出法書輒令客洗手兼除寒具
子敬常牋與簡文十許紙題最後云民此書甚合願存
之此書為桓𤣥所寳髙祖後得以賜王武剛未審今何
在謝奉起廟悉用棐材右軍取棐書之滿牀奉收得一
大簀子敬後往謝為説右軍書甚佳而密已削作數十
棐板請子敬書之亦甚合奉並珍録奉後孫履分半與
桓𤣥用履為揚州主簿餘一半孫恩破㑹稽略以入海
羲之為㑹稽子敬七八嵗學書羲之從後掣其筆不脱
歎曰此兒書後當有大名子敬出戲見北館新泥堊壁
白浄子敬取帚沾泥汁書方丈一字觀者如市羲之見
歎美問所作荅云七郎羲之作書與親故云子敬飛白
大有意是因於此壁也有一好事年少故作精白紗裓
著詣子敬子敬便取書之草正諸體悉備兩袖及褾畧
周年少覺王左右有凌奪之色掣裓而走左右果逐之
及門外闘争分裂少年纔得一袖耳子敬為吳興羊欣
父不疑為烏程令欣時年十五六書已有意為子敬所
知子敬往縣入欣亝欣衣白新絹裙晝眠子敬因書其
裙幅及帶欣覺歡樂遂寳之後以上朝廷中乃零失子
敬門生以子敬書種蠶後人於蠶紙中尋取大有所得
謝安善書不重子敬每作好書必謂被賞安輒題後荅
之朝廷祕寳名書久已盈積太初狂廹乃欲一時燒除
左右懐讓者苦相譬説乃止臣見衛恒古来能書人録
一卷時有不通今隨事改正并寫諸雜勢一卷今新裝
二王鎮書定目各六卷又羊欣書目六卷鍾張等書目
一卷文字之部備矣謹詣省上表并上録勢新書以聞
六年九月中書侍郎臣虞龢上
　　　梁武帝觀鍾繇書法十二意
　　　　平(謂横/也)　　直(謂縱/也)　　均(謂間/也)
　　　　密(謂際/也)　　鋒(謂端/也)　　力(謂體/也)
　　　　輕(謂屈/也)　　決(謂牽/掣也)　　補(謂不/足也)
　　　　損(謂有/餘也)　　巧(謂布/置也)　　稱(謂大/小也)
字外之竒文所不書世之學者宗二王元常逸迹曽不
睥睨羲之有過人之論後生遂爾雷同元常謂之古肥
子敬謂之今瘦今古既殊肥瘦頗反如自省覽有異衆
説張芝鍾繇巧趣精細殆同機神肥瘦古今豈易致意
真跡雖少可得而推逸少至學鍾書勢巧形密及其獨
運意疎字緩譬猶楚音習夏不能無楚過言不悒未為
篤論又子敬之不迨逸少猶逸少之不迨元常學子敬
者如畫虎也學元常者如畫龍也余雖不習偶見其理
不習而言必慕之歟聊復自記以補其闕非欲眀解强
以示物也儻有均思思盈半矣
　　　陶隠居與梁武帝論書啟
奉㫖左右中書復稍有能者惟周喜贊夫以含心之荄
實俟夹鍾吐氣今既自上體玅為下理用成工每惟申
鍾王論於天下進藝方興所恨㣲臣沉朽不能鑚仰髙
深自懐歎慕前奉神筆三紙并今為五非但字字注目
乃畫畫抽心日覺勁媚轉不可説以讐昔嵗不復相類
正此即為楷式何復多尋鍾王臣心本自敬重今者彌
増愛服俯仰悦豫不能自已啟
適復蒙給二卷伏覽褾帖皆如聖㫖既不顯垂允少留
不敢久停已就摹素者一段未畢不赴今信紙卷先已
經有兼多他雜無所復取亦請俟俱了日奉送兼此諸
書是篇章體臣今不辨復得修習惟願細書如樂􁎏論
太師箴例依倣以寫經傳永存寘題中精要而已
　　　梁武帝荅書
近二卷欲少留差不為異紙巻是出裝書既湏見前所
以付耳無正可取備於此及欲更湏細書如論箴例逸
少迹無甚極細書樂􁎏論乃㣲麄健恐非真迹太師箴
小復方媚筆力過嫩書體乖異上二者已經至鑒其外
便無可付也
　　　陶隠居又啟
樂毅論愚心近甚疑是摹而不敢輕言今㫖以為非真
竊自信頗渉有悟箴咏吟贊過為淪弱許静素段遂蒙
永給仰銘矜奬益無喻心此書雖不在法例而致用理
均背間細楷兼復兩翫先於都下偶得飛白一卷云是
逸少好迹臣不嘗别見無以能辨惟覺勢力驚絶謹以
上呈於臣非用脱可充閣願仍以奉上臣昔於馬澄處
見逸少正書目録一卷澄云右軍勸進洛神賦諸書十
餘首皆作今體惟急就篇二卷古法緊細近脱憶此語
當是零落已不復存澄又云帖注出裝者皆擬賚諸王
及朝士臣近見三卷首帖亦謂久已分本不敢議此正
復希於三卷中一兩條更得預出裝之例耳天㫖遂復
頓給完卷下情益深悚息近初見卷題云第二十三四
已欣其多今者賜書卷第遂至二百七十惋訝無已天
府如海非一瓶所汲量用息心前後都已蒙見大小五
卷於野拙之分實已過幸若非殊恩豈可觖望愚固本
博渉而不能精昔患無書可看乃願作主書令史晩愛
隷法又羨典掌之人常言人生數紀之内識解不能周
流天壤區區惟充恣五欲實可恥愧每以為得作才鬼
亦當勝於頑仙至今猶然始欲翻然之自無射以後國
政方殷山心兼黙不敢復以閒虚塵觸謹於此題事故
遂成煩黷伏願聖慈照録誠慊
　　　梁武帝又荅書
又省别疏云故當宜㣲以著賞此既勝事風訓非嫌云
云然則所習聊試畧言夫運筆邪則無芒角執手寛則
書緩弱㸃掣短則法擁腫㸃掣長則法離凘畫促則字
勢横畫疎則字形慢拘則乏勢放又少則純骨無媚純
肉無力少墨浮澀多墨笨鈍比並皆然任意所之自然
之理也若抑揚得所趣舍無違值筆㢘斷觸勢峯鬱揚
波折節中規合矩分間下注濃纎有方肥瘦相和骨力
相稱婉婉瞹瞹視之不足稜稜凛凛常有生氣適眼合
心便為甲科衆家可識亦當復繇串耳六文可工亦當
復繇習耳一聞能持一見能記且古且今不無其人大
抵為論終歸是習程邈所以能變書體為之舊也張芝
所以能善書工學之積也既舊既積方可以肆其談吾
少来乃至不嘗畫甲子無論於篇紙老而言之亦復何
謂正足見嗤於當今貽笑於後代遂有獨冠之言覽之
背熱隠真於是乎累真矣此直一藝之工非吾所謂勝
事此道心之塵非吾所謂無欲也
　　　陶隠居又啓
二卷中有雜迹謹疏注如别恐未允愚𠂻并竊所摹者
亦以上呈近十餘日情慮悚悸無寧渉事遂至淹替不
宜復待填畢餘條並非用惟叔夜威輦二篇是經書體
式追以單郭為恨伏按卷上第數甚為不少前㫖惟有
四卷此書似是宋元嘉中撰集當繇自後多致散失逸
少有名之迹不過數首黄庭勸進像讃洛神此等不審
猶得存不
第二十三卷(今見有十二/條在别紙)按此卷是右軍書者惟有八
條前樂毅論書乃極勁利而非甚用意故頗有壊字太
師箴大雅吟用意甚至而更成小拘束乃是書扇題屏
風好體其餘五片無的可稱臣濤言一紙(此書乃不惡/而非右軍父)
(子不識誰人/迹又似是摹)給事黄門一紙治㢘瀝一紙(凡二萹並是/謝安衛軍㕘)
(軍任/靖書)後又治㢘瀝狸骨方一紙(是子敬書/亦似摹迹)右四條非右
軍書
二十四卷(今見有二/十一條在)按此卷是右軍書者惟有十一條
並非甚合迹兼多漫抹於摹處難復委曲前黄初三年
一紙(是後人/學右軍)繆襲告墓文一紙(是許先/生書)抱憂懐痛一紙
(是張/澄書)五月十一日一紙(是摹王珉/書被油)尚想黄綺一紙遂結
滯一紙(凡二篇並後人/所學甚拙惡)不復展一紙(是子/敬書)便復改月一
紙(是張/翼書)五月十五日繇白一紙(亦是王/珉書)治欬方一紙(是/謝)
(安/書)右一十條非右軍書伏恐未垂許以區别今謹上許
先生書任靖書如别比方即可知王珉張澄謝安張翼
書公家應有
　　　梁武帝又荅書
省區别諸書良有精賞所異所同所未可知悉可不耳
給事黄門二紙為任靖書觀其送靖書諸字相附近彼
二紙靖書體解離便當非靖書要復當以㸃畫波撆論
極諸家之致此亦非可倉卒運於毫楮且保拙守中也
許任二迹并摹者並付及右三紙正書二十六日至嗣
公
　　　陶隠居又啟
啟伏覽書用前意雖止二六而規矩必周後字不出二
百亦褒貶大備一言以蔽便書情頓極使元常老骨更
蒙榮造子敬懦肌不沉泉夜逸少得進退其間則玉科
顯然可觀若非聖證品析恐愛附近習之風永遂淪迷矣
伯英既稱草聖元常實自隷絶論㫖所謂殆同璿璣神
寳曠世以来莫繼斯理既眀諸畫虎之徒當日就輟筆
反古歸真方𢎞盛世愚管見預聞喜佩無届比世皆髙
尚子敬子敬元常繼以齊名貴斯式略海内非惟不復
知有元常於逸少亦然非排弃所可湼而無緇不過數
紙今奉此論自舞自蹈未足逞泄日月願以所摹竊示
洪逺思曠此二人皆是均思者必當賛仰踴躍有盈半
之益臣與洪逺雖不相識從子詡以學業往来故因之
有㑹但既在閣恐或以應聞知摹者所採字大小不甚
均調熟看乃尚可恐竟意大殊此篇方傳千載故宜令
迹隨名偕老益増美晚所奉三㫖伏循字迹大覺勁密
竊恐既以言發意則應言而新手隨意運筆與手㑹故
意得諧稱下情歡仰寳奉愈至世論咸云江東無復鍾
迹常以歎息比日竚望中原廓清太丘之碑可就摹採
今論㫖云真迹雖少可得而推是猶有存者不審可復
㡬字既無出見理冒願得工人摹填數行脱蒙見此實
為過幸又逸少學鍾勢巧形密勝於自運不審此例復
有㡬紙垂㫖以黄庭像讃等諸文可更有出給理自運
之迹今不復希請學鍾法仰惟殊恩
　　　梁武帝又荅書
鍾書乃有一卷傳以為真意謂悉是摹學多不足論有
兩三行許似摹㣲得鍾體逸少學鍾的可知近有二十
許首此外字細畫短多是鍾法今始欲令人帖裝未便
得付来月日有竟者當遣送也
　　　陶隠居又啟
逸少自吳興以前諸書猶為未稱凡厥好迹皆是向在
㑹稽時永和十許年中者從失郡告靈不仕以後略不
復自書皆使此一人世中不能别也見其緩異呼為末
年書逸少亡後子敬年十七八全放此人書故遂成與
之相似今聖㫖標題足使衆識頓悟於逸少無復末年
之譏阮研近聞有一人學研書遂不復可别臣比郭摹
所得雖粗寫字形而無復其用筆迹勢不審前後諸卷
一兩條謹密者可得在出裝之例復蒙垂給至年末間
不此澤自天直以啟審非敢必覬
　　　梁庾元威論書
所學正書宜以殷鈞范懐約為主方正循紀修短合度
所學草書宜以張融王僧䖍為則體用得法意氣有餘
章表牋書於斯足矣夫才能則闗性分耽嗜殊妨大業
但令𦂳快分眀屬辭流便字不湏體語輒投聲若以巳
巳莫分東柬相亂則兩王妙迹二陸髙才頃来非所用
也王延之有言曰勿欺數行尺牘即表三種人身豈非
一者學書得法二者作字得體三者輕重得宜意謂猶
湏言無虚出斯則善矣近何令貴隔勢傾朝野聊爾疎
漏遂遭十穢之書今聊存兩事書曰有寒士自陳簡於
掌選詩云伎能自寡薄支葉復單貧柯條濫垂景木石
詎知晨狗馬雖難畫犬羊誠易馴効嚬終未似學歩豈
如真寔云亂朝緒是曰斁彞倫俗作於兹混人途自此
沌離合之詩由来久矣不知譏剝爰加稱贊是其第六
穢也近来貴宰於二品清宦進不假手作書而筆迹過
鄙無法度彼恭拜忽云永感荅人借車還白不具真本
流傳合朝恥辱是其第七穢也以此而言書何容易且
梁制與平吉人牋書有増懐語者不得荅書許乃告絶
私弔荅中彼此言感思乖錯者州望湏刺大中正處入
清議終身不得仕盛名年少宜留意勉之余見學阮研
書者不得其骨力婉媚唯學攣拳委盡學薄紹之書者
不得其批研淵㣲徒自經營嶮急晩途别法貪省愛異
濃頭纎尾斷腰頓足一八相似十小難分屈等如匀變
前為草咸言祖述王蕭無妨日有訛謬星不從生籍不
從来許慎門徒居然嗢噱衛恒子弟寧不傷嗟詿誤衆
家豈宜改習書字之興繇来尚矣沮誦蒼頡黄帝史也
周宣王時柱下史史籀始著籀書今六八之法雖存十
五之篇亡矣及秦相李斯破大篆為小篆造蒼頡七章
中車府令趙髙造爰歴六章太史胡毋敬造博學七章
後人分五十五章為三蒼上卷至哀帝元嘉中揚子雲
作訓纂記滂喜為中卷和帝永元中賈升郎更續記彦
(盤/音)均為下卷皆是記字字出衙人故人稱為三蒼也夫
蒼雅之學儒博所宗自景純注解轉加敦尚漢晉正史
及古今字書並云蒼頡九篇是李斯所作今竊尋思必
不如是其第九章論豨信京劉等郭云豨信是陳豨韓
信京劉是大漢西土是長安此非䜟言豈有秦時朝宰
談漢家人物牛頭馬腹先達何以安之江左碩儒相係
梁初復有任昉及沈約悉未有譏駁余忽横議實不自
許敬俟眀哲定其可否而字韻集方言廣雅凡録字者
十有四家許慎穿鑿賈氏乃奏説文曹産開拓許矦爰
成字苑説文則形聲具舉字苑則品類周悉追悟典墳
字弗全體周禮以雞斯為笄纚禮記以相近為禳祈致
令衆議叢殘音辭䮞互盖繇程邈變隷流傳未一鄭公
詩譜頗顯其源且書文一反草木相從凡五百六十七
部合一萬五千九百一十五字即曰世中所行十分裁
一而今㸃畫失體深成怪也近有居士阮孝緒撰古今
文字三卷窮搜正典次丹陽五官丘陵撰文字指要二
卷精加擿發惟此兩書可稱要用余少值眀師留心字
法所以坐右作午畺宇不依羲獻妙跡不逐陶葛名方
作蒓羮不斆晉書不循韻集爰以淺見輕述字府自謂
此文或均螢露齊末王融圖古今雜體有六十四書少
年崇放家藏紙貴而鳯魚蟲鳥是七國時書元常皆作
隷書故貽後来所詰湘東王遣沮陽令韋仲定為九十
一種次功曹謝善勛増其九法合成百體其中以八卦
書為一以太為兩法徑丈一字方寸千言大上止傳可
爾鬼書惟有業殺刁斗出於古器爾㫭繇乎内典散隷
露書終是飛白意謂此等並非通論今所不取余經為
正階矦書十牒屏風作百體間以采墨當時衆所驚異
自爾絶筆惟留草本而已其百體者懸針書垂露書秦
望書汲冢書金鵲書玉文書鵠頭書虎爪書倒薤書偃
波書幡信書飛白篆古頑書籀文書竒字繆篆制書列
書日書月書風書雲書星隷填隷蟲食葉書科斗書署
書胡書蓬書相書天竺書轉宿書一筆篆飛白書一筆
隷飛白草古文隷横書楷書小科隷此五十種皆純墨
璽文書節文書真文書符文書芝英隷花草隷幡信隷
鍾鼓隷(鍾鼓隷釋/作鍾鼎)龍虎篆鳯魚篆騏驎篆仙人篆科斗
蟲篆雲篆蟲篆魚篆鳥篆龍篆龜篆虎篆鸞篆龍虎隷
鳯魚隷麒麟隷仙人隷科斗隷雲隷蟲隷魚隷鳥隷龍
隷龜隷鸞隷蛇龍文隷書龜文書鼠書牛書虎書兔書
龍草書蛇草書馬書羊書㺅書鷄書犬書豕書此十二
時書已上五十種皆采色其外復有大篆小篆銘鼎摹
印刻符石經象形篇章震書到書反左書等及宋中庶
宗炳出九體書所謂縑素書簡奏書牋表書弔記書行
狎書檝書藁書半草書全草書此九法極真草書之次
第焉删捨之外所存猶一百二十體張芝始作一筆飛
白書此於井冊等字為玅所以唯云一筆飛白書則無
所不通矣反左書者大同中東宫學士孔敬通所創余
見而達之於是座上酬荅諸君無有識者遂呼為衆中
清閒法今學者稍多解者益寡敬通又能一筆草書一
行一斷婉約流利特出天性頃来莫有繼者宗炳又造
畵瑞應圖千古卓絶王元長頗加増定乃有虞舜獬廌
周穆狻猊漢武神鳯衛君舞鶴五城九井螺杯魚硯金
縢玉英𤣥圭朱草等凡二百一十物余經取其善草嘉
禾靈禽瑞獸樓臺器服可為翫對者盈縮其形狀㕘詳
其動植制一部焉此乃青出於藍而實世中未有復於
屏風上作雜體篆二十四種寫凡百名將恐一筆鄣子
凡百屏風傳者逾謬併懐歎息世本云史皇作圖黄帝
臣也其唐虞之文章夏后之鼎象則圖畵之宗焉其後
繪事逾精丹青轉妙乃有釘女心痛圖魚獺集敬君以
之亡婦王嬙繇此失身近代陸綏足稱畵聖所聞談者
一筆之外僅可蟬雀顧長康稱為三絶終是半癡人耳
雜體既資於畵所以附乎書末
　　　梁庾肩吾書品論
𤣥静先生曰予遍求邃古逖訪厥初書名起於𤣥洛字
勢發於倉史故遣結繩取諸爻象諸形㑹諸人事未有
廣此緘縢深兹文契是以一畫加大天尊可知二力増
土地卑可審日以君道則字勢圓月以臣輔則文體缺
及其轉注假借之流指事會意之類莫不狀範毫端形
呈字表開篇翫古則千載共朝削簡𫝊今則萬里對面
記善則惡自削書賢則過必改玉歴頒正而化俗帝載
陳言而設教變通不極日用無窮與聖同功參神並運
爰洎中葉捨繁從省漸失潁川之言竟逐雲陽之字若
乃鳥跡孕於古文壁書存於科斗符陳帝璽摹調蜀漆
署表宫門銘題禮器魚猶捨鳯鳥已分蟲仁義起於麒
麟威形發於龍虎雲氣時飄五色仙人還作兩童龜若
浮溪蛇如赴穴流星疑燭垂露似珠芝英轉車飛白掩
素參差倒薤既思種栁之謡長短懸針復想定情之製
蚊脚傍低鵠頭仰立填飄板上繆起印中波囘墮鏡之
鸞楷顧雕陵之鵲並以篆籀重復見重昔時或巧能售
酒或玅令鬼哭信無味之竒珍非趣時之急務且具録
前訓今不復兼論惟草正疎通専行於世其或繼之者
雖百代可知尋隷體發源秦時隷人下邽程邈所作始
皇見而重之以奏事繁多篆字難製遂作此法故曰隷
書今時正書是也草勢起於漢時解散隷法用以赴急
本因草創之義故曰草書建初中亰兆杜操始以善草
知名今之草書是也余自少迄長留心兹藝敏手謝於
臨池鋭意同於削板而蕺山之扇竟未増錢凌雲之臺
無因誡子求諸故迹或有淺深輒刪善草隷者一百二
十八人伯英以稱聖居首法髙以追駿處末推能相越
小例而九引類相附大等而三復為略論總名書品
　　　張芝(伯英/)　　　　鍾繇(元常/)
　　　王羲之(逸少/)
　　　　右三人上之上
論曰隷既發源秦史草乃激流齊相跨七代而彌遵將
千載而無革誠開博者也均其文總六書之要指其事
籠八體之竒能㧞篆籀於繁蕪移楷真於重密分行紙
上類出蠒之蛾結畫篇中似聞琴之鶴峰㠋間起瓊山
慙其斂霧漪瀾遞振碧海愧其下風抽絲散水定其下
筆倚刀欠尺驗於成字真草既分於星芒烈火復成於
珠佩或横牽竪掣或濃點輕拂或將放而更留或因挑
而還直敏思藏於胸中巧意發於毫銛詹君端䇿故以
迷其變化英韶傾耳無以察其音聲殆善射之不注玅
斵輪之不傳是以鷹爪含利出彼兎毫龍管潤霜遊兹
蠆尾學者鮮能具體窺者罕得其門若探玅測深盡形
得勢烟華落紙將動風彩帶字欲飛疑神化之所為非
人世之所學惟張有道鍾元常王右軍其人也張工夫
第一天然次之衣帛先書稱為草聖鍾天然第一工夫
次之玅盡許昌之碑窮極鄴下之牘王工夫不及張天
然過之天然不及鍾工夫過之羊欣云貴越羣品古今
莫二兼撮衆法備成一家若孔門以書三子入室矣允
為上之上
　　　崔瑗(子玉/)　　　　杜度(伯度/)
　　　師宜官　　　　　張昶(文舒/)
　　　王獻之(子敬/)
　　　　右五人上之中
論曰崔子玉擅名北中跡罕南度世有得其摹者王子
敬見之稱美以為功類伯英杜度濫觴於草書取竒於
漢帝詔復奏事皆作草書師宜官鴻都為最能大能小
文舒聲劣於兄時云亞聖子敬泥帚早驗天骨兼以掣
筆復識人工一字不遺兩葉傳玅此五人允為上之中
　　　索靖(㓜安/)　　　　梁鵠(孟皇/)
　　　韋誕(仲將/)　　　　皇象(休眀/)
　　　胡昭(孔眀/)　　　　鍾㑹(士季/)
　　　衛瓘(伯玉/)　　　　荀輿(長𦙍/)
　　　阮研(文㡬/)
　　　　右九人上之下
論曰幼安斂蔓舅氏抗名衛令孟皇功盡筆力字入帳
中仲將不妄染毫湏張筆左紙孔眀動見模楷所為胡
肥而鍾瘦休眀斟酌二家駈駕八絶士季之範元常猶
子敬之禀逸少而功拙兼効真草皆成伯玉遠慕張芝
近㕘父迹長𦙍狸骨方擬而難迨阮研居今觀古盡窺
衆玅之門雖復師王祖鍾終成别搆一體此九人允為
上之下
　　　張超(子並/)　　　　郭伯道
　　　劉徳昇(君嗣/)　　　崔寔(子真/)
　　　衛夫人(茂猗/)　　　李式(景則/)
　　　庾翼(稚恭/)　　　　郗愔(方囘/)
　　　謝安(安石/)　　　　王珉(季琰/)
　　　桓𤣥(敬道/)　　　　羊欣(敬元/)
　　　王僧䖍　　　　　孔琳之(彦琳/)
　　　殷鈞
　　　　右十五人中之上
論曰子並崔家州里頗相倣効可謂醬鹹於鹽氷寒於
水伯道里居朝廷逺討其迹徳昇之妙鍾胡各採其美
子真俊才門法不墜李妻衛氏自出華宗景則毫素流
靡稚恭聲彩遒越郗愔安石草正並驅季琰桓𤣥筋力
俱駿羊欣早隨子敬最得王體孔琳之聲髙宋氏王僧
䖍䧺發齊代殷鈞頗耽著愛好終得肩隨此一十五人
允為中之上
　　　魏武帝(曹操/孟徳)　　　孫皓(吳主/元宗)
　　　衛覬(伯儒/)　　　　左子邑(伯字/子邑)
　　　衛恒(巨山/)　　　　杜預(元凱/)
　　　王廙(世將/)　　　　張彭祖
　　　任靖　　　　　　韋昶(文休/)
　　　王修(敬仁/)　　　　張永
　　　范懐約　　　　　吳休尚
　　　施方泰
　　　　右十五人中之中
論曰魏帝筆墨䧺贍吳主體裁綿密伯儒兼叙隷草子
邑分鐮梁邯巨山三世元凱累葉王廙為右軍之師彭
祖取羲之之道任靖矯名文休題柱敬仁清舉致畏逼
之詞張范遞時俱東南之美施吳鄴下同年後萃此十
五人允為中之中
　　　羅暐(叔景/)　　　　趙襲(元嗣/)
　　　劉輿　　　　　　張昭
　　　陸機(士衡/)　　　　朱誕
　　　王導　　　　　　庾亮(元規/)
　　　王洽(敬和/)　　　　郗超(景興/)
　　　張翼　　　　　　宋文帝(姓劉名/義隆)
　　　康昕　　　　　　徐希秀
　　　謝脁(𤣥暉/)　　　　劉繪
　　　陶隠居(名𢎞景/字通眀)　　王崇素
　　　　右十八人中之下
論曰叔景元嗣並稱四州劉輿之筆札張昭之無懈陸
機以𢎞才掩迹朱誕以偏藝流聲王導則列聖推能庾
亮則羣公挹功王洽以下並通諸法郗超以晚年取譽
張翼善効宋帝康昕希秀孤生謝脁劉繪文宗書範近
来少前陶隠居仙才翰彩狀於山谷王崇素繪靡篇書
筆傳於里閭此十八人允為中之下
　　　姜詡　　　　　　梁宣
　　　魏徴(𤣥成/)　　　　韋秀
　　　鍾輿　　　　　　向泰
　　　羊忱　　　　　　晉元帝(景文/)
　　　識道人　　　　　范曄(蔚宗/)
　　　宋炳　　　　　　謝靈運
　　　蕭思話　　　　　薄紹之(敬叔/)
　　　齊髙帝　　　　　庾黔婁
　　　費元瑶　　　　　孫奉伯
　　　王薈　　　　　　羊祜(叔子/)
　　　　右二十人下之上
論曰此二十人並擅毫翰動成楷則殆逼前良見希後
彦允為下之上
　　　楊經　　　　　　諸葛融
　　　楊潭　　　　　　張炳
　　　岑淵　　　　　　張輿
　　　王濟　　　　　　李夫人
　　　劉穆之(道和/)　　　朱齡石
　　　庾景休　　　　　張融(思光/)
　　　褚元眀　　　　　孔敬通
　　　王籍(文海/)
　　　　右十五人下之中
論曰此十五人雖未窮字奥書尚文情披其藂薄非無
香草視其涯岸皆有潤珠故遺斯紙以為世玩允為下
之中
　　　衛宣　　　　　　李韞
　　　陳基　　　　　　傅廷堅
　　　張紹　　　　　　隂光
　　　韋熊　　　　　　張暢
　　　曹任　　　　　　宋嘉
　　　裴邈　　　　　　羊固
　　　傅夫人　　　　　辟閭訓
　　　謝晦　　　　　　徐羡之
　　　孔閭　　　　　　顔寳光
　　　周仁皓　　　　　張欣泰
　　　張熾　　　　　　僧岳道人
　　　法髙道人
　　　　右二十三人下之下
論曰此二十三人皆五味一和五色一彩視其雕文非
特刻鵠人人下筆寧止追嚮遺迹見珍餘芳可折誠以
驅馳並駕不逮前鋒而中權後殿各盡其美允為下之
下
今以九例該此衆賢猶如𤣥圃積玉炎洲聚桂其中實
相推謝故有兹多品然終能振此鱗翼俱上龍門儻後
之學者更隨㸃曝云爾
　　　袁昻古今書評
王右軍書如謝家子弟縱復不端正者爽爽有一種風
氣
王子敬書如河洛間少年雖有充悦而舉體沓拖殊不
可耐
羊欣書如大家婢為夫人雖處其位而舉止羞澀終不
似真
徐淮南書如南岡士大夫徒好尚風範終不免寒乞
阮研書如貴胄失品次叢悴不復排突英賢
王儀同書如晉安帝非不處尊位而都無神眀
施肩吾書如新亭傖父一往見似揚州人共語便音態
出
陶隠居書如吳興小兒形容雖未成長而骨體甚駿快
殷鈞書如髙麗使人抗浪甚有意氣滋韻終乏精味
袁崧書如深山道士見人便欲退縮
蕭子雲書如上林春花逺近瞻望無處不發
曹喜書如經論道人言不可絶
崔子玉書如危峰阻日孤松一枝有絶望之意
師宜官書如鵬羽未息翩翩自逝
韋誕書如龍威虎振劍㧞弩張
蔡邕書骨氣洞達爽爽有神
鍾司徒書字十二種意意外殊妙實亦多竒
邯鄲淳書應規入矩方圓乃成
張伯英書如漢武帝愛道憑虚欲仙
索靖書如飄風忽舉鷙鳥乍飛
梁鵠書如太祖忘寢觀之喪目
皇象書如歌聲繞梁琴人捨徽
衛恒書如揷花美女舞笑鏡臺
孟光禄書如崩崖人見可畏
李斯書世為冠盖不易施平
張芝經竒鍾繇特絶逸少鼎能獻之冠世四賢共類洪
芳不滅羊真孔草蕭行范篆各一時絶妙
右二十五人自古及今皆善能書奉勅遣臣評古今書
臣既愚短豈敢輙量江海但聖㫖委臣斟酌是非謹品
字法如前伏願照覽謹啓普通四年二月五日内侍中
尚書令哀昻啟
勅㫖具之如卿所評臣謂鍾繇書意氣密麗若飛鴻戲
海舞鶴遊天行間茂密實亦難過蕭思話書走墨連綿
字勢屈强若龍跳天門虎卧鳯閣薄紹之書字勢蹉跎
如舞女低腰仙人嘯樹乃至揮毫振紙有疾閃飛動之
勢臣淺見無聞暗於眀滅寧敢謬量山海以聖命自天
不得斟酌過失是非如獲湯炭
　　　智永題右軍樂􁎏論後
樂毅論者正書第一梁世模出天下珍之自蕭阮之流
莫不臨學陳天嘉中人得以獻文帝帝賜始興王王作
牧境中即以見示吾昔聞其妙今覩其真閲翫良久匪
朝伊夕始興薨後仍屬廢帝廢帝既殁又屬餘杭公主
公主以帝王所重恒加寳愛陳世諸王皆求不得及天
下一統四海同文處處追尋累載方得此書留意運工
特盡神妙其間書誤兩字不欲㸃除遂雌黄治定然後
用筆陶隠居云大雅吟樂毅論太師箴等筆力鮮媚紙
墨精新斯言得之矣釋智永記
　　　後魏江式論書表
臣聞庖犧氏作而八卦列其畫軒轅氏興而靈龜彰其
彩古史倉頡覽二象之文觀鳥獸之跡别創文字以代
結繩用書契以紀事宣之王庭則百工以敘載之方冊
則萬品以眀迄于三代厥體頗異雖依類取制未能悉
殊倉氏矣故周禮八嵗入小學保氏教國子以六書一
曰指事二曰龤聲三曰象形四曰會意五曰轉注六曰
假借盖倉頡之遺法也及宣王太史籀著大篆十五萹
與古文或同或異時人即謂之籀書孔子修六經左丘
眀述春秋皆以古文厥意可得而言其後七國殊軌文
字乖别暨秦兼天下丞相李斯乃奏罷不合秦文者斯
作倉頡篇中車府令趙髙作爰歴篇太史胡毋敬作博
學篇皆取史籀大篆或頗省改所謂小篆者也於是秦
燒經書滌除舊典官獄繁多以趨約易始用隷書古文
由此息矣隷書者始皇時衙吏下邽程邈附於小篆所
作也世人以邈徒隷即謂之隷書故秦有八體一曰大
篆二曰小篆三曰刻符書四曰蟲書五曰摹印六曰署
書七曰殳書八曰𨽻書漢興有尉律學復教以籀書又
習以八體試之課最以為尚書史書或有字不正輒舉
劾焉又有草書莫知誰始考其形畫雖無厥誼亦是一
時之變通也孝宣時召通倉頡篇者張敞從受之凉州
刺史杜鄴沛人爰禮講學大夫秦近亦能言之孝平時
徴禮等百餘人説文字於未央以禮為小學元士黄門
侍郎揚䧺採以作訓纂篇及亡新居攝自以運應制作
使大司空甄豐挍文字之部頗改定古文時有六書一
曰古文孔子壁中書也二曰竒字即古文而異者三曰
篆書云小篆也四曰佐書秦隷書也五曰繆篆所以摹
印也六曰鳥蟲所以書幡信也壁中書者魯共王壊孔
子宅而得尚書春秋論語孝經也又北平矦張蒼獻春
秋左氏傳書體與孔氏壁中書又類即前代之古文矣
後漢郎中扶風曹喜號曰工篆小異斯法而甚精巧自
是後學皆其法也又詔侍中賈逵修理舊文殊藝異術
王教一端苟有可以加於國者靡不悉集逵即汝南許
慎古學之師也後慎嗟時人之好竒歎俗儒之穿鑿惋
文毁於凡譽痛字敗於庸説詭更任情變亂於世故撰
説文解字十五篇首一終亥各有部居苞括六藝羣書
之詁評釋百代諸子之訓天地山川草木鳥獸昆蟲雜
物竒怪珍異王制禮儀世間人事莫不畢載可謂類聚
羣分雜而不越文質彬彬最可得而論也左中郎將陳
留蔡邕採李斯曹喜之法為古今雜形詔於太學立石
碑刋載五經題書楷法多是邕書也後開鴻都書盡其
能莫不雲集于時諸方獻篆無出邕者魏初博士清河
張揖著埤倉廣雅古今字詁究諸埤廣綴拾遺漏増長
事類抑亦於文為益者也然其字詁方之許篇古今體
用或得或失矣陳留邯鄲淳亦與揖同時博開古藝特
善倉雅許氏字指八體六書精究閑理有名於揖以書
教諸皇子又建三字石經於漢碑之西其文蔚煥三體
復宣挍之説文篆隷大同而古字少異又有京兆韋誕
河東衛覬二家並號能篆當時樓觀牓題寳器之銘悉
是誕書咸傳之子孫世稱其妙晉世義陽王典詞令任
誠吕忱表上字林六卷尋其况趣附託許慎説文而按
偶章句隠别古籀竒惑之字文得正隷不差篆意忱弟
静别倣故左挍令李登聲類之法作韻集五卷使宫商
角徴羽各為一篇而文字與兄便是魯衛音讀楚夏時
有不同皇魏承百王之季紹五運之緒世易風移文字
改變篆形謬錯隷體失真俗學鄙習復加虚造巧談辯
士以意為疑炫惑於時難以釐改傳曰以衆非非行正
言信哉得之於斯情矣乃曰追来為歸巧言為辯小兔
為䨲神蟲為蠶如斯甚衆皆不合孔氏古書史籀大篆
許氏説文石經三字也凡所開卷莫不惆悵為之咨嗟
夫文字者六藝之宗王教之始前人所以垂後今人所
以識古故曰本立而道生孔子曰必也正名又曰述而
不作書曰予欲觀古人之象皆言遵循舊文而不敢穿
鑿也臣六世祖瓊家世陳留往晉之初與從父應元俱
受學於衛覬古篆之法埤倉雅言説文之誼當時並收
善譽而祖至太子洗馬出為馮翊郡值洛陽之亂避地
河西數世傳習斯業所以不墜世祖太延中皇風西被
牧􁙿内附臣亡祖文威杖䇿歸國奉獻五世傳掌之書
古篆八體之法時蒙褒録叙列於儒林官班文省家號
世業暨臣闇短識學庸薄漸漬家風有忝無顯但逢時
来恩出願外得承澤雲津側霑漏潤驅馳文閣㕘預史
官題篆宫禁猥同上哲既竭愚短欲罷不能是以敢藉
六世之資奉遵祖考之訓竊慕古人之軌企踐儒門之
轍輙求撰集古来文字以許慎説文為主爰採孔氏尚
書五經音注籀篇爾雅三倉凡將方言通俗文字埤
倉廣雅古今字詁三字石經字林韻集諸賦文字有六
書之誼者以類編聫文無重複統為一部其古籀竒字
俗隷諸體咸使班於篆下各有區别詁訓假借之誼各
隨文而解音讀楚夏之聲並逐字而注其所不知者則
闕如也脱蒙許冀省百氏之觀而周文字之域典書秘
書所湏之書乞垂勅給付並學士五人嘗習文字者助
臣披覽書生五人専令招寫付中書黄門國子祭酒一
月一監評議疑隠庶無訛謬所撰名目伏聽眀㫖詔曰
可如所請并就太常兼教八分書史也其有所湏依請
給之名目待書成重聞式於是撰集字書號曰古今文
字凡四十篇大體依許氏為本上篆下隷
　
　
　
　
　
　
　
　
　
　
　法書要録卷二
欽定四庫全書卷
　法書要録卷三　　　　　唐　張彦逺　撰
　　唐虞世南書㫖述
　　唐褚遂良右軍書目
　　李嗣真後書品
　　武平一徐氏法書記
　　徐浩論書
　　徐浩古跡記
　　何延之蘭亭記
　　褚遂良搨本樂毅論記
　　崔備壁書飛白蕭字記
　　李約壁書飛白蕭字賛
　　大父相國髙平公蕭齋記
　　蔡惲書無定體論(不録/)
　　　唐虞世南書㫖述
客有通𤣥先生好求古迹為余知書啟之發源審以臧
否曰予不敏何足以知之今率以聞見隨紀年代考究
興亡其可為元龜者舉而敘之
古者畫卦立象造字設教爰寘形象肇乎蒼史仰觀俯
察鳥跡垂文至于唐虞煥乎文章暢於夏殷備乎秦漢
洎周宣王史史籀循科斗之書採蒼頡古文綜其遺美
别署新意號曰籀文或謂大篆秦丞相李斯改省籀文
適時簡要號曰小篆善而行之其蒼頡象形傳諸典䇿
世絶其跡無得而稱其籀文小篆自周秦以来猶或㕘
用未之廢黜或刻於符璽或銘於鼎鍾或書之旌鉞往
往人間時有見者夫言篆者𫝊也書者如也述事契誓
者也字者孳也孳乳寖多者也而根之所由其来逺矣
先生曰古文籀篆曲盡而知之愧無隠焉隷草攸止今
則未聞願以發眀用祛昏惑曰至若程邈隷體因之罪
隷以眀其書朴畧㣲而歴禩増損亟以湮淪而淳善之
流亦稱𫝊習首變其法巧拙相㳂未之超絶史游制於
急就創立草藁而不之能崔杜㭊理雖則豐妍潤色之
中失於簡約伯英重以省繁飾之銛利加之奮逸時言
草聖首出常倫鍾太傅師資徳昇馳騖曹蔡倣學而致
一體真楷獨得精妍而前輩數賢遞相矛盾事則恭守
無捨儀則尚有瑕疵失之斷割逮乎王廙王洽逸少子
敬剖㭊前古無所不工八體六文必揆其理俯於衆美
會滋簡易制成今體乃窮奥㫖先生曰於戲三才審位
日月燭明固資異人一敷而化不然者何以臻妙無相
奪倫父子聮鑣軌範後昆先生曰書法𤣥㣲其難品繪
今之優劣神用無方小學疑迷惕然將寤而㫖述之義
其可聞乎曰無讓繁詞敢以終序
　　　晉右軍王羲之書目(正書/行書)褚遂良撰
　　　　正書都五卷(共四/十帖)
第一樂毅論(四十四行/書付官奴)
第二黄庭經(六十行與/山隂道士)
第三東方朔贊(書與/王循)
第四周公東征(十一/行)年月日朔小字(十四行/自誓文)尚想黄綺
　(七/行)墓田丙舍(五/行)
第五羲之死罪前因李叔夷(四/行)瑯邪臨沂(三/行)羲之頓首
　頓首一日相省(四/行)行三一之法(四/行)尚書宣示孫權所
　求(八/行)臣言瑯琊新廟(四/行)晉侯侈(六/行)
　　　　草書都五十八卷
第一永和九年(二十八行/蘭亭序)纒利害(二十/二行)
第二爰有猗人(九/行)庾新婦(五/行)九月二十三日羲之八日
　書(八/行)十一月七日羲之報知少麛(五/行)十二月六日羲
　之報一昨因暨主簿書(六/行)臣羲之言伏惟皇太后(七/行)
　臣羲之言嚴寒不審(四/行)臣羲之言伏惟陛下(五/行)雨凉
　佳得書(五/行)問庶子哀摧(四/行)
第三(闕/)
第四七月二十五日羲之頓首期晚生不有(六/行)五月二
　十四日羲之頓首二旬哀悼行羲之報曹妹(五/行)羲之
　頓首違逺亡嫂積年(八/行)昨殊不散(三/行)殷中軍奄忽哭
　之(三/行)
第五羲之死罪亡兄靈柩(七/行)五月七日羲之頓首頓首
　昨便斬草亡嫂尚停此(十/行)期小女四嵗暴疾不救(五/行)
　秋中諸感切懐(五/行)
第六羲之白不審尊體比復如何(五/行)得示慰吾頻以服
　散(三/行)二十三日發至長安(八/行)羲之死罪不審何定尚
　扶持(四/行)適遠告承如常(五/行)
第七羲之頓首舅夭殁(四/行)羲之頓首奄承遘難(五/行)羲之
　頓首君眼目(五/行)六月十五日羲之頓首大行皇帝崩
　(四/行)大行皇帝(五/行)月半増感傷奈何(四/行)
第八謝新婦春日感傷(七/行)羲之死罪無亦永往(七/行)謝范
　新婦得富春還疏(十/行)向書至也湏君至射堂(四/行)
第九五月二十七日州民王羲之死罪比夏交(十一/行)羲
　之死罪荀葛各一國佐命之宗(十七/行)君湏復以何散
　懐(七/行)
第十七月十三日告離得兄弟(五/行)延期官奴小女(七/行)不
　圖禍痛乃將至此(二/行)日月如馳㛐棄背(五/行)行近遣書
　想即至(二/行)比書慰也汝不可(六/行)
第十一羲之頓首快雪時晴(六/行)未復知問晴快即轉勝
　(七/行)去血有損不堪耿(三/行)月行復半痛傷兼摧(三/行)
第十二六月十七日告循紀(四/行)栁匏比問賊(五/行)足下猶
　未佳(四/行)羲之頓首卿佳不家中猶爾(八/行)
第十三遍熱既穸一且盛農(五/行)知齡家祖可悲慰(九/行)山
　下多日不復意問(十/行)晚復熱想足下(八/行)
第十四都下二十六日書云中郎(五/行)近絶不得新婦諸
　叔問(十/行)九月十七日羲之報且行因孔侍中(八/行)既逼
　近羸劣(六/行)
第十五想大小悉佳(十/行)謝新婦賢從弟(八/行)隔日不知問
　二旬哀傷(七/行)
第十六省書知定疑来(二十/六行)痛惜敬和寢息在心(九/行)羣
　從彫落將盡(十/行)
第十七報恒何如(七行有一帖云/羲之報恒何如)二月二日汝歸母(二/行)
　雖問和篤疾(十一/行)此粗平安
第十八二十二日羲之報近得書(五/行)毒熱瘧斵未甚耿
　耿(五/行)足下可不吾眼少劣(四/行)再昔来熱如小有覺(十/行)
第十九官奴小女(十/行)一月二十五日(四/行)大熱得告(五/行)汝
　中冷褚侯遂至薨(二/行)
第二十過此燥鷦肉(四/行)去龍牙復下(七/行)向欲力視汝(五/行)
　姉告慰馳情(五/行)晚来復何如(三/行)兄安厝情事長畢(五/行)
第二十一十九日羲之頓首眀二旬増感(七/行)十月十五
　日羲之頓首月半哀傷(八/行)得示知羲之報(五/行)
第二十二安西復問(二十/六行)忽然夏中(九/行)
第二十三得阿遮書(七/行)二十五日告期(六/行)二十日告姜
　(三/行)知慶等(三/行)二十七日告姜氏母子(五/行)得書知卿(四/行)
第二十四初月一日羲之報忽然改年(六/行)卿各何以先
　羸(四/行)此上下不可耳出外(六/行)六日告姜復雨始晴(五/行)
　書未去得疏為慰(五/行)
第二十五行復二旬傷悼情深(五/行)羲之死罪難信非牋
　(五/行)九月二十五日羲之頓首便渉冬(六/行)夫人遂善平
　康也(三/行)羲之頓首節至逺感(五/行)過一旬尋念傷悼(四/行)
　五月九日羲之頓首頓首雖未敘(五/行)
第二十六敬祖足下如常慰之(五/行)羲之頓首頓首從兄
　雖篤疾(五/行)轉熱想足下耳(七/行)王逸少頓首晚佳也(七/行)
第二十七八月十七日羲之報(五/行)三十日告姜(九/行)二十
　二日告姜(五/行)三十日羲之頓首報(五/行)信還之夜下(七/行)
第二十八曹丁妹(七/行)未審大周㛐(七/行)刧事當速(五/行)
第二十九二十九日告仲宗(五/行)十四日告劉氏女(六/行)人
　理之故(四/行)十一月二十六日已摧退(二/行)月行復旬感
　傷(七/行)有哀慘(七/行)送此鯉魚(二/行)諸婦小兒輩(三/行)
第三十羲之愛報(七/行)復想㛐安和(九/行)得書知汝問(九/行)
第三十一十一月十三日羲之頓首(六/行)三月十九日羲
　之頓首末春哀痛羲之自想上下悉佳(五/行)八月十五
　日具疏羲之再拜(六/行)
第三十二羲之頓首月半感慕抽切(五/行)改月感慕抽痛
　當奈何(六/行)昨歡宴可謂意(五/行)向得信知足下瘧(五/行)
第三十三張博士定何日去(四/行)八月二十六日告仲宗
　(十/行)雨無復解足下可耳(五/行)六月羲之報至節哀感(四/行)
　初月一日告姜忽此年(四/行)
第三十四極有眷意(四/行)九月十八日羲之報近問(七/行)司
　州葬送(六/行)
第三十五十四日告期眀月半(十三/行)十三日羲之報月
　向半(四/行)承上下不和反側(六/行)過一旬哀痛兼至(八/行)昨
　暮遣信值足下以行(七/行)諸哀毒兼至終日切心(七/行)乃
　復送麞勞汝
第三十六(闕/)
第三十七得示慰之吾迎不快(五/行)九月二十五日羲之
　報禍出不圖(六/行)隂寒足下各可不(八/行)五月二日告胡
　母甥幸(六/行)夏中節除感逺兼傷(四/行)
第三十八四月五日羲之報(五/行)七日告期痛念𤣥度(十/行)
　妹轉佳慶不乃啼不(三/行)知静婢猶未佳懸心(二/行)治墓
　下皆以集也(三/行)
第三十九三月十三日羲之頓首頓首過二旬哀悼(六/行)
　羲之頓首頓首想冬盛念一旦感歎並哀窮(十/行)十一
　月十八日羲之頓首頓首冬月感歎兼傷(六/行)
第四十十月二十二日羲之頓首頓首賢從隕逝(四/行)想
　家悉佳(九/行)吾未得便得效(四/行)吏轉輙與寛休(六/行)
第四十一二月州民王羲之死罪(六/行)向書至也得示承
　尊夫人轉平和(七/行)五月十日羲之報夏中感逺(六/行)時
　見賢子君家平(三/行)前郡内及兄子家比有(五/行)
第四十二四月二日羲之頓首初月感懐(七/行)得示慰之
　足下克致(六/行)羲之白服見仲熊(七/行)知汝故爾欲食(三/行)
第四十三紙一千(五/行)僧逺遂佳也(三/行)脯五夹(七/行)羲之死
　罪不當有桂
第四十四不知逺姝定何當至(八/行)從兄弟一旦哀窮(四/行)
　昨遣書今日至也(四/行)
第四十五知足下得吾書(七/行)前比遣信(七/行)想應妹普平
　安(七/行)臘遂佳也懸念(八/行)比承至也得二書(四/行)得二日
　書具足下問(四/行)足下在蕪湖(九/行)不圖哀禍頻仍(五/行)
第四十六(闕/)
第四十七道祖重能行(二/行)十月二十日羲之頓首節近
　嵗終(六/行)節除諸感兼哀(四/行)四月二十日羲之頓首二
　旬期等小祥(五/行)新嵗月感傷
第四十八羲之頓首一旦公除(四/行)羲之頓首從弟子(四/行)
　嵗盡諸感(五/行)
第四十九四月九日羲之頓首報臘日(七/行)得二謝書司
　州䘮(六/行)二月六日羲之報昨書悉(四/行)上下如常不(五/行)
　承都開清和(五/行)
第五十二月二十五日羲之頓首一日有書(九/行)事情無
　所不至惟有長歎(五/行)雨後無已不審體中各何如(九/行)
　知賢弟並毁頓(三/行)
第五十一羲之頓首頓首何圖禍痛(五/行)繇白張白騎遂
　自猜疑(七/行)晴便寒想轉勝(七/行)六月十九日羲之報仲
　熊夭折(三/行)仲熊雖篤疾豈圖奄忽(四/行)
第五十二汝母子比佳不(六/行)十八日羲之頓首(四/行)敬祖
　雖久疾謂其年少(八/行)五月二十七羲之報(五/行)五月十
　一日羲之敬問得旦書(三/行)吾賢之常事耳(四/行)
第五十三閏二月二十五日羲之白(四/行)向書想至(四/行)八
　月十四日告父(四/行)許𤣥度昨宿(四/行)七月六日羲之頓
　首(五/行)省告猶示(三/行)修年雖篤(七/行)
第五十四六月十六日羲之頓首(八/行)羲之死罪告終(十/一)
　(行/)二十九日羲之頓首(九/行)九月二十八日羲之頓首
　昨(六/行)
第五十五前使還有書猥(九/行)羲之頓首二孫女(四/行)四日
　羲之頓首昨感寒(五/行)八月二十五日羲之白頓首(五/行)
　得書為慰汝轉平復(六/行)
第五十六周氏上下悉佳(六/行)亡王等便以去十月􁆠(四/行)
　卿汝母子粗平安(八/行)九月十三日羲之頓首追傷切
　割(六/行)
第五十七羲之頓首尋念痛惋(八/行)長風一日哀窮(五/行)得
　信知問(五/行)敬祖雖久疾(四/行)初月五日羲之頓首忽然
　此年(六/行)
第五十八省别具懐(五/行)阿康少壯(四/行)范中書奄至此(三/行)
　妹復小進退(五/行)羲之頓首昨暮兒疏(十一/行)
晉右軍王羲之正書行書目貞觀年河南公褚遂良中
禁西堂臨寫之際便録出唐初有史目實此之標目盖
其類也(未見草/書目)
　　　唐李嗣真書後品(張彦逺以李公之品甚有當/處過事詞米不如直置評品)
　　　(量效袁品之作又不具/人代為淺學者未深曉)
昔蒼頡造書天雨粟鬼夜哭亦有感矣盖徳成而上謂
仁義禮智藝成而下謂射御書數吾作詩品猶希聞偶
合神交自然㝠契者是才難也及其作畫評而登逸品
數者四人故知藝之為末信矣雖然若超吾逸品之才
者亦當夐絶於終古無復繼作故斐然有感而作書評
雖不足對揚王休𢎞闡神化亦名流之美事與夫飽食
終日博奕猶賢不其逺乎項籍云書足記姓名此狂夫
之言也嗟爾後生必乏經國之才又無干城之略庶㡬
勉夫斯道近代虞祕監歐陽銀青房褚二僕射陸學士
王家令髙司衛等亦並由此術無所間然其中亦有更
無他技而俯拾朱紱如此則雖君之盛烈苟非莘野之
器箕山之英亦何能作戒凌雲之臺拂衣碑石之際今
之馳騖去聖逾逺徒識方圓而迷㸃畫猶莊生之歎盲
者易象之談日中終不見矣太宗與漢王元昌褚僕射
遂良等皆受之於史陵禇首師虞後又學史乃謂陵曰
此法更不可教人是其妙處也陸學士柬之受於虞祕
監虞祕監受於永禪師皆有體法今人都不聞師範又
自無鑒局雖古迹昭然永不覺悟而執燕石以為寳玩
楚鳯而稱珍不亦謬哉其議於品藻自王愔以下王僧
䖍袁庾諸公已言之矣而或未周今採諸家之善聊指
同異以貽諸好事其前品已定則不復銓列素未曽入
有可措者亦後云爾太宗髙宗皆稱神扎吾所伏事何
敢寓言始於秦氏終唐世凡八十一人分為十等
　　逸品五人
　　　李斯(小篆/)
右小篆之精古今妙絶秦望諸山及皇帝玉璽猶夫千
鈞强弩萬石洪鐘豈徒學者之宗匠亦是傳國之遺寳
　　　張芝(草/)　　鍾繇(正/)　　羲之(三體及/飛白)
　　　獻之(草書行/書半草)
右四賢之迹揚庭効技䇿勲底績神合契匠㝠運天矩
皆可稱曠代絶作而鍾張則筋骨有餘膚肉未贍逸少
則加減太過朱粉無設同夫披雲覩日芙蓉出水求其
盛美難以備諸然伯英章草似春虹飲澗落霞浮浦又
似渥霧沾濡繁霜摇落元常正隷如郊廟既陳爼豆斯
在又比寒澗􁁜壑秋山嵯峨右軍正體如隂陽四時寒
暑調暢巖廊宏敞簮裾肅穆其聲鳴也則鏗鏘金石其
芬郁也則氛氲蘭麝其難徴也則縹緲而已仙其可覿
也則昭彰而在目可謂書之聖也若草行雜體如清風
出袖眀月入懐瑜瑾爛而五色黼繡摛其七采故使離
朱䘮眀子期失聽可謂草之聖也其飛白猶霧縠卷舒
烟雲炤灼長劒耿介而倚天勁矢超忽而無地可謂飛
白之仙也又如松巖㸃黛蓊鬱而起朝雲飛泉潄玉灑
散而成暮雨既離方以遁圓亦非絲而異帛趣長筆短
差難縷陳子敬草書逸氣過父如丹穴鳯舞清泉龍躍
倐忽變化莫知所成或蹴海移山或翻濤簸嶽故謝靈
運謂云公當勝右軍誠有害名教亦非徒語也而正書
行書如田野學士越㕘朝列非不稽古憲章乃時有漢
體處舊説稱其轉研去鑒疎矣然數公者皆有神助若
喻之制作其雅頌之流乎
評曰元常每㸃多異羲之萬字不同後學者恐徒傷筋
膐耳然右軍肇變古質理不應減鍾故云或謂過之庾
翼每不服逸少曽得伯英十紙䘮亂遺失常恨妙迹永
絶及逸少與亮書曰今見足下荅家兄書煥若神眀頓
還舊觀方乃大服羲之又曽書壁而去子敬密拭之而
更别題右軍還觀之曰吾去時真大醉子敬乃心服之
然右軍終無敗累子敬往往失落及其不失則神妙無
方亦可謂之草聖矣
贊曰蒼頡造書鬼哭天廩史籀湮滅陳倉藉甚秦相刻
銘爛若舒錦鍾張羲獻超然逸品
　　上上品二人
　　　程邈(隷/)　　崔瑗(小篆/)
右程君首創隷則模範煥於丹青崔氏爰效李斯㸃畫
皆如鐵石傳之後裔厥功亦茂此外鐫勒去之無乃夐
乎若挍之文章則三都二京之比
　　上中品七人
　　　蔡邕　　　索靖　　　梁鵠
　　　鍾㑹　　　衛瓘　　　韋誕
　　　皇象
右自王崔以降更無超越此數君書雅勁於韋蔡皇衛
草迹殆亞於二王鍾索遺迹雖少吾家有小鍾正書洛
神賦河南長孫氏雅所珍好用子敬草書數紙易之索
有月儀三章觀其趣況大為遒竦無愧珪璋特達猶夫
聶政相如千載凛凛為不亡矣又毌丘興碑云是索書
比蔡石經無相假借蔡公諸體惟范巨卿碑風華艶麗
古今冠絶王簡穆云無可以定其優劣亦何勞品書者
乎
　　上下品一十二人
　　　崔寔(章/)　　郗鑒　　　王廙
　　　衛夫人(正/)　王洽　　　郗愔
　　　李式　　　庾翼　　　羊欣
　　　歐陽詢　　虞世南　　褚遂良
右逸少謂領軍弟書不減吾吾觀可有十紙信佳作矣
體裁用筆全似逸少虚薄不倫右軍藻鑒豈當虚發盖
欲假其名譽耳前品措之中下豈所謂允僉望哉崔衛
素負髙名王庾舊稱抜萃崔章書甚妙衛正體尤絶世
將楷則逺類羲之猶有古制稚恭章草頗推筆力不謝
子真郗李縱邁過於羊欣歐陽草書難與競爽如旱蛟
得水饞兎走穴筆勢恨少善於鐫勒及飛白諸勢如武
庫矛㦸䧺劒森森虞世南蕭散灑落真草惟命如羅綺
嬌春鵷鴻戲沼故當子雲之上褚氏臨寫右軍亦為髙
足豐艷雕刻盛為當今所尚但恨乏自然功勤精悉耳
評曰蟲篆者小學之所宗草隷者士人之所尚近代君
子故多好之或時有可觀耳然許静之迹殆不減小令
常歎云小鍾書初不留意試作之乃不可得研之彌久
如有髣髴乃知有畵龍之感耳安可厚誣乎此羣英允
居上流三品其中銓鑒不無優劣
贊曰程邈隷體崔公篆勢梁李蔡索郗皇韋衛羊習獻
規褚𫝊羲制邈乎天壤光厥来裔
　　中上品七人
　　　張昶(文舒/)　衛恒　　　杜預
　　　張翼　　　郗嘉賔　　阮研
　　　漢王元昌
右文舒西嶽碑文但覺妍冶殊無骨氣庾公置之七品
張翼代羲之草奏雖曰小人㡬乎亂真更乃編之乙科
涇渭混淆竒難品㑹至於衛杜之筆流傳多矣縱任輕
巧流轉風媚剛徤非有餘便媚少儔匹嘉賔與王庾相
將是則髙手顔黄門有言阮交州蕭國子陶隠居各得
右軍一體故稱當時之冠絶然蕭公力薄終不迨阮漢
王作獻之氣勢或如舞劒往無隣㡬
　　中中品十二人
　　　謝安　　　康昕　　　桓𤣥
　　　丘道護　　許静　　　蕭子雲
　　　陶𢎞景　　釋智永　　劉珉
　　　房𤣥齡　　陸柬之　　王知敬
右謝公縱任自在有螭盤虎踞之勢康昕巧密精勤有
翰飛鶯哢之體桓𤣥如驚蛇入草銛鋒出匣劉珉比顛
波赴壑狂澗争流隠居頴脱得書之筋髓如麗景霜空
鷹隼初擊道護謬登髙品迹乃浮漫陸柬之學虞草體
用筆則青出於藍故非子雲之徒正隷功夫恨少不至
髙絶也智永精熟過人惜無竒態矣房司空雕文抱質
王家令碎玉殘金房如海上雙鵷王比雲間孤鶴
評曰古之學者皆有師法今之學者但任胸懐無自然
之逸氣有師心之獨往偶有能者時見一㸃忽有不悟
者終身瞑目而欲乗欵叚度越驊騮其亦難矣吾嘗告
勉夫後生曰古歎知音希可為絶絃者也
贊曰西嶽張昶江東阮研銀鷹貞白鐵馬桓𤣥衛杜花
散安康綺鮮元昌陸柬名後身先
　　中下品七人
　　　孫皓　　　張超　　　謝道韞
　　　宋炳　　　宋文帝　　齊髙帝
　　　謝靈運
右孫皓吳人酣暢驕其家室雖欲矜豪亦復平矣張如
郢中少年乍入京輦縱有才辯盖亦可知謝韞是王凝
之之妻雍容和雅芬馥可玩宋文帝有子敬風骨超縱
狼藉翕煥為美康樂往往驚遒髙帝時時合興知慕韓
彭之豹變有異張桓之拾青宋炳放逸屈攝頗效康許
量其直置孤梗是靈運之流
　　下上品十三人
　　　陸機　　　袁崧　　　李夫人
　　　謝脁　　　庾肩吾　　蕭綸
　　　王褒　　　斛斯彦明　房彦謙
　　　殷令名　　張大隠　　藺静文
　　　錢毅
右士衡以下時然合作蹖雜不倫或類蚌質珠胎乍比
金沙銀礫陸平原李夫人猶帯古風謝吏部庾尚書創
得今韻邵陵王王司空是東陽之亞房司𨽻張益州㕘
小令之體藺生正書甚為鮮緊殊有規則錢氏小篆飛
白寛博敏麗太宗貴之斛斯筆勢咸有由来司𨽻宛轉
頗稱流悦皆藉名美殷氏擅聲題署代有其人嗟乎有
天才者或未能精之有神骨者則其功虚棄但有佳處
豈忘存録
　　下中品十人
　　　范曄　　　蕭思話　　張融(思光/)
　　　梁簡文帝　劉逖　　　王晏
　　　周顒　　　王崇素　　釋智果
　　　虞綽
右范如寒雋之士亦不可棄蕭比遁世之夫時或堪採
思光要自標舉盖無足褒簡文拔羣貴勝猶難繼作劉
黄門落花從風王中書竒石當逕彦倫意則甚髙迹少
俊鋭崇素時象麗人之姿智果頗似委章之質虞綽鋒
頴迅徤亦又次之矣
　　下下品七人
　　　劉穆之　　禇淵　　　梁武帝
　　　梁元帝　　沈君理　　陳文帝
　　　張正見
右數君亦稱筆札多類效嚬猶枯林之青秀一枝比衆
石之孤生片琰就中彦囘輕快練倩有力孝元風流君
理放任亦後来之所習非先達之所營吾黨論書有異
於是
評曰前品云蕭思話如舞女低腰仙人嘯樹亦則仙矣
又云張伯英如漢武學道憑虚欲仙終不成矣商㩁如
此不亦謬乎吾今品藻亦未能至當若其顛倒衣裳白
圭之玷則庶不為也後来君子儻為鑒焉
贊曰蚌質懐珠銀瓌藴礫陸謝參蹤蕭王繼迹思話仙
才張融賞擊如彼枯秀衆多羣石
　　　唐武平一徐氏法書記
先賢所評子敬之比逸少猶士季之比元常言去之逺
矣故二王之迹歴代寳之梁大同中武帝勑周興嗣撰
千字文使殷鐵石模次羲之之迹以賜八王右軍之書
咸歸梁室屬侯景之亂兵火之後多從湮缺而西臺諸
宫尚積餘寳元帝之死一皆自焚歴周至隋初并天下
大業之始後主頗求其書往往有獻之者及隋之季王
師入秦又於洛陽擒二偽主兩亰祕閣之寳揚都扈從
之書皆為我有太宗於右軍之書特留睿賞貞觀初下
詔購求殆盡遺逸萬㡬之暇備加執玩蘭亭樂毅尤聞
寳重嘗令搨書人湯普徹等搨蘭亭賜梁公房𤣥齡已
下八人普徹竊搨以出故在外傳之及太宗晏駕本入
𤣥宫至髙宗又勑馮承素諸葛貞搨樂毅論及雜帖數
本賜長孫無忌等六人在外方有洎大聖天后御極也
尤為寳嗇平一齠齓之嵗見育宫中切覩先后閲法書
數軸將搨以賜藩邸時見宫人出六十餘函於億嵗殿
曝之多裝以鏤牙軸紫羅褾云是太宗時所裝其中有
故青綾褾玳瑁軸者云是梁朝舊跡褾首各題篇目行
字等數章草書多於其側帖以真字楷書每函可二十
餘卷别有一小函可有十餘卷於所記憶者是扇書樂
毅告誓黄庭當時私訪所主女學問其函出盡否荅云
尚有未知㡬許至中宗神龍中貴戚寵盛宫禁不嚴御
府之珍多入私室先盡金璧次及書法嬪主之家因此
擅出或有報安樂公主者主於内出二十餘函駙馬武
延秀久踐虜庭無功於此徒聞二王之跡强學寳重乃
呼薛稷鄭愔及平一評其善惡諸人隨事荅稱為上者
登時去牙軸紫褾易以漆軸黄麻紙褾題云特徤藥云
是虜語其書合作者時有太宗御筆於後題之歎其䧺
逸太平公主聞之遽於内取數函及樂毅等小函以歸
延秀之死側聞睿宗命薛稷擇而進之薛竊留佳者十
數軸薛之敗也為簿録官所盜平一任郴州日與太平
子薛崇𦙍堂兄崇允連官説太平之敗崇徹懐樂毅等
七軸請崇允託其叔駙馬璥貽岐王以求免戾此書因
歸邸第崇徹弟崇簡娶梁宣王女主家王室之書亦為
其所有後獲罪謫五溪書歸御府而朝士王公亦往往
有之豫州刺史東海徐公嶠之季子浩並有獻之之妙
待詔金門家多法書見託斯題其篇目行字列之如後
詹事張庭珪之家抑其次也
　　　唐徐浩論書
周官内史教國子六書書之源流其来尚矣程邈變隷
體邯鄲𫝊楷法事則朴略未有功能厥後鍾善真書張
稱草聖右軍行法小令破體皆一時之妙近古蕭永歐
虞頗𫝊筆勢褚薛已降自鄶不譏矣然人謂虞得其筋
褚得其肉歐得其骨當矣夫鷹隼乏彩而翰飛戾天骨
勁而氣猛也翬翟備色而翺翔百歩肉豐而力沉也若
藻曜而髙翔書之鳳凰矣歐虞為鷹隼褚薛為翬翟焉
歐陽率更云蕭書出於章草頗為知言然歐陽飛白曠
古無比浩自言余年在齠齔便工翰墨力不可强勤而
愈拙區區碑石之間矻矻几案之上亦古人所恥吾豈
忘情耶徳成而上藝成而下則殷鑒不逺何學書為必
以一時風流千里面目斯亦愈於博奕亞於文章矣初
學之際宜先筋骨筋骨不立肉何所附用筆之勢特湏
藏鋒鋒若不藏字則有病病且未去能何有焉字不欲
疎亦不欲密亦不欲大亦不欲小小長令大大蹙令小
疎肥令密密瘦令疎斯其大經矣筆不欲捷亦不欲徐
亦不欲平亦不欲側側竪令平平竣使側捷則湏安徐
則須利如此則其大較矣張伯英臨池學書池水盡墨
永師登樓不下四十餘年張公精熟號為草聖永師拘
滯終著能名以此而言非一朝一夕所能盡美俗云書
無百日工盖悠悠之談也宜白首攻之豈可百日乎
　　　唐徐浩古蹟記
自伏羲畫八卦史籀造籀文李斯作篆書程邈起隷法
王次仲為八分體漢章帝始為章草名厥後流傳工能
間出史籀石鼔文崔子玉篆吕望張衡碑李斯嶧山會
稽山碑蔡邕鴻都三體石經八分西岳光和殷華馮敦
等數碑并伯喈章草並為曠絶及張芝章草鍾繇正楷
時莫其先衛瓘索靖章草王羲之真行章草桓𤣥草謝
安王獻之羊欣王僧䖍孔琳之薄紹之真行草永禪師
蕭子雲真草虞世南歐陽詢禇遂良果師述師真行草
陸柬之臨書臣先祖故益州九隴縣尉贈吏部侍郎師
道臣先考故洺州刺史贈左常侍嶠之真行草皆名冠
古今無與為比齊梁以後傳祕此書跋尾徐僧權唐懐
充姚懐珍滿騫朱异等署名太宗皇帝肇開帝業大購
圖書寳於内庫鍾繇張芝芝弟昶王羲之父子書四百
卷及漢魏晉宋齊梁雜迹三百卷貞觀十三年十二月
裝成部帙以貞觀字印印縫命起居郎臣禇遂良排署
如後
　　司空許州都督趙國公臣無忌
　　開府儀同三司尚書左僕射太子少師梁國公臣
　　　𤣥齡
　　特進尚書左僕射申國公臣士㢘
　　特進鄭國公臣徴
　　逆人侯君集初同署(犯法後/楷印)
　　中書令駙馬都尉安徳郡開國公臣楊師道
　　左衛大將軍武陽縣開國公臣李大亮
　　光禄大夫禮部尚書河間王臣孝恭
　　光禄大夫民部尚書莒國公臣唐儉
　　兼太常卿扶陽縣開國男臣韋挺
從十三年書更不出外人莫見直至大定中則天太后
賞納言狄仁傑能書仁傑云臣自㓜以来不見好本只
率愚性何由得能則天乃内出二王真迹二十卷遣五
品中使示諸宰相看訖表謝登時將入至中宗時中書
令宗楚客奏事承恩乃乞大小二王真蹟勑賜二十卷
大小各十軸楚客遂裝作十二扇屏風以禇遂良閒居
賦枯樹賦為脚因大人貴要張以示之時薛稷崔湜盧
藏用廢食歎美不復宴樂安樂公主婿武延秀在坐歸
以告公主曰主言承恩未為富貴適過宗令别得賜書
一席觀之輟餐忘食及眀謁見頗有怨言帝令開緘傾
庫悉與之延秀復會賔客舉櫃令看分散朝廷無復寳
惜太平公主取五帙五十卷别造胡書四字印縫宰相
各三十卷將軍駙馬各十卷自此内庫真蹟散落諸家
太平公主愛樂毅論以織成袋盛置作箱褁及籍沒後
有咸陽老嫗竊舉袖中縣吏尋覺遽而奔趂嫗乃驚懼
投之竈下香聞數里不可復得天寳中臣充使訪圖書
有商胡穆聿在書行販古跡往往以織成褾軸得好圖
書臣奏直集賢令求書畵𤣥宗開元五年十一月五日
收綴大小二王真迹得一百五十八卷大王正書三卷
(黄庭經第一畵讃第二告誓第/三臣以為畵讃是偽迹不近真)行書一百五卷(並不著/名姓帖)
草書一百五十卷(以前得君/書第一)小王書都三十卷正書兩
卷(論語一卷并注一/卷寫成為第一)
䟦尾排署如後
　　右散騎常侍崇文舘學士舒國公臣禇無量
　　祕書監兼侍讀昭文館學士上柱國常山縣公臣
　　　馬懐素
　　開府儀同三司上柱國梁國公臣姚崇
　　銀青光禄大夫行中書侍郎同中書門下平章事
　　　監脩國史上柱國許國公頲
　　銀青光禄大夫守吏部尚書兼侍中監脩國史上
　　　柱國廣平郡開國公臣璟
至十七年出付集賢院搨二十本賜皇太子諸王學十
九年收入内十八年十二月二十八日尚書左丞相集
賢大學士燕國公張説薨眀年二月以中書令蕭嵩為
大學士令訪二王書乃於滑州司法路琦家得羲之正
書扇書一卷是貞觀十五年五月五日揚州大都督駙
馬都尉安徳郡開國公楊師道進其褾是碧地織成褾
頭一行濶一寸黄色織成云晉右將軍王羲之正書卷
第四兼小王行書三紙非常合作亦既進奉賜路琦絹
二百疋蕭嵩二百疋其書還出令集賢院搨賜太子以
下及潼闗失守内庫法書皆散失初收城後臣又充使
搜訪圖書收獲二王書二百餘卷訪黄庭經真蹟或云
張通儒將向幽州莫知去處侍御史集賢直學士史惟
則奉使晉州推事所在博訪書畵懸爵賞待之時趙城
倉督隠没公貨極多推案承伏遂云有好書欲請贖罪
惟則索看遂出扇書告誓等四卷并二王真蹟四卷問
其得處云禄山下將過向太原停於倉督家三月餘日
某乙祗供稱意有懐悦之心乃留此書相贈惟則將至
闕下肅宗賜絹百疋擢授本縣尉臣從中書舍人兼尚
書右丞集賢學士副知院事改國子祭酒尋黜廬州長
史承前偽迹臣所棄者盡被收買皆獲官賞不復簡退
人莫知之及吐蕃入寇圖籍無遺往往市廛時有真迹
代無鑒者詐偽莫分臣今暮年心惛眼暗恐先朝露敢
舉所知其别書人謹録如右前試國子司業兼太原縣
令竇蒙蒙弟檢校户部員外郎宋汴節度參謀竇臮並
久遊翰苑皆好圖書辨偽知真無出其右臣長男璹臣
自教授㓜勤學書在於真行頗知筆法使定古迹亦勝
常人其餘士庶之間應有精别之者臣所未見非欲自
媒天髙聽卑伏希俯察建中四年三月日
　　　唐何延之蘭亭記
蘭亭者晉右將軍㑹稽内史瑯琊王羲之字逸少所書
之詩序也右軍蟬聮美胄蕭散名賢雅好山水尤善草
隷以晉穆帝永和九年暮春三月三日宦遊山隂與太
原孫統承公孫綽興公廣漢王彬之道生陳郡謝安安
石髙平郗曇重熈太原王藴叔仁釋支遁道林并逸少
子凝徽操之等四十有一人修祓禊之禮揮毫製序興
樂而書用蠶繭紙鼠鬚筆遒媚勁徤絶代更無凡二十
八行三百二十四字有重者皆搆别體就中之字最多
乃有二十許箇變轉悉異遂無同者其時廼有神助及
醒後他日更書數十百本無如祓禊所書之者右軍亦
自珍愛寳重此書留付子孫傳掌至七代孫智永永即
右軍第五子徽之之後安西成王諮議彦祖之孫廬陵
王胄昱之子陳郡謝少卿之外孫也與兄孝賔俱捨家
入道俗號永禪師禪師克嗣良裘精勤此藝常居永欣
寺閣上臨書所退筆頭置之於大竹簏簏受一石餘而
五簏皆滿凡三十年於閤上臨得真草千文好者八百
餘本浙東諸寺各施一本今有存者猶直錢數萬孝賔
改名恵欣兄弟初落髮時住會稽嘉祥寺寺即右軍之
舊宅也後以每年拜墓便近因移此寺自右軍之墳及
右軍叔薈已下塋域並置山隂縣西南三十一里蘭渚
山下梁武帝以欣永二人皆能崇於釋教故號所住之
寺為永欣焉事見㑹稽志其臨書之閤至今尚在禪師
年近百嵗乃終其遺書並付弟子辯才辯才俗姓袁氏
梁司空昻之𤣥孫辯才博學工文琴碁書畵皆得其妙
每臨禪師之書逼真亂本辯才嘗於所寢方丈梁上鑿
其暗檻以貯蘭亭保惜貴重甚於禪師在日至貞觀中
太宗以徳政之暇鋭志翫書臨寫右軍真草書帖購募
備盡唯未得蘭亭尋討此書知在辯才之所乃降勑追
師入内道場供養恩賚優洽數日後因言次乃問及蘭
亭方便善誘無所不至辯才確稱往日侍奉先師實嘗
獲見自禪師殁後荐經䘮亂墜失不知所在既而不獲
遂放歸越中後更推究不離辯才之處又勑追辯才入
内重問蘭亭如此者三度竟靳固不出上謂侍臣曰右
軍之書朕所偏寳就中逸少之迹莫如蘭亭求見此書
營於寤寐此僧耆年又無所用若為得一智略之士以
設謀計取之尚書右僕射房𤣥齡奏曰臣聞監察御史
蕭翼者梁元帝之曽孫今貫魏州莘縣負才藝多權謀
可充此使必當見獲太宗遂詔見翼翼奏曰若作公使
義無得理臣請私行詣彼湏得二王雜帖三數通太宗
依給翼遂改冠㣲服至湘潭隨商人船下至於越州又
衣黄衫極寛長潦倒得山東書生之體日暮入寺巡廊
以觀壁畵過辯才院止於門前辯才遥見翼乃問曰何
處檀越翼乃就前禮拜云弟子是北人將少許蠶種来
賣歴寺縱觀幸遇禪師寒温既畢語議便合因延入房
内即共圍碁撫琴投壺握槊談説文史意甚相得乃曰
白頭如新傾盖若舊今後無形迹也便留夜宿設堈面
藥酒茶果等江東云堈面猶河北稱甕頭謂初熟酒也
酣樂之後請各賦詩辯才探得来字韻其詩曰初醖一
堈開新知萬里来披雲同落莫歩月共徘徊夜久孤琴
思風長旅雁哀非君有祕術誰照不然灰蕭翼探得招
字韻詩曰邂逅款良宵殷勤荷勝招彌天俄若舊初地
豈成遥酒蟻傾還泛心猿躁似調誰憐失羣翼長苦葉
風飄妍蚩略同彼此諷味恨相知之晚通宵盡歡眀日
乃去辯才云檀越閒即更来此翼乃載酒赴之興後作
詩如此者數四詩酒為務其俗混然遂經旬朔翼示師
梁元帝自畵職貢圖師嗟賞不已因談論翰墨翼曰弟
子先門皆傳二王楷書法弟子又㓜来耽翫今亦有數
帖自隨辯才欣然曰眀日来可把此看翼依期而往出
其書以示辯才辯才熟詳之曰是即是矣然未佳善貧
道有一真跡頗亦殊常翼曰何帖辯才曰蘭亭翼佯笑
曰數經亂離真跡豈在必是響搨偽作耳辯才曰禪師
在日保惜臨亡之時親付於吾付受有緒那得參差可
眀日来看及翼到師自於屋梁上楹内出之翼見訖故
駁瑕指纇曰果是響榻書也紛競不定自示翼之後更
不復安於梁檻上并蕭翼二王諸帖並借留置于几案
之間辯才時年八十餘每日於窻下臨學數遍其老而
篤好也如此自是翼往還既數童弟等無復猜疑後辯
才出赴靈汜橋南嚴遷家齋翼遂私来房前謂弟子曰
翼遺却帛子在床上童子即為開門翼遂於案上取得
蘭亭及御府二王書帖便赴永安驛告驛長凌愬曰我
是御史奉勑来此有墨勑可報汝都督齊善行善行即
竇建徳之妹壻在偽夏之時為右僕射以用吾曽門廬
江節公及隋黄門侍郎裴矩之筞舉國歸降我唐由此
不失貴仕遥授上柱國金印紱綬封真定縣公於是善
行聞之馳来拜謁蕭翼因宣示勑㫖具告所由善行走
使人召辯才辯才仍在嚴遷家未還寺遽見追呼不知
所以又遣散直云侍御湏見及師来見御史乃是房中
蕭生也蕭翼報云奉勑遣来取蘭亭蘭亭今得矣故喚
師来取别辯才聞語身便絶倒良久始蘇翼便馳驛而
發至都奏御太宗大悦以𤣥齡舉得其人賞錦綵千段
擢拜翼為員外郎加入五品賜銀瓶一金鏤瓶一瑪瑙
碗一並實以珠内廐良馬兩匹兼寳裝鞍轡莊宅各一
區太宗初怒老僧之祕恡俄以其年耄不忍加刑數日
後仍賜物三千叚縠三千石便勑越州支給辯才不敢
將入已用廻造三層寳塔塔甚精麗至今猶存老僧因
驚悸患重不能强飯唯歠粥嵗餘乃卒帝命供奉搨書
人趙模韓道政馮承素諸葛貞等四人各搨數本以賜皇
太子諸王近臣貞觀二十三年聖躬不豫幸玉華宫含
風殿臨崩謂髙宗曰吾欲從汝求一物汝誠孝也豈能
違吾心耶汝意如何髙宗哽咽流涕引耳而聽受制命
太宗曰吾所欲得蘭亭可與我將去及弓劔不遺同軌
畢至隨仙駕入𤣥宫矣今趙模等所搨在者一本尚直
錢數萬也人間本亦稀少代之珍寳難可再見吾嘗為
左千牛時隨牒適越航巨海登㑹稽探禹穴訪竒書名
僧處士猶倍諸郡固知虞預之著㑹稽典録人物不絶
信而有徴其辯才弟子𤣥素俗姓楊氏華隂人也漢太
尉之後六代祖佺期為桓𤣥所害子孫避難潜竄江東
後遂編貫山隂即吾之外氏近屬今殿中侍御史㻛之
族長安二年素師已年九十二視聽不衰猶居永欣寺
永禪師之故房親向吾説聊以退食之暇略疏其始末
庶將来君子知吾心之所存付永(彭/年)眀(察/㣲)温(抱/直)超(令/叔)等
兄弟其有好事同志湏知者亦無隠焉于時嵗在甲寅
季春之月上己之日感前代之修禊而撰此記主上每
暇隙留神術藝迹逾華聖偏重蘭亭僕開元十年四
月二十七日任均州刺史蒙恩許拜掃至都承訪所得
委曲緣病不獲詣闕遣男昭成皇太后挽郎吏部常選
騎都尉永寫本進其日奉日曜門宣勑内出絹三十疋
賜永於是負恩荷澤手舞足蹈捧戴周旋光駭閭里僕
跼天聞命伏枕懐欣殊私忽臨沉疴頓減輒題卷末以
示後代
　　　唐禇河南搨本樂毅論記
貞觀十三年四月九日奉勑内出樂毅論是王右軍真
跡令將仕郎直𢎞文館馮承素模寫賜司空趙國公長
孫無忌開府儀同三司尚書左僕射梁國公房𤣥齡特
進尚書左僕射申國公髙士㢘吏部尚書陳國公侯君
集特進鄭國公魏徴侍中護軍安徳郡開國公楊師道
等六人於是在外乃有六本並筆勢精妙備盡楷則禇
遂良記
　　　唐崔備壁書飛白蕭字記
壁書蕭字者梁侍中蕭子雲之所飛白也(張懐瓘書斷/云飛白書變)
(楷制也宫殿題署勢大/則徑文字宜輕㣲不滿)韓晉公領浙西之嵗得於建鄴
佛寺置之南徐官舍函以屋壁俯瞰坐隅及晉公入贊
廟謩啓于私第朱方官吏俟其代者完葺舊府圬墁故
堂吏人以壁字昏蒙方以堊掃塗上時故殿中李侍御
士舉為部從事以晉公翰墨代無等儔自䕶壁書施搨
于下耽翫研味略無己時士舉重焉紿而方得及士舉
府除職停寓壁字於小吏之舍至甲申嵗士舉為江西
從事通好江淮時李評事約盛閲圖書以示寮友士舉
方以壁字言於座中李君因而求之士舉云得卿皇象
羊欣蕭綸各一帖大鄭畵屏一扇即輟與之不爾當自
持去李君富於圖書酷好遐異遂以所求三帖并法士
畵屏一扇易焉後十餘日壁書自吳負来士舉於道病
卒向若李君不閲雅跡士舉不言此書即壁字為朽壤
於小吏之家逸品絶前賢之跡固知興亡繼絶後不乏
人工極藝精中必有物加以子雲與國同姓所書蕭字
圜卷側掠體法備焉信衆賢之妙門實後代之茂範其
飛白書起於蔡中郎(蔡邕待詔門下見役人以堊帚成/字心有悦焉歸而為飛白書漢末)
(魏初皆以題署宫闕蕭子良撰古今書體云飛白/書熹平年節治鴻都門於時蔡邕方撰聖皇篇)其後
張敬禮王逸少子敬並稱妙絶子雲曲盡其法歐陽率
更云蕭侍中飛白輕濃得中如蟬翼掩素其為前賢所
重如此嗟乎景嶠此書今訪天下絶矣惟此蕭字在乎
舊都三百年間竟無頹圯俾後之傳授似隂有保持余
與李君寓家南徐隣而友善獲覩妙跡感有將壊之壤
晉公出之方絶之跡李君維之用徴其事故以字志之
　　　唐李約壁書飛白蕭字贊
梁侍中蕭子雲書祖述鍾王備該衆體始變蔡張二王
飛白古法妙絶冠時(古法飛少白多其體猶拘八分故/王僧䖍云飛白是八分之輕者自)
(子雲變而飛多今但據飛多者即非子雲之前而/不妨後人亦有效古飛少者子雲又作小篆飛白)雖名
存傳記而迹絶簡素惟建鄴古壁餘此蕭字焉韓晉公
鑒古善書聞之嗟異遷之於南徐置于海榴堂座右之
壁(又獲齊竟陵王蕭子良龍爪書十五字置/于招隠寺以侍中之迹妙極故留以親翫)余後獲之
載以入洛書之故實事之本末中書舍人張公崔監察
備撰記詳焉余少好圖書耽嗜竒古由此雖志業不立
而性莫能遷非不干求爵禄心懵時事以與名疎非欲
乖時好尚養疴守獨所見遂僻僻則僻矣與夫酣湎聲
妓并走權利者俱亡羊也亡則孰多余每閲翫此迹而
圖書之光如逢古人似得良友加以琴酒静暢書齋晝
閒榮富賤貧是日何在至若尋翰墨輕濃之勢窮點畫
分布之能與日彌深隨見逾妙嗟夫昔賢垂不朽之藝
知傳寳於後世後人覩妙絶之迹見得意於當時名齊
日月情契古今傳曰遊於藝藝可已乎知者相賀比獲
蘭亭之書世情觀之未若野人之塊不闕於世在世為
無用之物苟適余意於余則有用已多乃作賛曰昔創
飛白蔡氏所得起於堊帚播於翰墨張王繼作子雲精
極壁昏蜃素墨古池色翻飛露白乍輕乍濃翠箔映雪
羅衣從風崩雲委地游霧縈空撥刺勢動蟉蟠氣䧺昆
池駭鯨時門鬭龍攅毫疊孔或横或縱層層陣雲森森
古松君子況徳髙人比蹤抱素自潔含章内融逸疑方
外縱在矩中密而不離疎而有容藝通造化比象無窮
子雲臣梁蕭字逾貴㸃畫均豐姿形端異迹絶蠒素名
空傳記眀徴褒貶惟此一字
　　　唐髙平公蕭齋記
隴西李君約於江南得蕭子雲壁書飛白蕭字以筆勢
驚絶遂匣而寳之其遇之之由則君之贊序與崔監察
備論之詳矣君與字俱載舟還洛陽仁風里第思所以
盡其瞻玩藏置之宜謂箱櫝臨視不時又有緘啓動揺
之變遂建精室陷列于垣復本書之意得遥覩之美寂
對虚牖勢若飛驚雖烟霧交飛龍鸞縈動輕斾翻揚㣲
雲卷舒不能狀也李君以至行雅操著名當時逍遥道
樞脱落榮利識洞物表神交古人而風致之餘特精楷
隷所得魏晉已降名書祕迹多矣以不越於尺素之間
未為殊珍也盖壁字竒蹤乃為希寳意象所得非常域
也故異而室之文而志之夫蕭之為言也切然而清於
文也蔚然而整宜乎銘壁宜乎命齋蕭齋之名於此字
俱傳矣
　
　
　
　
　
　
　
　
　
　
　法書要録卷三
欽定四庫全書
　法書要録卷四　　　　　唐　張彦逺　撰
　　顔師古注急就章(不録/)
　　張懐瓘書估
　　張懐瓘二王等書録
　　張懐瓘書議
　　張懐瓘文字論
　　張懐瓘六體書論(不録/)
　　唐朝敘書録
　　韋述敘書録
　　盧元卿法書録
　　　唐張懐瓘書估
有好事公子頻紆雅顧問及自古名書頗為定其差等
曰可謂知書矣夫丹素異好愛惡罕同若鑒不圓通則
各守封執是以世議紛糅何不製其品格豁彼疑心哉
且公子貴斯道也感之乃為其估貴賤既辨優劣了然
因取世人易解遂以王羲之為標凖如大王草書字直
一百五字乃敵一行行書三行行書敵一行真正偏帖
則爾至如樂毅黄庭太師箴畵贊累表告誓等但得成
篇即為國寶不可計以字數或千或萬惟鑒别之精麤
也他皆倣此近日有鍾尚書紹京亦為好事不惜大費
破産求書計用數百萬錢惟市得右軍行書五紙不能
致真書一字崔張之跡固乃寂寥矣惟天府之内僅有
存焉如小王書所貴合作者若藁行之間有興合者則
逸氣盖世千古獨立家尊纔可為其弟子爾子敬年十
五六時常白逸少云古之章草未能宏逸頗異諸體今
窮偽畧之理極草縱之致不若藁行之間於往法固殊
大人宜改體逸少笑而不荅及其業成之後神用獨超
天姿特秀流便簡易志在驚奇峻險髙深起自此子然
時有敗累不顧疵瑕故减於右軍行書之價可謂子為
神俊父得靈和父子真行固為百代之楷法然文質相
㳂立其三估貴賤殊品置其五等三估者篆籀為上估
鍾張為中估羲獻為下估上估但有其象盖無其蹟中
估乃曠世奇蹟可貴可重有購求者宜懸之千金或時
不尚書薫蕕同器假如委諸衢路猶可字償千金其杜
度崔瑗可與伯英價等然志乃尤古力亦微大惟妍媚
不逮於張芝衛瓘可與張為弟索靖則雄逸過之且如
右軍真書妙極又人間切須是以價齊中估古逺稀世
非無降差崔張玉也逸少金也大賈則貴其玉小商乃
重其金膚淺之人多任其耳但以王書為最真草一槩
畧無差殊豈悟右軍之書自有十等
　　　黄帝史　　周宣史　　鍾繇
　　　張芝　　　王羲之　　崔瑗
　　　衛瓘　　　索靖　　　王獻之
　　　　以上九人第一等
　　　蔡邕　　　張昶　　　荀朂
　　　皇象　　　韋誕　　　鍾㑹
　　　　度徳比義並崔張之亞也可微劣右軍行書
　　　　之價以上六人第二等
　　　曹喜　　　邯鄲淳　　羅暉
　　　趙襲　　　崔湜　　　劉徳昇
　　　師宜官　　梁鵠　　　胡昭
　　　荀爽　　　張彭祖　　張宏
　　　傅元　　　魏武帝　　曹植
　　　吳孫皓　　孫權　　　應璩
　　　徐幹　　　張昭　　　嵇康
　　　何曾　　　衛覬　　　杜預
　　　楊肇　　　樂廣　　　劉恢
　　　司馬攸　　衛恒　　　衛夫人
　　　衛玠　　　李式　　　王敦
　　　郗鑒　　　郗愔　　　韋昶
　　　桓元　　　王翼　　　王𨗳
　　　王洽　　　王珉　　　謝安
　　　庾翼等
　　　　或奇材見㧞或絶世難求並庻幾右軍草書
　　　　之價以上四十三人第三等
　　　張嘉　　　庾亮　　　郗超
　　　王珣　　　戴若思　　衛瓘
　　　僧惠式　　王修　　　張翼
　　　戴安道　　王元之　　王凝之
　　　王徽之　　王操之　　孫興公
　　　王允之　　宋文帝　　宋孝武
　　　康昕　　　王僧䖍　　謝靈運
　　　羊欣　　　薄紹之　　孔琳之
　　　蕭思話　　張永　　　蕭子良
　　　齊髙帝　　蕭子雲等
　　　　互有得失時見髙深絶長續短智永力勁可
　　　　敵右軍草書三分之一以上二十九人第四
　　　　等
　　　張越　　　張融　　　陶𢎞景
　　　阮研　　　毛喜　　　僧智永
　　　虞世南　　歐陽詢　　褚遂良等
　　　　可敵右軍草書四分之一以上九人第五等
以上率皆估其甚合者其不㑹意數倍相懸大凡雖則
同科物稀則貴今妍古雅漸次陵夷自漢及今降殺百
等貴逺賤近淳漓之謂也凡九十六人列之如右五等
之外盖多賢哲聲聞雖美功業未遒空有望於屠龍竟
難成於畵虎不入流品深慮遺材天寶十三載正月十
八日
　　　唐張懐瓘二王等書録
夫翰墨之美多以身後騰聲二王之書當世見貴獻之
嘗與簡文帝十紙題最後云下官此書甚合作願聊存
之此書為桓𤣥所寶𤣥愛重二王不能釋手乃選縑素
及紙書正行之尤美者各為一帙常置左右及南奔雖
甚狼狽猶以自随將敗並投于江晉代裝書真草渾雜
背紙皺起范曅裝治微為小勝宋孝武又使徐爰治䕶
十紙為一卷明帝科簡舊祕并遣使三吳鳩集散逸詔
虞和巢尚之徐希秀孫奉伯等更加編次咸以二丈為
度二王縑素書珊瑚軸二帙二十四卷紙書金軸二帙
二十四卷又紙書玳瑁軸五帙五十卷並金題玉躞織
成帶又扇書二卷又紙書飛白章草二帙十五卷並旃
檀軸又紙書戲字一帙十二卷並書之冠冕也自此以
下别有二品書凡五十二帙五百二十卷並旃檀軸其
新購獲者為六帙一百二十卷既經䘮亂多所遺失齊
髙帝朝書府古跡惟有十二帙以示王僧䖍仍更就求
能者之迹僧䖍以帙中所無者得張芝索靖衛伯儒吳
大皇帝景帝歸命侯王𨗳王洽王珉張翼桓𤣥等十卷
其與帙中所同者王恬王珣王凝之王徽之王允之並
奏入祕閤梁武帝尤好圖書搜訪天下大有所獲以舊
裝堅強字有損壊天監中勑朱异徐僧權唐懐允姚懐
珍沈熾文㭊而裝之更加題撿二王書大凡七十八帙
七百六十七卷並珊瑚軸織成帶金題玉躞侯景簒逆
藏在書府平侯景後王僧辯搜括並送江陵承聖末魏
師襲荆州城陷元帝將降其夜乃聚古今圖書十四萬
卷并大小二王遺迹遣後閤舎人髙善寶焚之吳越寶
劍並將斫柱乃嘆曰蕭世誠遂至於此文武之道今夜
窮乎厯代祕寶並為煨燼矣周將于謹普六茹忠等捃
拾遺逸凡四千卷將歸長安大業末煬帝幸江都祕府
圖書多將從行中道船没大半淪棄其間得存所餘無
幾弑逆之後並歸宇文化及至聊城為竇建徳所破並
皆亡失留東都者後入王世充世充平始歸天府貞觀
十三年勑購求右軍書並貴價酬之四方妙蹟靡不畢
至勑起居郎褚遂良挍書郎王知敬等於𤣥武門西長
波門外科簡内出右軍書相共參挍令典儀王行真裝
之梁朝舊裝紙見存者但裁剪而已右軍書大凡二千
二百九十紙裝為十三帙一百二十八卷真書五十紙
一帙八紙随本長短為度行書二百四十紙四帙四十
卷四尺為度草書二千紙八帙八十卷以一丈二尺為
度並金縷雜寶裝軸織成帙其書每縫皆用小印印之
其文曰貞觀大令書不之購也天府之内僅有存焉古
之名書厯代帝王莫不珍貴齊宋已前大有散失及梁
武帝鳩集所獲尚不可勝數並珊瑚軸織成帙金題玉
躞二王書大凡一萬五千紙元帝狂悖焚燒將盡文皇
帝盡價購求天下畢至大王真書惟得五十紙行書二
百四十紙草書二千紙並以金寶裝飾今天府所有真
書不滿十紙行書數十紙草書數百紙共有二百一十
八卷張芝一卷張昶一卷並旃檀軸錦褾而已既所不
尚散在人間或有進獻多堆於翰林雜書中玉石混居
薫蕕同器然書惟不易不以寶之則工棄之則拙豈徒
書也人亦如之用舎行藏言行之間不可玷缺亦猶蘭
桂雖在幽隠不以無人知而不芳也徃在翰林中見古
鐘二枚髙二尺圍尺餘上有古文三百許字記夏禹功
績字皆紫磨金鈿光彩射人似大篆而神彩驚人非其
時不敢聞奏然棄於泥土中久與瓦礫同也然濫吹之
事其來久矣且如張翼及僧惠式效右軍時人不能辯
近有釋智永臨寫草帖幾欲亂真至如宋朝多學大令
其康昕王僧䖍薄紹之羊欣等亦欲混其臰味是以二
王書中多為偽迹好事所蓄尤宜精審儻所寶同乎燕
石翻為有識所嗤也乾元三年五月日
　　　唐張懐瓘書議
昔仲尼修書始自堯舜堯舜王天下煥乎有文章文章
發揮書道尚矣夏殷之世能者挺生秦漢之間諸體間
出𤣥猷㝠運妙用天資追虚捕微鬼神不容其潜匿而
通微應變言象不測其存亡奇寶盈乎東山明珠溢乎
南海其道有貴而稱聖其迹有祕而莫𫝊理不可盡之
於詞妙不可窮之於筆非夫通𤣥逹微何可至於此乎
乃不朽之盛事故敘而論之夫草木各務生氣不自埋
没况禽獸乎况人倫乎猛獸鷙鳥神彩各異書道法此
其古文篆籀時罕行用者皆闕而不議議者真正藁草
之間或麟鳳一毛龜龍片甲亦無所不録其有名迹俱
顯者一十九人列之於後
　　　崔瑗　　　張芝　　　張昶
　　　鍾繇　　　鍾㑹　　　韋誕
　　　皇象　　　嵇康　　　衛瓘
　　　衛夫人　　索靖　　　謝安
　　　王導　　　王敦　　　王廙
　　　王洽　　　王珉　　　王羲之
　　　王獻之
然則千百年間得其妙者不越此數十人各能聲飛萬
里榮擢百代雖逸少筆跡遒潤獨擅一家之美天質自
然風神盖代且其道微而味薄固常人莫之能學其理
隠而意深固天下寡於知音昔為評者數家既無文詞
則何以立説何為取象其勢彷彿其形似知其門而未
知其奧是以言論不能辨明夫於其道不通出其言不
斷加之詞寡典要理乏研精不述賢哲之殊能况有邱
明之新意悠悠之説不足動人夫翰墨及文章至妙者
皆有深意以見其志覽之即令了然若與面㑹則有智
昏菽麥混白黑於胷襟若心悟精微圖古今於掌握𤣥
妙之意出於物類之表幽深之理伏於杳㝠之間豈常
情之所能言世智之所能測非有獨聞之聽獨見之明
不可議無聲之音無形之相夫誦聖人之語不如親聞
其言評先賢之書必不能盡其深意有千年明鏡可以
照之不疲琉璃屏風可以洞徹無礙今雖録其品格豈
獨稱其材能皆先其天性後其習學縱異形奇體輙以
情理一貫終不出於洪荒之外必不離於工拙之間然
智則無涯法固不定且以風神骨氣者居上妍美功用
者居下
　　真書
　　　逸少第一　元常第二　世將第三
　　　子敬第四　士季第五　文靜第六
　　　茂宏第七
　　行書
　　　逸少第一　子敬第二　元常第三
　　　伯英第四　伯玉第五　季琰第六
　　　敬和第七　茂宏第八　安石第九
　　章書
　　　子玉第一　伯英第二　幼安第三
　　　伯玉第四　逸少第五　士季第六
　　　子敬第七　休明第八
草書伯英創立規範得物象之形均造化之理然其法
太古質不剖斷以此為少也有椎輪草意之妙後學得
漁獵其中宜為第一
　　草書
　　　伯英第一　叔夜第二　子敬第三
　　　處仲第四　世將第五　仲將第六
　　　士季第七　逸少第八
或問曰此品之中諸子豈能悉過於逸少荅曰人之材
能各有長短諸子於草各有性識精魄超然神彩射人
逸少則格律非髙功夫又少雖圓豐妍美乃乏神氣無
戈㦸銛鋭可畏無物象生動可奇是以劣於諸子得重
名者以真行故也舉世莫之能曉悉以為真草一槩若
所見與諸子雷同則何煩有論今製品格以代權衡於
物無情不饒不損惟以理伏頗能面質冀合規於𤣥匠
殊不顧於聾俗夫聾俗無眼有耳但聞是逸少必闇然
懸伏何必須見見與不見一也雖自謂髙鑒旁觀如三
載嬰兒豈敢斟量鼎之輕重哉伯牙子期不易相遇造
章甫者當售衣冠之士本不為於越人也然草與真有
異真則字終意亦終草則行盡勢未盡或煙收霧合或
電激星流以風骨為體以變化為用有類雲霞聚散觸
遇成形龍虎威神飛動增勢巖谷相傾於峻險山水各
務於髙深囊括萬殊裁成一相或寄以騁縱横之志或
託以散鬱結之懐雖至貴不能抑其髙雖妙筭不能量
其力是以無為而用同自然之功物類其形得造化之
理皆不知其然也可以心契不可以言宣觀之者似入
廟見神如窺谷無底俯猛獸之牙爪逼利劍之鋒芒肅
然危然方知草之微妙也子敬年十五六時嘗白其父
云古之章草未能宏逸今窮偽畧之理極草縱之致不
若藁行之間於往法固殊大人宜改體且法既不定事
貴變通然古法亦局而執子敬才髙識逺行草之外更
開一門夫行書非草非真離方遁圓在乎季孟之間兼
真者謂之真行帶草者謂之行草子敬之法非草非行
流便於行草又處其中間無藉因循寧拘制則挺然秀
出務於簡易情馳神縱超逸優游臨事制宜從意適便
有若風行雨散潤色開花筆法體勢之中最為風流者
也逸少秉真行之要子敬執行草之權父之靈和子之
神俊皆古今之獨絶也世人雖不能甄别但聞二王莫
不心醉是知徳不可偽立名不可虚成然荆山之下玉
石參差或價賤同於瓦礫或價貴重於連城其八分即
二王之右也子敬殁後羊薄嗣之宋齊之間此體彌尚
謝靈運尤為秀傑近者虞世南亦工此法或君長告令
公務殷繁可以應機可以赴速或四海尺牘千里相聞
迹乃含情言惟敘事披封不覺欣然獨笑雖則不面其
若面焉妙用𤣥通鄰于神化然此論雖不足搜索至真
之理亦可謂張皇墨妙之門但能精求自可意得思之
不已神將告之理與道通必然靈應有志小學豈不勉
歟古之名手但能其事不能言其意今僕雖不能其事
而輙言其意諸子亦有所不足或少運動及險峻或少
波勢及縱逸學者宜自損益也異能殊美莫不備矣然
道合者千載比肩若死而有知豈無神交者也逸少草
有女郎材無丈夫氣不足貴也賢人君子非愚於此而
智於彼知與不知用與不用也書道亦爾雖賤於此或
貴於彼鑒與不鑒也智能雖定賞遇在時也嵇叔夜身
長七尺六寸美音聲偉容色雖土木形體而龍章鳳姿
天質自然加以孝友温恭吾慕其為人常有其草寫絶
交書一紙非常寶惜有人與吾兩紙王右軍書不易近
於李造處見全書了然知公平生志氣若與面焉後有
逹志者覽此論當亦悉心矣夫知人者智自知者明論
人才能先文而後墨羲獻等十九人皆兼文墨乾元元
年四月日張懐瓘述
　　　唐張懐瓘文字論
論曰文字者總而為言若分而為義則文者祖父字者
子孫察其物形得其文理故謂之曰文母子相生孳乳
寖多因名之為字題於竹帛則目之曰書文也者其道
煥焉日月星辰天之文也五嶽四瀆地之文也城闕朝
儀人之文也字之與書理亦歸一因文為用相須而成
名言諸無宰制羣有何幽不貫何逺不經可謂事簡而
應博範圍宇宙分别川原髙下之可居土壤沃瘠之可
殖是以大荒籍矣紀綱人倫顯明君父尊嚴而愛敬盡
禮長幼班列而上下有序是以大道行焉闡典墳之大
猷成國家之盛業者莫近乎書其後能者加之以𤣥妙
故有翰墨之道光焉世之賢逹莫不珍貴時有吏部蘇
侍郎晉兵部王員外翰俱朝端英秀詞場雄伯謂僕曰
文章雖久遊心翰墨近甚留意若此妙事古來少有知
者今擬討論之欲造書賦兼與公作書斷後序王僧䖍
雖有賦王儉製其序殊不足動人如陸平原文賦實為
名作若不造其極境無由伏後世人心若不知書之深
意與文若為差别雖窮其精微麤知其梗槩公試為薄
言之僕荅曰深識書者惟觀神彩不見字形若精意𤣥
鑒則物無遺照何有不通王曰幸以木石言之僕曰文
則數言乃成其意書則一字已見其心可謂簡易之道
欲知其妙初觀莫測久視彌珍雖書已緘藏而心追目
極情猶眷眷者是為妙矣然雖考其法意所由從心者
為上從眼者為下先其草創立體後其因循著名雖功
用多而有聲終性情少而無象同乎糟粕其味可知不
由靈臺必乏神氣其形顇者其心不長狀貌顯而易明
風神隠而難辨有若賢才君子立行立言言則可知行
不可見自非㝠心𤣥照閉目深視則識不盡矣可以心
契非可言宣别經旬月後見乃有愧色云書道亦大𤣥
妙翰與蘇侍郎初並輕忽之以為賦不足言者今始知
其極難下語不比於文賦書道尤廣雖沉思多日言不
盡意竟不能成僕謂之曰員外用心尚疎在萬事皆有
細微之理而况乎書凡展臂曰尋倍尋曰常人間無不
盡解若智者出乎尋常之外入乎幽隠之間追虚捕微
探奇掇妙人縱思之則盡不能解用心精麤之異有過
於是心若不有異照口必不能異言况有異能之事乎
請以此理推之後見蘇云近與王員外相見知不足賦
也説云引喻少語不能盡㑹通之識更共觀張所商㩁
先賢書處有見所品藻優劣二人平章遂能觸類比興
意且無限言之無涯古昔已來未之有也若其為賦應
不足難蘇且説之因謂僕曰看公於書道無所不通自
運筆固合窮於精妙何為與鍾王頓爾遼濶公且自評
書至何境界與誰等倫僕荅曰天地無全功萬物無全
用妙理何可備該常歎書不盡言僕雖知之於言古人
得之於書且知者博於聞見或能知得者非假以天資
必不能得是以知之與得又書之比言俱有雲塵之懸
所令自評敢違雅意夫鍾王真行一今一古各有自然
天骨猶千里之跡邈不可追今之自量可以比於虞褚
而已其草諸賢未盡之得惟張有道創意物象近於自
然又精熟絶倫是其長也其書勢不斷絶上下鈎連雖
能如鐵並集若不能區别二家尊幼混雜百年撿探可
知是其短也夫人識在賢明用在斷割不分涇渭餘何
足云僕今所制不師古法探文墨之妙有索萬物之元
精以筋骨立形以神情潤色雖跡在塵壤而志出雲霄
靈變無常務於飛動或若擒虎豹有彊梁拏攫之形執
蛟螭見蚴蟉盤旋之勢探彼意象如此規模忽若電飛
或疑星墜氣勢生乎流便精魄出於鋒芒如觀之欲其
駭目驚心肅然凛然殊可畏也數百年内方擬獨歩其
間自評若斯僕未審如何也蘇笑曰令公自評何乃自
飾文雖矜耀理亦兼通達人不已私盛徳亦微損其後
僕賦成徃呈之遇褚思光萬希莊包融並會衆讀賦訖
多有賞激蘇謂三子曰晉及王員外俱造書賦歴旬不
成今此觀之固非思慮所際也萬謂僕曰文與書被公
與陸機已把斷也世應無敢為賦者蘇曰此事必然也
包曰知音省文章所貴言得失其何為競悦耳而諛面
也已賦雖能豈得盡善無今而乏古論書道則妍華有
餘考賦體則風雅不足纔可共梁已來並轡未得將宋
已上齊驅此議何如褚曰誠如所評賦非不能然於張
當分之中乃小小者耳其書斷三卷實為妙絶猶蓬山
滄海吐納風雲禽獸魚龍于何不有見者莫不心醉後
學得漁獵其中實不朽之盛事
　　　唐朝敘書録
貞觀六年正月八日命整理御府古今工書鍾王等真
蹟得一千五百一十卷至十年太宗嘗謂侍中魏徴曰
虞世南死後無人可與論書徴曰褚遂良下筆遒勁甚
得王逸少之體太宗即日召令侍書嘗以金帛購求王
羲之書蹟天下爭齎古書詣闕以獻當時莫能辨其真
偽遂良備論所出一無舛誤
十四年四月二十二日太宗自為真草書屏風以示羣
臣筆力遒勁為一時之絶(初購求人間書凡真行二百/九十紙裝為七十卷草二千)
(紙裝為八十卷每聼/覽之暇得臨翫之)嘗謂朝臣曰書學小道初非急務
時或留心猶勝棄日凡諸藝業未有學而不得者也病
在心力懈怠不能專精耳朕少時為公子頻遭陣敵義
旗之始乃平冦亂執金鼓必自指揮觀其陣即知其強
弱每取吾弱對其強以吾強對其弱敵犯吾弱追奔不
踰百數十歩吾擊其弱必突過其陣自背而反擊之無
不大潰多用此制勝思得其理深也今吾臨古人之書
殊不學其形勢唯在求其骨力及得其骨力而形勢自
生耳然吾之所為皆先作意是以果能成也(初置𢎞文/館選貴臣)
(子弟有性識者為學士内出書命之令學又人/同有善書者追徴入舘十數年間海内從風矣)至十八
年二月十七日召三品已上賜宴於𤣥武門太宗操筆
作飛白書衆臣乗酒就太宗手中競取散騎常侍劉洎
登御牀引手然後得之其不得者咸稱洎登御牀罪當
死請以付法太宗笑曰昔聞媫妤辭輦今見常侍登牀
龍朔二年四月上自為書與遼東諸將謂許敬宗曰許
圉師常自愛書可於朝堂開示圉師見甚驚喜私謂朝
官曰圉師見古跡多矣魏晉以後唯稱二王然逸少多
力而少妍子敬多妍而少力今觀聖跡兼絶二王鳳翥
鸞廻實古今書聖也
神功元年五月上謂鳳閣侍郎王方慶曰卿家多書合
有右軍遺跡方慶奏曰臣十代再從伯祖羲之書先有
四十餘紙貞觀十二年太祖購求先臣並以進訖惟有
一卷見在今進臣十一代祖導十代祖洽九代祖珣八
代祖曇七代祖僧綽六代祖仲寶五代祖騫高祖規曾
祖褒并九代三從伯祖晉中書令獻之已下二十八人
書共十卷並進上御武成殿示羣臣仍令中書舍人崔
融為寶章集以敘其事復以集賜方慶當時舉朝以為
榮也
　　　唐韋述敘書録
開元十六年五月内出二王真跡及張芝張昶等真跡
總一百五十卷付集賢院令集字搨進尋且依文搨兩
本進内分賜諸王後屬車駕入都却進真本竟不果進
自太宗貞觀中搜訪王右軍等真跡出御府金帛重為
購賞由是人間古本紛然畢進帝令魏少師虞永興褚
河南等定其真偽右軍之跡凡得真行二百九十紙裝
為七十卷草書二千紙裝為八十卷小王及張芝等亦
各随多少勒為卷帙以貞觀字為印印縫及卷之首尾
其草跡又令河南真書小字帖紙影之其古本亦有是
梁隋官本者梁則滿騫徐僧權沈熾文朱异隋則江總
姚察等署記其後太宗又令魏褚等卷下更署名記其
後蘭亭一時相𫝊云將入昭陵𤣥宫長安神龍之際太
平安樂公主奏借出外搨寫樂毅論因此遂失所在開
元五年勑陸元悌魏哲劉懐信等撿校換褾分一卷為
兩卷總見在有八十卷餘並墜失元悌等又削去前代
名賢押署之跡惟以己之名氏代焉上自書開元二字
為印以印記之右軍書凡一百三十卷小王二十八卷
張芝張昶書各一卷右軍真行書唯有黄庭告誓等四
卷存焉蕭令尋奏滑州人家藏右軍扇上真書宣示及
小王行書白騎遂等二卷勑命滑州給驛齎書本赴京
其書扇有貞觀舊褾織成題字奉進上書本留内賜絹
一百疋以遣之竟亦不問得書所由
　　　唐盧元卿法書録
　晉平南將軍荆州刺史瑯琊王廙字世將書一卷
　　　沈熾文　　滿騫　　　徐僧權
　　貞觀十三年十二月十九日起居郎臣褚遂良
　　司空許州都督趙國公臣無忌
　　開府儀同三司尚書左僕射太子少師梁國公臣
　　　𤣥齡
　　特進尚書右僕射申國公臣士廉
　　特進鄭國公臣徴
　　吏部尚書公(逆人侯君集名初同署犯法後/揩名尚書字已不似有而暗)
　　中書令駙馬都尉安徳郡開國公臣楊師道
　　左衛大將軍武陽縣開國公臣李大亮
　　光禄大夫户部尚書莒國公臣唐儉
　　光禄大夫禮部尚書河間郡王臣李孝恭
　　刑部尚書彭城縣開國公臣劉徳威
　　兼太常卿扶陽縣開國男臣韋挺
　　少府監安昌縣開國男臣馮長命
　　銀青光禄大夫行尚書左丞濟南縣開國男臣康
　　　皎
　齊髙帝姓蕭氏諱道成字紹伯書一卷
　　開元五年十一月五日陪戎副尉臣張善慶裝
　　文林郎直祕書省臣王知逸監
　　宣義郎行左司禦率府録事參軍臣劉懐信監
　　宣徳郎行左驍衛倉曹參軍臣陸元悌監
　　承議郎行右金吾衛長史臣魏哲監
　　右散騎常侍崇文館學士上柱國舒國公臣褚無
　　　量
　　祕書監侍讀昭文館學士上柱國常山縣開國公
　　　臣馬懐素
　　開府儀同三司上柱國梁國公臣姚崇
　　銀青光禄大夫行中書侍郎同中書門下平章事
　　　監修國史上柱國許國公臣蘇頲
　　銀青光禄大夫守吏部尚書兼侍中監修國史上
　　　柱國廣平郡開國公臣宋璟
右按工部侍郎韋公云貞觀中搜訪王右軍等真跡出
御府金帛重為購賞人間古本紛然畢集太宗令魏少
師虞永興褚河南等定其真偽右軍之跡凡得真行二
百九十紙裝為七十卷草書二千紙裝為八十卷小王
張芝等亦合少多勒為卷帙以貞觀字為印印縫及卷
之首尾其草跡又令河南真書小字帖紙影之其古本
亦有是梁隋官本者梁則滿騫徐僧權沈熾文朱异隋
則江總姚察等署記太宗又令魏褚等卷下更署名記
開元五年勑陸元悌魏哲劉懐信等撿挍換褾分一卷
為兩卷總見在有八十卷餘並墜失元悌等又割去前
代名賢押署以已名氏代焉上自書開元二字為印記
之王右軍書凡一百三十卷小王二十八卷張芝張昶
書一卷徐㑹稽云太宗大購圖書内庫有鍾繇張芝張
昶王羲之父子書四百卷及漢魏晉宋齊梁雜跡三百
卷貞觀十三年十二月裝成部帙以貞觀字印縫命起
居郎褚遂良排署元卿見建中已後翰林中雜跡用翰
林印印縫茹蘭芳等署名又云貞元十一年正月於都
官郎中竇臮興化宅見王廙書鍾會書各一卷武都公
李造押名又兩卷並古錦褾玉軸每卷十餘人書内一
卷開皇十八年押署有内史薛道衡署名前後所見貞
觀十三年及開元五年書法跋尾題署人名或人數不
同今具如前(建中二年正月二十一日知書樓直官臣/劉逸江賀遂奇等撿挍副使掖庭令臣茹)
(蘭芳副使内寺伯臣宋遊瓌是雜/迹卷上録元和三年四月五日)
　晉右將軍㑹稽内史贈金紫光禄大夫瑯琊王羲之
　字逸少書一卷四帖
　　貞觀十四年三月二十三日臣蔡撝裝
　　特進尚書右僕射上柱國申國公臣士廉
　　特進鄭國公臣徴
　　逆人侯君集(犯法後/揩印)
　　中書令駙馬都尉安徳郡開國公臣楊師道
　　右屯衛將軍上柱國通川縣開國男臣姜行本
　　起居郎臣褚遂良
　　開府儀同三司尚書左僕射太子少師上柱國梁
　　　國公臣𤣥齡
右前件卷是官庫目録第三十共四帖都一百六十一
字玳瑁軸古錦褾有貞觀印字及李氏印謹具跋尾如
前元和三年四月六日盧元卿記
　
　
　法書要録卷四
欽定四庫全書
　法書要録卷五　　　　　唐　張彦逺　撰
　　述書賦上
　　　前檢校刑部員外郎竇臮撰
　　　檢校國子司業竇蒙注定
古者造書契代結繩初假逹情浸乎競美自時厥後迭
代沿革樸散務繁源流遂廣漸備楷法區别妍蚩洎于
我唐天寶末國有宼難府庫傾覆散墜閭閻而興復京
都所司徴購得其歸者盖寡矣余至徳中徃徃偶見袪
積年之遐想該此生之新觀雖欣鄙夫之幸遇實為吾
君之痛惜恨沉草莽上逹無階因記彼而固求願沽諸
而善價然為監臨動静公私貿遷徒暫披翫終歸他室
今記前後所親見者并今朝自武徳以來迄于乾元之
始翰墨之妙可入品流者咸亦書之(周一人史籒秦一/人李斯漢二人蔡)
(邕杜操魏五人韋誕虞松司馬師司馬昭鍾㑹吳二人/皇象賀邵晉六十三人齊獻王元帝成帝康帝孝武帝)
(武陵王會稽王楊肇山濤嵇康張翰蔡克顧榮劉琨孔/侃孔瑜陶侃熊逺應詹卞壼劉超謝藻庾亮庾懌庾翼)
(庾凖郗鑒郗愔郗曇郗超郗儉之郗恢謝尚謝奕謝安/王導王劭王珉王羲之王獻之王廞王濛王述丁潭何)
(充劉訥劉惔張澄劉璞張翼桓温桓𤣥江灌沈嘉劉瓌/之劉廞范汪范寗諸葛長民劉穆之温放之楊羲宋珽)
(宋二十五人武帝文帝孝武帝明帝南平王海陵王謝/靈運謝方明張茂度張永羊欣孔琳之薄紹之王敬𢎞)
(王思𤣥顔竣垣護之駱簡蕭思話龎秀之巢尚之裴松/之徐爰江僧安賀道力齊十五人齊髙帝武帝竟陵王)
(褚淵褚賁徐孝嗣王僧䖍王慈王志王儉劉撝顧寶光/胡諧之徐希秀張融梁二十一人武帝簡文帝邵陵王)
(孝元帝蕭確蕭子雲王克陸杲任昉傅昭朱异王籍殷/鈞阮研王褒蕭特庾肩吾陶𢎞景江蒨周𢎞讓范懐約)
(陳二十一人武帝文帝煬帝沈后新蔡王廬陵王永陽/王桂陽王釋智永智果江總徐陵沈君理袁憲毛喜蔡)
(景厯蔡徴顧野王伏知道謝嘏賀朗北齊一人外五代/祖劉珉隋五人劉𤣥平房彦謙盧昌衡趙文深趙孝逸)
(唐四十五人神堯皇帝文武聖皇帝則天武后睿宗開/元皇帝漢王元昌岐王元範李懐琳歐陽詢歐陽通虞)
(世南虞纂虞煥褚遂良陸東之薛稷房𤣥齡殷仲容王/知敬王紹宗孫過庭張旭賀知章徐嶠之徐浩李造韓)
(擇木田琦衛包蔡有隣鄭遷李權李樞李平鈞王維王/縉史惟則李陽冰家舅繪姨兄明若山宋璆蕭誠張從)
(申吕向長兄蒙馬氏妻劉/秦妹等應親見者所言)並錯綜優劣直道公論或理
盡名言即外假興喻雖闕標舊品而畢寄斯文刋訛誤
於形聲定目存於指掌其所不覩空居名額并世所𫝊
搨者不敢憑推一皆略焉其詞曰
嘗考古而閲史病賤目而貴耳述勲庸而任人揮翰墨
而由己則知親矚延想如見君子量風雅之足憑奚卷
舒之能己古猶今也斯得美矣雖六藝之末曰書而四
人之首曰士書資士以為用士假書而有始豈特長光
價於一朝適容貎於千里(王羲之書蕺山姥竹角扇五/字字索百錢人競買去梁元)
(帝書亦云千里之/面首轉覺為能矣)篆則周史籒秦李斯漢有蔡邕當代
稱之俱遺芳刻石永播清規籒之狀也若生動而神憑
通自然而無涯逺則虹紳結絡邇則瓊樹離披斯之法
也馳妙思而變古立後學之宗祖如殘雪滴溜映朱檻
而垂氷蔓木含芳貫緑林以直繩伯喈三體八分二篆
棨㦸彎弧電轉星散纎逾植髪峻極層巘周秦漢之三
賢余目驗之所先石雖貞而云亡紙可寄而保𫝊(史籒/周宣)
(王時史官著大篆教學童岐州雍城南有周宣王獵碣/十枚並作鼓形上有篆文今見打本吏部侍郎蘇朂敘)
(記卷首云世咸言筆蹟存者李斯最古不知史籒之迹/近在闗中即其文也李斯上蔡人終秦丞相作小篆書)
(嶧山碑後其石毁失土人刻木代之與斯石上本差稀/又至徳中安史敗後四從弟沼于河陽清水渠下得傳)
(國璽其文曰受命于天既夀永昌㸃書皆隠起作龍鳥/狀側文小篆曰魏所受漢傳國璽背上蟠螭一角折鼻)
(尖有黄疵瑕按騐譜牒乃無差舛云斯所書蔡邕字伯/喈陳留人終後漢左中郎將今見打本三體石經四紙)
(石既尋毁其本最稀惟稜/雋及光和等碑時時可見)草分章體肇起伯度時君重
而立名自我存而作故掣波循利創質畜怒(杜操字伯/度京兆人)
(終後漢齊相章帝貴其蹟詔上章/表故號章草今見章草書五行)魏之仲將奮藻獨歩
或迸泉湧溢或錯玉班賦蹟遺情忘契入神悟然而負
才藝履危懼膏明自煎鬢髪改素生非其代痛惜不過
名徴格髙復見叔茂體裁簡約肌骨豐嫮如空凝斷雲
水泛連鷺(韋誕字仲將京兆人終魏光禄大夫時凌雲/臺成先誤釘牓明帝使誕坐籠以鹿盧引上)
(就書去地二十五丈及下鬢髪皓然虞松字叔茂會稽/人終魏中書令大司農今見𨽻紙草書具姓名一紙十)
(一行/也)挹子元之瓌蹟髙子上之雄神量藴文儒才苞古
真或寄詞達禮任道懐仁或仰則鍾繇平視衛臻如晴
郊駟馬維岳降神(司馬師字子元河内人終魏録尚書/事大司馬忠武公及炎受禪追尊曰)
(景皇帝今見正書帶名一紙一十二行弟昭字子上終/魏相國録尚書事封文王追尊文皇帝今見正書具姓)
(名兩紙共/一十二行)觀士季之軌轍審鍾家之超越將遺古而偕
能與象賢而蹈拙如後生之可畏實氣盖於前哲(鍾㑹/字士)
(季潁川人繇子終魏征西將/軍今見帶名行書一紙八行)吳則廣陵休明朴質古情
難以窮真非可學成似龍蠖蟄啓伸盤復行(皇象字休/明廣陵人)
(終侍中吳青州刺史今見帶名章草帖一表七行并寫/春秋哀公上第二十九卷首元年餘自二年至十三年)
(盡尾足其紙每一大幅有一縫線聫合之六元凱押尾/云此是蠒紙𦂳薄有脉似樺皮以諸蠒比類殊有異者)
(也/)賀氏興伯同時共體瘠而不疎逸而寘禮等殊皇賀
品類兄弟(賀邵字興伯吳興人終吳太子/太傅見章草書帶名一帖五行)司馬氏之受
禪炎為帝祖偉哉齊王手蹟目覩翰墨之外仁賢是優
重則突兀嵩華輕則參差斗牛(司馬攸字大猷文帝第/二子武帝弟封齊獻王)
(官至侍中大司馬今見正書帶名凡四叚共三紙書/有痛惜羊祜之言晉姓司馬國犯先諱不言晉也)逮
乎龍化東遷景文興嗣天然俊傑毫翰英異元帝之用
筆可觀世瑜之呈規仰似如發硎刃虎駭鶚眙懦夫䘮
精劍客得志(元帝諱睿字景文東朝中興之主當東遷/謡曰五馬浮渡江一馬化為龍即其人也)
(今見潜潤正書具姓名一/紙七行兼雜批約有十處)成帝則生知草意頴悟通諳
光使畏魄青疑過藍勁力外爽古風内含若雲開而乍
覩旭日泉落而懸歸碧潭(成帝諱衍字世禄元帝孫明/帝子庾氏内今見草批謝草)
(張澄啓/七行)康帝則幼少閑慢迥出凡境駟馬安車不尚馳
騁(康帝諱岳字世同成帝弟今見/行書批劉訥啓四紙共七行)真率孝武不規不矩
氣有餘髙體無所主若露滋蔓草風送驟雨(孝武帝諱/曜字昌明)
(簡文子今見行書一紙又兩帖/等雜批六處共有二十一行也)赳赳道叔逺淳邇俗全
姓名而孰多議風度而不足元子憚其威武吾徒遵其
軌䠱(武陵王諱晞字道叔明帝弟/今見具姓名正書一紙三行)道子雅薄綿密纎潤
露輕藏沈假曲躡峻猶尺水之含衆象小山之擬萬仞
(㑹稽王道子孝武帝子今見/具姓名行書一紙凡七行)季初則隠姓名展纎勁寫
搨共𫝊賞能之盛猶鋸牙鉤爪超越陷穽(楊肇字季初/滎陽人晉荆)
(州刺史今見草書一紙十行有/古署榜無姓名今共𫝊搨之)巨源正書朴略仍餘染
翰忘筌寄情得魚若披堅草澤匿鋭茅廬(山濤字巨源/河内人晉侍)
(中司徒今見正書/帶名一帖四行)叔夜才髙心在幽憤允文允武令望
令問精光照人氣格凌雲力舉巨石芳逾衆芬(嵇康字/叔夜譙)
(國人晉中散大夫今見/帶名行書一紙五行)季鷹有聲古貎磅礴雖無名驗
攀附張索(芝/靖)如凝隂斷雲垂翅一鶚(張翰字季鷹吳郡/人晉大司馬掾今)
(見草書一帖三行有/古榜口滿騫押尾)子尼簡約片月孤峰千歲之下森
森古容(蔡克字子尼陳郡人晉成都王掾子謨過江食/蟹遇毒者本朝尚書僕射今見帶名草書一帖)
(四/行)彦先尚質無而不有猶崆峒之上世俗誰偶(顧榮字/彦先吳)
(郡人晉驃騎將軍今見草書/帶名三帖共有一十二行)越石偉度粃糠翰墨如伐
樹而愛人似問鼎而在徳(劉琨字越石中山人晉太尉/今見行書半紙具姓名五行)
敬思敬康二孔殊芳思行則輕利峭峻類驚虬逸駿康
草則古質鬱紆如落翮摧枯(孔偘字敬思會稽人晉大/司農今見具姓名行書一)
(紙七行孔瑜字敬康㑹稽人車/騎將軍今見具姓名一紙三行)雍容士行季孟公旅肌
骨閑媚精神慢舉如辭山登朝混迹雜處(陶侃字士行/秣陵人晉侍)
(中大將軍今見帶/名正書一紙十行)孝文剛斷謹正援毫古雖拙利今稱
且髙如貴胄之躍駿武賁之操刀(熊逺字孝文豫章人/晉大將軍長史今見)
(具姓名正/書啓七紙)思逺則藁草懸解筆墨無在真率天然忘情
罕逮猶羣雀之飛廣厦小魚之戲大海(應詹字思逺汝/南人晉鎮南大)
(將軍今見草表帶名/二紙共一十七行)望之之草𦂳古而老落紙筋槃分
行羽抱如充仞多士交連雜寶(卞壼字望之濟隂人晉/侍中驃騎大將軍今見)
(帶名草書一/紙共六行)體大法殊實推世踰禀天然而自強亂帝
札而見拘猶朝廷㝛舊年徳相趨(劉超字世踰瑯琊人/晉衛尉零陵忠侯今)
(見帶名正書一帖三行超手筆與元帝相類/自職居近密遂絶其與外人所交之書也)叔文法鍾
纎薄精練用筆雖巧結字未善似漸陸之遵鴻等窺巢
之乳鷰(謝藻字叔文㑹稽人晉中書侍郎今見具姓名/正書啓兩叚合為一紙五行其半先在官半在)
(外及得之勘合如/一得新故異也)博哉四庾茂矣六郗三謝之盛八王
之奇至如強骨慢轉逸足難追斷蓬征蔓葛垂任縱盤
薄是稱元規(庾亮字元規潁川人晉太尉今見草書五/紙行帖共八行具姓名草書又一紙十一)
(行/)遺古效鍾叔豫髙蹤雖穏密而傷浮淺猶葉公之愛
畵龍(庾懌字叔豫潁川人晉衛將軍/今見正行書帶名一紙四行)積薪之美更覽稚
恭名齊逸少墨妙所宗善草則鷹搏隼擊工正則劍鍔
刀鋒愧時譽之未盡覺知音而罕逢其荒蕪快利彦祖
為容似較狡兔於大野任平陂之所從(庾翼字稚恭晉/車騎將軍今見)
(草書四紙共二十六行具姓名正書一帖三行懌與翼/並是亮弟庾凖字彦祖希子亮孫晉豫州刺史今見具)
(姓名草書一/紙凡八行)道徽之豐茂宏麗下筆而剛决不滯揮翰
墨而厚實深沉等漁父之乗流鼓枻髙平奕葉盛徳遺
能方囘重熙接翼嗣興囘則章健草逸發體廉稜若冰
釋泉湧雲奔龍騰密壯奇姿撫蹟重熙若投石㧞距怒
目揚眉景興當年曷云世乏正草輕利脱略古法蹟因
心而謂何為吏士之所多惜森然之俊爽嗟薎爾於中
和處約道允家之後俊狂草勢而兄優謹正書而弟潤
俱始登於學次慙一虧於九仞(郗鑒字道徽髙平人也/晉太宰今見草書三紙)
(共十七行郗愔字方囘曇字重熙並鑒子愔晉司空見/章草書寫父雜表一首四十三行草書八紙曇晉中郎)
(將今見具姓名草書一紙四行郗超字景興愔子晉臨/海太守今見具姓名行草書共四紙郗儉之字處約晉)
(太子率更令今見具姓名草書兩紙郗恢字道允晉鎮/軍將軍今見具姓名草書及行書共兩紙處約道允並)
(是曇/子)謝氏三昆尚草特峻猶注飛澗之瀑溜投全牛之
虚刃達士逸蹟乃推無奕毫翰云為任興所適能事雅
量末歸安石至夫藴虚靜善草正方圓自窮禮法拘性
猶恒徳之仁智應物之龜鏡恨其心懼景興書輕子敬
塞盟津而捧土損智力有餘病(謝尚字仁祖陳郡人晉/散騎常侍今見具姓名)
(草書一紙六行謝奕字無奕晉鎮西將軍今見帶名行/書一紙六行謝安字安石尚弟晉侍中太傅今見具姓)
(名正書二紙三十行安得/獻之書時斷作紙夾焉)業盛瑯琊茂宏厥初衆能之
一乃草其書將以潤色前範遺芳後車風稜載蓄髙利
有餘類賈勇之武士等相驚之戲魚有子敬倫蹟存目
驗以古窺今調渉浮豔尚期羽翼鴻漸芝蘭香染與兄
搨而弟真將奢也而寧儉繩繩宜爾傑出季琰露鋒芒
而豁懐傍禮樂而無撿猶摶扶揺而坐致超峻極而非
險(王𨗳字茂宏瑯琊人晉丞相謚曰文獻公今見具姓/名草書兩紙共六行王劭字敬倫即導子晉車騎將)
(軍今見具姓名草書一紙六行兄即恬洽不見真蹟洽/子珉字季琰晉中書令今見具姓名草書一紙凡八行)
然則窮極奧㫖逸少之始虎變而百獸跧風加而衆草
靡肯綮遊仞神明合理雖興酣蘭亭墨仰池水武未盡
善韶乃盡美猶以為登泰山之崇髙知羣阜之迤邐逮
乎作程昭彰褒貶無方穠不短纎不長信古今之獨立
豈末學而能揚幼子子敬創草破正雍容文經踴躍武
定態遺妍而多狀勢繇已而靡罄天假神憑造化莫竟
象賢雖乏乎百中偏悟何慙乎一聖斯二公者能知方
祁氏之奚午天性近周家之文武誠一字而萬殊且含
規而孕矩然而真蹟之稱獨標俁俁忘本世心余所不
取何哉且得于書法失于背古是知難與之渾樸言可
以為礲斲主矣(王羲之字逸少晉右軍將軍前後多見/行草書唯正書世上稀絶幼子獻之字)
(子敬晉中書令今世上多見行書獨歩不可具舉蹟書/之書稱二王輙加真字之餘雖超越者並通謂之絶跡)
(盖俗學/之意也)温温伯輿亦扇其風風流之表軒冕之中骨體
慢正精彩冲融已髙天然恨乏其功如承奕葉之貴胄
備夙訓之神童(王廞字伯輿即導孫薈子晉司徒/左長史今見帶名草書一紙七行)奧若
太原之英二子間生仲祖慕元常之則懐祖通文獻之
情方言慕而我愧(言慕/鍾繇)比叔文而彼榮(比叔文/即謝藻)習所通
而不及(言通/王導)叅放之而先鳴(叅温/放之)結束體正肆力專成
猶棟梁富於合抱巧匠斲而未精(即王/濛也)髙利迅薄連屬
欹傾猶鳥避羅而勢側泉激石而分横(即王述也王濛/字仲祖太原人)
(晉金紫光禄大夫今見具姓名正書一紙二行王述字/懐祖太原人晉尚書令藍田侯今見具姓名草書一紙)
(三/行)若夫反古不忘吾推世康似無逸少如禀元常猶落
太階之蓂莢掇祕府之芸芳(丁潭字世康會稽人固孫/彌子晉散騎常侍今見正)
(草書各一/紙共十行)次道淳實寡於風彩自是雄姿翰墨具在如
士大夫之京華遊處叅貴胄而膚質未改(何充字次道/廬江人庾亮)
(舅晉侍中司空今/見帶名行書三行)行仁靡雜唯鍾是師悦端閑於髙軌
能終始於清規雖帶偏薄亦能隣幾若鳳雛始備於五
彩長松僅攀乎一枝(劉訥字行仁瑯琊人晉散騎常侍/今見康帝啓四紙共有三十五行)
(也/)真長則草含稚恭之厚爽正邇越石之羈束輕浮森
峭穠媚藻縟落衆木於秋杪狎群鷗於水曲(劉惔字真/長沛郡人)
(晉丹陽尹今見具姓名行/書及草各一帖共六行)國明勵躬鍾氏餘風壯利纎
薄守雌知雄如道門之子仙路時通(張澄字國明吳郡/人嘉之子晉光禄)
(大夫今見咸康八年帶名/正書上成帝啟一紙七行)猗歟子成徇蹟過名正𨽻敦
實藁草沈輕元常髙風雖疎復呈猶不考擊之鐘鼓含
律吕之音聲(劉璞字子成南陽人晉光禄勲即得道南/岳魏夫人之子夫人魏舒女父義晉河内)
(修武令今見具姓名行/書及草兩紙共二十行)君祖馳馭藝忝令譽窮正驗草
而罕逮其能作偽亂真而未可為據正企鍾而悠邈草
師王而莫著與夫敬仁道群(王修/江灌)或㧞茅以連茹猶鋭
意鵬舉致身鷹翥(張翼字君祖下邳人晉東海太守時/穆帝令翼寫王右軍手表帝自批後)
(右軍殆不能别久乃悟云小人幾欲亂真/今見具姓名正草書總三帖共十六行)元子正草厚
而不倫若遺翰墨猶帶真淳似山林之樂道非玉帛之
能親(桓温字元子譙國人彛子晉丞相大司馬南郡/宣武公今見具行草書帶名四紙共三十行)敬
道耽翫鋭思毫翰依憑右軍志在淩亂草狂逸而有度
正疎澀而猶憚如浴鳥之畏人等驚波之泛岸(桓𤣥字/敬道温)
(子厯晉義興太守自署丞相僣號曰楚/今見帶名正行草書總十紙共六十行)道群閑慢氣格
自充始習新制全移古風與伯輿之合極(王/廞)若子敬之
童蒙猶富禮樂之世胄備神彩於厥躬(江灌字道群陳/留人晉侍中中)
(䕶軍今見帶名/行書一紙七行)長茂草勢既㨗而疎慕王不及獨斷所
如猶鷙鳥擊搏而失中因蹭蹬於古墟(沈嘉字長茂吳/郡人晉吳興太)
(守今見具姓名/草書共三行)元寶剛直兩王之次骨正力全軌範宏
麗淩突子敬病於輕肆同變武而習文若訪龍而獲驥
(劉瓌之字元寶沛國人晉御史中/丞義城伯今見帶名行書九行)季舒纎勁循古有禮
遇稀難評唯署一啓(劉廞字季舒㑹稽人晉光禄/大夫今見書名啓一紙也)順陽
筆精吾見𤣥平近瞻元常俯視國明(張/澄)利且掩薄能多
似生如班輸之運斧乏棟梁以經營(范汪字𤣥平順陽/人晉安北將軍今)
(見具姓名正書謝/䁑𤓰啓四行矣)武子正筆頗全古質去凡忘情任樸
不失猶髙人之與釋子志繇道而秉律(范寗字武子汪/子晉中書侍郎)
(今見帶名正書啓/三紙共二十一行)長民則全效子敬便於性分宏逸生
於天機衆妙總而獨運凌所師而小薄壯若已而不紊
猶豁其流而氷開殷其響而雷奮(諸葛長民瑯琊人晉/輔國將軍宣城内史)
(今見具姓名行/書一紙六行)道和閑雅離古躡真慢正繇徳髙蹤絶
塵若昂藏博逹之士謇諤朝廷之臣(劉穆之字道和東/莞人晉侍中司徒)
(今見具姓名行/書一紙六行)放之率爾草健筆力豈忘保持足見凖
則猶片錦呈巧細流不極(温放之太原人嶠子晉黄門/侍郎今見草書具姓名二行)
楊真人之正行兼淳熟而相成方圓自我結構遺名如
舟楫之不繫混寵辱以若驚(真人諱羲𢎞農人今/見行書帶名六行)宋珽
訛𦂳足光利用習古者或以為輕日新者必因而重猶
樸散而分形器務成而立賦頌(宋珽廣平人晉相府參/軍今見行書具姓名凡)
(四/行)宋武徳輿法含古初見荅道和之啓未披有位之書
觀其逸毫巨麗載兆虎變髙躅莫究其涯雄風於焉已
扇猶金玉鑛璞包露貴賤(劉裕字徳輿彭城人翹子晉/太尉中書監封宋公後受禪)
(稱宋武帝今見帶名批劉/穆之啓兩紙共六行矣)皇矣文帝天知正𨽻舉已逹
於縱横攀王媚於𦂳細(獻/之)向精専而習熟幾可與之興
替尚瞻擊水之鵬摶且並聞天之鶴唳(文帝諱義隆武/帝第三子今見)
(帶名正行書兩帖共七行/雜批五處共有二十行也)孝武則武威戡難翰墨馳聲
雖禀訓而已髙恨一簣而未成徒忌人之賢已異及父
之令名(王僧䖍書用/拙筆以自容)與思話而雄強追彦琳而愧耻(蕭/思)
(話孔/琳之)若夷狄之佳麗慕顔容於桃李(孝武帝諱駿字休/龍文帝第三子今)
(見帶名正書啓十行又/行書都四紙共十三行)太宗徽音用壯之心遺棄鄙野
不無髙深快突俗工匠古隣今冠柤梨之下果怯鸞鳳
之珍禽(明帝諱彧字休炳孝武帝弟今見帶/名行書四紙并批雜啓等共八行也)南平休𤣥
筆力自全幼齒結構老成天然比夫鳥在鷇龍潜泉符
彩卓爾文詞粲然(南平王鑠字休𤣥文帝第四/子今見帶名啓正書兩行)休茂尚
冲已工法則長於用筆結字短於精神骨力性靈可觀
運用未極猶鳬雛鵠子初備羽翼(海陵王休茂文帝第/十四子今見正書帶)
(名啓四行姚/懐珍押尾)後見三謝兩張連輝並俊若夫小王風範
骨秀靈運快利不拘威儀或擯猶飛湍激矢電注雷震
(謝靈運陳郡人宋侍中秘/書監今見帶名行書七行)方明寛和隠媚且潤如幽閑
女徳禮教士𦙍(謝方明陳郡人惠連父宋㑹稽/太守今見帶名正書籖三行也)茂度逸
翰景初清規或大言而峻薄(景初對文帝云臣恨/二王不得臣之體)或寡
譽而﨑奇(王僧䖍書用/拙筆以自容)並心輕兩王蹟及宗師擬鶴鳴
而子和殊鯉退而學詩(張茂度吳郡人敞子宋㑹稽太/守今見具姓名行草書兩紙共)
(十行張永字景初茂度子宋征西將/軍今見正行草書五紙共三十行矣)敬元則親得法於
子敬雖時移而間出手稽無方心敏奧術虚薄而不忘
本分縱横而粗得師骨遇其合時髣髴唐突猶圖騏驥
而莫展塑真仙而非實爾後王羊謬同衆靡餘風彦琳
敬叔允執厥中孔則愈於𦂳速病於乾偏超舉之餘窺
羊及肩猶蓬瀛心想濩武風𫝊競其豐利又覩薄氏纎
圓克成骨力猶稚精彩潤密乃誠莫貳掩友凌師抑亦
其次雖鍮無金價而珉實玉類(羊欣字敬元泰山人不/疑子宋中散大夫與邱)
(道䕶同授獻之筆法今見正行草具姓名書二十餘紙/凡六七卷所言王羊謬同諺云買王得羊不失所望言)
(虚也孔琳之字彦琳㑹稽人宋太常卿今見具姓名正/行書三紙共二十行薄紹之字敬叔丹陽人宋給事中)
(與楊孔並師小王今見具姓/名行書四紙共二十八行)淮水茂族敬𢎞不墜故朝
餘風翰墨兼至既約古而任逸亦遺能而獨駛猶剙埏
埴於昔人全朴畧而成器(王敬𢎞瑯琊人導孫桓元姊/夫宋侍中左光祿大夫今見)
(具姓名草書/一紙四行也)蔓衍枝派思𤣥不忘穏厚而無法度淳和
而蓄鋒芒猶君子自適順時行藏(王思𤣥瑯琊人宋南/康太守今見具姓名)
(行書/三行)顔氏儒門士遜墨妙大令典則中散氣調薄首孔
肩體格惟肖如驚弦履險避地膺峭(顔竣字士遜瑯琊/人延之子宋右將)
(軍東揚州刺史今見具姓名行書一紙五/行言薄首孔肩則獻之羊欣紹之琳之)垣公䕶之神
凝筆遲富雅景乏士規猶門寒道髙衣薜言時(垣䕶之/字彦宗)
(洛陽人宋寧朔將軍今見/具姓名行書一紙四行)翩翩正祖恭已法則師資小
王深入閫域安知逸氣未詳筆力猶驥異真龍紫非正
色(駱簡字正祖丹陽人宋鉅野令今見行/書一紙五行有姚懐珍徐僧權等押尾)思話綿宻緩
歩娉婷任性工𨽻師羊過青似鳬鷗雁鶩游戲沙汀(蕭/思)
(話蘭陵人宋征西將軍丹陽尹今見帶名/正書啓兩紙共十三行具姓名行書三行)二王變古法
有所屬兢兢秀之斂翰謹束如仙童樂静不見可欲(龎/秀)
(之宋江州刺史今見正/書具姓名啓一紙十行)仲逺循常繇𠂻邇俗企彦琳之
牆仞遵茂度之軌躅(張茂/度)豈聞一而得三同出吳而入
蜀(巢尚之字仲逺魯國人宋寧/朔將軍今見帶名行書七行)世期旁通崛強斷利叅
方囘之章法(郗/愔)得敬元之草意(羊/欣)匪庖丁之解牛同君
子之不器(裴松之字世期河東人宋散騎常侍太中大/夫今見具姓名章草書慰勞文一卷二十四)
(行/)長玉靡慢神閑態穠荷小王之偉質錯明帝之髙蹤
執徳而風塵不雜發言而禮儀攸從(徐爰字長玉瑯琊/人本名瑗避傅亮)
(諱除玉宋太中大夫今見正書/具姓名上明帝啓一紙五行)江矦僧安揵利而乾貌
兼輕媚體出多端猶廣庭之卉木小苑之峰巒(江僧安/陳留人)
(宋太子中庻子今見真/姓名行書一紙八行)道力草雄圓轉不窮壯自躬之
體格疲逸少之遺風猶立言而逍遥出世驗迹乃夙夜
在公(賀道力㑹稽人宋吴興令今見/具姓名章書二紙共二十行)齊髙則文武英威
時來運歸挺生紹伯墨妙翰飛觀乎吐納僧䖍擠排子
敬昂藏鬱拔勝草負正猶力稽牛刀水展龍性(蕭道成/字紹伯)
(蘭陵人永之子宋右僕射太尉封十郡為王及受禪即/位稱齊髙帝今見具姓名行草書及雜批三十餘紙)
世祖宣逺象賢豈敢仰英規而無功超筆力而有膽莫
顧程式率繇胸襟能騁逸氣未忘童心若横波束薪泛
濫淺深(武帝諱頤字宣逺髙帝長子今見/帶名行草書及雜批等十餘紙)子良則能知
未善心逺蹟邇家風若遺古則翻鄙雖有力而無體將
從真而自美猶土階茅茨儉徳之始(竟陵王子良武帝/子今見帶名行書)
(四/行)彦囘無節筆翰亦爾決利不拘足用而已如拔楓栁
抑亦杞梓(褚淵字彦囘河南人宋末與髙帝同掌樞密/後齊臺建以佐命功受司徒中書監今見具)
(姓名草書二紙/共一十三行)蔚先忠良自我名揚老成不虧和雅允
臧若窮隠肥遁志傲侯王(褚賁字蔚先淵之子齊秘書/監因父憂免職便不仕時人)
(以為耻父失節於宋室遂爾屏居/今見正書啓具姓名一紙凡八行)非禮不言從容始昌
如碩徳君子道義難量而盛徳有素筆精源長(徐孝嗣/字始昌)
(東海人齊太尉尚書令/今見正書啓共二紙)簡穆父子載茂餘芳僧䖍則密
緻豐富得能失剛鼓怒駿爽阻圓任強然而神髙氣全
耿介鋒芒發卷伸紙滿目輝光才行兼而䨇絶名實副
而特彰如運籌決勝威震殊方伯寶次道並資義訓兄
則雜(太祖/髙帝)而外兼禀家君於已分弟則纎薄無滯過庭
益俊並能寛閑墨妙逸速毫奮比逹士與君子人不知
而不愠仲寶同夫季舒署名莫窺牆仞(王僧䖍瑯琊人/曇首子齊尚書)
(令簡穆公今見正書具姓名啓二併行書共十五紙王/慈字伯寶王志字次道並僧䖍子慈齊侍中冠軍今見)
(具姓名行書兩紙共二十五行弟志齊侍中吏部尚書/今見具姓名行書三帖共七行王儉字仲寶僧綽子齊)
(尚書令今見署名啓行字/而已與孔廞同廞字季舒)茂謙則壯而不密騁志恒俗
輕師模任縱欲如勇夫格獸徑越林麓(劉撝字茂謙彭/城人齊太子洗)
(馬御史中丞今見行/書兩紙共二十行)寶光楷之同調合韻差池去就羽
翮齊振依蕭附王(道成/僧䖍)俱曰慕藺論骨氣而胡壯驗精
神而顧峻猶栁岸之先春得地連於河潤(顧寶光吳郡/人齊司徒左)
(西掾今見具姓名行書兩紙共二十行胡諧之/南昌人齊度支尚書今見帶名行書一紙八行)希秀之
蹟敬叔之倫(薄紹/之)正則謹促有度草則拘撿靡伸如儉
徳君子清朝士人(徐希秀瑯琊人齊驍騎將軍今見/具姓名行書草書兩紙共十二行)思
光逸才揮翰無滯超寶光之力從僧䖍之制越恒規而
渉徃出衆格而靡繼如塞路蓬轉摩霄鳶唳(張融字思/光呉郡人)
(齊司徒左長史今見具/姓名草書一紙九行)梁則髙祖叔達恢𢎞厥躬泯規
矩合童蒙文勝質而辭寡明察衆而理窮猶巧匠琢玉
心愜雕蟲(蕭衍字叔逹蘭陵人順之子齊左僕射征東/將軍封梁王及受禪即位稱梁武帝今見帶)
(名行書及制草雜/批等四十餘紙)簡文慕鍾不瑕有害慠景喬而含古
(蕭子/雲)肩邵陵而去泰(簡文帝諱綱字世纘武帝第三子/今見帶名正書啓四紙并寫禪師)
(碑文六紙及/行書四行)世調則氣吞元常若置度内方之惠達(蕭/特)
㫖趣猶昧擅時譽而徒髙考遺蹤而罕逮(邵陵王綸字/世調武帝第)
(六子今見帶/名行書三紙)孝元不拘快利睢盱習寛疎於一體加緊
薄而小殊惟數君之翰墨穪(去/聲)天倫之友于皆可比蘭
菊殊芳鴻鴈異軀(孝元帝諱繹字世誠武帝第七/子今見具姓名行書一十五行)仲正
則寛而壯賖而密婆娑蹣跚綽約文質禀庭訓而微過
任天然而自逸若衆山之連峰探仙洞而不一(蕭確字/仲正綸)
(子梁廣州刺史永安侯今見具/姓名行草書兩紙一十五行)景喬則潤色鍾門性情
勵已豐媚輕巧纎慢旖旎詩雖易其國風賜豈賢於夫
子猶鸞窺鏡而鼓翼虎不咥而履尾(蕭子雲字景喬蘭/陵人梁侍中國子)
(祭酒今見正書具姓名啓及臨右軍/書共三十行又見草書六十餘紙)名劣筆健乃逢王
克通流未精疎快不忒猶腐儒㝛士運用自得(王克瑯/琊人梁)
(尚書僕射今見具姓名/草書四行有胡昂印尾)陸杲迅熟騁揵遺能任縱便無
風稜如郊坰羽獵􁥪䎉奔騰(陸杲吳郡人梁光祿大夫/揚州大中正今見具姓名)
(草書/九行)體雜閑利覩夫彦昇構牽掣而無法任胸懐而足
憑猶注懸泉咽凝氷(任昉字彦昇樂安人梁吏部侍郎/掌著作今見具姓名草書五行)
茂逺㨗鋭足以自給彦和連環迅不可及如過雨之奔
簷霤飛燎之赫原隰(傅昭字茂逺北地人梁秘書監金/紫光禄大夫貞子今見具姓名草)
(書一紙一十一行朱异字彦和呉郡人中領/軍右僕射今見具姓名草書一紙十三行)文海緊快
勢逸氣髙未忘俗格鋭意操刀猶樂成名於朝野嗤遁
迹於蓬蒿(王籍字文海瑯琊人僧䖍子梁左/塘令今見具姓名草書凡八行)季和慢速
風規所屬圓轉頗通骨氣未足(殷鈞字季和陳郡人梁/國子祭酒今見行草書)
(兩帖共有/一紙三行)文機纎潤穏正利草輭媚横流姿容美好若
其抑阮褒殷庻幾同塵似泉激溜於懸磴木垂條於晩
春(阮研字文機陳留人梁交州刺史/今見具姓名正行草書五十餘紙)惟子深與惠達總
景喬之幼志俱親拂毫同陪結字深正穏而寡力達草
寛而豐意或比父而疎省或過師而巧媚誰與别其羅
紈且欲同乎篋笥(王褒字子深瑯琊人規子梁尚書僕/射蕭特字惠逹子雲子梁海鹽令今)
(見正行草書具姓/名共有二十六紙)肩吾通塞併乏天性工歸文華拙見
草正徒聞師阮(阮/研)何至遼夐使鉛刀之均鋒穪並利而
則佞(庾肩吾字子慎新野人梁度支/尚書今見具姓名行書三紙)通明髙爽緊密自
然擺闔宋文峻削阮研載窺逸軌不讓真仙猶龍髯鶴
頸奮舉雲天(陶宏景字通明丹陽人隠居山林武帝追/諡貞白先生今見具姓名正行書一十二)
(行/)彦淵氣懦任力或滯猶翮短風髙昇沉靡制(江蒨字/彦淵濟)
(陽人梁吏部侍郎今見/具姓名行書一紙三行)𢎞讓迅快放誕可觀利疾速著
輕乾若星居僻陋木蔓樛盤(周𢎞讓汝南人𢎞正弟今/見草書七行有胡昂押尾)
蠢蠢懐約任己作制若孤陋儒生辛勤一藝(范懐約吳/郡人梁東)
(宫侍書今見正書寫正覽一卷并具姓/名行書一紙○一宋本上卷從此止)爰及陳氏霸先
剙業盤桓有威牢落無則等王師憑怒挫䘐攻刼嗟文
煬而不知徒染毫而敗法(陳霸先潁川人文讚子厯梁/司空丞相封為陳公後受禪)
(即位稱陳武帝今見批沈格啓行書四行文帝諱蒨字/子華武帝子見批陸瓊行書三行煬帝諱叔寶字元秀)
(宣帝子今見帶/名行書一紙)沈氏后徳名標婺華允光親署獨美可
嘉如晩晴陣雲傍日殘霞(煬帝后沈氏呉興人君理之/女今見署啓一紙婺華后字)
叔齊鬱然署押而已伯仁軟慢尺牘近鄙欽榮之之勁
舉雖師心而入流髙疎壯浪復覩伯謀並如策馬馳逐
葦航泛浮(新蔡王叔齊字子肅煬帝弟官至侍中國子/祭酒見署名書一紙廬陵王伯仁字夀之煬)
(帝子官至光禄大夫中武將軍今見具姓名行書四行/永陽王伯智字榮之廬陵王弟官至左翊將軍今見帶)
(名行書七行桂陽王伯謀字深之永陽/王弟官至丹陽尹今見帶名行書五行)智永智果禪林
筆精天機淺而恐泥志業髙而克成或拘凝重蕭索家
聲或利凡通周章擅名猶能作緇門之領袖為當代之
凖繩並如君子勵躬於有道髙人保志而居貞(㑹稽永/欣寺僧)
(智永俗姓王氏右軍孫今見具真草千文數本并/帶名草書二紙僧智果會稽人帶名草書一紙)坡陁
總持獨歩方外甘率性而衆異非接武於興㑹若時違
隠淪卒不冠帶(江總持濟陽人陳尚書令今/見具姓名草書一紙三行)孝穆鄙重
剛毅任拙猶偏禆武夫膽勇智怯(徐陵字孝穆東海人/陳左僕射今見正書)
(帶名啓/一紙)仲倫則快速無度馳突不疎尺題已終筆勢仍
餘似逸籠檻之衆鳥恣飛鳴之所如(沈君理字仲倫吳/興人陳尚書吏部)
(郎中駙馬都尉今見/具姓名草書一紙)徳章率爾流浪急速骨氣乍髙風
神入俗符縱志而失道等潰河與顛木(袁憲字徳章陳/郡人陳右僕射)
(今見具姓名草書/兩行有胡昂印尾)快哉伯武心空手敏古風若遺令範
惟允如平郊逸驥晩景飛隼(毛喜字伯武滎陽人陳吏/部尚書今見具姓名草行)
(書共有/四紙)翩翩濟陽茂世希祥任樸無聞適俗不忘父輕
而迅子凛而剛(蔡景厯字茂世濟陽人陳度支尚書今/見具姓名行草書三紙子徴字希祥陳)
(中書令今見具/姓名草書二紙)接武随波雷同野王如異磽肥之挺質
俱竹柏之凌霜(顧野王字希馮陳黄門侍郎領/大著作今見具姓名草書二紙)知道則
寛疎弛慢無可取則削凡常病窒塞猶岸陸縱獺艱辛
騁力(伏知道昌平人陳鎮北長/史今見具姓名草書三紙)含茂悠悠荐臻同徳廹
時季而陵替俱道䘮於翰墨徒麋鹿為後先非勝負可
差忒(謝嘏字含茂陳郡人陳中書/令今見具姓名草書三紙)賀氏曰朗雖非動人
不事筆力猶阻學貧三者若宦游旅泊衣化風塵(賀朗/㑹稽)
(人陳秘書監今見/具姓名行書三紙)文深孝逸獨慕前蹤至師子敬如欲
登龍有宋齊之面貌無孔薄之心胸(趙文深天水人後/周為書學博士書)
(蹟為時所重孝逸湯隂人隋四門助教深師右軍逸效/大令甚有功業當平梁之後王褒入國舉朝貴胄皆師)
(於褒唯此二人獨負二王之法俱入/隋臨二王之迹人間徃徃為貨耳)蕭條北齊浩汗仲
寶劣充凡正備法緊草遐師右軍􁧆爾繇道究千變而
得一乗薄俗而居老如海岳髙深青分孤島(劉珉字仲/寶彭城人)
(彦英子北齊三公郎中今/見具姓名草書十二紙)隋則𤣥平嗣芳訛熟名揚彦
謙草力浮緊循常糟粕右軍之化依稀夫子之牆皆如
益星榆之衆象無月桂之孤光(劉𤣥平珉之子髙道隋/贈貞範先生今見具姓)
(名行書二紙房彦謙清河人司/𨽻刺史今見具姓名草書十紙)昌衡跌宕率爾而作雖
蔑法而或乖乃繇𠂻而不怍似野笋成竹長風隕籜(盧/昌)
(衡字子均范陽人隋侍中贈司空父道䖍子均隋/禮部待郎太子左庻子今見具姓名行書二紙)
　
　
　
　
　法書要録卷五
欽定四庫全書
　法書要録卷六　　　　　唐　張彦逺　撰
　　述書賦下
我巨唐之膺休一六合而闡幽武功定文徳修髙祖運
龍爪陳睿謀自我雄其神貌冠梁代之徽猷(神堯皇帝/隴西李氏)
(諱淵仕隋官至殿内少監右驍衛將軍大丞相封唐王/及受禪即位革隋為唐又王右軍書柱作爪形時觀者)
(號為龍爪書髙祖師王褒/得妙故有梁朝風格焉)太宗則備集王書聖鑒旁啓
雖躡閭井未登階陛質詎勝文貌能全體兼風骨摠法
禮(文武皇帝諱世民神堯子當貞觀年中/鳩集二王真迹徴求天下併充御府)武后君臨藻
翰時欽順天經而永保先業從人欲而不顧兼金(則天/皇后)
(沛國武氏士彠女臨朝稱尊號曰大周金輪皇帝時鳳/閣侍郎石泉王公方慶即晉朝丞相導十世孫有累代)
(祖父書迹保傳於家凡二十八人緝成一十一卷后墨/制問方慶方慶因而獻焉后不欲奪志遂盡摸寫留内)
(其本加寶飾錦繢歸還王氏人到于今稱/之右史崔融撰王氏寶章集序具紀其事)睿宗垂文規
模尚古飛五雲而在天運三光以窺户(睿宗皇帝天皇/第四子性淳和)
(好書史尚古質書/法正體不樂浮華)開元應乾神武聰明風骨巨麗碑版
崢嶸思如泉而吐鳳筆為海而吞鯨諸子多藝天寶之
際迹且師於翰林嗟源淺而波細(開元天寶皇帝仁孝/慈和兼負英斷好圖)
(画少工八分書及章草殊異英特自諸王殿下已下多/效呉嗣李凃雖有工夫不能髙逺開元中八分書北京)
(義堂西岳華山東岳封禪碑雖有當時院中/學士共相摹勒然其風格大體皆出自聖心)漢王童年
自得書意夙承羲獻守法不二(漢王元昌/文皇帝弟)惠文靡倦博
好敦勸恨夫有始無終灰燼成空苟懼存而投閣徒榮
没而昇宫尚可謂梁園筆壯樂府文雄累聖重光之盛
業六書一藝之精工非所以抑至人之徇已服勇士以
雕蟲責繁聲於韶頀徴豔色於蒼穹者也(岐王元範追/册惠文太子)
(開元皇帝弟時天府圖書為張昌宗竊換張氏誅後歸/薛稷稷殁為王所得初不聞奏後慮焉乃盡焚之言樂)
(府文雄者王多能好事/有文詞特為歌者所唱)爰有懐琳厥迹疎壯假他人之
姓字作自己之形狀髙風甚少俗態尤多吠聲之軰或
浸餘波(李懐琳洛陽人國初時好為偽迹其大急就稱/王書及七賢書假云薛道衡作敘及竹林敘事)
(并衛夫人咄咄逼人嵇康絶交書並懐琳之偽迹也有/姓謝名道士者能為蠒紙嘗書大急就兩本各十紙言)
(詞鄙下跋尾分明徐唐沈范蹤跡烜赫勞茹裝背持以/質錢貞觀中勅頻搜尋彼之錢主封以詣闕太宗殊喜)
(賜縑二百疋懐琳乃上别本因得待詔文林館故在内/之本有貞觀印焉頃年在右相林甫家後本在張懐瓘)
(處尋轉易/與李起居)若乃出自三公一家面首歐陽在焉不顧偏
醜䫜翹縮爽了梟黝糺如地隔華戎屋殊户牖學有大
小夏矦書有大小歐陽父掌邦禮子居廟堂随運變化
為龍為光(歐陽詢長沙人紇之子幼孤陳中書令江摠/收飬書出于北齊三公郎中劉珉官至率更)
(令太常少卿子通亦能/繼美拜納言封渤海公)永興超出下筆如神不落疎慢
無慙世珍然則壯文幾而老成與貞白而徳鄰如層臺
緩歩髙謝風塵纂煥嗣聖體多拘撿如彼珷玞亂其琬
琰(虞世南㑹稽人荔之子迹居四公之上官至秘書監/贈禮部尚書封永興公子纂孫煥皆能繼世煥授武)
(官在仗㝛衛初隋有猛將來䕶兒子恒濟皆負才學入/唐繼登三仕故陸元方所云來䕶兒兒把筆虞世南兒)
(帶刀言物極則/反一至於此也)河南專精克儉克勤伏膺告誓鋭思猗
文恐無成於畫虎將有類於效顰雖價重衣冠名髙内
外澆漓後學而得無罪乎(褚遂良河南人兼愛子尚書/左僕射河南公兼愛名亮東)
(都/人)柬之效虞疎薄不逮少保師褚菁華却倍超石鼠之
效能愧隋珠之掩纇(陸柬之吳郡人仁公子虞氏之出/官為著作郎薛稷河東人太子少)
(保/)房文昭則雅而和隠乃訛精神乏氣胸臆餘波若蘋
萍異品共泛中河(房喬字元齡清河人彦謙子/官至司空贈太尉文昭公)殷公王
公兼正兼署大乃有則小非無據騏驎將騰鸞鳳欲翥
題二牓而迹在歎百川而身去(殷仲容陳郡人不害之/孫令名之子奕世工書)
(尤善書額官至禮部郎中書汴州安業寺額京師裒義/開業資聖寺東京太僕寺靈州神馬觀額皆精妙曠古)
(王知微太原人門𫝊孝義工正行善署書與殷同工而/異曲兼草書弟知慎工圖画兄官至秘書少監當時䨇)
(絶與仲容齊肩天后詔一人署一寺額仲容題資聖知/敬題清禪俱為獨絶洛川長史徳政二賈碑在修竹寺)
(東南角即知敬之迹極峻利豐秀清禪資聖寺至今路/人識者駐馬徃觀普濟度寺即父令名手蹤皆為後代)
(程/式)王祕監則首未全貞尊道重徳或終紙而結字或重
模而足(道句/反)墨濩落風規雄壯氣力播清譽而祖述屢
見賞於有識如曲圃鴻飛芳園桂植(至紹宗瑯琊人脩/禮子官至祕書少)
(監/)䖍禮凡草閭閻之風千紙一類一字萬同如見疑於
冰冷甘没齒於夏蟲(孫過庭字䖍禮富陽/人右衛胄曹黎軍)張長史則酒
酣不羇逸軌神澄囘眸而壁無全粉揮筆而氣有餘興
若遺能於學知遂獨荷其顛稱(張旭吳郡人左率/府長史俗號張顛)雖宜
官售酒子敬運帚遐想邇觀莫能假手拘素屏及黄卷
則多勝而寡負猶莊周之寓言於從政乎何有(後漢師/宜官工)
(書嗜酒每遇酒肆輒書於壁顧觀酒因大售計價償足/而滅之王子敬以帚泥書壁觀者如市已上皆言旭之)
(可/比)湖山降禮狂客風流落筆精絶芳詞寡儔如春林之
絢彩實一望而寫憂邕容省闥髙逸豁達解朝服而歸
鄉斂霓裳而辭闕(賀知章字維摩㑹稽永興人太子洗/馬徳仁之孫少以文詞知名工草𨽻)
(書進士及第歴官太常少卿禮部侍郎集賢學士太子/右庻子兼皇太子侍讀檢校工部侍郎遷秘書監太子)
(賓客慶王侍讀知章性放善謔晩年尤縱無復規撿年/八十六自號四明狂客每興酣命筆好書大字或三百)
(言或五百言詩筆唯命問有幾紙報十紙紙盡語亦盡/二十紙三十紙紙盡語亦盡忽有好處與造化相爭非)
(人工所到也天寶二年以老年上表請入道歸鄉里特司/詔許之重令入閣諸皇子以下拜辭上親製詩序令所)
(供帳百寮餞送賜詩敘别知章表謝手詔荅曰卿儒才/舊業徳著老成方欲乞言以光東序而乃髙蹈世表歸)
(心妙門雖雅意難違良深耿歎眷言離祖是用贈詩宜/保松喬慎行李也兒子等常所執經故令親别尊師之)
(義何以謝焉仍拜其子典設郎曾子為朝散大夫本郡/司馬以伸侍飬知章以羸老乗輿而徃到會稽無幾老)
(終元年冬十二月詔曰故越州千秋觀道士賀知章神/清志逸學富才雄挺㑹稽之美箭藴崑岡之良玉故飛)
(名仙省待詔龍樓願追二老之奇蹤充遂四明之狂客/允協初志脱落朝衣駕青牛而不還狎白鷗而長徃舟)
(壑靡息人琴兩忘推舊之懐有深追悼宜/加縟禮式展哀榮可贈兵部尚書者也)廣平之子令
範之首婭姹鍾門逶迤王後武都先覺翰墨泉藪子敬
元常得門窺牖侍中簡穆異代同友於孔門而升堂惜
顔子之不壽(徐嶠之東海人廣平太守子浩中書舍人/國子祭酒李造隴西人武都公言侍中簡)
(穆即子/雲僧䖍)韓常侍則八分中興伯喈如在光和之美古今
逺代昭刻石而成名類神都之冠盖(韓擇木昌黎人工/部尚書歴右散騎)
(常/侍)赫赫許昌翰苑文房徴前賢而少對當聖代而難方
(田琦雁門人徳平之孫工八分小篆署書圖画寫洪崖/子張氲雲樓并雪木行於世官厯陜令豫蘄許等州刺)
(史兼裝背有孫栖梧尤妙其事/徳平武徳功臣拜兵部尚書)衛包蔡隣功夫亦到出
於人意乃近天造(衛包京兆人工八分小篆通字學兼/象緯之術官至尚書郎蔡有隣濟陽)
(人善八分本拙弱至天寶之/間遂至精妙相衛中多其迹)滎陽昆弟内外光華揮毫
美麗自是一家幼弟曰逾丹青大誇信斲玉而剖石即
揀金而披砂(鄭遷及弟邁遇並工八分崔氏出中書令/湜之甥遷官至浚儀尉季弟逾善山水天)
(寶中知/名梁宋)温良之徳書画兼美誠依仁以遊藝同上善之
若水(皇室李權工八分弟樞工小篆姪平鈞亦善小篆/兼妙山水並冠絶一時淮安王神通曾孫權官厯)
(金州刺史樞侍御史/平鈞富詞學江陵掾)詩興入神画筆雄精李將軍世稱
髙絶淵微已過薛少保時許美潤合極不如(右丞王維/字摩詰瑯)
(琊人詩通大雅之作山水之妙勝於李思訓弟太原少/尹縉文筆泉藪善草𨽻書功超薛稷二公名望首冠一)
(時時議論詩則曰王維崔顥論筆則曰王縉李邕祖詠/張説不得預焉幼弟紞有兩兄之風閨門之内友愛之)
(極/)史侍御惟則心優世業階乎籒篆古今折衷大小應
變如因髙而矚逺俯川陸而必見(史惟則廣陵人殿中/侍御史即諫議大夫)
(白之子白/善飛白)通家世業趙郡李君嶧山並騖宣父同群洞
於字學古今通文家𫝊孝義意感風雲(李陽氷趙郡人/父雍門湖城令)
(家世住雲陽承白門作尉冰兄弟五人皆負詞學工於/小篆初師李斯嶧山碑後見仲尼吳季札墓誌便變化)
(開闔如虎如龍勁利豪爽風行雨集文字之本悉在心/胸識者謂之蒼頡後身澥子騰冰子垍並詞塲髙第幼)
(子曰廣勤學孝義以通/家之故皆同子弟也)延安君則快速不滯若懸流得
勢三原君則婉媚巧密似垂楊應律(吾舅諱繪彭城人/也延安都督姨兄)
(明若山西平原人京兆/三原縣尉大理評事)宋儋李璆擅美中州李師王而
意淺宋祖鍾而體流(宋儋字藏諸廣平人髙尚不仕户/部侍郎宇文融薦授秘書省校書)
(郎作鍾體而側戾放縱跡不副名開元末舉場中後軰/多師之李璆隴西人御史大夫傑之兄子性速達輕財)
(重義筆路𦂳媚亦有聲於/代為狄宇清李漸所師)員外蕭公名成於薛安西變
體光潤愉悦(蕭公名誠蘭陵人梁之後起家奉禮郎開/元初時尚褚薛公為之最拜右司員外郎)
(善造班石文紙用西山野麻及/虢州土糓五色光滑殊勝子彭)張氏四龍名揚海内中
有季弟功夫少對右軍風規下筆斯在(張從中長史文/場擢第弟從師)
(監察御史從儀灼然有才從申志業精絶工正行書握/管用筆其於結密近古所少恨於歴覽不多聞見遂寡)
(右軍之外一歩不窺意/多搨書闕其真迹妙也)吕公歐鍾相雜自是一調雖則
筋骨乾枯終是精神嶮峭其於小楷尤更巧妙(吕向東/平人開)
(元初上美人賦忤上時張説作相諫曰夫鬻拳脅君愛/君也陛下縱不能用容可殺之乎使陛下後代有愎諫)
(之名而向得敢諌之直與小子為便耳不如釋之於是/承恩特拜補闕賜綵百叚衣服銀章朱紱翰林待詔頻)
(上賦頌皆在諷諫兼皇太子文章及書官至給事中中/書舍人刑部侍郎文詞學業當代莫比有子曰廣聰利)
(俊秀有吏才/拜監察御史)吾兄則書包雜體首冠衆賢手闗目瞥瞬
息彌年比夫得道家之深㫖習閬風而欲仙(家兄蒙字/子全司議)
(郎南安/都䕶)馬家劉氏臨效逼斥安西蘭亭貌奪真蹟如宓
妃遺形於巧素再見如在之古昔(翰林書人劉/秦妹歸馬氏)○押署
縫尾則僧權似長松挂劍滿騫如盤石臥虎(徐僧權中/山人滿騫)
(富陽/人)繁多乃懐充懐珍稀少乃延祖允祖(唐懐充晉昌/人姚懐珍武)
(康人陳延祖長城/人范允祖順陽人)熾文時有何妥近覩雖正姓名美其
傲古恨連書於至寶無尺牘之行伍(沈熾文武康人何/妥外國人翊子梁)
(中書侍郎名/作當時書證)○印驗則玉斲胡書　　(太平公主武氏/家玉印有四明)
(書今多墨塗存者盖寡/又云三藐毋䭾四字也)金鐫篆字少能全一多不越四
國署年名家標望地獨行龜益　　　(即魏王/恭家印)並設竇
臮　　(范陽功曹/竇臮書印)貞觀開元文止於二　　(太宗𤣥宗/所用印)
陶安東海徐李所秘　　　(徐祭酒嶠之印/李起居造印)萬言方寸
　　(未/詳)翰囿攸類　　(延王友竇/永書印)張氏永保　　(張懐/瓌印)
任氏言事　(未/詳)古小雌文東朝周顗　(東晉僕射/周顗印)審定
竇蒙　　(議郎竇/䝉書印)亭矦襲貴　(未/詳)猗歟劉鄭　　(未/詳)門
承貂珥義仰彭城　　(金部郎中/劉繹書印)鄴周印異
(相國鄴矦李泌印/宣州長史周昉印)或有慙於稽古諒無乏於雅致○宋
虞龢表聞於明皇帝齊簡穆書荅於竟陵王表稱委盡
書乃備詳(宋中書侍郎虞龢上明皇帝表論古今妙蹟/正行草楷紙色標軸真偽卷數無不畢僃表)
(本行于世真蹟故起居舍人李造得之齊司空簡穆公/瑯琊王僧䖍荅景陵王子良書序古善書人評議無不)
(至當本行於世其真蹟/今御史大夫黎翰得之)藻鑒則梁髙祖巧而未博(武帝/時撰)
(書/評)邵陵王博而未至(蕭綸亦/撰書評)庾中庻失品格拘以文華
(梁庾肩吾/撰書品論)傅五兵比亡年廣於職位(梁傅昭撰/書法目録)名録編
於司馬(隋蜀王府司馬/姚最撰名書録)善狀集於散騎(左散騎常侍姚/思亷集善書人)
(名/狀)李亞相著藻飾之繁(右御史大夫李/嗣真撰書品)張兵曹粗習翫
之利(率府兵曹鄂州長史張懐/瓘撰十體書斷上中下)考數公之著稱多約𫝊
而立記余不敏於登髙豈虚言而求備敢直筆於親覩
非偏譽於所嗜也○我小司空韋公曰述職該藝府才
同史筆茂族挺生聖朝間出若乃闡異聞之㫖接片善
之勤則必忘疲吐握不間風塵所談而改觀成市所寶
而增價為珍小擅聲於自我大推美於其人彼凡百而
馳名既徃遇此公而其徳唯新可謂千載一時孤標絶
倫矣(韋述京兆人尚/書工部侍郎)及乎驗徳力之工拙知古今之優
劣余稽古而翫能因假能而有説匪徒姓名記録面首
超越相質披文虚空嵗月者矣是用相如慕藺撫新蹟
而忘懐豈甘賜也望囘抱遐心而結舌終冀乗時出處
備展名節其或萃傅巖(鍾紹京南康人中書令光禄/大夫聚寶捐金川流海納)而
㑹潁川(家伯諱瓚邠王司馬/耽翫逹㫖固求不匱)歸右史(李造拂鏡旁/通傾心善價)而入
補闕(席巽安定人右補闕/心專務得家業或遺)祭酒(徐浩法則道/存徴求非利)翰林之尋
繹(張懐瓘兄弟懐瓌盛王府司馬並/翰林待詔俱好無厭亦能臆斷)烏臺(潘履慎滎陽/人監察御史)
(克遵能事/採翫芳猷)粉署之敦閲(蔡希寂濟陽人金部郎/中習學潤身假借盈􁀙)欣給事
之道𢎞(族兄紹給事中志/𢎞雅道不倦虚求)仰議郎之區别(家兄鋭思窮/源增輝改觀)
韓生委輸(韓滉潁川人給事中/委質慮逺推誠道博)滕子擁決(滕昇歙州婺/源縣令取捨)
(若流通/利泉藪)張氏旁求(懐瓘海陵人皇鄂州司/馬利無推斥道在專精)陸家胥悦(陸/曜)
(吳郡人卷緝餘/芳事窮前志)釋朏超彼㟁(東京福先寺僧良朏新羅/人俗姓林氏遇捐衣鉢逸)
(冠儕/流)梅仙行無轍(髙志宜渤海人同官尉/氣合古風利加能事)温播金聲(温/晁)
(太原人國子簿悉/心景慕徒衆博求)崔含氷潔(崔曼倩清河人鄠縣尉/浩汗經營見如不及)若
驚陳趙(陳閎潁川人陳王府長史趙微明天水人/或志敦習學或自悦古能習翫之無斁也)賈勇
徐薛(徐守行東海人監察御史薛邕河東人郎/中或推古招致或究能跧拔並求之不已)闗郭䨇
奮飛(闗偽隴西人郭暉太原人/或規規耽好或楚楚𫝊寫)潘袁兩傾竭(潘淑㑹稽/人袁明陳)
(郡人或披尋治/道或耽藉樂貧)簮纓布素申道間設既輻輳而川流並
觀光於後哲速珠玉之無脛可得略而言曰○長安則
穆聿(聿咸陽寵店人少以販書為業後至徳中因告訐/徴搜古迹并強括石泉公家則天皇后所還書功)
(白身受金吾長史/改名祥乗危射利)王昌(遼東人詞/荒智役)導其源葉豐(括州人/貌恭性)
(僻/)田穎(長安人志/凡識滯)委其軀必拾遺市駿懐寶飛鳬洛陽
則杜福(河南人論/熟行巧)劉翌(洛陽人節/苦心亷)窮彌固齊光(河南人/道寡業)
(微/)趙晏(河内人智/専别識)樂忘劬(此四人者洛/陽販書者)皆誇目動利寔
繁有若無詩不云乎匪斧語有之曰反隅若或徴數子
之運用甘千里之殊途則我雞犬而無來無徃子衣裳
而不曵不裾成一家之憬彼暌四海之友于(言通/貨利)事符
道因心與日親幾變灰律渉厯冬春互為賓主徃返周
秦左翊吾兄業窮幽逺(名錫同/州别駕)龍興張揖道契貞淳(與/潘)
(淑獻書拜官今/任龍興縣尉)雅興閉關以随扣古風開卷以襲人不
然者何窮獨而恣怡悦何市朝而貪隠淪(言尚/徃來)衆矣森
然徃哲來賢一朝而星羅入眼百代而雲披及肩身已
没兮若休迹遺芳而可𫝊彼金印玉璽豐碑貨泉蟲篆
制而八分間矣正𨽻興而藁草行焉不可量乎所覩又
何極乎備宣若乃流譽前代効績當年録軍機而羽括
鷹隼述國命而發揮貂蟬通親友以感節啓咨謀以聞
天接武波委嗣芳鱗連則余不讓於賦頌敢分媸而别
妍恃乎幼好而晩知之至熟也曲察而直言之而無媿
者將拭目而衆别輕言入掌而百憂寫其藤苔縑縠衡
理蜀幅花麻黄絢緇赭紺緑淪壓而邇蠧亡文(蓄非其/人雖邇)
(朝亦/朽蠧)保持而逺完緘卷(處之得地雖/逺古亦完全)上智所以懸解(直/曉)
中庸所以交戰(疑/之)取迷伊他貽笑鄙賤則有烏絲縹首
紫璽露面好丹時更悲素色變狀𤣥豹之霧隠規雕虎
之風扇雖置水彌旬移裝屢遍益深沈於直質乃容易
於覽見嗟乎捨不疑於古疎髙取憑假於俗眩(眩/惑)誘淺
情於末興肆凡賞而留盻何其妄哉寧知立法而虧真
作徳而還淳忘情是悦代有其人(言定/是非)必也易背以時
(時在/正夏)受彩無欺敏洽和之妙道得潤軟之成規(用麵調/適候隂)
(以/成)疎密苦樂殊形異宜(厚薄/完蠧)上約下豐始增末裨(接上/下前)
(後/例)沽將實名位充合離(改折署/榜餘地)或附卷均端足使其夷
(薄而/蠧者)或鳴砧妥帖然後呈姿(厚而/完者)探尋源流志逸肥遁
緝合翦截躬勞不悶明齊短長闇結分寸誠忽忽於或
躁袪悢悢之遺恨至如虹縈絲帶鸞舞錦褾青間綾文
出之衣表檀心鼊首金印銀絡舒囊貌妍撫卷香作多
此飾類又難詳備(並言撿討/裝背也)若乃見稀意欲雖可弃而
崑山片玉翫久厭充雖可寶而紈扇秋風競捨兹而易
彼誇視審而聽聰或芟穢於匿迹或䘮真於矜工夥哉
耳誤尠矣目窮因既原乎識量遂懸别其淹通已分流
而兹在徒並騖而爭雄(言申/博易)假使作偽心勞亂真首出
昧目童幼摧殘紙筆終令君子弃瑕以拔材壯士斷腕
以全質期補勞於得䘮勵採葑於始卒子猷之竹在焉
曷可無其一日(言務/𢎞道)夫喻大始於事卑方崇極於類聚
况物著公器賞推善主異清白而非弓裘豈孫謀而紹
宗祖仰如堯禪舜舜命禹道必貴乎聲同天無親而徳
輔歸可保於授受靡自私而禦侮故知乖其趨者則密
戚而心捐合其軌者則舉儲而掌𫝊亮玉白之利末望
吾徒之義先(先言𫝊付後總/樂成以終也)至其罷琴閑堂散袠虚牖
閲新連之卷軸傾舊滿之樽酒暢懐古而遺形荷逢時
以濡首炎凉所寄偃仰無咎煙積孤松春過五栁想薜
蘿而在眼狎鸞鳳而盈手善隣得朋知我益友暗遺名
利卧度卯酉遂志願兮苟若斯生可憑兮死不朽雖金
翠溢目陶匏聒耳徒潤色於多歡實無階於競美賢賢
易色勿藥有喜茅居食貧陋巷飲水誓將敦素業而畢
矣振清風而何已亂曰資樂道兮善莫大佐𤣥覽兮寄
所頼芝蘭滿室兮遺美芳朋友忘言兮古人㑹想賢翫
蹟儼如在史册悠悠幾千載
　　大厯四年七月㸃發行朱尋繹精嚴痛摧心骨其
　　人已徃其蹟今存追想客輝涕淚嗚咽
　　述書賦語例字格　　　　　　　竇　蒙
吾第四弟尚輦君子靈長翰墨厠張王文章凌班馬詞
藻雄贍草𨽻精深平生著碑誌詩篇賦頌章表凡十餘
萬言較其巨麗者有天寶所獻大同賦三殿蹴踘賦以
諷興諫諍為宗以匡君救時為本帝乃咨爾可編筴書
中使王人榮曜戚里龍章鳳篆寵錫儒門及乎晩年又
著述書賦總七千六百四十言精窮㫖要詳辨秘義無
深不討無細不因徴五典三墳九邱八索詩騷禮易文
選詞林猶不盡所知故别結語立言曲申幽奥一字一
句數義旁通尚輦君學究天人才通詁訓注解分析皆
憑史𫝊注有未盡在此例中意有未窮出此格上凡古
今時哲正文呼字尊貴長老各言其親或取便引官或
因言稱爵句則兩字三字五言四言而於其以之間或
六或八改時革命之際舉一相從慮學者致疑仍施朱
㸃發此則語之理例别有字格存焉凡一百二十言并
注二百四十句且褒且貶還同諡法披文感切撫已崩
摧手迹宛然如向來之放筆天才卓爾成千載之分襟
孝義銘心言笑在目一枝先折痛貫肝腸一眼先枯哀
纒骨髓
　　右語例
　述書賦(凡七十四首六十言/并注二百四十句)
　不倫(前濃後薄/半敗半成)　　　枯槁(欲北還南/氣脉斷絶)
　忘情(鵬鶚向風/自成鶱翥)　　　天然(鴛鴻出水/更好儀容)
　質朴(天仙玉女/粉黛何施)　　　礲斲(錯綜雕文/方申巧妙)
　體裁(一舉一措/盡有憑據)　　　意態(回翔動靜/厥趣相随)
　專成(直師一家/今古不雜)　　　有意(志立乃就/非工不精)
　正(衣冠踏拖/若止若行)　　　　行(劍履趨鏘/如歩如驟)
　草(電掣雷奔/龍蛇出没)　　　　章(草中楷古/蹴踏擺行)
　神(非意所到/可以識知)　　　　聖(理絶名言/潜以意得)
　文(經天緯地/可大可久)　　　　武(囘戈挽弩/拉虎拏豹)
　能(千種風/流曰能)　　　　　妙(百般滋/味曰妙)
　精(功業䨇/極曰精)　　　　　古(除去常/情曰古)
　逸(縱任無/方曰逸)　　　　　髙(超然出/衆曰髙)
　偉(精彩照/射曰偉)　　　　　老(無心自/逹曰老)
　喇(超能越/妙曰喇)　　　　　嫩(力不副/心曰嫩)
　薄(闕於圓/備曰薄)　　　　　強(筋力露/見曰強)
　穏(結構平/正曰穏)　　　　　快(興趣不/停曰快)
　沈(深而意/逺曰沈)　　　　　緊(團合密/緻曰𦂳)
　慢(舉思閑/詳曰慢)　　　　　浮(若無所/歸曰浮)
　密(間不容/髪曰密)　　　　　淺(渉於俗/流曰淺)
　豐(筆墨相/副曰豐)　　　　　茂(字外精/多曰茂)
　實(氣感風/雲曰實)　　　　　輕(筆道流/便曰輕)
　瘠(瘦而有/力曰瘠)　　　　　疎(違犯隂/陽曰疎)
　拙(不依緻/巧曰拙)　　　　　重(質勝於/文曰重)
　纎(文過於/質曰纎)　　　　　貞(骨清神/正曰貞)
　豔(少古多/今曰豔)　　　　　峻(頓挫頴/逹曰峻)
　潤(㫖趣調/暢曰潤)　　　　　險(不期而/然曰險)
　怯(下筆不/猛曰怯)　　　　　畏(無端羞/澀曰畏)
　妍(逶迤併/行曰妍)　　　　　媚(意居形/外曰媚)
　訛(藏鋒隠/迹曰訛)　　　　　細(運用精/深曰細)
　熟(過猶不/及曰熟)　　　　　雄(别負英/威曰雄)
　雌(氣候不/足曰雌)　　　　　飛(若滅若/没曰飛)
　爽(肅穆飄/然曰爽)　　　　　動(如欲奔/飛曰動)
　成(一家體/度曰成)　　　　　禮(動合典/章曰禮)
　法(宣布周/􁁎曰法)　　　　　典(從師約/法曰典)
　則(可以傳/授曰則)　　　　　偏(唯守一/門曰偏)
　乾(無復光/輝曰乾)　　　　　滑(遂乏風/彩曰滑)
　駃(波瀾驚/絶曰駃)　　　　　閑(孤雲生/逺曰閑)
　㧞(輕駕超/殊曰㧞)　　　　　放(流浪不/窮曰放)
　鬱(騰勢鋒/起曰鬱)　　　　　秀(翔集難/名曰秀)
　束(興致不/𢎞曰束)　　　　　穠(五味皆/足曰穠)
　峭(峻中勁/利曰峭)　　　　　散(有初無/終曰散)
　質(自少妖/妍曰質)　　　　　魯(本宗淡/泊曰魯)
　肥(龜臨洞穴/沒而有餘)　　　　瘦(鶴立喬松/長而不足)
　壯(力在意/先曰壯)　　　　　寛(疎散無/撿曰寛)
　麗(體外有/餘曰麗)　　　　　宏(裁制絶/壯曰宏)
　　右字格
大厯十年龍集乙邜二月乙丑陜州大都督府夏縣尉
竇士初校
撿挍國子司業太原縣令竇蒙甫挍
　述書賦附
　　　論朝代自周至唐一十三代
　　　論工書史籀等一百九十八人
　　　論署證徐僧權等八人
　　　論印記太平公主等十一家
　　　論徴求保翫韋述等二十六人
　　　論利通貨易穆聿等八人
　
　
　
　
　
　
　
　
　
　
　
　
　
　
　
　法書要録卷六
欽定四庫全書
　法書要録卷七　　　　　唐　張彦逺　撰
　　張懐瓘書斷上(并序/)
昔庖犧氏畫卦以立象軒轅氏造字以設教至於堯舜
之世則煥乎有文章其後盛于商周備夫秦漢固夫所
由逺矣文章之為用必假乎書書之為徴期合乎道故
能發揮文者莫近乎書若乃思賢哲于千載覽陳迹于
縑簡謀猷在覿作事粲然言察深𠂻使百代無隠斯可
尚也及夫身處一方含情萬里標拔志氣黼藻精靈披
封覩迹欣如㑹面又可樂也爾其初之微也盖因象以
曈曨眇不知其變化範圍無體應㑹無方考沖漠以立
形齊萬殊而一貫合㝠契吸至精資運動於風神頤浩
然於潤色爾其終之彰也流芳液於筆端忽飛騰而光
赫或體殊而勢接若䨇樹之交葉或區分而氣運似兩
井之通泉庥䕃相扶津澤潜應離而不絶曳獨蠒之絲
卓爾孤標竦危峰之石龍騰鳳翥若飛若驚電烻㸌􁝘
離披爛熳翕如雲布曵若星流朱熖緑烟乍合乍散飄
風驟雨雷怒霆激呼吁可駭也信足以張皇當世軌範
後人矣至若磔髦竦骨裨短截長有似夫忠臣抗直補
過匡主之節也矩折規轉却密就疎有似夫孝子承順
慎終思逺之心也耀質含章或柔或剛有似夫哲人行
藏知進知退之行也固其發迹多端觸變成態或分鋒
各讓或合勢交侵亦猶五常之與五行雖相尅而相生
亦相反而相成豈物類之能象賢實則微妙而難名詩
云鐘鼓欽欽鼓瑟鼓琴笙磬同音是之謂也使夫觀者
玩迹探情循由察變運思無已不知其然瓌寶盈矚坐
啓東山之府明珠曜掌頓傾南海之資雖彼迹已緘而
遺情未盡心存目想欲罷不能非夫妙之至者何以及
此且其學者察彼規模采其𤣥妙技由心付暗以目成
或筆下始思困於鈍滯或不思而製敗於脱略心不能
授之於手手不能受之於心雖自己而可求終杳茫而
無獲又可怪矣及乎意與靈通筆與㝠運神將化合變
出無方雖龍伯挈鼇之勇不能量其力雄圖應籙之帝
不能抑其髙幽思入于毫間逸氣彌於宇内鬼出神入
追虚捕微則非言象筌蹄所能存亡也夫幼童而守一
藝白首而後能言固不可恃才曜識以為率爾可知也
且知之不易得之有難千有餘年數人而已昔之評者
或以今不逮古質於醜妍推察疵瑕妄增羽翼自我相
物求諸合已悉為鑒不圓通也亦由蒼黄者唱首㝠昧
者唱聲風議混然罕詳孰是及兼論文字始祖各執異
端臆説蜂飛竟無稽古盖眩如也懐瓘質蔽愚蒙識非
通敏承先人之遺訓或紀録萬一輙欲芟夷浮議揚㩁
古今㧞狐疑之根解紛挐之結考窮乖謬敢無隠於昔
賢探索幽微庻不欺於𤣥匠爰自黄帝史籀蒼頡迄於
皇明黄門侍郎盧藏用凡三千二百餘年書有十體源
流學有三品優劣今敘其源流之異著十贊一論較其
優劣之差為神妙能三品人為一𫝊亦有随事附者通
為一評究其臧否分成上中下三卷名曰書斷其目録
如此庻儒流君子知小學亦務焉
　卷上
　　古文　　大篆　　籀文　　小篆
　　八分　　𨽻書　　章書　　行書
　　飛白　　草書　　作書九人
　　附者四人　　　　讚十首　論一首
　卷中
　　三品總目　　　　優劣　　神品十二人
　　𫝊附九人　　　　妙品三十九人
　卷下
　　能品三十五人　　𫝊附二十九人
　　凡一百七十四人　評一首
　　　古文
案古文者黄帝史蒼頡所造也頡首四目通於神明仰
觀奎星圓曲之勢俯察龜文鳥跡之象博采衆美合而
為字是曰古文孝經援神契云奎主文章蒼頡倣象是
也夫文字者總而為言包意以名事也分而為義則文
者祖父字者子孫得之自然備其文理象形之屬則謂
之文因而滋蔓母子相生形聲㑹意之屬則謂之字字
者言孳乳寖多也題之竹帛謂之書書者如也舒也著
也記也著明萬事記徃知來名言諸無宰制羣有何幽
不貫何徃不經實可謂事簡而應博豈人力哉易曰上
古結繩以治後世聖人易之以書契夫至徳之道化其
性於未然之前結繩之教懲其罪於已然之後故大道
衰而有書利害萌而有契契為信不足書為言立徴書
契者決斷萬事也凡文書相約束皆曰契契亦誓也諸
侯約信曰誓故春秋傳曰王叔氏不能舉其契是知契
者書其信誓之言而盟之濫觴君臣之大約也亦謂刻
木剖而分之君執其左臣執其右即昔之銅竹虎使今
之銅魚並契之遺象也皇甫謐曰黄帝史蒼頡造文字
記言行策藏之名曰書契故知黄帝導其源堯舜揚其
波是有虞夏商周之書神化典謨垂範萬世及周公相
成王申明禮樂以加朝祭服色尊卑之節又造爾雅宣
尼卜商增益潤色釋言暢物略盡訓詁及秦用小篆焚
燒先典古文絶矣漢文帝時秦博士伏勝獻古文尚書
時又有魏文侯樂人竇公年二百八十歲獻古文樂書
一篇以今文考之乃周官之大司樂章也及武帝時魯
恭王壊孔子宅壁内石函中得孝經尚書等經宣帝時
河内女子壊老子屋得古文二篇晉咸寧五年汲郡人
不凖盗發魏安釐王冢得册書千餘萬言或寫春秋經
傳易經論語夏書周書瑣語大厯梁邱藏穆天子傳及
魏史至安釐王二十年其書随世變易已成數體其周
書論楚事者最妙於是古文備矣甄酆刪定舊文制為
六書一曰古文即此也以壁中書為正周幽王時又有
省古文者今汲冢書中多有是也滕公冢内得石銘人
無識者惟叔孫通云此古文科斗書也科斗者即上古
之别名也(衛恒古文贊云黄帝之史沮誦蒼頡眺彼鳥/跡始作書契紀綱萬事垂法立制觀其措筆)
(綴墨用心精専中正循撿矩折規旋其曲如弓其直如/絃矯然特出若龍騰於川淼爾下隤若雨墜于天信黄)
(唐之遺跡為六蓺之範先篆/籀盖其子孫𨽻草乃其曾𤣥)蒼頡即古文之祖也
贊曰邈邈蒼公軒轅之始創製文字代彼繩理粲若星
辰鬱為綱紀千齡萬類如掌斯視生人盛徳莫斯之美
神章靈篇自兹而起
　　　大篆
案大篆者周宣王太史史籀所作也或云柱下史始變
古文或同或異謂之為篆篆者𫝊也𫝊其物理施之無
窮甄酆定六書三曰篆書八體書法一曰大篆又漢書
蓺文志云史籀十五篇並此也以史官製之用以教授
謂之史書凡九千字秦趙髙善篆教始皇少子胡亥書
又漢文帝王遵嚴延年並工史書是也秦焚書惟易與
史篇得全吕氏春秋云蒼頡造大篆非也若蒼頡造大
篆則置古文何地所謂籀篆盖其子孫是也(蔡邕大篆/讚云體有)
(大篆巧妙入神或象龜文或比龍鱗紆/體放尾長翅短身延頸負翼狀似凌雲)史籀即大篆之
祖也
贊曰古文𤣥𦙍太史神書千類萬象或龍或魚何詞不
録何物不儲懌思通理從心所如如彼江海大波洪濤
如彼音樂干戚羽旄
　　　籀文
案籀文者周太史史籀之所作也與古文大篆小異後
人以名稱書謂之籀文七略曰史籀者周時史官教學
童書也與孔氏壁中古文異體甄酆定六書二曰奇字
是也其跡有石鼓文存焉盖諷宣王畋獵之所作今在
陳倉李斯小篆兼采其意史籀即籀文之祖也
贊曰體象卓然殊今異古落落珠玉飄飄纓組蒼頡之
嗣小篆之祖以名稱書遺跡石鼓
　　　小篆
案小篆者秦始皇丞相李斯所作也增損大篆異同籀
文謂之小篆亦曰秦篆始皇二十年始并六國斯時為
廷尉乃奏罷不合秦文者於是天下行之畫如鐵石字
若飛動作楷𨽻之祖為不易之法其銘題鐘鼎及作符
印至今用焉則離之六二黄離元吉得中道也斯雖草
創遂造其極矣(蔡邕小篆贊云龜文叙列擳比龍鱗隤/若黍稷之垂頴藴若蟲蛇之棼緼若絶)
(若連似露縁絲垂下端逺而望之象鴻鵠群遊絡繹遷/延研桑不能數其詰曲離婁不能覩其隙閒般垂揖讓)
(而辭巧籀誦拱手而韜翰摛華/豔於紈素為六蓺之範先也)李斯即小篆之祖也
贊曰李君創法神慮精微鐵為肢體虬作驂騑江海淼
漫山嶽巍巍長風萬里鸞鳳于飛
　　　八分
案八分者秦羽人上谷王次仲所作也王愔云次仲始
以古書方廣少波勢建初中以𨽻草作楷法字方八分
言有模楷又蕭子良云靈帝時王次仲飾𨽻為八分二
家俱言後漢而兩帝不同且靈帝之前工八分者非一
而云方廣殊非𨽻書既言古書豈得稱𨽻若驗方廣則
篆籀有之變古為方不知其謂也案序仙記云王次仲
上谷人少有異志少年入學屢有靈奇年未弱冠變蒼
頡書為今𨽻書始皇時官務煩多得次仲文簡略赴急
疾之用甚喜遣使召之三徴不至始皇大怒制檻車送
之於道化為大鳥出在檻外翻然長引至於西山落二
翮於山上今為大翮小翮山山上立祠水旱祈焉又魏
土地記云沮陽縣城東北六十里有大翮小翮山又楊
固北都賦云王次仲匿術於秦皇落䨇翮而冲天案數
家之言明次仲是秦人既變蒼頡書即非效程邈𨽻也
案蔡邕勸學篇上谷王次仲初變古形是也始皇之世
出其數書小篆古形猶存其半八分已减小篆之半𨽻
又减八分之半然可云子似父不可云父似子故知𨽻
不能生八分矣本謂之楷書楷者法也式也模也孔子
曰今世行之後世以為楷式或云後漢亦有王次仲為
上谷太守非上谷人又楷𨽻初制大範幾同故後人惑
之學者務之盖其歲深漸若八字分散又名之為八分
時人用寫篇章或寫法令亦謂之章程書故梁鵠云鍾
繇善章程書是也夫人才智有所偏工取其長而捨其
短諺曰韓詩鄭易挂着壁且二王八分即挂壁之類唯
蔡伯喈乃造其極焉王次仲即八分之祖也
贊曰仙客遺範靈姿秀出奮研揚波金相玉質龍騰虎
踞兮勢非一交㦸横戈兮氣雄逸楷之為妙兮備華實
　　　𨽻書
案𨽻書者秦下邽人程邈所造也邈字元岑始為衙縣
獄吏得罪始皇幽繫雲陽獄中覃思十年益大小篆方
圓而為𨽻書三千字奏之始皇善之用為御史以奏事
繁多篆字難成乃用𨽻字以為𨽻人佐書故名𨽻書蔡
邕聖皇篇云程邈删古立𨽻文甄酆六書其四曰佐書
是也秦造𨽻書以赴急速為官司刑獄用之餘尚用小
篆焉漢亦因循至和帝時賈魴撰滂喜篇以蒼頡為上
篇訓纂為中篇滂喜為下篇所謂三蒼也皆用𨽻字寫
之𨽻法由兹而廣酈道元水經曰臨淄人發古冢得銅
棺前版外隠起為字言齊太公六世孫胡公之棺也惟
三字是古餘同今𨽻書證知𨽻字出古非始於秦時若
爾則𨽻法當先於大篆矣案胡公者齊哀公之弟靖胡
公也五世六公計一百餘年當周穆王時也又二百餘
歲至宣王之朝大篆出矣又五百餘載至始皇之世小
篆出焉不應𨽻書而效小篆然程邈所造書籍共𫝊酈
道元之説未可憑也案八分則小篆之㨗𨽻亦八分之
㨗漢陳遵字孟公京兆杜陵人哀帝之世為河南太守
善𨽻書與人尺牘主皆藏之以為榮此其創開𨽻書之
善也爾後鍾元常王逸少各造其極焉(蔡邕𨽻書勢曰/鳥跡之變乃惟)
(佐𨽻蠲彼繁文崇兹簡易修短相副異體同勢煥若星/陳鬱若雲布纎波濃㸃錯落其間若鍾簴設張庭燎飛)
(煙似崇臺重宇層雲冠山逺而望之若飛龍在天近而/察之心亂目眩成公綏𨽻書勢曰蟲篆既繁草藁近偽)
(適之中庸/莫尚於𨽻)程邈即𨽻書之祖也
贊曰𨽻合文質程君是先乃備風雅如聆管絃長毫秋
勁素體霜妍摧鋒劍折落㸃星懸乍發紅焰旋凝紫煙
金芝瓊草萬世方傳
　　　章草
案章草者漢黄門令史游所作也衛恒李誕並云漢初
而有草法不知其誰蕭子良云章草者漢齊相杜操始
變藁法非也王愔云漢元帝時史游作急就章解散𨽻
體麤書之漢俗簡堕漸以行之是也此乃存字之梗槩
損𨽻之規矩縱任奔逸赴俗急就因草創之義謂之草
書惟君長告令臣下則可後漢北海敬王劉穆善草書
光武器之明帝為太子尤見親幸甚愛其法及穆臨病
明帝令為草書尺牘十餘首此其創開草書之善也至
建初中杜度善草見稱於章帝上貴其迹詔使草書上
事魏文帝亦令劉廣通草書上事盖因章奏後世謂之
章草惟張伯英造其極焉韋誕云杜氏傑有骨力而字
畫微瘦惟劉氏之法書體甚濃結字工巧時有不及張
芝喜而學焉轉精其巧可謂草聖超然絶後獨歩無䨇
(崔瑗草書勢云書契之興始自頡皇寫彼鳥跡以定文/章章草之法盖又簡略應時諭指周旋卒廹兼功并用)
(愛日省力絶險之變豈必古式觀其法象俯仰有儀方/不中矩圓不副規抑左揚右望之若崎鸞企鳥峙志意)
(飛移狡獸暴駭將奔未馳狀似連珠絶而不離畜怒怫/鬱放逸生奇螣蛇赴穴頭没尾垂機要微妙臨時從宜)
懐瓘案章草之書字字區别張芝變為今草如其流速
拔茅其茹上下牽連或借上字之下而為下字之上奇
形離合數意兼包若懸猿飲澗之象鉤鎻連環之狀神
化自若變態不窮呼史游草為章因張伯英草而謂也
亦猶篆周宣王時作及有秦篆分别而有大小之名魏
晉之時名流君子一槩呼為草惟知音者乃能辨焉章
草即𨽻書之㨗草亦章草之㨗也案杜度在史游後一
百餘年即解散𨽻體明是史游創焉史游即章草之祖
也
贊曰史游製草始務急就婉若廽鸞攖如舞袖遲廻縑
簡勢欲飛透敷華垂實尺牘尤奇并功惜日學者為宜
　　　行書
案行書者後漢潁川劉徳昇所作也即正書之小偽務
從簡易相間流行故謂之行書王愔云晉世以來工書
者多以行書著名昔鍾元常善行狎書是也爾後王羲
之獻之並造其極焉獻之常白父云古之章草未能宏
逸頓異真體合窮偽略之理極草縱之致不若藁行之
間於徃法固殊也大人宜改體觀其騰煙煬火則迴禄
䘮精覆海傾河則𤣥㝠失馭天假其魄非學之功若逸
氣縱横則羲謝於獻若簮裾禮樂則獻不繼羲雖諸家
之法悉殊而子敬最為遒拔夫古今人民狀貌各異此
皆自然妙有萬物莫比惟書之不同可庻幾也故得之
者先禀於天然次資於功用而善學者乃學之於造化
異類而求之固不取乎似本而各挺之自然(王珉行書/狀云邈乎)
(嵩岱之峻極爛若列宿之麗天緯字挺特奇書秀出揚/波騁藝餘好宏逸虎踞鳳峙龍伸蠖屈資胡氏之壯傑)
(兼鍾公之精密總二妙之所長盡要蔑乎文質詳覽字/體究尋筆跡粲乎偉乎如圭如璧宛若盤螭之仰勢翼)
(若翔鸞之舒翮或乃放手飛筆/雨下風馳綺靡婉娩縱横流離)劉徳昇即行書之祖也
贊曰非草非真發揮柔翰星劍光芒雲虹照爛鸞鶴嬋
娟風行雨散劉子濫觴鍾胡彌漫
　　　飛白
案飛白者後漢左中郎將蔡邕所作也王隠王愔並云
飛白變楷製也本是宫殿題署勢既徑丈字宜輕微不
滿名為飛白王僧䖍云飛白八分之輕者雖有此説不
言起由按漢靈帝熹平年詔蔡邕作聖皇篇篇成詣鴻
都門上時方修飾鴻都門伯喈待詔門下見役人以堊
帚成字心有悦焉歸而為飛白之書漢末魏初並以題
署宫閣其體有二創法於八分窮微於小篆自非蔡公
設妙豈能詣此可謂勝寄㝠通縹眇神仙之事也張芝
草書得易簡流速之極蔡邕飛白得華豔飄蕩之極字
之逸越不復過此二途邇後羲之獻之並造其極其為
狀也輪囷蕭索則虞頌以嘉氣非雲離㑹飄流則曹風
以麻衣似雪盡能窮其神妙也衛恒祖述飛白而造散
𨽻之書開張𨽻體微露其白拘束於飛白蕭洒於𨽻書
處其季孟之間也(劉彦祖飛白贊云蒼頡觀鳥悟迹興/文名繁類殊有革有因世絶常妙索)
(草鍾真爰有飛白貌艶藝珍若乃較㭊毫芒纎微/和惠素翰氷鮮蘭墨電製直凖箭飛屈擬蠖勢)梁武
帝謂蕭子雲言頃見王獻之書白而不飛卿書飛而不
白可斟酌為之令得其𠂻子雲乃以篆文為之雅合帝
意既括鏇而羽則逺而益深雖創法於八分實窮微於
小篆其後歐陽詢得之蔡伯喈即飛白之祖也
贊曰妙哉飛白祖自八分有美君子潤色斯文絲縈箭
激電繞雪雰淺如流霧濃若屯雲舉衆仙之奕奕舞群
鶴之紛紛誰其覃思於戲蔡君
　　　草書
案草書者後漢徴士張伯英之所造也梁武帝草書狀
曰蔡邕云昔秦之時諸侯爭長簡檄相𫝊望烽走驛以
篆𨽻之難不能救速遂作赴急之書盖今草書是也余
疑不然創制之始其間者鮮且此書之約畧既是蒼黄
之世何粗魯而能識之又云杜氏之變𨽻亦由程氏之
改篆其先出自杜氏以張為祖以衛為父索為伯叔二
王為兄弟薄為庻息羊為僕𨽻者懐瓘以為諸侯爭長
之日則小篆及楷𨽻未生何但於草蔡公不宜至此誠
恐後誣案杜度漢章帝時人元帝朝史游已作草又評
羊薄等未曰知書也歐陽詢與楊駙馬書章草千文批
後云張芝草聖皇象八絶並是章草西晉悉然迨乎東
晉王逸少與從弟洽變章草為今草韻媚宛轉大行於
世章草幾將絶矣懐瓘案右軍之前能今草者不可勝
數諸君之説一何孟浪欲杜衆口亦猶躡履滅跡扣鐘
銷音也又王愔云藁書者若草非草草行之際者非也
案藁亦草也因草呼藁正如真正書寫而又塗改亦謂
之草藁豈必草行之際謂之草者盖取諸渾沌天造草
昧之意也文而為本法此也故孔子曰裨諶草創之是
也楚懐王使屈原造憲令草藁未成上官氏見欲奪之
又董仲舒欲言災異草藁未上主父偃竊而奏之並是
也如淳曰所作起草為藁姚察曰草猶麤也麤書為本
曰藁盖草書之文祖出於此草書之先因於起草自杜
度妙於章草崔瑗崔寔父子繼能羅暉趙襲亦法此藝
襲與張芝相善芝自云上比崔杜不足下方羅趙有餘
然伯英學崔杜之法温故知新因而變之以成今草轉
精其妙字之體勢一筆而成偶有不連而血脉不斷及
其連者氣候通而隔行唯王子敬明其深指故行首之
字徃徃繼前行之末世稱一筆書者起自張伯英即此
也實亦約文該思應指宣言列缺施鞭飛廉縱轡也伯
英雖始草創遂造其極(索靖草書狀云聖皇御世随時/之宜蒼頡既工書契是為損之)
(草𨽻以崇簡易草書之狀也宛若銀鉤飄若驚鸞舒翼/未發若舉復安於是多才之英篤藝之彦役心精微躭)
(思文憲守道兼權觸類生變離㭊八體靡形不判騁辭/放手雨行冰散髙音翰厲溢越流漫著絶藝於紈素垂)
(百代之/殊觀)張伯英即草書之祖也
贊曰草法簡略省繁録微譯言宣事如矢應機霆不暇
發電不及飛徴士已没道愈光輝明神在享其靈有歇
斯藝漫流終古無絶
論曰夫卦象所以隂隲其理文字所以宣載其能卦則
渾天地之窈㝠祕鬼神之變化文能以發揮其道幽贊
其功是知卦象者文字之祖萬物之根衆學分鑣馳騖
不息或安其所習毁所不見終以自蔽也固須原心反
本無漫學焉今欲稽其濫觴不可遵諸子之非弃聖人
之是先賢説文字所起與八卦同作又云八卦非伏羲
自重夫易者太古之書夫子之文章可得而聞也彌綸
乎天地錯綜乎四時究極人神盛徳大業也子曰學以
聚之問以辨之盖欲討論根源悉其枝派自仲尼没而
微言絶諸儒之説是或不經左邱明恥之愧無獨斷之
明以釋天下之惑孔安國云宓羲造書契代結繩非也
厥初生人君道尚矣應而不求為而不恃執大象也迨
乎伏羲氏作始定人道辨乎臣子伏而化之結繩而治
故孔子曰三皇伯世叶神無文洛乙糺命頡字胥合又
班固云庖犧繼天而王為百王先並是也易曰庖犧氏
之王天下也作結繩而為網罟以畋以漁盖取諸離離
者麗也日月麗乎天百榖草木麗乎地重明以麗乎正
乃化成天下離也者明也萬物皆相見南方之卦也聖
人南面而聽天下向明而理盖取諸此也庖犧神農氏
没軒轅氏作始造圖書禮樂度數甲子律厯自開闢之
事皆先聖傳流於口黄帝已後紀録言之無幾故春秋
國語唯發明五帝太史公敘黄帝顓頊以下事孔子撰
書始自堯舜尚年月闕然詩人所述起乎虞氏其可知
也巢燧之時淳一無教故言上古昔者俱是伏羲神農
之時言後世聖人者即黄帝堯舜之際易曰上古結繩
以理後世聖人易之以書契此猶太陽一照衆星没矣
史記及漢書皆云文王重八卦為六十四卦又帝王世
紀及孫盛等以為神農夏禹重之並非也夫八卦雖理
象已備尚隠神功引而伸之始通變吉凶成其妙用觸
類而長天下之能事畢矣故易曰聖人立象以盡意設
卦以盡情八卦成列象在其中矣因而重之爻在其中
矣剛柔相推變在其中矣伏羲自重之驗也又曰昔者
聖人之作易也觀變於隂陽而立卦發揮於剛柔而生
爻是以立天之道曰隂與陽立地之道曰柔與剛立人
之道曰仁與義兼三才而兩之故易六畫而成卦六位
而成章又伏羲自重之驗也若以後世聖人易之以書
契謂伏羲即昔者聖人之作易也謂誰矣則知伏羲自
重八卦不造書契煥乎可明不至疑惑也又曰河出圖
洛出書聖人則之孔安國云河圖八卦是洛之九疇馬
融王肅姚信等並云得河圖而作易禮含文嘉曰伏羲
則龜書乃作八卦並乗流而逝不討其源滋誤後生深
可歎息去聖久矣百家衆言自古非一正史之書不經
宣尼筆削則未可全是况儒者臆説耶悠悠萬載是非
㸦起一犬吠形百犬吠聲一人措虚百人傳實按龍圖
出河龜書出洛今或云法龍圖而作卦或云則龜書而
畫之假欲遵之何者為是案左傳庖犠氏有龍瑞以龍
紀官非得八卦八卦若先列於河圖又文王等重之則
伏羲何功於易也又夫子不言因圖而畫卦自黄帝堯
舜及周公攝政時皆得圖書河以通乾出天包雒以流
川吐地符是知有聖人膺運則河洛出圖書何必八卦
九疇九疇者天始錫禹而黄帝已獲洛書易曰著龜神
物聖人則之然伏羲豈則蓍龜而作易言聖人者通謂
後世易經三古不獨指伏羲也夫蓍龜者或悔吝有憂
虞之象或得失有吉凶之徴或否泰有隂陽之辭或剛
柔有變通之理若河圖洛書者或天地彞倫之法或帝
王興亡之數或山川品物之制或治化合神之符故聖
人則之而已孔子曰河不出圖洛不出書吾已矣夫是
也故知文字之作確乎權輿十體相沿㸦明創革萬事
皆始自微漸至于昭著春秋則寒暑之濫觴爻畫則文
字之兆朕其十體内或先有萌牙今取其昭彰者為始
祖夫道之將興自然𤣥應前聖後聖合矩同規雖千萬
年至理斯㑹天或垂範或授聖哲必然而出不在考其
甲之與乙耶案道家相傳則有天皇地皇人皇之書各
數百言其文猶在像如符印而不傳其音指審爾則八
卦未為雲孫矣况古文乎且戎狄異音各貌㑹於文字
其指不殊禽獸之情悉應若是觀其趣向不逺於人其
有知方來辨音節非智能而及復何所學哉則知凡庻
之流有如草木鳥獸之類或藴文章又霹靂之下乃時
有字或錫貺之瑞徃徃銘題以古書考之皆可識也夫
豈學之於人乎又詳釋典或沙劫已前或他方怪俗云
為事况與即意無殊是知天之妙道施於萬類一也但
所感有淺深耳豈必在乎羲軒周孔捋釋老之教乎况
論篆籀捋草𨽻之後先乎縷而分之則如彼總而言之
其若此也
　法書要録卷七
欽定四庫全書卷
　法書要録卷八　　　　　唐　張彦逺　撰
　　張懷瓘書斷中
我唐四聖髙祖神堯皇帝太宗文武聖皇帝髙宗天皇
大聖皇帝鴻猷大業列乎冊書多才能事俯同人境翰
墨之妙資以神功開草𨽻之規模變張王之今古盡善
盡美無得而稱今天子神武聰明制同造化筆精墨妙
思極天人或頌徳銘勛函耀金石或㤙崇恵縟載錫侯
王赫矣光華懸諸日月然猶進而不已惟奥惟𤣥非區
區小臣所敢揚述
　神品二十五人
　　大篆一人
　　　史籀
　　籀文一人
　　　史籀
　　小篆一人
　　　李斯
　　八分一人
　　　蔡邕
　　𨽻書三人
　　　鍾繇　　　　王羲之　　　王獻之
　　行書四人
　　　王羲之　　　鍾繇　　　　王獻之
　　　張芝
　　章草八人
　　　張芝　　　　杜度　　　　崔瑗
　　　索靖　　　　衛瓘　　　　王羲之
　　　王獻之　　　皇象
　　飛白三人
　　　蔡邕　　　　王羲之　　　王獻之
　　草書三人
　　　張芝　　　　王羲之　　　王獻之
　妙品九十八人
　　古文四人
　　　杜林　　　　衛密　　　　邯鄲淳
　　　衛恒
　　大篆四人
　　　李斯　　　　趙髙　　　　蔡邕
　　　邯鄲淳
　　小篆五人
　　　曹喜　　　　蔡邕　　　　邯鄲淳
　　　崔瑗　　　　衛瓘
　　八分九人
　　　張昶　　　　皇象　　　　邯鄲淳
　　　韋誕　　　　鍾繇　　　　師宜官
　　　梁鵠　　　　索靖　　　　王羲之
　　𨽻書二十五人
　　　張芝　　　　鍾㑹　　　　蔡邕
　　　邯鄲淳　　　衛瓘　　　　韋誕
　　　荀輿　　　　謝安　　　　羊欣
　　　王洽　　　　王珉　　　　薄紹之
　　　蕭子雲　　　宋文帝　　　衛夫人
　　　胡昭　　　　曹喜　　　　謝靈運
　　　王僧䖍　　　孔琳之　　　陸柬之
　　　褚遂良　　　虞世南　　　釋智永
　　　歐陽詢
　　行書十六人
　　　劉徳昇　　　衛瓘　　　　王珉
　　　謝安　　　　王僧䖍　　　胡昭
　　　鍾㑹　　　　孔琳之　　　虞世南
　　　阮硏　　　　王洽　　　　羊欣
　　　薄紹之　　　歐陽詢　　　陸柬之
　　　褚遂良
　　章草八人
　　　張昶　　　　鍾㑹　　　　韋誕
　　　衛恒　　　　郗愔　　　　張華
　　　魏武帝　　　釋智永
　　飛白五人
　　　蕭子雲　　　張𢎞　　　　韋誕
　　　歐陽詢　　　王廙
　　草書二十二人
　　　索靖　　　　衛瓘　　　　嵇康
　　　張昶　　　　鍾繇　　　　羊欣
　　　薄紹之　　　鍾㑹　　　　衛恒
　　　荀輿　　　　桓𤣥　　　　謝安
　　　孔琳之　　　王珉　　　　王洽
　　　謝靈運　　　張融　　　　阮硏
　　　王僧䖍　　　歐陽詢　　　虞世南
　　　釋智永
　能品一百七人
　　古文四人
　　　張敞　　　　衛覬　　　　衛瓘
　　　韋昶
　　大篆五人
　　　胡昭　　　　嚴延年　　　韋昶
　　　班固　　　　歐陽詢
　　小篆十二人
　　　衛覬　　　　班固　　　　皇象
　　　張𢎞　　　　許慎　　　　韋誕
　　　傅𤣥　　　　蕭子雲　　　劉紹
　　　張𢎞　　　　范曄　　　　歐陽詢
　　八分三人
　　　毛𢎞　　　　左伯　　　　王獻之
　　𨽻書二十三人
　　　衛恒　　　　張昶　　　　王廙
　　　庾翼　　　　郗愔　　　　王濛
　　　衛覬　　　　張彭祖　　　阮硏
　　　陶𢎞景　　　王修　　　　王褒
　　　王恬　　　　李式　　　　傅𤣥
　　　楊肇　　　　王承烈　　　庾肩吾
　　　薛稷　　　　孫過庭　　　髙正臣
　　　釋智果　　　盧藏用
　　行書十八人
　　　宋文帝　　　司馬攸　　　釋智永
　　　蕭子雲　　　蕭思話　　　齊髙帝
　　　陶𢎞景　　　漢王元昌　　王導
　　　王承烈　　　孫過庭　　　髙正臣
　　　裴行儉　　　王知敬　　　王修
　　　盧藏用　　　薛稷　　　　釋智果
　　章草十五人
　　　羅暉　　　　趙襲　　　　徐幹
　　　庾翼　　　　張超　　　　王濛
　　　衛覬　　　　崔寔　　　　蕭子雲
　　　杜預　　　　陸柬之　　　歐陽詢
　　　王承烈　　　王知敬　　　裴行儉
　　飛白一人
　　　劉紹
　　草書二十五人
　　　王導　　　　何曽　　　　楊肇
　　　郗愔　　　　庾翼　　　　司馬攸
　　　李式　　　　宋文帝　　　蕭子雲
　　　陸柬之　　　宋令文　　　齊髙帝
　　　謝朓　　　　庾肩吾　　　蕭思話
　　　范曄　　　　孫過庭　　　梁武帝
　　　王知敬　　　裴行儉　　　釋智果
　　　盧藏用　　　髙正臣　　　王廙
　　　王愔
右包羅古今不越三品工拙倫次迨至數百且妙之企
神非徒歩驟能之仰妙又甚規随毎一書之中優劣為
次一品之内復有兼并至如神品則李斯杜度崔瑗皇
象衛瓘索靖各惟得其一史籀蔡邕鍾繇得其二張芝
得其三逸少子敬竝各得其五考多之類少妙之况神
又上下差降昭然可悉也他皆倣此後所傳則當品之
内時代次之或有紀名而不評迹者盖古有其傳今絶
其書麤為斟酌列於品第但備其本傳無别商㩁然十
書之外乃有龜蛇麟虎雲龍蟲鳥之書既非世要悉所
不取也
　　　神品
周史籀宣王時為史官善書師模蒼頡古文夫蒼頡者
獨藴聖心啟㝠演幽稽諸天意功侔造化徳被生靈可
與三光齊懸四序終始何敢抑居品列始籀以為聖跡
湮滅失其真夲今所傳者纔髣髴而已故損益而廣之
或同或異謂之為篆亦曰史書加之銛利鉤殺自然機
發信為篆文之權輿非至精孰能與於此窮物合數變
類相召因而以化成天下也故其稱謂無方亦難得而
備舉今妙跡雖絶于世考其遺法肅若神明故可特居
神品又作籀文其狀邪正體則石鼓文存焉乃開闔古
文暢其戚鋭但折直勁迅有如鏤鐡而端姿旁逸又婉
潤焉若取於詩人則雅頌之作也亦所謂楷𨽻曽髙字
書淵藪使放小學者漁獵其中籀大篆籀文入神
秦李斯楚上蔡人少從荀卿學帝王術西入秦位至丞
相胡亥立趙髙譖之要斬夷三族斯妙大篆始省改之
以為小篆著蒼頡七篇雖帝王質文世有損益終以文
代質漸就澆漓則三皇結繩五帝畫象三王肉刑斯可
況也古文可為上古大篆為中古小篆為下古三古為
實草𨽻為華妙極於華者羲獻精窮於實者籀斯始皇
以和氏之璧琢而為璽令斯書其文今泰山嶧山秦望
等碑竝其遺迹亦謂傳國之偉寳百代之法式斯小篆
入神大篆入妙也
後漢杜度字伯度京兆杜陵人御史大夫延年曽孫章
帝時為齊相善章草雖史㳺始草書傳不紀其能又絶
其迹創其神妙其唯杜公韋誕云杜氏傑有骨力而字
畫㣲痩崔氏法之書體甚濃結字工巧時有不及張芝
喜而學焉轉精其巧可謂草聖超前絶後獨歩無䨇張
芝自謂上比崔杜不足下方羅趙有餘誠則尊師之辭
亦其心肺間語伯英損益伯度章草亦猶逸少増减元
常真書雖潤色精於斷割意則美矣至若髙深之意質
素之風俱不及其師也然各為今古之獨歩蕭子良云
夲名操為魏武帝諱改為度非也案蔡邕勸學篇云齊
相杜度美守名篇漢中郎不應預為武帝諱也
崔瑗字子玉安平人曽祖蒙父駰子玉官至濟北相文
章盖世善章草師於杜度㸃畫之間莫不調暢伯英祖
述之其骨力精熟過之也索靖乃越制特立風神凛然
其雄勇過之也以此有謝於張索(一夲云師於杜度媚/趣過之㸃畫精㣲神)
(變無礙利金百錬美玉/天姿可謂氷寒於水也)袁昂云如危峰阻日孤松一枝
王隐謂之草賢晋平苻堅得摹子玉書王子敬云張伯
英極似之其遺跡絶少又妙小篆今有張平子碑以順
帝漢安二年䘚年六十六子玉章草入神小篆入妙
張芝字伯英燉煌人父奐為太常徙居𢎞農華隂伯英
名臣之子幼而髙操勤學好古經明行修朝廷以有道
徵不就故時稱張有道實避世潔白之士也好書凡家
之衣帛皆書而後練尤善章草書出諸杜度崔瑗云龍
驤豹變青出於藍又剏為今草天縱尤異率意超曠無
惜是非若清澗長源流而無限縈迴崕谷任於造化至
於蛟龍駭獸奔騰拏攫之勢心手随變窈㝠而不知其
所如是謂達節也已精熟神妙冠絶古今則百世不易
之法式不可以智識不可以勤求若達士遊乎沉黙之
鄉鸞鳳翔乎大荒之野韋仲將謂之草聖豈徒言哉遺
迹絶少故褚遂良云鍾繇張芝之迹不盈片素韋誕云
崔氏之肉張氏之骨其章草金人銘可謂精熟至極其
草書急就章字皆一筆而成合於自然可謂變化至極
羊欣云張芝皇象鍾繇索靖時並號書聖然張勁骨豐
肌徳冠諸賢之首斯為當矣其行書則二王之亞也又
善𨽻書以獻帝初平中卒伯英章草草行入神𨽻書入
妙
蔡邕字伯喈陳留圉人父稜徐州刺史有清行諡直定
伯喈官至左中郎将封髙陽侯儀容奇偉篤孝博學能
畵又善音律明天文數術災變卒見問無不對工書絶
世尤得八分之精㣲體法百變窮靈盡妙獨歩今古又
創造飛白妙有絶倫動合神功真異能之士也董卓用
天下名士而邕一日七遷光照榮顯顧寵彰著王允誅
卓收伯喈付廷尉以獻帝初平三年死於獄中年六十
一搢紳諸儒莫不流涕伯喈八分飛白入神大篆小篆
𨽻書入妙女琰甚賢明亦工書
魏鍾繇字元常潁川長社人祖皓至徳髙世父迪黨錮
不仕元常才思通敏舉孝廉尚書郎累遷尚書僕射東
武亭侯魏國建遷相國明帝即位遷太傅繇善書師曹
喜蔡邕劉徳昇真書絶世剛柔備焉㸃畫之間多有異
趣可謂幽深無際古雅有餘秦漢以来一人而已雖古
之善政遺愛結于人心未足多也尚徳哉若人其行書
則羲之獻之之亞草書則衛索之下八分則有魏受禪
碑稱此為㝡太和四年薨八十矣元常𨽻行入神八分
入妙
呉皇象字休明廣陵江都人也官至侍中工章草師於
杜度先是有張子並於時有陳良輔並稱能書然陳恨
瘦張恨峻休明斟酌其間甚得其妙與嚴武等稱八絶
世謂沉着痛快抱朴云書聖者皇象懷瓘以為右軍𨽻
書以一形而衆相萬字皆别休明章草雖相衆而形一
萬字皆同各造其極則實而不朴文而不華其寫春秋
最為絶妙八分雄才逸力乃相亞於蔡邕而妖冶不逮
通議傷於多肉矣休明章草入神八分入妙小篆入能
晋衛瓘字伯玉河東安邑人父覬魏侍郎瓘弱冠仕魏
為尚書郎入晋為尚書令善諸書引索靖為尚書郎號
一臺二妙時議放手流便過索而法則不如之嘗云我
得伯英之筋恒得其骨靖得其肉伯玉采張芝法取父
書參之遂至神妙天姿特秀若鴻雁奮六翮飄飄乎清
風之上率情運用不以為難後為侍中司空楚王瑋矯
詔害之元康元年䘚年七十二章草入神小篆𨽻行草入
妙
索靖字幼安燉煌龍勒人張伯英之𨽻孫父湛北地太
守幼安善章草書出於韋誕峻險過之有若山形中裂
水勢懸流雪嶺孤松氷河危石其堅勁則古今不逮或
云楷法則過於衛瓘然窮兵極勢揚威耀武觀其雄勇
欲陵於張何但於衛王隐云靖草書絶世學者如雲是
知趣者皆然勸不用賞時人云精熟至極索不及張妙
有餘姿張不及索蕭子良云其形甚異又善八分韋鍾
之亞毌丘興碑是其遺跡也太安二年䘚年六十贈太
常章草入神草入妙
王羲之字逸少瑯琊臨沂人祖正尚書郎父曠淮南太
守逸少骨鯁髙爽不顧常流與王承王沉為王氏三少
起家祕書郎累遷右軍將軍㑹稽内史初度浙江便有
終焉之志昇平五年䘚年五十九贈金紫光禄大夫加
常侍尤善書草𨽻八分飛白章行備精諸體自成一家
法千變萬化得之神功自非造化發靈豈能登峰造極
然割析張公之草而濃纖折衷乃愧其精熟損益鍾君
之𨽻雖運用増華而古雅不逮至硏精體勢則無所不
工亦猶鐘鼔云乎雅頌得所觀夫開襟應務若養由之
術百發百中飛名盖世獨映將來其後風靡雲従世所
不易可謂㝠通合聖者也𨽻行草書章草飛白俱入神
八分入妙妻郗氏甚工書有七子獻之最知名元之凝
之徽之操之竝工草𨽻凝之妻謝道韞有才華亦善書
甚為舅所重
獻之字子敬逸少第七子累遷中書令卒初娶郗曇女
離婚後尚新安愍公主無子唯一女後立為安僖皇后
后亦善書以后父追贈侍中特進光禄大夫太宰尤善
草𨽻幼學于父次習于張後改變制度别創其法率爾
私心㝠合天矩觀其逸志莫之與京至於行草興合如
孤峰四絶迥出天外其峭峻不可量也爾其雄武神縦
靈姿秀出臧武仲之智卞荘子之勇或大鵬摶風長鯨
噴浪懸崕墜石驚電遺光察其所由則意逸乎筆未見
其止盖欲奪龍蛇之飛動掩鍾張之神氣惜其陽秋尚
富縦逸不羈天骨未全有時而瑣人有求書罕能得者
雖權貴所逼了不介懐偶其興㑹則觸遇造筆皆發於
𠂻不従于外亦由或默或語即銅鞮伯華之行也初謝
安請為長史太康中新起太極殿安欲使子敬題榜以
為萬世寳而難言之乃説韋仲将題凌雲臺事子敬知
其指乃正色曰仲將魏之大臣寕有此事使其若此知
魏徳之不長安遂不之逼子敬五六嵗時學書右軍潛
於後掣其筆不脱乃歎曰此兒當有大名遂書樂毅論
與之學竟能極小真書可謂窮㣲入聖筋骨緊宻不減
於父如大則尤直而少態豈可同年唯行草之間逸氣
過也及論諸體多劣于右軍總而言之季孟差耳子敬
𨽻行草章草飛白五體俱入神八分入能或謂小王為
小令非也子敬為中書令太康十一年䘚於官年四十
三族弟珉代居之至十三年而䘚年三十八時謂子敬
為大令珉為小令
　　　妙品
秦胡毋敬本櫟陽獄吏為太史令博識古今文字亦與
程邈李斯省改大篆著博學篇七章覃思舊章博采衆
訓時趙髙為中車府令善史書教始皇少子胡亥書及
獄律法令亥私幸之作爰歴篇六章漢興縂合為蒼頡
篇
後漢杜林字北山扶風茂陵人涼州刺史鄴之子位至
司空尤工古文過於鄴也故世言小學由杜公嘗於西
河得漆書古文尚書一卷寳玩不已毎困厄自以為不
能濟於亂世常抱經嘆曰古文之學將絶於此初衛密
方造林未見則暗然而服及㑹面林以漆書示宻曰常
以此道將絶何意東海衛君復能傳之是道不墜於地
矣子曰徳不孤必有鄰豈虛也哉光武建平中卒靈帝
時劉陶刪定古文今文尚書號中文尚書以北山本為
正陶亦工古文是謂就有道而正焉
衛宻字次仲東海人官至給事中修古學善属文作尚
書訓指師於杜林後之學者古文皆祖杜林衛密也
曹喜字仲則扶風平陵人明帝建初中為祕書郎篆𨽻
之工收名天下蔡邕云扶風曹喜建初稱善衛恒云喜
善篆小異於李斯邯鄲淳師焉畧究其妙韋誕師淳而
不及也善懸針垂露之法後世行之仲則小篆𨽻書入
妙雖賀彥先沉潛乃青雲之士也
劉徳昇字君嗣潁川人桓靈之時以造行書擅名雖以
草創亦豐硏美風流婉約獨歩當時胡昭鍾繇並師其
法世謂鍾繇行押書是也而胡書體肥鍾書體痩亦各
有君嗣之美
師宜官南陽人靈帝好書徴天下工書於鴻都門至數
百人八分稱宜官為最大則一字徑丈小乃方寸千言
甚矜其能性嗜酒或時空至酒家書其壁以售之觀者
雲集酤酒多售則鏟去之後為袁術将命鉅鹿耿球碑
術所立是宜官書也
梁鵠字孟皇安定烏氏人少好書受法於師宜官以善
八分知名舉孝亷為郎靈帝重之亦在鴻都門下遷幽
州刺史魏武甚爱其書常懸帳中又以釘壁以為勝宜
官也時邯鄲淳亦得次仲法淳宜為小字鵠宜為大字
不如鵠之用筆盡勢也
張昶字文舒伯英季弟為黄門侍郎尤善章草家風不
墜奕葉清華書類伯英時人謂之亞聖至如筋骨天姿
實所未逮若華實兼羙可以繼之衛恒云姜孟頴梁孔
達田彥和及韋仲將之徒皆張之弟子各有名於世並
不及文舒又極工八分況之蔡公長幼差耳華岳廟前
一碑建安十年刋也祠堂碑昶造並書後鍾繇鎮闗中
題此碑後云漢故給事黄門侍郎華隂張府君諱昶字
文舒造此文又題碑頭云時司𨽻挍尉侍中東武亭侯
潁川鍾繇字元常書又善𨽻以建安十一年卒文舒章
草入妙𨽻入能
魏武帝姓曹氏諱操字孟徳沛國譙人尤工章草雄逸
絶倫年六十六薨張華云漢安平崔瑗子寔𢎞農張芝
弟昶竝善書而魏武亞焉子植字子建亦工書
邯鄲淳字子淑潁川人志行清潔才學通敏初為臨淄
王傅累遷給事中書則八體悉工師於曹喜尤精古文
大篆八分𨽻書自杜林衛宻以來古文冺絶由淳復著
衛恒云魏初傳古文者出於邯鄲淳蔡邕采斯喜之法
為古今雜形然精宻閑理不如淳也梁鵠云淳得次仲
法韋誕師淳而不及也袁昂云應規入矩方圓乃成張
華云邯鄲淳善𨽻書子淑古文小篆八分𨽻書並入妙
胡昭字孔明潁川人少而博學不槩榮利有夷皓之莭
甚能史書真行又妙衛恒云昭與鍾繇並師於劉徳昇
俱善草行而胡肥鍾痩書牘之迹也動見模楷羊欣云
胡昭得其骨索靖得其肉韋誕得其筋張華云胡昭善
𨽻書茂先與荀勗共整理記籍立書博士置弟子教習
以鍾胡為法嘉平二年公車徴㑹䘚年八十九孔明𨽻
行入妙大篆入能
韋誕字仲將京兆人太僕端之子官至侍中服膺於張
芝兼邯鄲淳之法諸書並善尤精題署明帝時凌雲臺
初成令誕題榜髙下異好宜就加㸃正因致危懼頭鬢
皆白既以下戒子孫無為大字楷法袁昂云仲將書如
龍拏虎踞劔㧞弩張張華云京兆韋誕子熊潁川鍾繇
子㑹並善𨽻書初青龍中洛陽許鄴三都宫觀始成詔
令仲將大為題署以為永制給御茟墨皆不任用因曰
蔡邕自矜能書兼斯喜之法非流紈體素不妄下筆夫
工欲善其事必先利其噐若用張芝筆左伯紙及臣墨
兼此三具又得臣手然後可以建徑丈之勢方寸千言
然真迹之妙亞乎索靖也嘉平五年䘚年七十五八分
𨽻章飛白入妙小篆入能兄康字元將亦工書子熊字
少季亦善書時人云名父之子不有二事世所美焉
嵇康字叔夜譙國銍人官至中散大夫奇才不羣身長
七尺八寸而土木形骸不自藻飾未嘗見其疾聲朱顔
人以為龍章鳳姿天質自然恬静寡欲學不師受博覧
該通以為君子無私心不惜乎是非而行不違乎道叔
夜善書妙於草製觀其體勢得之自然意不在乎筆墨
若髙逸之士雖在布衣有傲然之色故知臨不測之水
使人神清登萬仞之巖自然意逺鍾㑹譖康就刑年四
十四太學生三千人請為師不許
鍾㑹字士季元常少子官至司徒咸熙元年衛瓘誅之
年四十書有父風稍備筋骨美兼行草尤工𨽻書遂逸
致飄然有凌雲之志亦所謂劔則干將莫耶焉㑹嘗詐
為荀朂書就勗母鍾夫人取寳劒㑹兄弟以千萬造宅
未移居勗乃潛畵元常形像㑹兄弟入見便大感慟勗
畵亦㑹之類也㑹𨽻行草章草入妙
呉䖏士張𢎞字敬禮呉郡人篤學不仕恒着烏巾時號
張烏巾并善篆𨽻其飛白妙絶當時飄若雲遊激如驚
電飛仙舞鶴之態有類焉自作飛白序勢備説其美也
歐陽詢曰飛白張烏巾冠世其後逸少子敬亦稱妙絶
敬禮飛白入妙小篆入能
晋張華字茂先范陽人父平後漢漁陽太守茂先官至
司空壯武公博渉羣書盈萬餘卷髙才達識天文數術
無所不精善章草書體勢尤古度徳比義嵇叔夜之倫
也
衛恒字巨山瓘之仲子官至黄門侍郎瓘嘗云我得伯
英之筋恒得其骨巨山善古文得汲冡古文論楚事者
最妙恒嘗玩之作四體書勢并造散𨽻書元康中楚王
瑋害之年四十古文章草草書入妙𨽻入能弟宣善篆
及草名亞父兄宣弟庭亦工書子仲寳叔寳俱有書名
四世家風不墜也
衛夫人名鑠字茂猗廷尉展之女弟恒之從女汝隂太
守李矩之妻也𨽻書猶善規矩鍾公云碎玉壺之氷爛
瑶臺之月婉然芳樹穆若清風右軍少常師之永和五
年䘚年七十八子充為中書郎亦工書先有扶風馬夫
人大司農皇甫規之妻也有才學工𨽻書夫人寡董卓
聘以為妻夫人不屈卓殺之
王廙字世將瑯琊臨沂人祖覧父正尚書郎導從父之
弟也官至平南将軍荆州刺史侍中逸少之叔父工於
草𨽻飛白祖述張衛遺法自過江右軍之前世將書與
荀勗畫為明帝師其飛白志氣極古垂雕鶚之翅羽類
旌旗之卷舒時人云王廙飛白右軍之亞永昌元年䘚
年四十七世將飛白入妙𨽻入能
郗愔字方囘髙平金鄉人父鍳太尉草書卓絶古而且
勁方囘官至司空善衆書雖齊名庾翼不可同年其法
遵於魏氏尤長於章草纖能得中意態無窮筋骨亦勝
王僧䖍云郗愔章草亞於右軍太元六年䘚年七十二
方囘章草入妙草𨽻入能妻傅氏善書子超字景興小
字嘉賔亦善書
王洽字敬和導第四子理識明敏拜駙馬都尉累遷中
書令書兼諸法於草尤工落簡揮毫有郢匠乘風之勢
雖卓然孤秀未至運用無方而右軍云弟書遂不減吾
飾之過也昇平三年䘚年四十四敬和𨽻行草入妙妻
荀氏亦善書
謝安字安石陳郡陽夏人十八徴著作郎辭疾寓居㑹
稽與王逸少許詢桑門支遁等遊䖏十年累遷尚書僕
射太元十年䘚贈太傅諡文靖公年六十六人皆比之
王導謂文雅過之學草正於右軍右軍云卿是解書者
然知解書者尤難安石尤善行書亦猶衛洗馬風流名
士海内所瞻王僧䖍云謝安得入能書品錄也安石𨽻
行草入妙兄尚字仁祖弟萬字萬石竝工書
王珉字季琰洽之少子官至中書令工𨽻及行草金劒
霜斷崎嶔歴落時謂小王之亞也自導至珉三世善書
時人方之杜衛二氏嘗書四疋素自朝操筆至暮便竟
首尾如一又無誤字子敬戲云弟書如騎騾駸駸欲度
驊騮前斯可謂弓善矢良兵利馬疾突圍破的難與争
鋒𨽻行入妙妻汪氏善書兄珣亦善書
桓𤣥者温之子為義興太守簒晋伏誅嘗慕小王善於
草法譬之於馬則肉翅已就蘭筋初生畜怒而馳日可
千里洸洸赳赳實亦武哉非王之武臣即世之刺客列
缺吐火共工觸山尤剛健倜儻夫水火之性各有所長
火能外光不能内照水能内照不能外光若色五行之
性則可謂通矣嘗與顧愷之論書至夜不倦愷之字長
康善書小名虎頭時人號為三絶癡書畵也(彦逺案長/康三絶者)
(才絶畵絶癡絶/書非癡數也)
宋文帝姓劉諱義隆彭城人武帝第三子善𨽻書次及
行草規模大令自謂不减於師雖庶㡬徳音引領長望
尚遼逺矣然才位發揮亦可謂倬彼雲漢為章于天時
論以為天然勝羊欣工夫恨少是亦天然可尚道心唯
㣲探索幽逺若泠泠水行有巖石間真聲帝𨽻書入妙
行草入能
羊欣字敬元泰山南城人官至中散大夫義興太守師
資大令時亦衆矣非無雲塵之逺若親承妙㫖入於室
者唯獨此公亦猶顔回與夫子有歩驟之近摵若嚴霜
之林婉似流風之雪驚禽走獸絡繹飛馳亦可謂王之
藎臣朝之元老沈約云敬元尤善於𨽻書子敬之後可
以獨歩時人云買王得羊不失所望今大令書中風神
怯者往往是羊也元嘉十九年䘚年七十三敬元𨽻行
草入妙時有邱道護親師於子敬殊劣於羊欣謝綜亦
善書不重敬元亦惮之云力少媚好又有義興康昕與
南州恵式道人俱學二王轉以已書貨之世人或謬寳
此迹亦或謂為羊歐陽通云式道人右軍之甥與王無
别
薄紹之字敬叔丹陽人官至給事中善書憲章小王風
格秀異若干將出匣光芒射人魏武臨戎縱横制敵其
行草倜儻時越羊欣若用力取之則真正懸隔敬叔𨽻
行草入妙
謝靈運㑹稽人祖𤣥父煥靈運官至祕書監侍中康樂
侯模憲小王真草俱美石藴千年之色松低百尺之柯
雖不逮師歙風吐雲簸蕩川岳其亦庶㡬虞和云靈運
子敬之甥故能書特多王法王僧䖍云子敬上表多在
中書雜事中靈運竊寫易其真本相與不疑元嘉初帝
就索始進親聞文皇説此元嘉十年年四十九以罪棄
廣州市𨽻草入妙
孔琳之字彥琳㑹稽山隂人父廞彥琳官至祠部尚書
善草行師於小王稍露筋骨飛流懸勢則吕梁之水焉
時稱曰羊真孔草又以縦快比於桓𤣥王僧䖍云孔琳
之放縱快利筆迹流便二王已後略無其比但工夫少
太自任故當劣於羊欣斯言俞矣景平元年䘚年五十
五行草入妙妻謝氏亦善書
齊王僧䖍瑯琊臨沂人曽祖洽父曇首官至司空善書
宋文帝見其書素扇嘆曰非唯迹逾子敬方當器雅過
之後孝武欲擅書名僧䖍不敢顯跡大明之世常用拙
筆書以此見容虞龢云僧䖍尋得書術雖不及古不减
郄家所制然述小王尤尚古宜有豐厚淳朴稍乏妍華
若溪澗含氷岡巒被雪雖甚清肅而寡於風味子曰質
勝文則野是之謂乎永明三年䘚僧䖍𨽻行入妙草入
能(一本云𨽻/行草入妙)子慈亦善𨽻書謝超宗嘗問慈曰卿書何
當及虔公慈曰我之不得仰及猶雞之不及鳳時人以
為名荅
張融字思光呉郡人祖禕父暢思光官至司徒左長史
博渉經史早標孝行書兼諸體於草尤工而時有稽古
之風寛博有餘嚴峻不足可謂有文徳而無武功然齊
梁之際殆無以過或有鑑不至深見其有古風多誤寳
之以為張伯英書也而搨夲大行于世
梁蕭子雲字景喬晋陵人父嶷景喬官至侍中少善草
行小篆諸體兼備而剏造小篆飛白意趣飄然㸃畫之
際若有騫舉妍妙至極難與比肩但少乏古風抑居妙
品故歐陽詢云張烏巾冠世其後逸少子敬又稱絶妙
爾飛而不白蕭子雲輕濃得中蟬翼掩素㳺霧崩雲可
得而語其真草少師子敬晩學元常及其暮年筋骨亦
備名盖當世舉朝效之其肥鈍無力者悉非也今之謬
賞十室九焉梁武帝擢與二王並迹則若牝雞仰於鸞
鳳子貢賢於仲尼雖絶唱於彼朝未曰陽春白雪以太
清三年䘚景喬𨽻書飛白入妙小篆行草章草入能子
特字世達亦善書位至太子舍人先景喬卒
阮研字文㡬陳留人官至交州刺史善書其行草出於
大王甚精熟若飛泉交注奔競不息時稱蕭陶等各得
右軍一體而此公筋力最優比之於勇則被堅執鋭所
向無前喻之於談則緩頰朶頤離堅合異有李信王離
之攻伐無子貢魯連之變通其𨽻則習於鍾公風神稍
怯庾肩吾云阮居今觀古窺衆妙之門雖師王祖鍾終
成别搆一法矣然遲速之對可方於陸柬之則意此公
性急亦猶枚臯文章敏疾長卿製作淹遲各一時之妙
也行草入妙𨽻書入能
陳永興寺僧智永㑹稽人師逺祖逸少歴記専精攝齊
升堂真草唯命夷途良轡大海安波㣲尚有道之風半
得右軍之肉兼能諸體於草最優氣調下於歐虞精熟
過於羊薄智永章草草書入妙𨽻入能兄智楷亦工草
丁現亦善𨽻書時人云丁真楷草
皇朝歐陽詢長沙汨羅人官至銀青光禄大夫率更令
八體盡能筆力勁險篆體尤精髙麗愛其書遣使請焉
神堯嘆曰不意詢之書名逺播夷狄彼觀其迹固謂其
形魁梧耶飛白冠絶峻於古人有龍蛇戰鬭之象雲霧
輕濃之勢風旋電激掀舉若神真行之書雖於大令亦
别成一體森森焉若武庫矛㦸風神嚴於智永潤色寡
於虞世南其草書迭蕩流通視之二王可為動色然驚
竒跳駿不避危險傷於清雅之致自羊薄以後略無勍
敵唯永公特以訓兵精練議欲旗鼔相當歐以猛鋭長
驅永乃閉壁固守以貞觀十五年䘚年八十五飛白𨽻
行草入妙大小篆章草入能子通亦善書痩怯於父薛
純陀亦效詢草傷於肥鈍乃通之亞也
虞世南字伯施㑹稽餘姚人祖儉梁始興王諮議父荔
陳太子中庶子世南受業於呉郡顧野王門下讀書十
年國朝拜銀青光禄大夫祕書監永興公太宗詔曰世
南一人有出世之才遂兼五絶一曰忠讜二曰友悌三
曰博文四曰詞藻五曰書翰有一於此足為名臣而世
南兼之其書得大令之宏規含五方之正色姿榮秀出
智勇在焉秀嶺危峰處䖏間起行草之際尤所偏工及
其暮齒加以遒逸臭味羊薄不亦宜乎是則東南之美
㑹稽之竹箭也貞觀十二年䘚年八十一伯施𨽻行書
入妙然歐之與虞可謂智均力敵亦猶韓盧之追東郭
㕙也論其衆體則虞所不逮歐若猛將深入時或不利
虞若行人妙選罕有失辭虞則内含剛柔歐則外露筋
骨君子藏器以虞為優族子纂書有叔父體則而風骨
不繼楊師道上官儀劉伯莊竝立師法虞公過於纂矣
張志遜又纂之亞也
褚遂良河南陽翟人父亮銀青光禄大夫太常卿遂良
官至尚書左僕射河南公博學通識有王佐才忠讜之
臣也善書少則服膺虞監長則祖述右軍真書甚得其
媚趣若瑶臺青鏁窅映春林美人嬋娟不任羅綺増華
綽約歐虞謝之其行草之間即居二公之後顯慶四年
䘚年六十四遂良𨽻行入妙亦嘗師授史陵然史有古
直傷於疎痩也
陸柬之呉郡人官至朝散大夫太子司議郎虞世南之
甥少學舅氏臨寫所合亦猶張翼換羲之表奏蔡邕為
平子後身而晩習二王尤尚其古中年之迹猶有怯懦
總章已後乃備筋骨殊矜質朴恥夫綺靡故欲暴露疵
同乎馬不齊髦人不櫛沐雖為時所鄙回也不愚拙於
自媒有若通人君子尤善運筆或至興㑹則窮理極趣
矣調雖古澀亦猶文王嗜昌蒲葅孔子蹙頞而嘗之三
年乃得其味一覧未窮沉研始精然工於效倣劣於獨
斷以此為少也𨽻行入妙章草書入能(一本云𨽻行草/章草並入能)
　法書要錄卷八
欽定四庫全書卷
　法書要録卷九　　　　　唐　張彦逺　撰
　　張懷瓘書斷下
　　　能品
漢張敞字子髙河東平陽人官至京兆尹善古文傳之
子吉吉傳其出杜鄴傳其子林吉子竦字伯松博學文
雅過於子髙三王以来古文之學蓋絶子髙精勤而習
之其後杜林衛密為之嗣子髙好古博雅有緝熙之羙
焉
嚴延年字次卿東海人河南太守雅工史書規模趙髙
時稱其妙後以罪弃市
後漢班固字孟堅扶風安陵人官至中郎將工篆李斯
曹喜之法悉能究之昔李斯作蒼頡篇趙髙作爰歴篇
故胡毋敬作博學篇漢興閭里書私合之想謂蒼頡篇
斷六十字為一章凡五十五章至平帝元始中徴天下
通小學者以百數各令記字於未央庭中揚雄取其有
用者作訓纂篇二十四章以纂續蒼頡也孟堅乃復續
十三章和帝永初中賈魴又撰異字取固所續章而廣
之為三十四章用訓纂之末字以為篇目故曰滂喜篇
言滂沱大盛凡百二十三章文字備矣眀帝使孟堅成
父彪所述漢書永平初受詔至章帝建初二十五年而
成以竇憲賔客繫於洛陽獄卒年六十三大小篆入能
徐幹字伯張扶風平陵人官至班超軍司馬善章草書
班固與超書稱之曰得伯張書藁勢殊工知識讀之莫
不嘆息實亦藝由己立名自人成後有蘇班亦平陵人
也五嵗能書甚為張伯英所稱嘆
許慎字叔重汝南召陵人官至太尉南閣祭酒少好古
學書正文字尤善小篆師模李斯甚得其妙作說文解
字十四篇萬五百餘字疾篤令子沖詣闕上之安帝末
年卒
晉吕忱字伯雍博識文字撰字林五篇萬二千八百餘
字字林則說文之流小篆之工亦叔重之亞也
張超字子並河間鄚人官至别部司馬工章草擅名一
時字勢甚峻亦猶楚共王用刑失節不合其宜吳人以
皇象方之五原范曄云超草書妙絶
崔寔字子真瑗之子也博學有俊才為五原太守章草
雅有父風良冶良弓斯焉不墜張茂先甚稱之
羅暉字叔景京兆杜陵人官至羽林監桓帝永夀年䘚
善草著聞三輔張伯英自謂方之有餘與太僕朱賜書
云上比崔杜不足下方羅趙有餘朱賜亦杜陵人時稱
工書也
趙襲字元嗣京兆長安人為燉煌太守與羅暉並以能
草見重闗西而矜巧自與衆頗惑之與張芝素相親善
靈帝時䘚燉煌有張越仕至梁州刺史亦善草書
左伯字子邑東萊人特工八分名與毛𢎞等列小異於
邯鄲淳亦擅名漢末尤甚能作紙漢興用紙代簡至和
帝時蔡倫工為之而子邑尤得其妙故蕭子良答王僧
䖍書云左伯之紙妍妙輝光仲將之墨一㸃如漆伯英
之筆窮神盡思妙物逺矣邈不可追然子邑之八分亦
猶斥山之文皮即東北之美者也
張紘字子綱廣陵人善小篆官至侍御史年六十一䘚
孔融與子綱書曰前勞筆迹乃多為篆舉篇見字欣然
獨笑如復觀其人融之此言不易而得紘之小篆時頗
有聲
毛𢎞字大雅河南武陽人服膺梁鵠研精八分亦成一
家法獻帝時為郎中教於祕書建安末䘚
魏衛覬字伯儒河南安邑人官至侍中尤工古文篆𨽻
草體傷痩筆迹精絶魏初傳曰古文者篆出於邯鄲淳
伯儒嘗寫淳古文尚書還以示淳淳不能别年六十二
䘚伯儒古文小篆𨽻書章草並入能子孫皆妙於書
晉何曽字頴考陳郡陽夏人官至太保咸寜四年䘚年
八十餘工於藁草時人珍之也一云頴考善草書甚有
古質少於風味孔子曰質勝文則野是之謂乎
傅𤣥字休奕北地范陽人祖燮漢漢陽太守父幹魏扶
風太守休奕少孤貧博學善屬文解鍾律性剛直不容
人之短舉秀才為御史中丞司𨽻挍尉善於篆𨽻見重
時人云得鍾胡之法休奕小篆𨽻書入能時王允之善
草𨽻官至衛將軍又張嘉善𨽻書羊欣云嘉師於鍾氏
勝王羲之在臨川也嘉字子勝官至光禄大夫時又有
皇甫定年七嵗善史書從兄謐深竒之
劉紹字彥祖彭城人官至御史中丞遷侍中善小篆工
飛白雖不及張毛亦一時之秀作飛白勢永和八年䘚
小篆飛白入能栁詳亦善飛白彥祖之亞也
楊肇字季初滎陽宛陵人官至折衝將軍荆州刺史工
於草𨽻咸寜元年䘚潘岳誄云草𨽻兼善尺牘必珍翰
動若飛紙落如雲亦猶甘茂不能自通借餘光於蘇代
安仁之誄抑其然乎季初𨽻草入能
杜預字元凱京兆杜陵人度即六世祖祖畿魏僕射父
恕幽州刺史並善行草預博學官至鎮南將軍當陽侯
父祖三世善草書時人以衛瓘方之稱杜預三世焉
齊獻王攸字大猷河内人武帝母弟善尺牘尤能行草
書蘭芳玉潔竒而且古才望出武帝之右帝用荀勗言
出都督青州上道憤怒嘔血咸寜四年䘚年三十六行
草入能
李式字景則江夏鍾武人官至侍中衛夫人之猶子也
甚推其叔母善書右軍云李式平南之流亦可比庾翼
咸熙三年䘚年五十四𨽻草入能許静民善題宫觀額
將方直之體其草稍乏筋骨亦景則之亞也
王導字茂𢎞瑯琊臨沂人祖覽父載導行草兼妙然疎
柯逈擢寡葉危隂雖賢有餘而才不足元眀二帝並工
書皆推難於茂𢎞王愔云王導行草見貴當世咸寜五
年䘚年六十四行草入能有六子恬洽書皆知名矣
張彭祖吳郡人官至龍驤將軍善𨽻書右軍毎見其緘
牘輒存而玩之夷齊雖賢若仲尼不言未能髙舉亦猶
彭祖附青雲之士不冺於兹
韋𢎞字叔思位至原州刺史弟季字成為平西將軍善
𨽻書
王濛字仲祖太原晉陽人官至長山令女為皇后贈光
禄大夫晉陽侯善𨽻書法於鍾氏狀貎似而筋骨不備
永和三年䘚年三十九𨽻章草入能衛臻陶侃亞也
王恬字敬預導之子官至後將軍㑹稽内史工於草𨽻
當世難與為比永和五年卒年三十六張翼善𨽻書尤
長於臨倣率性而運復非工劣於敬預也(時戴安道隱/居不仕惣角)
(時以雞子汁投白瓦屑作鄭𤣥碑文自書刻之文既竒/𨽻書亦妙絶又有康昕亦善𨽻書王子敬常題方山庭)
(殿數行昕密改之子敬後過不疑又為謝居士題畫以/示子敬子敬嘆能為以西河絶矣昕字君明外國人官)
(至臨/沂令)
庾翼字稚恭潁川鄢陵人明穆皇后弟安西將軍荆州
刺史善草𨽻書名亞右軍兄亮字元規亦有書名嘗就
右軍求書逸少荅云稚恭在彼豈復假此嘗復以章草
荅亮示翼乃大服因與王書云吾昔有伯英章草十紙
因喪亂遺失嘗謂人曰妙迹永絶今見足下荅家兄書
煥若神明頓還舊觀永和九年䘚年四十一
王修字敬仁濛之子也著作郎善𨽻求右軍書乃寫東
方朔畫贊與之昇平元年䘚年二十四始王導愛好鍾
氏書喪亂狼狽猶衣帶中盛尚書宣示帖過江後與右
軍乞敬仁敬仁亡其母見此書平生所好遂以入棺殷
仲堪亦敬仁之亞也
韋昶字文休誕兄涼州刺史庾之𤣥孫官至潁州刺史
散騎常侍善古書大篆見王右軍父子書云二王未足
知書也又妙作筆子敬得其筆稱為絶世
宋蕭思話蘭陵人父源思話官至征西將軍左僕射工
書學於羊欣得其體法行草連岡盡望勢不斷絶雖無
竒峰壁立之秀亦可謂有功矣王僧䖍云蕭令法羊欣
風流媚態殆欲不减筆力恨弱袁昂云羊真孔草蕭行
范篆各一時之妙也然上方琳之不足下方范曄有餘
喻之于𤣥盖緇緅間耳孝建元年䘚年五十時有邱
道䕶善𨽻書便書素時司馬珣之為吳興羊欣弟倫為
臨安令欣吳興看弟珣之乃以道䕶素書洛神賦示欣
欣嗟咨其工以為勝已道䕶烏程人也官至相國主簿
時有張昶亦善草書官至征北將軍也
范曄字蔚宗順陽人也父泰曄官至太子詹事工於草
𨽻小篆尤精師範羊欣不能儁㧞永嘉二十年伏誅諸
葛長民亦善行草論者以為曄之流也長民官至前將
軍義熙八年伏誅時又有張休善𨽻書初羊欣愛子敬
正𨽻法其崇仰以右軍之體微古不復見貴休始改之
世乃大行休字𢎞明官至豫章太守也
齊髙帝姓蕭氏諱道成字紹伯蘭陵人善草書篤好不
已祖述子敬稍乏風骨嘗與王僧䖍賭書書畢曰誰為
第一對曰臣書臣中第一陛下書帝中第一帝笑曰卿
可謂善自謀矣然太祖與簡穆賭書亦猶雞之搏狸稍
不自知量力也年五十六崩太子熙亦善書倫字世調
多才藝善𨽻書始變古法甚有姢好過諸昆弟倫子確
字仲正才兼文武甚工草𨽻為侯景所殺(太子熙後當/有誤)
謝朓字元暉陳留人官至吏部郎中風華黼藻當時獨
歩草書甚有聲草殊流美薄暮川上餘霞照人春晩林
中飛花滿目詩有美一人清揚婉兮邂逅相遇適我願
兮是之謂矣顔延之亦善草書乃其亞也
梁武帝姓蕭氏諱衍字叔達蘭陵中都里人丹陽尹順
之之子好草書狀貎亦古乏於筋骨既無竒姿異態有
减於齊髙矣年八十六崩子綱綸繹並有書名也
庾肩吾字叔慎新野人官至度支尚書才華既秀草𨽻
兼善累紀専精徧探名法可謂贍聞之士也變態殊妍
多慙質素雖有竒尚手不稱情乏於筋力文勝質則史
是之謂乎嘗作書品亦有佳致天寳元年䘚肩吾𨽻草
入能子信亦工草書時有殷鈞范懷約顔協等並善𨽻
書有名於世
陶𢎞景字通明秣陵人隱居丹陽茅山善書師祖鍾王
采其氣骨然時稱與蕭子雲阮研等各得右軍一體其
真書勁利歐虞徃徃不如𨽻行入能
周王褒字子深瑯琊臨沂人曽祖儉齊侍中大尉祖騫
梁侍中父規並有重名子深官至司空工草𨽻師蕭子
雲而名亞子雲躡而蹤之相去何逺雖風神不峻亦士
君子之流也
隋永興寺僧智果㑹稽人也煬帝甚喜之工書銘石甚
為痩健嘗謂永師云和尚得右軍肉智果得右軍骨夫
筋骨藏於膚内山水不厭髙深而此公稍乏清幽傷於
淺露若吳人之戰輕進易退勇而非猛虚張誇耀毋乃
小人儒乎果𨽻行草入能時有僧述僧特與果竝師智
永述困於肥鈍特傷於痩怯
皇朝漢王元昌神堯之子也尤善行書金玉其姿挺生
天骨襟懷宣暢灑落可觀藝業未精過於奔放若吕布
之飛將或輕於去就也諸王仲季並有能名韓王曹王
即其亞也曹則妙於飛白韓則工於草行魏王魯王即
韓王之倫也
髙正臣廣平人官至衛尉少卿習右軍之法脂肉頗多
骨氣微少修容整服尚有風流可謂堂堂乎張也𤣥宗
甚愛其書懐瓘先君與髙有舊朝士就髙乞書馮先君
書之髙曽與人書十五紙先君戲換五紙以示髙不辨
客曰有人換公書髙笑曰必張公也終不能辯宋令文
曰力則張勝態則髙强有人求髙書一屏障曰正臣故
人在申州書與僕類可徃求之先君乃與書之自任潤
州湖州筋骨漸備比見蓄者多謂為褚後任申邵等州
體法又變㡬合於古矣陸柬之為髙書告身髙常嫌不
將入帙後為䑕所傷持示先君曰此䑕甚解正臣意耳
風調不合一至於此正臣𨽻行草入能
裴行儉河東人官至兵部尚書工草書行及章草竝入
能有若搢紳之士其貎偉然華衮金章從容省闥
王知敬洛陽人官至太子家令工草及行尤善章草入
能膚骨兼有戈㦸足以自衛毛翮足以飛翻若翼大略
宏圗摩霄殄㓂則未竒也房僕射𤣥齡與此公同品房
行草亦風流秀頴可與亞能又殷侍御仲容善篆𨽻題
署尤精亦王之雁行也
宋令文河南陜人官至左衛中郎將竒姿偉麗身有三
絶曰書畫力尤於書備兼諸體偏意在草甚欲究能翰
簡翩翩甚得書之媚趣若與髙卿比權量力則騶忌之
類徐公也
王紹宗字承烈江都人父修禮越王友道雲孫也承烈
官至祕書少監清鑒逺識才髙書古祖述子敬欽羨柬
之其中年小真書體象尤異沈邃堅密雖華不逮陸而
古乃齊之其行草及章草次於真晩節之草則攻乎異
端度越繩墨薰蕕同器玉石兼儲苦以敗為瑕筆乖其
指嘗與人云鄙夫書翰無功者特由微水墨之積習常
清心率意虚神静思以取之毎與吳中陸大夫論及此
道明朝必不覺已進陸於後密訪知之嗟賞不少將余
比虞君以虞亦不臨寫故也但心凖目想而已聞虞眠
布被中恒手畫肚與余正同也阮交州斷割不足陸大
夫蕪穢有餘此公尤甚於陸也又曽謂所親曰自恨不
能専有功褚雖以過陸猶未及承烈𨽻行章草入能兄
嗣宗亦善書況之二陸則少監可比徳於平原矣
孫䖍禮字過庭陳留人官至率府録事參軍博雅有文
章草書憲章二王工於用筆儁抜剛斷尚異好竒然所
謂少功用有天材真行之書亞於草矣嘗作運筆論亦
得書之指趣也與王祕監相善王則過於遲緩此公傷
於急速使二子寛猛相濟是為合矣雖管夷吾失於奢
晏平仲失於儉終為賢大夫也過庭𨽻行草入能
薛稷河東人官至太子少保書學褚公尤尚綺麗媚好
膚肉得師之半可謂河南公之髙足甚為時所珍尚雖
似范睢之口才終畏何曽之面質如聽言信行亦可使
為行人觀行察言或見非於宰我以罪伏誅稷𨽻行入
能魏草書亦其亞也
盧藏用字子潜京兆長安人官至黄門侍郎書則幼尚
孫草晚師逸少雖闕於工稍閑體範八分之製頗傷疎
野若況之前列則有奔馳之勞如傳之後昆亦有規矩
之法子潛𨽻行草入能自陳遵劉穆之起濫觴於前曹
喜杜度激洪波於後羣能間出角立挺拔或祕象天府
或藏器竹帛雖經千載歴乆彌珍並可耀乎祖先榮及
昆裔使夫學者發色開華靈心警悟可謂琴瑟在耳貝
錦成章或得之於齊或失之於楚足為龜鏡自可韋弦
此皆天下之聞人入於品列其有不遭明主以展其材
不遇知音以揚其業盖不知矣亦猶道雖貴必得時而
後動有勢而後行況瑣瑣之勢哉
評曰盖一咮之嗜五味不同殊音之發契物斯失方類
相襲且或如彼況書之臧否情之愛惡無偏乎若毫釐
較量誰驗凖的推其大率可以言詮觀昔賢之評書或
有不當王僧䖍云亡從祖中書令筆力過子敬者君子
周而不比乃有黨乎梁武帝云鍾繇書法十有二意世
之書者多師二王元常逸迹曽不睥聣競巧趣精細殆
同機神逸少至於學鍾勢巧及其獨運意疎字緩譬猶
楚音夏習不能無楚子敬之不逮真亦劣章草然觀其
行草之㑹則神勇盖世況之於父猶擬抗行比之鍾張
雖勍敵仍有擒猛之勢夫天下之能事悉難就也假如
效蕭子雲書雖則童孺但至效數日見者無不云學蕭
書欲窺鍾公其牆數仞罕得其門者小王則若驚風抜
樹大力移山其欲效之立見疆外可知而不可得也然
小王嘗與謝安書意必珍録乃題後荅之亦以為恨或
云安問子敬君書何如家君荅云固當不同安云外論
殊不爾又云人那得知此乃短謝公也羊欣云張字形
不及古自然不如小王虞龢云古質而今妍數之常愛
妍而薄質人之情鍾張方之二王可謂古矣豈得無妍
質之殊父子之間又為今古子敬窮其妍妙固其宜也
竝以小王居勝達人通論不其然乎羊欣云右軍古今
莫二虞龢云獻之始學父書正體乃不相似至於筆絶
章草殊相擬類筆跡流澤婉轉妍媚乃欲過之王僧䖍
云獻之骨勢不及父媚越過之蕭子良云崔張以来歸
美於逸少僕不見前古人之迹計亦無過之孫過庭云
元常専工於𨽻書伯英猶精於草體彼之二羙而羲獻
兼之並有得也夫椎輪為大輅之始以椎輪之朴不如
大輅之華盖以拙勝工豈以文勝質若謂文勝質諸子
不逮周孔復何疑哉或以法可傳則輪扁不能授之於
子是知一致而百慮異軌而同奔鍾張雖草創稱能二
王乃差池稱妙若以居先則勝鍾張亦有所師固不可
文質先後而求之盖一以貫之求其合天下之達道也
雖則齊聖齊深妙各有最若真書古雅道合神明則元
常第一若真行妍美粉黛無施則逸少第一若章草古
逸極致髙深則伯度第一若章則勁骨天縱草則變化
無方則伯英第一其間備精諸體唯獨右軍次至大令
然子敬可謂武盡美矣未盡善也逸少可謂韶盡美矣
又盡善也然此五賢各能盡心而際於聖或有侮毁亦
猶日月之蝕無損於明白雲在天瞻望悠邈固同為終
古獨絶百世之模楷髙歩於人倫之表棲遲於墨妙之
門不可以規矩其形律吕其度鵬摶龍躍絶迹霄漢所
謂得𤣥珠於赤水矣其或繼書者雖百世可知然史籀
李斯即字書累葉之祖其所製作並神妙至極盖無等
夷八分書則伯喈制勝出世獨立誰敢比肩至如崔及
小張韋衛皇索等雖則同品不居其最並不備再較量
然各峻彼雲峰増其海派使後世資瞻仰而露潤焉趙
壹有貶草之論仍笑重張芝書為祕寳者嗟夫道不同
不相為謀夫藝之在已如木之加實草之増葉繪以衆
色為章食以五味而美亦猶八卦成列八音克諧聾瞽
之人不知其謂若知而故耳想識不該通審其不知則
聾瞽者耳庾尚書以臧否相推而列九品升阮研與衛
瓘索靖韋誕皇象鍾㑹同居第三等此若棠杜之樹植
橘柚之林又抑薄紹之與齊髙帝等三十人同為第七
等亦猶屈鹽梅之量䖏掾屬之伍李夫人以程邈居第
一品且書傳所載程剙為𨽻法其於工拙蔑爾無聞遺
迹又無何以知其品第又云梁氏石書雅敬於韋蔡以
梁比蔡豈不懸絶又張昶伯英之弟妙於草𨽻八分混
兄之書故謂之亞聖衛恒兼精體勢時人云得伯英之
骨並居第四仍與漢王同流又黜桓𤣥謝安蕭子雲釋
智永陸柬之等與王知敬同居第五等若此數子豈與
埓能耆好不同又加之以言況可盡之於剛柔消息貴
乎適宜形象無常不可典要固難平也蕭子雲言欲作
二王論草𨽻法言不盡意遂不能成又云頃得書意轉
深㸃畫之間所言不得盡其妙者事事皆然誠哉是言
也藝成而下徳成而上然書之為用施於竹帛千載不
朽亦猶愈沒沒而無聞哉萬事無情勝寄在我苟視迹
而合趣或循幹而得人雖身沈而名飛兾托之以神契
毎見片善何慶如之懷瓘恨不果逰目天府備觀名迹
徒勤勞乎其所未聞祈求乎其所未見今録所聞見粗
如前列學慙於博識不迨能繕竒纘異多所未盡且如
抱絶俗之才孤秀之質不容於世或復何恨故孔子曰
博學深謀而不遇者衆矣何獨丘哉然識貴行藏行忌
明潔至人晦迹其可盡知開元甲子嵗廣陵臥疾始焉
草創其觸類生變萬物為象庶乎周易之體也其一字
褒貶微言勸戒竊乎春秋之意也其不虚美不隱惡近
乎馬遷之書也冀其衆美以成一家之言雖知不知為
上然獨善之與兼濟取捨其為孰多童䝉有求思盈半
矣且二王既沒書或在兹語曰能言之者未必能行能
行之者未必能言何必備能而後為評嵗洎丁卯荐筆
削焉
　　　繫論　　　　　　　　　　　趙僎(字克勛/)
昔犧后作易周公剙禮孔父修雅豈徒異之而已將實
大造化之根出君臣之義考風俗之正耳若三聖不作
則後王何述故天地非伏皇不昭長幼非周公不序雅
頌又非孔子不列矣是三聖者所謂能𢎞其道而由之
也兹又論夫文字發軔牋翰殊出本于其初以迄今代
三千餘載𦕈然難知而書斷之為義也聞我后之所好
述古能以方之不謂其智乎較前人之尤工陳清頌以
别之不謂其白乎體物備象有大易之制紀時録號同
春秋之典自古文逮草迹列十書而詳其祖首神品至
能筆出三等而備厥人所謂執簡之太素含毫之萬象
申之宇宙能事斯畢矣若是夫古或作之有不能評之
評之有不能文之今斯書也統三美而絶舉成一家以
孤振雖非孔父所刋猶是丘明同事偉哉獨哉君哉臣
哉前載所不述非夫人之能誰究哉
　
　
　
　
　
　
　
　
　
　
　法書要録卷九
欽定四庫全書
　法書要録卷十　　　　　唐　張彦逺　撰
　　右軍書記
　十七帖長一丈二尺即貞觀中内夲也一百七行九
　百四十二字是烜赫著名帖也太宗皇帝購求二王
　書大王艸有三千紙率以一丈二尺為卷取其書迹
　及言語以數相從綴成卷以貞觀兩字為二小印印
　之褚河南監装背率多紫檀軸首白檀身紫羅褾織
　成帶開元皇帝又以開元二字為二小印印之跋尾
　又列當時大臣等十七帖者以卷首有十七日字故
　號之二王書後人亦有取帖内一句語稍異者標為
　帖名大約多取卷首三两字及帖首三兩字也
十七日先書郗司馬未去即日得足下書為慰先書以
具示復數字
吾前東粗足作佳觀吾為逸民之懐乆矣足下何以方
復及此似夢中語耶無縁言面為歎書何能悉
瞻近無縁省告但有悲歎足下小大悉平安也云卿當
来居此喜遲不可言想必果言告有期耳亦度卿當不
居京此既僻又節氣佳是以欣卿来也此信㫖還具示
問
龍保等平安也謝之甚遲見卿舅可早至為簡隔也
知足下行至吳念違離不可居叔當西耶遲知問
計與足下别廿六年於今雖時書問不解濶懐省足下
先後二書但増歎慨頃積雪凝寒五十年中所無想頃
如常冀来夏秋間或復得足下問耳比者悠悠如何可
言吾服食乆猶為劣劣大都比之年時為復可耳足下
保愛為上臨書但有惆悵
省足下别疏具彼土山川諸竒揚雄蜀都左太冲三都
殊為不備悉彼故為多竒益令其㳺目意足也可得果
當告卿求迎少人足耳至時示意遲此期真以日為嵗
想足下鎮彼土未有動理耳要欲及卿在彼登汶嶺峩
睂而旋實不朽之盛事但言此心以馳於彼矣
諸從竝數有問粗平安唯修載在逺音問不數懸情司
州疾篤不果西公私可恨足下所云皆盡事勢吾無間
然諸問想足下别具不復一一
得足下旃罽胡桃藥二種知足下至戎鹽乃要也是服
食所湏知足下謂湏服食方回近之未許吾此志知我
者希此有成言無縁見卿以當一笑
云譙周有孫髙尚不出今為所在其人有以副此志不
令人依依足下具示嚴君平司馬相如揚子雲皆有後
不
天䑕膏治耳聾有驗否有驗者乃是要藥
朱處仁今所在徃得其書信遂不取荅今因足下荅其
書可令必達
省别具足下小大問為慰多分張念足下懸情武昌諸
子亦多逺宦足下兼懐竝數問不老婦頃疾篤救命恒
憂慮餘粗平安知足下情至
旦夕都邑動静清和想足下使還具時州將桓公告
慰情企足下數使命也謝無奕外任數書問無他仁祖
日徃言尋悲酸如何可言
知有漢時講堂在是漢和帝時立此知畫三皇五帝以
来備有畫又精妙甚可觀也彼有能畫者不欲摹取當
可得不湏具告
徃在都見諸葛顒曽具問蜀中事云成都城池門屋樓
觀皆是秦時司馬錯所修令人逺想慨然為爾不信一
一示為欲廣異聞
青李来禽櫻桃日給藤(已上/四行)子皆囊盛為佳函封多不
生足下所疏云此果佳可為致子當種之此種彼胡桃
皆生也吾篤喜種果今在田里惟以此為事故逺及足
下致此子者大恵也
彼所湏此藥草可示當致
虞安吉者昔與共事常念之今為殿中將軍前過云與
足下中表不以年老甚欲與足下為下寮意其資可得
小郡足下可思致之耶所念故逺及
吾有七兒一女皆同生㛰娶以畢惟一小者尚未㛰耳
過此一㛰便得至彼今内外孫有十六人足慰目前足
下情至委曲故具示(已上十/七帖也)
𤣥度先乃可耳嘗謂有理因祠祀絶多感其夜便至此
致之生而速之毎尋痛惋不能已已省君書増酸恐大
分自不可移時至不可以智力救如此
先生適書亦小小不能佳大都可耳此書因謝常侍信
還令知問可令謝長史且消息
數親問叔穆嘉賓竝有問為慰
知道長不孤得□力疾重而邇進退甚令人憂念遲信
還知問
婦安和婦故羸疾憂之焦心餘亦諸患
君昨示欲見穆生叙讚今欲黙語興廢之格粗當書爾
不𤣥度好佳君謂何似
從事經過崔阮諸人昨旦與書疾故示毒愁當増其疾
吾如今尚劣劣又晚熱未有定發日有定示足下興耳
近書或欲畱吾甚欲與俱而吾疾患遲速無常其竟云
何足下今知問
適太常司州領軍諸人二十五六書皆佳司州以為平
復此慶慶可言餘親親皆佳大奴以還吳也冀或見之
司州供給寥落去無期也不果者公私之望無理或復
是福得大等書慰心今因書也野數言疏平安定太宰
中郎
適州將十五日告徐一癰方尺許口四寸云數如来小
如差然疾源如此憂怛尚深故遣信治徐舍人書以示
徐還示足下也不堪縲疑事列上台周青州視事今以
當至下耶甚是事宜無方身世而任事者疾患如此使
人短氣
六月十九日羲之白使還得八日書知不佳何爾耿耿
僕日弊而得此熱忽忽解日爾力遣不具王羲之白(白/字)
(只㸃/成)
一見尚書書一二日遣信以具必宜有行者情事恐不
可委行使耶遲還具問亦以與尚書諮懐今復遣諮吳
興也
逺近清和士人平安荀矦定住下邳復遣軍下城此間
民事愚智長歎乃亦無所隱如之何又湏求雨以復為
灾卿彼何似
江生佳湏大活以始見之與人上蕭索可歎
汝宜速下不可稽畱計日遲望今日亦語劉長史令速
近因得里人書想至知故面腫今差不吾比日食意如
差而骭(玉篇下諫/反堅也)中故不差以此為至患至不可勞力
數字令弟知聞耳
姉適復二告安和郗故病篤無復他治為消息耳憂之
深今移至田舍就道家也事畢當吾遣信視淑還母子
平安為慰至恨不得暫見故未得下船道夷書云已得
一宅想今安穩耳不政解此移趨知部兒不快何所在
今已佳也耿耿信白
與殷矦彼此格卿取
卒喜慰氣滿無他治噉數合米来三日
知足下哀感不佳耿耿吾下勢腹痛小差湏用女蔞丸
得應甚速也
在我而已誠無所多云與謝豫州共入河不乃煩劇得
安萬送書云六日可至諸賢云朝廷失之轉覺闕然與
卿書同(此四/字注)不有君子其能國乎此言深也但云卿當
入何以如夢恐卿表將復經年想仁祖差時還内鎮慰
人情耳皆在卿懐矣
産婦兒萬畱之月盡遣甚慰心
得袁二謝書具為慰袁生暫至都已還未此生至到之
懷吾所盡也弟預湏遇之大事得其書無已已二謝云
秋末必来計日遲朢萬羸不知必俱不知弟徃别停㡬
日決其共為樂也尋分旦與江姚女和别殊當不可言
也
知庾丹陽差數深深致心致心
得孔彭祖十七日具問為慰云襄經還蠡是反善之誠
也於殷必得速還無復道路之憂比者尚懸悒得其去
月書省之悲慨也
上流近問不竟何日即路知謝定出居内所𢎞故重是
不情廢情存大
朙或就卿圍棊邑□今雨寒未可以治謝
江表付還(此四字/一行)
得書知足下問吾骯髂(上下黨反下/口亞反腰骨)拘(闕/)痛俛仰欲不
得此何理耶願輒與相見無盡治宜足下得益使之不
疑也但月又未陰沈沈恐不可針不知何以教目前甚
憂顇王羲之
比信尋知足下有書可道知足下未能得果朢近為然
知得家問賢子動疾念甚憂慮懸得後問不分張何可
久幼小故疾患無賴
野大皆當以至不得還問懸心大得善悉也野當不能
遏卿竝轉茂清談
足下小大佳也諸疾苦憂勞非一如何復得都下近問
不吾得敬和二十三日書無他重熙住定為善
謝二矦(此三字/又一行)
山下多日不得復意問一昨晩還未得遣書得告知中
冷不解更壯溼甚耿耿服何藥耶僕此日差勝尋知問
王羲之頓首
羲之頓首向又慘慘自舉哀乏氣勿勿知便當西且不
相知来想熊能更言問力遣不次王羲之頓首(此二帖/帶行)
七日告期痛念𤣥度未能(闕/)心汝臨哭悲慟何可言言
及惋塞夜(闕/)市器俱不合用令摧之也吾平平但昨来
念𤣥度體中便不堪之耶告
汝當湏過殯還恒有悲惻
王延期省(此四字/一行)
妹轉佳慶不及啼不憶念奴殊不可言凉當迎之
昨即得丹陽水上書與足下書同故不送昨諸書付還
去冬遣使想乆至乖離忽四年言之歎慨豈言所喻悠
悠數十卒當何期汝等將慎為上知復何云
念足下竆􁈖兼至不可居處雨氣無已卿復何似耿耿
善將息吾故劣力知問王羲之
吾何當還(此四字/一行)
汝尚小愁思兼至不可居處多疾足下前許嵗未今暫
還想必可爾故復白
十一月十三日告期等得所髙餘姚并吳興二十八日
二疏知並平安慰吾平平比服寒食酒如似為佳力因
王㑹稽不一一阿耶告知
想大小皆佳丹陽頃極佳也云自有書不附此信耳大
小問多患懸心想二奴母子佳遲卿問也
吾去日盡欲畱女過吾去自當送之想可垂許一出未
知還期是以白意夫人渉道康和足下小大皆佳度十
五日必濟江故二日知問湏信還知定當近道迎足下
也可令時還遲面以日為嵗
去冬臨臨安事近便欲決去而何侯不許事聞以有小
㓂今未便得果然故有移南意尚未可倉卒復信更具
信汝也
六日昨書信未得去時尋復逼或謂不可以不恭命遂
不獲已䖏世之道盡矣何所復言
丹陽旦送吾體氣極佳共在卿故䖏増􁈖詠
若可得耳要當湏吾自南但増感塞
十四日諸問如昨云西有伐蜀意復是大事速送袍来
遂當發詔催吾帝王之命是何等事而辱在草澤憂歎
之懷當復何言見足下一一
昨送諸書令示卿想見之恐殷矦必行義朢雖宜爾然
今此集信為未易卿若便西者良不可言
安復後問不想必停君諸舍疾若差也便疾綿篤了不
欲食轉側湏人憂懷㴱小妹亦故進退不孤得㪚力煩
不得眠食至少疾患經日兼燋勞不可言迎集中表親
疏畧盡實朢投老得盡田里骨肉之歡此一條不謝二
疏而人理難知此不知小却得遂本心不交衰朽羸劣
所憂營如此君視是頤養之功當有何理今都絶􁈖此
事也冀疾患差末秋初冬必􁈖與諸君一佳集遣無益
快共為樂欲省補頃者之慘蹙也追尋前者意事豈可
復得且當率目前及當此急要願諸君各保愛以俟此
期未近見君有諸結力聊以當面各各間意必欲省安
西如今意無前却也想君必俱賊勢可之者必進許洛
無可不果相遇于一世豈可度之尋常以此至終故當
極盡志氣之所託也君此意𢎞足然決在必行(當面止/似為一)
(帖/)
未復知問晴快卿轉勝向平復也猶耿耿想上下無恙
力知問不具王羲之敬問
日月如馳一㛐弃背再周去月穆松大祥奉瞻廓然永
惟悲摧情如切割汝亦増慕省疏酸感
延期官奴小女病疾不救痛愍貫心吾以西夕情愿所
鍾唯在此等豈圗十日之中二孫夭命惋傷之甚未能
喻心可復如何(此有两帖/語小異)
敬親今在剡其後復亡甚不可言
穰鐵不知已得(一行/短書)
行近遣書想即至此雨汝佳不得懸心吾之劣力數字
七月十三日告鄱陽兄弟大降制終去悔悼甚永絶悲
傷痛懷切割心情也
諸葛吝者君識之不才幹好佳徃為錢塘著績又入僕
府有以盡悉宰民之至也甚欲自託於明徳云臨安春
當闕爾者君能請不僕必欲言得佳長史亦當是君所
湏既得里人共事異常故乃爾湏還告之
人理不可得都絶毎至屬致使人多歎
十五日羲之報近甚倉卒得十三日音知卿佳慰之力
及陽主書不一一羲之報
㑹稽亦復與選論卿否吾誠勅勅於論事然于弟尚不
惜小宜謂選官前意已佳可不復煩重卿更􁈖必謂宜
論者必有違矣
上下安也和緒過見之欣然敬豫乃成委頓令人深憂
江生亦連病今已差
知阮生轉佳甚慰甚慰㑹稽近患下始差諸謝粗佳
足下差否甚耿耿㗋中不復燥耳故知問具示王羲之
白
冷過足下夜得眠不祗差也復何治甚耿耿長史復何
似故問具示王羲之白
遂無雨候使人歎得諸孫書髙田皆欲了
得書知足下患癤念卿無賴􁈖見足下冀脫果力不一
一王羲之白
此賢懷所禮也面一一
五月十四日羲之近反至也得七日書知足下故爾耿
耿善將息吾腫得此霖雨轉劇憂㴱力不一一羲之
適萬石去月五日書為慰尋得彭祖送萬九日露版再
破賊有所獲想足摧㓂越逸之勢宜適許司農書為慰
無人未能得重故向餘杭間(此注三/行短)
因縁示致問非書能悉想君行有㫖信
伯熊上下安和為慰可令知問叔夷子前恨不見可令
熊知消息
羊叅軍還朝論長見敦恕其為慶慰無物以喻今又告
誠先靈以文示足下感懐慟心
又以表書示卿政當亦不
痛念𤣥度立如志而更速禍可惋可痛者省君書亦増
酸
服食故不可乃將冷藥僕即復是中之者腸胃中一冷
不可如何是以要春秋輒大起多腹中不調適君宜㴱
以為意省君書亦比得之物養之玅豈復容言直無其
人耳許君見驗何煩多云矣
袁彭祖何日過江想安穩耳失此諸賢至不可言足下
分離如何可言
此叚不見足下乃甚乆遲面朙行集冀得見卿
得申近不問(此五字/一行)
謝矦(此二字/一行)
四月五日羲之報建安靈柩至慈陰幽絶□卅年永惟
崩慕痛徹五内永酷奈何無由言告臨紙摧哽羲之報
(此一帖/真艸書)
十一月十八日羲之頓首頓首從弟子夭沒孫女不育
哀痛兼傷不自勝奈何奈何王羲之頓首(此一帖/行書)
二蔡過葬来居此親親集事而君復出為因耳(此一帖/草書)
九月十八日羲之頓首茂善晚生兒不育痛之惻心奈
何奈何轉寒足下可不可不不得問多日懸情吾故劣
力不具王羲之頓首(此一帖/行艸)
十月十一日羲之敬問得旦書知佳為慰吾為轉差力
不一一羲之敬問(行草/)
二十七日告姜汝母子佳不力不一一耶告(此一帖/行艸)
羲之頓首二孫女夭殤悼痛切心豈意一旬之中二孫
至此傷惋之甚不能已已可復如何羲之頓首(真行/)
廿八日羲之白得昨告承飲動懸情想小爾耳還㫖不
具王羲之再拜(艸書/)
庾新婦入門未㡬豈圗奄至此禍情愿不遂緬然永絶
痛之深至情不能已况汝豈可勝任奈何奈何無由叙
哀悲酸(此帖/行書)
君服前賢弟逝沒一旦奄至痛當奈何當復奈何臨紙
咽塞王羲之頓首頓首(此一帖/真行)
雪候既不已寒甚盛冬平可苦患足下亦當不堪之轉
復知問王羲之(此一帖/行書)
書末云得諸為慰知汝姨欲西情事難處然今時諸不
易得東安書甚不欲令汝姨出懇至想自思之(行書/)
上下可耳産行徃當迎慶􁈖之不可言(此一帖/行書)
今付吳興酢二器(真行/)
一日不暫展至恨叱而不已便懐不果東至可恨􁈖叙
想閒暇必顧也
適都使還諸書具一一湏直具懷
得征西近書委悉為慰不得安西許有問不知何久長
風書平安今知殷矦不久畱之甚善甚善
舍内佳不中書何似家中疾篤􁃢救旦夕比知覺有省
書想至
義興何似懸情慕容遂来據鄴可深憂官復遣軍可以
示義興中書
昨得殷矦荅書今寫示君承無怒意既而意謂速􁈖順
從或有怨理大小宜盤桓或至嫌也想復㴱􁈖
復征許也(此四字/一行)
八月二十四日羲之頓首(闕/)竟増哀感奈何奈何两足
下可耳不得問(闕/)日懸心吾故劣劣王羲之頓首
此雨足何耳故當收佳云彼甚快大事吳義興吳(闕/)是
蕩然可歎
知諸患耿耿今差也華母子佳
時行皆遍事輕耳彼云何
道祖㿃下乃危篤憂怛憂怛
賊勢可見此云方軌萬萬如志但守之尚足令智者勞
心此回書恒懐湯火處世不易豈惟公道(此两字行/也下側書)
諸人十二日書云慕容乃抄梁下得數(闕/)目下疾疫非
常乃以至京極有傷此憂之下者想君勤勤之
復委篤恐無興理諸人書亦云爾也憂之怛怛得停乃
公私大計也
君頃以何永日憶去冬不可得知如何如何
桓公以江州還臺選毎事勝也不可當在誰耳
源書以發吾欲路次見之亦不欲停甚(闕/)
官舍佳也得諸舍問不不知遮何日西言及辛酸卿不
可懐期等故勿憂勿憂㴱
近書及至也瞻朢不逺而未期蹔直如之何遲得問也
謝矦數不在歎(此一行至/底皆缺)
前知足下欲居此常喜遲知定不果悵恨未知見卿期
當數音問也
得都近問清和為慰云劉生近欲舉君為山陰以中當
為最君期於未獲供養處相為慨然仕宦殆是想也
君學書有意今相與草書一卷
小大佳不可得司馬問懸情適安以中軍出鎮有避賢
意乃云行得言直不知公私此理卒當之耶甚憂真夲
無集之者想今與君書一一
見此當何言但恐今婦必門首有出(四字/注)復有將来之
弊耳此願盡珍御理
想彼人士平安二郗數(闕/)也敬豫諸人近来停數日悉
佳安石已南遷其諸兄弟此改殊命蕭索聞君以復入
相府何時當應命未得坐䖏亦當愁㒺􁈖得為鄰豈常
情恐君方處務此命難期如之何不一一小佳復意問
也
源遂差不云尚未恭命終之何聞真長知吳興想必如
意南道差不
君大小佳不松廬善斲也僕信還秦州將去月十二日
告甚慰如曹失䕶語此君甚康壯常是肥渇耳實尋還
遲之不可言二妹差佳慰問心期中冷頃時行可畏愁
人
不得司馬近問懸情近所送書即至也君信朙早令得
後得鄙書未至即想東不久耳
此鄙問無恙諸從皆佳比諸數耳知劉阮數(闕/)
温公在此前東北直還此復初(闕/)㪚為慰便乞良不可
言卿得知之復共一快樂
武妹小大佳也(闕一/字)
知郡荒吾前東周旋五千里所在皆爾可歎江東自有
大頓勢不知何方以救其弊民事自欲歎復為意卿示
聊及(闕一/字)
數得桓公問疾轉佳也毎懸胡云征事未有日佳也以
逼勢不知卒云何爾
君大小佳不至此乃知熙徃覺少不得同萬恨萬恨云
出便當西念逺别何可言遅見𤣥度今或以在道
賓如人徃不堪致心憶之不忘懐之
妹不快憂勞餘平安
未得安西問𤣥度忽腫至可憂慮得其昨書云小差然
疾候自恐難耶
與安石俱佳還七日増想投命積日不復知問弟佳寜
善然復憂之不去懐吾遂沈滯兼下如近數日分無復
理昨来増服陟釐丸得下不知遂斷不了無所噉而藥
得停不知當復見弟(二字/注)理不獨下便長歎小蘇息更
知問二奴庶諸人何以謝之(已上九字/注两行)
想清和士人皆佳彭祖諸人得足下慰旦夕也此諸賢
平安毎直粗有嘆慨追恨近日不得夲善㪚無已已度
足下還期不乆耳此者數令知問
懐足下可謂禮之(闕/)今以志心寄卿想必至到論之救
命不暇此事於今為奢逺耳要是事其本心
所欲論事今付
今與馮公論何産足下可􁈖助朙清談至是舉今又語
真道今宣㫖矣
臣羲之言寒嚴不審聖體御膳何如謹付承動静臣羲
之言(召表皇/太后一)
臣羲之言伏惟陛下天縱聖哲徳齊二儀(自哲以/下則注)應期
承運踐登大祚普天率土莫不同慶臣抱疾遐外不獲
隨例瞻朢宸極屏營一隅臣羲之言
劉氏平安也梅妹可得袁妹腰痛冀當小爾耳汝母故
若以不安食疾久憂憒當􁈖平理也神意不同前者也
今付北方脯二夾吳興鮓二器蒜條四千二百
司馬雖篤疾久頃轉平除無他感動奄忽長逝痛毒之
甚驚惋摧慟痛切五内當奈何奈何省書感哽
雨寒卿各佳(一字/注)不諸患無賴力書不一一羲之問
想官舍無恙吾必果二十日後乃徃遲喜㪚恙比爾自
相聞也
九月三日羲之報敬倫遮諸人去晦祥禫情以酸割念
卿傷切諸人豈可堪䖏奈何奈何及書不既羲之批
九月二十五日羲之頓首便陟冬日時速感歎兼哀傷
切不能自勝奈何得七月末時書為慰始欲寒足下常
疾比何似毎耿耿吾故不平復憂悴力困不一一王羲
之頓首
旦極寒得示承夫人復小欬不善得眠助反側想小爾
復進何藥念足下猶悚息卿可否吾昨暮復大吐小噉
物便爾旦来可耳知足下念王羲之頓首
延期官奴小女竝得㬥疾遂至不救愍痛心奈何吾以
西夕至情所寄唯在此等以禁慰餘年何意旬日之中
二孫夭命日夕左右事在心目痛之纒心無復一至於
此可復如何臨紙咽塞
六月二十七日羲之報周嫂弃背再周忌日大服終此
晦感摧傷悼兼情切劇不能自勝奈何奈何穆松埀祥
除不可居處言以酸切及領軍信書不次羲之報
頓首頓首亡嫂居長情所鍾奉始獲奉集冀遂至誠展
其情愿何圗至此未盈數旬奄見背弃情至乖喪莫此
之甚追尋酷恨悲惋深至痛切心肝當奈何奈何兄子
荼毒備嬰不可忍見發言痛心奈何奈何王羲之頓首
頓首
君頃復以何㪚懐鐵云秋當解褐行復分張想君比爾
快為樂彥仁書云仁祖家欲至蕪湖單弱伶俜何所成
君書得載停郡迎喪甚事宜但異域之乖素已不可言
何時可得發
六日告姜復内始晴快情汝(一字/注)母子平安
二十七日告姜汝母子佳不力不一一耶告
前使還有書哀猥不能敘懐情痛兼哀若割當奈何奈
何省弟累紙哀毒之極但報書難為心懐况卿處之何
可具忍有始有卒自古而然雖當時不能無情痛理有
大斷豈可以之致弊何由寫心絶筆猥咽不知何言也
十二月六日羲之報一昨因暨主簿不悉昨得去月十
五日二十三日二書為慰两書夜無解夜来復雪弟各
可也此日中冷患之始小佳力及不一一羲之報
羲之死罪前得雲子諸人書竝毁頓胡之惟分推難為
心當有分西者否羲之死罪
七月五日羲之頓首昨便斷艸葬送期近痛傷情㴱奈
何奈何得去月二十八日告具問慰懐力還不次王羲
之頓首
七月十六日羲之報凶禍累仍周嫂弃背大賢不救哀
痛兼傷切割心情奈何奈何遣書感塞羲之報
二十三日發至長安云渭南患無他然云苻健衆尚七
萬苟及最近雖衆由匹夫耳即今尅此一叚不知嵗終
云何守之想勝才𢎞之自當有方耳
隔以乆諸懐既不可言且今多慘戚遲君果前蹔得一
㪚懐知以多疾不果乃當秋事省告同此歎恨如何可
言葬事不可倉卒當在九月初過此故欲一與吳興集
冀無不尅耳然事来萬端不知如人意不非書能悉君
數告以慰之耳
六月十六日羲之頓首秋節垂至痛悼傷惻兼情切割
奈何奈何此雨過得十日告知君如常吳興轉勝甚慰
想得此凉日佳患㪚乃委煩耿耿且以佳興消息僕故
是常耳劣劣解日力不次王羲之頓首
歌章輒付卿或有寫書人者可寫一道與吾也
羲之死罪去冬在東鄮因還使白牋伏想至自頃公私
無信便故不復承動静至於詠徳之深無日有隧省告
可謂眷顧之至尋翫三四但有悲慨民年以西夕而衰
疾日甚自恐無蹔展語平生理也以此忘情將無其人
何以復言惟願珍重為國為家時埀告慰絶筆情塞羲
之死罪
六月十一日羲之報道䕶不救疾惻怛傷懐念弟聞問
悲傷不可勝奈何奈何曹妹累䘮兒女不可為心如何
得二十三日書為慰及還不次王羲之報
追尋傷悼但有痛心當奈何奈何得吾慰之吾昨頻哀
感便欲不自勝舉旦服㪚行之益頓乏推理皆如足下
所誨然吾老矣餘願未盡唯在子輩耳一旦哭之埀盡
之年轉無復理此當何益冀小却漸消㪚耳省卿書但
有酸塞足下念故言㪚所豁多也王羲之頓首
向遣書想夜至得書知足下問當逺行諸懐何可言一
十必早發想足下如向期也阮矦止於界上耳向書已
具不復一一王羲之白
宿息想足下安書吾猶不勝能佳一十早徃遲王羲之
頓首
二十九日羲之報月終哀摧傷切奈何奈何得昨示知
弟下不斷昨紫石㪚未佳卿先羸甚羸甚好消息吾比
日極不快不得眠食殊頓勿令合陽冀當佳力不一一
王羲之報
九月二十八日羲之頓首頓首昨者書想至叅軍近有
慰阮光禄信在耳許中郎家欲因書比去報知庾君遂
不救疾摧切心情不得自(塗两/三字)甚痛當奈何㴱當寛勉
以不忘先心臨紙但有酸惻王羲之頓首
羲之白不復直有勞得示足下佳為慰吾却遽又睡甚
勿勿力不具王羲之白
十一月五日羲之報適為不吾悉不適弟各佳不吾至
勿勿力數(闕/)羲之報
兄弟上下逺至此慰不可言嫂不和憂懐㴱期等殊勿
勿燋心
桓公不得敘情不可居處雲子諸人何似耿耿能數省
否
彥仁數問也修載蹔来忻慰
六月十九日羲之白使還得八日書知不佳爾何耿耿
僕日弊而得此熱勿勿解白耳力遣不具王羲之白
十二月一日羲之白昨得還書知極不加疾人甚憂耿
耿消息比佳耳吾至乏劣為爾日日力不一一羲之報
想明日可謝諸子
十四日羲之白近反不悉(闕/)两足下佳不不得近問問
無殊不佳頓劣因不一一羲之白
羲之頓首何貺知意至諸君皆困乏常想無之何縁作
此煩損今付還王羲之
長高當暫還耶
范公書如此今示君湏庾見故當勸果之告㫖語君遲
而不可言
一日多恨知足下㪚動耿耿䕶䕶吾至不佳劣劣不一
一王羲之頓首
司馬疾篤不果西憂之㴱公私無所成
知比得丹陽書甚慰乖離之歎當復可言尋荅其書足
下反事復行便為索然良不可言此亦分耳遲靣一一
比日尋省卿文集雖不能悉周徧尋翫以為佳者名固
不虚序述髙士所𫝊小有異同見卿一一問應止楊王
孫前以共及意同可誠述敘之耶暇日無為想不忘之
初月一日羲之白忽然改年新故之際致歎至深君亦
同懐近過得告故云腹痛懸情災雨比復何似氣力能
勝不僕為耳力不一一王羲之
旦書至也得示為慰云小大多患念勞心遲見足下未
果為(两字/注)結力不一一王羲之白
三日先疏未得去得四日疏為慰兄書已具不復一一
鎮軍昨至尚未見也尋見之悲欣不可言
上下近問慰馳情不知何似絶不得松問汝得㫖問馳
白宜豫知分春事也吾日東可語期令知消息
復數橘子即云乃好可噉乆得新栗此院冬桃不能得
多送觸事何當不存徃恒語然獨折
知書有去縣犇去誠意義官至也有禮制恐不必果耶
且君在彼縣常以為得意宜􁈖之耶意至故示
兄子發尚未有定日當送至瀾逺乖不可復言
適欲遣書㑹得足下示
十九日羲之報迎書反至也得八日書知吳故羸敬倫
動氣發耿耿想得冷此為佳也敬文佳不一一羲之報
省足下前後書未嘗不憂欲與事地相與有㴱情者何
能不恨然古人云行其道忘其為身真卿今日之謂政
自當豁其胸懐然得公平正直耳未能忘已便自不得
行然此皆在足下懐願卿為復廣求於衆所悟故多山
之髙言次何能不
十一月七日羲之報近因(闕/)子卿書想行至(三字/注)霜寒
弟可不頃日了不得食至為虚劣力及數字羲之報
二十三日羲之報一日得書皆在計書所不得有反轉
熱卿各佳否定何可得来遲直不一一羲之報
知須果裁便可遣取視君勢陳欲欲無出理
近書至也得十八日書為慰雨蒸比各(一字/注)可不叅軍
轉差也懸耿吾胛痛劇炙不得力至患之不得書自力
數字
尊夫人向来復何如為何所患甚懸情念卿累息具至
羲之欲問
想諸舍人小大皆佳弟摧之可為心且得集目下此慰
多矣姉累告安和梅妹大都可行袁妹極得石㪚力然
故不善佳疾久尚憂之想野久恙至善分張諸懐可云
不知其期何時可果永嘉競逐者有力恐難冀得大柿
當種之
篤不喜見客篤不堪煩事此自死不可化而人理所重
如此都郡江東所聚自非復弱幹所堪足下未知之耳
給領與卿同殊為過差交人士因開門以勉待之無所
復言
君逺在此乃受恩来今畱之朙晩共親親集想君未便
至餘姚爾
云殷生得快罔大事數謝生書但有藥耳云彥仁或宣
城甚佳情事實宜今有云想㴱復征許也
寂不得都問知卿云曰問故未知西審問使人憂耿得
問示
信使甚數而無還者似書疏不可得得問宜示告之知
長翔田舍比卿還當知何候湏得音副民朢甚善
羲之白霧氣足下各何如長素轉佳甚耿耿
冀行直遣知問王羲之白
昨道諸書今示卿相見之恐殷矦必行義朢雖宜爾然
今此集信為未易卿者便西者良不可言也
晴快足下各佳不長素轉佳也甚耿耿故知問具示王
羲之白
足下晚可耳至劣劣力不一一王羲之白
十二月二十四日羲之報嵗盡感歎得十二日書為慰
大寒比可不吾故羸乏力不一一王羲之報
藥湯諸人佳也今知問朱博士何當還君可致意令速
還想無稽畱
吾至今目欲不復見字
見君小大佳不過此乃知熙佳覺少不得同萬恨萬恨
云出便當西念逺别何可云遲見𤣥度今或以在道
賓諸人佳不皆致心憶之不忘懐
妹不快憂勞餘平安
初月十二日羲之累書至得去月二十六日書為慰比
可不僕下連連不斷無所一欲噉輒不化消諸弊甚不
知何以救之罔極然及不一一義之白
昨近有書至此故不多也遲書不悉耳
知尚書中郎差為慰不得吴興問懸心數吴中聞耳小
奴在此忽患瘧比數發今日最為大都輕瘧耳尚小停
今在吾廐中念猶懸心小患耳無所埀心湏佳乃去
此言不可乏得知足下問吾忽忽力數字
直遣軍使者可各差十五人耶合三十人足周事
足下知消息今故遣問使至具示之力書不一一王羲
之白
方回遂舉為侍中都下書云殷生議論殊異處憂之道
故􁈖同嵗寒盡對此書還
論亦不能佳體懐省無所乏然卿供給人士及使役吏
人論者亦謂大任意在世中政自不得不小俯仰同異
卿復為意卿此懐亦當𤣥同不能勉人耳
見尚書一日遣信以具必宜有行者情事恐不可委行
使耶遲還具問亦以與尚書諮懐今復遣諮吴興也
官舍佳也節氣不適可憂彼云何昨得羲書比佳甚慰
甚慰得官奴晉寜書賓平安念懸心此粗佳一日書此
一一
民以頃情事不可不勤􁈖自補節勤以食噉為意乃勝
前者而氣力所堪不如自䘮初不哭不能不有時惻愴
然便非所堪哀事損人故最㴱益知不可不豁之
知足下數祖伯諸人問助慰絶不得兄子問懸念可言
此於南北旨使無理比欲歎乆也亦同失人竝欲勿勿
羣從書皆佳道冲書平安汝當改葬不可云勞冲遇此
事或復連畱
省告一一足下此舉由来吾所具卿所云皆是情言然
權事慮之重則當廢情以從宜非書所悉見卿一一
吾陟冬節便覺風動日日増甚至去月十日便至委篤
事事如去春但為輕微耳尋得小差固爾不能轉勝沈
滯進退體氣肌肉便大損憂懐甚湥今尚得坐起神意
為復可耳直疾不除晝夜無復聊賴不知當(塗一字/)得
蹔有間還得(闕/)其寫不如今忽忽日前耳手亦惡欲不
得書示令足下知問
七月十五日羲之白秋日感懐㴱得五日告甚慰晚熱
盛君比可不遲復後問僕平平力及不一一王羲之白
知君患隱何以及爾是為疲之極也一知此事恐不可
以不絶骨肉之愛無論人事也乃甚憂君若自量過歎
患不以輕心者一事不爾當何理
鄙故勿勿飲日三㪷小行四升至可憂慮如桓公書旨
闕其不去恐不能平
此信過不得熙書想其書一一也小大佳不賓轉勝皆
謝之賢妹大都勝前至不欲食篤羸􁃢令人憂餘粗佳
阿刁近来到卞上下皆佳姜夫數白
得書知足下且欲顧何以不進耶向與謝生書說欲徃
知登停山停山非所辯故可共集謝生䖏登山可他日
耶王羲之白
不得君家書疏多徃来皆平安耳今年此夏節氣至惡
當令人危幼小疾苦故爾憂勞不可言
七月二十一日羲之白昨十七日告為慰極有秋氣君
比可耳力及不一一王羲之頓首
近復因還信書至也
得九日問亦云鄙平平想得凉轉勝以疾乃服法必解
此意
来月必欲就到家而得其問云尚多溪毒當復小却耳
僕故有至臨州意尚未定自更有果南行者還乃得至
夀春耳
得都九日問無他
得豫章書為慰想以具問昨得都十七日書賊徑還蠡
臺不攻譙是其反善之誠也想殷生得過此者猶令人
憂期諸處分猶未定羊㕘軍旦夕至也遲一一
殷廢責事便行也令人歎悵無已
安石定目絶令人悵然一爾恐未䘚有散理期諸處分
猶未定憂縣益㴱念君馳情又遣從事發遣君無復坐
理交疾患何以堪此何以堪此恐屬無所復厝懐即乖
大小不可言且憂君以疾他曵不易
得司州書轉佳此慶慰可言云與君數數或採藥山崖
可願樂遥想而已云必欲剋餘杭之遲期此不可言要
湏君㫖問僕事中乆宜蹔東復令白便行還便行當至
剡槌上二十日後還以示政當與君前期㑹耳遲此情
兼二三
昨暮得無奕阿萬此月二日書甚近清和耳羌賊故在
許下自當了也桓公未有行日阿萬定(闕/)吴興
未復宏道近書見與宏逺書恐卿不得乆坐何如休稚
𤣥佳不想數得足下㫖令知問
曚風膠今年似晩来年其主不起首者想或可得借乎
得反又獲示知足下發動脅腫卿此疾苦甚似期一一
想消一當轉佳為何治也吾為亦劣大都復是平平隔
耳許日前後有其効何喻冀凉日晩㪚耳尋復知問王
羲之
羲之頓首賢女殯斂永畢情以傷惋不能已己兄足下
愍悴㴱至何可為心奈何奈何不能無時之痛憂卿便
㴱今何如患湥達既徃吾志勿勿力知問臨書惻惻王
羲之頓首
賢室何如何可為心唯絶難於人理耳諸患猶爾憂勞
㴱似(闕/)江矦(關到/行底)足下遺臨惙次冷取書
得謝范六日書為慰桓公威勲當求之古令人歎息比
當集姚襄也
斷酒事終不見許然守之尚堅弟亦當􁈖同此懐此郡
斷酒一年所省百餘萬斛米乃過於租此救民命當可
勝言近復重論相賞有理卿可復論
知數致苦言於相時弊亦何可不耳頗得應對不吾書
未被荅得桓䕶軍書云口米増運皆當停為善
問董祥吾亦問之冀必来兵時得之甚佳頃日憒憒不
暇復此省示及乃復憶之耳
周公東征四國是遑誠心欵著謂之累積頻頻書想至
隂寒想自勝常皇矣漢祖纂堯(此四字真/後闕)
羲之死罪荀葛各一國佐命宗臣觀其轍迹實竒士也
然荀獲譏於憂䘚意長恨恨謂其𢎞濟之心宜被大道
諸葛經國達治無間然處事而無玷累獲全名於數代
至於建鼎足之勢未能忘己所謂命世大才以天下為
心者容得爾乎前試論意乆欲呈多疾憒憒遂忘致今
送願因暇日可垂試省大期賢達興廢之道不審謂粗
得阡陌不
信所懐願告其中并爾郎子意同異復云何邈然無諮
敘之期毎賜翰墨使如蹔展羲之死罪(此一帖/真行)
足下行穰乆人還竟應快不大都當任縣量宜其令(闕/二)
(字/)因便任耳立俟王羲之白
足下各可不都五日書今送謝即至想源得免豺狼耳
王羲之
羲之死罪近因周𠫭筆白牒伏想必達此春以過時速
與㴱兼哀傷摧切割心情奈何奈何湏㬰寒食節不審
尊體何如不承問以經月馳企民疾根治滯了無差候
轉乆憂㴱叔(闕/)遣信自力粗白不宣備羲之死罪
墳墓在臨川行欲改就吳中終是所㱕中軍徃以還田
一頃烏澤田二頃吳興想弟可還以與吾故示想弟居
意故如徃言忠終髙也是以􁈖同之
此三頃田樂呉舊耳云卿軍府甚多田也(已上八/字注)
宐須一用心吏可差次忠良
十九日羲之頓首明二旬増感切奈何奈何得十二日
書知佳為慰僕左邊大劇且食少至虚乏力不一一王
羲之頓首
十二日告李氏甥得六日書為吾劣劣力不一一羲之
書(行書/)
羲之死罪復蒙殊遇求之本心公私愧歎無言以喻去
月十一日發都違逺朝廷親舊乖離情懸兼至良不可
言且轉逺非徒無諮覲之由音問轉復難通情慨湥矣
故㫖遣承問還願具告羲之死罪
羣從彫落將盡餘年幾何而禍痛至此舉目摧喪不能
自喻且和方左右時務公私所賴一旦長逝相為痛惜
豈惟骨肉之情言及摧惋永往奈何袁妹委篤示致問
荒憒不得此熱不能不取給腹中便復惡無賴
羲之死罪累白想至雨快想比安和遲復承問下官劣
劣日前可力白不具王羲之死罪
皆以具示復自耳羊叅軍尋至具一一子期諸人何似
耿耿心制行終不可居處
餘皆平安也(此五字/一行闕)
及以令弟食後來想必如期果之小晚恐不展也故復
㫖示羲之報
増運白米來者云必行此無所復云吾於時地甚疏卑
致言城不易然太老子以在大臣之末要為居時任豈
可坐視危難今便極言於相并與殷謝書皆封示卿勿
廣宣之諸人皆謂盡當今事宜直恐不能行耳足下亦
不可思致若言耶人之至誠故當有所面不爾坐視死
亡耳當何(當何已/下闕)
吾復五六日至東縣還復至問
想官舍佳見䕶軍近書甚慰仁祖轉嘉然疾根不除尚
令人憂復得問未復反書甚慰入月共至窟山看甘橘
􁈖君宜深想鐵已還旦夕展也故復㫖示羲之報
小大佳也不得尚書中書問耿耿得業書慰之
亦得業書為慰今付還安方決去不言言即卿書致
適阮兒書其氣㪚㬥處便危篤憂之怛怛
貴奴差不想不成大病傷寒可畏令人憂當盡消息地
蚶二斛厲二斛前示噉蚶得味今㫖送此想噉之故以
為佳比來食日幾許得味不具示
所欲示之(一/行)
若治風教可𢎞今忠著於上義行於下雖古之逸士亦
將眷然况下此者觀頃舉厝君子之道盡矣今得䕶軍
還君屈以申時𤣥平頃命朝有君子曉然復謂有容足
地常如前者雖患九天不可階九地無所逃何論於世
路萬石僕雖不敏不能期之以道義豈苟且豈苟且若
復以此進退直是利動之徒耳所不忍為所不以為
上方寛愽多通資生有十倍之覺是所委息乃有南眷
情足謂何以密示一勿宣此意為與卿共思之省以付
火
諸暨始寧屬事自可得如教丹陽意簡而理通屬所無
復逮録之煩為佳想君不復須言謝丹陽亦云此語君
諸暨始寧
古之辭世者或被髪徉狂或汚身穢迹可謂艱矣今僕
坐而獲免遂其宿心其為幸慶豈非天賜違天不祥(四/字)
(注/)頃東遊還修治桑果今盛敷榮率諸子抱孫遊觀其
間有一味之甘割而分之以娯目前雖植德無殊邈猶
欲教養子孫以敦厚退讓戒以輕薄庶令舉䇿數馬彷
彿萬石之風君謂此何如遇重熙去當與安石東遊山
海并行田盡地利頤養閒暇衣食之餘欲與親知時共
歡讌雖不能興言高詠銜杯引滿語田里所行故以為
撫掌之資其為得意可勝言耶常依陸賈班嗣楊王孫
之處世甚欲希風數子老夫志願盡於此也君察此當
有二言不真所謂賢者志於大不肖志其小無縁見君
故悉心而言(五字/注)以當一面
想大小皆佳知賔猶伏爾耿耿想得夏節佳也念君勞
心賢妹大都轉差然以故有時嘔食不已是老年衰疾
更亦非可倉卒大都轉差為慰以大近不復服㪚當將
陟釐也此藥為益如君告
大都夏冬自可可春秋輒有患此亦人之常期等平安
姜此羸少差先生至其歡慰且卿女一而已
大㛰定芳勢道也
先生頃可耳今日略至遲委埀知樂公可為之慰桃膠
易得可以少耶専一物不移乃不忠也充迎不致意知
陽意事迎願人之善
行政五十日不復得問懸情皆佳也(闕/)何貽云得潁陽
書平安慰意不得呉諸人問懸遲之
古之御世者乃志小天下今封域區區一方任耳而恒
憂不治為時耻之但今卿重熙之徒必得申其道更自
行有餘力相𢎞也
甲夜羲之頓首向遂大醉乃不憶與足下别時至家乃
解尋憶乖離其為歎恨言何能喻聚㪚人理之常亦復
何云唯願足下保愛為上以俟後期故㫖遣此信期取
足下過江問臨紙情塞王羲之頓首
足下識先日之言信信具(此一帖/似闕)
前得君書即有反想至也謂君前書是戲言耳亦或謂
君當是舉不失親在安石耳省君今示頗知如何老僕
之懷謂君體之方復致斯言愧誠心之不著若僕世懷
不盡前者自當端坐觀時直方其道或將為世大明耶
政有救其弊算之熟悉不因放恕之㑹得期於奉身而
退良有已良有已此共得之心不待多言又餘年幾何
而逝者相尋此最所懷之重者頃勞服食之資如有萬
一方欲思盡頤養過此以往未知敢聞言止於今也
知諸賢往數見范生亦得其近書為慰又得孔生書亦
云不能數何爾耶江生可耳斷絶冀涼集也得司州十
六日書諸疾患至憂之至深矣有斷未想桓公數便亦
知謝生大得情和至慰安以當至呉興遲見之也
知須米告求常如雲此便大乏勑以米五十斛與卿有
無當共何以論借
今有教勑付米可送之
數上下問如常何可得集耶念馳情未異果為結念致
問
不得東陽問想卿婦遂平復耳聾佳不謝之幼小頃可
行華母子平安知足下故望暫還嵗内何理過嵗必有
理不思存足下復得一叙平生當可言得卿書尋省反
復但有悲慨比者且當數致年知(闕一/字)
畢力果思遲言面不可復得此與范期後月五日遂乃
剋耳還遣㫖進
頃猶小差欲極遊目之娯而吏卒守之可歎耳陽化果
似小可何日得卿諸人
鄙疾進退憂之甚深使自表求解職時以許乃當是公
私大計然此舉不深又不宜是之於始二三無所成可
以示從女其劣欲知消息
足下所欲餘姚地輒勑驗所須輒告
此雨過將為受想彼不必同苗稼好也
比見敬祖小大可耳念孫阮諸人皆何似耿耿
尚書中郎諸人皆佳比面雖近隔殊思卿度還旦夕
吾頃胸中惡不欲食積日勿勿五六日來小差尚甚虚
劣且風大動舉體急痛何耶賴力及足下家信不能悉
王羲之
永和九年嵗在癸丑暮春之初㑹于㑹稽山隂之蘭亭
修禊事也羣賢畢至少長咸集此地有崇山峻嶺茂林
修竹又有清流激湍映帶左右引以為流觴曲水列坐
其次雖無絲竹管絃之盛一觴一詠亦足以暢叙幽情
是日也天朗氣清惠風和暢仰觀宇宙之大俯察品類
之盛所以遊目騁懐足以極視聼之娱信可樂也夫人
之相與俯仰一世或取諸懷抱悟言一室之内或因寄
所託放浪形骸之外雖趨舍萬殊静躁不同當其欣于
所遇蹔得於已快然自足不知老之將至及其所之既
倦情隨事遷感慨係之矣向之所欣俛仰之間以為陳
蹟猶不能不以之興懐况脩短隨化終期於盡古人云
死生亦大矣豈不痛哉每攬昔人興感之由若合一契
未嘗不臨文嗟悼不能喻之於懷固知一死生為虚誕
齊彭殤為妄作後之視今亦猶今之視昔悲夫故列叙
時人録其所述雖世殊事異所以興懷其致一也後之
覽者亦將有感於斯文
纒利害未若任所遇逍遙良辰㑹(其/一)三春啓群品(五字/草)
寄暢在所因仰眺望天際俯瞰緑水濱寥朗無涯觀寓
目理自陳大矣造化功萬殊莫不均群籟雖參差適我
無非新(其/二)猗歟二三子莫非齊所託造真探𤣥退涉世
若過客前世非所期虛室是我宅(自前字至/宅字注)逺想千載
外何必謝曩昔相與無所與形骸自脱落(其/三)鑑明去塵
垢止則鄙郄生體之周未易三觴解天形方寸無停主
務伐將自平雖無絲與竹𤣥泉有清聲雖無嘯與歌詠
言有餘馨取樂在一朝寄之齊千齡(其/四)合㪚固有常修
短定無始造新不蹔停一往不再起於今為神奇信宿
同塵滓誰能無慷慨散之在推理言立同不折河清非
所俟(其/五)
十一月四日右將軍㑹稽内史瑯琊王羲之敢致書司
空高平郗公足下上祖舒散騎常侍撫軍將軍㑹稽内
史鎮軍儀同三司夫人右將軍劉(闕/)女誕晏之允之允
之建威將軍錢塘令㑹稽都尉義興太守南中郎將江
州刺史衛將軍夫人散騎常侍苟文女誕希之仲之及
尊叔廙平南將軍荆州刺史侍中驃騎將軍武陵康侯
夫人雍州刺史濟隂郄說女誕頤之胡之耆之美之内
兄胡之侍中丹陽尹西中郎將司州刺史妻常侍譙國
夏侯女誕茂之氶之羲之妻太宰高平郗鑒女誕元之
凝之肅之徽之操之獻之肅之授中書郎驃騎諮議太
子左率不就徽之黄門郎獻之字子敬少有清譽善𨽻
書咄咄逼人仰與公宿舊通家光隂相接承公賢女淑
質直亮確懿純美敢欲使子敬為門閭之賓故具書祖
宗職諱可否之言進退惟命羲之再拜(此是郗家論婚/書書迹似夫人)
良深路滯乆矣况今季末無所多怪足荒何卹於此足
下志嶠外有由來及然以勢觀之卿入貴於不令耳書
政當爾王羲之白
知以智之所無奈何不復稍憂此誠理也然(闕/)之懐何
能已已乎未能得面書何所悉怛深得近期蹔還故因
教初日月
吾湖孰縣須水田卿都可遣僦之墓不知處去年僦之
者似是俞進可問之卿不出停此
親往為慰思後諸能數不想昨咁兄以日此粗佳二謝
叔喪興公近便索然𤣥度來數日有疾患便復來阿萬
小差大事問有重慮安佳行來遇大蕩然阮公政散耿
懐祖可呼賀祭酒俱
足下欲同至上虞一宿還無所廢吾初至便與長史俱
行無不可不
吾為卿任此聲者但此懐自不復得闕之於時
小大皆佳也度有近問不得上虞甚佳足下當能相就
不思面卿前云當來何能果也遲㪚無喻吾後月當出
以省念示
下近欲麻紙適成今付三百寫書竟訪得不得其人示
之
省書知定疑來汝君長臈所飬雖小要為喪玉劉夫人
靈坐在堂政爾逺來於禮誠不可違所以狼狽逺迎汝
情地信難忍交恐有性念慮得來想慰釋實引是以下
復思此耳若汝能割遣無益得過喪制遂來居此乃事
宜也若自量不能違哀念須呉等旦夕相喻者當來汝
當自若呉意盡此也
若來大小祥當復出者殊更良昌若汝不出農當單出
汝能遣農速行不諸宜皆當自詳計審日遲望而更未
定殊更悵恨不可言
此乃為汝求宅謂汝來居止理軍千何可乆處而情事
不得從意可歎可歎終果來居者故當為汝求也以書
示農
初月二日羲之頓首忽然此年感逺兼傷情痛切心奈
何奈何念君哀窮奄經新故仰慕崩絶豈可堪忍比各
何似相憂不忘當深消息以全勉為大僕衰老殆是日
不如日力知問王羲之頓首
思率府朝得書知問足下差但尚頓極之不一一
初月一日羲之報忽然改年感思兼傷不能自勝奈何
奈何異更寒諸疾此復何似不得問多日懸心不可言
吾猶小差甚尚劣力遣不知羲之報
卿各何罪似先羸而處至痛憂涕深重得之思寛遣吾
並乏劣自力不報息
此上下可耳出外解小分張也須產往迎慶思之不可
言知静婢面猶爾甚懸心
袁妹當來悲慰不言下家當慰意令知之
期小女四嵗暴疾不救哀敏痛心奈何奈何吾衰老情
之所寄惟在此等失此女痛之纒心不能已已可復如
何臨紙情酸
知静婢猶未佳懸心可小須留爾
十月十五日羲之頓首月半哀傷切心奈何奈何不可
居忍得十三日書知問此何似恒耿耿吾至勿勿小佳
更致問王羲之頓首
謝范新婦得(闕/)富春還諸道路安穩甚慰心比日涼即
至平安也上下集聚欣慶也華等佳不自新婦母子去
寂寞難言思子輩不可言
羲之死罪伏想朝廷清和稚恭遂進鎭東西齊舉想尅
定有期也羲之死罪死罪
羲之白乖違積年毎惟乖苦痛切心肝惟同此情當可
居處羲之脚不踐地十五年無由奉展比欲奉迎不審
能垂降不豫唯哽(闕/)故先承問羲之再拜
再昔來熱如小有覺然晝故難堪知足下患之云故以
圍棊是不為患吾其爾無佳自得此熱顦顇終日未果
如何王羲之頓首
五月二十七日州民王羲之死罪死罪此夏復便半(闕/)
惟違離衆情兼至時増傷悼頃雨水未知有不審尊體
如何得疾除也不承近問馳企民自服橡屑下斷體氣
便自差强此物益人斷下去陟釐刼樊逺也以為良方
出何是真此之謂謹及因青州白牒不備羲之死罪死
罪
寒伏想安和小大悉佳奉展乃具
羲之死罪見子卿具一一荒民惠懐(塗一/字)最要也甚以
欣慰惟愿不倦為善承畱此生當廣陵任佳此生處事
以驗海陵江(闕/)間殊令人有懐也羲之死罪死罪
想元道𢎞廣平安道充當得還不
羲之頓首凉君可不女差不耿耿想比能果力不王羲
之頓首頓首
阮信止於界上耳向書已具不復一一王羲之頓首
昨得殷侯答書今寫示君承無怒詔連思順從或有怨
望其不宜盤桓或順從至嫌也想復深思
驗同罪(一/行)
十二月十日羲之白近復追付期想先後(三字/注)皆至昨
得二十七日告知君故乏劣腹痛甚懸情灾雨比日復
何似善消息遲後問復平平不一一王羲之白
知尋遣家信遲具問
向遣書想夜至得書知足下問當逺行諸懐何可言十
一必早發想至足下如向期也
行當是防民流逸不以為利耶此於郡為由上守郡更
尋詳若不由上命而斷中求絶者此為以利卿絶之是
也縱民所之恐有如向者流㪚之患可無善詳具聞
君欲船輒勑給所須告之
得君戲詠承念至此年乃未見
太保思一㪚知足下歸乃至孔建安家熱乃爾徃還以
十實非乏所堪若之不復(兩字/注)更尅近道唯命是徃矣
恐有簿書之煩益屬所事可立制縣不給下貧(二字/注)而
給饒有之家開令治國别許為盛田不平者嚴制如此
事省而虚實可知其或非所樂而絶付給者今為不賦
得里人遂安黄籍前年皆斯人非復一條可歎今便獨
坐令白郄侯求官邈等想必可得君亦當得見書若萬
一不樂想可共思得州(二字/注)數十家見經營不爾無坐
此理也别當以具慰深共思不待煩言
十二月二十二日羲之白節近感歎情深得去月二十
三日書知君故苦日耿耿善䕶之往不僕得大寒疾不
堪甚力還不具王羲之白
十四口疏昨信未即取遣適得孔彭祖書得其弟都下
七日書説雲子暴霍亂亡人理乃當可耳惋惋桓公周
生之痛豈可為心(禇映/)
農敬親同日至至數日耳道路平安為慰妹且停為大
慶(懷充/)
知弟不果行吾不佳面近也(玠/)
適書至也知足下明還行復剋面王羲之白
小大佳也賢兄如猶當小佳然下不斷尚憂之(僧/權)
近所示欲依上虞别上申一期尋案臺報不聴上當戮
力於事不可但役解散君縣乃是今勝縣而復以為難耶
知足下以界内有此事便欲去縣豈有此理此縣弊
乆因足下始有次第耳必無此理便當息意今勑諸處
事及縣者省馳書於臺中論必釋然故遣㫖信示意
羲之頓首白雨無已不兒猶小差力不一　一王羲之頓
首
省告攝功曹事一一屬以所求寛逋廢守命必欲肅之
是以間意其志既立不得不必行(普通三年三月徐僧/權一十五紙天寳十)
(載三月二十八日安定胡英裝朝/議郎檢挍尚書金部員外郎徐浩)
與殷侯物示當爾不可不卿定之勿疑(下字/注)
李母猶小小不和馳情伏想行平康郗新婦大都小差
卿大小佳(四字别行縫/有僧權字)
近書至也得十八日書為慰雨蒸各可不參軍轉差也
懸耿吾胛痛劇灸不得力至患之不得書自力數字(縫/上)
(僧權字不全開元十五年跋/尾其折處非本卷翰印楷處)
足下當為逺慮不可計日(前僧/權)
省示知足下奉法轉到勝理極此此故蕩滌塵垢研遣
滯慮可謂盡矣無以復加(四字/注)漆園比之殊誕謾如下言
也吾所奉設教意政同但為形迹小異耳方欲盡心此
事所以重增辭世之篤今雖形係於俗誠心終日常在
於此足下試觀其終(懷充/褚映)
適都十五日問清和傳賦問定寂寂當是虚也然始興
郡奴屯結不肻出恐成令人邑邑想官吏長制之耳(褚/映)
雨寒卿各佳(一字/注)不諸患無賴力無不一一羲之問(君/清)
庾雖篤疾謂必得治力豈圖凶問奄至痛惋情深半年
之中禍毒至此尋念相摧不能已已况弟情何可任遮
等荼毒備盡當何可忍視言之酸心奈何奈何可懷君
懷
此公立德由來而嬰斯疾毎以惋惋常冀積善之慶當
獲濳佑契同㫺人尋億(闕/)事緬然永絶哀惋深至未能
喻心省足下書固不可言已矣可復奈何絶筆流涕
足下各可耳復雨可厭若吾所噉日去不復辭此意想
足下明必顧之遲㪚羲之頓首
范公及阮公既并㣲㫖足下謂合損益之耳不謝
羲之死罪累白至也辱十四日告慰情念轉塞想善平
和下官至匆匆自力白羲之死罪諸人何似耿耿
遣令使白恐不時至耳
奉黄柑二百不能佳想故得至耳船信不可得知前者
至不
云停雲子代萬頃桓公至今令荀臨淮權領其府懷祖
都共事已行(前僧/權)
月十三日羲之頓首追傷切割心不能自勝奈何奈何
昨反想至向來快雨想君佳方得此雨為佳深為欣喜
信既乏劣又頭痛甚無(闕/)力不一一王羲之頓首
兄靈柩埀至永惟崩慕痛貫心膂痛當奈何計慈顔幽
翳十三年而吾勿勿不知堪臨始終不發言哽絶當復
奈何吾頃至劣劣比加下昨
羲之頓首想創轉差僕其爾未欲佳憂憒力知問王羲
之頓首(長史/劉信)
三月十三日羲之頓首近反亦至念足下哀悼之至不
可勝更寒外足下何如吾劣劣力遣知問王羲之頓首
書雖備至聚宜有以宣事情今遣羊參軍西諸懷所具
必欲(一字/注)今觀想可思今得時面克令得還也(僧權/徐浩)
羲之白一日殊不叙闊懐得書知足下咳劇甚耿耿䕶
之冀以㪚力不一一王羲之白
知德孝故平平想當轉得㪚力毎耿耿不忘懷足下大
小佳不
忽然夏中感懷冷冷不適足下復何似耿耿吾故不佳
得逺近問不虞生何當來遲一集昨見無奕十九日(三/字)
(注/)書二十六日西也云仁祖服石㪚一齊不覺佳酷羸
至可憂力知問王羲之書白
書成得十一日疏甚慰三舍動静馳情先書已具不得
一一
知汝表出便去不得見汝此何可言想秋必還恐此書
不復及汝不一一(滉後有四行字是/韓晉公章草批)
九家真慰鸞開鶴瑞集客登秦望書一紙
孔侍郎著作(闕三/字)朝當時侍從庾參軍兄弟三人輒承
命參軍弟至都孫道常約孔東遷駒承命長曹言切勑
侍從承命謝功曹長旭故夫謝輶死罪死罪奉命輒侍
從(塗三/字)孔孝亷前吏孔琨死罪命違輒侍從王征東郎
最言輒當侍從孫參軍定伯承命
王逸少字(注/)頓首謝七日登秦望可俱行當早也(僧權/闕字)
諸患者復何如懸心比疏已具不復一一
桓安西觀自代蜀五
書勿勿未得遣信又不知足下問吾既不快弱小疾苦
甚無賴損尚小停有定(定字/注)去日更與足下相聞還不
具王羲之白
兒故未至不知何父知足下念
適書至也此人須當令埿想足下可為停之故示王羲
之頓首(徐僧權/徐浩)
六月三日羲之白徂暑此嵗已半載慨深可得二十七
日書知足下安頃耿耿愁増患耶善消息吾至勿勿常
恐一夏不可過不一一王羲之白
賊以還不知遇官軍云何可深憂之欲依上虞初到别
上令勑聴之縣事不同直不相連耳
旦奉祠感思悲慟得書知問吾之劣力不一一王羲之
問(僧權/)
重熙去具今子日與曹諭謝嶧吾又不下蔡書一一足
下清談(四字/注)想必有理耳長任比得解未吾與(二字/注)江
生論書荅如此足下思所向示之要至懷也須卿示
王逸少頓首敬謝各可不欲小集想集後能果
想曹叅軍疾者已往必能同來
得告慰為妹下斷以為至慶吾比日至未果殊有邑想
王羲之頓首
見𢎞逺二書皆以逺也動㪚即佳為慰
足下晚各何似恒灼灼吾坦之欲不復堪事内然力不
一一王羲之頓首(前邊僧權/後邊珍)
足下各復何似恒灼灼故問王羲之白
足下似有董仲舒開閉隂陽法可勑令料付不雨憂之
深珍重
曹庾王六君别(六字别行/僧權)
羲之頓首君可不語差也耿耿力之問王羲之頓首
上下無恙從妹佳也得敬和近問不人有至憂其疾者
令人深憂　隔乆何日能來(六字/别行)
曹叅軍(三字别行珍哲弟僧權開元五年闕/十五日倍戎副尉臣張善慶裝云云)
累書想至君比各可不僕近下數日勿勿腫劇數爾進
退憂之轉㴱亦不知當復何治下由食榖也自食榖小
有肌肉氣力不勝更生餘患去月盡來停榖噉麫復平
平耳
知𤣥度在彼善悉也無由見之此何可言
今與王㑹稽丘山隂書借人想故當有所得又語丘令
臨𦵏(兩字/注)必得耳(縫上/僧權)
知劉公差甚慰甚慰知前乃爾委頓追以怛然今轉平
復也阮公近聞不萬轉差也
　　　　已上右軍書語都計四百六十五帖
　　　大令書語
得諸慰意吾故冀惡㝷視汝又告
未復東近動静馳情昨即遣行為不至耶
如省(此二字一/行僧權)
二十三日獻之問得十九日書之間後何如吾故劣力
不一一王獻之問
向聞遊諸縣作今退念時事(闕/)覽之後復慨然(縫上起/居郎臣)
(禇遂良/姜珍)
五月十二日獻之白節過感懷深至念痛傷難勝得五
日告知君轉勝甚慰甚慰雨過此復何如想消息日平
復也謹僕近暴不佳如惡氣當時極惡賴即退耳故虚
劣勿勿還不多王獻之白
知祖希佳為慰慰數不得書其云至水門増深款之
思想轉思省告知君亦同如今未知面期近逺此慨可
言惟深保愛數音問尋故㫖取君消息
適得元直二十三日疏送白鮓今送十裹似並猶堪噉
獻之白
信明還東有還書願送來已今分明至著都上
慰之吾故沈頓思見之故想時能問疾得來先報之不
能得自致者㫖取車王獻之答
獻之白兄静息應佳何以復小惡耶復想比消息理盡
轉勝耳礐石深是可疑事兄憙患㪚輒發癰熱積乃不
易願復更思惟賴消息獻之内外(二字/注)極生冷而心腹
中恒無他此一事是差但疾源不得佳論事當隨宜思
之也獻之白(又一行屈猶/存湏見出欲)
獻之白奉承問近雪寒患面疼腫脚中更急痛兼少下
甚馳情轉和佳不審尊體復何如得此諸患少差不復
思何如幸能復㪚故鎮益乆藥何以不更將之遲尋復
㫖若獻之弊於淡飰飲得春風氣惽亂言故欲熱復食
酒為腹可耳獻之白(縫上紹宗㸃/處各闕一字)
獻之白承姉故常惡不審得春氣復何如冬馳情餘安
和至寧此故耳獻之白
育等可不轉思見之知恩慕不中(鍾紹京/僧權)
忽動小行多晝夜十三四起所去多又風不差脚更腫
轉欲書疏自不可已惟絶歎於人理耳二妹復平平昨
來山下差静岐當還
知汝決欲來下是至願然嫂當得供養冀郡固有理若
宣城瑯琊不果南有空缺可作者計信還具白當與在
事論為不可須留者便可決作來下記也上方大枋想
汝不過數枋足彼故當足合偶此耳人方當粗足不果
耳可白
吾當託桓江州助汝此不辨得遣人船迎汝當具東改
枋枋三四吾小可(三字/注)當自力蕪湖迎汝故可得五六
十人小枋諸謝當有便是見今當語之大理盡此信還
一一白胛痛不可堪而比作書欲不能成之
張彦逺河東人能文工字學𨽻書喜作八分其家既出
累世縉紳之後且復好事故藏積圖書如鍾張衛索王
羲獻而下每至成軸其大父稔已有書名初得鍾繇筆
意壯嵗遂倣獻之莫年人許有羲之風度葢凡三變而
後成此其遺風餘澤沾馥後人者特非一日彦逺既世
其家乃富有典刑而落筆不愧作者觀其為論以謂書
非小道本以助人倫窮物理神化不能以藏其秘靈怪
不能以遁其形則知盤礴胸次者固已吞雲夢者八九
矣其流於筆端自應過人矧夫歴代竒觀一一到眼而
心傳手受處復有家學耶嘗作法書要錄一十卷具載
古人論書語且以傳列之又以九等品第書學人物自
漢至唐上下千百載間其大筆名流幾不逃彀中矣更
撰歴代名畫記為十卷自序其右云得此二書則書畫
之事畢矣觀其編次之善果非虚論又嘗以八分録前
人詩什數章至其倣古出奇亦非凡子可到(出畫譜/本傳)
　法書要録卷十
