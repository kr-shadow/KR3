#+TITLE: 星命溯源--闕名
#+DATE: 2018-05-12 10:18:00
#+SOURCE: github.com/kanripo/KR3g0035 master 34e2dc6e                
欽定四庫全書　　　　　子部七
　星命溯源　　　　　　　術數類五(命書相書之/屬)
　　提要
　　　　(臣/)等謹案星命溯源五卷不著編輯者名氏
　　　　第一卷為通元遺書雜録唐張果之說凡三
　　　　篇第二卷為果憕問答稱明李憕遇張果所
　　　　口授凡四篇第三卷為元妙經觧稱張果撰
　　　　元鄭希誠註第四卷為觀星要訣第五卷為
　　　　觀星心傳口訣補遺均不云誰作詳其題詞
　　　　似要訣為鄭希誠編補遺又術士掇拾增希
　　　　誠所未備也考明皇雜録載果多神怪之迹
　　　　不言其知禄命獨是編以五星推命之學依
　　　　托于果術者遂以果老五星自名一家考韓
　　　　愈作李虚中墓誌稱其推命尚止用年月日
　　　　不用時則開元天寳之間且無八字似不應
　　　　有五星然王充論衡稱天施氣而衆星布精
　　　　天所施氣而衆星之氣在其中矣人禀氣而
　　　　生含氣而長得貴則貴得賤則賤貴或秩有
　　　　髙下富或貲有多少皆星位尊卑大小之所
　　　　授也是漢末巳以星位言禄命又韓愈三星
　　　　行云我生之辰月宿南斗牛奮其角箕張其
　　　　口杜牧自作墓誌銘曰余生于角星昴畢于
　　　　角為第八宫曰病厄宫亦曰八殺宫土星在
　　　　焉火星繼木星王楊晞曰木在張于角為第
　　　　十一福徳宫木為福徳大君子救其旁無虞
　　　　也余曰自湖守不週歳遷舍人木還福于角
　　　　足矣土火還死于角宜哉是唐時實以五星
　　　　宫度推休咎其托名于果亦有所因爾希誠
　　　　自署其官曰主簿其籍曰瑞安其號曰滄洲
　　　　始末未詳憕自稱中都人其遇果在嘉靖二
　　　　年九月尤怪妄不足辨總之術家務神其說
　　　　而已然世所傳五星之書以此為鼻祖别有
　　　　所謂果老星宗者葢因此本而廣之其後又
　　　　有天官五星術與此頗異據理而論化氣當
　　　　從天官正氣當從果老二家之術可互㕘其
　　　　論星度乘除生尅及兼取值年神煞亦未可
　　　　盡廢也乾隆四十六年十二月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　星命溯源卷一
　　通𤣥遺書
　先生姓張名果生堯之丙丁至唐猶存𤣥宗召試其
　術神之因賜號通𤣥先生
　　　五星論
太上洪荒之世清濁未分混沌如卵精神盛極著而成
形則有人矣两儀四象三才五行備不知體生不知用
且隂陽得位風雷鼓舞化生萬物邇莫能知逮夫聖人之
生辯龍馬之圖而立極因神龜之文以用事始知五星光
燦羣曜熒輝遂别辰宿於乾坤配人身於天地灾祥休咎
因是言之夫人之生育於乾坤覆載於坎離大無不周小
無不具天干生而氣聚崇勲地支成而元居嵗駕故將宫
命以定三元審元辰而言九事生煞作吉㐫之根向背為
貴賤之本先看明暗升沉順逆衰旺掩蝕衝制失次入垣
次看朝拱夾輔分㑹引從漏截守岐方以格局考評貴
賤夫隂陽拱夾得地是豈凡夫如逢經緯驛馬相扶更
㑹斗貴印符侍從必獲萬鍾之禄八位之權失位失時
亦作空門髙貴客俗縁不斷決作見紫見緋人福禄夾
身三元總㑹無傷無耗不是貧才食禄相隨田財俱旺
富可言其無比田可連於阡陌若值四耗侵凌八虚空
陷必主破祖㤀家尤忌傷財刼盜奔忙勞碌没齒貧窮
計羅乃首尾之星作攔截之用中分五五可分日東月
西前後三三更取魁元引從己亥為乾坤定位平分諸
曜拱天庭寅申乃隂陽兩闗包裹衆星朝帝闕辰戌丑
未號曰首尾横天子午夘酉名曰隂陽居正位例置能分輕
重制向又怕失躔身命得地福禄難量左右有情功名
莫比要知火羅計孛禍福難言守四維占四正者始發權
則如雷電終害己利若鋒芒此類惟宜獨行怕相混雜
順之乃吉逆之為凶日月體君后之象要升入于坎離
之中朝子午暮夘酉看垣殿之正偏分兩班朝帝闕辨
隂陽之向背晝生日而金水輔從夜誕月而火羅侍衛
合此格者鳳陛髙遷龍墀蚤入至若五曜連珠二星合
璧載天覆地出乾入坤文武兩班君臣慶㑹是皆梁棟
之材廟堂之器守一空一居三隔三太乙抱蟾于酉未
計都朝斗於丑牛斯乃文朝秀士鐘鼎竒英水星伴月
向未巳為朝主背君計羅火孛聚丑亥乃朝天拱斗此
宿本作㐫神面尊反為上客切見天地清寧日月麗正
羣星朝北衆曜拱南順必異貌竒人逆則窮途儒士面
南坐北南人必貴北人富面北坐南南人必富北人貴是
乃風土厚薄之相宜地勢使之必然也復有天地開明
山澤通氣水火既濟風雷鼓舞此則名為虚拱不可更
漏别宫須要日月分階亦宜計羅横截方為上格如是
乾坤否塞風雷相薄水火相射山澤沉埋此人飄風無
倚破蕩田産貴無傷富無耗世代敷榮身主弱命主羸始
終偃蹇星逢格局便論垣窠更不拘其神煞星専時令
須分體用方可斷其榮枯星徤身強官而富富而夀格
髙星困苗不秀秀不實是乃星躔失度若斯當問人生
分野而通之更詳正闗闔拱闢拱有官禄而無用宫乃
蔵其刃雄或刑囚而不妨殺不加于二主盖吉曜失時
吉而不吉凶星得地㐫莫能㐫身命官福最喜三元左
經右緯須防斗柄若引從吉則内貴乎空持挈凶則外
喜乎善俾夾者吉而拱者㐫主多榮而少辱拱者善而
夾者凶合一成而一敗盖一曜司權滿用得拱為先羣
星守照多端合格為上前後朱雀𤣥武而驛馬來扶左
右青龍白虎而經緯夾拱四神來往環衛命主三方七政
循行朝拱身宫一位必主貴為天子富有四海之尊官
魁夾命帶龍虎則廊廟良材禄馬扶身㑹三元乃朝廷
宰輔對馬坐貴皆是騰達之人向馬就禄必作榮華之
士木臨獅子居官不明計入三陽有禄莫食子午乃聖
人之端門煞神莫入辰戌是小人之羅網天乙不臨閑
極髙明命本弱兄弟不足奴僕明徤身居困卑小侵陵
日食朔月食望喪明孤哀氣遇羅水逢孛緇黄娼妓文
魁催官入于格局名當一舉而成的宫隔宿翫於遊行
身必三遷未定火逼金龍角受生亢為遭毒水渰玉犬
婁没弱胃不受傷爍爍陽光大羅晝忌娟娟月色土計
夜防小耗大耗值天地耗忌守田財官符死符見嵗月
符怕臨身命若非獄訟損己亦主博戲亡家勾絞㑹凶
刼亡併煞輕則風癆疾患重則斬絞徒流亡神的殺㑹
咸池則傷夀損禄飛亷劍鋒帶官符而投詞損財相生
相順者輕相尅相刑者重血刃血支隄防金孛作灾殃天
厄天刑最怕火羅興惡孽男值傷痔癰疽女犯氣傷崩漏
浮沉若逢土計非溺水必犯巫醫飛亷或遇金羅非干
戈則當暴死的殺聚于二刃遇刑囚必主横胎劍絳㑹
於四㐫遇衝傷必患惡血天狗絶嗣孤寡無妻徳星坐
於崇勲魁刑權重爵禄居于嵗駕伏煞官髙煞金為刃
休逢刼木為灾難避天雄地雌怕居禄位天耗地耗切
忌財鄉論煞論刑煞重而刑不可救說凶說吉凶多不
可作吉言華盖紫氣是良辰天乙䕃星為善曜三方有
氣必須叅詳四角無星未為㐫斷婦人以財福為重官
星可作天元只宜坐貴不宜衝惟忌見滛又見合桃花
金水坐子夘是無禮之人金孛咸池騎四馬為勞瘵之
鬼縱有朱唇粉黛難免送舊迎新須是雪月風花不無
飄蓬落魄此則舉其綱領更探𨼆而索微要知造化𤣥
機細騐天時得失天元玉册歴象無差細辨盈虚貴賤
定矣
　　　四時論
切以三冬之木遇水而寒九夏之土逢火而燥金埋土
而反晦土渾水而致濁無根之木遇惡水而漂泛東西
受制之土見猛水而崩潰四出冬金遇月飢寒刺骨春
金見月淡薄無成大逢月朗則無權金得火明而煥發
寒月最喜扵陽夏火不妨見月未垣安命太陽行限則
柔而能剛星度為元太隂司用則懦而無力盛夏之大
何須木炁生扶六月之水最怕火日枯涸夏金逢日銷
鑠無聊秋木逢陽凋零何補戌垣之火取用與夘垣不
同酉宫之金行限與辰宫有異冬水喜扵南奔戍火忌
於發露冬春之木見日則為向陽冰凍之土㑹火始能
發用月圓火焰奈争鬬而無成冰凍金寒縱相生而不
發寒土何生金之有秋水非滋木之時辰酉坐命土犯
月而尤佳夘戌為垣孛步蟾而反害殘晦之月見火増
煇剛燥之土遇水滋潤諸星皆退主星獨順乃中流砥
柱之人羣曜皆衰一星有用亦獨步軒昻之士土在子
木在午似有衝而無害命居申土在亥行此限以何妨
婁乃金石之火觸日而發箕乃濛泉之水見金不清惟
参軫之議論不殊與亢星之取用歸一丑宫安命不可
以木為刑囚星栁為垣亦不可以木為難曜豈不有水
中之火火中之金金垣之木木垣之土議論萬殊取用
不一冬水為命太陽行限財不足而福有餘春金作主
土星發用彼無力而我何藉論星先要論時論氣無過
論理火本畏水已宫翼火為登殿土本怕木寅宫艮土
反長生造化貴其適用術士妙在變通過猶不及泥在
太拘此論發先聖之秘奥後學必寳而敬之切勿亂傳
真金愛䕶與吾學問通𤣥敬依天理而謹言之也
　　　玉衡經
晝生從日喜居六陽之宫夜生從月利見六陰之地衆
星亂煞禀陽尊不見施威三日逢刑總月光不能為福
若論陰陽須看晝夜背太陽於父有撼背太陰於母有
虧五星俱要比和但以得時為貴四餘不宜衝突惟喜
獨行為佳伏逆無光順行有氣金星守命好色而主清
髙木徳臨垣剛毅而懷惻隐水如守命多學少成火若
當權恣行酷毒沉謀熟慮為縁土入命宫巧筭多機葢
是計居垣位獨孛則為人慳吝單羅則賦性貪婪紫氣照
臨必主伶俐雖然星辰如此又看月令若何女命陶到木
躔防夫害子男命限到月躔招妻納妾水孛如守田財
難招祖業火羅如臨父母㓜失慈親命主逢陽終富貴
安身傍母必尊榮九宫遇孛終身漂泊無拘十地逢羅
年少誇豪逞訟羅計若居子午縱尅而有情木土偏愛
陽宫雖戰而無損彗星晝見女人必以為殃天乙夜行
男命見之反尅年月日時四生值殺立見刑徒官魁爵
禄四主髙強自然榮顯金月互垣必有立成之分隂陽
失位沒齒貧困之人主星居于母地必傍貴而成家母
星飛入命垣多因妻而致富木居獅子居官不能享官
計入三陽有禄不沾寸禄水喜順而不喜逆土愛煖而
不愛寒以元合食論人之享用以官魁爵定人之前程
最喜者四角之有星所忌者三方之無曜馬臨官禄出
祖成家禄在妻宫因妻致富男人命居子午必強狠而
専權女人命立㢲乾必滛冶而誇色坐貴不宜沖貴見
合不宜見刑立身合論馬元失管則徒然奔走聚財則
觀財庫無守則必致敗亡不須輕用閑奴此等須當我
用煞不宜真真難磨滅禄不宜破破則貧窮孤而加寡
妻子難為空以加亡利名難遂刑不宜戰戰則必刑三
刑帶戰必然刑害合不宜沖沖則必破合還沖破作事
無成論刑必論煞刑煞重而難當論官必論魁官魁顯
而清貴既叅官魁本宿當以太陽相叅雖論刑煞星辰
合以天煞互論兩煞夾垣須破相三刑臨已必傷殘身
命最喜入官坐僕坐閑何所用日月不宜夾煞夾禄夾
貴以為榮子午為聖人端坐之宫諸煞莫入辰戌為小
人惡弱之地天乙莫臨暗金可畏若臨命夭折無疑煞
火無情若居煞凶惡難免日月若居華盖僧道之流禄
馬如陷空亡巫醫之士桃花帶合男女皆為無禮之滛
隔角逢孤嗣續皆是過房之子坐禄向馬乃利名顯達
之人對禄坐貴亦文章騰達之士木羅㑹舍喜入寅宫
水計相刑怕入巳位刼頭乃非活路刄末最是凶闗衆
凶作黨有不已之戰争二母爭權乃太過于孤息孤日
臨於命限勤苦勞心一月單行官禄精寧可愛婦人専
以性宫為重男人當以八煞為權面目傷殘刑囚不宜
傷相貌心神漂泊水孛最忌入遷移對照逢羅㛰姻反
掌五官逢孛男女虚花一主臨財財必豐厚兩強戰尅
田宅動摇命卑閑徤兄弟有争鬭之風主弱奴強奴婢
有侵凌之患福星喜臨垣禄主宜鎮位以木炁金水為
君子以水羅計孛為小人十二煞神仔細推詳三百六
十吉㓙可考隂陽主巽至老耳目聰明火孛臨坤未免
腰背屈曲羅居午位眼必無光水入寅宫咽喉壅塞鼻
頭帶赤火孛而守申宫臉面委黄土計而居辰位計臨
申位面上有虧羅入命宫鬍鬚可騐孛羅到酉心氣徃
來孛羅沖心風疾難禁孛羅居于亥子臀犯瘡疽金火
戰於辰酉肺心咳𠻳羅逆行而不順多犯血光火若退
而遲留難堪酒痢更若孛星有黨血上加膿那堪土宿
來臨痔而帶疾木到巽而見煞左手拘攣炁入寅而逢
刑脚腿虚腫要觀疾病先論陷星吉凶了然易如反掌
五命之書一理可通秘以受人韞匵蔵諸
　
　
　
　
　星命溯源卷一
欽定四庫全書
　星命溯源卷二
　　果憕問答
　　　通𤣥先生評人生禀賦分金論
先生曰賢愚壽天豈今日為然太上之世號曰洪荒而
人也固有壽夭焉盖拘于氣禀之始而不知氣禀之所
以終前輩袁天綱號為善知天文象緯曽㑹諸星宿于
竺羅察禍福猶病鳶魚及得予㫖方知專用宫主為非
度主為是初又以宫主度主互用在命或三方者用之
於宫主遂專用宫主騐之愈疎先生曰開元間李憕期
我於衡廬果命氣禀并木犴行限屢周天度今左旋于
亢昨夜火逼金龍太白今午合退于辰必有大難我當
化象太乙以􁐴之言未巳明皇果召試之飲以毒酒三
杯醺然若醉先生曰非佳酒也頃之齒皆焦黒果以所
執鐵如意撃之皆落假寐少時齒復生時神其事
李憕再拜受教問曰福禄拱夾其命必貴耶必富耶先
生曰是淳風小兒之誣言也五星六曜資我者吉傷我
者凶亦隨嵗而變乎因取王勃命視之勃命坐翼水退
朝陽于軫木作援炁又滋培奎璧之次故其人秀而善
屬文以名立身以名敗身水為禄主故也金曜朝斗限
行井木犴對照受傷羅孛一鋒一刃互争勝負是年屬
丁陽刄又臨惡死無疑子其待之(後果溺死/二十九嵗)憕又引天
綱集曰一生侘傺對官怕逢羅火先生曰是得其說而
不知其所以說假如子言倘我命坐寳瓶女之次火羅
旺午豈非福乎惟其躔星日馬怕逢火羅對躔所以為
禍也火命人乃是自星照本家反為吉論女壬申生人
值之不夭則貧困人也餘凖此例
先生曰煽熾怕傷金位此天綱之言也假使我命火必
不為忌適楊國忠丑時生子命坐酉夘火羅兩夾一為天
雄煞一為刄星又是咸池之地憕舉問先生曰昨夜客
曜犯金女此火羅之驗也是子之夀不出今日果其夜
不收國忠神之請詳已命先生曰是命泊處雖得卦氣
身元坐刃而刃反起逼命位吾知其富且貴者以度主
禄主起從陽於福徳宫而釣起又生本元然貴則貴矣
苐未保其令終也李憕曰請問所以先生作色曰後自
知之(天寳間果為/亂軍所殺)
先生曰火纒酉夘天綱指為火燒牛角火命人不為忌
何也葢火即我也我燒牛角乃我勢盛何傷賦曰火入
金鄉此命早抛兄弟火命不為忌其餘木子土巳金寅
水戌皆可準此例
先生曰日火也月水也四日度坐命晝生忌火羅是也
前已定矣四月度坐命夜生怕土計亦同此例因指張
巡命示之曰彼命坐心月狐命限到張度計屬刃星迫
於前土為劍鋒逼於後使其背行稍可否則徃來交鬭
能脱此乎時方貴盛先生曰貴盛可勝天乎天寳末嵗
刃煞復隨流計加沓必死兵下(後果死禄/山兵下)先生曰爾知
有令星乎當時者旺我生者相生我者休尅我者囚我
尅者死且如木旺於春七十二日休于夏七十二日死
於秋七十二日相于冬七十二日囚于季月中節推此
可見其餘星皆不離生尅制化若聞天綱語乎且如安
命四土宫旺度火羅臨福尤昌熾弔起飛居垣廟縱逢
木炁不為忌彼既令旺相此鬼縱在側不為忌矣因閲
天綱集有曰爍爍陽光火勢不忌娟娟蟾影土計為妨
四火懼見漂流四木怕逢金健四金坐度惟怕炎火四
土何則為忌强梁之木要得金剛四水何則為防壅遏
之勢要得木􁀙(音/乂)夀甄迦羅限度邐行而無滯福阿僧
祇命源妥安而有氣(甄迦羅阿僧祇比西竺國語數無/量限之説張果其得西竺之語歟)
刃併天雄守星善則險處獲財限路危則亡生喪魄刼
加地猬或劍鋒身命兩危必惡死大小耗併盗刼身辱
死在囹圄加金孛風流喪身不併不可概論曰敢問四
木先生曰角斗奎井是四木躔度遇金曜健則木危矣
木既危則剥床以膚我其免於患乎若此安命必壞祖破
家縱木得地亦須先破而後成曰請問四火先生曰舉一隅
何必三隅四火宜木盛木炁强則夀堅福壯木氣弱而
火躔得所只是清淡之士火入弱失經失次只為貧賤
之人四土四水四金皆准此論憕再拜謝曰命之矣先
生袖出天圖指示曰爾命軫水為主計攻水於奎天綱
謂水漂白羊水勢盛復梗於計計雖強又困扵奎木倘
得金在奎從水必發但金起逺故只為清貧之士四十
七嵗限行參水必不在人世憕曰何也土躔參水限度
已壞矣餘可凖此例(此數意當/與前數通)
先生曰世人得袁公㫖皆以行限視度之休危假如命
度角木到軫為吉翼為㓙竊氣故也殊不知當生水星
壯旺則吉否則危倘翼火起弱亦不能竊我之木矣先
生曰禄主朝陽斯命必貴而又未可滯此例度主朝陽
亦貴本元弱矣縱朝陽何補
先生坐大覺寺一般塞示以金剛命以塑日為主先生
不視却之忽爐中風蕩火星墮地先生起而言曰此寺
不久人間浹旬灰于燹火憕曰先生因金剛而知之乎
曰否適火星自爐中下先生曰金剛命亦可試矣憕請
課其命限行虚日羅辰火申照破日䑕曰得非命乎是
人命亦惡死憕請所以先生曰今年天雄在子陽刃在
午餘可準此例
李憕曰人貌醜姸何以知之曰刃在命必有病加天雄
必破相淳風曰木在命其人必長軀加氣則多鬚此不
足信先生曰汝知天綱之語乎刼刃難遇妻羅揚鞭再
醮或命坐空亡妻宫為羅所傷嗣空天雄及孛㑹皆主
孤尅嗣主受傷餘氣健必有繼子然又看三方對照何
如不可概論先生因示以一行僧命安寅宫坐孤刼木
起同炁從身在申妻位水為妻元失經又坐在刃水妻
主也此所以清孤憕曰然近貴何也曰身坐斗杓又是
注受之地但禄主退逺此所以近貴不得爵位只為名
僧耳
李憕試一人命命坐夘宫氐土度金守照金為飛亷主
星何以能延曰爾乃專于局見而不知甲辰火命人豈
有懼于飛亷金乎若木命人的不能延今限行井木飛
符病符月宫符同守照又加流星火煞(一家大煞正戌/二巳三午四未)
(五寅六夘七辰八亥九子十丑十一申十二酉順行與止/前大戾月宫符正月午二月未順數十二月至巳上為)
得無官災乎問之此人已在囹圄之中矣
先生曰晝生太陽此命火羅夾拱火又為陽刃煞星羅
􁀙鋒刃不早喪父亦主偏盲憕問曰何也曰日是父也
月是母也亦目之象夜生主太陰忌主亦如之見土是
羊刃
先生曰慈心敬順善曜居命位之鄉獰然凶頑惡星纒
命位之旁陽刃在命性必横加天雄者性必雄唯官星
忌之(官禄主忌/㑹天雄)
先生曰六甲之例古未有也軒轅時大撓所定五行納
音古無有也顓帝時洪範所究四七星宿古未之有天
綱屬諸星象而知之古人惟齊七政四曜何得同叅七
政猶人中之君子也四曜乃餘氣耳李憕請問餘氣先
生指星璣之語曰水之餘孛也水之餘炁也火之餘羅
也土之餘計也寧五星犯餘氣莫餘氣犯五星禍患尤大
先生曰汝知孤寡命乎曰敢請先生指示殊愉命曰此
命格局善然妻宫在亥金在巳妻宫壞矣惟木得垣妻
雖有而不免鼓盆之歎餘皆凖此例
先生曰子知萬乘主乎萬乘主與下貴不侔必夾拱隂
陽必五曜連珠令大唐天子乙酉命其年五星環拱天
門日月分躔危璧命坐室宿觀之憕看果然先生曰限
至角木蛟則危矣繼而曰角木雖危必有離宫之厄翼
火不出矣憕問所從孛壞翼大蛇角之四度對照戌宫
之金五曜連珠金婁水壁從陽木火土輔太陽今限行
氐土貉李林甫當國事可知矣
先生論泰階憕問曰淳風晝火夜土忌曜之說可得聞
乎先生曰四火懼見漂流四火坐命則忌水得土為之
援曜如四土坐命則忌木得火益滋土勢如土曜謂之
忌曜曜為我度主飛起朝陽又謂之忌曜可乎
先生言畢拂袂長嘯而去莫知所終李憕記是語而編
之目曰禀賦分金謂之分金者别人生貴賤也後學融
㑹此理應如符劵以决人之休咎也
　　　至寳論
昔時大仙觀命觀星皆非泛論人之命賦稟天地造化
之樞機故曰天命果老大仙夜觀星象曰論五行以為
指要而成其文能易曉也
且論天經地緯夾拱不離者為貴有甲寅生人亥宫立
命木在子水居戍命躔璧度坐天門之上此是經緯夾
拱今為商賈之人何也果老聞之一哂而言曰子知其
一不知其二此水木分明經緯然也斯命坐於刼殺水
漂白羊之宫木入齊瓶之地何況水木乃我所用水為
田宅之主曜来傷才帛木為官禄之用星又損相貌水
木又為宫度之主得用受損入格局破何以槩論若使
水子木戍非此論也經緯之理餘氣可用有辛夘生人命
宫立命木在寅金在辰木為天馬金為地驛二星得用
入垣夾拱得地此為上格不尅不生不破此為中格拱
来破局失垣為下格值斗杓指破者是也
又問斗杓之地立身安命為富貴之良也有戊寅生人
正月巳時酉上安命坐斗柄之中乃一寒儒平生不富
不貴何也果老曰然寒儒之格也居於敗地破碎地耗
守命得斗杓為聰明文筆之士若欲富貴科名俟之皓
首無矣有甲戌十月丑時生又寅宫立命值斗杓兼禄
貴長生得局入格為上格貴命無貴禄守命有生旺亦
為中格有刼刄耗煞相刑則為下格嫌值經緯破局
又問唐符國印二星守身命為竒有丙辰生人安命在
丑月在子唐符在身國印二星在命不富不貴何也荅
曰甲寅旬中空亡之地土空則崩何富貴之有
又問隂注陽受身命值之則可化㓙為吉更兼吉星乃
是利名之人也有庚辰生人四月夘時酉土坐命坐注
受之地犯刑而死者何也荅曰此金為羊刃之煞又值
咸池居于命宫甲戌旬中無申酉將何為美豈不為酒
色而害己亡身也
又問卦氣在身命宫者主榮反為執鞭墜凳之人何也
曰可詳騐之若非刼刃雄雌拱夾命位亦是天耗地耗
守照身宫要知用此為榮則與斗杓相似
又問天馬地驛吉㓙何以叅詳答曰居垣入廟則吉遇
貴禄者為最妙得長生旺相者尤竒嫌值空亡不宜天
耗地耗休囚死絶又忌戰衝刑尅
又問天地人三元禍福何以取用答曰或為官禄之星
或㑹命度之主或遇田財㑹此之間皆美當看十干變
曜又看入垣升殿且如三元皆㑹官福則為貴格㑹田
財則是富翁㑹度主滿用尤竒中間駁雜必細推詳
又問官禄主朝陽者何如答曰格局髙強更兼官禄朝
陽則為大貴若命元弱度主朝陽又何補焉經曰官禄
朝陽必富貴安身傍母必尊榮
又問壽元星照本家何以取斷答曰夀元星居于命位
宜臨禄貴生旺之方方為吉論不雜者尤妙
　　　五星先天口訣
先天心法者老仙有先天之機觀人之命而得於心其
驗如神故謂先天心法不可輕以傳人也
推命之術必在乎精先觀主曜次察身宫以二十八宿
為經用十一曜為用尊莫尊於日月美莫美於官福貴
賤論煞貧富論財賢愚識其髙卑夀天觀其元氣此先
天之大要更有口訣具列於後
且如命泊尾十度至箕七度以火水二星為主其一木
同水入軫月居井日居昂火入尾箕度兼夜生此則一
品之命也得此者主人呼吸若雷身長大性剛强有威
權四柱中有寅辰二字謂之龍吟虎嘯此人更生天地
之心好山水之鄉非凡之命也
其次二曜朝陽一星伴月二品之命也
其三火入奎樓金水㑹翌軫太乙抱蟾兼以命主逢生
身主得垣福禄不背皆二品至五品之命也
其四土火坐斗牛長庚朝斗水日坐天門月到金牛木
臨箕壁金水朝陽夜火逢陽於虚五品至雜流也此上
皆有功名之命
其五合前等星或命度主或官禄主受傷或身命不髙
田財有好星拱夾皆巨富之命也
其六身命稍入局水木入命宮醫卜之人也
其七羅星入命刑煞坐髙者武臣之命也
其八炁照身命妻子官禄俱背或命主入三宫皆僧道
之命也
其九身守遷移主居三六過房之命也
其十主在前煞居後身命受尅八宫有惡星皆賤疾之
人也
其十一女人命須身宫清夫宫净水星入垣子星好大
富家婆之命也
其十二身宫陷子宫陷夫宫陷水孛入命者娼妓之命
也
其十三又兼炁照身命夫星受傷子星被尅師尼之命
也
其十四身入遷移孛羅計守命夫宮受制三嫁不休之
命也此先天之法論命如鑒照形得此者寳之幸勿亂
傳
　　後天口訣
老仙曰我之與世遇無他葢時變人輕不可與傳仙道
惟汝淳愿質朴可傳憕曰仙道不願學也但星命之中
願聞一二足矣
仙曰論命以斗杓卦氣唐符國印天雄地雌為主世俗
術士尚不能曉何以知命夫斗杓者北斗之柄也卦氣
者天禄之餘也唐符者直年之星也國印者朝廷之印
也天雄者乾象也地雌者坤象也如帝王命合局無斗
杓不能致一人之位官貴命無卦氣則安可食禄武官
唐符不得地難握重權正印國印值空亡到任而死常
人命中皆有天雄地雌空亡的煞天地二耗此人上無
片瓦下無頓錐之地所以最為要𦂳也憕曰願聞水死
兵亡蛇傷虎噬或縊死雷傷何以知之老仙曰又有刼
殺亡神驛馬貴人破碎貫索桃花浮沉羊刃皆要用也
且如命主星身宫逢水孛八煞宫值浮沉羊刃又逢流
年水孛必主溺水死或身命坐羊刃金火與命主同度
必主兵亡巳酉丑生人安命寅宫限逢計孛必主虎咬
子午卯酉生人已宫安命蛇頭開口限行鬼井度逢火
羅(又云/火孛)蛇咬可斷八煞犯貫索身命𢃄勾絞限遇火金
主縊死命坐天厄火入八宫限行箕風鬼金度觜火度
必主雷傷
憕曰自幼從師未嘗有此竒訣敢問婦人出處去就何
以取斷老仙曰福徳好身宫清夫宫帶禄相貌好后妃
之命也相貌稍偏亦夫人之命也相貌好夫宫雜又坐
桃花之地娼妓命也或命主男女主同入夫宫羅星守
命此則帶子重嫁或夫主男女主同入命宫入贅之象也
憕曰敢問僧道命俱帶孤辰寡宿何以知其為僧為道
之異老仙曰玉函經云問釋火宫辨别求𤣥水位叅詳
盖僧命氣照身宫火居命位道家身居閑極水入命元
並帶孤辰寡宿此其分也
憕曰富貴貧賤盡知之矣窮通壽夭在行乎限願盡傳
焉老仙曰此秘術不可轉傳於人以泄漏天機生則目
盲死無棺也憕曰謹記仙曰世人都以官主論行限十
不應一可哂可哂大扺行限先依量天尺上按定坐宫次
依洞㣲大限行去專以生尅制化為窮通夀夭之别也
假如斗角奎井安命以木為主行四水度或逢土或遇
水孛大發迹也招廣財貴命得此必進職加官行心危
畢張度上逢金亦好逢火發達逢土計喪服重重午日麻
衣灾晦不盡行尾室觜翊度上不宜見金見金則有官
灾破財或作土木造宅行虚房星昴度上平平無灾無
禍行氐女胃栁度上無灾平坦發福逢水孛驟發逢金
決死行牛亢婁鬼大上大㓙遇孛反主大發決因禍而
致福不宜見金見金則死矣又如亢婁鬼牛度上安命
以金為主行四土度大發行四日度平平吉凶相半必
有大凶得貴人扶也行四月四水度見木則發見炁主
孝服見火莫登髙步險行四木度遇火羅決死有水制
之不妨行四大度見土計大發見火必死
又如氐女胃栁安命以土為主行四日四火度發迹貴
則加官否則納粟有官行四月四水度平平逢木炁則
死見火主造宅置田行四金度平平行四木度大㓙遇
水則死
又如房虚昴星尾室觜翊安命並以火日為主忌行水
度逢水則死行四木度大發行四水度見孛主落水死
行四土度主孝服見火生男見金生女行四金度亦驟
發又如心危畢張箕壁參軫安命並以水為主行四火
度見土主跌死見四金稱意行四木度平平行四金度
大發迹行四土度見計死見金亦好行四日度平平見
羅主酒色之患或因婦人破財已上星度論其窮通壽
夭如鏡照形不過以生尅制化而取也如本主行本度
無福無灾水行水度火行火度前文不載也言畢老仙
化為清風而去不知所終李憕于是筆而記之
　　時維嘉靖二年九月朔旦中都石室山下李憕記
　問五十二數并論唐世朝臣及星芒見諸分野應安
　史之亂以其文語聱牙用事詭異故節之然談星之
　要實不外此
　術家有璧玉經耶律經厯象賦星家躔度歌亦太隂
　分金支分𣲖逺其實出乎此其間以私意臆說競為
　星家文字惑人不若此集要而簡予㳺湘潭交於術
　者得授是編他本因束諸髙閣暇日玩索故為之解
　云
　
　
　
　
　
　
　
　星命溯源卷二
欽定四庫全書
　星命溯源卷三
　　通𤣥𤣥妙經解(鄭希誠注釋/)
排列出類
　五曜連珠二星合璧戴天履地出乾入㢲文武兩班君
　臣慶㑹天地開明山澤通氣衆星朝北羣曜拱南居
　三隔三守一空一水火既濟風雷鼓舞縱闗横關關
　拱闔拱首尾隂陽居四正火羅計孛守四維
分布得經
　申宫水土相㑹月遶崑崙火歸坤地
　酉宫金星助月月到金牛月升滄海
　戍宫土日合照火居婁宿日遇白羊
　亥宫日金水木金木乘旺金居衛分火孛驚天太乙
　朝天木計逢魚
　子宫水土朝北水清寳瓶土好齊瓶
　丑宫乙炁騎牛水愛逢金孛星朝斗土熒相㑹土好
　太常
　寅宫木計同寅木羅㑹舍
　夘宫太陽照􁄄火明天市日出扶桑
　辰宫金木逢龍水潤金明土羅相會金號太常水入
　鄭國木號角道
　已宫㑹水㑹蛇日水乘旺水臨雙女日月朝北
　午宫水陽相㑹日帝居陽太隂朝北水名榮顯
　未宫月掛栁梢金星助月太乙抱蟾木入秦州木孛
　同秦孛金相助金躔鬼宿星聚東井火號文昌
朝拱輔夾
　向日曰朝三合曰拱身命主及諸強宫輔弼日月之
　前後曰輔日月夾身命主及諸強宫曰夾
背對闗迎
　衆星背躔曰背兩宫對照曰對對生者吉對尅者凶
　星辰在三合宫曰闗照在後隔宫隔宿曰送在前曰
　迎
強弱敗旺
　主星居官禄或福徳田宅七強之宫曰強居五弱曰
　弱居子午夘酉沐浴曰敗居子午夘酉四旺曰旺又
　曰樂旺經曰日躔婁八至十三為正旺次旺胃一至
　七月正旺胃七至十一次旺至十三木正旺井二十九三
　十以至鬼三栁三樂于寅亥火正旺斗十八至牛初
　樂奎土正旺亢四至七樂危金正旺室七至十三樂
　胃水正旺子樂參月躔已見日金則樂日在己見金
　則樂羅正旺軫十二至十五次旺心昴樂箕計旺尾
　婁樂參昴旺室樂尾箕孛旺軫箕樂參危樂酉日喜
　神辰遇七強樂旺則吉遇弱敗則貧敗
明晦升沉
　晝日明而月晦夜日晦而月明忌守命而或為主日
　在六陽位為過未則晦月在六隂位為明過丑則晦
　日木土晝明月金火羅夜明反是皆為晦
　日在東喜寅卯辰時生月在西喜酉戌亥時生皆曰
　升守命輔㑹得用則吉日在西則為沉日月夘時生
　人主夭惟在戌則為合地非謂沉也
登殿入廟
　七政各有殿各有正廟偏廟惟主星及命坐此名曰
　登殿入廟最喜日月同向乃吾近君必取髙貴經云
　日正廟奎八至十三度月正廟婁八至十三度次廟
　畢九至畢一度木正廟角度火正廟心二至房三度
　次廟房四至心初度土正廟斗十五至二十一度金
　正廟亢五至九度水正廟翊八至十三度次廟星炁
　正廟奎十一至十五次廟觜牛孛正廟井十九至二
　十一次廟栁初至六度羅正廟星三度至五度計正
　廟軫十三至十六度次廟壁四至七度
躔泄居嗔
　經云居垣而泄氣如土躔金木躔火水躔木火躔土
　之類如水逢木星木逢火星亦為泄論經云木打寳
　瓶水漂白羊此類皆名嗔也
　木在子怕逢金丑上泉枯牛壑嗔斗喜牛寅上金騎
　人馬嗔見火孛憂入水土走人馬斷躔計尾十四夘
　上金乘火位又怕逢水斷躔日月氐五氐辰上火入
　金鄉先嗔木至木觸金龍却嫌見火斷躔木亢二亢
　九孛角五已上水孛逢楚土埋雙女孛羅交戰午上
　金居日分火遇金計臨獅子孛騎獅子金火同周未
　上斷躔水流巨蟹井二十五酉上火焼牛角忌木嗔
　於胃六胃四畢三木到大梁斷躔羅畢三炁胃二十
　五昴二日月畢七戌上金忌白羊奎七婁二水乘火
　位又怕金逢斷躔奎七胃二孛奎十七胃一亥上木
　計火金斷躔奎十七胃二孛奎十七胃乙亥上木計
　火金斷躔羅壁七計屋十壁一土走雙女故曰居嗔
失時得令
　春土夏金秋木冬火日火羅月夜土計木皆不得時
　及冬水孛寒冷不宜與月同躔背火羅者貧如正二
　太陽三四隂五六直符是火星七八水星九十木十
　一十二忌金利此皆是直符若同殺難守命度或守
　夾身度主夭得令者如春木夏火秋金冬水日陽夜
　隂日木土夜火羅俱喜為恩星生度
逢生反刑
　居受生度或曰長生宫或恩宫與母星共宫或共度
　或對生亦宜並度此生我之星最喜合官星滿用或
　為科禄文魁等主星必貴反刑者如金與木反之類
　金躔奎木躔婁不得升殿如水火未濟亦然或日金
　主與刑星共宫度及對向亦然
用殺疾貴
　命主是官禄科名為滿用星輔日入格而此星又是
　刄雄的刼符喪等殺必帶微疾而貴若不滿用者主
　天又主非命而亡經曰身命坐殺殺木為榮宜騐之
尅殺全驚
　尅殺者如坐命金度見火而火尅金六辛六甲生人
　而火又為羊刄或併地殺則全驚畏者矣所云尅殺
　非我尅殺也尅於殺也
官科禄順
　官禄科名主客天元禄主三者乃貴之原若得一星
　守命順行向我或生我或為身命之主滿用輔陽於
　命或闗加對官者主貴
分出奴黨
　炁孛羅計乃五星之奴不宜與身主度主及命主共
　經度此則小人犯主之象若得四餘皆獨立不雜於
　七政之間則美矣
截轉用星
　官科禄三宿最為要用不喜背命背陽漏行于背宫
　則不能貴若得羅計前後欄截則不漏矣又主貴斷
　也
讐閘根折
　尅我者為讐星忌隔斷與主同行如命坐翊火為主
　火躔亢水孛乃我之讎星躔于軫角而命火為其閘
　斷如木根被伐而折也夭喪必矣若火星躔逺在四
　宫及生旺之地不足慮也
令助身明
　火羅本惡若夜生人喜近太隂而反得令能助身主
　之輝逢金水夾輔引從者亦然得此者主聰明富貴
　經曰夜生月而火羅侍衛者是也
四吉夾輔
　天經地緯禄勲天福謂之四吉星只重二星夾命夾身
　不宜斗柄指破
五耗皆臨
　天地耗大小耗及十干所化之耗併沓於命於身必
　主貧苦流耗與原耗併於限者必遭盗賊加流刄則
　遭官破經曰耗居二四必傷財未審騐否
陽宅稽本
　經曰陽乃父居強旺及有吉星夾輔引從則崇父之
　基如坐命酉太陽又為田宅之主如日升殿左右金
　水夾之則可稽其父業豊厚尊貴若命宫主引太陽
　居閑極並入弱宫父業必薄
雄彗鋤名
　天雄地雌二星忌對衝官禄及孛衝官守官守命或
　夾或隔官禄科名之星必主鋤名削利
七政並旺
　日月五星各得其所富貴之原也如日午月未水居
　巳申金居辰酉火居夘戌木居寅亥土居子丑是也
四主咸屯
　身主命主度主夀元主四主於内為惡曜所夾所傷
　而或居䧟弱失經必主貧夭
彼此弱強
　如尅我之讐星既強盛而我衰弱全賴母子二星以
　援在本宫及對闗加合以生以救故曰炁木太盛土
　計俱傷不有一火旺於離明恐福髙而身不能享者
　正此謂也
前後凶寧
　讐難之星為凶恩貴之星為寧若得守命守身有凶
　有寧須分前後以辨之凶星在前背我在後曰向我
　背則不害向則必凶寧星在前曰背我在後曰向我
　背則不貴向則必榮
參差星性
　七政四餘各有不同木主文而繁大主暴而徃土主
　厚而遲愚金主剛而寡愛水主快而不定日配父加
　主星同主貴吉星引從則父貴經曰照命守身形容
　圓滿性温和重言語逈異常人自幼不偏若孛㑹主
　勞瘵在官宫主貴在福宫一身安閑在五宫獨行只
　一男兩星兩男三星三男月配母吉星引從則母賢
　婦人守月度無要星混雜則有貌男人值月守命喜
　與木徳同行好容儀主文章藝術心慈無毒居官利
　官若無官有夀　火乃子曜分晝夜面微黄眉踈言
　快氣豪面上小下大宜武職若晝生惡肌膚眼大損
　妻損財經營宰割之輩　土主安静為主守命主心
　地寛厚利陽宫晝生鼻大寡言多怪硬直有膽順行
　入廟榮貴　金星主潔净好容貌目秀眉疎面色紅
　白身不長聲響亮善音律多滛多技若照命臨身有
　武將之象又為妻星遇火羅則傷妻遇水合格有俊
　秀文章　水星主文聰明智巧性情不定亦主温柔
　可方可圓在樂宫利官若為吏亦利　炁守命主性
　慈善言語分明坦易無妬善謹守少病有夀好佛老
　若近身星或主孤寡　孛守命主言粗膽大有謀為
　多奸詐在未亥子主富大旺主尅子　羅守命性格
　髙傲膽大不耐是非無妬心喜日生在陽宫樂旺地
　在隂宫主煎熬但男以金為妻宿而羅乃火餘能傷
　金若此星旺恐傷妻　計守命性勇面如火膽大多
　奸吝喜居己戌忌夜坐在太隂宫則怒與他宫不同
不一元辰
　論星以本為主坐生年支干所属貴賤吉凶星辰各
　有不同如甲生人值大既是禄又是刄乙生人日乃
　文昌天厨惟卯時生者必富貴丙戌生人日是刄父
　早喪見木取貴丁生人以月為刃已生人月是身又
　是刄又作禄用戊生人土為禄主又是科名庚生人
　水為禄元金為刃星辛生人専以火為刄壬生人值
　計本惡而為禄癸生人值羅本惡亦為禄皆主有貴
　權爵榮
住明匪賤
　明者髙明之地如夘上謂之明堂午上謂之軒轅戌
　上謂之武庫身命主星值此乃髙明之地也不可作
　下賤命論若貴人禄馬文昌斗杓八殺卦氣所臨之
　宫而命主身主值此亦為明宫也
親駕須臣
　嵗殿嵗駕宫惟身命主居之此上又喜太陽臨之與
　我相親如君臣輔㑹於昭陽之象豈非為我之榮若
　升殿入廟居垣皆宜滿用輔㑹闗係於命則貴
身空害卸
　太陽好静宜空喜獨行或在六甲空宮則殺神不害
　經曰太陽萬里明又曰月居閑極始為祥如坐命刃
　旺逢空不畏
官旺禄羸
　坐命天禄貴人唐符國印文昌卦炁斗杓八煞注受
　生旺等宫只宜納音生旺則貴
避蛇踐虎
　行限㓙送㓙迎始脱刃的宫又值雄劍在前者死
值雪加氷
　行限見原讎煞星本可畏又值流年讎煞併沓必死
煞垣益損
　然星不起本垣者或在命宫損序已在三宫損序四
　宫損親五宫損子七宫損妻而後非為我讐反為我
　益又以煞居垣者見日月傷父母見妻子傷妻子之
　類皆以星為重而有益我之星又不以此論
宿㳫嶇平
　衆曜沓為一宫或沓一度而有相生相尅者故曰嶇
　平不一如月見火羅逢望則食逢晝則嶇逢夜生而
　未望者反能一助其光輝如火孛在亥則交戰此論
　星畓之多者亦宜詳考
掌督善惡
　經曰㓙星掌善惡是非富貴主遲吉曜作㓙神敗亡
　更速如火羅計孛乃㓙星也或生我或化為福禄居
　善宫未可便以㐫宿論之而蚤嵗富貴者亦有之炁
　木金水乃善星也或尅我或化為刑囚居惡宫反以
　㓙論故曰非㓙之㓙㐫莫救也非吉之吉吉莫量也
互換重輕
　經曰以輕易重富而貴貴而夀以重易輕苖不秀秀
　不實皆互換也琹堂有内外臺移東就西如主命居
　田入財財入命官入命命入官福守入命命守入福
　皆主富貴所謂以輕易重也又曰閑極主入命宫命
　居間極總成空命入八殺須蚤發八殺入命患難脱
　身命主入奴僕縱坐吉星也勞碌奴僕若也入命來
　切忌小人相反覆所謂以重易輕也已上互換之説
　身命兼論為是
母子側向
　生我者母星也我生者子星也母星觧讐子星禦讐
　只冥近向於我或通闗對合左右相顧則吉經曰母
　顧子子顧母福夀榮昌正謂此也或以月為母水為
　子者非子母之謂也向者向我性命也側者側面背
　行反去不顧之謂也
體用屈伸
　命主曰體限主曰用經曰命弱限强如槁苗之得雨
　命强限弱如逆水之上灘
順逆衰旺
　五星自北而西而南而東曰順行順則面向於前反
　是則逆逆則面反向後皆看身命之所在以辨諸星
　向背拱夾之宜與不冝不可槩以順者為帶臨官帝
　旺之位皆謂之旺凢衰病死絶胎墓之位皆謂之衰
　身命星及得用之星坐臨其位亦因之衰旺之名湏
　是升殿居垣方不以衰旺論也
掩蝕衝制
　羅計䦨截即掩也日月遇朔望則食凢正朔之時刻
　忌生四月度雖無惡曜相闗亦不祥若日月前後三
　日度内引從夾輔及三方對宫有吉星扶助者反主
　富貴不可槩以蝕論為不祥也對宫有尅星曰衝如
　木在丑金在未正對之類尅本命及身度之星曰制
　如金為命羅火制之月為身土計傷之之類若讐害
　之星得此衝制反吉
分㑹引從
　羅計截諸星兩路如文東武西之類曰分諸星聚一
　宫一度如十一曜㑹聚身命官福田財有生無尅曰
　㑹在前曰引引宜度逺如日月引從之類在後曰從
　從宜度近如金水引從宜水前金後之類
漏截守岐
　羅計攔截於身命宫之前後為截吉星因是而皆行
　於三宫六宫則漏而無力矣故曰漏則身命所住之
　位為守十二宫交界之地為岐凡身命坐度宜深不
　宜坐两岐如命坐禄馬貴人地位之中又得吉星拱
　夾真大貴人也如坐两岐多是𨽻卒之軰否則必是
　偏生庻出𢃄遷移禄馬乃過房出祖奔走勞碌人也
　若見有貴人坐两岐者必時刻不定切宜詳䆒
日月著明
　經曰尊莫尊於日月盖日月者隂陽之精氣諸星之
　領䄂晝生從日夜生從月必是日月分明吉星引從
　方是真格乃富貴之原也如日逢羅木氣臨獅子月
　逢計天乙趕月及諸殺星侵犯日月及日月居晦位
　皆非吉論雖或富貴亦不逺大故曰貴人之命看日
　月日月分明是貴人玉衡經曰晝生從日喜居六陽
　之宫夜生從月利見六陰之地果老云晝生日而金
　水從陽夜誕月而火羅侍衛合而叅之可見日月不
　惟得地得時為明而又必以得引得從為明也七五
　賦云左右二殺月居中仍看三日宫玉衡經云三日
　逢刑總月地不能為福由是推之可見日月在命不
　惟本日本宫無殺星混雜為明而又以日之前後三
　度以月之經行四十度之前後無妨礙者為明也且
　日為君為父月為后為母身命官福近陽者貴日月
　夾身命夾官祿及陰陽拱命者皆得貴近君若有㐫
　殺及四餘間於其間如君側之有䜛人雖貴不乆雖
　乆亦不顯矣玉衡經云背太陽於父有憾背太隂於
　母有虧故身命二主向陽則得父力月明近命則有
　好母反是則不得於親必早年棄背若日月雖向命
　而又有㐫殺犯之或晝月夜日或寒月孤陽父母雖
　好終是相失與反背者同
福官清健
　經曰美莫美於福官盖福星髙則平生有財有福而
　百事皆集無福則瓦觧矣官星清則為官有名有譽
　而一身尊顯否則碌碌無成二星只要入命歸垣近
　陽得令升殿入廟無㓙殺衝制方為發福入仕好命
　故曰文星不若福星髙又曰格局髙強不過官祿朝
　陽斯言盡之矣
身命為元
　命主即坐命處二十八宿之所屬是也身主即月也
　及太陰所躔之度亦是也故星家有命度主身度主
　之辨不可徒以命宫之主為命主而月之所次之度
　主亦不可舍也果云身命得位福祿難量左右多情
　功名有准又曰宫主州也命主縣也莫不自縣而州
　愚常謂宫主猶人家也度主猶家之主也一宫之内
　大率有三等星度猶一家之中子父兄弟不同坐度
　之星猶家主一人獨掌家務則凡家人親友隨一人
　之好惡為親踈故度主是木則以水為恩以土為仇
　以金為殺若度主不是本則又有别様好惡譬之家
　人之中人殊則情亦殊若只以一宫之主泛論禍福
　必無切驗故知諸家論宫主而不論度主者皆不若
　果老之説為親切體要也愚㫁以果老書為經以諸
　家為緯以度主為先以宫主為次知所先後則近道
　矣身主諸家皆指為要𦂳而果老月兼身命及身度
　之主並用尤為闗鍵故傷身刼盗果老極忌而對宫
　水映蟾光者必有異常之兆推此身主身度主豈可
　泛論
　歌曰　世人未識星家理不務心傳務口耳生時坐
　度作虚名只把命宫星作主陰陽經緯何縱横俗眼
　無由見終始諸宫皆可論宫辰命元切以度為主此
　是先生𤣥妙機須得髙賢方説與
　又歌曰　夀夭榮枯惟看月張畢危心命尤切半夜
　之前喜獨行禄貴斗杓添皎㓗雖是無光得位宜落
　木寒蟾非令節不闗惡殺夀萱庭眼目光明雙鬢雪
　縱横木孛漏闗明尤是星家稱卓絶
拱夾不起
　拱三方相向也夾命宫左右相輔也不起星躔本度
　也如火為命而火星即躔於命垣火度是也拱夾之
　星如日月福官經緯財田為吉又不宜餘星混之混
　則拱夾不専反無力矣若㐫殺拱夾者其禍尤速原
　星不起非獨命元凢福官財田皆喜守照本宫本度
　又十干化曜福祿印貴權蔭之星夾拱者亦吉若暗
　耗刑囚拱夾亦㐫
釣起飛來
　對照拱照闗照皆為釣起原守本宫本垣為之飛起
　吉釣則吉凶飛則㐫此法惟流年星辰之為應
拱衝直撞
　星盤南北為直撞東西為横衝以相對相衝言之對
　吉則吉對㐫則㐫主流年流星為是身命官福財田
　妻子亦宜驗其對照休咎何如
卦禄斗併
　卦氣曰卦禄宫曰禄斗杓曰斗此三者或併為一宫
　或併為一星或禄主居斗杓或斗杓指禄勲或禄入
　卦宫或卦入禄宮皆有係身命者主貴
　
　
　
　
　
　
　
　
　
　
　
　星命溯源巻三
欽定四庫全書
　星命溯源卷四
　　鄭希誠觀星要訣
　余在江湖二十餘年訪求訣命之士甚多考藝多無
　實學與果老所傳大不侔矣其中間有可取條目及
　彷彿格局不曽該載凡例者今續附于后以俟叅用
　焉
一排命先求星厯端正太隂晨昏起度不差若差之毫
釐繆以千里取三方對照生尅帶貴帶殺若何夜生人
重身度主要𦂳
一觀命局面在乎變通假如四火為命或失經於水得
木氣為援吉若水孛又髙於木氣展轉互相生亦可取
用飛㢘守照遇星制伏則不為害諸星沉退一星滿用
大貴
一先看命度帶殺限度重併遇生星即死如庚戌八月
生人安命室火木為刼土為浮沉火為劍鋒三十二嵗
行斗木水中死
一日干弱老年加殺必死且如丙丁日干年月時庚辛
加酉運或庚辛年必死甲乙日干庚辛月時夾雖未老
見庚辛必死(此條論三命法/)
一官禄星宜守照身命若化禄魁天地人三元大貴
一恩主随身為富貴格假如坐四土火為恩與月同行
又是夜生得令得時更遇生旺諸吉扶之為一二三品
之貴如庚辰四月亥時女土泊命火炁月在畢行氐限
輒登侍郎尚書最怕土退行縱有吉星為援亦終不吉
一飛亷守命主夭湏看格局髙強有救有援命亦可延
如丙子正月生人命泊尾孛守照土在命為援亦不為
忌又如室火安命正月水為亷守照若值太陽或木土
同宫反吉不為害若坐刼的刃行弱限必㐫格局髙不
怕
一八煞朝天假如戌亥安命金火獨守照得令得時為
上格如泊命栁二三度及翊亢泊命者金火土兼為八
煞主獨去占天門得所為上格
一命坐刄不宜金守照加火羅愈惡夀不延長木命人
不得其死逢空稍輕
一流刄併天雄遇木炁為煞最重命坐四土或坐四月
度者或原月與木氣同躔行限值刄炁有災家口不寧
限雖不遇太隂逐月行宫遇此刄炁决主刑杖或墜跌
之災丙辰刄氣在張行限見之多災流太隂遇之同日
受杖八十予命在女炁月同度在亥丙辰年壬辰月戊
寅日太隂值流炁流木又在角小限并刄值月宫符大
限在氐值病符原炁三方切照氐八度忽髙樓跌下死
一日不知人事炁月在刄值月宫又難子息
一月煞飛亷最要看假如我命八月月煞在亥太嵗
填實本嫌炁月同躔室度所喜炁生身度火與彼有情
作事儘有方便未免亦有險撞
一㸔命不拘晝夜須㸔太隂落在何度有無夾拱吉凶
與命相叅取用又看本生日干化曜金木水火土加在
月上與别曜有無尅制假如我命甲子日干甲巳土太
隂即屬土不宜月炁同躔主有疾炁為財福又日生人
稍輕行四月度主脾胃疾炁氣若帶殺瘧疾經年不愈
脫限外方可
一縊死必犯䦨干殺有甲戌生人栁土泊命土起亢羅
守照一生發用五十七限脫鋒入刼自縊死又甲寅生
人寅時軫水立命月起官禄參水四度十八嵗入張為
生員縊死以亢參度數是欄干故也又如乙夘生人壁
水立命日月夾水中道士官卑至六十二行夘末將入
刄縊死何也葢宫大怒畢七原欄干煞起畢七與孛同
道命水又是㢘刼主不宜夾拱亦主縊死不獨㸔欄干
但諸殺併㳫夀元根基淺薄亦主横死
一月帶刄不宜與火羅同躔主目有疾若在已上主耳
聾火羅帶殺險火命人稍輕行井度與煞金同纒在翊
或在别宫火逼𦂳亦主刑死且如己未生人二月九月
又是未申宫泊命月是煞主最嫌與刑金同歩若得令
先榮後刑又有丁丑二月生人金月在子火在午亥宫
泊命金為兄弟帶煞行煞限被弟持刃殺死
一寒月要隨陽日月同躔又是四月泊命更官福財田
又好為上格
一看官魁星要𦂳名利人根基既好更官魁在命或在
官福在八煞獨行得令作顯官如甲壬生人炁月為官
魁乙生人水日是也
　官魁例(前為官/後為魁)
　　甲命(炁/月)　乙(水/日)　丙(羅/羅)　丁(計/計)　戊(孛/火)
　　己(火/金)　　庚(金/水)　辛(木/孛)　壬(月/炁)　癸(土/木)
一五星帶天雄羊刃近太陽主目疾四日泊命愈驗日
守照亦然若日帶孤亷刃守照或遇殺星輔夾俱主夭
一用星或命或官本弱得援星親切得所者為上
一命坐孤刼有孤刼星守照者有命帶孤刼者不可一
概論大抵身命帶從坐煞孤刼逄生必害六親各有輕
重得失之分
一命坐四金度圡對照金勢強假使金木同度或躔木
宿者既尅為財主一生有財及至行限與金木同度决
然不利因財致禍刑煞重併者者尤甚
一看命度帶然與不帶煞起在何宫度與三方有無相
戰方論吉㐫假使金為命度又是亷刃等煞或與火羅
衝戰或與太隂同道決主重疾若帶孤刃亦主孤乏若
帶煞升殿居垣更加三元㑹此皆是顯達上格餘皆倣
此
一八煞煞宫刄雄併或身命坐臨此宫或煞星臨照此
宫皆主重疾八煞主守照得所主權貴
一八字中諸刼刃併在年時上主疾否則天若諸吉貴
禄注受斗杓符印在年日時上大吉貴如甲辰甲子甲
申九月十一月注受禄馬生旺在寅寅時最好
一火帶帶刃鋒行限遇之或太嵗加臨主血毒灾金帶
鋒刃主喘肺中有疾
一命坐刃鋒逢空加福官國印得力貴格
一天元星最要𦂳或守命得令相資或是身命主聰明
加生旺貴禄為竒主貴
一行限見夫妻星又吉曜得令主有喜行度交送見之
有吉有㐫生我者吉尅我者㐫如井木行室火為脫氣
㐫
一同年月日時之命出處不同何也想太隂交宫過度
淺深先後有八刻之分假如前四刻月在心五度論太
隂行事後四刻月到尾初論火取用各有不同况夜生
人乃身度主為要因往推來可騐
一三元最宜照官禄若安命在奎婁更天元星得令得
地㑹官福必中進士狀元
一身命坐空怕刃對照主夭行限見㓙星難過坐命對
生時又遇殺守照夀不長
一四金泊命主起煞宫盖煞氣太重命不乆長若福禄
身好發用只宜引陽貴
一冬令金水嚴凝若守照或是命度乃孤乏之人也遇
太陽不妨
一飛亷守照夀不延如庚辰命八月寅時張度泊命亷
火守照日有辛巳戊午之不同一為進士侍郎始終得
所一為監生至五旬方除州判過三載死在途又如庚
辰三月未時星日泊命火羅為亷與日同度父夀未限
貴又有三月寅時命坐室孛守火羅夾陽行房日度有
夭者有夀者六十甲子中皆類此觀命者不可執一經
泥一途當權通變化固㣲妙而難測也吾想夫午宫安
命者火官為福為天地元總是太陰之力又如彭布政
命己未正月亥時角木泊命孛守角木貴格若曰火命
人如何不怕孛孛又是亷刼主只因五星髙強反吉論
孛生命木故也
一計羅截斷論跳出一星又嫌五殘守照經書甚有理
但中間多有五殘守照而富貴者如白布政己亥四月
二十九日子時危十二度泊命計羅辰戌滿一炁在斗
木到大梁月孛胃土同躔諸星皆不可取年少登髙科
得名為御史副使布政人品異常吾想月為天元祿主
身度主起髙故也又如己亥七月卯時柳上泊命炁滿
闗日月五星拱夾早妨父母出外無根發迹此格可准
又有六月午時氐土安命五星日月南離趨拱此是貴
格又如己亥八月十四日午時寅尾安命炁在斗月在
危脱氐土身亡吾想月帶刃推不宜與火己亥對衝加
金羅三方對照謂三方四正俱是煞故也
一太乙抱鬼之説鄭先生曾論有秋殘夜半不可孤居
之論吾觀貴命多有月孛同行或前或後或沉或晦亦
在辰戌丑宫者不妨此又不可一槩而取
一婦人命最難看有坐臨官馬者有坐咸池守照者身
星清吉亦無它事雖發用一生多病若煞宫安身命終
帶妨尅
一女土泊命木守照不妨行限好即發用財福尅命之
故
一看太隂要𦂳李侍郎己巳十二月十四日亥時程副
使十三日亥時俱翌火度泊命監生舉人出身諸星無
異止是月躔畢度者一生為風憲官五十八致仕富貴
極厚七十一死月躔井一者一生為部官五十九病六
十死又如乙夘八月辛丑日申時金月在辰又有己亥
日申時者二命俱坐虚日孛守照諸星一般太隂與木
日在巳者早中進士御史侍郎尚書五子三子貴夀至
六十發背死月在辰者為賢良保起居京官八品行房
日氐土死其年四十四子不貴想日月為身命木為福
財俱起入八煞故也
一㸔八字要緊如時遇禄馬生旺貴人或坐時籍之勲
皆好甲辰坐寅時尤妙
一諸星拱西北惟一月順而當陽宫度俱强亦為大格
行限弱則不能吉如壬申四月亥時在斗泊命壬戌日
者月坐官禄坐殿官至一二品乙丑日者月坐福徳官至
四品三品俱六十二行入午限死太陽酉孤立癸酉流
年羊刄在命俱死于官得唐符卦氣在午結果甚美又
加壬申正月巳時胃土泊命計羅己亥一孛滿用月與日
在亥者登進士官至三品一子月在八煞者為生員無
子三十五入刃病亡重在太隂不可不察
一論拱北格如黄少卿甲戌年正月二十七日夘時生
水木日守命在室度五十六限氏土死在途此火水之
騐也又有同年月時二十八日生者作二月節注受在
亥更妙月金同度在子格局拱北何以為守藝下賤人
命也重在日之干支可見丁夘戊辰之有異不可執五
星便斷貴賤若不精八字者須熟知人出處先人事有
准方㫁後吉㐫庶可
一火羅攻破日䑕者太陽得所大羅不得令或水土生
人不忌
一婦人丁巳正月申時生羊刃地雌在命孛為鋒亷㑹
羅炁守夾井木命木又躔亢劒殺坐奴囚刑左右拱夾
何以取用殊不知羅孛乃為我用星計為官魁夫主朝
天太貴一品夫人造化壽八十之上八字有天月二徳
故也
一𤣥武引駕水在日前又值吉神化三元最妙太嵗兼
之為上格四水泊命者取之在午未辰己夘上愈妙更
要太陽得地有光
一朱雀朝天或捧御單行得令為上格化三元最妙假
如戌亥安命火守化為三元或木又為三元三元宫度
相資為上格也
一昴日安命刃火與日同躔木㐫若逢夜生秋冬不妨
更得金水相扶亦主貴有壽
一主命俱坐空亡名死窟加刄拱禍偏烈太嵗實之死
於非命
一日月引領諸星拱朝帝闕及文武兩班天地開明大
貴格人世不多見
一八字新舊相同者貴賤可擬只五星不同行限休咎
出處有異
一宫主尅度輕八殺不宜尅命官福主受尅限遇之不
吉格局好雖不妨結果終不善
一土計羅帶天雄羊刃夜生與月共度必有破相之疾
太陽帶之亦然
一丁酉十月丑時已翊泊命金守照月與火同度在軫
十二三必是瞽者金能音樂月帶刃殺最不宜火逼故
也
一身命入八煞得令得時諸吉扶之貴格如丁夘生五
月午時軫十度泊命羅計截斷寅申一金漏出在酉本
美争奈火助煞土尅命水在鬼月帶刃同木坐禄旺見
水得子妨妻三十五行井木净身為内使刄尾刼首見
計不好總論一金得力故也假如戌亥子立命八煞守
照更遇吉神大貴
一諸星皆晦惟一福專權又化為催官或為三元又值
禄旺之地不以晝夜為忌此是大格局雖有官禄從陽
若在弱宫與命相戰皆不取用與身命相資者貴
一犯三刑勾絞如夘刑子是子上泊命者八字日支又
是子日者四旬外行夘限犯刑而死又如丑刑戌身命
主起在戌上又日支是戌再行煞地必犯刑死若日干
不相干犯行煞限或獄中死或生毒死守星善善死犯
者終非是吉人
一身命坐劒廉刃鋒無星壓者若星得局主發用貴顯
限遇諸殺井沓重者亦主死于非命也行煞地或見㐫
星火羅計孛發惡瘡死又如坐有吉星限遇煞交併亦
主横死有壬申生人七月夘時星日泊命水輔陽在午
唐符卦氣在局中年保為訓導癸酉流年六十二嵗限
交室火見計六月被同僚打死檢屍此是羊刃與木對
照于命申反刑亥加勾絞亡神貫索在亥炁月在丑羅
土在己酉諸煞交攻故也
一安命立身坐實占髙強且如六辛生人酉上泊命遇
丁酉日最佳若身命福禄星好一二品格戌為刃處安
命遇戌亥日㐫命坐日支為第一坐年月時者次之又
如金生在已遇己巳日又是巳上安命文星旺官髙假
如木旺在夘又遇夘日更安命在夘大貴之格
一八字有合天月二徳命度身好大貴格或時帶天月
二徳假如巳生人寅戌為天月二徳日月時有寅戌又
相合為竒
一八字天亡先論日干支要𦂳假如乙酉日便不宜庚
辰時謂羊刃交合故也
一四月泊命月起失經土計或羅孛帶殺夾拱夭亡金
水雖好若帶重煞交拱亦不乆長大扺太隂只宜獨居
夜深火金與月助光相宜帶天元中舉與孛同躔妨母
若有坐位已不妨寒月不可同居
一孛隨大後行大限忌之若四火安命或火命人生壽
不長火旺尤可隔二三度主夭十六度外有援亦不妨
一四木安命木土同度得躔又得生旺財帛擁進更財
福二官有吉星扶為上格
一四木安命水去輔日引駕更得吉曜相扶太嵗兼之
為貴格
一四土安命宜火得令獨居守照或去近土為上格再
不宜近羅謂逢生不宜重見若火太燥為下格
一四日泊命不宜木炁與日同躔日生人主夭若火羅
日同躔只不益尊親於已不妨惟四日不怕飛亷火
一帶華盖主聰明宦官帶華盖者多
一妻坐遷移昭重婚之婦遷移主亦不宜守照
一身命坐孤刼無吉星輔者結果欠好縱有福禄星享
用到㡳不得力或死在外方不見妻子面煞宜空福禄
吉星不宜空
一看命格最要𦂳中間星辰有吉有㐫且如火羅計孛
守辰戌丑未或月坐煞得地先貴後刑
一命坐旺地行庫限不吉或死亡或剥官有援不妨
一壬癸生人土為羊刃又為血支血忌若四水或月度
安命土計尅度主血光灾如是五六月為飛亷必主夭
又曰金命生人見土不甚㐫
一坐天狗主無子如癸酉五月未時命坐角丁酉日者
木月同度在室有子無官戊戌日者月躔壁水有官無
子予想身度主朝天月為天狗得水光彩所以無子有
官又有坐天狗者加火孛不吉照命限必然無子若得
吉星者又當有子不可執一論之天狗在男女宫主受
尅亦難子息
一命坐處對生時時又帶煞主夭難養
一太嵗填實惡星或在命限主灾犯者死
一兩岐斷躔處立命天否則貧乏坐處不得安稳故也
假如乙夘九月十四日戌亥時生人胃十一十四五度
泊命殊不知戌亥時胃炁盡矣又入昴初管事最忌火
羅為鋒若太陽坐煞或犯火羅此命十三先尅父十四
後尅母交限斷躔故也二十八宿交界處有盈有虧須
考究推斷
一共命貧富壽夭不同吾觀時有八刻刻内有卒風暴
雨隂晴晦朔是一箇時中有變兩三様天氣更有日月
循行交宫過度明晦不一雖曰共時其刻有不同天時
人身相合未免争差有彷彿者時刻相去不逺出處
大不同者初未交界故也
一經云官禄宫主忌限天雄有戊辰生人正月酉時張
七度安命土守照月傷女土金日在危謂犯天雄如何
行酉限官至三品入魁二品六十五升兵部尚書七十
致仕盖木命人不畏土故也貌主黒
一經云四月坐命惟土計可怕有辛夘生人十月十五
戌時畢十三度坐命土月同躔在夘二十六中進士
四十六二三品盡是水日在邜謂𤣥武引駕夜生人用
身度昴日為主故也然土為八煞遷移退行與月有情
母子先零丁被㐫人刼去後顯復性與母同居
一男女宫見太隂并金水先得女子羅計在五宫主執
拗性情多有尅害如逢木土太陽主先生男如夜值之
恐難存養
一孛在前月在後謂太乙抱鬼亥戌丑宫在下弦既晦
之時名曰抱死鬼有乙酉生人九月三十日辰時尾初
立命金水守照月角八亢初謂抱死鬼月又在亢八父
早亡母賢夀至四十一行張限為御史四十八四品行
至栁土三品其説何如葢水日馬官魁金水月孛俱旺
樂孛為禄主故也術者不可不察
一水氣相生夾命或帶官祿為上格
一羅近太陽父凶殊不知又有夀考者謂首星捧日夜
生者吉盖夜日無光喜火羅故也
一經云八煞宫兼閑極身命所臨皆不取楊監生甲辰
三月戌時亢金坐命土資亢大守照為天池人三亢有
學四十四脫鬼金死在途無子件件無成况金為㢘鋒
夜土木愈凶又甲辰七月巳時亢坐命土資亢木在角
金拱日貧乏之人也如殿駕馬者不可泥此論
一對宫星為大耗見之主服耗如我命女度土見日大
耗加官如李㢘使命土見日升三品死六人
一身命起死敗地行衰限破家行限見敗星或天地耗
又對宫大耗皆耗財
一火羅計孛中居子午與四餘並論
一殺星坐命不喜殺星來生他主夭如甲辰生人亢度
立命金帶劔鋒或飛㢘最不宜土來亢上葢其為白虎
的殺若身吉主貴若火羅孛犯身主賤四十五行鬼金
煞則死
一命度帶刼刅㢘的耗符殺併重又遇生星其勢愈惡
行殺限夭亡如癸未五六月生人女土安命者是也
一四水安命遇金帶長生貴禄守照或生水大吉愈老
愈徤如癸酉生人金帶鋒㢘守照雖生貴水亦夭
一官命二宫㑹注受斗杓卦殿生旺木吉然本原受虧
名利虚花百無一成看楊知縣戊戌命便知不吉主夭
子不成人
一水為孤刼計為雄刄夾日主胎中妨父刄雌與太隂
合着度上即妨母
一八字忌惡日生經云倉庫化作塵無格者凶時亦然
吾觀大富貴命多有十惡日生者此不可准
一三竒格主者貴曾觀不富不貴命亦有甲戌庚子丙
丁者意日時上起者准
一官星最怕天雄如孫尚書戌辰生張立命土守照金
日月在子天雄不忌
一行限遇忌星當亡若限主忌曜居旺樂廟止是病再
延四年或一二年如癸亥生人命在心水土在刼尾七
十一病幾死又踰十四行昴度方死其類是也
一流年星如井木安命木入亢婁火帶煞入命宜謹身
節欲
一土躔牛居垣而泄氣木躔斗入廟而退行得失相半
一奴入官宫煞臨命主人事虚花
一木土同度入子限便有耗服
一行限在子流木氣在甲或羅火照虚凶不吉
一婁金行斗木非傷人則妨職
一星對照如金在畢九度行限尾九度其年應尅害若
奎木安命其年不安如壁水安行生我吉
一日月蝕時生子主夭或瞽遇天神威怒雷震風烈之
時生子大不利到老有非常之禍
一月兼身命若起在孤刼㢘刄縱有生旺扶助亦主夭
折
一刄刼首尾交界兩岐立命主夭夜土日火守照謂五
殘星非貧則天
一合刼局最妙縱度主失經也不妨福禄逢空遇吉神
止半力惟貴禄要合凶神不宜合
一命度主或身主為天元若守照或起得所為文學科
名造化
一甲子甲辰甲申生人丙寅時庚寅庚午庚戌生見壬
申時主大貴顯
一四金泊命與水守照金助水力乏則不能剋木為財
行四木度不利餘倣此
一看命令星最要𦂳如冬令金水守照孤貧與身同躔
亦然
一孛隨火後最重若在前隔三四度亦夭出十度之外
有援不妨
一八字一旬内合六條戌辰與癸酉合年與月合甲戌
己邜合丙戌辛邜合戊戌癸邜合甲辰己酉合丙辰辛
邜合年與月合日與時合時合為上年合次之謂之君
臣慶㑹格主大貴
一八字日時帶天月徳如三月壬九月丙運行丙壬有
官者升遷無官封贈殁後亦然若格不好雖天月徳也
夭凶
一諸星背行亦有𨼆匿而不知顯者如己亥生人四月
子時危十二度命坐計羅辰戌截炁在斗諸曜皆西没
之地孛隨月後俱傷於胃木又大梁行限似不可取此
人二十五中進士御史三十四五副使布政四十四五
侍郎尚書葢身命月為天元與孛在胃正旺之地火金
為官魁前後引從此大格也五十七行氐度死
一四火度命水孛逢生對照火本弱水强難遇但金月
火不盡明主晦
一四水度命忌土孛對照又看帶煞輕重如何惟官魁
喜照命限兼身命不宜羅土帶煞相親也
一如命躔四木度甲乙生人又属木納音又木純作木
論春令晝生尤妙餘倣此
一羅計躔日度太陽飛入神煞或在隂宫父早亡如犯
月度天隂飛入惡煞或在陽宫母早喪羅怕頭忌帶刄
孛怕尾忌帶浮沉刼耗的炁怕冲忌掌飛㢘計怕怒忌
為刄雄依此倣之
一日為父月為母務要光明主父母富貴不宜陽刄雄
雌之位亦不宜四餘掩蝕主父母傷殘
一身命躔隂度者主次胎生又晝用日躔夜用月躔陽
度者一三五七九隂度者二四六八十是也宫身度三
主俱躔陽度者主富貴謂之三陽開泰格男純陽女純
隂為妙
一日月㑹貴人之地無凶星破者為上日月夾貴乃以
尊貴斷之
一日月拱斗為上格人命罕逢之
一日月拱夾太嵗大吉夾嵗殿亦吉
一日月拱夾大小耗宫必貧賤有始無終之人
一日月拱夾天雄地雌再加惡煞得志似虎添翼草䖝
出脚若守命得用主有威權
一日月拱夾的煞主其人一生無後身若飄萍
一日月拱夾陽刄宜武職刄在命又喜日月拱夾大權
武貴驚人之要勢士人不祥女命主産亡
一晝生火勝於木不忌水字同道夜則水勝於火不宜
見水再行水度必夭折
一命居兩岐者非過房出祖必自移根換葉
一行運限者切忌元流二冲尤怕流行尅戰爵禄之人
要冲禄馬遷官進職事必有動
一運限在神煞之宫尅戰之鄉最怕刑冲壓逼如庚子
生人運限在巳太嵗在亥謂之冲運限在邜太嵗在子
謂之刑運限到辰太嵗在巳謂之壓運限到巳太嵗在
辰謂之逼若見此數再見忌宿定主災殃
　
　
　
　
　
　
　
　
　
　
　
　
　
　星命溯源卷四
欽定四庫全書
　星命溯源卷五
　　類次鄭氏諸家觀星心傳口訣補遺
　　　論五星相生
火宜獨居生星不宜重見如木生更不宜見炁木喜相
生須要得時如秋木落陷水孛同生則木浮矣限行煞
地加浮沉主水厄水計同居如是煞行限遇之亦然如
根本髙固不可例論土星火羅夾生根本雖固失之太
驟若守命主其貎非疾似疾加煞則疾顯揚惟金星喜
土計夾生根本亦固但發遲遇生旺則髙水星宜金生
但秀而欠實凡金水皆秀星不若火土木羅之盛也
　　　論五星相尅
羅火尅金最凶加重煞則相殘盖飛亷陽刄為重也金
不宜為飛亷陽刃羅火不宜為天雄地猬木不宜金尅
若金為飛亷陽刃最凶他煞稍輕水不宜土尅强遏則
水不順流加計則水遏矣或主氣滯婦人主月水不通
火忌水尅加孛則凶土忌木尅加炁則重主疾限遇之
主病難瘳或瘧疾加煞則經年不愈吉星喜相㑹或官
福同宫或田財同宫不宜奴星與遷移主相㑹
　　　論五星守命
木主慈清修近文加水則文章顯世安於巳或未或奎
為最金性剛烈主燥不藏事得所則好義遇水則淫孛
次之見炁孤梗水星多智巧無善星三方對照則性流
無定遇孛則泛濫矣遇土同躔如水命人及坐命於水
則沉晦如土為奴原無生旺禄貴宫而為大小耗天地
耗併則為潜偷之人終身沉滯無能為　土主厚重得
局守信如在己雖破局或土命則星照本家或長生禄
貴加臨皆作好論如壬寅壬申是也火羅助之其性不
甚嚮快貌亦不揚土與計同宫其人執抝自是窒塞不
通　火得局好禮化耗則虚花使用主耗財若不得
地則弄巧成拙加煞急燥主常生瘡痍或至於癩而夀
不逺　日喜金水同宫則人材好貌或能言日忌與羅
同守命非足疾則目疾日遇孛前後皆不吉但後重於
前亦主有疾或瞽或主傷親火猶甚但火主上孛或上
或下　月喜望夜或上下弦宜金火助之孛在後則好
在前則不好月遇計則主目疾月與土同居亦與火日
同論　凡日宜晝不宜夜炁木亦然如木命木在午為
青龍奉御如日生人坐四日度見於擁蔽日光則不吉
凡紫炁守命皆主生鬚躔水土者多金度者少經云若
太陰被火羅或金羅孛計夾又看太陰所生如何若坐
星失次經乃謂身無主位貧賤夭折假如丁未生人太
陰是刃主太陰在已火逼緊主瞽一目如太陰在寅只
主目爛如三方對照爛後亦瞽　夜火好禮晝土持重
矮肥木主慈愛人必清秀金性剛不藏事遇火則滛亂
妻宫加然則妻滛水木清秀如㑹文星或己亥學堂或
奎井亥宫皆為文章之士夜火奎壁火命亦然金水伶
俐三方咸池咸池或遇金孛主風流奴主髙則為樂人
水土守命晦甚晝火坐命夜土切照亦然晝火暴怒
夜土頑愚田財主尅命禄貴主生旺加臨主富惟官禄
主不喜尅命則招官事三符㑹限或亡神禍事連綿限
弱當受刑遷移主衝主徒流若限在前然在後亦有此
患遷移尅破田財度主破家蕩産天馬地驛㑹木孛一
生惹事招非天耗地耗切忌財鄉身命二主怕逢奴元
福禄㑹則美天經地緯拱身拱命皆為上格只不宜居
斗杓居官官不起亦貴命也飛亷陽刃忌見羅計非雷
傷則當虎噬
　　　論煞星守命
刃併天雄刼加地猬守星善則險處獲財限路危則亡
生喪魄飛亷陽刃忌見羅計官符病符月符不宜重見
見則有囹圄之患天耗地耗切忌財鄉官祿宫主忌見
天雄天馬地驛㑹木孛一生惹是招非大小耗併盗刼
辱身刼刃地猬遇妻星揚鞭再醮天雄白虎入官宫多
招横禍天雄在命性必雄官元不宜尅命謂之官鬼羊
刃在命性必横刼煞在命性必孤陽刃在命必有疾加
天雄必破相炁羅相會亦主孤遷移主尅命主遷居或
加煞限遇重則徒流輕則逺行如尅破田産度主弱主
破家我去生他主晦限亦然為其泄氣故也奴僕主不
宜守命主勞碌凡用星皆不宜見奴元金火不宜同途羅
孛次之婦人金火守命則淫限遇則凶為其相戰水孛泛
濫　日月目之象亦親之象計羅近之則目有疾刃極重
天雄地雌刼煞飛亷次之父母忌之亦然生煞皆不宜重
見或生地坐命不宜行旺限老人遇之則死否則衰
若乙亥人又是正月此水孛為刼主又是飛亷或五月
十月是耗主况又亥火命人為煞太重不可為吉論婦
人則主夭甲戌人亦然葢邜為刃亦夭男子忌之尤重
如壬午癸未生人得孛在邜貴旺同臨此人必發　五
曜連珠或七政四餘不雜為貴但不宜背命五星聚天
門命坐其間大貴亦不宜餘炁間之雖五曜連珠四餘
七政不雜亦欲得所宜向東南不宜西北雖居離明不
宜命背背命亦無甚貴如坐命在邜七政在南趨從必
貴位至八座凡觀星勢皆宜諸星拱命不宜背命格髙
命髙主富貴雖居暗地不可作下論或亥上安命惟己
亥有星其餘皆無星亦貴大抵已上住命又不如亥上
為妙
　　　論七政躔次喜忌
太陽為父在强宫金水引從與吉星㑹主父富貴在命
宫則吉在財帛則父有財在兄弟則父失利在田宅則
父富在男女則父平安得子力在奴僕則父勞碌或為
奴在妻妾則主有好妻在疾厄父有疾在遷移則父出
外為商在宫禄則父有名加吉星方可在福徳祖父有
福在相貌則父平平有貎　已上宫分太陽加臨金水
拱夾得用日生則父大吉喜金水相見大妙土計亦可
火入垣則可犯陽則不可忌木炁掩光羅主刻剝夜生
人則輕故曰日從陽則吉太陽無輔名曰孤陽男子不
得祖業女子外家必零落臨生之時父不在家見養金
水在宫及夾拱者吉三方拱得吉星方可太陽如作煞
主單行三方四正無衝激則作吉如太陽既是煞又㑹
煞引從作黨極凶
凡太陽忌煞夾若在一邊則好日月皆論中氣次以月
為母如上下弦是煞則作煞論日月非中氣則看田宅
宫
太隂為母入强宫得經得所與吉星相㑹則母有力失
經失所與凶星相㑹則尅母入命宫吉入財帛宫主有
財入兄弟宫有情吉入田宅宫則主母有田宅入男女
主先女後男吉入奴僕主勞碌起家必庶母生不然末
胎入妻室主因親得妻入疾厄主有權有疾母灾多病
入遷移則平平主過房出祖入官禄則貴盛入福徳則
生平有福入相貎則母貌美坐咸池則母滛主有外心
煞併凶忌見土計最凶火羅稍凶夜生猶可金木水相
隨則吉夜生人最佳月上中旬生者有力下旬生者無力
凡男女命太隂皆愛清貴及落在吉宫者妙
論木星喜春令宜見水孛生之寅亥二宫吉未宫亦吉
巳申二宫受生吉為人清秀慈善考之凡木在卯宫多
利忌見金火秋冬皆失令加諸煞則凶與太陽交㑹吉
必尅父戌卯二宫脱氣平平見土計子丑二宫怒見炁
則餘奴主反孤
論火星喜見木炁相生又不喜重見從陰則吉犯陽則
凶夏令吉春令少吉獨行有權卯戌二宫吉申巳宫樂
寅宫吉巳宫躔軫則受制躔翊為朱雀乘風夜生反吉
有光明忌見水孛凶冬令不吉加羅火凶日生忌犯陽
夜生則可躔辰酉為火入金鄉則早抛兄弟子丑二宫
泄氣見金則怒
論土星喜火羅相生亦不宜重見重見火羅則太驟一
發反見禍子丑二宫吉夘戌二宫吉辰戌丑未月得令
從太陽少吉日生反吉忌見木氣相尅加計則凶忌與
太陽相見入寅申巳亥宫凶辰酉宫脱氣未宫曰三丘
煞見水則怒
論金星喜土計生之從陽則吉從陰亦吉秋得令喜辰
酉宫吉未宫亦吉子丑宫受生見火羅凶午戌夘三宫
凶又金乘火位其人少失尊親已申宫脱氣平平見孛
用之則為花酒之客夏令無力寅亥上及見木炁則怒
矣
論水星喜金星相生入已申吉冬令吉從日月吉未子
宫吉亥宫朝天稍吉土計凶見孛則餘奴犯主加煞非
夭則刑丑宫少凶夘戌上怒見陽不妨寅宫脱氣
　　　四餘躔次喜忌
論炁星主慈善出家好道坐命及三方對衝見之必孤
妻子難為行限及三方對照見之此限必慈善要出家
出此又改矣犯太陰為人晦滯近太陽則掩光遇劍鋒
恐受傷如對照先雖有妻老年亦孤居子丑則怒居寅
亥為奴犯主位不吉居夘戌則有生成之意居辰酉則
衰居巳申受生吉居午凶加煞尅命度大凶
論孛星此星居命詭怪萬端權謀不變有尅剝無禮制
居子少吉居丑凶加煞尅命度大凶居亥朝天少吉居
寅吉尾火上凶居戌凶主流落奎度反吉辰酉平平巳
申為奴犯主位居未少吉居午大凶女人當頭尅夫害
子孤淫是非隨太隂在未曰抱蟾單行生度吉剥雜尅
度凶
論羅星此星守命為人性躁暴居子午曰中分吉居己
申受制小吉居子丑為生本宫坐命遇之為餘氣生命
忌尅牛金凶敗夜生得用辰酉宮則怒凶居未主尅剥
生灾多官事居邜戌為奴犯主位立命於此不吉行限
遇惡星相生則為富不仁相尅則凶㑹金加飛亷則犯
干戈及暴死㑹劍鋒非惡死則傷殘矣
論計星居丑躔斗名曰朝斗必貴只宜獨行居子為頑
土須用木炁制之方可或相衝照或三方相制亦可入
寅遇金則吉入亥平平邜戌獨行吉辰酉吉巳申則怒
未上凶午上平吉㑹劍鋒必傷殘及惡血死
　　　續論七政四餘分布宜忌及入格真偽
一太陽照妻宫孤立者皆主夫妻年紀不等否則妨尅
重婚
一太隂正照妻宫皆主妻妾無貌不然亦非正禮而婚
縁太隂有盈虧之不常也
一太乙抱蟾常人見孛與月同行便謂之太乙抱蟾非
也須是上弦及望前既望下弦在未上見之及生於戌
亥子丑夜生者方合此格如非其地又非其時名為抱
死鬼却不能為福矣
一木羅㑹舍必在寅上為吉葢木喜羅樂之地二星相
得為㑹舍在他宫則亂格不足為吉
一火炁為職權在寅夘為大吉葢火廟於夘生於寅寅
為炁之垣夘為炁之旺地二星相得故為職權不以晝
夜為拘其他福必减半
一木孛為符印在未為得局盖木升殿於未孛入廟於
未二星得所方吉他宫其福减半
一火羅孛計乃四凶曜化凶化吉並宜獨行則主重權
一土星為災至緩主病淹滯難瘥使人晦懶作事有頭
無尾或出一月其病方發
一紫氣為灾比星尤緩
一金星不要坐羊刃的刼煞之上葢金主殺遇煞則煞
氣輝騰故為煞至重
一計羅截㫁之格不宜太陽跳出犯此名為孤君逺遁
君主無輔極為不美葢太陽乃君象只欲五曜輔佐吉
星拱夾方為吉論若孤立於外主人一生奔波不得人
力雖我附人人多逺之
一羅計截㫁半天星此格有吉有凶或截在左行限在
右或截在右行限在左名曰反背為限度不與諸星㑹
遇故也又有升沉之不同或日生而諸曜當天截在邜
辰巳午未申位而有星行限却從酉戌灾子丑寅位而
無星者為不得體或夜生人截㫁諸星在酉戌亥子丑
寅位行限又從邜辰巳午未申位無星之地皆為升沉
不同並不合格　此格當專論一星跳出在外者何如
或為福星禄星財星命主或官星權星貴星爵星夀星
夜火夜月晝木晝土皆為得格主人必有富貴福夀如
跳出一星或是刑囚暗耗或奴僕主羊刃主刼煞主的
煞主晝生而有漏出或火漏出或夜生而日裏星辰漏
出者皆不合格主人貧苦勞碌處世無成皆不可為吉
論
一太隂逐月隨日而化金木水火土太隂屬水則不喜
土月同躔如太隂屬木則不喜金月同躔餘可例推犯
之皆帶疾妨尅如更在空亡亡神刼煞空亡之鄉者决主
其人亂説是非言語不定
一令星在太陽之前名為旺進若是命主在前為持進
名曰令星拱日又曰令星當衡皆主權貴若命主及令
星在太陽之後者名曰後進其福减半
一諸星並行有前有後凡煞星則欲其前行主星則欲
其後至且如水火同行水尅火為煞水在火前則為不
尅火在水前則煞逼身最為大害不可不審經云煞前
主後當膺藩輔之權煞後主前必有徒流之患此之謂
也
一諸星㑹聚有吉㑹在凶㑹吉㑹者如命主身主度主
官魁福禄化貴權印䕃則為吉㑹雖是火羅計孛若作
吉亦為吉㑹若為羊刃刼煞及化刑囚暗耗皆為凶㑹
主禍
一諸星並要分行善惡不可混雜故善者專為吉惡者
專為凶經曰善惡不宜雜處吉凶要在分行此之謂也
人命中或見福禄單行為吉若福刑相㑹禄耗並行吉
星凶星皆主利名有成有敗處世無成
一五星退行有退而有力者有退而無力者且如火金
二星同行金在前火在後而退此煞星不敢進前以尅
金是謂退而有力若金星退遇火順行反尅金星是謂
退而無力余可例推
一五星退行有退而升殿入垣逄生皆為有情反作吉
論或退而坐煞逢煞及入惡弱之宫皆為無情决作凶
論
一退星為禍為福尤甚葢行遲故也經云星躔退度善
惡分外有情看命者審之
一諸星在命皆為所属既能為吉亦能為凶其論已載
𤣥妙集中細看極有靈驗
　　　論十二宫守照活變看法
一十二宫分皆要詳看先看其宫後看其主凡宫為祖
𧺫星為巳且如田宅宫忌破空亡刼煞守之若𧺫星居
髙無祖業自創成若宫好主𧺫不好雖有田宅而不能
受用革故鼎新方可又看其生旺如何定其加减若五
星本壞將餘氣代用者主屋宅不新亦不甚髙廣如妻
主壞以四餘代用者主無正妻或重婚為子主壞者或
非親子又看其主主𧺫逺近何如如加祿貴生旺則吉
推此可例餘宫
一十二宫中主星雖有定位然亦本主考之則釣𧺫飛
來滿盤活潑潑的底昧者弗思捨本生而拘於星曜乃
尋日月之夾拱福祿之貼照官魁之引從金水之秀麗
木炁之慈善凡如此類便以為吉纔見金寅火酉木子
土巳水戌及金乘火位火入金鄉木到大梁晝火夜土
之類例排為凶殊不知一宫之星自有六七等議論隨
其所躔斟酌重輕品藻淺深生成尅制有無窮妙用豈
可以一言盡一途拘哉葢觀星者遇一命在目便是一
公案在前必用明斷如快刀破竹無纎毫礙滯若胷中
無有真見言無定力則言凶而慮其吉言吉而疑其凶
糊塗不决皂白不分或有所學未至妄以敢斷自許至
於隨指隨錯禍福無慿也必心𫝊有源識見無差議論
如影響之答一時言之而不自覺方可為善斷也
一五星隨宫用之則隨人盤論之亦如前法逐宫論之
不可造次又看其得令則有力失令則無力又忌斷躔
失躔與四餘相㑹加諸煞大凶亦可隨然而論之又推
三方對衝相援則吉尅則大凶
一凡論命之法先看立命何宫何度以宫為輕度主為
重最怕外星來尅命者為忌或宫主尅度者為輕或加
吉星反有名利之許又看三方對衝生尅者亦如此論
宫主失躔生平减力度主失次者祖業難招若限強有
力者主發財故曰命弱限強如枯苗之得雨此之謂也
一凡看五星之法須是排定太陽以生時加在太陽度
上則知安命在何宫方為端的須是以度主為要宫主
次之葢宫主者州郡也度主者縣令也由縣而州縣為
切近二主俱要逢生旺得時為妙凡身主切於命主度
主切於宫主夜生人重身度主日生人重命度主經云
身好命不好有福無夀命好身不好有夀無福
一看命須是四正為𦂳或日月照四正或金木照四正
福徳照四正及用星居四正之位皆是貴顯受用之人
又有火羅計孛守四強及化得好者皆為合格若是刑
囚暗耗等星居於四正宫中而逢刑傷尅制之星皆主
破敗
一看命弱暗之星則要其居䧟弱其明顯得用之星則
欲其居髙強
一看命不要星辰十分顯見如禄居禄位福守福宫金
水夾日守命皆大顯名曰敷露不能大富大貴
一看命務要求其主星命度命主身度身主須看強弱
以論禍福不必主星一一髙強一一得地經云一星得
用終為顯貴吉人又云使一星背而莫救其非縱羣曜
吉而莫能為福又云一星加臨如此命永為吉慶譬如
五七品官員在任必員員識面其中有一員得力則侍
從州郡莫不刮目觀星當以理明推其次苐
一看命好星辰俱善柔亦不能為大事業又要一凶
星以助其權大凡吉星多凶星少則從吉論凶多吉
少則從凶論貴人之命非權不能以治世
一貴人之命多是䧟弱有不可觀者其中有一星得用
坐煞得時及官禄有釣起吉星暗加其位者皆貴不然
旁有吉星交照官宫及有吉星照八煞之宫皆貴
一看諸星皆如看命之法亦看三合及正照方斷吉凶
凡觀命先看命宫釣起飛來次看横衝直撞吉凶何如
若田宅吉安享父業終身無灾官禄吉僕馬昌盛榮貴
多財妻妾吉倡隨偕老昆仲和睦此乃五福全備之人
倘此三位值凶星照破縱富貴亦不能安享經云四
直之中最要相生而為妙正謂此也葢官宫與財帛奴
僕同一局也田宅與相貎疾厄同一局也妻妾兄弟福
徳同一局也
一看命須是看時令為𦂳春木夏火秋金冬水四季
土星須看旺相休囚死絶為要
一看得命皆善日月明㓗方為吉論葢天地以日月為
主若日月明净方為貴顯經云貴人日月要分明日月
不明非貴人也
一論命之法先起五寅元遁㸃至命宫看是何干支論
經緯二星要𦂳再㸃至官禄是何干支次看天地人元
禄主再㸔吉星分布局面相生相尅何如又看諸煞方
布列之仔細詳推吉凶可判
一論父母妻子皆用五寅元遁去凡命度主起輔在強
吉之宫必富貴官祿主起輔陽者必主貴凡人亦宜近
貴見官先生云凡厯頭諸凶曜自是人欠審
一凡諸星入垣尅度者合大格局必貴遇限不好與諸
煞併此處大凶凡吉星陷退者减力一半煞㑹陰陽者
煞化為吉不妨大體只有灾火羅計孛只宜獨行若交
㑹大凶隨宫忌之或相生得用有力為富不仁對衝三
方四正或相遇主尅父母氣守命三方對照者必孤為
僧為道相得者吉尅入者凶或行限之必好善出家遇
此後限如舊
　　　論五命(守命/附)
一看立身立命何處宫度晝生人看命度主夜生人看
身度主如上弦望前望後及下弦生者看命度為𦂳亦
如命度之法
一立命既定更看晝生人夜生人晝生人不要火金月
孛羅照命夜生人不要土木日氣照命名曰五殘星皆
主貧賤不然則多憂少樂生平成敗碌碌到老
一晝生人則要太陽坐夘辰巳午未上方應朝陽向明
之格如晝生而太陽坐申酉戌亥子丑之地皆非合格
夜生則要太陰照命行限亦要火羅月孛當限方為得
體
一命坐祿坐貴坐庫長生駕殿夾貴人祿馬樞及蔭旺
斗標卦氣之鄉皆主富貴否則亦主衣食豐足
潭湛囦先生専取貴人祿馬只取用不同故官福星守
命大吉卦氣印符生旺斗標祿馬難得兼全經云坐命
㑹三星必主貴顯難得如此連鮮有合此格者
一命主度主𧺫坐的殺刼殺羊刃主其人有害父母骨
肉不全出祖破祖過房自立方免
一命刼殺的殺羊刃暴敗空亡死絶三煞飛亷殺者皆
主其人性不好心險行怪狼暴不仁衣食勞碌一事無
成
一命坐空亡及主星𧺫坐空或桃花帶馬者而又有炁
孛金水照之皆主其人慷慨風流歌唱花月女人值之
决主為娼
一十干坐命且如六甲生人不要立命在金度上名曰
鬼尅皆主勞碌不安只喜坐在生旺財帛宿之上坐水
度名曰坐父母之上土度名曰坐財帛之上坐火度名
脫局當以意恭詳得時得令為好其餘十干當效此推
之
凡守命要生星大妙如癸未八月初一日未時生斗上
安命孛守以五虎遁從寅上遁起丑宫得乙孛是天元
祿主大妙若是殺星専權終是不吉如壬申命五月二
十午時生巳上坐命土守二煞又是官福二星木丑火
酉三方經緯平生灑落只是性燥計水日在申四十五
見水計暴亡平生殺數人
一小兒命五月二十四子時戌上安命月守命金在午土
在寅三方皆是殺飛亷羊刃四嵗瘟亡信乎殺之驗也
夏仁七官連命四象俱全格丙戌二月夘宫坐命火午
金酉土子共四千租　白巖吴玉川丙戌二月子命坐
女火土夾羅計截半天萬石租又如六丙六巳生人安
命在申丙用金為正魁木為文魁官星己用金為文魁
木為官魁星
如六癸六庚生人安命在丑木為文魁金為官魁庚用
木為正魁金為官星故詩曰丙巳相逢癸與庚隂陽磨
竭兩宫亨官魁金木升晨殿白屋還應出監卿正謂此
也　六戌生人安命在午金為官在酉火為魁在邜六
巳生人命在未金為魁在辰火為官在戌六癸生人命
在已木為魁在寅水為官在申合此最竒　庚申人安
命在未坐玉堂火為官在午水為文魁在申入局拱命
如己未生人命坐申上玉堂木為官主在未金為魁主
在酉亦同如甲辰甲戌生人用太隂為文魁忌孛癸邜
癸酉生人用太隂為正魁忌火(盖甲辰甲戌納音屬火/孛尅火故忌之癸邜癸)
(酉納音屬金火/尅金故忌之)亥乃此辰垣廟之地天闗也如六乙生
人安命在未月孛為禄主守命太隂入於邜崇勲之宫
獨亥位無星此縱漏闗也
如太隂在未命與孛在卯此横漏闗也生於夜者極清
貴若乙巳乙亥生人不取以其衝破天闗故也
又格身命在未木在卯縱漏闗也身命在夘木在未横
漏闗也盖亥宫無星漏一木起来用事亦是一説此二
星卯木二宫往来俱為得地所為合貴格也
日從陽夜從隂如日生人寅午戌申子辰坐命以日土
木水用事夜生安命巳酉丑亥卯未以月金火用事為
福最厚若日從隂夜從陽則為背乃隂錯陽差為福最
緩經曰三方若背其人空貴無官
一安命煞前主後如已酉生安命在子木為煞星在亥
居命之前土為命主居煞之後一前一後各得其地遇
者冨貴可知餘倣此或命限之主釣起值煞星居前不
能反尅者不以㐫㫁
愚意此説未穏凡已生人子宫安命者以木為財福
星果老以財福尅命為吉五星經亦云若還有用不為
㐫權重凛威風二經皆不以木為忌此處獨言凶者恐
亦未究財福尅命之説歟聊述鄙見以候知者
一人命多有生時不定以子為亥以亥為子以初為末
以末為初則坐度不同星辰轉動故曰言禍福不凖須
是加减定其灾祥受生受尅方能言其吉凶經云一不
可拘二須敢斷以禍福不應未可㨿言休咎必然之理
大抵村落之人無譙樓更鼓又有晦𡨕風雨氣候不齊
難以定時又有溺愛而明者聞人説此時為凶彼時為
吉便以吉者為主故禍福不應推命者當意消詳詳之
不可以誤傳誤自壞術法可也
一夾命要日月夾命福祿夾命官魁夾命印貴夾命三
合拱之者亦然皆主富貴或命度主身度主起坐别處
而夾拱之者但無剥雜皆是大貴
一刼殺的殺亡神羊刃之宫或吉星夾其上者其凶暴
不可勝言致死於非命
　　　論財帛
財帛一宫人生受用之大端也或福祿照財帛日月照
財帛四財互垣身命二主臨財及財帛星又逢生旺得
時得令皆是有財之人既有財則可以養妻育子求功
名用奴僕若財主失經囚耗暗刑照財此是無受用之
人若財帛不好亦未可遽言其貧又㸔田宅宫如何
　　　論兄弟
兄弟之宫與福徳妻妾㑹為一局兄弟之分與吾本
同一氣果老云命居閑極兄弟有争釁之風葢人
與兄弟須是各安其分可也若命入兄弟我旺則尅
彼彼怒則仇我故果老有争釁之論閑星入命者
亦然惟田財官福入其宫者主兄弟豪富空亡的破
入此主兄弟貧賤孤寡居之則孤雁獨行官符居之
必逞訟刃雄居之則帶疾馬星入則兄弟東西咸池入
則酒色迷戀又㸔宫主如何
　　　論田宅
田宅之位人生受用之源或田宅主星不起或有福徳
照臨田宅日月照身命主坐田宅亦作有財帛名望之人
既有田宅則妻子功名皆自此出又一婦人田宅宫如
刑囚暗耗坐其宫者并有要殺在上皆主破敗外家冷
落兄弟無情大抵婦人最重田宅財帛二宫
　　　論男女
水宫一數火宫二數木三金四土五加吉星則足其數
加㐫星刑尅者必孤三方對衝稍輕若本宫及三方對
宫相得者皆吉或尅或不尅皆隨星論之
一男女宫坐禄馬貴人長生及有吉星照者皆主得貴子
及孝順賢能之子更加有吉星三方對照者子宫必好
如子坐劒殺的殺死絶之宫及無吉星照者皆不得好
子併作無子斷　一男女宫有羅計孛火刑囚暗耗者
皆主其人多子婦人一年一産及老皆不得力如鷄抱
鴨相似不然忤逆之男多出在外雖有若無　一夜生
太陽獨照男女宫而無星以輔之者主無子晝生而見
獨月亦然惟有夜生水輔日在男女宫者反主有子
以其孤陽不生孤隂不成故有此論又㸔其主星要𦂳
只喜恩生男女主在强宫實地自然有子若有殺害空
亡則减半力假如日生人太陰守男女宫男女主又飛起
在弱宫或化直難星或落空亡多主無子夜生人太陰
守之又看其男女星飛在强弱宫分輕重論如主星飛在
强實之位則主損頭胎終還有子先女後生男之類如
主星有落空强之地則主多生多尅如白虎六害華盖
臨之流年旬中又空則可知其必無子也如男子主星
及男女宫暫為流旬所空則只此十年無子過旬又計
生子不可執一如男女主是我命之煞守陽刃煞六害
奴僕白虎之宫則多生不肖之子如主星守天月二徳貴人
及諸强宫與㤙星守則帛或男女主為㤙星者多生徳力賢
貴之子而無疑矣　男女數見首條如星坐實强宫各添一數
　　　論奴僕
一身坐奴僕有吉有㐫貴人之格多是身人主入奴僕
而貴者亦有入奴僕而賤者如奴僕宫主原是六馬貴
人長生帝旺駕殿祿勲之地皆不可以奴僕論皆為國
出力大貴之命如奴僕宫原是的殺羊刃亡神飛亷死
絶暴敗之鄉而身命主又陷其上此是奔走服役奔波
無成之人方以奴僕言之一奴僕不獨轄人貴賤勞逸
亦主僕馬侍從本星坐於強旺之地更加吉星出之必
主僕馬豐盛若主星弱奴星強反被奴僕欺害果老云
主弱奴強奴僕有侵凌之患大扺以身命髙強為上也
　　　論夫妻
一妻宫是禄貴長生帝旺之地皆主好妻及羙貌多能
如妻宫是死絶的殺刼殺暴敗皆不得好妻更㑹孤寡
惡宿必主無妻術家所云鼓盆星五行絶位是也㑹䘮
弔二符計都必尅妻如妻星是殺星坐強坐實或殿駕
或守田宅守財帛者主妻多做大規模欺凌夫主也
古人以日為夫妻但年月日時多一干者為犯重婚故
有兩甲兩妻之説五星專以妻妾宫主星㸔其空實弱
強生尅之理以明之如是第宫主落空亡居弱地有的
殺六害白虎加其宫分及臨其主所守之地者必多尅
害如妻星化直難坐咸池的殺同宫必多産厄而亡如
妻星是太隂坐未或在午或入兄弟宫多主因親致親
或姨兄弟為之或妻星单坐華盖及陽刃我命宫坐白
虎者則多與妻不和隔角之類如妻星落陷若得餘氣
有力必有小妻偕老　又如妻星坐咸池與兄弟主奴
僕主同宫又有的殺驛馬夾之者則主其妻與外人及
奴僕通情者極驗不可不信　婦人尅夫亦以兄弟宫
主星依次條㫁之萬不失一
　　　論疾厄
八煞之宫非特主人疾厄亦主人一生操權若權星印
星福星禄星居之皆主其人有重權虚實經云身命入
八煞官禄少年湏早發若還八殺入命来疾病纒身那
可脫
一㸔帶疾先看命度身度受尅否又起煞坐煞與不坐
煞更看疾厄宫主有何星坐其上如八宫有火羅計
孛刑囚暗耗諸㐫併會其上者皆主重疾如疾厄宫無
生而三方對照有凶星交照者皆主帶疾
　　　論遷移
一遊行坐驛馬主人過房出祖坐長生馬者有四方
之志遊行遇吉星出入見貴扶持㑹惡煞浮沉則飄
蕩亡歸也或小限入遷移者亦主動
　　　論官禄
一官禄不要煞星尅其宫名曰官鬼如官禄在亥却不
宜金星入内亦不宜三合四正宫值之皆主其人徤訟
不然遭官破家亦主其人無官食禄之分諸宫皆倣此
看官禄宫不宜財星生旺守照及犯天雄羊刃惡星主
人貪財壞名亦不喜官星尅命經云官禄尅命以名立
身以名喪身更不喜十宫逢羅主人粗豪徤訟
　　　論福徳
一看命須先看福徳為要葢人生處世以福為最有福
則以立妻子立名利致富貴福徳既虧前數者未見其
可得也福宫者人生之主若福禄居福身主命主入福
又有日月照福徳權貴蔭印諸星照福金水夾月居福
皆是有福之人為人性必端厚量必寛洪仁慈處世無
尅薄之患亦主有夀可以定人之性情每試累騐若同
土計生福徳者其人必寡言語性沉重若福徳有刑囚
耗星居其上者其人必是尅薄之徒兇狼之輩大寛小
急不仁不義之流心多奸偽言不忠信詭譎欺詐之徒
奸謀機巧之輩未見其為有福如福徳無好星又看三
方對照有何星照之如三合對照守照俱無未便言其
吉凶更看財帛何如以消詳之
一福徳官禄二宫最要吉星臨照之如日月居官福福
禄居官福水日金月各居官福行限遇之皆發福如福
禄二宫無星守照或釣起有吉星暗加其上者亦吉又
㸔三合對照之宫以斷休咎未嘗官福二宫無吉星照
臨是為富貴之人如官福二宫原本無宫主又恐釣起
對照又無星辰一生虚花無成可知　凡㸔命以福徳
田宅財帛三宫為重若俱無吉星便不可以為福只是
尋常碌碌命斷之
　　　論相貌
金星獨行相貌清秀温潤木星瘦長清爽水星眼目俊
火星日生則面紫黑夜生則紅白土星肥白長大夜生
則矮黑孛星則額角骨露日生長大好顔色夜生顴骨
露而細小羅㬋頭額濶大骨格粗多鬍鬚計長大面骨
粗露夜則身小而眼露炁星好相貌多髭太隂温潤肥
白夜黑小太陽日生黑色赤夜生清白爽氣凡看相貌
如命裏有星須看先入者斷之若命與相貌皆有星亦
依術斷之及三合對照推之主星起㑹刑囚暗煞主破
相暗疾不然雕花刺文之軰
　　　論女命
女命以對宫夫星為主看夫星起在何宫得位得所或
吉星坐之或從陽三方對照加吉星者必嫁好夫可隨人
盤逐宫推看入官禄得地主有貴夫人福徳主夫有福
入財帛主夫有財入兄弟主見棄相嫌恐與兄弟有情
入田宅主夫有業入男女主有子息入奴僕主勞碌喜
為庖厨或與僕通入七宫或因親而成入疾厄主夫有
疾入遷移主夫逺出離祖入相貌主夫有貌入命宫與
吉星加臨得用相生冨貴雙全又㸔得經失經如何或
加煞或加四餘逐宫推㸔恐三方對照吉㐫如何不可
槩論須㸔坐命度主宫主起在何方皆一細推十二宫
宫主星有用與否
一女命必看身主如何女人最要身清吉不可駁雜金
水相從太隂則吉逄惡星則㐫又看人盤得所不可執
論逐宫推之則可忌三方血刃加㳫計羅照命或沓在
刃宫或守照必主血氣疾亡大忌飛刃逄交破
凡丁已生人太隂以作刃主論逢飛亷大㐫次看福主
如何福主失經入弱宫必無福入強宫得所生平有福
一婦人命坐驛馬又帶水孛照命照身或在五弱之宫
主其人滛奔其與男子同斷
一婦人不宜太陽坐命照命加以身強皆主欺夫奪權
性急有男子之志
一娼妓之命必犯桃花計孛金孛水孛福徳必不好夫
星必陷夫宫必駁雜相貌宫必好男女宫必傷犯惡星
一凡婦人天馬地驛守命者滛
一婦人忌四餘主旺皆主重婚月孛當頭伶俐太過尅
夫害子猶有醜聲多滛下賤若命坐咸池者必滛行限
遇之滛而凶土孛滛穢金炁無擇水火滛而刑火土孤
孀或男女星陷而得地又當生貴子而有好稱呼也
　
　
　
　
　
　
　
　星命溯源卷五
