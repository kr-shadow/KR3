#+TITLE: 雲烟過眼錄-宋-周密
#+DATE: 2016-06-11 12:23:40
#+SOURCE: github.com/kanripo/KR3j0169 master 06335169                
欽定四庫全書　　　　　子部十
　雲烟過眼録　　　　　　雜家類四(雜品之屬/)
　　提要
　　　　(臣/)等謹案雲烟過眼録四卷續録一卷宋周
　　　　宻撰宻有武林舊事已著録是書記所見書
　　　　畫古器略品甲乙而不甚考證其命名葢取
　　　　蘇軾之語第考軾寶繪堂記實作烟雲之過
　　　　眼舊本刋作雲烟殆誤倒其文然錢曽讀書
　　　　敏求記載元至正間夏頥鈔本已作雲烟則
　　　　訛異已久矣曽記夏本作一卷而此本四卷
　　　　或後人所分歟觀所記收藏之人葢入元以
　　　　後所作中有湯允謨葉森文璧之語葢㸃勘
　　　　是書各為題識傳寫者誤合為一如王子慶
　　　　所藏宋太祖御批三件條末云今第三卷只
　　　　有二件疑有脱誤當叅考志雅堂雜抄云云
　　　　志雅堂雜抄亦宻所著不應自云當叅考知
　　　　亦誤連校正之語為正文矣中記蘇軾手書
　　　　詞稱郟湛初溢今本訛為漣漪初溢然郟湛
　　　　字不可解恐亦有訛又記蘭亭序有隋煬帝
　　　　内府石刻不知何據又記吳彩鸞書切韻以
　　　　一先二仙為十三仙二十四先稱不可曉案
　　　　困學記聞載魏了翁之言已稱唐韻下平不
　　　　作一先則唐韻或有此别本亦未可知也續
　　　　録一卷題逢溪湯允謨撰凡三十九條董其
　　　　昌戲鴻堂帖定絹本黄庭經為楊許舊跡葢
　　　　本此書則亦以其賞鑒為準矣乾隆四十六
　　　　年十一月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官(臣/)陸　費　墀
欽定四庫全書
　雲烟過眼録卷一
　　　　　　　　　　　　　宋　周宻　撰
　　喬達之簣成號中山所藏
衛賢高士圖上作楚狂接輿下作伯鸞孟光妙
呉道子火星
智永真草千文永興軍節度使印韓侂胄印
張符牧牛圖
李思訓溪山滿卷皆小景甚奇
董源山水
張萱彈琴宫女圖
王維畫維摩像如生
巨然畫溪山圖四人撑一舟甚佳
貫休羅漢
郭忠恕飛仙故實界畫甚麄山水佳
胡瓌番騎卓歇佳
李伯時女孝經伯時自書惜不全
　右各有宣和御題及宣和大觀印睿思東閣大印其
　後入金章宗或剪去舊印用明昌銜府明昌中秘明
　昌珍玩明昌御覽大印軸桿多檀香餅合成葢慮其
　乆而不蝕故也贉卷皆高麗紙後有大金宻國公樗
　軒収附題字
石屛一其上横岫石如黛色林木蓊然如著色元暉畫
莫知為何石
一琴名氷清唐開成中郭一製建中靖國修製作斷紋
皆非常琴可擬葉森于至元後戊寅嵗秋見此琴大街
賣骨董康家又汝窰爐一瓶二喎盆二甚佳
靈璧石一甚佳
智永真草千文徽宗題有政和宣和印
李思訓江山漁樂圖金章宗題有明昌諸印
陸探㣲降靈文殊高宗御題本蘭坡故物後歸喬氏大
小人物共十八人飛仙四皆佳内亦有番僧手持髑髏
盂者葢西域僧然此畫纎毫無遺恨真奇物也
顔魯公馬抐帖高宗題簽
李唐晉文公復國圖一卷又一卷高宗題幷三御璽人
物樹石絶類伯時尋常李唐為玩畫忽之迺知名下無
虛士也
　　焦達卿敏中所藏
晉王逸少十七帖真蹟五紙不出戸帖
唐孫過庭書譜真跡上下全徽宗滲金御題有政和宣
和印
古伯彞正如一青𤓰色碧可愛湯仲謀云余至順壬申
見南(闕/)總管趙伯昻所収古伯彞葢色光瑩如漆内有
文曰古伯彞不審焦氏曽有葢否葉森㓜年見焦公此
彞正與前見同當時即無此葢
　　鮮于伯機樞所藏
文思博要帝王一部唐類書也所引薊子慎子尸子等
皆古書也天寶十年十二月楷書臣胡山甫書字極遒
麗至唐大中年間方自館中雜書揀出是時亦止存一
卷而已卷後有史館山甫印用麻紙列館中典掌之人
及三校姓名贉卷皆紹聖間人題跋其後如張元長周
美成晁說之薛紹彭及諸人在内有厯下周子然不知
何許人也
湯仲謀曰允謩按文思博要一千三百卷太宗貞觀年
間詔左僕射高士亷特進魏徵等十四人取厯代載籍
摭其精義至十年書成即此書也
呉彩鸞書切韻一本其書一先為廿三先廿四仙不可
曉字畫尤古
沈傳師書積雪山隂馬過難殘更深夜鐵衣寒將軍破
了單于陣更把兵書仔細㸔右御史大夫沈傳師詩書
寄大府兄侍史(此二字/甚新)
索靖章草月儀帖一短卷下有希世小印及永興節度
使印
晉武帝真蹟宣和御府物有唐人跋
王右軍與桓温薦謝𤣥真蹟用繭紙書字輕清不類右
軍後有駙馬蔡璀跋楊和王故物也牡丹錦標首儼然
著色畫葢宣和法錦也
蘇東坡書詞一云東武城南連堤就郟湛初溢今刋本
作漣漪初溢非也
雜帖一冊内有劉涇巨濟墨跡一紙一印文曰劉巨濟
符(符字/甚新)
玉印一其文曰鑒定寶書之印(闕/)題幽字
伯機云太平州有重刻本瘞鶴銘然不知以何物為别
當叩識者又云孔子廟堂碑京兆府本無裂乃佳葉森
今収一本乃饒州錦江書院本極佳
又云骨咄犀迺蛇角也其性至毒而能解毒葢以毒攻
毒也故又曰蠱毒犀然唐書有骨都國必其地所産今
人訛為骨咄耳葉森于延祐庚申夏其子必明將骨咄
犀刀靶二來㸔即此也其花紋如今市中所賣糖糕或
有白㸃或有如嵌糖糕㸃以手摸之作岩桂香若摩之
無香者為偽物也
一玉爐經火不甚佳然皆龍紋是謂思陵中物
有透光鏡一映則背花俱見凢突起之花其影皆空昔
麻知幾有詩余亦嘗賦詩其後伯機又得一面而郝滑
夫亦有二面最後胡永存齋一鏡透影極分明余因歸
以鏡映之或止透一半或透而不甚分明葢凡鏡皆透
特有分明或不分明耳
　　張受益謙號古齋所藏
李西臺新竹詩後有蘇子美跋賈秋壑故物也
米元章帖十二冊各以其類為冊如手簡家書詩文各
分類聞是韓侂胄故物中間韓魏公家園池詩各有閲
古珍玩大印其後歸史衛王府凡如此五十六冊一一
精好米帖家書内有與友仁者有與寅哥者所謂虎兒
是也花押迺兩様
李成㸔碑圖迺李成畫樹石王崇畫人物今止有一幅
其人物一幅則不可見矣余生平觀李營丘當以此幅
為最又山水一幅號李成雖非李然秀潤可喜人物屋
宇皆好
范寛雪景五幅濶景甚偉
唐人畫三官佳
張萱戯猫仕女佳　著色山水三幅平
唐人畫阮孚蠟屐圖佳
周昉揮扇圖高宗題妙
李景元古木雀鷂
周昉所臨六朝人畫天官甚佳
黄筌獨釣圖山峯刻峭
徽宗橅李昭益摘𤓰圖
易元吉紙上子母猿二十餘枚秦氏物前有尚書儀衛
使官印上題潭散吏易元吉作甚佳
易元吉獼猴擇虱圖有東坡題
歸去來圖二幅三幅濶云是唐人作畫史載者
寶覺大師二鶴圖二雙幅佳
鄧隱白描卷十二國圖後有劔南樵客趙昌押字跋云
雖太古文籀所不及尤袤延之亦有跋賈師憲物也甚
奇
袁嶬游魚高宗題後有賈師憲封字印
湯仲謀曰允摹按封字印篆文如此圖當是長字與其
家閲牧胡盧印皆美玉為之周公謹先生誤以為封字
葉森嘗于圖畫見賈氏此印約二寸餘濶印文不甚細
先師吾真亦云言封字者迺長字也又云是唐時物迺
摸印作六寸許匠者錢獻刋銅印于書畫中真者今在
張伯雨處
邊鸞葵花花心數蜂如活是楊中齋故物也
櫻桃枇杷二幅云是趙昌
山水二幅云是董源
銅器中最佳者莫如監水匜文藻精妙色如緑玉苐無
欵耳三代之器都無款歸之張與可
商甗内有款歸之張與可又細文大壺頸有彫戈一月
字
方壺一遍身皆硃砂斑色紅如血㸃又碧圓壺亦佳玩
楊中齋勤有堂故物
兩耳彞爐下連方座四周皆作雙牛文藻並起朱緑交
錯葉森按此制非名彞爐當是敦也
大尊彷彿如廉薌林家者(亷恐/奩字)
小鼎一内有款曰□且􁘽文藻甚佳其色青緑(緑元/作褐)
箆刀一其鐵皆細花文云此迺用銀片細剪又以鐵片
細剪如絲髪然後團打萬搥迺成自然之花其靶如合
色烏木乃西域雞舌香木也此乃金水總管所造刀也
上用滲金鐫錯造五字斌鐵自有細文如雪花以銀和
鐵團打恐非也
　　王子慶號(闕/)　所藏
五字不損本蘭亭原係堂後官盧宗邁家物墨花滿面
後一行空處後歸碑驛童道人姜堯章自童處得之凡
一册題跋上有白石生四屧之印又有鷹揚周郊鳯儀
虞廷印甚奇葢宗姓名二字後歸蕭千岩之姪况介文
後有李秀岩跋既而復歸之俞壽松翁有夢鷗堂二跋
及㑹稽内史等三古印最後為趙子固所得喜甚乘舟
夜歸至湖中弁山舟覆幸值淺港行李俱渰子固獨持
此卷立淺水中示從者曰蘭亭已在其他不足憂矣其
跋語亦詳載且題八字于卷首曰性命可輕至寶是保
其風致殊似米老子固垂世以此歸賈氏恱生堂今藏
王子慶家後歸李叔固家葉森曽于其子仲庸參政處
見此本仲庸垂世屬之他人
趙太祖御批三卷其一卷侍御親軍都指揮使党進開
寶四年九月言給旗號樞宻院官只押字而不僉名又
内前打鼓揀亭長失去放停公憑乞别給御批不行又
江南投來者三人賜衣服及送西京撰軍名収管照定
來又三司具糧料奏後有鹽鐵度支户部使印又内前
打鼓亭長郭珣女阿劉稱夫韋韜為楊光美打傷御批
不行階級有法故也已上共五件其二卷御筆批出遞
還軍頭都虞候指揮使又宣徽南院使義成節度使曹
彬奏牛羊司失去驅羊人聖㫖令収捉又發遣差補十
將御批我曽與你作指揮問定逺都頭有家累無家累
且發遣鐵騎將軍分又内前打鼓百姓王再興為人嗾
使打鼓告官差役不均御批與臀杖七十放已上共四
件其三卷忻州定襄縣開門寨歸明人進馬及代州界
投來四人各賜頭巾衣服等已上共三件今第三卷只
有二件疑有脫誤當叅考志雅堂雜抄
真宗御書封泰山禁音樂批
仁宗飛白便面六枚
英宗舊名宗實監押侍禁私書及齒藥方云生乾地黄
細辛白芷蛀皂角各一兩去黒皮幷子入藏瓶内用黄
泥固濟用炭火五六斤煅令炭盡入白僵蠶一分甘草
二錢並為細末早晩用揩齒牙堅固幷治衂血動揺等
疾
哲宗御書便面掬水月在手弄花香滿衣巾有御押
李西臺古篆幷行書風后廟碑甚佳駙馬都尉王晉卿
家物也今印文迺用此一進士盖字通用又一文口如
作置好奇之過也又于一卷中用保母帖中曲水研様
如此回内作古篆亦好奇之士也
高宗御書損齋二字幷御製損齋記左僕射沈該已下
聨名親書表在後
李伯時孝經圖幷書自題云鳳閣舍人楊公雅言孝經
迺六藝根本百行世訓所重謂龍眠山人李公麟曰能
圖其事以示人為有補元豐八年二月因摭其一二隨
筆之
曹元藹畫太宗御容小本舒脚幞頭上挿生花六枝衣
金龍袍玉束帶描金龍軟靴手持毬杖神采英武真天
人也上下有題字必是天章閣本也
欽宗圍城日絹上蠟丸徵兵御書
邊鸞海棠上有一蝶
李伯時山隂圖許𤣥度王逸少謝安石支道林四像並題
小字米老書縫有睿思閣小璽幷米印上題南舒李伯
時為襄陽米元章作下用李公麟小印甚奇尾用小璽
紹興小璽跋尾
米元章與李伯時説許𤣥度王逸少謝安石支道林當
時同遊山隂南唐顧閎中遂畫為山隂圖三呉老僧寶
之莫肯傳借伯時卒然弄筆隨元章所説想像作此瀟
洒有山隂放浪之思元豐壬戌正月二十五日與何益
之李公擇魏季通同觀李琮記壬戌正月過山陽伯時
作迥若神明頓還舊觀襄陽米芾
一幅輕絹三尺濶百嵗丹青半塵脫誰將光景寫呉綾
神采森然動毫末臨卷嘆張芝筆格入妙思疎眉映朗目
白玉無泥滓堂堂偉且長想見坦腹姿(長沙/作)
山隂道士鶴目龜趺多秀氣右軍將軍瀟散精神一片
雲東山太傅落落龍驤兼虎步潦倒支公窮骨零丁少
道風　仲殊伯時為元章作山隂道士圖神情邁往令
人顧接不暇今歸希文家宣和六年十二月十八日子
楚師正同觀
高宗御題李伯時畫歸去來辭薛紹彭逐段書調詞又
跋其後伯時天馬圖生意飛動有王晉卿蘇子瞻和詩
在後
又伯時白描于闐國貢獅子圖自後有跋云三名于左
李伯時天馬圖跋云一疋元祐元年十二月十六日右
騏驥院故于闐國進到鳯頭驄八嵗五尺四寸右一疋
元祐元年四月初四日左騏驥院収董氊進到錦膊驄
八嵗四尺六寸右一疋元祐二年十二月廿三日於左
天駟監揀中秦馬好頭赤九嵗四尺五寸一疋元祐三
年閏月上元日泹溪進照夜白
山谷跋云余嘗評伯時人物似南朝諸謝中有邊幅者
然朝中士大夫多嘆息伯時乆當在臺閣僅為書畫所
累余告之曰伯時丘壑中人蹔熟之聲倘來之軒冕此
公殊不汲汲也此馬駔駿頗似吾友張文濳筆力瞿曇
所謂識鞭影者也黄魯直書
曽空青跋云余元祐庚午嵗以方開科應詔來京師見
魯直九丈於酺池寺魯直方為張仲謨箋題李伯時畫
天馬圖魯直謂余曰異哉伯時貌天廐滿川花放筆而
馬徂矣葢神駿精魂皆為伯時筆端攝之而去實古今
異事當作數語記之後十四年當崇寧癸未余以黨人
貶零陵魯直亦降殊藉徙真州過余瀟湘江上因與徐
靖國宋彦明道伯時畫殺滿川花事云此公卷所親見
余曰九丈當踐前言記之魯直笑曰只少此一件罪過
後二十七年余將漕二浙當紹興辛亥至嘉禾與梁仲
謨呉德素張元覽泛舟訪劉延仲于真如寺延仲處出
是圖開卷錯遥宛然疇昔拊事往念逾四十年憂患余
生巋然獨立徬徨弔影殆若異身也因詳序本末不特
使後來者知伯時一段異事亦魯直遺意且以玉軸遺
延仲重加裝飾云空青曽紆公卷書
　按此事不見之他傳記中豈當時諱不敢言耶王逢
　賦韓幹卷亦云傳云三馬同日死死魂到紙氣方就
　豈前代亦有此事畫前後皆有乾坤卦紹興印
高宗題易元吉猿二有呉越之錢印及呉都深居莊書
休之印又羣獐一卷
清江九華圖一卷畫秋浦西岸岸中横大江林木椒臺
極其精細全類燕文貴後有石林二印石林藝文隱居
世寶及秦伯和叔印秦氏伯和章贉卷有建炎諌院之
印紹興諸王宫學朱記宗學之印御史臺六察之印建
炎御史臺吏察幷户禮二察印後有劉須溪辰翁跋
黄筌雕撲雙狐
雙幅山水一幅自號李成
帝釋彼以為呉道子上有采幡居中立有四圍火燄手
合掌以方孔雀(闕/)
横于二肘間後者凡十二其二類天官手執圭璧細而
乏力
李伯時草堂十志有劉娘子諸印記
後見趙大年水墨蘆雁上題令穰二字
又楊補之梅二紙一題云江右楊補之作
古鏡一中藏簧有聲鏗然葢夾鑄也
　
　
　
　
　
　
　
　
　
　
　
　
　
　雲烟過眼録卷一
欽定四庫全書
　雲烟過眼録卷二
　　　　　　　　　　　　　宋　周宻　撰
　　王介石虎臣所藏
唐劉艮騵告及江南周宗卿詔用書詔之印咸通中呉
通㣲書莽賛告書體甚佳米老自跋
東坡書蔡君謨二小詩
又杭妓周韶詩初杭州營妓周韶能詩蘇子容過杭述
古飲之韶求脫籍子容令即席賦詩有云隴上巢空嵗
月驚忍㸔回首自梳翎籠中若放雪衣女多念觀音般
若經一時嘆佳籍中諸妓之内有呉楚龍靚二妓詩最
佳事在侯鯖録
陶𢎞景書板帖見東觀餘論
又御書十餘卷太祖者河陽武林關使身故乞差人充
替御筆上用内合同印
太宗迺尹京時葉打捕榜後有御押及行移書字甚草
草可見五代之物茍簡用開封府印
真宗數紙其後臣僚奏狀既無銜位亦只押而不書名
作匡巨狀殊不可曉
徽宗數幅皆處分中省進呈短奏亦多不急之事皆御
筆親書照已畫㫖
欽宗一幅係親事官節級徐釗収稱某處某人聚衆疑
(闕/)等事御批示付程振令追捕杖脊配千里封皮用御
前之寶
藥師佛甚佳云是呉生畫
李成風雨圖一幅
又紙上粉本天王僅盈尺而位置十一人筆繁不亂有
劉大年曹仲元収附
陳閎畫馬一真一天師像甚古手持章函前後植二劍
甚佳歸之崔晉葉森見此畫軸衣身魚鬛衣皆朱砂非
銀本也章函迺一瑪瑙函也善神立像二云是呉生畫
上有尚書省印其後秘書省印葢宋秘閣物也
尉遲一僧坐神佳
又張璪花石高宗題為張燥畫
朱繇立神奇鬼天女奇詭之甚雙幅闊
王維畫孟浩然像昔為趙碧澗由祚後歸趙信之又歸
喬仲山仲山又歸之郭北山司德用進所藏
王維捕魚圖單幅小直幅徽宗題前有雙圖龍印後有
大觀政和二璽明昌七印上作岡阜古木全如李成所
作下作數舟閲溪取魚甚佳
又有尉遲一僧天王小像佳
范長壽醉道士圖好至正甲辰文璧見此畫
楊大光力士變相雄偉
丘文播渡水僧弱
范寛雪景佳
又李建中書絶句鶯已無聲花已老誰知三月盡頭時
亦佳句也
米老自畫東山朝陽岩海嶽庵圖率意而寫極有天趣
海嶽庵西朝陽岩背焦山其側有早來堂其後自書海
嶽庵賦幷五詩筆意奇絶誠佳物也至正癸卯正月二
十九日文璧與士文觀于張松谷家松谷迺士文大山
故予得一見
東丹王畫番部行程圖前有宣和御題後又題云世謂
東丹王者其畫甚佳
鄆王題唐人臨六朝人畫七賢
王晉卿臨小李將軍山水宗子敬畫灘魚
丁晞顔畫孝經晞顔字令子書畫皆精全似李伯時後
有米元章跋
呉元瑜紙畫翎毛四片甚佳
高麗紙畫翎毛梅花
　　張與可斯立號繡江所藏
陶隱居小字黄庭外景經
張旭草書真蹟有六一翁跋
楊凝式千文
元㣲之轉官誥
　　郭祐之大錫號北山所藏
晉右軍得告帖
又快雪時晴帖皆真蹟有米老跋遂以名齋且刻石葉
森曽見此二帖神韻精彩
又唐模千文
又蘭亭迺李山房故物有米老印
又有李常擇長印葉曽見戴厚甫持此來售迺南唐椒
閣錦標首
梁人臨重告等五帖
唐徐浩寶林寺詩真蹟
歐陽率更碧紙行書詠陳主詩
又夢真帖元是陳德翁物甚佳葉森芸齋所収即此本
亦存甫攜售也
虞永興汝南公主墓誌後有米老跋皆真蹟也
禇中令小楷西昇經後有逺山重叠傅古龍畫
韓滉歸去來圖又雙牛佳
盧楞迦羅漢
邊鸞躑躅孔雀平
李伯時白描維摩
勘書圖有元康二印平
張萱抱嬰仕女圖佳
黄筌時苗留犢雙幅二軸
又琴高故實
火星一軸云是呉生徽宗題
王端人物徽宗題
撃壤圖古
范寛雪景
董羽龍
王詵長山逺岫
李成晴巒叠嶂山水小幅四軸佳
盧楞迦羅漢徽宗題後有李後主題字花押
董源絳色千岩萬壑下有小屋村市中有小人物不類
尋常所見者今歸莊蓼塘矣
又胡瓌啗鷹圖佳
湯子昇軒轅鑄鏡圖徽宗題後有李後主書字作屠龍
殺虎之鬼神獰甚雄偉
荆浩山水一軸所畫屋簷皆仰起而樹石極粗與尤氏
一類不知果為荆畫否
易元吉雙孔雀一槲樹甚佳上有鴝鵒黄鶯摶黍之類
下有雙孔雀隱體元是王井西物
趙林所作豫章故人雙幅是宣和末人畫
阮孚蠟屐圖草中坐上祼止著犢鼻手執雙屐傍有一
人侍立手持貂尾幷冠葢孚所戴者書簾中書五卷酒
一壺杯一盎恐是唐人畫比張受益者佳彼是小幅此
是卷子也
又閻立本西旅貢獅子圖獅子墨色類熊而猴貌大尾
殊與今時獅子不同聞近者外國所貢正此類也
山水一軸甚古上有五小字云後涼徐麟筆畫譜中未
聞其名然以余觀之前涼張軌後涼迺吕光正如後漢
前唐之類在當時未嘗自稱為後涼殊可疑也
　　尤氏所藏
支仲元四老圍棋圖手卷高宗題妙
又顧愷之水閣圍棋圖一卷亦佳悉歸之張受益
周文矩繡女卷高宗題佳
黄筌牡丹一軸後有奉華二印劉貴妃之物也
王齊翰過海天王平
胡瓌番馬平
盧楞迦妙聲如來高宗題乾卦紹興印記
杜子瓌寶檀菩薩幷玉印
袁嶬蟹高宗題
又戴嵩牛二其一有高宗題兩目凝紅凡戴牛皆然
郭熈秋晩殘霞
李成山水
厲歸真牛題云庚辰十月錦溪迂疎子作
荆浩畫漁樂圖二各書漁父辭數首柳體
關仝山水宣和大璽高宗題
易元吉猿二内二大猿皆有白牙出于頷外識者謂母
猿然後有牙上有宣和大璽
宣和御墨子母雉雞皆有御題幷印
又有古松荷花
趙千里訪戴圗有紹興璽
趙希逺漢武陵授蟠桃圖
又蟠桃大樹
　　趙左丞(闕/)　仁榮所藏(仁榮即伯昻之兄/字伯華後為平章)
周文矩畫韓熈載夜宴圖紙本長七八尺前有蘇國老
題字内有題不如歸去來江南有人憶兩句十字又蘇
題識神采如生真文矩筆也元廣濟庫物先歸監賣官
張運副後歸之趙
　　劉浙漕伯益所藏
蒼玉符長可一尺濶三寸厚半寸許兩傍作雙螭中碾
七篆字云𤣥孫北文治水聖彼以為禹治水符甚珍之
余則以為偽物也葢禹姒姓非徒(闕/)之似又云孫迺軒
轅之孫何為曰𤣥孫且三代當作鍾鼎款識何為迺小
篆刻俱不工不足奇也
　　松江鎮守張萬戶所藏
聞所収唐卷甚多皆御府故物無非妙品余僅見下項
王維渡水僧高宗題
馮覲層巒叠嶂
顧德謙乳牛圖佑陵題凡三牛二犢一牧童奇甚
陶縝菜諸色凡二十種上題金陵陶縝筆
崔白五雀圖皆賈氏悦生堂物其間一印云賢者而後
樂此
　　王子才英孫號修竹所藏
米老自作自書上清儲祥宫碑川紙上大書甚佳舊在
向若水家後歸賈秋壑今歸子才迺與東坡同所作米
意極自得然非為彼文壓倒則此老必呌屈余家亦有
米老自畫自書天衣禪師第二碑字畫絶妙藏之甚乆
為德生豪奪去甚惜之金一之應桂亦有之字大於此
然宛不及也
雪竇和尚親書詩一卷後有諸公題跋雪竇詩云有無
盡是兩頭語諸祖因不立言詮末代兒孫列户牖一花
五葉失真傳
永嘉雖問曹溪路畢竟惟聞自巳禪桹器警拔誠難遇
鑿透高原始及泉
道人詩句從梁老筆意崢嶸自一家誰㑹林間相見事莫
都錯㸔亂飄花紹聖四年十二月二十四日周仲仁
百中神鎗歸妙手當時破敵祇因機餘花墮裓無人見
半偈流傳豈易知元符三年建安陳師錫
雪竇傍邊又生一孔北邙山下千塚萬塚兔角龜毛竟
將何用仔細思量不如珍重浮休居士
一幅昏昏半已空何人重出自為工從兹萬偈幷千頌
擾亂春風卒未窮襄陽米芾
真機昔振雲門路祖席今多雪竇孫傳到慧林花果盛
須知葉落總歸根崇寧二年鶴林居士葛蘩
老子休去歇去遺墨今傳古傳相見古來面目不離當
處湛然崇寧癸未高郵徐文(一作/大)
郭熈關仝各一幅皆賈氏物頗佳
司馬相如入蜀圖二雙幅絶類郭熈後題御前待詔孫
沉水支慤其祖疑支仲元仲元五代人
童氏六隱圖一卷著色山水絶類小李將軍所畫溪山
舟楫及小兒類不知六隱故實何事高宗跋詳見宣和
書譜
　　張􁳑所藏名帖
御府蘭亭類考十冊凡百餘種及高宗十七帖内臨八
帖後有跋
　　越人董六千閣門所蓄
紅瑪瑙一塊徑三寸許揺撼之其中有聲汩汩然葢中
虚有聲在内故也彼嘗欲易余崔白横披鵝二幅時不
與相易後不知歸何所葉森家舊有水晶鈎一亦如此
中空内有葉一枝隨水傾瀉後售魏塘陳家不知存否
文璧曽讀邵氏聞見録載楚元輔家家藏一水晶中有
半繁杏一枝希代之寶也謂不足信今見葉森所記之
鈎始信元輔之藏不謬也
　　游氏家藏
陸探㣲摩利支天喜菩薩徽宗題四角宣和政和印及
金書題神品上上其畫青地細描三首四臂
邊鸞五色葵花花心皆突出蜂抱花心翅足活動真奇
物也元係楊中齋物今歸張受益
徐熈山水人物一騎從數人上有神宗飛白徐熈二字
滕良祐拒霜野鳬上有大蟬
關仝山水一
黄筌秋山詩意上寫唐詩八句
趙千里大雙幅畫范蠡西子圖(恐未/真)
朱繇天王坐像
趙希逺夜景二
郭熈松石二幅麄甚恐非
許道寧山水
王端出山佛彼以為孫太古元作湍
黄居宷海棠折枝
厲歸真牛一
崔白描魚各一
馬和之倚樹觀音二
　　莊蓼塘肅所藏
張萱彈琴仕女有明昌御題幷前後印喬仲山物
楊光庭畫觀音徽宗題有宣和政和印及廣大定二印
葢未入明昌之前已散在人間也
又孫太古上真其上作山水甚古怪木盤石神坐石上
其像甚佳側有捧劍天女絶佳下瞰海水有神龍足躡
巨鼇手捧琉璃方座上有龜蛇又有一龍神捧爐炷香
上有小樹數十株甚奇怪題云彭山孫知凝筆元楊澄
之物後和英之所得
董源溪岸圖思陵題上王井西得之雲川
董著色山居圖思陵題至正癸(闕/)正月文璧與士文同觀
于迺岳張松谷家
又見張南本勘書圖思陵題上
戴松戯牛圖宣和題
李伯時絳色山居圖
唐畫戈船二隻甚佳
陸滉畫鹿人車
孫夢卿松石問禪宣和題上有雙龍印下有宣和印所
畫一僧妙絶
荆浩山水大幅
陸滉捕魚單幅有明昌題二漁人全類胡人
周昉揮扇士女圖高宗題上張受益文璧與士文同觀
于張松谷家
徐崇嗣花二幅
紙上山水一幅極細甚作范寛又云燕文貴
顧閎中畫明皇擊梧桐一本甚長元仲山家物
周文矩寫李季蘭真思陵題元仲山家物
王晉卿長江逺岫著色山水前一帶山水可喜中題杜
詩云門泊東呉萬里船之句其前後蔡京書後有山東
路轉運使印安平府印
又呉生過海騎馬天王高宗題元喬仲山家物
關仝山水及李思訓巫山神女圖明昌題曽入賈氏
郭忠恕飛閣晴椒明昌題四角皆有款上有御題
又冊葉十二册内有趙希逺趙千里共一冊馬和之一
冊畫院十冊皆精
　　廉端甫希貢號薌林所藏
商尊内乆矣其質如漆紅黄緑之色皆具文藻絶妙尤
物也葉森登公門屢見之又有一尊恐是漢物
敦二皆有款識大小亦相似亦秦漢物又盃一天禄銜
盃研滴一元王延用物後歸鮮于伯機今以蠻人騎獅
子易到葉森延祐庚申謁趙承㫖時亦蠻人騎獅子高
七尺許獅子昻首口可出水蠻人坐獅子背上頂作竅
可吸水起人披髪張刃于開左手擎鷹右手作引鷹勢
向薌林靈璧卧石上有刻字幷小詩皆向薌林伯恭書
又靈璧立石
唐人畫觀音像
銅鐸二
氏伯長漢印(氏疑/作民)
東坡畫竹石小壁一堵元和書省汗青軒物也紅葉大
院二
錦禙阮譜七冊
　　徐容齋埃午方所藏
顔魯公自書行部尚書告迺紙書不可曉大厯十二年
唐人雙鈎蘭亭
孟蕳細書六賦
朱希真雙鈎力命帖黄庭經
王維騾網圖
白玉剛卯四面正方兩邊真字各兩行細如絲髪真奇
物也
葉森曽見先師吾真白所収剛卯一四面皆有字迺漢
𨽻也非真字
王晉卿長江叠嶂圖幾二丈後有與東坡唱和詩各二
首及王駙馬花押収附幷記
玉研高一尺廣六寸厚二寸雖未甚白然瑩净可愛獨
受墨處不光可以研磨真奇物也
葉森舊有紹興内府玉研作壺様下碾字云玉壺長六
寸廣四寸半厚二寸玉色白潤然磨墨處光研墨亦起
又銅持研一枚類箕様長近一尺其研池傍作一倭人
坐其上其後有一獸類雖四足以前兩足撫倭人之身
其上作牛首其地細花紋甚精此必倭人之舊物也
　　道士禇雪巘伯秀所藏
銅虎符一半上有篆文六云某處發兵合同下有楷書
甲至癸十字各擬古
葉森曽見先師吾真白収虎符一長有一尺五寸廣四
寸上剡首下平一面作虎蹲在上下有漢款識字云第
一至第五皆面上作身通垂下有磨滅不可辨剡首二
邊有字刋年月磨滅難辨
黄玉一片狀如匕首其色瑩潤禇以為雷斧非
葉森曽見禇弟子馬虚中出示禇所藏諸古錢皆作粉
牌綴錢于上下書其文禇有多佳品玩如金鈿天尊像
古編鍾鼎彞器之類
　　郝清浦清臣所藏
孫過庭草書千文五色紙書其縫内各有珍字印或謂
唐太宗或謂宋太宗印中唐𢎞文館印
張旭秋深不審帖上有雙龍團印前後有宣和政和印
記
又聞有蕭子雲出師頌真蹟未及見
李伯時白描陽關圖後有所題詩跋及書王右丞一詩
薛紹彭跋幷三鳯後人等印又有二印忠恕而已及關
西傖父不曉何人印也
又有唐模蘭亭
　　高彦敬克恭房山所藏
趙昌畫折枝花四段作一卷躑躅雞冠木𤓰海棠初不
甚佳却有老米詩及蔡元度章子厚林攄林希劉原父
王晉卿徐競諸人題跋官印凡十數内有太原府尹中
書省秘書省温杭蘇州官察使等印私印有林希子中
秘笈清玩及徐競一印保大騎省宣和畫學博士及襄
陽漫士等印悉用黄絹素書本楊和王家故物有楊淡
名印後有周益文忠公必大及蕭然隣燧等題名
　
　
　
　雲烟過眼録卷二
欽定四庫全書
　雲烟過眼録卷三
　　　　　　　　　　　　　宋　周宻　撰
　　胡存齋詠所藏
范長壽西域圖長三丈餘徽宗御題簽後歸張子有
展子䖍春遊圖徽宗題一片上凡十餘人亦歸張子有
玉花尊一隻約高尺四五徑七寸玉色雖不甚白然文
藻碾法極精迺穆陵内府物在燕得之謝太后價止中
統楮(即鈔/也)廿定葉森于大德十一年以百一十五定得
之于骨董兼有一香楠木座黑漆光套葢今亦屬之他
人矣
圓素玉椀一隻亦徑五寸餘色甚佳碾法尤精
玉托子一隻尺二三徑足迺外來
玉匜有足雙耳亦徑尺餘色㣲黄前後碾兩饕餮口有
縁亦精
玉爵一高寸許滿身文藻把手下有政和二字
玉楪一亦數寸徑腰子様
靈璧研山一座無天趣不甚佳
　　楊彦德伯嵓號泳齋家藏
宣和御畫四幅後各有御題詩一首並宣和小璽
易元吉羣獐圖高宗御題乾卦紹興印
胡璀折枝桃花高宗御題御印
郭乾暉架上細脛　高宗題乾卦印(細脛下恐/有鷹字)
巨然山水二雙幅
刁光𦙍睡猫高宗題
勾龍爽避秦女便面細如絲髪而精采炯然
盧鴻草堂十志詩林彦祥所臨伯時本遺草堂越館二
所存者八爾今録于後必盧徵君所賦也
羃翠庭　羃翠庭者葢厓巘積隂林蘿叠翠其上錦羃
其下深湛可以王神可以㝠道矣及喧者游之則酣謔
永日汩清薄厚歌曰青厓隂月磵曲重幽叠邃隱淪躅
草樹綿宻翠蒙茸當其無亭在中當其有羃翠庭神可
谷道可幽𠖇有人彈素琴白玉徽兮緑水音聽之愔愔
憺忘心如如野叟林思心書
洞𤣥室　洞𤣥室者葢因嵓作室即理談𤣥室反自然
(闕/)斯洞矣及邪者居之則假容竊吟妄作虚境以盜名
歌曰嵐霏微兮岩翠沓室隂虚户匼匝披蕙帳促蘿筵
淡隂隂兮覈𤣥𤣥蕙帳蘿筵洞𤣥室秘而幽貞且吉道
可廣神可𠖇繹思秘思兮草𤣥經幽𠖇兮存黄庭江湖
散人陳昱書
期仙磴　期仙磴者葢危磴穹窿回接雲路靈仙彷彿
想若可期及儒者毁所不見則黜之葢疑氷之談信矣
歌曰霏㣲隂壑上氣騰迤邐懸磴上凌青空赮抄紫雲
垂鸞歌鳯舞吹參差期仙磴鴻雁迎瑶華贈山中人好
神仙想像聞此欲飛烟鑄日液還頽年家居道士米友
仁書
滌煩磯　滌煩磯者葢窮谷岩崖盤石飛流攅激清潄
咸渠藻性滌煩實有幽致可為智者説難為俗人言歌
曰靈磯盤礴兮奔溜磢錯潄冷風兮鎮𠖇壑研苔滋泉
沫潔一飲一憩氛想或磷漣清淬滌煩磯靈仙境仁智
歸中有琴徴以玉峨峨湯湯彈此曲寄聲知音同所欲
湧泉祭酒道士翟耆年書
雲錦淙　雲錦淙者葢激溜攅衝頑石叢倚鳴湍叠浪
噴若風雷詭輝分麗煥若雲錦可瑩發靈矚幽玩忘歸
及世士觀之則反曰寒泉傷玉趾矣歌曰水攅衝石叢
聳煥若雲錦兮噴洶湧苔駸薫草寅縁芳羃羃兮瀨淺
水石攅叢雲錦淙波連珠文沓峯有潔𠖇者媚此幽潄
靈(闕/)樂天休實獲我心夫何求冷雲菴釋慈賢書
金碧潭　金碧潭者葢水潔若鮮光涵金碧岩花林鶯
有助芳隂鑒洞靈虚道斯勝矣而世事纒乎利害則未
暇存之歌曰水碧色石金光灔漝漝兮瀅煌煌泉花
映春鶯臨紅的的兮翠隂隂紅翠相鮮金碧潭霜月動
烟景涵幽有人兮好㝠絶炳其光凝其潔悠悠終古長
不滅無所住净曇書
倒景臺　倒景臺者葢太靈南麓天門治厓傑峰如臺
氣凌倒景登路有三處處可憩或曰三休臺可以㑹馭
風之客皈絶塵之子超逸興湯退傑此其所絶也及世
人登焉則魂散神越極目心傷矣歌曰天門豁靈臺聳
傑屹峰兮雲傾湧窮三休曠一觀忽若登崑崙兮期汗
漫仙聳天關倒景臺凌顥氣軼囂埃皎皎之子兮曰獨
立雲可朋赮可吸曽何榮辱之可及經堂孫㷋書
桃烟庭　桃烟庭者葢特峰秀起意若桃烟秘庭凝靈
窈如仙㑹即揚雄謂爰静游神之庭是也可以超絶紛
世永潔精及機士登焉則寥問戃論怒懷清累矣歌曰
聽泱漭皆青熒吐雲烟兮含窈𠖇怳歘翕沓幽靄意縹
渺兮羣仙㑹窈㝠仙㑹桃烟庭竦形神凝視聽聞夫至
誠心盛子祈此巔潔顥氣飬田終仿像兮靚云仙隱鶴
石昭問書
先子畫史載劉子禮以五百緡置錢氏畫五百軸初未
嘗發緘銓美惡也既得之後其間有盧鴻草堂圖一卷
已是數百年物矣後李伯時曾臨一本仍自書卷中歌
一篇次則秦少游朱伯原先子書也又其次陳碧虚仲
殊師參寥子輩繼之餘亦一時聞人紹興乙未仲春余
舟過蘇臺石瑩中為長洲令尹得宇文李蒙所藏伯時
本屬林彦祥為模迺亦手書其篇瑩中今輒俾余書先
子所書一篇余悉欲得一時名士繼之嘆其雅尚不凡
因又跋于尾是月二十七日米友仁元暉
李參𤣥居子曰𤣥居十志者草堂修身蓄德之府也樾
館延賓閲禮之用也𤣥室談道衆妙之宗也翠庭棲閒
谷神之致也期仙湛靈寄傲之適也滌煩藻性潔己之
謂也錦淙汰志日新其德也碧潭端形鏡清其色也倒
景熈熈春臺之樂也桃烟𣺌𣺌仙山之興也十志者葢
天地之成數志者即記述之總名𤣥居子道心惟㣲幽
賞亦異可謂隱淪之奇禮今昔所未聞故備為録焉貽
諸好事君子也
甘泉建章空草莽甲第紛紛誰復數嵩嶽澂君一草堂
却有畫圖傳萬古岩巒奥勝帶烟霞曠望幽盤空處所
㣲范短幅幾臨模便覽市朝如糞土輞川别業王維畫
君陽山記希聲叙胡將氷雪汚囂塵規模難勝非吾侣
(作小/篆)唐不知何許人
盧鴻草堂十志今所存者八而遺其草堂樾館二紙據
小米所云林彦祥臨伯時畫而自書其首則云二紙者
亡之乆矣書丰度意趣有神遊八極氣象歌語亦清竒凌
厲如酌沆瀣而挹浮丘者若使親接盧處士丰度應不
減識元魯山也余友毛復甫小築林塘自拔流俗娯侍
汝對丙峯先生日徜徉于其間天下至樂無以逾此而
箧衍所奇尤者駴矚如斯卷時以錚錚者耳往輩標矩
藐不可見慨想刻舟之痕以求干將青萍之劍得無為
痴鬼笑乎紹定辛卯復父官左帑且一嵗矣丙峯先生
讀書之眼登山之脚尚如少時八十六翁見其駸駸有
位于朝但恐林麓殊愧草堂勒移預為君慮正月十六
日汝陽抱褐翁徐逸
　右王方慶于毘陵得伯時畫十志即元暉跋後中所
　書者今録其書人姓名于後
一龍眠山人李伯時書
二高郵秦觀書
三樂圃居士朱長文書
四呉郡周沔書(内缺/永字)
五靜常居士曹輔書
六縉雲胡份書
七襄陽漫士米芾書
八碧虚子陳景元書
九太平閒人仲殊書
十參寥子道濳書
然與林彦祥所臨本人物甚大多不同前有奉華大小
印乃曽収拾劉娘子位者後有一印云閉關頌酒之裔
此雖用劉伯倫事然于婦人恐不類耳又有瑞文圖書
　　李士𢎞倜號圖嶠所藏
黄山谷大字語溪詩有序甚妙
又草堂書稽康詩
關仝山水四幅雪景尤妙
許道寧華山三峯雙幅
王晉卿著色楚山清曉圖有萬壽無疆之印前所未見
或是偽物
郭熈雙幅山水
又雙幅雪景
董羽子母出水龍手卷徽宗題
　　高仲器鑄所藏
唐模蘭亭極瘦而自然高子奇跋云此乃馮承素等臨
柳公權小楷清淨經開元五年書于上都昭成觀
東坡書杜少陵驃騎圖並詩後有子由跋山谷二絶句
易元吉草蟲小幅
艾宣鵪鶉
韓滉漁獵圖
郭熈效李成山城圖
又山水雙幅
　　申屠(闕/)用致逺號忍齋所藏
周昉彈筝仕女
戴嵩子母牛
徐熈牡丹
韓滉照月白
韓滉雙彈琵琶觀音(恐非/觀音)
又唐佛
黄筌緑竹紅葉花雀圖
又壽星一
王齊翰羅漢
呉生大辨才熾勝光佛絶佳
董羽子母出水龍
　　馬子卿號性齊所藏
蕭遘幽公帖明昌題
張芝九問帖宣和題恐臨
東坡大字德威堂銘黄絹烏絲欄書甚佳
東坡翰院樂語草書一大卷上有開封趙與懃小印及
齊齋印
石曼卿書大字籌筆驛詩甚奇
山谷草書鸚鵡賦佳
山谷家書數幅
又一帖云近有佳㑹率以故不得往豈食料禁不批放
耶呵呵
又一帖花四枝謾送餘春尚可賞否戴花人安否前輩
風流可想也
米帖一云胡不入城單外恐不堪久(單外二/字甚新)
洪元慎集生書勝業讃高宗題(生疑/作王)
許渾烏絲䦨上書大軸佳
張萱横笛仕女佳
陸滉初平起石圖高宗題
楊寧幽游人馬思陵題佳
閻立本駱駝
黄居宷拒霜兔明昌題
徐熈牡丹鴿明昌題
胡䖍番部卓歇人馬思陵題佳
天王托塔圖不知名
閻立本掃象圖宣和題作胡僧以大帚浥水洗一黑象
一人以巾拭之必有故實甚佳
董北苑松峯圖雙幅重岡叠巘甚奇玉池上有蕭蔡閒
又子及呉激彦高宇文虚中題詩
　　崔中丞彧所藏
閻立本職貢獅子圖大獅二小獅數枚虎首而熊身色
黄而褐神采粲然與世所畫獅子不同胡王倨坐甚武
傍有女妓數人各執胡琴之類傍有執事十餘人皆沉
著痛快高宗題閻立本職貢獅子圖前有睿思東閣大
印
　　趙孟頫乙未自燕回出所収
韓幹五陵游騎圖
呉生觀音剔青地葉森曽見公與張伯雨作題魏元君
受經象剔青地
黄筌唐詩故實又脫籜新篁剪金雛雀雙鵪鶉王詵連
山絶壑高宗題
董源山水一卷長丈四五絶佳迺著色小人物為娶婦
故事余向有董源作弄虎人物
董源龍水石佳高宗題
趙希逺蟠松雙兔
崔白兔二軸作紫棘小叢佳
朱熈牛一卷
徽宗御畫古木寒鴉竹有御璽押
王齊翰岩居僧甚古有徽宗題一胡僧莞耳凡口鼻皆
傾斜隨耳所向作快適之狀
易元吉竹石獐猿高宗題
徐熈戴勝梨花
自董源至徐熈梨花葉森于松雪齋屢見之公又有水
殿其中尤多不能盡記也
古琱玉盤螭白地上黒雙螭此是葉森先人所贈與公
者
又有白玉方頂簪一條其玉白瑩絶品也
又有雙荔枝女環一對可長三寸並脚通碾皆白玉也
甚精此必文真後妃故物也惜乎一已損
方銅爐四脚兩耳饕餮面回文内有東宫二字款色正
黒此鼎博古圖所無也
圓銅鼎一文藻極佳内有款云瞿父癸鼎蛟脚大圜壺
可受五斗米滿身蛟螭文
金絲商嵌小鼎元賈氏物文極細後倂高麗商嵌歸之
呉存齋
靈壁石香山一座下有雲根二字
葉森曽見公一靈璧石大如拳峰巒皆五列公名之五
老峯手抓之拂之亦有聲
又靈壁一小山
又古玉筆格一
圓端硯一葉森見公一端石辟雍硯名曰大雅
又洮石名緑漪如玉斗樣古濟研有神品朱字製極精
然滑不受墨
京兆府所刻東方朔畫賛比之今本字稍大
趙子固效湯叔雅霜入干林圖
又作水仙一百一窠中一枝最大號曰百花朝王其後
自跋云效湯所為流落北方子昻得之趙松雪又云北
方好事者収紹興稽古録二十冊皆高宗時所収三代
古器各圖其物或青或緑或紅各撫其款于右亦各有
考証如宣和博古圖加詳近世諸公所収者多在焉
　　姚瑞夫燧號牧菴所藏
琱玉盤螭甚奇
鮮于伯機一古玉鈎亦妙中議相博不成葉森曽見姚
先生此物先生所収古銅器尤多不止此一物也
　　省濟鎮撫所藏
古琱玉盤螭尤奇一螭角上有一小䑕殊不可曉或名
云太虚䑕又云虚木相符皆不可曉云皆太原之高柴
古墓中皆古玉此物紅如血黒如漆白如酥五色俱備
真神品也
　　天台謝奕修養浩齋所藏
虞永興頭眩帖有機暇清賞文洽公言珍玩蓑笠軒印
亦有紹興印
顔魯公鹿脯帖
乞米帖倩仲跋
楊少師手帖
李西臺詩
蘇滄浪草書
東坡醉草温公帖
陶隱居小楷大洞真經隱訣後有林希父子題
秦少游數帖
周越書劍器行
唐良騵元陵挽郎誥貞元八年三月二十四日三省長
官董晉領吏部選杜黄裳尚書右丞趙景郎中韋夏卿
唐陳尚庭縣尉誥天寶三載丞相李林甫韋陟景融又
稱陳尚庭四十三載改乎為而人嵗亦然可怪也告身
乃用羅紋紙殊不可曉後有向若水跋
趙昌之花千里収附
楊補之四清圖
呉越承㫖大畧如誥勑後書天下兵馬元帥尚父呉越
王銜
王晉卿八帖皆與親賢宅請王書内有送酒一帖云瀑
釀四器納上以酒稱釀可謂好奇
東坡救月圖幷賛畢良史印小米攻媿齋跋
蘇氏譜系帖自源明坡穎而下凡五世世各十餘帖為
六巨帙生平所觀蘇帖未有如是之多也
米老自畫宅圖又小楷三帖又十帖珊瑚等帖米老親
書楷書法畫幷青山白雲老米辨印帖綏乎郡名卯里
右政者中有省文有人収古印文曰相侯宣印迺是丞
相富民侯薛宣印最小繆篆迺今所謂填篆也用辨私
印二字尚書禮部員外郎米芾審定
蔡君謨朱書青紙上大字
東坡書綉觀音贊
呉越王判狀二並贊寧狀忠懿王草書判字一花押
李後主畫戯猿後有建業文房之印
韓滉子母牛有錢氏合章大印
徐熈出獵圖
戴嵩著色山水牛高宗題乾卦印
唐畫二佛
李伯時九歌曹偉呉傳朋跋
張萱煎茶圖
唐日本大荒西經圖思陵題乾卦印
胡䖍獵騎圖
　已上共三十五卷並賈師憲故物後以此送謝堂堂
　不能保歸之起翁翁今亦不自枯也
　　陳氏所藏
顧愷之初平叱起石羊圖高宗題乾卦紹興印
顧愷之呉王斫鱠圖紙畫後有元祐戊寅四字卦印
　　菊坡趙氏待制與所藏
韓滉作稽康像
徽宗畫水墨草䖝後題紫宸殿游戯幷御押大印上作
百合萱草羣蟻圖引甚佳
黄筌雪鶻高宗題
易元吉乳猫圖
艾宣野鳬二
孫知㣲九曜圖
崔白野鳬
黄筌梅竹白鷴
石恪鍾馗
趙希逺紙畫百勞畫二一作五丁開山一作帝仙對奕
上有飛鬼下有神馬疑是石恪畫
黄太史大字發願文
唐畫人物二
又梅枝上鷹一
崔白野鳬雙幅紙上草䖝二作圖香薄苛甚奇
　　宋秘書省所藏
乙亥秘丞黄汶濟以蓬省旬㸃邀予偕行于是具衣冠
望拜右文殿然後游道山堂堂有坡仙所作怪石歴汗
青軒營渾儀臺觀銅渾儀其色澤如銀如玉精緻特甚
後步玉渠登秘閣閣内兩旁皆列龕藏先朝㑹要及御
書畫别有朱漆巨匣五十餘皆古今書法名畫也是日
僅閱秋収冬藏内畫皆以鸞鵲綾象軸為飾有御題者
則加以金花綾每卷表裏皆有尚書省印關防雖嚴往
往以偽易真殊不可曉其佳者有
董元笑虞丘子圖
唐模顧愷之説經圖此二畫絶高古
李成重巒寒溜圖
展子䖍伏生無名人三天女亦古妙
孫太古誌公像
燕文貴紙畫山水小卷極精
趙士雷小景
符道士隱山水
胡瓌馬
關仝山水
文與可枯木竹石
陳晦栢餘悉常品亦有甚謬者通閲一百六十餘卷絶
品不滿十焉余想像書之以為平生清賞之冠
　　董震齋德時所藏
召公尊其葢細花款文極精妙尊腹五指稱文中有疑
數十字真三代之奇物也博古圖有之俗名搯揑尊後
以開元宫遺火失其物
　　教化參政所藏
癸字鼎初出蕭山張稱孫其制三足兩耳其花饕餮圖
雷文麄細花相間儼然一局爐耳特青緑自内出外則
裹之以褐色瑩光可愛内有三字款文伏自􁘽然其樣
則不古也
　　張氏収
宋太祖御書一紙前據殿前軍馬數次有御筆兩行云
我自别勾當公事誰要汝具人數來後復有太祖御書
字其下封禪鹵簿使印印上書臣陳康伯四字
　
　
　
　
　
　雲烟過眼録卷三
欽定四庫全書
　雲烟過眼録卷四
　　　　　　　　　　　　　宋　周宻　撰
　　劉漢卿所藏
回回刀小口背上皆金紫金錯回回書内金錯出一人
面獸精甚聞回回國王所佩者
趙德潤藏杏葉樣背有大鐵環迺掛鏡也上有銘云人
有一(闕/)前牛無八角牛口走殊不可曉下有一牛轉頭
前有草一叢下篆辟祟驅邪兩旁亦有字細考之乃丙
午造三字其下牛與草必寓年號耳
　　張夢符孔孫云
今御府有寶硯所謂蒼龍横沼内有龍形横硯沼中趙
子龍云蒼龍世所謂岩花是也今在集賢院又有聚寶
硯玉板太乙船無眼而温潤皆寶硯也
琴則雷為第一向為宣和殿百琴堂稱最遂為章宗御
府第一琴章宗挾之以殉葬凡十八年復出人間畧無
毫髪動今又為諸琴之冠葢天地間尤物也
又有唐氏所斵琴玉振及黄鵠秋吟皆金徽曰玉焦尾
岳軫是矣
又有所謂混沌材自高麗來亦異寶也
又有殷武鉞長三丈餘一段美玉文藻細甚三代之寶
宣和故物又歸大金今在御府每大朝㑹必設之外庭
高彦敬二琴其一後題金儒鳴玉唐大中五年處士金
儒斵此琴其名鳴玉下刻高士談家寶藏六字已為人
削去尚有書跡此琴迺宣和御府故物後歸大金高士
談者金人以與宋通被殺故或者惡而去之其色赤如
新栗殻斷文隱起如蛇虬奇物也其一三足鼎峙皆美
玉咸通中張鉞斷款用小篆精妙又有銘文漫漶不可
識但見龍取像等數字
蒲序墨一笏亦古上有數字佳品其下光澤可愛
　　亷運使庭臣藏
玉澗鳴泉咸通二年西蜀雷迅斷
　　亷端甫藏
瓊響慶厯五年道士衛中正奉聖㫖斷崇寧三年馬希
亮奉聖㫖重修
喬仲山収求青太中祥符年西蜀葛亮斷馬希仁修
亷端甫又藏一琴名秋籟唐三慧大師斵
鮮于伯機収唐張鉞斷琴僧智仁重修
郭伯山収唐琴萬壑松白玉軫足
張受収懐古斷琴文如絲髪而赤色又一琴名霜鍾
李公路収雷威百衲琴雲和樣内外皆細紋腹内容三
指内題大宋太平興國六年嵗次壬午六月望日殿前
承㫖監杭州瓷司務趙仁濟再補修進入
呉越國王百衲雷威琴極薄而輕異物也
　　古今斵琴名手
唐雷霄　雷威　雷珏　郭亮並蜀人
張鉞　沈鐐皆江南人
蔡叡　僧智仁　衛中正慶厯中人
朱仁濟　馬希亮　馬希仁崇寧中人
金淵汴人紹興初
金公路所謂金道者紹興初人琴薄而清
陳道高宗朝厚而古
近世有嚴樽古清之祖　馬大夫
梅四官人古清妻父　龔老應奉
林杲東卿石橋之父
林石橋云近世琴有名者如趙都丞之大雅黄玉軫足
松雪今之趙子昻節齋之浮磬樊澤卜氏之奔雷
　　南北名琴
粘合文卿云古絶品昔聚于宣和後歸之于金今散落
見存者如春雷蜀人雷威作賜傅初菴可以為冠
石上清泉古篆書不知作者
寥玉一作寒玉江南沈鐐作
氷清唐郭亮作
百衲雷威作裏外皆漆呉越重修恐即李公路者
秋嘯内府之物
響泉即蔡邕所傳開成至寶少府監収如列子樣雷威
斵
秋塘寒玉雷民斵唐承㫖収
冠古韵磬唐張鉞斵
禇伯秀云江南李後主常詔徐鉉以所藏前代墨蹟古
今法帖入石名昇元帖然則在淳化之前當為帖之祖
龔聖予云禊序有大業間石本其後有隋諸臣銜位然
則在智永所藏之前此帖亦當入御府
伯機仲山云具觀御府書畫譜已上三者余皆未之見
也
嘗見汪龍溪彦章一帖云去年得下血疾半年有餘今
春誤食胡桃能下血汪不善僉名葉如此寫
高宗御府手卷畫前上白引縫間用乾卦員印其下用
希世藏方印畫卷盡處之下用紹興二字印墨跡不用
卷上合縫卦印止用其下希世小印其後仍用紹興小
璽
徽宗朝墨蹟　　用天水雙龍縫及泥金御題淡青狹
僉頭是也
余家有火浣布尺餘外祖知泉州日得之里人後歸余
家又蠟沉重二十四兩
長生螺數枚置之醋中則活
瑪瑙盞二隻其一純白中有金鱓魚一條其一純紅中
有白鰍魚一條
沉香連三煖閣牕隔皆鏤花其下替板亦然下用抽替
打篆香在内則氣芬郁終日不散前後皆施錦綉簾後
卦屛皆官窑粧飾侈靡舉世未有後獻之福邸
先子向寓杭収奇異書太廟前尹氏嘗以粉畫三輔黄
圖求售每宫殿各繪成圖甚精後為衢人柴氏所得近
者左帑藏庫變賣禁中故書内有出相采畫本草一部
極佳
米氏研山後歸宣和御府今在台州戴覺民家
大衍庫出售雜物時有靈璧小峰長僅五六寸高半玲
瓏秀潤所謂胡桃玉色徽宗御書八小字刻于峰傍云
山高月小水落石出略無琢刻之形真奇物也
元豐間米老自號鹿門居士其印文云火正後人芾印
其後並不見用之
趙子俊孟籲藏一爵有款云(闕/)　色黒而褐亦佳物也
但一足已折粘綴于上為可惜耳
東坡詩卷近世跋云觀此真跡如覺偽者甚可笑也亦
善下語云三代逺矣鼎彞之器傳于今者絶少或僅而
傳類多損缺勢使然也今世収古之家必其完殊可笑
也其間自有一種色黒而文藻精細者往往皆宣和間
禮製局依倣而造今又見其完備乃以為三代器尤可
笑也余嘗得三代器之不完者其饕餮一羊首瑩如緑
玉其旁迺黄銅其後迺用藥烟薫染而成殊失古意
　　何道士収
古玉圭云出自土中玉色類珷玞長一尺三寸廣三寸
五分厚八分其上甚鋭其下所執處隆起二分其底有
竅廣一寸而墮或半寸許□與他圭製絶異當攷
　　三十八代天師張廣㣲與材所藏
玉印一鈕方二寸厚一寸把手又高寸許一璞所成其
文曰陽平治都功印□鑽碾甚精美玉色温潤
法劍一口玉靶靶上兩面皆有篆字二行十餘字劍長
四尺許兩面皆細紫金作法篆其一面畧記有　□
□　□　□　月内有　兎春夏秋冬其下三台北斗
其一面字不能辨最下作雲電三字劍兩面俱有鋒鋩
無缺蝕葢自漢到今千七百年累代所持以立教者止
此二物耳
又出御賜玉圭約長尺五寸廣四寸厚一寸餘瑩然白
玉畧無纎瑕上鋭下方圭面碾四小山迺思陵所(闕/)鎮
圭也
　　□
又玉佩二環玦等八事穿以大珠亦宋諸帝之佩
又金冠一甚大幷頫仰簪共用黄金二十五兩前為北
斗後為南斗每面嵌紫金捺子五粒斗星皆大鋭珠大
如彈者為之通計大白珠三十四粒頫仰如意簮亦嵌
大珠
法衣一領納失失者皆織雲鳳下䦨皆升龍
絳帖第九卷大令書第四行内面字右邊轉筆全不成
字正在石破處隱然可見今迺無其面字下一字與第
五行第七字亦不同又第七行第一字舊本行書正字
今本乃草書心字筆法且俗以此推之今之所見多非
舊本
賈師憲丞相祭器銘曰維景定三年正月乙日詔太傅
丞相賈公似道奕世勲勞再造王室其錫家廟于行都
迺作俎豆侍奉特薦有子孫永寶之款
余家有墨粧圖不知所出後見周宣帝傳位太子自稱
天元皇帝禁天下婦人不得粉黛自非宫人者黄眉墨
粧方知所出
　
　
　
　
　
　
　
　
　
　
　
　
　
　
　
　雲烟過眼録卷四
欽定四庫全書
　雲烟過眼續録
　　　　　　　　　　　　元　湯允謨　撰
　　總管太中灤陽趙伯仁舉収藏
羊鐙一内有款曰南宫羊鐙
古伯彞葢一色青緑花瑩可愛上有把為所盜去
又有兩鼎内有款識字尤多在底下甚佳
又玉馬一高五寸有奇雕琢極精作嘶鳴狀如生玉色
温美古玉色如此樣有十餘枚或大或小或有文或無
文或青或緑長不滿寸葢人綰繩之物玉人高五六寸
束髪于頂餘髪被腦後横挿一簪衣垂至地不見足色
温潤與馬同人如顧愷之所畫列女圖中人物
子母螭玉鈎環徑六寸螭身白頭紅子亦紅走母腹上
作相視之狀宛然如生紅如荔枝白如酥製作精巧通前
人馬為諸玉之冠
楊光庭下生如來像思陵題乾卦印如來衣朱衣坐圓
光内
王右軍司州帖古黄紙書章宗泥金書僉明昌七印全
又屛風帖硬黄紙書徽宗泥金題僉首尾天水宣政内
府圖書等印並全
呉元瑜瑶池圖印二卷一作王母冠玉冠乘金車駕二
龍前後女從各執旄節導引攀龍者亦二□髻女童甚
奇卷尾作大池即瑶池也
一作穆王坐金殿據金椅而王母與一峩冠婦人鼎峙
而坐彼云右坐者上元夫人也畫極精緻而有院體前
後政和七印佑陵題宣和畫譜云三卷今止二卷
呉元瑜梅竹雪雀圖一明昌七印
西域貝葉二片長二尺餘高只二寸半即今西番字葉
色如蒲裹經細竹簾二片内有識字云大蜀皇帝賜撫
州溥山院今世畫工作羅漢誦經貝葉經像多作手持
甚謬可笑
　　古墨
潘衡墨一已斷止有潘衡二字約重四兩皆有金填篆
書墨成不敢用進上蓬萊宫
宣和雙龍一笏佑陵書八字云政和丙申宣和睿製
俞林一笏題順慶殿殿名未審當再攷
劉士元一笏題云緝熈殿乙未星砂胡光烈黒犀一笏
郭忠恕鏡湖方氏劉文通各一笏
郭圯一笏上題緝熈殿
宣和天水雙龍印有方員二樣法書用員名畫用方
宣和明昌二帝題簽法書用墨名畫用泥金
明昌七印其一曰内府葫蘆印其二曰郡玉秘珍其三
曰明昌珍玩其四曰明昌御覽其五曰御府寶繪其六
曰明昌中秘其七曰明昌御府
　　余家舊藏
司馬文正公父手録富鄭公使北日抄一卷其長五六
丈字畫雖若古拙而首尾端書如一豈像其生平行止
耶史稱公之至誠可以動天地此卷見之丞相益國公
周必大子充為之跋賈師憲物也
　　祝君祥永昌収
趙千里釋迦佛行像一下有細字云臣伯駒奉聖㫖畫
其像廣目深眉螺髪大耳耳垂二大金環螺髯而髪頂
有肉髻左眉放光一道衣紋腹腿隱隱可見筆法極佳
宛然西域一胡僧
端硯一背有黒紋者皆成細花面有鑽篆字兩行云王
次張漢老舊坑下岩子子孫孫其永寶用沼貯水不涸
其樣如此□王次張高宗紹興中為肇慶通判此硯
元賈秋壑物也
　　山居太史楊瑀所藏
古玉天禄長一尺餘背起一竅身皆水銀古虎斑文爪
牙製作極精古
銅虎符一全體具存背上篆云某處發兵待行腹下分
書十干唯戊癸二字合全餘八字皆平腹内作牝牡五
竅開合之則一全虎也往往有漢虎符者如禇雪巘及
吾真白所収皆是如符牌樣上鑄一小虎形下云某處
發兵或左右或止有一邊今此全虎形亦異矣
竹龜一迺以老竹片製首尾四足皆他竹外來者竅小
兩頭倍大可轉動而不可出故用縱横之竹繞理顯然
背上負三接碑牌一面兩側有轉(闕/)　亦是外來之竹
首大腰細不知何法得入雖巧于製作亦罔測之或云
鬼工也
奇石子一色青而質相大如鵝蛋形差匾上有兠塵觀
音像天然如畫或加磨洗精神愈見
又瓊漿石漿水石瑪瑙也二寸許迺塊石耳觀之滴水
在内揺之則上下流動(闕/)古玉畫也
一圖書志云張文懿某有古玉畫义疑其故物也
智永石刻千文九成宫石刻皆金士孫所撫
余見施家有手卷錦表首漢王元昌羸馬圖上寫廣元
年七月奉聖㫖檢入漢王元昌畫臣嚴款之臣陳凈心
進上有龍鳯印紹興印乾卦七印餘一不分曉
鮮于伯機有震琴云是許旌陽手植桐作惠子曰不為
詩又有黄素黄庭經飄飄有仙氣意其楊許舊迹葢人
間至寶也琴背旌陽印劍之迹宛然經後有楊𤣥靖許
穆印
　　余見某家藏
宋徽宗御筆作一胡雁紅緑皮圈足前有一馬夬足栗
殻色甚奇特
又縢王雙蝶穿花上有一押印亦真跡也
東坡竹
昔漁者于江濱見雷公逐一小黄蛇撃殺之化為劍背
有火字許旌陽斬蛇第三劍葢至寶也今在張伯雨處
趙雍家有閻立本作十八學士虞世南房𤣥齡最佳余
家舊藏林邑進雞鵝圖葢唐貞觀時經進太宗以其思
歸幷二女皆送還國迺閻立本真跡也
　　楊元誠家所藏
唐王建親書宫體小詩一百二十首葢宫詞極其宛轉
妖麗今人罕能及後有錢肅王印
押龍葢宣和内物也其字皆章草
余見薛𤣥卿云示以銅香鼎一兩耳有三龍交蟠宛轉
目各有珠能轉及取不出葢邰古物亦世之寶也
　　靳公子家藏
錦川石長五丈餘葢宣和後宰門所謂艮嶽前河梁也
石色紫碧相間皆成文理近世罕得今藏戚順王家
　
　
　
　
　
　
　
　
　雲烟過眼續録
