#+TITLE: 焦氏易林-漢-焦贛
#+DATE: 2018-05-12 10:18:00
#+SOURCE: github.com/kanripo/KR3g0029 master 764e995c                
欽定四庫全書　　　　子部七
　易林　　　　　　　　　術數類四(占卜之屬/)
　　提要
　　　　(臣/)等謹案易林十六卷漢焦延夀撰延夀字
　　　　贛梁人昭帝時由郡吏舉小黄令京房師之
　　　　故漢書附見於房𫝊黄伯思東觀餘論以為
　　　　名贛字延夀與史不符又據後漢小黄門譙
　　　　君碑稱贛之後裔疑贛為譙姓然史𫝊無不
　　　　作焦漢碑多假借通用如歐陽之作歐羊者
　　　　不一而足亦未可執為確證至舊本易林首
　　　　有費直之語稱王莽時建信天水焦延夀其
　　　　詞葢出偽託鄭曉嘗辨之審矣贛嘗從孟喜
　　　　問易其其學不出於孟喜漢書儒林𫝊記其
　　　　始末甚詳葢易於象數之中别為占候一派
　　　　者實自贛始所撰有易林十六卷又易林變
　　　　占十六卷並見隋志變占久佚惟易林尚存
　　　　其書以一卦變六十四六十四卦之變共四
　　　　千九十有六各繫以詞皆四言韻語考漢藝
　　　　文志所載易十三家蓍龜十五家不及焦氏
　　　　隋經籍志始著錄於五行家唐王俞始序而
　　　　稱之似乎後人所附㑹故鄭曉古言疑其眀
　　　　夷之咸林似言成帝時事節之觧林似言定
　　　　陶傅太后事皆在延夀後顧炎武日知錄亦
　　　　摘其可疑者四五條然二家所云某林似指
　　　　某事者皆揣摩其詞炎武所指彭離濟東遷
　　　　之上庸者語雖出漢書而事在武帝元鼎元
　　　　年不必漢書始載又左傳雖西漢未立學官
　　　　而張蒼等已久相述説延夀引用𫝊語亦不
　　　　足致疑惟長城既立四夷賔服交和結好昭
　　　　君是福四句則事在元帝竟寜元年名字炳
　　　　然顯為延夀以後語然李善注文選任昉竟
　　　　陵王行状引東觀漢記曰沛獻王輔永平五
　　　　年秋京師少雨上御雲臺詔尚席取卦具自
　　　　卦以周易卦林占之其繇曰螘封穴户大雨
　　　　将集明日大雨上即以詔書問輔曰道寧有
　　　　是耶輔上言曰案易卦震之蹇蟻封穴户大雨
　　　　将集蹇艮下坎上艮為山坎為水出雲為雨
　　　　蟻穴居而知雨将雲雨蟻封穴故以蟻為興
　　　　文云云今書蹇繇實在震林則書出焦氏足
　　　　為明證昭君之類或方技家輾轉附益竄亂
　　　　原文亦未可定耳崇文總目言其推用之法
　　　　不𫝊而黄伯思記王佖占程迴記宣和紹興
　　　　二占皆有竒騐則其術尚有知之者惟黄伯
　　　　思謂漢書稱延夀易分六十四卦更直日用
　　　　事者乃變占法非易林法薛季宣易林序則
　　　　謂易林正用直日法辨伯思之説為謬並為
　　　　圖例以明之其説甚辨今錄季宣序與王俞
　　　　序以存一家之言俞序本名大易通變與諸
　　　　本不同疑為後來卜筮家所改非其舊也此
　　　　書隋唐宋志俱作十六卷今本四卷不知何
　　　　時所併季宣序稱毎卷四林毎林六十四變
　　　　今仍據以分卷存其舊焉乾隆四十八年六
　　　　月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
易林原序
大凡變化象數莫逃乎易惟人之情偽最為難知筮者
尚占憂者與處贛明且哲乃留其術俞巖耕東鄙目前
困蒙客有枉駕蓬廬以焦辭數軸出示俞嘗讀班史列
傳及歴代名臣譜系諸家雜説之文盛稱自夫子授易
於商瞿僅餘十軰延壽經傳於孟喜固是同時當西漢
元成之間凌夷厥政先生或出或處輒以易道上干梁
王遂為郡察舉詔補小黄令而邑中隱伏之事皆預知
其情得以寵異蒙遷秩亦卒於官次所著大易通變其
卦總四千九十六題事本彌綸同歸簡易辭假出於經
史其意合於神明但齊潔精專舉無不中而言近意遠
易識難詳不可瀆蒙以為辭費後之好事知君行者則
子雲之書為不朽矣峕聖唐㑹昌丙寅歲周正主白靈
越之雲溪漢王俞序
較定易林原序
承議郎行秘書省較書郎臣黄伯思所較焦延壽易林
中或字誤以快為怏以羊為手以喜為嘉以鶴為鵲義
可兩存焦延壽者名贛梁人以好學得幸梁王王供其
資用令極意學既成為郡吏舉補小黄令但有盜先知
盜遂無敢舉者考最當遷吏民上書乞留詔許増秩卒
于小黄世人謂延壽之法凡筮得某卦則觀其所之卦
林以占吉凶或卦爻不動則但觀本卦林辭爻本影有
王佖者於雍熙二年春遇異人筮得觀之賁林云東行
無門西出華山道塞於難遊子為患之語最為有準後
之觀者不可不辨延壽所著雖卜筮之書出於隂陽家
流然當西漢中葉去三代未遠文辭雅淡頗有可觀覽
謹録上
欽定四庫全書
　焦氏易林卷一　　　　　　漢　焦贛　撰
　　乾之第一
乾　道陟多阪胡言連蹇譯瘠且聾莫使道通請謁不
　行求事無功
坤　招殃來螫害我邦國病傷手足不得安息
屯　陽孤亢極多所恨惑車傾葢亡身常憂惶乃得其
　願雌雄相從
蒙　鵠鵴鳲鳩專一無尤君子是則長受嘉福
需　目瞤足動喜如其願舉家蒙寵
訟　龍馬上山絶無水泉喉焦脣乾舌不能言
師　倉盈庾億宜種黍稷年豐歲熟民人安息(一作國/家富有)
　(人民蕃息與比/之升坤之恒同)
比　中夜犬吠盜在墻外神明祐助消散皆去
小畜　据斗運樞順天無憂所行造徳與樂並居
履　空拳握手委地更起富饒豐衍快樂無已
泰　不風不雨白日皎皎宜出驅馳通理大道(與坤/同)
否　載日晶光驂駕六龍禄命徹天封為燕王
同人　子號索哺母行求食反見空窠訾我長息
大有　上帝之生福祐日成修徳行惠樂且安寧
謙　山險難登澗中多石車馳轊擊載重傷軸擔負差
　躓踠跌右足
豫　禹鑿龍門通利水源東注滄海民得安從(一作/存)
隨　乘龍上天兩蛇為輔踴躍雲中遊觀滄海民樂安
　處
蠱　彭祖九子據徳不殆南山松栢長受嘉福
臨　南山昊天刺政閔身疾悲無辜背憎為仇
觀　江河淮海天之奥府衆利所聚可以饒有樂我君
　子
噬嗑　堅冰黄鳥常哀悲愁不見甘粒但見藜蒿數驚
　鷙鳥為我心憂
賁　室如懸磬既危且殆早見之士依山谷處
剝　大禹戒路蚩尤除道周匝萬里不危不殆見其所
　使無所不在
復　三人為旅俱歸北海入門上堂拜謁主母飲勞我
　酒
无妄　傳言相誤非于徑路鳴鼓逐狐不知跡處
大畜　三年爭妻相逐奔馳終日不食精氣勞疲
頤　純服黄裳戴上以興徳義既生天下歸仁
大過　桀跖並處人民愁苦擁兵荷糧戰於齊魯
坎　黄鳥來集既嫁不答念我父兄思復邦國
離　胎生孚乳長息成就充滿帝室家國昌富
咸　三人求橘反得大栗女青以富黄金百鎰
恒　東山西岳㑹合俱食百家送從以成恩福
遯　眵雞無距與鵲交鬭翅折目盲為鳩所傷
大壯　郤大墻壞蠧衆木折狼虎為政天降罪罰高弑
　望夷胡亥以斃
晉　三癡俱走迷路失道惑不知歸反入患口
明夷　弓矢俱張把彈折絃丸發不至道遇害患
家人　三女求夫不見復關伺候山隅長思憂歎
睽　陽旱炎炎傷害禾榖穡人無食耕夫歎息
蹇　騎㹠逐羊不見所望徑涉虎廬亡羝失羔
解　暗昧㝠語相傳詿誤鬼魅所舍誰知卧處
損　姬姜祥淑二人偶食論仁議福以安王室
益　公孫駕驪載聘東齊延陵説産遺季紵衣
夬　孤竹之墟失婦亡夫傷於蒺藜不見少妻東郭棠
　姜武子以亡(亡音/無)
姤　仁政不暴鳯凰來舍四時順節民安其處
萃　任劣力薄孱駑恐怯如蝟見鵲不敢拒格
升　衞侯東遊惑於少姬亡我考妣又逝不來
困　噂噂所言莫如我垣歡喜堅固可以長安(大有/之屯)
井　黿鳴岐山鼈應山淵男女媾精萬物化生文王以
　成為開周庭(成一/作寧)
革　𤣥黄虺隤行者勞疲役夫憔悴踰時不歸
鼎　弱足刖跟不私出門市賈不利折亡為患
震　懸貆素餐居非其安失輿剥廬休坐徒居
艮　民怯伐惡姦人所伏冦賊大至入我邦郭妻子係
　獲(一本為/歸妹辭)
漸　陽低頭隂仰首水為凶傷我寶進不利生其子
歸妹　背北相憎心意不同如火與金(一本為/艮辭)
豐　太㣲帝室黄帝所值藩屛固衛不可得入常安無
　患
旅　繭栗犧牲敬享鬼神神嗜飲食受福多孫
巽　出門逢惡為患為怨更相擊刺傷我手端
兑　鷁飛中退舉事不進宋人亂潰
渙　跛踦相隨日暮牛罷陵遲後旅失利亡雌(泰之復同/人之歸妹)
節　龍角博顙位至公卿世禄久長起動安寧
中孚　舜升大禹石夷之野徵詣王庭拜治水土(師之/小畜)
　(同/)
小過　從風放火荻芝俱死三害集亡叔子中傷
既濟　楩生荆山命制輸班袍衣剝脱夏熱冬寒飢餓
　枯槁衆人莫憐
未濟　長面大鼻來解已憂遺吾福子惠我嘉喜
　　坤之第二
坤　不風不雨白日皎皎宜出驅馳通利大道
乾　谷風布氣萬物出生明庶長養華葉茂盛
屯　蒼龍單獨與石相觸摧折兩角室家不足
蒙　城上有烏自名破家招呼酖毒為國災患
需　霜降閉户蟄虫隱處不見日月與死為伍(小畜/之解)
訟　天之徳室温仁受福衣裳所在凶惡不起
師　皇陛九重絶不可登謂天葢高未見王公
比　孔徳如玉出于幽谷飛上喬木鼓其羽翼輝光照
　國
小畜　五範四軌復得饒有陳力就列騶虞悦喜四足
　無角君子所服南征述職以惠我國
履　敝笱在梁魴逸不禁漁父勞苦連室乾口
㤗　雷行相逐無有攸息戰于平陸為夷所覆
否　六龍爭極服在不飾謹慎管鑰結禁無出
同人　長男少女相向共語析薪在尅福禄歡喜
大有　遷延惡人使徳不通炎火為殃禾稼大傷
謙　修其翰翼隨風向北至虞夏國與舜相得年歲大
　樂邑無盜賊
豫　鈆刀攻玉堅不可得盡我筋力胝繭為疾(比之/大過)
隨　舉袂覆目不見日月衣裳簠簋就長夜室(泰之/臨同)
蠱　賊人傷徳大怒不福斬刈宗社失其邦國
臨　白龍赤虎戰鬭俱怒蚩尤敗走死於魚口
觀　北辰紫宫衣冠立中含和建徳常受天福(需之夬/坤之解)
　(俱/同)
噬嗑　稷為堯使西見王母拜請百福賜我嘉子
賁　二人異趣反覆迷惑一身五心亂無所得
剝　南山大玃盜我媚妾怯不敢逐退而獨宿
復　衆尤所逐反作光怪九身無頭魂驚魄去不可以
　居
无妄　延頸遠望昧為目病不見叔姬使伯心憂
大畜　典冊法書藏在蘭臺雖遭亂潰獨不遇災(大有之恒/豫之䝉)
頤　自衛反魯時不可與冰炭異室仁道隔塞
大過　瘤癭秃疥為身瘡害疾病癃殘常不屬遠
坎　東齊郭廬嫁於洛都俊良美好媒利過倍
離　齊魯爭言戰於龍門搆怨連禍三世不安(比之蠱/賁之睽)
咸　膏澤肥壤農人豐敞利居長安歴世無患(乾之師/比之升)
恒　倉盈庾億宜種黍稷年豐嵗熟民得安息
遯　䲭鴞破斧邦人危殆頼旦忠徳轉禍為福傾危復
　立
大壯　嵗飢無年虐政害民乾溪驪山秦楚結寃
晉　挒潔累累締結難解嫫母衒嫁媒不得坐自為身
　禍
明夷　訾陬開門鶴鳴彈冠章甫進用舞韶和鸞三人
　翼事國無災患
家人　姊妹本居與類相扶願慕羣醜不離其友
睽　邯鄲反言父兄生患涉此憂恨卒死不還
蹇　二人逐兔各爭其得愛妾善走多獲其子
解　北辰紫宫衣冠立中含和建徳常受天福(坤之觀/需之夬)
損　拜跪請免不得其哺俛首銜枚低頭北去
益　鶴盜我珠逃於東隅求我郭墟不見所居
夬　一簧兩舌妄言謀訣三姦成虎曽母投杼
姤　伯虎仲熊徳義洵美使布五榖陰陽順序(一作孤/獨特處)
　(莫與為旅身自勞苦/使布五榖隂陽順序)
萃　褰衣涉河澗流浚多頼遇舟子濟脱無它
升　慿河登山道路阻難求事少便
困　兔罝之容不失其恭和謙致樂君子攸同
井　三女求夫伺候山隅不見復關泣涕漣洳
革　螟蟲為賊害我五榖簞笥空虛家無所食(需之/明夷)
鼎　望尚阿衡太宰周公藩屏輔弼福禄來同
震　三年生狗以戌其母荆夷上侵姬伯出走(需之訟/否之姤)
艮　塗回道塞求事不得
漸　探懷得蚤所愿失道(一本下有無有/凶憂善居漸好)
歸妹　飛蟻遇道趾多擾垣居之不安覆厭為患
豐　義不勝情以欲自傾幾危利寵折角摧頸
旅　潼滃蔚薈扶首來㑹津液下降流潦滂霈
巽　白駒生芻猗猗盛姝赫咺君子樂以忘憂
兊　車馳人趨卷甲相仇齊魯冦戰敗於犬丘
渙　舉首望城不見子貞使我悔生
節　龍鬭時門失理傷賢内畔生賊則生禍難
中孚　安如泰山禄祐屢臻雖有豹虎不敢危身
小過　初憂後喜與福為市八佾列陳飲御嘉友(訟之/坎)
既濟　持刀操肉對酒不食夫行從軍少子入獄抱膝
　獨宿
未濟　陰衰老極陽建其徳履離戴光天下照明功業
　不長蝦蟆大王(否之无妄/大有之臨)
　　屯之第三
屯　兵征大宛北出玉關與胡冦戰平城道西七日絶
　糧身幾不全
乾　汎汎柏舟流行不休耿耿寤寐心懷大憂仁不逢
　時復隱窮居
坤　採薪得麟大命隕顛豪雄爭名天下四分(豫之/未濟)
蒙　山崩谷絶大福盡竭涇渭失紀玉歴盡已
需　夏臺羑里文王所厄鬼侯輸賄商王解合
訟　泥津汙辱棄捐溝瀆所共笑哭終不顯録
師　李梅冬實國多盜賊擾亂並作君不得息(同人之損/謙之小過)
比　獐鹿逐牧飽歸其居反還次舍無有疾故(訟之/小畜)
小畜　夾河為婚期至無船淫心失望不見所歡
履　百足俱行相輔為强三聖翼事王室寵光(比之/无妄)
泰　坐位失處不能自居調攝違和陰陽顛倒
否　登几上輿駕駟南遊合從散横燕秦以强
同人　三系維弩無益於輔域弱不守郭君受討
大有　河伯大呼津不得渡船空無人往來亦難
謙　甘露醴泉太平機關仁徳感應嵗樂民安(大過之/未濟)
豫　重茵厚席循高採藿雖躓不懼後反其處(一云猿/墮高木)
　(痺踒手足保我/金玉還歸其室)
隨　太乙駕騮從天上來徵我叔季封為魯侯無有凶
　憂
蠱　南已大安石斛㦸天所指不已已老復一將耋乃
　嫁墟弊室舊更為新家
臨　家給人足頌聲並作四夷賔服干戈韜閣
觀　東隣嫁女為王妃后莊公築館以尊主母歸于京
　師季姜悦喜(一作臨卦/㤗之豫)
噬嗑　陳媯敬仲兆興齊姜營丘是適八世大昌(姤之/師比)
　(之豫蠱/之困)
賁　路多枳棘步刺我足不利旅客為心作毒(損卦/同)
剝　天官列宿五神室屋空門完堅君安其居
復　牧羊稻園聞虎呻喧懼畏惕息終免禍患(否之/節)
无妄　鳴條之災北奔大胡左袵為長國號匈奴主君
　旄頭立尊單于
大畜　尅身潔已逢禹巡狩錫我𤣥珪拜受錫佑
頤　冬華不實國多盜賊疾病難醫鬼哭其室
大過　襄送季女至于蕩道齊子旦夕留連久處
坎　朽根倒樹花葉落去卒逢火焱隨風偃仆
離　隂變為陽女化作男治道得通君臣相承
咸　炎絶續光光滅復明簡易理得仍成乾功
恒　多載重負捐棄于野王母誰子但自勞苦
遯　江河海澤衆利安宅可以富有飲御嘉客
大壯　冬採薇蘭地凍堅難利走東北暮無所得
晉　烏鵲嘻嘻天火將起燔我室屋災及妃后
明夷　蠆室蜂户螫我手足不可進取為身害咎(履之/㤗)
家人　崔嵬北嶽天神貴客温仁正直主布恩徳開示
　不已蒙受大福
睽　伯蹇叔盲莫與守牧失我衣裘代已除服
蹇　為季求婦家在東海水長無船不見欣歡
解　山陵丘墓魂魄失舍精神盡竭長寢不覺
損　踦牛失角下山傷軸失其利禄過在誰孰
益　水載船舟無根以浮往來溶溶心勞且憂
夬　有鳥來飛集于古樹鳴聲可惡主將出去
姤　東徙不時觸患離憂井泥無濡思叔舊居
萃　黄帝所生伏羲之宇兵刃不至利以居止(履之/家人)
升　東山拯亂處婦思夫勞我君子役使休止
困　跛躓未起失利後市不得鹿子
井　大蛇當路使我畏懼湯火之災切近我膚頼其天
　幸趨於主廬(損之/此)
革　從容長閒遊戲南山拜祠祀神神使免患(一作/震卦)
鼎　區脱康居慕仁入朝湛露之歡三爵畢恩復歸野
　廬與母相候
震　龜鼈列市河海饒有長財善賈商季悦喜(一作/革卦)
艮　年常蒙慶今歲受福三伏採芑出君有得
漸　二人俱東道路爭訟意乖不同使我凶凶
歸妹　樹栽藿豆為鹿兔食君不慎䕶秋無收入
豐　黄鳥悲鳴愁不見星困於鷙鸇使我心驚
旅　雙鳧俱飛欲歸稻池經涉􁀆澤為矢所射傷我胸
　臆(否之/晉)
巽　久客無休思歸故鄉霖雨盛溢道未得通
兊　道路僻除南至東遼衛子善辭使國無憂
渙　同枕共袍中年分去價少無利獨居愁思
節　衆神集聚相與議語南國虐亂百姓愁苦興師征
　討更立賢主(小畜/之豫)
中孚　北陸閉蟄隱伏不出目盲耳聾道路不通
小過　痴狂妄作心誑善惑迷行失路不知南北
既濟　棟隆輔强寵貴日光福善並作樂以高明
未濟　愛我嬰女牽衣不與冀幸高貴反曰賤下
　　蒙之第四
蒙　何草不黄至未盡𤣥室家分離悲愁於心
乾　海為水王聰聖且明百流歸徳無有畔逆常饒優
　足(損之/履)
坤　天之所佑禍不過家左輔右弼金玉滿匱常盈不
　亡富如厫倉
屯　安息康居異國穹廬非吾習俗使我心憂
需　范公陶夷善賈飾資東之營丘易字子皮把珠載
　金多福利歸
訟　老楊日衰條多枯枝爵級不造遂乃摧隤(泰之/咸)
師　小狐渡水汙濡其尾稍得其幾與道合符
比　豕生如魴䑕舞庭堂雄俟施姜上下昏黄君失其
　邦
小畜　天地配享六位光明陰陽順序以成厥功(訟之震謙/之大有)
履　踝踵足傷右指病癰失旅後時利不走歸
泰　思體同恩各有所屬西隣孤媪欲寄我室主母罵
　詈求子不得
否　操􁀙鄉畝祈貸稷黍飲食充中安和无咎
同人　新受大寵福禄重來樂且日富蒙慶得財
大有　舉盃飲酒指宜失取無益温寒亡利不懽
謙　日月相望光明盛昌三聖茂承功徳大隆(師之節/否之賁)
　(噬嗑/之需)
豫　猾夫爭强民去其鄉公孫叔子戰於城南
隨　猿墮高木不踒手足保我全生還歸其室(否之臨/蠱之豫)
　(訟之/艮)
蠱　逐狐東山水過我前深不可涉失利後便
臨　鑿井求玉非卞氏寶名困身辱勞無所得
觀　黄玉温徳君子所服甘露溽暑萬物生茂
噬嗑　畫龍頭頸文章不成甘言美語説辭無名
賁　招禍致凶來弊我邦病在手足不得安息
剝　履位束勢靡有絶斃贊為𨽻圖與衆庶伍
復　獐鹿雉􁄄羣聚東圃盧黄白脊俱往追逐九齚十
　得君子有喜
无妄　織金未成緯畫無名長子逐兔鹿失先路見利
　不得
大畜　天厭周徳命與仁國以禮靖民兵革休息
頤　重譯買芝來除我憂善説遂良與喜相求
大過　膏澤肥壤人民安樂宜利俱止長安富有
坎　白龍黒虎起伏暴怒戰於阪泉蚩尤敗走居止不
　殆君安其所(同人之比/益之比)
離　抱關傳言聾跛摧筋破賊無灾不安其所
咸　憂禍解除喜至慶來坐立歡門與樂為隣(小畜/之井)
恒　折鋒載殳與馬放休狩軍褒營天下安寕
遯　至徳之君仁政且温伊吕股肱國富長安
大壯　千里望城不見青山老兔蝦蟆遠絶無家
晉　有莘季女為夏妃后貴夫壽子母于四海
明夷　不虞之患禍至無門奄忽暴卒痛傷我心
家人　飛鷹退去不食雉雞憂患心解君主安居
睽　跮蹉側跌申酉為祟戌亥滅明顏子隱藏
蹇　司録慿怒謀議無道商民失政殷人乏祀
解　望雞得雛求馬獲駒大徳生少有廖從居
損　切切恒恒如將不活黍稷之恩靈輙以存獲生保
　年
益　莫莫輯輯夜作晝匿謀議我資來攻我室空盡我
　財幾無我食
夬　天之所壞不可强支衆口遭笑雖貴必危
姤　目動頰瞤喜來加身舉家蒙歡吉利無殃
萃　黿羮芬香染指拂裳口飢打手公子恨讒
升　天福所酆兆知飛龍成予得志六二已興
困　氓伯以婚抱布自媒棄禮急情卒罹悔憂
井　夏姒親附心聽悦喜利以博取無言不許
革　南山旻天刺政閔身疾悲無辜背憎為仇(一作/艮卦)
鼎　三人為旅俱歸北海入門上堂拜謁王母勞賜我
　酒
震　陽淫旱病傷害稼穡喪刈病來農人無食(一作/井卦)
艮　攫飯把肉以就口食所往必得無有虛乏(一作/革卦)
漸　烏飛無翼兔走折足雖欲㑹同未得已惑
歸妹　體重飛難不得踰關行坐憂愁不離室垣
豐　四雄並處人民愁苦擁兵東西不得安所
旅　譯重開牢求解已憂心感乃成與善俱居
巽　患解憂除王母相予與喜俱來使我安居
兊　冬生不花老女無家霜冷蓬室競為枯株
渙　震慄恐懼多所畏惡行道留難不可以涉
節　三夫共妻莫適為雌子無名氏翁不可知
中孚　早凋被霜花葉不長非時為灾家受其殃
小過　雉兔之東狼虎所食貪饕凶惡不可止息
既濟　馬驚破車王墮深溝身死魂去離其室廬
未濟　山林麓藪兆人所往鳥獸無禮使我心苦
　　需之第五
需　久旱三年草木不生粢盛空乏無以供靈
乾　火滅復息君明其徳仁人可遇身受利禄
坤　温山松柏常茂不落鸞鳯所庇得其歡樂(否之/恒)
屯　四誅不服恃强負力倍道趨敵師徒敗覆(益之/同人)
蒙　三塗五岳陽城大室神明之保獨無兵革
訟　三牛生狗以戍其母荆夷上侵姬伯出走(坤之震/否之姤)
師　鳧遊江海没行千里以為死亡復見空桑長生樂
　鄉
比　太乙駕騮從天上來徵君叔季封為魯侯無有凶
　憂(屯之隨否/之大壯)
小畜　任宿獨居寡處無夫陰陽失志為人僕使
履　兵征大宛北出玉門與胡冦戰平城道西七日絶
　糧身幾不全(與屯/同)
泰　楚靈暴虐罷及民力禍起乾溪棄疾作毒扶杖奔
　逃身死亥室
否　雌單獨居歸其本巢毛羽憔悴志如死灰
同人　兩矛相刺勇力鈞敵交綏結和不破不缺(交綏/各退)
　(兵/也)
大有　乘船渡濟載水逢火頼行免禍蒙我生全
謙　喪寵益尤政傾家覆我宗失國秦滅周室
豫　冬無藏氷春江不通陰流為賊國被其殃
隨　田䑕野雞意常欲逃拘制籠檻不得動摇
蠱　佩玉蘂兮無所繫之㫖酒一盛莫與笑語孤寡獨
　特常愁憂苦
臨　没遊源口求鮫為室家危自懼復出生道
觀　河水孔穴壞敗我室水深無岸魚鼈傾倒
噬嗑　教羊牧兔使魚捕䑕任非其人費日無功
賁　升户入室就温煖食冰凍北陸寒不得賊
剝　孤竹之墟失婦亡夫傷於蒺藜不見少妻東郭棠
　姜武子破亡(乾之/夬)
復　凶禍灾殃日益明彰福不可釐三郤夷傷
无妄　載璧秉珪請命于河周公尅敏冲人瘳愈
大畜　烏飛鵲舉照臨東海尨降庭堅為陶叔後圭析
　英雄履福綏厚(謙之/頤同)
頤　危坐至暮請求不得膏澤不降政戾民惑
大過　宜昌娶婦東家歌舞宴樂有緒長安嘉喜
坎　鑿井求玉非卞氏寶名困身辱勞無所得(蒙之/臨)
離　鵠思其雄欲隨鳯東順理羽翼出次日中須留北
　邑復反其室
咸　早霜晚雪傷害禾麥損功棄力飢無所食(比之/遯)
恒　蝸螺生子深目黒醜雖飾相就衆人莫取
遯　去如飛鴻避凶直東遂得全脱與福相逢
大壯　婚姻合配同枕共牢以降休嘉子孫封侯
晉　咸陽辰巳長安戌亥丘陵生止非魚鰌市不可避
　阻終無悔咎
明夷　螟蟲為賊害我五榖簞笥空虛家無所食(坤之/革)
家人　蒙恩拜徳東歸吾國慷慨宴笑歡樂有福
睽　齎貝贖狸不聽我辭係於虎鬚牽不得來(否之革/同人之)
　(否/)
蹇　比目附翼歡樂相得行止集同終不離忒
解　一指食肉口無所得染其鼎鼐舌饞於腹
損　曵綸汀洲釣挂魴鯉公孫得利以享仲友
益　商紂牧野顛敗所在賦歛重數黎元愁苦
夬　北辰紫宫衣冠立中含和逹徳常受天福(坤之觀/履之需)
姤　輕戰尚勇不知兵權為敵所制征師北奔
萃　大口宣舌神使伸言黄龍景星出應徳門興福上
　堂天下安昌(大有/之蠱)
升　凶子禍孫把劍向門凶訟觀囂驚駭我家(一作/爭訟)
困　祝伯善言能事鬼神辭祈萬歲使君延年
井　珪璧琮璋執贄見王百里寗戚應聘齊秦(否之/訟)
革　昧旦乘車履危蹈溝亡失裙襦摧折兩軸
鼎　膠著未通不出牛欄斯饗羔羊家室相安
震　卷舌遁世仁徳不舍三聖攸同周家茂興
艮　黍稷禾稼垂秀方造中旱不雨傷風枯槁
漸　冠帶南遊與福喜期邀於嘉徵拜為公卿
歸妹　一巢九子同公共母柔順利貞出入不殆福禄
　所在
豐　韓氏長女嫁於東海多貌美好宜家富壽利得十
　倍
旅　因禍受福喜盈我室先人後已所願必得
巽　晉平有疾迎醫秦國病乃大秘分為兩䜿逃匿盲
　上伏於膏下和不能愈
兊　牡飛門啓患憂大解修福行善不為身禍(同人/之夬)
渙　追亡逐北呼還稚叔至止而得反其室廬
節　鳥鳴葭端一呼三顛動摇東西危慄不安疾病無
　患
中孚　龍化為虎泰山之陽衆多從者莫敢救藏
小過　焱風忽起車馳揭揭棄名追亡失其和節憂心
　惙惙
既濟　遊居石門禄安身全受福西隣歸飲玉泉
未濟　登高上山見王自言申理我寃得職蒙恩(比之/未濟)
　(同/)
　　訟之第六
訟　文巧俗弊將反大質僵死如麻流血漂杵皆知其
　母不識其父干戈乃止
乾　文王四乳仁愛篤厚子畜十男無有夭折
坤　日入望車不見子家長女無夫左手搔頭
屯　東上泰山見堯自言申理我寃以解憂患
蒙　奎軫湯湯過角宿房宣時布和無所不通
需　引髯牽鬚雖懼無憂王母善禱禍不成灾
師　鳧得水没喜笑自啄毛羽悦澤利以攻玉公出不
　復柏氏容宿
比　水流趨下欲至東海求我所有買魴與鯉
小畜　獐鹿逐牧安飽其居反還次舍無乃疾故(屯之/比)
履　樹耘壹豆不得耘耡王事靡盬秋無人收
泰　弱水之西有西王母生不知老與天相保行者危
　殆利居善喜
否　數窮廓落困於歴室幸登玉堂與堯侑食
同人　子鉏執麟春秋作經元聖將終尼父悲心
大有　尹氏伯竒父子生離無罪被辜長舌所為
謙　播木折枝與母别離九臯難和絶不相知
豫　眵雞無距與鵲格鬭翅折目盲為鳩所傷復歸野
　廬與母相扶
隨　甲乙丙丁俱歸我庭三丑六子入門見母
蠱　桑葉螟蠧衣敝如絡女工不成絲布為玉
臨　開牢闢門巡狩釋寃夏臺羑里商文悦喜
觀　欽明之徳坐前玉食必保嘉善長受安福
噬嗑　武夫司空多口爭訟金火當戸民不安處年飢
　無有
賁　紫闕九重尊嚴在中黄帝堯舜履行至公冠帶垂
　衣天下康寧
剝　負牛上山力行少難烈風雨雪遮遏我前中道復
　還憂者日歡
復　蹇兔缺唇行難齒寒口痛不言為身生患
无妄　合體比翼喜耦相得與君同好使我有福
大畜　憒憒不脱憂從中出喪我寶貝亡妾失位
頤　兩心不同或從西東明論終日莫適我從
大過　啞啞笑言與喜飲食長樂行觴千秋起舞拜受
　大福
坎　初憂後喜與福為市八佾列陳飲御諸友(坤之/小過)
離　西徙無家破其新事王孫失利不如止居
咸　鳯凰在左麒麟處右仁聖相遇伊呂集聚時無殃
　咎福為我母
恒　區脱康居慕仁入朝湛露之懽三爵畢恩復歸舊
　廬(同人/之離)
遯　疾貧望幸使伯行販賈販市井開牢擇羊喜得大
　牂
大壯　處高不傷雖危不亡握珠懷玉還歸其鄉
晉　右手棄酒左手收柈行逢禮御餌徳玉杯
明夷　養虎牧狼還自賊傷大勇小㨗雖危不亡
家人　戴堯扶禹松喬彭祖西遇王母道路夷易無敢
　難者(損之離/師之離)
暌　秋冬探巢不得鵲雛御指北去慙我少姬
蹇　兩羝三羊俱之我鄉留連多難損其食糧
解　南徙無廬鳥破其巢伐木思切不利動摇
損　爭訟不已更相牽擊張季弱口被髮北走
益　延頸望酒不入我口初喜後否利得無有(履之/萃)
夬　被髮傾走冦逐我後亡失刀兵身全不傷
姤　麟鳯所遊安樂無憂
萃　褰衣涉河水深漬衣賴幸舟子濟脱無他
升　憒憒不脱憂從中出喪我金罌無妄失位
困　解跳不遠心與言反尼父妄行萏菡未華
井　大壯肥牸惠我諸舅内外和睦不憂飢渴
革　黄帝建元文徳在身禄若陽春封為魯君
鼎　虎聚磨牙以待豚猪往必傷亡宜待止居(一作虎/厲其牙)
　(以待犬猪往必傷殘/懼敗無餘利以止居)
震　天地配享六位光明陰陽順序以成厥功天下和
　平(䝉之小畜/謙之大有)
艮　猿墮髙木不踒手足保我金玉還歸其室(蒙之/履)
漸　營室紫宫堅不可攻明神逹徳君受大福
歸妹　孤翁寡婦獨宿悲苦目張耳鳴無與笑語(歸妹/之履)
豐　低頭竊視有所畏避行者不至酒酸魚敗衆莫貪
　嗜
旅　載金販狗利棄我走藏匿淵底悔折為咎
巽　行觸大諱與司命忤執囚束繫鉗制於吏憂人有
　喜(剥卦/同)
兊　執玉歡喜佩之解攣危詳及安使我無患
渙　機杼騰擾女功不成長女許嫁衣無襦袴聞禍不
　成凶惡消去
節　金人鐵鉅火燒左右雖懼不恐獨得全處
中孚　謝恩拜徳東歸吳國舞蹈歡躍恣樂受福
小過　青牛白咽呼我俱田歴山之下可以多耕歲樂
　時節民人安業
既濟　白雉羣雊慕徳貢朝湛露之恩使我得懽
未濟　避患東西反入禍門糟糠不足憂思我心
　　師之第七
師　鳥鳴呼子哺以酒脯高樓之處子來歸母嗇人成
　功年歲大有妒婦無子
乾　一簧兩舌佞言諂語三姦成虎曽母投杼
坤　春桃生花季女宜家受福且多在師中吉男為邦
　君
屯　殊類異路心不相慕牝牛牡猳獨無室家
蒙　折葉蔽目不見稚叔三足孤烏逺其元夫
需　雀東求粒誤入罔域頼逢君子脱復歸息
訟　五孫季子相與孝友明允篤誠升擢薦舉為國藩
　輔
比　削木無枝與子分離飢寒莫食獨立哀悲
小畜　舜升大禹石夷之野徵詣王闕拜治水土
履　義不勝情以欲自營見利危寵滅君令名
泰　三人北行六位光明道逢淑女與我驥子
否　羿張烏號彀射天狼柱國雄勇鬭死滎陽
同人　季姬踟蹰結衿待時終日至暮百兩不來
大有　鴻㕍翩翩始若勞苦災疫病民鰥寡愁憂
謙　穿胸狗邦僵離旁舂天地易紀日月更始
豫　北山有棗使叔壽考東嶺多栗宜行賈市陸梁雌
　雉所至利喜
隨　干旄旌旗執幟在郊雖有寶珠無路致之
蠱　精潔淵塞為讒所言證訊詰請繫於枳温甘棠聽
　斷怡然蒙恩
臨　𤣥黄虺隤行者勞罷役夫憔悴踰時不歸
觀　膚敏之徳發憤忘食虜豹禽説為王求福以成主
　徳(禽一/作擒)
噬嗑　采唐沫鄉要我桑中失信不㑹憂思約帶
賁　伯寜子福惠我邦國蠲除苛殘使季無患
剝　讒父佞雄賊亂邦國生離忠孝敗困不福
復　淵泉隄防水道通利順注湖海邦國富有
无妄　江旁多蝮螫我手足寃繁詰屈痛徹心腹
大畜　三人俱行别離獨宿一身五心反覆迷惑亂無
　所得
頤　鶩鳴庭中以戒灾凶重門擊柝備不速客
大過　功成事就拱手安居立徳有言坐飭貢賦
坎　國亂不安兵革為患掠我妻子家中飢寒
離　戴堯扶禹從喬彭祖西遇王母道路夷易無敢難
　者
咸　長尾委蛇畫地成河深不可涉絶無以北惆然嘳
　思
恒　乘龍從蜺徵詣北闕乃見宣室拜守東域鎮慰黎
　元舉家蒙福
遯　土與山連終身無患天地高明萬歲長安
大壯　久旱水涸枯槁無澤虚修其徳未有所獲
晉　依山倚地凶危不至上清下降君受其利
明夷　火烈不去必殪僵仆燔我衣裾禍不可悔
家人　配合相迎利之四卿欣喜興釋所言得當
睽　清人高子久屯外野逍遥不歸思我慈母
蹇　武庫軍府甲兵所聚非里邑居不可舍止
解　王徳五材和合四時陰陽順序國無咎灾
損　解衣毛羽飛入大都晨門戒守鄭忽失家
益　削根燒株不生肌膚病在心腹日以燋枯
夬　文山紫芝雍梁朱草生長和氣福禄來處
姤　多載重負捐棄于野小任其大但自勞苦
萃　鳧雁啞啞以水為家雌雄相和心志娛樂得其歡
　欲(大有之/歸妹)
升　耳目盲聾所言不通佇立以泣事無成功
困　天宫列宿五神所舍宫闕堅固君安其居
井　范子妙材戮辱傷膚然後相國封為應侯
革　秋冬探巢不得鵲雛衘指北去慙我少夫
鼎　子畏於匡厄困陳蔡徳行不危竟脱厄害
震　鴻飛在陸公出不復仲氏任只伯氏客宿
艮　鶴鳴九臯避世隱居抱朴守貞竟不相隨
漸　舜升大禹石夷之野徵詣王闕拜治水土(乾之中/孚師之)
　(小/畜)
歸妹　左輔右弼金玉滿匱常盈不亡富如厫倉(與蒙/之坤)
　(下四/句同)
豐　崔嵬北岳天神貴客衣冠不已蒙被恩徳
旅　空槽住猪㹠彘不到張弓祝雞雄鳩飛去
巽　胡蠻戎狄大陰所積涸冰凍寒君子不存
兊　甘露醴泉太平機關仁徳感應歲樂民安(屯之/謙)
渙　惡來呼伯煩驚外客中守閑宅以備凶黠臨折之
　憂雖滅無灾
節　日月相望光明盛昌三聖茂功仁徳大隆(蒙之謙/否之賁)
中孚　葛藟蒙棘花不得實讒佞亂政使恩壅塞
小過　隣不我顧而望玉女身多癩疾誰肯婦者
既濟　精誠所在神為之輔徳教尚中彌世長久三聖
　與為多受福祉
未濟　鑚木取火掘地索泉主母飢渴子為心福
　　比之第八
比　鹿得美草鳴呼其友九族和睦不憂飢乏(同人之/蹇益之)
　(恒/)
乾　繼祖復宗追用成康光照萬國享世久長
坤　麟子鳯雛生長嘉國和氣所居康樂無憂邦多哲
　人
屯　灼灼泉源釣鯉山巔魚不可得火不肯燃(小畜/之屯)
蒙　彭生為豕白虎行菑盜堯衣裳桀跖荷兵青禽照
　夜三日夷傷
需　黍稷醇醴敬奉山宗神嗜飲食甘雨嘉降黎庶蕃
　殖獨蒙福祉時灾不至
訟　李花再實鴻卵降集仁哲權輿蔭國受福(小畜之/離豫之)
　(小/過)
師　千歲之墟大兵所屠不見子都城空無家
小畜　公子王孫把鍬攝丸發輙有得室家饒足
履　驪姬讒嬉與二嬖謀譖殺公子賊害忠孝申生以
　縊重耳奔走
泰　長生無極子孫千億柏柱載梁堅固不傾
否　失意懷憂如幽狴牢亡子喪夫附托寄居
同人　仁智隱伏麟不可得龍蛇潛藏虛居堂室
大有　列潔堁堁締結難解嫫母衒嫁媒不得坐自為
　身禍
謙　鳥飛墜木不毁頭足保我羽翼復歸其室
豫　陳媯敬仲兆興齊姜乃適營丘八世大昌(姤之師/屯之噬)
　(嗑/)
隨　過時不歸雌雄苦悲徘徊外國與母分離
蠱　齊魯爭言戰於龍門搆怨連禍三世不寜(坤之離/同人之)
　(睽謙/之咸)
臨　府藏之富王以賑貸捕魚河海笱網多得(損之睽/同人之)
　(益/)
觀　鳴鶴北飛下就稻池鱣鰌鰋鯉衆多饒有一笱獲
　兩利得過倍
噬嗑　蒼梧鬱林道易利通元龜象齒寶貝南金為吾
　歸功
賁　兩火爭明雖鬭不傷分離且忍全我弟兄
剝　伯夷叔齊貞亷之師以徳防患憂禍不存(泰之/乾)
復　季去我東髮櫛如蓬展轉空牀内懷憂傷(一本作/賁辭)
无妄　百足俱行相輔為强三聖翼事王室寵光
大畜　壅遏隄防水不得行火盛陽光陰蜺伏藏退還
　其鄉
頤　騰蛇乘龍歲飢蓬蓬年歲飢凶民食草蓬
大過　鉛刀攻玉堅不可得盡我筋力胝繭為疾(坤之/豫)
坎　恒山浦泛高邑具在陰氣不淋洪水弗處牢人開
　户
離　比目四翼來安我國福善上堂與我同牀(損之隨/同人之)
　(兑/)
咸　杜口結舌心中怫鬱去菑生患莫所告寃(否之/井)
恒　牽尾不前逆理失臣惠朔以奔
遯　早霜晚雪傷害禾麥損功棄力飢無所食(需之/咸)
大壯　適戍失期患生無聊懼以發憂開藏閉塞邦國
　窮愁
晉　昊天白日照臨我國萬民康樂咸頼嘉福
明夷　元吉无咎安寜不殆
家人　懿公淺愚不深受諫無援失國為狄所賊
睽　城上有烏自號破家呼喚鴆毒為國患灾
蹇　長股喜走趨步千里王良嘉喜伯樂在道申生見
　母下有由子
解　耕石山巔費種家貧無聊虛作苖髪不生
損　二人異路東趍西步千里之行不相知處
益　純服素裳載主以興徳義茂生天下歸仁
夬　玉鋭鐡頭倉庫空虛賈市滿盈與利為仇
姤　登崑崙入天門過糟丘宿玉泉開惠觀見仁君
萃　團團白日為月所食損上毁下鄭昭走出
升　倉盈庾億宜稼黍稷年豐歲熟國家富有(乾之師/坤之恒)
困　虎狼結謀相聚為保思嚼牛羊道絶不通傷我商
　人
井　中年摧折常恐不活老頼福慶光榮相輔
革　同載共車中道分去喪我元夫獨與孤苦(隨之/比)
鼎　飲酒醉酗距跳爭鬭伯傷叔僵東家治喪
震　出值凶灾逢五赤頭跳言無佑扶杖伏聽不敢動
　摇
艮　狼虎爭强禮義不行兼吞其國齊魯無王(小畜/之隨)
漸　南國少子才略美好求我長女賤薄不與反得醜
　惡後乃大悔(泰之/震)
歸妹　一身兩頭莫通其軀無見我心亂不可治
豐　李耳槖鵲更逢恐惜擾余以腹不能舉格
旅　柏桂棟梁相輔為强入敷五教王室康寜
巽　雀行求食暮歸呼乳反其屋室安寜如故
兊　四尾六頭為凶作妖陰不奉陽上失其明
渙　一旅三關結緝不便岐道異路日暮不到
節　牙蘖生齒室堂啓户幽人利貞鼔翼起舞
中孚　春鴻飛東以馬貨金利得十倍重載歸鄉
小過　歡悦以喜子孫俱在守强能忍不見殃咎
既濟　精神消落形骸醜惡齟齬頓挫枯槁腐蠧
未濟　登高上山見王自言申理我寃得職蒙恩
　　小畜之第九
小畜　白鳥銜餌鳴呼其子旋枝張翅來從其母伯仲
　季叔元賀舉手
乾　東遇虎蛇牛馬奔驚道絶不通商困無功
坤　子鉏獲麟庶士開元豪雄爭名都邑倍遊
屯　灼火泉源釣魚山巔魚不可得火不肯燃(比之/屯)
蒙　機關不便不得出言精誠不通為人所寃
需　故室舊廬稍蔽紱組不如新巢可以樂居
訟　蜲蛇循流東求大魚預且舉網庖人歌謳
師　鑿山通道南至嘉國周公所祖襄適荆楚
比　鵲足却縮不見頭目日久困急不能自復
履　五舌啄難各自有言異國殊俗使心迷惑所求不
　得
泰　天門開闢牢户寥廓桎梏解脱拘困縱釋
否　堅冰黄鳥啼哀悲愁數驚鷙鷂飄為我憂
同人　日走月步趣不同舍夫妻反目主君失居
大有　金牙鐡齒西王母子無有禍殃候舍涉道别來
　不久
謙　式微式微憂禍相絆隔以岩山室家分散
豫　衆神集聚相與議語南國虐亂百姓勞苦興師征
　伐别立賢主
隨　虎狼爭食禮讓不能兼吞其國齊晉無主
蠱　寄生無根如過浮雲本立不固斯須落去更為枯
　樹
臨　子啼索哺母行取食反見空巢訾我長息(乾之/同人)
觀　駕駟逐狐輪挂荆棘車不結轍公子無得
噬嗑　方喙廣口仁智聖厚釋解倒懸唐國大安
賁　駕福乘喜東至嘉國戴慶南行移居安宅
剝　孔鯉伯魚北至高奴木馬金車駕遊大都王母送
　我騋牝牸駒
復　三足無頭不知所之心狂精傷莫使為明不見日
　光
无妄　騋牝龍身日越三千南上蒼梧與福為婚道理
　夷易安全無忌
大畜　辰次降婁王駕巡狩廣佑施惠國安無憂望季
　不來
頤　望車不到王子逐走馬騎銜傷失迹不得曷其有
　常
大過　中原有菽以待饔食飲御諸友所求大得
坎　亂茅縮酒靈巫拜禱神怒不許瘁盡愁苦
離　李花再實鴻卵降集仁哲以興蔭國受福(比之訟/豫之小)
　(過/)
咸　原出陵足行於山趾不為暴害民得安居
恒　客入其門奔走東西童女不織士棄耕畝暴骨千
　里歲飢民苦
遯　天之所予福禄常在不憂危殆
大壯　蝗食我稻驅不可去實穗無有但見空槁
晉　牛驥同堂郭氏以亡國破空虛君奔走逃
明夷　狗無前足陰謀其比為身賊害何以安息
家人　兩輪自轉南上大阪四馬共轅無有重難與禹
　笑言
睽　牙蘖生逹陽昌於外左手執籥公言錫爵
蹇　秋花冬蕚數被嚴霜甲兵當庭萬物不生雄火夜
　明民擾大驚
解　霜降閉户蟄蟲隱處不見日月與死為伍(坤之/需)
損　身載百里功加四海為文開基武立天柱
益　禹作神鼎伯益御指斧斤高閣幢立獨坐賣賈不
　售讐困為害
夬　福祚之聚喜至憂除如魚逢水長樂受庇
姤　蒼龍隱伏麟鳯遠匿㓂賊同處未得安息
萃　白鶴銜珠夜食待明懷胡徳音身受光榮
升　朝生夕死名曰嬰鬼不可得祀
困　行役未已新事復起姬姜勞苦不得安息
井　憂患解除喜至慶來坐立懽忻與樂為隣(蒙之/咸)
革　晨風天翰大舉就温昧過我邑羿無所得
鼎　下田種黍芳花當齒大雨淋集紛榮滿壅(淋集一/作林集)
震　鳥庇茂林君子碌碌心樂願得見者有榖
艮　折臂踒足不能進酒祠祀濶曠神怒不喜
漸　學靈三年仁聖且神明見善祥吉喜福慶鳴鳩飛
　來告我無憂(一作鹿鳴鴻/飛鳴見善祥)
歸妹　三婦同夫志不相思心懷不平至常愁悲
豐　中田高黍以享王母受福千億所求大得
旅　陽火不憂二耕喜至慶來降福為我鼓瑟歌謡送
　喜
巽　燕雀銜茅以生孚乳兄弟六人交好孝悌各得其
　願和悦相樂(隨之/萃)
兊　陽明不息君無恩徳伯氏失利民喪其力
渙　鶉尾奔奔火中成軍虢叔出奔下失其君
節　兩人相距止不同舍夫妻離散衛侯失居
中孚　魃為菑虐風吹雲却欲止不得反歸其宅
小過　關雎淑女配我君子少姜在門君子嘉喜
既濟　慈母赤子饗賜得士夷狄服降以安王室
未濟　三足狐鳴靈鳴督郵思過罰惡自賊其家
　　履之第十
履　十鳥俱飛羿射九雌雄得獨全雖驚不危
乾　東向蕃垣相與笑言子般執鞭樂人作歡
坤　循河榜舟旁淮東遊漁父舉網先得大魚
屯　轅折輪破馬倚僕卧後旅失宿右足跌踒
蒙　兩人相伴相與悖戾心乖不同訟爭凶凶
需　北辰紫宫衣冠在中含和建徳常受天福(需之夬/坤之觀)
訟　遊居石門禄祉安全受福西隣歸飲玉泉(需之/既濟)
師　羊腸九縈相推併前止須王孫乃能上天
比　爭訟相倍和氣不處陰陽俱否榖風母子
小畜　郭叔距頤為棘所拘童顏重顙禍不成殃復歸
　其鄉
泰　蠆室蜂户螫我手足不得進止為吾害咎(屯之/明夷)
否　怒非其願因物有遷貪妒腐䑕而呼鴞鳶自合失
　餌到被困患
同人　嬰孩求乳母歸其子黄麑悦喜
大有　鍼縷徒勞錦繡不成鷹逐雉兔爪折不得
謙　雨潦集降河渠不通齊魯閉塞破費市空
豫　封豕溝瀆水潦空谷客止宿舍泥塗至腹處無黍
　稷
隨　三姦相擾桀跖為友上下騷離隔絶天道
蠱　齊景惑疑為孺子牛嫡庶不明賊蘖為患
臨　三羊俱亡奔走南行㑹暮失跡不知其藏
觀　請伯行賈岱山之野犯歴險阻不逢危殆利如澆
　酒
噬嗑　桑方將落殞其黄葉失勢傾側而無所立
賁　上山求魚入水捕兔市非其歸自令久留
剝　名成徳就項領不試景公耋老尼父逝去(否之/屯)
復　天之奥隅堯舜所居可以存身保我邦國
无妄　涉伯殉名棄禮誅身成子奔燕(一作/之頤)
大畜　兩人俱爭莫能有定心乖不同訟言起凶
頤　雎鳩淑女聖賢配耦宜家受福吉善長久(一作之/无妄)
大過　踰河求橘并得大栗烹羊食炙飯酒歌笑
坎　山險難行磵中多石車馳頻擊重載折軸擔負差
　躓跌踒右足(乾之/謙)
離　允利孔福神所子畜般樂無苦得其歡欲
咸　鳥鵲食榖張口受哺蒙被恩福長大成就柔順利
　貞君臣合徳
恒　潼滃蔚薈膚寸來㑹津液下降流潦滂沛
遯　路多枳棘步刺我足不利旅客為心作毒(損卦/同)
大壯　虺蛇求聚難以居處毒螫痛甚瘡不可愈
晉　麟鳯相隨察觀安危東國聖人后稷周公君子攸
　同利以居止長無灾凶
明夷　桀亂不時使民恨憂六祉為笑君危臣羞
家人　黄帝所生伏羲之宇兵刃不至利以居止(屯之/萃)
睽　雀行求粒暮歸喔嚅反其室舍安寜如故(比之/巽)
蹇　太倉積榖天下饒食陰陽調和年歲時熟
解　干旄旗旌執幟在郊雖有寶珠無路致之(師之隨/豫之中)
　(孚/)
損　履危蹈顛墜入泉淵蹇不能前足踒不便
益　銜命上車和合兩家蛾眉皓齒二國不殆
夬　吉日車攻田弋獲禽宣王飲酒以告嘉功
姤　金帛貴寶宜與我市嫁娶有恩得利過倍
萃　延頸望酒不入我口深以自喜利得無有(訟之/益)
升　牧為代守饗養甘賜得利士意戰大破胡長安國
　家
困　日出温谷照臨萬國高明淑人虞夏配合
井　逐兔索烏破我弓車日暮不及失利後時
革　譌言妄語傳相詿誤道左失迹不知户處
鼎　履虎躡尾貶損我威君子失否去其國家
震　本根不固新花落去更為孤嫗不得相視
艮　五軛四國優得饒有陳力就列騶虞悦喜
漸　黄帝紫雲聖哲且神光明見祥告我无殃
歸妹　五利四福俱田高邑黍稷盛茂多獲藁稻
豐　羣虎入邑求索肉食大人衛守君不失國
旅　烏子鵲雛常與母居願慕羣旅不育其巢
巽　蹇驢不材駿驥失時筋勞力盡疲於沙丘
兊　𤣥鬛黒顙東歸高鄉朱鳥導引靈龜載莊遂抵天
　門見我貞君人馬安全
渙　探巢得雛鳩鵲俱來使我欣娛
節　安上宜官一日九遷升擢超等牧養常山
中孚　大頭明目載受嘉福三雀飛來與禄相得
小過　遠視千里不見黒子離婁明視移於小人(一作/離婁)
　(之明無/益為光)
既濟　三女成姦背夫夜行與伯笑言不忍主母為失
　醴酒寃天誰告
未濟　日辰不良强弱相振一鳥兩䧺客勝主人
　　泰之第十一
泰　有求陳國留連東域須我王孫四月來復主君有
　徳蒙恩受福
乾　伯夷叔齊貞廉之師以徳防患憂禍不存(比之/剝)
坤　濟深難渡濡我衣袴五子善擢脱無他故(他一/作衣)
屯　倚立相望適我道通驅駕奔馳比目同牀
蒙　葛藟蒙棘華不得實讒佞為政使恩壅塞(師之/中孚)
需　四牡兼用君子所服南征述職與福同徳
訟　踝踵足傷大指病癰失旅後時利走不來(蒙之/旅)
師　春城夏國長生之域可以服食保全家國
比　望驥不來拘蹇為憂雨驚我心風感我肌
小畜　久客無牀思歸我鄉雷雨浸盈道不得通
履　方船備水傍河燃火積善有徵終身無禍天福吉
　昌永得安康(大有/之謙)
否　陟岵望母役事不已王政靡盬不得相保
同人　多載負重捐棄于野王母離子思勞自苦(師之/姤)
大有　生值地乳上皇大喜賜我福祉壽算無極賔于
　作命
謙　翕翕􁥰􁥰隕墜山顛滅我令名長没不存(否之/離)
豫　東隣嫁女為王妃后莊公築館以尊王母歸于京
　師季姜悦喜(屯之/觀)
隨　伯虎仲熊德義淵閎使布五教陰陽順序(坤之姤/益之屯)
蠱　敏教勁疾如猿升木彤弓雖調終不能獲
臨　舉袂覆目不見日月衣裘簟席就長夜室(坤之/隨)
觀　忍醜少羞無面有頭耗減寡虚日以削消
噬嗑　固陰沍寒常冰不温凌人墮怠雹火為灾電火
　為蕃
賁　夏麥麩麴霜擊其芒疾君敗國使我夭傷
剝　淵涸龍憂箕子為奴干叔隕命殷破其家
復　跛踦相隨日暮牛罷陵遲後旅失利亡雌
无妄　桑方將落隕其黄葉失勢傾倒如無所立
大畜　長生以時長柱根本陰陽相和歲樂無憂
頤　童女無室未有配合陰陽不和空坐獨宿
大過　春令原宥仁徳不周三聖攸同周國茂興
坎　金精躍怒帶劒過午兩虎相妒雖驚不咎
離　危坐至暮謀求不得膏澤不降政戾民忒
咸　老楊日衰條多枯枝爵級不進日下摧頽(蒙之/訟)
恒　蔡侯適楚留連江湖踰日厯月思其后君
遯　右撫劒佩左援鉤帶凶訟不止相與爭戾失利市
　肆
大壯　水流趨下遠至東海求我所有買鮪得鯉(訟之/比)
晉　登几上輿駕駟南遊合縱散横燕秦治强
明夷　求兔得獐過其所望歡以相迎高位夷傷(以一/作其)
家人　過時不歸道遠且迷旅人心悲使我徘徊
睽　魂孤無室御宿舍食盜張民潰見敵失内
蹇　居如轉丸危不得安東西不寜動生憂患
解　坤厚地載庶物蕃息平康正直以綏百福
損　冽敝牡荆生賢止侮仇敵背憎孰肯相迎上下有
　眚
益　鳯凰衘書𤣥珪賜我封為晉侯
夬　作凶不善相牽入井溺陷辜罪禍生憂滋
姤　悲鳴北行失其長兄伯仲不幸骸骨敗亡
萃　羔衣豹裘高易我宇君子維新
升　日中為市各抱所有交易貨貲含珠懷寶心悦歡
　喜
困　振急絶理恒暘不雨物病焦乾華實無有
井　狐狢載剝凌温翠蓐寒棘為疾何所不足
革　履踐危難脱執去患入福喜門見誨大君
鼎　四亂不安東西為患退止我足無出國域乃得全
　完頼其生福
震　南國少子才略美好求我長女賤薄不與反得醜
　惡後乃大悔(比之/漸)
艮　妄怒失理陽孤無輔物病焦枯年飢於黍
漸　倬然遠咎辟害早阜田獲三狐巨貝為寶
歸妹　逐鹿山顛利去我西雖祁南北無所不得
豐　龍蛇所聚大水樂處滑滑沛沛使我無頼
旅　從風吹火牽騏驥尾易為之功因摧受福
巽　澤狗水鳬難畜少雛不為家饒心其亟逋
兌　水壞我里東流為海龜鳬驩囂不見慈母
渙　褰衣涉水深漬請罷頼幸舟者濟脱無他
節　龜戢河海陸行不止自令枯槁失其都市憂害无
　咎
中孚　同本異葉樂仁正徳東隣慕義來興我國
小過　桃李花實纍纍日息長大成熟甘美可食為我
　利福
既濟　重瞳四乳聰明順理無隱不形微視千里灾害
　不作君子集聚
未濟　實沈參墟以義討尢次止結盟以成霸功
　　否之第十二
否　秦為狼虎與晉爭强并吞其國號曰始皇
乾　江河淮濟天之奥府衆利所聚可以饒有樂我君
　子(謙之/豫)
坤　天之所灾凶不可居轉徙獲福留止憂危
屯　名成徳就項領不試景公耋老尼父逝去(履之/剝)
蒙　持善避惡福禄常存雖有豺虎不能危患
需　避患東西反入禍門糟糠不足憂動我心(訟之/未濟)
訟　珪璧琮璋執贄見王百里寗戚應聘齊秦(需之/井)
師　揚水潜鑿使石潔白衣素表朱戲遊臯沃得君所
　願心志娛樂
比　官爵相保居之无咎求免不得使伯恨悔
小畜　載車無褌裸裎出門小兒作笑君子憂患
履　把珠入口為我利寶得吾所有欣善嘉喜
泰　行不如止直不可曲進不如退可以安吉
同人　衆鬼瓦聚中有大怪九身無頭魂驚魄去不可
　以居
大有　家給人足頌聲並作四夷賔服干戈槖閣
謙　人面鬼口長舌如斧斲破瑚璉殷商絶祀
豫　南山之峻真人所在德配唐虞天命為子保佑歆
　享身受大慶
隨　春桃生花季女宜家受福多年男為邦君(師之坤/謙之夬)
蠱　䲭鴞破斧冲人危殆頼其忠徳轉禍為福傾危復
　立
臨　猿墮高木不踒手足保我金玉還歸其室(訟之艮/益之豫)
　(蒙之/隨)
觀　天之奥隅堯舜所居可以存身保我邦家(履之/復)
噬嗑　伯蹇叔盲足痛難行終日至暮不離其鄉
賁　日月相望光明盛昌三聖成功仁德大隆(師之節/蒙之謙)
剝　桃李花實纍纍日息長大成就甘美可食為我利
　福(泰之/小過)
復　入和出明動作有光運轉休息所為允康
无妄　陰衰老極陽見其德履離載光天下昭明功業
　不長蝦蟆大王(大有之臨/坤之未濟)
大畜　行役未已新事復起姬姜勞苦不得休止
頤　狐鳴室北飢無所食困於空丘莫與同力
大過　雄聖伏名人匿麟遠走鳯飛北擾亂未息
坎　疾貧望幸使伯行販開牢擇羊多得大䍧(訟之/遯)
離　翕翕􁥰􁥰隕墜顛崩滅其令名長没不存(泰之謙/噬嗑之)
　(坎/)
咸　華薄實藁衣敝如絡女巧不成絲布為玉
恒　温山松柏常茂不落鸞鳯所庇得其歡樂(需之/坤)
遯　失持母教嘉偶出走攫如失老如喪家狗
大壯　太乙駕騮從天上來微我季叔封為魯侯(屯之/隨需)
　(之/比)
晉　雙鳬俱飛欲歸稻池徑涉藿澤為矢所射傷我胸
　臆(屯之旅/謙之隨)
明夷　深坎復平天下安寜意娛心樂頼福長生
家人　俱為天民雲過吾西風伯疾雨與我無恩
睽　野鳥山鵲來集六博三梟四散主人勝客
蹇　北陰司寒堅冰不温凌人情怠大雹為灾
解　伊伯致仕去桀耕野執順以待反和无咎
損　秋風牽手相提笑語伯歌季舞燕樂以喜
益　徙巢去家南過白馬東西受福與母相得
夬　鳥飛跌跛兩兩相和不病四肢但去莫疑
姤　三牛生狗以戍為母荆夷上侵姬伯出走(坤之震/需之訟)
萃　破筐敝筥弃捐于道壞落穿敗不復所寶
升　結紉得解憂不為禍食利僊家受福安坐
困　白日揚光雷車避藏雲雨不行各自還鄉
井　杜口結舌心中怫鬱去灾生患無所告寃(否之巽/比之咸)
革　齎貝贖狸不聽我辭繫於虎鬚牽不得來(需之睽/同人之)
　(否/)
鼎　如鶴抱子見蛇何咎室家俱在不失其所
震　逐兔山西利走入門頼我仁徳獲為我福
艮　興役不休與民爭時牛生五趾行危為憂
漸　春栗夏梨少鮮希有斗千石萬貴不可求
歸妹　悲號北行失其長兄伯仲不幸骸骨敗亡
豐　賦歛重數政為民賊杼軸空盡家去其室
旅　履服自敝殃咎並到憂不能笑
巽　杜口結舌言為禍母代伯受患無所禱免(否之井/比之咸)
兑　免冠進賢步出朝門儀體不正賊孽為患
渙　娶於姜女駕迎新婦少妻在門之子悦喜
節　牧羊稻園聞虎喧讙畏恐悚息終無禍患(屯之/復)
中孚　老妾踞機緯絶不知女功不成冬無寒衣
小過　黒龍吐光使陰復陽熊獵載聖六師以昌
既濟　東隣嫁女為王妃后莊公築館以尊王母歸於
　京師姜姬悦喜(屯之觀/泰之豫)
未濟　灌頡同徒道頓跌踦日辰不良病為身禍
　　同人之第十三
同人　櫜寘山顛銷鋒鑄刃示不復用天下大歡
乾　一臂六手不使堵口莫肯為用利棄我走
坤　獐鹿逐木飽歸其居安息無悔
屯　鴻魚逆流至人潜處蓬蒿代柱天屋顛倒(自此至/否一本)
　(並異見/後考異)
蒙　三羖五䍧相隨俱行迷人空澤經涉六駿為賊所
　傷(賊作/殘)
需　黄帝出遊駕龍乘馬乘上泰山南過齊魯邦國咸
　喜
訟　履危不安心欲東西步走逐鹿空無所得
師　望尚阿衡大宰周公藩屏湯武立為侯王
比　白龍黒虎起伏俱怒戰於阪泉蚩尤走敗死於魯
　首(蒙之坎益/之比同)
小畜　載石上山步跌不前顯眉之憂不得所歡
履　周德既成行軸不傾中酉跌墓耋老衰去箴石不
　祐
泰　乘雲帶雨與飛鳥俱舉動千里見我慈母(舉動一/云動止)
否　齎貝贖狸不聽我辭繫於虎鬚牽不得來
大有　三翼飛來字我逢時俱行先至多得大利
謙　兩足四翼飛入我國寜我伯姊與母相得
豫　案民湖池玉盃天授魚如白雲一國獲鯉
隨　季姬踟蹰望還城隅終日至暮不見齊侯居室無
　憂
蠱　龍隅求泉置雲影從河伯捧觴跪進酒漿流潦滂
　滂
臨　出門逢患與怒為怨更相擊刺傷我手端
觀　播衣樂天乾坤所命安樂无咎(樂一作舞乾/坤作亂神)
噬嗑　兩金相擊勇武敢敵終日大戰不破不缺
賁　大車難駕兩靷如䋲馬奔山後輪脱不行中道遇
　害
剝　文山紫芝雍梁朱草長生和氣與以為寶公尸侑
　食神福來處(師之/夬)
復　把珠入口為我畜寶得吾所有欣然嘉喜
无妄　負車上山力盡行難烈風雨雪遮過我前中道
　復還憂者得歡
大畜　陶朱白圭善賈息資三致千金德施上仁
頤　子鉏執麟春秋作經元聖將終尼父悲心
大過　春日載陽福履齊長四時不忒與樂為昌
坎　孔懷如玉出於幽谷飛上喬木鼓其羽翼耀光照
　目(坤之/比)
離　區脱康居慕仁入朝湛露之歡三爵畢恩復歸穹
　廬以安其居(訟之/恒)
咸　秋冬夜行照覽星辰道理利通終身無患
恒　如鵠抱子見蛇何咎室家俱在不失其所
遯　安如泰山福壽屢臻雖有豺虎不能危身
大壯　耆蒙睡眠不知東西歲君失理命直為曲玉稱
　為寶
晉　載璧秉珪請命于河周公克敏冲人瘳瘉
明夷　天王執政歲熟民富國家豐有王者有喜
家人　訟爭相背和氣不處陰陽俱否谷風母子
睽　齊魯爭言戰於龍門搆怨結禍三世不安(比之蠱/坤之離)
蹇　鹿得美草鳴呼其友九族和睦不離邦域
解　百里難行雖微復明去虞適秦為穆國卿
損　梅李冬實國多㓂賊亂擾並作王不能制(屯之師謙/之小過)
益　府藏之富王以賑貸捕魚河海笱網多得巨蛇大
　鰌戰於國郊君遂走逃(比之臨/損之睽)
夬　牡飛門啓憂患大解不為身禍(需之/兊)
姤　宜昌娶婦東家歌舞長樂歡喜
萃　正陽之央申氏以亡禍及留吁烟滅為墟
升　鳬過稻廬甘樂􁟧鰌雖驅不走田畯懷憂
困　跛踦俱行日暮車傷失旅乏糧
井　龍門小穴流行不害民安其土君臣相保
革　山陵西塞遏我徑路欲前不得俱還故處
鼎　兩虎爭鬭血流浮杵城郭空虛蒿藜塞道
震　依東墻隅志下心勞楚亭晨食韓子低頭
艮　龍生無常或托空桑慿乘風雲為堯立功
漸　魁行摇尾逐雲吹火汙泥為陸下田為稷
歸妹　跛踦相隨日暮牛罷陵遲後旅失利亡雌
豐　三人俱行北求大䍧長子病足請季負囊柳下之
　責不失驪黄
旅　鳯凰在左麒麟在右仁聖相遇伊吕集聚傷害不
　至時無殃咎福為我母(訟之/咸)
巽　乘筏渡河雖深不殆曽孫皇祖累累俱在受其大
　福
兊　比目四翼來安吾國齎福上堂與我同牀(比之離/損之隨)
渙　娶於姜女駕迎新婦少妻在門夫子悦喜(否之/渙)
節　螟蟲為賊害我稼穡冬禾殫麥秋無所得
中孚　衣裳顛倒為王來呼成就東周邦國大休
小過　王孫季子相與為友明允篤誠升擢薦舉
既濟　涌泉滑滑流行不絶汙為江海敗毁邑里家無
　所處聞虎不悸向我笑喜
未濟　桑扈竊脂啄粟不宜亂政無常使我孔明
　　大有之第十四
大有　白虎張牙征伐東華朱鳥前驅贊導悦辭敵人
　請服銜璧而趨
乾　南山大行困於空桑老沙為石牛馬無食
坤　蟠枝失岐與母别離絶不相知
屯　噂噂所言莫如我垣懽樂堅固可以長安(乾之/困)
蒙　李梅零墜心思積憒懐憂小愧亂我魂氣
需　火雖熾在吾後㓂雖多在吾右身安吉不危殆
訟　虎卧山隅鹿過後胊弓矢復張猬為功曹伏不敢
　起遂至洋野得我美草
師　三火起明雨滅其光高位疾顛驕恣深傷
比　疋居楚鳥遇讒無辜久散離憂(散一/作旅)
小畜　一室十子同心異母以義防患禍灾不起
履　商人行旅資無所有貪貝利珠留連王市還家内
　顧公子何咎
泰　禹將為君北入崑崙稍進陽光登入温湯功徳昭
　明
否　乾行大德覆幬無極嘔呼享熟使各自得
同人　南國茂盛黍稷醲酒可以享老樂我嘉友
謙　方船備水傍河然火終身無禍與天吉昌永得安
　康
豫　雷行相逐無有休息戰於平陸為夷所覆
隨　躑躅踟蹰撫心搔頭五晝四夜睹我齊侯
蠱　大口宣唇神使伸言黄龍景星出應德門與福上
　堂天下安昌(需之/萃)
臨　陰衰老極陽建其徳離載陽光天下昭明
觀　三塗五岳陽城大室神明所伏獨無兵革下有保
　國(需之/蒙)
噬嗑　年豐歲熟仁政民樂利以居止旅人獲福
賁　楚鳥逢矢不可久放離居無辜作此哀詩以告孔
　憂
剝　出門大步與兄惡忤詈公詈母為我憂趾
復　火之井谷楊芒生角犯歴天市闚觀太極登上玉
　牀家易六公
无妄　牧羊逢狼雖憂不傷畏怖惕息終無禍殃
大畜　繭栗犧牲敬事鬼神神耆飲食受福多孫望季
　不來孔聖厄陳(乾之/旅)
頤　大澤治妝南販牧䍧長伯為我多得牛馬利於徙
　居
大過　枯樹無枝與子分離飢寒莫養獨立哀悲
坎　天地九重堯舜治中正冠衣裳宇宙平康
離　鳧鷖遊涇君子以寜復德不愆福禄來成
咸　裸裎逐狐為人所笑牝雞司晨主作亂根
恒　典冊法言藏在蘭臺雖遭禍潰獨不遇灾(坤之大畜/豫之䝉)
遯　三癡且狂欲之平鄉迷惑失道不知昬明
大壯　癭瘤瘍疹為身瘡患疾病癃疴常不危殆
晉　三豕俱走鬭於谷口白豕不勝死於坂下
明夷　頼主之光受徳之佑雖造顛沛獨不凶咎
家人　上義崇德以建大福吉宜詰旦周武功立
睽　四亂不安東西為恨身止無功不出國域乃得完
　全頼其生福
蹇　金牙鐡齒西王母子無有患殆涉道大利(小畜之/大有)
解　賀喜從福日利蕃息歡樂有得
損　昊天白日照臨我國萬民康寜咸頼受福
益　左眇右盲視暗不明下民多孽君失其常
夬　吾有黍粱委積道傍有架服箱運到我鄉藏於嘉
　倉
姤　殊類異路心不相慕牝豕無猳鰥居室家
萃　雀行求食出門見鷂顛蹶上下幾無所處
升　野有積庾穡人駕取不逢狼虎暮歸其宇
困　膚敏之徳發憤忘食虜豹禽越為王求福(師之/觀)
井　光禮春成陳倉雞鳴陽明失道不能自守消亡為
　咎
革　左抱金玉右得熊足常盈不亡獲心所欲
鼎　履泥汙足名困身辱兩仇相得身其為虐
震　安居重遷不去其㕓禾米相聞樂得常産
艮　天灾所遊凶不可居轉徙獲福留止憂危
漸　昧昧黙黙不知白日景雲亂擾光明隱伏幽王失
　國
歸妹　鳧雁啞啞以水為宅雌雄相和常共娛樂得其
　所欲(大畜/之鼎)
豐　長生無極子孫千億柏柱載梁堅固不傾
旅　麒麟鳯凰善政得祥陰陽和調國無灾殃
巽　天之奥隅堯舜所居可以存身保我家室
兑　配合相迎利之四鄉昬以為期與福喜笑
渙　砥德礪材果當成周拜受大命封為齊侯
節　與福俱坐畜水備火終無灾禍
中孚　晨昏潜處候時煦煦卒逢白日為世榮主
小過　視日再光與天相望長生懽悦與福為兄
既濟　大頭明目再受喜福二雀飛來與禄相觸
未濟　楩生荆山命屬輸班袍衣剝脱夏熱冬寒立成
　枯槁衆人莫憐(乾之/既濟)
　　謙之第十五
謙　王喬無病狗頭不痛亡跛失履乏我徒從
乾　嗛囁噱㘗昧㝠相持多言少實語無成事
坤　北辰紫宫衣冠立中含和逹德常受大福鉛刀攻
　玉堅不可得
屯　東壁餘光數暗不明王母嫉妒亂我事業
蒙　下背其上資明其讓子嬰兩頭陳破其墟
需　鳯生㑹稽稍具能飛翺翔桂林為衆鳥雄
訟　鑿井求玉非和氏寶名困身辱勞無所得(一作/師卦)
師　邦傑載復送至東萊百僚具舉君王嘉喜(一作/訟卦)
比　安息康居異國穹廬非吾邦域使伯憂戚
小畜　江河淮海天之都市商人受福國家富有
履　同木異葉樂仁尚德東林慕義來興吾國
泰　白鶴銜珠夜室反明懷我德音身受光榮
否　踐履危難脱厄去患入臨喜門見吾母君
同人　宫商既和聲音相隨驪駒在門主君以歡
大有　天地配享六位光明陰陽順序以成厥功
豫　江河淮海天之奥府衆利所聚可以饒有樂我君
　子(否之/坤)
隨　雙鳥並飛欲歸稻池徑涉藿澤為矢所射傷我胸
　臆(屯之旅/否之晉)
蠱　伯仲叔季日暮寢寐裸卧失明喪我貝囊銜卸道
　傍
臨　受終文祖承衰復起以義自閑雖苦无咎
觀　旋斗運樞順天無憂與樂並俱(益之/節)
噬嗑　周師伐紂戰於牧野甲子平旦天下悦喜
賁　十雌百雛常與母俱抱雞搏虎誰敢害者
剝　桀跖並處人民愁苦擁兵荷糧戰於齊魯
復　南山昊天刺政閔身疾悲無辜背憎為仇
无妄　百川朝海流行不止道雖遼遠無不到者
大畜　目不可合憂來摇足悚惕危懼去其邦域
頤　鳥升鵠舉照臨東海尨降庭堅為陶叔後封於蓼
　丘福履綏厚
大過　北方多棗橘柚所聚荷囊載香盈我筐筥
坎　懸貆素餐食非其任失望遠民實勞我心
離　羔羊皮革君子朝服輔政扶德以合萬國
咸　齊魯爭言戰於龍門搆怨致禍三歲不安(坤之離/同人之)
　(睽比/之蠱)
恒　久陰霖雨塗行泥潦商人休止市空無有
遯　桃鵠竊脂來於小枝摇動不安為風所吹寒心悚
　慄常憂殆危
大壯　防患備灾凶禍不來雖困無灾
晉　引頸絶糧與母異門不見所懽孰與共言
明夷　鰌蝦去海藏於枯里街巷偏隘不得自在南北
　無極渴餒成疾
家人　恭寛信敏功加四海辟去不祥喜來從母
睽　歲飢無年虐政害民乾溪驪山秦楚結怨
蹇　右目無瞳偏視寡明十步之内不知何公
解　蜩螗歡喜草木嘉茂百果蕃熾日益庶有
損　常德自如安坐無尤幸入貴鄉到老安榮(無一/作絶)
益　狡兔趯趯犬良逐咋雄雉受害為鷹所獲
夬　春桃生花季女宜家受福多年男為封君
姤　山石朽敝消崩墮落下上離心君失其崇
萃　水壞我里東流為海龜鳧讙譁不睹我家
升　十竅龍身造化八元法天則地順時施行富貴長
　存
困　四夷慕德來興我國文君降陟合受其德
井　華首山頭仙道所遊利以居止長无咎憂
革　鸇鳩徙來西至平州遭逢雷雹損我葦蘆家室飢
　寒思吾故初
鼎　狗無前足陰雄叛北為身害賊
震　陽孤亢極多所恨惑車傾葢亡身常驚惶乃得其
　願雌雄相存(乾之/屯)
艮　空槽住猪豚彘不至張弓祝雞雄父飛去
漸　長夜短日陰為陽賊萬物空枯藏於北陸
歸妹　爪牙之士怨毒祈父轉憂於已傷不及母
豐　拜跪請兔不得臭腐俛首銜指不得北去
旅　有莘季女為王妃后貴夫壽子母字四海
巽　季姜躊蹰待孟城隅終日至旦不見齊侯
兊　邯鄲反言父兄生患涉此憂恨卒死不還
渙　逐鹿山巔利去我西維邪南北所求不得
節　穿鼻繫珠為虎所拘王母祝福禍不成灾突然自
　來
中孚　虎豹熊羆遊戲山谷君子仁賢亦得所欲
小過　梅李冬實國多盜賊擾亂並作王不得制
既濟　望幸不到文章未就羊子逐兔犬踦不得
未濟　千柱百梁終不傾僵仁智輔聖周宗寜康
　　豫之第十六
豫　冰將泮散鳴雁雍雍丁男長女可以㑹同生育賢
　人
乾　龍馬上山絶無水泉喉焦唇乾口不能言
坤　蔡侯朝楚留連江濵踰時歴月思其后君
屯　文厄羑里湯囚夏臺仁聖不害數困何憂免於縲
　絏為世明侯
蒙　典册法書藏在蘭臺雖遭亂潰獨不遇灾
需　氊裘羶國文禮不飭跨馬控弦伐我都邑
訟　星隕如雨力弱無輔强陰制陽不得安土
師　蝗囓我稻驅不我去實穗無有但見空藁
比　虎飢欲食為蝟所伏禹導龍門避咎除患元醜以
　安
小畜　蝙蝠夜藏不敢晝行酒為酸漿魴臰鮑羮
履　精華墜落形掩醜惡齟齬挫頓枯槁腐蠧
泰　兩足不獲難以遠行疾步不能後倡失時
否　令妻壽母宜家无咎君子之歡得以長久
同人　飢蠶作室緡多亂纆緒不可得
大有　子鉏執麟春秋作經元聖得終尼父悲心
謙　螟蟲為賊害我稼穡盡禾殫麥秋無所得
隨　憂在腹内山崩為疾禍起蕭墻竟制其國
蠱　茹芝餌黄飲食玉英神與流通長無憂凶
臨　一夫兩心拔刺不深所為無功求事不成
觀　十里望烟散渙四方形容滅亡終不見君
噬嗑　張弓控弩經涉山道雖有伏虎誰敢害者
賁　泉閉澤竭主母飢渴君子困窮乃徐有説
剝　野猿山鵲奕棊六博三梟四散主人勝客
復　羊驚馬走上下揮擾鼔音不絶頃公奔敗
无妄　黄帝神明八子聖聰俱受大福天下平康
大畜　住馬醊酒疾風暴起泛亂福器飛揚位卓明神
　降佑道無害宼
頤　騰蛇乘龍宋鄭飢凶民食草蓬
大過　揚水潜鑿使石潔白衣素表朱遊戲臯澤得君
　所欲心志娛樂
坎　西過虎廬驚我前驅雖憂無危
離　衣成無關不知所穿客指東西未得便安
咸　晨風文翰隨時就温雌雄相和不憂殆危
恒　心多悔恨出言為怪梟鳴室北聲醜可惡請謁不
　得
遯　離女去夫閔思苦憂齊子無良使我心悲
大壯　過時不歸雌雄苦悲徘徊外國與叔分離
晉　鵲巢柳樹鳩奪其處任力德薄天命不佑
明夷　鶴盜我珠逃於東都鵠怒追求郭氏之墟不見
　踪跡使伯心憂
家人　夫婦相背和氣弗處陰陽俱否莊姜無子
睽　月走日步趣不同舍夫妻反目主君失居
蹇　洛陽嫁女善逐人走三寡失夫婦妒無子
解　周德既成杼軸不傾太宰東西夏國康寜
損　日中為市交易資寶名利所有心悦以喜
益　僮妾獨宿長女未室利無所得
夬　忠言輔成王政不傾公劉兆基文武綏之
姤　牛驥同堂郭氏以亡國破為墟主君奔走
萃　中原有菽以待雉食飲御諸友所求大得
升　多虛少實語不可知尊空無酒飛言如雨
困　青蠅集蕃君信讒言害賢傷忠患生婦人
井　履株復輿馬驚傷車步為我憂
革　商風召宼呼我北盜間諜内應與我爭鬭殫已寶
　藏主人不勝
鼎　逸豫好遊不安其家或有少姬久迷不來
震　吾有驊騮畜之以時東家翁孺來詣我車價極可
　與後無賊悔
艮　厄窮上通與堯相逢登升大麓國無凶人
漸　衆􁄄俱走熊羆在後騎不能進失信寡處
歸妹　旁行不遠三思復返心多畏患日中止舍
豐　倉唐奉使中山以孝文侯悦喜擊子徵召
旅　入天門守城户君安樂不勞苦汶山蹲鴟肥腯多
　脂王孫獲願載福巍巍
巽　登堦上堂見吾父兄左酒右漿與福相迎
兊　秋蛇向穴不失其節夫人姜氏自齊復入
渙　忍醜少羞有面無頭耗減寡虛日以削消
節　景星照堂麟遊鳯翔仁施大行頌聲並興
中孚　干旄旌旗執幟在郊雖有寶珠無路致之(師之/隨履)
　(之/解)
小過　李花再實鴻卵降集仁德以興廕國受福(小畜/之離)
　(比之/訟)
既濟　白鳥赤烏戰於東都敗悔為憂
未濟　採薪得麟大命殞顛豪雄爭名天下四分(屯之/坤)
　　隨之第十七
隨　鳥鳴東西迎其羣侶似有所屬不得自專空返獨
　還
乾　鼻目易處不知香臭君迷於事失其寵位
坤　唐虞相輔鳥獸喜舞安康無事國家富有
屯　左輔右弼金玉滿匱常盈不亡富如敖倉(師之歸/妹蒙之)
　(坤/)
蒙　東龍見獨與石相觸摧折兩角
需　釣日厭部善逐人走來嫁無夫不安其廬
訟　逐兔驅狼避去不祥凶惡北行與善相逢
師　齎貝贖狸不聽我辭繫於虎鬚牽不得來(需之睽/同人之)
　(否否/之革)
比　同載共輿中道别去喪我元夫獨與孤苦(比之/革)
小畜　奮翅鼓翼將之嘉國愆期失時乃得所欲
履　目傾心惑夏姬在側申公顛倒巫臣亂國
泰　搏鳩彈鵲獵兔山北丸盡日暮失獲無得
否　鹿求其子虎廬之里唐伯李耳貪不我許
同人　敗魚鮑室臭不可息上山履塗歸傷我足
大有　花燈百枝消暗衰㣲精光訖盡奄有灰飛
謙　顔叔子夏遊遨仁宇温良受福不失其所
豫　梁柱堅固子孫蕃熾福喜盈積終無禍悔
蠱　邊鄙不寜民狎於野嗇人成功年歲大有
臨　蝸池鳴呵呼我水潦雲雨大㑹流成河海
觀　志合意同姬姜相從嘉偶在門夫子悦喜
噬嗑　白馬騮駮更生不休富有商人利得如丘
賁　大似夏禹經啟九道各有攸處民得安所
剝　甲戊己庚隨時轉行不失其心唐季發憤擒滅子
　嬰
復　穆違百里使明厲武將師襲戰敗於殽右
无妄　茆如本居與類相投願慕羣旅不離其巢
大畜　伯仲叔季日暮寢寐坐卧失明喪其貝囊
頤　亡羊補牢張氏失牛騂駟奔走鵠盜我魚(姤之/大壯)
大過　雀目燕顙畏昏無光思我狡童不見子充
坎　入和出明動作有光運轉休息常樂允康
離　不勝私情以利自嬰北室出孤毁其良家
咸　稱幸上靈媚悦於神受福重重子孫蕃功
恒　齊姜叔子天命在位實沉參墟封為康侯
遯　遨遊無患出入安全長受其歡君子萬年
大壯　被服文德升入大麓四門雍肅登受大福慈烏
　鳴鳩執一無尢寢門内治君子悦喜
晉　負金懷玉南歸嘉國蜂蠆不螫利入我室
明夷　日在阜顛嚮昧為昏小人成羣君子傷倫
家人　水火父母先來鳴呴澤臯之上從高而處
睽　東隣少女為王長婦柔順利貞宜夫壽子
蹇　戴缾望天不見星辰願小失大福逃於外(願當/作顧)
解　王喬無病狗頭不痛亡跛失履乏我徒從(謙之/謙)
損　使燕築室身無庇宿家不容車後我衣服
益　威權分離烏夜徘徊羣蔽月光大人誅傷(家人之/无妄)
夬　辯變白黒巧言亂國大人失福君子迷惑
姤　衣裾甲鎧敝筐為具大人不顧少婦不取棄捐於
　道
萃　燕雀銜泥以生孚乳兄弟六人交好孝悌得心歡
　欣和悦相樂(小畜/之巽)
升　登几上輿駕駟南遊合縱散衡燕秦以强
困　黯黯許許仇禍相得冰入炭室消亡不息(許許當/作訐訐)
井　䲭鴞破斧邦人危殆頼其忠德轉禍為福傾危復
　立
革　載金販狗利棄我走藏匿淵渠悔折為咎
鼎　淵坑復平宇穴安寜憂患解患頼福長生
震　驪姬讒嬉與二孽謀譖我恭子賊害忠孝駕出喜
　門商伯有害
艮　刲羊不當血少無羮女執空筐不得採桑
漸　牧羊稻園聞虎喧嚾畏懼悚息終無禍患
歸妹　明德隱伏麟鳯遠匿周室傾側不知所息
豐　隣不我顧而求寶玉身多秃癩誰肯媚者
旅　初雖無輿後得載車頼幸逢福得離兵革
巽　水壞我里東流為海龜鳧懽囂不睹王母
兊　兩心不同或欲西東明論終始莫適所從
渙　天帝懸車廢禮不朝攘服不制失寵其家
節　交川合浦遠溼難處水土不同思吾皇祖
中孚　勾踐之危棲於㑹稽太宰譏言越國復存
小過　慈烏鳴鳩執一無尤寢門内治君子悦喜(隨之/大壯)
既濟　富年早寡孤與獨居雞鳴犬吠無敢問者我生
　不遇獨罹寒苦
未濟　江海變服淫緬無測高位顛崩寵禄反覆
　　蠱之第十八
蠱　紡生江淮一轉為百周流四浸無有難惡(紡當/作魴)
乾　首釋與目載受福慶我有好爵與喜相迎
坤　軥軥􁀙􁀙歲暮編敝寵名弃捐君襄在位
屯　折箬蔽日屏遮王目司馬無良平子沒傷
蒙　家在海隅繞旋深流王孫單行无妄以趨固陰沍
　寒常冰不温凌人惰怠大雹為害
需　執義秉德不危不殆延頸盤桓安其室垣屯耗未
　得終無大恤
訟　長舌亂國大斧破車陰陽不順姬姜衰憂
師　二人共路東趨西步千里之外不相知處
比　視暗不明雲蔽日光不見子都鄭人心傷
小畜　初憂後喜與福為市八佾列陳飲御嘉友
履　僮妾獨宿長女未室利無所得
泰　𤣥黄四塞陰雌伏謀呼為墻屋為巫所識
否　中歲摧隤常恐衰㣲老復頼慶五羖為相
同人　伯氏殺牛行悖天時亳社夷燒朝歌丘墟
大有　日短夜長禄命不光早離父兄免見分張
謙　采唐沫鄉徼期桑中失心不㑹憂心忡忡
豫　昧視無光夜不見明冥抵空牀季葉逃亡
隨　舉趾振翼南至嘉國見我伯姊與惠相得
臨　則天順時周流其墟與樂並居無有咎憂
觀　蠆室蜂户螫我手足不可進取為我害咎
噬嗑　公孫駕驪載遊東齊延陵悦産遺季紵衣
賁　轉作驪山大失元心劉季發怒命滅子嬰
剝　羊腸九縈相推稍前止須王孫乃得上天
復　螮蝀充側佞人傾惑女謁横行正道壅塞
无妄　福禄不遂家多怪祟麋鹿悲鳴思其大雄
大畜　雲雷因積大雨重疊久不見日使我心悒
頤　三河俱合水怒踴躍壞我王室民因無食
大過　旦雨夜行早遍都城更相覆傾終無所成三頭
　兩眼不見其真
坎　褒后生蛇經老育㣲側跌哀公酒減黄離
離　鴻雁南飛隨陽休息轉送天和千里不哀
咸　後時失利不得所欲
恒　心多恨悔出言為怪梟鳴室北聲醜可惡請謁不
　得
遯　四馬過隟時難再得尼父孔聖繫而不食
大壯　陰變為陽女化為男治道得通君臣相承
晉　崑崙源口流行不止鯀伊砥柱民不安處母歸扶
　子黄塵悦喜
明夷　葛藟蒙棘花不得實讒佞亂政使恩壅塞
家人　公無長詢天王駁馬非其所當傷折為患
睽　大倉充盈萬物蕃成年歲熟榮
蹇　執簧炤犧為風所吹火滅無光不見𤣥黄
解　鳥反故巢歸其室家心平意正與叔相鳴登高殞
　墜失其寵貴
損　弩弛弓藏良犬不烹内無怨女征夫在堂
益　牡犧孔博日新其德文君出獵姜氏受福
夬　秋季冬孟寒露霜降大陰在庭庶物不生雞鳴犬
　吠家憂數驚
姤　心多恨悔出門見怪反蛇三足醜聲可惡嫫母為
　媒請求不得
萃　虎豹爭强道閉不通小人懽訟貪天之功
升　雞方啄粟為狐所逐走不得食惶怖惕息
困　陳媯敬仲兆興齊姜乃適營丘八世大昌
井　昊天白日照臨我國萬民康寜咸頼嘉福
革　雲夢大藪索有所在虞人共職驪駒樂喜
鼎　獐鹿雉􁄄羣聚東國盧黄白脊俱往追逐九齚十
　得主君有喜
震　德惠孔明主君復章保其室堂
艮　天之所壞不可强支衆口嘈嘈雖貴必危
漸　天之奥隅堯舜所居可以全身保我邦家
歸妹　下泉苞稂十年九王郇伯遇時憂念周京(九一/作无)
豐　江淮海隅衆利聚居可以遨遊卒歲無憂
旅　南山黄竹三身六目出入制命東皇宣政主尊君
　安鄭國無患
巽　重譯置之來除我憂喜樂俱居
兑　南山高岡麟鳯室堂含和履中國無灾殃
渙　紫芝朱草生長和氣公尸侑食福禄來下
節　宫成室就進樂相舞英俊在堂福禄光明
中孚　商之子孫資無所食貪貝逐狐留連都市還轅
　内鄉嘉喜何咎
小過　執贄入朝獻其狐裘元戎燮安沙漠以懽
既濟　湧泉汨汨南流不絶洿為淮海敗壞邑里家無
　所處
未濟　固陰沍寒常氷不温凌人惰怠大雹為灾
　　臨之第十九
臨　弱水之西有西王母生不知老與天相保行者危
　怠利居善喜
乾　黄獹生子白戍為母晉師在郊虞公出走
坤　倉唐奉使中山以孝文侯悦喜繫子徵召
屯　機關不便不能出言精誠不通為人所寃
蒙　白茅醴酒靈巫拜禱神嗜飲食使君壽考
需　重瞳四乳耳聰目明普仁表聖為作元輔
訟　水漲無船破城壞堤大夫從役一朝亡殞不見少
　妻
師　六人俱行各遺其囊鴻鵠失珠無以為明
比　隨時轉行不失其常各樂厥類身无咎殃
小畜　蔡女蕩舟為國患憂褒后在側屏蔽王目早衰
　六畜
履　駕龍騎虎周遍天下為神人使西見王母不憂危
　殆
泰　胥恐之吳畫䇿闔閭鞭平服荆除大咎殃威震敵
　國還受上卿
否　唐邑之廬晉人以居虞叔受福實沈是國世載其
　樂
同人　管鮑相知至德不離三言於桓齊國以安
大有　三十無室長女獨宿心勞未得憂在胸臆
謙　散渙水長風吹我鄉火滅無光隳敗桓功
豫　蜎飛蠕動各有配偶小大相保咸得其所
隨　安樂几筵未出玉門
蠱　大生灾禍下土恩塞觝亂我國
觀　長生無極子孫千億柏柱載梁堅固不傾
噬嗑　欽敬昊天歴象星辰宜受民時陰陽和調
賁　三河俱合水怒踴躍壞我王室民困於食
剝　壽如松喬與日月俱常安康樂不離禍憂
復　天之所予福禄常在不憂危殆
无妄　受䜟六符招摇室虛雖跌無憂保我命則
大畜　齎金買車失道後時勞罷為憂
頤　華首山頭仙道所遊利於居止長无咎憂
大過　采唐沫鄉徼期桑中失信不㑹憂思約帶
坎　人面九口長舌為斧斵破瑚璉殷商絶後
離　臨溪橋疚雖恐不危樂以笑歌
咸　泱泱沸溢水泉為害便我無頼
恒　蝗螟為賊害我稼穡秋飢於年農夫鮮食
遯　八百諸侯不期同時慕西文德興我宗族家門雍
　睦
大壯　長男少女相向笑語來歡致福和悦樂喜
晉　平國不君夏氏作亂烏號竊發靈公殞命
明夷　春多膏澤夏潤優渥稼穡成熟畝獲百斛
家人　客宿卧寒席蓐不安行為危害留不得歡
睽　乘槎浮海雖懼不殆母載其子終焉何咎
蹇　手拙不便不能伐檀車無軸轅行者苦難
解　唐虞相輔鳥獸率舞民安無事國家富有
損　秋蛇向穴不失其節夫人姜氏自齊復入
益　病篤難醫和不能治命終永訖下即蒿廬
夬　青蛉如雲城邑閉門國君衛守民困於患
姤　牙孽生齒室堂啟戸出入利貞鼓翼起舞
萃　鳧游江海役行千里以為死亡復見空桑長生樂
　鄉
升　黄帝出遊駕龍乘鳯東上泰山南遊齊魯邦國咸
　喜
困　履危不止與鬼相視驚恐失氣如騎虎尾
井　秋南春北不失消息涉和履中時無陰匿
革　龍門砥柱通利水道百川順流民安其居
鼎　千歲廟堂棟橈傾僵天厭周德失其寵光
震　折箬蔽目不見稚叔五足孤鳥遠離室家
艮　望叔山北陵隔我目不見所得使我心惑
漸　匏瓠之息一畝十室萬國都邑北門有福
歸妹　域域牧牧憂和相伴隔我巖山室家分散
豐　麒麟騄耳遊食萍草逍遥石門循山上下
旅　天所祚昌文以為良篤生武王姬受其福
巽　羊腸九縈相推稍前止須王孫乃能上天
兌　貧鬼守門日破我盆孤牝不駒雞不成雛
渙　飽食從容入門上堂不失其常家無咎殃
節　陰淫不止白馬為海澤臯之子就高而處
中孚　執戈俱立以備暴急千人舉龍困危得海終安
　何畏
小過　夾河為婚水漲無船追心失望不見歡君
既濟　陰陽變化各得其宜上下順通奏為膚功
未濟　狂劣德薄失其臣妾田不見禽犬無所得
　
　
　
　
　
　
　
　
　
　
　
　焦氏易林卷一
欽定四庫全書
　焦氏易林卷二　　　　　　漢　焦贛　撰
　　觀之第二十
觀　歴山之下虞唐所處躬耕致孝名聞四海為堯所
　薦禪位天子(唐當/作舜)
乾　蜎飛蠕動各有所配歡悦相迎咸得其處
坤　繼祀宗邑追明成康光照萬國享世久長病疾不
　醫下即蒿蘆(此二句/疑衍)
屯　秋冬探巢不得鵲雛銜指北去媿我少姬
蒙　僮妾獨宿長女未室利無所得
需　洪魚逆流至人潛去蒿蓬代柱大屋顛仆
訟　日闇不明讒夫在堂右臂疾痺君失其光
師　王孫季子相與孝友明允篤誠昇擢薦舉為國榦
　柱
比　麟趾龍身日馭三千南上蒼梧與福為婚道理平
　易安全無患
小畜　三子成駒折損轅軸輪載空輿後時失期
履　逐福除患道徳神仙避惡萬里常歡以安
泰　黄池之盟吳楚爭強句踐為患夷門不安探鷇得
　螽所願不喜
否　青牛白咽呼我俱田歴山之下可以多耕嵗藏時
　節人保安寧(呼我句一作/招我于田)
同人　有頭無目赫赫粟粟(一作不/見菽粟)消耗為疾三年不
　復
大有　山沒丘浮陸為水魚燕雀無巢民無室廬
謙　髙岡鳯凰朝陽梧桐雝雝喈喈菶菶萋萋陳辭不
　多以告孔嘉
豫　鰥寡獨宿憂動胸臆莫與笑食
隨　躓馬破車惡婦破家青蠅汙白恭子離居
蠱　長女二嫁進退無羞逐狐作妖行者離憂
臨　人無足法緩行長姦地雄走歸陽不制陰男失其
　家
噬嗑　茹芝餌黄飲食玉英與神流通長無憂凶(豫之/蠱)
賁　東行無門西出華山道塞於難遊子為患
剝　夀如松喬與日月俱常安康樂不罹禍憂
復　探鷇得螽所願不喜黄池之盟吳楚爭強句踐為
　患夷門不安
无妄　蝸螺生子深目黑醜雖飾相就衆人莫取
大畜　喜怒不時霜雪為災稼穡無功后稷饑寒
頤　烏升鵲舉照臨東海尨降庭堅為陶叔後封於蓼
　丘履禄綏厚
大過　黄離白日照我四國元首昭明民賴其福
坎　黍稷醇醲敬奉山宗神嗜飲食甘雨嘉降獨蒙福
　力時災不至
離　禍不更生福過我里入門笑喜與吾利市
咸　晝卧牢門怵惕不安目不得闔鬼搔我足
恒　春早榮華長女宜夫受福多年世有封禄
遯　雍門内崩賊賢傷仁暴亂狂悖簡公失位
大壯　心壯無良猖獗妄行觸抵牆壁不見戸房
晉　膠車木馬不利逺賈出門為患安止不危
明夷　家在海隅橈短流深企立望宋無木以趨
家人　冬桑枯槁當風失道蒙被塵埃左右勞苦
睽　過時不行妄逐王公老女無夫不安其居
蹇　履泥汚足名困身辱兩仇相當自為痛疾
解　精華墮落形容醜惡齟齬挫頓枯槁腐蠧
損　長生無極子孫千億松柏為梁堅固不傾
益　去辛就蓼毒愈酷甚避井入坎憂患日生
夬　行堯欽徳養賢致禮衆英積聚國無寇賊
姤　狗逐兔走俱入谷口與虎逢之廹不得去
萃　望尚阿衡太宰周公藩屏湯武立為侯王
升　清人髙子久屯外野逍遥不歸思我慈母
困　三虫作蠱削跡無與勝母盜泉居不安處
井　獹作龍身進無所前三日五夜得其所欽
革　黄裏緑衣君服不宜淫湎毀常失其寵光
鼎　天所顧佑禍災不到安吉無懼
震　盤紆九回行道留難止須千丘乃睹所歡
艮　暴虐失國為下所逐北奔陰胡主君旄頭
漸　御騂從龍至霍華東與禹相逢送至子邦
歸妹　銅人鐵距雨露勞苦終日卒嵗無有休息
豐　大夫失宜盈滿復虧成長之木盛者滅衰
旅　梅李冬實國多盜賊亂擾並作王不能制
㢲　澤枯無魚山童難株長女嫉妬使身虚空
兌　天門冬虚晉季為災膉睽黙蒼秦伯受殃
渙　褰衣涉河水深漬衣幸賴舟子濟脫無他
節　推車上山髙仰重難終日至暮不見阜顛
中孚　鼎易其耳熱不可舉大路壅塞旅人心苦
小過　四亂不安東西為患退身止足無出邦域乃得
　完全賴其生福
既濟　班馬還師以息勞疲役夫嘉喜入戸見妻
未濟　積徳不怠遇生逢時載善(一作/喜)渭陽身受榮光
　　噬嗑之第二十一
噬嗑　麒麟鳯凰善政得祥陰陽和調國無災殃
乾　北風相牽提笑語言伯歌叔舞燕樂以喜北風牽
　手
坤　甲戊己庚隨時運行不失常節咸逢出生各樂其
　類達性任情
屯　破亡之虚神所憂衰進徳無光留止有慶
蒙　注斯膏澤祈衛百毒防以江南虺不能螫
需　日月相望光輝盛昌三聖成功仁德大隆
訟　大蛇巨魚戰於國郊上下濟塞衛侯廬漕
師　龍入天闗經歴九山登髙上下道里險難日晏不
　食絶無甘酸
比　沙漠北塞純無水泉君子征凶役夫力殫
小畜　闗柝開啓衿帶解墮福與善生憂不為禍
履　狼虎所嘷患害必遭不利有為宜以遁逃
泰　金精耀怒帶劒過午兩虎相距弓弩滿野雖憂無
　咎
否　朽根枯樹華葉落去卒逢火焱相隨偃仆
同人　入和出暗動作有光轉運休息常樂允康
大有　國多忌諱大人恒畏結口無患可以長存
謙　天地淳亨六合光明陰序陽順厥功以成
豫　裸裎逐狐為人觀笑牝雞鳴晨主作亂妖
隨　陰失陽復桀失其室相餧不食
蠱　蜎飛蠢動各有配偶大小相保咸得其所(臨之/豫)
臨　鬼守我廬欲呼伯去曽孫夀考司命不許與生相
　保
觀　禍走患伏喜為我福凶惡消亡災害不作
賁　智不别揚張誑妄行陷淵仆顛傷殺伯身
剥　凶憂災殃日益明章禍不可救三都夷傷
復　長尾蜲蛇畫地為河深不可涉絶無以北悵然憤
　息
无妄　愛我嬰女牽衣不與冀幸髙貴反曰下賤
大畜　鳧逰江湖甘樂其餌既不近人雖驚不駭
頤　明滅光息不能復食精魂既喪以夜為室
大過　竒適無偶習静獨處所願不從心思勞苦
坎　葛藟蒙棘花不得實讒佞亂政使忠壅塞
離　鵲笑鳩舞來遺我酒大喜在後授我龜紐龍喜張
　口超拜福祉
咸　摇尾逐災雲㜸辟除洿泥生粱下為田主
恒　白鶴銜珠夜食為明膏潤優渥國嵗年豐
遯　内執柔徳止訟以黙宗邑賴徳禍災不作
大壯　犬吠驚駭公拔戈起𤣥㝠厭火消散瓦解
晉　公悦嫗喜子孫俱在榮譽日登福禄來處
明夷　鳥鳴捕鷇長欲飛去循枝上下適與風遇顛損
　樹根命不可救
家人　析薪熾酒使媒求婦和合齊宋姜子悦喜
睽　隣不我顧而望玉女身多疣癩誰當媚者
蹇　逺視無光不知青黄黈纊塞耳使君闇聾
解　尅身整已逢禹巡狩賜我𤣥圭蒙受福祐
損　逺望千里不見黑子離婁之明無益於光
益　斧斤所斫瘡痏不息鍼口不施下即空室
夬　齊侯少子才略美好求我長女賤薄不與反得醜
　陋後乃大悔
姤　失儷後旅天門地戸不知所在安止无咎
萃　烏孫氏女深目黑醜嗜欲不同過時无偶
升　伯駕純騮南至東華求索車馬道闕中止
困　二女寶珠誤鄭大夫君父無禮自為作笑
井　陽城太室神明所息仁者之君獨無兵革
革　反(一作/大)蛇為殃使道不通嵗收甚少年榖敗傷
鼎　三足孤鳥靈明為御司過罰惡自殘其家毀敗為
　憂(坎之/渙)
震　車駕兩靷絶馬欲步雙輪脱行至道遇害(一本作/膠車乃)
　(駕兩引如䋲馬絶/靷走雙輪脱去)
艮　鬱映不明為陰所傷衆霧麗集共奪日光
漸　鸇鴂䲭梟治城禦災周公勤勞綏得安家
歸妹　名成徳就項領不試景公耄老尼父逝去
豐　一夫兩心拔刺不深所為無功求事不成
旅　羿張烏號彀射天狼趙國雄勇敗於滎陽
㢲　東家殺牛汚臭腥臊神皆西顧命衰絶周
兌　火起我後喜炙吾廬蒼龍銜水泉噀屋柱雖難無
　咎
渙　桃雀竊脂巢於小枝摇動不安為風所吹寒心飄
　摇常憂殆危
節　徒足去域飛入東國有所畏避深藏逺匿
中孚　璚英朱草仁政得道鳧鷖在渚福禄來下
小過　陳蔡之厄從者饑瘦明德上通憂不為凶
既濟　春桃生花季女宜家受福多年男為邦君
未濟　徑邪賊田政惡傷民夫婦呪咀泰山覆顛
　　賁之第二十二
賁　仁政不暴鳯凰來舍四時順節民安其居
乾　八口九頭長舌破家帝辛沉湎商滅其墟
坤　鬼守我門呼伯入山去其室家捨其兆墓
屯　日出阜東山蔽其明章甫薦履箕子佯狂
蒙　戴盆望天不見星辰顧小失大福逃墻外
需　兩輪日轉南上大阪四馬共轅無有重難與語笑
　言
訟　羊驚狼虎聳耳羣聚行旅稽難留連愁苦
師　楩生荆山命制輸班袍衣剥脫夏熱冬寒饑餓枯
　槁衆人莫憐
比　鳥飛無翼兔走折足不常其徳自為羞辱
小畜　條風制氣萬物出生明庶長養花葉壯盛(坤之/乾)
履　坤厚地德萬物蕃息平康正直以綏大福
泰　昴畢附耳將軍乗怒徑路隔塞燕雀驚駭
否　東風啓戸黔啄翻舞各樂其類咸得生處
同人　兩足四翼飛入家國寧我伯姊與母相得
大有　嵗暮花落陽入陰室萬物伏匿嵗不可得
謙　釋然逺咎避患髙阜田獲三狐以貝為寶君子所
　在安寧不殆
豫　遷延卻縮不見頭目日以困急
隨　秋隼冬翔數被嚴霜雄犬夜鳴家擾不寧
蠱　班馬還師以息勞疲役夫嘉喜入室見妻
臨　老楊日衰條多枯枝爵級不進遂至摧隤
觀　順風吹火牽騎驥尾易為功力因懼受福
噬嗑　六人俱行各遺其囊黄鵠失珠無以為明
剥　依叔墻隅志下心勞楚王晨食韓子低頭
復　三牛生狗以戌為母荆夷上侵姬伯出走(坤之震/需之訟)
　(否之/姤)
无妄　鶴盜我珠逃於東都鵠起追求郭氏之墟不見
　蹤跡反為禍災
大畜　外與中退舉事不遂餔糜毀齒失其道理
頤　鴻鵠髙飛鳴求其雌雌來在戸雄哺嘻嘻甚獨勞
　苦炮鼈膾鯉
大過　褰衣涉河水深漬衣幸賴舟子濟脫無他(觀之/渙)
坎　虎齧龍指泰山之崖天命不佑不見其雌
離　明不處暗智不履危終年卒嵗樂以笑歌
咸　三足俱行傾危善僵六指不便慁累弟兄樹柱閡
　居失其正當
恒　舍車而徒亡其駁牛雖䘮白頭酒以療憂
遯　析薪熾酒使媒求婦和合齊宋姜子悦喜
大壯　夜視無明不離商賈子反笑歡與市為仇
晉　徒行離車冒厭泥塗利以休居
明夷　作室山根人以為安一夕崩顛破我壺餐
家人　東山西山各自言安雖相登望竟未同堂
睽　君子在朝凶言消去驚駭逐狼不見雄英
蹇　􁀙􁀙慎慎(一作􁀙/􁀙墳墳)火燒山根不潤我隣獨不蒙恩
解　南山之蹊真人所遊德配唐虞天命為子保佑歆
　享身受大慶(復之比/否之豫)
損　龍蛇所聚大小來處泱泱霈霈淡淡磕磕使我無
　賴
益　旃裘若闔慕徳獻服邉鄙不悚以安王國
夬　光體春成陳倉雞鳴陽明失道不能自守消亡為
　咎(大有/之井)
姤　下泉苞稂十年無王郇伯遇時憂念周京(無一作/九蠱之)
　(歸/妹)
萃　仁徳不暴五精就舍四序允釐民安其居
升　隨和重寶衆所貪有相如睨柱趙王危殆
困　鳯生五雛長於南郭君子康寧悦樂身榮
井　二人為旅俱歸北海入門上堂拜謁王母勞賜我
　酒女功不喜
革　逐憂除殃洿泥生粱下田為王
鼎　東門之墠茹藘在阪禮義不行與我心反
震　鳧遇稻蘆甘樂􁟧鰌雖驅不去
艮　清人髙子久屯外野逍遥不歸思我君母公子謁
　請王孫嘉許
漸　讒佞所言語不成全虎狼之患不為我殘
歸妹　張羅捕鳩鳥麗其災雌雄俱得為網所賊(剝之/歸妹)
豐　安仁尚徳東隣慕義來安吾國
旅　猾醜假誠前後相違言如鼈咳語不可知
㢲　懐璧越鄉不可逺行蔡侯兩裘久苦流離
兌　伯氏歸國多所恨惑車頓葢傾身常驚惶乃得其
　願雌雄相從
渙　火石相得乾無潤澤利少囊縮
節　君明聖哲鳴呼其友顯徳之徒可以禮仕
中孚　騎豚逐羊不見所望徑涉虎廬亡豚失羊(乾之/蹇)
小過　𤣥黄虺隤行者勞罷役夫憔悴處子猥衰
既濟　右手掩目不見長叔失其所得悔吝相仍
未濟　免冠進賢步出朝門儀體不正賊孽為患(否之/兑)
　　剥之第二十三
剥　行觸大諱與司命忤執囚束縛拘制於吏憂人有
　喜(中孚/之震)
乾　穿胸狗邦僵離旁舂天地易紀日月更始(師之/謙)
坤　從風縱火荻芝俱死三害集房十子中傷
屯　北山有棗橘柚所聚荷囊載擔香盈筐筥
蒙　齎金贖狸不聽我辭繫於虎鬚牽不得來(否之革/需之睽)
　(震之咸/㢲之需)
需　上下惟邪寡婦無夫歡心隔塞君子離居
訟　二人輦車徙去其家井沸釡鳴不可安居(復之/旅)
師　蹇驢不才駿驥失時筋力勞盡罷於沙丘(履之/㢲)
比　明傷之初為穆出郊以讒復歸名曰䜿牛剥亂叔
　孫餓於空丘
小畜　天火大起飛鳥驚駭作事不時自為多咎
履　土與山連共保嵗寒終無災患萬世長安
泰　日出阜東山蔽其明章甫薦履箕子佯狂(賁之/屯)
否　龍馬上山絶無水泉喉焦唇乾口不能言(乾之/訟)
同人　雄處弱水雌在海濱將别持食悲哀於心
大有　庭燎夜明追嗣日光陽軟不至陰雄生戾
謙　三婦同夫忽不相思志恒不愁顔色不怡
豫　鶴盜我珠迯於東都鵠怒追求郭氏之墟不見武
　跡反為患災(豫之/明夷)
隨　沐猴冠帶盜在非位衆犬共吠倉狂蹶足
蠱　黍稷禾稻垂畝方好中旱不雨傷風病槁
臨　雄聖伏名人匿麟逺走鳯飛北亂禍未息(中孚/之損)
觀　三母多福天禄所伏居之寵光君子有福
噬嗑　被服文徳升入大麓四門雍肅登受大福
賁　褰裳涉河水流漬衣幸賴舟子濟脱無他(觀之渙/賁之大)
　(過坤/之萃)
復　班馬還師以息勞疲役夫嘉喜入戸見妻(觀之既/濟賁之)
　(蠱/)
无妄　東隣嫁女為王妃后莊公築館以尊王母歸于
　京師季姜悦喜
大畜　百足俱行相輔為強三聖翼事王室寵光(屯之/履晉)
　(之坤遯/之復)
頤　危坐至暮請求不得膏澤不降政戾民忒(泰之離/需之頤)
　(漸之/坎)
大過　百川朝海泛流不止路雖遼逺無不到者
坎　乗騮駕驪東至于濟遭遇仁友送我以資厚得利
　歸
離　禮壊樂崩陰請不當成子傲慢為簡生殃欲求致
　理力疲心爛
咸　一人輦車乗入虎家王母貪饕盜我犂牛
恒　羊頭兔足少肉不飽漏囊敗粟利無所得(渙之/艮)
遯　新田宜粟上農得穀君子懐徳以干百福(恒之/離)
大壯　夷羿所射發輒有獲雙鳧俱得利伐王國
晉　鳧舞鼔翼嘉樂堯徳虞夏美功要荒賓服
明夷　登丘上山對酒遇歡終年卒嵗優福無患
家人　嵗暮花落陽入陰室萬物伏匿藏不可得
睽　螟蟲為賊害我禾穀簞瓶空虚饑無所食
蹇　陽虎脅主使徳不通炎離為殃年穀患傷
解　四馬共轅東上泰山騂驪同力無有重難與君笑
　言(渙之/豐)
損　牧羊稻園聞虎喧讙畏懼悚息終無禍患(隨之漸/井之否)
　(中孚之/小過)
益　陽花不時冬實生危憂多横賊生不能服崑崙之
　玉取求必得
夬　髙阜所在陰氣不淋洪水不處為家利寶
姤　釋然逺咎避患革害田獲三狐以貝為寶君子所
　在安寧不殆
萃　兩目失明日奪無光脛足跛曳不可以行頓於丘
　旁亡妾莫逐嵬然獨宿
升　鴻飛循陸公出不復伯氏客宿(中孚之/同人)
困　佩玉纍蘃無以繫之孤怨獨處愁哀相憂(一作桑/方云云)
井　載船渡海雖深何咎孫子俱在不失其所
革　鵠求魚食道遇射弋繒加我頸繳縛兩翼欲飛不
　能為羿所得
鼎　泥面亂頭忍恥少羞日以削消
震　桑方將落隕其黄葉失勢傾倒如無所立(一作佩/玉云云)
艮　巨蛇大鰌戰於國邦上下隔塞主君走逃(㢲之/臨)
漸　已動死連商子揚砂石胡狢擾軍鼓振吏士苦
歸妹　張羅摶鳩鳥麗其災雌雄俱得為網所滅(一作/二人)
　(同行别離持食一身五/心亂無所得賁之歸妹)
豐　三聖相輔鳥獸喜舞安樂富有二人諧偶
旅　三竒六偶相隨俱市王孫善賈先得利寶居止不
　移大盜為咎
㢲　三人俱行一人言北伯叔欲南少叔不得中路分
　道爭鬭相賊(歸妹之/中孚)
兌　播天舞地擾亂神所居樂无咎言不信誤
渙　坐爭立訟紛紛洶洶幸成禍亂災及我公(大過/之離)
節　蛇行蜿蜒不能上阪履節安居可以無憂
中孚　隙大墻壞蠧衆木折狼虎為政天降罪伐髙殺
　望夷胡亥以斃
小過　陽不違徳髙山多澤顔子逐兔未有所得
既濟　心多畏惡時愁日懼雖有小咎終無大悔
未濟　衆神集聚相與議語南國虐亂百姓愁苦舉師
　征伐别立賢主
　　復之第二十四
復　周師伐紂尅於牧野甲子平旦天下悦喜
乾　任武負力東征不伏陷履泥塗雄師敗覆
坤　義不勝情以欲自營覬利危躬折角摧頸
屯　懸貆素飡食非其任失輿剥廬休坐徙居室家何
　憂
蒙　鶹䲭娶婦深目窈身折腰不媚與伯相背
需　東風解凍河川流通西門子産陞擢有功
訟　三足俱行傾危善僵六指不便累慁弟兄樹柱閡
　車失其正當(賁之/咸)
師　京庾積倉黍稷以興極行疾至以厭飽食
比　南山之蹊真人所在徳配唐虞天命為子保佑歆
　享身受大慶(賁之/解)
小畜　車馳人趨卷甲相仇齊魯冦戰敗於犬丘(坤之/兌)
履　十五許室柔順有徳霜降歸嫁夫以為合先王日
　至不利出域
泰　任力劣薄逺托邦國輔車不僵為癰所傷
否　千載舊室將有困急荷糧負囊出門直北
同人　惡災殆盈日益章明禍不可救三卻夷傷
大有　冠危載患身驚不安與福馳逐凶來入門
謙　虎狼並處不可以事忠謀轉改禍必及已退隱深
　山身乃不殆
豫　卵與石鬭糜碎無處挈瓶之使不為憂懼
隨　五心六意岐道多怪非君本志生我恨悔
蠱　雨雪載塗東行破車旅人無家
臨　尚利壊義月出平地國亂天常咎徵滅亡
觀　東行破車步入范家衡門穿射無以為主賣袍續
　食糟糠不飽
噬嗑　逐金出門并失玉丸往來井上甑破缺盆
賁　春孟醴酒使君夀考南山多福宜行賈市秋梁雌
　雉所至利喜
剥　持刃操肉對酒不食夫亡從軍長子入獄抱膝獨
　宿
无妄　踦牛傷暑不能成畝草萊不墾年嵗無有
大畜　南邦大域鬼魅滿室讙聲相逐為我行賊
頤　噂噂所言莫如我垣歡樂堅固可以長安
大過　堯舜禹湯四聖敦仁允施徳音民安無窮旅人
　相望未同朝卿
坎　桎梏拘獲身入牢獄髠刑受法終不得釋耳閉道
　塞求事不得
離　跖並桀處民困愁苦行旅遲遲留連齊魯
咸　求雞獲雉買鼈失魚出入均貨利得無餘齊姜宋
　子婚姻孔喜
恒　雨師駕駟風伯吹雲秦楚爭強施不得行
遯　仲冬兼秋鳥散飲憂困於米食數驚鸇鵰
大壯　三羝上山俱至陰安遂到南陽完其芝香兩崖
　相望未有枕牀
晉　飛之日南還歸遼東雌雄相從和鳴雍雍解我胸
　舂
明夷　堯飲舜舞禹拜上酒禮樂所豐可以安處保我
　淑女
家人　太乙置酒樂正起舞萬神攸同可以安處綏我
　兒齒
睽　白馬騂騮生乳不休富我商人得利饒優
蹇　踠馬疾步盲師坐御目不見路中止不到
解　春桃萌生萬物華榮邦君所居國樂無憂
損　把珠入口蓄為玉寶得吾所有歡然嘉喜
益　襦燒袴燔羸剝饑寒病症凍攣
夬　水沫沉浮沮溼不居為心疾憂
姤　行如桀紂雖禱不祐命衰絶周文君乏祀
萃　蜉蝣戴盆不能上山脚摧跛蹶損傷其頭
升　長子入獄婦饋母哭霜降旬甚嚮晦伏法
困　求犬得兔請新遇故雖不當路踰吾舊舍
井　鳥鳴葭端一呼三顛動摇東西危而不安靈符禱
　祉疾病無患
革　天厭禹徳命興湯國祓社釁鼓以除民疾
鼎　陰霧作慝不見白日邪徑迷通使君亂惑
震　猿墮喬木不跛手足握珠懐玉還歸我室(屯之豫/蒙之隨)
艮　三驪負衡南取芝香秋蘭芬馥盈滿篋筐利我少
　姜
漸　春生孚乳羽毛成就舉不失宜君臣相好盜走奔
　北終無所悔
歸妹　東行破車還反室家天命訖終無所禱凶
豐　九雁列陣雌獨不羣為罾所牽死於庖人
旅　二人輦車從去其家井沸釜鳴不可以居(從疑/作徙)
㢲　閉塞復通與喪相逢甘棠之人解我憂凶
兌　賦斂重數政為民賊杼軸空虚家去其室
渙　怒非其怨貪妒腐䑕而呼鵲䲭自令失餌倒被災
　患
節　簪短帶長幽思最苦瘠貌少疲以疾病
中孚　三人俱行各别採桑藴其筐筥留我嘉侣得歸
　无咎四月來處
小過　逐鳩南飛與喜相隨并獲鹿子多得利歸雖憂
　无危
既濟　驅羊南行與禍相逢狼驚吾馬虎盜我子悲恨
　自咎
未濟　東隣西國福喜同樂出得隋珠留獲和玉俱利
　有息
　　无妄之第二十五
无妄　夏臺羑里湯文厄處臯陶聴斷岐人悦喜西望
　華首東歸无咎
乾　儋耳穿胸纒離勞舂天地易紀日月更始蝮螫我
　手痛為吾毒
坤　慈母之恩長大無孫消息襁褓害不入門
屯　譌言妄語傳相詿誤道左失跡不知郎處
蒙　鬱映不明陰積無光日在北陸萬物彫藏
需　主母多福天禄所伏居之寵昌君子有光
訟　不耕而穫家食不給中女無良長子跛足疎齒善
　市商人有喜
師　火起上門不為我殘跳脱東西獨得生完不利出
　隣病疾憂患
比　持刀操肉對酒不食夫亡從軍少子入獄抱膝獨
　宿(復之/剥)
小畜　鰌蝦去海遊於枯里街巷迫狹不得自在南北
　四極渇餒成疾
履　啞啞笑語與歡飲酒長樂行觴千秋起舞拜受大
　福
泰　登髙上山賓於四門士伍得歡福為我根
否　天厭周徳命與南國以禮静民兵革休息
同人　壅遏隄防水不得行火光盛陽陰魄伏匿走歸
　其鄉
大有　河海都市國之奥府商人受福少子玉石(一作/食)
謙　東行避兵南去不祥西逐凶惡北逃福生與喜相
　逢
豫　東家中女嫫母最醜三十無室媒伯勞苦
隨　破亡之國天所不福難以止息
蠱　驂駕蹇驢日暮失時居者無憂保我樂娛
臨　蝃蝀之側佞幸傾惑女謁横行王道充塞
觀　三羖五羊相隨並行迷入空澤有谷直北徑涉六
　駁為所傷賊
噬嗑　戴喜抱子與利為友天之所命不憂危殆荀伯
　勞苦西來王母
賁　織縷未就針折不復女工多態亂我政事
剥　行露之訟貞女不行君子無食使道壅塞
復　羿張烏號彀射天狼鐘鼓不鳴將軍振攘趙國雄
　勇鬭死滎陽
大畜　延頸望酒不入我口商人勞苦利得無有夏臺
　羑里難為復喜
頤　冠帶南逰與喜相期邀於嘉國拜位逢時(坎之/井)
大過　東西觸垣不利出門魚藏深水無以樂賓爵級
　摧頽光威咸衰
坎　兩母千子轉息無已五乳百雛騂駁驤駒
離　重黎祖後司馬太史陽氏之災雕宫悲苦
咸　内執柔德止訟以黙宗邑賴福禍災不作
恒　采唐沬鄉邀期桑中失信不㑹憂思約帶(一作牛/驥同堂)
　(郭氏以亡國破為墟君奔/走逃㢲之乾師之噬嗑)
遯　官成立政衣就缺袂恭謙為衛終無禍尤
大壯　麒麟鳯凰子孫盛昌少齊在門利以合婚貴人
　大歡
晉　亂危之國不可涉域機機發發身頓僵覆
明夷　千雀萬鳩與鷂為仇威勢不敵雖衆無益為鷹
　所擊萬事皆失
家人　衆神集聚相與議語南國虐亂百姓愁苦興師
　征討更立賢主(剥之未濟屯之/節小畜之豫)
睽　顔淵閔騫以禮自閑君子所居禍災不存
蹇　三桓子孫世秉國權爵勢上卿富於周公
解　鶴鳴九臯處子失時載土販鹽難為功力
損　方軸圓輪車行不前組囊以錐失其事便還師振
　旅兵革休止(二句疑/衍文)
益　魚擾水濁桀亂我國駕龍出遊東之樂邑天賜我
　樂與生為福
夬　白虎黒狼伏伺山陽遮遏牛羊病我商人
姤　履危不安疎顛我顔傷腫為瘢
萃　三人輦車東入旁家主母貪饕盜我資財亡失犂
　牛
升　三鶴南飛俱就塘池蝦鰌饒有利得過倍
困　鷹棲茂樹猴雀往來一擊獲兩利在枝柯
井　堯舜欽明禹稷股肱伊尹往來進履登堂顯德之
　徒可以輔王
革　枯旱三年草萊不生粢盛空乏無以供靈
鼎　方口圓舌為知樞門解釋鈎帶商旅以歡
震　鳧池水溢髙陸為海江河横流魚鼈成市千里無
　墻鴛鳯游行
艮　烹魚失刀駕車馬亡錫刃不入魴鯉腥臊
漸　戎狄蹲踞無禮貪饕非吾族類君子攸去
歸妹　渡河踰水狐濡其尾不為禍憂捕魚遇蟹利得
　無幾
豐　河出小魚不宜勞煩苛政害民君受其患
旅　偃武修文兵革休安清人逍遥來歸空閒
㢲　九疑鬱林沮溼不中鸞鳥易去君子不安
兌　搏猬逢虎患厭不起遂至懽國與福笑語君子樂
　喜
渙　狗生龍馬公勞嫗苦家無筐筥折悔為吝
節　嬰孩求乳慈母歸子黄麑悦喜得其甘餌
中孚　有兩赤鷂從五隼噪操矢無筈趣釋爾射扶伏
　聴命不敢動摇(射一/作財)
小過　伊尹智士去桀耕野執順以強天祐无咎
既濟　逐鹿山西利入我門陰陽和調國無災殃長子
　東遊須其三仇(二句疑/衍文)
未濟　龍興之德周武成福長女宜家與君相德長股
　逺行狸且善藏
　　大畜之第二十六
大畜　朝鮮之地姬伯所保宜人宜家業處子孫求事
　大喜
乾　金柱鐵闗膠固衛災君子居之安無憂疑
坤　轉禍為福喜來入屋春城夏國可以飲食保全家
　室
屯　水暴横行浮屋壞墻泱泱溢溢市師驚惶居止不
　殆與母相保
蒙　虎豹熊羆遊戱山隅得其所欲君子無憂旅人失
　利市空無人
需　躬禮履仁尚徳止訟宗邑已安三伯無患
訟　江淮易服𤣥黄朱飾靈公夏徴哀禍無極髙位崩
　顛失其寵室
師　不虞之患禍至無門奄忽暴卒痛傷我心(蒙之/明夷)
比　三塗五岳去危入室凶禍不作桀盜堯服失其寵
　福貴人有疾
小畜　配合相迎利之四鄉昏以為期明星煌煌欣喜
　奭懌所言得償
履　三首六身莫適所閒更伏摇動動失事宜箕子佯
　狂國乃不昌
泰　虎卧山隅鹿過後胊弓矢設張猬為功曹伏不敢
　起遂全其軀得我美章(大有/之訟)
否　麟鳯執獲英雄失職自衛反魯畏昧不起福禄訖
　已
同人　欒子作殃伯氏誅傷州犂奔楚失其寵光
大有　黄帝出遊駕龍乗馬東至泰山南過齊魯王良
　御右文武何咎不利市賈
謙　齊魯爭言戰於龍門遘怨致禍三世不安
豫　道禮和德仁不相賊君子往之樂有其利
隨　嫗妒公姥毀益亂類使我家憤利不得遂
蠱　一巢九子同公共母柔順利貞君子不殆福禄所
　在
臨　崔嵬北岳天神貴客温仁正直主布恩德閔哀不
　已蒙受大福
觀　三蛆逐蠅陷墮釡中灌沸淹殪與母長訣
噬嗑　東山西陵髙峻難升滅夷掘壘使道不通商旅
　無功復反其邦
賁　常徳自如不逢禍殃福禄自來
剥　范子妙材戮辱傷膚後相秦國封為應侯
復　狼虎結謀相聚為儔同嚙牛羊道絶不通病我商
　人
无妄　不宜杜公與我爭訟媒伯無禮自令塞壅
頤　上天樓臺登拜受福喜慶大來
大過　三羊上山東至平康黄龍服箱南至魯陽完其
　珮囊執綏車中行人有慶
坎　天地閉塞仁智隱伏商旅不行利深難得
離　延陵適魯觀樂太史車鄰白顛知秦興起卒兼其
　國一統為主
咸　櫜戢甲兵歸放馬牛徑路開通國無凶憂(一下有/朽墻難)
　(鑿疾病/難治)
恒　牛驥同堂郭氏以亡國破為墟君奔走趨
遯　大尾小腰重不可摇棟撓壤壞臣為君憂湯火之
　言消不為患使我復安
大壯　太乙置酒樂正起舞萬福攸同可以安處保我
　齯齒(一下有暗空無/餌不利為旅)
晉　飲酒醉酗跳起爭鬭伯傷叔僵東家治喪
明夷　陵險難登澗中多石車馳轊擊重載傷軸擔負
　善躓跌踒右足
家人　爭訟不已更相咨詢張李弱口被髪北走(一下/有耳)
　(順從心躬行至仁不/須以兵天下太平)
睽　心志無良傷破妄行觸墻抵壁不見戸房先王閉
　闗商旅委棄
蹇　鸋鴂䲭鴞治成御災綏徳安家周公勤勞
解　清人髙子久屯外野逍遥不歸思我慈母
損　兩虎争鬭股創無處不成仇讐行解却去
益　天女推牀不成文章南箕無舌飯多沙糠虐衆盜
　名雄雞折頸
夬　太子扶蘇出於逺郊佞幸成邪改命生憂慈母之
　恩無路致之
姤　寒暑相推一明一㣲赫赫宗周榮光滅衰
萃　雞狗相望仁道篤行不吠昏明各安其鄉周鼎和
　餌國富民有八極蒙祐
升　窻牖戸房通利明光賢智輔聖仁施大行家給人
　足海内殷昌
困　雨雪三月鳥獸饑乏旅人失宜利不可得機言解
　患以療篤難危身復安
井　白鵠銜珠夜食為明膏潤優渥國嵗年豐中子來
　同見惡不凶
革　從豕牽羊與虎相逢雖驚不凶
鼎　鳧雁啞啞以水為宅雌雄相和心志娱樂得其所
　欲(大有之/歸妹)
震　逐狐平原水遏我前深不可涉暮無所得
艮　窟室蓬戸寒賤所處千里望烟渙散四方形體滅
　亡下入深淵終不見君
漸　桀紂之主悖不堪輔貪榮為人必定其咎聚斂積
　實野在都邑未來我室
歸妹　倉庫盈億年嵗有息商人留連雖久有得陰多
　陽少因地就力
豐　泰山不然釣鯉失綸魚不可得利去我北(一作三/人同福)
　(以興周國/君子安息)
旅　童女無媒不利動摇安其室廬待母動憂
㢲　載風雲母遊觀東海鼓翼千里見吾愛子
兌　鴻盜我襦逃於山隅不見其迹使伯心憂
渙　夜視失明不利逺鄉閉門塞牖福為我母
節　三狗逐兔於東門路利以進取商人有得
中孚　武王不豫周公禱謝載璧秉圭安寧如故
小過　同載共車中道别去爵級不進君子下輿
既濟　六雁俱飛遊戱稻池大飲多食食飽無患
未濟　符左契右相與合齒乾以坤利季生六子長大
　成就風言如母不利為咎
　　頤之第二十七
頤　家給人足頌聲並作四夷賓服干戈卷閣
乾　思初道古哀吟無輔陽明不制上失其所
坤　江河淮海天之奥府衆利所聚可以饒有樂我君
　子
屯　三雁俱飛避暑就涼適與矰遇為繳所傷
蒙　秋南春北隨時休息處和履中安無憂凶
需　履危無患逃脱獨全不利出門傷我左膝疾病不
　食鬼哭其室
訟　東家凶婦怨其公姥毀盤破盆棄其飯飱使吾困
　貧
師　泥滓汙辱棄捐溝瀆衆所笑哭終不顯録
比　旦往暮還吝與相存身無患凶
小畜　六翮長翼夜過射國羿氏無得
履　蜂蠆之國難以止息嘉媚之士為王所食從去其
　室
泰　被狐乗龍為王道東過時不返使我憂聾
否　雪梅零墜心思憒憒懷憂少愧亂我魂氣
同人　長女三嫁進退多態牝狐作妖夜行離憂
大有　轟轟􁥰􁥰驅東逐西盛盈必毀髙位崩顛
謙　乗船涉濟載水逢火賴得無患蒙我全生
豫　徳至之君政仁且温伊吕股肱國富民安
隨　生不逢時困且多憂無有冬夏心常悲愁
蠱　南歴玉山東入生門登福上堂飲萬嵗漿
臨　大斧斫木讒人敗國東闗二五禍及三子晉人亂
　危懷公出走
觀　一室百孫公悦嫗歡相與笑言家樂以安
噬嗑　隨陽轉行不失其常君安於鄉國无咎殃
賁　羣虎入邑求索肉食大人禦守君不失國
剥　弱足刖跟不利出門商賈無贏折崩為患湯火之
　憂轉解喜來
復　夏臺幽戸文王厄處鬼侯飲食岐人悦喜
无妄　棟橈壤壊廊屋大敗宫闕空廓如冬枯樹
大畜　讒以内安不利其國室家大懼幽囚重閉疾病
　多求罪亂憤憒
大過　六龍俱怒戰於陂下蒼黄不勝旅人艱苦
坎　天下雷行塵起不明市空無羊疾人憂凶三木不
　喜脱歸家邦
離　一指食肉口無所得染其鼎鼐舌饞於腹
咸　喜笑不常失其福慶口辯言疥行者畏忌
恒　毛生毫背國樂民富侯王有徳
遯　豶豕童牛害傷不來三光同堂生我福仁
大壯　江河淮濟盈溢為害邑被其癩年困無嵗
晉　兩虎爭鬬股瘡無處不成仇讐行解却去
明夷　五嶽四瀆潤洽為徳行不失理民賴恩福
家人　載車乗馬南逢君子與我嘉福離憂无咎
睽　缺囊破筐空無黍粱不媚始公棄於糞場
蹇　殺行桃園見虎東還螳螂之敵使我無患
解　箕仁入室政衰弊極抱其彝器奔於他國因禍受
　福
損　庭燎夜明追古傷今陽弱不制陰雄坐戾
益　懸貆素飡食非其任失輿剥廬休坐徙居
夬　嘉聞福喜繒帛盛織日就為得
姤　執綏登車驂乗東遊說齊解燕霸國以安
萃　水深無桴蹇難何遊商伯失利庶人愁憂
升　三鳥鴛鴦相隨俱行南到饒澤食魚與粱君子長
　樂見惡不傷
困　逺視目盼臨深苦眩不離越都旅人留難
井　終風東西渙散四方終日至暮不見子懽
革　言無要約不成券契殷叔季姬公孫争之彊入委
　命不悦我心
鼎　牛馬聾聵不知聲味逺賢賤仁自令亂憒疾病無
　患生福在門
震　從商近遊食飽無憂囹圄之困中子見囚
艮　据斗運樞順天無憂與樂並居
漸　姬奭姜望為武守邦藩屏燕齊周室以彊子孫億
　昌
歸妹　亡羊東澤循隄直北子思其母隨返其所
豐　張鳥開口舌直距齒然諾不行政亂無緒
旅　載船逢火憂不為禍家在山東入門見公
㢲　絶國異路心不相慕蛇子兩角使我相惡
兌　鼻項移徙居不安坐枯竹後生失其寵榮
渙　火息無光千嵗不長殷湯逺明
節　文王四乳仁孝篤厚子蓄十男無有折夭
中孚　熊羆豺狼在山陰陽伺鹿取麞道伏畏難
小過　彫葉被霜獨蔽不傷駕入喜門與福為婚
既濟　黄離白日照我四國元首昭明民賴為福(一下/有漢)
　(有游女人/不可得)
未濟　順風直北與歡相得嵗熟年豐邑無盜賊(一下/有長)
　(女行嫁子孫不/昌棄疾為殃)
　　大過之第二十八
大過　典冊法書藏在蘭臺雖遭亂潰獨不遇災
乾　日在北陸陰蔽陽目萬物空虚不見長育
坤　鬼泣哭社悲商無後甲子昧爽殷人絶祀
屯　涉塗履危不利有為安坐垂堂乃無災殃門戸自
　開君憂不昌
蒙　陽失其紀枯木復起秋華冬實君不得失
需　大樹之子百條共母當夏六月枝葉盛茂鸞鳯以
　庇召伯避暑翩翩偃仰各得其所
訟　秉鉞執殳挑戰先驅不役元帥敗破為憂
師　啓室開門巡狩釋寃夏臺羑里湯文悦喜
比　衰滅無幾淵溺在頃吠狗夜驚家乃不寧
小畜　西隣小女未有所許志如委衣不出房戸心無
　所處𫝊母何咎
履　狗吠夜驚履鬼頭頸危者弗傾患者不成
泰　當年少寡獨與孤處雞鳴犬吠無敢難者我生不
　辰獨嬰寒苦
否　無道之君鬼哭其門命與下國絶不得食
同人　乗龍南遊夜過糟丘脱厄増憂(一下有矰絶魯/傷羿不得美)
大有　馬躓車傷長舌破家東闗二五晉君出走
謙　𤓰花瓠實百女同室醯苦不熟未有配合
豫　晨風文翰大舉就温時過我邑羿無所得
隨　浼浼促促塗泥至轂雨濘不進虎嚙不得
蠱　膠車駕東與雨相逢放革懈惰頓禹(一作/輪)獨坐憂
　不為禍(一作/福)
臨　六家作權公室剖分陰制其陽唐叔失明
觀　去室離家來奔大都火息復明姬伯以昌商人失
　功
噬嗑　牧羊稻園逢虎喧讙危懼喘息終無禍患
賁　嬰兒求乳母歸其子黄麑悦喜乃得甘飽
剥　廓落失業跨禍變福利無所得
復　出入無時憂患為災行人失牛利去不來若馬遺
　駒勿與久居
无妄　風怒漂木女感生疾陽失其時陰孽為賊
大畜　車馬疾傷不利越鄉幽人無貪去晦就明
頤　三竒六耦各有所主周南召南聖人所在徳義流
　行民悦以喜
坎　坐争立訟紛紛詾詾卒成禍亂災及家公
離　凶憂為殘使我不安從之南國以除心疾
咸　愛我嬰女牽引不得冀幸髙貴反目下賤
恒　宜行賈市所取必倍載喜抱子與利為友
遯　坐席未温憂來扣門踰牆北走兵交我後脱於虎
　口
大壯　赤帝懸車廢職不朝叔帶之災君子記廬
晉　子畏於匡厄困陳蔡明德不危竟自免害
明夷　逐雁南飛馬疾牛罷不見漁池失利憂危牢戸
　之寃脱免無患
家人　推輦上山髙仰重難終日至暮不見阜巔
睽　憂不為患福在堂門使君偃安
蹇　春桃生華季女宜家受福多年男為邦君
解　髙山之巔去地億千雖有兵寇足以自守
損　過時歴月役夫憔悴處子歎室思我伯叔
益　太㣲復明說升傅巖乃稱髙宗(一作疾在頭頸和/不能生滅其令名)
夬　旁多小星三五在東早夜晨行勞苦無功
姤　東鄉煩煩相與笑言子般鞭犖圉人作患
萃　鼻移在頭枯葦復生下朽上榮家乃不寧其舍不
　成
升　蝦蟆羣聚從天請雨雲雷集聚應時輒與得其所
　願
困　大步上車南到喜家送我貂裘與福載來
井　賊仁傷徳天怒不福斬刈宗社失其土宇
革　從猬見虎雖危無殆終已不處
鼎　履行素徳卒蒙祐福與堯侑食君子有息
震　利在北陸寒苦難得憂危之患福為道門商叔生
　存
艮　四蹇六盲足痛難行終日至暮不離其隣
漸　臺駘昧子明知地理障澤宣徳封居河涘
歸妹　畜水待時以備火災柱車絆馬郊行出旅可以
　无咎
豐　嵗暮花落君衰於徳榮寵隕墜陰棄其室
旅　夏敗蔡悲千里為市黄落潱鬱利得无有
㢲　仲春巡狩東見羣后昭德允明不失其所
兌　冽潔縲縲締構難解嫫母衒嫁媒不得坐自為身
　禍
渙　烏嚕夜中以戒災凶重門擊柝備憂外客
節　朝霽暮露纎我衣濡道無行牛
中孚　抱璞懷玉與桀跖觴詘坐不申道無良人
小過　兩心相悦共其茀􁁊夙夜在公不離房中得君
　子意(茀􁁊一/作茅藘)
既濟　載餽茹田破鉏失餐苗稼不闢獨饑於年
未濟　甘露醴泉太平機闗仁徳感應嵗樂民安(屯之/謙)
　　坎之第二十九
坎　有鳥黄足歸呼季玉從我睢陽可避刀兵與福俱
　行有命久長
乾　太王為父季歴孝友文武聖明仁徳興起孔張四
　國載福綏厚
坤　猿墮髙木不踒手足保我全生還歸其室
屯　重耳恭敏遇讒出處北奔戎狄經涉齊楚以秦代
　懷誅殺子圉身為伯主
蒙　倚鋒據㦸傷我胸臆耗折不息
需　狗冠雞步君失其所出門抵山行者憂難水灌我
　園髙陸為泉
訟　衆鳥所翔中有大恠丈身長頸為我驚憂
師　虎行相逐未有休息戰於平陸為夷所覆
比　禹鑿龍門通利水泉同注滄海民得安然
小畜　堯舜仁徳養賢致福衆英積聚國無寇賊
履　陸居少泉山髙無雲車行千里塗不汚輪渇我為
　怨
泰　朝不見光夜不見明暝抵空牀季女奔亡愴然心
　傷
否　齊魯永國仁聖輔徳造禮雅言定公以安
同人　束帛𤣥圭君以布德伊吕百里應聘輔國
大有　棘鈎我襦為絆所拘靈巫拜祝禍不成災東山
　之邑中有肥土可以饒飽
謙　門燒屋燔為下所殘西行出戸順其道理虎卧不
　起牛羊歡喜
豫　牆髙蔽目崑崙翳日逺行無明不見懽叔
隨　天地際㑹不見内外祖辭遣送與世長訣
蠱　深水難涉泥塗至轂牛罷不進浮陷為疾
臨　羊驚虎狼獼猴羣走無益於僵為齒所傷
觀　履蛇躡虺與鬼相視驚恐失氣如騎虎尾
噬嗑　車驚人傾兩輪脱去行者不止人生憂懼結締
　復解夜明為喜
賁　南販北賈與喜為市利得百倍
剥　延陵適魯觀樂太史車鄰白顛知秦興起卒兼其
　國一統為主
復　出門逢惡與福為患反相擊刺傷我手端
无妄　獐鹿羣走自然燕喜公子好遊他人多有
大畜　恭寛信敏履福不殆從其邦域與喜相得
頤　欲飛無翼鼎重折足失其福利庖羞為賊(一下有/上妻之)
　(家富其冢宰喜除/我憂解吾思愁)
大過　府藏之富王以振貸捕魚河海布網多得
離　陰生麓鹿鼠舞鬼哭靈龜陸處釜甑塵生仁智盤
　桓國亂無歡
咸　風塵坎坷不見南北行迷失利復反其室
恒　金革白黄宜利戎市嫁娶有息商人悦喜
遯　匏𤓰之徳宜繫不食君子失輿官正懐憂
大壯　乗船渡濟載水逢火賴得免患我有所持
晉　道險多石傷車折軸與市為仇不利客宿
明夷　託寄之徒不利請求結衿無言乃有悔患
家人　三年争妻相逐奔馳終日不食精氣竭罷
睽　退惡防患日之中息解釋倒懸
蹇　兩足四翼飛入家國寧我伯姊與母相得
解　寒露所凌漸至堅冰草木瘡瘍花落葉亡
損　后稷農功富利我國南畝治理一室百子
益　設網張羅捕魚園池網罟自決雖得復失危許之
　患受其忻歡
夬　路與縣休侯伯恣驕上失其威周室相㣲
姤　逐走追亡相及扶桑復見其鄉使我悔喪
萃　履禄綏厚載受福祉衰㣲復起繼世長久疾病無
　危晉人起告
升　鰥寡孤獨禄命苦薄入宫無妻武子哀悲
困　山沒丘浮陸為水魚燕雀無巢民無室廬
井　冠帶南遊與福喜期遨遊嘉國拜位逢時
革　東行亡羊失其羝䍧少女無夫獨坐空廬
鼎　探巢捕魚耕田捕鰌費日無功右手虚空
震　東行飲酒與喜相抱福為吾家利來從母水澤之
　徒望邑而處
艮　妄怒失精自令畏悔怡怡之歡君子无咎
漸　白雲如帶往往來處飛風送迎大雹將下擊我禾
　稼僵死不起
歸妹　南至之日陽消不息北風烈寒萬物藏伏
豐　火中仲夏鴻雁解舍體重難移未能髙舉君子顯
　名不失其譽
旅　北行出門履蹈躓顛踒足據塗汚我襦袴
㢲　輕車醊祖疾風暴起促亂祭器飛揚鼓舞明神降
　佑道無害寇
兌　酒為歡伯除憂來樂福喜入門與君相索使我有
　得
渙　三足孤烏虚鳴督郵司過罰惡自賊其家毀敗為
　憂
節　三河俱合水怒踴躍壞我王室民饑於食
中孚　南行棗園惡虎畏班執火銷鋒使我無患
小過　求鹿過山與利為怨闇襲不言誰知其懽
既濟　行旅困蹵失明守宿囹圄之憂啓蟄出遊
未濟　据棘履把跌刺為憂夫婦不和亂我良家
　　離之第三十
離　時乗六龍為帝使東達命宣㫖無所不通
乾　執轡四驪王以為師陰陽之明載受東齊
坤　春秋禱祀解禍除憂君子无咎
屯　坐朝乗軒据國子民虞叔受命和合六親
蒙　門戸下堂與福相迎禄於公室曽孫以昌
需　髙木腐巢漏溼難居不去甘棠使我無憂
訟　三女為姦俱行髙園倍室夜行與伯笑言不認主
　母為設歡酒寃尤誰禱
師　漏巵盛酒無以養老春貸黍稷年嵗實有履道坦
　坦平安无咎
比　松栢枝葉常茂不落君子懽寧日富求樂
小畜　夫婦不諧為燕攻齊良弓不張騎劫憂亡
履　出令不勝反為大災強不克弱君受其憂
泰　奔走相錯敗亂諸緒民不得作
否　載璧秉珪請命於河周公克敏沖人瘳愈
同人　素車為馬不任重負王侯出征憂危為咎
大有　大樹之子百條共母比之火中枝葉盛茂
謙　壅遏隄防水不得行火盛陽光陰蜺伏藏走歸其
　鄉
豫　五岳四瀆合潤為徳行不失理民賴恩福
隨　駕駿南遊虎驚我牛陰不奉陽其光滅蹴訾之謙
　謙奉義解患
蠱　早霜晚雪傷害禾麥損功棄力饑無所食
臨　岐周海隅獨樂無憂可以避難全身保財
觀　陰蔽其陽日暗不明君憂其國求騂得黄駒犢從
　行
噬嗑　金城鐵郭上下同力政平民歡寇不敢賊
賁　平公有疾迎醫秦國和不能治晉人疑惑
剥　載堯扶禹從喬彭祖西遇王母道路夷易無敢難
　者
復　羔羊皮革君子朝服輔政天德以合萬國
无妄　振鐘鼓樂將軍受福安帖之家虎狼為憂履危
　不殆師行何咎
大畜　嫡庶不明孽亂生殃陳失其邦
頤　鳥驚孤鴻亂國不寧上弱下強為陰所行
大過　被繡夜行不見文章安坐於堂乃无咎殃長子
　帥師得其正常
坎　六月采芑征伐無道張仲方叔克勝飲酒
咸　昧暮乗車東至伯家踰梁越河濟脱無他
恒　東風解凍和氣兆升年嵗豐登
遯　三貍搏鼠遮遏前後死於圜城不得脫走
大壯　綏徳孔明履禄久長貴且有光疾病憂傷
晉　三虎搏狼力不相當如摧腐枯一擊破亡
明夷　使伯采桑狠不肯行與叔争訟更相毀傷
家人　抱空握虚鴞驚我雛利去不來
睽　李花再實鴻卵降集仁哲以興隆國不賊
蹇　東山臯落勇悍不服金玦玩好衣為身賊絲麻不
　作
解　飛蚊汚身為邪所率青蠅分白真孝放逐
損　南山大木丈身六目制命出文東里宣敷尊主安
　居鄭國无患
益　泉起崑崙西出玉門流為九河無有憂患
夬　命短不長中年夭傷思及哭堂哀其子亡
姤　君臣不和上下失宜宗子哀歌
萃　苛政日作螟食華葉割下啖上民被其賊秋無所
　得
升　南行載鎧登履九魁車傷牛罷日莫嗟咨
困　春東夏南隨陽有功與利相逢
井　頭尾顛倒不知緒處君失其國
革　言無要約不成劵契殷叔季姬公孫爭之強入委
　禽不悦子南
鼎　缺陷不成胎卵不生不見其形
震　見蛇交卧惜蜒畏惡心乃无悔
艮　河水孔穴壞敗我室水深無涯魚鼈傾倒
漸　五岳四瀆地得以安髙而不危驚懼避患
歸妹　南至之日陽消不息北風冽寒萬物藏伏
豐　五利四福俱田髙邑黍稷盛茂多穫髙稻
旅　公孫駕車載遊東齊延陵子産遺我紵衣疾病哀
　悲
㢲　蛟虬當道民困愁苦望羊置羣長子在門
兌　金玉滿堂忠直乗危三老凍餓鬼奪我室求魚河
　海網舉必得
渙　日入明匿陽晶隱伏小人心勞求事不得
節　頻逢招飲失利後福不如子息舊器故杵申請必
　得乃無大悔
中孚　南有嘉魚駕黄取遊魴鱮詡詡利來無憂
小過　黄裳建元文德在身禄佑洋溢封為齊君
既濟　口不從心欲東反西與意乖戾動舉失便
未濟　虎狼之鄉日争凶訟叨爾為長不能定証
　
　
　
　
　
　
　
　
　
　
　
　
　焦氏易林卷二
欽定四庫全書
　焦氏易林卷三　　　　　　漢　焦贛　撰
　　咸之第三十一
咸　雌單獨居歸其本巢毛羽憔悴志如死灰
乾　小牕多明道理利通仁賢君子國安不僵
坤　心惡來怪衝衝何懼顔淵子騫尼父聖誨
屯　鳥鳴呼子哺以酒脯髙棲水起來歸其母
蒙　國馬生角陰孽萌作變易常服君失于宅
需　入年多悔耕石不富衡門屢空使士失意
訟　諸儒行賈逺涉山阻與旅為市不危不殆利得十
　倍
師　梁破橋壤水深多畏陳鄭之間絶不得前
比　雙鳧俱飛以歸稻池經涉萑澤為矢所傷損我胸
　臆
小畜　謾誕不成佶梁滅文許人買牛三夫争之失利
　後時公孫懷憂
履　南國饑凶民食糟糠少子困捕利無所得
泰　狗吠非主狼虎夜擾驚我東西不為家咎
否　望龍無目不見手足入水求玉失其所欲
同人　以鹿為馬欺誤其主聞言不信三口為咎黄龍
　三子中樂不殆
大有　養幼新婚未能出門登宋望齊不見太師
謙　王孫貴子相與為友明允篤誠升擢薦舉
豫　山水暴怒壞梁折柱稽旅難行留連愁苦
隨　鸇鳩徙巢西至平州遭逢雷電碎我苕蘆室家饑
　寒思吾故初
蠱　登髙傷軸上阪棄粟販鹽不利市賈折閱
臨　祝鮀王孫能事鬼神節用綏民衛國以存眉夀多
　年
觀　九里十山道却峻難牛馬不前復反來還(還一/作道)
噬嗑　枯樹不花空淵無魚舊鳥飛翔利棄我去
賁　雄狐綏遺登山崔嵬昭告顯功大福允興
剥　啞啞笑言與歡飲酒長樂行觴千秋起舞拜受大
　福
復　大椎破轂長舌亂國床第之言三世不安
无妄　男女合室三姓同食婚姻孔云宜我孝孫(三疑/作二)
大畜　千仞之墻不得入門金籠銕疏利以避兵欲上
　南阪軸方不轉還車復反
頤　華言風語自相詿誤終無凶事安寧如故
大過　汎汎栢舟流行不休耽耽寐寐公懐大憂仁不
　遇時退隱窮居
坎　大尾小頭重不可摇上弱下強陰制其雄
離　一身三口語無所主東西南北迷惑失道
恒　南行求福與喜相得封受上賞鼎足輔國(晉之/謙同)
遯　過時不歸雌雄苦悲徘徊外國與母分離
大壯　堯舜在國陰陽和徳涿聚衣裳晉人無殃
晉　周公之隆越裳夷通疾病多祟鬼哭其公狼子野
　心客宿不同
明夷　中酉脫服牛馬依息君子以安勞者得懽
家人　凱風無母何恃何怙幼孤弱子為人所苦
睽　出門上堂從容牖房不失其常天牢地戸勞者憂
　苦
蹇　天厭周徳命與南國以禮静民兵革休息
解　堂桑折衡佐鬬者傷暴臣反國良臣被殃
損　合歡之國嘉喜我福東岳西山朝齊成思
益　耕石不生棄禮無名縫衣失針襦袴不成
夬　聾瞢闇盲跛倚不行坐戸孚骸身被大災困其多
　憂
姤　生長太平仁政流行四方歸徳社稷康榮
萃　桀跖並處民人愁苦捕兵荷糧戰于齊魯合卺得
　牢姬姜並居
升　南與凶俱破車失襦西行無袴亡其寶賂
困　空槽注器豚彘不至張弓祝雞雄父飛去
井　望尚阿衡太宰周公藩屏湯武立為王侯
革　朝鮮之地姬伯所保宜家宜人業處子孫
鼎　息憂解笑故貧今富載樂履善與福俱憂(下憂字/疑當作)
　(優/)
震　叔迎伯兄遇巷在陽君子季姬並坐鼓簧
艮　順風縦火艾芝俱亡三官集房十子中傷(剥之坤/作三害)
　(集房十/子中傷)
漸　駕車八里求鮮魴鯉非吾肆居自令失市君子所
　在安無危殆
歸妹　拔劍傷手見敵不起良臣無佐困辱為苦
豐　亂君之門佐鬭傷跟營私貪禄身為悔殘東下泰
　山見我所歡
旅　慈母望子遥思不已久客外野使我心苦
㢲　魴生淮郤一轉為百周流四海無有患惡(淮郤一/作江雒)
兌　甘露醴泉太平機闗仁徳感應嵗樂民安
渙　采薇出車魚麗思初上下役急君子免憂
節　豕生魚魴䑕舞庭堂雄佞施毒上下昬荒君失其
　邦
中孚　三頭六目道畏難宿寒苦之國利不可得
小過　燕雀銜茅以生孚乳昆弟六人懽好孝悌各同
　心願和悦相樂
既濟　文君徳義仁聖致福年無胎夭國富民實卧者
　在室曽累益息
未濟　秋梁未成無以至陳水深難涉使我不前
　　恒之第三十二
恒　黄帝所生伏羲之宇兵刃不至利以居止
乾　登墀踒足南行折角長夜之室不逢忠直
坤　燕雀衰老悲鳴入海憂在不飾差池其羽頡頏上
　下寡位獨處
屯　闗門除憂伯自外來切切之患我心得歡(切切疑/當作忉)
　(忉/)
蒙　郊耕擇耜有所疑止空虚無子蒙昧不知
需　張牙切齒斷怒相視禍起蕭墻牽引吾子患不可
　解憂驚吾母
訟　履不容足南山多棘母出房閨乃無病疾
師　牛騂亡子鳴於大野申后陰㣲還歸其母
比　龍生于淵因風昇天章虎炳文為禽敗軒發輗温
　谷暮宿崑崙終身無患光精照耀不被患難
小畜　既嫁宜吉出入無咎三聖並居國安無災
履　北陸陽伏不知黒白君子傷讒正害善人
泰　一身兩頭延適二家亂不可治
否　牝馬牡駒嵗孳不休君子衣服利得有餘
同人　南行懷憂破其金輿安坐故廬乃無殃患
大有　憂人之患履傷浮顔為身禍殘篤心自守與喜
　相抱
謙　咸陽辰巳長安戌亥丘陵生心非魚鰌市可以避
　水終無凶咎
豫　不知何孫夜來扣門我慎外寇兵戎且來
隨　昧旦不明日暗無光䘮滅失常使我心傷
蠱　江陰水側舟楫破乏狐不得南豹無以北雖欲㑹
　盟河水梁絶
臨　神之在丑逆破為咎不利西南商人休止
觀　然諾不行欺訟誤人使我虚宿夜歸温室神怒不
　直鬼繫無目欲求福利適反自賊
噬嗑　攘臂拯肘怒不可止狼戾愎狠無與為市
賁　販馬買牛㑹值空虚利得尠少留連為憂
剥　髙樓陸處以避風雨深堂邃宇君安其所牝雞之
　息為我利福請求弗得
復　阿衡服箱太乙載行迯時歴舍所求吉昌
无妄　飛來之福入我居室以安吾國
大畜　不孝之患子孫為殘老耄莫養獨坐空垣
頤　南過棘門駒裂我冠斷衣傷襦使君恨憂
大過　重門射平不知所定質疑蓍龜孰可避火明神
　答報告以犧牲宜利止居
坎　麟麑鳯雛安樂無憂捕魚河海利踰徙居
離　新田宜粟上農得糓君子懷德以干百禄
咸　簪短帶長出思苦窮瘠蠡小瘦以病之癃
遯　争訟之門不可與隣出入有為憂生我患(疑當作/生我憂)
　(患/)
大壯　朽根枯株不生肌膚病在心腸日以燋枯
晉　雨師娶婦黄巖季女成禮就㛰相呼南上膏我下
　土年嵗大茂
明夷　冬採薇蘭地凍堅難利走失北暮無所得
家人　昧之東域誤過虎邑失我熟羆饑無所食(熟疑/作熊)
睽　日莫閉目隨陽休息箕子以之乃受其福舉事多
　言必為悔殘
蹇　蓼蕭瀼瀼君子龍光鳴鸞雝雝福禄來同
解　鳥飛無翼兔走折足雖不同㑹未能利達
損　五勝相賊火得水息精光消滅絶不能續
益　東資齊魯得騂大馬便辟能言市人善賈鄰人併
　戸請火不與人道閉塞鬼祟其宇
夬　爭雞失羊亡其金囊利不得長陳蔡之患賴楚以
　安
姤　九登十陟馬跌不前管子佐之乃能上山
萃　東隣愁苦君亂天紀日貪禄寵必受其咎(一本有/意合志)
　(同内外相從/見吾伯公)
升　三狸捕鼠遮遏我前死於壞域不能脫走
困　狼虎爭強禮義不行兼吞其國齊魯無王
井　五岳四瀆合潤為德行不失理民賴恩福
革　六月種黍嵗晚無雨秋不宿酒神失其所先困後
　通與福相從(酒字疑/當作灑)
鼎　騋牝龍身日取三千南上蒼梧與福為婚道理夷
　易身安無患(取疑當/作趣)
震　出入休居安止無憂上室之懽虐為季殘
艮　南山昊天刺政閔身疾病無辜背憎為仇
漸　潼頓東徙道路跛踦日辰不良病為祟禍
歸妹　兄征東燕弟伐遼西大克勝還封居河間
豐　播輪折輻馬不得行豎牛之讒賊其父兄布衣不
　傷終身無患
旅　駕之南海晨夜不止君子勞罷僕夫憔苦
㢲　怨重被燒忿怒生禍褊心作事意如為亂
兌　張狂妄行竊食盜梁狗吠非主囓傷我足
渙　警蹕式道先驅除咎王后親桑以率羣功安我祖
　宗
節　門戸乏食困死誰告對門不通安所歸急積藏五
　榖一花千葉市賈有息
中孚　破敝復完危者得安鄉善無損商人有息利來
　入門
小過　疊疊累累如岐之室一息十子古公治邑
既濟　三嫗治民不勝其任兩馬争車敗壞家室
未濟　蔽鏡無光不見文章少女不市棄於相望
　　遯之第三十三
遯　三塗五岳陽城太室神明所住獨無兵革
乾　軟弱無輔不能自理意在外野心懷勞苦雖憂不
　殆
坤　周成之隆刑措無凶大衆讚佑君子作仁
屯　穴有狐烏坎生蝦蟆象去萬里不可得捕
蒙　俱為天民雲過吾面治民嫉妒與我無恩(民一/作門)
需　三首六目政多煩惑臯陶瘖聾亂不可從
訟　徳積不輕辭出真心三媒不已大福來成
師　堅固相親日用自完六體不易孰為安全雨師駕
　西濡我轂輪張伯李季各噬闗門
比　方内不行輻摧輪傷馬禁隄與愛子閔時
小畜　畜牝無駒養雞不雛羣羊三嵗不生兩頭
履　老耄罷極無取中直懸輿致仕得歸鄉國
泰　縮緒亂絲手與為災越畝逐兔斷其褌襦
否　海老水乾魚鼈蕭索髙落無澗獨有沙石
同人　入市求鹿不見頓足終日至夜竟無所得
大有　築門壅戸虎卧當道驚我驊騮不利出處
謙　陶朱白圭善賈息資公子王孫富貴不貧
豫　王良善御伯樂知馬周旋步驟行中規矩止息有
　前延命夀考
隨　堯問大舜聖徳増益使民不懼安無怵惕
蠱　昭公失常季氏悖狂遊齊處鄆䘮其寵身
臨　昏暮不行候旦待明復住止後未得相從
觀　安止宜官一日九遷升擢超等牧養常山
噬嗑　去惡就凶東西多訟行者無功
賁　老馬垂耳不見百里君子弗恃商人莫取無與為
　市
剥　蟙螺生子深自黑醜似類其母雖或相就衆人莫
　取(一云蝸螺自/疑當作目)
復　百足俱行相輔為強三聖翼事王室寵光
无妄　容民蓄衆履徳有信大人受福童蒙憂惑利無
　所得
大畜　左跌右僵前躓觸桑其稽據石傷其弟兄老蠶
　不作家無織帛貴貨賤身久留連客
頤　昏人旦明賣食老昌國祚東表號稱太公
大過　敝笱在梁魴逸不禁漁父勞苦焦喉乾口虚空
　無有
坎　盛中後跌衰者復掇盈滿或毀疾羸肥腯鄭昭失
　國重耳興立
離　折亡破甕使我困貧與母生分别離異門
咸　野有積庾嗇人駕取不逢狼虎暮歸其宇
恒　襁褓孩孤冠帶成家出門如賓父母何憂
大壯　陳力就列官職無廢手不勝盆失其寵門
晉　積雪大寒萬物不生陰制庶士時本寒貧
明夷　龍鬬海門失理傷賢内畔生賊自為心疾
家人　不畏猛虎依人為輔三夫執獸伏不敢起身安
　無咎
睽　南山髙崗回隤難登道路遼逺行者無功憂不改
　凶惡亦消去
蹇　逢時陽遂富且尊貴
解　求我所欲得其利福終身不辱盈盛之門髙屋光
　覆君先其固
損　安坐至暮禍災不到利詰妒姝皇宥不赦
益　膠車駕東與雨相逢五楘解墮頓斬獨宿憂為身
　福
夬　擇日髙飛逺至東齊見孔聖師徒我相諧
姤　陳媯敬仲兆興齊姜乃適營丘八世大昌
萃　缺將無憚難從東西毀破我盆泛棄酒食
升　中夜狗吠盜在廬外神光佐助消散歸去
困　雷車不藏隱隱西行霖雨三旬流為河江使我憂
　凶
井　老河空虚舊井無魚利得不饒避患東隣福來入
　門使我悔存
革　福徳之士歡悦日喜夷吾相國三歸為臣貴流子
　孫
鼎　清人髙子久屯外野逍遥不歸思我慈母
震　驄􁀙黑總東歸髙鄉白虎推輪蒼龍把衡朱雀導
　引靈鳥載遊逺扣天門入見真君馬全人安
艮　路多枳棘前刺我足不利旅客為心作毒
漸　端作生患憂來入門使我不安(作疑當/作坐)
歸妹　小陬之市利不足喜二世積仁蒙其祖先匪躬
　之言狂悖為患
豐　登髙望時見樂無憂求利南國與寶相得
旅　跛足息肩有所忌難金城鐵郭以銅為闗藩屏自
　衛安上無患(上疑當/作土)
㢲　江水沱汜思附君子伯仲處市不我肯顧姪娣悵
　悔
兌　芽蘖生達陽唱於外左手執籥公言錫爵(唱疑當/作倡)
渙　雲夢苑囿萬物蕃熾犀象玳瑁荆人以富
節　渠戎萬里晝夜愁苦櫜甲戌服雖荷不賊鷹鸇之
　殃害不能傷
中孚　出門東行日利辰良步騎與駟徑歴京邦暮宿
　北燕與樂相逢
小過　騎騅興蒼南賈太行逢蛟猛虎為所吞飡𦵏於
　渭陽
既濟　鎡基逢時稷契臯陶貞良得願㣲子解囚市恐
　無虎謾言妄語
未濟　酒為歡伯除憂未樂福善入門與君相索使我
　有得(未當/作來)
　　大壯之第三十四
大壯　左有噬熊右有囓虎前觸銕矛後躓強弩無可
　抵者
乾　金齒鐵牙夀考宜家年嵗有儲貪利者得有其咎
　憂
坤　家給人足頌聲並作四夷賓服干戈櫜閣
屯　獼猴冠帶盜載非位衆犬持吠狂走蹶足
蒙　心患其身不念安存忠臣孝子為國除患
需　君不明徳臣亂為惑丞相命駕胡亥失所
訟　東行西窮南北無功張伯買鹿從者失羊
師　鹿下西山欲保其羣逢羿箭鋒死於矢端
比　夷明兆初三旦為災以讒復歸名曰豎牛剥亂叔
　孫餒卒虚丘
小畜　秦失嘉居河伯為怪還其銜璧神怒不祐織組
　無文燒香不芬
履　至德之君禍不過隣使我世存身無患災
泰　衆惡之堂相聚為殃幽毒良人使道不通
否　三痴六狂欲之平鄉迷惑失道不知昏明
同人　老弱無子不能自理郭氏雖憂終不離咎管子
　治國侯伯來服乗輿八百尊祀祖德(一作大/有卦)
大有　褒后生蛇經孝曰㣲追跌衰耄復滅黄離(一作/同人)
　(卦/)
謙　聰鬛黒髯東歸南鄉白虎推輪蒼龍把衡遂至夷
　傷不離咎殃(傷下有禄陽/聰一作騙)
豫　信譎龍且塞水上流半渡決囊楚師覆亡
隨　有莘季女為王妃后貴夫夀子母尊四海
蠱　徳被八表蠻夷率服蝥賊不作道無苛慝
臨　載日精光驂駕六龍禄命徹天封為燕王
觀　纓急縮頸行不得前五石示象襄伯不成
噬嗑　蛇鄉其穴載麻當䘮哀悲哭泣送死離鄉
賁　四隤不安兵革為患掠我妻子客屢饑寒(四一/作囘)
剥　乗風禹橋與飛鳥俱一舉千里見吾愛母(禹一/作雨)
復　雷霆所擊誅者五逆劘滅無迹有懼方息
无妄　張氏揖酒請謁左右王時枯槁獨不蒙所(王一/作平)
大畜　坐争立訟紛紛匈匈卒成禍亂災及家公
頤　霜降門戸蟄蟲隱處不見日月與死為伍
大過　䑕聚生怪為我患悔道絶不通商旅失意
坎　寒暑不當軌度失常一前一後年嵗鮮有
離　築室水上危於一齒丑寅不徙辰卯有咎
咸　畜雞養狗長息有儲耕田得黍主母喜舞
恒　東壁餘光數暗不明主母嫉妒亂我事業
遯　剛柔相傷火爛銷金鵰鷹制兔伐楚有功
晉　鄭國讒多數被楚憂征夫愁苦民困無聊(一本云/三豕俱)
　(走鬬于虎口白豕/不勝死于坎下)
明夷　弓矢斯張把彈弦折丸發不至道遇害患
家人　舉觴飲酒未得至口側棄醉酗拔劍斫怒武侯
　作悔
睽　蒼鷹羣行相得旅前王孫申公驚奪我雄北天門
　開神火飛災如不敬信事入塵埃
蹇　穿屋相宜利倍我北循邪詭道迎不可得南北望
　邑遂歸入室
解　夀如松喬與日月俱常安康樂不罹禍憂
損　出門望東伯仲不來疾病為患使母憂歡
益　太姬之孫周文九子咸遂受成寵貴富有
夬　桃李花實纍纍日息長大成熟甘美可食為我利
　福
姤　婚禮不明男女失常行路有言出爭我訟
萃　空穿漏敝破桴殘缺陰弗能完瓦碎不全(空疑/作室)
升　數窮廓落困於歴室往登玉堂與老侑食(老一/作堯)
困　道溼為坑輪陷躓彊南國作諱使我多畏
井　鰥寡孤獨福禄苦薄入室無妻我子哀悲
革　舉袂覆目不見日月衣衾杖几就其夜室
鼎　長尾踒跎畫地為河深不可涉絶世之比憫然憤
　息
震　晨風文翰大舉就温昧過我邑羿無所得
艮　出入節時南北無憂亟行所逐在外來歸(亟行所/逐一作)
　(行者/亟至)
漸　陽氏狂惑季孫亂潰陪臣執政平子俱折季心不
　快
歸妹　五鳥六䲭相對蹲跂禮讓不興虞芮爭訟
豐　願念所生隔在東平遭離滿沸河川決潰幸得無
　恙復生歸室
旅　追獵東走兔迯我後吾鋭不利獨空無有
㢲　犬吠非主上下渾擾敵人襲戰閔王逃走
兌　嵩髙岱宗峻直且神觸石膚寸千里蒙恩
渙　陳魚觀社狼虎踰距為民開緒亡其祖考
節　四壁無戸三歩一止東西南北利不可得
中孚　求君衣裳情不可當觸諱西行為伯生殃君之
　上安得生安存
小過　春鴻飛東以馬貨金利可得深
既濟　禾生蟲蠧還自尅賊使我無得
未濟　桀亂無道民散不聚背室之家遁逃出走
　　晉之第三十五
晉　銷鋒鑄耜休牛放馬甲兵解散夫婦相保
乾　一衣三冠冠無所絆衣服不成為身災患
坤　百足俱行相輔為強三聖翼事王室寵光
屯　魚蛇之怪大人憂懼梁君好城失其安居
蒙　少無強輔長不見母勞心逺思自傷憂苦
需　前不溽暑解不可取離門二里敗我利市老牛病
　馬去之何悔
訟　君明有徳登天大禄布政施惠以成恩福中子南
　遊翺翔未復
師　堯然唯諾敬上尊客執恭除患禦侮致福
比　黍稷禾稻垂秀方造中旱不雨傷風病藁(旱一本/作卓)
小畜　三羸六罷不能越跪東賈失馬往反勞苦
履　倚立相望引衣欲裝陰雲蔽日暴雨降集使道不
　通阻我歡㑹
泰　髙脚疾步受肩喜趨日走千里賈市有得
否　北風寒涼雨雪盈氷憂思不樂哀悲傷心
同人　貞鳥雎鳩執一無尤寢門治理君子悦喜
大有　蓼蕭露瀼君子寵光鳴鸞雝雝福禄來同
謙　南行求福與喜相得受封上賞鼎足輔國(咸之/恒同)
豫　桑華腐蠧衣敝如絡女功不成絲布為玉
隨　左服易右王良心歡喜利從已
蠱　夀考不忘駕駟東行三適陳宋南賈楚荆得利息
　長旅身多罷畏晝喜夜
臨　羔羊皮弁君子朝服輔政扶德以合萬國
觀　鸇鳩徙巢西至平州遭逢雷電破全葦蘆室家饑
　寒思吾故初(全當作我/咸之隨同)
噬嗑　大尾小頭重不可摇上弱下強陰制其雌(咸之/坎同)
　(雌作/雄)
賁　疏足息肩有所忌難金城銅郭以鐵為闗藩屏自
　衛安心無患
剥　天命𤣥鳥下生大商造定四表享國久長
復　賦斂重數政為民賊杼軸空虚我去其室
无妄　陰陽隔塞許嫁不荅宛丘新臺悔往歎息
大畜　願望登虚意常欲逃賈辛醜惡妻不安夫
頤　踧行竊視有所畏避蔽目伏藏以夜為利
大過　信敏恭謙敬鬼尊神五岳四瀆克厭帝心受福
　宜年
坎　懸懸南海去家萬里飛兔腰褭一日見母除我憂
　悔
離　雖汚不辱因何跣足童子褰衣五步平復
咸　宫城立見衣就袂裾恭謙自衛終無禍尤
恒　敝笱在梁不能得魚望食千里所至空虚
遯　千里騂駒為王服車嘉其驪榮君子有成
大壯　鼎足承徳嘉謀生福為王開庭得心所欲
明夷　右手無合獨折左指禹湯失位事功弗立
家人　憂凶増累患近不解心西意東事無成功
睽　東行食榆困於枯株夫妻無家志窮為憂
蹇　五經六紀仁道所在正月繁霜獨不離咎(離當/作罹)
解　懈緩不前怠墮失便二至之戒家無禍凶刻水象
　形聞言不信(水一本/作木)
損　仁愛篤厚不以所忿害其所子徙我舊都日益富
　有
益　缺破不成胎卵未生弗見兆形
夬　摧角不傷雖折復長秉德無愆老賴榮光
姤　乗桴浮海免脫厄中雖困無凶
萃　孔鸞鴛雛鴞䴊鵜鴣翺翔紫淵嘉禾之國君子以
　說
升　甘露温潤衆來得願樂易君子不逢禍亂
困　東騎墮落千里獨宿髙岸為谷陽失其室
井　入村既登以成嘉功尨降庭堅國無災凶
革　邯鄲反言父兄生患竟涉憂恨卒死不還
鼎　五鋭鐵頤倉庫空虚賈市無盈與利為仇
震　白鳥銜餌鳴呼其子旋枝張翅來從其母
艮　學靈三年聖且神明先見善祥吉盛福慶神馬來
　見告我無憂
漸　雲孽蒸起失其道理傷害年榖神君之精
歸妹　春耕有息利入利福獻豜大豵以樂成功(大疑/當作)
　(私/)
豐　羸豕躑躅虎來都邑遮遏左右國門敕急
旅　東行西維南北善迷逐旅失羣亡我襦衣
㢲　居室之倫夫婦和親小人乗車車在夫家碩果失
　豢不知孰是
兌　東方孟春乗水載盆懼危不安終身所歡
渙　風吹塵起十地无所南國年傷不可安處
節　重載傷車婦女无夫三十不室獨坐空廬
中孚　敗牛羸馬與利為市不我嘉喜
小過　月出阜東山蔽其明章父憂僂箕子佯狂
既濟　出入門所與道開通把梁之信不失日中少季
　渡江來歸其邦疾病危亡
未濟　邑居衛師如轉蓬時居之凶危
　　明夷之第三十六
明夷　他山之錯與璆為仇來攻吾城傷我肌膚邦家
　騷憂
乾　踐履寒氷十步九尋惟有苦痛不為病憂
坤　太公避紂七十隱處卒逢聖文為王室輔
屯　日月之塗所行必到無有患悔
蒙　諷徳誦功美風盛隆旦輔成周光濟沖人
需　童子無室未有配合空坐獨宿
訟　穿鼻繫株為虎所拘王母祝詞禍不成災逐然脱
　來
師　黄帝神明八子聖聰佚受大福天下平康
比　深谷為陵衰者復興亂傾之國民德安息中婦病
　困遂入㝠室
小畜　道逺遼絶路宿多悔頑嚚相聚生我畏忌
履　旦樹菽豆暮成藿羮心之所樂志快心懽
泰　切切之患凶憂不成虎不敢嚙利當我身(切切疑/作忉忉)
否　王伯逺宿長婦在室異庖待食所求不得
同人　寒燠失時陽旱為災雖耗無憂
大有　雖窮復通履危不凶得其明功
謙　狼虎所宅不可以居為我患憂
豫　喋囁處耀明昧相傳多言少實語無成事
隨　履氷蹈凌雖困不窮播鼓登巖卒無憂凶
蠱　文墨且墨禍福相雜南北失志東西不得(一云文/墨且黒)
　(憂福/相雜)
臨　爭訟不已更相談詢張季弱口被髪北走
觀　徳積逢時宜其美才相明輔聖拜受福休長女不
　嫁後為大悔
噬嗑　江水沱汜思附君子仲伯愛歸不我肯顧姪娣
　恨悔
賁　光禮春成陳寶雞鳴師明失道不能自守消亡為
　咎
剥　驚虎無患虞為我言賴得以安
復　譌言妄語轉為詿誤不知狼虎
无妄　履􁀙自敵凶憂來到痛不死哭
大畜　牽尾不前逆理失臣惠朔以奔
頤　三狸捕鼠遮遏我後死於環城不得脱走
大過　言笑未畢憂來暴卒身墨丹索檻内裝米
坎　陰積不已雲作淫雨傷害平陸民無室屋
離　山林麓藪非人所處鳥獸無禮使我心苦
咸　新作初陵踰陷難登三駒推車跌損傷頤(陷當/作險)
恒　魂㣲惙惙屬纊聴絶擴然大通復更生活
遯　欒子作殃伯氏誅傷州犂奔楚去其邑鄉
大壯　驕胡火形造惡作凶無所能成還自滅身
晉　陳辭達情使安不傾増榮益譽以成功名
家人　三把無棗家無積莠使鳩求婦頑不我許
睽　慎禍重患顔子為尤乃能安存牢戸繫羊乃能受
　福
蹇　鹿得美草鳴喚其友九族和睦不憂饑乏
解　亡玉失鹿不知所伏利以避危全我生福甘雨時
　降年嵗有得
損　逢時積徳身受福慶
益　鵠思其雄欲隨鳯東順理羽翼出次日中須留北
　邑復反其室
夬　環緒倚鉏斗升屬口貧賤所處心寒悲苦(緒疑當/作珮)
姤　孤獨特處莫依為輔心勞志苦
萃　稷為堯使西見王母拜請百福賜我喜子長樂富
　有
升　鳴條之災北奔犬胡左袵為長國號匈奴主君旄
　頭立為單于
困　絶而復通雖危不窮終得其願姬姜相從
井　陽并悖狂拔劍自傷為身生殃
革　方圓不同剛柔異鄉掘井得石勞而無功
鼎　乗風駕雨與鳴鳥俱動舉千里見我愛母
震　三塗五岳陽城太室神明所扶獨無兵革
艮　䲭鴞娶婦深目窌身折腰不媚與伯相悖
漸　轉行軌軌行近不逺旦夕入門與君笑言
歸妹　求利難國逃去我北復歸其城不為吾賊(難疑/當作)
　(離/)
豐　日月之途所行必到無凶無咎安寧不殆
旅　管仲遇桓得其願歡膠日殺糾振冠無憂笑喜不
　莊空言妄行(豐之/困)
㢲　出入蹈踐動順天時俯仰有節禍災不來
兌　内崩中傷上亂無常雖有米粟我不得食
渙　逐禍除患道徳神仙過惡萬里福常在前身樂以
　安
節　牛驚馬走上下渾擾鼔音不絶頃公奔敗
中孚　西上九陂往來留連心須時日靈與有徳
小過　虎怒捕羊猬不能攘
既濟　湧泉涓涓南流不絶卒為江海將帥襲戰獲其
　醜虜
未濟　桃弓葦㦸除殘去惡敵人執服
　　家人之第三十七
家人　王命赤烏與君徼期征伐無道誅其君傲居止
　何憂
乾　千嵗槐根身多斧痕傷夷倒掘枝葉不存
坤　喭喭諤諤虎豹相齚畏懼悚息終無難惡
屯　娶於姜吕駕迎新婦少齊在門夫子歡喜
蒙　髙壤肥澤民人孔樂宜利居止長安有福
需　主有聖徳上配太極皇靈建中授我以福
訟　耄老蒙鈍不見東西少者弗慕君不與謀懸輿致
　仕退歸里居
師　三狂北行道逢大狼暮宿患宅為禍所傷
比　更旦初嵗振除禍敗新衣元服拜受利福
小畜　杲杲白日為月所食損上毀上鄭昭出走(損上/之上)
　(疑當/作下)
履　君子失意小人得志亂憂並作姦邪充塞雖有百
　堯顛不可救
泰　仁徳優洽恩及異域澤被殊方福慶隱伏作蠶不
　織寒無所得
否　東求金玉反得弊石名曰無宜字曰醜惡衆所賤
　薄
同人　擊鼓合戰士怯叛亡威令不行敗我成功
大有　仲春孟夏和氣所舍生我嘉福國無殘賊
謙　尹氏伯竒父子相離無罪被辜長舌為災
豫　五榖不熟困民惡極駕之新邑嘉禾有得
隨　登虚望貧暮食無飱長子南戍與我生分
蠱　東市齊魯南賈荆楚羽毛齒革為吾利寶
臨　節情省欲賦斂有度家給人足公劉以富
觀　恭寛信敏功加四海辟去不祥喜來從母
噬嗑　張狂妄行與惡相逢不得所欲生我獨凶
賁　畫龍頭頸文章不成甘言美語詭辭無名
剥　騎龍乗鳯上見神公彭祖受制王髙贊通巫咸就
　位拜夀無窮
復　温仁君子忠孝所在八國為隣禍災不起
无妄　威權分離烏夜徘徊羣蔽月光大人誅傷
大畜　學靈三年聖且神明先知吉祥言喜福慶神鳥
　來見告我無窮(同晉之艮/字有少異)
頤　東山辭家處婦思夫伊威盈室長股贏戸歎我君
　子役日未已
大過　張頷開口舌宜絶齒然諾不行政亂無緒
坎　吹角髙邦有失牛羊衆民驚惶敬慎避咎敕行不
　殃
離　南行出城世徳福祉三姬嫁齊賴其所欲
咸　心狂志悖耳聴從𩔖政令無常下民多孽
恒　安上宜官一日九遷踰羣越等牧養常山
遯　東鄰嫁女為王妃后莊公築館以事主母歸于京
　師季姜悦喜
大壯　六甲無子以䘮其戊五丁不親庚失曾孫癸走
　出門
晉　陰霧不清濁政亂民孟春季夏水壞我居
明夷　騎肫逐羊不見所望徑涉虎廬亡身失羊
睽　安牀厚褥不得久宿棄我喜晏困於南國投杼之
　憂不成禍災
蹇　五日四維安平不危利以居止保有玉女
解　西賈巴蜀寒雪至轂欲前不得反復其室
損　剛柔相呼二姓為家霜降既同惠我以仁
益　天馬五道夾大分處往來上下相隨哭歌凶惡如
　何
夬　出門懷憂東上禍丘與凶相遇自為災患
姤　西行求玉冀得隋璞反見凶惡使我驚惑
萃　出門無至動作失利銜憂懷禍使我多悴(門一作/入至一)
　(作/姦)
升　髙樓無柱顛僵不久紂失三仁身死牧野
困　避禍逃殃身全不傷髙貴疾顛華落墜亡
井　張牙反目怒齚忿怒狂馬撓犬道警傷軫
革　泉涸龍憂箕子為奴干叔隕命殷破其家
鼎　向食飲酒嘉賓㑹聚䍧羊犬猪君子饒有
震　黄牛騂犢東行折角冀得百祥反亡我囊
艮　路多枳棘步刺我足不利旅客為心作毒
漸　執斧破薪使媒求婦和合二姓親御斯酒召彼隣
　里公姑悦喜
歸妹　駕車出門顯時宜西福祐我身安寧無患
豐　日新東升魁杓為禍漢臺為秦使我久坐(升一/作徙)
旅　山陵丘墓魂空室屋精光竭盡長卧無覺
㢲　孩子含餌為利所悦探釜把甑爛其手臂
兌　何村待時門戸獨悲蚯蚓冬行解我無憂桑蠶不
　得女功無成
渙　解傷驚惶散我衣裳君不安邦
節　害政養賊背主入愆跛行不安國為危患
中孚　禍走患伏喜為我福凶惡消亡災害不作
小過　老馬為駒病雞不雛三雌獨宿利在山北
既濟　播天舞地嘵亂神所居樂无咎
未濟　異國殊俗情不相得金木為仇酋長擅役
　　睽之第三十八
睽　倉盈庾億宜稼黍稷年豐嵗熟民得安息
乾　被服文衣遊視酒池上堂見觴喜為吾兄使我憂
　亡(蹇之/同人)
坤　邑姜叔子天文在手實沈參墟封為晉侯
屯　改柯易葉飯温不食豪雄爭強先者受福
蒙　馨香陟降明徳上登社神佑顧命為大鄰
需　老狼白駒長尾大狐前顛卻躓進退遇祟
訟　山没丘浮陸為水魚燕雀無廬
師　懿公淺愚不受深謀無援失國為狄所滅
比　鼎易其耳熱不可舉大塗壅塞旅人心苦
小畜　凶聲醜言要不可聞君子舍之往恨我心(要疑/當作)
　(惡/)
履　昧暮乗車履危蹈溝亡失羣物摧折兩軸
泰　南有嘉魚駕黄取􁀙魴鱮詡詡利來毋憂
否　隔在九山往來勞難心結不通失其所歡
同人　下流難居任失多態貞良温柔年嵗不富
大有　狐狸雉兔畏人逃去分首竄匿不知所處
謙　異體殊俗各有所屬西鄰孤嫗欲寄我室主母罵
　詈終不可得
豫　怒非怨妒貪得腐䑕而呼鷹鸇自今失餌倒被困
　患
隨　五心六意岐道多怪非君本心生我恨悔
蠱　三班六黒同室共食日長月息我家有徳
臨　方船備水旁河燃火終身無禍
觀　翳屏獨語不聞朝市利以居言究被後門
噬嗑　居處不安徒反觸患
賁　刺刖髠劓人所賤棄批捍之言我心不快
剥　臯田禾黍堆壤麻阜衣食我躬室家饒有
復　兩目失明日奪無光脛足跛倚不可以行頓於丘
　傍
无妄　金城朔方外國多羊履霜不時去復為憂
大畜　匿痼不醫亂政生災紂作淫虐商破其墟
頤　鬼哭泣社悲傷無後甲子昧爽殷湯絶祀
大過　焱風卒起車馳袍褐棄古追亡失其和節憂心
　惙惙
坎　耄老失明聞善不從自今顛沛反為咎殃
離　隨風騎龍與利相逢日獲三狐商伯有功衝衝之
　邑長安無他
咸　三牛五䍧重明作福使我有得疾入官獄憂在心
　腹
恒　孟已乙丑哀呼尼父明徳訖終亂虐滋起
遯　華燈百枝消暗衰㣲精光訖盡奄如灰糜
大壯　鷹飛雉遽兔伏不起狐張狼鳴野雞驚駭
晉　鬬身戰天門有何患室家具在不失其歡
明夷　東家殺牛汚臰腥臊神背西顧命絶衰周亳社
　災燒宋人夷誅
家人　陰陽辨舒二姓相合婚姻孔云生我利福
蹇　東入海口循流北走一髙一下五色無主十日六
　夜死於水涘
解　孤竹之墟失婦無夫傷於蒺藜不見其妻東郭棠
　姜武子以亡
損　天門東墟盡既為災跡􁀙喑聾秦伯受殃
益　賴生光水受福之祉雖遭亂潰獨不危殆
夬　折舌閉目不見稚叔三足孤烏逺其無失
姤　七人同室兄弟合食和樂相好各得所欲
萃　繼體守藩縱欲廢賢君臣淫佚夏氏失身側室之
　門福禄來存
升　老狐屈尾東西為鬼病我長女哭涕詘指或西或
　東大革易誘
困　大樹之子百條共母當夏六月枝葉茂盛鸞鳯以
　庇召伯避暑穉穉卭甚各得其所
井　井堙木刋國多暴殘秦王失所壞我大壇(刋疑當/作利)
革　駕黄買蒼與利相迎心獲所守不累兄弟
鼎　倉盈庾億宜稼黍稷年豐嵗熟民得安息
震　人生馬淵夀考且神飛騰上天舍宿軒轅居常樂
　安
艮　思願所之今乃逢時洗我故憂拜我歡來
漸　魁罡所當初為敗殃君子留連困於水漿求金東
　山利在茂鄉賈市有息子載母行
歸妹　鉛刀攻玉無不鑽鑿龍體具舉魯般為輔三聖
　翼事所求必喜
豐　喜來如雲舉家歡忻衆才君子駕福盈門
旅　響像無形骨體不成㣲行衰索消滅無名
㢲　積水不温北陸苦寒霜宿多風君子傷心
兌　黄馬緑車駕之大都讚達才能使我無憂(讚疑當/作薦)
渙　從風放火芝艾俱死三害集聚叔子中傷
節　一身三手無益於輔兩足共節不能克敏
中孚　南向陋室風雨並入埃塵積溼王母盲痺偏枯
　心疾亂我家次
小過　采薇出車魚麗思初上下促急君子懷憂
既濟　先易後否告我利市騷蘇自苦思再改正(改正/一作)
　(故/止)
未濟　生宜地乳上皇大喜隆我祉福貴夀無極
　　蹇之第三十九
蹇　同濟共輿中道别去䘮我元夫獨與孤苦
乾　叔肸居寃祁子自邑乗遽解患羊舌免脫賴得生
　全
坤　兔聚東郭衆犬俱獵圍缺不成無所能獲
屯　作室山根人以為安一夕崩顛敗我壺飡
蒙　疾風塵起亂我崩始強大并小先否後喜
需　潔齋沐浴思明居徳哀公怯弱風氏復北
訟　土瘠瘦薄培塿無柏使我不樂
師　褰衣涉河澗流波多賴遇舟子濟脫無他
比　送我季女至于蕩道齊子旦夕留連久處
小畜　三孫六子安無所苦中藏廢殆亡我所使
履　揚風偃草塵埃俱起清濁溷散忠直隱處
泰　歴險登危道逺勞疲去家自歸困涉大波
否　六藝之門仁義俱存鎡基逢時堯舜為君傷寒熱
　温下至黄泉
同人　被服文衣遊觀酒池上堂見觴喜為吾兄使我
　憂亡
大有　生時不利天命災至制於斧瘢當夜勤苦
謙　天門開闢牢戸寥廓桎梏解脱拘囚縱釋
豫　川淵難遊水為我憂多言少實命鹿為駒道徳開
　基君子逢時利以中疑
隨　鄉嵗逢時與生為期枝葉盛茂君子无憂
蠱　六鷁退飛為衰毀祥陳師合戰左股夷傷遂崩不
　起霸功不成
臨　雷君出裝隱隱西行霖雨不止流為河江南國憂
　凶
觀　牙孽生齒陽倡於外左手執籥公言錫爵
噬嗑　火起土門不為我殘跳脱東西獨得生完不利
　出鄰病疾憂患
賁　舉事無成不利出征言不可用衆不能平
剥　老狼白驢長尾大狐前顛却躓進退遇祟
復　日入道極勞者休息班馬還師復我燕室
无妄　山林麓藪非人所處鳥獸無禮使我心苦
大畜　畜利積福日新其德髙氏飲食憂不為患
頤　張羅百目鳥不得北縮頸掛翼困於窘國君子治
　徳獲譽受福
大過　伯虎仲熊徳義淵𢎞使布五教陰陽順序
坎　跛踦相隨日暮牛罷陵遲後旅失利亡雌
離　嬴氏違良使孟尋兵老師不已敗於齊卿
咸　日月並居常暗且㣲髙山崩顛丘陵為溪
恒　鳥鵲食榖張口受哺蒙恩被徳長大成就柔順利
　貞君臣相好
遯　雖躓復起不毀牙齒克免平復憂除無疾
大壯　草木黄落嵗暮無室虐政為賊大人失福
晉　避凶東走反以禍口制於牙爪骨為灰土
明夷　欲飛不能志苦心勞福不我來
家人　羔裘豹褏東與福遇駕迎吾兄送我驪黄
睽　東耕破犂西失良妻災害不避家貧無資
解　魚陸失所鳥蠅困苦澤無萑蒲晉國以虚
損　脱兔無蹄三步五罷南行不進後市勞苦
益　行役未已新事復起姬姜勞苦不得休止
夬　向日揚光火為正王消金厭兵雷車避藏陰雨不
　行民定其鄉
姤　放銜垂轡奔馬不制棄法作奸君失其位
萃　司命不遊喜解我憂皇母緩帶嬰兒笑喜
升　黄帝出遊駕龍乗馬東上泰山南過齊魯郡國咸
　喜
困　既往不説憂來禍結北戸為患無所申寃
井　荷蕢隱居以避亂傾終身不仕遂其潔清
革　折梃舂稷君不得食頭痒搔跟無益於疾
鼎　植根不固華葉落去便為枯樹
震　凶門生意牢戸多寃沙陁秃齒使我困窮
艮　登山履谷與虎相觸猬為功曹班奴奔北脱之喜
　國
漸　麟鳯所翔國无咎殃賈市十倍復臨惠里
歸妹　路險道難水過我前進往不利囘車復還
豐　延頸望邑思歸我室臺榭不成未得安息
旅　蒙生株瞿棘掛我鬚小人嫉妒使恩不遂
㢲　南至隱域深潛處匿聰明閉塞與死為伍
兌　機餌設張計暴子良范叔不廉凶害及身
渙　從騎出谷遊戱苦域阪髙不進利無所得
節　西國彊梁為虎作狼東吞齊楚并有其王
中孚　登山伐輻虎在我側王孫無懼仁不見賊
小過　六目睽睽各欲有至後來未壯候待明旦
既濟　道涉多阪牛馬蛇蟺車不利載請求不得
未濟　一口三舌相妨無益羣羊百䍧不為威強亡馬
　失駒家耗於時
　　解之第四十
解　駕言出遊鳥鬬車前更相捽滅兵馬且來回車亟
　還可以無憂
乾　大都之居無物不具抱布貿絲所求必得
坤　膠著木連不出牢闗家室相安
屯　孟伯食長懼其畏王賴四蒙五抱福歸房
蒙　朽輿瘦駟不任銜轡君子服之談何容易
需　許嫁既婚利福在身適惠生桓為我魯君
訟　入門大喜上堂見母妻子俱在兄弟饒有
師　推車上山力不能任顛蹶蹉跌傷我中心
比　鷹飛退去不食其雛禽尚如此何況人乎
小畜　福棄我走利不可得幽人利貞終無怨慝
履　夫妻反目不能正室公云于南姬言還北並后匹
　嫡二政亂國
泰　陽衰伏匿陰淫為賊幸賴王孫遂至家國
否　入水求玉不見和璞終日至暮勞無所得
同人　鳴鸞四牡駕出行狩合格有獲獻公飲酒
大有　覆手齊犢易為功力正月元日承平致福
謙　三火起明雨滅其光髙位疾顛驕恣誅傷
豫　裹糗荷糧與利相逢髙飛有得君子獲福
隨　水土相得萬物蕃殖膏澤優渥君子有得
蠱　道理和得人不相賊君子往之樂有利福
臨　天孫帝子與日月處光榮於世福禄繁祉
觀　部衣在位乗非其器折足覆餗毀傷我玉
噬嗑　鷁飛中退舉事不遂且守仁徳猶恐失墜
賁　經棗整冠意盈不厭桀紂迷惑讒佞傷賢使國亂
　傾
剥　申酉退跌陰雨前作柯條花枝復泥不白
復　平正賤使至服苦事
无妄　釣魴河湄水泛無涯振衣徒歸上下昏迷厲公
　經齊
大畜　胎養萌生始見兆形遭逢雷電摧角折頸采䖟
　山頭終安不傾
頤　陽春枯槁夏多水潦霜雹俱作傷我禾黍年嵗困
　苦
大過　三耳六齒痛疾不已齲病蠧缺墮落其宅
坎　失時無友嘉偶出走傫如䘮狗
離　宣重㣲民嵗樂年豐百國无咎君子安喜
咸　登几上車駕駟南遊合散縱横燕秦以強
恒　鳥集茂木心樂願得鳥鵲食榖張口受哺柔順利
　貞感戴慈母
遯　啓蟄始生萬物美榮福祉未成市買無贏
大壯　驕胡火形造惡作凶無所能成還自滅身(一作/草木)
　(黄落嵗云暮矣唐/攻髙城大人失福)
晉　異國他土出良駿馬去如奔䖟害不能傷(一作避/亡東走)
　(反入禍口制土/爪牙骨為灰)
明夷　恪敬競職心不作慝君明臣忠民賴其福
家人　三女求夫伺候山隅不見復闗長思憂歎
睽　駕福乗喜東至嘉國戴慶南行離家室居
蹇　四姦為殘齊魯道難前驅執役戒守無患
損　下憂上煩蠧政為患嵗饑無年
益　雞雉失離常畏狐狸黄池要盟越國以昌
夬　堅氷黄鳥常哀悲愁不見米粒但觀蓬蒿數驚鷙
　鳥為我心憂
姤　五鋭鐵頤倉庫空虚市賈為盈與我為仇(元本有/時不我)
　(與亡利/為作)
萃　竊名盜位居非其家霜隕不實為陰所賊三年失
　室
升　賊仁傷徳天怒不福斬刈家社失其本域
困　萬物和生蟄蟲振起益爵増福日受其喜
井　和氣所生物皆不朽聖賢居位國無凶咎
革　龍遊鳯舞嵗樂民喜
鼎　鼎行窘步次伯方舍居安不懼姬妾何憂
震　水深難遊霜寒難涉商伯失利旅人稽留
艮　跛倚相隨日暮牛罷陵原徙傷失利亡雌
漸　一牛九鎖更相牽攣案明如市不得東西請讞得
　報日中被刑
歸妹　春桃生花季女宜家受福孔多男為邦君
豐　雷鼓東行稼穡彫傷大夫執政君贊其明
旅　季世君憂亂國淫遊殃禍立至民无以休
㢲　發輗温陽過雨宿房宜時布和無所不通
兌　水中大賈求利十千商人不至市空無有
渙　春草萌生萬物敷榮陰陽和暢國樂無憂
節　左眇右盲目視不明下民多孽君失其常
中孚　悦以内安不利出門憂禍消除公孫何尤
小過　冊書之信言不負語易我驎驥君子有徳
既濟　上政摇擾蟲螟並起害我嘉穀季嵗無稷
未濟　干旄旌旗執在載郊雖有寶玉無路致之
　　損之第四十一
損　路多枳棘步刺我足不利旅客為心作毒
乾　鯉鮪鮒鯽積福多魚資所無有富我窮家
坤　景星照堂麟遊鳯翔仁施大行頌聲作興仁序無
　明失其寵光(豫之/艮)
屯　羊腸九縈相推稍前止須王孫廼能至天
蒙　四手共身莫適所圖更相訪接動失事便
需　水流趨下逮至東來求我所有買鱣與鯉(益之/无妄)
訟　春栗夏棗山鮮希有斗千萬石貴不可賤(否之/漸)
師　旦往暮還相佑與聚無有凶患
比　大蛇當路使季畏懼湯火之災切直我膚賴其天
　幸歸于室廬(屯之/井)
小畜　徒足去域亂入陳國有所畏避深藏邃匿
履　海為水宗聰明且聖百流歸得無有叛逆常饒優
　足
泰　夏麥䴸麴霜擊其芒疚君敗國使年大傷(泰之/賁)
否　秋隼冬翔數被履霜雄犬夜鳴家憂不寧
同人　樂仁上徳東鄰慕梁來安吾國
大有　還憂除殃汚泥上義下田為江
謙　暗昧㝠語傳相詿誤鬼魅所居誰知卧處
豫　南歴玉山東入玉闗登上福堂飲萬嵗漿
隨　比目四翼來安我國福善上堂與我同牀
蠱　乗牛逐驥日暮不至路宿多畏亡其騂騅
臨　元吉无咎安寧不殆
觀　奮翅鼓翼翺翔外國逍遥徙倚來歸温室
噬嗑　河伯娶婦東山氏女新婚三日浮雲灑雨露我
　管第萬邦蒙祐
賁　嬰兒求乳慈母歸子黄麑悦喜得其甘飽
剥　貧鬼守門日破我盆毀罌傷瓶空虚無子
復　多載重負捐棄於野王母誰子但自勞苦
无妄　雄狐綏綏登山崔嵬昭告顯功大福允興
大畜　嬰兒孩笑未有所識狡童而爭亂我政事
頤　十丸同投為雉所離獨得逃脱完全不虧
大過　狐濟濡尾來揭得枳季姜懷悔鮑舍魚臰
坎　踆足息肩所忌不難金城銅郭以鐵為闗藩屏周
　衛安全無患
離　戴堯扶禹松喬彭祖西遇王母道路夷易無敢難
　者(訟之/家人)
咸　京庾積聚黍稷以極行者疾至可以厭飽
恒　良夫伯姬負理登臺昆季不扶衛輒走逃
遯　天之所予福禄常在不憂危殆
大壯　行觸天綱馬死車傷身無寥賴困窮乏糧
晉　鉛刀切玉堅不可得盡我筋力胝胼為疾
明夷　穆逢百里使孟奮武將軍師戰敗於殽口
家人　有人追亡為言所匿不日而得
睽　府藏之富王以振貸捕魚河海罟網多得
蹇　鴻飛遵陸公歸不復伯氏客宿
解　鳧過稻蘆甘樂䴸麴雖驚不去田畯懐憂
益　雨師娶婦黄巖季子成禮既婚相呼而南膏澤應
　時年豐大喜
夬　蓄積有餘糞土不居美哉輪奐出有髙車
姤　重門擊柝介士守䕶終有他道雖驚不懼
萃　大都王市稠人多寶公孫宜賈資貨萬倍
升　秋隼冬翔數被嚴霜甲兵庭堂萬物不生
困　招禍致凶來螫我邦痛在手足不得安息
井　秦失其鹿髙足先得勇夫慕義君子率服
革　山陵四塞遏我逕路欲前不得復還故處
鼎　一指食肉口無所得舌饞於腹
震　晨夜驚駭不知所止皇母相佑卒得安處
艮　擒狼所言語無成全設我白馬使乾口來
漸　呼精靈來魄生無憂疾病瘳愈解我患愁
歸妹　牧羊逐兔使魚捕䑕任非其人卒嵗無功不免
　辛苦
豐　堂祥上樓與福俱居帝姬治好國安無憂
旅　禹召諸神㑹稽南山執玉萬國天下康安
㢲　太姒文母仍生聖子昌發受命為天下主
兌　兩罝同室兔無誰告與狂相觸蒙我與惡
渙　桃雀竊脂巢於小枝動摇不安為風所吹心寒悚
　惕常憂殆危
節　陽春長日萬物華實樂有利福(一作春陽盛長萬/物成實福利所鍾)
　(忻忻/過日)
中孚　鄰不顧我而望玉女身疾瘡癩誰肯媚者
小過　涸旱不雨澤竭無流魚鼈乾口皇天不憂
既濟　狼虎之鄉日争凶訟受性貪饕不能容縱
未濟　陰住陽疾水離其室舟楫大作傷其黍稷民饑
　於食亦病心腹
　　益之第四十二
益　文王四乳仁愛篤厚子畜十男無有夭折
乾　下堂出門東西九山逢福值喜得其安閒
坤　城上有烏自鳴破家招呼醜毒為國災患
屯　伯虎仲熊徳義淵泓使布五教陰陽順序
蒙　飲酒醉卧跳起争鬭伯傷仲僵東家治䘮
需　四目相視稍近同執日昳之後見吾伯姨
訟　隨時逐便不失利門靈獲得福富於封君
師　隴西冀北多見駿馬去如焱飈害不能傷
比　白龍黑虎起伏俱怒期戰盤空蚩尤敗走死於魚
　首(同人之比/蒙之坎)
小畜　鴻飛戾天避害紫淵雖有鋒門不能危身
履　平國不均夏氏作亂烏號竊發靈公隕命
泰　江漢上流政逆民憂陰伐其陽雄者受殃
否　東家殺猪聞臭腥臊神怒不顧命絶衰國亳社火
　燒宋公夷誅
同人　西誅不服恃強負力倍道趍敵師走敗覆
大有　一婦六夫擾亂不治張王季莊莫適為公政道
　塞壅周君失邦
謙　配合相迎利之四鄉昏以為期明星煌煌欣喜奭
　懌所言得當
豫　猿墜髙木不踒手足握金懐玉還歸其室(蒙之隨/訟之艮)
　(否之/臨)
隨　卷領遁世仁徳不害三聖攸同周國茂興(需之/震)
蠱　去危脱厄安無怵惕上福喜堂見我喜悦
臨　帶季兒良時利權兵將師合戰敵不能當趙魏以
　強
觀　鵠思其雄欲隨鳯東順理兩翼出自日中須留北
　邑復反其室
噬嗑　且如驚鹿不能定足室家分散各走鼠匿(且疑/作懼)
賁　甲乙丙丁俱歸我庭三丑六子入門見母
剥　躡華顛觀浮雲風不摇雨不薄心安吉患無咎
復　徳施流行利之四鄉雨師灑道風伯逐殃巡狩封
　禪以告成功
无妄　水流趨下遂成東海求我所有買鱣與鯉(損之/需)
大畜　和氣相薄膏潤津澤生我嘉榖
頤　憂驚以除禍不成災安全以來
大過　堅氷黄鳥常哀悲愁不見甘粒但覩藜蒿數驚
　鷙鳥為我心憂
坎　翕翕􁥰􁥰實墜崩顛滅其令名長命不全(泰之謙/否之離)
離　因禍受福喜盈其身
咸　陸居千里不見河海無有魚市
恒　鹿得美草鳴呼其友九族和睦不憂饑乏(益之恒/同人之)
　(蹇/)
遯　出門得堂不逢禍殃入戸自苦不見矛㦸
大壯　累尊重席命我家客福祐久長不見咎殃
晉　鴻雁俱飛北就魚池鱣鰋鮎鯉衆鳥饒有一鳴獲
　兩得之過倍
明夷　當風奮翼與鳥飛北入我家國見吾慶室
家人　麒麟鳯凰善政得祥陰陽和調國無災殃
睽　逐狐東山水過我前深不可涉失其後便
蹇　丑戌亥子饑饉所生陰為暴客水絶我食
解　狐狸雉兔畏我逃去分走竄匿不知處所
損　桀跖惡人使得不通炎旱為殃年榖大傷
夬　兔乳立室行來雀食虎攫我子長號不已
姤　土階明堂禮讓益興雄雌相得使我無疾(疾一/作疚)
萃　送金出門并失玉兔往來井上破甕壞盆(兔一/作丸)
升　諷徳誦功美周盛隆加其旦輔夬濟沖人(夬疑/作大)
困　盜竊滅身二母不親王后無黨毀其寶靈
井　六目睽睽各欲有至專正未裝俟侍明旦
革　雀行求粒誤入網罭賴仁君子復說歸室
鼎　仁徳孔明患禍不傷期誓不至室人銜恤
震　龜厭江海陸行不止自令枯槁失其都市憂悔咎
　生
艮　孤獨特處莫依為輔正心允濟神勞志苦
漸　伯仲言留叔子云去誰云无咎主母大喜
歸妹　初憂不安後得笑懽雖懼無患
豐　好戰亡國師不以律稱上殞墜齊侯狼戾被其災
　祟
旅　鹿生澤陂豺傷其麑淬血獨哀
㢲　天地鈐塞仁智隱伏商旅不行利潤難得
兌　福德之士歡悦日喜夷吾相桓三歸為臣賞流子
　孫
渙　上無飛鳥下無走獸擾亂未治民勞於事
節　月削日衰工夫下機宇宙滅明不見三光(謙之/觀)
中孚　戴盆望天不見星辰顧小失大福逃墻外
小過　握斗運樞順天無憂所行造德與樂並居
既濟　操㦸刺魚披髪立憂虎脱我輿狼取我袍亡馬
　失財
未濟　兩人俱醉相與悖戾心乖不同争訟匈匈
　　夬之第四十三
夬　戴堯扶禹松喬彭祖西遇王母道路夷易無敢難
　者
乾　狼戾美謀無言不殊允厭帝心悦以獲佑
坤　嵗暮花落陽入陰室萬物伏匿絶不可得
屯　雞鳴失時君騷於憂犬吠不休行者稽留
蒙　鳧鷖遊涇君子以寧履任不愆福禄來成
需　薄為蕃皮勁風吹却欲上不得復歸其宅
訟　東行破車步入危家衡門垂倒無以為主賣袍續
　食糟糠不飽
師　青牛白咽呼我俱田歴山之下可以多耕嵗精之
　節民人安寧
比　異國殊俗情不相得金木為仇百賊擅榖
小畜　陰陽精液髙熟脫折治卵成鬼肇生頭目日有
　大吉
履　饑蟲作害多亂纒綿不可得秋
泰　清冷如雲為兵導先民人寛急不知東西
否　班馬旋師以息勞疲役夫嘉喜入戸見妻
同人　坐争立訟紛紛訩訩卒成禍亂烖及家公
大有　鹿食美草逍遥求飽趨走山間過期乃還肥澤
　且厭
謙　田鼠野雉意尚欲去拘制籠檻不得搖動
豫　日趨月步周遍次舍歴險致逺無有難處
隨　天孫帝子與日月處光榮於世福禄祺祉
蠱　晨風文翰大舉就温時過我邑羿無所得
臨　旦生夕死名曰嬰鬼不可得祀
觀　疾貧望幸使伯南販開牢擇羊多得大䍧
噬嗑　長城驪山生民大殘渉井發難唐叔為患
賁　娶於姜吕駕迎新婦少齊在門夫子歡喜
剥　隨時草木灌時葉起扶疎條桃長大盛美華沷鑠
　疎
復　姬姜悦歡二姓為婚霜降合好西施在前
无妄　戴笠獨宿晝不見日勤勞無妄長勞悲思
大畜　始加元服二十繫室新婚既樂伯季有徳
頤　二至靈臺文所止遊雲物備具長樂無憂
大過　久陰霖雨塗行泥潦商人休止市空無有
坎　城壞厭境數為齊病侵伐不休君臣擾憂上下屈
　竭士民乏財
離　南國盛茂黍稷醴酒可以饗養樂我嘉祐
咸　憂在心腹内崩為疾禍起蕭墻意如制國
恒　朽根刖樹花葉落去卒逢大焱隨風僵仆
遯　樹表為壇相與笑言午中不㑹寵榮棄袚
大壯　四足俱走駑疲任後兩戰不勝敗於東楚
晉　執轡在朝回還故處麥秀傷心叔父無憂
明夷　夜長日短陰為陽賊萬物空枯藏於北陸
家人　鳴鳩七子均而不殆長大成就棄合如好
睽　三羊上山馳至大原黄龍負舟逐到夷陽宛其玉
　囊
蹇　首足易處頭尾顛倒公為雌嫗亂其蠶織
解　登髙望家役事未休王事靡盬不得逍遥
損　畏昏不行候旦待明燎獵受福老賴其慶
益　孤獨特處莫依無輔心勞志苦
姤　山石朽破消崩墜墮上下離心君受其祟
萃　文母聖子無疆夀考為天下主
升　倔傀如儀前後相違言如鱉咳語不可知
困　五龍俱起強者敗走露我苗稼年嵗大有
井　雷除善猛雖為功醫驥疲鹽車出於銜箠
革　江南多蝮螫我手足寃煩詰屈痛徹心腹
鼎　心無可據射鹿不得多言少實語無成事
震　君明臣賢鳴求其友顯徳之政可以履立
艮　安土宜官一日九遷踰越羣等牧養常山
漸　保辭解謝除去垢活驚之成患屢去酷殘(活疑/作汚)
歸妹　不狂嫗盲相牽北行欲歸髙邑迷惑公得
豐　醉卧道傍迷且失明不合我生
旅　北登鬼丘駕龍東遊王母御后文武何憂
㢲　恬淡無患遊戲道門與神來往長出以安
兌　以緡易絲抱布自媒棄禮怠惰卒罹悔憂
渙　被服衣冠遊戱道門以禮相終身無災患
節　天麓魚地陸為海涯君子失行小人相攜
中孚　淵泉溢出為邑之祟道路不通孩子心憒
小過　十里望烟散渙四分形體滅亡可入深淵終不
　見君
既濟　傳言相談非好徑路鳴鼓逐狼不知迹處
未濟　東失大珠西行棄襦時多不利使我後起
　
　
　
　
　
　
　
　
　
　
　
　焦氏易林卷三
欽定四庫全書
　焦氏易林卷四　　　　　　漢　焦贛　撰
　　姤之第四十四
姤　河伯大呼津不可渡往復示故乃無大悔
乾　蒙被恩澤長大成就柔順利貞君臣合好
坤　東山西山各自止安雖欲登望竟不同堂
屯　登山上谷與虎相觸猬為功曹班叔奔北脱之嘉
　同
蒙　躓跌未起失利後市不得鹿子
需　結珠懐履卓斯以思為君奴婢
訟　鷄鳴失時民僑勞苦犬吠不休行者稽留
師　陳媯敬仲兆興齊姜營丘立適八世大昌
比　鹿畏人匿俱入深谷短命不長為虎所得死於牙
　腹
小畜　言無約結不成劵契殷叔季姬公孫爭之强入
　委禽不悦於心乃適子南
履　鼓瑟歌舞懽悦於酒龍喜張口大悦在後
泰　凶憂災殃日益明章禍不可救王却夷傷
否　水流趨下遂成東海求我所有貿鱣與鯉
同人　隂為陽賊君不能克舉􁒬失常利無所得
大有　離牀失案龜䘮其願都市無會叔季懐恨
謙　壅遏隄防水不得行大慎陽光隂霓伏藏先歸其
　鄉
豫　躄屈復伸東乘浮雲貴寵母前
隨　實沈參伐以義斷割次陸服刑成我霸功
蠱　金泉黄寶宜與我市娶嫁有息利後過母
臨　禹召諸神會稽南山執玉萬國天下安寧
觀　三蟲作蠱踐跡無與勝母盜泉君子不處
噬嗑　花葉隕落公歸樞宅夷子失民潔已不食
賁　履機懼毁身王子廢終得所欲無有凶害
剝　道理和得仁不相賊君子攸往我有利福
復　合匏同牢姬姜並居壽考長乂
无妄　闗雎淑女賢妃聖偶宜家壽母福禄長久
大畜　騅驥脱乳不知子處旋踵悲鳴痛傷我心
頤　知嚴絶理隂孽謀主十日不食困於申亥
大過　鑿諸攻玉無不宜鑿鱗鳯成形得象君子三人
　翼事所求必喜(人一作仁鑿諸攻玉者鑿其攻玉/之事無不宜鑿者鑿則必有也)
坎　昧暮乘車以至伯家踰梁渡河濟脱無他
離　吾有黍稷委積外場有角服箱運致我藏富於嘉
　糧
咸　喜笑且語不能掩口官爵並至慶賀盈門
恒　霧露雪霜日暗不明隂孽為疾年榖大傷
遯　伯去我東髪如飛蓬寤寐長歎展轉空牀内懐悵
　恨心摧肝腸
大壯　亡羊補牢張氏失牛騂駟奔走鵠盜我魚
晉　販䑕賣鼃利少無謀難以得家
明夷　西戎為秩幽君去室陳子發難項伯成亂
家人　秋風生哀花落心悲公室多難蒙古氏衰(蒙古/一作)
　(羊/舌)
睽　持福厭患去除大殘日長夜盡嘉世蒙恩
蹇　新受大喜福履重來樂且日富足用豐財
解　前頓却躓左跌右逆登髙安梯復反來歸
損　夢飯不飽酒來入口嬰女難好媒應不許
益　大都王市稠人多寶公孫宜買資禍萬倍(禍當/作貨)
夬　兩人俱醉相與悖戾心乖不同爭訟恟恟
萃　身無頭足超蹠庶乖不能逺中之道疲休失利後
　市
升　三人俱行六目光明道逢淑女與我驥子
困　進士為官不若復田獲壽保年
井　先易後否失我所市騷蘇自苦思吾故事
革　蘇秦發言韓魏無患張子馳説燕齊以安
鼎　武庫軍府甲兵所聚非里邑居不可舎止(師之/蹇)
震　二桃三口莫適所與為孺子牛西氏生咎
艮　西山東山各自止安雖相登望竟不同堂
漸　不改柯葉和氣冲適君子所在安無怵惕
歸妹　將戌繫亥陽藏不起君子散亂太上危殆
豐　天官列宿五神舎室宫闕完堅君安其居
旅　左手把水如光與鬼不可得徙
㢲　逐狐東山水遏我前深不可涉失利後便
兊　水瀆魚室來灌吾邑衝破我家與狗俱遊
渙　山險難登澗中多石車馳轊擊重載傷軸擔負善
　躓跌踒右足
節　槽空無實豚彘不食庶民屈竭離其居室
中孚　執熱爛手大為災咎公孫無賴敗我王室
小過　三虎上山更相噬囓心志不親如仇如怨
既濟　西家嫁女借隣送女嘉我淑姬賔主俱喜
未濟　克身潔已逢禹巡狩錫我𤣥圭拜受福祉
　　萃之第四十五
萃　蒙慶受福有所獲得不利出城疾人困極
乾　碩䑕四足飛不上屋顔氏淵德未有爵禄
坤　新受大喜福優重職樂且日富
屯　克身潔已逢禹巡狩錫我𤣥圭拜受福祉(姤之/未濟)
蒙　置筐失筥輪破無輔家伯為政病我下土
需　機言不發頑不能逹齊魯為仇亡我葵丘
訟　亡錐失斧公輸無輔抱其彛器適君子處(一本蒙/下二句)
　(在訟之下訟下/二句在蒙之下)
師　家在海隅橈短深流伯氏難行無木以超
比　徳施流行利之四鄉雨師灑道風伯逐殃巡狩封
　禪以告成功
小畜　筐傾筥覆畏我公置簡伯無禮太師正食
履　泥滓汚辱棄捐溝瀆為衆所笑終不顯禄
泰　獮猴兎走腥臊少肉漏巵盛酒利無所有
否　鹿畏人藏俱入深谷命短不長為虎所得死於牙
　腹
同人　南山芝蘭君子所有東家淑女生我王室
大有　左指右揮邪望侈靡執節無良靈君以亡
謙　爵秩不明為臣所傷衆隂羣聚共奪日光
豫　穿鼻繫株為虎所拘王母祝禱禍不成災突然自
　來
隨　貧鬼守門日破我盆毁䑕傷綬空虚無子
蠱　襄王束帶鄭人是賴莊公卿士王母憂喜
臨　昭君守國諸夏蒙德異類既同崇我王室
觀　冬藪朽腐當風於道蒙被塵埃左右勞苦
噬嗑　六爻既立神明所告文定吉祥康叔受福
賁　泣涕長訣我心不悦逺送衞野歸寧无咎
剝　三宿無主南行勞苦東里失利䘮其珍寶(本卦/遯同)
復　大斧破木讒佞敗國東闗良工禍及三子晉人亂
　危懐公出走
无妄　乗風上天為時服軒周旋萬里無有患難
大畜　大樹百根比與山連文君作義受福萬年
頤　陽伏在下隂制祐福生不逢時潛龍隠處
大過　亂頭多憂搔蝨生愁膳夫仲年使我無聊
坎　江河淮海天之都市商人受福國家富有
離　泰山幽谷鳳凰遊宿禮義有序可以求福
咸　水山暴怒壊梁折柱稽難行旅留連愁苦
恒　阿衡服箱太一載行延時歴舎所之吉昌
遯　三宿無主南行勞苦東里失利䘮其珍寶(本卦/剥同)
大壯　生無父母出門不喜買椒失粟亡我大利
晉　安坐玉堂聽樂行觴飲福萬鍾日受無疆
明夷　登危入厄四時變易春霜夏雪物皆凋落
家人　衣空履穿無以禦寒細小貧窶不能自好
睽　目不可合憂來搔足怵惕恐懼去其邦域
蹇　齎貝贖狸不聽我辭繫於虎鬚牽不得來
解　伯夷叔齊貞㢘之師以德防患憂禍不存芳聲後
　時
損　張王子李爭財相制商君頑嚚不知所由
益　長城既立四夷賔服交和結好昭君是福
夬　千歡萬悦舉事為决獲受嘉慶動作有福
姤　種一得十日益有息仁政獲民四國親睦
升　安子富有東國不殃齊鄭和親顯比以喜
困　九里十山道仰峻難牛馬不前復反來還
井　鳩杖扶老衣食百口曾孫壽考凶惡不起
革　霧露雪霜日暗不明隂孽為疾年榖大傷
鼎　迷行數却不知東西隂强暴逆道理不通
震　登髙上山見王自言信理我寃得職蒙恩
艮　三世為德天祚以國封建少昊魯侯之福
漸　喬木無息漢女難得禱神請佩反手離汝
歸妹　東鄰西家來即我謀中告吉誠使君安寧
豐　褰衣出户心欲奔走王孫母驚使我長生
旅　三日不飲逺水無酒晝夜焦喉使我為咎
㢲　衆口銷金愆言不驗腐臭敗兎入市不售
兊　嫗冠應門與伯爭言東家失狗意在不存爭亂無
　怠絶吾所歡
渙　祚加明德與我周國公劉文母福流子孫
節　針頭刺手百病瘳愈抑按捫灸死人復起
中孚　元龜象齒大賂為寶稽疑當否衰㣲復起
小過　故室舊廬消散無餘不如新創可以樂居
既濟　老狐多態行為蠱怪為魅為妖驚我王母終無
　咎悔
未濟　愛子多材起迹空虚避害如神水不能濡
　　升之第四十六
升　禹鑿龍門通利水源東注滄海人民得安
乾　白鹿鳴呦呼其老少喜彼茂草樂我君子
坤　百里南行雖㣲復明去虞適秦為穆國卿
屯　王孫宜家張名益有龍子善行西得大壽
蒙　畫龍頭頸文章不成甘言善語譎辭無名
需　商子無良相怨一方引鬭交爭咎以自當
訟　衰老困極無齒不食痔病痏瘵就隂為室
師　鴛生會稽稍巨能飛翺翔桂林為衆鳥雄
比　安平不傾載福長生君子以寧
小畜　牛驥同槽郭氏以亡國破為墟君奔走逃
履　日中明德兩國盛興仁聖會遇君受其福臣多榮
　禄
泰　公劉之居太王所業可以長生拜受福爵
否　時凋嵗寂君子疾病宋女無辜鄭受其殃
同人　濟河踰厄脱母怵惕四序為衞使惠不廢
大有　缺破不完殘際側偏公孫幽遏跛倚後門
謙　延頸逺望昧為目病不見叔姬使伯心憂
豫　上無飛鳥下無走獸擾亂未清民勞於事
隨　久隂霖雨塗行泥潦民人休止市空無有
蠱　盲者目張跛倚起行瞻望日月與主相迎
臨　据斗運樞順天無憂與樂並居萬代歡慶
觀　稼穡不偏重適不傾巧言賊忠傷我申生
噬嗑　金城銕郭上下同力政平民歡冦不敢賊
賁　日鏡不明冬災大傷盜花失實十年消亡
剝　鰥寡孤獨命禄苦薄入室無妻武子悲哀
復　飲酒醉飽跳起爭鬭伯傷叔僵東家治䘮
无妄　介召微子使君不殆二國合歡燕齊以安
大畜　牽頸繫尾詘折幾死彫世無仁不知所比
頤　東龍究毒不知所觸南北困窮王子危急
大過　疾貧王孫北極無輝禄命苦薄兩守孤門
坎　公孫駕車載遊東齊延陵故産遺季紵衣
離　王良善御伯樂知馬文王東獵獲嘉賢士開福佑
　周發且興起
咸　日月不居重耳趨舎遊燕入秦晉國是霸
恒　假文翰翼隨風背北至虞夏國與舜相得年嵗大
　樂邑無盜賊
遯　南行北走延頸望食舉口失利累我子孫
大壯　開市作喜建造利事平凖貨寶海内殷富
晉　三犬俱走鬭於谷口白者不勝死於坂下
明夷　驕胡火形造惡作凶無所能成還自滅身
家人　拜跪贊辭無益於尤大夫頑嚚使我心憂
睽　辰次降婁王嘉巡狩廣佑施惠萬國咸喜子孫榮
　品長安不殆
蹇　牽羭上樓與福俱遊勞躬治國安樂無憂
解　白鳥銜餌鳴呼其子旋枝張翅來從其母
損　盲聾獨宿莫與共食老窮於人病在心腹
益　登木出淵稍上升天明德孔聖白日載熒寵禄再
　榮
夬　彭離濟東遷之上庸狼戾無節失其寵功
姤　讚陽上舞神明正氣禹拜受福君使我德居則厚
　禄(使一/作死)
萃　從首至足部分為六室家離散逐南乞食
困　民迷失道亂我統紀空使乾華賔無所有先憂後
　樂
井　刻畫為飾毛嬙西施求事必得
革　日居月諸遇暗不明長夜䘮車絶其紀綱
鼎　衣裳顛倒為王來呼成就東周封受大侯
震　當變立權擿解患難渙然氷釋六國以寧
艮　西戎獯鬻病於我國扶陽之正以保乾德終無患
　惑
漸　南行逐羊子利喜亡隂孽為病復返其邦
歸妹　遊戲仁德日益有福凶言不至妖孽滅息
豐　春日新婚就陽日温嘉樂萬嵗獲福大椿
旅　隂升陽伏鬼哭其室相飾不食安巢如棘(鬼一/作癸)
㢲　臣尊主卑權威日衰侵奪無光三家逐公
兊　反言為賊戎女生患亂吾家國父子相賊
渙　迎福開户喜逐我后康伯愷悌治民以禮
節　日就月將昭明有功靈臺觀賞膠鼓作仁
中孚　百草嘉卉萌芽將出昆蟲扶户陽明所得
小過　天所佑助福至禍去君主何憂
既濟　窮夫失居惟守舊廬初憂中懼終日競競無悔
　無虞
未濟　買玉得石失其所欲荷蕢擊磬隠耳無聲
　　困之第四十七
困　席多針刺不可以卧為身作累動而有悔言行俱
　過
乾　烏鵲食榖張口受哺蒙被恩德長大成就柔順利
　貞君臣合好
坤　六鶂退飛為襄敗祥陳師合戰左股夷傷遂以薨
　崩霸功不成
屯　匍匐出走驚惶悼恐白虎生孫蓐收在後居中无
　咎
蒙　庇廬不明使禮德妨女孽亂國虐政傷仁
需　碩䑕四足不能上屋顔氏淑德未有爵禄
訟　襄送季女至於蕩道齊子旦夕留連久處
師　麞鹿遂牧飽歸其居還於次舎樂得自如
比　望尚阿衡太宰周公藩居輔弼福禄來同
小畜　開廓洪緒王迹所居振以公子功德俟時
履　八會大都饒富有餘安民利國可以長居(八疑當/作入)
泰　隂雲四方日在中央人雖昏霧我獨昭明
否　薄為災虐大風吹却欲上不得復歸其宅
同人　昭昭略略非忠信客言多反覆以黒為白
大有　三女為姦俱遊髙國背室夜行與伯笑言禍反
　及身寃無所禱
謙　涉尸留鬼大斧所視文昌司過簡公亂死
豫　大足長股利出行道囷合充盈疏齒善市宜以錢
　富事得萬倍
隨　筐筥錡釡河活百吕伊氏鼎俎大福所起
蠱　升髙登虚欲有望候駕之北邑與喜相扶
臨　用彼嘉賔政平且均螟蟲不作民得安寧
觀　桃夭少華婚悦宜家君子樂胥長利止居
噬嗑　東行失旅不知所處西歸無配莫與笑語
賁　玩好亂目巧聲迷耳賊敗貞良君受其殃
剝　明德孔嘉萬嵗無虧駕龍巡狩王得所安
復　同本異葉安仁尚德東隣慕義來興古國
无妄　戴山崔嵬日髙無頺君王好德賜以嘉國
大畜　築室合歡千里無患周公萬年佑我三人壽以
　髙逺
頤　養雞生雛畜馬得駒明堂太學君子所居
大過　雷行相逐無有休息戰於平陸為夷所覆
坎　委蛇循河至北海涯涉歴要荒在世無他
離　鴻聲大視髙舉神化背昧皆明以通福功
咸　比目四翼安我邦國上下無患為吾家福
恒　士縠彘季反謀桓子不從元帥遂行挑戰為荆所
　敗
遯　三頭六足欲盜東國顔子在庭禍滅不成
大壯　緣山升木中墮於谷子與失勞黄鳥哀作
晉　南有嘉魚駕黄取鰌魴鯉瀰瀰利來無憂
明夷　邃炁作雲蒙覆大臣塞聰閉明殷人賈傷
家人　舉翅攄翼跣望南國延頸卻縮未有所得
睽　坎中蝦蟆乍盈乍虛三夕二朝形消無餘
蹇　僮或射御不知所定質疑蓍龜孰可避之國安土
　樂宜利止居兵冦不作民無騷憂
解　隂淫寒疾水流其室舟楫大作傷害黍稷民饑於
　食不無病厄
損　離友絶朋巧言讒匿覆白汚玉顔叔哀哭
益　童女無媒不宜動摇安其室廬傅母何憂(傅一/作傍)
夬　作凶造患北榭困貧東與福連傷我左根(榭一/作檄)
姤　東南其户風雨不處􁀙晲仁人父子相倮
萃　被髮獸心難與比隣來如飄風去似絶絃為狼所
　殘
升　天覆地載日月運照隂陽允作方内四富
井　桀亂無道民散不聚背室棄家君孤出走
革　申酉敗時隂匿萌作荷葭載牧泥塗不白
鼎　踝踵足傷左指病瘍失旅後時利走不來
震　四足俱走駑疲在後俱戰不勝敗於東野
艮　塗行破車醜女無媒莫適為耦孤困獨居
漸　搏髀大笑不知憂懼開立大路為王所召
歸妹　伯主東行與利相逢出既遭時孰不相知
豐　東行賊家鄭伯失辭國無貞良君受其殃
旅　前屈後曲形體勁急絞黑大索困於清室
㢲　鼓翼大喜行嫁飲酒嘉彼諸姜樂我皇考
兊　狐嘈向城三旦悲鳴邑主大驚
渙　明德光敏重華貢舉被勲徵用公哲蒙佑
節　秋隼冬翔數被嚴霜甲兵充庭萬物不生鷄犬夜
　鳴民大擾驚(克疑/作充)
中孚　絲紵布帛人所衣服摻搔女手紡績繕織南國
　饒足取之有息
小過　鳳有十子同巢共母懽以相保富市之地多財
　積彀(彀疑/作榖)
既濟　雄雞不晨雌雞具呻志疵心離三旅生哀(離一/作輕)
未濟　光休出城陳寶雞鳴陽明失道不能自守消已
　為咎
　　井之第四十八
井　躓跛未起失利後市不得麏子
乾　左輔右弼金玉滿堂常盈不亡富如厫倉
坤　雨師娶婦黄巖季女成禮既婚相呼南上膏澤下
　土年嵗大喜
屯　螟蟲為賊害我嘉榖中留空虚家無所食
蒙　跛躃難步道不及舎露宿澤陂亡其襦袴
需　大夫祈父無地不涉為吾相土莫如韓樂可以居
　止長安富有
訟　少孤無父長失慈母悖悖㷀㷀莫與為耦
師　側弁醉客長舌作凶披髮夜行迷亂相誤亡失居
　處
比　馬驚車破王墜深津身絶魂去離其室廬貞難無
　虞
小畜　東行述職征討不服侵齊伐陳銜璧為臣犬得
　意還(犬宜/作大)
履　百足俱行相輔為强三聖翼事王室寵光
泰　根本不固華葉落去更為孤嫗
否　牧羊稻園聞虎喧讙畏懼怵惕終無禍焉
同人　履位乘勢靡有絶弊為𨽻所圖與衆庶伍
大有　大輿多塵小人傷賢皇甫司徒使君失家
謙　安如泰山福禄屢臻雖有狼虎不能危身
豫　同氣異門各别東西南與凶遇北傷其孫
隨　蜺見不祥禍起我鄉行人畏懼邑客逃藏
蠱　養虎畜狼還自賊傷無事招禍自取災殃
臨　順風吹火幸附驥尾易為功力因權受福
觀　五岳四瀆沾濡為德行不失理民賴恩福
噬嗑　延陵聰敏聽樂太史鷄鳴大國姜氏受福
賁　神鳥五氣鳳凰為主集於王國使君得所
剝　媒妁無明雖期不行齊女長子亂我紀綱
復　明月作晝大人失居衆星宵亂不知所據
无妄　少康興起誅澆復祖微滅復明宫祀大禹
大畜　千門萬户大福所處黄屋左纛龍德獨右
頤　乾作聖男坤為智女配合成就長住樂所
大過　羿張烏號彀射驚狼鐘鼓夜鳴將軍壯心趙國
　雄勇鬭死滎陽
坎　灸魚銅斗張伺夜䑕不忍香味機發為祟祟在頭
　頸
離　髙飛不視貪饕所在臭腐為患自害其身(一作竊/位貪榮)
　(内汚外清時時/暫過日日禍生)
咸　鉛刀攻玉堅不可得盡我筋力胝胼為疾
恒　方喙宣口聖智仁厚解釋倒懸歴國安泰
遯　踟蹰南北誤入䘮國社季利兵傷我心腹
大壯　公孫之政惠而不煩喬子相國終身無患
晉　弧矢大張道絶不通小人冦盜君子塞壅
明夷　藏㦸之室封豕受福充澤肥腯子孫蕃息
家人　八子同巢心勞相思雉苦無憂
睽　循理舉手典求相予六休相磨終無殃咎
蹇　公子王孫把彈攝丸發輒有獲室家饒足
解　井渚有悔渴蜺為怪不亟徒鄉家受其殃(徒當/作徙)
損　鄭澮有聲國亂失傾𢎞明早見止樂不能
益　穿室鑿墻不直生訟褰衣涉河雖勢無功
夬　胎卵胞乳長大成就君子萬年動有利得
姤　五心乖離各引是非莫適為主道路塞壅
萃　百柱載梁千嵗不僵大願輔福文武以昌
升　營城洛邑周公所作世連三十年歴七百福佑豐
　實堅固不落(連當作運/七當作八)
困　從叔旅行食於東昌嘉伯悦喜與我芝香
革　失耳聾蔽不曉聲味委以鼎俎方始亂憒
鼎　訾娵開門鶴鳴彈冠文章進用舞韶和鸞三仁翼
　政國無災殃
震　遊魂六子百木所起三男從父三女隨母至已而
　足各得其所
艮　兩山崩使莘君娟好皇女長婦多孫衆子
漸　黄虹之野賢君所在榮段為相國無災殃
歸妹　穿鑿道路為君除舎開闢福門喜在我隣
豐　商風數起天下昏晦旱魃為虐七凡兵作
旅　自衞反魯時不我與氷炭異室仁道閉塞
㢲　春陽生草夏長條枝萬物蕃滋充實益有
兊　六蛇奔走奔入茂草驚於長住畏懼喙口
渙　明月照夜使暗為晝國有仁賢君尊於故
節　避地東走反入虎口制於爪牙骨於灰土
中孚　傾迭不行弱走善僵孟縶無良失其寵光
小過　十年俱見黄頭為首嵗尾民安國樂无咎
既濟　望風入門來到我隣鋪吾養均
未濟　登髙連返視失彌逺虎口不張害賊消亡
　　革之第四十九
革　馬眠長股宜行善市皆蒙福佑獲金三倍
乾　髙原峻山阯大少泉草木林麓喜得所蓄
坤　一門二闗結弭不便峻道異路日暮不到
屯　憂患解除喜至慶來坐立懽門與樂為隣
蒙　疎類異路心不相慕牝牛牡猳鰥無室家
需　太王為父王季孝友文武聖明仁政興起旦隆四
　國載福綏厚
訟　臨河求鯉燕婉笑弭屏氣攝息不得鯉子
師　買利求福莫如南國仁德所在金玉為寶
比　白虎赤憤門觀王庭宫闕被甲大小出征天下煩
　憒育不能嬰
小畜　子車鍼虎善人危殆黄鳥悲鳴傷國無輔
履　兩目失明入暮無光脛足跛步不可以行頓於丘
　傍
泰　羅網四張鳥無所翔征伐困極饑窮不食(窮一/作寒)
否　伯夷叔齊貞㢘之師以德防患憂禍不存(歸妹之/臨泰之)
　(乾比/之剝)
同人　疾貧望幸使伯行販開牢擇羊多得大䍧(夬之/觀否)
　(之/坎)
大有　南山之楊其葉將將嘉樂君子為國寵光
謙　東壁餘光數暗不明主母嫉妒亂我事業
豫　迷行晨夜道多湛露沾濡襦袴重不可步
隨　目瞤足動嘉喜有頃舉家蒙寵
蠱　鷹鷂欲食雉兎困急延頸見尾為我所賊
臨　鼻移在項枯葉傷生下枯上榮家擾不寧失其金
　城
觀　飛不逺去汝為内傷禄養未富終無災咎君善安
　止
噬嗑　倒基敗筥重舌作凶被髮長夜迷亂相誤深亡
　吉居
賁　亥午相錯敗亂緒業民不得作
剝　野麋畏人俱入山谷命短不長為虎所得死於牙
　腹
復　秋冬探巢不得鵲鶵銜指北去愧我少姬(觀之/屯)
无妄　雙鳧俱飛欲歸稻池經涉雚澤為矢所射傷我
　胷臆(屯履/咸同)
大畜　天門開闢牢户寥廓桎梏解脱拘囚縱釋(小畜/之泰)
　(蹇之/謙)
頤　尼父孔丘善釣鯉魚羅網一舉得獲萬頭富我家
　居(漸之/明夷)
大過　彭生為妖暴龍作災盜堯衣裳聚跖荷兵青禽
　照夜三日夷亡
坎　華言風語亂相誑誤終無凶事安寧如故(咸之/頤)
離　延頸見足身困名辱欲隠避仇為害所滅
咸　無足斷跟居處不安凶惡為殘君臣相得(一作君/臣得安)
　(和合於天保下/奠上大相蒙湛)
恒　三人俱行北求大䍧孟長病足借季負糧栁下之
　貞不失驪黄
遯　退飛見祥傷敗毁墜守小失大功名不遂
大壯　持心懼怒善摇數動不安其處散渙府藏利得
　無有
晉　牽尾不前逆理失臣怒朔以奔
明夷　禄如周公建國洛東父子俱封
家人　君有八人信允篤敏為堯所舉
睽　久隂霖雨泥塗行潦商人休止市空無有
蹇　無足斷跟居處不安凶惡為殘(夬之/大過)
解　馬蹄躓車婦惡破家青蠅汚白恭子離居
損　噂噂所言莫如我垣懽樂堅固可以長安(乾之困/大有之)
　(屯/)
益　懿公淺愚不受深謀無援失國為狄所滅
夬　騏驥緑耳章明造父夙伯奉獻衰續厥緒佐文成
　伯為晉元輔
姤　駕車十里求鮮魴鯉非其肆居自令後市
萃　求麞嘉鄉惡地不行道止中返復還其牀
升　使鳩負裝醉卧道傍不知何公竊我衣囊
困　登崑崙入天門過糟丘宿玉泉開惠觀見仁君
井　木為大牀患厭不起季伯夜行與善相逢
鼎　烏孫氏女深目黒醜嗜欲不同過時無耦
震　子鉏執麟春秋作隂元聖將終尼父悲心(豫之/大有)
艮　灼火泉源釣魴山巔魚不可得火不肯燃(鼎之/旅)
漸　天馬五道炎火久處往來上下作文約已衣枲絲
　麻相隨笑歌凶惡如何
歸妹　鴟鴞破斧冲人危殆賴旦忠德轉禍為福危傾
　復立(否之/蠱同)
豐　牡飛闗啟憂患大解不為身禍
旅　石門晨門荷蕢食貧遁世隠居竟不逢時
㢲　兎聚東郭衆犬俱獵圍缺不成無所能獲
兊　三羊羣走雉兎驚駭非所畏懼自令勞苦
渙　羽翮病傷無以為强宋公德薄敗於水泓
節　姬姜稚叔三人偶食論仁議福以安王室
中孚　精誠所在神人為輔德教亡患彌世長久三聖
　仍事多受福祉
小過　岐周海隅獨樂不憂可以避難全身保財
既濟　孤獨特處莫為依輔心勞志苦
未濟　顧望登臺意常欲逃買妾醜惡妻不安夫
　　鼎之第五十
鼎　積德之君仁政且温伊吕股肱國富民安
乾　傾筐卷耳憂不能傷心思古人悲慕失母
坤　郤叔賈貸行禄多悔利無所得
屯　蹶足狂跛怪碎不行棄捐平人名字無申
蒙　文王四乳仁愛篤厚子畜十男夭折無有
需　容民畜衆不離其君
訟　三雛相逐蠅墜釡中灌沸潦殪與母長决
師　所望在外鼎令方來拭爵滌罍炊食待之不為季
　憂
比　陸居少泉髙山無雲車行千里塗汚爾輪亦為我
　患
小畜　東家殺牛汚臰腥臊神背西顧命絶衰周亳社
　災燒宋人夷誅(睽之/明夷)
履　長子入獄婦饋母哭霜降旬日嚮晦伏法
泰　温山松栢常茂不落鳳凰以庇得其歡樂
否　大屋之下朝多君子德施溥育宋受其福
同人　羅張目列圍合有缺採捕無功魚鳥得脱
大有　羔裘豹衣髙易我宇君子維好至老無憂
謙　大頭明目載受福喜三雀飛來與祿相得
豫　銷鋒鑄耜縱牛放馬甲兵解散夫婦相保(晉/同)
隨　吉日車攻田弋獲禽宣王飲酒以告嘉功
蠱　商人行旅資無所有貪貝逐利留連王市轘轅内
　安君子何咎
臨　火入井口陽芒生角犯歴天門窺見太㣲登上玉
　牀家易其公
觀　秋隼冬翔數被嚴霜甲兵充庭萬物不生雄父夜
　鳴民擾大驚
噬嗑　東行西步失其次舎乾侯野井昭君䘮居
賁　腫脛病腹陷厠汚辱命短時極孤子哀哭
剝　切膚近災虎絶我鬚小人横暴君子何災
復　女室作毒為我心疾和弗能治晉人赴吉
无妄　兵征大宛北出玉門與胡冦戰平城道西七日
　絶糧身幾不全
大畜　十子夫九莫適與居貞心不宣至今名孤
頤　車行稻麥遂至家國樂土無災君子何憂
大過　作室山根所以為安一夕崩巔破我甕飡
坎　六人俱行各遺其囊黄鵠失珠無以為明
離　伯蹇叔盲莫為守裝失我衣裘我是隂邦
咸　褒寵溢尤敗政傾家覆我宗國秦滅周室
恒　詭言譯語仇禍相得氷入炭室消滅不息
遯　彭生為妖暴龍作災盜堯衣裳聚跖荷兵青禽照
　夜三日夷亡
大壯　朝暮日月四馬過隙嵗短期促時難再得
晉　耳闕道䘮所為不成所求匪得
明夷　申公患楚危不自安重耳出奔側䘮其魂
家人　南上泰山困於空桑左沙右石牛馬無食
睽　海隅遼右福禄所在柔嘉義禮九夷何咎
蹇　陽春生長萬物茂壯垂秋布葉君子比德
解　低頭竊視有所畏避行作不利酒酸魚敗衆莫貪
　嗜
損　左輔右弼金玉滿堂常盈不亡富如厫倉(師之/歸妹)
益　坐朝垂軒據德宰民虞叔受命六合和親
夬　東行西走䘮其犬馬南求驊騮失車林下
姤　砥德礪材果當成周拜受大命封為齊侯
萃　西逢王母慈我九子相對歡喜王孫萬户家蒙福
　祉
升　安坐玉牀聽韶行觴飲福萬嵗曰壽無疆
困　登髙望家役事未休王事靡盬不得逍遥
井　擊鼓陷陔不得相踰章甫文德福厭禍消
革　追亡逐北呼還㓜叔至止而德復歸其室
震　老猾大㺄東行盜珠困於噬敖幾不得去
艮　禹召諸神南山㑹稽執玉萬國天下康安(姤之/臨)
漸　忉忉怛怛如將不活黍稷之恩靈輒以存獲生保
　年(蒙之/損)
歸妹　俟叔興起季子富有照臨楚國蠻荆是安
豐　白馬駿騮更生不休富我商人利得如丘
旅　灼火泉源釣魴山巔魚不可得火不肯燃(革之/艮)
㢲　避患東西反入禍門糟糠不足憂動我心
兊　我王多寵商人惶恐生其禍心使我危殆終無災
　咎
渙　虎饑欲食見猬而伏禹通龍門避咎除禍元醜以
　安
節　安民呼池玉杯大案泉如白蜜一挹獲願
中孚　雙鳬鴛鴦相隨羣行南至饒澤食魚與粱君子
　樂長(澤一/作洋)
小過　蔡侯朝楚留連江渚踰時歴月思其君后
既濟　膠車駕東與雨相逢五楘解墮頽杌獨坐憂為
　身禍
未濟　螟蟲為賊害我稼穡盡禾殫麥秋無所得(同人/之節)
　(豫之/謙)
　　震之第五十一
震　枯瓠不朽利以濟舟渡踰江海無有溺憂
乾　陷塗溺水火燒我履憂患重累
坤　旦生夕死名曰嬰鬼不可得祀(小畜/之升)
屯　揚水潛鑿使石潔白衣素表朱遊戲臯澤得君所
　願心志娛樂(豫之/大過)
蒙　衆鳥所翔中有大怪九身無頭魂驚魄去不可以
　居
需　刖根枯株不生肌膚病在於心身以燋枯
訟　府藏之富王以振貧捕魚河海罟網多得(損之睽/坎之大)
　(過/)
師　一莖九躔更用牽攣安明俯仰不得東西讚讞當
　決日午被刑
比　耋老鮐背齒牙動摇近地逺天下入黄泉
小畜　羊舌叔虎野心善怒黷貨無厭以滅其身
履　訏疑八子更相欺紿管叔善政不見邪期
泰　絆逃不逺心與言反尼丘顧家茅簟朱華
否　蜉蝣戴盆不能上山摇推􁀙跛頓傷其顔
同人　朝露不久為恩惠少膏澤欲盡咎在枯槁
大有　河伯之功九州攸同載祀六百光烈無窮
謙　三人北行大見光明道逢淑女與我驥子
豫　金精耀怒帶劒過午徘徊髙庫宿於木下兩虎相
　距弓弩滿野
隨　江河淮海天之奥府衆利所聚可以富有安樂無
　憂
蠱　不虞之患禍至此門奄忽暴卒病傷我心
臨　畫龍頭角文章未成甘言美語説譯無名
觀　缺破不成胎卵不生不見兆刑(晉之/益)
噬嗑　旁行不逺三里反復心多畏惡日中止舎
賁　四凟不安兵革為患探我妻子家復饑寒
剝　喜來如雲舉家蒙歡衆財君子嘉福盈門(睽之/豐)
復　載金販狗利棄我走藏匿淵底折晦為咎(艮之/革)
无妄　日中為市各抱所有交易貲賄函珠為寶心悦
　歡喜
大畜　日趨月步周遍次舎經歴致逺無有難處
頤　陽明失時隂凝為憂主君哀泣䘮其元侯
大過　年衰嵗暮精魂遊去形容消枯哀子相呼
坎　少無功績老困失福跌行跛踦不知所立
離　持心耀日善數摇動自東徂西不安其處渙散府
　藏無有利得
咸　齎貝贖狸不聽我辭繫於虎鬚牽不得來(需睽否/革同人)
　(否隨/師)
恒　老狼白獹長尾大胡前顛後躓岐人悦喜
遯　背地相憎心志不同如火與金君猛臣懾虎行兎
　伏
大壯　夏臺羑里湯文厄處鬼侯歠醢岐人悦喜
晉　牙孽生齒螳螂啟户幽人利貞鼓翼起舞
明夷　烈女無夫閔思苦憂齊子無良使我心愁
家人　踐履危難脱厄去患入福喜門見我大君(我一/作海)
睽　折臂接手不能進酒析杞閑曠神怒弗喜
蹇　蟻封户穴大雨將集鵲數起鳴牝鷄歎室相薨雄
　文來到在道
解　胡俗戎狄太隂所積涸洌沍寒君子不存
損　翕翕􁥰􁥰稍頽崩顛滅其令名身不得全
益　螟蟲為賊害我稼穡盡禾殫麥秋無所得
夬　三鳥飛來自我逢時俱行先至多得大利
姤　龍馬上山絶無水泉喉唇燋乾渴不可言
萃　春生子乳萬物蕃熾君子所集禍災不至
升　王孫季子相與為友明允篤誠升擢薦舉(大有之/小過)
困　六明並照政入有統秦楚戰國民受其咎
井　蝃蝀充側佞人所惑女謁横行正道壅塞
革　登崑崙入天門過糟丘宿玉泉開惠觀見仁君(比/之)
　(姤革/之困)
鼎　體重飛難未能越闗不離空垣
艮　𤣥黄虺隤行者勞罷役夫憔悴踰時得歸(乾之革/師之臨)
　(得作/不)
漸　孔德如玉出於幽谷飛上髙木鼓其羽翼輝光照
　國(同人/之坎)
歸妹　火雖熾在吾後冦雖衆在吾右身安吉不危殆
豐　旃裘羶國文禮不飾跨馬控弦伐我都邑(豫之/需)
旅　被髮八十慕德獻服邊鄙不聳以安王國
㢲　心得所好口常欲笑公孫蛾眉鷄鳴樂從
兊　馬西負乘見邑之野并獲梁稻喜悦无咎
渙　髙飛視下貪饕所在腐臭為患害於躬身
節　東行西步失其次舎乾侯野井昭公喪居(鼎之/噬嗑)
中孚　神鳥五彩鳳凰為主集於山谷使年嵗育
小過　石門晨門荷蕢食貧遁世隠居竟不逢時(革之/旅)
既濟　􁬗􁬗齧齧貧鬼相責無有懽怡一日九結
未濟　白日揚光雷車避藏雲雨不行為止其鄉
　　艮之第五十二
艮　君孤獨處單弱無輔名曰困苦輔心湧泉碌碌如
　山
乾　憂驚已深禍不為災安全以來
坤　穿匏浥水搆鐵熒火勞疲力竭饑渴為禍
屯　蹇牛折角不能載粟災害不避年嵗無榖
蒙　邑將為墟居之憂危
需　根刖樹殘花葉落去卒逢火焱隨風僵仆
訟　元后貪欲窮極民力執政乖劣為夷所覆
師　北山有黍使叔壽考東嶺多粟宜行賈市陸梁雄
　雉所至利喜
比　髙原峻山陸土少泉草木林麓嘉禾所災
小過　辰次降婁王駕巡狩廣施德惠國安無憂
履　􁥰􁥰􁀙􁀙嵗暮偏弊寵名復棄君衰於位
泰　放銜委轡奔亂不制法度無常君失其位
否　獨登西垣莫與笑言秋風多哀使我心悲
同人　脛急股攣不可出門暮速羣旅必為身患
大有　情偽難知使我偏頗小人在位雖聖何咎
謙　黍稷醇醲敬奉山宗神嗜飲食甘雨嘉祥庶物蕃
　茂時無災咎獨蒙福祉
豫　公子王孫把彈攝丸發輒有獲室家饒足
隨　隂升陽伏舜失其室元元赤子相餒不食
蠱　七竅龍身造易八元法天則地順時施恩引和貴
　長以富永存
臨　逐狐東山水遏我前深不可涉失利後便(姤之㢲/漸之夬)
　(蒙之/蠱)
觀　銜命辱使不堪其事中墜落去更為負載
噬嗑　温仁君子忠孝所在入閏為儀禍災不起
賁　春多膏澤夏潤優渥稼穡熟成數獲百斛師行以
　律霸功不逺
剝　二女同室心不聊食首髮如蓬憂常在中
復　築闕石顛立本泉源病疾不安老孤為隣
无妄　欲避凶門反與禍隣顛覆不制痛薫我心
大畜　踧行竊視有所畏避狸首伏藏以夜為利
頤　八面九口長舌為斧斵破瑚璉殷商絶後
大過　和氣相薄膏澤津液生我嘉榖
坎　消金鑄兵雷車不行民安其鄉
離　秦儀機言解其國患一説燕下齊相以權
咸　旦奭輔王周德孔明越裳獻雉萬國咸寧
恒　弱足刖跟不利出門賈市無過折亡為患
遯　堅氷黄鳥常哀悲愁不見甘粒但覩藜蒿數驚鷙
　鳥為我心憂(乾之噬嗑/益之大過)
大壯　魂㣲惙惙屬纊聽絶豁然大通復更生活
晉　隂生麞鹿䑕舞鬼谷靈龜陸處(一云靈䑕陸/處鬼哭䑕舞)釡甑
　草土人知敗國桀亂無緒
明夷　鑿諸攻玉無不穿鑿龍體吾舉魯班為輔舞鳳
　成形德象君子
家人　山作天時陸為海口民不安處
睽　東風啟户隠伏懽喜萌庶蒙恩復得我子
蹇　華燈百枝植暗衰㣲精光欲盡命如灰糜
解　三十無室寄伯桑中上宫長女不得樂同
損　卵與石鬭麋碎無處勤而有悔出不得時(勤疑/作動)
益　尋兵爭强失其貞良敗我殽鄉
夬　虐除善疑難為攻醫驥窮鹽車困於銜御
姤　操笱搏狸荷弓射魚非其器用自令心勞
萃　葵丘之盟獻晉㑹庭見太宰辭後秦還興
升　臏詐龎子夷竈書木伏兵卒發矢至如雨魏師驚
　亂將獲為虜
困　南行出城世得大福王姬歸齊賴其所欲以安邦
　國
井　冬采薇蘭地凍堅難雖利奔走暮無所得(堅難一/作氷堅)
革　王喬無病狗頭不痛亡破失履乏我徒從
鼎　宛馬疾步盲師坐御自不見路中止弗到
震　求我難國亡去我北憂歸其域反為我賊
漸　比目四翼安我邦國上下無思為我嘉福
歸妹　八材既登以成嘉功尨降庭堅國無災凶
豐　消弊穿空家莫為宗奴婢逃走子西父東為身作
　凶
旅　鳥舞國城邑懼卒驚仁德不修為下所傾
㢲　五榖不熟民苦困急駕之南國嘉樂有得
兊　黄裳建元病得在身福佑洋溢封為齊君賈市無
　門富貴多飱
渙　齊東郭廬嬪於洛都俊良美好利得萬倍
節　安牀厚褥不得失宿棄我嘉宴困於南國投杼之
　憂不成禍災
中孚　内崩身傷中亂無恒雖有美粟不得其食
小過　出門逢患與禍為怨更有挐刺傷我指端
既濟　出入節持南北無憂行者即至在外歸來
未濟　公孫駕車載遊東齊延陵説産遺季紵衣
　　漸之第五十三
漸　别離分散長子從軍稚叔就賊寡老獨安莫為種
　𤓰
乾　旦種榖豆暮成藿羮心之所願志快意惬
坤　牡飛門啟憂患大解不為身禍
屯　東山西山各自止安雖相登望竟未同堂(姤之/坤艮)
蒙　衆鳥所翔中有大怪九身無頭魂驚魄去不可以
　居(震之/蒙)
需　交侵如亂民無聊賴追我濟西狄人便殫
訟　麟鳳所翔國無咎殃賈市十倍復歸惠鄉
師　鑿井求玉非卞氏宅身困名辱勞無所得
比　文山鴻豹肥腯多脂王孫獲願載福巍巍
小畜　周成之隆刑措除凶太宰費祐君子作仁
履　珪璧琮璋執䞇見王百里甯戚應聘齊秦(需之井/否之訟)
泰　穿空漏弊破桴殘缺陶弗能治瓦甓不鑿
否　鴻飛循陸公出不復伯氏客宿(損之/蹇)
同人　蝦蟇羣聚從天請雨雲雷連集應時輒下得其
　所願(大過/之升)
大有　先弱無子不能自理為民雖憂終不離咎管子
　治國侯伯賔服乘輿八百尊我桓德
謙　摇梅折枝與母别離絶不相知
豫　盛中不絶衰老復拙盈滿减虧瘯􁁜腯肥鄭昭失
　國重耳興起(一云盛去必衰羸去却/肥鄭昭失國重耳得時)
隨　聞虎入邑心欲逃匿走據陽德不見霍叔絶無憂
　慝
蠱　隨時逐便不失利門多獲得福富於封君
臨　禹作神鼎伯益衒指斧斤既折憧立獨倚賣市不
　售枯槁為禍
觀　春鴻飛東以馬貨金利得十倍重載歸鄉
噬嗑　金齒鐵牙壽考宜家年嵗有餘貪利者得雖憂
　无咎
賁　膏澤沐浴洗去汚辱振除災咎更與壽福(浴一/作德)
剝　履堦登墀髙升峻巍福禄洋溢依天之威
復　坤厚地德庶物蕃息平康正直以綏大福
无妄　絶域異路多所畏惡使我驚惶思吾故處
大畜　襁褓孩㓜冠𢃄成家出門如賔父母何憂(遯之/恒)
頤　一尋百節綢繆相結其指詰屈不能解脱
大過　鷹鸇獵食雉兎困極逃走見尾為人所賊
坎　危坐至暮請求不得膏澤不降政戾民忒
離　剛柔相呼二姓為家霜降既同惠我以仁
咸　慈母念子饗賜德士蠻夷來服國人懽喜
恒　良夫孔姬負悝登臺欒季不扶衞輒走逃
遯　子長忠直季氏為賊禍及無嗣司馬失福
大壯　節慶之德不涉亂國雖昧無光民受大福
晉　驅羊南行與福相逢狼驚我馬虎盜我子悲恨自
　咎
明夷　尼父孔丘善釣鯉魚羅網一舉獲利萬頭富我
　家居
家人　本根不用華葉落去更為孤嫗
睽　設罟捕魚反得居諸負困竭忠伍氏夷誅
蹇　敏㨗亟疾如猿集木彤弓雖調終不能獲
解　冠帶南行與福相期邀於嘉國拜位逢時
損　年豐嵗熟政仁民樂禄入獲福
益　築闕石巔立基水源疾病不安老孤無隣
夬　逐狐東山水遏我前深不可涉失利後還(蒙之蠱/姤之㢲)
　(艮之/臨)
姤　麟子鳳雛生長嘉國和氣所居康樂温仁邦多聖
　人
萃　西行求玉莫得卞璞反得凶惡使我驚惑
升　心狂志悖聽視聾盲正命無常下民多孽
困　髙國少子才略美好求我長女賤薄不與反得醜
　惡後乃大悔(噬嗑/之夬)
井　逶迤髙源家伯妄施亂其在官
革　謝恩拜德東歸吾國歡樂有福
鼎　鷄鳴同舉思配無家執佩持鳬莫使致之
震　凶重憂慮身受誅罪神不能解
艮　虎豹熊羆遊戲山谷仁賢君子得其所欲(謙之/中孚)
歸妹　海隅遼右福禄所至柔嘉蒙祉尤夷何咎
豐　華首之山仙道所遊利以居止長無咎憂(謙之/井)
旅　甲乙戊庚隨時轉行不失常節萌芽律屈咸逹生
　出各順其類(歸妹之/同人)
㢲　跂躓未起失利後市不得鹿子
兊　惟恃自負不志於下血從地出誅罰失理
渙　江河淮海天之都市商人受福國家饒有
節　節情省慾賦歛有度家給人足且貴且富
中孚　牝馬鳴呴求呼其潦雲雨大會流成河海
小過　日月之塗所行必到無有患故
既濟　乘風而舉與飛鳥俱一舉千里見吾愛母(明夷/之鼎)
未濟　隂配陽事卧木反立君子攸行䘮其官職
　　歸妹之第五十四
歸妹　堅氷黄鳥常悲哀鳴不見甘粒但歡藜荆數驚
　鷙鳥為我心憂
乾　荆木冬生司冦緩刑威權在下國亂且傾
坤　喘牛傷暑弗能耕畆草萊不闢年嵗無有
屯　魚欲負流衆不同心至德潛伏
蒙　春耕有息秋入利福獻豜大豭以樂成功
需　生有聖德上配太極皇靈建中授我以福(家人/之需)
訟　右撫琴頭左手援帶凶訟不已相與相戾失利而
　歸
師　炙魚拈斗隂倚碩䑕舌不思味譏發為祟笮不得
　去
比　申酉説服牛馬休息君子以安勞者得懽
小畜　堯門尹爵聖德增益使民不疲安無怵惕
履　孤公寡婦獨宿悲苦目張耳鳴莫與笑語(訟之/歸妹)
泰　外得好畜相與嫁娶仁賢集聚諮詢厥事傾奪我
　城使家不寧
否　煎砂盛暑鮮有不朽去河三里敗我利市老手育
　馬去之何悔
同人　甲乙戊庚隨時轉行不失常節萌芽律屈咸逹
　出生各樂其類(漸之/旅)
大有　依宵夜遊與君相遭除解煩惑使心不憂
謙　無有絶明巧言為讒覆白汚玉顔叔哀音
豫　逐利三年利走如神展轉東西如鳥避丸
隨　隄防壊決河水泛溢傷害稼穡民流去室君孤獨
　宿没溺我邑
蠱　隂陽隔塞許嫁不答旄丘新臺悔往歎息(晉之/无妄)
臨　伯夷叔齊貞廉之師以德防患憂禍不存(泰之乾/革之否)
　(比之/剝)
觀　陽為狂悖拔劍自傷為身生殃(明夷/之井)
噬嗑　進士為官不苦服田獲壽保年
賁　耕石不生弃禮無名縫衣失針襦袴弗成
剝　靈龜陸處一旦失所伊子復耕桀亂無輔
復　室當原口漂溺為海財産殫盡衣食無有
无妄　鷄方啄粟為狐所逐走不得食惶懼喘息
大畜　家在海隅繞旋深流豈敢憚行無木以趨
頤　他山之錯與璆為仇來攻吾城傷我肌膚國家騷
　憂(明夷/之井)
大過　弊鏡無光不見文章少女不嫁棄於其公
坎　大蛇巨魚相輔殺之君臣隔塞郭公失廬
離　絶世無嗣福禄不存精神渙散離其躬身
咸　文君之德養人致福年無胎夭國富民寶憂者之
　望曾參盜息
恒　合歡之國喜為我福東岳南山朝濟成恩
遯　憂人之患履悖易顔為身禍殘率身自守與喜相
　抱長子成考封受福祐
大壯　太公避紂七十隠處卒逢聖文為王室輔(明夷/之坤)
晉　江漢上流政逆民憂隂代其陽雌為雄公
明夷　縮縮亂絲舉手為災越畆逐兎濡其衣袴
家人　臭彘腐木與狼相輔亡夫失子憂及父母
睽　刲羊不當女執空筐兎跛鹿踦縁山墜墮讒佞亂
　作
蹇　拔劍傷手見敵不喜良臣無佐困憂為咎
解　三羖五䍧相隨俱行迷入空澤循入直北經涉六
　駁為德傷敗
損　爭鷄失羊亡其金囊利得不長陳蔡之患賴楚以
　安(恒之/夬)
益　三灑負衡南取芷香秋蘭芬馥盈滿神匱利我仲
　季
夬　孟春己丑哀呼仲父明德訖終亂虐滋起
姤　履不容足南山多葉家有芝蘭乃無病疾(葉一/作草)
萃　三足無頭弗知所之心在精傷莫使為明不見日
　光
升　戴堯扶禹從喬彭祖西過王母道路夷易無敢難
　者(師之/離)
困　式㣲式㣲憂禍相半隔以巖山室家分散
井　靈龜陸處一旦失所伊子復耕桀亂無輔
革　仁德覆洽恩及異域澤及殊方禍災隠伏蠶不作
　室寒無所得
鼎　夏麥􁟧􁟧霜擊其芒疾君敗國使年夭傷
震　火雖熾在吾後冦雖多在吾右身安吉不危殆(震/之)
　(歸妹大/有之需)
艮　遼逺絶路客宿多悔頑嚚相聚生我畏惡(明夷之/小畜)
漸　懸懸南海去家萬里飛兎褭駿一日見母除我憂
　悔
豐　困而後通難厄不窮終得其願姬姜相從
旅　西賈巴蜀寒雪已没欲前不得還反空室
㢲　作新初陵爛焰難登三駒推車躓頓傷頤
兊　延頸望酒不入我口深目自苦利得無有幽人悦
　喜
渙　仲春孟夏和氣所舎生我喜福國無殘賊
節　張網捕鳩兎離其災雌雄俱得為罝所賊(離當/作罹)
中孚　三人俱行一人言北伯仲欲南少叔不得中欲
　分道爭鬭相賊
小過　然諾不行欺紿誤人使我露宿夜歸温室神怒
　不直鬼擊其目欲求福利適反自賊(恒之/觀)
既濟　陳辭逹誠使安不傾增禄益壽以成功名(明夷/之晉)
未濟　火燒公牀家破滅亡然得安昌先憂後䘮
　　豐之第五十五
豐　情懦行賈徑涉山阻與狄為市不憂危殆利得十
　倍
乾　鼎足承德嘉謀生福為王間庭得心所欲(晉之/大壯)
坤　曳綸江海釣魴與鯉王孫列俎以饗仲友
屯　東山臯落叛逆不服興師征討恭子敗覆
蒙　千里騂駒為王服車嘉其驪榮君子有成
需　三龍北行道逢六狼莫宿中澤為禍所傷
訟　天災所遊凶不可居轉徙獲福留止危憂
師　狐狸雉兎畏人逃去分走竄匿不知所處(益之解/睽之大)
　(有/)
比　雨師娶婦黄巖季子成禮既婚相呼南上膏潤下
　土年嵗大有(損之益井之坤恒/之晉本卦之大過)
小畜　外棲野䑕與雉為伍瘡痍不息即去其室
履　天命絶後孤傷無主彷徨兩社獨不得酒
泰　鵠思其雄欲隨鳳東順理羽翼出次日中傾流北
　邑反復其室(明夷之益需/之離益之觀)
否　蜲蛇九子長尾不殆均明光澤燕自受福
同人　日走月步趨不同舎夫妻反目君主失國(小畜/之同)
　(人謙/之睽)
大有　定房户室括薪除毒文德淵府害不能賊(一作/宣房)
　(户室括/卿深毒)
謙　東齊郭廬嫁於洛都俊良美好多好讓主利得過
　倍
豫　病篤難醫和不能治命期終訖下即蒿里(臨之/益)
隨　開郭聚業王迹所起姬德七百振以八子
蠱　豐年多儲河海饒魚商客善賈大國富有
臨　鵠求魚食過彼食邑繒加我頸繳挂羽翼欲飛不
　能為羿所得
觀　望城抱子見邑不殆公孫上堂文君悦喜
噬嗑　左指右麾邪侈靡靡執節無良靈君以亡
賁　日中為市各持所有交易資賄函珠懐寶心悦歡
　喜(泰之/升)
剝　山没丘浮陸為水魚燕雀無廬
復　馬服長股宜行善市蒙祐諧偈獲利五倍(一作終日/在市詰朝)
　(獲利既享嘉/福得久乃幾)
无妄　三狸捕䑕遮遏前後死於國城不得脱走(離之/遯)
大畜　鬼舞國社嵗樂民喜臣禮於君子孝於父
頤　慈母望子遥思不已乆客外野我心悲苦
大過　雨師娶婦黄巖季子成禮既婚相呼南上膏潤
　下土年嵗大有(損之益恒之晉井/之坤本卦之比)
坎　兩狗圍室相咬爭食枉矢西流射我暴國髙宗伐
　鬼三年乃服
離　早霜晚雪傷禾害麥損功棄力饑無可食(離之/蠱)
咸　腐臭何在青繩集聚變白為黒敗亂邦國君為臣
　逐失其寵光
恒　牽羊不前與心戾旋聞言不信誤紿丈人(一云言/語不富)
　(誤詒/丈人)
遯　甘忍利害還相克敵商子酷刑鞅䘮厥身
大壯　刲羊不當血少無羮女執空筐不得桑根(隨之/艮)
晉　􁬗􁬗􁀙􁀙貧鬼相責無有歡怡一日九結(震之/既濟)
明夷　兩足四翼飛入嘉國寧我伯姊子母相得(賁之/同人)
家人　文山紫芝雍梁朱草生長和氣王以為寶公尸
　侑食福禄來處
睽　絶世遊魂福禄不存精神渙散離其躬身
蹇　北辰紫宫衣冠立中含𢎞建德常受大福
解　伯蹇叔盲莫為守株失我衣裘代爾隂鄉(鼎之/離)
損　兩女共室心不聊食亂髮如蓬憂常在中(艮之/剝)
益　去辛就蓼毒愈酷甚避穽遇坑憂患日生
夬　初病終凶季為死䘮不見光明
姤　三鳥飛來自到逢時俱行先至多得大利(同人/之夬)
萃　鹿食山草不思邑里雖久无咎
升　羊腸九縈相摧併前止須王孫乃能上天(損之夬/履之師)
　(蠱之剝/臨之㢲)
困　管仲遇桓得其願歡膠日殺糾振冠無憂笑戲不
　莊空言妄行(明夷/之旅)
井　桀跖並處民困愁苦旅行遲遲留連齊魯(復之/離)
革　魂孤無室銜損不食盜張氏饋見敵失肉
鼎　讒言亂國覆是為非伯竒乖離恭子憂哀(㢲之/觀)
震　衞侯東遊惑於少姬亡我考妣久迷不來(乾之升/旅之師)
艮　鷄鳴同興思配無家執佩持鳧莫使致之(漸之/鼎)
漸　義不勝情以欲自縈覬利危躬摧角折頸(坤之豐/復之坤)
　(小過/之升)
歸妹　臣尊主卑權力日衰侵奪無光三家逐公(升之/㢲)
旅　叔仲善賈與喜為市不憂危殆利得十倍
㢲　六蛇奔走俱入茂草驚於長路畏懼啄口(井之兊/中孚之)
　(家/人)
兊　水壊我里東流為海鳧鼈讙囂不可安居(旅之/歸妹)
渙　飛不逺去卑厮内侍禄食未富(渙之/大畜)
節　隂變為陽女化為男治道大通君臣相承(屯之離/未濟之)
　(夬渙/之旅)
中孚　踐履危難脱厄去患入福喜門見誨大君(震之/家人)
　(兊之/乾)
小過　網宻綱縮動益慼急困不得息
既濟　負牛上山力劣行難烈風雨雪遮遏我前中道
　復還憂者得歡(同人之无妄訟/之剝旅之睽)
未濟　喁喁嘉草思降甘雨景風升上沾洽時澍生我
　禾稼
　　旅之第五十六
旅　羅網四張鳥無所翔征伐困極饑渴不食(革之㤗/兊之小)
　(過/)
乾　寄生無根如過浮雲立本不固斯須落去更為枯
　樹(小畜/之蠱)
坤　人無定法綬降牛出蛇雄走趨陽不制隂宜其家
　困
屯　衆鳥所翔中有大怪九身無頭魂驚魄去不可以
　居(漸之/蒙)
蒙　封豕溝瀆灌潰國邑人宿口中民多病疾
需　奮翅鼓翼翺翔外國逍遥徙倚來歸温室(損之/觀)
訟　秋蠶不成冬種不生設王逆理棄其寵名
師　衞侯東遊惑於少姬亡我考妣久迷不來(乾之升/豐之震)
比　鳥會雀合與惡相得鴟鴞相酬為心所賊
小畜　鳴鷄無距與雀格鬬翅折目盲為仇所傷
履　木生内蠧上下相賊禍亂我國
泰　延陵適魯觀樂太史車鄰白顛知秦興起卒兼其
　國一統為主(坎之剝大/畜之離)
否　輔相之好無有休息時行雲集所在遇福
同人　牀傾簀折屋漏垣缺季姬不惬
大有　東入海口循流北走一髙一下五邑失主七夜
　六日死於水浦(睽之/蹇)
謙　羣虎入邑求索肉食大人守禦君失其國
豫　四亂不安東西為患退身止足無出邦域乃得完
　全賴其生福(大有/之睽)
隨　叔肸抱寃祁子自邑乘遽解患羊舌以免賴其生
　全(蹇之/乾)
蠱　延頸望酒不入我口深目自苦利得無有(訟之益/履之萃)
臨　仁政之德參參日息成都就邑日受厥福(㢲之/屯)
觀　牽頭擊尾屈折幾死彫世無仁不知所歸(升之/大畜)
噬嗑　教羊逐兎使魚捕䑕任非其人費日無功(需之/噬嗑)
賁　生角有尾張孽制家排揚逐狐張氏易公憂禍重
　凶
剝　去安就危墜陷井池破我玉螭
復　茹芝餌黄飡飲玉英與神流通長無憂凶(既濟/之蹇)
无妄　體重飛難未能越闗不離室垣(震之/鼎)
大畜　巢成樹折傷我彝器伯踒叔跌亡羊乃追
頤　六人俱行各遺其囊黄鵠失珠無以為明(賁之/噬嗑)
大過　播枝遷岐與母分離絶不相知(大有/之坤)
坎　迎福開户喜隨我後曹伯愷悌為宋國主
離　既癡且狂兩目又盲箕踞坐喑名為無用
咸　金梁鐵柱十年牢固完全不腐聖人安處
恒　裹糗荷糧與跖相逢欲飛不得為網所獲
遯　彭生為妖暴龍作災盜堯衣裳聚跖荷兵青禽照
　夜三旦夷亡(鼎之遯/比之蒙)
大壯　褐夫老婦不能生子鰥寡居處
晉　鷦鷯竊脂巢於小枝摇動不安為風所吹内寒飄
　摇常憂殆危
明夷　素車木輿不任負重王子出征憂疑為咎
家人　土陷四維安平不危利以居止保其玉女
睽　負牛上山力劣行難烈風雨雪遮遏我前中道復
　還(訟之/剝)
蹇　金城鐡郭上下同力政平民親冦不敢賊
解　清潔淵塞為讒所言證訓詰情繫於枳温甘棠聽
　斷昭然蒙恩(師之/蠱)
損　臯陶聽理岐伯悦喜西登華道東歸无咎
益　低頭竊視有所畏避行作不利酒酸魚敗衆莫貪
　嗜(鼎之/解)
夬　十雉百雛常與母俱抱鷄搏虎誰肯為娛
姤　髙阜山陵峻阤顛崩為國妖祥元后以薨
萃　六鷁退飛為襄敗祥陳師合戰左股疾傷遂以崩
　薨霸功不成(蹇之/蠱)
升　異國殊俗情不相得金木為仇酋賊擅役(家人之/未濟)
困　鴉噪庭中以戒災凶重門擊柝儕憂暴客
井　慈母赤子享賜得士獲夷服除以安王家側陋逢
　時(除疑/作徐)
革　迹造惡人使德不通炎旱為殃年榖大傷(迹造作/遷延坤)
　(之大/有)
鼎　躬履孔德以帶束帶文王燎獵呂尚獲福號稱太
　師封建齊國
震　征將止惡鼓鼙除賊慶仲奔莒子般獲福
艮　良夫淑女配合相保多孫壽子懽樂長久
漸　逶迤四牡思念父母王事靡盬不得安處(渙之/復)
歸妹　水壊我里東流為海龜鼉讙囂不得安居(豐之/兊)
豐　束帛戔戔賻我盂空徴召送君處號易子
㢲　乾行大德覆贍六合嘔喣成熟使我福德
兊　秦併六國更相克賊獲惠質圉鄭被其咎
渙　晦昧昏㝠君無紀綱甲子成亂簡公䘮亡
節　三足無頭弗知所之心狂精傷莫使為明不見日
　光(小畜/之復)
中孚　長夜短日隂為陽賊萬物空枯藏於北陸(夬之/明夷)
　(謙之/漸)
小過　依宵夜遊與君相遭除煩解惑使我無憂(無或/作先)
　(歸妹之/大有)
既濟　逐鹿南山知我入門隂陽和調國無災殘長子
　出逃須其仁君(逃一/作迎)
未濟　請騁作耳嗇不我與驅我父母
　　㢲之第五十七
㢲　温山松栢常茂不落鸞鳳以芘得其歡樂(鼎之泰/需之坤)
　(否之/恒)
乾　采唐沬鄉要我桑中失信不會憂在鉤帶(无妄之/恒師之)
　(噬/嗑)
坤　有鳥飛來集于宫樹鳴聲畏惡主將出去(屯之/夬)
屯　仁政之德參參日息成都就邑日受厥福
蒙　他山之錯與璆為仇夾攻吾城傷我肌膚邦家騷
　憂(明夷/㢲蒙)
需　齎貝贖狸不聽我辭繫於虎鬚牽不得來(震之咸/萃之蹇)
　(否之革/隨之師)
訟　一簧兩舌佞言諂語三姦成虎曾母投杼(師之/乾)
師　薄行搔尾逐雲涂水汚泥為陸下田宜稷
比　天門九重澤内難通明登到莫不見神公
小畜　闇昧不明耳聾不聰陷入深淵滅頂成凶(兊之/井)
履　霧露早霜日暗不明隂陽孽疾年榖大傷
泰　三階土廓德義明堂交讓往來享燕相承箕伯朝
　王錫我𤣥黄
否　爭鷄失羊利得不長陳蔡之患賴楚以安
同人　天旱水涸枯槁無澤未有所獲
大有　陶朱白圭善賈息貲公子王孫富利不貧
謙　龜厭江海陸行不止自令枯槁失其都市憂悔无
　咎
豫　黄鳥採蓄既嫁不答念吾父兄思復邦國
隨　田䑕野雛意當欲逃拘制籠檻不得動摇(夬之謙/需之隨)
蠱　平國不君夏氏作亂烏號竊發靈公殞命(既濟之/噬嗑臨)
　(之/晉)
臨　巨蛇大鰌戰於國郊上下閉塞君主走逃(剝之/艮)
觀　讒言亂國覆是為非伯竒留離恭子憂哀(豐之/鼎)
噬嗑　鬱映不明為隂所傷衆霧集聚共奪日光
賁　望城抱子見邑不殆公孫上堂大君歡喜
剝　三蟲為蠱剗迹無與勝母盜泉君子弗處(姤之觀/觀之困)
復　車馳人趨卷甲相求齊魯冦戰敗於犬丘(復之小/畜明夷)
　(之/兊)
无妄　欲訪子車善相欺紿桓叔相迎不見所期
大畜　爭雉失羊亡其金囊利得不長陳蔡之患賴楚
　以安(歸妹/之損)
頤　嵗莫花落陽入隂室萬物伏匿利不可得
大過　晨風文翰大舉就温過我成邑羿無所得(大壯/之震)
　(小畜之革/大過之豫)
坎　持鵠抱子見蛇何咎室家俱在不失其所
離　隠隠大雷霶霈為雨有女癡狂驚駭隣里
咸　無足斷跟居處不安凶惡為患(革之/蹇)
恒　破筐敝筥棄損於道不復為寶
遯　三鷄啄粟十雛從食饑鳶卒擊亡其兩叔(中孚之/頤作八)
　(雛從/食)
大壯　乘車七百以明文德踐土葵丘齊晉受福(兊之/剝)
晉　百足俱行相輔為强三聖翼事王室寵光(屯之履/晉之坤)
　(遯之復/井之履)
明夷　典䇿法書藏在蘭臺雖遭潰亂獨不遇災(坤之/大畜)
　(大有之恒/中孚之恒)
家人　西誅不服恃强負力倍道奔敵師徒敗覆(益之/同人)
　(需之/屯)
睽　春陽生草夏長條肄萬物蕃滋充實益有(井之/㢲)
蹇　磝磽秃白不生黍稷無以供祭祗靈代祀
解　褰衣涉河澗流浚多幸賴舟子濟脱無他(坤之萃/蹇之師)
損　宜行賈市所求必倍載喜抱子與利為友(未濟之/益大過)
　(之/恒)
益　兄征東燕弟伐遼西大克勝還封君河間
夬　初雖驚惶後乃無傷受其福慶相孝為王
姤　隨風乘龍與利相逢田獲三倍商旅有功憧憧之
　邑長安無他
萃　魚擾水濁冦圍吾邑城危不安驚恐狂惑
升　雖塞復通履危不凶保其明功以道立宗
困　坤厚地德庶物蕃植平康正直以綏大福(泰之解/賁之履)
　(渙之解/漸之復)
井　山水暴怒壊梁折柱稽難行旅留連愁苦(咸之/豫)
革　使燕築室身不庇宿家無聊賴織我衣服
鼎　矢石所射襄公㾐據吳子巢門傷病不治
震　日月運行一寒一暑榮寵赫赫不可得保顛隕墜
　墮更為士伍(中孚/之晉)
艮　宫門悲鳴臣圍其君不得東西
漸　戴盆望天不見星辰顧小失大福逃墻外(賁之蒙/小過之)
　(蠱/)
歸妹　天之所明禍不遇家反目相逐終得和美
豐　天隂霖雨塗行泥潦商人休止市無所有(革之睽/升之困)
　(夬之/大過)
旅　善門福喜增累盛熾日就有得宜其家國
兊　南山之楊華葉鏘鏘嘉樂君子為國寵光(革之/大有)
渙　畫龍頭頸文章未成甘言美語詭辭無名(升之蒙/蒙之噬)
　(嗑家人/之賁)
節　嬰兒孩子未有知識彼童而角亂我政事
中孚　隂作大姦欲君勿言鴻鵠利口發其禍亂荆季
　懐憂張伯被患
小過　德之流行利之四鄉雨師灑道風伯逐殃巡狩
　封禪以告成功(萃之比/益之復)
既濟　禹將為君裝入崑崙稍進陽光登見温湯功德
　昭明
未濟　五岳四瀆含潤為德行不失理民賴恩福(恒之/井頤)
　(之明夷/離之恒)
　　兊之第五十八
兊　班馬還師以息勞疲役夫嘉言入户見妻(觀之既/濟賁之)
　(蠱剝/之復)
乾　踐履厄難脱去危患入福喜門見誨大君(震之家/人豐之)
　(中/孚)
坤　子鉏執麟春秋作隂元聖將終尼父悲心(訟之同/人豫之)
　(大有革/之震)
屯　夾河為婚期至無船婬心失望不見所歡(屯之/小畜)
蒙　天孫帝子與日月處光榮於世福禄繁祉(解之/臨)
需　三年爭妻相隨奔馳終日不食精氣勞疲(乾之大/畜坎之)
　(家人年/一作羊)
訟　禹召諸神會稽南山執玉萬國天下安寧(姤之臨/鼎之艮)
　(損之/旅)
師　早霜晚雪傷害禾麥損功棄力饑無所食(比之遯/豐之離)
　(需之/咸)
比　嵩融持㦸杜伯荷弩降觀下國誅逐無道憂商之
　季失福逃走
小畜　生有聖德上配太極皇靈建中授我以福(家人/之需)
　(歸妹/之需)
履　下田陸黍萬華生齒大雨霖集波病漬腐
泰　子畏於匡困厄陳蔡明德不危竟克免害(渙之坎/大過之)
　(晉/)
否　有兩赤頭從五岳遊淫言無祐趨爾之丘俯伏聽
　命不敢動摇
同人　當得自知不逢凶災衰來復興終得福來
大有　朽根枯樹華葉落去卒逢火焱隨風僵仆(屯之/坎噬)
　(嗑之否艮之/需夬之恒)
謙　葛生衍蔓絺綌為願家道篤厚父兄悦喜
豫　東行求玉反得弊石名曰無直字曰醜惡衆所賤
　薄(家人/之否)
隨　瞻白用弦駑孱恐怯任力隨身如蝟見鵲偃視怒
　腸不敢拒格
蠱　瘡痍多病宋公危殆吳子巢門無命失所
臨　東山西岳㑹合俱食為吳從送以成恩福
觀　舞非其處失節多悔不合我意
噬嗑　南循汝水伐樹斬枝過時不遇惄如周飢
賁　公孫駕驪載遊東齊延陵説産遺季紵衣(艮之/未濟)
剝　乘輿八百以明文德踐土葵丘齊晉受福(㢲之/大壯)
復　雄處弱水雌在海邊别離將食哀悲於心
无妄　結網得鮮受福安坐終無禍患
大畜　秋南春北隨時休息處和履中無有憂凶
頤　啟户閉門巡狩釋寃夏臺羑里湯文悦喜
大過　符左契右相與合屬乾坤利貞乳生六子長大
　成就夙言如母
坎　飢蠶作室絲多亂緒端不可得
離　東壁餘光數暗不明主母嫉妒亂我事業(革之謙/大壯之)
　(恒謙/之屯)
咸　白茅􁀙酒靈巫拜禱神嗜飲食使君壽考
恒　范公陶朱巧賈貨資東之營丘易字子皮抱珠載
　金多得利歸
遯　三羖五䍧相隨俱行迷入空澤經涉虎廬循谷直
　北經涉六駁為所傷賊死於牙腹
大壯　雄鵠延頸欲飛入闗雨師灑道纎我袍裘車重
　難前侍者稽首
晉　中年蒙慶今嵗受福必有所得
明夷　禄如周公建國洛東父子俱封(革之/明夷)
家人　安牀厚褥不得久宿棄我嘉讌困於東國投杼
　之憂不成禍災(家人之睽/艮之節)
睽　蓄積有餘糞土不居利有所得
蹇　心願所喜乃今逢時我得利福不離兵革(既濟/之復)
解　目不可合憂來搔足怵惕危懼去其邦族(萃之/睽)
損　福德之士懽悦日喜夷吾相桓三歸為臣賞流子
　孫
益　夏姬附耳心聽悦喜利後博取
夬　叔迎兄弟遇巷在陽君子季姬並坐鼓簧(咸之/震)
姤　徙巢去家南遇白烏東西受福與喜相得
萃　舜登大禹石夷之野徵詣王庭拜治水土(乾之中/孚師之)
　(小/畜)
升　江河淮海天之都市商人受福國家富有
困　隠隠煩煩火燒山根下潤我隣獨不蒙恩(賁之/蹇)
井　闇昧不明耳聾不聰陷入深淵滅頂憂凶(㢲之/小畜)
革　鳥鳴喈喈天火將下燔我館舎災及妃后(中/孚)
鼎　十雉百雛常與母俱抱虎搏鷄誰敢難者
震　營城洛邑周公所作世建三十年歴八百福祐盤
　結堅固不落(井之/升)
艮　三人俱行别離將食一身五心反復迷惑
漸　三虎搏狼力不相當如鷹格雉一擊破亡
歸妹　養虎畜狼還自賊傷年嵗息長疾君拜禱雖危
　不凶
豐　後時失利不得所欲
旅　雉兎之東以野為場見鷹奔走死於谷口
㢲　秋蛇見穴不失其節夫人姜氏自齊復入
渙　鳥鳴巢端一呼三顛摇動東西危魄不安
節　命夭不遂死多為祟妻子啼喑早失其雄
中孚　茆屋結席崇我文德三辰斾旗家受行福
小過　羅網一張鳥無一翔征伐困極饑窮不食
既濟　天成地安積石為山潤給萬里人賴其歡
未濟　銅人鐡柱暴露勞苦終月卒嵗無有休止
　　渙之第五十九
渙　望幸不到文章未就羊子逐兎犬踦不得(未濟之/兊謙之)
　(既/濟)
乾　焱風阻越車馳竭竭棄名追亡失其和節憂心惙
　惙(需之/小過)
坤　蛇得澤草不憂危殆
屯　兩犬爭鬭股瘡無處不成仇讐行解却去
蒙　因禍受福喜盈其室求事皆得
需　江有寶珠海多大魚亟行疾去可以得財(節之/中孚)
訟　三牛生狗以戌為母荆夷上侵伯姬出走(坤之震/否之姤)
　(需之訟/賁之復)
師　安息康居異國穹廬非吾習俗使伯憂惑
比　行觸天綱馬死車傷身無聊賴困窮乏糧
小畜　裸裎逐狐為人觀笑牝鷄司晨主母亂門(大有/之咸)
履　為季求婦家在東海水長無舡不見所歡(屯之/蹇)
泰　男女合室二姓同食婚姻孔云宜我多孫
否　天門帝室黄帝所直藩屏周衞不可得入常安長
　在終無禍患
同人　齎金觀市欲置騮子猾偷竊發盜我黄寶
大有　三思俱行欲歸故鄉望邑入門拜見家親
謙　娶於姜女駕迎新婦少齊在門夫子悦喜
豫　伯仲旅行南求大䍧孟長痛足倩季負囊栁下之
　貞不失我邦
隨　潔身白齒衰老復起多孫衆子宜利姑舅
蠱　獨宿深夜嫫母畏晝平王逐建荆子憂懼
臨　追亡逐北呼還㓜叔至山而得復歸其室(未濟之/大過需)
　(之/渙)
觀　鳥飛無翼兎走折足雖欲㑹同未得其功
噬嗑　抱空握虚鴞驚我雛利出不成(離之/家人)
賁　山作大池陸地為海各得其所
剝　為虎所囓太山之陽衆多從者莫敢救藏
復　逶迤四牡思歸念母王事靡盬不得安處(旅之/漸)
无妄　獼猴所言語無成全誤我白馬使口不至(一作/使乾)
　(口/來)
大畜　飛不逺去卑厮内侍禄養未富(豐之/渙)
頤　大尾細腰重不可摇隂權制國平子逐昭
大過　旦生夕死名曰嬰鬼不可得祀(小畜之升未濟/之乾震之坤)
坎　子畏於匡困於陳蔡明德不危竟免厄害(兊之泰/大過之)
　(晉坤/之鼎)
離　畏昏?處候時昭朗卒逢白日為世榮主
咸　白鳥銜餌鳴呼其子旋枝張翅來從其母(晉之/震)
恒　宮商角徵五音和起君臣父子弟順有序唐虞襲
　德國無災咎
遯　季姬踟蹰望孟城隅終日至暮不見齊侯(豫之/㢲)
大壯　鬼哭於社悲傷無後甲子昧爽殷人絶祀(大過/之坤)
晉　天之所予福禄常在不憂危殆(小畜之遯損/之遯臨之復)
明夷　比目附翼相待為福姜氏季女與君合德(節之/隨)
家人　翕翕􁥰􁥰稍崩墜顛滅其令名長没不全(泰之/謙否)
　(之離益/之坎)
睽　折葉蔽目不見雉叔三足飛鳥逺去家室(師之/家人)
蹇　羊腸九縈相催稍前止須王孫乃能上天(豐之升/履之師)
　(蠱之剝/損之屯)
解　坤厚地德庶物蕃息平康正直以綏大福(泰之解/㢲之困)
　(賁之/履)
損　有莘外野不逢堯主復歸窮處心勞志苦
益　咠長景行來觀柘桑止伯自喜都叔允臧
夬　周師伐紂戰于牧野甲子平旦天下喜悦(謙之噬/嗑節之)
　(升/)
姤　踰江求橘并得大栗烹羊食豕飲食歌笑
萃　敝笱在梁魴逸不禁漁父勞苦口燋喉乾虚空無
　有(遯之/大過)
升　生有隂孽制家非陽遂受還作張氏易休憂禍重
　凶
困　絶域異路多有怪惡使我驚懼思我故處
井　迷行失道不得馬牛伯賈逃亡市没無有
革　雌鸑生鵰神異興起乘雲龍騰民戴為父
鼎　疊疊纍纍如岐之室畜一息十古公治邑(恒之/小過)
震　瘡瘍疥瘙孝婦不省君多疣贅四時作災
艮　羊頭兎足羸痩少肉漏囊敗粟利無所得(剝之恒/既濟之)
　(訟/)
漸　孽蔑徙靡空無誰是言季不明樂減少解
歸妹　妹貌親熟敗君正色作事不成自為心賊
豐　四馬共轅東上泰山騂驪同力無有重艱與君笑
　言(剥之/解)
旅　隂變為陽女化為男治道得通君臣相衞(豐之節/未濟之)
　(夬屯/之離)
㢲　南國少子才略美好求我長女賤薄不與反得醜
　惡後乃大悔(比之漸泰之/震漸之困)
兊　昭公失常季氏悖狂遜齊處野䘮其寵光(遯之/蠱)
節　文山紫芝雍梁朱草生長和氣王以為寶公尸侑
　食福禄来處(同人之剝/豐之家人)
中孚　牽羊不前與心戾旋聞言不信誤紿丈人
小過　東山西山各自止安心雖相望竟不同堂(姤之/坤漸)
　(之屯中/孚之賁)
既濟　鹿求其子虎廬之里唐伯李耳貪不我許(隨之/否)
未濟　三虎上山更相跑哮心志不親如仇與怨(姤之/小過)
　　節之第六十
節　海為水王聰聖且明百流歸德無有叛逆常饒優
　足不利攻玉所求弗得(末二句/疑衍)
乾　虎豹怒咆慎戒外憂上下俱騷士民無聊
坤　探巢得雛鳩鵲俱来使我心憂
屯　日望一食常恐不足禄命寡薄
蒙　良馬疾走千里一宿離逃他鄉誰能追復
需　鵲巢鳩城上下不親内外乖畔子走失願
訟　雲龍集㑹征討西戎招邊定衆誰敢當鋒
師　春多膏澤夏潤優渥稼穡成熟畆獲百斛(臨之/明夷)
比　僮妾獨宿長女未室利無所得(豫之益蠱之/履乾之蒙)
小畜　四野不安東西為患退身止足無出邦域乃得
　全完賴其生福(觀之小過旅之/豫大有之睽)
履　長寧履福安我百榖嘉賔上堂與季同牀
泰　騏驥綠耳章明造父伯夙奉獻衰續厥緒佐文成
　霸為晉元輔
否　張陳嘉謀贊成漢都主歡民喜其樂休休(張良陳/平也)
同人　大面長頭来解君憂遺吾福善與我嘉惠
大有　畏昏不行待旦昭明燎獵受福老賴其慶(夬之/損)
謙　伯去我東首髮如蓬長夜不寐輾轉空牀内懐惆
　悵憂摧肝腸(姤之/遯)
豫　朽條腐索不堪施用安靜候時以待親知
隨　比目四翼相倚為福姜氏季女與君合德(渙之/明夷)
蠱　履堦升墀登髙崔嵬福禄洋溢依天之威
臨　奢淫吝嗇神所不福靈祗憑怒鬼瞰其室
觀　大步上車南到喜家送我狐裘與福載来(中孚之/泰未濟)
　(之/坤)
噬嗑　東行西步失次後合乾侯野井昭公失居與彼
　作期不覺至夜
賁　喜樂踴躍来迎歡客鵲巢百兩以成嘉福多獲利
　益
剝　非理所求誰肯相與往來不獲徒勞道路
復　北敵匈奴數侵邊境左袵為長國猶未慶
无妄　續事康域鍼折不成嬰兒短舌説辭無名(一作/征不)
　(以理辭乃無名縱/獲臣子伯功不成)
大畜　景星明堂麟遊鳳翔仁施大行頌聲作興(豫之/節損)
　(之/坤)
頤　文明之世銷鋒鑄耜以道順昌百王不易(一作焚/膏銷鋒)
　(鑄壓危凶招来/文德君安其國)
大過　鳥飛無羽鷄鬭折距徒自長嗟誰肯為侶(一作/不順)
　(其德自/為凶咎)
坎　羣隊虎狼嚙彼牛羊道路不通妨人害商
離　商伯沉醉庶兄奔逺遊女蕩夫仁德並孤
咸　三狸搏䑕路遏前後當此之時不能脱走
恒　陶叔孔圉不處亂國初雖未萌後受福慶
遯　奮翅鼓翼翺翔外國逍遥北域不入温室
大壯　德音孔博升在王室八極蒙祐受其福禄
晉　當變立權擿解患難渙然氷釋大國以安(升之/震)
明夷　羽動角甘雨續草木茂年嵗熟
家人　天所佑助福來禍去君王何憂
睽　方喙廣口聖智仁厚釋解倒懸唐國大安(小畜之/噬嗑)
蹇　葛藟蒙棘華不得實讒佞亂政使恩壅塞(泰之蒙/蠱之明)
　(夷師之/中孚)
解　皇母多恩字養孝孫脱於襁褓成就為君
損　積水下溼北陸苦寒露宿多風君子傷心(睽之/㢲)
益　伯夷叔齊貞㢘之師以德防患憂禍不存(革之否/歸妹之)
　(臨中孚/之解)
夬　一雌二雄子不得公亂我族類使吾心憒
姤　主安多福天禄所伏居之寵昌君子有光
萃　千嵗槐根身多斧瘢樹維枯屈枝葉不出
升　周師伐紂勝殷牧野甲子平旦天下大喜(謙之噬/嗑渙之)
　(夬/復)
困　日走月步趨不同舎夫妻反目主君失居(豐之同/人小畜)
　(之同人/豫之睽)
井　宣勞就力為王主國安土成稷天下蒙福
革　諷德誦功美周盛隆奭旦輔成光濟冲人(明夷之/蒙益之)
　(升/)
鼎　三夜不寢憂來益甚戒以危懼棄其安居
震　思願所之乃今逢時洗濯故憂并其懽來(睽之/艮)
艮　噂噂懾懾夜行晝伏謀議我資來攻吾室空盡己
　財幾無所食
漸　騂牛亡子鳴於大野申後隂徵還歸其母説我除
　悔
歸妹　王良善御伯樂知馬周旋步驟行中規矩止息
　有節延命壽考(遯之/豫)
豐　釋然逺咎避患革害田獲三狐以貝為寶
旅　仁獸所處國無凶咎市賈十倍復歸惠里
㢲　六目俱視各欲有志一言不同乖戾生訟
兊　傅説休明驂御四龍周徑萬里無有危凶
渙　伯仲叔季日暮寢寐醉醒失明䘮其貝囊卧拜道
　旁(謙之/蠱)
中孚　江有寶珠海多大魚亟行疾至可以得財(渙之/需)
小過　逺視千里不見所視離婁之明無益於耳
既濟　弱足刖跟不利出門市賈無贏折亡為患(乾之/鼎)
未濟　利盡得媒時不我來鳴雌深步寡宿獨居
　　中孚之第六十一
中孚　鳥鳴喈喈天火將下燔我屋室災及妃后(兊之/革)
乾　黄虹之野賢君所在管仲為相國無災咎
坤　叔梁有名相與合齒乾坤利貞乳生六子長大成
　就夙言如母
屯　蝗齧我稻驅不可去實穗無有但見空藁(豫之/師)
蒙　嬰兒求乳母歸其子黄麑悦喜
需　折葉蔽目不見稚叔失旅亡民逺去家室
訟　䍧羊羵首君子不飽年饑孔荒士民危殆
師　靈龜陸處盤桓失所伊子退耕桀亂無輔(歸妹之/井歸妹)
　(之/剥)
比　威約拘囚為人所誣臯陶平理幾得脱免
小畜　烏升鵲舉照臨東海尨降庭堅為陶叔後封於
　蓼丘福履綏厚(謙之頤需之/大畜觀之頤)
履　四目相視稍延同執日昳之後見吾伯姊(益之/需)
泰　大步上車南至喜家送我狐裘與福載來(節之觀/未濟之)
　(坤/)
否　穿都相合未敢面見媒妁無良使我不鄉
同人　鴻飛遵陸公母不復伯氏客宿(剥之/井)
大有　代戍失期患至無聊懼以發難為我開基邦國
　憂愁
謙　伯氏爭言戰於龍門搆怨結禍三世不安
豫　周政養賊背生人足陸行不安國危為患
隨　蜩螗歡喜草木嘉茂百果蕃生日益富有(謙之/解)
蠱　薄災暴虎風吹雲却欲上不得復歸其宅
臨　乘騮駕驪遊至東齊遭遇行旅送我以貨厚得利
　歸
觀　鳳生十子同巢共乳歡悦相保
噬嗑　桃雀竊脂巢於小枝動摇不安為風所吹心寒
　慄摇常憂殆危(損之/渙)
賁　東山西山各自止安雖相登望不得同堂(姤之坤/漸之屯)
　(渙之/小過)
剝　匍匐出走驚懼皇恐白虎生孫蓐收在後
復　重弋射隼不知所定質疑蓍龜告以肥牡明神答
　報宜利止居
无妄　開門内福喜至我側加以善祥為吾家宅宮城
　洛邑以昭文德
大畜　鳥飛狐鳴國亂不寧下强上弱為隂所刑
頤　三鷄啄粟八雛從食飢鷹卒擊失亡兩叔
大過　歎息不悦憂逆中出䘮我金罌无妄失位
坎　剛柔相呼二姓為家霜降既同惠我以仁(家人之/損漸之)
　(離/)
離　送我季女至於蕩道齊子旦夕留連乆處
咸　低頭竊視有所畏避行作不利酒酸魚敗衆莫貪
　嗜(鼎之/解)
恒　典策法書藏在蘭臺雖遭亂潰獨不遇災(㢲之明/夷坤之)
　(大畜大/有之恒)
遯　旦醉病酒暮即瘳愈獨不及咎
大壯　畫龍頭頸文章未成甘言美語説辭不名(升之/蒙蒙)
　(之噬嗑家/人之賁)
晉　日月運行一寒一暑榮光赫赫不可得保顛躓殞
　墜更為士伍(㢲之/震)
明夷　爭利王市朝多君子蘇氏六國獲其榮寵
家人　六蛇奔走俱入茂草驚於長塗畏懼啄口(井之/兊豐)
　(之/兊)
睽　懸貆素餐食非其任失輿剝廬休坐徙居(頤之/益)
蹇　歡欣九子俱見大喜攜提福至王孫是富
解　伯夷叔齊貞廉之師以德防患憂禍不存(革之否/歸妹之)
　(臨節/之益)
損　雄聖伏名人匿麟驚走鳳飛北亂潰未息(否之大/過剝之)
　(臨/)
益　久鰥無偶思配織女求其非望自令寡處
夬　破亡之國天所不福難以止息
姤　老慵多欲弊政為賊阿房驪山子嬰失國
萃　三羖六䍧相隨俱行迷入空澤經涉虎廬為所傷
　賊死於牙腹
升　噬囁􁰣嚾昧㝠相搏多言少實語無成事(明夷之/豫謙之)
　(乾/)
困　舞陽漸離擊筑善歌慕丹之義為燕荆軻隂謀不
　遂霍目死亡功名何施
井　尹氏伯竒父子分離無罪被辜長舌為災
革　五精亂行政逆皇恩湯武赫怒天伐利域
鼎　西歴玉山東入玉門登上福堂飲萬嵗漿
震　行觸忌諱與司命忤執囚束縛拘制於吏迷人有
　喜
艮　機父不賢朝多讒臣君失其政保我久貧
漸　三人俱行北求大䍧孟長病足倩季負囊栁下之
　貞不失我邦
歸妹　鵠思其雄欲隨鳳東順理羽翼出次日中雖留
　比邑復歸其室(益之觀需之/離豐之泰)
豐　常德自如不逢禍災(如一/作加)
旅　白鵠遊望君子以寧履德不愆福禄來成
㢲　膚敏之德發憤忘食虜豹擒説為王得福(大有/之困)
兊　百足俱行相輔為强三聖翼事王室寵光國富民
　康(屯之/履)
渙　生不逢時困且多憂年老衰極中心悲愁
節　出門蹉跌看道後旅買羊逸亡所謂逃走空手握
　拳坐狼為咎
小過　牧羊稻田聞虎喧讙畏懼惕息終無禍患(隨之/漸井)
　(之否剥/之損)
既濟　龍潛鳳池箕子變服隂孽萌作
未濟　國無比隣相與爭强紛紛凶凶天下擾攘
　　小過之第六十二
小過　初雖驚惶後反無傷受其福慶永永其祥
乾　積德累仁靈祐順信福祉日增
坤　謹慎重言不幸遭患周召述職脱免牢門
屯　鳥飛鼓翼喜樂堯德虞夏著功要荒賔服
蒙　牙蘖生齒室堂啟户幽人利貞鼓翼起舞
需　使伯東求拒不肯行與叔爭訟更相毁傷
訟　手足易處頭尾顛倒公為雌嫗亂其蠶織
師　匠卿操斧豫章危殆袍衣既剝禄命訖已
比　天女踞牀不成文章南箕無舌飯多砂糠虐衆盜
　名雌雄折頸(大畜/之益)
小畜　大椎破轂長舌亂國墻茨之言三世不安
履　銜命辱使不堪厥事中墜落去更為負載
泰　三蛇共室同類相得甘露時降生我百榖
否　衣繡夜遊與君相逢除患解惑使君不憂
同人　被髮獸心難與為隣來如風雨去如絶弦為狼
　所殘
大有　剛柔相呼二姓為家霜降既同惠我以仁(家人/之損)
　(中孚之坎/漸之離)
謙　牛耳聾瞶不曉聲味委以鼎俎治亂潰潰
豫　低頭竊視有所畏避行旅不利酒酸魚餒衆莫貪
　嗜(鼎之/解)
隨　雨師娶婦黄巖季子成禮既婚相呼南上膏我下
　土年嵗大有(否之坤恒之晉豐/之比豐之大過)
蠱　戴盆望天不見星辰顧小失大遁逃墻外(賁之蒙/㢲之漸)
　(益之/中孚)
臨　二人輦車徙去其家井沸釡鳴不可以居
觀　攘臂反肘怒不可止狼戾腹心無與為市
噬嗑　湯火之憂轉解喜來
賁　忠信輔成王政不傾公劉肇基文武綏之
剝　登髙折木頓躓蹈險車傾馬疲叔伯嗟嘘
復　桑方隕落黄葉敗散失勢傾側如無所立
无妄　鸞鳳翺翔集于家國念我伯姊與母相得
大畜　隂淫所居盈溢過度傷害禾稼
頤　霄㝠髙山道險峻難王孫罷極困於阪間
大過　和璧隋珠為火所燒㝠昧失明奪精無光棄於
　道傍
坎　虞君好田惠我老親恭承宗廟長愠不去復我内
　事
離　爪牙之士怨毒祈父轉憂與己傷不及母(謙之/歸妹)
咸　倉盈庾億宜稼黍稷年嵗有息
恒　窻牖户傍通利明光賢智輔聖仁德大行家給人
　足海内殷昌(大畜/之升)
遯　忉忉之患凶重與薦為虎所吞
大壯　水無魚滋陸為海涯君子失居小人相攜
晉　九疑鬱林沮溼不中鸞鳳所惡君子攸去(无妄/之㢲)
明夷　六翮泛飛走歸不及脱歸王室上其騂特
家人　不直莊公與我爭訟媒伯無禮自令壅塞
睽　倉庚多億宋公危殆吳子巢門殞命失所(庚一/作庾)
蹇　失羊捕牛無損無憂
解　夏麥麩􁟧霜擊其芒疾君敗國使我誅傷(泰之/賁)
損　昧昧暗暗不知白黑風雨亂擾光明伏匿幽王失
　國
益　執斧破薪使媒求婦和合二姓親御飲酒色比毛
　嬙姑公説喜
夬　六疾生狂癡走妄行北入患門與禍為鄰
姤　驅羊就羣狼不肯前慶季愎諫子之被患
萃　二人異路東趨西步十里之外不知相處
升　義不勝情以欲自營覩利為躬折角摧頸
困　騷騷擾擾不安其類疾在頸項凶危為憂
井　三河俱合水怒湧躍壊我王室民困於食
革　陽曜旱疾傷病稼穡農人無食
鼎　流浮出食載豢入屋釋轡繫馬西南廡下
震　門户之居可以止舎進士不殆安樂相保
艮　過時不歸雌雄苦悲徘徊外國與母分離(咸之遯/豫之大)
　(壯/)
漸　中田有廬疆埸有𤓰獻進皇祖曾孫壽考
歸妹　失時無友覆家出走何如䘮狗
豐　反鼻岐頭二寡獨居
旅　衣裳顛倒為王來呼成就東周封受大福
㢲　飛不逺去還歸故處興事多悔
兊　含血走禽不曉五音匏巴鼓瑟不悦於心
渙　求玉獲石非心所欲祝願不得
節　山崩谷絶大福盡歇涇渭失紀玉石既已
中孚　雜目懼怒不安其居散漫府藏無有利得
既濟　衆邪充側鳳凰折翼㣲子復北去其邦國
未濟　六月采芑征伐無道張仲叔季孝友飲酒(離之/坎)
　　既濟之第六十三
既濟　𤣥兔捐掌與足相視證訊詰問詿情自侶死誣
　難告口為身禍
乾　游駒石門騄耳安全受福西隣歸隠玉泉
坤　陽春草生萬物風興君子所居禍災不到
屯　人無足法紱除牛出雄走羊驚不失其家
蒙　太山上奔變見太傲陳吾廢忽作為禍患
需　乘龍光土先暗後明燎獵大得太師以昌
訟　羊頭兎足羸痩少肉漏囊貯粟利無所得(渙之艮/剝之恒)
師　因禍受福喜盈其室螟蟲不作君無苛惑
比　舜升大禹石夷之野徵詣黄門拜治水土(乾之中/孚豫之)
　(小畜兊/之萃)
小畜　烏子鵲雛常與母居顧類羣聚不離其巢
履　夷羿所射發輒有獲矰加蒼鷹雙鳥俱得
泰　晨風文翰大舉就温昧過我邑羿無所得(小畜之/革大過)
　(之豫大/壯之震)
否　六喜三福南至歡國與喜同樂嘉我潔德
同人　鬬龍股折日就遂明自外為主弟伐其兄
大有　蒙慶受福有所獲得不利出域
謙　蠻夷戎狄太隂所積涸氷沍寒君子不存
豫　畏昏?處候時昭明卒遭白日為榮祿主
隨　水流趨下欲至東海求我所有買鮪與鯉(姤之否/損之需)
　(益之/无妄)
蠱　冠帶南遊與福喜期徼為嘉國釋為逢時
臨　莎鷄振羽為季門户新沐彈冠仲父悦喜
觀　結衿流弼遭讒桎梏周召述職身受大福
噬嗑　田䑕野鷄意常欲逃拘制籠檻不得􁒬摇(夬之/謙需)
　(之隨㢲/之隨)
賁　居華山巔遊觀浮雲有雨不濡心樂無憂
剝　傾倚將顛亂不能存英雄作業家困無年
復　心願所喜乃今逢時保我利福不離兵革(兊之/蹇)
无妄　靈龜陸處盤桓失所阿衡退耕夏封於國
大畜　弱水之右有西王母生不知老與天相保不利
　行旅
頤　抱瑰求金日暮坐吟終身卒嵗竟無成功
大過　言笑未畢憂來暴卒身加檻纜囚繫縳束
坎　望幸不至文章未成王子逐兎犬踦不得(未濟/之兊)
離　震悚恐懼多所畏忌行道留難不可以步
咸　雄狐綏綏登山崔嵬昭告顯功大福允興
恒　火起吾後喜炙我廡蒼龍含水深噀吾柱雖憂无
　咎
遯　危坐至暮請求不得膏澤不降政戾民忒(剝之頤/需之頤)
　(漸之/坎)
大壯　孟春和氣鷹隼搏鷙衆雀憂潰
晉　緩法長姦不能理寃沉湎失節君受其患
明夷　魚鼈貪餌死於網釣受危因寵為身殃咎
家人　金精耀怒帶劍過午徘徊髙原宿於山谷兩虎
　相距弓矢滿野(震之/豫)
睽　四目相望精近同光並坐鼔簧
蹇　茹芝餌黄飲酒玉漿與神流通長無憂凶
解　求獐嘉鄉惡蛇不行豳岐口還復反其床
損　天門地户幽㝠不觀不知所在(觀一/作睹)
益　跛足息肩有所忌難金城鐡郭以銅為闗藩屏息
　衞安止無患(遯之/旅)
夬　三雁俱飛欲歸稻池經涉山澤為矢所射
姤　濟深難渡濡我衣袴王子善濯決無他故
萃　飲酒醉飽跳趨爭鬭伯傷叔僵東家治䘮(比之鼎/大畜之)
　(晉益/之蒙)
升　跛躓未起失利後市蒙被殃咎不得鹿子
困　辰次降婁建星中堅子無逺行外顛霄陷遂合訖
　終
井　商風召寇来呼外盜間諜内應與我爭鬭殫已寶
　藏主人不勝
革　甘露醴泉太平機闗仁德感應嵗樂民安
鼎　祭仲子突要門逐忽禍起子傷弟代其兄鄭文不
　昌
震　反孽難步留不及舎露宿澤陂亡其襦袴
艮　狼虎結謀相聚為保伺候牛羊病我商人
漸　明德克敏乘興貢舉放勲御用乂哲蒙佑
歸妹　貧鬼守門日破我盆毁罌破甕空虚無子(損之/剝)
豐　天命赤烏與兵徼期征伐無道箕子遨遊
旅　威約拘囚為人所誣臯陶平理剖械出牢脱歸家
　閭
㢲　羊驚虎狼聳耳羣聚無益威僵為齒所傷
兊　初雖啼號後必慶笑光明照耀百嘉如意
渙　馬服長股宜行善市蒙祐諧偶獲金五倍
節　應門内崩誅賢殺暴上下咸惬景公失位長歸元
　洹望妻不來
中孚　執斧破薪使媒求婦好合二姓親御斯酒色比
　毛嬙姑悦公喜(小過/之益)
小過　兩輪日轉南上大阪四馬共轅無有險難與禹
　笑言(賁之/需)
未濟　千柱百梁終不傾僵周家寧康
　　未濟之第六十四
未濟　志慢未習單酒糗脯數至神前欲求所願反得
　大患
乾　旦生夕死名曰嬰鬼不可得祀(渙之大過震之/坤小過之升)
坤　大步上車南至喜家送我狐裘與福喜來(節之觀/大過之)
　(困中孚/之泰)
屯　西多小星三五在東早夜晨行勞苦無功(大過/之夬)
蒙　北陸藏冰君子心悲困於粒食鬼驚我門
需　山泉暴怒壊梁折柱稽難行旅留連愁苦
訟　比目四翼來安吾國福喜上堂與我同牀(損之隨/同人之)
　(兊比/之離)
師　狡兎趯趯良犬逐咋雄雌爰爰為鷹所獲
比　增禄益福喜來入室解除憂惑
小畜　騎龍乘鳳上見神公彭祖受制王喬贊通巫咸
　就位拜福無窮(家人/之剝)
履　天火卒起燒我旁里延及吾家空盡己財
泰　金帛黄寶宜與我市嫁娶有息利得萬倍
否　鬼魅之居凶不可舎
同人　飛鳥逐兎各有畏惡鵰鷹為賊亂我室舎
大有　初雖驚惶後乃無傷受其福慶
謙　兩金相擊勇氣均敵日月鬭戰不破不缺
豫　曳綸河海掛釣魴鯉王孫利德以享仲發(一作/友)
隨　犬畏虎狼依人作輔三夫執㦸伏不敢起身安无
　咎
蠱　蜘蛛作網以伺行旅青蠅嚵聚觸我羅域為網所
　得死於網羅
臨　所望在外鼎命方來拭爵滌罍炊食待之不為季
　憂
觀　日月並居常暗匪明髙山崩顚丘陵為溪(蹇之/咸)
噬嗑　春服既成載華復生莖葉茂盛實穗泥泥
賁　華首山頭仙道所遊利以居止長无咎憂
剝　三狐嘷哭自悲孤獨野無所由死於丘室
復　火中暑退求藿其食商人不至市空無有
无妄　獨立山顛求麋耕田草木不闢秋饑無年
大畜　火雖熾在吾後冦雖近在吾右身安吉不危殆
　(歸妹/之震)
頤　􁬗􁬗􁀙􁀙貧鬼相責無有懽怡一日九結(豐之/晉)
大過　追亡逐北呼還㓜叔至山而得反歸其室(渙之/臨需)
　(之/渙)
坎　銜命辱使不堪厥事遂墮落去更為欺吏
離　被珠銜玉沐浴仁德應聘唐國四門穆穆蟊賊不
　作凶惡伏匿
咸　機闗不便不能出言精誠適通為人所寃
恒　甕破缶缺南行亡失
遯　唇亡齒寒積日凌根朽不可用為身災患
大壯　蒙惑憧憧不知西東魁罡指南告我失中利以
　宜止去國憂患
晉　鳥鴟搏翼以避隂賊盜伺二女賴厥生福旱災為
　疾君無黍稷
明夷　名成德就項領不伐景公耄耋尼父避去
家人　言與心詭西行東望鯀湮洪水佞賊為禍
睽　獫狁匪度治兵焦穫伐鎬及方與周爭疆元戎其
　駕衰及夷王(末句一作/以安我王)
蹇　三火起明雨滅其光髙位疾顚驕恣誅傷
解　隂涿川決水為吾祟使我潰心母樹枲麻居止凶殆
損　厭浥晨夜道多湛露沾我襦袴重難以步
益　宜行賈市所求必倍載喜抱子與利為友(大過之/恒㢲之)
　(損/)
夬　隂變為陽女化為男治道得通君臣相承(渙之旅/豐之節)
　(屯之/離)
姤　淵蔽牡荆生翳山旁仇敵皆憎孰肯相迎
萃　坐茵乘軒握德宰臣虞叔受命六合和親
升　雲興蔽日雨集草木年茂嵗熟
困　播枝折岐與母别離絶不相知(旅之/大過)
井　天旱水涸枯槁無澤困於沙石未有所獲
革　圭璧琮璜執贄見王百里􁐼戚應聘齊秦
鼎　龍渴求飲雲黑景從河伯捧醴跪進酒漿流潦滂
　滂
震　雹梅零蔕心思積憤亂我雲氣
艮　鹿求其子虎廬之西唐伯李耳貪不我許(渙之既/濟隨之)
　(否/)
漸　穿匏挹水搆鐵燃火勞瘦力竭饑渴為禍
歸妹　龍生馬淵壽考且神舎宿軒轅居樂長安
豐　崔嵬北岳天神貴客温仁正直主布恩德衣冠不
　已蒙受天福
旅　鬼夜哭泣齊失其國為下所賊
㢲　二政多門君失其權三家専制禍起季孫
兊　望幸不到文章未就三子逐兎犬踦不得(渙/卦)
渙　伯虎仲熊德義淵𢎞使布五教隂陽順序
節　兩足四翼飛入家國寧我伯姊與母相得
中孚　春秋禱祝解禍除憂君無災咎
小過　牧羊稻園聞虎諠讙畏懼悚息終無禍患(剝之/損井)
　(之否隨/之漸)
既濟　大蛇巨魚相搏於郊君臣隔塞郭公出廬
　
　
　
　
　
　
　
　
　
　
　
　焦氏易林卷四
