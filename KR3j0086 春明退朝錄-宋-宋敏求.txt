#+TITLE: 春明退朝錄-宋-宋敏求
#+DATE: 2018-05-12 10:18:14
#+SOURCE: github.com/kanripo/KR3j0086 master 6f9ce4ae                
欽定四庫全書　　　　　子部十
　春明退朝錄　　　　　　雜家類三(雜説之屬/)
　　提要
　　　　(臣/)等謹按春明退朝錄三卷宋宋敏求撰敏
　　　　求字次道平棘人自署常山舉古郡名也以
　　　　賜進士及第為館閣校勘終龍圖閣直學士
　　　　事蹟具宋史本傳是書見於馬端臨經籍考
　　　　者故事及雜家二類並收今觀所記凡宋代
　　　　典制十之九而雜説雜事僅存一二則入故
　　　　事類者是也前有敏求自序稱熙寧三年予
　　　　以諫議大夫奉朝請考宋史敏求熙寧元年
　　　　以知制誥貶知絳州即於是歲詔還為諫議
　　　　大夫王安石惡吕公著出知潁州敏求草制
　　　　忤安石請解職未聽㑹李定自秀州判官除
　　　　御史敏求封還詞頭遂以本官奉朝請又考
　　　　宋史吕公著之罷中丞正在熙寧三年盖即
　　　　是時王偁東都事畧謂敏求自絳州遷右諫
　　　　議大夫後知誥詔在職六年者誤也其序末
　　　　但稱十一月晦盖蒙上熙寧三年之文然其
　　　　下卷又有熙寧七年六月十三日之注豈先
　　　　為序而後成書如程伊川春秋説之類歟書
　　　　中紀朝廷掌故大都典確可據盖宋氏為文
　　　　獻舊家故所言足徵於考史者深有裨益焉
　　　　乾隆四十二年六月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官(臣/)陸　費　墀
春明退朝録原序
熈寧三年予以諫議大夫奉朝請每退食觀唐人洎本
朝名輩撰著以補史遺者因纂所聞見繼之先廬在春
明里題為春明退朝録云十一月晦常山宋敏求述
欽定四庫全書
　春明退朝録卷上　　　　宋　宋敏求　撰
國朝宰相趙令盧相文潞公四十三登庸冦莱公四十
四王沂公四十五賈魏公四十八
樞宻副使趙令三十九冦莱公三十一晏元獻公三十
五韓魏公三十六
參知政事蘓侍郎易簡三十六王沂公三十九
知制誥蘓侍郎二十六王沂公二十七盧相楊文公晏
元獻公宣獻公今宣徽使王公拱辰皆二十八夏文荘
三十
學士蘓侍郎二十八晏元獻公宣徽王公皆三十宣獻
公三十五王沂公李邯鄲皆三十六楊文公錢子飛皆
三十七盧相今參政王禹玉皆三十八
吳正肅言律令有丁推推字不通少壮之意當是丁稚
唐以大帝諱避之損其㸃畫云
真宗朝嵗時始賜飲於宰相第大兩省待制以上赴林
尚書特以諫議大夫為三司副使亦預焉既而并諸副
使遂以為常王太尉主㑹唯用太官之膳少加堂餐自
丁晉公助以家饌至今踵之
天聖七年玉清宫災遂罷輔臣為宫觀使而景靈㑹靈
祥源三宫觀以學士舍人管勾康定元年李康靖公罷
參知政事為資政殿大學士提舉㑹靈觀自後學士皆
為提舉至和初晏元獻公以舊相為觀文殿大學士提
舉萬夀觀而武臣今致政李少師端愿為觀察使止得
管勾祥源觀自陳於樞府宗衮(宋元憲也謝眺/謂謝安為宗衮)乃加以
都管勾今朝官亦云提舉非故事也
宗衮嘗言律云可従而違堪供而闕亞六經之文也宋
景文言人之屬文自穏當字第初思之未至也又曰為
文是靜中一業爾
本朝置樞宻使副或置知樞宻院同知院然使與知院
不並置也熙寧元年文潞公吕宣徽為使而潤州陳丞
相自越州召為知院前一嵗陳丞相為副使位在吕公
之上故也
國初范魯公王沂公魏僕射三相罷趙令獨相始置參
知政事自是一相或二相至咸平中始有吕文穆李文
靖向文簡三相又至至和中文潞公劉丞相富鄭公三
相
太平興國四年石元懿始以樞宻直學士簽書院事八
年張司空齊賢王公沔並以諫議大夫同簽書樞宻院
事景徳三年馬正惠以檢校太傅韓公崇訓以檢校太
保並簽書樞宻院事治平二年今郭宣徽為同簽書院
事
文臣為樞宻使皆帶檢校太尉太傅兼本官乾興元年
錢文僖以兵部尚書為樞宻使不帶檢校官有司之失
也
趙徳明歸欵真宗賜以宗姓然不附屬籍晁文元草制
云奕世荷殿邦之徳舉宗聨命氏之榮寳元二年元昊
叛詔削屬籍非也
唐太宗自撰鄭元成碑徳宗亦撰叚秀實碑本朝太宗
撰中令趙公碑皇祐中王侍郎子融守河中還乃以唐
明皇所題裴耀卿碑額上之仁宗遂御篆賜沂公碑曰
旌賢其後踵之者懐忠(吕許/公)顯忠(李忠/武)旌忠(冦莱/公)全徳
元老(王太/尉)教忠積慶(文潞公/父洎)親賢(李侍中/用和)褒親(齊國獻/穆公主)
旌功(曹㐮/悼)舊學(晏元/獻)崇儒(丁文/簡)舊徳(張鄧/公)顯先積慶(趙/中)
(令子/丞)旌忠懐徳(張侍/中耆)儒賢(髙文/荘)褒賢(范文/正)思賢(劉丞/相沆)清
賢(王武/恭)旌忠元勲(狄武/㐮)褒忠(陳恭/公)純孝(張文/孝)英宗御篆
忠規徳範(宋元/憲)上御篆淳徳守正(吕文/穆)大儒元老(賈魏/公)
國朝歴三師三公者太祖即位天雄節度符魏王彦卿
自守太尉為太師定難節度西平王李中令彛興自守
太傅為太尉荆南節度南平王髙中令保融自守太保
為太傅
趙令以司徒太保侍中在中書以太保中書令留守西
京又以太師西京養疾王文正以司空司徒太保在中
書以太尉罷為玉清昭應宫使
范魯公以司徒在中書王沂公薛文惠吕文穆並以司
空在中書丁晉公馮魏公王冀公並以司空司徒在中
書韓魏公以司空在中書司徒為節度侍中曹襄悼文
潞公並以司空為樞宻使侍中吕文靖罷相以司徒監
修國史曽魯公以司空為節度侍中
吕許公以太尉致仕張鄧公曽魯公並以太傅致仕陳
恭公以司徒致仕李相昉張相齊賢章郇公宋鄭公富
韓公並以司空致仕
國朝宰相為僕射魏公仁浦趙令薛文惠沈恭惠宋惠
安李文貞吕文穆吕正惠李文靖張司空王文正向文
簡王冀公冦莱公吕許公王沂公賈魏公陳恭公韓魏
公文潞公富鄭公曽魯公二十二人樞相為僕射陳文
忠曹襄悼張榮僖王康靖四人樞宻使為僕射石元懿
一人
列聖神御殿始咸平初真宗令供奉僧元藹寫太宗聖
容於啓聖院後玉清昭應宫範金祖宗像餘多塑像其
殿名在京曰慶基(奉先禪院/奉宣祖)開先(太平興國/寺奉太祖)二聖(玉清/昭聖)
(宫奉太祖太/宗同殿見上)永隆(啓聖院奉/太宗見上)安聖(玉清昭應宫以/下並奉真宗)奉真
(景靈/宫)崇真(慈孝/寺)延聖(萬齡/觀)永崇(崇先/觀)孝嚴(景靈宫/奉仁宗)英徳
(景靈宫/奉英宗)在外曰章武(揚州建隆寺/以下奉太祖)興元(西京應/天院)端命(滁/州)
帝華(西京應天院/以下奉太宗)統平(太原/府)昭孝(西京應天院/以下奉真宗)信武(澶/州)
集真(華隂雲/臺觀)又鳳翔太平宫有祖宗神御殿南京鴻慶
宫有三聖神御殿西京永安縣㑹聖宫有五聖神御殿
今京師定力院有太祖御像(國初待詔/王藹畫)諸后影殿曰重
徽(奉先禪院奉明徳太/后章穆皇后同殿)彰徳(慈孝寺奉/章獻太后)廣孝(景靈宫奉/章懿太后)
廣愛(萬年觀奉/章惠太后)
開寳八年十一月江南平留汴水以待李國主舟行盛
寒河流淺涸詔所在為壩閘瀦水以過舟官吏擊凍督
役稍稽則皆何校甚者劾辠以次被罸州縣官降敕而
杖之者凡十餘人
舊制将相食邑萬户即封國公王太尉為相過萬户而
謙挹不封慶厯七年南郊中外将相唯夏鄭公合萬户
中書請封英國公詔使相未滿萬户皆得封於是王康
靖封遂國公章文簡封郇國公王武恭封冀國公其後
遂以邑封合萬户者徹國
國朝以来封國公者范侍中(魯/)王文獻(祁/)向侍中拱(譙/秦)
靜難節度劉公重進(燕/)保大節度趙公賛(衛/)定國節度
馮公繼業(梁/)張侍中永徳(鄧/衛)張尚書昭(舒鄭/陳)孟中令昶
(秦/)王中令彦超(邠/)趙中令(梁許/陳)吕文穆(蔡徐/許)冦忠愍(莱/)
丁秘監(晉/)馮文懿(魏/)曹襄悼(韓魯/鄆)王文穆(冀/)張榮僖(岐/鄧)
(徐/)吕文靖(申/許)王文正(沂/)張文懿(郢/鄧)章文簡(郇/)夏文荘(英/鄭)
王康靖(遂/鄧)王武恭(祁冀/魯)賈文元(安許/魏)陳恭公(英/岐)文侍中
(潞/)杜正獻(祁/)宋元獻(莒/鄭)龎荘敏(潁/)韓侍中(儀衛/魏)曽侍中
(英兖/魯)富相(祁鄭/韓)
太子諡昭成(許王元僖初/諡恭孝改)悼獻(周王/元祐)
諸王諡悼(秦王/延美)懿(魏王/徳昭)康惠(岐王/徳芳)恭憲(楚王/元佐)恭靖(陳王/元邠)
文惠(安王/元傑)恭懿(鄧王/元偓)恭惠(曹王/元偁)恭肅(燕王/元儼)懐靖(褒王/昉)悼
穆(豫王/昕)悼懿(鄂王/羲)
公主諡恭懿(宣祖女燕國大長/公主降髙懐徳)賢肅(太祖女秦國大長/公主降王承衍)
賢靖(太祖女晉國大長/公主降石保吉)恭惠(太祖女許國長公主降/魏咸信初諡正惠改)英
惠(太宗女燕國長/公主降吳元扆)和靖(太宗女晉國大長/公主降柴宗慶)懿順(太宗女/鄭國長)
(公主降/王貽永)慈明(太宗女申國大長公主/報慈正覺大師清裕)獻穆(太宗女齊國/大長公主降)
(李遵/勉)昭懐(真宗女出俗為道士/號清虚靈昭大師)荘孝(仁宗女楚國大長/公主降李諱闕)
宗室諡恭裕(申王/徳文)康孝(南陽郡/王惟吉)安懿(濮/王)孝定(相王/允弼)榮易
(定王/允良)恭肅(廣平郡/王徳隆)思恪(永嘉郡/王允迪)懿恭(平陽郡/王允升)僖簡(信安/郡王)
(允/寧)康簡(廣陵郡王徳雝/循國公承慶)和懿(定安郡/王承簡)恭僖(舒國/公藴)僖靖(同/安)
(郡王/惟正)僖穆(丹陽郡/王守節)安僖(榮王従式楚/國公從信)安簡(信都郡/王徳彛)安恭
(博平郡/王允初)慈惠(申國公/徳恭)僖安(楚國公/守器)和惠(河東郡/王承衍)惠恪(楚/國)
(公従/古)僖温(遂寧郡/王承範)良靜(魏國公/宗懿)恭簡(韓國公/宗禮)良(祁國公/宗述吉)
(國公/克紹)昭裕(遂國公/宗顔)修孝(南康郡/王世永)恭靜(樂平郡/王承亮)康僖(光國/公克)
(廣/)榮僖(陳國公/承錫)恭(昌國公/世滋)
宰相諡文獻(王祁公漙/改文康)宣懿(魏僕射/仁浦)忠獻(趙中/令普)文惠(薛/相)
(居正陳/相堯佐)恭惠(沈相/倫)惠安(宋相/琪)文貞(李司空昉/王太尉旦)貞惠(吕相/端)
文穆(吕許公蒙正/王冀公欽若)文定(張司空齊/賢李相迪)文靖(李相沆吕/許公夷簡)文簡
(温相士安/向相敏中)忠敏(冦萊/公凖)文懿(馮魏公拯張/郡公士遜)文正(王沂/公曽)文節
(張相/知白)章惠(王相隨/改文惠)文憲(章郇公得/象改文簡)元獻(晏公/殊)正獻(杜祁/公衍)
恭(陳相/執中)文元(賈魏公/昌朝)荘敏(龎潁/公籍)元憲(宋鄭/公庠)
樞宻使諡元靖(李公/崇矩)景襄(楚公/昭輔)元懿(石僕射/熙載)恭懿(王公/繼美)
文荘(髙公/若訥)宣簡(田公/況)惠穆(吕公/公弼)
樞宻使相諡武惠(曹侍/中彬)文忠(陳僕射/堯叟)襄悼(曹侍中/利用)榮僖
(張侍/中耆)文僖(錢公惟/演思改)恭毅(楊公崇勲/恭宻改)文康(王相/晦叔)康靖(王侍/中貽)
(永/)文荘(夏鄭/公竦)武恭(王公/徳用)
㕘知政事諡文懿(郭尚書贄/孫少傅朴)文恭(李公/穆)景肅(趙公/昌言)康節
(辛少傳/仲甫)恭肅(温尚書/仲舒)惠獻(王尚書/化基)文定(趙右丞安仁/石少師中立)文
僖(陳公/彭年)康懿(任尚書/中正)肅簡(魯公/宗道)簡肅(薛公/奎)宣獻(先/公)文忠
(蔡公/齊)文肅(盛少傅度/吳公奎)忠憲(韓少/傅億)忠穆(王公/鬷)康靖(李少傅/若谷)
文荘(晁公/宗慤)安簡(王尚書/舉正)文正(范公/仲淹)正肅(吳公/育)文烈(明公/鎬)
文簡(丁右/丞度)康穆(程公/戡)文安(王公/堯臣)質肅(唐公/介)
樞宻副使知院同知院諡宣靖(錢鄧州/若水)恭質(宋公/湜)景荘
(王公/嗣宗)貞惠(馬公/知節)安惠(周侍郎起任/少傅中師)武穆(曹公/瑋)忠獻(范尚/書雝)
僖質(趙少/師棋)憲成(李侍/郎咨)文孝(張左/丞觀)文肅(鄭公/戩)恭惠(任少/師布)威
敏(孫公/沔)孝肅(包公/拯)文恭(胡少/師宿)忠簡(王侍/郎疇)
使相諡恭惠(安仲王/審琦)元靖(王中/令景)貞懿(髙中令/保融)武烈(石中/令守)
(信/)荘烈(何中令/福進)恭孝(孟中/令昶)武穆(髙公/懐徳)忠順(陳公/洪進)忠懿(錢/中)
(令/俶)荘武(李侍中繼勲/石公保吉)安僖(錢侍郎/惟濬)荘惠(宋太/師渥)恭惠(張侍/中美)
忠武(李公/繼隆)武惠(潘公/美)忠肅(王公/顯)榮宻(柴公/宗慶)恭宻(楊公/崇勲)恭
僖(李侍中/用和)文簡(程相/琳)良僖(李公/昭亮)
文臣諡文安(宋尚/書白)文荘(江陵/楊公)忠定(張尚/書詠)文恭(薛尚/書映)忠肅
(馬少/保亮)文(楊侍/郎億)恭惠(李中/丞及)文元(晁少/傅迴)宣(孫少/傅奭)康肅(陳公/堯咨)章
靖(馮侍/郎元)宣懿(楊侍/郎察)恪(李右丞/昭述)景文(宋尚/書祁)襄(余尚/書靖)恭安(張/尚)
(書/存)荘(李尚/書兊)修懿(錢左丞/明逸)懿敏(王尚/書素)懿靖(李少師/柬之)
武臣諡温肅(杜公/審肇)恭僖(杜公/審瓊)恭惠(杜公/審進)武毅(曹公翰/崔公翰)忠
武(郭公/守文)勤威(馮公/守信)和惠(王公/昭逺)恭肅(王公/承衍)忠惠(吳公/元扆)元惠
(聞宣/徽瑩)武康(王公/超)武懿(曹公/璨)忠毅(彭公叡/周公美)恭荘(張公/濳)宣惠
(錢留後/惟濟)和文(李公/遵勉)壮恪(夏公隨/王公凱)安毅(鄭公/守忠)忠僖(夏宣徽/守贇)
忠𨼆(葛公/懐敏)壮愍(劉公平/任公福)恭壮(髙公/化)壮定(楊留後/景宗)忠恪(曹/公)
(琮/)宻(郭宣徽/承祜)良惠(劉觀察/従廣)榮毅(許公/懐徳)良定(李留後/端懿)勤惠
(張公/孜)
外戚諡武懿(劉公/通)康懐(劉従/徳)安僖(曹公/氾)恭懐(曹公/傳)景思
(張堯/封)
内臣諡忠肅(劉承/規)安簡(王承/勛)僖靖(藍繼/宗)安恪(盧守/懃)僖恭
(王惟/忠)安僖(岑守/素)僖良(皇甫/繼明)良恪(張永/和)榮恪(藍元/用)忠安(張/惟)
(吉/)僖勤(史崇信/石全育)僖恪(劉従愿/鄧保吉)威勤(麥允/信)僖安(王守/忠)
任恭惠與吕許公同年進士而同為博士恭惠登樞年
耆康彊許公時尚為相嘗所歎羡詢其服餌之法恭惠
謝曰不曉養生之術但中年因讀文選有所悟爾謂石
韞玉以山輝水含珠而川媚也許公深以為然
父子掌誥國初至熈寧元年凡九家李文貞(昌/武)王兵部
(文/正)王惠獻(安/簡)晁文元(文/荘)錢希白(修/懿)梁翰林(荘/肅)吕文靖(仲/裕)
宣獻公(敏/求)蘓儀甫(子/容)
咸平六年併三部為三司使官輕則為權使公事慶厯
中葉翰林道卿再總計止云權使盖中書誤也其後遂
分權使與使公事為兩等
舍人院每知制誥上事必設紫褥於庭面北拜㕔閣長
立褥之東北隅謂之壓角宗衮作掖垣叢誌而不解其
事按唐舊書亦無聞焉惟裴廷裕正陵遺事云舍人上
事知印宰相當壓角則其禮相傳自唐也予為舍人日
邵興宗入院不疑為閣長壓角時議美之翻譯新經始
以光禄卿湯公恱兵部貟外郎張公洎潤色之後趙文
定楊文公晁文荘李尚書維皆為譯經潤文官天禧中
宰相丁晉公始為使天聖三年又以宰相王冀公為使
自後元宰繼領之然降麻不入銜又以參政樞宻為潤
文其事寖重每嵗誕節必進新經前兩月二府皆集以
觀翻譯謂之開堂亦唐之清流盡在也前一月譯經使
潤文官又集以進新經謂之閉堂慶厯三年吕許公罷
相以司徒為譯經潤文使明年致仕章郇公代之自後
降麻入銜
宗衮嘗曰殘人矜才逆詐恃明吾終身不為也亦猶唐
相崔渙曰抑人以逺謗吾所不為
予治平初同判尚書禮部掌諸處納到廢印極多率皆
無用按唐舊說禮部郎中掌省中文翰謂之南宫舍人
百日内須知制誥王元之與宋給事詩云須知百日掌
絲綸又謂員外郎為瑞錦窠員外郎㕔前有大石諸州
府送到廢印皆於石上碎之又圖寫祥瑞亦員外郎㕔
所掌令狐楚元和初任禮部員外郎有詩曰移石幾回
敲廢印開箱何處送新圖是也今之廢印宜準故事碎
之
唐内人墓謂之宫人斜四仲遣使者祭之(見唐人/文集)
京師街衢置鼔於小樓之上以警昏曉
太宗時命張公洎製坊名列牌於樓上按唐馬周始建
議置鼕鼕鼔惟兩京有之後北都亦有鼕鼕鼔是則京
都之制也二紀以来不聞街鼔之聲金吾之職廢矣
太常寺國初以来皆禁林之長主判而禮院自有判院
同院判大中祥符中符瑞繁縟别建禮儀院輔臣主判
而兩制為知院天禧末罷知院天聖中省禮儀院而寺
與禮院事舊不相兼康定元年置判寺同判寺並兼禮
儀事近有至六七人者按唐太常置卿一員少卿二員
博士四員祥符中置博士二員後加至四員今若置判
寺一員同判寺二員則合唐之卿數矣(天聖元年改同/判院為同知院)
(即博/士也)
太常寺舊在興國坊今三班院是也景祐初燕侍郎肅
判寺㕔事畫寒林屏風時稱絶筆其後為判寺好事者
竊取之嘉祐八年徙寺於福善坊其地本開封府納稅
所英宗在藩邸判宗正寺建為廨舍既成而已立為皇
子遂為太常所請焉
端拱中西掖六舍人既而田錫罷職知陳州頃之宋湜
貶均州團練副使王元之商州團練副使熙寧二年閣
老錢君倚守江寧明年予自請出院李才元蘓子容皆
落職惟吳沖卿權三司使不供職閣下無人草制遂命
二直院焉
開寳二年李文貞以中書舍人盧相以知制誥並命直
學士院六年知制誥張公澹直學士院太平興國元年
湯率更悅徐騎省鉉直學士院王梓州克正張侍郎洎
直舍人院四人者皆江南文士也至熙寧二年復置舊
官
唐制宰相四人首相為太清宫使次三相皆帶館職𢎞
文館大學士監修國史集賢殿大學士以此為次序本
朝置二相昭文修史首相領焉集賢次相領焉三館職
惟修史有職事而頗以昭文為重自次相遷首相乃得
之趙令初拜止獨相領集賢殿大學士續兼修國史久
之方遷昭文館薛文惠與沈恭惠並相薛自參政領監
修拜相仍舊而沈領集賢畢文簡與冦忠愍並相而畢
領監修冦領集賢王太尉獨相亦止領集賢近時王章
惠龎荘敏初拜及獨相悉兼昭文修史二職非舊制也
文臣自使相除樞相罷節而還舊官景祐元年王沂公
自使相帶檢校官復為吏部尚書同平章事充樞宻使
慶厯七年夏鄭公自使相入樞仍帶節度使亦非舊制
也
太祖太宗時文臣為使相惟趙令一人真宗時冦莱公
王冀公二人節度使李南陽一人乾興後難遽數矣
唐文武參用袁滋自尚書右丞出華州刺史召為左金
吾衛大将軍如是者數人本朝頗循其制工部侍郎王
公明兼黄州刺史給事中喬公維岳換海州刺史三司
使尚書左丞李公士衡換同州觀察使學士承㫖刑部
尚書李公維(闕/)換相州觀察使翰林學士工部侍郎陳
公堯咨換宿州觀察使如錢鄧州及慶厯初韓范龎王
四公皆換觀察使以用兵擢之也龍圖閣直學士馬公
季良換秦州防禦使非美遷也
武臣換文資者太宗時白州刺史錢昱換祕書監遷工
部侍郎復換觀察使
真宗優待王冀公景徳中罷參知政事始置資政殿學
士以命之宰相冦萊公頗抑之令班翰林之下乃命為
大學士冀公請鑄印不許遂領尚書都省以都省自有
印也
後唐明宗以樞宻使安重誨不通文義置端明殿學士
以翰林學士馮道趙鳳為之班樞宻使之後食於其院
端明殿即西京正衙殿也本朝程侍郎羽為之後遂殿
名改為文明殿學士李司空昉嘗為之慶厯中以同永
定諡號改為紫宸殿學士丁文簡罷參知政事為之何
右丞郯時為御史言紫宸非人臣所稱又改為觀文殿
學士未幾賈魏公以使相換僕射因置大學士處之仍
詔非厯宰相不除明道中改承明殿為端明殿㑹先公
自南都召歸特置學士班翰林資政之下與舊職名同
而位異矣
唐姚南仲不歴尚書侍郎而入省便為僕射近世鄭文
肅劉丞相張尚書方平王宣徽拱辰滕侍讀甫皆不歴
郎中員外而便為諫議大夫吕給事惠卿鄧中丞潤甫
亦然
尚書省二十四司唐世以事簡者兼學士舍人本朝惟
重左曹館職提㸃刑獄例得名曹省府判官轉運使得
名曹又遷左曹學士舍人待制遷二資帶史撰更得優
遷如蘓儀甫自刑部員外郎遷禮部郎中王原叔自工
部郎中遷吏部郎中是也朝官帶史撰亦得優遷李邯
鄲自博士為禮部員外郎賈魏公自司封員外郎為禮
部郎中是也景祐中宋景文修樂書成遷工部員外郎
慶厯中吕仲裕王原叔修崇文總目成並為工部員外
郎予預修唐書亦忝此官又朝選久不磨勘者郭諫議
申錫遷右司員外郎祖擇之工部員外郎張修撰問禮
部郎中
邇英閣講諷之所也閣後有隆儒殿在叢竹中制度特
小王原叔久在講筵而身品短同列戲之曰宜為隆儒
殿學士
孫之翰言太祖一日召對趙中令出取幽州圖以示之
趙令詳觀稱歎曰是必曹翰所為也帝曰何以知之普
對方今将帥材謀無出於翰此圖非翰他人不可為也
翰往必可得幽州然既得幽州陛下遣何人代翰帝黙
然持圖歸内
楊庶幾孜言胡祕監旦退居襄陽鑱大硯以著漢春秋
書成瘞其硯每聞大臣名士薨卒必作傳以紀其善惡
然世不傳庶幾亦自有所述
杜甫終於耒陽槀𦵏之至元和中其孫始改𦵏於鞏縣
元微之為誌而鄭刑部文寳謫官衡州有經耒陽杜子
美墓詩豈但為誌而不克遷或已遷而故冢尚存耶
唐官有定員闕則補之後唐長興二年詔諸州得替節
度防禦團練使刺史並令隨常朝官逐日立班二年敕
免常朝令五日赴起居國初尚多前資官今閤門儀制
尚有見任前任節度防禦團練使太宗時始置磨勘差
遣院後改為審官
真宗時京朝官四年乃得遷天聖中方有三年之制而
在外任者不得遷須至京引對乃得改秩明道中始許
外任嵗滿亦遷時恭謝天地覃恩不隔磨勘有併遷者
於是朝士始多皇祐明堂覃恩隔磨勘人情苦其不均
英宗與上即位故復用恭謝之例
建隆至天禧每朝廷大禮二府必進官天聖二年南郊
吕許公懇言之乃止自是加恩而已
每大禮兩府加恩功臣階勲食邑實封内得三種學士
至待制大兩省得階勲而下二種大卿監至少卿監一
種得加食邑郎中而下至朝京官一種階勲而已
凡加食邑宰相千户實封四百户餘降麻官食邑七百
户實封三百户直學士以上食邑五百户實封二百户
舍人待制散尚書至少卿監以上食邑三百户實封一
百户
凡食邑三百户封縣開國男五百户封子七百户封伯
千户封郡侯二千户封公千五百户以上始加實封
唐大帝時始有同中書門下三品時中書令侍中皆正
三品大厯中並升為二品晉天福五年升中書門下平
章事為正二品國初樞宻使吳延祚以父諱璋加同中
書門下二品用升品也
每南郊大禮循唐制命五使宰相為大禮使學士為禮
儀使鹵簿使御史中丞為儀仗使知開封府為橋道頓
逓使而禮儀使本太常卿事尚書兵部主事圖鹵簿使
是其職也儀仗使排列之而鹵簿使督攝之其職事順
相通
真宗時東封西祀奉祀皆輔臣為五使南郊則用學士
而下
仁宗籍田恭謝大饗明堂裕饗上大饗並循真廟之制
　
　
　
　
　
　春明退朝録卷上
欽定四庫全書
　春明退朝録卷中　　　　宋　宋敏求　撰
予嘗判官告院知制誥時又提舉兵吏司封官告院而
不白司勲恐遺之也凡文臣及節度觀察防團刺史諸
司使副内殿承制崇班皆用吏部印管軍至軍校環衛
官用兵部印封爵命婦用司封印加勲用司勲印
凡官告之制后妃銷金雲龍羅紙十七張銷金褾袋寳
装軸紅絲網金􁋠㭼公主銷金大鳳羅紙十七張銷金
褾袋瑇瑁軸紅絲網塗金銀􁋠㭼(按皇后當降制誕告/不装告身而用冊本)
(朝諸后皆止用告景祐元年立/后始用冊治平熙寧皆循之)
親王宰相使相白背五色金花綾紙十七張暈錦褾袋犀
軸色帶紫絲網銀􁋠㭼樞宻使三師三公前宰相至僕
射東宫三師嗣王郡王節度使白背五色金花綾紙十
七張暈錦褾袋犀軸色帶參知政事樞宻副使知院同
知院簽書院事宣徽使僕射東宫三師御史大夫宗室
率府副率以上白背五色綾紙十七張暈錦褾袋牙軸
色帶尚書觀文殿大學士資政殿大學士東宫三少六
統軍上将軍留後觀察使同上惟用法錦褾(近者用翠/毛獅子錦)
(以暈錦非/舊制也)三司使翰林學士承㫖至直學士待制丞郎
御史中丞大兩省賔客大卿監祭酒詹事庶子大将軍
防團刺史横行使内諸司使軍職遥郡樞宻都承㫖初
除駙馬都尉白綾大紙七張法錦褾大牙軸色帶三司
副使少卿監司業起居郎至正言知雜至監察御史郎
中員外郎四赤令諭徳少詹事家令率更令太子僕太
常博士節度行軍司馬副使横行副使諸司副使樞宻
副承㫖軍職都指揮使忠佐馬軍步軍都軍頭以上藩
方馬步軍都指揮使并不遥郡者白綾大紙七張大錦
褾牙軸青帶國子博士至洗馬通事舍人諸王友六尚
奉御諸衛将軍承制崇班閤門祇候五官正諸州别駕
樞宻院諸房承㫖(如官至将軍以上用/大綾紙錦褾大牙軸)兩使判官防團
副使率府率副率京官館職堂後官中書樞宻院主事
諸軍職都虞侯忠佐馬軍步軍副都軍頭諸班指揮使
藩方馬步軍副都指揮使都虞候内供奉官至内品白
綾中紙五張中錦褾中牙軸青帶祕書郎至将作監主
簿白綾小紙五張黄錦褾角軸青帶幕職州縣官靈臺
郎保章正諸州長史司馬中書録事主書守當官樞宻
院令史書令史諸軍指揮使内品待詔書蓺白綾小紙
五張小錦褾木軸青帶諸蕃蠻子大将軍司階司戈司
候郎将以上並白綾大紙法錦大牙軸色帶凡修儀婉
容才人貴人美人銷金小鳳羅紙七張銷金褾袋瑇瑁
軸紅絲網金塗金銀􁋠㭼司言司正尚衣尚食典寳常
使金花羅紙七張法錦褾袋内降夫人郡君團窠羅紙
七張暈銀褾袋宗室婦常使金花羅紙七張法錦褾袋
宗室女素羅紙七張法錦褾袋國夫人銷金團窠五色
羅紙七張暈錦褾袋郡夫人常使金花羅紙七張(見任/兩府)
(母妻使/團窠)法錦褾袋(以上至司言司正等皆/用瑇瑁紫絲網􁋠㭼)郡君縣太君
遥郡刺史正郎以上妻並銷金常使羅紙七張餘命婦
並素羅紙七張
凡封贈父祖為降麻官用白背五色綾紙法錦褾大牙
軸餘雖極品止給大綾紙法錦標大牙軸
凡朝士父在經大禮推恩得致仕官不給奉父任陞朝
官以上致仕自得奉舊制若因其子更加秩則不給奉
凡宰相使相母封國太夫人妻封國夫人樞宻使副使
參知政事尚書節度使母封郡太夫人妻封郡夫人(樞/宻)
(參政母經南郊/封國太夫人)直學士以上給諫大卿監觀察使母封
郡太君妻封郡君(舊制學士官至諫議大夫以/上方得郡封天禧中詔改之)少卿監
防團以下至陞朝官母封縣太君妻封縣君
凡輔臣宣徽使初入封三代為東宫三少(曽祖為少保/祖為少傅父)
(為少/師)因進官或遇大禮進加至太師兩令國公使相節
度使亦封三代尚書資政殿大學士三司使封二代至
太尉(大學士自/如兩府例)學士至待制封一代至太尉餘陞朝官
以上至吏部尚書(父歴兩府贈至師令國公/歴兩制大兩省贈至大尉)唐相止贈
一代權徳輿罷相為檢校吏部尚書興元節度使自潤
州改塟其父於東都亡祖之域其祖倕終右羽林軍録
事參軍因表納檢校吏部尚書兼御史大夫請回贈祖
一官詔不許納官特贈倕尚書禮部郎中(徳輿在遷祔/式假内公事)
(皆差官服慘服句當有敕使/及别奉詔命即令權承進止)
唐制宰相不兼尚書左右丞盖僕射常為宰相而丞轄
留省中令事元和中韋貫之為右丞平章事不久而遷
中書侍郎又僕射給諌皆不為致仕官然楊於陵為左
僕射致仕(本朝沈相倫亦/以僕射致仕)
唐節度使除僕射尚書侍郎謂之納節皆不降麻止舍
人院出制天禧中丁晉公自保信軍節度使除吏部尚
書參知政事先公在西閣當制至和中韓魏公自武康
軍節度使除工部尚書三司使降麻非故事也
皇祐中宗衮請置家廟下兩制禮官議以為廟室當靈
長若身沒而子孫官微即廟隨毁請以其子孫襲三品
階勲及爵庶常待奉祀不報
祕府有唐孟詵家祭儀孫氏仲饗儀數種大抵以士人
家用臺卓享祀類几筵乃是凶祭其四仲吉祭當用平
面氊條屏風而已
漢乾祐中除樞宻使如降麻如将相之制本朝循之石
元懿罷為僕射亦降麻髙文荘田宣簡吕寳臣罷止舍
人院出告
天聖中修國史王安簡謝陽夏李邯鄲黄唐卿為編修
官安簡神情沖澹唐卿刻意篇什謝李嘗戯為句曰王
貌閑如鶴黄吟苦似猿
天聖中錢文僖留守西都而應天院有三聖御像去府
僅十里朔望集衆官朝拜未曉而往朝拜畢三杯而退
文僖戱為句曰正好睡時行十里不交談處飲三杯又
有人送驢肉復曰㕔前捉到須依法合内盛来定付厨
宗衮嘗賞黄子温詩子温名孝恭天聖八年登進士第
為大理寺丞失官其従兄子思亦善詩詠懐曰日者未
知裴令貴世人爭笑禰生狂重午曰風簷燕引五六子
露井榴開三四花子思名孝先天聖二年登進士第終
太常博士
治平三年予為知制誥夏六月夢丞相遣朱衣吏召命
草某人為䆳清殿學士制既寤不能記其姓名及其文
詞也明年五月甲辰丞相遣朱衣吏召當制舍人吕縉
叔草制除邵不疑為寳文閣學士後數日得承㫖張公
所作詔云廼規層宇䆳在西清恍然記去嵗之夢與
詔文離合其名若符契焉
尊號起於唐中宗稱應天神龍皇帝後明皇稱開元神
武皇帝自後率如之陸贄嘗以諫徳宗宗衮著尊號録
一篇繫以賛云損之又損天下歸仁盖托諷焉上即位
羣臣凡稱上尊號率不許
李尚書維有三兄文靖丞相贄尚書虞部員外郎源太
子中舍皆五十八而終尚書亦是嵗大病懇言於朝乃
罷翰林學士換集賢院學士出知許州王給事博文與
其子景彛皆貳樞然並踰月而終
歐陽少師言為河北都轉運使冬月按部至滄景間宿
於野亭夜半聞車旂馬兵之聲幾達旦不絶問彼處人
云此海神移徙五七年間一有之
致政王侍郎子融言天聖中歸其鄉里青州時滕給事
涉為守盛冬濃霜屋瓦皆成百花之状以紙摹之其家
尚餘數幅
凡節度州為三品刺史州為五品唐内臣為中尉惟贈
大都督國初曹翰以觀察使判頴州是以四品臨五品
州也品同為知隔品為判自後惟輔臣宣徽使太子太
保僕射為判餘並為知州
參知政事父見其進拜者盧朱崖吳正肅與尚書張公
安道樞副陳堯叟張文孝吳文肅由登用而朝廷多峻
加其父恩命
唐時黄河不聞有決溢之患唐書惟載薛平為鄭滑節
度使始河溢瓠子東泛滑矩城纔二里許平按求故道
出黎陽西南因命其従事裴𢎞泰往請魏博節度使田
𢎞正𢎞正許之乃籍民田所當者易以他地疏導二十
里以殺水悍還壖田七百頃於河南自是滑人無患此
外無所紀盖河朔地天寳後久屬藩臣而事不聞朝廷
也而汴河亦不聞疏通之事惟鄭畋集載為相時汴河
淀塞請令河陽節度使於汴口開導仍令宣武感化節
度使嚴帖州縣封閉公私斗門感化即徐州也
唐兩京皆有三館而各為之所所以逐館命修撰文字
本朝三館合為一並在崇文院中景祐中命修總目則
在崇文院餘各置局他所盖避衆人所見
太宗實録在諸王賜食㕔真宗實録在元符觀祥符中
修册府元龜王文穆為樞宻使領其事乃就宣徽南院
㕔以便其事自後遂修國史㑹要名曰編修院又修仁宗
實録而英宗實録同時並修遂在慶寧宫史館領日厯
局置修撰二員宰相為監修自置編修院以修撰一人
主之而日厯等書皆析歸編修院
唐在京文武官職事九品以上朔望日朝其文官五品
以上及監察御史員外郎太常博士每日參武官五品
以上仍每月五日十一日二十一日二十五日參三品
以上九日十九日二十九日又參(王沂公家一本云四/品以上九日十九日)
(二十九/日再參)其長上折衝果毅若文武散官五品以上直諸
司及長上者各準職事參其𢎞文館及國子監博士學
生每季參若雨雪霑服失容及泥潦並停(以上唐/儀制令)凡京
百司有常參官謂五品以上職事官八品以上供奉官
(以上唐/六典)貞元二年敕文官充翰林學士皇太子諸王侍
讀武官充禁軍職事並不常朝參其在三館等諸職掌
者並朝參訖各歸所務是年御史中丞竇參奏常參文
武官準令每日參自艱難以来遂許分日待戎事稍平
即依常式其武官準令五品以上每月六參三品以上
更加三參頃並停廢今請準令却復舊儀十三年御史
臺奏諸司常參文武隔假三日以上並以横行參假其
武班每月先配九參六參(九參謂一月九次/六參謂一月六次)今後每經
三節假滿縦下是本配入日並依文官例横行參假(以/上)
(唐㑹/要)後唐同光二年四方館奏今後除隨駕将校及外
方進奉専使文武兩班三品以上官可以内殿對見其
餘並詣正衙従之天成元年御劄賜文武百僚每日正
衙常朝外五日一赴内殿起居每月朔望日賜廊下食
唐室承平時常參官每日朝退賜食謂之廊餐自乾符
亂離罷之惟月旦入閤日賜食明宗即位諫官請文武
百僚五日一起居見帝於便殿李琪以為非故事以五
日為繁請每月朔望日入閤賜廊下食罷五日起居之
儀至是宣㫖朔望入閤外五日一起居以為常天成元
年勅今後若遇不坐正殿日未御内殿前便令閤門使宣
不坐放朝班退是年御史臺奏凡新除官及差使者合
於正衙謝辭每遇内殿起居日百官不於正衙叙班其
差使及新除官辭謝不令參謝每内殿起居日百僚先
叙班於文明殿庭候辭謝官退則班入内殿従之晉天
福二年中書門下奏在内廷諸司使等每除正官請令
赴正衙謝後不赴常朝其京官未陞朝官祇赴朔朢朝
參從之(以上五/代㑹要)國朝諸在京文武陞朝官每日朝其有
制免常朝者五日一參起居(國朝/令文)按唐制文武職事官
並不赴常參武班五日一參又有三日一參(五日參并/朔朢為六)
(參三日參/乃九參)所謂常參官未有無職事者由後唐同光中
乃分常朝内殿凡隨駕将校外方進奉使文武三品以
上官即於内殿對見其餘並詣正衙至天成初詔文武
百官每日常朝外五日一赴内殿起居其趨朝官遇宣
不坐放朝各退歸司本朝視朝之制文徳殿日外朝凡
不釐務朝臣日赴是謂常朝垂拱殿曰内殿宰臣樞宻
使以下要近職事者并武班日赴是謂常起居每五日
文武朝臣釐務不釐務並赴内朝謂之百官大起居是
則奉朝之制自為三等盖天子坐朝莫先於正衙殿於
禮群臣無一日不朝者故正衙雖不坐常參官猶立班
俟放朝乃退(唐有職事者謂之常參今𨽻/外朝不釐務者謂之常參)
唐日御宣政設殿中細仗兵部旂旛等於廷朝官退皆
賜食自開元後朔朢宗廟上牙槃食明皇意欲避正殿
遂御紫宸殿喚仗入閤門遂有入閤之制在唐時殊不
為盛禮唐末常御殿更無仗遇朔朢特設之趨朝者乃
給廊下食所以鄭谷輩多形於詩詠嘆美而五代行之
不絶
祖宗數御文徳殿行入閤禮熙寧二年予被詔修閤門
儀制以為文徳入閤非是當喚仗御紫宸殿請下兩制
與太常議之學士承㫖王公珪等以為入閤是唐日坐
朝之儀不足行詔削去其禮予與閤門諸君因請如唐
御宣政禮量設仗衛御之詔乃可今朔朢御文徳殿始
於此也閤門有舊入閤圖頗約其禮而簡便之凡文武
官百人執仗四百人其五龍五鳳五嶽五星旗御馬皆
立殿門之外舊制凡連假三日而著於令者宰相至陞
朝官盡赴文徳殿參假謂之横行次日百官仍赴内殿
起居近年連假後多便起居而廢横行之禮
吏部流内銓每除官皆云權判正衙謝復正謝前殿引
選人謝辭由唐以來謂之對敭判銓與選人同入起居
畢判銓於殿廷近北西嚮立選人謝辭訖出判銓官亦
謝而出近止令選人門謝辭判銓不復入
魏野居於陕郊其地頗有水竹之勝客至必留連飲酒
真宗時聘召不起天禧中卒贈祕書省著作郎野子閑
有父風皇祐中天章閤待制李公昭遇守陕言於朝賜
號清逸處士
古者将𦵏請諡以易名近世多槀殯或已𦵏而請諡唐
獨孤及諡郭知運而右司員外郎崔夏以為知運𦵏已
五十年今請易名竊恐非禮及以為請諡者五家皆在
𦵏後苗太師一年吕諲四年盧奕五年顔杲卿八年獨
知運遂以過時見抑且八年與五十年其緩一也與奪
殊制不可遂諡知運曰威
國朝以來博士為諡考功覆之皆得濡潤慶厯八年有
言博士以美諡加於人以利濡潤有同納賂有詔不許
收所遺於是舊臣子孫競来請諡既而禮院厭其煩遂
奏釐革嘉祐中李尚書維家復来請諡博士吕縉叔引
詔以罷之
唐制兼官三品得贈官如韓文公曽為京兆尹兼御史
大夫後終吏部侍郎而贈禮部尚書是也又觀察使多
贈兩省侍郎以就三品得諡國初以来惟正官三品方
得諡兼官贈三品不得之真宗命陳彭年詳定遂詔文
武官至尚書節度使卒許輟朝贈至正三品許請諡而
史失其傳寳元中光禄卿知河陽鄭立卒而輟朝非故
事也
上元然鐙或云沿漢祠太一自昏至晝故事梁簡文帝
有列鐙賦陳後主有光壁殿遥詠山鐙詩唐明皇先天
中東都設鐙文宗開成中建鐙迎三宫太后是則唐以
前嵗不常設本朝太宗時三元不禁夜上元御乾元門
中元下元御東華門後罷中元下元二節而初元游觀
之盛冠於前代
周禮四時變國火謂春取榆栁之火夏取棗杏之火季
夏取桑柘之火秋取柞楢之火冬取槐檀之火而唐時
惟清明取榆栁火以賜近臣戚里本朝因之惟賜輔臣
戚里帥臣節察三司使知開封府樞宻直學士中使皆
得厚贈非常賜例也
唐曲江開元天寳中旁有殿宇安史亂後盡圯廢文宗
覽杜甫詩云江頭宫殿鎻千門細栁新蒲為誰緑因建
紫雲樓落霞亭嵗時賜宴又詔百司於兩岸建亭館太
宗於西郊鑿金明池中有臺榭以閱水戲而士人游觀
無存泊之所若兩岸如唐制設亭即踰曲江之盛也
太宗時建東太一宫於蘓邸遂例十殿而五福君綦二太一
處前殿冠通天冠服絳紗袍餘皆道服霓衣天聖中建西
太一宫前殿處五福君綦大遊三太一亦用通天絳紗之
制餘亦道冠霓衣熙寧五年建中太一宫内侍主塑像乃
請下禮院議十太一冠服禮院乃具兩状一如東西二宫
之制一請盡服通天絳紗㑹有言亳州太清宫有唐太一
塑像上遣中使視之乃盡服王者衣冠遂詔如亳州之制
緑髹器始於王冀公家祥符天禧中每為㑹即盛陳之
然製自江南頗質朴慶厯後浙中始造盛行於時
嘉祐初兖國公主降李瑋時少師歐陽公長禮臺與諸
博士折衷婚禮頗倣古制治平中邵不疑以知制誥權
知諫院請選官撰本朝冠喪祭之禮乃詔禮院詳定遂
奏請置局於本院不許因循寝之
皇祐二年七月李侍中用和卒詔輟視朝下禮院乃檢
㑹李繼隆例院吏用印紙申請自二十一日至五日輟
朝而二十四日太廟孟饗在輟朝之内同知院范侍郎
鎮引春秋仲遂卒猶繹請罷饗判寺宋景文以日遽集
議不及止之㑹繙見大中祥符三年四月敕石保吉卒
輟四日五日七日朝三日其六日太廟孟饗已是大祠
不坐又二十六日宣祖忌行香奉慰予時同知院欲請
移輟二十七日朝判寺王原叔言與申請反覆遂亦止
歐陽少師提總修太常因革禮遣姚子張闢見問太祖
建隆四年南郊改元乾徳是嵗十一月二十九日冬至
而郊禮在十六日何也乃檢日厯其赦制云律且協於
黄鐘日正臨於甲子乃避晦而用十六日甲子郊也及
修實録以此兩句大質而削去之遂失其義皇祐二年
當郊而日至復在晦宗衮遂建明堂之禮
張唐公言徐常侍謫邠州時栁仲塗開為守頃之鄭仲
賢文寳為陕西轉運使鄭即騎省門人也到官即来致
謁而仲塗郡務不舉頗憚其來乃先懇於徐公鄭既謁
見徐曰栁侯甚奉畏鄭翌日而還
列子廟在鄭州圃田其地有小城貌甚古相傳有唐李徳
裕王起題名而前輩留紀甚多景祐中王文惠公為章惠太
后園陵使還請增葺之於是舊迹都盡今其榜陳文惠之筆
孟州汜水縣有武牢關城城内有山數峰一峰上有唐
昭武廟按李徳裕㑹昌一品集載昭武廟乃神堯太宗
塑像今殿内有二人立而以冠傳付之貌或云失二帝
塑像而但存侍者故也
李文貞公罷相為僕射奉朝請居城東北隅昭慶坊去
禁門遼逺每五鼔則興置白居易集數册於荼鐐中至
安逺門仗舍然燭觀之俟啓鑰則赴朝
雍熈二年三月詔中書申後兩棒鼓出樞宻院申後四
棒鼓出
開寳六年六月敕參知政事薛居正吕餘慶於都堂與
宰臣趙普同議公事是月又敕中書門下押班知印及
祠祭行香今後宜令宰臣趙普與參知政事薛居正吕
餘慶輪知既而復有釐革
雍熈四年文徳殿前始置參政塼位在宰相之後至道
中冦莱公為參知政事復與宰臣輪日知印正衙押班
其塼位遂與中書門下一班書敕齊列銜街衢並馬宰
相使相上事並有公事並升都堂及莱公罷遂詔只令
宰臣押班知印參政止得輪祠祭行香正衙塼位次宰
臣之下立凡有公事並與宰臣同升都堂如宰相使相
上事即不得升
景徳四年六月敇臣僚自外到闕及在京主執如有公
事並日逐於巳時以前中書宻院聚㕔相見其後復分
㕔見客慶厯八年禁止之如景徳之制
太宗製笏頭帶以賜輔臣其罷免尚亦服之至祥符中
趙文定罷參知政事為兵部侍郎後數載除景靈宫副
使真宗命廷賜御仙花帶與繡韀遂服御仙帶自後二
府罷者學士與散官通服此帶遂以為故事予親見蔡
文忠罷參知政事為户部侍郎服此帶盖曽為學士用
詔文金帶曽經賜者許繫之(先公為翰林及侍讀兩學/士玉清災落職為中書舍)
(人仍舊服金帶舊例皆如/此景祐三年八月方著詔)其宰相罷免雖散官並依舊
服笏帶李文定天聖中自祕書監来朝除刑部侍郎並
服笏帶近有罷參政者黒帶佩魚而入非故事也入兩
府自黒帶賜笏帶者太宗廟例甚多祥符中張文節自
待制為中丞而參政事天聖中姜侍郎自正司副使為
諫議大夫而樞宻並賜如上
　
　
　
　
　春明退朝録卷中
欽定四庫全書
　春明退朝録卷下　　　　宋　宋敏求　撰
京城士人舊通用青絹凉繖大中祥符五年九月惟許
親王用之餘並禁止六年六月始許中書樞宻院依舊
用繖出入
丁晉公天禧中鎮金陵臨秦淮建亭名曰賞心中設屏
及唐人所畫袁安卧雪圖時稱名筆後人以蘆鴈圖易
之嘉祐初王侍郎君玉守金陵建白鷺亭於其西皆棟
宇軒敞盡覽江山之勝
唐成都府有散花樓河中有薰風樓緑莎㕔揚州有賞
心亭鄭州有夕陽樓潤州有千巖樓今皆易其名或不
復見
祕府書畫予盡得觀之二王真蹟内三兩卷有陶榖尚
書跋尾者尤竒其畫梁令瓉二十八宿真形圖李思訓
著色山水韓滉水牛東丹王千角鹿其江南徐熙唐希
雅蜀黄筌父子畫筆甚多
王祁公家有晉諸賢墨蹟唐相王廣津所寳有永存珍
祕圖刻閻立本畫老子西昇經唐人畫鎖諫圖王冀公
家禇遂良書唐太宗帝京篇太宗見禄東賛步輦圖錢
文僖家書畫最多有大令黄庭經李邕雜蹟錢宣靖家
王維草堂圖周安惠家獻之洛神賦蘓侍郎家魏鄭公
諫太宗圖楚樞宻有江都王馬王尚書仲儀有回文織
錦圖(以上皆/録見者)
揚州后土廟有瓊花一株或云自唐所植即李衛公所
謂玉蘂花也舊不可移徙今京師亦有之
近人有收漢祖過沛圖者畫蹟頗佳而有僧為觀者所
指翌日並加僧以幅巾
今閣老王勝之轉運兩浙於民家得唐沈既濟所撰劉
展亂紀一卷時唐書已成所載展事殊略按展上元元
年為宋州刺史與御史中丞李銑皆副淮西節度使王
仲昇銑貪暴無法而展性剛鯁不折王仲昇奏銑状而
誅之次謀及展然展居睢陽有兵權難亟圖乃與監軍
使邢延恩矯詔以展為都統江南淮南節度防禦使代
李峘欲其赴鎮於塗中執之也展頗以為疑遣使請符
節於峘既得之悉舉睢陽兵七千人赴廣陵延恩始約
李峘與淮南東道節度使鄧景山圖展及事露傳檄州
郡言展反状發兵距之展亦露布言李峘反而南北警
急文檄交馳於道景山渡淮陳於徐城洪為展所敗又
破李峘於下蜀二年命田神功舉平盧軍東下展迎擊
為神功再破之遂棄廣陵而奔江南以舟師自金山引
鬭神功有五舡而展殺其二舡後為賈𨼆林射展中目
因而斬之傳首京師收器械三十餘萬展既平租庸使
元載以吳越雖兵荒後民産猶給乃辟召豪吏分宰列
邑以重斂之其州縣賦調積有逋違乃稽諸版籍通校
大數八年之賦舉空名以斂之其科卒之例不約户品
之上下但家有粟帛者則以人徒圍襲如擒捕冦盗然
後簿録其産而中分之甚者十八九時人謂之白箸言
其厚斂無名其所箸者皆公然明白無所嫌避一云世
人謂酒酣為白箸既為刻薄之後人不堪其困弊則必
顛沛酩酊如飲者之箸也(劉晏傳中亦有/白著與此差異)渤海髙雲有
白箸歌曰上元官吏務剥削江淮之人多白箸其所紀
用兵次第甚詳此槩舉之云
賈直孺在翰林建言皇子不當為檢校師傅乃詔止除
檢校太尉
九宫貴神始天寳初術士蘓嘉慶上言請置壇明皇親
祠及王璵為相又勸肅宗親祠太和中監察御史舒元
輿論列遂降為中祀㑹昌中李徳裕為相復為大祀宣
宗時又降為中祀乾符中宰相崔彦昭因嵗旱禱雨獲
應又升為大祀
宗衮言世傳魏鍾繇表云癘憤怒之衆癘非可通勉勵
之意恐古人借使又疑其誤
宰相三入者趙中令太祖朝初相太宗朝兩入吕文穆
太宗朝再相真宗朝一入吕許公張鄧公仁宗朝皆三
入
學士三入李文貞劉中山子儀(中山三入玉堂集云三/入翰林皆待詔楊昭度)
(宣召入院其舉/自代皆宣獻公)宋景文范景仁四入李邯鄲五入而一
不拜
建隆三年十二月班簿二百二十四員文班一百五十
人内南班一百一十人兩省二十七人學士三人畱
司十人武班七十四人内留司一十一人
梁開平二年南郊執儀仗兵士二千九百七十人建隆
四年郊兵部執儀仗兵士一萬三千六十人太常寺皷
吹等二千六百四人太僕寺推駕兵士六百八十二人
六軍執擎人員兵士五百五十二人左右金吾街仗各
一百五十二人左金吾仗三百五十八人右金吾仗三
百五十九人殿中省押番人員并執擎兵士共五百三
十一人司天臺一百六十二人八司都四千三百七十
三人合兵部二萬七千四百三十三人
予家有范魯公雜録記世宗親征忠正駐蹕城下嘗中
夜有白虹自淝水起亘數丈下貫城中數刻方沒自是
吳人閉壁踰年殍􁀙者甚衆及劉仁贍以城歸遷州於
蔡其城遂蕪廢又曰江南李璟發兵攻建州王延政有
白虹貫城未幾城陷舍宇焚爇殆盡
又曰近朝皇太后皇后皆有印篆文曰皇太后之印皇
后之印故事二宫立各有宫名長秋長樂長信之類是
也宜以宫名為文至尊之位亦不合言印當云某宫之
寳
又曰近世之王公主制中稱皇子皇弟皇女疑皇字相
承為例止合云第幾子第幾弟第幾女云
又曰江南有國時田每十畝蠲一畝半以充瘠薄
又曰罸俸例一品八貫二品六貫三品五貫四品三貫
五百五品三貫六品二貫七品一貫七百五十八品一
貫三百九品一貫五十
又曰上古以来逐朝厯名黄帝起元用辛夘厯顓帝用
乙夘厯虞用戊午厯夏用丙寅厯成湯用甲寅厯周用
丁巳厯魯用庚子厯秦用乙夘厯漢用太初厯四分厯
三統厯魏用黄初厯景初厯晉用𤣥始厯合元萬分厯
宋用大明厯元嘉厯齊用天保厯同章厯正象厯後魏
用興和厯正元厯正象厯梁用大同厯乾象厯永昌厯
後周用天和厯丙寅厯明𤣥厯隋用甲子厯開皇厯皇
極厯大業厯唐用戊寅厯麟徳厯神龍厯大衍厯元和
觀象厯長慶宣明厯寳應厯正元厯景福崇𤣥厯晉天福
用調元厯周顯徳用欽天厯云本朝太祖用應天厯太宗
用乾元厯真宗用宜天厯仁宗用崇天厯英宗用明天
厯已而復用崇天厯
忠懿錢尚父自國初至歸朝其貢奉之物著録行於時
今大宴所施塗金銀花鳳狻猊壓舞茵蠻人及銀装龍
鳳鼓皆其所進也凡獻銀絹綾錦乳香金器瑇瑁寳器
通天帶之外其銀香龍香象獅子鶴鹿孔雀每隻皆千
餘兩又有香囊酒甕諸什器莫能悉數祥符天聖經火
多爇去今太常有銀飾鼓十枚尚存
外臣除節度使景徳前止舍人院作制楊文公外制集
議潘羅支厮鐸督朔方軍節度數制是也其後遂學士
院降麻如大禮加恩在将相後數日方下然不鎖院不
宣麻近年遂同将相例鎖院告廷矣
交州進奉使舊多遣兵馬使或攝管内刺史或靜海節
度賔幕之職及其歸多加檢校官或就遷其職如行軍
司馬副使之類近皆自稱王官又亦以王官命之尚書
省舊制尚書侍郎郎官不得著靸鞵過都堂門唐兵部
吏部侍郎郎官選限内不朝今審官東西院三班院皆
預内朝而流内銓止趨五日起居疑循舊制也
丁晉公馮魏公位三公侍中而未嘗冠貂蟬杜祁公相
甫百日當慶厯四年郊祠貂冠公衮又升輅奉冊改諡
諸后
杜祁公罷相知兖州寓北郊佛寺以待兖州接人踰再
浹日㑹宗衮自汝陽召還過其寺造謁而杜公曰處此
幾與在中書日同矣旦暮北去欲識壁云郭汾陽曽留
此盖自戱其居位不久也
杜祁公休退居南都客至無不見止服衫帽嘗曰七十
致政可用髙士服乎
唐宰相奉朝請即退延英止論政事大體具進擬差除
但入熟状畫可今所存有開元宰相奏請状二卷鄭畋
鳳池槀草内載兩為相奏擬状數卷祕府有擬状注制
十卷多用四六紀其人履歴性行論請皆宰相自草五
代亦然冦莱公謂楊文公曰予不能為唐時宰相盖嫻
於命詞也今中書日進呈差除退即批聖㫖而同列押
字國初范魯公始為之
李西樞憲成為知制告尚衣緋出守荆南召為學士閤
門舉例賜金帶而不可加於緋衣乃并賜三品服太宗
命製毬路笏帶賜輔臣後雖罷免亦服焉趙文定罷參
知政事頃之除景靈宫副使賜以御仙帯自後罷宰相仍
服笏帶罷參樞皆止服御仙帶
江南有清輝殿學士張公洎為之蜀有麗文殿學士韓
昭為之今契丹有乾文閣待制
皇后有諡起於東漢自是至于隋皆單諡光烈隂皇后
明徳馬皇后和熹鄧皇后文獻獨孤皇后是也史家取
帝諡冠其上以别之如云光之烈皇后隂氏明之徳皇后
馬氏也非謂欲連帝諡而名之也然則質家尚單文家
尚複後世或用複諡如唐貞觀中長孫皇后諡文徳後
太宗諡文皇帝文徳自是複諡其議自用二名偶同太
宗之諡爾中宗諡孝和趙氏諡和思言取帝諡配之其
後昭成肅明元獻章敬叡真昭徳荘憲諸后皆不連帝
諡國初追尊四廟三祖之后冠以帝諡及杜太后崩始
諡明憲未幾欲同三祖之后遂改昭憲及太祖之后自
連孝字太宗后連徳字真宗后連荘字皆用複諡非連
帝諡為義慶厯中乃言孝字連太祖諡徳字連太宗諡
遂改為章以連真宗諡且祖宗諡號皆十餘字豈止配
一字為義又太祖功烈豈専以孝稱太宗后連徳字乃
在下文與祖宗后諡文不對可如東漢之后單舉之乎
皇祐中予為禮官龍圖閣直學士趙周翰奏議甚詳下
禮院時新以章易荘朝廷以宗廟事重不欲數更張遂
寝其所奏
祖宗朝使相節度使未嘗有領京師官局者其奉朝請
必改他官多為東宫三少上将軍統軍趙中令以使相
自河陽還除太子少保至明道中錢相始為景靈宫使
治平中武康節度李公端愿始為醴泉觀使至和中仁
宗疾平以太宗至道年升遐深惡其年號趣詔中書改
之是嵗以郊為恭謝天地改元曰嘉祐
宋景文言大小孤山以獨孤為字有廟江壖乃為婦人
状龍圖閣直學士陳公簡夫留詩曰山稱孤獨字廟塐
女郎形過客雖知誤行人但乞靈時稱佳句
太祖時大卿監卒皆輟朝一日景徳以前文武官贈三
品皆不得諡曽任三品官乃得諡真宗大中祥符中命
陳文僖公彭年重定以正三品尚書節度使卒始輟朝
贈尚書節度使許定諡自後遵用其制而日厯實録國
史皆遺其事
尚父錢忠懿王自太祖開基貢獻不絶帝以其恭順待
之甚厚及討江南命為昇州東南靣行營招撫制置使
屢獻戎捷及拔常州拜守太師依前尚書令兼中書令
吳越國王又親赴行營帝益嘉之詔令歸國江南平亟
請入覲許之既至㑹太祖幸洛陽郊禋西駕有日矣詔
趣其還忠懿臨别靣叙感戀願子孫世世奉藩太祖謂
曰盡吾一生盡汝一生令汝享有二浙也忠懿以帝賜
重約既得歸喜甚以為大保其國矣是嵗永昌鼎成後
二年来朝遂舉版籍納王府焉
唐王及善曰中書令可一日不見天子乎太祖開寳九
年以中外無事始詔旬假日不坐然其日輔臣猶對于
後殿問聖體而退至道三年三司二十九日旬假是日
太宗猶對輔臣至夕帝崩李南陽永熈挽詞曰朝馮玉
几言猶在夜啟金縢事已非時稱佳作至真宗時旬假
輔臣始不入寳元中西事方興假日視事慶厯初乃如
舊
唐白文公自勒文集成五十卷後集二十卷皆冩本寄
藏廬山東林寺又藏龍門香山寺髙駢鎮淮南寄語江
西亷使取東林集而有之香山集經亂亦不復存其後
履道宅為普明僧院後唐明宗子秦王従榮又冩本寘
院之藏經今本是也後人亦補東林所藏皆篇目次第
非真與今吴蜀摹版無異
夏鄭公為宣徽使忠武軍節度使自河中府徙判蔡州
道經許昌時李邯鄲為守乃徙居他所空使宅以待之
夏公以為知體
凡公家文書之槀中書謂之草樞宻院謂之底三司謂
之檢今秘府有梁朝宣底二卷即貞明中崇政院書也
檢即州縣通稱焉
祖宗時宰相罷免唯趙令得使相餘多本官歸班參樞
亦然天禧中張文節特以侍讀學士知南京天聖中王
文康以資政殿學士知陕州自慶厯後解罷率皆得職焉
祖宗時唯樞宻直學士帶出外任李尚書維罷翰林為
集賢院學士知許州劉中山子儀自翰林為臺丞李憲
成以翰林權使三司皆蘄出並以樞宻直學士劉知潁
州李知洪州蔡文忠以翰林兼侍讀兩學士改龍圖閣
學士知宻州自翰林改龍圖而出藩繇文忠始也近嵗
率帶侍讀及端明學士邢公昺以侍讀學士知曹州孫
宣公亦以侍講知兖州二公皆久奉勸講遂優以其職
補外自張文節以舊輔臣帶侍讀出守至寳元年梅公
詢始以侍讀學士知許州侍讀帶外任自梅公始也其
後翰林出者率皆換此職
晁文元公天禧中自翰林承㫖換集賢院學士判西京
留臺吳正肅公皇祐中以資政殿學士李少師公明嘉
祐中以龍圖閣直學士並換集賢判西臺近嵗皆以禁
職分臺
太宗命創方團毬路帶亦名笏頭帶以賜二府文臣明
道初張徐公為樞宻使兼侍中獨得賜之皇祐初李侍
中用和以叔舅蘄賜時王侍中貽永為樞宻使遂并賜
之其後曹侍中亦以叔舅而賜焉
文穆王冀公天聖初再為相既拜命謝恩即請詣景靈
宫奉真殿朝謝真宗皇帝冀公仍以五百千建道塲託
先公為齋文其略曰奉諱之初謝病於外臨西宫而莫
及企南狩以方遥失其本餘不盡記自後二府初拜恩
入謝即詣景靈宫葢踵冀公故事也
凡拜職入謝多有對賜拜官加勲封謝恩雖二府亦無
有景徳初王冀公以參知政事判太名府召還加邑封
時契丹方講好真宗欲重其事冀公入謝特命以衣帶
鞍馬賜之自後二府轉官加階勲封邑入謝並有對賜
慶厯四年賈魏公建議修唐書始令在館學士人供唐
書外故事二件積累既多乃請曽魯公張侍郎唐卿分
釐附於本傳五年夏命四判館二修撰刋修時王文安
宋景文楊宣懿今趙少師判館閣張尚書余尚書安道
為修撰又命編修官六人曽魯公趙龍閣周翰何宻直
公南范侍郎景仁邵龍閣不疑與予而魏公為提舉魏
公罷相陳恭公不肯領次當宋元憲而以景文為嫌乃
用丁文簡丁公薨劉丞相代之劉公罷相王文安代之
王公薨曽魯公代之遂成書初景文修慶厯編敕未暇
到局而趙少師請守蘓州王文安丁母憂張楊皆出外
後遂景文獨下筆久之歐少師領刋修遂分作紀志魯
公始亦以編敕不入局周翰亦未嘗至後辭之公南過
開封幕不疑以目疾辭去遂命王忠簡景彛補其缺頃
之吕縉叔入居劉仲更始修天文厯志後充編修官将
卒業而梅聖俞入局修方鎮百官表嘉祐五年六月成
書魯公以提舉日淺自辭賞典唯賜器幣歐宋二公范
王與金皆遷一官縉叔直秘閣仲更崇文院檢討未謝
而卒聖俞先一月餘卒詔官其一子初編修官作志草
而景彛分禮儀與兵志探討唐事甚詳而卒不用後求
其本不獲縉叔欲作釋音補少遺逸事亦不能成
太尉舊在三師之下繇唐以来以上公為重李光弼自司
空為太尉薨贈太保郭子儀自司徒為太尉薨贈太師李
徳裕自司徒為太尉皆以超拜李載義自司徒為太保
王智興自司徒為太傅二人卒俱贈太尉是以上公寵
待宗臣餘雖有功可遷保傅而掌武之尊不可得也五
代至國初節度使皆自檢校太傅遷太尉太尉遷太師
然無升秩明文
北都使宅舊有過馬㕔按唐韓偓詩云外使進鷹初得
按中官過馬不教嘶注云上每乗馬必中官馭以進謂
之過馬既乗之躞蹀嘶鳴也盖唐時方鎮亦傚之因而
名㕔事也
唐明皇以諸王従學召集賢院學士徐堅等討集故事
兼前世文辭撰初學紀劉中山公子儀愛其書曰非止
初學可為終身紀
二府舊以官相壓李文貞自明文殿學士工部尚書為
參知政事而宋惠安公乃自左諫議大夫參知政事遷
刑部尚書居其上至祥符末王沂公與張文節公同參
知政事王轉給事中張轉工部侍郎而班沂公下意頗
不恱乃復還二卿之命止以舊官優加階邑自後第以
先後入為次序
太宗詔諸儒編故事一千卷曰太平總類文章一千卷
曰文苑英華小說五百卷曰太平廣記醫方一千卷曰
神醫普救總類成帝日覽三卷一年而讀周賜名曰太
平御覽又詔翰林承㫖蘓公易簡道士韓徳純僧賛寧
集三教聖賢事迹各五十卷書成命賛寧為首坐其書
不傳真宗詔諸儒編君臣事迹一千卷曰冊府元龜不
欲以后妃婦人等事厠其間别纂彤管懿範七十卷又
命陳文僖公裒厯代帝王文章為宸章集二十五卷復
集婦人文章為十五卷亦世不傳
樞宻院問降宣故事具典故申院按今有梁朝宣底二
卷載朱梁貞明三年四年事每事下有月日云臣李振
宣或除官差官或宣事於方鎮等處其間有云宣頭宣
命宣㫖者梁朝以樞院為崇政院始置使以大臣領之
任以政事貞明年是李振為使當時以宣傳上㫖故名
之曰宣而樞宻院所出文字之名也以欲與中書敕並
行雖無所明見疑降宣始自朱梁之時晉天福五年改
樞宻院承㫖為承宣亦似相合其底乃底本也繋日月
姓名者此所以為底聞今尚仍舊名(熙寜七年六/月十三日)
或問今之敕起何時按蔡邕獨斷曰天子下書有四一
曰䇿書二曰制書三曰詔書四曰戒敕然自隋唐以来
除改百官必有告敕而従敕字予家有景龍年敕其制
盖須由中書門下省故劉禕之云不經鳳閣鸞臺何謂
之敕唐時政事堂在門下省而除擬百官必中書令宣
侍郎奉舍人行進入畫敕字此所以為敕也然後政事
堂出牒布於外所以云牒奉敕云云也慶厯中予與蘓
子美同在館子美嘗攜其逺祖珦唐時敕數本来觀與
予家者一同字書不載勑字而近世所用也
皇祐二年仁宗始祀明堂范文正公時守杭州而杜正
獻致政居南都蔣侍郎希魯致政居蘓州皆年耆體康
范公建言朝廷濶禮宜召元老舊徳陪位于廷於是乃
詔南都起杜公西都起任安惠公陪祀供帳都亭驛以
待焉二公卒不至加賜衣帶器幣賜一子出身自後前
兩府致政者大禮前率有詔召之然亦無至者禮畢皆
賜衣帶器幣焉
本朝兩省清望官尚書省郎官並出入重戴祖宗時兩
制亦同之王黄州罷翰林滁州謝上表云臣頭有重戴
身被朝章是也其後祥符天禧間兩制並徹去之非故
事也
祖宗時未有磨勘每遇郊祀等恩皆轉官未滿二載者
不轉官例皆五階王黄州自知制告未有(闕/)便加柱國
在滁州為散郎自承奉郎加朝散大夫階
宋偓後唐明宗之外孫漢太祖之駙馬厯累鎮節度檢
校太師同中書門下平章事有女十五人開寳皇后最
居長韓樞宻崇訓冦莱公王武恭公皆其壻也多享國
封
張尚書安道言嘗收得舊本道家奏章圖其天門有三
人守衛之皆金甲状謂葛将軍掌旌周将軍掌節(其一/忘記)
嘉祐初仁宗夢至大野中如迷錯失道左右侍衛皆不
復見既而遥望天際有旛幢車騎乗雲而至輟乗以奉
帝帝問何人答曰葛将軍也以儀衛䕶送帝至宫闕乃
寤後詔令宫觀設像供事之於道書中求其名位然不
得如圖之詳也
至道二年十一月司天冬官正楊文鎰建言厯(闕/)六十
甲子外更留二十年太宗以謂支干相承雖止於六十
本命之外却従一嵗起首並不見當生紀年若存兩周
甲子共成上夀之數使期頥之人猶見本年號令司天
議之司天請如上㫖印造新厯頒行可
本朝之制凡霈宥大赦曲赦徳音三種自分等差宗衮
言徳音非可名制書乃臣下奉行制書之名天子自謂
徳音非也予按唐常衮集赦令一門總謂之徳音盖得
之矣
太宗淳化五年日厯載上謂侍臣曰聴斷天下事直須
耐煩方盡臣下之情昔荘宗可謂百戰得中原之地然
而守文之道可謂懵然矣終日沈飲聴鄭衛之聲與胡
樂合奏自昬徹旦謂之聒帳半酣之後置畎酒箆沈醉
射弓至夜不已招箭者但以物擊銀器言其中的與俳
優輩結十弟兄每略與近臣商議事必傳語伶人叙相
見遲晚之由縦兵出獵涉旬不返於優倡猱雜之中復
自矜冩春秋不知當時刑政何如也蘓易簡書於時政
曰上自濳躍以来多詳延故老問以前代興廢之由銘
之於心以為鑑戒上来數事皆史傳不載秉筆之臣得
以紀録焉
唐日厯貞觀十年十月詔始用黄麻紙冩詔敕又曰上
元三年閏三月戊子敕制敕施行既為永式比用白紙
多有蟲蠧自今已後尚書省頒下諸司及州下縣宜並
用黄紙(魏志劉放孫資勸明帝召司馬宣/王帝納其言即以黄紙令放作詔)
　
　春明退朝録卷下
