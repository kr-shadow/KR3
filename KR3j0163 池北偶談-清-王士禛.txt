#+TITLE: 池北偶談-清-王士禛
#+DATE: 2016-06-11 12:23:39
#+SOURCE: github.com/kanripo/KR3j0163 master 86378c3a                
欽定四庫全書　　　　　子部十
　池北偶談　　　　　　　雜家類三(雜說之屬/)
　　提要
　　　　(臣/)等謹案池北偶談二十六卷
　　　國朝王士禎撰凡談故四卷皆述朝廷殊典及
　　　　衣冠勝事其中如戊巳校尉裙帯官之類亦
　　　　間及古制談獻六卷皆紀明中葉以後及
　　　國朝名臣碩徳畸人列女其中如論王潽張商
　　　　英張綵之類間有惟斥其惡者盖附録也談
　　　　藝九卷皆論詩文領異標新實所獨擅全書
　　　　精粹盡在於斯談異七巻皆記神怪則文人
　　　　好竒之習謂之戯墨可矣池北者士禎宅西
　　　　有圃圃中有池建屋藏書取白居易語以池
　　　　北書庫名之自為之記庫旁有石帆亭嘗與
　　　　賔客聚談其中故以名書前有自序康熈辛
　　　　未作也乾隆四十六年十月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官　　(臣/)　陸　費　墀
池北偶談序
予所居先人之敝廬西為小圃有池焉老屋數椽在其
北予宦游三十餘年無長物唯書數千卷庋置其中輒
取樂天池北書庫之名名之池上有亭形類畫舫曰石
帆者予暇日與客坐其中竹樹颯然池水清澈可見毛
髪游鯈浮沈往来於寒鑑之中顧而樂之則相與論文
章流别晰經史疑義至於
國家之典故厯代之沿革名臣大儒之嘉言懿行時亦
及焉或酒闌月墮閒舉神僊鬼怪之事以資嗢噱旁及
游藝之末亦所不遺兒輩従旁記録日月既多遂成卷
軸因憶二十年来官京師所聞見於公卿大夫之間者
非甚不暇未嘗不筆之簡冊散在篋中未遑編剗一日
乃出䑕螙之餘盡付兒輩總次第為一書區其條目曰
談故曰談獻曰談藝曰談異其無所附麗者稍稍以類
相従凡廿六卷藏之家塾示吾子孫大之可以畜徳小
亦可以多識賢乎博奕昔聞諸聖人之言矣康熈辛未
秋漁洋山人王士禎序
欽定四庫全書
　池北偶談卷一
　　　　　　　　　　　刑部尚書王士禎撰
　　特賜進士及第
戊戌春
世祖親覆試江南丁酉貢士以古文詩賦拔武進吳珂
鳴第一是年禮闈榜後
上諭特賜珂鳴進士與中式舉人張貞生等一體殿試
尋改庶吉士同時崑山葉方藹試瀛臺賦甚工
上深喜之踰年己亥秋復行㑹試葉中式賜一甲第三
人及第
　　部曹入詞林
郎中與司業較俸陞内院侍讀自張允欽始内院詞臣
與臺省一體年例外轉監司自宋之繩始尋皆罷不行
吏部自十八年停内陞與五部一例選郎金拱敬以加
銜僅得太僕寺丞康熙九年始復故云
　　二程後
康熙八年
車駕幸太學後允御史傅世舟請求二程子後於河南
撫臣以明道二十一代孫宗昌伊川二十二代孫延祀
名上俱為五經博士如朱坤例坤歙文公裔也十二年
衍聖公孔毓圻疏請以子張子裔孫顓孫好賢為博士
某年湖南巡撫請以濂溪裔孫周冕為博士部議皆格
不行
　　上考
癸卯甲辰之間更定内外官考滿之例營競紛然未數
年輒罷因話錄載裴充為太常寺太祝語卿長曰本設
考課為奬勤勞若一以官高下為優劣則卿合上上考
少卿合上中考丞合上下考主簿合中考協律合下考
某等合喫杖語雖諧謔實切情事古今一轍可嘆也
　　配享
宋初定帝王廟配享功臣多不愜人意者如魏武以荀
攸程昱配文帝以賈詡王朗配唐𤣥宗配享不及曲江
廣平肅宗配享不及汾陽鄴侯皆不可解
　　經筵日講
康熙庚戌七月
上召翰林學士熊賜履至瀛臺進講道千乘之國一章
繼講務民之義一章
上大喜隨命取經筵日講儀注以進是嵗十月有
㫖諭禮部帝王圖治必稽古典學以資啓沃之益經筵
日講允屬大典宜即舉行爾部詳察典例擇吉具儀來
奏
　　復内閣
康熙九年十月内院復為内閣復翰林院官屬一遵順
治十五年之舊以圖海巴泰為中和殿大學士兼吏部
尚書索額圖李霨為保和殿大學士兼户部尚書魏裔
介杜立徳為保和殿大學士兼禮部尚書對哈納為文
華殿大學士管刑部尚書事折爾肯哈占為中和殿學
士塞赫達都為保和殿學士馬朗古張鳯儀為文華殿學
士靳輔為武英殿學士田種玉為文淵閣學士陳敳永為東閣
學士折庫納熊賜履為翰林院掌院學士俱兼禮部侍郎
　　傅而都嘉利亞國
康熙己酉大西洋傅而都嘉利亞國貢使瑪訥撒爾達
聶入貢有
㫖該國從來未通中國凡賜賚皆加一等其人物貢物
與荷蘭略同
　　起居注
康熙十年二月講筵初開工部尚書王熙翰林學士兼
禮部侍郎熊賜履進講大學康誥曰克明徳章及尚書
人心惟危道心惟微二句三月禮科給事中吳國龍疏
請復設起居注得
㫖報可
　　藥樹監搜
文昌雜錄載元相詩松門待制應全逺藥樹監搜可得
知云唐時殿門外有藥樹監察御史監搜之位在焉唐
制百官入宫殿門必搜御史掌之太和中乃下詔宰臣
奏事停其監搜(云/云)康熙初御史李秀奏請百官佩刀雖
上殿奏事亦爾後李御史棠疏罷之
　　俄羅斯
俄羅斯國以順治十七年遣使入貢不知正朔自稱一
千一百六十三年
讀王弇州所記有明盛事及徐應秋談薈所載因憶本
朝盛事數則記錄於左
　　兄弟九列
真定梁公清寛清逺清標兄弟相繼為吏部侍郎清標
歴户禮兵刑四部尚書大拜清寛清標皆給事中維本
子清逺山東僉事維樞子皆前吏部尚書夢龍曽孫
　　父子尚書
宛平王公崇簡以太子太保禮部尚書致仕子熙以禮
部侍郎加尚書遷左都御史兵工二部尚書大拜公時
六十餘尚無恙
　　父子同時顯貴
掖縣張尚書忻以大司寇家居子文安公端拜相年三
十六滄州戴尚書明説為户書子編修王綸以順治乙
未及第第二人王縉戊戌進士官御史
　　父子宰相
高陽李公霨前明文敏公國􁞠子大名成公克鞏前明
文穆公基命子皆父子宰相
　　父子尚書
靈夀傅大司空維鱗前明太宰永淳子父子皆尚書
　　戊子北榜三及第
順治戊子順天鄉試第四名張永祺壬辰榜眼及第第
五名戴王綸乙未榜眼及第第八名熊伯龍己丑榜眼
及第
　　甲午浙榜三狀元
順治甲午浙江熊鍾陵讀學(伯/龍)主試一榜狀元及第者
三人乙未史大成鄞人甲辰嚴我斯歸安人庚戌蔡啓
僔徳清人
　　徳清蔡氏二狀元
康熙庚戌狀元蔡啓僔壬戌狀元蔡升元俱徳清人升
元即啓僔從姪
　　戊戌三及第
順治戊戌鼎甲三人常熟孫承恩鹽城孫一致全椒吳
國對皆江南人皆中甲午順天榜
　　蘇州㑹元狀元
順治以來蘇州㑹元六人乙未秦鉽長洲人丁未黄礽
緒崇明人癸丑韓菼丙辰彭定求乙丑陸肯堂丁丑汪
士鋐俱長洲人狀元七人戊戌孫承恩常熟人己亥徐
元文崑山人丁未繆彤吳縣人癸丑即菼丙辰即定求
己未歸允肅常熟人乙丑即肯堂兼㑹狀者三人
　　崑山徐氏三及第
崑山徐氏兄弟三人長乾學康熙庚戌探花及第刑部
尚書次秉義癸丑探花及第右庶子次元文順治己亥
狀元及第以户部尚書大拜同胞三及第前明三百年
所未有也惟宋李宗諤子昭遘昭遘子果卿果卿子士
廉三世探花及第
　　同邑一榜及第
順治己亥狀元徐元文(榜姓/陸)探花葉方藹皆崑山人丁
未狀元蔡啓僔榜眼孫在豐皆徳清人明崇禎癸未榜
眼宋之繩探花陳名夏皆溧陽人
　　僚壻狀元
武進楊修撰廷鑑吕閣學宫僚壻也一明崇禎癸未狀
元及第一順治丁亥狀元及第(廷鑑二子大鵾己亥庶/吉士按察使大鶴己未)
(諭/徳)
　　一邑甲科之盛
本朝一邑科第之盛者無錫壬辰狀元鄒忠倚乙未探
花秦鉽(長洲/籍)秦又㑹元也己亥榜眼華亦祥(榜姓/鮑)甲辰
探花周𢎞(榜姓/秦)崑山三徐兄弟及第外又有己亥探花
葉方藹徳清庚戌二及第外又有丙辰榜眼胡㑹恩壬
戌狀元蔡升元常熟戊戌狀元孫承恩丙辰探花翁叔
元己未狀元歸允肅
　　全椒呉氏兄弟
全椒吳氏兄弟同胞五人其四皆進士長國鼎前癸未
進士官中書舍人三國縉順治己丑進士四國對順治
戊戌進士榜眼及第官翰林侍讀五國龍亦前癸未進
士官禮科都給事中國對國龍孿生也國龍子晟康熙
丙辰進士昺辛未進士榜眼及第
　　父子學士
桐城張禮書英兼翰林院學士掌院事子廷瓚同時官
翰林侍讀學士又同為日講官
　　兄弟學士
華亭王左都鴻緒先為内閣學士二兄頊齡九齡皆翰
林侍講學士
　　特恩賜㑹試
順治乙酉鄉試山東法若真以五經疏聞於朝特
㫖授中書舍人仍與㑹試丙戌遂入翰林其弟若貞同
科進士給事中
　　長洲彭氏二及第
長洲彭氏定求丙辰狀元寧求壬戌探花同曽祖兄弟
　　難䕃異典
順治中御史張煊以忤溧陽相死
世祖皇帝親政後特以其子諸生基逺為太常少卿累
陞兵部侍郎外遷蘇松兵備副使康熙中直督尚書朱
昌祚直撫尚書王登聯中法死
上親政後其子頌寃以朱之子紱為兵部督捕理事官
王之子盛唐為大理寺少卿
　　兩五經入翰林
康熙丁卯順天鄉試海寧查嗣韓侯官林文英皆以五
經疏聞特
賜舉人明年戊辰俱中式嗣韓榜眼及第文英庶吉士
　　土魯番表文
土魯番自順治十三年入貢至康熙十二年國王瑪墨
忒塞伊忒韓復遣其臣兀魯和隥等獻馬其表略云土
魯番國王某上言於乃聖乃仁天下治平
皇帝陛下恭惟
皇上一統攸同何異於古之占什特惠澤羣生相同乎
昔之達剌汗法紀軍威比隆於楷墨塞勞聰明格物嫓
美乎伊思謙達爾
皇上睿知天錫如日升之無不照
皇上撥亂為治如月恒之無不臨旌旂閃爍超越乎墨
烏戚爾皇恩浩蕩實出於度量寛仁國祚無疆而萬國
咸寧洪福靡際而皇圖應運後稱一千八十三年二月
二十八日予昔在禮部見荷蘭暹羅琉球諸國表文用
金花箋文義皆如中國或謂是閩粤人代作也
　　北岳祀典
五岳皆祭於山獨恒岳祭上曲陽自漢宣帝神爵元年
始而恒山實在渾源州相傳舜望於山川北至大茂山
大雪不能前有石飛墮遂祀焉即今曲陽廟廟石長不
滿丈闊僅四尺餘濮陽蘇穀原(祐/)侍郎疑石晉後燕雲
陷遼宋遂遙祀於此然史漢唐書之文明甚不始宋也
沈存中筆談云北岳謂之大茂山半屬契丹以大茂脊
為界岳祠舊在山下石晉之後稍遷近内今祠乃在曲
陽(云云/)蘇說本此也明𢎞治中馬端肅公曽請改祠於山
事下禮部竟格於倪文毅公按南園漫錄云倪公父謙
常奉命祀曲陽禱於神神指旁侍一人與之遂生公因
名岳以是固執不肯改祀云順治十七年
上允刑科給事中粘本盛之請罷曲陽廟祀祀渾源千
年因循之訛至是始釐正焉
　　祭酒題名
國初設祭酒滿洲一員蒙古一員漢人一員順治十七
年裁去蒙古祭酒其滿洲祭酒題名姑兒馬吽(起順治/元年迄)
(康熙四年七月/凡二十二年)阿都里(起四年迄七年/六月卒於位)賈祿(起七年迄/十二年四)
(月左遷吏/部員外郎)宜昌阿(起十二年迄十七年/二月陞詹事府詹事)阿禮瑚(起十七/年迄二)
(十二年陞盛/京刑部侍郎)漢祭酒題名李若琳(天啓壬戌進士/順天大興人)薛所
蘊(崇禎戊辰進士/河南孟縣人)胡統虞(崇禎癸未進士/湖廣武陵人)高珩(癸未進/士山東)
(淄川/人)李呈祥(癸未進士山/東霑化人)王崇簡(癸未進士順天/宛平人諡文貞)李奭
棠(順治丙戌㑹元及/第順天大興人)單若魯(丙戌進士山/東高密人)沙澄(丙戌進/士山東)
(蓬萊/人)馮溥(丁亥進士山東臨/朐人拜相諡文毅)吳偉業(崇禎辛未進士㑹/元及第江南太倉)
(人/)張士甄(己丑進士順/天通州人)金鋐(壬辰進士順/天大興人)章雲鷺(丁亥/進士)
(順天宛/平人)熊伯龍(己丑進士及第/湖廣漢陽人)李中白(丁亥進士山/西長子人)李
儀古(己丑進士直/隷任丘人)綦汝楫(乙未進士山/東高密人)陳敳永(乙未進/士浙江)
(海寧人/諡文安)單若魯(補/任)熊伯龍(補/任)王守才(旗人時更易官制/漢軍漢人通用後)
(停/)宋徳宜(乙未進士江南長/洲人拜相諡文恪)李仙根(辛丑進士及第/四川遂寧人)楊
正中(戊戌進士順/天通州人)徐元文(己亥狀元及第江/南崑山人拜相)沈荃(壬辰/進士)
(及第江南/華亭人)馮源濟(乙未進士順/天涿州人)王士禎(乙未戊戌進士/山東新城人)
李元振(辛丑甲辰進士及/第河南柘城人)翁叔元(丙辰進士及第/江南常熟人)曹禾
(甲辰進士江/南江隂人)汪霦(丙辰進士浙/江錢塘人)吳苑(壬戌進士江/南歙縣人)張榕
端(丙辰進士河/南磁州人)孫岳頒(壬戌進士江/南吳縣人)
　　司業題名
國初設司業滿洲二員蒙古一員漢人一員順治十七
年裁去䝉古司業其滿洲司業題名東四旗司業李虎
沙傅達禮白清額(後任陜西巡/撫副都御史)尹布葛思泰(後累陞總/督川陜兵)
(部侍/郎)拜山西四旗司業蟒吉兔鄢代曹爾和花善滿都
虎達鼐漢人司業題名薛所蘊羅憲汶(崇禎癸未進士/江西南昌人)
劉肇國(癸未進士湖/廣潛江人)吕纘祖(順治丙戌進士及/第直隷滄州人)李奭棠
單若魯王熙(順治丁亥進士順天宛/平人文貞公子拜相)曹本榮(己丑進士/湖廣黄岡)
(人/)姜元衡(己丑進士山/東即墨人)張永祺(壬辰進士及第/順天大興人)楊永寧
(壬辰進士山/西聞喜人)陳敳永田種玉(乙未進士順/天宛平人)馬晉允(戊戌/進士)
(浙江餘/姚人)張貞生(戊戌㑹元江/西廬陵人)熊賜履(戊戌進士湖廣/孝感人拜相)熊
賜璵(戊戌進士湖/廣孝感人)宋徳宜李仙根胡簡敬(乙未進士江/南沭陽人)
田麟(壬辰戊戌進士/遼東自在人)楊正中吳國對(戊戌進士及第/江南全椒人)杜
臻(戊戌進士浙/江秀水人)吳本植(戊戌進士直/隷安平人)陳廷敬(戊戌進士/山西澤州)
(人/)王颺昌(戊戌進士山/東高密人)譚篆(戊戌進士湖/廣景陵人)李天馥(戊戌/進士)
(江南合肥/人拜相)吳本植(補/任)王封濚(戊戌進士湖/廣黄岡人)蘇宣化(己亥/進士)
(順天大/興人)周之麟(己亥進士浙/江蕭山人)葉方藹(己亥進士及第江/南崑山人諡文敏)
蔣𢎞道(己亥進士順/天大興人)朱之佐(己亥進士順/天大興人)張玉書(辛丑/進士)
(江南丹徒/人拜相)王維珍(庚戌進/士旗人)田喜􁁉(辛丑進士山/西馬邑人)劉芳喆
(辛丑進士順/天宛平人)彭孫遹(己亥進士浙/江海鹽人)徐倬(癸丑進士浙/江徳清人)彭
定求(丙辰狀元及第/江南長洲人)董誾(癸丑進士江/南吳江人)徐倬(補/任)秦宗游
(己未進士浙/江山隂人)吳涵(壬戌進士及第/浙江石門人)彭㑹淇(丙辰進士江/南溧陽人)
張豫章(戊辰進士及第/江南華亭人)
按國初官制祭酒陞内院學士後品級考既定遂陞讀
講學士多或一年少或數月即遷去至康熙十二年重
定品級考改讀講學士為五品祭酒仍舊四品與讀講
學士較俸陞遷故崑山徐公任祭酒者餘三年陞内閣
學士兼禮部侍郎以去華亭沈公繼之時復設詹事府
遂陞少詹事兼侍講學士康熙初詹事府兩坊衙門既
裁史官必歴司業然後得陞侍讀(時侍講/亦裁去)故編修檢討
無不為司業者率不數月即遷去康熙十四年復設坊
局於是修撰編檢多陞中贊而司業與之較俸陞讀講
諭洗亦非三年餘不得遷矣祭酒司業自國初未有題
名予任祭酒與宛平劉公議補其闕因誌梗槩云
　　補鄉試
自庚申已後諸僭逆以次削平各省次第補行鄉試故
福建有庚申科主考户部郎中劉元勲大理寺評事白
夢鼐廣西貴州皆壬戌科廣西主考翰林院編修喬萊
刑部員外郎楊佐國貴州主考翰林院編修沈旭初户
部主事陸鍾吕雲南四川皆癸亥科雲南主考翰林院
編修米漢雯户部主事高琯四川主考翰林院編修方
象瑛吏部文選員外郎王材任
　　坐次
詹事府少詹事舊與掌詹同三品在京得乘四人肩輿
後重定品級考改為四品在朝班列左右通政大理少
卿下至大朝則三宫詹與大學士内閣掌院學士都御
史列坐殿上兩坊掌坊庶子侍讀侍講諭徳洗馬諸官
皆五品翰林而坐太常太僕少卿順天府丞鴻臚正卿
四品之上是又不論品級崇卑也壬戌癸亥間崔夏章
(蔚/林)蔣裕菴(𢎞/道)為少詹皆四人肩輿則以講官加正詹故
耳
祭酒四品與讀講學士較俸陞遷朝班則坐諸學士下
兩坊庶子上康熙二十一年正月
賜宴乾清宫座次在東面西與朝班同二十年七月
賜宴瀛臺在南面北則序坐於太常卿僉都御史下太
僕卿光祿卿上
　　翰林結銜
今翰林官結銜獨列散官於本官之下如詹事祭酒等
官則散官在上與部院諸司無異按周宗伯識小編云
唐翰林學士皆以他官兼故學士結銜在本官下五代
後唐置端明殿學士以趙鳯馮道為之後鳯遷禮部侍
郎因求宰相任圜升學士於本官之上蓋示貴重耳宋
因之惟宰相則否
本朝翰林列散官於本官之下與諸司異亦祖此意若
宫坊以上兼翰林官者皆列兼官於本官之下散官亦
列於上不復與翰林同矣翰林故事相沿多不知所出
惟此考據為詳又按五代㑹要云初置端明殿學士名
目如三館之例職在官下及趙鳯轉侍郎令人諷任圜
移職在官上至今為例
　　中堂
明洪武十五年設内閣大學士上命皆於翰林院上任
十八年又命殿閣大學士左右春坊大學士俱為翰林
院官故院中設閣老公座於上而掌院學士反居其旁
諸學士稱閣老曰中堂以此按湘山野錄錢希白見王
冀公欽若戲曰中堂遂有如此宰相乎又聞見錄富鄭
公與康節食筍公曰未如中堂骨董之美(云云/)元王惲秋
澗有中堂事記記元初中書省事皆前此矣
　　起居注
明初甲辰年設起居注秩正四品以宋濂魏觀為之吳
元年改正五品後革十四年復設改正七品以單仲立
為之久之復革萬厯初張位始請復設江陵相定議以
修撰編檢史官充日講者日輪一員記注起居兼錄聖
諭詔冊等今日之制即本江陵遺意也蓋明初起居注
别為專官而萬厯後乃歸之史官爾然今制自掌院掌
詹以下皆得充起居注官不專史官此其異也按唐六
典起居郎二人從六品上掌錄天子之動作法度以修
記事之史屬門下省起居舍人二人亦從六品上掌錄
天子之制誥徳音以修紀言之史屬中書省此即古左
右史之分職至明而合為一官今仍之耳
　　郊勞
安親王平湖南康親王平閩粤章泰貝子平滇黔凱歸
上皆郊勞於蘆溝橋西二十里諸王都統滿漢大學士
尚書侍郎阿思哈尼哈番以上大臣皆從既至詰朝
皇帝對天行三跪九叩頭禮諸王大臣及出征王將軍
等隨行禮畢上御黄幄諸王大臣侍班鴻臚寺引出征
王將軍等朝見行三跪九叩頭禮禮畢賜茶囘宫
　　禁師生
唐人五代最重座主門生之禮明代尤甚萬厯中門户
既成一為師生終身以之惟嘉靖八年張璁霍韜為主
考戒諸生不得修弟子禮
本朝沿明之舊順治十五年戊戌科給事中胡悉寧建
言鄉㑹試不分經房不稱師生至康熙十八年己未科
始復分房舊例而師生之禁仍舊
　　初選方面
順治己丑㑹試後以兩廣初定需人遂用新進士候銓
者二甲授參議三甲授知府進士釋褐即為四品監司
郡守蓋剏例也然止此一科為然
　　賜生員金
康熙二十二年春二月
駕幸五臺駐蹕完縣召父老慰問賜金有蔡丹桂者自
陳縣學生員家貧無以為養
上命講飛龍在天利見大人及徳輶如毛毛猶有倫句
稱
㫖賜白金五兩金盤蘋婆果六枚仍諭曰爾當努力讀
書開卷有益也事載西巡日錄
　　賜
御筆講義
初
上以御筆頒賜内閣翰林起居注諸臣即部院大僚皆
不得與惟刑書蔚州魏公(象/樞)一拜賜耳康熙二十一年
廣西巡撫郝浴疏請頒賜
御筆清慎勤三大字部議俞其請遂遣官徧
賜各直省督撫云壬戌翰林檢討汪楫中書舍人林麟
焻冊封琉球癸亥翰林編修孫卓禮部郎中周燦冊立
安南亦以為請皆獲頒賜琉球得守禮之邦安南得忠
孝守邦各四大字其講筵四書書經講義成例頒賜在
京三品大臣國子祭酒四品亦得拜賜在外則三品督
撫及在籍三品大臣亦與焉二十四年頒賜易經講義
士禎以少詹亦得拜賜(汪今官福建布政使林今官/貴州提學道僉事皆予門人)
　　巡方
世祖皇帝時時用部主事及中書舍人行人評事博士
等官假監察御史銜巡按各直省差竣都察院殿最之
最者得内陞京堂五品餘則仍囘居本職不真授御史
也後仍歸御史而巡方亦停不遣康熙六七年間復用
各部郎中以監察御史銜巡視鹽課未幾復舊
　　翰林卿寺屬
太僕寺舊有丞後裁去増設滿洲員外郎八人翰林院
本無主事起居注館既設増記注滿洲主事四人中書
舍人六人
　　大中
明太祖初定天下建國號意在大中既而祈天乃得大
明故當時錢文有大中通寶
　　閲江樓
友人紀伯紫(映/鍾)金陵人嘗有詩云惆悵天涯頭盡白楊
花空滿閲江樓佳句也按洪武初欲於獅子山(即盧/龍山)頂
作閲江樓先令儒臣作記故潛溪諸公集皆有此文樓
實不果作
　　發陵
康熙二十二年陜西平涼府盜發韓康王定王二冢法
司按律擬罪
上以發掘前代帝王陵墓特令加等因
諭歴代帝王陵應加守冢人户下九卿雜議并禁稱故
明廢陵等語
聖諭云凡云廢者必如高煦等有罪廢為庶人然後可
彼生為藩王誰廢之耶
上之仁明如此
　　督撫内陞
康熙中總督内陞者秦督莫洛刑部尚書漕督帥顔保
工部尚書浙督李之芳兵部尚書川陜總督哈占兵部
尚書浙閩總督王隲户部尚書浙閩總督王國安刑部
侍郎巡撫内陞者廣東巡撫馮甦安徽巡撫薛柱斗山
東巡撫張鵬貴州巡撫田雯俱刑部侍郎甘肅巡撫巴
錫工部侍郎伊圖户部倉場侍郎江蘇巡撫余國柱左
都御史貴州巡撫楊雍建兵部侍郎山東巡撫徐旭齡
工部侍郎江蘇巡撫趙士麟兵部督捕侍郎
　　㑹元解元入翰林
世祖極重科名自丙戌迄己亥㑹試第一皆入翰林惟
丁亥李人龍不與後以閣薦為中書舍人壬辰程可則
以磨勘被黜乙未邑同年伊翕菴(闢/)舉進士引見南海
子
上顧學士曰此人山東解元也遂改庶吉士後授御史
官至都御史巡撫雲南自辛丑至庚戌例又一變康熙
癸丑
上以㑹元韓菼為狀元榜中解元皆改庶常丙辰亦以
㑹元彭定求為狀元乙丑以㑹元陸肯堂為狀元凡一
榜解元亦然遂為定例人遭逢固有幸不幸也按夢梁
錄宋時中省魁者殿試有陞甲恩例前十名亦如之
　　京堂
京堂本以待吏部科道官内陞者無徑授之例康熙中
張靖逆侯勇子雲翼馬文毅公雄鎮子世濟陳海巡啓
泰子汝器皆授大四品廣西平樂進士袁景星陳忠愍
公福弟夀皆授小四品趙都督應奎子衍祥許都督占
魁子登隆皆授五品
　　伯高
檀弓伯高死於衛赴於孔子孔子曰(云云/)吾哭諸賜氏遂
命子貢為之主曰為爾哭也來者拜之知伯高而來者
勿拜也金陵白評事仲調(夢/鼐)為湯隂王東臯(伯/勉)吏部門
生康熙丁巳吏部卒於家訃聞京師仲調為位而哭又
於蕭寺中受弔凡弔者拜之如子弟執父兄之喪蓋古
禮云
　　外國封使
國朝聲教之逺梯航至者數十國而受封遣使者惟安
南琉球二國安南又凡三遣始則康熙三年諭祭黎維
禔奉使者侍讀學士程芳朝繼則康熙五年冊封黎維
禧奉使者編修吳光也六年八月維禧逐都統使莫元
清奪其諒山高平地元清奔皈朝兩廣守臣以聞七年
遣使宣諭則侍讀李仙根職方主事楊兆傑為正副使
琉球封王順治中遣給事中張學禮行人王垓為正副
使居閩數年罷歸康熙初復遣時張已改御史王已遷
户部郎中矣康熙十二年暹羅請封
上以海道窵逺令以
敕印付其使臣帶往於事理甚便而亦不失柔逺之體
按嘉靖二十年降安南國為安南都統使司仍以莫登
庸為都統使國初定粤莫敬耀來歸未受爵卒授其子
元清都統使黎維禔亦來歸未受封卒子維禧立康熙
五年冊封維禧安南國王康熙二十一年琉球安南復
入貢遣編修孫卓儀制司郎中周燦往安南檢討汪楫
中書舍人林麟焻往琉球二十三年暹羅復入貢云
　　試錄齒錄
科場試錄齒錄其來已久東觀奏記載鄭顥知舉宣宗
索科名記顥屬祠部員外郎趙璘採訪諸家科目記撰
成十三卷始武徳元年至大中十年敕付翰林自今放
榜後並寫及第姓名及所試詩賦題目進入内仍仰所
司逐年編次明三百年鄉㑹試并沿其制康熙初停止
至庚戌㑹試乃復舊例鄉㑹試錄仍進呈乙卯鄉試以
兵餉不足再停止尋又復
　　布政陞尚書
李文達公天順日錄載天順二年以山東布政使陸瑜
為刑部尚書四年以朝覲官布政使蕭晅為禮部尚書
又欲以布政使賈銓為户部尚書不果明盛時中外用
人如此天啓時以布政使張五典為兵部尚書則以其
子御史銓死節蓋異數也本朝順治中布政使往往入
為侍郎康熙初定品級考布政使内陞止於太常光祿
卿而又不及太僕何也
　　闕諡
予鄉啓禎名臣闕諡者如鍾司空龍淵(羽/正)畢司徒白陽
(自/嚴)曹司空見素(珖/)先太師大司馬霽宇公(象/乾)其尤著者
曹通議葆素(珍/)司空之兄也躬行實踐號為醇儒品不
在龍淵先生之下然名位稍卑例不得諡竊謂朝廷易
名重典亦顧其人何如耳今例尚書以上乃得諡國史
三品以上乃得立傳其以名位湮没者多矣近王給諫
北山(曰/高)疏請死節諸臣不必拘定品級皆當予諡以鼓
忠義之氣其論最正格於部議不行
　　歐陽從祀
今言嘉靖中議祀典進后蒼文中子胡瑗歐陽修四人
從祀歐陽以濮議故故孚敬特進之也予謂歐陽公人
品學術亦自不愧然以世廟君臣之私進之則謬矣公
之生也以此負謗其殁也以此從祀所謂求全之毁不
虞之譽者也
世祖御書
西山新法海寺前對裂帛湖
世祖皇帝翠華駐此瞻眺湖光因賜今名殿有巨碑刻
敬佛二字筆勢飛動
世祖御書也
　　文武互用
本朝用人器使有不拘文武資格者以武臣改文職如
順治中總兵官李國英改四川巡撫後為總督川陜兵
部尚書總兵官胡章改山東右布政使遊擊王肇春黄
明改知府以文臣改武職如莊浪道參議朱衣客改隨
征四川總兵官吏部侍郎陳一炳户部倉場侍郎周卜
世前總督浙閩兵部侍郎劉兆麒俱改都督同知僉事
等銜充山西山東直隷等處援𠞰提督總兵官
　　學士贈尚書
本朝大臣身後例有恩䘏或予諡而贈官者絶少康熙
十八年十一月翰林學士喇沙里卒以侍
講筵久特贈禮部尚書諡文敏蓋異數云
　
　
　
　
　
　
　
　
　
　
　
　
　
　
　
　池北偶談卷一
欽定四庫全書
　池北偶談卷二
　　　　　　　　　　　刑部尚書王士禎撰
　　鍾恭愍恩䘏
明景帝易儲鍾恭愍公(同/)章恭毅公(綸/)廖恭敏公(莊/)皆
極諌恭愍公疏先入死杖下被禍尤慘至英宗復辟特
擢恭毅禮部侍郎恭敏復官大理少卿尋進侍郎成化
中卒贈尚書而恭愍止贈大理寺丞恩䘏獨薄當時亦
無言之者
　　五學士
國朝官制設内三院曰國史曰秘書曰𢎞文院各有學
士一員既設翰林院以内三院為内閣則止設閣學二
員而别以一人掌翰林院事俱兼禮侍康熙十九年庚
申乃有學士五人内閣徐立齋(元/文)李容齋(天/馥)掌院葉訒
菴(方/藹)而張敦復(英/)以講學内直特陞翰林院學士李厚
菴(光/地)以軍功超擢學士至是入京
陛見奉
特㫖入内閣四公皆兼侍郎葉則加尚書云　近李諫
臣(應/廌)王藻儒(掞/)李倚江(柟/)顧懿樸(藻/)同時為内閣學士
亦四人李去陸義山(葇/)代之王擢户侍徐勝力(嘉/炎)代之
陸乞休韓慕廬(菼/)代之亦四人
　　李選侍
明光宗朝選侍李氏鼎革後尚存至康熙甲寅嵗五月
十八日始卒
　　明熹宗
有老宫監言明熹宗在宫中好手製小樓閣斧斤不去
手雕鏤精絶魏忠賢每伺帝制作酣時輒以諸部院章
奏進帝輒麾之曰汝好生看勿欺我故閹權日重而帝
卒不之悟
　　㑹議
翰林記正統十年始命内閣與六部都察院通政司大
理寺堂上官六科掌印官㑹議遂為例如合㑹儒臣則
本院詹事府左右春坊司經局國子監皆與
國朝制凡大事及章奏㑹議内則親王貝勒大臣外則
九卿詹事科道而内閣翰林院不與詹事府凡事皆得
與坊局不與
　　不避廟諱
唐避太宗御諱率改世曰代予讀皮襲美文藪多不諱
世字鹿門𨼆書一條云三王之世民知生而不知化五
帝之世民知化而不知徳又與元徴君書云懼來世聖
人責乎無意於民又皆世民二字連用
　　大名居士
金史衛紹王本紀載尚宫左夫人鄭氏罵胡沙虎事贊
云於金掌奏目女官大名居士王氏所紀得資明夫人
援璽事附著於篇則金時宫掖蓋有記載女官矣
　　讀講諭洗
康煕中更定品級考後又定朝班坐次侍讀侍講班在
諭徳洗馬之上然凡郊廟祭祀諭洗皆與陪從而讀講
則否及推陞祭酒則庶子與讀講皆得開列而諭洗則
否又左右掌坊庶子正五品侍讀侍講學士從五品而
庶子必陞講學皆品級考之宜加審詳者
　　張真人
隆慶中江西守臣言張氏職名賜印不載典制宜永裁
革詔革去真人之號以為上清觀提㸃萬厯初復之相
沿至今無釐正者使與衍聖公公然並列何哉
　　有子
萬厯初訓導侯貴上言論語成於有子曽子之門人子
張不及有若進子張而坐有子於廡非是予嘗謂十哲
未允當進有子而黜宰我冉有貴之言誠不易之論及
予為祭酒已具疏欲言之同人謂恐涉紛更而止至今
以為憾
　　寧陵城
侍講湯先生(斌/)言初寧陵城小而卑吕新吾先生以刑
侍家居謀大之縣人難於改作或生怨謗公曰三十年
後當知吾意至流賊之亂適三十年矣境内百姓攜家
入保者以數萬計縣人徳之為立祠
　　明太宗稱祖
宋孝宗淳熙十五年太上皇崩洪邁請廟號世祖尤袤
言光武以長沙王後布衣崛起不與哀平相繼稱祖無
嫌太上繼徽宗正統以子繼父非光武比乃定號高宗
明嘉靖十七年加上太宗廟號曰成祖豈未聞袤之言
耶
　　翰詹官朝班
翰林記載翰林院朝房在午門外右第六區殿閣大學
士本院學士以下皆在焉詹亊府在右第十八區詹事
少詹事以下皆在焉今制内閣大學士本院學士詹事
少詹事皆拜於殿上不與部院同班
　　起居注
康熙十年復設起居注館在午門内之西與實錄館相
對其官則自掌院學士詹事以下史官以上皆得充之
初止八人後増至十六人今桐城張公(英/)以禮書兼掌
院事亦為起居注官吏侍常書公兼掌院事亦然
　　序秩
翰林記凡修書考試等事書職名學士序於春坊大學
士庶子之上讀講學士序於諭徳之上侍讀侍講序於
府丞中允之上修撰序於贊善司直之上今春坊大學
士府丞司直罷不設大抵學士在詹事之上(學士兼禮/部侍郎為)
(三品詹事本三品/而兼侍讀學士)少詹事在讀講學士祭酒之上庶子
在侍讀侍講之上讀講在諭徳洗馬之上(陞遷則同/較俸次)中
允贊善司業次之史官又次之庶吉士又次之
　　批㫖
翰林記宣宗時始令内閣楊士奇等及尚書兼詹事夏
原吉蹇義凡中外章奏用小票墨書貼各疏面以進謂
之條㫖中易紅書批出今謂之票㫖尚沿其制而批紅
則内閣學士之職
　　國初明史總裁
國初順治二年曽奉
㫖纂修明史大學士剛林祁充格范文程馮銓洪承疇
李建泰為總裁學士詹圖賴衮伊圖甯完我蔣赫徳劉
清泰李若琳胡世安侍讀學士高爾儼侍讀陳具慶朱
之俊為副總裁郎廷佐等九員為纂修官
　　薦舉優異
康熙戊午薦舉文學洪洞進士范鄗鼎以病辭巡撫疏
參
溫㫖令遵前諭來京以副求賢至意比諸人至京又
諭户部月給銀米其不與五十人之選擇高年者授以
官部議皆授司經局正字特
㫖改内閣中書舍人初太原傅山定興杜越年皆七八
十以老病請於吏部不與
御試故部議不及特
㫖傅山杜越等文行素著俱著授内閣中書右文之盛
古未有也
　　四布衣
上嘗問内閣及内直諸臣以布衣四人名字即富平李
因篤慈谿姜宸英無錫嚴繩孫秀水朱彞尊也後公卿
薦舉獨宸英不得與繩孫目疾是日應制僅為八韻詩
閣中閲卷已不錄
上特令與因篤彞尊二人同授翰林是時宸英方在京
師不免向隅信遇合有定命也閲卷四人大學士高陽
李公寶坻杜公臨朐馮公掌院學士崑山葉公
　　上賜
上優禮儒臣癸丑賜宴瀛臺翰林官皆與戊午士禎同
陳葉二學士内直時四五月間頒
賜櫻桃蘋果及櫻桃漿乳酪茶六安茶等物其茶以黄
羅緘封上有六安州紅印四月二十二日
賜天花特頒
御筆上諭云朕召卿等編纂適五臺山貢到天花鮮馨
罕有可稱佳味特賜卿等使知名山風土也用烏絲闌
書又
賜御書人二幅士禎得存誠二字唐人張繼楓橋詩廷
敬得龍飛鳯舞四大字唐詩一首(曲江垂柳/一條條)方藹得存
誠二字唐人崔國輔詩(遺却珊/瑚鞭)别
賜士禎石刻二幅一清慎勤三大字一格物二字
諭云去冬曽以石刻賜經筵諸臣時爾士禎未與故特
頒賜八月入直又同陳葉張三學士和
御製賜輔國將軍俄啓詩仍命次日攜名字印章入内
各書一幅即發養心殿裝潢隨
御筆同賜之皆異數也
　　考察
翰林記載翰林官考察之法成化間本院學士㑹同内
閣考察𢎞治元年令翰林官亦從吏部考察
本朝翰林京察在吏部過堂例凡數變順治中讀講諭
洗中贊司業以上皆後堂相見具迎送之禮康熙癸丑
始在前堂過半堂呼官及姓不呼名至己未則自少詹
讀講學士直呼名矣京堂官自僉都御史大理少卿左
右通政亦皆呼名體統陵替非古制也
　　賜衣
翰林記載洪武十四年賜翰林官羅衣各一襲永樂中
賜内閣七人二品織金紵絲衣康熙中每冬
賜内閣及學士日講起居注官貂裘人一襲自癸丑後
滇黔用兵輟賜
　　賜居第
翰林記洪武中賜編修羅復仁居第宣徳中賜楊溥第
於東安門康熙丁巳
上命左諭徳兼修撰張英内直講書特賜第西華門内
翰林院侍講高士奇亦然後杜編修訥亦賜第厚載門
　　明史開局
康熙十七年内閣奉
上諭求海内博學宏詞之儒以備顧問著作時閣部以
下内外薦舉者一百八十六人十八年三月朔
御試體仁閣下(瑢璣玉衡賦省/耕二十韻詩)中選者彭孫遹等五十
人有
㫖俱以翰林用開局編修明史候補少卿一人邵吳逺
改侍讀監司湯斌李來泰施閏章三人郎中吳元龍一
人改侍講進士彭孫遹中書舍人袁佑等授編修貢舉
監生生員布衣倪粲等授檢討以原任翰林院掌院學
士徐元文為監修官翰林院掌院學士葉方藹右春坊
庶子兼侍講張玉書為總裁官開局内東華門外
　　五十相
石林燕語云本朝宰相自建隆元年至嘉祐四年一百
四十年凡五十人明崇禎十七年間命相亦五十人可
以觀治亂矣
　　加侍郎銜
本朝監寺官加侍郎銜者絶少康熙元年以來惟欽天
監管理厯法南懐仁加工部侍郎殁後贈禮部侍郎太
醫院使馬之俊殁後亦贈禮部侍郎
　　陳澔從祀
康熙二十六年江西巡撫安世鼎疏言宋儒陳澔南康
府都昌縣人著禮記集説學者宗之當與程朱蔡沈胡
安國並議從祀部覆陳澔禮經集説上有師承源流明
白但性理精深之處未能遽逮程朱即較之蔡沈胡安
國亦覺有間且生平行實湮没無考既已專祀於鄉其
著書立言之功亦足云報崇奉兩廡未敢輕議
　　西園雜記之誣
海鹽徐咸著西園雜記述嘉靖初議大禮極言張桂之
論確不可易諸元老大臣徒以大功出一書生不勝其
憤不論事之是非義之當否相率羣和力排之非至公
正當之論(云云/)又載慈夀皇太后飾美姬數十人列左右
以惑帝尤為悖誕所謂不知世有廉恥事者矣
　　内大臣
本朝官制滿洲勲舊别有内大臣不為閣部院官及八
旗都統等官有軍國重事在禁中與滿洲大學士尚書
等雜議按唐制兩樞密使左右中尉稱内大臣然彼乃
中貴實異而名同耳
　　奪情
奪情非盛徳事唐宋名相多蹈之賢如曲江公亦所不
免明新都楊文忠公屢疏力辭起復升菴謂國朝宰相
不起復自公始前此三楊蹇夏諸名臣奪情者習為故
常不知何以李文達獨受惡名明末武陵奪情則有軍
旅之事較之無事之時自可末減湘潭王山長(岱/)常著
説雪武陵之寃亦自有理然漳浦之論固萬古不易也
　　從祀疏
康熙二十年都察院僉都御史張吉午疏言故明翰林
院學士方孝儒當建文靖難之際平居則闡道黜邪臨
難則成仁取義能以理學為天下倡其所著遜志齋集
自程朱而後未多見也吏部尚書羅欽順當正嘉之際
學者蔑棄淵源談空好異欽順作困知記以正人心斥
雜學似是之非明心性毫釐之辨至萬厯啓禎間聖道
式微異端益熾賴有光祿少卿顧憲成都察院左都御
史高攀龍倡正學於東林都察院副都御史馮從吾倡
正學於闗右都察院左都御史劉宗周倡正學於浙東
皆能羽翼聖經發揮賢傳有功於理學名教並當急議
從祀以光
大典但此六臣或阻於忌諱或扼於權奸所以故明未
及表章實為勝國之闕今正在纂修明史之時伏乞
覃恩從祀登之學宫兩廡使天下知正學(云云/)
　　常參
文昌雜錄載宋時百官日赴文徳殿東西向對立宰相
一員押班再拜退謂之常朝又云唐制京司職事官有
朔望參有五日參唯職事官五品并供奉官八品以上
及員外郎監察御史太常博士則每旦參有常參官九
參官六參官等(云云/)春明退朝錄唐有職事者謂之常參
今隷外朝不釐務者謂之常參本朝順治中月凡六朝
世祖皇帝嫌其頻數定以三旬逢五日常朝壬戌夏有
㫖文武官每日五更入朝列班午門外候部院啓奏官
出始散歸署既而大理寺司務趙時揖上疏言之尋有
㫖九卿詹事掌印給事中掌道御史如故餘併停趙杭
州人
　　琉球入學
康熙二十三年冊封琉球翰林院檢討汪楫中書舍人
林麟焻等疏言中山王尚貞親詣館舍云下國僻處彈
丸常慚鄙陋執經無地嚮學有心稽明洪武永樂年間
常遣本國生徒入國子監讀書今願令陪臣子弟四人
赴京受業(云云/)事下禮部部覆史載唐貞觀中興學校新
羅百濟俱遣子入學琉球自明初始内附㑹典載大琉
球國朝貢不時王子及陪臣之子皆入太學讀書禮待
甚厚又載洪武永樂宣徳成化間琉球官生俱入監讀
書今該國王尚貞以本國逺被
皇仁傾心嚮學懇祈使臣汪楫等轉奏願令陪臣子弟
四人赴京受業應准所請聽其遣陪臣子弟入監讀書
(云云/)時予為祭酒咨覆禮部畧云查太學志載洪武二十
五年秋琉球國遣其子及陪臣之子日孜等入監命工
部給羅絹為秋衣冬琉球中山王遣其舅仁悦慈等至
永樂二年琉球中山王從子三五良亹等九人以謝恩
至奏請入監給賜一如洪武中故事令工部建王子書
房於監前以處之三年琉球山南王遣寨官子李傑至
四年中山王遣寨官子石達魯等六人至其後李傑石
達魯等每在監三年得乞歸省九年中山王遣王相之
子懐徳寨官子祖魯古至十一年遣寨官子周魯等三
人至是年有奏歸省者命禮部厚賜以榮其歸是後乞
歸省或令候其使者還國以行永樂以後至於正徳常
三四遣至嘉靖五年中山王遣官生蔡廷美等四人至
十一年歸國十七年遣梁炫等四人至二十三年歸國
尋又遣蔡朝用等五人至今在南雍處以光哲堂嵗時
給衣物如例向慕文教琉球於諸國為最篤國家待之
亦為最優云康熙二十七年琉球國王遣耳目官魏應
伯等恭進朝貢方物又遣陪臣子弟梁成楫鄭秉均阮
維新蔡文溥等四人同貢使赴京入監讀書於正貢方
物外敬加屏風紙三千張嫩蕉布五十疋
　　四相
順治中閣臣無定員自康熙元年至今二十年漢大學
士止三人存内三院之舊也壬戌嵗寶坻杜公臨朐馮
公同致政歸而宛平王公以前兵書大拜又兩月餘錢
唐黄公以吏書漢陽吳公以禮書同日大拜始有四相
前此癸丑嵗李杜馮三公在内閣而孝感熊公以翰林
學士大拜亦四相
　　大臣宫銜
自康熙元年以後閣部大臣無加宫銜者壬戌十一月
以
太宗文皇帝實錄告成加武英殿大學士禮部尚書勒
公明公俱太子太傅少傅保和殿大學士户部尚書高
陽李公太子太師致仕太子太傅保和殿大學士禮部
尚書寶坻杜公太子太師致仕文華殿大學士刑部尚
書臨朐馮公太子太傅故太子太傅中和殿大學士吏
部尚書都統公圖公追贈少保仍兼太子太傅二十餘
年所未有也
　　建祠
壬戌冬廣西巡撫郝中丞(浴/)上疏為死節前巡撫廣西
都御史贈兵部尚書諡文毅馬公雄鎮平蠻滅寇將軍
巡撫廣西兵部尚書諡忠烈傅公𢎞烈請建雙忠祠
詔允之疏畧云原任撫臣馬雄鎮當逆氛狂熾矢志不
二幽禁三年罵賊而死原任撫臣將軍傅𢎞烈仗義興
師臨危不屈殺賊之心死而益烈(云云/)二公真不愧俎豆
者矣
　　土魯番表
康熙二十一年土魯番上言伏以我
皇上猶昔者斯堪達爾之君一統金甌札穆西特之君藻
鑑五(缺/)亦若化日普臨率土景星光照萬靈抑猶哈地
穆之君廣(缺/)恩惠汝思他穆之君勇力絶倫譬之矛鋒
之鋭龍爪之威莫敢正向而視兹者恭候
聖安竊照前經遣發進貢烏盧火者曽
上諭五年一次進貢欽此所以悞此進貢者原因臣國
遭逢荒亂今幸太平亟遣亦思喇木火者前往進貢至
於以後應進貢物合當照密爾焦地音阿克剌覃進貢
舊例但天朝建都極東臣國地居極西應否照舊進貢
表請裁奪
　　蒙古表
康熙二十一年蒙古為請
㫖事外藩蒙古王貝勒貝子公台吉等諸臣誠惶誠恐
謹奏者向因逆賊吳三桂相率叛亂軍民極其荼毒幸
我
皇上不憚身心之勞孜孜圖治仰見
天朝早臻太平是以祭告
太祖皇帝
太宗皇帝
世祖皇帝復上
太皇太后
皇太后徽號渙頒恩詔大赦天下爰加賜賚率土俱歡
恭上我
皇帝尊號為至神大徳治平天下聖皇帝伏祈
皇上俯准臣等所奏臣等不勝欣躍奉
㫖朕自御極以來夙夜孜孜勤求化理期於中外乂安
生民樂業今逆寇雖已蕩平治化尚未孚洽前諸王大
臣等請上尊號已經有㫖這藩王等所請亦不必行該
部知道
　　御書
康熙十九年以
御書手卷賜日講起居注諸臣學士葉方藹太極圖説
詹事沈荃心經侍讀學士張玉書莊子説劍篇
　　増起居注官
辛酉四月増起居注日講官八人湯荆峴(斌/)秦對巖(松/齡)
徐健菴(乾/學)曹峨眉(禾/)王瑁湖(頊/齡)朱竹垞(彞/尊)嚴藕漁(繩/孫)潘
稼堂(耒/)合舊講官共十六人
　　謄卷
唐閆際美鋪試蜡日祈天宗賦誤書衛賜作衛駟榜出
登第往參座主曰諸君試日天寒急景寫札或不如法
恐文書到西京須呈宰相請先輩各買好紙重來請印
如法寫淨送納抽其退本舊時直省小試解卷送禮部
例須别謄淨本亦是唐人遺意至鄉試朱墨原卷解部
即不得爾
　　官年
三十年來士大夫履歷例減年嵗甚或減至十餘年即
同人宴㑹亦無以真年告人者可謂薄俗按洪容齋四
筆宋時有真年官年之説至形於制書乃知此風由來
逺矣獨寇萊公不肯減年應舉又司馬郎傳伯達志不
減年以求成則漢魏間已有之
　　柳條邊
哈達城在撫順東北有哈達河其東揷柳結繩以界蒙
古長亘千里南至朝鮮西至山海闗有私越者置重典
名柳條邊見高宫詹(士/奇)扈從東巡日紀
　　朝鮮疏
康熙十五年朝鮮國王李淳奏為臣先祖臣穆莊王横
被野史詆誣敢陳寃痛情節冀許刪改特示昭雪事臣
五代祖昭敬王於明朝萬厯戊申嵗薨逝元妃朴氏無
子繼妃金氏生一子甫三嵗庶子光海君琿嗣位蓋以
金氏遵先王意舍已出而為之請於中朝得准封也光
海既立聽信讒賊自生猜怨仇視母后幽閉别宫僇辱
備至而戕兄殺弟屠滅諸姪殄絶彞倫無復人理内作
色荒嗜慾無節外營宫室十年未巳斥逐耆老昵狎羣
小繁刑重斂下民嗷嗷神人咸怒宗社將墜時有金瑬
李貴等以昭敬王舊臣不勝邦國危亡之憂奮發忠憤
誓靖内難乃於天啓癸亥三月糾合義旅大集廷臣奔
告王太妃於别宫宣教廢琿迎立昭敬王孫綾陽君倧
即臣曽祖父穆莊王也以太妃命權署國事遣使請命
於明明朝始不允許後乃洞察本國事情特降封典此
實當時天下耳目共所聞知穆莊王匡復之烈雖不敢
上擬殷周廢立之正亦可謂無愧漢宣此所以臨蒞東
國二十有七年而功光往牒業垂後裔者也頃年陪臣
之使還也偶於沿途買得皇明十六朝紀其中記本國
癸亥年事直以篡逆書之其他汙衊之言不啻狼籍臣
先父王淵自得此書居常腐心復慮明朝國乘復有誑
謬方擬赴愬
天朝祈加釐正不幸奄忽齎志未伸㷀㷀微臣奉此遺
戒何敢一刻忘於中而重哀薦禍事有未遑淹延遲囘
遂至今日此固臣之大罪而亦臣之日夜銜痛者也兹
敢歴陳先祖臣穆莊王受誣事畧冀
皇上之哀憐垂察焉其所謂十六朝紀不知撰次者為
何許人而乃遽張訛偽掇拾怨讒一則曰倧走馬試劍
謀勇著聞常在廢君左右用事二則曰密約繼祖母王
太妃以救火為名令兵入宫甚至謂綁縛廢君投之烈
燄嘻此豈人理之所可有者乎復有登萊巡撫袁可立
侍郎畢自嚴諸人之疏至以媾倭等語大加詆誣夫以
穆莊王之聰明仁孝素有令聞留心經術不學武事而
謂之走馬試劍自際昏亂弟死讒口屏處危懍莫保朝
夕而謂之常在左右金墉十年内外隔絶圜門棘户穴
通飲食而謂之密約祖妃其虚罔謬盭固已極矣而當
廢君之在位也戮太妃之父竄太妃之母奪太妃懐中
八嵗之兒而殺之廢君之與太妃非特子道已絶亦太
妃父母之讐也然而終使昌邑山陽得以自全於放廢
之日者實賴我穆莊王泣涕惓惓上以寛太妃下以救
羣臣以克盡乎保䕶之道也居則贍其衣食病則濟以
醫藥矜恤之誼始終不替故光海君癸亥三月見廢至
辛巳七月以天年終葬以壬午禮官供祭祀恩禮之厚
無愧古昔彼投燄等語又何誣妄之太甚耶至於媾倭
一款尤萬萬無理日本即小邦先世之深仇而隔海之
外種也雖强弱不敵姑與之羈縻而既是我之仇邦又
非我之匹偶今以童孺之騃儓隷之賤若指之為壻於
倭則亦必駭然而憤怫然而怒矧以王室之親貴介之
尊寧有忍事忘恥結秦晉於異類之理哉穆莊王妃即
昭敬王朝宰臣領敦寧府事韓復謙之女王之在邸以
禮委禽及至癸亥進主中壼與王同受天子誥命冠服
而其氏族之詳亦既具於當時請封之奏臣不知登撫
諸人何所徴據而作此不倫之語至上誣天子也伊時
遼陽既閡登海初開中朝聲息之流布於小邦者只是
江東毛鎮一路而已小邦情實之得達於中朝者亦只
有江東毛鎮一路而已文龍方且占據一島積貨自衛
飾功行賄西面而邀勲爵慿威肆喝東嚮而責餽餉首
尾將十年矣及其驕虐日肆意欲無厭或俵散低貨而
勒取貂參或多縱黠校而盡括民産或誘斬邊民而虚
充首級西圉騷然若在塗炭穆莊王既纘序知民不堪
義責常切彼不悛改祇益嫌釁而小邦之所以受懟於
文龍者有不可以一二計則文龍之巧作蜚語肆然搆
誣於廢興之際者又豈可量哉因此而督撫有奏因此
而禮部有疏始則以無罪見疑而為憂終則以至寃將
伸而為幸上自先太妃下至百官民庶悉舉廢君淫暴
無道斁倫亂紀之罪先穆莊王寛仁孝順天與人歸之
狀或直奏於天子或呈申於當路文龍亦反前説更上
題本及其事實悉暴誣寃大伸明朝乃於天啓乙丑嵗
遣太監胡良輔等許准封典仍賜誥命丙寅又遣翰林
院編修姜曰廣等來頒詔敕兼以錫賚恩綸洊疊昭雪
無餘則環東土數千里亦既脱離覆盆而獲見天日矣
不料閲歴數紀之後興亡百變之餘尚有一種傳訛未
盡除於私相記載之中者也夫末俗多陂流言易訛斯
固叔季之通患而齊東之人或未悉於秦雍交南之事
多不詳於燕代則草野之所紀述稗家之所論著容亦
有此孟浪之失矣至於任當日之記註執當日之簡䇿
考證有據聞見亦該想不至於顛倒紕繆如野史者而
倘或溺於傳説眩於去取以之而布諸天下以之而傳
於後代其將為先祖九地之寃小邦百世之痛者為何
如哉今臣仄聞
天朝方修明朝史書其於傳信紀實之際必有以正訛
釐舛以成一代之正史小邦呼籲此正其時兹專差陪
臣福善君李柟議政府參贊鄭哲等畢陳卑悃仰瀆
天聰伏乞
皇上特命修史諸臣細考明朝行查始末及小邦前後
申奏刪除註誤快許湔雪以示勸懲以裁成永世之令
典仍將印本宣賜小邦則非但小邦今日君臣受恩銜
結糜粉是期抑臣之先祖先父亦將感泣於冥冥之中
矣臣不勝大願謹具奏聞
　　特賜諡
本朝最重易名之典官至尚書大學士乃得
賜諡近惟翰林院掌院學士喇沙里公以講筵舊勞又
勤王事以死
特贈禮部尚書諡文敏掌院學士葉公方藹以講筵舊
勞
特加禮部尚書尋遷刑部侍郎仍帶掌院學士加禮書
舊銜卒亦諡文敏掌詹學士沈公荃亦以講筵舊勞加
禮部侍郎仍掌府事卒諡文恪皆異數非常例也
　　諡典
古易名之典太常博士議之吏部考功奏行之有未允
者所司駁之其重如此明掌於禮部
本朝則内閣典籍司之每一人擬八諡或六諡以上内
閣閣臣擇其三四進呈
御覽欽定其一
　　琉球世纘圖
琉球國或云流求或云留求自元以前不通中國明洪
武五年中山王察度始遣使入貢入
本朝為屬國職貢不絶然紀載諸書不詳其世次予門
人汪翰林舟次(楫/)使琉球歸作中山沿革志進呈
御覽云世系沿革彼國有厲禁秘不以告多方購得琉
球世纘圖一卷令譯者以漢文釋之知其國自南宋始
稱王元延祐間國分為三(中山山/南山北)明宣徳時復合為一
(明初山南王承察度山北王/帕尼芝亦遣使入貢受封)自宋及今代已四易所謂
姓歡斯者無據謂皆尚姓者亦非也世纘圖載之如左
　大琉球國中山王舜天以來世纘圖　舜天　舜馬
順熙　義本　英祖　大城　英慈　王城(二城或/作成)西
威　察度(始通/中國)武寧　尚思紹　尚巴志　尚忠　尚
思達　尚金福　尚泰久　尚徳　尚圓　尚宣威
尚真　尚清　尚元　尚永　尚寧　尚豐　尚賢
尚質　尚貞(即今襲/封世子)
　　題名碑
劉公嘉話錄慈恩寺題名起於進士張莒題姓名於鴈
塔下後書之於版遂為故事宋龎文英文昌雜錄云本
朝進士題名皆刻石於相國興國兩寺趙昇朝野類要
云進士及第各集鄉人於佛寺作題名鄉㑹起於唐之
慈恩寺塔也予按進士題名列諸梵刹於義無取至明
乃立題名碑於國學題名記或學士或祭酒撰其典始
重永樂壬辰已前在南雍今京師太學持敬門内諸碑
則自永樂十四年丙申科始至崇禎十六年癸未科止
螭首龜趺星羅林立一代之鉅觀也
本朝最為右文而題名碑止順治丙戌一科丁亥已後
無之當時不知何故廢而不舉後遂相沿此闕典也
　　土地
今吏部禮部翰林院衙門土地祠皆祀韓文公明南京
吏部土地祠則祀蹇忠定公
　
　
　
　
　池北偶談卷二
欽定四庫全書
　池北偶談巻三
　　　　　　　　　　　刑部尚書王士禎撰
　　太學題名碑
予前記本朝國學進士題名碑未立為闕典官祭酒時
欲疏請未果丁卯御史言之禮部覆疏允行按水東日
記云内官阮安督工建太學時悉取前元進士碑磨去
刻字今三年一立石皆是物也此雖與五代時劉鄩守
長安取古碑甃城事微不同然古蹟湮没亦可惜也
　　祭禹陵
康熙己巳二月
上巡幸武林因渡錢塘親謁大禹陵諭總督侍郎臣王
隲曰朕巡行江表緬懐禹徳躬率羣臣展祭陵廟顧瞻
殿宇圯傾禮器缺畧人役寥寥荒涼増嘆愚民風俗崇
祀淫祠俎豆馨香奔走恐後宜祀之神反多輕忽朕甚
慨焉自昔帝王陵寢理應隆重培䕶況大禹道冠百王
身勞疏鑿奠寧率土至今攸賴豈可因循特書地平天
成四字懸之宇下著地方官即加修理畢備儀物守祀
人役亦宜増添俾規模𢎞整嵗時嚴肅兼賜銀二百兩
給與守祀之人此後益令敬慎地方官亦須時為留心
以副朕尊崇遐慕之懐其即遵諭行蓋是行原因視河
故於禹陵特加崇重如此
　　翰詹之長
康熙二十七年掌詹事府事禮部尚書湯公斌改工書
以禮部左侍郎張公英兼管詹事府事二十八年翰林
院掌院學士李公光地調通政使以文華殿大學士兼
户部尚書徐公元文兼管翰林院事皆不設正員其後
張公以禮書兼掌翰詹二衙門事
　　正副考試官
舊例翰林給事中同為考試官則翰林為正給事為副
吏部與五部同為考試官則吏部為正五部為副獨康
熙壬子科户部郎中郭昌吏部主事彭襄同主廣東試
以郭為正彭為副(以郎中主事為/序不論衙門)辛酉科工科給事中
許承宣(予門/人)翰林院編修汪霦同主陜西試以許為正
汪為副今丙子科福建鄉試亦以給事中党聲振為正
檢討王者臣為副(者臣予/門人)此出偶然非故事也
　　七品銜
宋制見任官得應制科文官許二次武官一次謂之鎖
㕔
國朝惟内閣中書舍人貢監出身者許應鄉試舉人出
身者許應㑹試他即無之近江寧黄虞稷慈谿姜宸英
以諸生薦入館修史特加七品服俸
覃恩得以其品貤封父母而實未授官也
　　狀元出典鄉試
舊例詞林第一甲一名及第者止充㑹試同考官不出
典各布政司鄉試自康熙己酉科己亥狀元徐元文以
侍讀典陜西試甲辰狀元嚴我斯以修撰典山東試始
變常例其後壬子科庚戌狀元蔡啓僔典順天試乙卯
科癸丑狀元韓菼典順天試丁巳科丙辰狀元彭定求
典順天試辛酉科己未狀元歸允肅典順天試丁卯科
乙丑狀元陸肯堂典江西試遂沿為例
　　閣學
明殿閣詞林記有殿學閣學詹學翰學之名
國朝閣臣大拜祇稱中堂或稱相公而内閣學士則稱
閣學按葉石林避暑錄云宣和末陳亨伯以捕方賊功
進龍圖閣直學士稱龍學顯謨徽猷二閣直學士欲效
之而難於稱謨學猷學乃易為閣學此稱閣學之始
　　廣文
唐宋以來仕宦多乞鄉郡以便養猶有古意明代始不
得官本籍至廣文寒官亦有越在萬里者
本朝廣文皆銓本直省但不仕本郡耳
　　印文
明嘉靖中大同五堡之變失總兵官所佩征西前將軍
印職方請給新印海鹽鄭端簡公時為主事議改印文
柳葉篆或稱别將軍或増減其字以防詐偽且言胡忠
安公在禮部失行在禮部之印改鑄易為行禮部印此
在内衙門且然況邊鎮兵權又反側不靖時耶近用兵
諸省恢復地方請印吏科給事中趙之符亦有此請部
議未行然識者韙之
　　癸未
永樂癸未初即位天順癸未南省火皆改於明年㑹試
至崇禎朝六㑹試竟以癸未終此亦數也
　　八股
康熙二年以八股制藝始於宋王安石
詔廢不用科舉改三場為二場首場策五道二場四書
五經各論一首表一道判語五條起甲辰㑹試迄丁未
㑹試皆然㑹左都御史王公(熙/)疏請酌復舊章予時為
儀制員外郎乃條上應復者八事三場舊制其一也尚
書錢塘黄公(機/)善之而不能悉行乃止請復三場及寛
民間女子裹足之禁教官㑹試五次不中者仍准㑹試
三亊皆得
俞㫖餘五事後為臺省次第條奏以漸皆復如寛科場
處分條例復恩拔嵗貢復生童科嵗兩考等是也
　　督捕
督捕衙門始兵部兼攝之順治甲午尚書王公(永/吉)奏増
設兵部督捕衙門滿漢左右侍郎各一員滿漢司官各
六員後以太僕寺少卿協理旋改左右理事官秩四品
視常僕少卿夀光魏昭華(琯/)以大理寺卿首遷督捕侍
郎後以建言徙塞外卒至康熙三十八年復裁事歸刑
部
　　特㫖内陞
順治初太子太保永昌王公(𢎞/祚)以户部郎中修賦役全
書加太僕寺卿書成陞本部侍郎至尚書其後工部營
繕郎中霍叔瑾以大工加僕少至通政使順治乙未科
予舉南宫之嵗洪士銘以經畧輔臣文襄公子耿效忠
以靖南王子
世祖特㫖留部又
特㫖以京堂内陞洪以儀制郎中遷太常少卿至太常
卿耿以武選郎中遷太僕少卿至順天府尹
　　考選
黄訓讀書一得云羅豫章文質公撰遵堯錄稱宋仁宗
明道中宰相欲除二親故為正言司諫帝謂祖宗法度
臺諫官須宸選若自大臣除則大臣過失誰敢言者仁
宗此言可以為萬世法
　　結銜
輟耕錄云中書右丞相巴延所署官銜計二百四十二
字明天啓中魏閹擅權倣縉紳為内官便覽首列已銜
亦至二百許字古來權奸如出一轍勺中志畧云天啓
中凡司禮監題本年月之下上層排臣王體乾臣魏忠
賢下層排梁棟李永貞石元雅涂文輔諸人及刻内臣
便覽體乾復讓忠賢居首特高一字
　　義王
孫可望與李定國皆張獻忠義子冒張姓號東府西府
後獻忠敗死俱走入滇二人以爭權積不相能可望戰
敗乃降
世祖皇帝方以文徳柔逺封可望義王世襲賜第東長
安門外可望死其子徴灝襲封康熙十二年臺省以為
言下諸王大臣九卿㑹議降封義公改慕義公蜀綿州
鹿頭闗龎士元祠可望重修有石坊大書偽銜柱國太
師兵部尚書凡數百字猶稱張可望云
　　義字諡
明大學士高公穀諡文義二百七十年諡義者止此一
人本朝順治初大學士徳州謝公陞卒諡清義
　　閣諡
本朝諡法閣臣不由翰林皆得諡文如洪公(承/疇)諡文襄
宋公(權/)諡文康王公(永/吉)金公(之/俊)皆諡文通孫公(廷/銓)諡文
定衛公(周/祚)諡文清李公(之/芳)諡文襄皆非翰林也
　　詹事府
國朝順治中設詹事府皆以漢人翰林官兼之止設滿
洲詹事一員康熙初省十四年十二月十三日復設自
詹事至正字滿人漢人各一員而滿人不兼翰林官初
詹事府與九卿議政之列初設時失考故事久之乃復
詹事次通政使大理卿之下少詹事次左右通政大理
少卿之下然故事詹事與學士俱為實錄等副總裁侍
經筵今則有已遷正詹而仍為纂修者御史言之竟未
釐正二十二年沈宫詹繹堂(荃/)移文吏部爭之是年春
講始侍
經筵矣
　　臣下私諱
晉咸和三年拜王舒為撫軍將軍㑹稽内史舒疏父名
㑹乞換他郡朝廷乃改㑹作鄶宜城有夷水以桓溫父
名彞改蠻水後唐同光三年以郭崇韜父名𢎞改𢎞文
館為崇文館長興四年以馬贇父名(缺/)不欲斥其家諱
改同平章事為同中書門下三品南唐元宗以董思安
為漳州刺史思安辭以父名章特命改名南州又後主
嗣位以鍾皇后父名太章尊后為聖尊后於禮君所無
私諱為臣下諱失禮意矣
　　宰輔編年錄
宋宰輔編年錄宋太常博士永嘉徐自明撰起建隆庚
申迄嘉定乙亥凡二十卷明吕邦耀又為續錄起嘉定
九年迄祥興二年凡二十六卷明雷鄭王李諸公各撰
公卿等表吳郡許重熙又為殿閣大臣年表近予從姊
夫益都高梓嘗為續表迄南渡乙酉而止惜其無年著
書散佚殊可惜也
　　賜御筆
康熙丁巳夏以
御筆格物二大字清慎勤三大字石刻
賜日講官翰林院學士陳廷敬侍讀學士葉方藹侍講
學士張英尋又
賜英忠恕存誠等墨蹟又
賜詹事府詹事沈荃龍飛鳯舞忠恕等墨蹟大字
　　講筵問答
丁巳春夏
上日御𢎞徳殿講書是時初進講通鑑講義上每先自
講一過
徳音清朗義理貫徹每有詰問皆出意表一日問諸葛
孔明何如伊尹陳學士(廷/敬)對以諸葛亮三代王佐伊尹
之亞
上問諸葛亮成就如何比得伊尹陳對以所遇之時不
同葉讀學(方/藹)對云伊尹聖人諸葛亮大賢大抵伊尹可
比孔子諸葛亮可比顔淵
上首肯一日講博學之節
上云知行孰重葉對云宋臣朱熹之説以次序言則知
先而行後以功夫言則知輕而行重
上云畢竟行重若不能行則知亦空知耳又一日講一
日暴之節
上云古來君子小人不並立君子進則小人退小人進
則君子退一定之理孟子此語説得最好
　　于成龍陸龍其
近日廉吏方面有黄州知府于成龍有司則嘉定知縣
陸龍其于永寧人貢士陸平湖人庚戌進士陸後補靈
夀知縣
特召為御史于為
上所深知數年中歴藩臬司使巡撫順天辛酉嵗入見
賚予甚厚
上親製詩賜之有郊圻王化始鎖鑰重臣膺之句尋擢
兵部尚書總督江南江西
　　宋官制
宋初至元豐以前官制最為繁猥六部九寺皆為空官
特以寄祿秩序班位而别以他官判職事如兵部事歸
樞密院户部工部歸三司設審官院三班院流内銓判
吏部之事設判禮部判貢院判禮部之事設判審刑院
及詳議官判刑部之事又有使有權使有權發遣使之
名他如太常歸判司禮院太僕歸羣牧司鴻臚歸客省
之類官自官職自職名實舛互范文正公在政府奏言
今六尚書九卿之職皆權知權判無一正官并是權假
數易無定莫安其職如欲復三公九卿六尚書之任則
體大難舉願且命兩地輔臣兼領綱要仿周官三公下
兼六卿如召公領冢宰芮伯領司徒畢公領司馬遺意
又雜引漢制三公分部九卿唐太宗時宰相兼職掌以
為證又條列審官流内銓三司司農寺羣牧司國子監
太常禮院三班院殿前馬步軍司審刑院大理寺刑部
等職事并令兩府兼判(云云/)然以宰執分判六卿九寺更
為侵官至元豐新制行六部置尚書侍郎而各以郎官
屬焉九寺各置卿少卿及丞簿之屬為寺監官國子監
置祭酒司業及丞簿之屬為學官又有御史臺有兩省
通謂職事官以唐文散階換部寺省監官歸釐本職如
以金紫光祿大夫易吏部尚書銀青光祿大夫易五部
尚書正議大夫易列曹侍郎之類通謂階官而食其俸
即明制所本也但明制以六部合都察院通政司大理
寺謂之九卿與詹事府俱得㑹議大政而太常太僕以
下為小九卿
本朝官制率沿明舊特於六部外設督捕𨽻兵部置滿
漢侍郎各一員理藩院尚書一員侍郎二員又設宗人
府正令以覺羅為之府丞一員以漢人或漢軍為之秩
在副都御史下通政使大理卿上又設啓心郎二員以
烏金超哈為之(後/裁)即古之宗正也順治十六年裁去尚
寶寺迄今未置(震澤長語云宋制所謂官乃古之爵也/所謂差遣乃古之官也所謂職乃古之)
(加官/也)
　　國朝官制
國初内三院滿洲大學士謂之榜式烏金超哈官大學
士亦稱榜式如范文肅公甯文毅公是也六部初不置
尚書率以貝勒管部事置侍郎以佐之有滿洲漢軍(即/烏)
(金超/哈)漢人各二員後置尚書久之又省去漢軍侍郎定
為滿漢尚書各一員侍郎各二員漢軍亦有為漢侍郎
者滿洲郎中員外郎初稱理事官副理事官後乃改從
漢官之稱惟協理兵部督捕太僕寺漢少卿二員改稱
理事官科道初亦稱理事後改同漢人俱稱給事中御
史云
　　宋四聖御押
格物要論載王魯齋押字跋云予觀司馬文正公之押
署名而小花精神風致自然見於誠意之表唐末五季
諸人押字莫不怪詭飄揚傾攲放蕩宜亂亡之相尋也
昔人重押字至有薈萃刻石以傳者孫文定公(廷/銓)顔山
雜記載鳯皇山玉皇宫宋藝祖以下四聖御押惟仁宗
泐闕因摹於此藝祖□太宗□真宗□
　　宋祠祿
宋士大夫多領宫觀食其祠祿予嘗以問葉讀學訒菴
(方/藹)葉云宋置宫觀官罷官者領之俾食其祿亦宋朝忠
厚之一端也予考之不然神宗熙寧二年王安石為參
知政事創制置三司條例司始行青苗均輸等法出吕
誨范純仁錢公輔鄭獬等於外罷富韓公弼平章事是
年始増置宫觀官丘文莊公世史正綱云王安石行新
法而欲去異議者彼皆先朝舊臣素有聞望一旦去之
無名乃為祠祿處之不知所為宫觀者所業何道為之
使者所治何事而一時士大夫甘心受其豢養何耶此
蓋安石増置之法非祖宗故事然終宋之世不改亦不
典甚矣
　　大學士兼尚書
國朝入閣皆仍兼尚書銜惟康熙初益都孫文定公柏
鄉魏公前後俱以吏部尚書大拜而不兼尚書其後復
改内三院為内閣魏公得兼禮部尚書文定則告歸久
矣
　　學士大拜
本朝以學士大拜者二人高陽李公丙戌進士戊戌大
拜兼工部尚書孝感熊公戊戌進士乙卯大拜兼刑部
尚書李年三十四熊年四十一
　　學士兼侍郎
瑣綴錄正統中陳高曹苗皆遙授各部侍郎仍供事翰
林一時以為館閣盛事今内閣學士掌院學士例皆兼
禮部侍郎不為異典矣
　　讀卷
今内閣九卿讀卷但擬十卷呈
御覽各以首卷進呈候
㫖命讀則讀不命則否水東日記載景泰辛未廷試日
陳閣老得三卷向南房紙牕圏㸃(云云/)則是明制讀卷官
亦著丹黄今無此制矣又九卿但論衙門不論官之崇
卑如己未魏雙鳯以督捕理事官壬戌科張鵬以通政
司參議皆得讀卷而宗人府丞太常卿等三品例不與
翰林講讀學士多為收掌官於事體殊未當也
　　先授編檢科道
世祖皇帝最重庶吉士每親自考較乙未館選丙申特
先授漢書庶吉士王益朋王命岳等官六科給事中監
察御史(内劉祚逺授吏科給事中尋以族/祖大學士正宗嫌改吏部主事)戊戌館選己
亥
御試於南海子特先授清書庶吉士馬晉允富鴻業(後/改)
(鴻/基)等十人為編修檢討而陳敬(北通州人與今説巖禮/侍同名皆同館也説巖)
(尋奉廷字/㫖加)殷觀光二人革職皆非散館故事
　　國朝狀元
國朝狀元多不永年中間惟丙戌傅閣學(以/漸)丁亥吕閣
學(宫/)大拜卒己丑劉修撰(子/壯)壬辰鄒修撰(忠/倚)戊戌孫修
撰(承/恩)辛丑馬侍讀(世/俊)皆不數年而殁豈氣數為之耶孫
修撰之殁
世祖章皇帝深悼惜之賜白金三百兩歸其喪蓋曠典
也
　　三國貢物
康熙丁未夏荷蘭國甲婁吧王油煩嗎綏極遣陪臣卑
獨攀呵閏等入貢内有刀劍八枚其柔繞指旃檀樹四
株各長二丈許西洋小白牛四高一尺七寸長二尺有
奇白質斑文項有肉峰荷蘭馬四鋭頭卓耳形態殊異
又玻璃箱牡丁香哆囉尼絨之屬是嵗暹羅國王森烈
拍臘照古龍拍臘馬嘑陸坤遣貢使握坤司答喇耶邁
低禮貢六足龜孔雀馴象等物囘囘國貢牛三角三目
云
　　試卷稱名
宋吕申公試卷中自稱名王柏題其後謂古意尚存盛
如梓云淳化中立糊名之法祥符中立謄錄之制則又
在申公之前矣
　　優老
通政使司參議虞虞山(世/瓔)雲南昆明人以書受知
世祖皇帝特授光祿寺署正供奉
内庭康熙十六年世瓔年八十餘
上念其先朝舊臣特自光祿寺丞擢本寺少卿遷通參
久之御史或言其老病不任職
上特令以禮致仕仍給全俸二十一年雲南平世瓔疏
辭俸祿且乞骸骨
特賜白金三百兩馳驛囘籍途次貴州病卒
　　賜宴褒忠
康熙二十一年壬戌正月上元
賜羣臣宴於
乾清宫異數也凡
賜御酒者二大學士尚書侍郎學士都御史皆
上手賜通政使大理卿以下則十人為一班分左右列
命近侍賜酒且
諭醉者令宫監扶掖獨光祿卿馬世濟以文毅公(雄/鎮)子
右通政陳汝器以贈兵侍前福建巡海道副使(啓/泰)子特
召至御座側賜酒
上之褒忠優厚如此翌日
上首唱柏梁體昇平嘉讌詩(詩别/載)羣臣繼和汝器句云
勵節褒忠感
賜觴蓋紀實云
御製詩
御製登城詩云城高千仞衛山川虎踞龍盤王氣全車
馬往來雲霧裏民生休戚在當前真帝王詩也
　　善果寺
御書
世祖御書賜𢎞覺禪師云洞房昨夜春風起遙憶美人
湘江水枕上片時春夢中行盡江南數千里唐人岑參
詩也在都城西善果寺
　　乘肩輿
本朝順治初漢人京官亦多乘馬予壬辰計偕入京師
見高郵王文通公每入朝皆乘馬其後始易肩輿三品
以上用四人肩輿四品以下則二人耳然旗下大官例
乘馬無肩輿有之自近年始宋朝野類要云百司出局
人從先報上馬者蓋舊禮只是乘騎自中興以來始得
乘肩輿也建炎朝野雜記云東都舊制耆徳大臣或宗
室屬近行尊者特㫖許乘肩輿建炎初上以維揚甎滑
謂大臣曰君臣一體朕不忍使羣臣奔走危地可特許
乘轎麈史謂唐時宰相乘馬五代始用擔子本朝近年
惟文潞公以太師平章軍國重事司馬溫公始為門下
侍郎尋卧疾就拜左相不可以騎二公並許乘檐子皆
異恩也外官肩輿不用帷蓋蓋古褰帷之意今惟江寧
開封督撫司道府㕔縣官皆用煖轎蓋沿宋明都城之
制至今未改耳
　　兼銜
翰林官遷吏部侍郎例兼翰林院學士至尚書則否其
特用為他部侍郎者亦不兼學士近如李容齋(天/馥)遷户
侍項眉山(景/襄)遷兵侍皆不兼銜惟葉文敏訒菴(方/藹)以翰
林院掌院學士兼禮部侍郎加禮部尚書管刑部侍郎
事前此未有也又杜肇餘(臻/)以吏侍兼翰林學士服闋
補刑侍遂不兼銜及再遷吏侍亦不復兼學士則銓部
之疎也甲子秋冬嚴存菴(我/斯)以詹事府少詹事董黙菴
(訥/)以翰林院侍講皆超遷禮部侍郎則兼翰林院侍讀
學士其後王子言(颺/昌)以正詹遷禮侍亦止兼侍讀學士
庚午予自少詹遷副都御史又遷兵侍亦不復兼學士
銜矣
　　宫銜
康熙元年已後大臣無加宫銜者惟閣臣高陽寶坻臨
朐三公以
世祖皇帝實錄成晉宫銜其後宛平漢陽長洲三公以
太祖實錄聖訓告成亦晉宫銜甲子四月刑侍南宫宋
公(文/運)以老病乞休
上嘉其廉慎特加太子少保致仕丁卯四月巡撫直隷
僉都御史于公(成/龍)亦加太子少保皆異數也
　　謁陵詩
康熙辛酉二月
上謁
孝陵諸公卿三品已上皆從多賦詩紀事刑書蔚州魏
公環溪(象/樞)一詩極令人感動詩曰薊門西望望皇畿共
侍
鑾輿展謁歸禮罷祾門雲自闔夢迴
寢殿淚頻揮老臣將去填溝壑何日重來拜翠微廿載
承
恩無寸補鍾鳴漏盡尚依依予謂五六句最沁人心脾
然是後漢宦者張讓語耳
　　安南始末
安南入
本朝順治初莫敬耀來歸未受爵而卒授其子元清為
都統使居高平黎維禔亦來歸未受封而卒康熙三年
遣編修吳光禮部司務朱志逺
諭祭維禔五年遣侍讀學士程芳朝禮部郎中張易賁
冊封其子維禧為安南國王六年維禧奪元清高平地
遣侍讀李仙根兵部主事楊兆傑諭還之粤西孫延齡
馬雄叛元清負恩助逆病死其弟敬光為黎氏所討來
奔令地方官送歸本國死於泗城土府爵除維禧死弟
維䘺嗣維䘺死弟維禎嗣康熙二十二年遣侍讀明圖
編修孫卓冊封維禎為安南國王仍
賜御筆扁額忠孝守邦四大字又遣侍讀鄔黑禮部郎
中周燦
諭祭兩故王維禧維䘺二禮並舉稱盛事云
　　周禮部使交趾詩
周禮部星公(燦/)陜西臨潼人自安南使歸有詩一卷頗
見風土粗載數首於此諒山南去萬峰稠細雨深林石
徑幽一水隨人千百折中宵勒馬問安州(夜抵/安州)囘首燕
臺不計程空山坐待月初生乾坤自是無遺照行盡天
南一樣明(屯糜/見月)一枝挺出森青玉兩葉分披展綠雲名
是千秋兼可噉長栽籬落䕶山村(千秋/草)四圍山色映晴
嵐此地交人號格甘竹樹參差冬稻熟風光觸目似江
南(茶山/早晴)滄江岸上有荒祠栘葉棉枝近水湄短柱高龕
雙錦鶴(國俗祠廟以木/雕雙鶴為侍)報功異域禮同之(黎英王交之/功臣城鎮人)
宸翰親揮日月光龍書鳯篆照遐荒交人奉比羲文畫
首出中天頌
聖皇(冊封/其六)才名奕奕世無雙三譯常思戴上邦别後懐
君何處是寒風落日富良江(留别阮司馬公望黎司空/僖阮僉憲廷衮黄大參公)
(寘/)闗門曉日拜
天顔得識南交青瑣班記得深林風雨夜多君相伴出
茶山(留别阮廷柱武維匡/宋儒陳璹四給事)翠榦森森傍水涯梢垂雀尾
亂紛挐秋來結就檳榔果交子逢人代煮茶(檳榔/樹)衣冠
文物重南疆何事闗名太不祥題曰畏天思此義萬年
帶礪控炎荒(易鬼門闗/曰畏天闗)周順治己亥進士庶吉士
　　林舍人使琉球詩
康熙甲子莆田林舍人玉巖(麟/焻)使琉球歸有竹枝詞一
卷與周禮部同時示予并錄數篇以誌
本朝文物之盛云手持龍節渡滄溟璀璨
宸章䕶百靈清比胡威臣所切觀風先到却金亭(明使/臣陳)
(侃/建)徐福當年採藥餘傳聞島上子孫居每逢卉服蘭闍
問欲乞嬴秦未火書日斜沙市趁虚多村婦青筐藉綠
莎莫惜籌花無酒盞人歸買得小紅螺疋練明河牛斗
横鼕鼕衙鼓欲三更思鄉坐擁黄紬被靜聽盤牕蜥蜴
聲(蜥蜴能鳴/聲如麻雀)三十六峰瀛海環怒潮日夜響潺湲樓西
一抹青林裏露出烟蘿馬齒山射獵山頭望海雲割鮮
挏酒醉斜曛紙錢挂道松楸老知是歡斯部落墳心齋
生白室能虚棐几焚香把道書讀罷慿闌笑幽獨藤牆
西角對棕櫚廟門斜映紅橋路海鳥高巢古柏枝自是
島夷知向學三間瓦屋祀宣尼王居山第兔園開松櫪
棕花倚石栽多少從官思授簡不知若箇是鄒枚奉神
門内列鵷行乞把
天書鎮大荒喚取金縢開舊詔侏􁍜感泣説
先皇閟宫甍桷壓山原將享今看幾葉孫二十七王禋
祀在釐圭錫卣見
君恩譯章曽記莋都夷槃木白狼歸漢時何似島王懐
聖徳工歌三拜鹿鳴詩宗臣清俊好兒郎學畫宫眉十
樣糚翹袖招要小垂手簪花砑帽舞山香望仙樓閣倚
崔嵬日看銀山十二囘笙鶴綵雲飛咫尺不教弱水隔
蓬萊纖腰馬上側乘騎草圏銀釵折柳枝連臂哀歌上
靈曲月明齊賽女君祠久稽異域嵗將徂自笑流連似
賈胡三老亦知歸意速時時風色相銅烏林康熙庚戌
進士與林同使者為汪檢討舟次(楫/)别撰中山沿革志
若干卷進呈
御覽二君皆予門人也
　
　
　
　
　
　
　
　池北偶談卷三
欽定四庫全書
　池北偶談卷四
　　　　　　　　　　　刑部尚書王士禎撰
　　親謁孝陵
康熙甲子冬
大駕幸金陵親謁明太祖孝陵
上由甬道旁行
諭扈從諸臣皆於門外下馬
上行三跪九叩頭禮詣寳城前行三獻禮出復由甬道
旁行賞賚守陵内監及陵户人等有差
諭禁樵采令督撫地方官嚴加巡察父老從者數萬人
皆感泣總督兩江兵部侍郎王新命刻石紀事己巳春
南巡再
謁孝陵古今未有之盛舉也
　　殿試改期
國朝毎科
殿試之期在三月十五日自辛丑科後以三月十九日
為
萬夀節遂改
殿試於二十日至今為例壬戌科
駕幸
盛京謁
陵改
殿試於九月二十日戊辰科以
大行太皇太后升遐改㑹試於二月十九等日
殿試改三月二十六日云
　　㑹試二亥
順治三年丁亥重行㑹試十六年己亥復重行㑹試
　　日講
今上親政後選翰林官直講
禁中先在
𢎞德殿後移於
乾清宫講官始則熊賜履繼為史鶴齡孫在豐張英徐
元文陳廷敬葉方藹張玉書湯斌歸允肅大抵以掌院學
士一員與翰林官一員同講止二員惟戊午陳葉日講而
上幸南海子葉偶病假旬日以張代之後葉疾愈入直
遂三員同直講史以編修歸殁於家特
賜祭𦵏其恩禮非外庭所敢望也
　　朝報
今之朝報或曰邸報亦有所本見王明清揮麈錄趙昇
朝野類要云朝報日生事宜也毎日門下後省編定請
給事判報方行下都進奏院報行天下其有所謂内探
省探衙探之類皆衷私小報率有漏洩之禁故隱而號
之曰新聞蓋自宋時已然又六科
綸音册子號晚帖以當晚即知之次日乃登邸報故曰
晚帖亦有小報謂之小抄
　　臺灣府縣
康熙二十二年臺灣平設府一曰臺灣府縣三曰臺灣
曰鳯山曰諸羅又設總兵官分巡厦門道各一員駐焉
幅員之廣古未有也
　　東野氏世襲
康熙二十三年
上東巡周公後裔七十三代孫世襲奉祀生員東野沛
然上疏籲恩奉
㫖交與該部禮部覆無庸議奉
㫖周公承接道統繼往開來功德昭著其子孫應給職
銜著九卿詹事科道㑹同確議㑹議得周公後裔應授
官職撥給祀田修葺廟宇行文該撫查明以沛然世襲
五經博士如孔顔曾孟仲氏例先是沛然上疏行在
上召問周公姬姓爾疏稱東野何故沛然對曰昔魯公
伯禽季子魚賜東野田一成因以為氏
上曰周公廟庭何在對曰在闕里城東北二里
上悦隨
御製祭文遣
恭親王致祭禮部尚書介山
御前侍衛觀保鴻臚寺卿穆成格閻興邦太常寺寺丞
張量馨山東提學道副使唐賡堯陪祭其後沛然卒子
枝盛嗣為博士云是時子貢後裔端木謙端木直亦上
疏請部議不允
　　階官避家諱
予嘗疑六朝以來朝廷為臣下避家諱至改州郡名者
有之考愧郯錄乃知宋時律文有私諱冒榮徒一年之
禁四銓之法遇磨勘階官之稱與其三代諱相值者許
其自陳授以次官謂之寄理遂以繫之官稱之首又李
文簡燾奏疏亦載雍熙二年有詔凡除官内有家諱者
三省御史臺五品文班四品以上許用式奏改餘不許
嘉祐六年翰林學士賈黯知審官院奏准下太常禮院
大理寺同議言祖父之名子孫所不忍道不繫官品之
髙下并當迴避乃詔凡府號官稱犯祖父名而非嫌名
及二名者並聽迴避其後韓絳除樞密副使自言樞字
與祖名下一字同乞避免不許遵嘉祐之詔也宋敏求
提舉萬夀觀敏求父名綬自言夀字犯父嫌名詔改醴
泉觀則嘉祐之詔復不行矣及呉中復提舉荆湖北路
兵馬中復父名舉乞改稱提轄詔以朝廷官稱不當避
守臣私諱遂不許然後知迴避私諱唐宋以前載在律
文亦孝治天下之意明代以來始刋削耳又燾疏引晉
江統言其叔父春為宜春令與縣同名故事職與祖父
名同皆得改選而未有身與官職同名改選之例統以
為身名所加亦施於臣子凡佐史朝夕必稱厥官倘指
實而語則觸尊者諱或詭詞迴避則以私廢公統以為
身名與官職同者宜與祖父名為比武帝許之據此又
不獨迴避先諱矣朝野類要云授職任而犯三代名諱
者許避之而開禧初張嗣右除起居郎以犯諱辭免改
名修注官其餘若一名偏犯則不避
　　武職丁憂
武職舊無丁憂之例康熙二十四年四川提督何傅疏
言竊惟議禮制度聖王御世之大權地義天經人子立
身之大本養生莫如送死教孝所以作忠據䕫州副將
孫斌呈詳(云/云)通䘮制禮旣無貴與賤之殊沿例宅憂乃有文
與武之别俱屬毛而離裏忍絶裾以滅親豺獺尚有一
祭之知介胄豈無三年之愛臣久失怙恃見素韠而興
懷恭際休明瀝丹心而上請實天下萬世之公義非孫
斌一人之私情伏懇特渙
綸音定武職三年通䘮之例垂光史冊(云/云)得
俞㫖遂為定制孝治之隆夐絶千古矣
又浙江提督陳世凱上言武臣丁憂特其一節宜令讀
書識忠孝大義得
温㫖已後武臣俱當留心典籍責令提鎮倡率之
　　訪遺書
康熙二十五年四月
上諭禮部翰林院自古帝王致治隆文典籍具備猶必
博採遺書用充秘府以廣見聞而資掌故甚盛事也朕
留心藝文晨夕披覽雖内府書籍篇目粗陳而裒集未
備因思通都大邑應有藏編野乘名山豈無善本宜廣
為訪輯凡經史子集除尋常刻本其有藏書秘錄作何
給值採集及借本抄寫事宜爾部院㑹同詳議具奏務
令搜羅罔佚以副朕稽古崇文之至意旋又奉
㫖闗係經史方許採進時禮侍徐乾學疏進宋朱震漢
上易傳并圖説十五卷宋張浚紫巗易傳九卷讀易雜
説一卷魏了翁大易集義六十四卷曾穜大易粹言十
卷吕祖謙東萊書説十卷元金履祥尚書表注十二卷
宋李樗黄櫄毛詩集解三十六卷趙鵬飛春秋經筌十
六卷王與之周禮訂義八十卷蔡節論語集説十卷李
燾續資治通鑑長編一百六十八卷唐開元禮一百五
十卷共十二部
　　御書
康熙二十三年
駕幸闕里
御書萬世師表四字懸大成殿次年以四字頒行天下
學宫又
御書白鹿書院額廬山白鹿洞并賜監本五經四書其
河南府二程祠邵康節祠鳯翔府横渠書院建寧府紫
陽書院徽州府文公闕里長沙府石鼓書院皆頒
御書學達性天大字古今罕覯之盛舉也
　　毁淫祠
康熙丙寅擢江寧巡撫都御史湯斌禮部尚書掌詹事
府事湯瀕行疏毁呉下淫祠五通五顯劉猛將五方賢
聖等廟恭請
上諭勒石上方山得
俞㫖通行直省初湯以閣學遷巡撫過予邸舍予為言
呉中婦女好入寺院燒香首當禁止湯以為然在呉遂
力行之風俗一變若淫祠一節尤於世道人心裨益不
小湯自言昔為方面時只遵寧陵吕叔簡先生從政錄
行之其撫呉亦此志云
　　戊己二官名
漢元帝初元元年置戊己校尉屯田車師前王庭班書
師古注自甲至癸皆有正位唯戊己寄治今所置無常
居故取戊己為名或云戊己居中鎮覆四方今所置校
尉亦處西域之中撫諸國也然戊己自是兩官後漢耿
恭為戊校尉闗寵為己校尉是也
　　荷蘭貢物
荷蘭國自康熙六年入貢今二十五年臺灣平設郡縣
其王耀漢連氏甘勃氏遣陪臣賓先吧芝復奉表進貢
表詞有云外邦之丸泥尺土乃是中國飛埃異域之勺
水蹄涔原屬天家滴露(云/云)貢物大珊瑚珠一串照身大
鏡二面竒秀琥珀二十四塊大哆囉絨十五疋中哆囉
絨十疋織金大絨毯四領烏羽緞四疋綠倭緞一疋新
機嗶嘰緞八疋中嗶嘰緞十二疋織金花緞五疋白色
雜様細軟布二百一十九疋文采細織布一十五疋大
細布三十疋白毛裏布三十疋大自鳴鐘一座大琉璃
燈一圓聚耀燭臺一懸琉璃盞異式五百八十一塊丁
香三十擔氷片三十二斤甜肉豆蔲四甕廂金小箱一
隻内丁香油薔薇花油檀香油桂花油各一礶葡萄酒
二桶大象牙五支廂金鳥銃二十把廂金馬銃二十把
精細馬銃十把彩色皮帶二十佩廂金馬銃中用繡彩
皮帶十佩精細馬銃中用精細小馬銃二十把短小馬
銃二十把精細烏銃十把廂金佩刀十把起花佩刀二
十把廂金雙利劔十把雙利闊劔十把起金花單利劔
六把照星月水鏡一執江河照水鏡二執雕製夾板三
隻
　　起復
趙昇朝野類要云已解官持服而朝廷特再推用者名
起復起復即奪情也今人以禫後即吉為起復者誤
　　試官
今諸司官初選即實授唯監察御史中書舍人必先授
試職一年滿内閣都察院方題實授沿明舊例也按明
初范敏試吏部尚書李冕試禮部尚書徐恢試户部尚
書茹常試兵部尚書開濟試刑部尚書楊靖王暹試侍
郎詹徽茹太素試都御史又有試給事中至正德中陸
完為試都御史此例今人不知
　　八旗開科
八旗鄉㑹試開科始於順治辛卯壬辰至丁酉停止康
熙己酉庚戌復舉行至丙辰停止丁卯夏五月以亢旱
肆赦再復開科之例　按開科之例前後稍有不同順
治壬辰乙未滿洲蒙古用滿文另為一榜(壬辰狀元麻/勒吉兩江總)
(督乙未狀元圖/爾宸工部侍郎)庚戌癸丑滿洲蒙古槩用漢文即附漢
人通為一榜辛未甲戌復開科例仍之
　　徵聘不至
康熙己未博學宏詞之徵内外薦剡百八十餘人不至
者四人浙江應撝謙嗣寅江西魏禧氷叔山西范鄗鼎
彪西陜西李顒中孚范登順治辛丑進士闡明絳州辛
復元(全/)先生之學與應李以理學著於南北唯魏以古
文擅名其兄際瑞弟禮皆有詩名時號寧都三魏
　　祭北海
丁卯四月副都御史徐元珙疏請釐正祀典其畧云臣
按歴代祀典唐望祀北海於洛州即今河南府也宋望
祀北海於孟州即今懷慶府也明亦望祭於懷慶府我
朝典制東海祀於萊州南海祀於廣州二祀近海誠為
允當西海則於蒲州望祭蓋西海遙逺循宋明之舊而
望祭之宜也至北海則仍祭於懷慶夫宋都於汴而懷
慶在其北彼時幽燕皆非宋土即出國門而望北一祭
亦權宜之計有明定鼎燕京仍往南而祭北海我
朝因之殆非宅中以蒞四海之義伏查北鎮醫無閭山
在奉天府屬今為北鎮山海闗迤北之海非北海乎況
盛京發祥重地土厚水深源流綿邈
皇上聲教四訖幅員之大亘古未有長白山水并烏龍
鴨綠諸江亦盡朝宗於海則北海之祭不應仍在懷慶
此祀典之急宜釐正者伏查順治十七年科臣粘本盛
題請改祭北岳於渾源州祈下部議嗣後告祭更定於
迤北近海地界(云/云)得
㫖下九卿詹事科道㑹議上言明臣丘濬言京師東北
乃古碣石淪海之地於此立祀就海而祭為宜濬所云
碣石今在永平府但我
朝幅員廣大混同江水發源長白流入北海今北海之
祭應改混同江邊望祭可也得
㫖允行
　　周張後裔
康熙二十四年僉都御史姚締虞言宋儒周惇頤有開
繼之功下部議得
㫖以惇頤二十九代孫嘉耀世襲五經博士二十六年
户科給事中汪晉徵言孔孟以來道學之統至宋周程
張朱而始著乃程朱二氏久置世襲博士周惇頤子孫
亦為博士其張載子孫應一體䘏錄(云/云)九卿等覆議順
治十二年八月據江南布政使司呈請朱熹裔孫煌禮
部題授世襲五經博士康熙九年五月禮部覆御史傅
世舟疏題授二程裔孫程宗昌程延祀世襲五經博士
二十四年四月九卿詹事科道會議僉都御史姚締虞
疏題授周惇頤裔孫嘉耀世襲五經博士張載闗中大
儒與濓洛並重載裔孫亦應照例授世襲五經博士陜
西巡撫副都御史布哈疏請以載裔孫張夢熊應詔夢
熊未及襲而卒以其子從先為博士
　　臺灣開科
康熙丁卯夏四月福建提督張雲翼疏請臺灣鄉試宜
照甘肅寧夏例於閩塲另編字號額中一二名禮部覆
准臺灣新經歸附文教初開應將臺灣一府三縣生員
照甘肅寧夏之例另編字號額外取中舉人一名得
㫖允行是科五十一名蘇峨鳯山縣附學生習易經
　　滿洲鄉試
丁卯夏
恩詔八旗滿洲蒙古漢軍原有定例同漢人一體開科
取士前因用兵暫行停止今仍照舊舉行禮部題請於
直𨽻舉人額外滿洲蒙古取中舉人十名另編滿字號
漢軍取中舉人五名另編合字號(漢軍稱烏金/超哈故也)㑹試亦
於漢進士額外滿洲蒙古取中四名漢軍取中二名皆
與漢人一體作文考試
盛京生員附入在京八旗本年鄉試期迫俟庚午辛未
科舉行云
　　漢尚書
順治初始設漢尚書吏部陳名夏户部謝啓光禮部李
若琳兵部劉餘祐刑部党崇雅工部張鳯翔都察院掌
院事左都御史房可壯後惟陳党二人拜相
　　閣臣
世祖時拜相者自同安洪文襄(承/疇)外直𨽻四人涿州馮
文敏(銓/)靜海髙文端(爾/儼)大名成公(克/鞏)髙陽李文勤(霨/)江
南四人溧陽陳公(名/夏)武進吕公(宫/)呉江金文通(之/俊)髙郵
王文通(永/吉)山東四人德州謝清義(陞/)掖縣張文安(端/)安
丘劉公(正/宗)聊城傅公(以/漸)山西二人曲沃李公(建/泰)衛文清
(周/祚)河南一人商丘宋文康(權/)陜西一人寳雞党公(崇/雅)浙
江一人海寧陳公(之/遴)四川一人井研胡公(世/安)康熙已來
拜相者直𨽻四人柏鄉魏公(裔/介)寳坻杜文端(立/德)宛平王
公(熙/)真定梁公(清/標)江南五人長洲宋文恪(德/宜)崑山徐公
(元/文)丹徒張公(玉/書)合肥李公(天/馥)桐城張公(英/)山東三人益
都孫文定(廷/銓)臨胊馮文毅(溥/)武定李文襄(之/芳)山西一人
沁州呉公(琠/)湖廣三人孝感熊公(賜/履)漢陽呉文僖(正/治)大
冶余公(國/柱)浙江一人錢塘黄文僖(機/)熊公罷相後再起
為禮部尚書己卯復相
　　千秋康氏
本朝順治已來直省民間一産三男者嵗有數十多不
勝紀定例官給米三石布十疋而已按南唐時金陵人
康國輔娶司馬氏一産三男唐主以為瑞皆封將軍號
千秋康氏柳子厚集有為廣南鄭尚書奏百姓一産三
男狀侈為休徵想爾時此事絶少故以為祥瑞而優異
如此
　　暹羅表
康熙二十三年暹羅國進表云啟奉
大清國
皇帝陛下伏以聖明垂統繼天立極無為而治德教孚
施萬國不動而化風雅澤及諸彝巍巍莫則蕩蕩難名
卑國世荷
皇恩久沾德化微臣繼襲踐祚身屬遐方莫能仰瞻
天顔幸遇貢期敢効輸欵顓遣正貢使坤孛述列瓦提
二貢使臣坤巴實提瓦抒三貢使臣坤司吝塔瓦喳正
通事坤思吝塔披彩辨事文披述嗒新禮嘑等梯航渡
海齎捧金葉表文方物譯書前至廣省差官伴送京師
朝貢進獻代伸拜舞之誠恪盡臣子之職恭祝
皇圖鞏固
帝夀遐昌伏冀俯垂鑒納存懷逺之義微臣瞻天仰聖
不勝屏營之至
太皇太后朝儀
舊制元旦冬至及
太皇太后
皇太后萬夀節
上詣
兩宫行禮大學士尚書都統已上隨
駕詣宫前行禮侍郎已下則否二十年御史任某條奏
部議隨駕官如故侍郎已下於午門前行禮遂為定制
　　裙帶官
宋時親王南班之壻號曰西官又謂之裙帶官見朝野
類要
　　耏
耏水在予邑東鄙古西安城下又姓也左傳文公十一
年宋公於是以門賞耏班漢書功臣表有芒侯耏跖劉
熙釋名曰耳耏也
　　停止閏月
楊光先者新安人明末居京師以劾陳啓新妄得敢言
名實市儈之魁也康熙六年疏言西洋厯法之弊遂發
大難逐欽天監監正加通政使湯若望而奪其位然光
先實於厯法毫無所解所言皆舛謬如謂戊申嵗當閏
十二月尋覺其非自行檢舉時已頒行來嵗厯至下
詔停止閏月光先尋事敗論大辟光先刻一書曰不得
已自附於亞聖之闢異端可謂無忌憚矣　王蜀閏丙
戌年正月後因胡秀林向隱異同求得唐厯乃閏乙酉
年十二月遂改用之宋元豐元年嵗在戊午閏正月知
定州薛向繳進遼國厯乃在十二月古亦有此見呉曾
漫錄
　　長白山
内大臣覺羅武等謹題為遵
㫖看驗長白山事康熙十六年四月十五日内大臣覺
羅武黙訥一等侍衛兼親隨侍衛首領臣費耀色一等侍衛臣
塞䕶禮三等侍衛臣索鼐奉
上諭長白山係
本朝祖宗發祥之地今乃無確知之人爾等四人前赴
鎮守烏喇地方將軍處選取識路之人往看明白以便
酌量行禮臣等欽遵
上諭於五月初四日起行本月十四日至盛京十六日
由盛京起行本月二十三日至烏喇地方轉宣
上諭於將軍等隨查烏喇寧古塔及烏喇獵户所居村
莊等處俱無確知長白山之人僉云曾逺望見惟都統
尼雅漢之宗族戴穆布魯原係採獵之人今已老退閒
口稱我輩原在額赫訥隂地方居住我雖不曾躋長白
山之巔曾聞我父云如往獵於長白山脚下獲鹿肩負
以歸途中三宿第四日可至家以此度之長白山離額
赫訥隂地方不甚遙逺我不知其他等語因訪問雖不
曾至長白山如赴額赫訥隂地方水路幾日可至陸路
幾日可至亦有知往額赫訥隂地方陸路之人否據管
獵户噶喇大額黑等口稱如乘馬由陸路前赴額赫訥
隂地方十日可至如乘小舟由水路而往途中全無阻
滯二十日可至倘遇水漲阻滯難計日期有獵戸喀喇
者知赴額赫訥隂地方陸路等語臣等隨議毎人㩦三
月糧而往又思或三月糧盡或馬匹倒斃不能歸家亦
不可定隨語鎮守寧古塔將軍巴海可載一船米於額
赫訥隂地方豫備倘我輩米盡以便於彼處取用將軍
巴海云大船不能過松阿里河大險處當即載米十七
小船至額赫訥隂地方豫備臣等即擬於六月初二日
起行又思由水路而往倘遇水漲阻滯稽遲時日不能
即至因與噶喇大額黑約我輩乘此馬匹肥壯速由陸
路往看俟看過長白山回時再由水路逆流而上前赴
額赫訥隂地方約定臣等帶領固山大薩布素於六月
初二日起行經過文德痕河阿虎山庫勒訥林祁爾薩
河滹沱河沙布爾堪河納丹佛勒地方輝發江法河木
敦林巴克塔河納爾渾河敦敦山卓龍窩河等處及至
訥隂地方江干不意噶喇大額黑乘小舟而行半月程
途七日齊至因語固山大薩布素我輩乘小舟由江中
逆流前赴額赫訥隂地方汝帶領官兵馬匹由瓦努湖
河逆流而上由佛多和河順流而下前來額赫訥隂相
會約定遣發去後臣等於十一日至額赫訥隂地方固
山大薩布素等於初十日已至因前進無路一望林木
臣等與固山大薩布素商議令薩布素閒散章京喀達
與識路徑之喀喇帶領毎旗甲士二名前行伐木開路
并諭如望見長白山可將行幾日方得望見有幾許路
程相度明確來報我輩住二日亦即起行矣隨於十二
日遣發前行去後本日據固山大薩布素差人顧素前
來報稱我等别大人們行三十里至一山頂上望見長
白山不甚遙逺似止有一百七八十里等語又續差艾
喀來報稱先差人來後又至一髙山頂上望見長白山
甚明約有百餘里山上見有片片白光等語臣等趁未
有雨水之時急往看驗長白山因留噶喇大額黑督捕
珠玤於十三日起行十四日與固山大薩布素等㑹於
樹林中揣摩開路前進十六日黎明聞鶴鳴六七聲十
七日雲霧迷漫不見山在何處因向鶴鳴處尋路而行
適遇路蹊由此前進直至長白山脚下見一處周圍林
密中央平坦而圓有草無木前面有水其林離住札處
半里方盡自林盡處有白樺木宛如栽植香木叢生黄
花燦爛臣等隨移於彼處住札歩出林外逺望雲霧迷
山毫無所見臣等近前跪誦
綸音禮拜甫畢雲霧開散長白山歴歴分明臣等不勝
駭異又正值一路可以躋攀中間有平坦勝地如築成
臺基遙望山形長闊近觀地勢頗圓所見片片白光皆
氷雪也山髙約有百里山頂有池有五峰圍繞臨水而
立碧水澄清波紋蕩漾殊為可觀池畔無草木臣等所
立山峰去池水約有五十餘丈地週圍寛闊約有三四
十里池北岸有立熊一望之甚小其繞池諸峰勢若傾
頽頗駭瞻視正南一峰較諸峰稍低宛然如門池水不
流山間處處有水由左流者則為扣阿里烏喇河右流
者則為大訥隂河小訥隂河繞山皆平林逺望諸山皆
低相視畢禮拜下山之際峰頭有鹿一羣他鹿皆奔獨
有七鹿如人推狀自山峰陸續滚至山下閒散章京畢
楊武里等駐立之處臣等不勝駭異因思正在乏食此
殆山靈賜與欽差大臣者隨望山叩謝收其七鹿臣等
上山之時原有七人也自得鹿之處退至二三十歩回
首瞻望又忽然雲霧迷山臣等因清淨勝地不宜久留
於十八日言旋回至先望見長白山之處因雲霧蒙籠
遂不得復見山光矣二十一日回至二訥隂河合流之
處二十五日回至恰庫河此河乃訥隂東流㑹合之所
二十八日正行之際適遇頒到
敕㫖臣等不勝歡忭捧讀
敕㫖感激靡盡當經叩頭謝恩訖二十九日因馬瘦不
堪馳驅自恰庫河水路乘小舟而歸經過色克騰險處
圖白黑險處噶爾漢險處噶大渾險處薩滿險處薩克
錫險處法克錫險處松阿里大險處多渾險處乘一葉
小舟歴此大江九險得以無恙而渡者皆仰賴
皇上洪福之所致也七月初二日回至烏喇地方又往
看寧古塔等處地方於本月十二日至寧古塔徧看㑹
寧府等處地方畢於七月十七日自寧古塔起行八月
二十一日抵京師臣等奉
命於人跡罕到之處創闢路徑行於不見日色深林之際
無一日阻滯得見長白山皆我
皇上敬念
祖宗誠心感格神明之效也緣係欽差事宜謹疏奏聞
奉
㫖長白山
祖宗發祥重地竒蹟甚多山靈宜加封號永著祀典以
昭國家茂膺神貺之意著禮部㑹同内閣詳議具奏禮
部覆疏金史大定十二年封長白山為興國靈應王明
昌四年又加封開天𢎞聖帝明洪武三年並去嶽鎮王
公封號止稱為神今
本朝祭五嶽五鎮俱稱嶽鎮之神相應將長白山封為
長白山之神相擇吉地建祠照五嶽例毎年春秋二季
致祭祭祀所行禮儀應用等物亦照五嶽今未建祠之
前應
特遣大臣往封致祭其封神祭文及毎年春秋二次祭
文交與翰林院撰擬工部酌量題請建造祠宇成日始
行春秋二祭可也奉
㫖這建祠致祭事宜著再詳議具奏
　　山東解元
山東解元在明時仕多不達至順治戊子吾邑伊中丞
翕菴(闢/)以乙未改翰林授御史今至節鉞甲午大嵩趙
庶常浮山(作/舟)以己未丙午鄆城魏侍讀子相(希/徵)以丙辰
壬子濱州王檢討甲先(鼎/冕)以癸丑乙卯德州李編修紫
瀾(濤/)以丙辰丁巳諸城王編修何思(沛/思)以己未辛酉德
州孫檢討子未(勷/)以乙丑丁卯陽榖劉庶常(琰/)以辛未
凡歴十五科而入翰林者八人
　　崇禎紀事
崇禎紀事呉郡姚宗典所著其中紀載多失實而獨於
宜興故相盛稱其功又見𢎞光大記一書亦多出傳聞
如云某年月日劉澤清殺其叔孔和孔和長山故相國
青岳先生鴻訓子部領義兵至淮澤清忌而殺之非其
族也又云流賊偽制將軍某至濟南推官鍾性樸死之
鍾字文子順天人癸未進士本朝順治初為濟南府推
官後擢提學道予即其庚寅首取士也而謂死流賊之
難何也
　　縣名避年號
順治中改嘉興府崇德縣為石門縣以避
太宗年號也明穆宗朝亦改隆慶州為延慶州許重熙
五陵注略曰宋時皆改郡邑名以就年號如祥符紹興
之類國初亦以洪武名其門避年號非古也
　　𤣥狐
本朝極貴𤣥狐次貂次猞猁猻𤣥狐惟王公以上始得
服康熙十一年重定衣服等威之制三品以上始得服
貂及猞猁猻未久復故
日講官每嵗賜貂自滇中告變停賜康熙十九年乃徧
賜講官九人
　　遵化改州
康熙十六年以
孝陵故陞遵化縣為州以豐潤縣屬之知縣鄭僑生即
陞知州後歴官湖廣提學僉事
　　鄉飲酒禮
康熙己酉順天府尹疏請八旗一體行鄉飲酒禮從之
　
　
　
　
　
　池北偶談卷四
欽定四庫全書
　池北偶談巻五
　　　　　　　　　　　刑部尚書王士禎撰
　　朱公遣婢帖
總河尚書義烏梅麓朱公(之/錫)温然長者以清慎受知
世祖皇帝後齎志以殁又無嗣子近見公遣婢帖真盛
德事錄之以示後生知前輩用心如此帖云前送回張
氏女子原無大過只是娃子氣好言教導不甚知省誠
恐聲色相加流入婢子一類所以量給衣飾還其父母
初時原是待年五六日後便有遣歸之意故自後并無
半語諧謔猶然處子也而此女臨去時哭泣甚悲旣恐
人笑又恐人不相信不肖甚憐之足下可將此女原無
大過完璧歸趙一段緣由向其父母中媒昌言明白以
便此女將來易於擇壻也康熙中徐兗淮揚間人盛傳
朱公死為河神十一年總河王中丞徇民情疏請建祠
濟寧下部議寢其事按公此事與宋張乖崖及明左都
御史沂州王公璟事略同王事見西園雜記
　　申殷張
永年申和孟(涵/光)節愍公長子有文章志行以詩名河朔
間同學多為大官申獨隱居不出有故人自京師寄書
申報以詩云日日秋隂命筍輿故人天上落雙魚荷花
未老新醪熟為道無閒作報書其簡傲如此一時同隱
廣羊山中者有殷岳宗山張蓋覆輿殷工五言古詩平
生不解為近體常為睢寧令輒自罷歸張善草書通輕
俠晚值亂離鑿坏以居不與人接人有偵之者或夜讀
經傳達旦時或痛哭張贈申詩云草澤賢豪盡上書奎
章閣外即公車我甘漁父因衰老獨有涵光是隱居後
發狂死和孟為立傳刻其遺詩二巻
　　韓計
北平韓鼎業字子新流寓中州李空同墓在禹州山中
為流賊所發韓收其骸骨𦵏之呉江計孝廉甫草(東/)遊
河北訪謝榛墓於鄴西門外為立碣表曰明詩人謝茂
秦墓二事皆有古人之風按空同山在禹州與具茨接
獻吉本扶溝人且生於汴故取為號殁即𦵏焉非平凉
之空同山也
　　駱金吾
駱養性字泰如京師人崇禎朝為大金吾熊魚山(開/元)姜
如農(埰/)二公俱以直言得罪下錦衣獄一日漏下二鼓
一小中官持懷宗御筆至云諭駱某即取熊姜二犯絶
命繳駱附奏繳㫖略云言官果有罪當明正典刑與天
下共棄之今昏夜以片紙付臣殺二諌官臣不敢奉詔
奏上帝怒為之霽二公皆得不死駱至順治中尚在宋
荔裳嘗識之
　　左良玉
左良玉偃蹇武昌不奉朝命其東下以討馬阮為名實
叛逆也侯方域為寧南侯傳以私恩語多失實論者猶
以是予之董卓傳卓旣廢立乃與司徒黄琬司空楊彪
俱帶鐵鑕詣闕上書追理陳蕃竇武及諸黨人以從人
望古來奸賊依倚盜名類同一轍如此
　　張黻
廬陵張幹臣學士(貞/生)世祖黻明成化時仕為後軍都督
府經歴嘗以救林見素得罪與陳白沙交善予從學士
處見白沙送别詩手蹟云草閣春風忽兩人坐臨江水
看江雲尋常肝肺詩中寫六十頭顱鏡裏分落絮風驚
還著樹行人日出又離羣布帆逺下南京道望斷梅闗
不見君張氏以理學直諫為家學其淵源有自矣
　　王烈女
張秋王烈女名嬌諸生王碧侯女風姿絶世而駘宕不
羈崇禎辛巳冬張秋被兵將犯烈女女大罵而死血凝河
氷經春不化
　　葛端肅公家訓
德平葛端肅公為明嘉隆間名臣東阿于文定公稱大
臣有德望者獨推公公與予家世姻婭先太師公長女
公孫婦也嘗讀公家訓謹錄數則於左　予初仕為彰
德府推官視府篆遇冬至在趙王府慶賀畢王傳令㫖
各官即以朝服見予謂朝王舊禮皆吉服今遽更變不
敢從王令長史持一冊來云此書開載應朝服予謂旣
非沿習又無素考一旦改度理不可從所持不知何典
記未可遽信長史復啓王大怒將引禮官拷掠欲以恐
喝長史復來云殿下盛怒不具朝服恐不容見予曰不
見亦得即請於朝違令㫖之罪亦可認若不應服而服
則闗係甚大各官罪不可測聞寧藩初令各官朝服惟
李夢陽不肯事竟如何長史往復良久日已髙王遂令
照常吉服朝見後見崔後渠公云不圖子有是識有是
力也　予在鄴三年餘毎公出必自齎盤費縣驛私餽
下程俱不敢受嘗至汴城查盤事畢以餘金買銅茶壺
一具遇大風雪黄河氷不可渡待於河上仍鬻壺以為
途費今聞里甲驛逓之費至於不可紀極如之何民不
貧困流亡也　予遇急缺風憲行取時年二十九嵗限
以十月到部舊例選科道三十以上方得與若遲兩月
即合例予平生謂處事最不可用意纔用意便非順天
命故依限赴部吕文選從周詫曰君年二十九例不得
選臺省予曰自知無分居數日授兵部主事守山海闗
冢宰汪誠齋語左都御史王浚川公曰葛君年二十九
更兩月則及格矣渠不肯候是其人亦可取公曰是予
山東提學時門生也在彰德甚有聲崔後渠亟稱之公
又語予曰君不謀臺省良有見居官何必臺省能稱職
即是好官耳　予鄉平度李正夫以文選副郎改翰林
部例一人出衙門則舉同鄉一人為代武城王舜渠及
邢北原先薦予於正夫正夫遂告之冢宰文選皆曰可
予素不識正夫特相過訪屏人曰今見鄉兄吾所舉可
謂得人且曰吕東匯欲兄一見予有難色正夫又曰兄
謂銓曹不易見耶我當同兄一往予曰否否旣已見矣
則當有言是渉於求吾弗能也正夫曰今求者多以為
事當出於某故皆不得而兄顧以一見為難乎予曰鄙
志以為不可求故不能從正夫又曰昨王道思薦李中
麓東匯謂某已薦兄今胡如此予曰中麓兩同年也素
相厚得吏部猶我也況中麓不在京師豈可令士大夫
謂某潛與之爭乎請鄉兄遂薦之正夫乃悵然罷去於
是決用中麓矣予詣正夫謝相負之罪正夫曰予初不
知兄之髙如是山東正氣也吾重之有加於代吾為吏
部矣郭君弼亦稱道以為君子立身當如是後中麓以
文選陞太常值予服闋以予前相讓之意仍欲薦予與
冢宰許松臯公曁文選王象山嘉賓言皆允乃作書促
予北上時以日淺不可遂行比至都有舊吏部林東城
春周棗山卿皆以起復先至中麓甚憾予遲旣數日偶
吏部有胡纓溪鯨者不為衆僚喜議欲出之於外以為
予地中麓間來語予予曰擠人而奪其位此豈君子之
心果如所云予當乞病歸必不忍就也且前日吾能讓
兄今顧可攘人乎中麓曰迂哉葛子予曰誠然寧迂勿
躁也中麓意乃止越數日祠祭主事缺補之　予在山
海時陶真人仲文以遼陽庫官任滿回夾帶軍妻至闗
詰出予發巡捕指揮徐鳯儀問究軍妻解回原衛仲文
家人依律問擬追問渠甚銜之渠妻與闗民張鸞妻結
為姊妹仲文至京有真人之寵鸞與妻遂相往來徐是
山緯守闗因盤詰武定侯郭勛家人被其誣奏至於逮
係仲文語人曰山海主事亦可拿乎意蓋在予也時予
以起復至京詹角山語予曰此人不可不防予曰禍福
固有定數不能宛曲求解聽之而已予尋補禮部遷儀
制郎中仲文時加禮部尚書擇日來部到任予與衆僚
議不可相見是日當託故皆不入部衆以為然至日渠
來見四司無人各留一名帖而去竟亦無如之何也
寧府宸濠反同謀者郡王將軍而下若干人本犯皆令
自盡家屬發髙墻禁錮後命科道官各一人至彼看議
姑容回本府為庶人旣得脱禁輒復營謀請封夏桂洲
掌禮部時為之題覆酌量俱准襲中尉女皆為鄉君已
封若干人矣予在儀制有接踵奏請者予查刑部移來
原題稿其祖若父皆親同謀反人遂具稿叅駁呈嚴介
溪宗伯嚴曰此事桂洲久已准行今遽變易桂老在閣
豈不取怪況予亦江西人先已准封我乃叅之人其謂
我何予曰郎中亦知桂翁在閣翻異所行必當致怒然
法不可行只得據正題覆意外之禍聽之而已旣具題
桂洲竟擬㫖云某等你部裏旣查係謀反者子孫都不
准襲今後再有奏擾的治罪不饒全無怒意蓋亦自知
先題准之非得此一解永無後虞也　寧藩逆廢只令
弋陽王以本爵管理府事渠乃無涯之心萌初求審理
刑吏部題覆與之旣以教授輔導職卑恥同各府奏欲
以審理輔導予在儀司叅之以為郡王府止有教授親
王乃有審理弋陽王雖理府事爵實郡王據稱添有審
理已為非分今又卑薄教授欲以審理輔導理刑之官
非可以兼輔導若如所請將來隴蜀之請又不知其如
何所據弋陽王拱樻非望奏瀆祈天語嚴加戒飭雅宜
安分恪守成憲無得仍前妄意奏擾自取罪愆奉㫖是
拱樻屢有奏擾不務安靜著今後恪遵憲章保守祿位
毋得聽信撥置自取罪愆明㫖昭然宜知警戒各衙門
亦當稍知裁抑矣未幾奏乞長史吏部郎選與長史二
人又乞校尉兵部又題與校尉五十名其校尉巾帶奏
乞照例給與事在儀制司予諭其齎本人曰親郡王各
有體制原不相同今弋陽王欲全比親王是入繼親王
也何謂以本爵管理府事汝速歸啓王宜安分吾決不
與渠曰兵部已與校尉校尉應有巾帶予曰此自兵部
大錯校尉可有巾帶決不可得後長史亦竟被言官叅
革云　予自陜西布政使入覲帑羡一無所㩦有時相
子官太常尚寶同衆邀飲亦只照常送一帕儀吏白他
省藩司未嘗有以此送嚴管家者而顧以貽其主人恐
嗔怪予曰厚則吾力實有不能相諒與否聽之而已嚴
管家者分宜家人嚴年也　巡撫培養一方元氣不比
巡按專有發奸擿伏之任故貴寛簡長厚予在河南只
重循良有司不奬喜事獵虚名者更嚴禁貪酷之吏常
刻木榜曰爾之俸薪皆出於民更殘民以逞取充囊槖
不有明罰必有幽責不於其身必於其子孫後予在吏
部佐中外考察數四舊屬官鮮以貪墨敗者不可謂無
所感孚也然待人而興猶屬庸士若豪傑則自知砥礪
矣勉之勉之　予在吏部四載餘兩推太宰一次相公
各有所託且曰即以元輔次輔所薦為正陪予謂冢宰
統百官均四海一遂柄用大闗君子小人之進退須從
人望烏可徇人竟推南太宰周公延疏上大拂時相意
得調㫖另推兩員來看二公復申前請謂閣中已秘揭
薦過非此二人不可予不能從明日東闕會推更推總
憲屠公僑一廷相顧不言而罷予徑出至端門楊虞坡
兄趨來同行曰今日之舉正人增氣多矣兄不見環聽
者悚然乎疏上相公大怒果各具揭薦所囑者且云吏
部偏執意見越三日疏揭俱不發聞上共納袍袖中左
右莫測又數日忽宣召吏部守禮趨至迎和門中官捧
御筆特㫖出批部疏面云著黙復職之任黙者福建李
古冲時家居故云聖明總攬乾斷不惑私議兩相受上
眷知之深費許多心計竟不能用一私人豈尋常世主
所及哉　陶仲文旣荷寵異常入直萬夀宫時於便殿
賜坐賜食從容談論聞上兩次詢大臣臧否至守禮則
先發云此朕所素知是在禮部山陜河南有聲者聞他
清操如故陶出輒恚憤累日語其徒曰葛與川公好造
化上毎訪問諸大臣便先稱之蓋修舊怨不能遂其中
傷也此自鬼神呵䕶然聖德髙明埒於大造吾子孫當
世知所以報稱可也　丙辰自南京謝政歸里舊宅已
推與弟姪輩始自營第一區檢笥中得二百餘金查莊
上畜糧僅數百石於是年期起室一進約數年竣工興
作之費毎至稱貸爾輩其知締造之艱兢兢保守之此
宅以有家廟家塾幾世未析百口同居勢不得不從闊
大以後子孫出居毎宅寛只許五楹深約三四進勿妄
扳援此宅規制其同爨弟姪輩欲析居時除爾曾祖見
産𤓰分之外各與城宅一區鄉莊一所田二頃塋地數
畝以稱予親親之誼　予在仕途三十年今得優游林
下於世味淡然相忘似皆得簡靜力士大夫但有為名
使人喜之心做官就要矯激自炫以急人知煦煦行惠
至違道以要虚譽居鄉必不能修己逺利表正風俗即
知自好亦多甘為鄉愿之行俟命君子所謂無入而不
自得蓋以立身行己自有法度對不自失而言耳顧居
鄉無難只要在家讀書靜坐不管門事敦倫理屏嗜慾
勿干請有司禁絶假託用勢者耳若做官要做人事事
念念為義為公成敗利鈍皆無足計須先知内外檢㸃
卓然自立不依阿淟涊附人持法公平宅心忠恕勿恃
一守而輕儕慢民勿為宦成而肆志傲物兢兢翼翼作
事謀始凡自我行務上有益於朝廷下有利於生民而
無求赫赫之名其庶矣大凡人能清約即能秉正事無
不可為夫出處一機爾輩自今即學亷靜無欲異日居
官自當得力使人稱為清白吏子孫可矣　又二則曰
同年中天植忠直吾不如郭君弼嘉靖癸巳十月予行
取至京君弼為御史暇則相見十二日夜星隕如雨無
一人建言者五日後君弼過我曰兄能為程舜敷否予
曰兄欲為楊實卿乎蓋楊曾論邵真人下獄追主使之
人並逮舜敷不隱得謫故戲及君弼因曰星隕大變舉
朝無言者我言官也數日來甚不得已已草奏矣兄為
我討論之疏上三日不下君弼復過曰事不測矣少頃
逮錦衣獄復奏上著拿來午門前打四十棍錦衣夾拶
已近百矣兩腿露骨死而復甦予視之初無悔意旣而
巡按蘇松釐奸剔弊臨滿止為朱玉峰建一坊題曰崇
德為文衡山建一坊題曰表節雖顧味齋在閣中亦不
及也後遷順天巡撫時夏桂洲起用南來各巡撫皆候
境上保定巡撫蘇舜澤以書邀君弼君弼辭之未幾以
地方小事票令閒住旣以太宰熊北源薦起督宣大總
兵張達輕出犯敵營陣亡事出頃刻君弼駐陽和相去
二百里比夜始知給事中唐禹劾其不救下錦衣械繫
打一百謫戍鎮魯今十餘年矣行乎患難無所怨尤忠
直之性挫而愈厲是吾所瞠若者也雅性恪介吾不如
呉汝薦蓋其幼時性慕冲𤣥故於世味澹然無欲予在
儀制時汝薦為户部郎中一日來司中見架上紙十餘
刀問曰此何用予曰將以換書曰此官物換書則其私
也予曰户部亦有之兄何所用曰公則用餘則貯司庫
以待來者後守廬州府治對有山所出柴木舊供府用
曰此官物也計其值皆入庫作正數他可知矣母卒於
官扶䘮歸宅為水所壞借其族兄房三間停柩且居之
不謂陋也繼補保定則宿於堂之東間十日始一入宅
亷靜之風僚屬皆化時谷近滄為屬髙陽令深服之巡
撫真保時山陜地震閣臣以考察京官應之李南渠任
其事九卿以下皆列為等第汝薦以李同年得在一等
與嚴世蕃徐陟陸煒趙文華輩同列渠甚病之時予免
歸遺予書曰今次考察及九卿甚異事所謂一網打盡
矣吾尚可久居此乎未幾竟引疾歸避居山寺數月不
一至其家如此髙舉豈吾所及公隆萬間復起歴户部
尚書左都御史功名氣節一代仰之如山斗及其殁後
毎生忌日禱祀冢祠下輒千百人文集若干巻孫尚寳
卿昕翰林編修曦刻之家塾
　　薦隱逸
康熙十年浙撫范中丞薦山林隱逸鄞縣葛世振明崇
禎庚辰第二人翰林編修也旣以老疾辭不赴復奉
温㫖敦迫再以疾辭遂允其請又薦布衣董漢䇿以科
道試用尋為御史劾罷至下諸法司而秦督鄂善薦盩
厔布衣李顒辭不至顒起田畯嘗一就科舉遂隱居讀
書修明横渠藍田之學富平李天生因篤昔嘗為予言
之
　　蔡卞白敏中
人有不可以一節取者宋史載蔡卞歴揚廣越潤陳五
州廣州寳貝叢湊一無所取及徙越夷人清其去以薔
薇露洒衣送之即此一事論之雖與沉香載石同稱可
也而乃出於卞之巨姦白敏中在郎署李衛公器之多
所延譽遺錢十萬俾㑹省閣諸公宴已有日時秋霖渉
旬賀拔悳員外求官不得將欲出京來别悳與敏中同
年閽人告以方候朝官悳駐車留書叙灞遊之困敏中
得書歎曰士窮達當有時命豈有美饌上邀當路豪貴
而反遺故人遂召悳先宴旣而朝貴聞與悳宴衆皆去
異日敏中謝衛公以留故人負於推引衛公稱之曰此
真古人所為以此一節觀之敏中過人逺甚然史稱敏
中受知德裕薦知制誥尋為翰林學士至大用及德裕
之貶詆之不遺餘力議者訾惡敏中相業略無足稱怙
威肆行卒諡曰醜而黨附宗閔擯斥衛公尤為當世鄙
薄秦太虚著論謂敏中不獨負德裕抑且負國家
　　聨語
張忠定公(延/登)一為司空兩為總憲以功名著累朝又鄉
㑹試得人最盛如劉文正理順呉忠節麟徵馮中丞元
颺尚書元颷夏考功允彝及周挹齋延儒輩皆門生也
少時見公㕔一聨云門多將相文中子身繫安危郭令
公
　　先忠勤公家訓
先髙祖濼川公登嘉靖辛丑進士為貴州叅議以王事
殁於黔贈太僕寺少卿子六人長贈布政使之翰次户
部左侍郎贈尚書諱之垣即先曾祖也次户部員外郎
之輔次淮安府同知之城次浙江按察使之猷次髙陽
知縣之棟公教諸子最嚴家訓云所存者必皆道義之
心非道義之心勿汝存也制之而已矣所行者必皆道
義之事非道義之事勿汝行也慎之而已矣所友者必
皆讀書之人非讀書之人勿汝友也逺之而已矣所言
者必皆讀書之言非讀書之言勿汝言也諾之而已矣
今刻石忠勤祠中先祖方伯公督不肖兄弟恒舉此訓
㕔事屏壁間亦皆書之
　　忠勤公諸孫
髙祖忠勤公一日擁諸孫膝上時伯祖太師公象乾方
伯公象坤光祿公象蒙皆方七八嵗公戲問太師曰汝
將來中第幾應曰第二問方伯曰第一問光祿亦曰第
二公喜其後方伯中嘉靖甲子解元光祿隆慶丁卯太
師隆慶庚午皆第二人如其言四伯祖孝亷公象泰癸
酉亦第二人其後叔祖户部公象斗翰林公象節中丞
公象恒皆以戊子先祖方伯公象晉以甲午叔祖考功
公象春(初名/象巽)以癸卯相繼鄉薦皆成進士向見談薈諸
書所載多訛舛詳述之
　　司徒公歴仕錄
曾祖大司徒公常自纂歴仕錄一卷謹錄數則於左以
為家訓云　予初選荆州府推官出京時即聞彼地士
大夫有好請託者予槩不敢從時如江陵相公乃翁曹
都憲年伯紀山公亦不徇從後遂絶無以竿牘來者鄉
官薛太守雲澤自京師回傳江陵公語曰王公大有執
持我甚服之　楚撫某公陞任取荆州杉板二十副計
費數百金太守趙公難之以問予予曰公政績甚著且
屢登薦牘今送杉板是賄而求薦也不可趙公韙之已
而薦竟居首趙公名賢汝陽人歴官南吏部尚書　荆
州府庫有王府故祿銀遼王差校尉取討未發時孫太
守　入覲通判王某署府事王提庫吏雷大夏立斃杖
下其兄具告撫按俱行推官王三月不發犯人予欲報
叅長史不得已始發下犯人十四名皆羈監王怒出府
往道署署門閉遂至府前登鼓樓予與太守趙公同至
鼓樓謁王王怒甚云王推官辱我我何面目管束諸宗
儀趙公力辭罷去予隨以事至省過荆門州謁巡撫同
鄉谷近滄公公曰王府事不可激予應曰亦不可徇公
曰昔有神童見一老僧僧曰汝進一歩則死退一歩則
亡神童應曰旁行一歩亦有何妨子正宜旁行時也予
曰云何公曰子令家累且歸而身出查盤俟王稍氣平
仍具文來我再添一官會鞫庶好擔當予曰諾歸即送
家累杞縣令姪象坤處次日遂赴永州月餘回同岳州
推官辛君㑹訊凡問軍一徒五王怒愈甚然竟無所施
王素不道後發髙墻禁錮云　予為舉人時以太僕府
君忠勤死事入京乞卹時嚴世蕃用事賄賂公行予謂
縱賂得之適足為先人辱遂竟歸歸督諸弟子姪晝夜
閉户讀書相繼成立竟得卹典　予以給事中充正使
與禮部員外郎同年蹇理菴公冊封鄭府崇德王事完
即日行餽謝甚腆一無所受理菴與予意同後理菴官
至薊遼總督兵部侍郎　穆宗時陳皇后出中宫外人
心不安予具疏請皇后正位中宫以端治本奉㫖后侍
朕久無子多病移居别宫以暢意耳汝不知内庭事妄
言耶再上疏言皇后乃先帝選擇以遺陛下有闗雎樛
木之德抑鬱成疾已為不可乃云别宫暢意豈有夫婦
睽離而暢者哉奉㫖后疾調理稍愈即還本宫　湖廣
有大奸曰何心隱即何夫山即何兩川即梁無忌即梁
光益的名梁汝元本江西永豐人以侵欺皇木銀兩犯
罪拒捕殺傷呉善五等六人初擬死罪後得末減充貴
州衛軍逃去各省及孝感縣倏往倏來假講學為名聚
衆擾害地方種種不法各省歴年訪緝不獲皆有卷案
萬厯七年新店把總朱心學於祁門縣獲之予發候按
察使查卷問理已而心隱病死後數年臺省諸公尚有
為何稱寃者蓋以假講學之名遂為所惑實不知其有
各省訪拿卷案耳迄今公論始明　予為户部侍郎管
太倉見倉斛斗其一獨大異常問之云凡糧到倉該倉
斗級毎人先支一斗此舊規也予曰是何言即照常私
與亦是違法況另置大斗乎即禁革之是年修總督倉
塲公署或云此銀例出各倉斗級予曰是烏可行宜乎
大斗私索也乃與大司農張心齋公言部發帑金修之
著為例　予平日不囑託官府故入仕亦不徇人請託
萬厯十八年太夫人夀日鄉人具軸禮來賀者餘三百
人予曰某素不敢管人家閒事有何德於鄉黨敢勞諸
君答曰正以公不説事不害人大家隂受其賜故來耳
　予初考選刑科即請益於掌科朱後菴公(繪/)公曰切
記不可聽人主使為他人報私仇壞自己名節予佩服
之後果有具稿暗送欲書予名者急謝去之月餘同鄉
一道長却持此本問予予以實告不可染但唯唯越數
日竟上之識者駭異果以此敗官　前輩渉歴事久多
有髙見有疑難事不能自決不可不以咨問予曾有二
事一請教兵部侍郎呉公望湖一請教兵部尚書張公
心齋二公論甚透切予深服之　予生平得朋友之益
居多同學于公華峰等同僚吏部尚書趙公汝泉等同
年兵部尚書劉公節齋等劉公在省尤相得予家居劉
總督兩廣聞予病書來若疾痛之在其身寄桑寄生藥
者再兵部尚書邯鄲張公𢎞軒總督薊遼書來林下者
二毎自念未能酬報吾子孫記之報之　業師魏雲汀
先生諱智任知縣同僚荆州府知府趙公汝泉名賢河
南汝陽人吏部尚書徐公思重名學謨直𨽻嘉定人禮
部尚書孫公(缺/)山名用福建人知府江公心源名一麟都
御史　省中何公來山名起鳴四川人韓公元川名楫
滿州人通政梁公靜齋名問孟河南人都御史張公湖
東名鹵儀封人都御史丁公觀峰名懋儒東昌人知府
朱公後菴名繪平定人少卿温公一齋名純涇陽人尚
書鴻臚寺賈公虚菴名儒雞澤人左少卿　南太僕劉
公仁軒名穩衡陽人少卿許公敬菴名孚逺海鹽人侍
郎　順天府丞朱公越崢名南雍山隂人太僕卿　户
部張公心齋名學顔肥鄉人兵部尚書劉公紫山名思
問孟縣人南户部尚書楊公夢山名巍海豐人吏部尚
書王公雲澤名廷瞻黄州人尚書王公後齋名友賢寧
鄉人尚書　公生平篤於師友魏嵗貢智公之師也公
旣貴常遇諸塗讓其乘騎於魏扶持上下而身跨蹇驢
以從鄉人至今稱之
　　方伯公遺事
先祖方伯公年九十餘讀書排纂不輟雖盛夏衣冠危
坐未嘗見其科跣常揭一聨於㕔事云紹祖宗一脈真
傳克勤克儉教子孫兩行正路惟讀惟耕齋中一聨云
容人所不能容忍人所不可忍癸巳嵗作自祭文有云
不敢䘮心不求滿意能甘澹泊能忍閒氣九十年來於
心無愧可偕衆而同遊可含笑而長逝蓋實錄云公年
雖大耋時時夜夢侍先曾祖司徒府君或跪受扑責如
過庭時云
　　方伯公同學
方伯公少在京邸從青州張見堯先生學同學者臨胊
馮文敏公(琦/)蒙隂公文介公(鼐/)馮與公同年生方伯少
兩嵗兄事之後為諸生受知提學理菴蹇公(達/)召入書
院凡四人則公及濟寧于中丞若瀛臨清栁尚書佐其
一即文介也(公以萬厯辛丑進士改庶吉士時/馮公以吏部侍郎教習庶吉士)
　　方伯公答人詩
方伯公素不喜修煉之説恒掲寧靜澹泊四字於壁讀
書眠食外惟瞑坐調息而已嘗有答侯晉陽大叅一絶
句云問余何事容顔好曾受髙人秘法傳打疊身心無
一事饑來喫飯倦時眠公殁時不肖年二十矣回憶公
一言一行真羲皇以上人也按饑來喫飯倦時眠乃傳
燈錄義海禪師語王陽明與人論學亦曾引之
　　方伯公知人
二伯祖方伯中宇公(象/坤)年十八領解為嘉靖甲子明年
乙丑成進士歴仕山西左布政使卒官貧至無以殮撫
按以下為醵金治後事乃得歸清正名臣也公藻鑑尤
精為河南提學時萬厯壬午鄉試榜將發直指問公曰
解頭當屬何人公曰杞之周九臯否則汝陽李宗延耳
已而周果領解李次之李公仕至户部尚書
　　侍御公殉節
伯父侍御百斯公(與/𦙍)登崇禎元年戊辰進士入翰林改
御史甲申公家食已八年矣聞三月十九日之變同妻
子盡節於几案間得手書一紙云京師卒破聖主殉社
稷予聞之雪涕沾衣不及攀龍髯而殉命遂偕妻于氏
子士和併命寢室命也奈何葬從薄從速隨時也公清
介忠信言笑不茍鬚眉若神𦵏日㑹者萬人莫不流涕
南城陳伯璣允衡論次公遺集比之宋江文忠萬里云
崑山歸莊元恭詩云鼎湖痛絶競攀龍城守諸公繼扈
從誰是簡書無誚責獨捐頂踵又從容九泉骨近平原
廟千古名齊日觀峰欣慕執鞭嗟隔世好憑詩句想遺
蹤
　　王劉二竒士
予鄉王遵坦字太平益都人太僕少卿瀠之子劉孔和
字節之長山人相國鴻訓之子二人皆負氣跅􁀪相友
善王居家桑谷劉居長白皆有林泉之美崇禎間見天
下將亂散財結客甲申嵗孔和殺闖賊偽令率精騎萬
人南赴金陵至淮隂以兵屬劉澤清澤清與孔和素交
時為藩鎮貴重無比然好為詩一日大會將吏廣坐朗
吟賓佐交口譽之孔和仰視獨無語强問之曰公誠名
將才然此事定復不急澤清怒罷酒賓客皆惶懼失次
孔和傲然而出澤清益怒遣人追及舟中殺之已而金
陵以為副總兵官則孔和死數日矣遵坦入本朝隨肅
王平蜀為巡撫四川都御史卒於閬劉有奕棋贈丘將
軍長歌云伏生之里大將出生來所志惟馬革幕中已
多指視功疆埸血戰不勝筆堪嗟再謁典連敖不知三
世還執㦸别君十載一瞬間歴盡鋒鏑與梏桎背貴那
可入韓罪睛白聊足嘲呉刻多君談笑貫索中坐待明
光銷蠧蝕昨聞廣武拜軍師聖主懷邦丈人吉如今驅
戰真市人聒聒怒蛙誰與軾願君横臂障東海莫令桑
梓生荆棘安有健兒把犁鉏但見春林巢小鳦從來外
攘必内安隱憂不在河北賊夜凉浮白戒談事更向局
中問刼急已知文偉能辦賊不待當塲辨白黑贊君斂
手推棋枰論兵艾艾終羞吃君功定可勒燕然我詩空
須錦罽織王有詩云怪鴟撲人山鬼叫草際幽燐舊年
少古冢老貍夜宴賓髑髏為盤羅八珍𤣥熊文豹甘作
使噤不敢言但相指夫君意氣不自持拔劔向風劔光
死一身誰遣困蓬蒿呼天喝月未足豪驢脊如柴少韉
勒小挫風期非我曹愁多歡少天白頭倒擲河水西向
流一寸之心括千古元氣茫茫生百憂金盆濯足錦為
厠以此相酬已堪恚寄語聽氷九尾兒鷓鴣啼上寒楓
枝劉又有贈王詩云都無殺者黄江夏豈有食之嚴鄭
公後竟死劉澤清手與黄祖事絶類云丘名磊鄒平人
少為諸生有才名後走遼東詣軍門上書積功至總兵
官佩鎮東將軍印亦死澤清之手
　　節義
王氏亳州人李殿機妻也殿機父死於法母張氏没官
給配象房校尉王福殿機因冒王姓繼粥於紅旗厄爾
庫家王氏在本籍年三十四嵗矣叔兄强之嫁誓死不
從康熙二十八年覓夫至京師時殿機已配蕭氏矣南
城御史阮爾詢具疏上聞竟為夫婦殿機蕭氏皆斷出
為民同歸於亳
　　封丘古蹟
同年岳給事鎮九(峰/秀)起家封丘知縣有古循良之風唐
髙達夫嘗為縣尉向無專祠岳於西門外剏祠祀之縣
南黄池北蟲牢皆春秋古蹟又有青陵臺韓憑妻冢岳
皆為建祠立碑表之此事近今長吏所少
　池北偶談卷五
欽定四庫全書
　池北偶談卷六
　　　　　　　　　　　刑部尚書王士禎撰
　　李太守
近日亷吏以松江知府李正華為第一正華貢士獻縣
人予鄉李御史(森/先)按下江誅鉏豪右有海忠介之風中
䜛被逮呉民號泣攀送者數萬人旣登舟僚屬皆在相
視揮涕正華最後至㩦一酒瓢滿酌送侍御慷慨言曰
吾曹期不愧天日不愧朝廷不愧百姓耳成敗利鈍造
物司之公今日之行榮於登仙諸君何至作楚囚相對
耶侍御掀髯大笑諸君改容謝之後以考成不及格鐫
級去行之日囊無一錢松江人醵金數百强投舟中復
人製一衣獻之凡數千領正華一無所受松人走白巡
撫中丞下檄使受之移書慰勉乃量受為行李之費旣
歸家騎一驢往來田間嵗一至郡城南鼎甫(廷/鉉)官河間
時與之往還甚稔予過獻問其所居在縣西門數椽僅
蔽風雨云
　　重慶三忠
獻賊自荆州上峽攻陷重慶蜀撫都御史陳公(士/竒)重慶
太守王公(行/儉)巴縣令王公(錫/)同日罵賊被磔死酆都林
君明儁作三忠傳今巴人立三忠祠祀之
　　楊太常
楊懷玉者以琴供奉明懷宗官太常丞鼎革後㩦賜琴
流轉呉越間文士多為賦詩絶似宋末注水雲也同時
有伊爾弢者㑹稽人亦以琴供奉禁中興化李鏡月(瀅/)
有長歌贈之悽婉可誦
　　二烈女
丙寅六月福建巡撫張仲舉疏言閩縣未婚烈女呉淑
鳯從容盡節矢志靡他連江縣未婚烈女楊聨姐投繯
就義百折不回部議奉
㫖旌表
　　文柔
文柔者李之儀端叔配胡武平宿孫女也為東坡所知
呼為法喜上人東坡南遷手自製衣以贐曰我一女子
受此等人知復何憾耶見端叔自撰墓誌
　　二文正墓
元耶律文正(楚/材)明李文正(東/陽)墓皆在都城西近畏吾村
王文貞公(崇/簡)云為孝亷時見耶律王墓上斷碑尚可讀
二十餘年來墓田歸旗下此碑無從復問西涯墓抔土
僅存明萬厯時有進士王文邁者曾為封樹畿輔人物
志云公墓在阜城門外畏吾村後人式微麗牲之石不
復有矣
　　張綵
張綵焦芳劉宇曹元皆為逆瑾爪牙腹心而綵又其鄉
人也苑洛見聞錄獨稱綵遏止逆瑾功德數事謂大學
士焦芳導瑾為惡劉宇首阿附瑾綵皆勸退之如是不
下十餘條孝子慈孫百世不改而苑洛以鄉曲之故亂
天下萬世公是非亦見其愚矣
　　蔡道憲
蔡公道憲閩人以進士為長沙府推官數夢與宋李忠
節公芾酬酢後天兵下湖南蔡殉節潭人嵗時報賽常
見二公往來車騎甚盛全州謝石臞(良/琦)記其事云
　　事叔至孝
宣城施愚山(閏/章)少孤事叔譽至孝一日值叔誕辰大集
親戚上夀而叔以小故忤意堅卧不起愚山跪榻前移
晷辛亥客都門毎憶叔輒涕泗事叔如此古人所希有
也譽有遺詩一卷愚山屬予為論定序而行之
　　張待問
予邑新城本長山縣地元始為縣閲長山志名宦宋止
知縣翟大順一人丞簿則有明以前無考適閲東軒筆
錄得張待問一人知志之闕漏多矣張待問為淄川長
山縣主簿縣有盧伯達者與曹侍中利用通姻復憑世
廕大為邑患縣令憚其勢莫敢與較張一日承令乏適
伯達以訟至庭即數其累犯杖之未幾伯達之姪士倫
來為本路轉運使人皆為張危之或勸令自免去張曰
盧公賢者肯銜隙以害公正之吏乎了不嬰意一日士
倫巡案至邑召張語之曰君健吏也吾叔賴君懲之今
變節為善士矣為發薦章而去待問固不愧名宦乃士
倫亦鄉之賢大夫也錄之以補志乘之闕(范文正公㓜/隨母改適長)
(山朱氏筆錄訛/作睢陽宜正之)
　　孔公父子
史載孔道輔原魯使契丹優人以文宣王為戲道輔艴
然徑出澠水燕談載元祐中上元駕幸迎祥池宴從臣
伶人以先聖為戲刑部侍郎孔宗翰奏唐文宗時有為
此戲者詔斥之今聖君宴犒羣臣豈容有此詔付檢官
置於理二事絶相類宗翰字周翰即原魯子也(宋至道/二年皇)
(太子諸王宴瓊林苑教坊以孔子為戲賓客李至言唐/太和中以此為戲文宗笞伶人以懲無禮魯哀公以儒)
(為戲尚不可/況先聖乎)
　　龐嚴
因話錄角部載江淮一舉人姓嚴登科記誤書龐嚴遂
賃舟丐食往夀春謁從事龐尹事極可笑按唐書龐嚴
夀春人元和中登進士第元微之喜其文體類已歴太
常少卿京兆尹姓名地里皆巧合其一人耶
　　劉富川
劉欽鄰字鄰哉號江屏其先江右人籍揚州之儀真順
治庚子舉人辛丑進士筮仕廣西富川知縣甲寅賊陷
富川劉不屈死之兩廣總督疏聞得
㫖劉某忠憤死節深為可憫應得卹典從優議奏予在
揚州時劉初釋褐識其人恂恂儒素而大節如此可敬
亦可哀也適見徐御史敬菴(旭/齡)疏云守土者必有城存
與存城亡與亡之義然後可以固封疆敵愾者必有寧
使進尺勿使退寸之心然後可以克大敵今賊來則以
請兵救援而出賊退又以隨兵進𠞰而入守令逃竄而
委責任於將弁將弁怠弛而望恢復於禁旅又云國家
深仁厚澤培養臣工三十餘年承平日久文武燕安綢
繆牖户之計不深故捐軀徇國之志不決昔安史之亂
杲卿力徇河北故十七郡皆歸朝廷淮蔡之平裴度不
與賊俱生不浹月而掃清巨寇臣就目前事勢而論立
欲削平僭逆必先振刷紀綱(云/云)真藥石之言也
　　張商英
宋張商英反復狙詐小人之尤杲禪師與天覺論元祐
人才因問温公如何天覺曰大賢也杲曰相公在臺諌
時如何論他天覺曰只是後生時死急要官做故如此
予嘗謂便要官做亦何至仆温公之碑耶吾鄉益都房
安恪公(可/壯)天啓中為御史為東林部黨之魁而晚節不
終順治初為溧陽相所逐時年七十餘矣京師邸舍器
用皆自扃鑰或以為言公曰老夫不久當復召耳予嘗
問其姪孫星顯云公嘗自言少年血氣盛只是要官做
其言與天覺相類孟氏云是集義所生者非義襲而取
之也論人者不可不辨
　　劉元子
光州劉元子黄裳嵩陽先生繪之子也好談兵倜儻負
竒嵩陽守重慶銅梁大司馬張襄憲公(佳/𦙍)以童子見知
愛如己子致署中與元子兄弟讀書時元子十許嵗妬
襄憲之才夜與弟黄鼎潛往縊之賴太夫人走救得免
後襄憲開府元子尚在公車過襄憲公酒酣耳熱輒謾
罵襄憲遜謝而已元子後以兵部郎叅謀征倭軍事
　　徐東癡
吾邑徐隱君夜字東癡又字嵇菴年二十九棄諸生隱
居東臯鄭潢河上掘門土室絶跡城市有朱桃椎杜子
春之風癸亥春予及先兄過之欲約同志為搆草堂又
遺書縣令云元道州狀舉處士張季秀請縣官為造草
舍十數間給水田一二頃免其當户徭役令得保遂其
志使士庶識亷恥之方又楊君謙蘇談所記中峰和上
草堂乃馮海粟煉泥趙松雪搬運中峰塗壁呉人至今
傳為美談明府能為此盛舉繼三公之後者亦佳話也
竟不果
　　朱浚
盧奕之有杞華原栁氏之有璨韓忠獻之有侂胄呉玠
呉璘之有逆曦所謂君子之澤五世而斬也何燕泉餘
冬序錄載朱文公曾孫浚為浙漕值賈似道當國時毎
有劄子白事必稱某萬拜按文公世系公長子塾塾生
鑑鑑生浚浚仕至朝散大夫右文殿修撰兩浙轉運使
吏部侍郎丙子元兵至福安州浚不屈死之浚能殺身
成仁而不能不失身於權貴明末亦有之如張捷楊維
垣是也浚死節事宋史及綱目皆不書
　　王李
掖縣王漢字子房俶儻有經世才中崇禎丁丑進士為
髙平河内二縣令上書言事懷宗竒之召對擢御史巡
按河南進巡撫都御史死永城賊劉超之難予少見其
奏疏及小武當詩一篇真竒才也同邑李森先字琳枝
崇禎庚辰進士入
本朝為御史屢上疏論事切直三下刑部不少摧折巡
按下江清剛端勁寘淫僧三拙優人王紫稼於法江南
人莫不快之中忌者被逮呉中罷市哭送者萬人
世祖亷知之尋内擢卿寺而李不幸死矣李修髯長身
飲酒無算家有椒雨園在南郭外日與酒徒酣飲其中
醉則衣白衣徒歩歌呼過市巾幘攲側酒痕狼籍有陽
城之風
　　黄熙績
順治己亥海寇破京口𤓰儀寧國等處金陵幾不守寇
安慶推官黄熙績力守全城辛丑論功罪監司守令以
下死者數十人熙績以前功特擢給事中仍世襲阿思
哈哈番通判李皇詔亦得叙陞員外郎世襲阿達哈哈
番黄閩人李楚人
　　米元章二壻
段拂呉激皆米元章之壻拂字去塵元章有潔癖見其
名字喜曰旣拂矣又去塵真吾壻也以子妻之拂南渡
後仕至叅知政事激字彦髙入金為翰林學士以詩樂
府知名與蔡松年齊名號呉蔡體
　　篤師誼
汴梁王金章(紫/綬)叅政常從老儒劉文竒學崇禎末劉家
没於水王為置田園廬舍於蘇門山中後年七十餘病
卒為之營𦵏情禮甚備予見其哭師詩哀樂有過人者
其警句云門無司馬求書使室有黔婁正被妻餘不具
錄陶九成載檇李顧德玉𦵏其師新昌俞觀光事此近
之矣
　　兩郝天挺本末
金元間有兩郝天挺一為元遺山之師一為遺山弟子
予考元史郝經傳云其先潞州人徙澤州之陵川祖天
挺字晉卿元裕之嘗從之學裕之謂經曰汝貌類祖才
器非常者是也其一字繼先出於多囉别族父哈尚巴
圖爾元太宗世多著武功天挺英爽剛直有志略受業
於遺山元好問累拜河南行省平章政事追封冀國公
諡文定為皇慶名臣嘗修雲南實錄五卷又註唐人鼓
吹集十卷元時漢人賜號巴圗惟史天澤張𢎞範見輟
耕錄漢言勇也近常熟刻鼓吹集乃以為隱逸傳之晉
卿而致疑於趙文敏之序稱尚書左丞又於尚書左丞
上妄加金字誤甚
　　孫靈暉
新城僻陋其在南北朝則長樂武强二縣地也長樂今
青州之髙苑武强今濟南之長山偶讀北齊書孫靈暉
傳乃予鄉前哲而志不載因錄於此孫靈暉長樂武强
人也魏大儒秘書監惠蔚靈暉之族曾王父也靈暉少
明敏有器度惠蔚一子早卒其家書籍多在焉靈暉七
嵗便好學日誦數千言唯尋討惠蔚手錄章疏不求師
友三禮三傳皆通宗㫖時就鮑季詳熊安生質問疑滯
其所發明熊鮑無以異也舉冀州刺史秀才射䇿髙第
授員外將軍後以儒術甄明擢授太學博士遷北徐州
治中轉潼郡太守天統中令朝臣推舉可為南陽王綽
師者吏部尚書尉瑾表薦之徴為國子博士授南陽王
經王雖不好文學深相敬重啓除其府諮議叅軍綽除
定州刺史仍隨之鎮綽所為猖蹷靈暉惟黙黙憂悴不
能諌止綽欲以管記馬子結為諮議叅軍乃表請轉靈
暉為王師朝廷以王師三品啓奏不合後主於啓下手
答云但用之仍手報南陽書並依所奏儒者甚以為榮
綽除大將軍靈暉以王師領大將軍司馬綽誅停廢齊
亡數年卒子萬夀聰識機警博渉羣書有辭藻尤甚詩
詠齊末陽休之辟為開府行叅軍隨奉朝請滕王文學
豫章長史卒於大理司直
　　忠勤公黔志列傳
先髙祖太僕府君死事於黔明世廟諭祭文有忠勤報
國之褒故稱忠勤公黔記名宦傳云王重光濟南新城
人以進士為司空曹郎嘉靖中貴州左叅政㑹赤水黑
白羿蠻叛公與叅將於某衝嵐冒瘴癘勤事以死事聞
賜祭贈太僕少卿公祠在永寧衛有指揮王之屏張朝
者奉委采木不避險艱水漲有巨木閣灘頭朝之屏先
卒徒入水掀撥巨木溺死事聞賜𦵏今從祀公祠蠙衣
生曰予聞王之先有王叟者與其嫗力田作苦家贏儋
石之儲有窮措大夜穿其墉叟覺以戒嫗是偷兒也扼
其吭而燭之曰嘻君故儒士而顧穿窬耶夫婦甚憐惜
之耳語曰勉旃勉旃吾終不暴君之短因出粟與之庾
人無知者太僕蓋其孫云由太僕而後益昌大今所稱
新城王是已此傳同年某中丞撫黔時特錄相寄時曲
沃衛少師方有纂修一統志之請不一載滇黔告變志
未進呈故具錄於此
　　死節
富川知縣劉欽鄰死節之後又得數人謹書之饒寇陷
浮梁知縣王臨元死之陷新昌典史諸士英死之臨元
山東平山衛人順治辛丑進士(叛將以紫衣誘/降不從自縊死)浙寇陷
武義署縣事蘭谿丞徐喆死之(賊索印力/拒而死)喆山西廣昌
人貢生海寇薄温州總兵官祖𢎞勲迎降巡道僉事陳
丹赤死之(叛將議脅之/降大罵遇害)丹赤福建閩縣人順治辛卯舉
人初贈光祿寺卿加贈通政使司通政使朱龍據定邊
堡以叛守備劉士英同其妻妾郭李俱死之孫崇雅以
神木叛榆林道叅議楊三知全家死之三知順天良鄉
人順治丙戌進士(其妻缺氏與二女先死妾缺/氏不死為賊所得大罵遇害)贈光祿
寺卿王贈光祿寺少卿喆贈浙江按察使司僉事劉士
英贈叅將世襲拜他喇布勒哈番諸士英贈江南宣城
縣主簿
　　段復興
段公復興兗州陽榖人明末為秦中監司有威惠崇禎
癸未冬李自成入闗西安陷諸郡瓦解賊檄至慶陽公
怒裂之斬其使誓以死守十一月十六日賊陷慶陽公
巷戰力竭死之母夫人妻楊氏妾劉氏宗氏張氏子瑞
女成曁婢僕七人皆自焚死秦人立祠春秋饗祀有禱
輒應以比唐段太尉闗中人稱二段云
　　蔣氏王氏
蔣氏淮安大河衛人許字山陽髙昂未娶而昂夭女趨
䘮哭甚哀自矢不嫁毎嵗寒食必往祭墓今五十餘尚
在又康熙十六年閩逆初降巡撫楊熙疏請旌表孝子
王鑑女惠貞惠貞年十六許字儒士楊儼儼死謀以身
殉家人止之因請奔䘮自縊夫柩之側
　　王應熊
巴縣劉孝亷非眼(道/開)作故大學士王公應熊傳頗紀實
無䛕詞其贊云立朝孑孑居鄉赫赫峻整力嚴夏日冬
雪天資則美聖學未充責人無己居己不洪仗鉞秉旄
入相出將遇非其時用違其量民之焦墊其何能淑翰
林有餘宰相不足應熊以崇禎癸酉冬内傳入閣辦事
不由枚卜在政府僅五月攻之者衆遂罷歸後弟應熙
與同邑户侍倪斯蕙子天和相軋遂成大獄倪氏傾覆
殆盡巴人少之癸未周延儒罷相舉應熊自代詔起田
間比至周已賜死陳演不欲其入紿應熊止涿州而上
疏力辭上以問陳陳對曰此要君之術耳上怒遂勒歸
南渡以為督師專辦蜀寇甫抵遵義獻賊已據成都隘
將曾英擁衆數萬駐重慶應熊無師可督蟒衣玉帶端
坐受庭謁而已丙戌冬肅王誅獻賊於南部之鳯皇山
假子孫可望奔重慶墮其城南入滇黔明年丁亥秋應
熊卒於永寧之土城　倪所居有巴字園俯臨城堞南
對塗山下有龍門浩擅巴郡江山之勝自題一聨云居
臨巴水真成字家對龍門好著書予昔過重慶聞之門
人林舉人云
　　魏尚書格言
蔚州魏環溪尚書(象/樞)順治中以光祿丞養親家居服闋
以臨胊馮相國易齎(溥/)薦起為御史不五載至尚書所
著有庸齋閒話與薛文清讀書錄同㫖偶錄數則於此
　有不可知之天道無不可知之人事　好名是學者
病是不學者藥　居大臣而德不純學不粹不如下僚
居下僚而政不平刑不中不如素士為士而理不明學
不正不如庶民　偶見水與油而得君子小人之情狀
焉水君子也其性凉其質白其味沖其為用也可以澣
不潔者而使潔即沸湯中投以油亦自分别而不相混
誠哉君子也油小人也其性滑其味濃其為用也可以
汚潔者而使不潔倘滚油中投一水必致搏激而不相
容誠哉小人也　五倫之外無道六經之外無文四書
之外無學　貧賤立品富貴立身方是天地間真男子
　成德毎在困窮敗身多因得志　為仙為佛論死後
地位為聖為賢論生前地位此虚實有無之别　世間
第一種可敬人忠臣孝子世間第一種可憐人寡婦孤
兒　恭謹忍讓是居鄉之良法清正儉約是居官之良
法　呉芾云與其得罪於百姓不如得罪於上官李衡
云與其進而負於君不如退而合於道二君皆宋人也
合之可作出處銘　父母有過子猶幾諫諭親於道心
無欺慢兄弟有過豈容背訕面吐衷腸誰能離間匿怨
而友良朋所患一人作偽一家習慣骨肉手足譸張為
幻人而異情犬豕之豢
　　家門喻
魏環溪尚書聖人家門喻略載於左　聖人門(觀者自/下而上)
(取君子/上達意)門闢正路三條中行(中/路)狂(左/路)狷(右/路)門閾内外二
界喻義(閾/内)喻利(閾/外)門内戒規三節老在得(終/戒)壯在鬭(中/戒)
少在色(始/戒)門内畏箴三則畏天命(一/則)畏大人(二/則)畏聖人
言(三/則)　門内賞罰二格懷德(賞/)懷刑(罰/)門内才品四種
剛(第一/種)毅(第二/種)木(第三/種)訥(第四/種)門内課士三等行已有
恥不辱君命(一/等)宗族稱孝鄉黨稱弟(二/等)言必信行必果
(三/等)門内黜士四等患得患失之鄙夫(下/等)無忌憚之小人
(又下/等)德之賊(最下等此段自上而/下取小人下達意)門内取士四科德行
(一/科)言語(一/科)政事(一/科)文學(一/科)叩門三法反三隅(力叩/法)悱(口/叩)
(法/)憤(心叩/法)入門一歩致知格物　聖人家(自下而/上同前)孝(基/)
弟(址/)門户堂室聖人(室/)君子(堂/)善人(戸/)有恒(門/)䕶家四
壁信(四/壁)忠(三/壁)行(二/壁)文(一/壁)向上三階樂之(上/層)好之(中/層)知之
(下/層)自外達内四程權(四/程)立(三/程)適道(二/程)共學(一/程)自内達外
四程禮動(四/程)莊涖(三/程)仁守(二/程)知及(一/程)傳家四法游藝(家/外)
依仁(家/内)據德(家/内)志道(家/内)成家四事樂忘憂憤忘食誨不
倦學不厭
　　聖門戒律
廬陵張學士幹臣作聖門戒律八條一名穿窬之類(多/方)
(鑽刺覬/覦者是)一名患得患失鄙夫(夤縁以獵/榮膴者是)一名妾婦(阿附/取容)
(者/是)一名壟斷賤丈夫(指為竒/貨者是)一名墦間乞人(望門干/謁者是)一
名無忌憚小人(侮法作奸/擅行者是)一名德之賊(游移不可/方物者是)一名
不逺禽獸(横逆不悛淫/蕩無恥者是)
　　圖讖
漢光武好以圖讖決事宣布天下桓譚以此得罪而苻
堅以讀讖殺王彫王佩此一事過光武逺矣其後乃以
讖文入五將山竟為姚萇所執當是末路憒憒耶
　　朱肜
朱肜京兆人隱居不仕閆負使凉以肜與王猛並稱堅
以猛為侍中猛表讓於肜其後猛死堅欲南寇引羣臣
會議太極殿苻融石越等皆諫肜獨贊之卒致淝水之
敗以至亡國此豈景略匹耶處士盜虚聲何代無人
　　馮可宗
益都馮起震字青方老儒也工畫竹有名啓禎間時號
馮竹子有子二人長可賓成進士官給事中好聲妓侍
妾數十人其弟可宗南渡掌錦衣衛事為馮阮牙爪尤
豪侈自恣居第皆以紫檀為窻楹乙酉死於金陵同時
有馬文室者貴陽相之廝役也亦官都督金陵破官於
其居宅井中淘金得數萬兩或為賦淘金行焉
　　劉吏部
劉吏部公㦷(體/仁)忼慨任俠意氣自許嘗遊睢陽睢陽守
贈遺頗厚歸經人家墓田徘徊久之曰此地自佳惜𦵏
不合法不急遷且有竒禍因迂道訪其家具為主人道
之曰公誠長者顧力不能遷奈何劉曰是易耳盡解槖
中裝與之而去此與漢書原渉事頗相類
　　王公家書
故尚書王公德完字希泉蜀廣安州人萬厯庚子臨朐
馮公琢菴(琦/)南充黄公慎軒(輝/)同侍皇長子日講退謂
王公曰今日皇長子閟言母后憂危狀殆不自保馮又
曰今日之計母后安則皇長子安而天下安否則危矣
須得一人拚性命説破庶有濟乎王公慷慨起曰此言
官責公詞臣可無言然某言之必死老母弱子以累慎
軒矣疏入神宗大怒下詔獄究問主使之人當是時馮
公自分不免王公備任慘毒但云道路喧傳髙皇主使
語不及他拜杖謫歸天啓中起廢籍至户部尚書公之
孫有馮予門人也以公獄中家書及馮黄二公手札示
予敬錄於此家書云十月二十八日男上中宫本蓋中
宫危則皇長子危長子危則宗廟社稷危此回天機括
曲突徙薪上䇿男赤心為國奮不顧身冒昧陳言致皇
上震怒拏送鎮撫司考訊人臣盡忠報國獨立敢言誰
為主使皇上初震雷霆計且不測幸賴二祖列宗在天
之靈皇上夢一金甲神人持鞭而撻宫殿動搖因此上
心驚懼男遂免於廷杖止繫鎮撫司中出則無期也各
衙門上三疏救皆不報男思人臣為宗廟社稷即死亦
可不朽矧仗我祖宗父母積德累仁今得不死非聖主
恩深焉能再造耶萬里長途兩位老母暮年聞此信息
驚惶憂慮恐致成病則不孝之罪無所容於天地間矣
馮公書云千古綱常萬年宗社係兄此舉蓋向來所言
止及國本而兄所言者事之本也烈心竒節與鄒爾瞻
等而所闗比爾瞻更大國史野史大書特書不一書矣
雷霆之下笞箠慘并百僚悸心千夫隕涕寄九死於九
闗幸而不死社稷實式靈之旣逆隆㫖干天譴士之處
此當以忠智相兼有身在無忘主恩有舌在無談國事
事在身外身在世外鷗波萍跡足寄此生柴車就道形
跡宜晦即遇故舊一夫一馬亦勿受之貂璫滿途百凡
寧過慎耳行矣足下相與淺而意則深業已成千秋之
事為千秋之人事事須與此舉相稱令龍逄黄綺合為
一人乃為全盛若異日出而肩大任建大業則在天不
在我然聊以兄之出處卜之也勿煩作報書有所欲言
異日覓便相聞可耳黄書略云臣罪當誅兮天王聖明
此語至當真見古人之心辟如父母反目泣諫不從大
杖而走豈須臾忘怨慕哉常存此心自不見直言得罪
有毫髮之可矜負也天下人公共大事被兄一肩擔盡
所闗至大而弟所言欲百尺竿頭更進一歩蓋責備賢
者愛不能已耳此事孫北海侍郎益智錄載之止言黄
而不及馮且錄名臣亦不及文敏何哉
　　陳忠愍
陳都督福字東海陜西定邊堡人積功至右都督駐䕫
州予壬子使蜀見之真儒將也與予登夔府東城觀八
陣圖謁白帝城昭烈廟奏軍中之樂行酒極歡酒酣送
予江岸執手殷勤而别此後予廬居聞陳遷寧夏總兵
官尋滇黔告變陳百口尚在夔門時蜀中已陷賊以左
將軍印誘之招致百端陳皆執其使以聞朱龍輩叛亂
據花馬池等城討平之進圍固原朝論方倚為長城謂
必辦賊一日賊忽以五百人偽降陳坦然不疑置之左
右陳部下有九營而自居中號令嚴肅日晡諸營不得
相往來夜二鼓降人發難中軍驚擾時大風雪諸營無
敢趣救者遂刃陳取其元去此乙卯冬事也陳忠勇乃
心王室今大帥無出其右其死也
上震悼特贈為公諡忠愍擢其弟叅將竒為天津總兵
官夀為光祿寺少卿今為右通政
　　曹植司馬順
呉江顧生庶其(萬/祺)三餘漫筆云三叔周之畔臣實殷之
忠臣也説本陳同父若曹丕篡漢陳思王植變服而哭
司馬炎篡魏習陽亭侯順歎曰事乖唐虞而假為禪名
遂悲泣由是廢黜而卒二公非漢魏之忠臣歟
　　門户
吾家自明嘉靖中先髙祖太僕公以甲科起家至隆萬
而極盛代有聞人當明中葉門户紛紜之時無一人濡
足者亦可見家法之恭謹矣先伯祖太師霽宇公(諱象/乾)
出入將相六十年與葉文忠公沈文端公郭文毅公輩
師友之誼最厚故小人造東林同志錄東林籍貫皆列
焉先祖方伯公(諱象/晉)為禮部主事時鄉人亓詩教韓浚
勢張甚以公名閥素有清望餌以銓曹欲引入其黨公
力却之遂觸其怒丁巳以察典中傷里居者十餘年此
其梗槩也至從叔祖吏部(象/春)為東林聞人而才浮於(缺/)
家法始一變矣夏瑗公(允/彛)幸存錄云辛亥京察孫丕揚
主之曹于汴湯兆京佐之而所處湯賓尹王紹徽輩則
攻東林者也紹徽有清望而賓尹負才名故秦聚奎直
糾其不平丁巳京察鄭繼之主之徐兆吉韓浚佐之而
所處皆東林也世之所謂清流者一網盡矣是時有齊
楚浙三黨鼎峙齊為亓詩教韓浚輩楚為呉亮嗣官應
震輩浙為劉廷元姚宗文輩而湯賓尹輩隂為之主於
是有宣黨崑黨種種别名宣即賓尹崑則顧天埈也
　　亓韓
亓詩教萊蕪人韓浚淄川人趙忠毅著論所目為四凶
也皆同郡㑹山東缺銓司先方伯時官儀制主事同鄉
前輩皆屬意亓韓欲攘以為德冀為之用屬張華東公
(延/登)通殷勤時伯祖太師以薊督召入中樞公曰朝廷威
柄惟銓與樞詎有兄在本兵弟復為銓曹者力謝辭之
亓韓怒不附己遂以察典中傷夏考功云丁巳之察不
平彌甚竟無一人起而爭之者蓋在朝清流驅逐盡矣
諒哉先是癸丑考選諸公皆以名德首推公時太師方
以大司馬召寓家書曰弟以資望應得臺省且欲假歸
俟考選後乃入弟即迴避例亦當改翰林公復書言王
事孔棘且君命不宿於家不可以弟故遲君命即具呈
迴避公生平恬退如此
　　髙忠憲
髙忠憲公自言少年以氣節自許以此一念受譴亦不
畏及得罪逺竄值風雨困卧舟中數日天晴霽登岸入
旅店中忽推窻見桃花爛然遂有悟并氣節之想亦氷
消矣
　　崇禎三相
夏瑗公云烈皇英明勤敏自當中興而卒致淪䘮者以
輔佐非人也庶幾如范景文之博大好賢方岳貢之清
勤憂國不失賢相惜用之稍晚謝陞不徇物情不違公
論三公於二䣊皆虚公不滯但闖寇之難范死節最烈
照耀千古方以直精微房入内聞變即自縊為僕所釋
欲再縊而寇已入受刑至慘終不屈死或惜其死稍晚
然大節終無貶也謝又出方下矣
　　酈道元
酈道元史稱嚴猛為中尉汝南王悦嬖人丘念弄權縱
恣道元收付獄悦請於胡太后太后赦之道元殺念并
劾悦時蕭寳寅在闗中反狀已露悦遂奏道元為闗右
大使行至隂盤驛遇害世但知其文士耳
　　二王好佛
王右丞兄弟好佛多與名僧游處其山川梵字之作往
往精妙然唐書王縉傳載縉喜飯僧徒對揚啓沃輒以
因果為證毎西番有警輒使羣僧誦仁王經禳之大厯
刑政日以陵遲縉又縱弟妹女尼等廣納賄賂如市賈
焉孟子謂頌詩讀書必知人論世㫖哉言乎
　　薛佩玉
予年來訪求殉節者謹書之近又得貴州都匀知縣薛
君殉節狀於同年子呉雯天章薛君諱佩玉山西芮城
人辛丑進士出予友李宫詹容齋之門為人孤介質直
臨事不茍康熙十三年正月十一日滇逆至都匀戍將
及兵士數千人内叛脅受偽印薛君不可登樓自縊僕
薛策薛健救之曰汝誤我非愛我也急麾去遂死其子
鏞今為諸生
　
　
　
　
　
　
　
　池北偶談卷六
欽定四庫全書
　池北偶談卷七
　　　　　　　　　　　刑部尚書王士禎撰
　　陳氏
康熙十五年丙辰春甘肅撫臣疏稱㑹寧縣典史汪玉
虹妻陳氏被執罵賊不辱投井死得
㫖給銀三十兩立貞烈碑
　　畢孺人
叔祖翰檢公諱象節字子度中萬厯壬辰進士選庶吉
士第一元配畢孺人年甚少於邸中從容立嗣告於匶
前自縊死奉㫖旌表馮文敏公(琦/)為傳比𦵏有雙鶴翔
於墓所良久而去彈園雜誌云萬厯乙未夏翰林檢討
王象節病危妻畢氏皇迫自縊家人覺之救免夫卒竟
閉户縊死辛亥夏户部主事陳原道卒妻計氏哀慟不
食淚盡血出死於柩旁道臣皆請旌表從之卓哉兩烈
婦事正相類紀之以勸天下之為人婦者偶閲此錄附
家乘
　　馬文肅家書
無錫馬文肅公(世/竒)以崇禎辛未登進士報至日其父涵
虚公夢人告曰忠臣不事二君又少時夢自吟從今别
却江南日化作啼䳌帶血歸之句後果殉甲申之難其
答成忠毅公(德/)二柬云吾輩舍一死别無法吾不為其
難誰為其難者國家大運一身大數總有天主之天予
我以成仁取義固無憾也勉之吾輩正不必遜古人耳
又云讀教所謂是母是子羨之敬之成忠毅公(德/)柬云
慷慨仗節易從容就義難吾輩將為其難乎抑為其易
乎又柬云弟幸老母舍妹俱在此老母爭欲先引決弟
止之以從容慷慨二義為告弟志在為其難懼變起倉
卒我輩無以自明故復以二義相商也文肅自跋云𤣥
升(忠毅/字)一門四人俱死吾一室三人庶可相匹(妾朱氏/李氏俱)
(贈孺/人)士夫多有削髮為僧者雖於身體髮膚受之父母
之義未免有礙然亦不得己之苦心彼念上猶在南也
與兒書略云忠孝二字是吾家風好守之一姐先死(朱/氏)
玉潤後死(李/氏)女流得之尤稱殊節吾可無憾矣玉潤父
母可善視之又云吾少於夢中曾吟詩二句(云云/)此文
文山語也曾向汝母言之舊嵗又夢汝祖父語我曰汝
六十一嵗羈星在命過不得或謂必無是以中年填起
金星為恩星也今成我以千秋之節又有兩侍妾為我
添此光彩何必非恩乎特與汝識之公孫翀字雲翎康
熙壬子舉人年少有志節工詩文不愧家學與予善惜
早卒未見其止耳
　　蘇門孫先生言行
蘇門孫徵君鍾元先生(竒/逢)以康熙乙卯卒年九十二矣
其自贊云問爾為誰曰嵗寒氏嵗旣云寒爾何為爾曰
幼讀書妄意青紫長知立身頗愛亷恥雖困公車屢蒙
薦起骨脆膽薄不慕榮仕衣厭文繡食甘糠粃隱不在
山逸不在水隱於舉人七十年矣繞膝多男及門有士
老而學易欲探厥㫖聊以卒嵗如斯而已　先生十四
嵗謁楊愍忠子尚寳補庭補庭問設在圍城中内無糧
芻外無救援當如何先生應聲曰效死勿去尚寳歎曰
足卜子生平矣　天啓中左浮丘魏廓園周蓼洲三公
以璫禍被逮皆先生與鹿忠節(善/繼)之父及其甥壻張于
度果中周旋於患難之中左公弟光明魏公子學洢周
公友朱祖文皆主其家又與髙陽孫文正公書曰左魏
諸君子善類之宗横被竒寃誰不扼腕昔盧次楩一莽
男子耳謝茂秦以眇布衣行哭燕市曰諸君子不生為
盧生地乃從千載下哀湘而弔賈乎李獻吉在獄何仲
黙致書楊邃菴求為引手康德涵義急同調至不自愛
其名浮丘廓園之品固當直踞獻吉何次楩敢望某一
介書生尚負慚於茂秦閣下功德前無邃菴憐才扶世
之感諒必激於中豈無意乎及三公死各坐贓數千先
生又與鹿太公醵金代上之先生晚年語門弟子云吾
生平尚友凡三變乙丑丙寅之際則慕陳太丘郭林宗
癸甲之間則管幼安田子春今耄矣其惟衛武公乎
奉聖夫人客氏弟光先介所知以名馬貽先生以家貧
不能具芻茭辭光先再致養馬之需以病軀不能乘辭
　先生常語門人曰讀有字底書要識無字底理又曰
予五十年始識得一貧字嘗有詩云為人百嵗只為子
學道終身總學貧定力原從貧處得猿啼鬼嘯也成鄰
　先生家祭儀注略云晨起櫛沐後入祠三揖自入小
學便不可廢　朔望日焚香拜　元旦昧爽設祭四拜
四仲月用分至日各設祭行四拜禮子孫供職事　凡
佳辰令節寒食寒衣皆拜設時食　忌日設食拜子孫
素食不享客　有事出門焚香拜歸亦如之　吉慶事
卜期設祭　兒女婚姻焚香以告生辰彌月設食以獻
　新婦廟見設祭主婦率之行禮　凡祭婦人另行禮
各如儀　先生嘗題壁云人生最繫戀者過去最冀望
者未來最悠忽者見在夫過去已成逝水勿容繫也未
來茫如捕風勿容冀也獨此見在之頃或窮或通時行
時止自有當然之道應盡之心乃悠悠忽忽姑俟異日
諉責他人嵗月虚擲良可浩歎　先生孝友堂家規云
邇來士大夫絶不講家規身範故子孫鮮克由禮不旋
踵而辱身䘮家者多矣祖父不能對子孫子孫不能對
祖父皆其身多慙德者也家中之老老幼幼夫夫婦婦
各無慙德此便是羲皇世界孝友為政政孰有大焉者
乎　先生前後廬墓六年常言少年妄意功名自雙親
見背後哀痛窮苦中認取本來面目覺向來氣質之偏
　先生嘗言七十嵗工夫較六十而密八十嵗工夫較
七十而密九十嵗工夫較八十而密湯孔伯斌云先生
之學以慎獨為宗以體認天理為要以日用倫常為實
際　康熙甲辰先生以大難錄一事牽連北上途中語
門人曰憂患恐懼最怕有所一有所則我心無主古來
忠臣孝子義士悌弟只是能自作主張學者正在此處
著力　先生病革時語學者云近得一語實為要訣但
未敢拈以示人許平仲能化老僧還俗此語通徹天德
王道一齊了貫
　　王董兩烈婦
王貞烈孔氏河南儀封人進士貞壇女適諸生王碧壺
碧壺肅敏公七世孫也乙巳七月夫死自縊以殉死三
日父母往哭之目忽開移時而瞑董烈婦孫氏山東福
山人歸萊陽董樵子道廣道廣死亦自縊將死語其弟
曰歸語父母勿悲我父母劬勞無以為報是所以報耳
(貞壇先/兄門人)
　　刁蒙吉
刁蒙吉先生(包/)祁州人天啓丁卯舉人隱居講學曾見
其潛室劄記二卷錄二條於左　為蓋世豪傑易為慊
心聖賢難　易言趨吉避凶蓋言趨正避邪也若認作
趨福避禍便誤
　　左翼宸
左翼宸先生(光/圖)應州人少失愛於繼母薄氏以孝聞後
舉孝亷為嵩縣令闖賊寇其境竭力拒守城陷被執將
殺之薄以身蔽先生泣曰我繼母也兒事我孝願以身
代孝兒賊感而釋之居鄉一介不取冬常單衣有老蒼
頭世寳者製絮衣以進曰主人義不他受此衣寳力所
營願主人安之竟力却不受所著有知非集
　　范吕二公
范文忠公夢章(景/文)甲申絶筆云坐卧小樓竟亦難耐故
此決絶萬厯中文忠為東昌府推官時雒陽吕忠節公
(維/祺)為兗州府推官後同入為吏部郎天啓甲子乙丑間
同以忤璫歸崇禎中又相繼為南京叅贊兵部尚書文
忠撰忠節太翁墓誌謂予與介孺生平行徑臭味無一
不同卒皆以大節著吕公子兆琳字敬芝順治己亥進
士官御史與予善孫履恒康熙甲戌進士謙恒癸酉舉
人
　　長白先生
元張慎與名臨讀書長白山中淹貫經史生徒千里負
笈屢徵不起學者稱長白先生元明善完顔令去思記
云與齊處士張臨善楊亷夫撰鮑孝子志又載先生至
元間由丘園官至祭酒狀元張夢臣中丞張朴大叅張
誠等皆先生門人又鄒平縣北地名河溝有先生為其
父阡表中自云為司業貳上庠僅半載與亷夫言相近
元太史與先生同時記稱處士不知何謂今長白山五
龍池上有三賢祠祀伏生范文正公及先生也嘉靖中
鄒平丞朱仲恩夢一丈夫冠服朴異不類時人自稱予
有名無爵世所稱長白先生者乃太學生張松逺祖也
松嘗記其事姪孫中丞仁軒公(一/元)曾孫尚書華東公(延/登)
建先生祠於縣東七里尚書為之記
　　丘方山
丘方山名鳯河南新安人以刀筆仕至南京龍驤衛經
歴少讀小學大學中庸禮記躬行有德日以朱墨二圏
記别理欲有弟蕪其田以為己分田多瘠先生即以己
田易之已而沃弟田復蕪先生又易之初仕獻縣丞稱
清官第一後自南京告老歸居方山下鄉黨以為錢宣
靖公後一人先生與洛陽尤西川時熙友善西川門人
孟雲浦化鯉狀其行吕忠節公維祺作諡議予於纂修
明史時曾以其行狀諡議送史館
　　沈文端公家書
歸德沈文端公(鯉/)家書一通略云王父母賜扁曾央大
哥往謝否爾已後只以不相見為主寧可禮節上差些
勿要開了此端出入公門招惹是非且受勞苦拜客只
可騎馬不可乘車家下凡百儉素恬澹不要做出富貴
底氣象不惟俗様且不可長久大抵盛極則衰月滿則
虧日中則昃一定之理惟有自處退歩不張氣燄不過
享用不作威福雖處盛時可以保守近者江陵張老先
生一敗塗地只為其榮寵至極而不能自抑反張氣燄
以致有此可為明鑒我今雖做熱官自處常在冷處必
不肯多積財貨廣置田宅使身終之日留下爭端自取
辱名爾能體我此意凡百學好已知持滿之道只愁爾
一向做得門面大了無富之實有富之名日後子孫不
免受累為今之計要減些田土損些受用衣服勿太華
美器用寧可欠缺留些福量遺與後人此至理也秋夏
糧及早上納多加與些火耗各莊上人常約束他莫要
生事捨與窮人綿襖一百箇趁早預備親戚中貧者孤
寡者(闕/)暮年光景頃刻可過何苦如此只圖灑落為快
也我求歸之意已與申老先生説過尚未見許沈埭近
日頗知讀書坊牌旣不能止隨府縣建在何處只是不
可妨礙人家旣有自備木料官木料不必用之又寄子
域云昨相知有書云地氣自南而北今吾鄉人半入南
中矣(此段似為四/明相而發)予跋之云右歸德沈文端公家書一
通字字聖賢忠恕之㫖予欲續名臣言行錄因從宋牧
仲所借歸手錄藏之然以文端公敬慎如此而猶不免
四明之忌仕路真可畏哉公為先伯祖太師公隆慶辛
未㑹試房師其文集正續稿皆太師序刻之
　　施允升
宣城施允升先生(大/猷)愚山之祖也萬厯中倡明講學私
淑盱江羅近溪與鄒南臯焦澹園諸公遊嘗有羅姓者
兄弟䦧墻先生要之家反復勸譬聲淚俱下兄弟遂相
抱而哭先生為之講學歌詩三日始散去其叔祖某絶
産千餘金應歸先生一介不取捐為義田以贍族又置
義學以教族之子弟所著有中明子集若干卷
　　王端毅公遺事
三原王端毅公遺事凡四十則公子康敏公所述夏日
京邸偶得一編讀之因錄一二則以自警　公家法甚
嚴子孫雖孩提無敢嬉笑於側盛暑中必使著衣襪始
侍左右嘗曰教爾曹讀書非為利達計也正欲使知為
人底道理　公謝政後有一通家子在官寄茶一簍公
受之後復寄二簍亦受之但答書云令先君為時名臣
吾子宜清白律己勿替家聲何勞為老夫之故數數寄
贈吾受之心甚不安此後勿再寄寄亦不受矣　公門
人蔡虚齋發志錄一條云公嘗問今學者滿天下何故
異才難得予對云是固有由上之人所以養之者本未
盡其道下之人又幸際時之昇平而售之急耳以生所
見言之如生稍知章句訓詁人便舉而進之於學宫矣
未幾作經義甫成篇便得補廩又未幾作三塲文字便
期中舉人中進士矣一中進士則官已到手或無暇於
學或自以為無用學矣其仕而能學者無幾蓋識見旣
淺踐履必薄規為必粗非所謂俟其熟而食之者也況
自幼入小學所學多非學做人之實事人才之不如古
以此公曰然吾兒子承裕今年二十三丙午年已中舉
人然吾未欲其急於仕且令靜覽羣書間閲世務冀他
日得實用爾承裕即康敏公仕至戸部尚書
　　楊斛山先生
富平忠介斛山楊公清節冠一時其以建言罷出都夫
人乘一驢公自歩從三原馬谿田光祿生日聲妓滿堂
聞公至急揮去設虀鹽相對而已闗中士大夫至今能
言之公裔孫紹武順治己丑進士與予友嘗遺公文集
　　王東臯
王東臯(伯/勉)河南湯隂人丙戌進士久於銓曹一介不取
恒居官廨雖胥吏亦服其清正同年范印心以平陽監
司入覲念其貧懷金將遺之約同年館卿錢綎同往語
久之卒不敢言而退寒冬惟一羊裘數年不易也御史
李某過湯隂見其居室庳陋歎其清節特疏薦之時王
已自選郎改御史内陞京卿歸里
上有意以都御史召竟未及用而卒海内惜之滿洲總
憲某嘗歎鹽法之弊合肥龔端毅公曰古云有治人無
治法但以兩淮付王伯勉兩浙付魏象樞各加僉都御
史久任何患鹽政不肅清乎
　　丘文莊
丘文莊公濬著世史正綱持論嚴正至其為相則逐三
原王端毅公惡莊定山欲誅之何其明於論古而闇於
立身如此
　　耿公祖孫
館陶耿大叅明成化丙午舉人𢎞治丙辰進士官御史
以忤劉瑾謫官累官山西叅政其曾孫中丞如杞字楚
材亦中萬厯丙午舉人丙辰進士廷對甲第悉同官遵
化道副使以忤魏忠賢為閹黨巡撫劉詔所誣逮繫累
官山西巡撫干支狀貌無一不同中丞孫願魯亦中康
熙丙午舉人庚戌進士今為翰林編修
　　周將軍
前明崇禎十五年
本朝大兵入畿輔山東次年始北歸封疆大帥無敢一
矢加遺周將軍遇吉時調防天津大兵至巡撫馮元颺
令出戰周以五百騎伏楊柳青大兵至邀擊之自辰鏖
戰及酉其夜大兵徙營北去聞滿洲諸公言壬癸入闗
之役往來數千里如入無人之境惟見此一戰耳周後
與其夫人禦闖宼死偏闗最烈
　　三公薦人
明𢎞治中聞托雲將入境孝宗召閣臣劉文靖謝李二
文正三公議遣廷臣整理邊闗糧草初擬顧佐王儼上
云掌印須留管家當各衙門官先生輩知之可舉其有
才力者三公退擬侍郎陳清李士實以進上改批用都
御史劉仲宇通政司叅議熊偉按士實南昌人武宗時
佐宸濠為大逆不識當日三公何以薦之
　　自比古人
王儉自比謝文靖張濬自比裴文忠王昭逺自比諸葛
忠武侯
　　史閣部
康熙二十年呉江呉漢槎(兆/騫)自寧古塔歸京師駐防將
軍安某者老將也語之曰子歸可語史館諸君昔王師
下江南破揚州時吾在行間親見城破時一官人戴巾
衣氅騎一驢詣軍營自云我史閣部也
親王引與坐勸之降以洪承疇為比史但搖首云我此
來只辦一死但慮死不明白耳王百方勸諭終不從乃
就死此吾所目擊者史書不可屈却此人云
　　乙將軍
乙將軍邦才山東青州人以總兵官隨史相守廣陵同
日授命
　　任太守
任民育山東濟寧人中甲子乙榜為揚州知府亦不屈
死志皆軼之
　　南尚書
工部尚書渭南南公二太(居/益)巡撫福建時紅毛番以明
月珠珊瑚樹異香火馬諸珍寳物賄請互市公絶其使
焚其貢物口占一詩云明月珊瑚貴莫言番書字字誑
軍門牙前立下焚珠令不敢持將獻至尊授部將以方
略討之繫其酋髙文律閩人立石平逺臺以紀公績此
崇禎間事也康熙六年丁未五月荷蘭貢使卑獨攀呵
閏等入貢時公姪廷鉉為主客郎中與予共事為述之
如此
　　李忠定公從祀
宋南渡人物李忠定公第一張魏公生平不强人意處
甚多而為宋齊愈劾罷忠定尤南渡治亂之闗予往讀
名臣言行錄恒欲著論以明之頃見鄧左之(履/中)張浚不
當從祀歴代帝王廟議明白正大千古定案遂為閣筆
其略云建功於中興之際首當聨絡公忠之人宋至靖
康建炎之間人臣皆以緘黙柔媚輸國於人為奉職而
以恢復雪恥為不忠宋齊愈黄潛善汪伯彦之徒其尤
也非李綱秉國整立規畫何以成朝廷哉浚乃甘以身
為潛善客與齊愈厚而隱其書立邦昌之罪劾綱以私
意殺侍從致綱罷黜綱罷而兩河相繼淪陷失身非類
得罪君子雖有隨時倖立之功名而其虧䘮已不可贖
矣夫從祀重典也謂宜黜浚而陟綱(云/云)鄧有仰止堂文
集清峭可誦
　　趙忠毅公擇言
康熙丁未讀髙邑趙忠毅公閒居擇言謹錄數則於此
　太宰陳公有年典選予為主事一日謂予曰僕不敏
必多過失幸教之予曰人惟清淨日復一日安得有過
陳公大笑曰是謂我不作事也因議用海公瑞何公以
尚二公皆廢棄而剛直為天下所畏陳公力言於政府
竟皆起之　沈户部榜湖廣臨湘人嘗一再見予予癸
巳春得罪歸户部送之郊予抵里未幾而使人來書曰
夏季領俸念大賢家居而碌碌如榜乃食祿於朝可恥
也謹以原封奉上予受之　大臣以道事君不可則止
非以位言也如是乃為大臣耳故魯兩生可為大臣近
日如太宰孫公鑨陳公有年蔡公國珍可以為大臣矣
孫太宰丕揚楊少宰時喬可惜也而楊更可惜以其亷
慎耳　近日講學者薛文清之外崔後渠而已所謂極
髙明而道中庸者也　論語之文和平沖雅如楚狂衰
鳯之歌莊子所載乃其全文而論語刪之若迷陽迷陽
等語斷不可溷入論語中知此則知文體矣　宋災伯
姬以待姆不至而死左傳謂其女而不婦女待人婦義
事也是時伯姬六十矣以待姆不至寧死於火此婦德
之至也而曰不婦以為婦與女不同可不待姆而逃火
豈不謬哉　荷蓧丈人遭亂世而農隱而子路以為無
義以為亂倫然則孔子所謂無道則隱非耶論語之文
此為難解　寺人勃鞮晉文公之讎也及即位而見之
初不肯見旣而見之曰不見者是吾惡心也吾請去之
人孰無惡心皆能去之則為善人矣　宋鄂州知州羅
願以父汝楫為御史時常附秦檜論岳武穆不敢入武
穆廟一日自念吾政善姑往祀之再拜遂卒鄂州廩廪
為乾道淳熙間名臣其卒朱子尤痛惜之恨未見其止
鄂人感其德為之圖像以祀歐陽宜諸曰願素行無愧
於侯其卒也未必侯所為意者善惡之報不於其身則
於其子孫欒盈非為汰而受欒黶之惡以殺其身亦理
之或然者予謂羅公賢者以其父之搆陷武穆而又近
於其廟愧恨不敢入五内切剝久矣一旦瞻其遺像大
命遂傾惜哉小人之子孫惟宜愚不肖耳稍賢智則其
苦皆若鄂州求死不得也(按元鄭師山玉序鄂州小集/以為南渡後文章有先秦西)
(漢之風者新安二羅大羅名頌嘗知郢州小羅名願即/鄂州也字端良號存□乾道二年進士爾雅翼即其所)
(著/也)宋太祖出兵下江南後主遣其臣徐鉉來將以口舌
勝趙普屢請擇館伴鉉乃中批差三班院下名使臣以
往鉉反復問之其人聲喏言不識字而已鉉無如之何
也即此一事太祖之智過普逺矣所謂無言誰敢酬可
為處世之法
　　王維王縉同名
唐書宰相世系出琅邪文憲公儉後者有蘭州刺史景
景子縉秘書郎好畤丞昱昱子維此别一維縉也又河
東王氏始趙州司馬儒賢儒賢子揚州司馬知節知節
子協律郎胄胄子汾州司馬處亷處亷子五人長維字
摩詰尚書右丞次縉字夏卿相代宗又次繟江陵少尹
次絃次紞太常少卿又太原王氏始右武衛大將軍靖
靖子右金吾衛大將軍瓌瓌子縉太子詹事為雁門郡
王智興之父太原節度使宰之祖又别一王縉也宋王
縉嚴州人官右司諌忤秦檜者凡四王縉
　　邢太僕
吾鄉太僕邢公子愿(侗/)以書法文章名神宗朝然其行
誼甚髙初知南宫縣同年渭南南公(憲仲工書/居益之父)為棗强
令㑹御史按真定皆在郡候察而南公病殁後事一無
所備先生直入白御史曰南棗强死無為經紀後事者
某願請旬日之假馳往治䘮畢事後赴郡聽察幸甚御
史素重公名許之竟為停察事聽往治䘮至今南氏子
孫感公髙誼不忘御史亦賢者惜逸其姓字
　　左公逸事
左公(懋/第)居親䘮至孝不出戸者三年拈慎終追逺題文
讀者無不泣下一日縣令夢天帝榜其門云大孝格天
又其從弟某家有狐為祟先生時在京師家書偶及之
先生復書云邪不干正可善諭遣之書未至一日狐忽
語家人云公在都諭我使去我何敢留遂無他公浩然
之氣通乎鬼神如此
　　左公母
徐烈母寧海州儒家女萊陽左公母也知書有大節明
崇禎甲申左公銜命督餉江左母居京師三月京師陷
公從兄吏部郎懋泰以車載母間道東歸而身與張尚
書(忻/)郝侍郎(晉/)徒歩以從至白溝河仰天歎曰嗚呼此
張公叔夜絶吭處也呼懋泰前責以不能死國吾婦人
身受國恩不能草間偷活寄語吾兒勉之勿以我為念
又見二公責之曰公大臣也除一死外無存身立命處
二公勉之言訖而死蓋出都不食已數日矣與左公之
死相距僅一載萊陽宋孝亷林寺(璉/)為予説
　　朱子論蘇王
孔文仲號正人而攻伊川至謗為五鬼之魁朱子以蜀
洛之故甘心蘇氏更有甚焉其與汪尚書書云蘇氏之
學害天理亂人心妨道術敗風教不在王氏之下其徒
若秦觀李廌皆浮誕輕佻士類不齒(云/云)至其推尊張浚
全以南軒交誼甚矣不黨之難也可歎
　　李忠定公
周益公云淳熙末李忠定諸子皆不存其姪申之進公
奏議請諡於朝孝宗似未習其人予為歴陳本末上曰
張浚比耶有司請以忠定易名制曰可嗚呼忠定豈浚
之比哉孝宗賢君忠定名臣同時而不相知如此則忠
定在紹興中其棄置屏斥不亦宜乎
　　二蔡後
文丞相云莆中有二蔡其一派出君謨其一派出京卞
京卞子孫慚其先人所為多自詭為君謨後予頃見江
右齒錄分宜相子孫中式者竟不列其髙祖名爵孝子
慈孫百世不改可畏哉
　　元人
元名臣文士如伊喇楚才東丹王托雲孫也亷希憲貫
裕實輝和爾人也趙世賢馬祖常雍古部人也富珠哩
翀女直人也納新果囉羅人也薩都拉色目人也郝天
挺多囉别族也余闕唐古氏也顔宗道哈喇婁氏也扎實
大食國人也辛文房西域人也事功節義文章彬彬極
盛雖齊魯呉越衣冠士胄何以過之
　　康馬
武功康狀元德涵三原馬光祿伯循相友善康詞鋒如
雲馬言不出口或靳之伯循曰但聽德涵言論自足快意
何待吾言
　　孫太僕
孫沙溪太僕(緒/)故城人博雅有風調嘉靖間嘗著無用
閒談四卷頗足解頤然持論時有過偏如駁考亭陽明
俱為己甚又載彭文憲時信星士談命言公百四十餘
嵗當有腹疾彭謂家人曰爾曹謹識之是年勿進吾生
冷按此乃五代王祚事載宋人小説何得駕言文憲以
此推之其紀述未必盡實錄也
　　戴京兆
戴京曽初名曾子京字型逺杭州人登順治己丑進士
官山東提學清方孤峭人不可干以私所拔皆一時名
士與施愚山(閏/章)先後齊名内陞大理寺丞予告久之起
補稍遷順天府丞再予告歸幅巾野服參學徑山絶迹
公府人品為武林第一康熙辛酉卒兩子亦相繼卒天
之報施善人何如哉先兄子側為諸生戴拔第一復拔
充貢賦最蒙擊賞毎侍坐奉教如父兄焉
　　重師
漢人最重其師門生故吏至有棄官行服者荀爽師事
李元禮貽書云久廢過庭不聞善誘陟岵瞻望惟日為
嵗直如子事父矣薄俗要當知此(膺以爽父/淑為師)
　　抱松女
宣城諸生羅愷妻孫氏年始笄遇兵亂從姑避山中松
下兵獲姑將殺之孫亟出請以身代兵脅之去孫抱松
大呼曰死耳義不可辱遂見害三日猶抱松不仆人呼
為抱松女
　　蘇少公𦵏地
眉州蟇頤山有老翁泉葉石林云東坡晚亦號老泉居
士墨莊漫錄云蘇黄門薨於許王定國作挽詞云徒泣
巴山路空悲蜀道程弟兄仁達意千古各垂名注云公
與東坡常泊巴江夜雨相約伴還蜀竟不果歸今東坡
𦵏汝公歸眉王祥有言歸𦵏仁也留𦵏達也又少公自
作潁濱遺老傳云先君之𦵏在眉山之東昔嘗約祔於
其廅雖逺不忍負也又卜居賦序云昔先君相彭眉之
間指其庚壬曰此而兄弟之居也今子瞻不幸已藏郟
山予年七十有三異日當追蹈前約昔貢少翁為御史
大夫年八十一家居琅邪一子年十二自憂不得歸𦵏
元帝哀之許以王命辦䕶其䘮譙允南年七十二終洛
陽家在巴西遺令其子輕棺以歸今予廢棄久矣少翁
之寵非所敢望而允南舊事或可庶幾其賦云諸子送
我歴井捫天庶幾百年歸掃故阡按長公𦵏汝州郟城
縣釣臺鄉上瑞里嵩陽峨眉山少公祔焉今河南志并
載二公墓而四川志止載老蘇墓不及少公定國之詩
遺老傳卜居賦之語豈不果耶外兄徐東癡(夜/)適書來
訂此疑因書此復之
　　白氏
白氏許州人蘇宗之母潁濱先生五世孫婦也年二十
餘即寡外家迎歸竊議改醮白氏微聞之牽車徑歸曰
我為蘇學士家婦乃失身乎於宅東北為祭室畫兩先
生像圖黄州龍川故事於壁香火嚴潔躬自灑掃金天
興元年許州被兵白拜辭兩先生前曰兒子往京師老
婦死無恨即自縊於室年七十餘見金史列女傳
　
　
　
　
　
　
　
　
　
　
　池北偶談卷七
欽定四庫全書
　池北偶談卷八
　　　　　　　　　　　刑部尚書王士禎撰
　　介推
説苑介子推十五為荆相堂下有二十五進士堂上有
二十五老人是又一介子推也
　　壯節王公傳
宋壯節王公復守徐州闔門死節宋史僅附書趙立傳
亦不詳何許人一日讀劉昌詩興伯蘆浦筆記乃知公
為吾鄉人傳載世系官階始末甚悉筆記十卷乃萬厯
中綏安謝兆申所鈔丹陽賀氏藏本流傳甚少因全錄
之傳云公諱復字景仁淄州淄川縣人也曾祖昊國子
博士祖珍尚書虞部員外郎父愈澶州濮陽縣令贈光
祿大夫公少好讀書博通史傳慷慨有氣節家有唐以
來名臣畫像每指顔杲卿像謂人曰士當艱難捐軀殉
節當如顔公矣以門廕補官試大理評事遷本寺丞公
家故饒財不樂私蓄嘗率其里之貴豪遇郊嵗各輸銀
絹十萬以助賞賚郡國效之久之除京東輦運遷京東
轉運判官按部過淄川父老迎候公下車慰謝先是淄
川苦調外苛征公嘗與父老言他日或能奏蠲之至是
以白公公曰官卑不敢言然重食吾言以為父老羞敢
以私田之入代輸三年除兩浙轉運副使時太平日久
民不知兵方臘初叛所過守將望風奔駭公下令所部
嚴保壘修戰備竭力討賊屢戰有功賊平擢徽猷閣待
制遷都轉運使朱勔以花石奉艮岳多取漕艦以載號
直逹綱公曰今宼起倉卒飛輓繁困而佞幸之徒猶實
苑囿惑上心固執不與勔譖於上公疏奏謂不可以不
急之務疲民費財擢龍圖閣直學士以事忤宰相王黼
降充龍圖閣待制(宋史止/稱此官)移知成都興利去害民繪像
立祠刻石高宗皇帝詔公知徐州(史云以龍圖閣待制/知徐州已上官階俱)
(不/書)尼雅滿以衆數萬薄徐徐城孤勢危公合戰數不利遂
閉城拒守金人重圍夾攻晝夜不息城中兵糧單竭死
者甚衆敵勢益張凡二十餘日城陷公躬擐甲胄巷戰
竟日度不可禦乃返州治易朝服南鄉再拜曰臣受國
厚恩當以死報今日得死所矣謂賊曰死守者我也監
郡而次亡與焉可獨殺我而舍僚吏與百姓(一段/史同)其帥
凜然歎異曰使南朝皆如公我豈得至此今汴京已陷
二帝北去公尚為誰守乎公罵不絶口帥復説之曰必
欲全活生靈請立降當為易官封就知此州公罵曰汝
勿誘我我誓有死耳帥察其無降意命左右撾其口流
血公含血噀之子倚在旁不勝憤突出見尼雅滿顧手無
挺刃得布囊盛甎擲之中其旁千戸長斃尼雅滿怒執倚
刳其心以祭千戸長欲懼公速降公不顧為帥敲死闔
門百口俱遇害時建炎三年正月二十九日也帳下趙
立求得公尸拜伏痛哭裹以裀褥藁𦵏於黄樓之側累
甓以誌之敵退立具奏其事天子震悼詔特贈資政殿
學士諡壯節給恩澤五資賻贈絹帛各二百疋初公未
遇害筮而遇乾六體不變術者曰滅門之象也公曰死
生定數也茍獲死所敢逃乎卒時年五十二徐人立廟
祀公及倚亦號雙廟勅賜名曰忠烈(史云立/廟楚州)積官至正
議大夫累贈光祿大夫娶趙氏濮邸肅恭僖王宗博之
女封安平縣主贈永康郡夫人再娶劉氏章獻明肅皇
后之姪徐州陷不食三日卒贈咸平郡夫人先是公長
子佾從高宗過維揚及趙立已亡徐州有武衛軍舊𨽻
公義不他屬願從佾高宗聞之詔於樞密院創計議官
特命佾為之仍領武衛紹興八年和議成奏乞訪先臣
遺骸優詔許之行至泗州得疾抵徐城驛暴卒明年奉
使藍公佐迎䕶徽宗梓宫交割地界貽書當路漕使訪
公瘞所漕委幙屬王之翰往焉故跡漫沒莫得其處忽
有老媼指謂之曰君非求王待制瘞所乎其在此間即
所指求焉有冢巋然蓋以獸瓦啓視見大黿覆其上回
視老媼化為虎撤甓取骸聨絡不斷如鎻子骨獨一手
指闕之翰炷香禱須臾有指一節浮水上觀者莫不歎
駭之翰易棺斂菆於京師資聖院後子孫徙𦵏於兖州
萊蕪縣先塋云紹興十年承宣使田諤扈從顯仁太后回
鑾佾子逵畱淄川一詩送諤云兩地音塵隔死生十年
常效執珪吟羨君已作遼東鶴顧我空存魏闕心日下
既蒙新眷遇海邊休忘舊知音倘憐萬里親庭在為向
雲山處處尋詩至而佾卒己一嵗矣藍公佐使還一日
侍上語次上曰王佾有兒女否奏曰佾五子流落中原
居江南所生兒女尚幼弱上惻然詔令諸女入禁中命
宫嬪保養之十餘年賜金帛遣嫁右傳得於公之𤣥孫
黙(按史附公於趙立傳已非體又剪截太畧若非興/伯筆記公之始末無從考鏡矣稗史可無作乎)
　　傅山父子
傅山字青主一字公之他太原人母夢老比丘而生生
復不啼一瞽僧至門云既來何必不啼乃啼六嵗食黄
精不樂穀食强之乃復食讀十三經諸子史如宿通者
崇禎中袁臨侯(繼/咸)督學山西為巡按御史張孫振誣劾
被逮山槖饘左右伏闕上書白其寃馬君常(世/竒)作義士
傳比之裴瑜魏劭亂後夢天帝賜以黄冠衲衣遂為道
士裝醫術入神有司以醫見則見不然不見也康熙己
未徵聘至京師以老病辭與范陽杜越君異俱授中書
舍人歸山工分𨽻及金石篆刻畫入逸品子眉字夀毛
亦工畫作古賦數十篇常粥藥四方兒子共輓一車暮
抵逆旅輒篝燈課讀經史騷選諸書詰旦成誦乃行否
即予杖
　　葉文莊論陶南村
孫大雅作滄螺集有陶南村傳載其不應淛帥台哈布哈
南臺御史綽羅辟舉張士誠開府姑蘇以軍諮屈之亦
謝不往洪武癸丑命守令舉人才復以病免藝圃種菊
有靖節之風又稱其所著輟耕錄文獻足徵其人品著
述為世所重如此乃水東日記謂書史㑹要為楊文貞
所不取又謂輟耕錄可鄙豈惡其人者惡及儲胥文莊
亦有所不免耶何雌黄之過至此
　　蔡趙二相子
蔡絛京之子撰西清詩話宣和五年或言絛論議專以
蘇軾黄庭堅為本奉旨特落職勒停(見呉曾/漫錄)后山居士
集有與魯直書云正夫有幼子明誠頗好文義每遇蘇
黄半簡數字必錄藏以此失好於父正夫挺之字也蔡
趙輩勢能禁天下不敢習蘇黄詩文而不能得之於其
子異哉(明誠撰/金石錄)
　　孫墢
孫墢字艾菴浙人為福寧總兵官呉萬福客閩逆叛於
福州以書招諸大帥墢力勸呉公斬其使絶之發兵拒
守而賊兵奄至吳公死之墢從死林舍人石來(麟/焻)有詩
弔之云誓師幕府勸移兵青史應傳慷慨名死節千秋
比袁粲肯教人笑禇澗生同時有嵇永仁者字畱山無
錫人古文有名為制府范忠節公(承/謨)客亦從死
　　歐劉
劉原父與永叔相友善然原父常言好箇歐九可惜不
讀書仁宗嘗問宰執劉敞何如魏公極稱其才歐對曰
劉敞文亦未佳其博雅足重也二公似以名高相失後
村江西道中詩云每嘲介甫行新法常恨歐公不讀書
浩歎諸劉今已矣路傍喬木日蕭疎
　　梅宛陵取士
元人劉性作宛陵集序云仁宗嘉祐二年歐陽公知貢
舉梅聖俞為試官得人之盛若眉山蘇氏南豐曾氏郿
張氏河南程氏皆出其間葉石林詩話謂是榜得蘇子
瞻為第二人子由及曾子固皆在選中今人止知蘇曾
為歐公門生不知張程二氏皆出其門矣又東坡兄弟
生平於六一師弟之分極深然於宛陵祗稱梅二丈亦
所未解
　　諡文公
劉後村云諡古也複諡非古也封演云諡二字者一字
為文一字為質世言歐陽永叔卒將諡文常秩時為太
常博士議當諡文忠或謂必畱此以待介甫已而果然
然唐宋以來諡文者獨韓退之朱元晦為不愧他如白
居易李翺陸希聲權徳輿楊億王安石姚燧歐陽𤣥輩
皆諡文亦未盡允也獨孤及云二字不必為褒一字不
必為貶果在字數則是堯舜禹湯文武不如威烈慎靚
王也齊桓晉文不如趙武靈秦莊襄楚考烈也唐人論
如此則謂文必優於文忠亦未必然初元晦議謚文忠
劉後村時年十七代其父尚左作駁議因止諡文其略
曰正主庇民之學鬱而未仲著書立言之功大暢於後
合文與忠諡公似矣而非也有功於斯文而謂之文簡
矣而實也請以韓子之諡諡公右諡議見後村集第二
十五卷
　　烏程
予鄉長山劉青岳相國崇禎間殁於戍所予内大父張
忠定公(延/登)及諸鄉大夫於朝房候烏程相祈代題給勘
合溫不可比入閣即日具掲次日而准給勘合之旨下
矣楊鳧岫宫諭(士/聰)玉堂薈記載此事云烏程之結主知
亦非偶然也
　　秦襄毅公年譜
康熙癸亥冬十月偶從同年汶上岳給事鎮九(峰/秀)得單
縣秦襄毅公(紘/)自撰年譜一卷乃公八十嵗以户部尚
書家居時自述時嘉靖十七年也吾東新纂通志出庸
妄之手前代名臣如公及曹縣李襄毅公秉沂州王恭
靖公璟皆削其名氏不載目今奉
旨修一統志將何所據為文獻之徵耶因寓書高侍郎
念東俾與巡撫徐中丞敬菴(旭/齡)言之而錄公言行數則
於左方以補言行錄之闕云　為御史數忤内官謫沅
陵縣北容驛驛丞都御史軒公上章為予分辨畱中不
出同僚或謂予曰足下何以處此官予曰事上臨下素
位而行持節守廉誓死不改　景泰七年年三十一在
北容搆茅屋三間題其扁曰安遇日讀五經諸史日夕
汎江以漁釣為樂又於軒前自題聯云處困而亨有言
不信予為御史時量褊不能容物由此一謫器量漸宏
去就漸輕識趨漸明雖一時謫官而得終身受用天未
必無意也　天順元年遷知雄縣治民惟用絜矩二字
御吏惟用易大畜豶豕之牙一爻至於刑罰一以欽恤
為主忠國公石亨令人來討雄縣南壇舊基許以知府
予不從人皆尤予未一載亨事敗出其門者皆坐嚴譴
　有京差捕獵内臣害民予執法禁革誣奏繫御史獄
雄民擊登聞鼔代訴者五千餘人調府谷縣縣乃極邊
戎馬之地予亦不敢鄙夷其民修學廟以興文教築城
堡以嚴邊防里甲公用錢每人一年上戸不過二錢
八年巡撫徐公廷璋保任葭州知州釋寃濫寛租賦五
七日不用鞭扑同僚退而笑之予曰本州負税事有所
由正當徵收時吏書兵𨽻投託催糧惟事求取民既納
賂得有所挾因而延緩是豈徒民之罪哉時在坐致仕
官數輩皆為泣下　成化元年在葭州欲以二月十三
日齋沐祈雨有父老百餘詣縣告曰本州邊地苦寒每
歲至四月方有雨此時祈雨徒勞心耳予曰天道焉可
知也至期行香焚檄十五至十七連雨三日予乃發粟
賑貸給民子種通借牛犋民大悦四月麥苗將黄乃選
差公當老人催徵五月十五日催完發運六月初三日
告繳通闗在葭七月里甲公用每人止用銀六分禱雨
四次輒應或以事出境公幹百姓聞予將回則喜曰雨
來矣　巡撫項公忠奏予才堪治繁調秦州道經西安
項公謂予曰秦民難治皆以刁民作梗爾到彼有此等
即打死申來予曰刁民人皆惡之所惡不同上司於刁
民則惡其害人州縣官於刁民則惡其害己但患御之
無道耳茍御之有道刁民將化為良民若專事誅鋤反
使貪官得計耳項公笑而不言到秦一年三年拖欠糧
草皆完健訟與盜賊斂跡項聞之喜曰秦州得人矣里
甲公用錢上户一年不過銀二錢　秦州有囉哩户乃
囘囘别種漢人不與通婚姻自相嫁娶有以兄弟娶姊
妹者有以姑姨配甥姪者予訪得清水秦安等縣亦有
囉哩乃移文各縣令其共為婚姻秦俗尚鬼毎嵗清明
日各辦花山喪儀費至三四千金臨期於城壕拾取死
囚骨殖棺斂𦵏之云不如此則厲鬼降禍予嚴禁之曰
爾民遇節棄祖墓不拜掃却妄費財物諂事癘鬼何耶
使癘果能為禍予願以身當之此風遂息　服闋秦人
三疏保畱吏部不准秦人日哭於東拱辰門吏部不得
已將見任奏調别州仍授予秦州郭定襄伯贈行詩云
早登金榜列儒紳誰不爭先覩鳳麟曾以霜威消瘴癘
還將和氣布陽春廟堂正擬徵黄霸父老俄聞借宼恂
不獨兒童騎竹待郊原草木亦欣欣
　　二王公薦士
宋王文正公在政府謹惜名器叙進材品使人各得其
所雖咈於己者亦不以私廢公王沂公當國未常顯拔
一人范希文以為言公曰恩若己出怨將誰歸二公真
古大臣之風下此則朋黨而已又下此則賄賂而已
　　蔣虎臣
翰林修撰蔣虎臣先生(超/)金壇人自號華陽山人幼躭
禪寂不茹葷酒祖母夢峨睂山老僧而生生數嵗嘗夢
身是老僧所居茅屋一間屋後流泉遶之自伸一足入
泉洗濯其上高山造天又數夢古佛入己室與之談禪
年十五時有二道人坐其門説山人有師在峨睂二百
餘嵗恐其墮落(云云/)久之乃去順治丁亥先生年二十
三以一甲第三人及第入翰林二十餘載率山居僅自
編修進修撰終於史官性好山水徧遊五岳及黄山九
華匡廬天台武當不避蛇虎晚自史館以病請告不歸
江南附楚舟上峽入峨睂山以癸丑正月卒於峨睂之
伏虎寺臨化有詩云偶向鑊湯求避熱那從大海去翻
身功名傀儡場中物妻子枯髏隊裏人嘗自謂蜀相蔣
琬之後在蜀與修四川通志以琬故徧叩首巡撫藩臬
諸司署前其任誕不羈如此
　　𨼆逸𫝊
宋史𨼆逸𫝊載种放而遺郭延卿延卿少與呂文穆張
文定遊𨼆居水南錢惟演畱守西京常率歐尹諸公訪
之舊唐書陽諌議入𨼆逸元史余闕不入忠義皆不可
解
　　孔明之學
徐莊裕公(問/)讀書續記云漢儒為學能見得靜字惟孔
明一人學以廣才靜以成學等語亦得規模領要
　　王恭靖公逸事
徐莊裕(問/)讀書續記所載名臣六十四人中清古一條
云王璟字廷采山東沂州人左都御史為巡撫坐忤權
要免官後起為吏部侍郎左都御史正徳末士大夫當
權豎亂政之後多營私殖政以賄成公門下不受私謁
澹然如布衣時家無僮僕之奉田園之適惟讀書課子
孫而已去之日言官惜而畱之公嘉靖中諡恭靖近見
新修山東通志削去公及李襄敏公秉秦襄毅公紘名
不載因詳著於此(李公諡諸書皆作襄敏/葉秉敬諡法考作襄毅)
按恭靖公一字東臯成化進士以清節著聞擢南臺御
史改北巡視保定諸郡進光祿寺卿僉都御史總理兩
淮鹽法浙東大饑被命賑濟所全活四十萬人巡撫保
定乞罷皇莊以甦民困孝宗嘉納之正徳丙寅入協理
院事忤逆瑾矯旨罷瑾誅起撫山西時流賊入河東設
險防禦多所斬獲召為吏部侍郎左都御史掌院事風
裁清峻朝廷倚重之嘉靖初進太子太保乞歸卒　公
未遇時肄業琅琊山寺夜半有巨手自窻入類人掌而
有毛公取朱筆書一山字於上怪哀號乞免且言公貴
人異日當至都憲公復援筆書一山字於下怪乃得出
　公為諸生與友人胡某同讀書别業夏夜胡每苦熱
公輒言凉因易地而寢胡覺清風徐來都忘炎暑忽聞
有人語曰此非王都憲乃胡教官耳叱之不見遺二蓮
葉於榻前　公赴省試在途為雨阻三日逆旅主人子
婦為狐所祟忽三日不至問之曰王公在此故不敢耳
比公歸主人以告求為除之公書王璟在此四字令置
壁上狐遂絶跡　公諸生時夜讀書有嫌家持槍隔窻
刺之公走避得免月下窺知為某閲三十餘年未嘗告
人公後顯貴其人以俵馬差累求救於公公略無難色
但笑曰某日夜若刺我死誰當救汝此後慎勿害人其
人感泣謝罪其厚徳如此
　　穆文簡論王安石
堂邑穆文簡公(孔/暉)𢎞治中鄉舉領解出王文成公之門
為理學大儒然其學多入禪宗其古文精勁自子書出
可匹崔文敏公後渠如送沈朝綬送王如行諸序可見
予尤喜其與武城王文定公(道/)論王介甫書今錄於此
孔暉頓首純甫先生足下昨在陽明先生坐上同觀象
山荆國祠堂記予時未敢謂然者必象山之意多為荆
公恕不為人之社稷計不為天下生靈憂不為後學慮
恕一夫而不憫天下後世此何心哉不然乃象山之偏
見自喜也將以正名定罪釋天下蒼生之憤為社稷大
計不當姑隨也大舜殛鯀於羽山鯀之惡不大於安石
安石之罪浮於鯀予謂以安石擬鯀可也鯀名重安石
亦名重鯀悻直自用安石亦悻直自用鯀圮族安石亦
圮族鯀陻汨安石亦陻汨鯀不能除天下之害亦不能
成功安石禍及天下生靈生靈何辜宋之元氣遂不復
振其罪尚為不浮於鯀乎夫以傾人社稷流毒四海者
尚取其志堯舜當取鯀之志矣何者鯀之志欲平水土
也孟子曰食志乎食功乎安石之操介在古人一節之
士甚多未可以一節而揜元惡也非聖人無法聖人作
春秋以訓萬世安石獨廢之此不容誅矣安石秉周禮
蓋功利之心勝也何者周禮之政天無曠時地無曠利
人無曠力此聖王所以富天下者盡三才之道者也安
石慕其近似専以利言又無管仲之才所以萬無一利
而害不可勝言矣天下以為君子者安石惡之天下以
為小人者安石好之好人之所惡惡人之所好此之謂
拂人之性辟則為天下僇矣欲恕安石者是求為過高
之論恐誣後學不淺不審聰鑒以為何如孔暉頓首
　　穆文簡論格物
穆文簡大學千慮論格物曰蒼頡篇云格量度之也見
文選運命論註此朱程以前書乃訓詁之最古者以其
書久廢故見之者鮮考之内典隋智顗法華經文句解
分别功徳品云格量功徳又云格量多少其一篇内格
量字甚多此又在唐以前者大莊嚴經論云況復如來
徳何可格量格量之義古皆用之而程子未之見意雖
暗合而解釋弗暢故使聖經難明然其為説合於聖門
無疑豈前人所及哉問格之訓至可終廢乎曰不可當
云格量物理以求其至其義始備此解甚新然文簡學
近於禪亦可見
　　三進士出處
本朝進士出身最竒者三乂一予同年任暄猷杞縣人
明末團結鄉勇以禦流寇南渡授官後軍府左都督靖
邊伯
豫王下江南投誠遂𨽻旗下中順治壬辰進士以磨勘
被黜復中乙未進士官至江西南贑道僉事一吳李芳
邵陽人崇禎己卯舉人粤西時官至左都御史投誠願
以科第進中康熙甲辰進士一錢世熹五河人南渡為
副總兵官既而為浮屠久之復補諸生中康熙庚戌進
士年已七十餘未幾卒
　　楊文公
宋王文正公嘗言昔楊文公有言人之操履無若誠實
吾每欽佩斯言(云云/)文公為文正誦法如此而石介作怪
説乃謂其蠧壞聖人之道詎不誖哉
　　王東臯
湯陰王東臯(伯/勉)官文選郎中清介有執持為本朝吏部
第一嘗語同官尹瀾柱(源/進)曰宋岳忠武王吾湯陰人也
王之言曰文官不要錢武官不怕死吾生平服膺斯言
惟求無愧耳又曰作吏部無他才能只須守定不愆不
忘率由舊章八字
　　宋開之
王在吏部同時以清直稱者南宫宋開之(文/運)亦以文選
郎内陞歸卧不出魏環溪(象/樞)疏薦之起鴻臚寺少卿庚
申四月光祿寺少卿缺人應宋序轉適光祿正卿亦缺
特旨以宋為正卿後至刑部侍郎卒諡端慤
　　薛忠武
明鄞國忠武公薛祿膠州人其父居海島為人牧羊時
聞牧處有鼓樂聲出地中心識之語忠武兄弟曰死即
𦵏我於此後如其言𦵏焉已而勾軍赴北平其兄不肯
行忠武年少請往後從靖難師累功至大將軍封陽武
侯追封鄞國公其地至今號薛家島
　　蘇章事
宋人小説載坡公與章惇題名石壁事頃見耆舊續聞
又一事極相類子厚為商州推官子瞻為鳳翔幕簽因
差試官開院同途小飲山寺聞報有虎二人酒狂同勒
馬往觀去虎數十步馬驚不前子瞻乃轉去子厚獨鞭
馬向前取銅鑼於石上戞響虎遂驚竄謂子瞻曰子定
不如我舊聞乃檇李項氏抄白本也
　　徐公長者
宣城徐翁尚書元太父官浙江某縣典史偶以言忤巡
按御史受辱扑責羞憤自免歸時尚書與弟通政元氣
皆失學翁每流涕忽忽不樂尚書兄弟跪請其故曰而
兄弟皆廢學吾無後矣因述受扑直指事復流涕不已
尚書兄弟曰兒輩不類自今願力學以慰大人心願勿
悲也乃發憤下帷兄弟相繼登第尚書謁選得某府推
官即直指之家也心私喜得報父怨瀕行置酒戚友畢
集候翁出稱觴翁稱疾堅卧不起尚書入跪問故且言
此行冀得報夙怨何反不樂為翁曰此吾所以病也吾
為小吏當日誠不為無過但直指稍過當耳且緣渠扑
責激而罷歸教子以有今日則直指乃吾恩人非仇也
汝思報怨吾所以病汝往當以吾言開心告之盡捐夙
嫌是吾子也否則非吾子也尚書唯唯翁乃起盡歡而
罷時直指久失職家居聞尚書來恐甚郊迎盡禮尚書
首述父命誓無芥蔕自是情好甚洽後翁躋大耋三子
皆成進士兩登九列焉此與蔡確父黄裳瀕死屬其子
必報陳氏確既登政路遂以事寘恭公子世儒極典賢
不肖霄壤矣
　　王倫
王倫宋臣其死不失為忠義金史不應載且與宇文虚
中同貶尤非是
　　張尚書
堂邑張蓬𤣥(鳳/翔)自明時已為尚書入
國朝為大司宼年已七十餘一日侍宴
上前下堦而仆
世祖命内侍掖以行出長安門尚有
詔追問能騎否徐諷令以禮致仕遂進所撰禮經樂經
而去張公在明時為東林所推嘗自作年譜謂甲申之
變欲死而不得吏部侍郎孫二如(昌/齡)謂已曰箕子不死
者以洪範也公有禮樂二經道統在焉亦箕子之九疇
也何必死
　　盛王贊
寶應喬聖任(可/聘)崇禎中以御史按浙江至金華遇山水
暴漲舟不得進索挽舟者縣令盛王贊呼曰農忙矣令
請以身挽喬遂改而陸行仍薦之於朝時兩賢之此與
唐何易于事相類
　　高文襄
新鄭高文襄(拱/)為相恣横己甚至以賜䘏大禮大獄建
言贈楊忠愍諸臣官起用葛端肅趙文肅諸公指為徐
文貞之罪其疏有曰皇上先帝之親子也議事者先帝
之臣遺諸皇上者也而乃敢於悖君臣之義傷皇上父
子之恩非所以訓天下也(云云/)此與章惇一輩小人倡為
紹述之論者何異
　　石琚
玉堂嘉話載金丞相石琚致仕居鄉聞司𨽻呵𨗳過門
即起立客曰丞相何為如此公曰參軍雖微朝廷命官
也吾敢不敬先曾祖司徒公居鄉亦然
　　元法
元宋子貞作耶律文正公神道碑云河南初破被俘擄
者不可勝計及大軍北還逃者什八九有詔停畱逃民
資給飲食者皆死無論城郭保社一家犯禁餘幷連坐
由是百姓惶駭公進説曰十餘年間存撫百姓以其有
用故也若勝負未分慮涉攜貳今敵國已破去將安往
安有因一俘囚罪數百人者乎上悟詔停其禁
　　張璁
毅宗孝靜皇后崩禮官議當循累朝故事后諡用十二
字張璁獨謂當用四字其黨霍韜亦非之卒用八字璁
尋以病告歸他日世宗與李文康公時言及此事亦以
為非是璁以庶僚躐致宰相惟敢於負孝宗敢於犯名
教而不之恤術已售矣以故主之嫡后骨肉未寒雖數
字之虚文亦斷斷持之徒欲以仇孝宗者媚世宗而卒
為世宗所薄小人用心竟何益哉
　　史兵部
吾邑舊令史公諱能仁河南鹿邑舉人崇禎間來為縣
清正而才剛柔互用至今尸祝之庚辰辛巳嵗大祲人
多流亡時邑境甘露降於林木地生羊肚菜公賦詩曰
上天降甘露徧地生羊肚饑食羊肚菜渴飲甘露乳涕
泣告吾民慎無去鄉土真仁人之言也後調繁淄川遷
兵部主事去順治辛卯復至縣雖三尺之童亦束炬歡
迎至十餘里不絶可稱循吏矣惜至今未祀名宦
　　刻言行錄
頃見嘉靖中鋟文信公集乃鄢懋卿所刻宋明名臣言
行錄浙人劉廷元所刻而序則出南樂魏相手筆也向
見故相某公以書誡其孫諄諄以忠孝為訓而考其平
生大相剌謬亦此類
　　伍寧方著書
吳人伍寧方袁萃撰林居漫錄彈園雜志續睂山論諸
書攻李三才自比於蘇明允辨奸論而其於當時臺諫
所推重定國是者則徐紹吉徐兆魁邵輔忠劉廷元數
人也其後熹宗之際皆為閹黨兆魁廷元至大司寇輔忠至
大司馬紹吉至都御史崇禎初定逆案數人皆褫職定罪是
時袁萃已前殁矣至其書并攻孫立亭呂新吾諸公語尤狂悖
　　金忠節
金忠節公(鉉/)素精易理讀邵康節先生集手書於後曰
甲申之春定我進退進雖遇時外而勿内退若苦衷逺
而弗滯外止三時逺不卒嵗優哉游哉庶畢吾世至甲
申三月以兵部主事巡視皇城盡節玉河時有中官呂
胖子同死二公骨不可辨其家人遂同𦵏玉河之岸焉
公少好誦鄒汝愚先生詩龍泉山下一書生偶占三巴
第一名世上許多難了事市人何用苦相驚後果一十
八嵗領順天解忤璫削籍大節視汝愚無愧云
　　姚端恪
刑書桐城姚端恪公(文/然)真實經濟人也其好生之念尤
出天性常拈句云嘗覺胸中生意滿須知世上苦人多
命諸子各錄一紙粘於壁淄川高世豪公戊子所得士
也任南鄭令卒官逋官糧二千餘兩妻子十三人例當
沒官公捐貲數百鍰復醵金代輸高妻子竟獲免好行
其徳皆此類公戊子典山東試闈中得先考功兄卷異
之曰他日必為風雅名家
　　遵典集
遵典集亦伍袁萃撰所取章疏大抵黨邪醜正如趙興
邦攻湯兆京孫居相亓詩教攻孫瑋周起元徐兆魁攻
顧憲成孫光裕攻高攀龍岳元聲趙興邦攻呂坤韓浚
攻劉宗周姚宗文薦徐大化胡來朝薦邵輔忠徐兆魁
皆推為千古公論而劉光復輩之論李三才尤詳哉言
之光復掲内訾及福清并及先少師謂少師以位育顔
三才之堂去有餘倖其詆毁君子可謂不遺餘力至所
標榜如邵趙二徐及劉廷元周應秋呂圖南輩皆逆案
中人而周忠惠劉念臺諸公之死卒與日月爭光桀犬
之吠於君子何損毛髮徒自穢耳若先少師之見毁於
光復先方伯之被擯於亓韓今日觀之何啻華袞乎袁
萃自負乾坤正氣然乎否耶
　　張氏
甲寅閩賊作亂有陳某妻張氏早孀撫孤十二年矣賊
至題詩壁上有句云乾坤此際當自決遂雉經思南守
陳君某為作𫝊
　　雙烈
靈璧有諸生王餐秀者生二子長已娶而病其婦某氏
侍湯藥五年終始如一日疾亟既視含殮畢遂縊死其
季未娶亦病婦某氏女也隨其母來省夫疾遂不肯歸
父母趣之歸曰身已字人嫁不嫁等耳病如是而秦越
人視之乎遂侍左右五日夫死亦自縊殉之知縣馬君
驄御(驌/)親詣其家弔祭
　
　
　
　
　
　
　池北偶談卷八
欽定四庫全書
　池北偶談卷九
　　　　　　　　　　　刑部尚書王士禎撰
　　魯仲連
新城東北錦秋湖上有魯仲連陂傳為魯仲連所居按
前書魯仲連子十四篇在儒家
　　轅固
新城有地名牛固相𫝊轅固故里也未知所據前書藝
文志齊后氏故二十卷齊孫氏故二十卷齊雜記十八
卷轅固齊人説詩獨不見於班史史但云魯申公為詩
訓故而齊轅固燕韓生皆為之𫝊或取春秋采雜説咸
非其本義云
　　李顒
种放賜告西歸有一高士隠居三世以野蔌一盤詩一
章贈放云接得山人號舍人朱衣前引到蓬門莫嫌野
蔌無多味我是三追處士孫宋史列放隠逸傳中予嘗
非之若此君差無愧耳近盩厔李顒兩經徵聘不出有
古人之風顒以理學倡導關中
　　劉念臺先生
劉念臺先生居常敝帷穿榻瓦竈破釜士大夫飾輿馬
而來者多毁衣以入偶服紫花布衣士大夫從而效之
布價頓昂㑹稽令趙士諤問疾至榻前見其單陋出而
歎曰豈意今日得覩管幼安萬厯丁巳京察韓浚劉廷
元尋怨東林士諤時為考功爭之曰劉大行之清修人
所不堪此諤所親見者乃止給事中徐耀使浙渡江來
見先生辭之耀曰昔人不得見劉元城以為如過泗州
不得見大聖耀如徒返何顔見鄉之父老乎先生乃見
之其為世所企慕如此黄少詹石齋祭告禹陵事竣謁
先生及門者三先生不見曰際此亂朝豈大臣徜徉山
水之日石齋聞之即行　海寧吳忠節公麟徵初第時
常夢至一古寺有角巾而書碑者所書乃文信國零丁
洋詩問之旁人曰山隂劉宗周也後二公先後殉國
　　沈文端公
商丘沈文端公(鯉/)家居生日族人上壽時明神宗遣使
存問從弟某私語公曰兄位宰相蒙恩存問而羣從子
姓濟濟如此可謂盛矣公愀然乆之曰弟以為盛吾方
憂其衰耳弟愕然問故公曰吾鄉宋立菴太宰(纁/)家法
可敬彼方當貴盛吾家不及也頃立菴生日吾預其家
宴座中子弟數十人不聞飲啖聲昨吾生日見諸子弟
飲啖不顧長者家法如此是以知其衰也後沈再𫝊遂
不振而宋莊敏公從孫文康公(權/)位宰相文康長子中
丞(犖/)今為江蘇巡撫
　　商丘三張
張昉字于東崇禎庚午舉人潛心伊雒之學不言而躬
行甲申後居一土室不入城市時為五言詩學陶靖節
書學顔平原守令欲一見不可得今七十餘尚在其兄
某少慕神仙棄家訪道五十年不歸弟翮字大羽頳面
修髯狀貌竒偉倜儻通輕俠一且渡江走大雄薙髮為
沙門獨畱其髯數年刻期端坐而逝
　　常給事
常若柱山西人順治丁亥進士改庻吉士授給事中居
京邸惟孺人及一老僕供給使貧不能具饘粥居諫職
數日上疏劾闖賊偽相牛金星當明正典刑以雪普天
之恨坐褫即日賃一車夫婦共坐出國門老僕歩從行
路皆歎息
　　李忠定公
世史正綱於李忠定公殁書觀文殿大學士隴西公李
綱卒於張浚則不書又引何彦澄家藏朱晦翁墨蹟一
帖云十年前率爾記張魏公行實當時只據渠家文字
草成後見他書所記多不同常以為恨揭徯斯云宋之
不能中興由張浚之逐李綱殺曲端引秦檜殺岳飛也
中興宋鑑云張魏公有不可解者二力攻李忠定而寜
與汪黄同朝維揚之變國危矣曾微一言聲時相之咎
一不可曉也力引奸檜使至得政而寧與趙忠簡語不
相下二不可曉也中興大事記云使浚移其攻忠定之
筆而攻汪黄豈不快公議哉浚徒以有子南軒至今稱
為正人無識者至比之武侯謬矣江右鄧左之(履/中)著張
浚不當從祀辨語載前卷中
　　秦檜復諡
宋寜宗嘉泰四年追封岳飛為鄂王開禧二年追奪秦
檜爵諡謬醜此天下萬世公議然實韓侂胄欲用兵而
先有此舉也乃邊釁既開又誅侂胄以媚敵遂復秦檜
爵諡則誖矣
　　王東臯逸事
王東臯(伯/勉)長文選時内大臣某嘗奉
世祖皇帝旨逮工部侍郎張某至部以
旨示滿洲尚書韓代尚書以無漢字召公至屬書之公
難之曰以譯字命郎中出
上意耶某不敢不書大臣意耶某腕雖斷不敢書也二
公皆歎服其有執公嘗宿部休沐甚少而選郎章奏甚
煩五鼓啓事視他司為多一羊裘著之十餘年毛盡脱
滿洲同官聚謀曰王長官一寒至此奈何醵金製狐裘
一貂帽一持遺公公不受曰伯勉生平不受人一錢何
敢拜公等賜同官公言於冢宰冢宰力勸始受公改御
史内陞時都御史以兩淮鹽法敝欲舉公往公力謝不
可曰内陞借補之員例不奉差今必以此事相付從前
弊竇不敢欺隠以負
主上遂止
　　癖
阮遥集有屐癖祖約有錢癖初不辨得失後客詣約有
財物摒擋未了見客至便傾身障簏詣阮阮方吹火蠟
屐歎曰未知此生當著幾兩屐神色閑暢於是勝負始
判阮公高流何至與錢奴較優劣耶和長輿亦有錢癖
當時與杜元凱王武子輩竝稱典午人不顧名教流弊
至此
　　孫文定戒子
益都孫文定公(廷/銓)服官居鄉恂恂亷慎其子寳侗有高
才侍公京邸每鄉試必遣歸家戒不得入京闈嘗曰吾
為大臣汝又薄有文譽使或以一第相溷為結納之階
平生亷隅掃地矣寳侗至今尚為諸生文定此一節真
有唐質肅王忠肅二公之風
　　楊國忠
天寳九載楊國忠請復張易之兄弟官爵陸務觀詩何
至詔書褒五郎是也此與宋復秦檜諡明英宗立王振
廟同
　　成相國二世厚德
大名成文穆公(基/命)大拜後改作居第購得民居有樹貞
節坊者令勿毁其第遂低一隅其子青壇相國(克/鞏)大拜
後修家廟地為前明陳鴻臚之室有少卿坊適當闢門
之衝當毁其後人式微召而告之曰吾亦故家也忝居
相位詎忍壞故家之棹楔遂改闢門其屋當改造坊乆
而攲頼屋以支修屋則坊圯乃并其坊新之人稱其兩
世厚德云
　　韋蘇州
韋蘇州史失為立𫝊宋沈明逺始補𫝊其生平端末終
亦未詳集中有逢楊開府一篇少事武皇帝亡頼恃恩
私(云云/)後人遂疑為三衛而韻語陽秋因附㑹以為恃韋
后宗族(云云/)囈語武斷可笑腐儒之見乃如此
　　葉忠節
葉映榴字丙霞江南上海縣人順治辛丑進士由庻吉
士改部曹出視陜西學政稍遷湖北督糧參議戊辰武
昌兵變從容拜疏公服自剄死奉
㫖褒嘉特贈工部侍郎巳巳
上南巡其子葉敷迎
駕
上諭禮部等衙門當楚省兵譁之際葉映橊盡節捐軀
朕心深切憫悼特詔所司優贈亞卿兼予䘏廕今巡行
江南見其子葉敷迎伏道旁彌增軫惻忠節之臣應特
與諡以彰異數爾等㑹議具奏部覆特
諡忠節丙霞故刑部侍郎有聲子弱不勝衣在部曹與
予為文章之交嘗以䖍州圍城中詩二百餘篇屬予序
論竟未及報乃甫脱贑圍復遭楚難疾風勁草大節凛
然贈官易名迥出令甲之外死不朽矣
　　姚平仲
老學叢談載陸務觀姚將軍趙宗印二詩惜不得姚名
字今渭南文集有姚平仲𫝊庻齋豈未睹之耶
　　郭希顔邪説
明嘉靖中中允郭希顔以謫外家居上疏建儲嬰世宗
之怒𫝊首九邊後人憐其罪酷有為請諡者又或入其
疏於名臣奏議中可笑按希顔此疏本以遷謫妄有覬
覦固不必言其在詞林見議禮諸臣驟貴又見相嵩以
議興獻王祔廟稱宗得大拜希顔遂建言欲黜孝宗武
宗二廟不與九廟之數而以興獻上接憲宗公論惡之
遂以計典罷斥其人穿窬之不若而論者不察猶厠諸
直諫之列何哉黄毅菴宗伯(汝/良)野紀矇搜備詳其事且
謂二祖列宗之靈實褫其魄此萬世公論論世者之所
當知
　　邊尚書
𢎞治末孝宗上賓予郡邊尚書華泉(貢/)為兵科給事中
疏劾太監張瑜太醫劉泰高廷誤用御藥逮瑜等下獄
大理卿楊守隨謂同讞諸臣曰君父之事誤與故同例
以春秋許世子之律不宜輕宥此事與泰昌時孫文介
(慎/行)論紅丸事相類尚書工詩博雅為𢎞正間四傑之一
世但知其文章而不知其丰裁如此又先生仲子習字
仲學頗能詩其佳句云野風欲落帽林雨忽沾衣又薄
暑不成雨夕陽開晚晴而老鰥貧窶至不能給朝夕以
死則先生清節可知也
　　王文成
王文成公為明第一流人物立德立功立言皆踞絶頂
康熈中開明史館秉筆者訾謷太甚亡友葉文敏(方/藹)時
為總裁予與之辯論反覆至於再四二十二年四月
上宣諭湯侍讀荆峴(斌/)令進所著詩文且蒙
召對中有王守仁論一篇上閲之問湯意云何湯因對
以守仁致良知之説與朱子不相剌謬且言守仁直節
豐功不獨理學
上首肯曰朕意亦如此
睿鑒公明逺出流俗之外史館從此其有定論乎
　　仁宗徽宗
元臣庫庫曰宋徽宗諸事皆能獨不能為君耳炙輠録
記周正夫曰仁宗皇帝百事不㑹只㑹做官家此語在
庫庫之前可謂絶對
　　蘇叔黨大節
宋人議蘇過叔黨附梁師成師成妻死為服緦麻(云云/)顧
略其大節元袁伯長清容集有跋叔黨竹石牧牛圖云
小坡竹石綽有父風後倅定武罵賊不屈死之其氣節
不墜光於前人矣事詳揮麈録劉後村跋小米畫云叔
黨之才百倍元暉元暉至侍從叔黨死小官命也夫揮
麈録又載叔黨政和中召入禁中畫窠石而終不遇
　　武陵起復
予嘗論楊武陵奪情事後人論之過刻聞之山長教授
(岱/)云其父客嚴首昇周聖楷輩為武陵所抑遂騰謗書
又當時與黄石齋先生矛盾故論者多少之耳予按禮
曾子問云子夏問曰三年之喪金革之事無避也者非
與子曰吾聞諸老聃曰昔者魯公伯禽有為為之也注
曰魯有徐戎作難喪卒哭而征之公羊傳閔子要絰以
赴公難退而致位以究私恩春秋亦紀晉襄公墨縗之
事漢唐以來遂有起復之禮能改齋漫録云前漢翟方
進喪既𦵏二十六日除服起視事後漢桓焉為太子太
傅以母憂自乞聽以大夫行䘮踰年賜牛酒奪服宋王
性之黙記云本朝不獨宰相即百執事皆起復惟富鄭
公以太平而辭儒臣如楊大年王元之晏元獻皆未持
服富公之後如陳升之亦百日起復此葢朝廷體貎况
在兵革之際(云云/)按已上諸公非盡有金革之事若武陵
則金幸之事也顧論者不責彼而責此何歟又考明初
名臣亦多起復至羅一峯論李文達後此風始息奪情
固非美事然南陽以一峯武陵以石齋獨受惡名則不
幸也聖楷字伯孔湘潭人有才名後為獻賊偽常德知
府發掘楊相祖墓最慘卒為獻賊所殺
　　真諦
樂郊私語載楊璉真伽至海鹽州寓城北德藏寺欲發
掘陸左丞朱提舉妻女之墓寺僧真諦聞之怒形於色
楊五更肩輿擁衆出真諦忽起抽韋䭾杵奮擊從者數
百人不能拒人見真諦於衆中超躍每踰尋丈捷如鷹
隼楊大懼遁去後二年真諦行脚峨眉不知所終此僧
殊快人意但恨不在賊髠發諸帝陵寢時耳
　　浙江人物
西園雜記論兩浙人物劉文成為謀臣之首宋文憲為
文臣之首方正學為忠臣之首于忠肅為功臣之首宸
濠之變孫忠烈首輸忠死節王文成首倡義戡亂此皆
韙也獨謂世宗之初張羅峯首建議以成大禮此所謂
貂不足狗尾續者耶
　　兩薛居正
五代宋初有兩薛居正其一錢唐人仕吳越武肅王官
太尉卒諡貞顯
　　神魚井
何騰蛟字雲從明末以都御史撫楚其先山隂人戍貴
州黎平衛遂為黎平人所居有神魚井素無魚騰蛟生
魚忽滿井五色巨鱗大者至尺餘居人異之後騰蛟盡
節死井忽無魚
　　野紀矇搜
黄毅菴尚書(汝/良)作野紀矇搜明二百餘年間大事稍備
其持論頗正然不可解者二事其一謂李西涯與劉文
靖謝文正為三仁其一嘉靖初大禮議主張桂軰而詆
楊文忠也
　　吳康齋李文達
世論吳康齋太刻野紀矇搜云與弼以布衣老儒一旦
授五品侍從人皆詫為殊榮寜復過望葢與弼之聘薦
自石亨亨小人後來敗露輿論推求能無為盛德之累
如蔡邕受知董卓遂䘮生平故不受耳與弼好遯不汙
見險能止見地優於楊時多矣此論甚公矇搜又云王
文恪評李文達云國朝三楊後得君最乆者無如李賢
亦能展布才猷然當時亦以賄聞(云云/)文達相業視三楊
有過無不及後王亦入閣相業如何勿亦不自見其睫
乎頃見施愚山(閏/章)在史館作文逹列𫝊頗致微辭不敢
謂然施或未覩毅菴此論耳
　　司空表聖
史謂司空表聖躁於進取前人辨之屢矣考一鳴集有
答孫郃書益證史官之妄書略云古之山林者必能簡
於情累而後可乆今吾少也岔然不能自勝於胸中乃
不誠於退者然亦窮而不揺辱而不進者盖自審已熟
雖進亦不足救時耳彼一飰之罄或請濟於其鄰雖童
子不可以空器紿之也矧當艱否之運吾君吾相方以
爵秩來天下之賢將與之共拯其可沽虛而自售耶又
云愚雖不佞為士大夫獨任其恥者乆矣其可老而冒
之耶韓吏部激李桂州之必行責楊道州無勇雖致二
賢適自困亦何救於大患哉觀此書躁進者肯為此語
否史之妄不辨可知
　　峴山幢宋人題名
襄陽峴山羊公祠有石幢一枚凡六面高六尺每面濶
九寸有蓋有座一面直書下第一行刻使帖襄陽縣第
二行刻准慶厯七年十一月六日中書劄子襄州奏當
州城南五里有峴山一所上有古祠碑又有晉太傅(已/下)
(俱磨/滅)僅存聖㫖字末行上存帖到速採石大字書刻上
件其四面界作六層刻詩下題名又一面大書題名又
幢一臥峴山上其文可辨者十三字曰石於山巔播清
芬而不已餘盡漫漶末云開國男張九齡撰前一幢詩
可辨者三首尚書工部員外郎直龍圖閣知襄州事王
洙七言古詩云襄陽南出大路奔小山曰峴名特尊山
形卑墮不峻極屹若巨首臨江濆大山半宫不成霍絶
水闕左非為亹砠巔贔屓戴危石箕踞曼衍羅芳蓀漢
流長騖濱其足東望瀰迤皆平原槎頭下瞰罟罶集蔡
洲近眺田園蕃何物兹山匪秀出得使今古聞聽喧自
昔羊公好登覽山名直為賢者存鹿門望楚鎮區境鳳
林冠蓋延山樊丹巖翠壁互幽勝日月虧蔽煙嵐屯公
胡遺彼而樂此談者未始聊診綸吾謂聖達竟超豁高
覽便欲周乾坤孔登泰山小天下阮升廣武􁟹豎(缺一/字)
會稽探穴禹書出之罘望海雲濤翻此中風景亦虛遠
極目見盡江山源東吳未定勞機䇿置酒嘯咏紓勞煩
數顧溫甫恤躬後誓將百歲游精魂對公盛德與山永
正惟湛軰如公言今兹去公僅千載凛然英氣猶軒軒
我來追古一長息舊迹廢毁成悲吞民豪占山童其木
嘉植不得容本根利取薪蘇積稛絭粥之陶旊供燒燔
羊公無廟忽不祀但縱滛鬼歆牲蘩中亭有碑即墮淚
至今觀者懷仁恩於民何誅不足問非民忘德由官惛
下教里邑復祠宇叙諸祭典躋之元思仁愛樹恭所茇
禁止樵伐修壖垣且欲王命得守固謄言狀事馳九閽
書聞天子(缺一/字)報可金石款刻垂後昆(缺五/字)遺愛朂爾
風化常(缺二/字)給事中知蔡州事吳育絶句羊公千載得
清吟芳迹雖遥契昔心更與峴山為故事凛然風格照
來今尚書屯田員外郎知光化軍事李宗易律詩叔子
祠荒歲已深異時賢守重登臨峴山岑寂瞻風槩漢水
靈長想德音奉詔始聞新締葺有知那復歎湮沉又刋
翠琰畱南夏先後功名照古今其端明殿學士尚書禮
部侍郎李淑諸人詩皆缺已上每面十一行十二字名
字可辨者范仲淹李淑吳育劉敞李宗易張去惑孫抗
韋不伐李康伯賈黯裴昱馬雲黄通連庠又宋人飲餞
題名甚多知名者張唐英趙德麟魏道輔岑巖起李方
叔已上凡七則大者方員徑寸小者殺其半字畫端勁
非俗書也予以康熈壬子過襄陽徘徊祠下未及摹搨
止録諸公題名予門人淮隂張力臣(弨/)有嗜古之癖辛
亥過襄曾有拓本頃索之略録如右
　　蘇汝霖陳光龍
廣西孫延齡馬雄之亂死節者前則巡撫馬公雄鎮富
川知縣劉公欽鄰後則巡撫將軍傅公𢎞烈又有間關
賊中百折不囘乃心王室如提學道僉事蘇公汝霖平
樂縣知縣陳公光龍亦疾風勁草也蘇棄家逃至肇慶
軍前題補布政使部議以品級太懸不允蘇尋死於粤
然軍前題補品級相懸者不可勝計如胡一璉以僉事
題補布政使是也獨蘇格於部議可歎陳僅題授梧州
府同知尋以病請一妾鄧氏一子粤郎皆死猺峒中讀
其與袁太常書甚可悲也蘇字鶴洲石埭人壬辰進士
陳黄陂人舉人
　　王秋澄
王秋澄先生(教/)萬厯中官吏部文選郎中力持公法政
府權璫無所措手繼者為顧涇陽孟雲浦馮思豸(生/虞)皆
效之遂相繼黜逐伍袁萃林居漫録云然又嘗薦起鄒
忠介趙忠毅諸公為正人所倚先生吾鄉淄川人也
　　王邦直
王邦直字子魚又字東𬈑即墨人以歲貢官鹽山丞上
疏罷歸殫精聲律之學聚書千百卷坐臥一小閣二十
年成律吕正聲六十卷其説謂君聲最清管以三寸九
分本吕氏春秋其數配之揚子雲太𤣥縷析比合而以
諸家九寸之説為非是萬厯甲午詔修國史翰林周公
如砥上其書史館深為大學士南充陳公所歎賞周公
云班固律厯志載即墨徐萬且氏治太初厯第一而子
魚追配之於千載之後其外孫黄御史宗昌序刻之康
熈十八年予在明史館亦上其書
　　楊襄毅
蒲州東門外有兩阜蜿蜒形家相傳以為貴地楊襄毅
公(博/)為吏部尚書時命堪輿擇吉壤得此地以告公曰
此關闔郡文章科第我曷為私之即於其地建文昌祠
人皆服公厚德不可及後公長子俊民官至户部尚書
第四子俊卿官錦衣餘三子皆官監司俊卿子元祥元
祥子世芳皆官詹翰世以為公厚德之報云元祥未弱
冠登第入翰林早死母哭之慟一夕見夢曰母勿過傷
兒當復來未幾生遺腹子即世芳也未弱冠亦登第入
翰林母猶及見之吳天章雯説
　　大椿堂
蒲州有大椿堂為楊襄毅(博/)王襄毅(崇/古)張文毅(四/維)三公
讀書之所其後三公相繼登進士第一大拜一至吏書
一至兵書張即王之甥也山西至今𫝊為盛事
　　黄詩
黄先生端伯江西人精禪理少時見其瑶光閣集一卷
皆宗門語乙酉以給事中殉節金陵將授命有報恩寺
僧一輪趨過黄呼令代書一絶云對面絶思量獨露金
剛王若問安身處刀兵是道塲書畢從容就義死此詩
載甲乙事案
　　兩蕭后
遼聖道二宗享國皆最乆皆有宫闈之變聖宗仁德皇
后善琵琶法天后訥木錦誣其與琵琶工燕文顯李文福
通投書聖宗寢帳聖宗不之信其後竟為訥木錦所殺道
宗宣懿皇后工詩尤善琵琶耶律伊遜誣其與伶官趙
惟一通搆死才藝足為婦德之累况可躭音樂乎仁德
事載契丹國志遼史本傳不載宣懿事詳焚椒録
　　王若之
王若之字湘客益都人明南京户部尚書基冢孫為人
瀟洒疎誕有晉人風致工尺牘好彈琴善五言詩嘗刻
尺牘五言四卷以門廕入官仕至長蘆都轉運使南渡
官金陵大兵渡江若之轉徙寓姑熟佛寺以書畫鼎彝
古金石文字自隨車尚兼兩洪文襄公(承/疇)諭之降不屈
死王所寳古琴名桐笙今尚在其家
　　徐鉉
南唐以徐鉉使北請緩師後主曰卿行當止上江救兵
勿令東下鉉對曰今社稷所頼惟此救兵何可輒止臣
此行未必能紓國難但置之度外耳此不惟純臣之誼
亦識事機後金人圍汴京唐恪耿南仲軰專主和議止
各道勤王兵遂致二帝北狩之禍非鉉之罪人乎
　　李師中
蘇明允預識荆舒之姦人皆服其先見同時李待制師
中因邸吏報包希仁參政或曰朝廷自此多事矣師中
曰包公無能為今鄞令王安石者眼多白甚似王敦他
日亂天下必此人明允擬之王夷甫盧杞師中擬之王
敦其識不相上下皆不減張安道吕獻可今人但知老
泉何也
　　馬驌
馬驌字驄御一字宛斯濟南鄒平人順治己亥進士仕
為淮安推官終靈壁令生而清羸博雅嗜古尤精春秋
左氏學撰辨例三卷圖表一卷隨筆一卷名氏譜一卷
又著繹史凡分五部一曰太古(三皇五帝/計十篇)二曰三代(夏/商)
(西周計/二十篇)三曰春秋(十二公時事/計七十篇)四曰戰國(春秋以後至/秦亡計五十)
(篇/)五曰外録(紀天官地志名物/制度等計十篇)合一百六十篇篇為一
卷始開闢原始迄古今人表其書最為精博時人稱為
馬三代崑山顧亭林(炎/武)尤服之康熈癸丑歲卒於官靈
壁人皆為制服云
　　蕪湖烈婦
江南初入版圖時有禆將於蕪湖掠一婦人義不受辱
衣服上下縫紉周宻其夫訪贖之主將堅不許婦悲憤
投水死至晚泊舟舵前窸窣有聲則婦尸已在次日泊
舟復然以篙逐之俄頃復至又次日復然乃舁而棄之
岸月餘此將在船頭納凉忽大叫曰婦又至矣翻身落
水而死
　　二尹
成化間歴城尹恭簡公(旻/)為小人所擠尹直著𤨏綴録
尤極誹謗其書乆行於世至有不辨二尹邪正者一日
閲李文鳳月山叢談公道較然因録於左方李云成化
末小人用事南昌李孜省挾左道干進位尚書掌通政
司託言神降有江西人赤心報國之語以太宰歴城尹
公不右江西人乃計謀極力擠罷而用豐城李裕代之
及薦泰和尹直入内閣起永新劉敷長憲臺高安黄景貳
禮部四人皆世稱寡亷鮮恥者而新建謝一䕫安成劉
宣俱不保晚節一䕫進工部尚書宣貳吏部物議沸然
不平獨服旴江何公喬新節行介特未幾孜省誅死直
等相繼免公論始明云當時謡曰公道不如王恕選法
不如尹旻
　　張昭
張昭濟南蒲臺人忠義前衛右千户所司吏英宗復辟
石亨曹吉祥等恃寵賣官至三千餘員昭奏之直𨽻山
東大饑復上書言六事上皆從之後任南昌府司獄學
士張元禎謂之曰君昔三疏位卑而議論甚高官小而
事業則大已寫入金縢令名無窮矣蒲志出庸手恐遺
此公因讀月山叢談錄之以存其人
　　圖文襄厚德
大學士諡文襄圖海公既定平凉軍中論功取諸將偏
禆士卒記功牌報部記過牌悉聚焚之不以語人其厚
德如此子諾敏公今為刑部尚書人以為隂德之報前
寳雞令高君某云在軍前親見之
　　鈞陽二老
一日與客談及逆瑾時閣老劉宇曹元不知何許人及
考列卿年表元南直𨽻含山人宇則河南鈞州人與馬
端肅公同時同里馬公勲德如泰山北斗至今人稱鈞
陽公而宇曾不得比於蚍蜉之細官位之不足重人如
此
　　光孝寺鐵塔文
廣州府光孝寺有鐵塔一乃劉鋹所造上有文曰大漢
皇帝以大寳十年丁卯歲敕有司烏金鑄造千佛寳塔
一所七層并相輪蓮花座高二丈二尺保龍(闕/)有慶祈
鳳厯無疆萬方咸㡳於清平八表永承於交泰善資三
有福被四恩以四月乾德節設齋慶讚謹記後列中官
姓名(予廣州逰覽/小志别詳之)
　　三帝陵詩
一路荒山秋草裏行人惟拜漢文陵唐人詩也四十二
年如夢覺春風吹淚過昭陵宋人詩也祠官如可乞長
奉泰陵園先帝侍臣空灑淚泰陵春望已糢糊明人詩
也文帝仁宗孝宗三君德澤感人之深如此
　　至誠
古來名臣多矣然千百年後讀史至諸葛忠武侯司馬
文正公之薨輒感動流涕者至誠為之也
　　朱忠莊公遺疏
明中丞朱忠莊公諱之馮本名之裔字德止號勉齋京
師人金忠潔公鉉其妹之夫也二公平日以理學相砥
礪後皆死甲申之變公子丁未進士敦厚示公殉節時
遺疏及家書各一通敬録之疏云我國家金甌全盛不
謂人心離散財用困窮一至于此此臣之所為痛哭流
涕也臣力已竭臣罪滋深南望九叩一死以報我皇上
念我太祖高皇帝功德高厚我皇上憂勤獨深厯數無
疆中興可待唯以收人心培節義二者為先務而已收
人心在愛民力愛民力在拔亷官此大學所以反覆於
用人理財也我朝士氣原振自逆璫摧折遂致亷恥風
微從來仗節死義之士多在敢言極諫之中此宋朝所
以待士仁厚也(云云/)遺書云吾弟吾兒讀書須讀經世書
佔畢之學無用也吕新吾先生呻吟語不可不讀我以
死報國此心慊然朝聞夕死原無二也勿以為念公死
時有宣府諸生姚時中同日自經於學宫
　　在疚記
忠莊朱公著在疚記一卷語多精詣略載數條於左
深山靜坐十年使習與性離塵世順應十年使外與内
合為學之事或幾化矣　人自晝至夜當知何所事知
者則性命生死俱了　鳶飛戾天魚躍於淵即是仕止
乆速　古之人修身見於世非誠不能誠則貫微顯通
天人一世不盡見百世必有見者　紀綱之壞存乎風
化氣節之壞存乎培養人心之壞補偏救弊存乎執中
約言之存乎朝廷　聖人之死還之太虛賢人即不能
無物而况衆人乎　實變氣質方是修身　士憎兹多
口則何以故曰持介行者不周世緣務獨立者不協衆
志小人相仇同類相忌一人扇謗百人吠聲予嘗身試
其苦者數矣故君子觀人則衆惡必察自修惟正已而
不求於人　待小人尤宜寛乃君子之有容不然反欲
小人容我哉　中者不落一物庸者不遺一物　隨事
無私皆可盡性至命而忠孝其大者　平日操持非實
試之當境决難自信　𨼆惡揚善聖人也好善惡惡賢
人也分别善惡無當者庸人也顛倒善惡以快其讒謗
者小人也　赴大機者速斷成大功者善藏　同是中
庸而有君子小人之别微矣哉
　池北偶談卷九
欽定四庫全書
　池北偶談卷十
　　　　　　　　　　　刑部尚書王士禎撰
　　崇禎五十相
崇禎朝閣臣五十人韓爐孫承宗黄立極張瑞圖李國
􁞠施鳳來來宗道楊景辰李標劉鴻訓周道登錢龍錫
成基命周延儒何如寵錢象坤溫體仁吳宗達鄭以偉
徐光啟錢士升王應熊何吾騶文震孟張至發(始由外/僚入閣)
林釬孔貞運黄士俊賀逢聖傅冠劉宇亮薛國觀楊嗣
昌程國祥方逢年蔡國用范復粹姚明恭張四知魏照
乘謝陞陳演蔣德璟黄景昉吳甡魏藻德李建泰方岳
貢范景文丘瑜
　　初夫人劉太夫人
先始祖妣初夫人諸城人年始笄一日忽為大風吹至
新城之曹村時始祖琅琊公方為某大姓傭作未婚遂
作合焉三世至潁川公而讀書仕官四世至太僕公始
大其門二百年來科甲蟬連不絶皆祖妣所出也萬厯
中吳門伍袁萃著林居漫録記其事後嘉興賀燦然作
漫録駁正於此條下云王氏之興必有隂德此類語恠(云云/)
不知此事乃實録也　又先司徒公萬厯間以終養告
歸舊有撫楚時銅瓜二命工鎔之忽成峰巒洞壑之狀
及南極老人西王母八仙之形無不酷肖是日先高祖
妣一品劉太夫人九十壽辰也觀者皆悚異此事載朱
平涵相國(國/楨)湧幢小品中(伍以王氏發祥於司徒公而/不云太僕公則誤也太僕公)
(登嘉靖辛丑進士司徒公登嘉靖壬戌進士謂司徒公/登丁未進士亦誤朱公小品又記先太師公宣大出粟)
(事謂推之九邊皆可行然謂為王見菴中丞誤也/先司徒公别字見峯太師公别字霽宇朱筆誤耳)
　　溪州銅柱記
五代楚王馬希範復溪州銅柱記云　天䇿上將軍江
南諸道都統楚王希範　天䇿府學士江南諸道都統
掌書記通議大夫檢校尚書左僕射兼御史大夫上柱
國賜紫金魚袋李宏臯撰　粤以天福五年歲在庚子
夏五月　楚王(凡空一字/碑皆另行)　召天䇿府學士李宏臯謂
曰我烈祖昭靈王漢建武十八年平徵側於龍編樹銅
柱於象浦其銘曰金人汗出鐵馬蹄堅子孫相連九九
百年是知吾祖宗之慶緒綿逺則九九百年昌於南夏
者乎今五溪初寧郡帥内附古者天子銘德諸侯計功
大夫稱伐必有刋勒垂諸簡編將立標題式昭恩信敢
繼前烈為吾紀焉宏臯承　教濡毫載叙厥事盖聞䍧
牱接境盤瓠遺風因六子以分居入五溪而聚族上古
謂之要服中古漸爾覊縻洎帥號精天相名姎氏漢則
宋均置吏稍靜溪山唐則楊思興師遂開辰錦邇來豪
右時恣陸梁去就在心否臧由已溪州彭士愁(通鑑作/仕愁五)
(代史作士然吳任臣/十國春秋作仕然)世傳郡印家總州兵布惠立威識
恩知勸故能歴三四代長千萬夫非德教之所加豈簡
書而可畏亦無辜於大國亦不虐於小民多自生知因
而善處無何忽承間隟俄至動揺我王每爾含宏常加
姑息漸為邊患深入郊圻剽掠耕桑侵暴辰澧疆吏吿
偪郡人失寧非萌作孽之心偶昧戢兵之法焉知縱火
果至自焚時　晉天子肇造丕基　倚注雄德以　文
皇帝之徽號繼　武穆王之令謨　册命　我王開天
䇿府　天人降止備物在庭方振聲明又當昭泰眷言
僻陋可俟綏懐而邊鄙上言各請効命　王乃以靜江
軍都指揮使劉勍率諸部將付以偏師鉦鼓之聲震動
溪谷彼乃棄州保險結砦憑高唯有鳥飛謂無人到而
劉勍䖍遵廟算宻運神機跨壑披崖臨危下瞰梯衝既
合水泉無汲引之門樵采莫通糧糗乏轉輸之路固甘
衿甲豈暇投戈彭師杲為父輸誠束身納款　我王愍
其通變爰降招攜崇侯感德以歸周孟獲畏威而事蜀
　王曰古者叛而伐之服而柔之不奪其財不貪其土
前王典故後代蓍龜吾伐叛懷柔敢無師古奪財貪地實
所不為乃依前奏授彭士愁溪州刺史就加檢校太保
諸子將吏咸復職員錫命有差俾安其土仍頒廪粟大
賑貧民乃遷州城於平岸溪之將佐感　恩向化請立
柱以誓焉於戲王者之師貴謀賤戰兵不染鍔士無告
勞肅清五溪震讋百越底平疆理保乂邦家爾宜無擾
耕桑無焚廬舍無害樵牧無阻川塗勿矜激瀬飛湍勿
恃懸崖絶壁荷　君親之厚施我不徵求感　天地之
至仁爾懷寧撫茍違誡誓是昧神祇垂於子孫底爾族
類䥫碑可立敢忘賢哲之蹤銅柱堪銘願奉　祖宗之
德𢎞臯仰遵　王命謹作頌焉其詞曰昭靈鑄柱垂英
烈　手執干戈征百越　我王鑄柱庇黔黎　指畫風
雷開五溪　五溪之嶮不足恃　我旅爭先若平地
五溪之衆不足憑　我師輕躡如春氷　溪人畏威仍
感惠　納質歸明求立誓　誓山川兮告鬼神　保子
孫兮千萬春　推誠奉節𢎞義功臣天䇿府都尉武安
軍節度副使判内外諸司事永州團練使光禄大夫檢
校太傅使持節永州諸軍事永州刺史兼御史大夫上
柱國扶風縣開國侯食邑一千户馬　希廣奉　教監
臨製造(按希廣/即廢王)
天福五年正月十九日溪州刺史彭士愁與五衆歸明
衆具件狀飲血求誓　楚王略其詞鐫於柱之一隅
　右據狀溪州靜邊都自古已來代無違背天福四年
　九月蒙　王庭發軍收討不順之人當都頭將本營
　諸團百姓軍人及祖父本分田塲土産歸明　王化
　當州大鄉三亭兩縣苦無税課歸順之後請祗舊額
　供輸不許管界團保軍人百姓亂入諸軍四界刼掠
　竝盜逃去户人凡是　王庭差綱收買溪貨并都幕
　採伐土産不許輒有庇占其五姓主首州縣職掌有
　罪本州申　上科懲如别無罪名請不降官軍攻討
　若有違誓約甘請准前差發大軍誅伐一心歸順王
　化永事　明庭上對三十三天下將宣祗為證者
王曰爾能恭順我無差徭本州賦租自為供贍本都兵
士亦不抽差永無金革之虞克保農桑之業　皇天后
土山川鬼神吾之推誠可以　元鑒　靜邊都指揮使
　金紫光禄大夫檢校太保使持節溪州諸軍事守溪
　州刺史上柱國隴西縣開國男食邑三百户彭士愁
　武安軍節度左押衙金紫光禄大夫檢校司徒前溪
　州諸軍事守溪州刺史兼御史大夫上柱國彭師佐
　(此下有檢校尚書左僕射龔明芝彦檢校尚書左僕/射田宏贇  檢校左散騎常侍覃  仙  檢校國子)
　(祭酒朱彦瑀允檢校太子賓客向宗彦/檢校司徒彭  瑫  檢校司徒田偉暉)　武安軍節
　度左押衙充溪州副使銀青光禄大夫檢校尚書右
　僕射守溪州三亭縣令兼御史大夫上柱國彭師俗
　武安軍節度左押衙左義勝第三都將銀青光禄大
　夫檢校刑部尚書前守富州别駕兼御史大夫上柱
　國彭師杲(此下有檢校太子賓客龔貴馬檢校左/散騎常侍覃彦富  檢校司  田𢎞佑)
　武安軍節度左押衙充砂井鎮遏使銀青光禄大夫檢
　校尚書左僕射兼御史大夫上柱國彭師椩　武安
　軍節度討擊副使左歸義第三都將銀青光禄大夫
　檢校左散騎常侍兼御史大夫上柱國彭師晃(此下/有檢)
　(校尚書左僕射覃彦勝散試大理評事監察/御史彭允臻  檢校右  騎常侍田彦道)
銅柱高一丈二尺内入地六尺重五千斤并石蓮花臺
維天禧元年十一月十五日移到至十六日豎立記
予按陸游南唐書謂彭師暠不知其世家希蕚與弟希
崇爭國希蕚敗見執希崇避殺兄名於是命師暠幽希
蕚於衡山使甘心焉師暠歎曰畱後欲使我弑君耶吾
豈為是哉至衡山與廖偃䕶視甚謹遂築行府奉希蕚
為衡山王請命金陵元宗為出師定楚亂希蕚遂入朝
偃師暠俱從行馬令南唐書云希崇遣彭師暠廖偃囚
希蕚於衡山師暠奉希蕚為衡山王臣於南唐十五國
春秋云希蕚入府視事吳宏彭師暠見希蕚皆釋不殺
賜希廣死師暠𦵏之瀏陽門外師暠疑即師杲也然則
彭氏雖溪蠻乃馬氏之忠臣與周行逢據湖南時有謡
云滿天太保滿地司空觀此碑所書盖自馬氏時已然
矣
　　杜公厚德
寶坻杜文端公(立/德)德器厚重人不見其喜愠之色京師
有無頼子偶與騶卒鬨乘醉隨公輿後辱詈公若不聞無
頼子隨至邸第詈不止乆之公遣問曰詈可已乎無頼
子歸酒既醒或告以昨辱宰相倉皇詣第謝罪公慰遣
之仍與二金令改行生理無頼子惑泣而去歲時必至
公門叩拜卒為善人予鄉文定孫公(廷/銓)司宼高公(珩/)居
鄉亦然皆可為士大夫法
　　成給事
初益都馮公薦起魏光禄(象/樞)於田間并及成主事性於
是魏授御史成授給事中成即魏己丑門生也曾以中
書舍人假御史巡按福建有清聲在京師却掃絶交遊
亦亷介之士然其著書自述有云不用磁器以木代之
夫磁器非玉杯象箸之比詎可廢之亦矯矣在省中無
他建白惟請遣官清丈蜀省田增加賦税會有兵事其
説不行
　　𤨏綴録
尹直𤨏綴録極詆尹恭簡公(旻/)予頃閲月山叢談已録
其説二公邪正瞭然可見又駱兩溪(文/盛)南埜雜談云吳
康齋陳白沙卓然一代人物即有所短亦白璧微瑕而
尹直𤨏綴録肆其醜詆所謂醜正惡直小人而無忌憚
耳可見公論自在千古但駱議梅聖俞以私憾作碧雲
騢毁范文正公則非是碧雲騢出魏泰之手假名聖俞
耳泰即作東軒筆録者
　　邊大綬
明末任丘人邊大綬為米脂令發賊李自成祖父墓賊
旋敗衂走死王氏聞見録載唐末巢宼犯闕一道人詣
安康守崔某請斸黄巢谷金統水泉源中得窟窟中有
黄腰人舉身自撲而死道人曰吾為天下破賊訖未幾
巢滅大駕還京古今事相類乃如此
　　歆向
後書祭遵傳詔與驍騎將軍劉歆武威將軍劉向等伐
公孫述按劉植傳歆植之從兄字細君與植弟喜皆繼
植為驍騎將軍封浮陽侯向植之子嗣植為昌城侯徙
封東武陽侯歆乃向之從伯父也
　　周璆
陳蕃傳蕃為樂安太守郡人周璆字孟玉高潔之士蕃
字而不名特為置一榻去則懸之此亦仲舉事在徐穉
前
　　二八俊八顧八及
東京之末黨人有八俊八顧八及之名太學所標榜也
李膺杜宻以下為八俊郭泰范滂以下為八顧張儉劉
表以下為八及至儉鄉人朱竝上書告儉與同鄉二十
四人别相署號共為部黨則以儉及檀彬褚鳳張肅薛
蘭馮禧魏元徐乾為八俊田林張𨼆劉表薛郁王訪劉
祗宣靖公緒恭為八顧朱楷田槃疎耽薛敦宋布唐龍
嬴咨宣褒為八及中間惟張儉劉表同餘皆異名字
　　兩黄祖
孔融為北海相左丞黄祖勸融結袁曹融怒殺之此别
是一黄祖皆漢末人
　　樓䕶養吕公
前書樓䕶傳䕶為廣漢太守莽子宇與吕寛謀以血塗
莽第門發覺莽怒殺宇而吕寛亡寛父與䕶相知寛至
廣漢過䕶到數日有捕寛詔書至䕶執寛莽大喜徵䕶
入為前輝光又云䕶有故人吕公無子歸䕶䕶身與吕
公妻與吕嫗同食及家居妻子頗厭吕公䕶聞之流涕
責其妻子曰吕公以故舊窮老託身於我義所當奉遂
養吕公終身按此吕公即吕寬父所謂與䕶相知者當
是既執獻寛而收養其父母耳䕶出入王氏以勢利交
得官又患難中殺故人子以媚權奸縱養其父母終身
罪難末減孟堅既誤收之游俠傳中又載此事以為美
談首尾自相矛盾又誤之誤者也
　　韓定辭
唐末詩人韓定辭仕為鎮冀深趙等州觀察判官尚書
祠部郎中兼侍御史為王鎔聘劉仁恭與馬彧倡和所
謂崇霞臺上神仙客學辨癡龍藝最多者事載全唐詩
話按安陽集重修五代祖塋域記定辭乃忠獻王琦四
世伯祖忠獻五代祖又賓稱庻子府君歴仕鎮帥王紹
鼎景崇鎔三世有子二人長定辭次昌辭昌辭仕為鼓城令
即忠獻王高祖也東坡嘗書前詩而云定辭不知何許
人豈未考其家世耶
　　烈婦
康熈十八年十月署江西巡撫布政使王新命上言浮
梁縣縣丞饒紹德妻朱氏母權氏遇賊搜洗慮被汚辱
皆投繯死十九年三月偏沅巡撫韓世琦上言瀏陽縣
生員汪天溥妻魯氏於十五年六月遭棚賊為亂于爐
煙涸遇賊露刃迫脅抗罵不屈被殺禮部議旌表
　　應徐二高士
杭州應嗣寅徵士名撝謙性至孝母病數年撝謙侍疾
晝夜不懈母憐之强為娶婦終不入私室母卒逾祥禫
始行合巹禮坐臥不下樓人罕梯接以經學教授里中
生徒甚盛所著有周易應氏集解易學圖説書經蔡註
拾遺詩傳翼禮學彚編春秋集解古樂書今文孝經辨
定編注古本大學中庸本義語孟朱註大全拾遺較定
文公家禮諸書康熈己未　詔徵不至卒於家自撰無
悶先生傳略云學不適時不好禪不喜王陸家言為文章
不詭合自怡悅而已宻友多窮交經年不見與日見無
異足跡不出百里而泰華溟渤皆於書册見之生不及
古人而羲農堯舜若接聲響也著書若干萬言人來觀
者亦不吝(云云/)同郡徐介字孝先陸圻景宣之甥也食貧
隠居三十妻死不更娶一麻布頭巾數十年不易嘗集
陶杜詩各一卷
　　秦李宗吳
蘇門之秦李李王同時之宗吳諸子其文詞高下不知
何如然皆不失為君子而朱文公鄭端簡皆力詆之蓋
諸子恃才凌物或不能無以為小人則二公亦難以一
手揜萬世耳目也朱子左袒王介甫而詆二蘇公論蘇
王二氏門人之文則寧取吕惠卿而不取少㳺又左袒
張浚而終不得不推重李忠定君子不黨吾不謂然
　　司馬公和安石詩
司馬文正公為中丞奏彈王安石言非行偽王制所誅
非曰良臣實為民賊安石亦云自新法之行始終以為
不可者司馬君實也公集中載和安石二詩如安石明
妃曲云漢恩自淺胡自深公則云妾身生死知不歸妾
意終期寤人主和烘蝨云醯酸蜹聚理固然爾輩披攘
我當坐直如水火枘鑿之不相入而君子小人之用心
亦可見矣張子韶云温公之門一傳而得劉器之再𫝊
而得陳瑩中介甫之門一𫝊而得吕惠卿再𫝊而得蔡
確三傳而得章惇四傳而得蔡京五𫝊而得王黼
　　張獻忠黄巢
張獻忠亂蜀日城市祠廟焚燬無遺唯於梓潼縣七曲
山張亞子廟盛有增飾遇張桓侯廟亦不敢燬唐黄巢
之亂所過多被殺傷然獨厚於同姓如黄姓之家及黄
岡黄梅等縣皆以黄字得免盜賊行事相類如此
　　羅文毅
菽園雜記載狀元羅應魁復官以病請告還鄉從逰者
頗衆遂立為鄉約凡為不善者不齒大惡者棄之於是
有强梁一二人被執投之水鄉人不平訟於官而應魁
適已卒其徒十餘人皆坐謀殺人為羅倫從者律使應
魁不死将置重辟矣予謂文毅嫉惡已甚不可為法適
足為盛德之累耳
　　叢氏
文登叢大司空蘭本漢秺侯金日磾之後相𫝊日磾四
十五代孫永遷縣之叢家峴家焉遂以為姓至今科名
甚盛江西多淦氏舊傳亦日磾後有金賦者為制置使
宋高宗為加㸃水遂有淦姓詳載予皇華紀聞
　　耿逸菴張仲誠
耿介字逸菴河南登封人順治壬辰進士翰林檢討遷
大名道副使康熈丙寅臘月禮部尚書掌詹事府湯潛
菴(斌/)疏薦之略云原任翰林院檢討轉直𨽻大名道副
使丁憂囘籍河南登封人耿介賦質剛方踐履篤實服
官冰蘖自矢家居淡泊自甘潛心經傳學有淵源今雖
年逾六旬精力尚健老成宿素罕見其儔邇者
皇上念衛既齊之賢復其原官凡有寸長誰不思奮臣
才具最下恩遇過隆豈敢竊位蔽賢自昧舉知之義儻
蒙鑒臣愚誠將介徵取來京賜以引見可否錄用自有
睿裁非臣愚所敢擅議也(云云/)吏部覆准下河南巡撫
起送入京奉
㫖從優授翰林院侍講學士未幾陞詹事府少詹事予
曩為湯公作繪川書院詩有云轘轅有耿介上蔡有張
沐著書各滿家衆流滙川瀆耿公實亷吏齋厨甘把菊
張公赴徵車萬里向巴蜀正謂是也沐字仲誠順治戊
戌進士曾知内黄縣後以魏尚書環溪(象/樞)薦起知四川
資縣謝病歸
　　烈女
閩縣旌表孝子王鑑女慧貞年十六許字儒士楊儼夫
死謀以身殉家人防之因請奔䘮遂自縊
　　林氏
丁卯夏四月巡撫浙江金中丞(鋐/)以海寧縣民陳雲生
母林氏年一百八歲尚勤紡績疏請旌表部議給銀建
坊曰貞壽
　　召平
漢史召平凡兩見一在蕭何傳勸何悉以家私財佐軍
得免禍一在齊哀王傳諸吕欲為亂朱虛侯使人隂出
告其兄齊王齊王與中尉魏勃謀發兵齊相召平聞之
乃發兵入衛王宫使魏勃將勃既將以兵圍相府召平
曰道家言當斷不斷反受其亂遂自殺一召平耶智愚
之懸殊乃若此
　　楊尚書古道
蒲州楊大司馬(守/禮)既貴休沐歸里有父執某老儒也所
居陋巷蓬蓽公往謁下車徒歩拜於牀下老儒直呼其
名蒲人至今傳之
　　王方伯
王庭字言逺嘉興人順治己丑進士初仕為廣州府知
府歴官山西布政使亷介不苟所至以清惠稱罷官歸
足跡不入城市常衣布袍行田間人不知其二品大僚
也年踰八十乃卒五言詩清真古澹有陶韋風與石湖
邢昉相上下足稱逸品
　　何顔偽道學
何心隠在萬厯間屢變姓名詭迹江湖間所脅金帛不
貲嘗遊吳興誘其豪為不軌又與一富室子善偕之數
百里外忽曰天下惟汝能殺我我且先殺汝紲之湖中
取其家數百金然後縱之其黨吕光者力敵百夫相與
為死友又入蠻峒煽惑以兵法教其酋長事聞於朝先
曾祖時為湖廣巡撫捕之獲於嶺北置諸法罪狀昭然
有御史趙崇善者挾私憾追劾先公殺心隠媚江陵而
推心隠講學時先曾祖乆以戸部侍郎養親家居矣雖
事之本末自有公議而崇善㨗㨗幡幡良可畏也此事
之詳具載大宗伯周寅所先生(應/賓)識小編王弇州先生
别集其所載顔山農挾詐趙文肅千金與姦良家婦為
心隠所毆事尤醜山農即心隠講學師也道學狼籍至
此可歎可歎崇善此疏刻入萬厯疏鈔或未詳何顔顛
末者恐輒信之聊復述及以質公論云
　　宋兩唐伯虎
宋唐伯虎字長孺初名瞻丹陵人庚之兄也治易春秋
皆有家法性孝友史載其迎父瀘南及臨邛獄事時人
以為難及附見文苑傳王鞏隨手雜録云全州進士唐
伯虎至冥司主者放還語伯虎曰到人間為我轉法華
經亦當勸人誦之後仕為梧州推官六十餘卒
　　紀載失實
鼎革時小說紀載多失實嘗於史館見一書曰𢎞光大
事記内言甲申年山東大姓新城王氏淄川韓氏起義
兵爾時先伯父御史公(與/𦙍)全家殉節先祖布政公年八
十餘家居祭酒公奉侍避兵山中無義兵事其云韓氏
蓋韓氏有僕王某李某皆乗亂聚衆為羣盜亦非義師
其濟南以東舉義者有長山劉相國(鴻/訓)之子孔和李侍
郎化熈而記不及之又云流賊偽制將軍至濟南推官
鍾性樸死之按鍾公字文子順天人崇禎癸未進士國
初為濟南府推官遷本省提學道僉事予順治庚寅自
童子為諸生中辛卯郷試皆鍾公所㧞烏有甲申死難
事耶野史之不足信如此
　　翟黄
新序魏文侯與士大夫坐曰寡人何如君也翟黄曰君
非仁君也(云/云)文侯怒而逐翟黄次至任座對曰君仁君
也曰子何以言之曰其君仁者其臣直向翟黄之言直
臣是以知君仁君也文侯復召翟黄拜上卿唐魏文貞
直諌忤太宗長孫皇后朝服而賀亦同此意
　　趙孝亷
趙孝亷起鳳字羽聖德州人篤於行誼常撰一本歌以
勸宗族作師友爼豆録人各為傳贊又作一室合祀之
毎節家祭後必及焉仍以餕其子孫加以粟帛歲時不
絶鄉里化之康熈甲寅年七十卒
　　黄綰
黄綰陽明之門人以議大禮附張桂得進用永嘉呼為
平原十九客講學之流弊至此
　　烈女
林氏清玉武平縣人許字鍾廷楷楷以康熈十八年四
月自京囘中途病亡清玉聞訃痛哭竟往夫家拜靈慰
姑候喪葬事畢解金耳環吞之而絶部覆旌表
　　賀醫閭
賀醫閭先生集一條先生聞巡按御史考試丁憂生員
歎曰壞人倫壞風俗莫甚於此古人凡有䘮者天子之
命三年不過其門教孝也忍心害理君子肯為之乎近
日風俗日下方面大僚郡縣有司凡地方富饒者無不
營謀奪情督撫公然題畱吏部公然覆准不知一郡一
縣何以必不可少此一官而上下以賄成至於蒙面喪心如
此使醫閭而在不知如何扼腕矣　醫閭集又一條云内外
文武罕不出於宦官宫妾之門安望天下之治予謂宋仁宗
謀相於王素而欲得宦官宫妾不知名者此一事便卓絶千古
　　王山隨劄
張簣山講學(貞/生)以言事謫歸居廬陵王山有定巖覆笥
峰木琴澗虎子巖諸勝皆伐木開道手自創闢簣山住
此二年復應
詔出殁于京邸又一年予入都門見其居王山時
茅屋隨劄一卷想見此公學道刻苦非人所及略
録數則于此　王山金頂之勝在于髙尤在于孤
然不高則不孤愈高則愈孤君子立身亦然　絶頂惟
高而孤雖天清氣朗無晝不風風聲四起衆山動揺人
立其上脚根不穩風欲挟之而翔行者相顧裹足予獨
欲於震撼處放步然而危矣　王山笋類多苦烹之亦
有真味又産苦菜浸之一宿饑來啖之頗勝園蔬然以
其苦多為人棄人生營營無日不苦日在苦中安之若
飴至飲食細故非刀俎物命便不可下箸安得㩦此二
苦味令飽嘗耶　王文成訪地藏洞一異人值其睡方
醒問第一義諦不答徐曰周濓溪程明道汝儒家兩箇
好秀才語畢復睡張子坐臥巖中有以仙術告者囘思
自幼識字及壯奔奔波波老忽將至鷄鳴而起便秀才
二字做不了何暇言仙　巖栖一年日月逝矣内省多
疚深自戰兢敬寫聖容奉以出入道大莫名非敢贊揚
聊以自警贊曰古今一人大哉孔子天地終始要其立
言非有殊旨道不逺人躬行而已諸儒沾沾新竒自喜
門户異同慌惚疑似行非所知言大而侈憫我童蒙茫
茫涯涘逐影捕風出彼入此行不顧言人視人指而今
而後求歸於是未能希賢尚勉為士登高自卑行逺自
邇不善則改聞義則徙恭對聖容庻幾有恥　宿雲霧
座大雪忽念及康齋先生十月單衾徹夜至以夏布帳
加覆毫無厭貧之意頓使人不暄自暖不火自溫　客
來山中者輒贈竹杖强之登臨或曰孝子不登高不臨
深或曰知命者不立乎巖墻之下予曰不然天下惟看
破生死底人方不為生死所奪可為忠臣可為孝子可
以樂天可以知命
　　冷孝子
冷孝子名昇益都顔神鎮人諸生父植元好逺逰崇禎
己卯歲適嶺表鼎革後兵戈阻絶三十年孝子發憤依
肇慶道趙君韞退(進/美)往端州冀便咨訪一日有喬某者
亦山東人往西粤孝子跪請訪求閲歲喬返微聞其父
殁於龍州土司孝子遂辭去溯牂牁而上歴三百七十餘
灘自横州逹南寧又經遷隆思明行五千里遇那利人
蔡鄭二叟詢知與其父舊為龍州土司客乃與偕往復
與𦵏師譚姓者遇竟得父櫬於龍州北門交𢃄橋側負
骸骨歸孝子自叙其事為龍州扶櫬記冷一寒士父殁
三十年竟能覓遺骸於蠻荒萬里之外視王紳滇南慟
哭記尤難書之以風世云
　　范文肅家法
文肅范公(文/程)家法最嚴子弟不稍假色笑長子官户部
侍郎次子官翰林學士往往侍立終日不命之坐不敢
坐故忠貞(承/謨)歴官督撫皆以清節著聞終殉逆藩之難
論者以為家教云忠貞弟承勲今為雲南總督侍郎
　　六女
廣州順德縣李氏簡姑定姑介姑潔姑寅姑璇姑遭滇
宼之亂誓志同死聨臂投淵又南海縣樵夫陳茂逢虎
斃命妻張順娘覔遺骸築墳殉節禮部題准旌表南海
縣義女黄隨香罵賊捐軀赴焰死禮部覆無旌表僕女
之例
　　陳太守
陳龍巖福建晉江舉人累官江寧知府居官以清介聞
隨州妖人朱方旦左道蠱惑四方督撫藩臬所至郊迎
為立書院至金陵總督某公方延之衙署忽轅門傳鼓
聲甚急遣問之陳立轅門外直對云無餘事知府某以
朱方旦左道惑衆來請發下鞫審正法以安地方耳制
府雖怒其戅然素知其亷幹亦不罪也後陳卒於官總
督于成龍親弔哭之
　　足下黒子
畫墁録云郭忠武使渾忠武瑊洗足見汾陽足下有黑
子捧玩乆之汾陽問其故渾答云瑊也足亦有之汾陽
令跣足而視之笑曰不及我明皇雜録安禄山初事張
韓公仁愿韓公嘗令洗足韓公足下有黑子禄山竊窺
視韓公問之禄山曰某賤人也不幸兩足皆有黑子比
公色黑而加大韓公觀而異焉因加寵薦兩令公功名
相埓若禄山叛逆亦與韓公相似相豈足貴哉又北夢
𤨏言載西門軍容與吳行魯事亦同豈一事而𫝊聞異
詞耶
　　秦羅子孫
説聽載秦檜裔孫某宰湯隂綽有政聲每欲謁忠武祠
輒逡巡弗果將及瓜謂同僚曰少保雖與先世有惡豈
在後嗣耶且吾守官無愧神明往謁何害遂為文祭之
拜不能起嘔血数升而死事在嘉靖初年魏莊渠提學
河南歸為所親言之此與宋御史羅汝楫子鄂州知州
願事全相類汝楫附秦檜劾忠武願即著爾雅翼以古
文名朱子稱為南渡第一者也
　　宋公子鮑
春秋文公十六年宋公子鮑禮於國人鮑美而艶襄夫
人欲通之乃助之施既而夫人使昭公田於孟諸使帥
甸攻而殺之左氏曰書曰宋人弑其君杵臼君無道也
予以為丘明之言誖矣弑昭公者公子鮑為首惡罪不
可薄觀鮑日數於六卿之門又竭粟以貸國中此與商
人田常軰何異襄夫人以祖母欲滛其孫為昭公之不
禮於已輒先殺公子卬等而昭公不能救令之田欲殺
之蕩意諸言之而昭公不敢適諸侯蓋襄夫人平日有馮
太后武曌之惡公素畏之而鮑因嬖幸以隂肆簒弑之
謀非一日矣故昭公弑鮑遂立雖曰王姬實鮑之謀善
乎劉原父權衡曰公子鮑為不臣襄夫人為不母而宋
公未有無道之實也且公子鮑欲盜其國而先施於民
襄夫人欲通於鮑而遂弑其君宜推公子鮑為首惡不
得輕此兩人之罪反惡宋公也昔儒謂左氏是非謬於
聖人不其然歟
　
　
　
　
　
　
　
　
　
　
　
　
　
　池北偶談卷十
欽定四庫全書
　池北偶談卷十一
　　　　　　　　　　　刑部尚書王士禎撰
　　公文介公詩
吾鄉公文介公(鼒/)萬厯中為詞林宿望詩文淹雅絶句
尤工如習家池云峴首岧嶤漢水長習池煙樹野亭荒
羊公流涕山公醉並枕殘碑臥夕陽西郊金主釣臺云
化石遺綱入戰圖薊門衰草釣臺孤不知艮岳宫前叟
得見南軍入蔡無畿南問宋遼戰地云戰勝河東下薊
丘髙梁失御陣雲愁六飛不入燕山府直見鑾輿下廣
州明湖獨眺云窄岸平橋萬栁斜半城春水半人家東
風吹雨宵來急一片鄉心到海涯别邢子愿云南浦分
攜暮雨微平林望斷送將歸新詩一一題團扇隴首秋
雲片片飛衍元白詩寄馮用韞云千里襟期付此詞郵
筒珍重寄相思將來莫遣玲瓏唱淚盡夷陵緩棹時生
平有意皆成幻死去憑誰得報君燈影幢幢對疎雨一
聲哀雁入秋雲濟南晤李季重云一望并州雁影沈三
年幽夢㟙湖隂歴城四面寒泉水堪照青陵臺下心泉
林寺云百里天涯一夕分月華中斷悵離羣坐聞莊子
城頭水却憶夷吾臺上雲蘭谿望金華山水云新安水
色括蒼煙煜煜金華婺女連靈異果應仙路近始知此
是蔚藍天(杜子美梓州金華山詩上有蔚藍/天謂潼川之金華山此乃借用)百折桐江
繞釣臺四明雲起接天台半空突出冰輪湧定是龍湫
雁宕開南樓云十二樓開列玉京分明天上落層城簷
前寂寂三珠樹半夜鶴飛來上鳴掖縣道中云齊疆行
盡海雲生處處看山自問名麥秀漸漸桑柘綠馬頭不
見曲侯城襄陽云江上輕帆落浴鳬鏡中倒影數峰孤
林鶯送客巖花笑曽見銅鞮歌舞無南竺寺云晚霞挂
重塔微月碧殿空林壑松檜響十里聞秋風皆不減唐
人風致而列朝詩取之甚少不可解蓋南人多抑西北
也
　　安磐詩
安磐字松溪𢎞嘉間為都給事中有直聲蜀之嘉定州
人升菴先生友也其詩風神獨絶而世罕知之予登凌
雲寺石壁刻詩甚夥惟松溪四絶句最為髙唱記其二
云青衣江上水溶溶隔岸遙聞戒夜鐘暫借竹牀聽梵
放月華初到第三峰林竹斑斑日上遲鳥啼花暝暮春
時青衣不是蒼梧野却有蛾睂望九疑蓋凌雲九峰枕
青衣江之東而蛾睂三山正直其西至其地知其詩為
工也
　　彭西園
彭堯諭號西園公子河南鹿邑人官通判崇禎末頗擅
詩名予年十八九時與先兄考功同上公車於北道逆
旅見壁上畫蘭石甚有風致其旁細字註曰西園侍兒
喬施同寫中書舍人呉郡文啓美(震/亨)題其後云令人羨
煞西園老攜得西施共小喬後十餘年重過之畫猶宛
然題一詩云無復湘中見汜人西園蘭石愴如新低囘
十五年前事只有蛛絲絡暗塵此詩不復憶在京師彭
庶子羨門為子誦之附識於此
　　黃徐詩
黃魯直晚自刋定其詩止三百八篇徐昌國自選迪功
集亦止三百餘首昔人自愛其名如此
　　倪仁吉
女郎倪仁吉義烏人善寫山水尤工篇什予嘗見其宫
意圖詩其一云調入蒼梧斑竹枝瀟湘渺渺水雲思聽
來記得華清夜疎雨銀缸獨坐時先考功兄曽得其全
集倪手㮔方竹數十竿甚愛惜萊陽董樵處士遊婺郡
倪髙其人斫一枝贈之
　　岐梁倡和集
蘇文忠公鳳翔八觀詩古今竒作與杜子美韓退之鼎
峙文定皆有和作謂之岐梁倡和集然魄力不逮文忠
矣文定作文忠墓誌謂自黃州後其文一變如川之方至
而轍瞠乎不能及然此早歲之作亦自不敵也潁濱集
中如魏佛貍湖隂曲等篇亦是髙作
　　紀映淮
金陵紀青字竺遠能詩少為諸生棄去入天台國清寺
為僧久之復捨去其子映鍾伯紫尤負詩名女名映淮
字阿男嘗有秦淮竹枝云栖鴉流水㸃秋光愛此蕭疎
樹幾行不與行人綰離别賦成謝女雪飛香及笄嫁莒
州杜氏早寡年五十餘以節終予在儀制時下有司旌表
之予昔在秦淮賦詩云十里清淮水蔚藍板橋斜日柳
毿毿栖鴉流水空蕭瑟不見題詩紀阿男伯紫見之殊
不喜後二十年從子啓大官莒學正訪得其遺詩數篇
其一云清谿有桃葉流水載佳人名以王郎久花猶古
渡新檝搖秦代月枝帶晉時春莫謂供憑攬因之可結
鄰又李花一孤村流水數間屋夕陽不見人牯牛麥中宿
　　錦秋亭辨
自夏莊橋渡時水(俗名/烏河)而東並河北行内河外湖浩淼
無際十里至灣頭新博二邑分界處也時水自南而北
小清故河自西而東滙於灣頭與湖相望中亘長堤灣
頭煙火數百家夾河以居鹺舟漁艇鱗次市橋再渡灣
頭橋而北市廛盡處堤直如弦屬於博昌城凡十里櫸
柳夾之兩岸皆稻塍荷塘籬落菜圃與緯蕭交錯時十
月下澣過之煙雨空濛水禽矯翼黃葉滿地人行其中
宛若畫圖時見牧人蓑笠御觳觫歸村落間邈然有呉
越間意明日晴遂由東城騎行而南舍騎過石梁登架
筆山山疊土為之三峰起伏雜植桃柳錦秋亭在東峰
此亭元中統所建齊乘以為在東南城上而山乃嘉靖
甲辰僉事黃鼇所築則亭之移當在是時也北枕城堞
西望河堤東南俯臨極浦備煙波曠渺之趣因憶徐隠
君(夜/)舊示予錦秋亭辨具錄於此以備兹亭故實使來
者有所考焉　北湖名錦秋新城博興二縣志皆以為
本於坡詩其所謂詩即今志所載霜風收綠錦五言八
句者是也予獨疑詩中北闕字不類宋時事跡而東坡
全集及單刻膠西集都無此首詩之氣格亦不類然無
據以奪之及閲元兵部侍郎于公欽齊乘錦秋亭一則
乃知此詩即于公作所謂取坡詩命名者非此詩乃取
和文與可横湖絶句而名之也後來作志者據欽書采
入不細詳文義牽連讀去以致承襲譌誤而不之改據
欽所記亭為中統間邑人所建中統乃元初年號後蘇
公百數十年當時豈遂有亭可賦詩耶然何以知其取
詩即横湖絶句也以其篇中連綴錦秋二字而知之也
今欽詩霜錦雲秋等字亦仍本此輒錄欽原文并錄蘇
詩於後　齊乘一則錦秋亭博興東南城上中統中邑
人所建取坡詩命名(此下于/目敘述)蓋齊地淄時般濼諸水滙
為馬車瀆以入海博興宛在水中舟檝交通魚稻成市
昔嘗過之愛其風景絶類江南賦詩亭上云霜風收綠
錦萬頃水雲秋海氣朝成市山光晚對樓舟車通北闕
圖畫入南州且食鱸魚美吾盟在白鷗其鱸雖小亦四
腮不減松江有蓴菜齊人不識目鱸為豸云　蘇公横
湖絶句貪看翠蓋擁紅糚不覺湖邊一夜霜卷却天機
雲錦段從教匹練寫秋光　外祖季木王公世目博洽
公北湖遊記載欽常自濟南華不注山下經小清河東
入此湖折而南入時水至索鎮舍舟歸益都(此亦本齊/乘時水條)
(下所/載)則知欽過此賦詩是其常所往來之地矣獨記中
於此詩偶失撿察尚沿舊志之訛而外伯祖康宇先生
作志亦仍之安知後來不有據此而編入蘇集者是不
可不辨也謂宜於湖之北岸勝處祠蘇于二公額以盟
鷗更榜卷雲寫練四大字於其上庶俾後來知此緣起
特為筆述俟吾地之大人君子有志乘籍者折衷焉歲
在庚戌五月九日湖上老漁徐夜記(康宇先生即先/祖方伯公也)
　　雷雨津
雷兵部雨津(起/劔)蜀之井研人明崇禎甲戌進士嘗過楚
題洞庭廟云我是人龍君亦龍吾今胡為乎泥中憑君
借得青驄雨手攬風雲滿太空甲申後從張公玉笥監
軍死予識其子呉江知縣珽珽字笏山
　　張鯤詩
鄒平長白山醴泉寺即范文正公畫粥處四山環合一
溪帶瀠溪上有范公祠祠中多前代石刻有嘉靖十三
年崧少山人張鯤八絶句最佳節錄於左危閣煙霞出
峰簷麋鹿來春泉落西磵聲繞讀書臺臺前碧玉樹葉
葉上青霄工師求大木隆棟萬年朝風晝谿楊色煙春
巖蕙香人言背絶壑纔是上書堂山䕶埋金窟泉通畫
粥廚傳燈衣鉢在曽伴老龍圖靈刹羣峰合名祠半日
遊難逢浮海術易集下山愁鯤河南鈞州人詩名不甚
著而詩之工如此
　　張閃
滇永昌張含愈光集升菴先生所定又閃繼修允迪亦
永昌産在啓禎間有詩名端簡王公(𢎞/祚)以二公皆其鄉
前輩常欲合刻其詩丁未戊申間公為大司農以二公
集屬予選較刻之予謂閃集可刪者過半非張匹敵當
專刻張集而以閃集附後公以為然庚戌公乞骸骨歸
臥金陵不知竟果此志否
　　李因篤
富平李天生因篤年三十棄諸生博學强記十三經注
疏尤極貫穿長律得少陵家法常以四十韻詩贈曹秋
岳曹歎曰數百年無此作矣李有句云林谷闗音本乾
坤老彖才予謂理語經語最不易下坡公寫杜詩至致
遠恐終泥停筆謂學人云此句不足為法王敬美云曹
子建後作者多能入史語不能入經語謝康樂出而易
辭莊語無不為用然則用經固以康樂為宗也
　　陳伯璣
陳伯璣允衡建昌南城人御史本子清羸如不勝衣五
言詩古澹自成一家如寒日明孤城斜風下飛鳥又籃
輿望歸鳥日暮空城曲此類二十餘篇不減王韋亂後
寓黃山移鳩兹再移白下貧甚撰詩慰國雅及婁堅徐
世溥遺文之類凡十餘種又著古人幾部若干卷康熙
癸卯歸豫章時施愚山(閏/章)周伯衡(體/觀)皆為江西監司為
卜築蘇雲卿東湖故居後數十年竟羸病死
　　滕王閣詩
南州滕王閣毁於金聲桓之亂順治中蔡尚書(士/英)開府
江右重新之海内名流多賦詩惟海鹽彭羨門(孫/遹)擅塲
其警句云依然極浦生秋水終古寒潮送夕陽彭今為
内閣學士兼禮部侍郎
　　詩帳
施愚山分守湖西製苧帳題詩其上寄林翁茂之一時
名士多屬和名曰詩帳或一絶句云斗帳殷勤白苧裁
使君親自寫詩來孤山處士朝眠穏朝日烘門懶未開
　　飛廉館瓦
元王文定(惲/)秋澗集有飛廉館瓦硯歌略云劉郎杳杳
秋風客神鳥㝠飛憶初格豹章爵首尾蟠蛇建章千門
風冽冽(云云/)此亦在銅雀之前知漢瓦無不可為硯也
　　趙州畫水
趙州畫水世傳是呉道子筆陸儼山大駕北還錄云宣
德間定州何生作也
　　施宋
康熙已來詩人無出南施北宋之右宣城施閏章愚山
萊陽宋琬茘裳也昔人論古詩十九首以為驚心動魄
一字千金施五言云秋風一夕起庭樹葉皆飛孤宦百
憂集故人千里歸嶽雲寒不散江雁去還稀遲暮兼離
别愁君雪滿衣此雖近體豈愧十九首耶己未在京師
登堂再拜求予定其全集宋浙江後詩頗擬放翁五古
歌行時闖杜韓之奥康熙壬子春在京師求予定其詩
筆為三十卷其秋與予先後入蜀予歸之明年宋以臬
使入覲蜀亂妻孥皆寄成都宋鬱鬱殁於京邸此集不
知流落何地矣
　　二戴
戴本孝字務旃和州人詩畫皆超絶嘗在京師夜與友
人談華山之勝晨起即襆被往遊其髙曠如此弟迻孝
字無忝四十不娶亦有詩名皆老於布衣本孝貽予畫
自題詩云叢薄何蓊薉喬木無餘陰斧斤向天地悲風
摧我心不知時榮者何以答高深又云草木自爭榮攀
援與依附凌霄桑寄生滋蔓尚可懼惜哉不防微良材
化枯樹
　　鄺露
鄺露字湛若南海人狂生也負才不羈常敝衣趿履行
歌市上旁若無人順治初王師入粤生抱其所寶古琴
不食死其詩名嶠雅過賈誼宅三閭廟云浮湘七澤下
靈渠牢落殘雲伴索居庚子日斜聞鵩鳥重陽沙淈見
江魚天高未敢重相問年少何勞更上書此去樊城望
京國定從王粲賦歸與露少客金陵遊阮大鋮之門嘗
為阮序其集
　　下僚能文
近下僚中往往多才人婁縣縣丞施鴻字則威閩邵武
人著史測十卷論南北朝事甚可聽又雄縣馬之驦字
旻徠兩為江都壽張管河主簿撰詩防及張秋志各若
干卷泰州州同知趙三麒字乾符韓城人頗能詩有絶
句云虞舜昔南巡不見南巡跡但餘此墓旁一片瀟湘石
　　詩兆
順治己亥客京師日聽劉公㦷吏部鼓琴賦詩贈之云
與君更作他年約黄鵠山中訪戴行至壬寅歲相遇於
京口京口有黄鵠山在城南五六里即招𨼆寺宋戴顒
故居也始悟前詩蓋有定數云
　　對句
小説載李空同督學江西有一生姓名偶同李出對句
云藺相如司馬相如名相如實不相如生應聲云費無
忌長孫無忌公無忌我亦無忌空同喜不知此對自宋
有之見齊東野語云司馬相如藺相如果相如否長孫
無忌費無忌能無忌乎蓋後人傅㑹空同如夏忠靖尚
書給事之對耳
　　史辰伯
史兆斗字辰伯呉江人處士明古(鑑/)之後徙居長洲博
雅多藏書少及與劉子威王百榖交尤熟呉中典故康
熙初卒年八十餘汪苕文曰此翁死呉中文獻絶矣
　　秦中諸志
志以簡核為得體康德涵武功志最稱於世嗣是闗中
繼起者則有趙浚谷之平涼府志胡可泉之秦州志汪
來之北地志喬三石之耀州志王渼陂之鄠志(莒人劉/璞増益)
韓五泉之朝邑志(邑人王學/謨増益)張光孝(號左華山人/對山之甥)之華
州志馬慥之同州志劉九經之郿志皆稱作者而渭南
史蓮勺記事嘗知汾州之介休作志七卷義例精覈以
上皆秦人而北地又秦疆也何大復雍大記亦與康同
時作於闗中
　　韓畕
韓畕字石耕北平人亂後遊江南徧歴台宕諸勝客死
平湖畕善鼓琴尤工五言詩有句云春愁當二月酒渴
起三更
　　程明房
宣城梅淵公(清/)常遺予墨朴一其堅如石文曰程明房
造云程君房初字明房此蓋其早年所製
　　右車
自廣武君後古今人多以左車命名者漢功臣表有中
牟共侯單右車
　　嚴感遇
嚴感遇烏程人少豪宕舉止與俗異常畜一白鵲行止
與俱鵲死哭之數日老而貧居山中窮僻處忍飢賦詩
一日米盡友人遺白金一餅攜之市米遇小漢玉器輒
買以歸玩弄之餓而僵仆幾絶
　　髙鐈
髙鐈字淵潁保定人少從孫鍾元先生學嗜酒好遊名
山水自負鎚鑿每得詩必題石手鐫之常遊林慮竟日
忘返聞峰下耕者喧呼迴視向所來處乃知衝虎過也
鐈有集數十卷其門人陳僖藹公編集
　　張文峙
張可仕字文寺更名文峙字紫淀楚人家金陵能詩與
歸安茅元儀善茅死有姬楊宛以才色稱戚畹田𢎞遇
欲得之以千金壽文寺求喻意文寺絶弗與通范文貞
公禮為上客公殉國文寺設位雨花臺為文哭之崇禎
末集子史成句為四言詩一卷諷切時事號擊磬集弟
可度字罽筏好佞佛一食清齋逌然終日
　　費密
費密字此度成都人少遇逆獻之亂竄身西域不毛之
地已乃溯漢江下遊呉楚居淮南老焉常寓泰州泰州
守知其賢為除徭役予曽見友人几上一卷偶取視之
其首篇云大江流漢水孤艇接殘春詢之乃密作也遂
賦詩與定交密跛一足後往蘇門謁孫鍾元稱弟子著
鹿峰集
　　馬黄
馬應龍字伯光安丘人都御史文煒子萬厯壬辰進士
歴禮部郎中卒博雅好古注道德經二卷考訂古本周
禮六卷叅同契二卷尚書七卷毛詩七卷藝林鈎𤣥錄
二十六卷初為杞令纂杞乘四十八卷今安丘舊志二
十八卷最精贍有體裁署其父文煒撰實應龍少時手
筆也黄楨字德兆亦安丘人嘉靖癸未進士歴文選郎
中與樂安李大僕舜臣齊名號為李黄有擬騷行於世
　　伏生光武二圖
王維畫伏生圖今藏北平孫侍郎退谷(承/澤)家呉道子畫
光武燎衣圖今藏新安程穆倩(邃/)家
　　和韻詞
先吏部兄作長調往往好壓險韻一調疊韻有至十餘
闋者在杭州與宋茘裳曹顧菴倡和滿江紅詞同用上
杖狀等字兄句云雨滲一犁田犢喜波添三尺河魚上
用史記河魚大上語也又自課織簾還有手便從荷蓧
非無杖又易得濁醪謀若下難逢春水如天上又司馬
髙才元和腐彦淵博學真須杖怪吾徒底事暱蟲魚臣
無狀又堤栁已隨坡老没竹枝誰駕廉夫上又漆後斷
紋仍可鼓削餘方竹還堪杖又顧我已甘居廡下如公
才合居樓上疊出不窮皆竒句也後在揚州與陳其
年輩倡和念奴嬌詞同用屋字亦至十餘往復如還似
離騷傳屈子句裏龍堂鱗屋削迹艱虞擅塲風雅未遣
中書禿又十載名塲相掎角戎子支駒逐鹿又我似小
乘初禪愧他杯渡肆噉人間肉羨汝機鋒殊自有已似
南能稻熟又更貪清曉晶簾臥看膏沐此類甚多兄嘗
自跋云右小詞諸闋皆雜次諸公韻諸公率謬許其押
韻之工僕則自謂此實欲省思力如昔人云匆匆不暇草
書耳嘗謂詩不宜次韻次韻則慮傷逸氣詞不妨次韻
次韻或逼出妙思其持論如此
　　髙司寇詩
淄川髙念東侍郎少時與兄解元繩東(瑋/)同舉省試公
車北上謁鄒平尚書華東張公(延/登)公言君輩少年登第
不啻登仙老夫少年意氣亦爾今老矣迴憶五十年中
功名官職都如嚼蠟更數十年君閲歴當自知之公辛
巳以南總憲考滿過家薨於里第司寇及兄癸未丙戌
先後成進士司寇入翰林十年至佐銓已乃以事左遷
又十餘年再貳司寇憶尚書之語慨然賦詩云翹車北
指五雲邊緒論追陪豈偶然晚節功名如嚼蠟少年科
第似登仙曠懷久矣推先輩微語還堪悟後賢畢竟山
中煨芋好十年宰相亦堪憐
　　白墮琴髙
葉石林舉東坡獨看紅蕖傾白墮白墮人名此正如呉
下饌鵝設客云請共過食右軍不知此例正多如山谷
詩春網薦琴髙琴髙亦人名皆自曹瞞惟有杜康作俑
　　文太青
文光祿太青(翔/鳯)戲作口吃詩云黠子向客共哆口漆栗
筆蜜手柳酒本墨客揮犀鳳州有三出手柳酒宣州有
四出漆栗筆蜜也子使蜀過鳳縣彈丸小邑在棧道中
所謂妓手纎白固無從見之驛酒殊薄劣柳自入棧亦
頗稀少予近和海鹽門人陳子文(奕/禧)咏鳳縣金絲柳詩
云鳳州三絶無纎手又少旗亭酒共傾惟有金絲幾株
柳臨江映驛拂人行
　　龔陳詩
先兄考功嘗云合肥公流水青山送六朝才子語也陳
其年(維/崧)浪捲前朝去英雄語也龔公自東粤歸過金陵
賦詩云綺閣臨春玉樹飄空江鐵鎖野煙消興亡何限
蘭亭感流水青山送六朝陳有烏絲詞三卷多瓌竒閨
房游俠之詞尤妙如春隂簾外天如墨又玉梅花下交
三九雖秦李不能過也
　　一絇絲
往在京師呉門文㸃為予作讀書圖汪苕文題詩云借
問鄰家競笙管一絇能絡幾多絲後改作一絇絲絡幾
多時一日讀馬永卿懶真子云諺云一絇絲能得幾時
絡喻小人逐目前之樂也絇字當作緰太𤣥經絡之次
五曰蜘蛛之務不如蠶一緰之利緰音七侯反與絇音同
　　阿字音
宋人謂漢唐人多以阿字為發語如阿嬌阿誰阿家阿
房宫之類則阿房之阿亦當作去聲又山谷詩語言不
韻無阿堵阿字反作平聲子蜀道集詩有句云緑苔未
央瓦黄土阿房宫本此
　　韓翃詩句
韓翃詩春衣晚入青楊巷細馬春過皂莢橋按青楊巷
在荆州梁何妥居白楊巷蕭眘居青楊巷時人語曰時
有二儁白楊何妥青楊蕭眘皂莢橋在揚州晁無咎揚
州詩曰皂莢村南三四里春江不隔一程遙雙陂鬭起
如牛角知是隋家萬里橋
　　裹鮓帖
王右軍裹鮓帖真蹟裹鮓味佳一一致君所須可示勿
難當以語虞令凡十九字後有米友仁跋趙子昂諸人
圖記藏北平孫侍郎退谷家前有亡宋南廊庫經手人
郭墨印記
　　鳬翁
黄詩春溪蒲薭没鳬翁樂府化為白鳬如老翁急就篇
春草雞翹鳬翁濯顔師古注翁頸上毛也象鳬在水中
引濯其毛也黄詩蓋出此與老翁義别漢郊祀志鳬翁
雜五采文又北齊武成帝湛小字鳬翁北齊童謠云中
興寺内白鳬翁四方側聽聲噰噰道人聞之夜打鐘
　　三六
王彬工篆𨽻與王志齊名時人語曰三真六草為天下
寶劉孝綽稱其兄弟孝儀孝威曰三筆六詩
　　僧詩
在京師出城送客偶憩野菴見壁上題詩甚有意義詩
云春風迢遞憶天台五月冰寒説五臺無數好山遊未
盡秋霜又欲上眉來考之乃明嘉善西林寺僧雪溪圓
映作也映有西林集
　　林程詩句
林君復詩陰沈畫軸林間寺零亂棊枰葑上田寫景最
工近程孟陽(嘉/燧)有句云古寺正如昏壁畫層湖都作水
田衣語意本林而工又過之
　　五代史草
徐東癡(夜/)髙士冬夜過宿因及從叔祖季木考功(象/春)昔
所藏書畫云曽見有歐陽公五代史草藁一卷又楊廉
夫詩草一卷塗乙宛然歐卷其後人漫送一許姓武弁
不知流落何處矣又叔祖立宇中丞(象/恒)家有王右軍畫
紡績圖
　　朱璧揭鉢圖
揭鉢圖凡見數本最後見朱璧本有鄧文原趙仲穆及
秋壑鈐山二相圖書最為竒古舊為先伯祖太師公所
藏今歸徐𨼆君東癡後有董思白書寶積經賓伽羅事
又有呉匏菴沈石田二跋予所見太師故物此卷與李
伯時摹支道元十六應真周文矩説劔圖而三耳説劔
圖今入秘府按張昶呉中人物志云朱玉字君璧崑山
人王振鵬界畫見稱於時玉盡得其技至順壬午奉中
宫教金圖藏經佛像方不盈矩曲盡其妙所居虹月樓
楊廉夫作記劉璋明書畫史云何景髙善界畫宗朱君
璧玉蓋以字行也
　　阮懷寧
金陵八十老人丁𦙍常與予遊祖堂寺憩呈劔堂指示
予曰此阮懷寧度曲處也阮避人於此山每夕與狎客
飲以三鼓為節客倦罷去阮挑燈作傳竒達旦不寢以
為常燕子箋雙金榜獅子賺諸傳竒皆成於此所知錄
云大鋮既降
本朝在營中諸公聞其有春燈謎諸劇問能自度曲否
大鋮即起執板頓足而唱以侑酒
　
　
　
　
　
　
　
　池北偶談卷十一
欽定四庫全書
　池北偶談卷十二
　　　　　　　　　　　刑部尚書王士禎撰
　　淅川二詩
南陽淅川古商於地同年于道子(先/登)嘗令其地為予言
金人侵宋時伐香嚴寺木造舟木中有紋理成詩云栽
松種栢興唐日解板乗舟破宋時可惜香嚴千載樹等
閒零落歲寒枝又順治辛卯歲雷山道人伐松葺囘陽
觀諸生李霽明者禱於神質明松上有絶句字如蟲蛀
者云修廟還菑廟裏松廟成松去鶴巢空不如留却青
松在待得長生老化龍衆異之遂止
　　彭侍郎詩
淅川志載縣人彭侍郎(凌/霄)龍巢寺詩句云殘碑猶宋字
逝水自秦川最佳侍郎字用沈萬厯甲辰進士先方伯
公同年也新野馬仲良(之/駿)有寄彭詩云春山春日好髙
枕若為情窻户白雲裏朝昏芳草生把書看鳥滅捲釣
數魚行(云云/)
　　三家店詞
涿州三家店題壁一詞不注名氏甚工客面京塵登臨
目送飛鴻絶不堪重説故國煙波濶　一㸃孤燈一片
朦朧月交明滅雙眉寸結忍聽秋蛩咽又上谷旅店有
題壁云一將有餘魏武帝百身莫贖楚懷王語極豪健
亦無名氏
　　霍亮雅
霍亮雅曲周人倜儻任俠喜酒好樗蒱之戲亦工文章
卒後申和孟(涵/光)為作傳其邑人劉津逮(逢/源)哭以詩云門
前債客雁行立屋内酒人魚貫眠或曰此十四字是敗
家子弟小影耳
　　丁野鶴詩
徐東癡言少時於章丘逆旅見一客袴褶急裝據案大
嚼旁若無人見徐年少呼就語曰吾東武丁野鶴也頃
有詩數百篇苦無人知子為我定之因擲一巨編示徐
尚記其一律云陶令兒郎諸葛妻妻能炊黍子蒸藜一
家命薄皆躭𨼆十載形勞合靜栖野徑看雲雙屐蠟石
田耕雨半犁泥誰須更洗臨流耳戛戞幽禽盡日啼野
鶴晚遊京師與王文安(鐸/)諸公倡和其詩亢厲無此風
致矣
　　新淦筆工
宋岳侍郎珂玉楮集載唐世有刺郡江表者時宰囑以
新淦出筆託製以相寄刺史至召佳手一老父應命百
日才得二管馳貢相府既訝其遲又薄其鮮試之乃絶
不堪大怒曰數千里勞寄兩管惡筆來刺史聞之懼欲
罪老父老父訴曰使君勿草草我所製乃歐褚所用丐
先示以相君翰墨再製茍不稱甘就鼎鑊既示之笑曰
如此只消三十錢筆不日獻五十管馳上之相一試大
喜優賜匠者夜窻偶試毘陵張顥筆因為賦詩云世間
未必無臯夔九疑虞舜不可追武皇鋭意開絶漠摧鋒
乃亦有衛霍嗟哉格物本一理顧人所用何如耳筆工
在昔本市傭束毫傅管求售同誰云進伎不進道意匠
輒與歐褚通䖍州刺史覓佳筆雙筦何堪須百日星馳
一騎到長安試手鳳池隨棄擲老奴恂慄丞相嗔能用
此筆能幾人願窺翰墨減工製必使揮毫誇入神斗柄
初囘開電笑槖籥果符人所料中山聚族倘未殫束帛
那容及年少是知人才用舍識别惟一心臯䕫衛霍無
古今妍媸能否惟在上所使此筆區區正其比我生識
字僅一丁眼前所見徒毘陵未知當年新淦定何若正
恐鍾衛二王無合作君不見此老一去知幾年當時鑒
裁無復傳紛紛鵝毛抱筩賣恰費書傭三十錢岳公忠
武王孫所著有桯史金佗粹編等書此集凡八卷乃故
衡王府鈔本也集中又有贈李微之秘監詩自注云微
之以吏館牒來索予所撰東陲筆略此書不知尚傳於
世否識其目當更訪之又學圃萱蘇載唐宣州陳氏世
能作筆家傳右軍求筆帖至唐柳公權求筆於宣城先
予二管語其子曰柳學士能書當留此筆不爾退還即
可以常筆予之柳果以為不入用别求遂予常筆陳曰
吾先予二筆非右軍不能用也與此絶相類
　　滄溟蔡姬
李滄溟先生身後最為寥落其寵姬蔡萬厯癸卯年七
十餘矣在濟南西郊賣胡餅自給叔祖季木考功見之
為賦詩云白雪髙埋一代文蔡姬典盡舊羅裙(云云/)邢
太僕子愿有與孫月峰巡撫書云竊見李滄溟先生攀
龍葆真履素取則先民鎔古鑄今蔚為代寶而今五畝
之宅已非文靖之舊襄陽之里空標孟亭之名侗毎詢
訪人士皆云李駒淪喪有子繼亡止遺孽孫又復無母
才離襁褓寄命嫠媪僦居竆巷托跡浮萍並日無粗糲
之食經年鮮漿汁之饋伏願明公下記所司略損公帑
為贖數椽之敝屋小復白雪之舊居月或給米一石布
若干疋藉以長養壯髮綿延後昆一綫猶龍之緒實被
如天之福斯文一脈其疇逆心觀二事滄溟清節可知矣
　　二中字音
中興中酒二中字音予嘗言之適讀王敬美集一段附
著於後云中酒二字始見徐邈傳中聖人義如中著之
中而音反從平聲樊噲傳項羽既饗軍士中酒顔注云
飲酒之中也不醉不醒故謂之中義宜從平聲而音乃
竹仲切何也然古人詩如氣味如中酒之類皆從平聲無
竹仲一讀又宋王觀國學林云老杜新數中興年百年
垂死中興時中并去聲烝民詩序曰任賢使能周室中
興焉陸德明音義曰中丁仲反觀國按中字有鐘衆二
音音鐘者當二者之中首尾均也音衆者首尾不必均
但在二者之間爾此中興之中所以音衆又如中年中
葉中天中塗中詘之類皆當從衆
　　論五言詩
作古詩須先辨體無論兩漢難至苦心摹倣時隔一塵
即為建安不可墮落六朝一語為三謝不可雜入唐音
小詩欲作王韋長篇欲作老杜便應全用其體不可虎
頭蛇尾此王敬美論五言古詩法予向語同人譬如衣
服錦則全體皆錦布則全體皆布無半錦半布之理即
敬美此意又嘗論五言感興宜阮陳山水閒適宜王韋
亂離行役鋪張敘述宜老杜未可限以一格亦與敬美
旨同
　　王奉常論詩話
明詩本有古澹一派如徐昌國髙蘇門楊夢山華鴻山
輩自王李專言格調清音中絶同時王奉常小美作萟
圃擷餘有數條與其兄及濟南異者予特拈出如云今
之作者但須真才實學本性求情且莫理論格調又云
詩有必不能廢者雖衆體未備而獨擅一家之長如孟
浩然洮洮易盡祇以五言雋永千載並稱王孟有明則
徐昌國髙子業二君詩不同而皆巧於用短徐有蟬蜕
軒舉之風髙有秋閨愁婦之態更千百年李何尚有廢
興二君必無絶響此真髙識迥論令于鱗大美早聞此
語當不開後人抨彈矣先兄考功曩有題襄陽集一絶
云魚鳥雲沙見楚天清詩句句果堪傳一從時世矜髙
唱誰識襄陽孟浩然
　　用事
作詩用事以不露痕跡為髙往董御史玉虬(文/驥)外遷隴
右道留别予輩詩云逐臣西北去河水東南流初謂常
語後讀北史魏孝武帝西奔宇文泰循河西行流涕謂
梁禦曰此水東流而朕西上乃悟董語本此深歎其用
古之妙
　　憶秦娥詞
無錫秦檢討留仙(松/齡)從軍荆州雨泊仙桃鎮中夜聞琴
聲甚清越跡之乃一老書生也破簷數椽風貌朴野秦
賦憶秦娥詞贈之云西風切雁聲凄斷重傷别重傷别
水村孤棹雨絲殘葉　天池雅調刪繁節亂離時候誰
人説誰人説朱絃暗響茅堂清絶
　　記觀宋子昭畫
丙辰二月二十一日過商丘宋子昭(炘/)戸部觀畫李伯
時白描十八應真最為竒妙有友諒益之二小印巨然
山水為賈秋壑故物有悦生小印首有宣和之寶又勾
龍爽蠟屐圖呉仲圭山水卷為東原杜瓊家藏後歸沈
恒吉恒吉即石田父後歸呉文定有石田跋郭忠恕雪
景黄居寶花鳥胡廷暉山水沈石田秋林讀書宋元人
畫二冊其髙房山小幅有鮮于伯機題云素有煙霞疾
開圖見亂山何當謝塵跡縛屋住雲間趙松雪題云每
愛侍郎山水絶與畫史離羣誰似髙懷如許曽看香爐
曉雲展子䖍畫髙歡歸晉陽圖最竒子䖍髙齊宇文周
時人即不必確出其手亦唐宋髙手所臨摹也
　　范氏詩畫
吳橋節孝范氏名景姒文忠公(景/文)女弟也好讀書通經
史尤工書畫繪大士像彷彿龍眠有冰玉齋詩若干卷
歸同邑王世德二十而寡年三十九卒文忠撰墓誌見
集中
　　反錦
左傳僖二十二年晉重耳及曹僖負羈饋盤飧寘璧焉
受飧反璧今卻餽曰反璧本此又昭十三年衛人餽叔
向羮與一篋錦叔向受羮反錦則以反錦為詞亦可而
世無舉此者右見瀛南子瀛南子鄒平張松所著松字
瀛涯博學好古讀書十行俱下固安楊狀元方城布政
山東致先生於塾許以領解先生不可謝歸竟不遇後
以太學生仕止祁縣令
　　古刺水詩
左公蘿石手書一帖云乙酉年五月客燕之太醫院從
人有自市中買得古刺水者上鐫永樂十八年熬造古
刺水一礶淨重八兩礶重三斤内府物也揮淚賦此玉
泉山下水遠流帝陵前盧溝橋下水其流聲濺濺瓶中
古刺水製自文皇年製之扃天府元石流清泉列皇飲
祖澤旨之如羮然逆寇犯天紀守陴臣匪賢君不棄社
稷鼎髯垂自天經筵赤金几斤斧生炊煙况兹天府水
寧不落市廛小臣侍筵者睹水心如煎再拜嘗此水含
之不忍咽心如南生柏(自註子卿墓柏大小數百株枝/皆南向在韓城子曽為文記之)
淚似東流川捧之以南旋跪詠豐芑篇
　　記觀宋牧仲書畫
丁巳四月初二日過宋牧仲(犖/)刑部邸舍觀書畫洛神
賦全圖卷長丈許山用礬頭餘皆丹碧上有元公主金
閨小印是宋人臨閻立本筆
世祖順治三年賜閣臣内府藏畫百軸此其一也一郭
河陽江山雪霽卷長丈三尺首有政和印尾寶字小印
振之印舊是睢州袁司馬(樞/)家物一鍾馗小妹圖呉道
子筆妹卓劔於地一鬼捧劔室旁侍一鬼在前按板而
歌有元人喬簣山東成墨印喬中山印希世之寶印一
宋人翎毛二十幅多雪景皆林椿吳炳馬遠作一宋元
名人真蹟首有道君飛白看雲二大字米芾李之儀陳
升之諸帖康里子山臨十七帖又無名氏臨十七帖後
題建文己卯三月臨於海館牧仲又云在武昌某士夫
家見呉道子水墨普賢像甚竒又京師愍忠寺有貫休
畫羅漢十八軸
世祖末呉人持以進御會崩遂粥寺中價七百金
　　唐詩本六朝
唐詩佳句多本六朝昔人拈出甚多略摘一二為昔人
所未及者如王右丞積水不可極安知滄海東本謝康
樂洪波不可極安知大壑東春草年年緑王孫歸不歸
本庾肩吾何必游春草王孫自不歸還家劔鋒盡出塞
馬蹄穿本呉均野戰劔鋒盡攻城才智貧結廬古城下
時登古城上本何遜家本青山下好登青山上莫以今
時寵能忘昔日恩本馮小憐雖蒙今日寵猶憶昔時憐
颯颯秋雨中潺潺石溜瀉本王融潺湲石溜瀉緜蠻山
雨聞白髮終難變黄金不可成本江淹丹砂信難學黄
金不可成如何此時恨噭噭夜猿鳴本沈約噭噭夜猿
鳴溶溶晨霧合孟襄陽木落雁南度北風江上寒本鮑
明遠木落江渡寒雁還風送秋郎士元暮蟬不可聽落
葉豈堪聞本吳均落葉思紛紛蟬聲猶可聞崔國輔長
信宫中草年年愁處生故侵珠履迹不使玉階行則竟
用庾詩全因履迹少併欲上堦生也
　　杜詩本古謠
漢桓帝時童謠云小麥青青大麥枯誰當穫者婦與姑
丈夫何在西擊胡吏買馬君具車請為諸君鼓嚨胡杜
大麥行全襲其語兵車行句調亦本此
　　能字
能奴登切又乃帶切獸名熊屬足似鹿説文曰能獸堅
中故稱賢能而彊壯稱能傑也音奴登切字書三足鼈
曰能音乃帶切阮嗣宗詠懷詩誰云君子賢明達安可
能與萊哉相叶阮瑀七哀詩身盡氣力索精魂靡所能
與來萊相叶則是賢能之能亦乃帶切叶平
　　罘罳
顧太初説略引鄭康成顔師古崔豹諸説辨罘罳之制
甚詳以為闕屏間刻鏤鳥獸雲氣疏通連綴之狀唐蘇
鶚引子虚賦罘網彌山證罘當為網顧以為非是予按
柏梁詩上林令云走狗逐兔張罘罳則罘罳之為網明
甚罘罳之為網户正以其象類網而借用耳
　　阿房宫賦
杜牧之阿房宫賦文之竒不必言然於事實殊戾按史
始皇三十五年營作朝宫渭南上林苑中先作前殿阿
房阿房宫未成二世元年還至咸陽曰先帝為咸陽朝
廷小故營阿房為堂室今釋阿房宫弗就是彰先帝舉
事過也復作阿房宫二年冬右丞相去疾左丞相斯將
軍馮刼諫止作阿房宫作者二世怒下去疾等吏去疾
刼自殺斯就五刑是終秦之世阿房宫未成也又考史
二十六年秦每破諸侯寫放其宫室作之咸陽北阪上
南臨渭自雍門以東殿屋複道周閣相屬所得美人鐘
鼓以充入之則牧之所賦妃嬪媵嬙王子皇孫辭樓下
殿輦來於秦朝歌夜絃為秦宮人者指此此實不名阿
房宫而謂有不見者三十六年非阿房事實矣予既辨
此後讀程大昌雍錄趙與旹賓退錄皆已辨之大略相
同聊存之
　　皎然賈島詩
唐文粹載皎然古意詩云一朝力士脱靴後玉上青蠅
生一箇紫皇案前五色麟忽然掣斷黄金鎖才調集載
賈島詩妻是九重天子女身為一品令公孫鴛鴦殿裏
參皇后龍鳳樓前拜至尊其俚已甚予嘗合文粹及唐
人選唐詩刪為一集今刻於崑山
　　爾雅翼序體
宋淳熙初羅端良(願/)撰爾雅翼其自序皆四言間雜五
六言叶韻文甚竒肆洪炎祖為之註序之變體也端良
以淳安縣社壇陶令祠堂二記得名小集五卷宋景濂
蘇平仲為序宋序亦仿爾雅翼序體而不及遠矣
　　李王二公書畫
丁巳秋嘉禾友人攜示宋李公芾手札六通云李君實
太僕所藏也其一云芾皇恐頓首再拜上覆芾闒茸無
能猥繼清獻之緒為貧所迫冒昧宦遊試吏於江陵司
計之官甫幸善罷到侍郎選擬㑹稽征廛遲次罹罰繼
而間闗淮壖竊儀真鹺庾之祿幾年又以内艱而去流
離困躓無所告語靜思庸戇乃分之宜自此絶意榮望
敢意字民復在畿邑斐然學製寧逃傷錦之譏曠敗必
矣此芾之所甚懼也不圖夤縁幸㑹獲庇所天當賴餘
光下照匿瑕之仁庶免於戾此心(闕/)切私憙自幸芾皇
恐頓首再拜又王巖叟畫梅一卷有南昌袁氏家藏珍
玩子孫永保印忠徹印後有四明烏斯道十二絶句
　　龜毛兔角
龜毛兔角見楞嚴經然述異記亦云商紂之時大龜生
毛兔生角乃兵甲將興之象也故宋呉淑事類兔賦云
為商紂而生角
　　杜秋詩解
幼讀杜牧之杜秋娘詩考其始末略記之文宗太和五
年春上與宰相宋申錫謀誅宦官申錫引吏部侍郎王
璠為京兆尹以密旨諭之璠泄其謀鄭注王守澄隂為
之備上弟漳王湊(穆宗/之子)賢有人望注令豆盧著誣告申
錫謀立漳王上怒罷申錫為右庶子命守澄捕著所告
晏敬則王師文等於禁中鞫之誣服左常侍崔元亮等
力爭於延英宰相牛僧孺亦言之乃貶漳王為巢縣公
申錫為開州司馬九年巢公湊薨追贈齊王初李德裕
為浙西觀察使漳王傅母杜仲陽坐宋申錫事放歸金
陵詔德裕存處之㑹德裕離浙西牒留後李蟾如詔旨
至是王璠李漢奏德裕厚賂仲陽隂結漳王圖為不軌
上怒甚宰相路隋曰德裕不至有此果如所言臣亦應
得罪乃以德裕為賓客分司秋娘即仲陽也燕禖得皇
子謂漳王也江充喻鄭注豆盧著輩也王幽茅土削湊
自漳王貶巢公也四朝三十載自憲宗元和二年誅李
錡歴穆敬文凡四朝也
　　又中字音
中興中字去聲杜詩漢家新數中興年楊仲𢎞詩一代
人才頗中衰此字槩無平聲中酒中字平聲如氣味如
中酒濁賢清聖時中之皆平聲此字槩無去聲近人用
二字往往交誤姚福云中酒作去聲於義為長蓋中有
中傷之義又今兩京有治中呼作平聲非是周禮天官
凡官府都鄉州及都鄙之制治中受而藏之鄭司農曰
中者要也謂其職治簿書之要也
　　閨秀畫
徐元嘆落木菴集云訪江城毛休文於竺塢慧文菴出
其母汝太君畫扇十八面山水草蟲無不臻妙三百年
中大方名筆可與頡頏者不過二三而已近日閨秀如
方維儀之大士倪仁吉山水周禧人物李因胡淨鬘(陳/洪)
(綬/妾)草蟲花鳥皆入妙品安丘張杞園説曾見邢慈淨髮
繡大士極工慈淨子愿之妹又崔子忠青蚓二女亦工畫
　　女子善書
膠州宋方伯子婦姜字淑齋自號廣平内史善臨十七
帖筆力矯勁不類女子又髙密單某妾學右軍楷書似
黄庭遺教二經二人皆髫齔女子也
　　陳洪綬詩
陳洪綬以畫名予嘗見其小詩頗有致今錄於此楓谿
梅雨山樓醉竹塢茶香佛火眠清福不知今日憶神宗
皇帝太平年
　　陽關曲注
坡公陽闗三絶其二云濟南春好雪初晴行到龍山馬
足輕使君莫忘霅溪女時作陽闗腸斷聲龍山在濟南
郡城東七十里章丘城西南四十里古平陵城唐之全
節也次公注云龍山桓温九日所登之山按此龍山在
今江南之太平府與濟南了不相涉詩意何縁及此可
見注詩不易信如陸務觀語周益公(云云/)也
　　杜律細
蕪湖蕭尺木(雲/從)以畫擅名江左常作杜律細一卷以為
杜律無拗體穿鑿可笑而援據甚博聊記一二條於此
以資拊掌如江草日日喚愁生草音騷詩勞心慅慅又
勞心草草皆牢騷之轉音也盤渦鷺浴底心性底即低
説文下也隋薛道衡使江南作人日詩首二句人笑之
曰是底言低同輕忽之也獨樹花發自分明發音飛左
傳建而不斾音霏荀子議兵篇引作載發注發斾也分
去聲爾疋律謂之分郭璞讀也此應作仄者若杜社日
詩陳平亦分肉當作平然不合律亦作仄聲蓋此字元
有二聲十年戎馬暗南國暗音庵書髙宗諒闇鄭注作
梁菴小室曰庵閉户曰闇不明曰暗異域賓客老孤城
客音開元曲凡如青雲客讀書客俱作平聲孤音故如
姑作鼓沽作估箍作股例渭水秦川得見否得音登公
羊傳登來也注登得也則得可云登易豫繇豫大有得
勿疑朋盍簪簪音尊得叶之又一雙白魚不受釣白音
杯七命燕脾猩脣髦殘象白靈淵之龜萊黄之駘叶魚
音勇荀子禮論絲歶縷翣禮記作魚曰魚躍沸池歶亦
音勇易貫魚叶宫人寵不平聲沈韻載十一尤受音收
傅𤣥詩悠悠建平皇澤未流朝選於衆乃子之授未聞
細柳散金甲散平聲生南反元詩酒户年年減山行漸
漸難欲終心懶慢轉覺意䦨散潘岳笙賦輟張女之妙
彈罷廣陵之清散散叶彈諸仿此
　　崔孝廉
予門人崔華孝廉字不凋太倉之直塘人性孤潔寡合
畫翎毛花卉甚工尤工詩清迥自異吳梅村嘗目為直
塘一崔其佳句云攲檣坐清晝薄冷出蘋間又一寺千
松内飛泉屋上行又此中枕簟客初到半夜梧桐風起
時又丹楓江冷人初去黄葉聲多酒不辭吳人目為崔
黄葉云予論詩絶句云溪水碧於前渡日桃花紅是去
年時江南腸斷何人㑹只有崔郎七字詩二句亦崔詩也
　　宋林唐兩義士
陶南村輟耕錄載唐義士珏玉潛林義士德𤾉景曦收
葬宋陵骨事同異或謂昭陵玉匣走天涯等四首為唐
作今考林集具載又冬青花一首亦載集中獨所謂馬
箠問髐形一篇集無之似屬唐作耳考林集有答唐玉
潛詩云畎畝孤心老未衰一籬瘦菊一瓢詩黄埃赤日
漫多事蒼狗白雲能幾時山酒柏香春壽母按書芸冷
夜呼兒横琴妙在無絃處何必知音有子期蓋二公同
時友善同為義舉爾時各有詩紀事皆以冬青寄意而
王筠菴(國/器)鄭明德(元/祐)二君所記傳聞異詞耳南村以東
嘉去杭千里冬青豈易持去縱持去豈能不枯瘁疑是
唐詩作林詩此則未取林集參互考證之也按林又有
詩酬謝臯父云夜夢繞勾越落日冬青枝此尤可證又
有精衛秦吉了南山有孤樹蔡琰歸漢圖等篇皆可互
相發明草木子亦以為林景曦唐玉蟾二公事葉世傑
去元未遠所記多元朝遺事聞見尤可據也明嘉靖初
遼藩光澤王重刻霽山集序之甚詳
　　呉畫余繡
康熙丁未從同年徐敬菴(旭/齡)處見秀水呉氏畫扇二一
學李小將軍山水一洛神圖妙入毫髮呉字素聞其人
亦天人也予在廣陵時有余氏女子字韞珠年甫笄工
仿宋繡繡仙佛人物曲盡其妙不啻針神曽為予繡神
女洛神浣紗諸圖又為西樵作須菩提像皆極工鄒程
村彭羨門皆有詞詠之載倚聲集
世祖御筆
康熙丁未上元夜於禮部尚書王公(崇/簡)青箱堂恭覩
世祖章皇帝御筆山水小幅寫林巒向背水石明晦之
狀真得宋元人三昧
上以武功定天下萬幾之餘游藝翰墨時以
奎藻頒賜部院大臣而胸中丘壑又有荆闗倪黄輩所
不到者真天縱也
　　汪靜宜
劉公㦷吏部姬汪氏靜宜字稺嫺金陵人有詩云長信
不知君意切相思猶隔兩重雲不須更買長門賦但畫
蛾睂以待君六月髙風振海吹遙遙親舍白雲陲誰知
天上芳菲淚濕却新愁似斷絲康熙丁未在京邸作也
踰年歸潁至青縣覆舟死
　　安問狐狸
漢張綱曰豺狼當道安問狐狸西漢侯文署東部督郵
對京兆尹孫寶曰豺狼當道不宜復問狐狸語在綱前
　　唐才子傳
楊文貞東里集載唐才子傳西域辛文房著十卷總三百
九十七人皆有詩名當時其見於唐書者百人其行事
不闗大體不足為勸戒者不錄研北雜志記王執謙伯
益事云同時有辛文房良史西域人並稱能詩按全唐
詩話唐詩紀事二書例皆以詩系人文房此書視二書
當尤詳備惜今無傳矣元文類載文房蘇小小歌一篇
云東流水底西飛魚銜得錢唐紋錦書幾囘錯認青驄
馬著處閒乘油壁車鸚鵡杯殘春樹暗葡萄衾冷夜窻
虚蓮子種成南北岸苦心相望欲何如
　　黄媛介詩
禾中閨秀黄媛介字皆令負詩名數十年近為予畫一
小幅自題詩云懶登髙閣望青山愧我年來學閉闗澹
墨遙傳縹緲意孤峰只在有無間皆令作小賦頗有魏
晉風致少時太倉張西銘(溥/)聞其名往求之皆令時已
許字楊氏久客不歸父兄屢勸之改字不可聞張言即
約某日㑹某所設屏幛觀之既罷語父兄曰吾以張公
名士欲一見之今觀其人有才無命可惜也時張方入
翰林有重名不逾年竟卒皆令卒歸楊氏
　　豁堂詩
錢塘正嵓禪師字豁堂賦詩清麗予於金陵靈谷寺見
其同凡詩集二卷愛之略采數首於此御教塲中月直
時下山全不道歸遲三松影落半湖水一路沿鐘到淨
慈扁舟赤壁酹西風千古雄雌在眼中欲得周郎重迴
顧銅絃鐵板唱江東晉人名理宗莊老剡縣風流説謝
支雖為神州鍾紫氣惜君未見馬駒兒幾日春遊徧若
耶入城滿面是煙霞正愁仙福難消受又喫人間御貢
茶皆無香火氣唐𢎞秀集中所少
　　記觀杜氏書畫
偶過杜子靜編修(鎮/)出書畫同觀記其尤者於左一郭
河陽摹王宰平泉圖署臣郭忠恕奉旨摹有御府圖書
後有東坡李氏園詩子由書書法類長公署紹聖二年
十月二日按長公以元祐八年自定州南遷紹聖二年
公在惠州少公亦在謫所而此乃御府所藏不知何從
書之此為可疑又有洛陽富直柔紹興癸丑春題字景
定壬戌重午臣賈似道敬觀題字襄陽李友真陳懋欽
陸祖凱至正元年六月題字張渥叔厚至正壬辰跋呉
興趙孟龥子俊跋商文毅公𢎞載跋子俊跋以為李文
饒洛陽平泉且引隴右諸侯日南太守之句而卷首署
李將軍畫中有偉丈夫設皋比亭中亭下壯士林立挾
弓矢衣袴褶顧盼自雄按平泉為衛公别墅不應稱將
軍若蘇詩乃為李茂貞園作鳳翔八觀之一也茂貞以
僖宗光啓三年平李昌符尋為鳳翔節度使園正其時
營造詩中所謂云昔李將軍負險乘衰叔者是也俗又
稱皇后園蓋謂茂貞之妻然又不應稱平泉又杜子美
有王宰山水歌所謂能事不受相促迫王宰始肯留真
蹟(云云/)則當是開元大厯間人與文饒茂貞皆不相及
皆不可解然畫圖清麗非俗筆富趙諸題字尤精妙聊
記於此俟博學君子辨之一趙文敏山水卷山濃水澹
一小舟出没煙靄中舟上人小如蠅頭氣韻生動可愛
江岸有牧人驅兩烏牛一嚙水草一前行昻首若有待
而鳴喚其羣者署延祐庚申歲子昻七字後有陵陽牟
巘漢東孟淳呉興周魯三詩又鄒立誠一詩云王孫去
後草萋萋故國荒涼路欲迷夢入江南圖畫裏綠隂愁
煞杜鵑啼呉僧妙才詩云前汀水暖新蒲綠鸂鶒鵁鶄
日日來路入平湖半煙樹片帆何日雨中開二詩尤佳
一米元章細楷黄庭内景經自署中岳外史首尾皆有
紹興内殿秘賞御印及賈似道姓名小印柯九思印南
宫墨蹟傳者多大字如此者尤為稀有聞孫退谷侍郎
極賞之又元章行草奕棋圖長歌後署元豐二年為宏
齋筆勢竒拔類黄魯直詩云神仙縹緲何年别忽此逢
迎山石裂前溪練瀑派玉簾更後雲林霧痕缺聚頭磕
額方外人擔肩抱蟾骨法新棋秤對奕環座看誰信樵
斧忘青春我今髮雪三千丈尚要崑崙撐頂上爐心且
養九轉丹拂刼銖衣記無恙　宏齋出此卷皆方外一
種閲世髙人面目相看皆三生歴刼中崑崙頂上聚首
磕頟者劃然良覿喜不自勝為書其左方元豐二年米
芾後有文休承王元美二跋　又元章九月十一日曉
渡揚子五言古詩墨蹟有孤嶼水中圓遙空海邊濶之
語殊有隂何風致後有董宗伯跋一梅花道人山水上
方有竹間題五言絶句詩八分書
　　蘇黄詩品
蘇文忠作詩嘗云效山谷體世因謂蘇極推黄而黄每
不滿蘇詩非也黄集有云吾詩在東坡下文潛少游上
雜文與無咎伯仲耳此可證俗論傅㑹之謬野老記聞
載林季野目魯直詩未必篇篇佳但格制髙耳
　　同父論曹瞞之非
陳同父論曹操當合張魯之資乘漢中之勢整兵臨蜀
則劉璋震恐欲召昭烈而無所及即昭烈至亦不能禦
况荆州用武之國昭烈必不肯與人而徑入蜀則璋不
得不降璋降蜀平然後命夏侯淵張郃守之躬自還鄴
整兵向荆使許洛之兵衝其膺蜀漢之兵搗其脊絶呉
之糧援則荆州破昭烈蹙然後傳檄江東雖有智者不
能為呉謀矣(云云/)近日臨川傳占衡平叔論劉曄云操
破張魯劉曄説以乘勝取蜀操不聽説者咎操失此機
事令蜀用法正計遂破淵郃軍得漢中予以為不然操
既平張魯兵威已極士皆思歸若復規益州艱在轉運
是强弩之末非所以保勝而自全也定河北討烏丸猶
躊躇前却荆呉果謀襲許倖而未成耳烏林以來操有
戒心於江東久矣安肯遠涉巴蜀操之用兵必顧萬全
皆類此也二説殊相矛盾予嘗考其時昭烈入益州在
建安十九年操破漢中在二十年是時昭烈已領益州
牧有諸葛公為股肱法正為謀主趙張馬超之屬為爪
牙劉巴彭羕之流皆處之顯任盡其器能綱舉目張蜀
中已成磐石之勢安得謂蜀人懾操之威必不拒守且
謂昭烈不入蜀璋必出降如矇者之道黒白耶
　　陶詩甲子辨
臨川人傅平叔(占/衡)永初甲子辨云陶詩中凡題甲子者
十皆是晉年最後丙辰安帝尚在琅邪未立雖知裕篡
代形成何得先棄司馬家年號而豫題甲子乎自沈約
李延壽并為此説顔魯公醉石詩亦云題詩庚子歲自
謂羲皇人蓋始以集攷之謂庚子後不復題年矣不知
陶公之出處大節豈在區區耶晉書陶傳削去甲子之
説昭明靖節傳亦無是語一在南史前一在宋書後同
時若此不妄附㑹(云云/)及讀宋文憲公集乃知此論先
發於潛溪平叔特踵其説耳宋跋淵明像云有謂淵明
恥事二姓在晉所作皆題年號入宋之時惟書甲子則
惑於傳記之説而其事不得不辨今淵明之集具在其
詩題甲子者始於庚子而迄於丙辰凡十有七年皆晉
安帝時所作初不聞題隆安元興義熙之號若九月閒
居詩有空視時運傾擬古九章有忽值山河改之語雖
未敢定於何年必宋受晉禪之後所作不知何故反不
書甲子也其説蓋起於沈約而李延壽著南史五臣註
文選皆因之雖有識如黄庭堅秦觀李燾真德秀亦踵
其謬而弗之察獨蕭統撰本傳以曽祖晉世宰輔恥復
屈身後代朱元晦述綱目遂本其説書曰晉徵士陶潛
卒可謂得其實矣烏虖淵明之節其待書甲子而後見
耶
　　羽陽宫瓦
橘軒雜錄鳳翔府古雍州秦穆公羽陽宫故基在焉其
瓦有古篆羽陽千歲字昔雲中馬勝公得之隂字在硯
之左竒古非銅雀所及東觀餘論云長安民獻秦穆公
羽陽宫瓦十餘枚若今筩瓦然首有羽陽千歲萬歲字
老學叢談云銅雀瓦皆陽字紀建安十三年造嘗聞其
土著人云瓦甚大一片可為四硯
　
　池北偶談卷十二
欽定四庫全書
　池北偶談卷十三
　　　　　　　　　　　刑部尚書王士禎撰
　　林茂之
戊申九月十六日偶過陳翰林子端(廷/敬)所出手鈔白雲
先生陳昻五言律二卷讀之因憶辛丑壬寅間予在江
南常與林茂之(古/度)先生遊為言白雲出處甚竒時林方
攜其萬厯甲辰以後六十年所作屬予論定予謂先生
昔能傳一陳白雲吾獨不能傳先生乎因為披揀得百
五六十首皆清新婉縟有六朝初唐之風施愚山(閏/章)過
廣陵讀之驚曰世幾不知此老少年面目矣子真茂之
知己也乙巳予見之金陵時兩目已失明垂涕而别亡
何遂卒今日讀陳詩及鍾退谷敘茂翁識陳始末感慨
書之
　　張浚書
宋張魏公手書謁范文正公祠一絶云拜公祠廟識公
顔神氣如生晚不還守土小生偏感仰太平功業重如
山後書樞密副使綿竹張浚頓首題字畫甚拙詩亦劣
　　御畫牛
戊申新正五日過宋牧仲慈仁寺僧舍恭覩
世祖皇帝畫渡水牛乃赫蹏紙上用指上螺紋印成之
意態生動筆墨烘染所不能到又風竹一幅上有廣運
之寶
　　放翁詩
玉堦蟋蟀鬧清夜金井梧桐辭故枝一枕凄涼眠不得
呼燈起作感秋詩小説載此為蜀中某驛卒女詩放翁
見之納以為妾為夫人所逐又有卜算子詞不合畫春
山依舊留愁住(云云/)按劔南集此詩乃放翁在蜀時所
作前四句云西風繁杵擣征衣客子闗情正此時萬事
從初聊復爾百年强半欲何之玉堦作畫堂鬧作怨後
人稍竄易數字輒傅㑹或收入閨秀詩可笑也
　　記觀王氏書畫
華隂王𢎞撰字無異工書法博學能古文頃來京師觀
所攜書畫聊記之定武蘭亭五字未損本有米元暉宋
仲温二跋又仲温臨趙文敏十七跋又興唐寺石刻金
剛經貞觀中集王右軍書又漢華山廟碑沈石田秋實
圖三物皆華州郭宗昌𦙍伯家物皆有𦙍伯跋語又李
營丘古木賈秋壑題詩語潦倒可笑華亭董宗伯得
之南充陳文憲公者亦有跋又所藏唐子華水仙圖
甚妙
　　柏梁詩句法
柏梁詩大官令云枇杷橘栗桃李梅語本可笑而後人
多效之如韓文公陸渾山火云鴉鴟鵰鷹雉鵠鵾蘇文
忠公韓幹牧馬圖云騅駓駰駱驪駵騵李忠定公題李
伯時畫馬云騂騏騮駱駰驪黄陳後山上蘇公云桂椒
柟櫨楓柞樟林艾山資中行云鐘鎛鼎鬲匜盤盂韓子
蒼詩蓴藕藷芋蘘荷薑然皆施於歌行耳若鄧林鴻鵠
鵾鵬鵰鶚鶻鱒魴鰷鯉鰋鱨鯋用之律則非矣蓋皆本
史游急就篇如鯉鮒蟹鱓鮐鮑鰕竽瑟箜篌琴筑箏騂
騩騅駮驪駵驢牂羖羯羠䍮羝羭之類又仰山答潙山
云瓶盤釵釧劵盂盆禪語偶亦相似
　　石經孟子
喬三石作石經記恨獨無孟子謂自開成至今七百年
無好事及此者近賈中丞(漢/復)始為補刻以成完書
　　嘯
唐天寶末有峨眉陳道士善長嘯能作雷鼓霹靂之音
聽者傾悚大理評事孫廣著嘯旨一卷有流雲龍吟深
溪虎髙柳蟬古木鳶巫峽猿等名其法不傳族叔與盛
字崧生開封太守曙峯公(之/都)孫也美如冠玉性聰悟詩
文伎藝寓目即工尤能曼聲長嘯響振林木崇禎壬午
年死於兵
　　劉公㦷詩
劉吏部公㦷(體/仁)詩往往有風味嘗有寄友人絶句云西
湖小閣多晴月好友同舟半是僧寄語江南老桑苧秋
山紫蕨憶行幐公㦷自編詩逸此予為口誦之公㦷喜
以為予真能賞音也又公㦷友人某素嗜琴殁數年矣
公㦷一日攜諸姬郊行過其墓停車酹酒使諸姬於墓
下各操一曲而去其標致如此
　　漢印
同年子蒲州呉雯字天章以博學宏詞薦在京師偶得
漢銅印文曰河聲嶽色雯家蒲州中條山南永樂鎮臨大
河對岸即華嶽三峰也雯有詩云門前九曲崑崙水萬
㸃桃花尺半魚
　　江陵宅詩
荆州江陵相故宅今為公廨有人題詩云恩怨盡時方
論定封疆危日見才難人傳以為確論李天生(因/篤)説
　　續後漢書
元郝經伯常撰續後漢書竊取習鑿齒漢晉春秋之義
年表一卷本紀二卷列傳七十九卷附錄八卷共九十
卷自云奮昭烈之幽光揭孔明之盛心祛操丕之鬼蜮
破懿昭之城府明道術闢異端辨奸邪表風節甄義烈
核正偽推本六經之初補苴二史之後謝陛少連季漢
書所本也經文集三十卷黄俞邰家有之惜此書不傳
姚燧國統離合表序曰陳壽晉臣(云云/)通鑑因之反帝
魏而主蜀後為目錄事皆書漢豈晚知其非欲正之而
未及歟至綱目書出始曰漢中王即皇帝位統斯正矣
而於其子獨曰後主何哉且自建興以及炎興用天子
制以臨四方者實四十年鄧艾至成都書帝出降明年
猶書魏封故漢帝禪為安樂公亡國之餘且然豈即位
正始之年不帝而反曰後主乎其凡曰後主皆溺於熟
口順耳不思而失於刋正者也予按古來文人稱操率
曰魏武曰曹公於昭烈反曰先主曰劉某亦習而不察
耳劉後村集云翁仲山作蜀漢書游丞相極稱之猶議
其書安樂公之非又廬陵貢士蕭常作續後漢書大綱
與仲山同而書後主曰少帝周丞相作序謂歐公議正
統不黜魏其客章望之作明統論以辨之南軒經世紀
年直以昭烈繼獻帝又引習鑿齒漢晉春秋以蜀為正
魏為篡考訂詳備二書不知尚存於世否耳
　　雙行
耆舊續聞云後唐進士謁前輩各投所業一卷至兩卷
但於詩賦古調中取其最精者行兩卷號曰雙行已謂
多矣桑魏公維翰只行五賦李相愚只行五首詩便取
大名裴説補闕只行五言十九首至來秋復行舊卷今
投贄詩文以多多為善者乃疥駱駝也
　　時文詩古文
予嘗見一布衣有詩名者其詩多有格格不達以問汪
鈍翁編修云此君坐未嘗解為時文故耳時文雖無與
詩古文然不解八股即理路終不分明近見王惲玉堂
嘉話一條鹿菴先生曰作文字當從科舉中來不然而
汗漫披猖是出入不由户也亦與此意同
　　唐書
予嘗論新唐書不及舊書蓋矜竒字句全失本色又制
詔等文詞率皆削去雖謂事増於前辭省於舊遠遜舊
書之詳雅矣
　　授正字詩
三原孫枝蔚字豹人老詩人也以年授官放還山初得
正字賦詩云一官如寵鶴萬里本浮鷗獻賦曽非晏童
年况異劉山人今上路小婦免登樓臨水看蝌蚪惟添
錯字愁
　　王秋澗論文
元秋澗王惲述承旨王公論文語曰入手當如虎首中
如豕腹終如蠆尾首取其猛腹取其楦穰尾取其螫而
毒也見本集喬吉夢符論作今樂府法亦云鳳頭豬肚
豹尾大槩起要美麗中要浩蕩結要響亮見輟耕録
秋澗又記鹿菴先生曰前漢列傳多少好樣度於後插
一銘詞篇篇是箇碑表墓誌作者觀此足矣不必他求也
　　特達
康熙己未春
御試博學宏詞諸儒閣臣擬進題有圭璋特達賦或未
達其義按禮行人合六幣圭以馬璋以皮璧以帛琮以
錦琥以繡璜以黼圭東方也馬動物也璋南方也皮文
物也皮馬不上堂故圭璋特達於上然則璧琮琥璜皆
非特達矣
　　三復姓表
名非伯越乘舟難效於陶朱志切投秦出境遂稱於張
祿此鄭準為荆南節度使成汭復姓表也見釣磯立談
范文正公全襲用其語又蜀檮杌孟昶時翰林學士范
禹偁冒姓張天成中登第復姓上郡守啓曰昔年上第
偶標張祿之名今日故園復作范雎之裔亦在文正之
前而引用尤切
　　遼史
夏日過汪鈍菴(琬/)談及遼史予言遼自聖宗統和六年
開貢舉歲放進士二三人及第自二十四年放楊佶等
二十三人後及道宗時遂至百餘人漢人由進士至大
官者甚衆然列傳所載皆耶律蕭氏所謂五院六院及
二舒敏國舅貴族而漢人不與即文學傳王鼎外亦寥
寥豈當時漢進士無一人事蹟可書者耶鈍菴云此當
時無史官失紀載之故也金國事蹟人物得元好問劉
祁數君而傳夫子曰文獻不足杞宋無徵正謂是也
　　王振鵬
元仁宗在東宫時材藝之士文章則翰林學士清河元
復初書翰則翰林承旨呉興趙子昻畫山水則集賢侍
讀學士商德符而永嘉王振鵬其一也振鵬妙於界畫
運筆和墨絲分縷析左右髙下俯仰曲折方員平直曲
盡其體而神氣飛動不為法拘嘗為大明宫圖以獻世
稱為絶藝延祐中遷祕書監典簿後拜千户佩金符總
海運見虞伯生集
　　摘句圖
予讀施愚山侍讀五言詩愛其温柔敦厚一唱三歎有
風人之旨其章法之妙如天衣無縫如園客獨繭約略
舉之若别緒不可理酒盡暮江頭人日日初晴朔風一
夜至月明無遠近倚枕不能寐數篇是也至於清詞麗
句疊見層出予嘗欲仿張為主客圖之例摘其尤者列
以為圖與康樂池塘生春草元暉澄江淨如練仲言露
濕寒塘草月映清淮流并資藝苑談助或詰予曰論詩
固可摘裂如此耶予曰謝公與子弟論毛詩何句最佳
或舉楊柳依依雨雪霏霏公謂不如訏謨定命遠猶辰
告為有雅人深致夫三百篇尚然况騷選以下乎因作
摘句圖
　盡日孤雲在青松滿院寒　山月長清夜江雲無盡時
　花亞巖中樹煙横溪上村　到門聞午磬遶屋過寒泉
　人煙梅市白山色剡溪深　片雨前峰過髙松獨鶴還
　江路多春雨山村易夕陽　野橋沙際滑山塢雪中深
　泉聞深樹裏山響亂流間　共看谿上月正照城頭山
　松火圍寒坐溪窻聞夜漁　夕陽沈積靄空翠辨前山
　明月來天柱長江入縣樓　鶯聲花嶼暖龍氣雨潭腥
　水綠澄湘浦天青入洞庭　山廚連馬櫪官舍奪僧居
　清泉逢谷口老樹識山家　不辨翠微色秋山紅葉重
　江城連夜雨山館獨吟身　柳葉藏州寺梅花雜吏人
　明月非霜雪滿城生夜涼　春光門外水夕夢雨中燈
　黄葉連江下孤帆冒雨歸　野戍風中角江梅雪後花
　雨色江城暮灘聲野寺秋　谷雲團小閣松露響寒宵
　亂山成野戍黄葉自江村　波平嶽麓寺天入洞庭船
　雲樹分曦早江村出霧遲　雲氣涼依水鶴聲清滿林
　湖影涵官閣泉聲滿郡樓　縣門流水對城堞半山銜
　孤城春水岸歸鳥夕陽村　樹葉春藏寺谿聲夜滿樓
　臺迥收山郭江清送酒杯　浦絶乂漁艇人荒種蛤田
　城郭千檣外汀洲片雨中　蘆渚起寒燒楓林明翠微
　風起帆爭郭漁歸浦掛罾　看雲孤閣暮聽雨萬峰秋
　孤村流水在盡日白雲閒　江帆連雉堞煙樹曖漁村
　江橋紅樹外山郭夕嵐邊　板橋三渡水楓桕一林霜
　溪藤翻翡翠漁艇喚鸕鷀　雲來見滄海雪淨聞清鐘
　樹暗江城雨天青呉楚山　野水合諸磵桃花成一村
　淥水通村港黄魚出板橋　髙柳不藏閣流鶯解就人
　片石此天地荒祠自古今　欲問垂綸意桐江秋水深
　飛瀑林中雨斜陽山半晴　翠屏横少室明月正中峰
　清磬晝長寂片雲晴自深　煙寺初低柳江城半落花
　野蔓没丹竈天風來嶽雲　竹色翠連屋林香清滿山
　寒雲終日住秋色一山歸　潭煙依檻集山色渡溪來
　露將松影白泉與磬聲寒　檻花經雨盡沙鳥過江飛
　果落跳松鼠萍開過水禽　家傳殉國劔身老釣魚磯
　風流滿江漢祇覺似君稀　村徑半牛跡山田多水聲
　亭空木葉下風緩浦雲留　暮煙隨野濶山翠入江明
　松雨連山響江雲入寺來　暮雀依寒竹仙猿下雪松
　翠合江天色愁連今古情　疎磬夕陽外平田春水西
　水氣垂天濶濤聲裂地穿　月照竹林早露從衣袂生
　影孤彭蠡雁路遶洞庭波　生猺安䑕穴猛虎雜人羣
　人老三秋後舟臨十八灘　風笛荷花外漁燈葦葉間
　山勢龜蛇鬭江流沔漢分　驚濤自風雨樹杪復重泉
　鷲嶺横天碧龍湫到海深　微雨洗山月白雲生客衣
予嘗以暇日撰感舊山木二集所錄愚山詩為多意猶
未盡因别取五言近體為摘句圖傳諸好事者
　　燭雛
説苑齊景公使燭雛主鳥而亡之公怒欲殺之晏子曰
請數燭雛之罪而殺之(云云/)公止勿殺而謝焉漢書東
方朔數漢武帝乳母五代史補敬新磨責中牟縣令以
滑稽囘人主之怒皆自晏子語得來
　　林初文詩
宣城老儒丘華林者工書法嘗賦梅花詩百首以示梅
禹金梅但為㸃句讀而已一日閩人林初文(章/)孝廉以
一絶句示梅云不待東風不待潮渡江十里九停橈不
知今夜秦淮水送到揚州第幾橋梅擊節逐字為加圏
贊丘見之愠曰林詩二十八字正得二十八圏吾詩百
篇最少豈不直得二十八圏乎人傳以為笑
　　前輩墨蹟
呉匏菴擢尚書告考妣文五月二十八日久旱始雨適
校白集至春雨篇因次韻一首志喜字極妙　李西涯
詩秋來霜露滿東園蘆菔生兒芥有孫我與何曽同一
飽不知何苦食雞豚字極妙　皇甫子循帖鄙集雖完
甚不自滿懼有議之者孰若愛我而刪棄之乎謹以一
部奉覽足下深相知必能益我也即日汸頓首清甫表
姪字甚拙　歸熙甫帖送行文為諸友所强極不欲作
而出語輒犯時諱見昨所示舂容大雅之辭知其褊淺
矣乞髙明裁示如不可出當别作數語酬之耳有光頓
首澱山尊兄執事字亦拙　鍾退谷帖上巳清明各賦
得數詩敬呈覽譚君詩及酒牌看竟乞付來手惺上彭
舉先生字亦拙　張崌崍帖明日之遊不審約元翁否
并問何時出城不勞再速也　乂震川帖(闕/)序文詳委
周盡贈人當如是矣僭復刋落數字為公任校讎之職
耳鄙作令學徒謄稿至今未來容别上更有言請教也
有光頓首澱山尊兄
　　南來詩
南來蒼雪法師名讀徹居呉之中峰常夜讀楞嚴月明
如水忽語侍者庭心有萬厯大錢一枚可往撿取視之
果然師貫穿教典尤以詩名嘗有句云斜枝不礙經行
路落葉全埋入定身一夜花開湖上路半春家在雪中
山此類甚多己未二月師弟子秋臯過訪説此秋臯有
句云鳥啼殘雪樹人語夕陽山亦有家法
　　黑猿圖
康熙戊申歲在京師見明宣宗御畫黒猿圖上方有御
筆云宣德壬子之夏廣西守臣都督山雲以猿來進朕
既一覽而足間因幾務之暇偶繪為圖以資宴玩念卿
輔理之勤宜與同之特用頒賜以見朕意賜少傅楊榮
上有武英殿寶按壬子宣德七年也文敏自建文四年
太宗即位以編修直文淵閣至是在殿閣三十年矣其
進工部尚書謹身殿大學士則在永樂二十二年甲辰
九月仁宗即位之後加少傅則在宣德五年庚戌四月
也予又嘗於祁縣戴楓仲(廷/栻)處見宣宗栗猿西山雪霽
二幅
　　瘞鶴銘(三則/)
門人淮隂張弨力臣耳聾而博雅好古康熙丁未十月
挐小舟渡江至焦山觀瘞鶴銘得仰石一凡六行存二
十六字仆石一字在石下存三十字又二殘字又一石
側立剥甚存七字仆石之背有宋人補刻三行按圖列
見存字鶴(側石第/一行)上皇(側石第/二行)歲得於華(側石第/三行)亭甲
午歲化於朱方天其(此宋人補刻石第一/行屬側石第三行)未遂吾翔(仰/石)
(第一/行)遽也乃裹以𤣥黄之幣藏乎兹(宋人補刻石第二/行屬仰石第一行)
山之下仙家(仰石第/二行)𤣥石旌事篆銘不朽詞曰(宋人補/刻第三)
(行屬仰石/第二行)相此胎禽浮丘(仰石第/三行)華表留形義(仆石第/一行)
唯髣髴事亦微(仰石第/四行)厥土惟寧後蕩(仆石第/二行)洪流前
固重(仰石第/五行)爽塏勢掩華亭爰集(仆石第/三行)真侣瘞爾(仰/石)
(第六/行)夆山徵君(仆石題名第一行/與銘三行斜連)丹陽外仙尉(仆石題/名第二)
(行/)江隂真宰(仆石題名/第三行)
按宋劉昌詩興伯蘆浦筆記載邵樞密亢摹本所存字
華陽真逸撰(張今本/俱闕)上皇山樵(今闕山/樵二字)鶴壽不知其紀
也壬辰歲得於華(原闕一字當為亭今/鶴至辰九字俱闕)甲午歲化於朱
方天其未遂吾翔(原闕一字當為寥今甲至其九/字俱闕有宋人補刻上有亭字)廓耶
奚奪(今俱闕此下/原闕三字)遽也迺裹以𤣥黄之幣藏乎兹山之
下仙家(今遽至兹十二字/俱闕有宋人補刻)無竹(此下原闕四字/我原此字不完)故𤣥石
旌事篆銘不朽詞曰(俱闕今𤣥字已/下有宋人補刻)相彼胎禽浮丘(今六/字俱)
(存但彼字本作此/此下原闕二字)予欲無言爾(今俱闕此下原闕五/字當有雷門二字)去
鼓(此下原闕一字當為華/字今張本華字見存)表留(此下原闕二字當為形/義今張本表留形義四)
(字俱/存)唯髣髴事亦微㝠爾將何之解化(此下原闕五字/今㝠至化七字)
(俱/闕)入(原本不完此/下又闕二字)惟寧後蕩洪流前固重扃右(今惟寧/上又有)
(厥土二字俱存洪/至右七字俱闕)　　(原本六字不完/此下又闕七字)華亭爰集真侣
瘞爾(原本有闕文今華字上又/有爽塏勢掩四字俱存)丹陽真宰(原本此四字/不知其次今)
(又有徵君外仙尉/江隂七字俱存)
張云原石惟寧上見存厥土二字何以改作解化華亭
上見存勢掩二字何以改作未下勢掩上又存爽塏二
字何以改作荆門蓋張今本視邵本又闕六十五字内
存宋人補刻三十二字視邵本反多十三字即厥土爽
塏勢掩徵君外仙尉江隂是也其竹入已下不完八字
無形跡可考矣筆記據臨海記有鶴飛入雷門鼓中孫
恩破鼓鶴乃飛去事在晉安帝隆安三年斷其非逸少
書而據漁隠斷其為陶隠居書張則據焦氏筆乘斷其
為顧况書王觀國學林引顔氏家訓曰學二王書之得
體者有陶隠居又引道書云陶隠居道號華陽真逸茅
山又近焦以是斷其為陶書學林又云今世所得碑本
不過二百字未嘗有歐公所得六百餘字者然邵本止
一百二十餘字
　　葉文莊集
崑山葉文莊公集世無刻本所傳止水東日記四十卷
予從其遠孫翰林學士訒菴(方/藹)所見公集稿二冊未編
卷次序記碑誌雜文凡二百四十六首附宣府志序例
一卷後有葉氏族譜甚簡質自髙祖以來俱載干支八
字公自注三十五歲干支則庚子戊子庚辰丙子也又
一冊有巡撫宣府闗防詩文多手稿皆公親筆㸃竄有
塗乙至數行者公文章平實條暢蓋德宣以後𢎞治以
前文體大槩如此亦楊文貞王文恪諸公流派也國史
經籍志載公集四卷不知何據學士云集至今未梓其
弟方蔚則云公集舊已版行歲久失傳耳
　　補漢綱目
寶應朱克生作漢孝平元始元年至光武建武元年綱
目序云孝平之世王莽以外戚擅權宫闈恃太后朝堂
列姦黨弑帝弑后篡奪國璽朱文公綱目初始二年編
年之下雖不與莽而甲子則書莽而削帝嬰猶未敢以
為然也是年莽廢帝嬰為定安公而嬰尚存光武建武
元年正月方望以帝嬰復位於臨涇則嬰儼然帝也客
曰嬰廢於定安第及長不辨六畜方望以嬰稱帝於臨
涇而綱目不許之以其不成帝也應之曰帝嬰二歲太
后已立為皇太子後改元安得不與以帝乎王莽篡位
而帝嬰在定安第猶夫春秋之公在乾侯宋末之帝昺
在厓山也既不許莽以正統則甲子應書帝嬰在定安
第而莽之偽號附焉至於六畜不辨乃莽使人守第禁
出入則莽之罪也客曰莽之竊位冠以帝嬰編年而漢
帝元更始元年子亦附書何也予曰綱目亦未之許也
綱目又不許元以正統則正統仍在嬰矣元以諸將立
之其去劉盆子劉信也幾何後身降赤睂降王長沙則
更始之不得稱帝奚待辨哉予從綱目孝平元始起迄
初始二年以下皆冠以帝嬰之號歴十七年至乙酉建
武元年止夫建武則漢有正統而帝嬰已滅予乃韙朱
文公之意而非敢與文公諍也自孝平元始元年至光
武建武元年凡二十五年
　　元詩
雙文詩世以為元微之自寓然吾觀元氏長慶集中誨
姪等詩云吾生長京城朋從不少然而未嘗識倡優之
門觀此則小説未必真微之事也
　　黄幡綽書
唐明皇霓裳羽衣曲碑黄幡綽書今在蒲州見于奕正
天下金石志
　　雩
史繩祖學齊佔畢辨杜牧之阿房宫賦未雩何龍雩當
作雲猗覺寮記亦議此句引北史髙那肱事以為牧之
之誤而又引爾雅􁈶蝀謂之雩云􁈶蝀虹也如此則讀
屬下句意複而詞不順且龍字無著似當以史説為長
　　綪
猗覺寮記凡布物曰爭布網曰爭網布紙曰爭紙合用
綪字楚世家曰綪繳蘭臺徐廣云繫也音爭今齊魯俗
語尚然
　　干人
丹浦欵言云杜詩干人何事網羅求當作于人杜牧之
詩自滴堦前大梧葉干君何事動哀吟按此説則南唐
元宗戲馮延已云吹皺一池春水干卿何事語固有本
然千家註劉㑹孟本只作千字錢本注云晉作干或作
于于字恐無義千字對上句在字亦未切子田之説是也
　　評泊
韓致堯詩白玉堂東遙見後令人評泊畫楊妃李子田
云評泊者論貶人是非人也今作評駁者非近諸本或
作斗薄或轉訛陡薄殊無意義萬首絶句本作評泊當
猶近古
　　唐詩字音
李子田舉唐人詩用字音與今人别者如劉夢得停杯
處分不須吹分作去聲王建每日臨行空挑戰羅虬不
應琴裏挑文君挑皆上聲也佶曉潄瓊膏冰齒寒冰去
聲段成式玳牛獨駕長擔車長上聲予按白氏長慶集
中此例尤多如請錢不早朝請作平聲四十著緋軍司
馬司入聲紅闌三百九十橋十讀如諶為問長安月如
何不相離相思必切燕姬酌蒲桃燭淚黏盤壘蒲桃蒲
上聲三年隨例未量移量平聲金屑琵琶槽琵仄聲之
類子田皆未暇及又劉夢得幾人雄猛得寧馨寧平聲
抛却丞郎爭奈何爭去聲獨孤及徒言漢水纔容舠纔
去聲盧綸人主人臣是親家親去聲讀如靚徐鉉騎省
集莫折紅芳樹但知盡意看自注云但平聲予按老學
菴筆記云但姓音讀如檀又宋陶穀尖簷帽子卑凡厮
厮入聲宋文安三十六所春宫館鄜州軍司馬也好畫
為屏亦如白詩又猗覺寮記舉李商隠可惜前朝𤣥菟
郡菟去聲九枝燈檠夜珠圓唐彦謙燈檠昏魚目釋文
檠音景前漢蘇武傳注音警唐人如此尚多未能枚舉
又陸游燒灰除菜蝗蝗仄聲拭盤堆連展連上聲今山
東製新麥作條食之謂之連展連讀如輦東坡詩左元
放放作平聲司馬相如如作上聲
　　三原公詩
三原王端毅公遺事載公巡撫三呉時題一寺壁絶句
云彩鷁西飛日未斜江村兩岸有人家吉祥寺裏梅千
樹不到春來不著花亦宋文貞梅花賦之比
　　杜茶村詩
黄岡杜濬于皇晚號茶村老人少時詠蘇長公堂堂復
堂堂子瞻出峩睂早讀范滂傳晚和淵明詩合肥龔端
毅公酒間常擊節誦之以為二十字説盡東坡一生真
不可及
　　魏文靖公
蕭山魏文靖公詩傳者絶少壬戌冬偶見黄子久畫沙
磧圖一卷卷尾有文靖題詩云江村望極際春明匝地
人家喚欲譍芳草一川潮灧灧嬌鶯隨處柳層層茅茨
逼水通幽島苔徑穿雲接斷塍回首夕陽天末墮老漁
猶自未收罾秀麗可誦
　　板橋詩
白氏集有板橋詩云梁苑城西三十里一渠春水柳千
條若為此路今重過十五年前舊板橋曽與玉顔橋上
别更無消息到今朝今訛作劉夢得而説者疑中山集
不載此詩蓋未考長慶集耳
　　趙松雪書杜集
康熙辛酉六月在慈仁寺市見趙松雪手書杜詩一部
用朱絲欄字作行楷末有新鄭髙文襄公跋云趙文敏
書前人以為上下三千年縱横十萬里都無此書(云云/)
又有管志道跋
　　冶源
司馬文正公詩話載青州劉槩孟節詩昔年曽作瀟湘
客(云云/)槩棄官居野原山今州南四十里臨朐縣有冶
源亦名冶泉有水竹之勝或云歐冶鑄劔之地世為馮
氏别業即文正所謂去人境四十里者也野原蓋冶源
之訛
　　李侍郎
六合李侍郎(敬/)字退菴順治戊戌己亥間予在京師辱
忘年之契論詩文一字不輕放過其詩有云酒醒亭午
後人憶秣陵西𤓰步新添水清明遠送行此例數十句
唐人絶調也有集二十卷手自編剗去留甚嚴甫刻成
而病臨殁戒其子曰我死後二十年始可行世今倏忽
三十年矣其集世竟無知者實
本朝一作手也順治辛丑過揚州予造謁舟中因論近
日布衣詩予舉程嘉燧呉兆公曰終須還他邢昉第一
　　四句詩
祖詠試終南山望餘雪詩云終南隂嶺秀積雪浮雲端
林表明霽色城中増暮寒四句即納卷或詰之詠曰意
盡閆濟美試天津橋望洛城殘雪詩只作得廿字云新
霽洛城端千家積雪寒未收清禁色偏向上陽殘主司
覽之稱賞再三遂唱過二事絶相類題韻皆同
　　僧郢子
僧澄瀚字郢子濟寧人工詩有絶句云昨宵初罷上元
燈又欲看山向秣陵騎馬乘船都不㑹飄然誰識六朝
僧為時所稱
　　歸熙甫帖
歸熙甫與門生王子敬一帖云東坡易書二傳曾求魏
八不與此君殊俗惡乞為書求之畏公作科道不敢祕
也借書雅人事乃亦徇勢力如此且在嘉靖間世風已
爾矣
　　石鼓詩
筆墨閒錄云退之石鼓歌全學子美李潮八分小篆歌
此論非是杜此歌尚有敗筆韓石鼓詩雄竒怪偉不啻
倍蓰過之豈可謂後人不及前人也後子瞻作鳳翔八
觀詩中石鼓一篇别自出竒乃是韓公勍敵
　　坡詩
坡公送蘇伯固五言詩云三度别君來此别真遲暮白
盡老髭鬚明日淮南去酒罷月隨人淚濕花如霧後夜
逐君還夢繞江南路公自注效韋蘇州予云此生查子
詞耳
　　三尺
唐詩空聞明主提三尺宋人云三尺乃歇後語此説非
是予按漢書髙帝紀吾以布衣三尺取天下師古曰三
尺劔也韓安國傳所云三尺亦同而俗本或云提三尺
劔劔字後人所加耳提三尺三字全用班書語安得謂
之歇後
　　出帝論
濮議或問中一段全用五代史晉出帝論故著嘗試論
之曰句正謂出帝論也
　　意盡
祖詠試終南山雪詩(云云/)主者少之詠對曰意盡王士
源謂孟浩然每有製作佇興而就寧復罷閣不為淺易
山谷亦云吟詩不須務多但意盡可也古人或四句或
兩句便成一首正此意
　　魏晉宋詩
予選五言詩於魏獨取阮籍為一卷而别於鄴中諸子
晉取左思郭璞劉琨為一卷而别於三張二陸之屬陶
淵明自為一卷宋取謝靈運為一卷附以諸謝鮑照為
一卷附以顔延之之屬蓋予之獨見如此偶讀嚴滄浪
詩話云黄初之後惟阮公詠懷極為髙古有建安風骨
晉人舍阮嗣宗陶淵明外惟左太沖髙出一時陸士衡
獨在諸人之下又云顔不如鮑鮑不如謝與予意略同
又晉人張陸輩惟景陽殊勝在太沖之下諸家之上傅
𤣥篇什最多而可錄極少如擬北方有佳人云一顧亂
人國再顧亂人家千古笑柄較諸嘉隆七子剿襲古樂
府尤紕謬也
　　文海
淳熙間詔臨安府開文海周益公奏文海乃近時江鈿
編類殊無倫脊莫若委館閣官銓擇本朝文章成一代
之書孝宗然之遂以付吕祖謙書既成上問何以為名
益公乞賜名皇朝文鑑見玉堂雜記按朱子亦有與東
萊論文海書予在淮安𣙜闗日有書賈攜故書求售内
有寫本文海及徐夢莘三朝北盟㑹編二書不果售至
今以為憾
　
　
　
　
　
　
　
　
　
　
　
　
　
　
　
　池北偶談卷十三
欽定四庫全書
　池北偶談卷十四
　　　　　　　　　　　刑部尚書王士禎撰
　　孫氏
陸務觀作孫夫人誌云夫人幼有淑質故趙建康明誠
之配李氏以文詞名家欲以其學傳夫人時夫人方十
餘歳謝曰才藻非婦人事也夫人威敏公沔四世孫李
氏即易安也
　　蘇子美雪詩
往讀退之雪詩龍鳯交横飛及銀杯縞帶之句不覺失
笑近讀蘇子美雪詩有云既以脂粉傅我面又以珠玉
綴我腮天公似憐我貌古巧意裝㸃使莫偕欲令學此
兒女態免使埋沒隨灰埃據鞍照水失舊惡容質潔白
如嬰孩更為噴飰子美詩極為歐陽所推與石曼卿梅
聖俞齊名而其俚惡乃至此何耶子美嘗自言平生作
詩被人比梅堯臣寫字比周越可笑所謂人苦不自知
耳
　　歐陽詞
今世所傳女郎朱淑真去年元夜時花市燈如晝生查
子詞見歐陽文忠集一百三十一卷不知何以訛為朱
氏之作世遂因此詞疑淑真失婦德紀載不可不慎也
　　桃源詩
唐宋以來作桃源行最傳者王摩詰韓退之王介甫三
篇觀退之介甫二詩筆力意思甚可喜及讀摩詰詩多
少自在二公便如努力挽强不免面赤耳熱此盛唐所
以髙不可及
　　􁰉字音
全唐詩話唐詩紀事幷載馬彧贈韓定辭詩云燧林芳
草綿綿思盡日相㩦陟麗譙别後巏􁰉山上望羨君時
復見王喬按字書􁰉音務顔氏家訓云柏人城東北有
孤山闞駰九州志以為舜納於大麓即此山世俗或呼
為宣務山予嘗為趙州佐共太原王邵讀柏人城西門
内碑碑是漢桓帝時縣人為令徐整所立銘云土有巏
務山王喬所仙方知此巏務山也巏字遂無所出務字
依諸字書即旄丘之旄也旄字字林一音忘付反今依
附俗名當音權務耳入鄴為魏收道之收大嘉歎其作
趙州莊嚴寺碑銘云權務之精即謂此也予按此則馬
詩當作莫毫反耳定辭即忠獻曾祖行東坡書此詩乃
云不知何許人豈一時失於考據即
　　二金石録
趙明誠與其婦李易安作金石録其書最傳曾子固亦
集古篆刻作金石録五十卷見子開所撰行狀今元豐
類稿第五十卷所載金石録跋尾僅十五條蓋未竟之
書也曾書在趙前而世罕知者
　　曾子固詩
彭淵才恨曾子固不能詩今人以為口實今觀類稿中
諸篇亦荆公之亞但天分微不及耳若皇甫持正蘇明
允陳同父乃真不能詩也
　　潞公詩
文潞公承楊劉之後詩學西崑其妙處不減温李五言
如雲淡天迷楚樓髙地占秦哀箏兩行雁小字数鈎銀
巷陌三條月池塘十歩春府門初夜閉多少夜遊人(見/山)
(樓/)蘅薄頻牽望楊林久駐鑣香囊徒叩叩雲月自苕苕
翠佩傳情密微波託意遥翩鴻漸髙逝翻恨隔神霄(蘅/臯)
楊栁亭臺暮梨花院落深玉池波湛湛珠幌影沉沉逺思
隨莊蝶春懐怯雍琴萱蘇不蠲忿擁鼻獨清吟(深/院)小檻
風驚葉幽庭露泫柯芳塵千里遠幽恨九逥多螢影穿
簾押蛩聲出砌莎寸心無以寫望月但長歌(秋/夕)七言如
小閣登臨春暮時綺欄飛闥映游絲鶯喧曲檻韓馮樹
蘚晦幽庭貢禹綦閒對碧雲吟桂水狂思長袂宿蘭池
徘徊望斷江邉客采得瑶華寄與誰(登通/山閣)獵徧蘭叢與
桂枝巢居未必有先期靈臺十仞烏隨轉阿閣三重鳯
豈知度栁暗催蟬嘒嘒出雲髙送雁離離漢宫玉樹知
何限爭忍重吟畫扇詩(秋/風)髙樓閒背夕陽登𣺌𣺌長懐
不自勝錦瑟有時聞北里鈿車何日到西陵地寒萱草
猶難種天遠瑶華豈易憑多謝蘇門清嘯客了無塵事
染壺冰(寓/懐)縹帙青箱次第開慨然英氣轉難裁莫言每
事俱長徃須有清風屬後來彈鋏始知皆瑣旅枕戈方
信是雄才平生自信真非薄只是休容楚鴆媒(閲史/有感)蘇
文忠公常稱潞公長律無一字無考據世猶未知其工
妙如此明内鄉李子田撰藝圃集近石門吳孟舉撰宋
詩鈔皆遺潞公予偶讀公集摘録如右
　　地名
容齋四筆載興國宰書稱瀲水有驅䇿云瀲水者彼邑
一水耳郡中未嘗知之近時人自系鄉里多舉其地一
山一水或一古蹟令人茫然不知何地甚有割裂古名
如常州稱南蘭而去陵字江寧稱白鍾蓋合白門鍾山
而各去其一字此何説也又嘗見諸城二士人詩卷一
稱蘇臺一稱秦臺或問之則蘇臺者謂超然臺秦臺謂
琅邪臺耳尤可絶倒
　　王介甫詩
王介甫白鶴吟云白鶴聲可憐紅鶴聲可惡白鶴靜無
匹紅鶴喧無数白鶴招不來紅鶴揮不去長松受穢死
乃以紅鶴故云云當介甫得政變法爭新法者白鶴也
所謂招不來者是也呂惠卿之流乃紅鶴也所謂揮不
去者是也介甫之受穢豈不以惠卿輩耶此老好惡顛
倒至此可憐哉
　　張伯成注杜
懐麓堂詩話云杜律乃張注非虞注宣德初有刋本按
張性字伯成江西金谿人元進士嘗著尚書補傳獨足
翁吳伯慶有輓詩云箋疏空令傳杜律志銘誰與繼唐
碑予在京師曾得張注舊本
　　閻立本畫孝經
閻立本畫孝經圖一卷褚河南書故明大内物後歸孫
北海侍郎(承/澤)家相傳明時東宫出閣例以此圖為賜吳
祭酒梅村(偉/業)詩每見丹青知聖孝累朝家法賜東宫是
也壬戌冬杪於宋牧仲齋見之
　　杜于皇語
康熈三年予與杜于皇(濬/)陳其年(維/崧)輩同在如臯修禊
於冒氏水繪園賦詩或問杜阮亭詩何如答曰興酣落
筆揺五嶽詩成嘯傲凌滄洲又問君詩何如曰但覺髙
歌有鬼神誰知餓死填溝壑
　　吳皇后臨蘭亭
唐文皇後惟宋髙宗最愛蘭亭序常御筆臨賜羣臣至
宫闈亦化之按宋桑世昌蘭亭考云憲聖慈烈皇后嘗
臨蘭亭帖佚在人間咸寧郡王韓世忠得之表獻上驗
璽文知是中宫臨本賜保康軍節度使吳益刋於石時
紹興十七年秋七月丙寅又云太后居中宫時嘗臨蘭亭
山隂陸升之代劉珙春帖子云内仗朝初退朝曦滿翠
屏硯池渾不凍端為寫蘭亭刻吳琚家琚亦善書北固
寺天下第一江山六大字琚筆也劉後村跋髙宗宸翰
云大將韓蘄王髙價得硬黄本以為逸少真蹟馳獻不
知其為椒殿所書也周必大在翰苑時作太皇閣帖子
云筆法似慈皇信哉
　　應璩書語
應璩與滿公琰書云髙樹翳朝雲文禽蔽緑水甚似魏
晉間人五言
　　舞馬
杜詩舞馬既登牀珊瑚鈎詩話云舞馬藉之以榻也朱
翌引樂府雜録云有馬舞者攏馬人著綵衣執鞭於牀
上舞馬蹀躞蹄皆應節是登牀而舞乃馭者而馬應節
於下也二説未知孰是
　　漫興
秀水朱竹垞簡討(彜/尊)云杜詩老去詩篇渾漫與今本皆
訛作漫興非也予考舊刻劉㑹孟本千家注本果皆作
與字趙云躭佳句而語驚人言其平昔如此今老矣所
為詩則漫與而已無復著意於驚人也劉後村集跋陳
教授杜詩補注亦云或信筆漫與云云然近日所刋本
仍作興字略無辨證又云倪雁園(粲/)簡討有宋刻十家
宫詞内王建太平天子朝元日作朝迎日亦新
　　多父敦天馬鼎
祁縣戴楓仲(廷/栻)有多父敦一上有銘云多父作寶敦用
祁睂壽萬年子子孫孫永寶用凡十八字又有天馬鼎
一中凹處作馬鼠形或云吕氏春秋周鼎作鼠令馬履
之據此當是周物
　　祁工部詩
工部主事祁珊洲(文/友)予同年也廣東東莞人嘗知廬江
縣有詩云一夜東風吹雨過滿江新水長魚蝦予每喜
誦之
　　二宋二程
元宋本誠夫與弟褧顯夫文學齊名亦號二宋程端禮
敬叔與弟端學時叔俱以道學著名亦號二程(褧嘗輯/國朝風)
(雅見掲軌光/岳英華序)
　　寇主簿
葉石林詩話載吳縣寇主簿國寶一絶句云黄葉西陂
水漫流籧篨風急滯扁舟夕陽暝色來千里人語雞聲
共一丘語甚工且云寇徐州人嘗從陳無已學予考後
山集有贈國寶二絶句云承家從昔如君少得士於今
孰我先口擬説詩心已解世間快馬不須鞭又有和寇
十一詩十數篇所謂畫樓著燕春風裏楊栁藏鴉白下
東者是也又有贈寇荆山詩蓋寇之字陳又有寇叅軍
集序稱寇氏兄弟曰元老元弼元弼名其仕許州叅軍
蓋國寶諸父云
　　謔對
萊陽姜吏部如須(垓/)南渡後流寓吳郡與徐孝廉昭法
(枋/)友善一日同行閶門市姜顧徐曰桓温一世之雄尚
有枋頭之敗徐應聲曰項羽萬人之敵難逃垓下之誅
相與抵掌大噱市人皆驚
　　后山詩
陳無已平生皈向蘇公而學詩於黄太史然其論坡詩
謂如教坊雷大使舞又有詩云人言我語勝黄語扶豎
夜燎齊朝光其自負不在二公之下然予反復其詩終
落鈍根視蘇黄遠矣任淵云無已詩如曹洞禪不犯正
位切忌死語恐未盡然予獨愛其二律云林廬煙不起
城郭歳將窮雲日明松雪溪山進晚風人行圖畫裏鳥
度醉吟中不盡山隂興天畱憶戴公又白下官楊小弄
黄騎臺南路綠無央含紅破白連連好度水吹香故故
長蹲滑踏青穿馬耳轉危緣險出羊腸熟知南杜風流
在預怯排門有斷章后山集南陽王文莊公鴻儒𢎞治
十二年刻於潞安有公序及魏衍集記元城王雲天社
任淵二序詩十二卷六百七十九首雜文八卷一百六
十九首談叢理究詩話長短句附焉共三十卷
　　賀若
琴曲有賀若最古澹相傳以為宋太宗酷愛宫詞中十
小調子乃隋賀若弼所撰出湘山野錄朱翌猗覺寮雜
記云賀若夷也夷善鼓琴見王涯傳又云東坡序武道
士彈琴云賀若宣宗時待詔即若夷也
　　魚上木
元人竹枝詞云黄魚得上青松樹阿儂始是棄郎時然
本草陶注鰻鱺魚能緣樹食藤花雜俎鯢魚能上樹贊
曰有足若鯢大首長尾其啼如嬰緣木弗墜宋祁方物
略曰魶魚出西山溪谷及雅江狀似鯢有足能緣木
　　秦鏡詩
淄川袁松籬(藩/)孝廉得秦鏡髙念東侍郎為賦詩云河
山歴歴看來空萬古消沉向此中便是秦時明月在可
能還照櫟陽宫興亡轉轂見何頻照膽咸陽跡已陳多
少人間怊悵事金人辭漢鏡辭秦炯如秋水了無塵曾
照阿房宫裏人惟有玉姜今不死蓮花掌上五雲新
　　唐年世總釋
戚光注云唐天祐元年(昭宗天復四年改元朱温/滅帝立哀帝蜀仍稱天復)二年
(蜀天復/五年)三年(蜀天復/六年)四年(蜀天復七年平朱温/簒位稱梁開  元年)五年(晉/岐)
(淮南蜀武/成元年)六年(晉岐/淮南)七年(晉岐吳岐王承制加/淮南楊隆演嗣吳王)八年(晉/岐)
(吳梁蜀永平元/年  乾化元年)九年(晉岐/吳)十年(晉岐/吳)十一年(晉岐/吳)十二
年(晉岐吳年梁/貞明元)十三年(晉岐吳年蜀/通正元)十四年(晉岐吳元/蜀天漢)
(年漢乾/亨元年)十五年(晉岐吳年蜀/光天元)十六年(晉岐乾吳武義元/年蜀  徳元年)
十七年(晉/岐)十八年(晉岐龍吳武義元/年梁  德元年)十九年(晉/岐)同光元
年(晉莊宗復唐改/元岐尋内屬)二年三年天成元年(明宗五改元吳/越寶正元年)
二年(吳乾貞/元年)三年(漢大有/元年)四年(吳太和/元年)長興元年二年
三年四年應順元年(閔帝立遇弑末/帝立改元清泰)清泰二年(吳天祚/元年蜀)
(明德/元年)三年(石敬瑭因契丹立號晉天福/元年自天祐至是三十三年)昇元元年(烈祖/即位)
(古今之亂唐未絶天故清泰方絶昇元已/建天命人心無改也孰謂五季無君哉)二年(蜀廣政/元年)
三年(閩永慶/元年)四年五年六年(漢光天/元年)七年(元宗立改元/保太  殷天)
(德元年漢/乾和元年)保大二年(晉開運/元年)三年四年五年(晉/亡)六年(漢/乾)
(祐元/年)七年八年(漢/亡)九年(周廣順/元年)十年十一年十二年(周/顯)
(德元/年)十三年十四年十五年(北漢天/㑹元年)中興元年(再改交/泰元宗)
(十六年始奉周顯徳年去帝號德自昇元至是三十二/年天祐至是則五十五年自武  至是三百四十二年)
(矣使元宗能安天命事大國以右宗祀/周能世敦王道叨賔之則三代之意也)周顯德六年(元/宗)
(十七年己未/周命城金陵)七年(元宗十八年庚/申宋建隆元年)宋建隆二年(元宗十/九年辛)
(酉元宗殂後主即位仍奉/其正朔宋又始稱詔於唐)三年(後主二/年壬戌)乾德元年(後主/三年)
(癸/亥)二年(後主四/年甲子)三年(後主五/年乙丑)四年(後主六/年丙寅)五年(後主七/年丁夘)
開寶元年(後主八/年戊辰)二年(後主九/年己巳)三年(後主十/年庚午)四年(後主/十一)
(年辛/未)五年(後主十二/年壬申)六年(後主十三/年癸酉)甲戌歲(後主十四/年宋開寶)
(七/年)乙亥歲(後主十五年祖宋開寶八年後主城陷被執/唐亡  自烈  至是三主凡三十九年自髙)
(祖至是凡三百五十九年殷周革命而把宋國/後周隋之世梁猶祀焉宋之君度不逮世宗矣)
　　左傳竒文
左傳竒文以上叛下亦曰叛如王叛王孫蘇是也男子
喪妻亦曰寡崔杼生成及疆而寡是也男亦曰媵以井
伯媵秦穆姬是也公羊謂昭公欲弑季氏則以上殺下
亦可曰弑
　　牛耳
盟用牛耳卑者執之尊者蒞之鄟澤之盟衞侯請執牛
耳發陽之役衞石魋蒙之盟魯孟武伯皆小國執牛耳
惟鄫衍之役吳以大國執之不合盟禮故孟彘不從
　　春秋諡
春秋諡有三字者衞之貞惠文子是也有生賜者衞侯
之於北宮貞子析朱成子是也有出奔而仍得諡者臧
武仲中行文子是也有作亂被誅而仍得諡者崔武子
欒懐子是也(困學紀聞云衞侯賜北宮喜諡曰貞子析/朱成諡曰成子是人臣生而諡也魏明帝)
(時有司奏帝制作興治為/魏烈祖是人君生而諡也)
　　左傳引尚書
左傳引尚書以禹謨作夏書僖二十四年地平天成文
七年戒之用休襄三年成允成功二十六年與其殺不
辜哀十八年官占惟能蔽志皆大禹謨也臯陶謨亦作
夏書莊八年臯陶邁種德臯陶謨也此二篇今虞書以
太甲作夏書昭十年欲敗度太甲篇也今實商書以洪
範作商書文五年沈潛剛克襄三年無偏無黨皆洪範
也今實周書雖古今叙書或有不同而太甲之為夏書
尤不可解
　　旂音
劉貢父詩話云司馬君實論九旗之名旗與旂相近緩
急何以區别小雅庭燎夜向晨言觀其旂左傳龍尾伏
辰取虢之旂當為芹音耳康熈己未
御試博學鴻儒施愚山侍講(閏/章)卷閣擬一等
上親閲定名第以旗字押韻偶誤書旂遂改置二等亦
由施素讀二字不甚分别故也
　　白蓮詩
陸魯望白蓮詩無情有恨何人見月白風清欲墮時語
自傳神不可移易苕溪漁隱乃云移作白牡丹亦可謬
矣予少時在揚州過露筋祠有句云行人繫纜月初墮
門外野風開白蓮
　　襲勗華鰲
襲勗字克懋一字懋卿章邱人少貧牧豕年三十始補
諸生時邑中李太常伯華袁西野(崇/冕)方尚金元詞曲勗
謂傷雅道獨與濟南殷正甫李于鱗許殿卿為古文辭
相友善年六十以歲貢仕江都縣訓導遷威寧教諭開
平衞教授歸五年卒所著有懋卿集太極圖解性命辨
劉尚書白川稱為朱元晦功臣王伯安諍友云勗父彪
嘗以輸租詣京師見遺錢百緡於道輦載而馳及前遺
錢者付之徑去華鰲字空塵亦章邱人御史珩之孫邑
諸生妙於繪事落筆輒題其上曰空塵詩畫人丐之畫
輒瞪目不應當其意得迥出筆墨蹊徑之外詩亦如之
五言尤超詣題王仁甫卜築云大隱不在山出處乃適
意送呂中甫山人云秋老畱紅葉風輕轉白蘋宿惠上
人院云愛此疎林月兼之一磬清孤坐云雨霽聞啼鳥
風停數落花過楊九山川上居云罏頭畱宿火花徑閉
秋雲人以擬浩然微雲疎雨之句鰲亦滄溟友予少見
其集今無從購矣鰲姓字亦見楊升菴集勗有寄滄溟
絶句云瓜田十畞濟城東雲外青山小苑通流水桃花
迷處所㡬家春樹暮煙中鰲睡起自述云槐午睡方熟
息肩者稚子老妻撼繩牀飯熟呼不起不能工磬折髮
亂無人理我懶我自知不要旁人喜
　　袁崇冕(附髙應玘/)　(張國籌/)　(張自慎/)
袁崇冕字西野進士弼之子兄公冕弟軒冕皆用科第
起家崇冕獨以布衣終工金元詞曲所著春遊秋懐諸
曲足叅康王之座與李中麓唱酬王渼陂曰雅俗相兼
渢渢有餘音楊方城曰神聖工巧元人之儔中麓曰金
石之音𤣥黄之色其為名流擊賞如此嘗有客以黄鶯
學畫睂詞謁李太常坐客皆言佳西野後至太常曰翁
素負知音試擇佳句㡬何予已有定評西野目畢應聲
曰止起五字是詞家語餘無足取太常展手示之云止
未老已投閒一句客皆大笑歎服同時有髙應玘者中
麓弟子亦工詞曲以貢仕為元城丞見知王元美魏懋
權所著有醉鄉歸田諸稿其北門鎖鑰雜劇論者以為
詞人之雄又有張國籌者以貢仕為行唐知縣善金元
詞曲所著有脱穎茅廬章臺栁韋蘇州申包胥等劇在
袁西野李中麓伯仲間皆章邱人與太常同時又有張
自慎者字敬叔商河人遊中麓之門著金元樂府三十
餘種太原萬伯修曰北曲一派海内索解人不得眼中
獨見張就山耳就山自慎别號也
　　王魯翁篆
宋穆賓廷秀墓在女郎山之陽有石表一王壽卿魯翁
撰文并篆書有黄山谷贊云見魯翁用筆可以酒酹陽
冰之墓云云今移置文昌祠中
　　朱文公書
朱文公與徐賡載書云放翁詩讀之爽然近代唯見此
人為有詩人風致如此篇初不見其著意用力處而語
意超然自是不凡令人三歎不能已近報又已去國不
知所坐何事恐只是不合做此好詩罰令不得做好官
也文公於詩頗邃故能識放翁詩佳處洛陽劉文靖公
謂李杜只是酒徒真孟浪語
　　三傳
元盛庶齋如梓老學叢談云蕭何傳不言律令李邕傳
無一字及筆札五代劉昫傳不書修唐史
　　辛髙陸
陸放翁晚年為韓侂胄作南園記為世所譏然當時文
士實不止此辛稼軒詞用司馬昭假黄鉞異姓真王故
事髙似孫獻詩九章每章用一錫字皆一時名人又葉
紹翁四朝聞見錄云莆陽陳讜文士也輸靈壁石以壽
韓刻金字於石至稱之曰我王
　　陳宣慰詩
元陳伯通宣慰雲中人跛而眇自述云肢傷一體婁師
德目眇三分李雁門先兄西樵吏部甲辰歲以磨勘事
下西曹鍛鍊良苦兄談笑賦詩有句云縱跛尚如習鑿
齒有腸終類佛圖澄較陳句又勝之
　　聯句
聯句有人各賦四句分之自成絶句合之仍為一篇謝
朓范雲何遜江革輩多有此體頃見朱太史騰笑集中
有古藤書塢送吳徴君魏上舍聯句甚得齊梁之意今
錄於此握手古藤下秋深旅愁積歸來西溪旁猶及種
春麥(吳/雯)我亦袖輕鞭明發辭紫陌倦鳥不同飛各自張
旅翮(魏/坤)二子澹雅才肯為時俗役英詞迭相應如以桐
扣石(陸嘉/淑)栁塘水潨潨蒲坂山驛驛改歲君到時古藤
花滿格(查嗣/璉)大房一斗泉釀酒冰雪白酒熟君不來落
花良可惜(朱彝/尊)益都董楠字孟才工部尚書可威之叔
也常撰古今聯句詩集六卷與張之象回文類聚皆不
可少之書
　　人參詩
人葠詩昔人甚少前已言之適讀唐詩紀事又得段成
式求人葠詩云少賦令才猶强作衆醫多失不能呼九
莖仙草真難得五葉靈根許惠無周繇遺柯古人葠詩
云人形上品傳方志我得真英自紫團慙非叔子空持
藥更請伯言當細看又髙麗采參讃云三椏五葉背陽
向隂欲來求我椵樹相尋椵音賈葉似桐
　　湖湘詩
髙念東侍郎(珩/)以康熈戊申奉
命祭告南岳在湖湘間有詩數百篇予喜其絶句錄之
如行人到武昌已作半途喜那識武昌南煙水五千里
未入衡州郭先看衡州城城門垂薜荔大抵似巴陵綠
淨不可唾此語足千古天水澹相涵中有數聲櫓花放
不知名稻秀猶能長芳草隱清流但聽清流響兩岸層
層嶂孤城面面山横襟憑一葉睥睨洞庭間幾月舟行
乆今朝倦眼開千峯翔舞處一片大江來南岳雲中盡
東流海上忙他年圖畫裏著我在瀟湘芋火夜經聲悲
喜寒巖寺宰相世間人何與山僧事磨甎竟不成磨銅
何不可寄語馬大師努力菴前坐髙又有送人詩云故
園小圃又東風杏子櫻桃次第紅明日春明門外路清
明消遣馬蹄中
　　劉綺莊著書
丹鉛錄極稱唐劉綺莊桂楫木蘭舟楓江竹箭流一篇
其詩果不減太白升菴博雅亦未詳綺莊何許人也按
吳中人物志劉綺莊崑山尉研窮古今博考傳記作類
書一百卷號崑山編其平生著作最夥而所傳祇此一
詩可惜也
　　詩使本朝事
或謂作詩使事必用六朝已上為古此説亦拘墟不足
信要之唐宋事須選擇用之不失古雅乃可如劉後村
詩専用本朝故實畢竟欠雅如鍊句豈非林處士鬻書
莫是穆參軍艱虞夷甫方謀窟老懶堯夫少出窩未愛
潘郎呼作友便教米老拜為兄山房惜未從公擇書局
聞曾擬道原立志如歐母生兒似富公野人只識羮芹
美相國安知食筍甘(自注富/鄭公事)事先白傅求閒後銜似温
公約史年公閒去伴种司諫我懶思尋靖長官清於坡
老遊杭市儉似乖厓在劔州軍皆歌范老民各像乖厓
賈董竒才無地立歐蘇精鑒與人同安知李廌揮門外
不覺劉幾入彀中此類數十聨皆宋事也後見後村四
六亦然
　　樂天論詩
樂天作劉白倡和集解獨舉夢得雪裏髙山頭白早海
中仙果子生遲沈舟側畔千帆過病樹前頭萬木春以
為神妙且云此等語在在處處應有靈物䕶之殊不可
曉宜元白於盛唐諸家興象超詣之妙全未夢見
　　樊川集
予舊藏杜牧之樊川集二十卷後見徐健菴(乾/學)所藏宋
版本雕刻最精而多數卷考後村詩話云樊川有續别
集三卷十八九皆許渾詩牧仕宦不至南海别集乃有
南海府罷之作甚可笑
　　朱新仲詩
南宋朱舍人翌字新仲著猗覺寮雜記凡四百餘條言
甚博辨劉後村嘗稱其讀杜詩云縱之逼説劔收之入
檀弓二句未經他人道過
　　人名字音
崑山顧寧人(炎/武)詩有云落日江頭送伍員秋風壠上别
徐君偶來圯上逢黄石便向山中禮白雲竊疑員字舊
作王問切唐人語曰令君四俊苗呂崔員是也後見吳
曾引春秋左氏傳伍奢子員陸德明釋文音云平聲乃
知顧詩用韻有據又如馬援援字作延絹切無作平聲
者宋王景文詩云直翁(謂史/相浩)自了生平事不了山隂陸
務觀放翁見之笑曰我字務觀乃去聲如何把做平聲
押了此雖謔語亦可為用字不詳出處者戒(貞觀年號/及陸務觀)
(俱去聲今人/皆讀平聲)
　　心太平菴硯
有漁於道士洑者得一硯八角製作古雅背鐫心太平
菴字蓋陸放翁故物也和州項副使得之今歸淄川畢
載積州守(際/有)
　　唐舍人詩
亡友唐耕塢(允/甲)宣城人故明中書舍人工楷法詩最清
婉嘗有句云殘花野蕨圍荒砦破帽疲驢避長官蓋本
徐文長詩疲驢狹路愁官長破帽殘衫拜孝陵然宋王
君玉已云疾風甚雨青春老瘦馬疲牛綠野深
　　未央宫銅奩
順治中渭南漁人於渭水中得秦時未央宮香奩一具
銅綠如鸚鵡毛可愛溧陽狄秋水(敬/)為潼關道兵備副
使得之副使子億予辛未所取士今官翰林
　　唐人工書
唐人留意書學即不以書名者往往有歐虞顔栁風氣
蘇絳作賈島墓誌云善攻筆法得鍾張之奥元王惲玉
堂嘉話云李陽冰篆二十八字後有韋處厚李商隱題
商隱字體絶類黄庭經然賈李不以書名予在京師所
見元人諸題跋字畫多工過今人甚逺
　　徐豐厓論詩
海鹽徐豐厓(咸/)詩談云本朝詩莫盛國初莫衰宣正至
𢎞治西涯倡之空同大復繼之自是作者森起於今為
烈當時前輩之論如此蓋空同大復皆及西涯之門乃
撰列朝詩選者力分左右袒長沙何李界若鴻溝後生
小子竟不知源流所自誤後學不淺
　　商喜畫
京師外城西南隅聖安寺寺殿有商喜畫壁康熈庚申
冬髙念東刑侍將歸淄川予與施愚山宋牧仲諸詞人
飲餞於寺共為聨句五十韻牧仲有句云畫壁商喜留
按崑山劉璋圭甫明書畫史商喜善畫山水人物畫虎
得勇猛之勢今大西天經厰殿壁龍神及大軸文殊普
賢變相亦喜筆喜宣德中授錦衣衛指揮牧仲云内官
誤也(西華門内𤣥都勝境在𢎞仁寺/西有元人劉蘭塑三清像甚竒)
　　毛傳如紀事
孔文谷序唐詩紀事云詩三百篇毛傳蓋其紀事今為
考亭所絀欲究遺經當必考之云云實名通之論宋王
得臣麈史云關雎后妃之德也葛覃后妃之本也此一
句孔子所題其下乃毛公發明之言耳其以為子夏所
傳必有授受之自惜世逺莫得而見也升菴引朱子白
鹿洞賦有曰廣青衿之遺問樂菁莪之長育或舉以為
問先生曰舊説亦不可廢然則考亭之盡去小序終亦
有不自安於心者乎歐陽子作詩本義其序問篇云毛
詩諸序與孟子説詩多合故吾於詩常以序為證惟周
南召南失者類多隨而正之歐陽子所見豈出朱子下
也
　　讀書臺
濟南近有人耕田間掘得讀書臺三字石刻按此為宋
侍郎張公掞讀書處蘇文忠公書也見元遺山濟南行
紀
　　漢甆銀槎
宋荔裳(琬/)觀察藏漢甆盞二内有魚藻文云在秦州時
耕夫得之隗囂故宮中吾兄西樵為作歌又有元人所
造銀槎最竒古腹有文曰至正壬寅吳門朱華玉甫製
華玉號碧山武塘人見陶南村輟耕錄
　　灌嬰廟瓦
吉水李梅公侍郎(元/鼎)有硯五瓣如梅花狀質如黄玉雜
翡翠丹砂之色纍纍墳起云是灌嬰廟瓦一時文士多
賦之故友鄒程村(祇/謨)作硯考引洪文敏容齋隨筆灌瓦
硯銘為證
　　諸國墨
元人陸友友仁墨史載外國製墨髙麗貢墨猛州為上
順州次之其文曰平鹵城進貢或曰順州貢墨或曰猛
州貢墨李公擇遺東坡墨半丸其印文曰張力剛云得
之髙麗使者魏泰道輔云新羅墨有蠅飲其汁立死常
戒人和藥勿用新羅墨日本墨遍肌印文如柿蒂形陸
子履奉使契丹得墨銘曰陽巖鎮造者其國精品滕子
濟有墨一大笏為龍鳯之文面曰鎮庫萬年不毁又西
域僧為蘇太簡言彼國有佳墨中國不及是雞足山古
松為之金有劉法字彦矩常山人自製墨銘曰栖神巖
造楊文秀金時以善墨聞其法不用松炬而用燈煤子
彬傳其法以授耶律文正楚材文正授子鑄造一萬丸
銘曰玉泉萬笏
　　中山狼傳
中山狼傳見馬中錫東田集東田河間故城人正德間
右都御史康德涵李獻吉皆其門生也按對山集有讀
中山狼傳詩云平生愛物未籌量那記當年救此狼則
此傳為馬刺空同作無疑今入唐人小説亦如天祿閣
外史之類
　　三劔
孫北海(承/澤)家藏三劔其一銅劔長尺餘有鳥篆十字云
吳季子之子保之永用劔篆甚竒古其一玉劔長尺有
二寸博三寸中鑿一孔剡其上若芒刃云有人得之成
湯墓中其一魚腸秀水朱處士彛尊云疑鄭康成所謂
大琰者也考之桃氏作劔未聞攻玉玉劔之載於六經
者無之遂定以為圭因作釋圭
　　司馬相如
錢編修宫聲(中/諧)有司馬相如小玉印因憶元陸友仁得
衛青玉印翰林虞伯生諸公皆有詩友仁因著印史按
衛宏曰秦以前民皆以金玉為印唯其所好自秦以來
唯天子之印稱璽又以玉羣臣莫敢用按此宏説或不
然又後世謂詔令為璽書按國語襄公在楚季武子取
卞使季冶逆予之璽書注云古者大夫之印亦稱璽
　
　
　
　
　
　
　
　
　
　
　
　
　
　池北偶談卷十四
欽定四庫全書
　池北偶談卷十五
　　　　　　　　　　　刑部尚書王士禎撰
　　文俶本草
寒山趙凡夫子婦文俶字端容妙於丹青自畫本草一
部楚詞九歌天問等皆有圖曲臻其妙江上女子周禧
得其本草臨倣亦入妙品禧弟子姚亦江隂人美而艶
作畫得俶遺意癸辛雜識云至元斥賣内府故書於廣
濟庫有出相彩畫本草一部極竒又於杭太廟前尹氏
書肆見彩畫三輔黄圖一部極精妙此亦其類也文㸃
字與也文肅公孫俶從姪也畫有衡山家法亦善花卉
汪編修(琬/)贈之詩云君家道韞擅才華愛寫徐熈没骨
花曾向兒時窺指訣筆端桃萼一枝斜
　　寒碧琴記
南昌王于一猷定作寒碧琴記云昔子瞻為登州司戶
叅軍子由省之㩦琴遊大海舟覆琴墮海後髙麗人得
之獻其王王知為蘇氏物也藏之數百年迨明崇禎間
髙麗困於兵請援遣總兵某帥師救之瀕行贈以琴琴
遂復還中國按東坡年譜元豐八年乙丑五月復朝奉
郎知登州到郡才五日即以禮部郎官召作别登州舉
人詩有五日匆匆守之句公未嘗為司户叅軍且到郡
非乆即召少公亦未嘗省公於登也崇禎間亦未嘗遣
師援髙麗于一好竒誕每為人欺多此類
　　國風圖
南宋馬和之侍郎常寫毛詩進御畫家稱其行筆飄逸
時人目為小吳生又云善畫人物佛像山水效吳裝務
去華藻自成一家髙孝兩朝深重其畫每親書三百篇
令和之圖寫戊申歳在京師得其畫檜風羔裘素冠萇
楚匪風四章每幅書本詩於後楷法殊妙有御府圖書
　　耿夫人詩
吾邑耿侍御省亭(鳴/世)妻徐氏都御史華平(庭/柏)之母也有
賢行能文章兵後失其集僅傳寄子詩云家内平安報
爾知田園歳入有餘資絲毫不用南中物好做清官答
聖時有德之言與撚脂弄粉者迥異
　　朱文公書
益都髙木王(梓/)予從女兄之夫博雅君子也常遺予晦
翁墨蹟一卷詩云風雪集歳宴揜關聊自休今晨展遐
眺倚此寒幽巖(顛倒/一字)同雲暗空室皓彩迷林丘崩奔小
澗歇飛舞增綢繆仰看鸞鶴翔俯視江漢流乾坤有竒
變澒洞驚兩眸三酌不自温倚杖空㝠搜悲歌動華薄
璀璨忽滿裘向來一杯酒浩蕩千里遊亦復有兹賞㣲
言寄清酬解㩦今幾許光景逝不留懐人𦕈山嶽省已
紛愆尤對此竒絶境一懽生百憂茫然發孤詠逺思誰
能收雪中與林擇之祝弟登劉園之宴坐巖有懐南嶽
舊遊賦此呈擇之屬和幷寄敬夫兄乾道三年冬十二
月上浣新安朱熹奉寄時燈下走筆右詩蓋書寄南軒
者昔人謂先生字學曹公今此書正類東坡先生卷首
有柯敬仲題字後有歐陽圭齋及大梁班彦功跋(彦功/元人)
(善詞/曲者)
　　竹枝
昔人謂竹枝歌詞雖鄙俚尚有三緯遺意山谷聞人歌
劉夢得竹枝歎曰此奔軼絶塵不可追也夢得後工此
體者無如楊廉夫虞伯生他如黄土作墻茅蓋屋庭前
一樹紫荆花黄魚上得青松樹阿儂始是棄郎時等句
皆入妙近見彭羨門(孫/遹)嶺南竹枝深得古意詩云木棉
花上鷓鴣啼木棉花下牽郎衣欲行未行不忍别落紅
没盡郎馬蹄妾家谿口小逥塘茅屋藤扉蠣粉墻記取
榕隂最深處閒時來過喫㯽榔半年水宿半山居冬採
香根夏採珠珠好須從蚌中覔香燒還仗博山鑪又山
隂徐緘竹枝云勾踐城南春水生水中鬭鴨自呼名伯
勞飛遲燕飛疾郎入城時儂出城亦本色語也
　　徐氏
廣陵徐氏女子(元/端)工填詞有入李易安之室者如珠簾
輕掲憔悴憐黄葉忽憶小亭人乍别正是重陽時節
當初一段清秋平分兩地離愁試向西風寄問知他還
似儂不　起來慵向糚臺倚亂綰凌雲髻歸期曾説栁
青時鎮日懨懨只是惱春遲　小園昨夜西風劣笑落
漫天雪侍兒佯笑捲簾紗却道玉梅已放滿枝花　獨
坐數歸期花影重重日影低無計徘徊思好句支頥除
却春愁没箇題閒門倚畫樓西芳草青青失舊堤猶記
當時人去處依依紅杏花邊卓酒旗(自注白詩揺膝/支頥學二郎)看
西風吹起滿庭碎葉閉珠戸獨坐還怯窻外芭蕉㸃㸃
做盡凄切禁不住芳心欲折　殘燈挑盡隱隱半明半
滅羅衾祇借香温熱今夜裏這愁腸勝似離别寛褪了
裙兒幾摺
　　婦人經濟
葉石林每令諸子女兒婦列坐説春秋近日武林黄夫
人顧氏名若璞所著臥月軒文集多經濟大篇有西京
氣格常與婦女宴坐則講究河漕屯田馬政邊備諸大
計副笄中乃有此人亦一竒也
　　打毬詩
三朝北盟㑹編載徽宗北狩至真定金人髙㑹擊毬請
帝賦詩詩曰錦裘駿馬曉棚分一㸃星馳百騎奔奪得
頭籌須正過休令綽撥入斜門揮麈餘話載道君禋祀
禮成再賜太師暹字韻詩云歸問雪中誰詠絮冥搜花
底自廵簷佳句也
　　黜朱梁紀年圖
長洲宋既庭(實/穎)作黜朱梁紀年圖論其義嚴正略云王
莽不得為新安祿山不得為燕全忠豈獨得為梁乎且
其時移檄興復唐室者有晉岐蜀淮南四國或為唐之
臣子或為唐之賜族則唐實未嘗亡也今黜朱梁紀年
而以晉岐淮南之稱天祐者為主始於天祐四年至後
唐莊宗同光元年而止亦春秋書公在乾侯之義也圖
考
唐昭宣光烈孝皇帝
(甲/子)天祐元年　　(乙/丑)天祐二年　　(丙/寅)天祐三年
(丁/夘)天祐四年　　夏四月朱全忠僭稱皇帝偽國號梁
　　　　　　　偽年號開平廢唐帝為濟隂王淮南
　　　　　　　四川移檄興復唐室
(戊/辰)晉岐淮南稱天祐五年　　春正月晉王李克用卒
　　　　　　　子存勗立　朱全忠弑昭宣帝　夏
　　　　　　　五月晉王伐偽梁夾寨破之
(己/巳)晉岐淮南天祐六年　　六月偽梁劉知俊奔岐岐
　　　　　　　遣劉知俊伐偽梁靈州大敗梁人
(庚/午)晉岐淮南天祐七年　　偽梁遣兵襲鎮州取深冀
　　　　　　　鎮定推晉王為盟主晉遣兵救之
(辛/未)晉岐吳天祐八年　　偽梁改號乾化　晉王伐偽
　　　　　　　梁軍於柏鄉大破之
(壬/申)晉岐吳天祐九年　　春正月晉王及鎮定之兵伐
　　　　　　　幽州二月朱全忠救之大敗而還六
　　　　　　　月朱全忠為子友珪所殺
(癸/酉)晉岐吳天祐十年　　二月朱友貞殺友珪而自立
(甲/戌)晉岐吳天祐十一年
(乙/亥)晉岐吳天祐十二年　　朱友貞改偽年號曰貞明
(丙/子)晉岐吳天祐十三年
(丁/丑)晉岐吳天祐十四年
(戊/寅)晉岐吳天祐十五年
(己/卯)晉岐吳天祐十六年
(庚/辰)晉岐吳天祐十七年　　朱友貞改偽年號曰龍德
(辛/巳)晉岐吳天祐十八年
(壬/午)晉岐吳天祐十九年
(癸/未)晉岐吳天祐二十年　　晉王李存勗建國號曰後
　　　　　　　唐改元同光　冬十月唐主入大梁
　　　　　　　朱友貞自殺　唐毁偽梁宗廟廢朱
　　　　　　　温朱友貞為庶人
後唐莊宗光聖神閔孝皇帝
(甲/申)同光元年
　　尤悔菴樂府
吳郡尤悔菴(侗/)工樂府嘗以臨去秋波那一轉公案戲
為八股文字
世祖見而喜之其所撰樂府亦流傳禁中
世祖屢稱其才既而
世廟升遐尤一為永平推官以細故罷去歸吳中時時
以樂府寓其感慨所作桃花源黒白衛二傳竒尤為人
膾炙予嘗寄詩云南苑西風御水流殿前無復按梁州
凄凉法曲人間遍誰付當年菊部頭猿臂丁年出塞行
㶚陵醉尉莫相輕旗亭被酒何人識射虎將軍右北平
尤為泣下康熈己未尤以召試入翰林為檢討(近見江/左黄九)
(煙周星作怎當他臨去秋波那/一轉制義七篇亦極游戲之致)
　　孫樵論史
孫樵云史家紀職官山川地理禮樂衣服宜直書一時
制度使後人知某時如此某時如彼不當以秃屑淺俗
則取前代名品以就簡絶此病在唐人已有之近日艾
千子訾謷滄溟弇州本此非創論也
　　小樂府
楊廉夫自負其五言小樂府嘗云七言絶句體人易到
吾門章木能之古樂府不易到吾門張憲能之至小樂
府二三子不能惟吾能之耳向見吾友孫處士豹人(枝/蔚)
數章頗竒略記於此蕭儼向舒州君王怒未休樓髙苦
無井不及景陽樓又置酒宣華苑嘉王好酒悲韓昭方
用事涕淚莫輕垂
　　史筆
陳同甫作忠臣傳以武庚為忠臣孝子之首孫可之作
西齋錄發凡起例大義凛然惜其書不傳於後世是古
今一大缺陷事
　　詩地相肖
范仲闇(文/光)在金陵嘗云鐘聲獨宜著蘇州用唐人姑蘇
城外寒山寺夜半鐘聲到客船如云聚寶門外報恩寺
豈非笑柄予與陳伯璣(允/衡)論此因舉古今人詩句如流
將春夢過杭州滿天梅雨是蘇州二分無頼是揚州白
日澹幽州黄雲畫角見幷州澹煙喬木隔綿州曠野見
秦州風聲壯岳州風味各肖其地使易地即不宜若云
白日澹蘇州或云流將春夢過幽州不堪絶倒耶
　　記觀宋荔裳畫
庚戌七月予寓公路浦萊陽宋荔裳(琬/)北上過予所㩦
名畫甚夥因得縱觀最竒者為郭河陽枯木劉松年羅
漢(上有御府圖書/皇妹圖書各一)趙松雪百馬圖黄子乆浮嵐暖翠圖
文徵仲松泉髙士圖又元孤雲處士主振鵬畫維摩不
二圖一卷甚竒妙楷法類趙承㫖自記云至大元年二
月初一日拜珠集賽第二日隆福宮花園山子上西荷
葉殿内臣王振鵬特奉仁宗皇帝潛邸聖㫖臨金馬雲
卿畫維摩不二圖草本又云至大戊申二月仁宗皇帝
在春宮出張子有平章所進故金馬雲卿繭紙畫維摩
不二圖俾臣某臨於東絹更叙説不二之因某謹按釋
典有云(維摩詰/所説經)故唐僧皎然詩云禪女來相試將花欲
染衣禪心定不起還捧舊花歸東坡有坐上戴花詩云
結習漸消留不住却須還與散花天又云毗耶居士談
空處結習已空花不墜試敎天女御鉛華千偈瀾翻無
一語又云要令臥疾致文殊又臂痛謁告詩云小閣低
窻晏臥温了然非嘿亦非言維摩未病吾真病誰識東
坡不二門又維摩塑像詩云當其在時或問法俛首無
言心自知杜工部題顧愷之畫維摩像云虎頭金粟影
神妙獨難忘又東坡題石恪畫維摩云試觀石子一處
士麻鞋破帽露兩肘能使筆端出維摩神通又過維摩
詰某詳觀馬雲卿所作維摩不二圖筆意超絶似亦悟
入不二門豈非神通過於摩詰者乎某當時奉命臨摹
更為修飾潤色之圖成幷書其概略進呈因得摹本珍
藏暇日展玩以自娛也東嘉王振鵬又丁南羽畫師利
像亦竒按元史以功臣穆呼哩赤老温博爾忽博爾术
四族世領集賽之長集賽猶言更番宿衛也
　　皇甫湜評韓文
韓吏部文章至宋始大顯其在當時皇甫湜號為知公
者然其諭業一篇備論諸家之文不過曰韓吏部之文
如長江萬里一道衝飇激浪瀚流不滯然而施之灌溉
或爽於用若有㣲詞反不如李北海賈常侍沈諫議之
流無貶詞也若天不生歐公則公之文幾湮没而不彰
矣按持正此文出自袁昻書評後世敖陶孫王弇州諸
家文評詩評皆仿之
　　朝鮮詩
鄒平張尚書華東公(延/登)刻朝鮮使臣金尚憲叔度朝天
錄一卷詩多佳句略載於此曉發平島云三秋海岸初
賔雁五夜天文一客星初至登州云南商北客簇沙頭
畫鷁青簾幾處舟齊唱竹枝聨袂過滿城明月似揚州
蓬萊閣云橋石已從秦帝斷星槎惟許漢臣通登州次
吳秀才韻云澹雲輕雨小姑祠菊秀蘭衰八月時水城
夜景云五更殘月水城頭詠史何人獨艤舟不向東溟
覓歸路還依北斗望神州夜坐聞擊柝云擊柝復擊柝
夜長不得息何人寒無衣何卒饑不食豈是親與愛亦
非相知識自然同袍義使我心肝惻九日云黄縣城邊
落日朱橋驛裏重陽菊花依然笑客鬢髮又度秋霜東
方曼倩里云夜開宣室儼珠旒執戟郎官走綠鞲首䑕
轅駒俱碌碌漢庭綱紀一俳優早春云水際城邊野馬
飛漸聞宮漏晝間稀東風日日蘼蕪綠塞北江南總憶
歸王灘流水繞江涯江上松林是我家昨夜夢尋烏石
路山前山後早梅花
　　勞山説
勞山在萊州府即墨縣境中崑山顧寧人(炎/武)序勞山圖
志曰自田齊之末有神仙之論而秦皇漢武謂真有此
人在窮山巨海之中於是八神之祠遍於海上萬乘之
駕常在東萊而勞山之名由此起矣山皆亂石巉巖下
臨大海偪仄難度其險處土人猶罕至焉秦皇登之是
必萬人除道百官扈從千人擁輓而後上也五榖不生
環山以外土皆疎瘠海濵斥鹵僅有魚蛤亦須其時秦
皇登之必一郡供張數縣儲偫四民廢業千里驛騷而
後上也於是齊人苦之而名曰勞山也楊太史(觀/光)致知
小語曰山祖崑崙起自西北勞山居東南為中國山盡
處行逺而勞所以名也二説未知孰是以理揆之顧説
為長(顧近寄所著日知錄内辨/勞山三則又與前説不同)
　　敬一主人詩
鎮國公敬一主人諱國鼒居瀋陽以庚戌七月薨於京
師性淡泊如枯禪老衲好讀書善彈琴工詩畫精曲理
樂與文士遊處常見其仿雲林小幅筆墨淡逺擺脱畦
逕雖士大夫無以踰也有恭壽堂詩一卷頗多警䇿今
略錄數篇登醫無閭山觀音閣云平生愛邱壑歴勝恣
登眺醫閭夙所期兹焉愜懐抱鳥道薄層雲盤紆凌樹
杪繫馬憩中林拂石坐荒草野衲候柴荆朱顔髪皓皓
問渠來何時云在此山老修嶺逸驚麏斜陽忽歸鳥古
洞駕長虹細泉屢廻繞亭亭堦下松百尺參青昊杔根
獲斯地子落無人掃逶迤度幾峯下瞰羣山小曠然豁
心目頓覺離紛擾再上白雲關萬象咸可了石門破蒼
靄返景墮空杳煙霞情所鍾登渉險亦好大海面巖岫
波光動林表自古逓相傳其中有蓬島安期與羨門往
事終緬邈滉瀁失端倪氣色變昏曉豈識天地心物理
費探討泠然此遊豫何用心悄悄戊申春日行次薊門
登獨樂寺云春雨濕歸鞅行色藉以沐落日投薊門遂
寄禪宮宿誰為初地功髙樓倚空築梯雲歴層楹聊縱
千里目廻飇逓晚鐘薄霧籠寒竹芳草麗郊原新林變
川陸豈意道路人復此慰幽獨臨風思近睽倚檻恣遥
矚渤海杳漭沆盤山亘紆曲安期駐秦鑾廣成降帝屋
聖哲既已往陳跡遺巖谷空同與滄溟煙波恆斷續宿
向陽寺云聖朝存象法古寺復聞鐘花引山門路雲開
野殿松髙齋談靜理逺嶼淡秋容日暮還㩦杖月明林
外峯贈正寓云老僧多逸興五十學吟詩意出煙霞外
情深揺落時依巖營丈室愛菊坐東籬欲共探幽勝邀
君整杖藜遊千山祖越寺登蓮花峯云七嶺行初盡千
巖宿霧開路廻青嶂側寺入白雲隈洞戸聞清籟碑文
暗綠苔蓮花天際出漸覺絶塵埃龍泉寺云梵宇起中
天重巗響碧泉虚堂清曉露幽壑靜鳴蟬窻引螺峯翠
松含象嶺煙空憐名勝地塵世幾髙眠宿香巗寺絶頂
云雨霽空山夕尋幽入杳冥雲封千澗白露濯萬峯青
飛鳥依簷宿流泉伏枕聽朦朧空翠裏孤月自亭亭大
安寺云萬仞盤危磴千峯此獨尊山光澄宿霧海色上
朝暾野殿松杉古殘碑文字存悠然雲外想何必問花
源悼剰和尚云一葉流東土花飛遼左山同塵多自得
玩世去人間古塔烟霞在禪關水月閒空悲留偈處今
日共躋攀贈御院焦㝠道士云蓬壺連魏闕羽客侍金
門邱壑心寧遂烟霞氣自存談經清漏永掃徑落花繁
西出函關叟何曾返故園秋懐云終朝成兀坐何處可
招尋極目遼天濶幽懐秋水深浮雲窺往事皎月對閒
心興到一樽酒沉酣據玉琴立秋云蕭蕭夜雨滿皇州
景物凄其大火流懐抱不堪聞落葉相思何處是南樓
關河朔氣催征雁塞草西風勁紫騮囘首雲山忘歳月
一聲蟬噪又新秋秋懐寄耿駙馬云八月霜飛秋色深
郊原草木日蕭森孤蹤漫憶懸遼海萬騎還思扈上林
曾記郵亭風雨夕獨懐京國歳寒心他時花滿西川麓
好對潺湲理玉琴丙午七夕立秋云寂寞天孫駐七襄
殷勤烏鵲駕河梁相逢預恨離筵促别後應知清漏長
玉露初寒丹桂冷金風時動碧羅香宵殘歸路遲環佩
機杼經年罷晚糚丙午中秋云碧天如水夜初凉三五
蟾光滿帝鄉何處笙歌侵曉漏幾家砧杵急秋霜仙臺
深閉金莖露月殿髙懸桂子香獨抱幽懐渾不寐西風
雁唳到虚堂虞山孫暘錄其詩傳之
　　岣嶁音
岣嶁音訓皆作去聲予向有金山寄友人詩憶君楚澤
佳風日也上岣嶁九面山或以為誤按常熟顧充仲逹
字義總略云岣嶁一字三音平聲鈎樓上聲莒旅去聲
勾陋又按無可和尚通雅岣共于居侯果羽古后四切
嶁龍朱郎侯隴丑郎豆四切史記音茍樓猶巃嵸蘢蓯
可平可上也又張謂長沙土風碑五嶺南指三湘北流
鄰連滄浪邊遥岣嶁亦平讀也
　　集句
夢溪筆談亟稱王介甫集句風定花猶落鳥鳴山更幽
以為上句靜中有動下句動中有靜且云公始有集句
詩有多至百韻者黄震曰荆公集句諸作其巧其博皆
不可及近代頗有之然無如泗上施端教匪莪平生集
句詩數千首屬對精切縱横曲折無不如意偶舉一章
如贈鸚鵡長律云莫恨雕籠翠羽孤(劉/憲)主人情意自辛
劬(王/初)人憐巧語情雖重(白居/易)鳥憶髙飛意正殊(李正/平)三
舍鄭牛徒識字(李山/甫)千年丁鶴任歌呼(羅/隱)多言應伴髙
吟客(嚴/郊)學語還稱問字徒(崔/璞)始覺琵琶絃鹵莽(白居/易)終
憐吉了舌模糊(孫/繁)文章辨慧皆如此(白居/易)事業紛呶亦
大都(魏/樸)歸去不煩詞客賦(羅/鄴)夢來還記隴頭無(張/謂)勸君
不必分明語(羅/隱)且自三緘問世途(胡/曾)格律寄託兩詣妙
境竒作也
　　退谷論經學
辛亥五月望後一日雨後過孫退谷先生城南書屋先
生教以讀書當通經因言元儒經學非後人所及蓋元
時天下有書院百二十各以山長主之教子弟以通經
學經學既明然後得入國學即如吳淵潁程普德輩其
集人多不知明初人猶多經學皆元時遺逸非後輩所
及因出近日所撰詩經集解三十卷示予意主小序且
言生平學問以朱子為宗獨於毛詩不然予問呂氏讀
詩紀嚴氏詩緝如何先生云呂氏集衆説不甚成片段嚴
氏太巧只似詩人伎倆非解經身分又言春秋程傳考
事不盡憑三傳亦不盡離三傳取義不盡拘類例亦不
盡屏類例朱子因此書不敢復注春秋其推尊可謂至
矣然其時以黨禍方作至桓公九年閣筆未為完書予
於是廣集諸儒之説妄為補之有成書矣又言古本孝
經與今傳本迥别且言五經翼是十五年前所撰不過
集諸經序論耳無當經學也時先生已七十有九讀書
日有程課著述滿家可謂耄而好學者矣
　　孝經庶人章
江行雜錄載温公先壠在鳴條山山有餘慶寺公一日
省墓至寺中有父老五六輩上謁進脱粟飯公享之既
畢前啟曰某等聞端明在縣日與諸生講書村人不及
往聽今幸為略説公即取紙筆書庶人章講之既已復
前曰自天子章以下各有毛詩兩句此獨無何也公黙
然少許謝曰某平生慮不及此當思所以奉答老父出
語人曰吾講書難倒司馬端明昨見東郡耿君隱之(道/見)
云曾見古本庶人章末引詩云晝爾于茅宵爾索綯
　　朱淑貞璿璣圖記
辛亥冬於京師見宋朱女郎淑貞手書璿璣圖一卷字
法妍嫵有記云若蘭名蕙姓蘇氏陳留令道質季女也
年十六歸扶風竇滔滔字連波仕苻秦為安南將軍以
若蘭才色之美甚敬愛之滔有寵姬趙陽臺善歌舞若
蘭苦加捶楚由是陽臺積恨䜛毁交至滔大恚憤時詔
滔留鎮襄陽若蘭不願偕行竟挈陽臺之任若蘭悔恨
自傷因織錦字為回文五彩相宣瑩心眩目名曰璿璣
圖亘古以來所未有也乃命使齎至襄陽感其妙絶遂
送陽臺之闗中具輿從迎若蘭於漢南恩好踰初其著
文字五千餘首世久湮沒獨是圖猶存唐則天常序圖
首今已魯魚莫辨矣初家君宦遊浙西好拾清玩凡可
人意者雖重購不惜也一日家君宴郡倅衙偶於壁間
見是圖償其值得歸遺予於是坐臥觀究因悟璿璣之
理試以經緯求之文果流暢葢璿璣者天盤也經緯者
星辰所行之道也中留一眼者天心也極星不動葢運
轉不離一度之中所謂居其所而斡旋之處中一方太
微垣也乃疊字四言詩其二方紫微垣也乃四言回文
二方之外四正乃五言回文四維乃四言回文三方之
外四正乃交首四言詩其文則不回也四維乃三言回
文三方之經以至外四經皆七言回文詩可周流而讀
者也紹定三年春二月望後三日錢唐幽棲居士朱氏
淑貞書首有璿璣變幻四小篆後有小朱印予向見斷
腸集不載此文諸家撰閨秀詩筆者皆未之載宋桑世
昌澤卿明雲間張𤣥超之象撰回文類聚亦未收此家
考功兄輯然脂集三百餘卷多徴奥僻因録一通歸之
後有仇英實父補圖四幅亦極妙按張萱周昉李伯時
輩皆有織錦回文圖此圖殆有所本也
　　鑑銘
又回文類聚載唐婦人所作轉輪鈎枝八花鑑銘云花
上八字枝間八字環旋讀之四字為句逓相為韻其盤
屈糾結為八枝者左旋讀之自篇字起至詞字止當就
支脂字韻右旋讀之自詞字起至篇字止當就先仙字
韻兹不具録
　　蜀産
明時蜀王府例以三月三日取薛濤井水製箋二十四
幅以十六幅貢京師近督撫監司稍募工仿製殊不能
佳予使蜀時訪之井傍石臼尚存雕鐫精麗井在錦江
東亦名玉女津也按續博物志云蜀松花紙雜色流沙
紙彩霞金粉龍鳯紙近年皆廢惟十色綾紋紙尚在今
絶響矣
　　裴碑
成都遭張獻忠之亂金石文字一無存者惟武侯廟碑
尚完好葢武丞相元衡帥蜀時裴栁二公皆在幕中實
元和四年己丑也碑首稱節度掌書記侍御史内供奉
賜緋魚袋裴度撰營田副使檢校尚書吏部郎中兼成
都少尹侍御史賜紫金魚袋栁公綽書
　　千字頌
昔人欲另編千文有難之者曰枇杷二字如何破用遂
止曽見武林卓珂月(人/月)崇禎初作千字大人頌錯綜成
章甚有思理枇字云鬱尊黄金膳枇素木枇音七義取
祭用素枇也杷字云姑婦任績夫男秉杷杷田器也開
章云大人御天君子名世立千秋基興諸夏利髙文起
家建景閏帝二百餘年我皇陟位河澄寳出鳯舉毛從
虞雲兩旦漢日再中羣黎作乂列州攸同可謂髙文典
冊篇中嶽伯分佐嵗星可招貢珠盈寸舍矢五扶投淵
潔耳何傷盛朝帳染墨蹟帷集書囊武功稱甲吉運始
丁誠推韓轂令賞終纓皆警策
　　方爾止
劉貢父平生未甞議人長短有不韙必面折之退無一
語此長者之行也亡友桐城方爾止瀟洒有天趣每見
人誦詩者輒為竄改其人不樂方亦不顧也然退未甞
不稱其長而揜覆其短予以此重之方事多可笑秀水
李良年字武曽方一日與札故作増字李明日見曰先
生誤矣某字武曽非増也方曰吾正恐人誤作武曽(讀/如)
(層/)耳聞者皆笑
　　宣爐注
如臯冒辟疆(襄/)博雅嗜古甞為桐城方詹事(拱/乾)賦宣爐
歌自為之注甚精核云宣爐最妙在色假色外炫真色
内融從黯淡中發竒光爇火乆燦爛善變久不著火即
納之汙泥中拭去如故假者雖火養數十年脱則枯槁
　宣廟時内佛殿火金銀銅像渾而液又云寳藏焚金
銀珠寳與銅俱結命鑄爐　宣廟詢鑄工銅幾煉始精
工對以六火則殊光寳色現上命煉十二火條之復用
赤火鎔條於鋼鐵篩格上取其極清先滴下者為爐存
格上者製他器爐式不規規三代鼎鬲多取宋瓷爐式
仿之　宣爐以百摺彞乳足花邊魚鰍蚰蜓諸耳薰冠
象鼻石榴足橘囊香奩花素方員鼎為最索耳分襠判
官耳角端象鬲雞脚扁番環六稜四方直脚漏空桶竹
節等為下　宣爐仿宋燒斑初年沿永樂爐製中年嫌
其掩爐本質用番鹵浸擦薫洗易為茶蠟末年愈顯本
色著色更淡後人評宣爐五等色栗殻茄皮棠梨褐色
而藏經紙色為第一金鎏腹下為湧祥雲金鎏口下為
覆祥雲雞皮色覆手色火氣乆而成也　嘉靖後之學
道近之施家皆北鑄北鑄間用宣銅器改鑄銅非清液
又小冶寒儉無精采且施不如學道多矣南鑄以蔡家
勝甘家蔡之魚耳可方學道　真宣爐本色之厄有二
嘉隆前尚燒斑有取本色真者重燒有過求本色之露
如末年淡色取本色真爐磨治一新甚有嵗一再磨景
泰成化之獅頭彞爐等後人偽易鑿宣款以重其價宣
爐又有呈様無款最真妙者後人得之以無款恐俗目
生疑取宣别器有款者鑿嵌畢竟痕跡難冺皆宣之厄
也
　　石溪亭
蜀資江道中石溪橋有無名氏粉書一詩云桃花依舊
放山青曲几焚香對畫屏記得當年春雨後燕泥時汙
石溪亭
　　先考功詩
先考功西樵兄少時有詩曰雄風凉大壑雌蜺貫秋城
時推警䇿按法苑珠林又有雄雷雌雷
　　惠詮順怡詩
東坡最喜杭僧惠詮落日寒蟬鳴一篇至為和作施彦
執又記其大慈塢祖塔上題一首云谷口兩三家平田
一望賒春深多遇雨夜靜獨鳴蛙雲暗未通月林香始
辨花誰驚孤枕曉濤白捲江沙此詩亦佳能改齋漫録
載湖僧順怡詩乆從林下遊一首云韓子蒼為予言後
四句不同結句云唯聞犬吠聲更入青松去按此即惠
詮詩坡公所和者但本作青蘿耳竹坡詩話作僧守詮
冷齋夜話又載順怡詩云乆從林下遊頗識林下趣從
渠緑隂繁不礙清風度閒來石上眠落葉不知數山鳥
忽飛來啼破幽寂處又云荆公愛之則是惠詮詩自為
坡和順怡詩自為介甫所賞韓誤記為一耳
　　㢧縳
道書謂一卷為一㢧佛書謂之一縳禪學云多羅樹葉
書二百四十縳縳與卷同硯北雜志云徐季海題佛經
云上第幾隔隔如梵夾也
　　劉翼明
東武劉子羽秀才(翼/明)有句云桃花栁絮春開甕細雨斜
風客到門
　　謝道韞硯
孫北海侍郎(承/澤)藏謝氏道韞小硯一有銘云絲紅清石
墨光洪璧資我文翰玉砅堅質末有道韞字家兄考功
云詳其文句可迴讀然倒正皆殊不工砅音厲水激石
聲作冰字用尤誤恐非謝筆耳
　　戲對
世傳夏忠靖公奉使江南與給事張某共事一日張登
廁公戲之曰解衣脱冕而行給事給事(急給/音同)張應聲曰
棄甲曳兵而走尚書尚書(常輸/音同)閲墨莊漫録載前句乃
張燾謔胡世將語後句乃趙九齡戲對以謔李似矩尚
書者也忠靖事葢出傅㑹
　　鳯州古鏡
學齋佔畢載鳯州有遁赤山景徳中軍人入一洞穴中
有石鏡臺一鏡圍五寸背鑄水族回環有銘三十二字
云煉形神冶瑩質良工當睂寫翠對臉傅紅如珠出匣
似月停空綺牕繡幌俱涵影中方取鏡聞洞後有風雨
聲此鏡萬厯中膠州趙氏自汴京得之海壑翁完璧自
為記按張君房麗情集載王蜀時天雄軍節度使王承
休妻嚴氏有美色王衍愛幸之賜以糚鏡其銘同
　
　
　
　
　
　
　
　
　
　
　
　池北偶談卷十五
欽定四庫全書
　池北偶談卷十六
　　　　　　　　　　　刑部尚書王士禎撰
　　景範碑
鄒平縣西南五六里有小山曰相公山山前有景相公
墓墓上有碑雖闕文尚可讀近于奕正作天下金石志
亦未之載録於左云
大周故銀青光禄大夫中書侍郎同中書門下平章事
上柱國晉陽縣開國伯食邑七百户贈侍中景公神道
碑銘并序
　翰林學士朝議郎尚書水部員外郎知制誥柱國賜
　緋衣袋臣扈載奉敕撰
　翰林待詔朝議郎守司農寺丞臣孫崇望奉敕書
帝軒轅乘土徳之運其臣曰奢龍祝融能辨方域以制
區夏帝媯氏禪陶唐之基其臣曰伯夷后䕫能典禮樂
以和人神上古佐命之道(闕五/字)焉三政嗣興圖史寖盛
彌綸輔翼代有其人皆金䇿丹書絢繢功業垂其訓聚
而為墳典形其美流而為歌頌陋篆籀之質畧我則潤
之以(闕五/字)之淪朽我則鏤之以貞珉銘以紀功碑以誌
行千載之下粲然可觀者其惟神道之表乎故中書侍
郎平章事景公諱範皇朝元佐(闕二/字)顯徳二祀冬十一
月薨於淄川郡之私第天子廢視朝軫殱奪之念制贈
侍中遣使贈奠飾終之典優而厚(闕二/字)詔詞臣(闕一/字)文
(闕一/字)琰盛矣(闕二/字)孔悝彝鼎不出廟門杜預豐碑空沈
漢水姑自矜於名氏誠未顯於邦家與夫輝煌帝恩導
揚休烈(闕八/字)者可同日而語也(闕六/字)綸有直而敘之用
丕顯我大君之命臣聞景氏之先出於芈姓從楚王於
夢澤差(闕一/字)侍臣畫漢(闕一/字)於雲臺丹推名將濟美垂
(闕六/字)生偉人維周之輔長山之下淄濟為川地勝氣清
惟公故里夫嘉遁絶世髙卧於是者足以(闕一/字)顥氣而
為(闕七/字)生於是者足以(闕三/字)而為世傑故公之先由烈
考太僕府君之上曰王父賔大王父閏皆貞晦不仕介
享天爵而巢許(闕十/三字)􁐿(下/闕)仲曰篆公(闕四/字)世(闕二/字)聿登相
位而申甫之祥著矣昔者聖人之教天下也本之以仁
義制之以經籍是謂人文是謂人(闕六/字)以(闕一/字)開物成
務者(闕四/字)所於此(闕二/字)以公輔之位必由稽古升廊廟
之才必以經術顯而公以明經擢第於春官氏則賢哲
之(闕六/字)為吏於清陽(闕十/一字)掾於高密郡秩滿而(闕一/字)授
范縣令大鵬之翼鎩北溟以未舒蟄雷之聲殷南山而
不(闕一/字)然則(闕七/字)于之(闕十/五字)通人之才變而順則方圓
之量不能局故公之佐縣政也人謂其勤且潔矣典刑
書也人謂其(闕八/字)邑恪(闕一/字)以(闕八/字)使(闕一/字)政(闕一/字)而
從入者則人謂其賢且能矣粤若日月之彩得天而大
明風雲之期遇屯而勃起(闕十/字)磻谿(闕一/字)璜(闕十/字)我大
周聖神恭肅文武孝皇帝建大功於漢室為北藩於魏
邦初筵既開得賢斯盛於是我公(闕九/字)而君臣之(闕九/字)
龍飛在天躬載曜靈至於霄極皇業肇建制以公為秋
曹郎進階至朝散大夫而(闕九/字)萬(闕十/二字)之樞惟聖人執
左契臨萬邦經乆制大命日政之機國之大柄總於樞
務者可謂重矣而公(闕九/字)忠而賢(闕十/一字)公為左司郎中
充樞密直學士尋轉諫議大夫克職今皇帝嗣位之時
登用舊臣而并人乘我大喪擁衆南寇親征之舉迅若
奔雷分命大臣保釐(闕七/字)於公仍拜貳卿(闕九/字)振帝伐
張黄鉞白旄殪羣凶而皆盡參旗河鼓導清蹕以言旋
大祲既已平九服又已定(闕四/字)時惟輔臣而公昌言可
(闕八/字)聖謨碩望可以鎮流俗爰立之命帝心允孚六府
肇修兵賦元大邦之調用(闕五/字)公自立不回信而有守
(闕十/字)哉大運逢時洪鈞在手資忠孝於君父享富貴之
崇髙而盡悴之勞因成恙疢封章疊上優詔褒稱聽解
利權(闕一/字)專(闕七/字)以列卿歸第懸車故鄉嗟風樹之忽
驚訴昊天兮何極見星而往夕露方多泣血以居晨漿
屢絶哀與性盡臥疾而終享年五十有二(闕七/字)觀夫公
之行事則其道也淳而粹充充焉無能稱其言也直而
肆謇謇焉無所忌耿介以自立强幹以自(闕一/字)故其仕
也(闕一/字)　一命之卑(闕一/字)三(闕六/字)無悔吝古人之操何以
尚也秉筆者得無愧於詞矣許國夫人李氏嗣子太廟
齋郎嚴信等(闕三/字)靈(闕一/字)光(闕二/字)烝甞翼翼賢人(闕九/字)
子事終之禮佳城閉日長楸篲雲勒銘垂休以示千古
其詞曰
長白蒼蒼淄水湯湯哲人之生逢時㑹昌哲人之逝魂
遊故鄉(闕一/字)髙山兮峩峩逝水兮驚波(闕一/字)而(闕一/字)死
(闕十/九字)山有頽坂水有髙岸人何世而弗新善有名兮獨
逺猗歟公兮時用丕顯
顯徳三年嵗次丙辰十二月己未朔十日戊辰
　　山泉翁詩
青州城南花林疃泉石清幽有塵外之趣山泉翁題詩
云山藏栁市無車馬水隔桃源有子孫馮宗伯(琦/)愛其
語遂與鍾司空(羽/正)約卜鄰其地
　　集詞
秀水朱竹垞(彝/尊)集唐詩為填詞一卷名蕃錦集殊有妙
思畧録數闋於此　燕語踏簾鈎(李/賀)池北池南草緑(王/建)
京口情人别乆(張/繼)與君歌一曲(李/白)　有時半醉百花前
(李/賀)山月皎如燭(韋應/物)贈瑶華之旖旎(陳子/昂)得明珠十斛
(李/賀)　秋風清(李/白)秋色白(李/賀)望盡青山獨立(盧/綸)披磵户(盧/照)
(鄰/)度飛梁(同/上)吟詩秋葉黄(杜/甫)幽蘭露(李/賀)香楓樹(皇甫/冉)吠
犬鳴鷄幾處(同/上)蒼翠晚(劉長/卿)染羅衣(李/賀)鳥還人亦稀(李/白)
　江海茫茫春欲遍(劉長/卿)岸上無人(孫光/憲)野色寒來淺
(羅/隠)向晚因風一川滿(薛竒/童)蘭閨栁市芳塵斷(駱賔/王)越女
含情已無限(羊士/諤)灑霧飄煙(包/佶)天畔登樓眼(杜/甫)此夜斷
腸人不見(顧/况)紗牕只有燈相伴(裴/説)此首詠春雨尤字字
入神
　　耕者王清臣
天啓初潁川張逺度買田潁南之中村地多桃花林一
日㩦榼獨遊見耕而歌者徘徊疃間聽之皆杜詩也遂
呼與語耕者自言王姓名清臣舊有田畏徭役盡委諸
其族今為人傭耕少曽讀書客有遺一冊於其舎者卷
無首尾讀而愛之故甞歌亦不知杜甫為何人也異日
逺度過其廬見舊厯背煤字漫滅乃燒細枝為筆所書
皆所作詩後經亂不知所在張獨傳其一篇云人生如
泛梗飄飄殊無根飲啄得幾許營營晨與昏對此春日
好荷鉏出南原近觀草色敷靜聽鳥語繁諸有弄花本
雜遝呈真元曉然似供我寧不倒清樽有身貴適意窮
達安足論此亦杜五郎之流歟
　　草賢
崔瑗善章草王隠謂之草賢此在草聖之前而人罕知
之
　　考功詩
從叔祖季木考功(象/春)跌宕使氣常引鏡自照曰此人不
為名士必當作賊甞奉使長安飲於曲江賦詩云韋曲
杜陵文物盡眼中多少可兒墳其傲兀如此有題項王
廟樂府一篇云三章既沛秦川雨入闗更縱阿房炬漢
王真龍項王虎玉玦三提王不語鼎上杯羮棄翁姥項
王真龍漢王䑕垓下美人泣楚歌定陶美人泣楚舞真
龍亦䑕虎亦䑕此詩劉公㦷絶愛之公與文光禄太青
友善詩亦齊名
　　三禮
楊太史用賔(觀/光)致知小語云周禮儀禮大戴禮曰三禮
喪禮𦵏禮祭禮亦曰三禮(出喪/禮)天神人鬼地祇亦曰三
禮(出舜/典)
　　唐宋詩句
晚唐人詩風暖鳥聲碎日髙花影重曉來山鳥鬧雨過
杏花稀元人詩布榖叫殘雨杏花開半村皆佳句也然
總不如右丞興闌啼鳥緩坐乆落花多自然入妙盛唐
髙不可及如此
　　蟹字韻詩
顧姒字啓姬杭州人適鄂生某康熙庚申從其夫至京
師甞見所著靜御堂集小賦詩詞頗婉麗九日予與同
人飲宋子昭工部小園限蟹字韻翌日鄂詩先就顧代
作也其末云予本澹蕩人讀書不求解爾雅讀不熟蟛
蜞誤為蠏予驚歎顧善歌所製詞曲有一輪月照一雙
人面之句予最賞之
　　梵雅
安丘馬禮部(應/龍)撰梵雅十二卷釋言第一釋義第二釋
相第三釋教第四釋佛第五釋菩薩第六釋聲聞第七
釋外道第八釋人倫第九釋天文第十釋地理第十一
釋鳥獸第十二
　　安邦試録
孫沙溪無用閒談載安邦鄉試録并其賦表極佳雖中
華文士無以過之安邦者安南一道之名也試録題云
洪徳二年辛夘(蓋其國/僭號)初場四書義四篇五經義五篇
二場制詔表各一篇三場詩賦各一篇四場長策一篇
交趾明初為十四道之一蓋沿中國科舉之制而稍損
益之耳其擬謝𤣥讓前將軍表曰奈彼氐秦生心猾夏
逞虎貪狼噬之惡正爾憑陵賴風聲鶴唳之威居然奔
潰諒本皇天之助順亦由廟筭之先幾詎意圖功驟加
異寵言念百年之績猶後即誅豈伊一戰之勞敢先受
賞木罌賦曰雪罍恥於滎陽振槁葉乎濉水士自閑於
汔濟人何擇於善泅又云惜乎始終參差倉皇反復固
陵之車桅不來齊村之禍坑自速智已局於挈瓶悔猶
追於鼎足瓽轠啓釁瓶羸告凶檻車之困未幾鐘室之
恨何窮鳥言卉服何以有此亦竒矣
　　粤風續九
粤西風淫佚其地有民歌猺歌狼歌獞歌蛋人歌狼人
扇歌布刀歌獞人舞桃葉等歌種種不一大抵皆男女
相謔之詞相傳唐神龍中有劉三妹者居貴縣之水南
村善歌與邕州白鶴秀才登西山髙臺為三日歌秀才
歌芝房之曲三妹答以紫鳯之歌秀才復歌桐生南嶽
三妹以蝶飛秋草和之秀才忽作變調曰朗陵花詞甚
哀切三妹歌南山白石益悲激若不任其聲者觀者皆
歔欷復和歌竟七日夜兩人皆化為石在七星巖上下
有七星塘至今風月清夜猶彷彿聞歌聲焉同年睢陽
吳冉渠淇為潯州推官采録其歌為粤風續九雖侏􁍜
之音時與樂府子夜讀曲相近因録數篇民歌曰妹相
思不作風流待幾時只見風吹花落地不見風吹花上
枝(相思/曲)思想妹蝴蝶思想也為花蝴蝶思花不思草兄
思情妹不思家(蝴蝶/思花)娘在一岸也無逺弟在一岸也無
遥兩岸人煙相對出獨隔青龍水一條(隔水/曲)妹嬌娥憐
兄一箇莫憐多已娘莫學鯉魚子那河又過别條河(妹/同)
(庚/)嫩鴨行遊塘柵上嬌娥尚細不曽知天旱蜘蛛結夜
網想晴只在暗中絲(塘/上)妹相思妹有真心弟也知蜘蛛
結網三江口水推不斷是真絲(妹相/思)科舉秀才取紅豆
相思及早辦前程黄菊花開九月九枝枝葉葉有娘名
(黄菊/花)猺歌云思娘猛行路也思睡也思行路思娘留半
路睡也思娘留半牀(一/)白馬兒白馬端正也難騎娘騎
馬頭表馬尾馬轡尖尖妹陷比(二陷比/即怎騎)鄧娘同行江邊
路却滴江水上娘身滴水一身娘未怪表憑江水作媒
人(三鄧/與也)黄蜂細小螫人痛油蔴細小炒仁香鴨兒細細
著水面表緣細小愛憐娘(四/)狼歌六吞六齊度菊口籠
(六鳥也吞見也齊度大家/也菊飛入也口籠山中也)大路無數岔江河無數曲望
東西南北花色一般紅又舊錢便好使舊米好做糍望
北斗超生望有彭照顧(彭謂/所私)各想心各愁心頭如馬踐
條條臘真力百色盡眉齊(臘擔也真/力重也)三十六圖羊四十
雙圖雞(言采禮之多盛稱夫/家與羅敷行同意)獞歌口三六四里踏得耳
花桃花脈淋了好花桃淋了密淋了細絲絲淋了離乙
乙養勒佛排􁀙養勒花排菲里様對鴛鴦里様梁山伯
山伯祝英臺(此進山踏歌之詞口入也脈瓣也淋諦視/也離陸離之意乙猶亞也五六句承四五)
(句言桃花跗萼之穠艷已下五句專賦踏歌之人勒兒/也􁀙整齊也菲美麗也男女相悦言男如佛女如花耳)
(鴛鴦比之於鳥/梁祝比之於人)蛋歌(蛋有三種蠔蛋木/蛋魚蛋此魚蛋也)錯畔行過蘇行
巷魚通水透到花街木樨花發香十里蝴蝶聞香水面
來(一/)蛋船起離三江口只為無風浪來遲月明今網船
頭撒情人水面結相思(二今拏也三江/黔江鬱江潯江)鹿在髙山喫嫩
草相思水面緝麻紗紋藤將來作馬匹問娘鞍落在誰
家(三麻紗網也魚蛋浮家泛/宅故所賦不離江上也)狼人扇歌者書歌於扇字
如蠅頭一面則花鳥其詞有云比萬兩千金睂心又睂
意比火帝龍師結夫妻卦世(火帝龍師二/人名卦過也)擔歌者峒人
多以木擔聘女或持贈所歡以五采齘作方段齘處文
如鼎彞歌與花鳥相間字亦如蠅頭布刀者峒人織具
也書歌於刀上間以五采花卉明漆沐之又有師童歌
者巫覡樂神之曲詞不録
　　彭氏詩
鄧州彭氏布政使禹峯(而/述)女適李鴻鴻字青立文達公
裔孫學士恒茂之子予門人也鴻亦能詩而才不及婦
予甞序其蝶龕集刻之京師如咏白蓮云月亦驕花色
風偏送葉香刺繡云針宜停午倦牕喜趁新晴送外云
山川日以逺雨雪天將寒皆佳句也又雷家灣云峯峯
斜倚俯清漘一葉孤舟亂後身洞口白雲雞犬在此中
大有避秦人金銀洞云絶壁繩橋萬壑深春風何意此
登臨安禪暫借蒲團力坐聽神龍澗底吟又隂厓如幄
俯青蘿脈脈寒泉激素波豆大一舟沙際望四山香氣
鳥聲和種桃栁云繞畦煙水望迷離種得桃枝間栁枝
好是年年芳草地春晴須記聽鶯時惜香橙云幾經剪
拂始成林夏晚移牀就緑隂却怪一朝風雪惡惜香空
負十年心此類數十篇皆可誦也
　　超一子
超一子者廣陵殷氏女早寡學道三年坐化遺詩偈一
卷有云靜中無箇事反復弄虛空地老天荒後魂飛魄
喪中有師聞道統無法度愚蒙忽底虚空碎夕陽依舊
紅又看花云土來澆灌水來栽顛倒工夫任我來滿院
春風花自語不將顔色向人開
　　四六話
宋王銍作四六話二卷與詩話賦話文話並𫝊於時又
有作四六談麈者唐宋以來重四六如此故温公知制
誥以不能作四六辭識小編載洪武六年諭禮部尚書
牛諒禁止四六文字并表箋亦然諒等乃録栁子厚代
栁公綽謝上任表韓退之賀雨表以上命頒行天下以
為式然其後制誥表箋皆用四六未甞變也
　　宋元人集目
秀水曹侍郎秋岳(溶/)好收宋元人文集甞見其靜惕堂
書目所載宋集自栁開河東集已下凡一百八十家元
集自耶律楚材湛然集已下凡一百十有五家可謂富
矣近時石門吳孟舉(之/振)刻宋詩鈔亦至百數十家多秘
本而潁濵南豐尚不及載則未刻尚多也吳曽為予言
唐樊宗師宋二劉公是公非集其家皆有之又甞見金
陵黄俞邰(虞/稷)徴刻唐宋元書目所載有金趙秉文滏水
集二十卷元郝經陵川集三十九卷癸亥俞邰以徐都
憲立齋(元/文)疏薦入明史館予時向之借書所見如李觀
集司空圖一鳴集沈亞之下賢集栁開河東集王令廣
陵集牟巘陵陽集李之儀姑溪集耶律楚材湛然居士
集皆目所未載者又予家所有張養浩歸田類稿石介
徂徠集尹洙河南集岳珂玉楮集則黄氏之所未備也
近朝鮮入貢使臣至京亦多購宋元文集往往不惜重
價秘本漸出亦風㑹使然水東日記云張文忠公全集
今在故副都御史雲中孫廷瑞家蓋齊府舊物有歐陽
圭齋序予所見本有富珠哩翀序而無圭齋序
　　杼山集牒
釋晝杼山集十卷有湖州刺史于頔序詩七卷碑誌𫝊
讚書序二卷聮句一卷首載敕浙西觀察使牒湖州當
州皎然禪師集牒得集賢殿御書院牒前件集庫内無
本交闕進奉牒使請速寫送院訖垂報者牒州寫送使
者故牒貞元八年正月十日牒都團練副使權判兼侍
御史李元使潤州刺史兼御史中丞王緯按唐六典集
賢殿學士掌刋緝古今圖籍凡天下圖書之遺逸賢才
之隠滯則承㫖而徴求焉當時一衲子之集至下敕觀
察使牒本州寫送其於文事可謂勤矣後世如此等事
豈可易得張睿卿雅通所編吳興唐五家集畧同但作
四卷
　　王威寧詩
予改官翰林侍講時淄川唐濟武(夢/賚)太史寄詩云蠟燭
五侯新制誥鞦韆三影舊郎中語雖巧特工妙後讀王
威寧詩有云江浙老成新運使户曹公道舊郎中乃知
前輩已有此句法但工拙異耳
　　武侯集
宋龍泉葉氏習學記言序目云諸葛武侯集荀朂和嶠
令陳夀所定亮之言魏晉所不欲聞然且存之而不敢
沒非亮至誠孰能使之哉予謂是固忠武至誠動物之
效而晉武帝之視宋哲徽二宗朂嶠之視章惇蔡京輩
務俾蘓黄諸公著作一字不存於世明太宗靖難後舉
世以方正學文章為諱其用心霄壤矣葉謂晉武好善
忘讎自是盛事故其後裔雖亂而尚延㫖哉曹操殺孔
北海其子丕獨愛融文辭每嘆曰揚班儔也募天下有
上融文章者輒賞以金帛此又在晉武之前皆後世所
不及
　　葉水心論三國志
葉水心謂陳夀三國志筆髙處逼司馬遷但少文義縁
飾終勝班固又云近世有謂三國志當更修定者蓋見
注所載尚有諸書不知注之所載皆夀棄餘按陳夀之
書古今訾謷者非一班氏良史以夀勝固殊不可解若
其稱名三國名義乖舛自陳同甫郝伯常諸人皆改正
其書此外作者尤衆林霽山集有胡君季漢正義序楊
亷夫正統辨其言尤著近世歙人謝陛少連季漢書出
不惟名正言順抑且文詞斐然惜水心不及見耳駟不
及舌葉氏之謂矣
　　管夫人畫
祁縣戴楓仲藏管夫人道昇小畫一幀有細書十字云
山迴新綺閣竹揜舊朱門邢子愿太僕題云竹繞層樓
罥網蛛絲絲縷縷貌曇瞿倦來素面流輕粉尚衣羊肝
半臂無戴博雅有文與傅青主善有半可集
　　毘陵集
唐獨孤及毘陵集二十卷有朝議大夫前守䖍州刺史
隴西李舟序補闕安定梁肅後序(此序載/文粹中)末有祝允明
跋云毘陵集二十卷祕藏天府世罕其𫝊吳文定公在
東閣抄藏於家其孫經府君與貞山給事為内兄弟給
事因得假歸録之云詩三卷通八十二篇與今詩紀所
載無異餘賦一表二十七書二議九銘三頌一論一(缺/)
二碑五序五十一集序三讚六記述十二䇿書四文十
二行狀二碑銘五靈表一墓誌二十七祭文九康熈癸
亥閏六月借抄於晉江黄氏
　　林艾軒駁詩本義
宋林艾軒光朝與朱子同時同里説詩最不喜歐陽本
義與趙子直書云詩本義初得之如洗腸胃讀之三嵗
覺得有未穏處大率歐陽二蘇及劉貢父談經多如此
又一書駁本義闗雎樛木兔罝麟趾等解甚悉大抵歐
陽本義雖未必盡合然較考亭盡去小序而以臆斷不
啻勝之未可厚非
　　誦詩
予六七嵗始入鄉塾受詩誦至燕燕緑衣等篇便覺棖
觸欲涕亦不自知其所以然稍長遂頗悟興觀羣怨之
㫖宋王融陳叔盥與樂軒陳藻讀國風於古寺至采蘋
藻揜卷而泣頓悟中庸之㫖叔盥以告網山林亦之網
山遂以藻見於其師林艾軒曰吾甞謂詩不歌易不畫
無悟入處今于元潔尤信知此者可與言詩然采蘋之
詩亦未見可泣處
　　學杜
宋明以來詩人學杜子美者多矣予謂退之得杜神子
瞻得杜氣魯直得杜意獻吉得杜體鄭繼之得杜骨它
如李義山陳無已陸務觀袁海叟輩又其次也陳簡齋
最下後村詩話謂簡齋以簡嚴掃繁縟以雄渾代尖巧
其品格在諸家之上何也
　　沈下賢集
唐吳興沈亞之下賢集十二卷古賦詩一卷雜文雜著
(如湘中怨秦夢/記馮燕傳之類)三卷記二卷書二卷序一卷䇿問對一
卷碑誌表一卷行狀祭文一卷有宋人序題元祐丙寅
十月一日無名氏末有萬厯丙午閩人徐􁏕興公跋云
鈔諸焦太史者後附張祐杜牧李商隠三詩黄俞邰(虞/稷)
得之周櫟園户侍户侍得之謝在杭方伯家下賢文大
抵近小説家如記弄玉邢鳯等事
　　雞上木
予贈徐隠君東癡(夜/)詩云先生髙卧處柴門翳苦竹雪
深門未開村雞鳴喬木日午炊煙絶吟聲出茅屋(云/云)故
友葉文敏公(方/藹)最愛之而不解雞鳴喬木之句以為江
南若見雞上木鳴則以為妖孽矣然古詩已云雞鳴髙
樹顛陶詩云雞鳴桑樹顛而諺亦有云雞寒上樹鴨寒
下水此皆前習見語訒菴豈忘之耶
　　佛手柑詩
益都王太平(遵/坦)有詠佛手柑詩云斷此黄金體施於祇
樹林度人難下指合掌即𫝊心味向駢枝悟香從反覆
尋諸天有真訣巨擘競森森予每歎其工太平又甞作
禪意詩數十篇
　　木𤓰詩解
紫陽解詩多失本意其甚者如木𤓰一章尤為穿鑿輔
廣童子問亦知其非而不敢斥師説則欲盡抹倒小序
家語以傅㑹其謬依違可笑云有學者請於先生曰某
於木𤓰詩反復諷咏但見其有忠厚之意而不見其有
䙝慢之情小序以為美齊桓恐非居後揣度者所能及
或者其有所傳也竊意桓公既殁之後衛文公伐齊殺
長立幼衛人感桓公之惠而責文公之無恩故為是詩
以風其上不然則家語所謂吾於木𤓰見苞苴之禮行
焉豈鑿空而為此言乎先生以為不然曰若以此詩為
衛人欲報桓公之詩則齊桓之惠何止於木𤓰而衛人
實未有一物報之也(此論呆甚豈詩/人言外之意)愚謂(此下輔/氏之説)以此
言之則小序之説亦傅㑹之失實無所據(何武斷/如此)而先
生疑以為男女贈答之詞則亦以為衛風多淫亂之詩
而疑其或然耳(此段/是)至於家語所載夫子之説乃王肅
所纂集固難盡信而其言亦又無甚意味且於小序之
作未知其孰為先後也(若是則秦火已後六經四子之/書皆不足信矣因傅㑹師説而)
(并欲廢家語可/謂妄人也已矣)其它解有女同車風雨子衿等篇皆傅
㑹無理諸家之説斯為最下
　　廟堂碑
虞伯施夫子廟堂碑真蹟康熈壬戌江南一士夫㩦至
京師或酬直五百金不許張學士素存(玉/書)云親見之又
有陸士衡真蹟一帖歸户書真定梁公蒼巖(清/標)宋牧仲
(犖/)曽見之
　　表語本樂天詩
宋任忠厚(惇/)坐上書入籍乆不得調投時相啓云籠中
剪羽仰看百鳥之翔岸側沈舟坐閲千帆之過蓋用白
樂天詩沈舟側畔千帆過病樹前頭萬木春語
　　后山師曽黄
猗覺寮記云陳后山平生尊黄山谷末年乃云向來一
瓣香敬為曽南豐人或疑之非也無已少學文於子固
後學詩於魯直各有師承是詩(觀兖文忠公/六一堂圖書)又有句云
世雖嫡孫行名在惡子中又與林秀州書云有聞於南
豐先生不敢不勉答晁深之書云始僕以文見南豐辱
賜以教(云/云)又妾薄命二篇至有殺身以相從之語自注
為曽南豐作其推尊至矣至答秦覯書云僕於詩初無
師法一見黄豫章盡焚其稿而學焉其自序源流甚明
白惟於兩蘓公雖在及門六子之列而其言殊不然其
答李端叔書云兩公之門有客四人黄魯直秦少游晁
無咎長公之客也張文潛少公之客也言外自寓倔强
之意此則不可解耳
　　虞掲
虞道園序范徳機詩謂世論楊仲𢎞如百戰健兒徳機
如唐臨晉帖掲曼碩如美女簪花而集如漢廷老吏曼
碩見此文大不平一日過臨川詰虞虞云外間實有此
論曼碩拂衣徑去留之不可後曼碩赴京師伯生寄以
四詩掲亦不答未乆卒於位偶讀梁石門寅集述此記
之文士䕶前盧後王前千古一轍可笑也
　　艾軒用法語
吳子經臨川人與歐陽文忠游著法語有云稚子夜啼
拊背以(缺/)之而不止取果餌與之而不止於是其母滅
燭其父伏户下為鬼嘯為狐鳴則其口如窒此事所以
貴乎權也韓子蒼謂其絶似莊子孝宗朝林艾軒(光/朝)在
太學日試兵勢䇿云譬如嬰兒夜啼拊之不止啖之不
止卒然滅燭伏户下為虎嘯狐鳴則其喙如窒全用吳
語校文者傳以為笑少司成陳少南見之大驚歎曰此
筆當與太史公爭衡必寘首選林希逸作艾軒文集序
載其事蓋當時艾軒實竊吳詞訕笑與賞歎者皆不知
其本法語也
　　蜀鑑
蜀鑑十卷起秦人取南鄭秦人伐蜀迄西南夷本末有
文子嘉熈丁酉跋云與資中郭允蹈居仁共為此編又
有姚咨嘉靖丙寅跋云是編予得之羅浮外史顧𤣥緯
氏𤣥緯得之兵侍鄞范東明翁翁又得之章丘李中麓
吏部輾轉假録越二十餘年予始得手鈔凡六踰月乃
畢夙興夜寐無論寒暑蓋不知老之將至是書予壬子
入蜀時購之不可得康熈癸亥乃借之朱檢討錫鬯朱
好寫書多未刻祕本跋中李中麓氏藏書百六十年未
散近始歸崑山徐宫贊健菴(乾/學)梁溪顧氏書至孝亷修
逺(宸/)尤富後書歸吳中丞伯成(興/祚)惟四明范氏天一閣
書不以借人至今無恙餘姚黄梨洲(宗/羲)多就閱其秘本
　　李元賔集
唐李觀元賔文集五卷附詩四篇始郊天頌終邠寧節
度饗軍記凡雜文五十篇諸碑銘亦有竒處至與孟簡
吏部奚員外諸書粗率叫呶如醉人使酒罵坐蓋唐中
葉已後江湖布衣挾行卷干薦紳延接稍遲贈遺稍薄
則謗讟隨之浸以成習觀諸書可見編首有陸希聲序
謂始元賔舉進士其文稱居退之右元賔早世其文未
極退之窮老不休故能卒擅其名又云元賔尚於辭故
辭勝其質退之尚於質故質勝其辭(此序載/文粹中)予謂元賔
視退之如跛鼈欲追騏驥未可以道里計也
　　唐人不明理
唐人多不明理如歐陽詹自明誠論先云文王周孔自
性而誠者也顔子游夏得誠自明者也下却云尹喜自
明誠而長生公孫𢎞自明誠而為卿張子房自明誠而
輔劉公孫鞅自明誠而佐嬴此等議論可謂離經畔道
宋儒之罪人也
　　熊館
予蜀道詩有熊館四時隂之句亡友葉文敏訒菴(方/藹)以
為射熊館乃漢上林館名不可借用非也夢溪筆談云
熊於山中行數千里悉有跧伏之所必在石巖枯木中
山民謂之熊館訒菴或偶忘之耳又有句云東道連􁙍
䏰按􁙍䏰音潤蠢而顔師古地理志注音劬予從顔音
　　唐人歌樂府
唐人所歌樂府詞曲率是絶句然又多剪截律詩别立
名字殊不可曉如王右丞風勁角弓鳴一首截取前四
句名戎渾揚子談經處一首截取前四句名崑崙子旗
亭伶人所歌髙常侍開篋淚霑臆一首(萬首/作濡)本是長篇
截取前四句名涼州歌是也又考教坊記諸曲名如胡
渭州穆䕶子(又作/砂)涼州伊州甘州之類皆載而無戎渾
崑崙子之名
　　潘髙
金壇潘髙孟升南村詩雅語時入古人予最喜一絶句
云黄鴉穀穀雨疎疎燕麥風輕上鮆魚記得去年寒食
節全家上冢泊船初
　　武風子
武風子雲南之武定人名恬或言其先軍衛官也甞行
乞市中或寄宿僧寺狀若清狂不慧特有巧思能於竹
箸上燒方寸木炭畫山水人物臺閣鳥獸林木曲盡其
妙甞畫凌煙閣功臣瀛洲十八學士鬚睂意態衣褶劍
履細若絲粟而一一生動或以酒延致之以箸散布其
側醉輒取畫運斤成風藩王督撫藩臬大吏欲邀致即
逃匿山谷不見也其箸一束直白金數星宦滇南者逺
餽京師用充方物亦竒技也風子醉後或歌或笑或説
論語有竒解年六十餘卒盧氏雜記云故徳州王使君
椅有筆一管約一寸許管兩頭各出半寸以來中間刻
從軍行一幅人馬毛髮屋木亭臺逺水無不精絶每一
事刻從軍行二句云用䑕牙刻之故崔郎中鋋有王氏
筆管記此其類焉
　　銅雀硯辨
崔後渠彰徳府志辨硯云世傳鄴城古瓦硯皆曰曹魏
銅雀磚硯皆曰冰井蓋徇名而未審其實魏之宫室焚
蕩於汲桑之亂趙燕而後迭興代毁何有於瓦礫乎鄴
中記云北齊起鄴南城屋瓦皆以胡桃油油之光明不
蘚筒瓦用在覆故油其背版瓦用在仰故油其面筒瓦
長二尺闊一尺版瓦之長如之而其闊倍今或得其真
者當油處必有細紋俗曰琴紋有花曰錫花傳言當時
以黄丹鉛錫和泥積嵗乆而錫花乃見古塼大者方四
尺上有盤花鳥獸紋千秋萬嵗字其紀年非天保則興
和蓋東魏北齊也又有塼筒者花紋年號如塼内圓外
方用承簷溜亦可為硯宋刺史李琮元豐中於丹陽邵
不疑家得唐元次山家藏鄴城古塼硯背有花紋及萬
嵗字與鄴中記合又曰大魏興和二年造則唐賢所珍已
出於南城矣
　　扈從清涼詩
髙侍講(士/竒)扈從清涼山雜詩云仙蹕陪遊陟井參年來
萬里閲﨑嶔東西行徧闗山路三度春風宿羽林(辛酉/扈從)
(巡歴喀爾沁壬戌扈從奉天府癸/亥扈從清涼山皆以二月出都)輕寒未放杏花枝樹
底停鞭感嵗時不止今年負花事漫將遊跡比分司(元/王)
(惲完州詩誰著分司王/老子杏花香裏過今春)滱水濺濺出谷流沙原路僻草
新抽雞聲亭午山村外報道郵籖過定州佛頂分來五
髻青浮空鳯刹玉輿停茜衫黄帽揺金鐸宫錦齊開梵
宇經紫府仙山實奥區長松鬱鬱壑爭趨興來那得勾
龍爽重寫峯巒入畫圖(勾龍爽有紫府仙/山圖載宣和畫譜)新安城上有
髙樓金粉香銷幾百秋傳是章宗遊賞地纖花細草滿
春洲野淀瀰漫一望迷漁莊蟹舍接通隄逺天雲樹熹
微裏只少樓臺似浙西
　
　
　
　
　
　
　
　
　
　
　池北偶談卷十六
欽定四庫全書
　池北偶談卷十七
　　　　　　　　　　　刑部尚書王士禎撰
　　記觀施愚山書畫
辛亥秋偶觀施愚山(閏/章)所㩦書畫東坡書二通其一與
栁子玉寶覺師會金山詩又其一云吕夢得承事年八
十三讀書作詩手不廢卷室如懸罄但貯古今書帖而
已作詩示慈雲老師後有常熟嚴文靖公(訥/)跋又元人
趙仲穆畫竹愚山作記沈繹堂書之又徐渭畫芭蕉自
題云蕉葉屠埋短後衣墨描鐵鏽虎斑皮老夫貌此堪
誰比朱亥椎臨袖口時筆墨竒肆之甚
　　二曹詩
南史曹景宗賦競病二韻詩蓋與古語暗合僖七年鄭
大夫孔叔言於鄭伯曰心則不競何憚於病又宋曹翰
平江南後久為環衛一日内宴羣臣賦詩翰以武人不
預自陳少習為詩亦乞應詔太宗限刀字韻翰援筆立
成詩云三十年前學六韜英名常得預時髦曾因國難
披金甲不為家貧賣寶刀臂健尚嫌弓力軟眼明猶識
陣雲高庭前昨夜秋風起羞㸔盤花舊戰袍太宗覽之
驟遷數級二曹事絶相類大竒
　　明懐宗御書
在京師士夫家見明懷宗愍皇帝御書王維詩松風吹
解帶山月照彈琴十字筆勢飛動上有崇禎建極之寶
　　林茂之
林翁茂之(古/度)居金陵年八十餘貧甚冬夜眠敗絮中其
詩有恰如孤鶴入蘆花之句方爾止(文/)寄翁詩云積雪
初晴鳥晒毛閒㩦幼女出林臯家人莫怪兒衣薄八十
五翁猶緼袍及卒周櫟園侍郎(亮/工)𦵏之鍾山
　　松筠菴詩
康熙庚申刑侍高公(珩/)再致政歸淄川未行移居宣武
門西松筠菴相國益都馮公(溥/)過之流連竟日高公贈
詩云戸倚雙藤禪宇開無人知是相公來相看一笑忘
朝市風味依然兩秀才馮公和云隠几僧寮戸不開天
親無著憶從來而今老去渾忘却祗識維摩是辨才予
亦和云二老前身二大士相逢半日畫爐灰它年古寺
經行地記取寒山拾得來
　　墓誌
墓誌之始事祖廣記引炙轂子以為始於王戎馮鑑續
事始以為起於西漢杜子春高承事物紀原以為始於
比干槎上老舌引孔子之喪公西赤志之子張之喪公
明儀志之之語予按擅弓孔子之喪云云蓋職志之志
猶今之主喪云爾改志作誌不可也封氏聞見記青州
古冢有石刻銘云青州世子東海女郎賈昊以為東海
王越女嫁茍晞子又東都殖業坊王戎墓有銘曰晉司
徒尚書令安豐侯王君銘凡數百字又魏侍中繆襲𦵏
父母墓下題版文則魏晉以來例有之矣
　　潁濱詩刻
古北口一寺中有石刻蘇潁濱詩云亂山環合疑無路
小徑縈迴長傍溪彷彿夢中㝷蜀道興州東谷鳯州西
蓋公元祐間奉使契丹時所題而遼人刻石者
　　紫泥
青溪暇筆云晉朝為詔以青紙紫泥紫泥猶今泥金之
類蓋泥紫色以書字也予按漢舊儀天子信璽六皆以
武都紫泥封之青囊白素裏兩端無縫西京雜記云漢
以武都紫泥為璽室加緑綈其上非以書字也萟林伐
山云今之紫泥古謂之芝泥皆濡印染籕之具也姚説
誤
　　宋諸帝書
宋諸帝多工書如太宗及仁宗飛白而高宗其尤著者
今徽宗書往往從書畫題跋見之於京口鶴林寺曾見
高宗書石刻青溪暇筆記明南京舊内忠實不欺之堂
扁書清勁竒古類朱熹乃理宗御筆以賜郡守馬光祖
者太祖仍而不改云
　　一技
近日一技之長如雕竹則濮仲謙螺甸則姜千里嘉興
銅爐則張鳴岐宜興泥壺則時大彬浮梁流霞盞則昊
十九(號壺隱/道人)江寧扇則伊莘野仰侍川裝潢書畫則莊
希叔皆知名海内如陶南村所記朱碧山製銀器之類
所謂雖小道必有可觀者歟
　　鄧燿
李宗城汝藩作鄧彰甫傳云彰甫名燿江陰人也其先
世為唐宗人罹武瞾之亂避地日南迄宋大中時遂君
其國凡八傳至昊旵無嗣其女名昭聖主國事皆李姓
也閩奸人陳日煚以詭計入贅襲取之始以避女主而
逋終以立女主而亡事亦竒矣昊旵遺腹子萼育於舅
氏冒鄧姓實虞禍也三世以宦顯其國至司空光逺公
曰明者幼岐嶷國王器之妻以女拜左叅知初不知其
為李氏裔也文皇帝時伊國逆臣黎季犛殺其主司空
舉義師伐之竟以德報怨矣㝷奉其幼主間道愬於闕
廷季犛佯服懇請幼主歸國甫入境伏發復殺之并及
天使上赫然震怒特遣成國公朱能英國公張輔出師
討罪三禽偽王滅其國悉郡縣之司空實先内附為嚮
導厥功懋焉拜行在工部尚書公先世以宗親王異域
兹乃以陪臣躐九卿斯尤竒矣子師晦任州守以言事
謫江陰尉遂家焉彰甫為司空九世孫虬髯白晳雙眸
炯然善細書絶技擅塲所書洛神賦縱横僅寸餘竭目
力始悉其縷析絲分毫芒彪炳八法精勁行伍井然又
能於粒米上書一絶句異哉按後漢師宜官能於方寸
間書千言頗自矜重間挈空囊過酒家書其壁觀者雲
集酒大售因寛其直飲酣輒削書而去梁鵠受其法魏
武重之可方駕矣
　　康海學栁
康德涵武功官師志學栁子厚先友記栁作獨孤申叔
墓碣末載其友十三人姓氏與先友記同一竒格
　　屏山詩禪
劉屏山子翬朱文公師也其屏山集詩往往多禪語如
牧牛頌云軟草豐苗任滿前蒼然觳觫卧寒煙直饒牧
得渾純熟痛處還應著一鞭徑山寄道服云逺信殷勤
到草菴却慚衰病豈能堪聊將佛日三端布為造青州
一領衫粲粲休誇綺與紈紉蘭製芰亦良難此袍徧滿
三千界要與寒兒共解顔此類是也先生常語文公曰
吾少官莆田以疾病時接佛老之徒聞其所謂清淨寂
滅者而心悦之比歸讀儒書而後知吾道之大其體用
之全乃如此故文公講學初亦由禪入
　　李鎮東書
昔人評謝康樂詩如初日芙蓉顔延之詩如鏤金錯采
梁武帝取其語以入書評云李鎮東書如芙蓉之出水
文彩之鏤金
　　姑溪集
宋李之儀端叔姑溪文集五十卷古賦詩十一卷銘贊
一卷表啓書四卷雜書一卷(此上下/闕數卷)手簡十七卷序一
卷記二卷題跋五卷祭文青詞二卷墓誌三卷詞曲三
卷後集二十卷古賦詩十三卷銘贊一卷序跋一卷手
簡三卷誌狀二卷端叔在蘇門名次六君子曩毛氏津
逮祕書中刻其題跋觀全集殊下秦晁張陳逺甚然其
題跋自是勝塲
　　楊鐵厓二賦
楊廉夫作悲舒王賦刺王安石云舉周官之勦説兮胡
獨忌夫春秋宜天有變而弗畏兮人有讒而易售聽鳴
鴞以為鳯兮唾窮麟以為跛羊松栢老而剪棄兮喜植
榆之驟長數語曲盡安石罪狀可當爰書又摩厓碑賦
云茍執温凊之小節兮不匹馬而北方則千麾而萬旟
兮肯復効忠於耄荒又云迎上皇以來歸兮嘑長慶之
驩聲歘南内其不祥兮起膝下之天兵使權臣其䑕變
兮何李父之貸刑此殘碑之墮淚兮與凍雨而交零兩
段或抑或揚尤深當肅宗功罪史筆也廉夫有東維子
全集
　　滄浪集
宋蘇舜欽子美滄浪集十五卷首有歐陽序古律詩八
卷誌狀二卷書二卷上書疏狀啓表二卷記序雜文一
卷有南宋施元之跋尾云蘇子美集十五卷歐陽文忠
公為之首序子美在寶元慶厯間有大名其文章瓌竒
豪邁自成一家不幸淪落早世故生平所著止此而近
時亦少見之元之因俾鏤版於三衢又得尚書汪公聖
錫所藏豫章先生詩為子美作也并附之左方乾道辛
卯六月己巳呉興施某書
　　徂徠集
宋石介守道徂徠集二十卷詩卷辨説原釋傳録雜著
五卷論二卷書六卷序一卷記一卷啓表一卷石門呉
孟舉(之/振)所貽宋刻也守道最折服者栁仲塗最詆諆者
楊文公大年觀魏東郊詩怪説可見其文倔強勁質有
唐人風較勝栁穆二家終未脱草昧之氣
　　蘇子美詩
滄浪集有及第後與同年宴李丞相宅詩云拔身泥滓
底飄迹雲霄上氣和朝言甘夢好夕魂王軒眉失舊斂
舉意有新況爽如秋後鷹榮若凱旋將一第常事而津
津道之如此子美之早廢不達已略可見矣昔人議孟
郊春風得意馬蹄疾之作子美何以異此
　　皮陸
唐本笠澤叢書四卷以甲乙丙丁為次前有自序及江
湖散人傳後有宋政和元年毘陵朱衮序乃江西士夫
家舊本黄俞邰得之金陵餅肆中自跋云出魯望手編
唐本古雅殊可寶惜予舊藏皮襲美文藪十卷有襲美
自序宋栁開仲塗序亦皮所自編也凡松陵唱和集詩
二編俱不載
　　栁仲塗集
宋栁開仲塗河東文集十五卷附行狀一卷門人張景
所編其文多拗拙石守道極推尊之其過魏東郊詩上
擬之臯䕫伊吕下擬之遷固王通韓愈殊為不倫東郊
野夫傳開所自述與補亡先生傳皆載集第二卷又穆
修伯長集代州馮秋水方伯(如/京)順治中刻之金陵文拗
拙亦與開類詩尤不工唐末宋初風氣如此其視歐蘇
真陳涉之啓漢高耳景字晦之避難逋竄改姓名曰李
田所至題曰我非東方兒木子也不是牛耕土田也欲
識我蹤跡一氣萬物母景作栁集序破題云一氣萬物
之母也見湘山野録
　　龍標宫詞
李太白清平調行樂詞皆用飛燕昭陽事然予觀王少
伯宫詞如平陽歌舞新承寵簾外春寒賜錦袍斜抱雲
和深見月朦朧樹色隠昭陽玉顔不及寒鴉色猶帶昭
陽日影來皆為太真而作皆用昭陽事葢當時詩人之
言多如此不獨太白
　　栁開論文
元盛如梓恕齋叢談載栁開論文曰古文非在詞澀言
苦令人難讀在於古其理高其意然予讀開河東集但
覺苦澀初無好處豈能言之而不能行耶
　　刋書
恕齋叢談云書籍版行始於後唐昔州郡各有刋行文
籍寰宇書目備載之雖為學者之便而讀書之功不及
古人矣且異書多冺没不傳後漢書注事最多所引書
今十無二三如漢武秋風辭見於文選樂府文中子晦
菴收入楚詞後語然史記漢書皆不載藝文志又無漢
祖歌詞不知祖於何書予按五代會要後唐長興三年
四月敕差太子賓客馬縞太常丞陳觀太常博士段顒
尚書屯田員外郎田敏充詳勘九經官委國子監於諸
色選人中召能書人端楷寫出付匠雕刻每日五紙與
減一選漢乾祐間周禮儀禮公羊穀梁四經始鏤版周
廣順三年六月尚書左丞判國子監事田敏進印版九
經書五經文字様各二部顯德二年中書門下奏國子
監祭酒尹拙狀校勘經典釋文三十卷雕造印版欲請
兵部尚書張昭太常卿田敏同校勘葉夢得言唐栁玭
訓序言在蜀見字書雕本不始馮道監本始道耳河汾
燕閒録隋開皇十三年遺經悉令雕版又毋昭裔有鏤
版之言葢刋書始隋暨唐至五代宋而始盛耳
　　文表
呉郡劉欽謨(昌/)成化中督河南學政刻中州文表一書
表章元六家遺文皆中州産也許文正公衡遺稿五卷
附録一卷姚文公燧内集八卷欽謨自跋云聞之李中
舍應禎云文公集五十卷松江士夫家有之南北奔走
竟莫能致此乃録本多殘缺視刻本不啻十之二又云
在百泉召見姚裔孫鄙野質實不復事儒藝有文獻公
樞手書碧色箋特寶愛紙墨如新云雍古馬文貞公祖
常石田集五卷跋云得之光州兵侍霍公(予所見石田/集十五卷至)
(元五年/刋行)霍之居即文貞故石田莊也又云馬中丞墓在
光州西南十五里碑石趙孟頫書(愚按文敏殁於元英/宗至治二年而文貞)
(以順帝至元四年卒是時趙前卒/已久矣疑必有誤或是集趙書耳)許文忠公有壬圭塘
小稿三卷王文定公惲秋澗集六卷跋云公之子公儀
公孺公孺子以可皆能文而子孫墳墓漫不知其所在
富珠哩文靖公翀遺文二卷跋云文靖有集六十卷今
多不傳子逺死於忠逺婦死於節昌至鄧州閲士籍得
其後之習業於官者猶自稱魯叅政家云欽謨博雅好
事嘗撰呉先賢讚若干卷此書尤可愛重睢州湯潛菴
(斌/)學士出為江蘇巡撫予語以當重刻之惜未果
　　授經圖
崇文總目有授經圖其書不傳明周藩西亭王孫乃因
章俊卿考索圖增定之為四卷卷首有自序及西亭之
子勤羮一跋圖首授經世系次諸儒列傳次諸儒著述
歴代經解此書舊無刋本大梁水後西亭藏書數萬卷
皆付巨浸賴泉州黄俞邰家有寫本康熙間與朱檢討
竹垞(彝/尊)同較定刻之金陵其書始行於世
　　左傳檀弓敘事
劉知幾云敘事之工以簡為主因思左氏記晉平公飲
酒杜蕢云辰在子卯云云幾三四十言檀弓只以十七
字盡之云子卯不樂知悼子在堂斯其為子卯也大矣
語益簡味愈長可為文章之法歐尹在洛同作雙桂樓
臨園驛記永叔先成凡千餘言師魯止用五百許字永
叔服其簡古他日誌師魯曰文簡而有法又云簡而有
法在六經中惟春秋足當之可知簡字不易到也又類
苑載眞宗御製法音集詔學僧於傳法院箋注楊大年
充提舉一僧注六種震動㡬三百字大年都抹去自下
止二句曰地體本靜動必有變其簡當若此
　　擬古
樂府古詩不必輕擬滄溟諸賢病正坐此前人擬古莫
妙於陸機江淹馮班云江陸擬古詩如搏猛虎禽生龍
急與之角力不暇氣格悉敵今人擬古如牀上安牀但
覺怯處種種不逮此論良是若傅𤣥艶歌行云一顧傾
朝市再顧國為墟呆拙之甚所謂㸃金成鐵手也王弇
州云平子四愁千古絶唱傅𤣥擬之致不足言是笑資
耳𤣥又有日出東南隅一篇汰去菁英竊其常語尤可
厭者本詞使君自有婦羅敷自有夫綽有餘味乃益以
天地正位之語正如低措大記舊文不全時以巳意續
貂罰飲墨水一斗可也諒哉
　　王慧詩
王慧字蘭韻太倉人同年長源督學(發/祥)之女有雋才所
著凝翠軒詩一卷極多佳句閨詞云輕寒薄煖暮春天
小立閒庭待燕還一縷栁花飛不定和風搭在繡牀前
又五言如杏花都揜屋楊栁半垂溪花陰依略彴竹色
捲瀟湘風懷看緑栁愁緒比黄楊紈扇三春月緗琴五
夜霜七言如别去新篁方解籜重來芳樹欲過頭蕭蕭
竹影遮紅藥細細波紋映白魚纔過輕雷收筍箬旋㪺
新水試茶芽一枝香供宜金屋半醉紅扶待畫乂(鶯粟/花)
楊栁溪橋初過雨杏花樓閣半藏煙淚淹紅袖傷離日
愁在黄昏細雨中硃添小印思題扇釧擘輕羅憶㸃籌
墻角紅殘桃結子石盆青淺菊分芽栁絮飛殘青滿徑
荳花零亂緑圍村棠棃謝後猶花信櫻笋過時已麥秋
幾處溪山留薜荔一秋風雨在芭蕉皆佳句也又宿田
家偶見粘牕破紙乃韓偓香奩詩惜而賦絶句云麗情
佳句有誰知瞥見牕前字半攲為惜風流埋没甚自㩦
紅燭拂蛛絲此等懷抱亦非㝷常閨閣所解
　　會昌一品集
李衛公一代偉人功業與裴晉公伯仲其會昌一品制
集駢偶之中雄竒駿偉與陸宣公上下别集憶平泉五
言諸詩較白樂天劉夢得不啻過之
　　伊川尊詩小序
程伊川云詩小序便是當時國史作如當時不作雖孔
子亦不能知況子夏乎如大序則非聖人不能作(涇野/云據)
(此則小序/不可改)又云問小序是何人作曰但看大序則可見
矣曰莫是國史作否曰序中分明言國史明乎得失之
迹葢國史得詩於采詩之官故知其得失之迹如非國
史則何以知其所美所刺之人使當時無小序雖聖人
亦辨不得曰聖人刪詩時曾刪改小序否曰有害義理
處也須刪改葉氏習學記言云作詩者必有所指故集
詩者必有所繫或記本事或釋詩意皆在秦漢之前讀
詩者以其時考之以其義斷之惟是之從可也欲盡去
本序自為之説失詩意多矣
　　題畫詩三則
往見倪雲林小畫自題詩云蕭蕭風雨麥秋寒把筆臨
摹強自寛賴有俞君相慰藉松肪筍脯勸加餐又在京
師人家見一詩云梓樹花開破屋東鄰墻花信幾畨風
閉門睡過兼旬雨春事依依是夢中末題云至正癸卯
呈德機徴君右二詩皆佳
又嘗見破牕風雨卷武夷山樵者錢惟善題云一鐙風
雨寒牕破讀書不知秋怒號怳如扁舟在江海但覺四
壁皆波濤對牀高卧無此客倚劔長歌空二毛曉看庭
樹故無恙千峯雲氣落青袍金葢山人錢岳題云敬亭
山下讀書菴破紙牕寒儘自堪但怪蛟龍嘶匣底不知
風雨暗江南雲横黑海秋帆斷花落彤樓曉夢酣五色
石崩天頂漏須君手脱巨鰲鐕(惟善字思復錢塘人以/羅刹江賦得名號曲江)
(居士有江/月松風集)
又羅塞翁畫猿一軸余鏗題云抛却故山久披圖眼忽
明老夫歸未得説與曉猿驚韓性題云栗葉秋未黄連
臂撼山雨白晝聞清啼愁雲夢天姥數詩皆佳作也(性/字)
(明善魏公八世孫居紹興卒/諡莊節先生元史儒學有𫝊)
　　朱佐日
張㫤景春呉中人物志云武后嘗吟詩白日依山盡黄
河入海流云云問是誰作李嶠對曰御史朱佐日詩也
賜綵百匹子承慶嘗為昭陵輓詩入高等由是父子齊
名按此詩諸集皆作王之渙之渙開元間詩人紀事詩
話亦不載佐日名字張説不知何據
　　鮑謝
唐鮑防字子慎襄州人仕終工部尚書工詩與謝良弼
齊名時亦稱鮑謝見全唐詩話
　　耶律文正詩
元耶律文正湛然居士集十四卷中多禪悦之語其詩
亦質率間有可采者略摘數篇管城從我自燕都流落
遐荒萬里餘半札秋毫裁翡翠一枝霜竹剪瓊琚鋒端
但可題塵景筆下安能劃太虚聊復贈君為土物中書
休笑不中書(贈李那/王筆)昔年萍水便相㝷握手臨風話素
心刻燭賦成無字句按徽彈徹没絃琴風來逺渡晚潮
急雨過寒塘秋水深此樂莫教兒輩覺又成公案滿叢
林(寄平陽淨/名院潤老)班姬零落到而今聞道翻身入道林歌扇
舞裙忘舊業藥爐經卷半新吟閒眠白晝三杯酒靜對
青松一曲琴更看他年栖隠處蓬山樓閣五雲深(過武/川贈)
(僕散/令人)狐死曾聞尚首丘悲予去國十年遊崑崙碧聳日
落處渤海西傾天盡頭君子云亡真我恨斯文將喪是
吾憂尚期晚節回天意隠忍龍庭且強留(過燕京和/陳秀玉韻)閒
騎白馬思無窮來訪西城緑髮翁元老規模妙天下錦
城風景壓河中花開杷欖芙蓉澹酒泛蒲桃琥珀濃痛
飲且圖容易醉欲憑春夢到盧龍閒乘羸馬過蒲華又
到西陽太守家瑪瑙瓶中簪亂錦琉璃鍾裏泛流霞品
嘗春色批金橘受用秋香割木𤓰此日幽歡非易得何
妨終老住流沙(贈富察/元帥)河中春晚我邀賓詩滿雲箋酒
滿巡對景怕㸔紅日暮臨池羞照白頭新栁添翠色侵
凌草花落餘香著莫人(朱淑真詞無奈/春寒著摸人)且著新詩與芳
酒西園佳處送殘春(河中遊/西園)萬里西征出玉闗詩無佳
思酒瓶乾蕭條異域年初換坎軻窮途臘已殘身過碧
雲遊極樂手遮西日望長安年光迅速如流水不管詩
人兩鬢斑(壬午/元日)已上數作頗有風味皆從軍西域之作也
　　儒將詩
劉後村跋總管徐汝乙詩云宋武臣能詩者賀鑄劉季
孫為坡谷深許其後有劉翰武子潘檉德久尤為項平
菴葉水心所賞重明景泰中有十才子湯叅將𦙍勣最
著予見其東谷遺稿十卷了無可取成化間金陵姚福
者世襲千戸著定軒集避喧録窺豹錄及青溪暇筆若
干卷予嘗見暇筆草稿福手書也記軼事頗亦可喜而
論詩膚陋如自記蔡琰歸漢圖詩云若使蕃兒能念母
他年好作倒戈人所取彭三吾咏明妃詩云妾分嫁單
于君恩本不孤畫工休盡殺夢弼要人圖謂得風人之
體真三家村學究見識可為噴飯又嘗見南皮李騰鵬
撰明詩統取一詩云君王莫殺毛延夀留畫商巗夢裏
賢腐儒所見略同乃爾又明名將如郭登戚繼光陳第
萬表皆有詩名
　　香奩詩
眉山暗淡向殘燈一半雲鬟墜枕稜四體著人嬌欲泣
自家揉碎砑繚綾楊廉夫香籢詩也見集中今訛作韓
偓非是
　　仲殊詩
漫録載僧仲殊詩云瑞麟香煖玉芙蓉畫蠟凝輝到曉
紅數㸃漏移衙仗北一畨雨滴甲樓東夢遊黄閣鸞巢
外身卧彤幃虎帳中報道譙門初日上起來簾幙杏花
風右在平江呈黄左丞安中作東坡所謂蜜殊也
　　歌行引
炙輠録云歌行引本一曲爾一曲中有此三節凡始發
聲謂之引引者導引也既引矣其聲稍放故謂之行行
者其聲行也既行矣於是聲音遂縱所謂歌也惟一曲
備三節故引自引行自行歌自歌其音節有緩急而文
義有終始故不同也正如大曲有入破滚煞之類今詩
家分之各自成曲故謂之樂府無復異製矣又姜白石
詩説云載始末曰引體如行書曰行放情曰歌兼之曰
歌行悲如蛩螿曰吟通乎俚俗曰謡委曲盡情曰曲
　　旉山
杜牧之弔沈下賢詩云一夜小旉山下夢水如環佩月
如襟坊刻訛作小孤與本題無涉按呉興掌故旉山在
烏程縣西南二十里易曰震為旉旉花蒂也説卦山之
東曰旉此山在福山東故名福山又名小旉山與旉山
相連接唐詩人沈亞之下賢居此予鄉華不注不作跗
解亦與旉同義
　　胡釘鉸詩派
茶譜記胡生以釘鉸為業居近白蘋洲旁有古冢每茶
飲必酹之忽夢一人曰吾姓栁感子茗惠教子為詩後
遂名胡釘鉸詩若然則釘鉸詩派乃本栁文暢耶又雲
溪友議列子墓在鄭里有胡生家貧少為磨鏡鍍釘之
業遇名茶美醖輒祭忽夢一人刀劃其腹納以一卷書
既覺遂工吟咏號胡釘鉸此一事而傳載異耳
　　排律
唐人省試應制排律率六韻載諸英華者可考至杜子
美元白諸人始增益至數十韻或百韻近日詞林進詩
動至百韻誇多鬬靡失古意矣
　　呉惟信
宋呉惟信中孚湖州人寓呉嘉定之白鶴村呉有糜先
生者於九經注疏悉能成誦嘗見中孚賦絶句云白髮
傷春又一年閒將心事卜金錢棃花落盡東風軟商略
平生到杜鵑亟下拜曰天才也老夫每欲效顰則漢高
祖唐太宗追逐筆下矣觀此可悟作詩三昧韓退之詩
似論蘇子瞻詞似詩昔人謂如教坊雷大使舞終非本
色正此意也
　　劉令嫻詩
梁徐悱妻劉氏令嫻孝綽之妹盛有才名其祭悱文清
綺可誦及讀玉臺新詠所載令嫻詩如光宅寺云長廊
欣目送廣殿悦逢迎何當曲房裏幽隠無人聲又有期
不至云黄昏信使斷銜怨心悽悽迴燈向下榻轉面闇
中啼正如高仲武所云形質既雌詞意亦蕩勉名臣悱
名士得此才女抑不幸耶
　　妄補古碑
崑山慧聚寺有毘沙門天王像唐楊惠之所塑旁二侍
女尤佳徐稚山紀其事謂此像得塑工三昧具戒後人
不可妄加修飾因思古人書畫詩文寧闕疑不可妄補
皆如此西園雜記載杭州中天竺佛殿後壁山水王叔
明所畫歳久剥落有遜齋子者補之為方棠陵豪所譏
此古今通病也近見秦中諸碑如九成宮之屬下方多
刓缺俗人輒以惡書補之更數十年真面目不可復識
矣
　
　
　
　
　
　
　
　
　
　
　
　
　
　池北偶談卷十七
欽定四庫全書
　池北偶談卷十八
　　　　　　　　　　　刑部尚書王士禎撰
　　明宣宗畫
予嘗見明宣宗畫黑猿一軸有御筆題云鎮守廣西都
督山雲所進圖中一横木猿臂挂其上不解何謂一日
予門人常熟錢玉友(良/擇)從粤東來云嶺外有黑猿大不
盈尺二臂相通寐則臂挂於横木上一臂漸縮一臂漸
長所謂通臂猿也乃知畫貴格物
　　婦人畫
近日婦人工畫者海寧李因是菴善畫松鷹及水墨花
竹翎毛江陰周禧善人物花鳥其妹祜與之頡頏義烏
倪仁吉秀水黄媛介皆工山水木石桐城方維儀白描
大士
　　張登集
國史補稱張登小賦有織成隠起往往蹙金之狀摭言
亦云如蹙金結繡而無痕迹王彦輔云曾在汴京相國
寺得唐漳州刺史張登文集六卷權文公為序云詩賦
之外雜文合一百二十篇又云求居寄别懷人三賦與
證相一篇意有所激鏘然玉振然所得書肆鏤版裁六
十六篇已亡其半彦輔欲續姚鉉文粹録登之文不果
惜也
　　朝鮮採風録
康熙十七年命一等侍衛狼瞫頒
孝昭皇后尊諡於朝鮮因令采東國詩歸奏呉人孫致
彌副行撰朝鮮採風録皆近體詩也今擇其可誦者粗
載於此林悌詩十五越溪女羞人無語别歸來揜重門
泣向棃花月(閨/怨)羸驂䭾倦客日暮發黄州可惜踏青節
未登浮碧樓佳人金縷曲江水木蘭舟寂寂生陽館孤
燈夜似秋(中和/道中)白光勲詩秋草前朝寺殘碑學士文千
年自流水落日見孤雲(𢎞景/廢寺)偶因休浣到沙門把酒題
詩古寺存紅藕一池風滿院亂蟬千樹雨連村深慚皓
首從羈宦猶喜青山似故園聞説錦湖煙景異何時歸
棹問真源(奉恩/寺)呉時鳯詩地即黄岡勝官如玉局閒居
然小雪日喚作此堂顔(小雪/堂)金宏弼詩處獨居閒絶往
還只呼明月照清寒憑君莫話生涯事萬頃煙波數疊
山(書/懐)趙昱詩十年長揜故山扉塵土東華幾染衣想得
鑑湖春夜月子規應喚不如歸(贈鑑湖/主人)姜克誠詩江日
曉未生蒼茫千里霧但聞柔櫓聲不見舟行處(湖堂/早起)鄭
碏詩逺逺沙上人初疑雙白鷺臨風忽横笛廖亮江天
暮(聞/笛)成運詩江觸春樓走天和雪嶺圍雲從詩筆染鳥
拂酒筵飛浮海知今是趨名悟昨非松風當夕起蕭颯
動荷衣(竹西/樓)白光勉詩旅泊依村日重遊屬暮年鐘聲
隔岸寺人語渡湖船月上蒹葭逺煙横島嶼連夜深風
更急落雁不成眠(縣津/晚泊)金宗直詩偶到仙槎寺巗空松
桂秋鸜翻羅代葢龍蹴佛天幽細雨僧縫衲寒江客􁑾
舟孤雲書帶草獵獵滿池頭(仙槎/寺)為訪招提境松間紫
翠重青山半邊雨落日上方鐘語共居僧軟杯隨客意
濃頽然一榻上相對鬢髼鬆(佛國/寺)竒邁詩南山松柏幽
北山煙霧深遊子暮何之庭樹生秋陰歸雲向遥岑宿
鳥棲前林幽懷杳不極清風吹我襟(直禁/咏懷)鄭道傳詩曉
日出海東直照孤島中夫子一片心正與此日同相去
曠千載嗚呼感予衷毛髪豎如竹凜凜吹英風(嗚呼島/弔田横)
魚無迹詩馬上逢新雪孤城欲閉時漸能消酒力渾欲
凍吟髭落日無留景栖禽不定枝灞橋驢背興應與故
人期(逢/雪)權應仁詩結屋倚青嶂㩦瓶盛碧溪徑因穿竹
細籬為見山低枕石巾粘蘚栽花屐印泥繁華夢不到
閒味在幽栖(山/居)趙希逸詩春寒料峭酒微醒羈宦連年
恨不平燈暗小牕聞馬齕夢回孤枕數鷄鳴祇憑吾友
論交道欲向何人説世情已判此身同許國與君終始
寸心明(次延曙/都郵韻)鴨水西邊是漢闗天扃地鐍限重灣荒
煙亂磧麟州戍落日孤雲馬耳山風定空江波瀲瀲雪
消春郭溜潺潺思家未得平安字歸思惟應夢往還(龍/灣)
(偶/成)金􁨘詩楊花落盡草萋萋楚客傷離思轉悽佳節一
年寒食過亂山千疉子規啼虞翻去國身全老王粲登
樓賦漫題想得天涯回白首昭陽江上夕陽低(寄/友)李達
詩二妃昔追帝南奔湘水間有淚寄湘竹至今湘竹斑
雲深九疑廟日落蒼梧山餘恨在江水滔滔去不還(斑/竹)
(怨/)鄭士龍詩隨意攤書坐孤吟對晚暉岸風帆腹飽洲
雨荻芽肥籬缺通江色簾垂礙燕飛誰知采蘭節和病
試春衣(釋/悶)鄭之升詩細草閒花水上亭緑楊如畫掩春
城無人為唱陽闗曲獨有青山送我行(留/别)崔慶昌詩危
石纔交一徑通白雲千古祕仙蹤橋南橋北無人問落
木寒流萬壑同(武陵/溪)水岸依依楊栁多小船遥聽采蓮
歌紅衣落盡秋風起日暮芳洲生白波(采蓮/曲)栁永吉詩
落葉鳴廊夜雨懸佛燈明滅客無眠仙山一躡傷遲暮
烏帽欺人二十年(福泉/寺)金質忠詩常苦愁腸日九迴忽
驚啼鳥報春來三年藥物人猶病一夜雨聲花盡開世
事紛紛難自了天機衮衮逓相催平生久負凌雲氣怊
悵如今半已摧(病出/湖堂)林億齡詩寂寞荒村隠少微蕭條
石徑接柴扉身同流水世間出夢作白鷗江上飛山擁
客牕雲入座雨侵書榻葉投幃飄然又作抽簪計塵土
何由化素衣(送友/還山)崔夀峸詩老猿失其羣落日古槎上
兀坐首不回想聽千山響(題/畫)金淨詩江南殘夢日懨懨
愁逐年華日日添雙燕來時春欲暮杏花微雨下重簾
(江南/春思)鄭知常詩桃花紅雨燕呢喃繞屋春山間翠嵐一
頂烏紗慵不整醉眠花塢夢江南(醉/後)偰遜詩一夜山中
雨風吹屋上茅不知溪水長祇覺釣船高(山中/雨)李植詩
春風急水下輕艭朝發驪陽暮漢江篙子熟眠雙櫓靜
青山無數過船牕(泊漢/江)權遇詩衙罷乘閒出郭西殘僧
古寺路高低祭星壇畔春風早紅杏半開山鳥啼(竹長/寺)
許筠詩重簾隠映日西斜小院回廊曲曲遮疑是趙昌
新畫就竹間雙鶴坐秋花(晚/咏)朴瀰題平壤館壁西京古
蹟詩三十首遺田儀曹其六云檀下神人始此都至今
遺廟古城隅不知當日阿實達亦有攀髯墮者無(一/)太
師杖軼筆猶存舊事鴻濛未足言惟有青山三尺墓東
人須與孔林論(二/)周家井制出鄒賢猶是其詳不得傳
試向含毬門外望平郊十里是商田(三/)丹絡元非赤土
宜清泉何事涌中逵鹿盧汲取瓊漿飲千載令人説太
師(四/)高句驪起漢鴻嘉宫殿遺墟草樹遮怊悵乙支文
德死國亡非為後庭花(五/)朝天片石出江潯麟窟苔封
草樹深怊悵天孫何處去野棠花發古祠陰(六/)又送詔
使還京師詩序并載於左
皇上紀元之十七年戊午上駟武備二大人頒
大行皇后諡於下國時則不佞謬膺寡君儐命之托馳
迓龍灣因䕶其行抵王京二大人𫝊宣
帝命以寡君有疾停郊迎儀前度使臣之回奏也小邦
君臣且感且悸惟是飲冰之行莫肯虚徐請少留而不
可得時值大歉公私未立殆不能備供億之禮二大人
大加□傷一革浮費所索者惟詩文與書法而已寡君
命朝紳或製或寫以應槖中所齎蕭然若寒士前此所
未有也武備公仍將
兩朝宸翰示不佞暨都監諸官其書曰正大光明者即
先皇帝筆
今皇帝手書跋尾者也其曰清慎勤
今皇帝筆也生龍活蛟之蜿蜒銀鈎鐵畫之勁健真可
以叅造化驚風雨跋語珠光玉潔自有不可掩之華葢
公世懋勲庸錫予蕃庶最以此珍玩不以出疆而舍之
云海外鯫生非蒙天使眷顧則亦何途之從而獲此大
觀也哉自臨境至回斾首尾四十有二日不佞又伴至
鴨緑江上大人徴詩若序要作他日不忘之資顧不佞
素短於章句重以筮仕數十載勞攘簿書抛棄翰墨自
慚不足以副大人之勤教也辭之益固命之益懇因略
敘其槩兼呈篇什以供一粲云爾詩五言十韻有云紙
上風雷隠毫端造化竒城路風旌掣滄江鼓角悲云云
伴送使資憲大夫行司憲府大司憲兼成均館大司成
廣州後人歸巗李元楨(致彌後登戊辰/進士改庶吉士)
　　神韻
汾陽孔文谷(天/𦙍)云詩以達性然須清逺為尚薛西原論
詩獨取謝康樂王摩詰孟浩然韋應物言白雲抱幽石
緑篠媚清漣清也表靈物莫賞藴真誰為傳逺也何必
絲與竹山水有清音景昃鳴禽集水木湛清華清逺兼
之也總其妙在神韻矣神韻二字予向論詩首為學人
拈出不知先見於此
　　梅詩
宋梅聖俞初變西崑之體予每與施愚山侍讀言及宛
陵集施輒不應蓋意不滿梅詩也一日予曰扁舟洞庭
去落日松江宿此誰語愚山曰韋蘇州劉文房耶予曰
乃公鄉人梅聖俞也愚山為爽然久之
　　周嬰巵言
周嬰字方叔莆田人撰巵林十卷援據該博偶記其數
條可資詩話者如石尤風引元相詩罔象睢盱頻逞怪
石尤翻動忽成災義山古意詩去夢隨川后來風竚石
郵以石郵對川后葢竒相飛廉之屬　又古咄唶歌棗
適今日賜誰當仰視之引方言云賜盡也潘岳西征賦
若循環之無賜維摩詰經如來鉢飯悉飽衆會猶故不
賜太平廣記引啓顔録山東人謂盡為賜是也又光明
經食已飽足飯不消瀃瀃與賜同予按集韻儩盡也見
釋典瀃洩水門南史有石瀃杼山詩應思石瀃訪春泉
石瀃清心胸不云盡義　又楊用修曰唐人云君苗無
姓宛委餘編曰君苗姓應瑒之從弟見文選注非也按
陸雲與兄平原書云前作登臺賦極未能成而崔君苗
作之又云君苗作愁霖賦極佳見兄文輒云欲燒筆研
曹志苗之婦公其婦與兒皆能作文頃借其釋詢二十
七卷當百餘紙寫之則君苗清河族也休璉與二陸相
距且百年其從弟安得尚存復修少年鉛槧事耶　又
高似孫緯略金樓子云劉子𤣥為水仙花賦時人謂不
減洛神予固不敢望知幾云云按金樓子者梁元帝也
劉子𤣥知幾也知幾在證聖中作史通二十卷後以名
類𤣥宗改名子𤣥在元帝後百餘年矣御覽引金樓子
云劉休𤣥為水仙賦云云是南宋南平王鑠也水仙乃
水上神女陶𢎞景亦有賦高氏以休𤣥為子𤣥以水仙
為花名豈不謬歟此類數十條皆足解頤胡元瑞陳晦
伯作正楊筆叢等書以駁用修方叔作廣陳諗胡尤為
楊氏功臣予按以休𤣥為子𤣥正如書家以劉德升為
景升也
　　常棣叶韻
詩常棣兄弟鬩于墻外禦其侮每有良朋烝也無戎劉
原父七經小傳云戎疑當作戍戍亦禦也呉才老補音
云務字古人讀作蒙疑侮當作雺以叶戎童子問載朱
子云戎汝二字古人通用是叶音汝也如南仲太祖太
師皇父整我六師以修我戎亦叶汝也予按三説當以
原父為長
　　中晚詩句
北齊房君豹有山池在歴城叅軍尹孝逸將還鄴詞人
餞宿於此自為詩曰風淪歴城水月倚華山樹時人以
比謝氏此自北齊詩(詩紀/未采)詩藪誤作中唐且訛華山為
華陽方叔正之是矣至云猿啼洞庭樹人在木蘭舟句
格近六朝而方叔疵之謂是晚唐面目則謬甚呉郡皇
甫少𤣥百泉兄弟論詩以此二語為五言極則藝苑流
傳焉可誣也
　　一鳴集
唐司空圖一鳴集十卷雜著八卷碑版二卷前有自序
云所撰密史别編又有絶麟集述亦其自著也其與王
駕論詩曰國初雅風特盛沈宋始興之後傑出於江寧
宏肆於李杜右丞蘇州趣味澄夐如清沇之貫逵大厯
十數公抑又其次元白力勍而氣孱乃都市豪估耳又
與李生論詩曰江嶺之南凡是資於適口者若醯非不
酸也止於酸而已若鹺非不鹹也止於鹹而已酸鹹之
外醇美者有所乏耳王右丞韋蘇州澄澹精緻格在其
中豈妨於遒舉哉晚唐詩以表聖為冠觀此二書持論
可見其所詣矣
　　官銜
官銜二字習俗相沿不識其義家語禮運篇云官有銜
職有序注銜治也執轡篇云古之銜天下者以六官總
治焉故曰銜四馬者執六轡銜天下者正六官官銜之
義本此封氏聞見記云銓曹聞奏之時先書舊官品於
前次書擬官於後使新舊相銜不斷如人口銜物又如
馬之有銜以制其首古人謂銜尾相屬即其義也此臆
説殊無所據
　　邵潛
邵潛字潛夫自號五岳外臣南通州人性傲僻不諧俗
好嫚罵人人多惡之及與李本寧鄒彦吉黄貞父陳仲
醇諸公遊所著友誼録循吏𫝊印史諸書多可𫝊者年
五十無子娶後妻成久之嫌其貧老棄去一婢又為勢
豪所奪遂隻身客如臯城西門年八十矣康熙乙巳予
過臯訪之茅屋三間黝黑如漆邵筋骨如鐵白髮鬖鬖
被領雙眸炯然具果䔩留予飲尚盡數觴與修禊冒氏
洗鉢池尚能與予輩賦詩陳其年(維/崧)云古今文人多窮
然未有如邵先生者聽其言愴然如劉孝標所自序也
予去廣陵聞邵即以是歳下世矣
　　沈嘉客
沈嘉客字無謀河間故城人居鄭口性孤迥有潔癖與
德州盧德水侍御(世/漼)臨清汪未央孝廉(大/年)交好以詩相
倡和於呉交姚孟長(希/孟)楊子常(􁂜/)顧麟士(夢/□)於梁交呉
讓伯(伯/裔)徐霖蒼(作/霖)與容城孫鍾元(竒/逢)尤善中年作閉闗
疏送客不出籬落一畝之宫花竹清深圖書充牣縣令
至必式廬復其徭役年八十餘乃卒予嘗愛其一絶云
淮南作客逢春雨破帽疲驢幾日程六合城南呼舴艋
緑陰相送到南京
　　名媛詩
周嬰方叔極稱辨博然有不必辨者如詮鍾辨文明太
后青臺雀歌杜蘭香贈張碩詩數條不知名媛詩歸乃
呉下人偽託鍾譚名字非真出二公之手何足深辨又
向來坊間有明詩歸更俚鄙可笑亦託名竟陵又足辨
耶　坊刻又有皇明通紀亦託名鍾惺内載左都御史
曹思誠為魏忠賢建祠事曹近刋寃揭云與惺素無仇
怨惺何不自惺等語不知惺殁於天啓乙丑而坊賈偽
託之也曹氏遍愬京師與鍾為難可發一笑此康熙二
十年事去鍾之殁已五十七年矣
　　七子三獨夫
陸機五等諸侯論六臣犯其弱綱七子衝其漏網吕向
注七子謂呉王濞七國劉更生𫝊春秋地震為在位執
政太盛也不為三獨夫動亦明矣師古曰獨夫猶言匹
夫也七子三獨夫皆竒文
　　二王詩畫
金陵王槩字安節善畫山水其兄蓍字宓草工花卉翎
毛兄弟皆能詩往往可誦蓍本名尸槩本名丐後改今
名嘗見槩兩篇云虚牕吮筆臨秋水葭菼蒼蒼冷到天
為愛芙蓉江月好小亭長伴鷺絲眠又潯陽江水抱城
流庾亮曾經此夜遊亦是新凉當八月遂教高會擅千
秋風騷接席無今古喬梓凌雲富唱酬傑閣共傳詩句
好飛揚興不減南樓槩詩人方文爾止壻也
　　王右丞詩
世謂王右丞畫雪中芭蕉其詩亦然如九江楓樹㡬回
青一片揚州五湖白下連用蘭陵鎮富春郭石頭城諸
地名皆寥逺不相屬大抵古人詩畫只取興會神到若
刻舟縁木求之失其指矣
　　契丹大金二國志
契丹國志二十七卷宋淳熙七年祕書丞葉隆禮奉詔
撰進其書帝紀十二卷后妃諸王外戚𫝊三卷列傳四
卷石晉降表宋澶淵誓書闗南誓書議割地界書共一
卷南北朝饋獻禮物外國貢獻一卷四京州縣沿革一
卷風俗官制科舉等一卷王沂公富鄭公行程録一卷
張舜民使北記等一卷諸番雜記歳時雜記二卷又大
金國志四十卷宋端平元年淮西歸正人改授承事郎
工部架閣宇文懋昭上其書帝紀二十六卷開國功臣
一卷文學二卷張邦昌録一卷劉豫録一卷立偽楚偽
齊冊文宋宗室隨二帝北狩一卷兩京制度陵廟儀衛
官制科舉兵制等四卷兩國誓書一卷京府州縣一卷
初興風俗一卷許亢宗行程録一卷金志記載與南遷
録多相合與史多謬其文學傳則全節取元好問中州
集或云宋人偽造似也契丹志簡淨可觀金志則仿其
書而為之者耳
　　王義山詩
予向謂劉後村詩好用本朝人事近見宋末王義山稼
村集效顰尤可厭如爭道老泉生二秀最難錦水又三
劉師魯僅存遺集在樂天無限故人思田園彭澤菊三
逕意思濂溪草一般上帝遣符徴范鎮斯民失怙哭温
公梅花牕下叅同契緑草庭前太極圖榜文爭㸔乖崖
押士類歡呼常衮來無己許令叅後社庭堅端的是前
身有時覓句㝷歐約不慣斟羔學党家此真下劣詩魔
惡道坌出矣宋末如王義山何夢桂之流酸腐庸下而
詩文獨傳至今文之𫝊不傳信有命耶
　　杜注
國初選家注杜主宋紹興呉若季海本若自序云凡稱樊
者樊晃小集也稱晉者開運二年官書也稱荆者王介
甫四選也稱宋者宋景文也稱陳者陳無己也稱刋及
一作者黄魯直晁以道諸本也又宋胡仔苕溪漁隠云
子美集予所見者凡八家杜工部小集則潤州刺史樊
晃所序也注杜工部集則内翰王原叔洙所注也(呉彦/高集)
(云是元祐間祕閣校對黄本/鄧忠臣慎思所注託名原叔)改正王内翰注則王寧祖
也補注杜工部集則學士薛夢符也校定杜工部集則
黄長睿伯思也重編少陵先生集并正異則東萊蔡興
宗也注杜詩補遺正謬集則城南杜田也少陵詩譜則
縉雲鮑彪也
　　王承旨詩
宋刻鑒戒録載前蜀興聖太子隨軍王承㫖(失其/名)詠後
主出降詩云蜀朝昏主出降時銜璧牽羊倒繫旗二十
萬軍齊拱手更無一箇是男兒此與花蘂夫人詩大同
小異必有一誤(此詩能改齋漫/録亦兩載之)
　　盧延讓
何光逺鑒戒録載王蜀盧侍郎延讓獻王建詩卷中有
栗爆燒氊破猫跳觸鼎翻之句後建與潘峭在内殿平
章邊事令宫人於爐中煨栗栗爆出燒損繡褥子建多
疑每於爐中燒金鼎子惟徐妃二姊妹侍茶湯而已是
夜宫猫誤觸鼎翻建曰栗爆燒氊破猫跳觸鼎翻憶延
讓詩有此一聯先輩裁詩信無虚境來日遂有六行之
拜(自給事/拜工部)以俚鄙之詞遂獲顯擢與孟公松月夜牕虚
迥異如此人生窮通豈非命乎或云是盧延遜獻宋太
宗詩潘峭作潘美
　　慈恩塔詩
元白因傳香於慈恩寺塔下忽覩章先輩八元詩吟咏
竟日悉令除去諸家之詩惟留章作其五六句云迴梯
暗踏如穿洞絶頂初攀似出籠殊不成語不知元白何
以心折如此盛唐高岑子美諸公同登慈恩寺塔賦詩
或云秋色從東來蒼然滿關中五陵北原上萬古青濛
濛(岑/)或云秋風昨夜至秦塞多清曠千里何蒼蒼五陵
鬱相望(高/)或云秦山忽破碎涇渭不可求俯視但一氣
焉能辨皇州(杜/)此是何等氣槩視章作真小兒號嗄耳
每思高岑杜輩同登慈恩塔高李杜輩同登吹臺一時
大敵旗鼔相當恨不厠身其間為執鞭弭之役
　　陶季
寶應布衣陶􁂧字季一字昭萬有著舟車集予為刪定
其客湖南閩中諸詩多似高岑龍標今日一作手也過
東阿曹子建墓有句云可憐衰草地猶是建安人為時
所稱
　　琉球二僧詩
琉球天王寺有僧號瘦梅道人賦七夕詩云陶公簾外
赤龍下漢武殿前青鳥來又萬松院僧不羈有詩云黄
葉落三徑白雲歸數峯予門人汪翰林舟次(楫/)林舍人
石來(麟/焻)康熙癸亥奉使其國見之石來有詩云瘦梅道
者人不識梵夾吟題聳兩肩賦得赤龍青鳥句樊南甲
乙可同𫝊浮屠亦有不羈人祗樹蕭蕭絶世塵唐體詩
中風格好白雲黄葉鬬清新
　　詩三百非孔子所刪
孔子但正樂使各得其所而已未嘗刪詩觀自衛返魯
云云可見且一則曰詩三百再則曰誦詩三百家語對
哀公問郊亦曰臣聞誦詩三百不可以一獻知古詩本
來有三百篇非孔氏自刪定也又左𫝊列國卿大夫燕
饗賦詩率皆三百篇中之詩多在孔氏之前其非夫子
手刪了然可見葉水心習學記言云史記言古詩三千
孔安國亦言刪詩為三百篇按詩周及諸侯用為樂章
今載於左氏者皆史官先所采定就有逸詩殊少矣不
待孔子而後刪十取一也論語稱詩三百本謂古人已
具之詩不應指其自刪者言之也輔廣亦謂司馬遷言
古詩三千傳聞之誤其説與予見略同
　　敏速
南唐近事載處士史虚白嘗對客奕旁令學徒四五輩
各秉紙筆先定題目隨口而書略不停綴數食之間衆
製皆就封氏聞見記雒縣尉張陟在中書日試萬言令
善書者三十人各操紙執筆俱占題目身自巡席依題
口授周而復始午後詩筆俱成得七千餘字唐詩紀事
長沙王璘日試萬言崔詹事廉問表薦於朝先試之璘
請十吏皆給筆札璘口授十吏筆不停綴首題黄河賦
三千字復為鳥散餘花落詩二十首皆可謂敏速矣又
韋臯嘗於二十四化設醮請符載撰齋詞於時飲摩訶
池上載命小吏十二人捧硯人分兩題緩步池間各授
口占其敏如此
　　石敬瑭家廟碑
朱簡討云曾於廟市見五代石敬瑭家廟碑梁周翰撰
文翰雖不甚工亦是古物惜未購之此碑石今不知所
在
　　東絹
蜀鹽亭縣有鵝溪縣出絹謂之鵝溪絹亦名東絹子美
詩我有一匹好東絹是也周紫芝詩百尺寒松老幹枯
韋郎筆妙古今無何如莫掃鵝溪絹留取天呉紫鳯圖
此雖諧謔然北征自作於赴行在時而題韋偃畫松則
在入蜀之後固不可同日語也
　　魏野詩
宋小説載魏野同寇萊公遊陜郊某寺詩云若得時將
紅袖拂也應勝似碧紗籠湘山野録云添蘇長安名姬
也孫僅尹京兆日野寄詩云見説添蘇亞蘇小隨軒應
是珮珊珊孫愛之以示添蘇喜如獲寶求善筆札者大
署其詩於壁野以事抵長安孫邀置府宅人未之知也
有好事者與密過添蘇家見其風貌魯質固不前席野
忽舉頭見壁所題乃索筆於側别紀一絶云誰人把我
狂詩句寫向添蘇繡户中閒暇若將紅袖拂還應勝得
碧紗籠添蘇始知是野大加禮敬二説不同
　　鐵帆
僧鐵帆能詩順治末予官揚州鐵帆住木蘭寺劉吏部
公㦷(體/仁)聞之寄予書云是天寒衣衲重鐵帆耶天寒衣
衲重乃粤僧一靈句公㦷誤記耳東坡在黄日參寥往
視之京師士大夫寄書云聞有僧在彼是隔林彷彿聞
機杼和尚耶坡笑語參寥云此是吾師七字號公㦷帖
全用此語
　　徐曹詩
徐禎卿洞庭葉未下瀟湘秋欲生一篇非太白不能作
千古絶調也曹學佺亦有秦淮送别一篇云疎籬豆花
雨逺水荻蘆煙忽弄月中笛欲開江上船情致殆不減
徐徐五集中有一絶云𣺌𣺌太湖秋水濶扁舟揺動碧
琉璃松陵不隔東南望楓落寒塘露酒旗曹一絶可以
相敵新林浦云夾岸人家映栁條𤣥暉遺跡草蕭蕭曾
為一夜青山客未得無情過板橋
　　題壁逸詩
予少時與先兄考功同上公車每到驛亭輒題素壁筆
墨狼藉率不存稿逸去多矣數年來往往從友人口中
得之怳忽如夢不忍盡割略記於此河口花明錦纜春
砑繚綾子領邊巾不知何事牽儂思欲疉紅箋賦洛神
(徐隠君東癡/嘗口誦此詩)不見湘中舊汜人西園蘭石愴如新低佪
十五年前句祗有蛛絲絡暗塵(彭少宰孫遹/羡門誦之)闗河連夜
雨驛路一聲蟬(湯右曾西厓王/戩孟穀誦之)風迴邸閣聞鈴䭾日落
闗山見戍旗彷彿夢中㝷蜀道打包身度棧雲西(徐學/士健)
(菴誦之且題其右云古驛斜陽聽鐸聲分明棧/路蜀山行讀君題句成先讖天遣才人過錦城)往迹流
𫝊本事詩廿年如夢不堪思重來頭白風情盡誰記巡
檐繞柱時(汪耀麟叔/定誦之)趙北燕南水四圍此中避地可忘
機垂垂芡實迎秋熟拍拍鷗羣接翅飛蟹舍都連黄篾
舫釣人相映緑蓑衣淮南小别今三載魚稻珠湖願竟
違(曹祭酒未峨嵋榜/旅舍曰漁洋詩屋)
　　白洪厓
先世父侍御公崇禎中巡視茶馬作西巡雜詩數十首
有云不須赤打白洪厓予幼誦之不解為何語頃見丁
謂戲白稹詩云五百青蚨兩家缺赤洪厓打白洪厓葢
用此
　　論坡谷
許彦周詩話云東坡詩不可輕議詞源如長江大河飄
沙卷沫枯槎束薪蘭舟繡鷁皆隨流矣珍泉幽澗澄澤
靈沼無一㸃塵滓只是體不似江河耳林艾軒論蘇黄
云譬如丈夫見客大踏步便出去若女子便有許多糚
裹此坡谷之别也
　　明史樂府
長洲尤展成(侗/)晚以博學宏詞入史館在局中仿李西
涯體作明史樂府百篇佳處殆不減李今略載數首於
此作佳傳云入學宫辭孔子衣帶題詩自經死出史局
别同官官方飼豬不暇看一死一生交情見留與若翁
作佳𫝊閣門使云閣門使鐵簡賜谷長史兼理六王事
當局不敢讓臣誼應如是殿下百世後難逃一箇字下
詔獄徽髮死嗟乎此真文成子張辟彊豚犬耳生程濟
云為忠臣為智士死高翔生程濟身免乎軍中祭君免
乎宫中剃君乘車臣執轡君登舟臣操枻寒則燎衣飢
持糒四海從亡多故人道旁相見惟流涕萬水千山風
復雨送君還上金陵去天外龍蛇有日歸鴻飛冥冥不
知處靖難云七國反誅家令灌將軍出山東定北平起
討齊黄曹國公出金陵亡建文君非景帝燕王亦非呉
王濞靖難雖然百戰功成敗何常總天意太祖生男二
十五為王為庶知誰主燕子高飛上帝畿紇干凍雀無
毛羽可憐高煦亦英雄頃刻燒死銅缸中威武大將軍
云平陽侯張公子威武大將軍三君一轍耳漢家天子
自待邊大同宣府往復還朕稱將軍封萬戸驃騎當屬
江與錢旌旗獵獵向北駐樓船揺揺望南渡豹房家裏
樂未終更覓春江花月處朝登牛首山夕宿鳯皇臺鄱
陽凱歌何雄哉戎服簪花金銀牌揚鞭却指隋堤笑一
狩江都竟不回大禮云明倫典問誰作唱者璁和者萼
筆者方削者霍浹與綰唯且諾天子有私臣朝中皆黨
人武夫何知咄郭勛配爾祖英烈傳中山􁂚眙開平歎
根本彗云根本彗腹心彗門庭彗羣妖掃地偷龍睡彗
未退兮孛將至大馮君小馮君忠臣孝子出一門刺血
上書動至尊但看六月飛霜雪君門之彗乃可滅河套
寃云嚴夏兩家鷄相鬬曾銑仇鸞分左右嚴鷄方勝夏
鷄孤銑欲劾鸞胡為乎套未復身先死朝璽書墓西市
將軍横尸何足言宰相駢首寧無寃君莫哭君不見朱
仙鎮上風波獄長生藥云五利戮文成死致一真人上
天去復有紫府神霄兩高士天子齋居日夜禱祠相公
宿直爭獻青詞赭衣半道斷首滿稽殺人媚天修𤣥奚
為四十五年元氣削王金方進長生藥海瑞疏云世宗
在位四十五建言諸臣盡圜土末年乃有海瑞疏直訐
乘輿干上怒擲地不已遶殿步忠臣豈肯逃亡去大行
賓天應釋汝獄吏酒肴相勞苦但願飽啖得死所誰知
晏駕驚聞訃此日方看臣哭主當時尚擬子罵父逐新
鄭云華亭去分宜江陵逐新鄭賢否故懸殊門戸總同
釁主少國疑賴元老一留一去由馮保宰相踉蹌出午
門先皇顧命寒秋草大臣獄起重驚倒不憐身殁無遺
表夫人泣涕致相公敬為故夫獻微寶富貴何常忽易
人江陵簿録還如埽噫嘻乎前人跌後人滑古來名位
多相軋死姚崇算生張説趙高傳云委鬼當頭坐茄花
滿地紅趙嬈曹節竟私通涿州道上馬游龍月華門前
車鬬風内操撾鼓鳴刀弓犴狴流血朝班空祠堂昭德
兼崇功乾兒義子多如蟲讀史至此再三歎殆哉岌岌
將作難滿朝彈章君不見中宫獨看趙高𫝊
　　闈中詩
淄川袁孝廉松籬(□/)名士也以康熙癸卯冠禮經壬戌
尚困公車闈中賦詩云二十年前古戰塲卧聽譙鼓夜
茫茫三條畫燭連心爇一徑寒風透骨涼若向緇塵埋
鬢髮憑誰青眼託文章明宵别後長安月偏照河橋栁
萬行武康陳孝廉興公(之/羣)吟之至泣下是科袁竟下第
乙丑病蠱卒
　　無羊之什
詩國風如燕燕蒹葭豳風東山七月諸篇述情賦景如
化工之肖物即如小雅無羊之什云或降於阿或飲於
池或寢或訛爾牧來思何蓑何笠或負其餱麾之以肱
畢來既升即使史道碩戴嵩畫手擅塲未能至此後人
如何著筆
　
　
　
　
　
　
　
　池北偶談卷十八
欽定四庫全書
　池北偶談卷十九
　　　　　　　　　　　刑部尚書王士禎撰
　　宋人絶句
偶為朱錫鬯太史(彛/尊)舉宋人絶句可追蹤唐賢者得數
十首聊記於此亭亭畫舸繫春潭只待行人酒半酣不
管煙波與風雨載將離恨過江南春陰垂野草青青時
有幽花一樹明晚泊孤舟古祠下滿川風雨看潮生冷
於陂水淡於秋逺陌初窮見渡頭賴是丹青無畫處畫
成應遣一生愁竹外桃花三兩枝春江水暖鴨先知蔞
蒿滿地蘆芽短正是河豚欲上時黄葉西陂水漫流籧
篨風急滯扁舟夕陽暝色來千里人語鷄聲共一丘露
白霜紅郭外田山濃水淡欲寒天參軍抱病陪清賞一
檄呼歸亦可憐斷腸聲裏無形影畫出無聲亦斷腸想
得陽闗更西路北風低草見牛羊梁州一曲當時事記
得曾拈玉笛吹端正樓空春晝永小桃猶學澹燕支斷
雲一葉洞庭帆玉破鱸魚霜破柑好作新詩寄桑苧垂
虹秋色滿東南投荒萬死鬢毛斑生入瞿唐灧澦闗未
到江南先一笑岳陽樓上對君山江上荒城猿鳥悲隔
江便是屈原祠一千五百年間事只有灘聲似舊時夜
雨連明春水生嬌雲濃暖弄微晴簾虚日薄花竹靜時
有乳鳩相對鳴目盡孤鴻落照邊遥知風雨不同川此
中有句無人見送與襄陽孟浩然獨凭危堞望蒼梧落
日君山似畫圖無數栁花飛滿岸晚風吹過洞庭湖來
時秋雨滿江樓歸日春風度客舟回首荆南天一角月
明吹笛下揚州棃花淡白栁深青栁絮飛時花滿城怊
悵西闌一株雪人生看得幾清明到處相逢是偶然夢
中相對兩華顛還來共醉西湖雨不見跳珠十五年烏
塘𣺌𣺌路平堤堤上行人各有㩦試問春風何處好辛
夷如雪柘岡西掃地焚香閉閣眠簟紋如水帳如煙客
來夢覺知何處挂起西牕浪接天曾作金陵爛漫遊北
歸塵土變衣裘芰荷聲裏孤舟雨卧入江南第一州皂
莢村南三四里春江不隔一程遥雙堤鬬起如牛角知
是隋家萬里橋去年此日泊瓜洲衰栁蕭蕭客繫舟白
髮天涯歎流落今宵聽雨古宣州山驛蕭條酒倦傾嘉
陵相背去無情臨流未忍輕相别吟聽潺湲坐到明照
江丹葉一林霜折得黄花更斷腸商略此時須痛飲細
腰宫畔過重陽洞庭木落萬波秋説與南人亦自愁欲
指呉淞何處是一行征雁海山頭陌上花開蝴蝶飛江
山猶是昔人非遺民幾度垂垂老遊女還歌緩緩歸白
髮先朝舊史官風爐煮茗暮江寒蒼龍不復從天下拭
淚看君小鳯團濯錦江邊憶舊遊纒頭百萬醉青樓而
今莫索梅花笑古驛燈前各自愁濟南春好雪初晴行
到龍山馬足輕使君莫忘霅溪女時作陽闗腸斷聲琵
琶絃急滚梁州羯鼓聲高舞臂鞲破費八姨三百萬大
唐天子要纒頭逍遥堂後千章木常送中宵風雨聲誤
喜對牀㝷舊約不知漂泊在彭城秋來東閣凉如水客
去山公醉似泥困卧北牕呼不醒風吹松竹雨凄凄千
詩織就迴文錦如此陽臺墓雨何只有聰明蘇蕙子更
無悔過竇連波落日同騎􁏣段遊倦依松石弄清流蓬
萊漢殿春分手一笑相逢太華秋舟中一雨掃飛蠅半
脱綸巾卧翠藤殘夢未醒牕日晚數聲柔櫓下巴陵何
人把酒慰深幽開自無聊落更愁幸有清溪三百曲不
辭相送到黄州向來松檜欣無恙坐久復聞南磵鐘隠
隠修廊人語絶四山滴瀝雪鳴風自愛新詞韻最嬌小
紅低唱我吹簫曲終過盡松陵路回首煙波十四橋夜
暗歸雲遶柁牙江涵星影雁團沙行人悵望蘇臺栁曾
與呉王掃落花征帆一似白鷗輕起揭船篷看晚晴梅
子著花霜壓岸自披風帽過臨平
　　蘇詞注
東坡詞行憂寶瑟僵乃用漢書金日磾傳行觸寶瑟僵
語解者顧引楊行密紿朱延夀病目行觸柱僵有何干
涉乃知註書之難東坡放翁猶不敢居有以也
　　胡恢書
南唐書今止𫝊陸游馬令二本胡恢書乆不𫝊惟江陰
赤岸李氏有之李即忠毅公應昇之叔忘其名矣按恢
金陵人夢溪筆談稱恢博物强記善篆𨽻韓魏公當國
恢獻詩云建業關山千里逺長安風雪一家寒公憐之
令篆太學石經官華州推官而卒
　　僧作制義
明時南京五大寺僧每季考校於禮部命題即法華楞
嚴等經其文則仿舉子制義文義優者選充僧録等官
某寺僧耳疑者曾刻其制義黄俞邰云曾見之
　　孟子逸語
孟子逸句有云人之所知不如人之所不知信矣見梁
武帝答臣下神滅論又見釋道安教指通局又君王無
好智君王無好勇勇智之過生平患禍所遵正當仁義
為本見蕭子良與孔中丞書謝廷讚維園鉛摘載之其
語殊不類
　　法言語
法言春木之芚兮援我手之鶉兮二語全仿原壤歌貍
首之斑然執女手之卷然
　　瓏􁫧
劉節之(孔/和)有詩云虚堂微月影竛竮茗粥筵中解静聽
已許來年仍小泊未須催曉唱瓏􁫧瓏􁫧二字出揚子
法言瓏􁫧其聲者其質玉乎則商玲瓏作商瓏玲亦何
不可之有
　　荀子語
李廣射虎没石飲羽荀子解蔽篇已云冥冥而行者見
寢石以為伏虎也唐詩山風吹空林颯颯如有人荀子
已云見植林以為後人也
　　舩
蜀人謂衣紐曰舩葢方言也海鹽陸處士冰修(嘉/淑)贈予
詩有洗足到門衣不舩之句用此谷水談林釋杜詩天
子呼來不上舩乃引方言鑿矣
　　劉李
中州集中如劉迎無黨之歌行李汾長源之七律皆不
減唐人及北宋大家南宋自陸務觀外無其匹敵爾時
中原人才可謂極盛非江南所及
　　詩僧
新城釋成楚字荆菴受五戒於法慶今居靈巗頗能小
詩落花云高枝忍别離逝水隨飄蕩雨後云青猿臨澗
飲白鳥向空翻秋日云風來夕沼緑荷敗霜落秋山黄
葉多山居云險崖句後叅宗旨陷虎機前驗作家新霽
云嵐氣千重縈嶂背清流萬道出雲根贈奚林大師云
派衍靈山第一枝無言得髓是吾師偶然豎拂天花落
絶勝空生晏坐時記之當續訪其全云同時僧智泉者
亦新城人有移竹詩云别去寒山寺來依明月樓亦有致
　　詔語似詩
漢光武諸書詔最有情態西京所無沿及明章亦然光
武賜侯霸璽書云崇山幽都何可偶黄鉞一下無處所
古勁絶似漢人詩句又范書語往往有似詩者如柴門
絶賓客(楊震/傳)僕妾盈紈素(楊秉/傳)之類是也光武微時嘗
歎曰仕宦當作執金吾娶妻當得陰麗華亦似漢人樂
府語
　　蟛蜞集
閩人林小眉(嵋/)明崇禎癸未進士才高雋异以伉直死
獄與余賡之同難著蟛蜞集十卷同年張給事赤菴(松/齡)
及其子人中走七千里以序相屬引歐陽公序穆伯長
袁石公序徐文長為比㑹予使東粤失其集聊識之俟
索其本為序之
　　肅府淳化帖
予記陳卓曼仙補刻肅府淳化閣帖事門人海寧陳奕
禧子文適寄所著臯蘭載筆至中述蘭帖始末甚詳采
録其略用備叅考肅府淳化閣本自莊王受封太祖賜
之宋刻(相傳有龍膽壺鳯/喙巵并帖而三)憲王時洮岷道潁川張鶴鳴
得李子崇本於白下材官本於臯蘭請肅王賜帖校讐
見古法帖數段久缺而兹獨全知為馬房光怪以前物
也姑蘇温如玉南唐張應台為之雙鈎鶴鳴㩦之黔陽
憲王乃鐫石於蘭未竟而薨世子識鋐卒業於萬厯辛
酉先後七年其初搨用太史紙程君房墨人間難得榻
工間有私購者直五十千刻用富平石一百四十四葉
二百五十三藏府東書園殿鼎革時石幾淪缺順治甲
午洮岷道揚州陳卓補刻復成全璧然神明不備視初
搨徑庭矣乙卯平凉逆焰及蘭靖逆奮威二將軍自河
西來軍於龍尾臯蘭之間攻城不下賊欲破石為礟偽
知州徐某力救得免今移置州學有張尚書鶴鳴王尚
書鐸憲王父子四跋云
　　進西岳賦表
杜甫進封西岳賦表有云維岳授陛下元弼克生司空
按舊書紀天寶九載正月羣臣請封西岳從之二月辛
亥西岳廟災制停封二月右相楊國忠守司空天雨黄
土霑於朝服杜所謂元弼司空謂國忠也國忠以椒房
進夤縁三公天下知其非據而甫獨引大雅甫申之詞
以諛之可謂無恥他日作麗人行又云慎莫近前丞相
嗔乃自為矛盾杜固詩史其人品未可知顧自許稷契
亦妄矣
　　蔡狀元詩
庚戌狀元蔡崑暘(啓/僔)公車過淮安謁山陽令邵某邵其
鄉人也批其名刺云查明回報蔡怒而去至京遂狀元
及第題一絶句於扇寄邵云去冬風雪上長安舉世誰
憐范叔寒寄語山陽賢令尹查名須向榜頭㸔蔡後官
春坊中允假歸卒
　　指掌圖
東坡先生指掌圖於五代之君書法各異於梁曰梁太
祖朱温於唐曰後唐莊宗諱某於晉周曰晉高祖姓石
氏名某周太祖姓郭氏名某字仲文於漢則曰漢高祖
睿文聖武昭肅皇帝姓劉氏名某豈非以五代惟後唐
及漢得國差正而異其書法耶郭周七國條下書放鍾
離謨歸江南按史鍾謨𫝊但云其先會稽人不言本姓
鍾離離字豈誤書抑衍文耶
　　羅鄂州
宋羅鄂州願古文南渡後第一為朱文公所推重其爾
雅翼後序通篇用韻尤屬竒剏宋文憲公序鄂州小集
因效其體亦韓文公志樊紹述之意然竒崛出鄂州下
矣
　　二内禪頌
宋高宗紹興内禪羅願端良作帝統孝宗淳熙内禪王
子後才臣作内禪頌皆仿典引貞符之體帝統有云神
器大寶一朝可付十世必復留無嫌久報無移德俾我
太宗之志獲明於二百載之後又云選世至七復遇厥
聖還之於宸極大統以正頌中有諷葢深致不滿太宗
之意此文似在王作之右近梁谿顧修逺(宸/)撰宋文選
止取王頌而不載帝統豈未覩鄂州文集耶
　　避諱當改正
古今避諱有沿襲不改者如秦始皇諱政以正月為征
月晉避司馬昭諱樂府以昭君為明君唐祖諱虎改虎
林為武林吕后諱雉以雉為野鷄武后諱曌以詔書為
制書鮑照為鮑昭楊行密據揚州州人改蜜為蜂糖錢
元瓘據浙浙人改一貫為一千之類皆當改正
　　西施
程良孺讀書考定云管子小稱篇毛嬙西施天下之美
人也自管子至呉越二百一十三年矣如果一西施不
應先及
　　相䑕鼫䑕
詩相䑕孫奕云相地名陸璣云河東有大䑕能人立交
前兩脚於頭上跳舞善鳴按地志相州與河東相鄰荀
子鼯䑕五技而窮本草廣雅皆謂螻蛄一名鼫䑕易晉
如鼫䑕孔穎達正義引蔡邕勸學篇云鼫䑕五能不成
一技荀子云云竝為螻蛄也
　　蜀恙泥妍媸
爾雅釋山獨者蜀蜀蟲名好獨行無恙恙亦蟲名風
俗通云恙毒蟲也春傷人神異經北大荒中有獸咋人
則病名曰㺊㺊恙也如泥泥亦蟲名妍媸皆蟲名妍螢
類身有光采蚩形蠢蠢然也
　　魏南陽
畢萬之魏今蒲州之永樂鎮非大名元城也韓愈之南
陽今修武之南陽非南陽鄧州也漢書地理志修武應
劭曰晉始啓南陽今南陽城是也秦昭紀魏入南陽以
和白起𫝊攻南陽太行道絶之張儀𫝊魏絶南陽皆是
　　䣜酇
菽園雜記酇有二音一則旰切一才何切才何者縣屬
沛國蕭何初封邑則旰者縣屬南陽蕭何子孫所封也
讀書考定蕭何封䣜侯今世家作酇侯字相似之誤也
䣜才何切孟堅泗水亭碑文昌四友漢有蕭何敘功第
一受封於䣜古今字韻全書䣜酇二字竝見十五歌注
云䣜縣名在譙郡或作酇酇本音鹺前漢書功臣表酇
直音贊史記功臣侯年表并同索隠曰酇縣在沛方以
智通雅云當時在南陽今在襄陽之光化者蕭何封邑
也沛縣之酇本作䣜音嵯今在考城縣漢地理志載南
陽酇縣侯國不言沛之䣜侯國非其明驗乎升菴弱侯
定以沛䣜為何封邑而云師古無據者謬也按䣜酇兩
音自是兩字菽園混而一之讀書考定主沛之䣜與楊
焦旨同以何起沛封必近之而以班碑為據通雅則以
師古注為據南陽蕭何封邑音酇本春秋陰國唐為懷
州陰城縣有何廟高后封何夫人同為酇侯小子延為筑
陽侯酇與筑陽同𨽻南陽郡也二説正相剌謬至沛郡
之酇應劭音嵯師古曰此縣本為䣜應音是也中古以
來借酇字為之耳讀皆為䣜而莽呼為贊治則此縣亦
有酇音然功臣表元符三年共侯慶以何曾孫紹封酇
不言别是一酇菽園之説未知何據又按劉肅唐世説
云凡封功臣多就本土張良封留是為成例按班固泗
州亭碑云云漢書班氏所修泗州碑孟堅所作何須穿
鑿更制别音此駁師古注與楊焦二説同
　　王苹
歴城秀才王苹字秋史少年能詩頗清拔絶俗常有亂
泉聲裏誰通屐黄葉林間自著書黄葉下時牛背晚青
山缺處酒人行之句苹師田中丞漪亭(雯/)而友呉徴士
天章(雯/)丙寅秋寄詩於予予偶以書寓巡撫張中丞南
溟(鵬/)言苹之才中丞特召見引之客座且贈金焉苹之
才中丞之誼皆塵中所少故記之
　　月泉吟社
宋末浦江呉渭倡月泉吟社賦田園雜興近體詩名士
謝翺輩第其高下詩𫝊者六十人清新尖刻别自一家
予幼於外祖鄒平孫公家見古刋本後始見琴川毛氏
本常徧和之竊謂臯羽所品高下未盡當意因戲為易
置次第如左　春日田園雜興　第一名子進(本名魏/新之號)
(石/川)第二名魏子大(梁必/大)第三名全泉翁(全璧字/君玉)第四名
山南隠逸(劉應龜/字元益)第五名躡雲(翁合老/仲嘉)第六名仙村人
第七名方賞(方徳麟/號藏六)第八名高宇(梁相字/必大)第九名俞自
得第十名槐牕居士(黄景/昌)十一名東湖散人十二名徐
端甫十三名仇近村(仇逺字/仁近)十四名陳希邵(陳舜/道)十五
名子直(魏石/川)十六名司馬澄翁(馮澄字/澄翁)十七名陳緯孫
(何/□)十八名聞人仲伯(陳希/聲)十九名君瑞二十名田起東
(劉汝鈞/號蒙山)二十一名羅公福(連文鳯號應/山原第一名)
　　谷音
谷音二卷元清江杜本清碧所輯其人皆節俠跅弛之
士詩亦岸異可喜常疑清碧自撰託名於人及得其清
江碧嶂集觀之殊庸膚無足取與所輯迥不類谷音吾
友施愚山為湖西監司時亦嘗刻於臨江
　　韋蘇州
李元賓集有代人上韋蘇州書二篇刺韋褊急躁露殊
不類其為人今録於左月日於法司上書郎中閣下彛
不耽書嗜酒已至於老東西南北無立錐之地竊以閣
下有經濟之器因敷小人直戅之性非敢失色於左右
僥求於去就不圖行絓時禁坐貽伊戚惶怖無暇縶維
不安仰天椎心收血續淚所言奔鹿觸網飛蛾蹈火顛
蹷糜排彛何以堪彛知過矣舉家十口兒女幼弱寺中
僑寄目下絶粒閣下錮彛在此令吏推責反覆憂難詞
理俱屈衰髮一夕如經十秋素來無業只慣飲博罔曾
負累以至訊問事過竒喘無禍不有且彛於天下何異
株塊比於閣下累螻蟻如國家之事肉食者謀雖鞭之
長胡及馬腹況中籌之子如何敢及早聞閣下清節玉
立洪量海納軍謀在握文藻盈帙中外騰口聲歸其高
彛是用(闕/)　微誠庶彼知己不測閣下以言罪之嘗聞
不以言廢人閣下何必取威於懦夫而後行令且明主
有誹謗之木諸侯有鄉校之議今主上何媿於禹閣下
何短於鄭卿伏惟念彛之失寛彛之責使得(闕/)　便當
鉗口匍匐鈴下以救前非則㐲諸忠信越境不敢留也
彛死罪死罪又代李圖南上蘇州韋使君論戴察書文
多不具録
　　夢山詩
海豐楊夢山宫保太宰(巍/)有存家稿八卷五言最簡古
得陶體明人所少予喜其一絶云前年視我山中病落
日獨騎驄馬來記得任家亭子上連翹花發共銜杯予
在京師日曾選訂其集為三卷謝員外方山(重/輝)刻之
　　黄夫人詩
楊升菴夫人黄寄外詩曰歸曰歸愁歳暮其雨其雨怨
朝陽乃黄魯直答初和甫詩句也見豫章外集詩云君
吟春風花草香我愛春夜璧月凉美人美人隔湘水其
雨其雨怨朝陽蘭荃盈懷報瓊玖冠纓自潔非滄浪道
人四十心如水那復夢為蝴蝶狂
　　隃糜
隃靡墨名後漢書西羌傳有隃糜相曹鳯注云隃糜屬
右扶風今汧陽縣也
　　孫豹人詩
孫豹人(枝/蔚)遊焦山中流風浪大作舟人失色孫長嘯詠
詩云風起中流浪打船秦人失色海雲邊也知賦命元
窮薄尚欲西歸太華眠孫三原人流寓江都
　　遼宫詞
萊州趙伯濬(士/喆)嘗作遼宫詞百首可與周憲王元宫詞
頡頏伯濬隠居登之松椒山躬耕著書去家五百里終
身不歸著皇綱録建文年譜
　　平陵城
後山叢談云齊之龍山鎮有平陸故城高五丈四方五
里附城有走馬臺其高半之濶五之三上下如一其西
與南則在内東北則在外莫曉其理今平陵城故址尚
在在歴城章丘界所謂走馬臺者不可復識矣坡公詩
濟南春好雪初晴行到龍山馬足輕即此地孟子之平
陸則在今汶上縣此城本東平陵唐齊王祐反縣人不
從太宗嘉之詔改縣名為全節後山云平陸亦訛也
　　終南草堂圖
程幼洪(邑/)邸中閲宣和御府所藏摩詰終南草堂圖上
方横書王維終南(闕/)峯草堂圖九字(闕/一)為道君御書倪
元鎮題云予讀岑參集有歸終南草堂詩今摩詰之寫
是圖也豈其贈别之作耶大抵高賢達士於謝政歸閒
之際不能無詠歌圖繪以贈之昔盧鴻有嵩山草堂十
圖亦猶是也故徽廟標書以便後之覽者此幅向為杜
南谷先生所藏予得之日夕展對不惟諸品為之減色
而吾儕之進取深有藉於斯圖矣黄子久題云右丞此
圖與雪谿捕魚二卷同一筆致而秀婉過之豈其後先
之分耶又梅道人呉仲圭紫芝俞和詩各一篇
　　潞王琴
故明潞藩敬一主人風尚高雅嘗造琴三千張予猶見
長安市上售其一有𨽻書中和二字又常仿宣和博古
圖式造銅器數千枚瘞地中予昔在金陵登𢎞濟寺見
臨江石壁上刻其畫蘭極工
　　焦山鼎詩
焦山海雲堂有古鼎一高一尺三寸二分腹徑一尺五
寸八分口徑一尺四寸五分耳高三寸濶四寸二分足
六寸一分深八寸二分腹有銘其詞曰惟九月既望甲
戌王(及/還)於周宓(子闕/)于圖室司徒疑(治/征)南仲佑(闕/)惠(闕/)
立中庭王呼史受冊命(闕/)惠曰官司(治/)王(闕/)側(闕/)作錫
汝𤣥衣束帶戈琱㦸縞韠彤矢鋚(闕/)鑾旂世惠敢對揚
天子丕顯敷休用作尊鼎用享于(闕/)烈考用周(簋/簠)夀萬
年子孫永寶用此予兄弟手搨屬新安程穆倩(邃/)譯本
凡蝕二字疑六字闕九字秀水朱竹垞(彛/尊)云其曰立中
庭按毛伯敦銘文亦有之薛尚功釋為立而楊南仲謂
古立位同字古文春秋書公即位為公即立則是銘立
字亦當讀作位也鼎故京口某公家物分宜枋國時聞
此鼎欲之某公不即獻因嫁禍焉鼎遂入嚴氏嚴氏敗
鼎復歸江南因置焦山寺中家兄摹為圖賦長歌紀之
予亦有五言古詩三十韻記事汪鈍翁(琬/)序之
　　誌公碑
常白山醴泉寺誌公碑唐開元乙卯立文作齊梁體可
辨者十之三書法圓勁在歐虞間每行凡七十九字其
下多斷齾不存其碑陰乃誌公像也碑可辨者録於此
大唐齊州章丘縣常白山醴泉寺誌公之碑
　(闕二/字)京大薦福寺奉敕(闕一/字)慶(闕一/字)綴文沙門𤣥􁡣
　(闕五/字)薦福寺(闕二/字)翻經院校勘沙門正智寺都維(闕/一)
　(字/)僧道寂建此寺(闕三/十字)
(闕二/字)曇花未出庸詎知寂滅之名覺日猶(闕一/字)曷嘗識
苦空之相(闕一/字)夫金儀下降舍靈(闕一/字)淨月之光寶教
旁流(闕四/字)雲之潤三車(闕一/字)駕(闕二十/九字)化工(闕三/字)香不
息所以化身周流於别土神(闕三/字)於塵沙或十大聲聞
駐形(闕二/字)一方菩薩納景凉臺觀(闕一/字)背嶺以宣慈清
辨起(闕二十/六字)未掩白足(闕二/字)佛法之(闕三/字)月(闕一/字)咸(闕一/字)王城
之舍葢(闕一/字)生(闕一/字)道(闕一/字)境發(闕一/字)若不人(闕一/字)具
(闕四/字)諦幢高(闕一/字)者與今此醴泉寺者是宋齊(闕二十/八字)
經文師即(闕二/字)身之菩薩(闕一/字)遊神境來届兹山棲託
巗阿聿修禪寂以為此地𤣥武之分青龍(闕四/字)首以開
疆據天齊而劃野却(闕二十/六字)尚父之(闕一/字)居九合一匡
齊桓公之霸國爾其常白山者迺摩天(闕一/字)地晻映蔽
虧抱泉石以娱神出雲霞而養性山毛地髮名花將軟
草連芳(闕二十/九字)人(闕二/字)繪(闕二/字)形勝(闕二/字)招提自後七
級崇圖(闕一/字)起舍佉之□五層□(闕一/字)重標戰勝之門
海目山亭妙相殫於變態虹梁鳥革大壯(闕三/十字)綵畫(闕/二)
(字/)塵凡(闕二/字)香(闕一/字)水調八解之(闕一/字)風(闕一/字)五音之
説息心之輩見流注以超昇迴面之徒仰幽闗而悟入
時逢(闕二/字)代屬(闕三十/二字)金林玉(闕一/字)寥落幽巗我國家
灌頂四天纂圖千帝以佛乗為象馬用道品為城郭八
方起塔(闕二/字)道形九(闕一/字)聚鹽情殷(闕三十/二字)佛(闕二/字)此
精廬(闕一/字)通堯日三齊族姓向梵境以翹誠四履(闕二/字)
仰釋天而矯首又屬中宗孝和皇帝龍興漢道入天經
(闕二十/七字)周法界去景龍二年歳次(闕/)子爰有齊州正智
寺都維僧仁萬俗姓李字道寂慨兹隳墜抗表(闕一/字)宗
天鑒至誠特賜名(闕三十/三字)否而還泰山靈掩以重開法
俗歡康人神一悦初師之行進表也夢乗船上山及翌
(闕一/字)赴朝所刂無礙豈非興廢(闕一/字)定通(闕一/字)懸期(闕/二)
(十九/字)俶裝東上將(闕二/字)州(闕二/字)三藏義淨法師各代高
僧天下重德先奉敕於大薦佛寺(闕三/字)律以(闕六/字)勝縁
(闕一/字)城在東倍增(闕二十/六字)四(闕一/字)降靈五(闕一/字)德(闕一/字)
人天之表名揚宇宙之間聖(闕一/字)難(闕一/字)神功叵測及
將命星發載達京(闕十/字)時有(闕三十/四字)身(闕二/字)輟絃歌歳
(闕三/字)即以二月八日親率合境老幼大會新寺表慶天
恩又於(闕二/字)之(闕一/字)尊卑就列鴈行齊聽(闕三十/三字)忽見
有醴泉(闕四/字)三四尺深淺三尺餘色淨味甘爰符瑞典
挹酌同飲咸覺蠲疴豈不以(闕一/字)福(闕一/字)圓三靈允答
光揚寶(闕一/字)滋液金場故(闕二十/七字)上聞(闕二/字)垂感有敕
改名為醴寺仍更抽入冊九僧住持行道自𤣥波再委
王題重開日殿赫而(闕一/字)昇月宫華而桂滿若乃(闕二/十八)
(字/)海精勤以齊深戒月澄空(闕二/字)密霧禪燈焰室巧避
輕風濯(闕二/字)之龍(闕一/字)洗毗(闕一/字)之鳥眼長袪五住逺
効四心刷(闕一/字)鴈以飛雲轡(闕二十/七字)捨生之地續桂(闕/二)
(字/)有情根軌足方(闕一/字)鳴金鼔(闕一/字)功不朽流福無窮
斯竝先帝之本願莊嚴法師幽贊威神之所致也又師
遊戲生死示(闕二十/五字)儼如親對即平時所將黒犬亦絫
具(闕二/字)厥(闕二/字)無願不從迺至有患心痛者但取廟前
少土和水服之應時便愈遺形是託神靈保持由是(闕/二)
(十五/字)梁寺史傳師本俗姓朱氏金城人也少出家(闕二/字)
道林寺僧儉法師為和上業存禪(闕一/字)宋太始初漸彰
異迹居止不定飲食無時長髮跣足每(闕二十/七字)詞同讖
記言不虚發應驗如神或(闕一/字)視通於北(闕一/字)分形遍
於南國竒怪忽恍不可殫論以天監十三年歳次甲午
十二月八日(闕二十/九字)相奄然示終時有異香(闕二/字)芬馥
特敕厚加殯送𦵏於鍾山獨龍阜仍於墓所(闕一/字)開善
精舍敕陸倕製銘於冢内王筠勒碑於寺陰(闕二十/六字)生
及其去也以精靈度物哀憐庶類福祚皇王且彼託鍾
山此依常白彼𦵏龍阜此(闕一/字)龍臺前王挹風建開善
之墳(闕一/字)後帝傾(闕二/字)醴(闕二十/五字)至今大唐太極元年
歳次壬子皇帝御天下之三載凡一百九十九年化化
之縁古今無盡明明之德日月彌新其所變現之梗概
(闕二十/七字)之(闕一/字)衆所未諒恭敬者隨時受福疑慢者應
念立徵事迹繁夥不可備載當嘉聲上徹先帝令左臺
監察御史宋務先親加檢覆(闕二十/八字)八正所以知歸一
屬(闕一/字)縁獲未曾有(闕二/字)復命倍沃天心刺史楊元禧
分符北極露冕東藩(闕一/字)雨逐於行車仁風隨於轉扇
黄金(闕二十/八字)追鳥跡於上乗想(闕六/字)繩寶地(闕一/字)動天
宫薦瑞香園延光帝載縣丞主簿縣尉(闕一/字)舍(闕四十/三字)
羣物揚舲彼岸録事(闕二/字)鄉(闕一/字)等門滋蘭(闕四/字)芽忠
信滿於州閭因果(闕一/字)於(闕四/字)䖍命(闕一/字)奉(闕三十/六字)九
地荷於津通貝樹披春帝王之遺文秩矣金(闕三/字)諸佛
之正道通矣迷津(闕一/字)路菩薩運載之乗行矣(闕八/字)之
(闕二十/七字)況𤣥天大造充溢於盡空淨域鴻縁牢籠於無
外昔迦(闕三/字)如來垂讚歎之(闕一/字)彌勒當(闕三/字)表歌揚
之偈若稽古訓式樹(闕一/字)碑仍於(闕二十/七字)銘曰義天兆
昧優花未披但迷五藴孰辨三伊(闕二/字)火宅耀我金儀
神足繼軌(闕二/字)揚㽔(其一闕/一字)有(闕一/字)成觀方(闕二/字)戴表
靈(闕二/字)開(闕二十/七字)綱燬我寶地壞我金場花殘鷺沼煙
輟龍香霞標歇滅石徑荒涼(其/三)萬㝢乗皇千齡纂帝日
月連(闕一/字)飛行(闕一/字)契(闕一/字)念新(闕五/字)高(闕二十/八字)精標
五門玉墀俶感銀(闕一/字)輿存(其/五)欲赴天泉(闕一/字)規國德
寄誠墳廟傳詞翰墨瑞醴通流嘉祥允塞重光佛(闕二/字)
題宸極(其/六)紺軒加(闕二十/八字)沙(其/七)先帝聖靈聿資神境冥
扶黙贊分形散影既墓彼山又墳兹嶺寶鐸雙振金繩
共炳化(闕三/字)真身永永(其/八)功(闕一/字)泉(闕五/字)天(闕二十/七字)宣
聞諸典故鐫金鏤玉道該緇素式讚王猷(闕二/字)淨度勒
像賢刼刋碑覺路(其/十)開元三年歳次乙卯二月己酉朔
十五日癸亥(下/闕)
　　米太僕研山
米太僕友石(萬/鍾)家藏一研山有七十二峯洞壑竒絶每
天欲雨則水出欲霽則先燥太僕以五百金購之明末
流寇入京師米氏奔迸以古器數簏寄親戚家此物遂
為一士夫所得又寶一風字硯太僕知六合縣時嘗入
覲北京往返兩月餘硯墨猶未燥也康熙戊午夏公孫
紫來(漢/雯)知長葛縣行取入都出硯示予為説如此紫來
今官翰林侍講
　
　
　
　
　
　
　
　
　
　
　池北偶談卷十九
欽定四庫全書
　池北偶談卷二十
　　　　　　　　　　　刑部尚書王士禎撰
　　博羅韓氏女
明末廣州亂後有周生者市得一袴丹縠鮮好置牀側
衣桁上夜分将寢忽一好女子搴幃驚問之曰妾非人
也生懼趨出比曉鄰里聞之競乘偵視聞有人聲自袴
中出若近若逺久之形漸見姿首綽約若在輕塵曰妾
博羅韓氏女也城陷被賊俘擄橫見凌逼罵賊而死此
袴平生所著故附之以來諸公倘見憐愍為作佛事當
徃生淨土永脱輪迴言訖嗚咽衆共歎異乃為召僧禮
佛焚袴自是遂絶程職方石臞説
　　章格菴
黄州曹石霞(𦙍/昌)崇禎己夘解元癸未進士以文章名世
父卒官順寜旅櫬未返萬里入滇順寜有民家生一兒
七嵗不言一日忽語父曰楚人曹石霞吾門生也今日
至此當往見之家人疑怪不信兒輒自往父母尾之至
通衢果有肩輿來者兒從稠人中直前止其輿字而呼
之曰石霞吾待汝久矣曹愕然兒又曰此地未可語當
至邸舍告汝既至邸兒又曰可屏人闔戸如其言兒南
向坐曰我章格菴正宸也一念之誤三墮輪迴始在豫
繼在粤在此候汝又數年矣今可隨我去乎曹歎訝再
拜曰某以父櫬未返𦵏間闗萬里逺涉南荒未能即從
夫子請俟異日兒黙然久之曰然則吾先行待汝耳遂
至其家是夕死矣曹賦詩紀異不數月竟卒於順寜其
子以櫬歸至某郡忽重不可舉視其壁上乃有曹入滇
時弔洪半石(天/祿)詩洪亦黄人藁𦵏於此乃啟洪竁禱於
櫬前請同歸𦵏於是遂行楊職方鄂州(兆/傑)説
　　道君畫鷹
楊職方又言武昌張氏有子婦為狐所媚百計驅之不
獲一日置酒召客張宣和御筆畫鷹於堂上比客去狐
夜分始至云幾不免婦問之狐曰汝家堂上有神鷹見
我即奮欲摶擊微項有鐵絙将不免矣質明狐去婦以
語其夫或謂之曰畫誠神物曷爇去其絙狐必不敢復
至矣如其言至夕果有狐擊死堂下後其家遭回祿共
見鷹從火中飛去
　　道州祠堂
道州有濓溪先生祠堂近嵗周氏子孫有為諸生逋賦
者州守張大成遼東人徑詣祠堂枷鎖先生像三日見
諸彈章比年呉中奏銷逋税唐荆川繆西谿諸公名列
官戸亦不免云
　　劉雲山
劉雲山常州醫也康熙丙午杭州有巨室子某病亟忽
有一醫到門曰我呉人劉雲山也投一七而霍然贈之
金不受曰他日尋我於毘陵之司徒廟巷踰月某至常
詢問廟側有老人曰雲山死三十七年矣顧雲山生時
信鬼神曾授夢於斯廟之神募地廣其祠宇因自為像
於神旁尚可識其形容也巨室子驚愕入拜其像宛然
哭祭而去陳椒峯(玉/璂)記其事
　　趵突泉異
濟南趵突泉地中涌出三尺許餘則方塘漫流清鑑毛
髮康熙庚戌藩臬置酒邀提督楊宫保(捷/)忽大雷雨龍
首入戸泉涌起丈餘水大上諸公急呼騎水頃刻及馬
腹踣墜而死者數人從來未有之異也
　　陳玉笥
濟寜陳益修字玉笥恂恂君子也明崇禎末濟寜有回
回楊生花等素豪猾武㫁鄉里一旦欲毁闗忠義祠廟
擴其居㕓陳號召諸生鳴於官懲首事者廟得以存及
鼎革之際生花挾舊憾帥其黨邀陳於天井閘箠之瀕
死仍以刀刓其睛啖之以礦灰實目眶棄諸野外家人
舁歸謂必無生理矣至夜陳昏憒中見綠衣神人强之
以酒外青内白痛稍差次夜後見一神人以手擊其腦
後目中血出如注痛良已又次夜見一老嫗食以杏李
又以羊眼盈把令口吸之比覺雙瞳烱然矣生花及其
姪樸乘亂為盜族誅去陳事纔八月也陳乙酉與弟尚
謙同舉省試丙戌登第官貴池知縣仕至戸部主事予
在京師見之
　　錦裙宋繡
陸魯望云瓦官寺有陳叔寳羊車一輪天后錦裙一幅
予在金陵遊上瓦官寺猶見錦裙所製幡裙紺碧色錦
作雲龍紋四角綴十二鈴焦山枯木堂有宋刻絲觀世
音像亦竒古
　　六足龜
暹羅國進貢有六足龜十枚比至京師止存其三其足
前二後四趺趾相連予在主客時見之(按龜三/足曰賁)
　　羅漢
予在海陵一士夫家見毘盧國僧號羅漢自言明英宗
土木之變始入中國能風雪中裸體而浴一日席上有
胡桃羅漢以齒碎之凡數十枚舊住通州之軍山以遷
濱海界徙居海陵髙郵守某之祖傳有小像一軸像上
畫一老僧相向坐自記此僧名羅漢毘盧國人一日守
聞軍山有毘盧僧心疑即其人試往謁乃與畫上老僧
了無差别葢已閲三世百年矣
　　丙丁龜鑑
丙午丁未從古以為厄嵗隂陽家云丙丁屬火遇午未
而盛故隂極必戰亢而有悔也康熙丙午冬戸部尚書
蘓納海督撫尚書王登聫等搆死丁未春災祲疊見彗
星出太白晝見白眚出西北經月餘是嵗七月輔臣蘓
克薩哈誅死吾友程職方謂予欲裒輯前史所載丙丁
災變徴應為一書頃見宋理宗淳祐中柴望所上丙丁
龜鑑十卷自秦荘襄王五十二年丙午迄五季後漢天
福十二年丁未通一千二百六十載中為丙午丁未者
二十有一備摭事實系以論㫁元至正中又有續丙丁
龜鑑者補宋元事之闕前人已有此書當考據故明三
百年中丙丁事應以續二書之後
　　白烏
康熙庚戌六合縣民王振家庭樹産白烏二督府麻勒
吉表進於朝
　　竒姓
予在儀曹時見有宛平人碧某者吏誤呼作碧其人不
應問之云碧音如樊此萬姓統譜竒姓通諸書所不載
者又任給事(琪/)云髙密有高姓音閦又禚姓音卓諸城
有則姓音支又壽光有鱉姓河南有驢姓吾邑有俳姓
壬子典試四川有副榜庹謀音拓明有指揮八通副将
九聚近見山西鄉試榜有峯姓因姓
　　古銅器
庚戌臨淄人於古城畊田得銅器數百枚形製瑰異白
諸官悉取入藩庫無從考其欵識殊可惜也辛亥春京
師草場火火燼得石數千百皆有峯巒之形不測其故
又明末河南鄢陵人浚城壕得石數百皆有人物鬚眉
宛然或謂恐傷地脉掩覆之後有兵
　　地震定數
宋小説載崔公誼為鄚州任丘簿熙寜初河北地震而
公誼秩滿挈家南歸一日宿孫村馬鋪中風電陰黒夜
半有急叩門者云傳語崔主簿君合係地震壓殺人數
輒敢擅逃過河今已收魂岱嶽到家速來崔自度必死
乃兼程送妻孥至壽陽次日遂卒康熙戊申山東地大
震莒州尤甚莒與日照縣鄰地震之夜凡日照人客莒
者皆從崩壓中得不死莒人客日照者皆死信有定數
己未七月京師地震通州尤甚死者凡數百人
　　梨花漁人
㑹稽姜鐵夫(梗/)説其鄉近嵗有漁人獨居無家室所居
有梨花數十樹人呼為梨花漁人一夜月明放舟湖中
聞岸上有人呼渡移船近之未抵岸其人已在舟中矣
視之尼也年可十七八衣縞而姿首甚麗詰所從來不
應将及家登岸穿林冉冉而去漁人心知非人明日晚
歸燈火熒然則尼已先在室中矣漁人稍疑懼尼曰我
非人也居湖邊某村父母自幼送我為尼今年月日死
以與君有夙緣故來相從且君當得佳婦亦須我為作
合幸勿訝也自此鷄鳴而去夜即復來如是将一載鄰
里皆聞漁人室有異香里中某氏有女及笄一日忽有
鬼物憑之言禍福多竒中且云汝女病惟某漁人善醫
且夙緣當為某婦否者死矣其父母懼邀漁人至其家
漁人不知所以固辭歸迨暮尼復來告曰我與君夙緣
已盡當從此辭此女當為君婦祟即我所為君何為耶
漁人誼不負心因與盟誓尼感動泣下亦不復强明日
漁人以告女之父母鬼遂不至不數月漁人竟卒
　　麟
宋荔裳(琬/)觀察説其鄉趙鵬程者官彰徳太守府庫中
有一麟相傳明武宗時土人所獲誤斃之以獻於官貯
庫中趙任滿欲取之吏不可乃㫁其一脛攜歸毛作黃
色紋理如刻畫蹄通明類黃玊宋常見之
　　慶忌
萊人張允恭明天啟壬戌進士為南陽守浚河役夫夜
宿岸側聞橋下每夜有哭聲共伺之乃一巨鼈因置鐵
鑊烹之忽鑊中人語曰勿殺我我當利汝衆懼益烈其
火少頃無所聞啟視之鼈已死剖腹得一小人長數寸
許眉目宛然以獻於守攜之歸識者謂即管子涸澤之
精名曰慶忌是也康熙壬子嵗濟南人炰鼈亦於腹中
得小人如回回状人多見之
　　楊李
隋末酸棗邑所進玊李一夕忽長清陰數畆是夕院中
人聞空中語云李木當茂帝欲伐之左右曰木德來助
之應也不可伐又楊梅玉李同時結實帝問二果孰勝
院中人曰楊梅雖好不及玉李之甘帝嘆曰惡楊好李
豈人情哉又民間歌云河南楊花落河北李花榮楊花
飛去落何處李花結果自然成南唐将受呉禪江西楊化
為李信州李生連理其亊前後略同又釣磯立談載武
義中童謡云江北楊花作飛雪江南李樹玉團枝李花
結子可憐在不似楊花無了期與隋謡亦相類
　　記前生
同年濟寜邵嶧輝(士/梅)自記前生為寜海州人纎細不爽
後以己亥登進士為登州教官親至所居里訪其子得
之為謀生計且教之讀書為諸生又自知官止縣令及
遷呉江縣知縣遂辭疾歸又其妻早卒邵知其再生館
陶某氏俟其髫而聘之復為夫婦河南張給事(文/光)能記
三生事李御史(嵩/陽)樂安李貢士(煥/章)皆能記前生事此耳
目覩記之尤著者
　　萬維嶽
順天萬維嶽(嵩/)中順治丁酉京畿解元康熙庚戌成進
士其入學題乃夫子循循然善誘人食餼則博我以文
約我以禮丁酉領解首題即顔淵喟然章明年
世祖御試題則克已復禮為仁自謂平生與復聖有因
緣比庚戌㑹試三書題無顔子語自謂當落第榜發中
式房師乃儀制主事曲阜顔修來(光/敏)也
　　丁貞女
丁貞女聊城之沙鎮人靖難功臣某裔也貞女幼孤無
兄弟依母以居及笄母欲議婚貞女曰母老矣又鮮兄
弟不願適人願終身養母母不能强及母卒從兄某為
議婚貞女又不許獨處三十餘年年五十矣閨範嚴肅
里中人咸稱曰貞女堂邑黃中丞(圖/安)七十喪偶聞貞女
之名遣聘焉貞女先一日召其從兄語曰明日當有議
婚者至吾将許之兄及娣姪輩謾應弗之信也詰旦黃
氏蹇修已及門先是貞女縞衣數十年是日乃易色服
既許字卜吉𦵏母始于歸黃氏猶處子也中外子孫多
人待之皆有恩禮東昌人傳為美談
　　魏舎人妾
魏舎人(麟/徴)納妾京師甫一月妾病且殆求歸母家已而
延魏至榻前操呉音曰某前生姑蘓人君前生逋吾五
十金今來索償事畢矣此去當生平陽某氏年十八即
中甲科復與君有後緣語訖而逝此康熙辛亥春正月
事也
　　莫如
孫侍郎退谷先生説昔為祥符令有人發一古冢乃東
漢馬武妾𦵏處中有石即武為其妾自製誌文甚古字
畫精絶又有香奩一具中貯脂粉皆宛然奩底一小銅
印鐫妾莫如三字印在孫處碑歸張給事文光家今不
知所在急就篇有解莫如之句注云漢有毛莫如
　　義臝
同年張鶴洲行人(吾/瑾)嘗乘一臝甚愛之康熙甲辰鶴洲
以科場事下刑部饘粥不繼乃以臝抵逋于人一日過
市酸嘶悲鳴墮其新主而逸歸張邸稍近之輒蹄齧不
已家兄考功為賦義臝行嗚呼此臝勝華歆賈充褚淵
六臣之徒多矣
　　龍睛
呉江金文通公(之/俊)生時母夫人夢人告曰與汝子龍睛
将來位極人臣公大拜後蕭山瞽者陳生善相人試令
相之曰乞兒相也衆駭笑已而至目大驚曰此龍睛也
當位極人臣衆乃服能改齋漫錄載陸農師言曽魯公
得龍脊王安石得龍睛
　　追寫真
宋憲使荔裳(琬/)幼失恃每憶母夫人形容輒泣下呉門
某生者自言有術能追寫真人殁數十年皆可得其神
似乃令設壇淨室中自書符咒三日陳丹青紙筆令宋
禮拜出扃鐍其戸戒毋譁比夜忽聞屋瓦有聲已夜分
聞擲筆於地鏗然屋瓦復有聲生乃開戸引視之燈燭
熒然丹青縱橫筆落地上而紙仍緘封未啓啓視則像
已就宛然如生宋捧持悲泣重酬之生云過六十年則
不復可追也蘓穀原逌旃璅言云澶淵宋僉憲敬夫幼
失怙不識父形容請方海山人貌之持歸家母夫人視
之如生悲不自勝世或有此理耳
　　善謔
京師有市猾某者本騾馬行牙人以附黃臕李至巨富
一日堂成讌士大夫壁間有孔竇客疑問之答曰手脚
眼也葢工匠登降攀附置手足處宋荔裳在坐應聲曰
吾有對句矣乃頭口牙也合坐大笑又萊人某者以散
官居旗常狎一婦婦齧其舌持赴刑部令急騎追之宋
適往視戲曰君所謂駟不及舌
　　前定
世事莫非前定所云動乎四體有不知其所以然者往
予在淮南好觀棧道圖有興化顧生符稹工此技妙入
毫髮予令畫絹素屏扇凡十數自為長歌題之復以其
一贈姊夫劉大田(倬/)既而予有入蜀之役同行即劉君
也辛亥嵗在京師沈文恪繹堂(荃/)為侍讀以小冊索書
予為書陸放翁詩云殘年作客遍天涯下馬郵亭便似
家三疊凄涼渭城曲數枝閒澹閬中花擘牋授簡相逢
晚理髩薫衣一笑譁俱是邯鄲枕中夢墜鞭不用憶京
華比入蜀宿閬中乃憶前事真詩讖也因賦一詩寄沈
葭萌闗外極天涯長憶西園夜鬭茶萬事輸他前定
在今朝真看閬中花曩丁未嵗四月二十九夜夢中得
絶句云溪鋪翡翠映煙空溪上飛橋落彩虹愛玩花叢
憶元相一枝渾卧碧流中既覺不知所謂末句則元微
之使東川所賦亞枝紅詩也至是過褒城亦騐予己酉
奉使淮上過奉髙閲泰安州志至嬴博字輒心惡之辛
亥壬子遂連遭渾沂兩兒之痛入蜀時過百牢關作一
詩懷諸兄結押廬字忽心動曰廬廬居也得勿不祥乎
又閲劔南詩有云成都放榜第一人楊姓具慶下愴然
有感又心惡之比榜放解元果楊兆龍也心益動時先
慈宜人已見背予在萬里外未知也昔阮孝緒於鍾山
聽講母王忽病兄弟将召之母曰孝緒至性冥通必當
自到果心驚而返信有是哉
　　工人善琴
萬厯末詹𢡟舉者守潁州偶召木工詹適彈琴工立戸
外矯首畫指若議其善否者呼問之曰頗善此乎曰然
使之彈工即鼔前曲一過甚妙詹大驚異詰所自工曰
家在西郭外往見一老人貿薪入城擔頭常囊此因請
觀之聞其彈心復悦之遂受學耳詹予以金不受曰某
賤工也受工之直而已又曰公琴皆下材工有琴即老
人所貽今以獻公果良琴也詹乃從竟學一時琴師莫
能及
　　盧昭容
古月頭陀歙人胡姓名明勲字半菴順治丙戌居京口
兩膝忽患瘍痛入骨髓數日宛成人面眉目口鼻皆具
易醫一百三十餘人瀕死者數矣辛卯十二月七日瘡
忽人言曰我梁時盧昭容也子害我於洛陽宮今日報
汝醫何能為詣佛懴悔可耳既甦即謝醫發願書經書
水懴至九卷遂杖而起終三十六卷復閉闗書法華經
華嚴經各一部遂能行又書湼槃經金光明經心地觀
經報恩經金剛經凡五百萬字瘡竟愈後在真州有降
乩者書盧昭容邀半菴與㑹自畫生時像首飾鳯髻衣
宮衣問半菴洛陽宮相見今似否胡為悚然胡天啟中
官中書舎人嘗收左忠毅公骸骨云
　　義虎
汾州孝義縣狐岐山多虎明嘉靖中一樵人朝行失足
墮虎穴見兩虎子卧穴内深數丈不得出徬徨待死日
将晡虎來銜一生麋飼其子既復以餕予樵樵懼甚自
度必不免迨昧爽虎躍去暮歸飼子復以餕與樵如是
月餘漸與虎狎一日虎負子出樵夫號曰大王救我須
臾虎復入俛首就樵樵遂騎而騰上置叢箐中樵復跪
告曰蒙大王活我今相失懼不免他患幸導我通衢死
不忘報虎又引之前至大道旁樵泣拜曰蒙大王厚恩
無以報歸當畜一豚縣西郭外郵亭下以候大王某日
日中當至無忘也虎頷之至日虎先期至不見樵遂入
郭居民噪逐生致之告縣樵聞之奔詣縣㕔抱虎痛哭
曰大王以赴約來耶虎㸃頭樵曰我為大王請命不得
願以死從大王語罷虎淚下如雨觀者數千人莫不歎
息知縣萊陽人某也急趣釋之驅至亭下投以豚大嚼
顧樵再三而去因名其亭曰義虎亭宋荔裳(琬/)作義虎
行王于一(猷/定)作義虎傳紀其事
　　客氏刺
順治己亥在京師於慈仁寺市見鬻故書者賣一敝刺
大書客氏拜三字寳應朱國楨(克/生)以三錢得之賦客氏
行予笑曰使當天啟時此一紙過詔㫖逺矣
　　驨
先太師公曾於塞上得馬一角按爾雅驨如馬一角注
元康八年九真郡獵得一獸大如馬一角角如鹿茸即
驨也王㑹圖有俞人之雖馬注雖馬一角
　　來陽伯
來陽伯(復/)三原人神於醫尤多技術常使人脱靴脛隨
之長幾丈許靴亦如之尤精女紅官呉中時刺繡之妙
呉中閨閣無能及者來三原人萬厯中進士官至布政
使
　　啖石
仙人煑石世但傳其語耳予家傭人王嘉祿者少居勞
山中獨坐數年遂絶煙火惟啖石為飯渇即飲溪澗中
水遍身毛生寸許後以母老歸家漸火食毛遂脱落然
時時以石為飯毎取一石映日視之即知其味甘鹹辛
苦以巨桶盛水掛齒上盤旋如風後母終不知所往
　　周府馴虎
先祖方伯公為河南按察使時周王府有馴虎日惟啖
豆腐數斤猛虎如此何異騶虞
　　楊世榮
楊世榮者汾陽人以鬻器為生夜夢人告之曰汝富貴
至矣覺則身忽長二丈餘一衣須布十八疋每食啖一
烝羊用一鐡鞭重百六十斤鄒平張方伯(毓/泰)時知縣事
錄為民壮後遷寜武道以之自隨㑹流賊亂每步戰殺
賊賊皆披靡以積功至參将鼎革後不知所終
　　金蟇
先太師舊有金蝦蟇一枚崇禎辛未潰卒陷城一賊得
之置腰間輒爬其腹如是者數四賊怒擊破之有白氣
冲天而去
　　劉張二仙
劉吏部公㦷(體/仁)劉先生傳云劉任字𢎞父潁川人生而
一瞳子正方登隆慶丁卯賢書嘗著唐巾衣淺紅窄衫
乘駿馬挾彈林薄間一日謂家人曰仙伯期我海上某
日暫還題一詩有明白來時明白去君看直北起雙鳬
之句遂瞑後十五年有故人從燕中來者云見先生書
一詩於西山蘭若僧曰日者一先輩畱此亦時時往來
寺中問其状則先生也遲寺中數日待之不復至矣又
同里張葵孝亷者髮長等身無一莖異七嵗時讀書樓
上忽一黃冠來告曰從吾步空下即仙矣葵有難色黃
冠叱之即能步空下居城東十里許一日有道士服過
之者曰吾望氣而來乃子耶幸勿墮落遂别去然張竟
無他異
　　鳩食麥
康熙癸丑吾邑旱東山曹村有鳩千百成羣食麥近羽
孽也
　　蟙䘃硯
張華東公(延/登)崇禎丁丑三月遊泰山宿大汶口偶行飯
至河濵見水中光芒甚異出之則一石可尺許背負一
小蝠一蠶腹下蝠近百飛者伏者肉羽如生蠶右天然
有小凹可以受水下方正受墨公製為硯名曰多福硯
銘之云泰山所鍾汶水所浴堅勁似鐵溫瑩如玉化而
為􁖐生生百族不假雕飾天然古綠用以作硯龍尾繼
躅文字之祥自求多福爾雅蝙蝠服翼郭璞注齊人呼
為蟙䘃因又名之曰蟙䘃硯公門人劉文正(理/順)馬文忠
(世/竒)夏考功(允/彜)髙中丞(名/衡)諸公皆為銘贊亦竒物也
　　荆州鏡寃
荆州有某氏子素亡賴一日於後圃築牆夜夢一美女
子前拜曰妾在地下數百載矣修煉將成明日大刼懼
不可逃惟君救之妾胸前有古鏡一枚君慎勿取但為
妾復掩其藏誓報厚徳覺而厯厯能記明日集畚鍤掘
地未丈許果得一棺發之中有女子古糚靚服顔色如
生胸前有鏡方圓數寸寒光射人毛髮某憶夢中語欲
掩之其僕曰鏡必有異第取何害某遂取之女子忽化
為灰燼某駭甚遽掩其棺是夜復夢女子泣告曰吾煉
形已成為汝所敗然自刼數應爾於汝何尤汝但珍䕶
吾鏡吾當福汝某遂寳鏡䖍奉之鏡時時有聲一旦女
子來曰楊相公開府江陵思得竒才共濟此功名之秋
也試往軍門獻䇿吾當助汝時武陵楊相國督師駐荆
某信其言遂往上謁楊公與之語某談兵料敵髙議縱
橫不可窮詰公竒之延致幕中每有戎機輒與㕘決将
聞於朝官之一日某以小過箠其僕僕竟死方在幕府
不知為計女子忽至曰無傷也君但請暫歸休沐輿尸
以出吾能䕶汝如其言至轅門忽輿中血出如注軍校
輩驚視之得僕屍馳報府中召某問之但云罪當死既
而語以兵事亦懵然不復能對公怒究其故某始對以
女子所敎已都不知今鏡尚在公命取鏡鏡忽作大聲
飛去自是女子不復至矣某竟瘐死獄中鄭禮部次公
(日/奎)在成都説
　
　
　
　
　
　
　
　
　
　
　
　
　
　池北偶談卷二十
欽定四庫全書
　池北偶談卷二十一
　　　　　　　　　　　刑部尚書王士禎撰
　　每牛雖馬菌人竫人
予在禮部見荷蘭所進西洋小牛異之考王㑹圖所載
有數楚之毎牛注毎牛牛之小者王㑹圖又有俞人之
雖馬注雖馬一角大者曰麟按爾雅驨如馬一角不角
者騏大荒南經曰葢猶之山有小人名曰菌人東經有
小人國名靖人或曰竫人
　　銀杏樹觀音像
辛丑壬寅間京口檄造戰艦江都劉氏園中有銀杏一
株百餘年物也亦被伐及工人施刀鋸則木之文理有
觀音大士像二妙鬘天然衆共駭異乃施之城南福緣
菴中時蘓州瑞光寺有觀音像亦大木中文理自然結
成之
　　唐童子
松江唐童子勲五嵗而瞽年十二詩多可誦其先有汝
詢字仲言者亦瞽而能詩嘗註唐詩傳於世周宿來(茂/源)
贈童子詩云家風師曠逺家學卜商傳又永平孟元輔
(熊/弼)忠毅公子少而失明好讀書聴輒成誦嘗選唐人詩
五十家亦竒人也
　　體香
先考功西樵於癸丑七月廿二日以哭先淑人不起屬
纊時口鼻中作栴檀蓮華蘭蕙種種異香凡三日夜益
都髙木王(梓/)予從姊之夫孝友忠信人也以康熙甲寅
春捐館病革時體中亦有異香此皆予聞見最確者
　　黃鬚
宋范公稱過庭錄載黃鬚傳即今所傳虬髯事也然其
間云於汴州見太宗殊紕謬黃鬚兒曹操呼其子彰而
此傳李衛公所遇亦稱黃鬚
　　柳耆卿墓
儀真縣西地名仙人掌有栁耆卿墓按避暑錄栁死旅
殯潤州僧寺王平甫為守出錢葬之真潤地相接或即
平甫所卜兆也予真州詩云殘月曉風仙掌路何人為
弔栁屯田
　　普救寺
西廂傳竒河中有普救寺畫墁録郭威宿師河中逾年
登蒲阪以望城中憤蒲民固守曰城開日當盡誅之幕
府曰若然守愈固矣第告之曰誅守城者餘皆免城既
開乃即其地為普救寺蒲志云舊名永清院院僧與郭
威約城克之日不戮一人因改名普救寺二書大同小
異然寺名實始五代傳竒假以成文耳
　　神女廟神鴉
巫峽神女廟有神鴉迎送客舟陸放翁入蜀恨不及見
予壬子冬下三峽至十二峯果有鴉十餘往來旋繞以
肉食投之即攫去十不失一其鴉比常鴉差小棲絶壁
石洞中得食即入洞去天祿閣外史曰嘉陵之墟其鳥
曰鳶臨溪啄影則孕吐于口而生方密之(以/智)通雅云嘉
陵漾江之口下至巴東皆有神烏所謂嘉陵之鳶指此
或謂山烏穴乳即爾雅之鸀
　　三僧
坡詩有琴聰蜜殊謂僧思聰仲殊也放翁筆記云思聰
大觀政和中以琴遊權貴間遂還俗官御前使臣仲殊
自縊以死參寥尤為坡公所喜政和中老矣亦還俗又
墨荘漫錄載呂温卿為浙漕屢起大獄復欲網羅參寥
參寥本名曇潛東坡改之曰道潛呂索牒勘騐竟坐刑
之還俗編管兖州
　　一字字
筆記云錢勰字穆范祖禹字淳本皆一字予按古如爰
絲房喬顔籕劉乂之類皆一字字也今文士有寳應陶
澂字季萊陽董樵字樵二人皆以布衣遊於都門初不
相識予為介之曰二君非但詩筆相當即一字字亦絶
對也二君遂賦詩定交按龍川别志有隋時道士屈突
無為字無不為晁景迂一字伯以父見陸務觀文集劉
敞劉攽兄弟字伯貢父仲原父見歐公所作原父墓誌前
涼張天錫字公純嘏見十六國春秋此又三字字也陶
一字昭萬有太原傅山字青主一字公之佗
　　趙廣戴祿
趙廣合肥人李伯時小史伯時作畫常令侍左右久遂
善畫尤工畫馬幾亂真遭亂為賊脅之作畫不肯從斫
其右手乃以左手畫大士宋南渡士夫家所藏伯時大
士多是廣筆戴祿者臨邑邢子愿先生家僮亦精六書
之學與子愿書往往亂真邢與寒家有姻婭之好予幼
時多見屏幛間署子愿姓名率戴書也
　　古石刻
大梁城西水磨間有人掘地得一石有日月逝酒漿五
字乃古篆也周櫟園侍郎摹勒以傳謂非仙者不能道
施愚山有詩記之
　　墨魚
蜀嘉州凌雲烏尤山下有魚曰墨魚行則噀墨云郭璞
注爾雅於此魚食硯墨所化立春後泛子漁人以燈火
照之輒止不去南越志謂烏鰂懷墨而知禮蜀本草圖
經云烏鰂名海鰾鮹九月烏􁅕入水所化不知即此一
種否予在蜀見之
　　鐵漢和尚
鐵漢和尚居金陵牛首東峰下獨坐數十年嘗蓄二猿
子自隨有所須猿輒解意與龍眠方學士坦菴(拱/乾)善特
搆一軒方來即居之號曰坦軒和尚化去二猿悲鳴不
食死葬於塔側學士題其遺像云兩箇獼猴杖一根獻
花石上獨稱尊怪公事事能超脱畱此贓私誤子孫
　　駙馬
懶真子云御馬之副謂之駙馬杜預尚主武帝拜鎮南
大将軍給追鋒車第二駙馬吾鄉有為尚書子壻者與
婦兄同赴京師一日向友人訴廐吏云婦兄馬肥吾馬
獨瘦友人笑答曰彼正馬也君駙馬耳那得一例合坐
大笑此雖戲語深合故實
　　厚葬薄𦵏
秦始皇穿治驪山上具天文下具地理漢文帝遺詔霸
陵山川因其故毋有所改二君之賢愚人皆知之乃亦
有相反者宋壽州張侍郎撫州晏丞相俱𦵏陽翟相去
數里有盜發張墓得金寳珠玊甚多遂完其棺櫬揜覆
其穴繼發晏公墓無所有器皆陶甓破其棺惟木胎
金裹帶一盜失望大恚以刀斧碎其骨而出世謂張以
厚𦵏完軀晏以薄𦵏碎骨事之不可知如此
　　鳥異
益都縣顔神鎮康熙辛亥冬鳧鴈駕鵞之屬以千萬計
飛過城中皆墮地死逺近四山皆滿甲寅春復然已而
相國沚亭孫公(廷/銓)薨於私第公世為鎮人
　　二玉璽
順治十七年富陽典史孫某解餉北上舟過髙郵見湖
中夜有光令榜人跡之得玉璽水中方四寸六分盤龍
雙紐辨其篆文漢髙帝大風歌也十二月疏獻于
朝鄧州人丁象煇賦大風玉璽歌又康熙四年十月初
八日溧水民耕田得玉璽其文乃人心惟危十六字亦
上於
朝
　　青原道場
龍眠無可和尚本方姓故明崇禎庚辰進士早以文詞
知名亂後為浮屠曾住金陵髙座寺劉公㦷見之衣壞
色破衲衣行纒束腰居然苦行頭陀也最後住吉安青
原山青原古道場也明王陽明鄒東郭南臯諸先生亦
講學於此住山後有倒荆久枯忽發三枿㑹施愚山(閏/章)
分守湖西講學白鷺洲與之往來青原宗風一時復盛
　　冰山
康熙戊申予邑北錦秋湖中冰立如山髙可數丈許巖
洞林巒皆具千峰萬壑宛轉闗通逺近走觀之入其中
者如在深山而表裏洞徹類晶玉旬日始消
　　異鴉
邑東北耿氏墓林中有鴉一隻碧色飲啄自異不與羣
鴉為伍亦不見其蕃育人往往見之按唐書滕縣有羣
鳥嗛柴為城中有白烏碧烏各一又城東旬召店有白
燕二居民家井中皆康熙十二三年間事
　　昭烈券
獻賊破荆州時民家有漢昭烈帝借富民金充軍餉券
武侯押字紙墨如新見綏宼紀略
　　蜀府鬼
獻賊據成都以蜀王府為宮所居人鬼相觸一日聞後
殿有歌吹聲自往視之見有數十人手持樂器而皆不
見其首大驚仆地乃移居北城樓不敢入宮
　　馬岱後
黎州土司馬金者蜀漢将軍馬岱之後張獻忠在蜀以
金印招之金得印擲之地誓衆拒之金時年十六未幾
卒
　　張儲
張儲字曼胥南昌人大學士位之弟多才藝醫卜星相
堪輿風角之術無不通曉萬厯間遊遼東歸語人云吾
觀王氣在遼左又觀人家𦵏地三十年後皆當大貴行
伍閭巷中兒童走卒往往多王侯将相天下其多事乎
人以為狂既而其言果騐儲年七十餘卒其外孫夏吏
部抑公(以/鋒)云
　　孝芝
洛陽呂忠節公(維/祺)撰孝經大全三十年至崇禎十三年
庚辰告成夢神人錫以丹篆又袖出一物如黒飴倐生
二白角化為黃羝羊約七八寸優游草際謂公曰此孝
芝也明日果有芝生庭中凡十八莖剷者誤去一莖明
日復生説者謂應十八章之數云公自作孝芝記
　　十具牛
王景略臨終托其子皮十具牛為治田之資不為求官
亦葛侯八百本桑之意今江淮以北謂牛四頭為一具
俗語亦有所本
　　壽冢
梁國兒仕姚秦封平輿侯嘗於平凉自作壽冢将妻妾
入冢飲讌酒酣升靈牀而歌八十餘乃卒可謂達者近
淄川髙侍郎念東(珩/)亦自作生壙時與友人唐翰林濟
武(夢/賚)飲酒賦詩其中徳州程工部正夫(先/貞)自作一棺題
曰休息菴自作銘刻其上酒酣便即偃卧有詩云版屋
蕭然密四周愚人息矣聖人休百年恍惚真疑夢萬事
紛紜已到頭廣栁何時催去駕猗蘭此夕詠閒愁相煩
雅客來欣賞莫待遥憐土一丘
　　千里人
南燕慕容超時髙句驪獻千里人十人
　　畢尚書
淄川畢白陽(自/嚴)先生明崇禎初為戸部尚書精心㑹計
為時名臣時練餉新餉諸項日增臺諌多歸咎司農一
言官以亢旱上疏有烹𢎞羊天乃雨之語先生笑謂人
曰此非烹𢎞羊直是要烹白陽耳
　　謔語
王完虚中丞(㸃/)明萬厯甲辰進士好詼謔初仕為鄒平
知縣縣與章丘接境一日與章令某相見令問足下以
何年生對曰乙亥因問章令答云亦乙亥王笑云某是
鄒平一害兄便是章丘一害
　　排調
同年薛給事(奮/生)以才氣自許常在淮隂酒間謂予云子
文士耳異日終依我幕下予答曰恨吾子非嚴鄭公耳
汪苕文亦有詩調之云十載雕蟲稍擅名未曽縛袴學
長征他年若得登三事但取蕭郎作騎兵
　　引經
德清陳端菴(凝/)順治己丑進士筮仕為新城令性仁厚
毎杖人輒對之泣有王生者宅為人所奪久不給直訟
於官陳不能決第好語曰毛詩云維鵲有巢維鳩居之
王秀才獨不能作鵲耶聞者笑之
　　士大夫
南史紀僧真得幸齊世祖請於上曰臣出自武吏階榮
至此即時無復所須唯就陛下乞作士大夫上曰此由
江斆謝瀹我不得措意可自詣之僧真承㫖詣斆登榻
坐斆顧左右曰移吾牀逺客僧真喪氣而退告上曰士
大夫固非天子所命六代時士大夫之重如此
　　兩周盤龍劉桃枝
蕭齊時兩周盤龍一奉叔之父於淮陽大破魏軍一徐
州民與建康僧法智作亂為王元邈所誅南北朝兩劉
桃枝一北齊人洋湛間多拉殺諸王大臣在涼風堂殺
斛律明月者一陳威鹵将軍克齊胊山城
　　程蘓謔語
元祐初司馬公薨百官方有慶禮事畢往弔伊川引子
於是日哭則不歌東坡(云云/)然檀弓衛太史栁荘寝疾公
曰疾革當祭必告公再拜稽首請於尸曰有臣栁荘也
者非寡人之臣社稷之臣也聞其死請往不釋服而往
遂以襚之又梁左軍將軍馮道根卒是日上春祀二廟
問中書舍人朱异曰吉凶同日今可行乎异引衛獻公
以對上即幸其宅伊川何未衷於此欒城遺言載此條
則是潁濵事非東坡
　　孫忌語
南唐孫忌語馮延己曰僕山東書生鴻筆麗藻十生不
及君詼諧歌酒百生不及君諂佞險詐累刼不及君
　　雙塔
京師雙塔乃安祿山史思明所造而劉侗景物畧不載
元廼賢易之詩云安史開元日千金搆塔基世尊寜妄
福天道自無私寳鐸遊絲罥銅輪碧蘚滋停驂指遺蹟
含憤立多時
　　何老菴
吾邑東六七里有何老菴何元時人修道於此獨居數
十年毎夜有蛇虎伴之菴後有積水曰豢龍池相傳何
老擾龍處
　　虹橋板
榕城書肆有虹橋板一片色黝而澤文理堅栗發聲清
越材中琴瑟云産武夷山中不辨何木也興化林穆之
(賔/王)賦虹橋板行記其事
　　漢人唐人秦人
昔予在禮部見四譯進貢之使或謂中國為漢人或曰
唐人謂唐人者如荷蘭暹羅諸國蓋自唐始通中國故
相沿云爾馬永卿引西域傳言秦人我丐若馬注謂中
國人為秦人各以通中國時為稱古今不易也
　　真龍石龍
宋中丞牧仲(犖/)説順治二年在京師見大内所藏真龍
全身盤屈貯篋中一角五爪鱗甲如鐵長丈餘陳宮詹
説巖(廷/敬)説康熙十四年陽城張侍郎東山(爾/素)家鑿石中
有石龍一鱗甲頭角宛然刻畫亦長丈餘
　　淨池魚
宗弟九青侍講(豫/嘉)扶風人家渭水上去太白山二十里
云太白一峯直上三十里盛夏雪霰不絶人無能登其
巔者惟六月可上上有太白神殿以鐵瓦覆之有五池
有鳥紅色大如雀池有滓穢則銜去之名淨池鳥山竒
寒無林木鳥獸此鳥亦不知棲止何所也按客座新聞
云每墮葉則鴛鴦鳥銜出之紅魚有長丈餘者
　　五行
陸象山云五行書以人始生年月日時所值晨推貴賤
貧富夭壽禍福甚詳乃獨畧於智愚賢不肖曰純粹清
明則歸之富貴福夀曰駁雜濁晦則歸之賤貧夭禍易
有否泰君子小人之道迭相消長各有盛衰純雜清濁
明晦之辨不在盛衰而在君子小人今顧畧於智愚賢
不肖而必歸之富貴貧賤壽夭禍福何耶沙隨程氏云
易以道義配禍福隂陽家獨言禍福而不配以道義如
此而詭遇獲禽則曰吉得正而斃則曰凶故文中子曰
京房郭璞古之亂常人也二説可互證
　　常熟三鼎甲
常熟南門地名山塘港琴川水經處三鼎甲居第相望
中孫扶桑(承/恩)前趙東田(士/春)後瞿文懿(景/淳)三公臚傳年皆
三十九尤竒扶桑弟舉人暘為予説如此
　　杜氏
康熙丁酉山東東昌府館陶縣民婦杜氏年一百十三
嵗載縣志
　　秦宣太后晏子語
國策楚圍雍氏韓令尚靳求救於秦宣太后謂尚子曰
妾事先王日先王以髀加妾之身妾固不支也盡置其
身於妾之上而妾弗重也何也以其少有利焉此等淫
䙝語出於婦人之口入於使者之耳載於國史之筆皆
大竒又晏子春秋景公葢姣圉人視景公僭者問之曰
竊姣公也公將殺之晏子入見公曰色寡人故將殺之
晏子曰嬰聞拒欲不道惡愛不祥雖使色君於法不宜
殺也公曰然若沐浴寡人将使抱背此段問答亦竒
　　姚康伯
崇禎時内殿石驟長數寸上以問大學士何文端公(如/寵)
何謝不知歸問其老友姚康伯康伯曰此璞也中必有
玉翌日以對上命剖之果得玊上訝其博物何謝曰臣
友姚康伯敎臣也因召見欲授以官不受姚字休那與
文端俱桐城人張學士敦復(英/)説
　　李頻
唐詩人李頻字徳新睦州人名列唐書文藝傳才調集
所載中流欲暮見湘煙一篇其作也懿宗時為建州刺
史卒見神黎嶽郡人祠祀之宋紹興中封靈顯忠惠公
後加靈佑善應王再加廣濟王又加福佑威濟信順王
明洪武初改建州刺史之神載在祀典宋真文忠公序
其詩今所傳棃嶽集是也詩人殁而為神未有如頻之
昭昭者
　　寳蘂
江浦周西水兵部名于漆幼不能言然頗能記前世為
某邑人所常栖止處廣庭中設一几庭前有紅薔薇一
叢時時夢到其地七嵗時戲門前有僧過門顧之曰此
郎有夙因周應聲即能言家人驚喜因令讀書一過目如宿
習數月徧通經書左國史漢年十四讀書山中精舍一
日日夕憩溪邊石上遇老僧謂曰郎忘七嵗門前相見
時耶叩其名曰我寳蘂也閩人周因畱之舍中日夜與
論象緯律厯六壬丁甲勾股洞章之術未半載盡通其
説瀕行復以黃河海道九邊三圖授之且曰吾數學未
傳人今當遊四方訪之又祕語周以十年之内天下必
大亂君異代人物也自丙子迄甲申果九年而明亡皆
如其言周入
本朝以明經謁選人常念寳蘂别時贈詩有元夕燈前
尋賈子秋風臺下拜鄒生之句未詳所謂及謁選得房
山令上元與僚屬讌於賈公祠問之唐詩人賈閬仙祠
也問有子孫乎吏對有賈某者其裔也見以逋税繋獄
周令急出之代完其逋是年秋調平谷令抵縣日即出
勘田畆夜宿山村古廟比晨視其額則鄒衍祠也於是
悟寳蘂之語一無爽焉周述其學著三才儒要三十卷
　　追尊始祖
唐以老子為𤣥元皇帝蜀王衍追尊王子晉為聖祖至
道玉宸皇帝
　　沈石兄
萊陽沈石兄名迅明崇禎辛未進士官給事中鼎革後
家居一日其傭奴鉏田見禾葉上皆有篆書如蟲蝕者
其文曰沈迅死是年沈禍作舉家自焚
　　棗栗
白虎通義曰婦人之贄以棗栗腶修棗取其朝早起栗
戰慄自正也今齊魯之俗娶婦必用棗栗諺云早利子
也義本白虎通而稍訛南宋時太學生齋祭用棗子荔
枝蓼花曰早離了也殊可捧腹矣
　　一生七子
明天啟中大名民家一生七子俱成立毎疾病則七人
同之王比部(令/)少寓天雄猶及見其第三子云康熙戊
申安徽巡撫張中丞(朝/珍)疏報歙縣民呉士全妻呂氏一
産四子同年李望石(贊/元)説順治中按楚有漢川縣民王
某妻一産六子按北魏延興三年秀容郡婦人一産四
男四産十六男與此相似
　　郝推官
郝某失其名嘗為湖廣某郡推官一日送直指宿驛中
夜坐篝燈倦而假寐恍惚見有白衣女子鍼刺其額驚
覺遂就寢既卧又若有刺其股者創甚急呼童子然燭
視之果有鍼在左股疑其刺客乃秉燭巡視室中空無
所有至屋隅暗處有緯蕭障之隙而窺焉見一物如大
鳥人立遍體似水晶臟腑皆見見人即前攫急以手中
挺逼之遂倚壁上不能起大呼從人破牕而入挺刃交
下乃死竟不知其何怪也劉吏部公㦷説
　　林四娘
閩陳寳鑰字綠厓觀察青州一日燕坐齋中忽有小鬟
年可十四五姿首甚美搴簾入曰林四娘見陳驚愕莫
知所以逡巡間四娘已至前萬福蠻髻朱衣繡半臂鳯
觜鞾腰佩雙劔陳疑其仙俠不得已揖就坐四娘曰妾
故衡王宮嬪也生長金陵衡王昔以千金聘妾入後宮
寵絶倫輩不幸早死殯於宮中不數年國破遂北去妾
魂魄猶戀故墟今宮殿荒蕪聊欲假君亭館延客固無
益於君亦無所損於君願無疑焉陳唯唯自是日必一
至毎張筵初不見有賔客但聞笑語酬酢久之設具讌
陳及陳鄉人公車者十數輩咸在坐嘉肴㫖酒不異人
世然亦不知何從至也酒酣四娘叙述宮中舊事悲不
自勝引節而歌聲甚哀怨舉坐沾衣罷酒如是年餘一
日黯然有離别之色告陳曰妾塵緣已盡當往終南以
君情誼厚一來取别耳自後遂絶有詩一卷長山李五
絃司寇(化/熙)有寫本云又程周量㑹元記其一詩云靜鎖
深宮憶往年樓臺簫鼓遍烽煙紅顔力弱難為厲黒海
心悲只學禪細讀蓮花千百偈閒看貝葉兩三篇棃園
髙唱(闕/)　　君試聽之亦惘然
　　秦時人
遼東醫無閭山中有人斸參見毛人長丈許驚而却走
毛人招之曰吾非妖魅乃秦時築長城卒昔同輩數萬
人今僅七人在耳因問其飲食居處状曰始饑食松栢
實渇飲溪水久之不復饑渇矣言已去如飛鳥友人某
親聞之操江宜中丞(永/貴)云又巴山中有白髯叟采樵者
嘗見之自云唐時人岳儀部石齋(貞/)説
　　離非女子
故友南粤陸漢東(卿/)孝亷有小硯是南漢劉鋹宮中物
有鋹宮人離非女子篆銘卿死子幼此硯不知流落何
所石埭令姚六康(子/荘)為予言之姚亦粤人
　　謝在杭
謝在杭(肇/淛)閩之長樂人少讀書邑蕭氏園園素多怪異
人無敢居者謝不之信一夕坐燈下忽一女子前拜且
泣謝叱之女子曰妾負寃久求公申之非魅也妾湖州
德清人幼隨父客此同行某甲者中表戚也利父囊槖
遂殺父恐妾鳴於官司併置諸死今數載矣公異日必
官於湖望逮甲窮治扺罪使妾家知妾父子死所父子
目瞑矣謝許之戒勿復出為祟自是竟無它是年謝中
鄉試果筮仕湖州推官抵任後即檄縣捕甲至一訊立
伏遂抵罪郡人以為神姚禮部(琅/)曾令長樂為予言如
此
　　南江野人
蜀張獻忠之亂遺民奔竄山谷久之遂為野人南江有
二野人能手格猛虎恒擘獐鹿啖之懸崖絶壁騰上如
鳥隼雖其家人親戚招之疾走不顧也岳儀部石齋南
江人為予説
　　尼涵光
尼涵光江西宜黃人姓鄒氏歸譚大司馬綸之孫其夫
椎魯不知書涵光棄去走京師上書請南遷不報㑹鼎
革遂為尼毎談故明門戸事源流甚晰居寳應朱秋崖
(克/生)曾見之
　　陳百史
秀水張侍郎(天/植)流塞外時一夕召乩仙仙至大書云我
陳百史也今為尚陽堡土地因謂諸公可召吾兒來時
其子掖臣徙居尚陽家城外張謂城門下鑰請俟明日
又書云渠今夕飲城内某家往偵之果然比至凡書數
百言皆言家事及訓誡之語後在遼陽海寜相邸中亦
往往見形與談笑如平生
　　宋齊丘語
宋齊丘表請與故呉太子璉絶婚曰非獨婦人有七出
夫有罪亦可出此與左傳人盡夫也之語可為絶對
　　漢碑異姓
金薤琳琅所載漢碑碑陰故吏門生姓名有絶異者如
韓敕碑有麃(次/公)充(宙/)番(君/舉)加(進/)亓(煇魯人恐即/亓官之後)弓(如/)骨
(通/國)孔宙碑有叔(香/)如廬(浮劇北/海  人)薤(章/)魯峻碑敢(敦/)東鄉
(晨成河間/阜  人)景君碑羽(質/)臨(照/)水丘(郎人營/陵)中(名闕字/季逺)炅
(詩/)立(遷/)又漢碑陰有弟子(洪丞相𨽻釋/謂親受業者)門生(次相/傳授)門童
(未/冠)故吏(掾/屬)故民(占/籍)處士(非吏/非民)義士義民(非所/蒞)又有故修
行(趙明誠謂後漢百官志注河南尹官屬有循行百三/十人晉書百官志亦有之修乃循之訛都穆謂當信)
(碑本以正/漢書之誤)故午(似是皁/𨽻賤役)
　　香山􁒇
􁒇門在香山縣大海中忽起一石埂廣十餘丈長六里
許首尾相屬不㫁如蓮之有莖中途甕城名闗閘踰之
抵􁒇門則如蓮菂畨人依山築城廣袤四五里三面皆
臨巨浸惟北通地脉一莖耳海中諸峯包裹前十里為
十字門如兩眉橫列而缺其正中又南十里為小橫琴
塞隘口又南稍折西為大橫琴重案也番人之停舶必
於灣灣之所在即名澳香山故有澳名浪白諸番互市
其中而今之􁒇門則舊名濠鏡地有南北二灣明萬厯
中有大西洋人至此樂之遂請濠鏡為澳而就二灣停
舶久之益自彼國遣衆聚居嵗輸税五百金
本朝除之番人安其業者已數世所居率依山為樓三
層方者圓者三角者六角八角者俱為螺旋形以入其
教曰天主其寺曰三吧髙十餘丈於屋側啟門戸石作
雕鏤金碧照耀寺僧曰法王以時集男女禮拜其所奉
曰天母名瑪利亞抱一嬰兒曰天主為耶穌被服珍怪
障以琉璃望之毛髮生動云漢哀帝時人也寺有風琴
其琴銅絃彈之以和經唄并管簫諸樂器藏機木柜聫
以絲繩輪牙相錯一人轉機則諸音並奏有定時臺巨
鐘覆其下立飛仙臺隅為撃撞形亦以機轉之按時發
響起子末一聲至午初十二聲復起午末一聲至子初
十二聲晝夜循環無少爽前掲圓槃書十二辰俟某時
鐘動則蟾蜍移籌指某位有千里鏡畨人持之登髙以
望舶械仗颿檣可矚三十里外又有玻璃千人鏡多寳
鏡顯微鏡小自鳴鐘自行表以及海洋全圖璇璣諸器
皆極工巧花有貝多羅丁香禽有五色鸚鵡么鳯倒掛
獸有獴􁀙短狗其人昂鼻蜷髮目深碧不眴貴女而賤
男晝卧而夜起男有白黒二種白者貴黒者為奴衣以
多羅尼辟支曳髙屐戴黒氊笠相見脫之以為禮腰佩
長刀刀著地尺許間有握赤藤者則甚貴􁒇中四人而
已其女子則華襔寳靨出以錦被䝉其首而跣足不襪
其家政女子操之父死女襲其業男子則出嫁女家不
得有二色犯者女訴之法王立誅死或許悔過則以鐵
鈎鈎其手足血流被體而免之􁒇中有議事亭畨目四
人受命於其國更畨董市事凡市經四人議衆莫敢違
及官司有令亦必下其議於四人者議得當以報聞其
行賈之地曰馬西以中國絲帛白鉛易胡椒檀香蘓木
以歸且與馬西約不得以所産市他國康熙辛未馬西
背約私與他國市􁒇人怒駕舸往所市之國責之馬西
患之遂相仇殺死者三百餘人市道中絶稍西曰小西
洋去中國萬里半年始至所産有碧琉璃諸器極西曰
大西洋去中國九萬里三年始至往者以其太逺祗就
旁島遷販未嘗親至其地也番舶之出以冬月冬月多
北風其來以四五月四五月多南風既出則􁒇中黒白
鬼一空計期當返則婦孺遶屋號呼以祈南風亦輒有
騐其舵工素與海習雖卒遇颶母浮椒亦萬不失一云
右見龔兵部蘅圃(翔/麟)珠江奉使記
　
　
　
　
　
　
　
　
　
　
　
　
　
　
　池北偶談卷二十一
欽定四庫全書
　池北偶談卷二十二
　　　　　　　　　　　刑部尚書王士禎撰
　　銀瓦寺古鏡
謝郎中方山(重/輝)言明末德州修河堤於銀瓦寺前地中
得古鏡一規製甚小照見隔城樓閣塔寺人物往來纎
毫畢具寺僧深匿之今亡
　　短人
田少司寇漪亭(雯/)言德州兵器庫自明季扃鐍久順治
初有司開視之於室奥壁下見一短人身纔尺許形如
老翁徧體有毛左膝長跪左手垂而拳右足履地右肘
拊膝而手承頤鬚髮皓白攢眉閉目若悲苦之状頃之
雷電繞屋失所在
　　嶗山道士
嶗山又名勞山在即墨界山中多一二百嵗人有髙密
張生者讀書道觀觀有老道士形貌怪醜執樵蘓之役
張意忽之一日買二牛其家去山百餘里苦無人遣送
方躊躇頃道士忽謂張曰君似有所思得勿以牛故耶
吾為君送之張異其言逡巡已失牛比歸問家人曰某
日某時有道人送二牛至憶其時正立談頃也自是知
非常人頗禮之又一日張為其徒説周易道人從牕外
聽之呼曰君所述皆俗説試叩之名理出人意表生受
其學遂以説易擅東方一日薄暮大雷雨震電張閉門
從牕隙中見天神數百輩圍繞道士房如作禮状驚愕
不敢喘息比達曙雨止開門視之道士門已反鐍寂無
人矣是夜山中道觀數十百處皆見道士焉
　　宋孝亷數學
雲間宋孝亷幼清(懋/澄)副都御史直方(徴/輿)父也精數學直
方生時預書一紙緘付夫人曰是子中進士後乃啟視
之至順治四年丁亥捷南宮開前緘有一行字云此兒
三十年後當事新朝官至三品壽止五十後果於康熙
丙午以宗人府丞遷副都御史至三品明年丁未卒官
年正五十也又嘗與淮南白孝亷同年友善白亦精數
學一日晨起謂夫人曰今年九月某日白兄當死渠無
子我當渡江取别為治後事遂買舟渡江比至白已候
門迎笑曰我固知兄今日必來相送遂閉門相對痛飲
數日至期白無病而逝先生為治後事畢乃歸歸謂夫
人曰白兄事已完吾明年三月亦當逝矣如期而卒宋
有九籥集如稗官家劉東山杜十娘等事皆集中所載
也
　　張谷山
張谷山潁州人日與小兒嬉戲人不知其有道者也張
有表兄客薊州一日除夕嫂方製餛飩祀先念夫而歎
谷山在側曰嫂無憂吾為嫂今日一至兄所請寄餛飩
為信潁去薊二千餘里日未移晷已返云適至薊見兄
亡恙嫂笑其妄谷山探懷出家書及夫昔所絮衣云此
豈妄耶自是人始驚其神異後入武當山不知所終遺
二陶器盛夏盛肉不腐此與萬回事相類劉公㦷吏部
説
　　陶松雲
陶松雲者居呉江自謂少時遇許旌陽謂曰吾弟子三
十餘人皆在下界汝其一也今命汝以度人為功行汝
其慎之常有一士夫徃謁陶求養生術陶語人曰此人
不久當死安望長生問其故云凡人作虧心事一事則
神縮一寸今觀此君神纔數寸耳竟如其言
　　李神仙
利津李神仙者占卜射覆多竒中霑化李吉津宮詹(呈/祥)
在京師一日問李前程事李書一聫云洗耳自同髙士
潔披襟不讓大王雄後半載宮詹以建言流徙出闗途
次永平有一秀才迎道側具刺自言貧苦求資助視其
名則髙士潔也大駭歎及出闗一守備王姓素受宮詹
恩聞公至逺來相送因為誦前詩及第六句王駭曰雄
即某小字也李公太息以為定數不爽如此至康熙元
年
詔許生還李公一日偶舉此事語長洲尤太史展成(侗/)
尤又駭曰此詩乃某昔年戲作論語詩中之一也李今
已老尚往來燕趙齊魯間
　　洞庭神
宋牧仲(犖/)言其鄉梁中翰(遂/)奉使西粤時道出洞庭風
日晴明呼風而渡忽雷雨驟至雲氣晝晦舟中人共見
一神人美鬚髥戴烏紗巾騎異獸行水上獸身半在波
濤中僅露頭角後一人形貌怪偉銜獸尾而行其速如
飛去船里許人獸皆漸騰上雲雨晦冥遂不復見舟人
以為洞庭之神也(梁丙戌進士後官/山東提學道僉事)
　　雷侍御子
井研胡菊潭相國(世/安)嘗説其邑雷侍御某為縣令時生
一子八嵗而夭後復生一子年七八嵗一日晨睡不醒
喚久之乃覺自云適見其兄來呼入一山似非人境且
贈之詩云三生未了塵凡業一夕初完渾沌胎紫炁臺
前千刼盡白羅天外百花開正吟末句忽云父母喚汝
可去為我致問安好也髙念東侍郎説
　　前知
郭學憲(諫/)福山人兵部尚書君弼先生(宗/臯)曾孫言其縣
人劉某少雲遊四方餘二十年始歸明末山東亂諸郡
縣皆嚴守禦縣令召劉問休咎劉云城必無恙守亦得
不守亦得然某必死兵令笑曰城既無恙汝但留城中
何患劉曰數定矣不可逃也遂辭去至城西一村村人
皆避兵他徙劉獨止不去適有兩人避兵過之劉指東
路曰此去直東凡有山林處皆可避即途遇敵騎毋恐
必無害兩人强之同行不可但云明日覓我骸骨於村
西某樹下即兩君報我矣疾走勿復顧兩人不得已趨
去道遇鐵騎絡繹竟免俘執兵去如約訪之果死樹下
矣城亦無恙乃告於令𦵏之
　　地震
康熙戊申六月十七日戌刻山東江南浙江河南諸省
同時地大震而山東之沂莒郯三州縣尤甚郯之馬頭
鎮死傷數千人地裂山潰沙水湧出水中多有魚蟹之
屬又天鼓鳴鐘鼓自鳴淮北沭陽人白日見一龍騰起
金鱗爛然時方晴明無雲氣云
　　梁尚書
鄢陵梁尚書(廷/棟)官陜西一日按部河州有通官四人迎
於道左其一人望見梁公股栗伏地比至稱病不謁梁
怪之勒令出見一見怒甚即核其交通外彛侵冒軍實
罪状劾而殺之将服刑告人曰吾死固矣吾少時至一
山寺見寺僧饒於貲吾以計殺而掠之今三十餘年矣
頃望見梁公之貌宛然僧也又一目𦕈吾死固矣尚書
從孫曰緝侍御(熙/)説
　　劉尚書琴
鄢陵刑部尚書劉公訒前刑書璟子也性嗜琴嘗蓄一
蕉葉琴其輕如蟬翼葢古物也一日晝寝初覺見一黃
衣人坐而鼓之其聲絶妙起視則無所覩矣公自是琴
理益精河南亂後失琴所在
　　王祭酒
吾郡厯城明翰林王公敕字雲芝成化甲辰進士及第
第三人諸生時讀書卧牛山寺夜見地有火光發之得
石匣匣有書二冊讀之遂能御風出神知未來休咎生
平異事甚多嘗與僧采枸杞山上僧先下扣門公已先
在啟扃官河南四川督學試日諸生見銷院牕廡各有
一公危坐一日見白雲一片命騎追之雲落地化為石
色如雪煑食之其甘如飴曰此雲母也行輝縣山中忽
下輿拜曰丈乃在此令掘地得竒石置之百泉書院又
於道左古垣中開視得紫石硯二枚各有鴛鴦一隻雌
雄相向嘗云地如竹篩眼凡有異寳皆可見又采杞僧
臨終公問所欲曰欲富貴兼之公曰但可作一藩王耳
朱書其背曰蜀王比王生第二子背上隠隠有書字尹
恭簡旻寝疾問之曰有大鶴入室飛旋已而颺去公之
神也果然官終南國子祭酒預知死期怛化時四城門
皆見公羽衣鶴氅而去如雲水道人鄉人於良鄉道中
遇鼔吹從南來視之乃公也王陽明素推服之張尚書
鶴鳴為作傳先贈司徒公生時大父方伯贈司徒公取
公名名之
　　民母鼻子
民母嫡母也見漢服䖍注又王伯厚漢制考云始生子
爲鼻子
　　倉頡
倉頡祠墓在壽光縣城西門瀕河劉丈和公(珝/)縣人也
幼時讀書外塾毎往返涉水輒有白鬚老人負之久之
問何人答曰我倉頡所遣迎送公者他日富貴毋相忘
公既貴後謁倉頡祠有侍者形容宛如所見遂新其祠
墓云
　　靖州鷄鵝
靖州觀音寺與副将某署相隣一日厨人宰鵝鵝忽飛
上寺殿鴟尾僧異之因乞施寺中毎朝夕課誦鵝輒上
殿諦聽日食蔬飲水而已自順治中至今二十餘年尚
在又明季寺有一鷄亦在佛前晨夕聽經如是四十年
化去一夕見夢老僧曰弟子已往生武岡王府三年後
師可來一相視僧異其言及期往武岡郡王生子適三
嵗矣不能言見老僧至忽問訊曰别師三載無恙乎僧
歸紀其事於石有呉君者從軍湖南至寺親見之蠢動
俱含佛性信然
　　趙解元
趙浮山(作/舟)登州大嵩衛人順治甲午領解乙未公車入
京師居汾陽館館中㕔事有武安王神像趙居其側偶
狎一妓其父趙翁曾官通判里居放榜之夕忽夢入一
大城有偉丈夫自委巷出揖翁問曰君非趙某耶曰是
也曰吾潘姓闗帝下直日功曹也爾子本應今科髙第
入翰林以近日得罪神明奏聞上帝且降罰矣頃之鼓
樂騶從駢闐而至有神人峩冠盛服手黃紙功曹亟指
示曰㫖下矣可俯伏聽之翁如言竊視紙上則大書趙
作舟三字以硃筆勒之功曹曰君可去矣郎君罪止罰
科耳作舟既下第歸入門翁詰其故且具述夢中所見
作舟悚然後蹭蹬公車者二十四年署東平州學正康
熙己未始登第改翰林院庶吉士親述其事如此
　　異馬異牛
癸亥在京師見一馬索值千二百金通身毛如新鵝兒
黃無一莖異惟尾鬛獨黒又一馬索值五百金通身如
雪上作桃花文紅鮮可愛又額駙石公家一紫花㹀牛
文如海棠色施銜勒走及奔馬云得之南中
　　波斯犬
嘗於慈仁寺市見一波斯犬髙不盈尺毛質如紫貂聳
耳尖喙短脛以哆囉尼覆其背云通曉百戲索價至五
十金亦宋太宗桃花犬之屬也
　　梅異
宣城自
本朝來科甲久不振康熙己未施侍講愚山(閏/章)髙檢討
阮懷(詠/)以辟薦孫編修予立(卓/)茒編修楚畹(薦/馨)以鼎甲
四人同時入翰林時施園有梅三月復開四花其方位
恰應四人所居人以為異梅孝亷淵公(清/)繪為圖壬戌
阮吉士(爾/詢)亦入翰林或謂宣城有文昌閣久頹廢甫新
之五君遂相次入翰林云(壬戌茆卒癸亥施孫相繼卒/乙丑髙卒又不知何説也)
　　籖騐
京師前門闗帝廟籖夙稱竒驗予順治己亥謁選往祈
初得籖云今君庚甲未亨通且向江頭作釣翁玉兔重
生應發跡萬人頭上逞英雄又云玉兔重生當得意恰
如枯木再逢春爾時殊不解是年十月得揚州推官以
明年庚子春之任在廣陵五年以甲辰十月内遷禮部
郎所謂庚甲者葢合始終而言之揚郡瀕江故曰江頭
也然終未悟後二句所指至庚申年八月置閏而予以
崇禎甲戌生實在閏八月過閏中秋四閲月遂蒙
聖恩擢拜國子祭酒於是乃悟玉兔重生之義諺云飲
啄皆前定詎不信夫
　　名龜
麟鳯龜龍並稱四靈漢唐宋已來取龜字命名者不可
勝紀至明遂以為諱殊不可解惟張太嶽生時其母夢
一大龜入室因名之曰龜後夢神人謂洩天機乃易名
　　蜘蛛塔
京師城西慈慧寺有蜘蛛塔萬厯中少詹南充黃公平
倩(輝/)書碑平倩躭禪悦與僧愚菴善嘗住此寺一日方
誦金剛經次一蜘蛛緣案上向佛而俯驅之復來黃曰
爾以聽經來耶為誦終卷又為説情想因緣竟蜘蛛立
蜕化去因以桑門法起塔復書碑記其事云
　　義蜂冢
金山有義蜂冢鎮江府廨有蜂一筒逸出其王斃羣蜂
相揉藉爭死之不下萬餘嘉靖中鎮江嚴同知者為立
義蜂冢徐尚書養齋(問/)作蜂冢歌紀事云羣蜂勢方屯
主蜂自殘折意氣許與成君臣義心欲奮秋陽烈摧軀
抉股同死君田橫門客多如雲後人重死不重義奉頭
鼠竄何紛紛微蟲感恩乃至爾吁嗟萬靈不如此金山
山髙江水寒孤冢蒼茫為誰起西園雜記云嚴名應階
綠雪堂雜言云在北固山楊邃菴閣老表為義蜂冢
　　萬孔
明成化中萬安為相與萬貴妃通族為古今笑柄然陳
後主時都官尚書孔範與孔貴嬪結為兄妹已前此矣
乃知奸邪行事亦有所本
　　謝鳯
宋謝鳯康樂之子超宗父也元嘉中為鄞令(今奉/化縣)屢著
靈異縣人祠之元大德十二年饑有巨艘自南劔運米
至鮚亭聞有人招之者曰吾謝鳯也人頼以活至正中
寜海賊犯境官軍逆戰仰見大旗飛揚萬騎雲合旗有
謝字駭賊而奔斬獲無數貝瓊清江集有謝公廟記
　　懿徽二宗事相類
學圃藼蘓載唐懿宗於苑中取石造山﨑危詰屈有若
天成又命取終南草木植之山禽野獸縱其往復造屋
室如庶人家未及半年竒花異草自然生滿宮殿識者
以為丘墟之象與宋徽宗艮嶽事絶相類
　　木晶
門人南陽李鴻嘗贈予印章色類栴檀質如玉上作龜
紐甚精云是木晶海外産也
　　宋諸相八字
宋人小説載蔡京八字丁亥壬寅壬辰辛亥與東京鄭
粉兒子干支盡同猗覺寮雜記韓荘敏與呉冲卿王禹
玉同詣天祿山人卦肆荘敏先云己未七月初九日寅
時生禹玉午時生天祿皆云極貴後俱宰相能改齋漫
錄載曾布八字乙亥丁亥辛亥己亥與章惇同乙亥生
章戲呼曾為四亥公又蕭注八字癸丑乙丑乙丑丁丑
王安石以辛酉十一月十二日辰時生韓絳以辰年辰
月辰日辰時生布以大觀元年八月二日卒其弟肇以
三日卒先後才一日京與祖某父準皆以七月二十一
日卒三世同忌日見老學菴筆記
　　何中官
勺中志略載𢎞治時中官何文鼎以寜壽侯事忤孝宗
死後於宫中常戛銅缸為厲按西園雜鈔云孝皇始甚
怒既聞文鼎言然之止責置南京閒住鄭端簡公吾學
編餘云文鼎素忠直二張褰視御帷文鼎持大𤓰箠之
幾死泰陵竟不罪文鼎三説皆不同然死而為厲之説
非實錄
　　相國孫
雲間某相國之孫某乞米於人歸途無力自負覓一市
傭代之嗔其行遲曰吾生相門不能肩負固也汝傭也
胡為亦爾對曰吾亦某尚書孫也此聞諸董蒼水(俞/)孝
亷者貴人子孫不可不知
　　宋三賢八字
富文忠公以甲辰正月二十日巳時生蘓子容以庚申
二月二十二日巳時生王正仲以癸亥正月十一日申
時生李公擇孫莘老相善公擇卒以元祐五年二月二
日莘老以三日先後才一日俱見呉曾漫錄
　　左手把筆
棗强宋中郎(師/祁)康熙丁未進士工諸體書後知獲嘉縣
忽遘風疾遂以左手把筆其工不減於舊老學菴筆記
載陸元長宗室不微梁子輔皆用左手作字勝於右手
又趙廣以左手畫觀音大士信有之矣
　　故藩址
濟南徳藩故宮面南山負百花洲宮中泉眼以數十計
皆澄泓見底石子如摴蒱然青州衡藩故宮亂後尚存
望春樓及流觴曲池上有偃葢松葢數百年古物予順
治丙申飲於此甘橘繡毬尚數十株後丙午丁未間周
中丞(有/德)另建撫署乃即德藩廢宮故址移衡藩木石以
搆之落成壯麗甚衡藩廢宮鞠為茂草矣放翁記長安
民家契劵四至有云某處至花蕚樓某處至含元殿者
古今皆然
　　山無僧寺
陸放翁云天下名山惟華山青城茅山無僧寺吾鄉勞
山亦無僧寺明萬厯間憨山大師建海印寺於勞山尋
為道流所訟譴戍粤東
　　米太僕研
米紫來翰林(漢/雯)説其大父太僕公(萬/鍾)知六合縣日蓄一
古研甚寳惜一日渡江沈於水急懸重賞募善泅者下
取之百計不能得但惋惜而已次早将解纜忽有紅霞
起水面其光燭天公曰必吾研也命舟人於其下索之
研果隨手出公大喜賞之如格
　　煞風景
予在江南時目撃煞風景者四事一金陵桃葉渡順治
初一縣令邵姓者建橋其上榜曰利濟一青溪長板橋
明末為葛禮部寅亮所毁一焦山焦先祠像設作冕旒
如王者旁設儀仗一金山築城壘有鎮江孔知府者曲
阜聖裔也於諸門朱書乾坎艮震等字山有裴頭陀藏
金洞孔改題曰開山第一洞毎舉似人皆為捧腹
　　白帽子
張影繡庶常(光/豸)南宮人康熙戊午赴順天鄉試時其父
病意不欲往父强之再三乃行是夜宿旅舍夢有人送
一白帽子令著覺而惡之自是毎夜必夢心悸欲歸而
父書至言病良已遂勉終場事歸途夢亦如初抵家父
已久愈而報人尋至則張領解矣是夕遂不復夢明晨
賀客麕至一客忽云邑中自大司馬白公後久無冠冕
者喜君繼之張始怳然而悟白公諱圭前明正統某科
解元累官兵部尚書
　　宮侍御
泰州宮侍御宗衮(夢/仁)初名𢎞宗久困場屋欲更名一夕
夢鄉前輩林㑹元東城(春/)手書一冊予之林公字子仁
於是更名夢仁是科己酉遂舉順天鄉試明年庚戌中
㑹元癸丑殿試入翰林改御史
　　名字
予兄叔子(士/祜)十餘嵗時在家塾一日㑹食有舉焦太史
姓名為問者或曰此無它亦如魏相字弱翁之類耳兄
在末坐遥對曰非也此本考工記輪人竑其輻廣以為
之弱舉坐驚歎以為夙慧
　　老子
唐追尊老子為𤣥元皇帝至宋政和中崇奉道教又詔
陞老子於列傳之首别為一帙尊道徳為大經御製註
解令學者與易書等經分習之禁以耳耼伯陽命名其
為兩代尊奉如此
　　論語䜟
論語䜟云孔子讀易韋編三絶鐵撾三折漆書三滅後
世但知韋編一語下二語遂不著又王原叔云顔子讀
書鐵鏑三摧風俗通古今注云趙髙用事獻蒲為脯指
鹿為馬鄭康成禮器注趙髙欲作亂以青為黒黒為黃
今人但知鹿馬一語髙僧傳載支道林嘗養一鷹人或
問之答曰當以神俊今人但知其賞馬不知其賞鷹惟
坡公有支遁鷹馬圖詩世説郭林宗還鄉里送車千乘
獨李膺與林宗共乘薄笨車上大槐坂觀者望之若喬
松之在霄漢然世止知同舟而不言同車
　　王延喆
明尚寳少卿王延喆文恪少子也其母張氏壽寜侯鶴
齡之妹昭聖皇后同産延喆少以椒房入宮中性豪侈
一日有持宋槧史記求粥者索價三百金延喆紿其人
曰姑留此一月後可來取直乃鳩集善工就宋版本摹
刻甫一月而畢工其人如期至索直故紿之曰以原書
還汝其人不辨真􁃰持去既而復來曰此亦宋槧而紙
差不如吾書豈誤耶延喆大笑告以故因取新雕本數
十部散置堂上示之曰君意在獲三百金耳今如數予
君且為君書幻千萬億化身矣其人大喜過望今所傳
有震澤王氏摹刻印即此本也又有持琥珀求售者中
有蜘蛛形状如生索值百金延喆謂蛛果生耶曰然然
則碎而視之果爾即償百金否則一錢不直手碎之果
有生蛛自内躍出行几上數巡見風化爲水乃立以百
金償之其豪快如此
　　聖泉
貴陽城西南有聖泉有貴人至輒沸起驗之百不失一
滇逆将倡亂雲貴總督甘公文焜暨諸大吏一日遊泉
上泉不沸怪之未幾亂作甘死之又陸郟縣(次/雲)説孫可
望在黔中時有僭逆之志至泉卜之水竟不至可望怒
以礟撃之今泉上石欄礟痕尚存
　　蘓文
宋時諺云蘓文熟啖羊肉殿帥姚某性饕餮毎得坡公
手帖輒換得羊肉數斤故坡有傳語本官今日㫁屠之
謔杜祁公為相清儉非㑹客不食羊肉按宋時京官日
支羊肉錢故云
　　厦門塼刻
明季崇禎庚辰嵗有閩僧貫一者居鷺門(即今/厦門)夜坐見
籬外坡陀有光連三夕怪之因掘地得古塼背印兩圓
花突起面刻古𨽻四行其文曰草鷄夜鳴長耳大尾干
頭銜鼠拍水而起殺人如麻血成海水起年滅年六甲
更始庚小熙皥太平千紀凡四十字閩縣陳衎盤生明
末著槎上老舌一書備記其語至今癸亥四十四年矣識
者曰鷄酉字也加草頭大尾長耳鄭字也干頭甲字鼠
子字也謂鄭芝龍以天啟甲子起海中為羣盜也明年
甲子距前甲子六十年矣庚小熙皥寓年號也前年萬
正色克復金門厦門今年施琅克澎湖鄭克塽上表乞
降臺灣悉平六十年海氛一朝盪滌此固
國家靈長之福而天數已預定矣異哉
　　風聞
陳衎云風聞二字出漢書尉佗傳風聞老夫父母墓已
壞削又晉書顧和對王導曰明公寜使網漏吞舟何忍
採風聞以察察為政
　　少正
陳衎云少正卯其人名卯而官少正也當時魯鄭皆有
少正之官列於卿故子産亦稱少正按氏族博考云以
官為氏者有公正宗正少正正令等葢卯官少正其後
列國為此官者子孫因以為氏耳
　　郝氏遇仙
霸州郝恭定公(惟/訥)母李太夫人戸部侍郎傑之配也孕
公時家有盜警夫人倉卒墜樓傷股忽有老嫗詣門自
言能療且曰腹中兒當大貴吾并活之先一手摩股久
之投藥少許骨格格有聲遂相屬胎竟不墮酬以金帛
辭弗受竟去不知所之後公中順治丁亥進士厯官左
都御史工刑禮戸吏五部尚書
　　神黃豆
神黃豆産滇之南徼西南彜中形如槐角子視常豆稍
巨用筩瓦火焙去其黒殻碾作細末白水下之可永除
小兒痘毒服法以毎月初二日十六日為期半嵗毎服
半粒一嵗毎服一粒一嵗半毎服一粒半逓加至三嵗
服三粒則終身不出痘矣或曰按二十四氣服之以二
十四粒為度雲南趙玊峯(士/麟)中丞王子玠(瑜/)刑部説
　　癸亥地震
康熙癸亥十月初五日山西巡撫穆爾賽疏報太原府
屬地震凡十五州縣而代州崞縣繁峙為甚崞縣城陷
地中毁廬舍凡六萬餘間與丁未山東己未京師之災
相似
　　族望
唐人好稱族望如王則太原鄭則滎陽李則隴西贊皇
杜則京兆梁則安定張則河東清河崔則博陵之類雖
傳誌之文亦然迄今考之竟不知為何郡縣人殊可恨
宋人罷官者多居近畿不歸其鄉死即𦵏焉子孫亦遂
占籍如鉅野晁氏東萊呂氏華陽范氏梓州蘓氏(易/簡)代
居京師又如歐陽居潁而𦵏新鄭蘓氏居許而𦵏郟後
世過廬陵眉州者豈復可尋其彷彿耶此二者至明乃
無之
　　魚石
前即墨令周屺公(斯/盛)説汧陽縣有魚石如饅頭状破之
即成兩石各有一魚形鱗鬛宛然以手摩揩之作魚腥
云此山一溪中所産石子盡然溪有魚石娘子廟求石
者必禱之不禱則石皆無魚也前郟令陸雲士(次/雲)又説
新昌縣有水簾洞洞口出石亦如饅頭状人戲云欲得
糖者或肉或菜者破之一一逼肖造物狡獪如此
　　叫蛇
粤西有叫蛇能呼人姓名應之即死然性畏蜈蚣逆旅
主人毎以篋貯蜈蚣客至輒授之令置枕旁云夜半舍
外有呼姓名者慎勿應但開篋縱蜈蚣蜈蚣即徑去食
蛇腦已仍還篋中
　　泰山孝子
順治十年四月泰安州知州某於泰山下行忽見片雲
自山嶺下雲中一人端然而立初以為仙及墜地則一
童子也驚問之曰曲阜人孔姓方十嵗母病私禱太山
府君碩殞身續母命母病尋愈私來捨身巖欲踐夙約
不知何以至此知州大嗟異以乘輿載之送歸
　　蘓公墓
郟縣二蘓公墓明末劇寇呉宗聖作亂松柏剪伐無餘
順治初知縣張石只(篤行章丘人/丙戌進士)至謁墓下復為封樹
立碑增植松樹千餘株題詩云峨眉遥望獨傷情樹盡
碑殘野草生莫道荒村烟火絶山家今日是清明是夜
夢一青衣曰東坡遣致謝問先生今何在曰在臨汝公
至彼當相見是嵗七月以事至汝州有青衣欵門遺一
卷乃東坡墨蹟蜀岡送蘓伯固之嶺南五言詩也青衣
忽不見張異之因命工摹勒于石自記其本末如此
　　洞溪物産
陸次雲洞溪纎志所載物産有絶竒者略記于此風鬼
出黔中無形無影能以旋風攝人夜义産蜀之黎州穴
生長七尺亦名曰玃路見婦人盜之入穴生子以楊為
姓木客産粤洞中衣服舉止與人不異在怳忽有無間
野婆亦産粤西状如嫗陟險如飛遇男子負去求合嘗
有人刺其腰間得一玉印篆文莫能識黃丈鬼生東粤
身著黃衣能為疫癘潛牛居江中能上岸與牛鬭角軟
入水濡之復鬭其力甚鋭肉翅虎飛而下山食人食已
復飛去月山叢談云䕫州府有鬼物名小神子髙尺餘
一二十為羣依人以居自景泰間始有之皆異聞也
　　成御史遇仙
前御史樂安成公寳慈(勇/)明崇禎中以疏救黃公石齋
(道/周)譴戍鼎革後隠崑嵛山中一日大雪登絶頂遥見松
林中有人僵卧意其凍死趨而視之四面皆積雪無人
跡其人衣木葉卧處丈許獨無雪見公至蹶然而起曰
候公久矣問其年云不記年嵗祗憶少在京師見楊椒
山赴西市遂發憤出家學道耳向見左蘿石沈周泉二
公託訊公起居故候於此問二公何在曰在上帝左右
因又言二公毎欲薦公自代沈公云成公正人顧嘗疑
我今其疑須釋成公聞之惘然有間曰昔沈公疏論漳
浦遺書及我我不答此事人無知者誠不妄矣道人自
言有長生術當授公公曰吾陳人也以速死為幸長生
何為道人曰聊試公耳二年後清明日當偕二公候公
言畢謝去步履如飛公果以康熙戊戌清明無疾而逝
　　響豆
同年李侍郎奉倩(迥/)言樂安縣有孫公者年九十强健
如四五十嵗人自言生平惟服響豆毎嵗槐子将熟時
輒令人守之不令鳥雀啄落既成實即收作二枕夜聽
其有聲者即響豆也因棄其餘如是數易而得響豆所
在毎樹不過一枚毎嵗服不過一粒如是者數十年矣
無他術也
　
　
　
　
　
　
　
　池北偶談卷二十二
欽定四庫全書
　池北偶談卷二十三
　　　　　　　　　　　刑部尚書王士禎撰
　　善慶菴老僧
顔神鎮善慶菴孫文定公香火院也有住持老僧年八
十餘辛未夏一日早起索浴罷呼侍者曰好語主人吾
去矣遂陞座而寂壁間留偈云者箇臭皮袋撇下無罣
礙洪爐烈焰中明月清風在惜忘其名矣
　　萬嵗
古亦有人主自呼萬嵗者新序梁君出獵見白雁羣公
孫襲下車拂矢(云/云)梁君援其手上車入廟門呼萬嵗曰
幸哉他人獵得禽獸吾獵得善言
　　命名
左氏𫝊申繻曰名有五不以國不以官不以山川不以
隠疾不以畜牲不以器幣按春秋諸侯公子卿大夫之
名犯此者甚衆沿及漢初猶然如瘈疥疵痤蟣虱狗彘
掉尾(姓昭/涉)之類見於史漢者不可枚舉陸龜蒙小名録
序云三代之時殷尚質直以生日名之如太甲太乙武
丁是也周以伯仲次之如太伯仲雍叔達季厯之類是
也自周以降隨事而名之至有黒臀黒肱之鄙羊肩狐
毛之異負芻之賤禦宼之強杵白籧篨髠頑狂狡不夀
不臣皆名不正而言不順也然則繻之言何據乎
　　東野氏
東野志世表載魯公少子魚始以東野為氏子宗宗子
雷雷子暉弟晞又六代灝弟淳七代縉弟紳十代繪弟
純十四代璋弟珙弟璜十六代輔弟輸軏轅三代無此
等名必出杜撰無疑
　　獨角青牛
明時六月十二日御廐洗馬於積水湖導以紅仗中有
數頭錦帕覆之最後獨角青牛至諸馬莫敢先之見陸
啓浤叔度北京嵗華記葢崇禎年中事也今三伏日洗
象亦導以紅仗在宣武門西響水閘上明時洗象則自
八月十二日始更三日為期亦見嵗華記
　　前定
唐人小説記王涯舒元輿兄弟事甚竒老學菴筆記一
事絶相類苗劉之亂有内侍秦同老者被命荆楚前一
日還行在尚未得對亦死焉又有蕭中道者日侍左右
忽得罪黜為外郡監前一日出城遂免事皆前定如此
　　南宋國學
南宋國學即岳忠武王故第其土地祠在東南隅神即
忠武也封號曰正顯昭徳孚忠英濟侯見夢梁録又云
景靈宫即韓蘄王賜宅
　　秦羅子孫
説聴載秦檜裔孫某宰湯陰綽有政聲毎欲謁忠武祠
輒逡巡弗果將及𤓰謂同僚曰少保雖與先世有惡豈
在後嗣耶且吾守官無愧神明徃謁何害遂為文祭之
拜不能起嘔血數升而死事在嘉靖初年魏莊渠提學
河南歸為所親言之此與宋御史羅汝楫子鄂州知州
願事全相類汝楫附秦檜劾忠武願即著爾雅翼以古
文名朱子稱為南渡第一者也
　　祀王右軍
同年馮再來刑侍(甦/)嘗著滇考有云初雲南未知尊孔
子祀王逸少為先師元世祖至元十五年除張立道中
慶路總管(立道陳/留人)始言於賽典赤(名沙斯達/克囘囘人)建孔子廟
置學舍嵗時率諸生行釋菜禮後立道卒官與賽音齊
并祠鄯闡城至今血食不絶以王右軍為先師固竒且
右軍生平足跡未嘗至滇滇人何為祀之皆不可解
　　蜂分日
謝臯父晞髮集有粤山蜂分日記云甌粤之南某山其
民老死不知嵗厯惟户養蜂四時旦暮悉候之蜂之分
也其日必吉人家無大小貿易皆趣成之事未及辦則
以待後之分日至於婚嫁興作皆候焉蜂移之家若鄰
若僕無逺近逓相報不敢隠有販者至其地留一年書
蜂分之日凡百有竒歸取厯驗之皆黄道紫微天月德
吉曜也其不分者非凶星則常日也物性之靈能通造
化如此
　　鬭駞鬭象
圭塘小藁有鬭駞賦葢蹄角羽毛之屬無不可教鬭者
康熈中
駕幸南苑觀象與虎鬭虎竟為象所斃此又一竒也
　　董宗伯
高念東先生書來云昔聞宋直方(徴/輿)中丞説董思白宗
伯臨終時忽索鏡自詫作美人相
　　鄭刺史祠
王璵似字魯珍益都諸生也康熈元年省父保寧太守
玉生(字稚/崑)歸次鳯翔横水西迷失道時方五月暍甚遥
見山麓屋宇隠隠出林表策馬赴之可五六里至則古
木叅天藤蔓糾結漸入陰翳不見曦景蝟伏䑕竄栖鶻
磔磔驚起叢薄間心悸欲返更誤入敗垣北得一亭蒿
藜没徑閴無人跡繫馬堦楹轉入東北隅有堂巍然堂
後素壁上題詩滅没不完有云殘魂揺逺夢弱骨冷空
山又云金刀斷織韓香事千載銜寃泣月明方吟諷然
疑之頃忽墻下窸窣有聲一巨蛇出草間拔刃逐之乃
引至别院一室類祠廟室中有塑像綠衣少年衣冠甚
古室東西正黒如夜西北隅微茫有物如牀几不敢近
稍以刃穴壞牖土石視之天光穿漏則一敗柩耳睇其
中豐髩纖足女子也雖衣花成土而依稀可辨胸壓匕
首剪刀出其左脇憶壁間詩殆以此因以土覆其身而
出比紆㢠廻出林木日已將夕僮僕方徬徨道左乃覓路
東行怳忽見一女子拊心倒行馬前既而形隨目矚化
身百千投逆旅假寐夢女子來云荷君厚意後十三年
再得相見比覺問店主人云鄭刺史祠也闖宼以來久
為豺虎之窟欲焚其處而未果也然十三年後竟無所
遇云(王生予/門人)
　　造書
法苑珠林云造書凡三人長名曰梵其書右行次曰佉
盧其書左行少者蒼頡其書下行按佉盧虱吒書隋言
驢唇也西域有驢唇書蓮葉書佛書之妄不必言其長
梵而少蒼頡亦陰抑儒書如謂宣聖為儒童菩薩之類
　　墜石
順治十三年二月初十日午時寧陵縣忽有響聲自東
北來黒氣如斗光芒甚異墜落城中民家其形如石重
二斤十四兩見總督李尚書(蔭/祖)報䟽
　　濮陽蘇氏
濮陽蘇氏其先本元蒙古之後至榖原兵侍(祐/)始以進
士起家官至總制以文章名海内其祠堂藏始祖某所
用鐵槊重百斤至今尚存
　　黄衣人
康熈甲子春有刑部筆帖式某素奉神佛甚謹一日忽
有旋風起庭際風息見黃衣人衣冠甚偉立庭中呼其
名謂曰吾天神也以汝事神甚謹故降汝家可掃除東
廂吾居之某焚香拜禮如所言次日黃衣忽問曰汝鄰
家有病者吾能愈之某𫝊語迎神果即日愈御史邁色
者有妹病劇聞而拜求之黄衣曰當為汝查勘良久曰
宿業深重以君䖍禱但可遲限三日終不能生也果三
日卒已而求者踵至黄衣人謂某曰本以汝善人故來
棲止今車馬雜沓久且不利於汝吾當去此汝福本薄
如甘貧可延夀命慎無妄求若有贏餘則促算矣遂去
不見
　　湯學士夢
左庶子湯潛菴(斌/)夜夢登高山已陟其半忽一人自後
越之先登湯鼔勇繼之遂至山巔顧一室空無所有惟
壁上懸麻姑仙壇記既覺不知所謂癸亥臘月閣學缺
特用右坊王庶子儼齋(鴻/緒)甲子二月閣學復缺湯遂繼
擢上官日適某督撫䟽内有蔡姓名經者宛平王相公
笑云蔡京宋奸臣胡同其音高陽李相公曰彼乃京字
此麻姑仙壇記中所云蔡經耳湯聞之竦然事之前定
如此是年六月特擢湯江蘇廵撫葢麻姑壇在撫州而
蔡經家吳之洞庭也
　　蔡氏狀元
德清蔡翁者築室落成夢人持一盤授之盤有四紅箋
箋各大書一一字後其孫奕琛為刑部侍郎南渡拜相
官一品奕琛子啓僔
國朝康熈庚戌科狀元及第啓賢子升元康熈壬戌科
狀元及第皆其曾𤣥也兩狀元皆生於此宅升元從弟
彬辛酉浙省解元人始悟四一字之兆升元生時其父
夢一金甲神人持紅箋大書懸其㕔事云第一甲第一
名蔡升元遂以名之而字曰徴元及壬戌殿試日又夢
如前升元及第其父年才四十六見只編德清老人蔡
四者以服鹿角膠夀至百八嵗豈即其人耶
　　瓷易經
益都翟進士某為饒州府推官甚暴横一日集窰戸造
青瓷易經一部楷法精妙如西安石刻十三經式凡數
易然後成蒲城王孝齋(綡/)官益都令曽見之
　　吳漢槎
吳江吳孝亷漢槎(兆/騫)以順治十五年流寧古塔二十餘
載康熈辛酉歸至京師相見出一石砮其狀如石作紺
碧色云出混同江中乃松脂入水年久所結所謂肅慎
之矢也又高麗碁子一枚乃硨磲所製又云寧古塔東
北二百餘里乃金之㑹寧府有斷碑尚存書法如栁誠
懸頃為一流人所碎碑文可以辨識者有俯瞰闕庭又
文學盛於東觀云
　　羊馬
西域種羊或云以皮肉埋地或云以脛骨率用初冬季
春未日其詳見於異物志剡溪漫筆諸書吳立夫淵穎
集有波斯國種羊皮書褥歌又元僧楚石詩自言羊可
種不信繭成絲予嘗考之不自立夫楚石始也北齊高
昂詩隴種千口羊泉連百壺酒朝朝圍山獵夜夜迎新
婦形諸歌詠其來久矣雙槐嵗鈔以骨羊草馬作對云
雲南越賧故地之西多薦草産善馬始生若羔嵗中紐
莎縻飲以米瀋七年可御日馳數百里世稱越賧駿見
唐書(周嬰巵林云太平廣記引談藪作瓏種/千口羊詩紀詩所乃云千口牛誤也)
　　赤蝦子三都
雙槐嵗鈔云東粤順德縣有地曰夀星塘山水幽勝有
物名赤蝦子如嬰兒而絶小自樹杪手相牽掛而下笑
呼之聲亦如嬰兒續續垂下甫至地而滅俗謂蓬萊仙
女遺類也諾臯記載昔有姚汪王三姓食都樹皮餓死
化為鳥都皮骨為猪都婦女為人都皆棲大樹即如人
形而絶小男女自相配偶在樹根者名猪都在樹尾者
名鳥都在樹尾可攀及者名人都左腋下有鏡印闊二
分其禁有山鵲法打土壟法食其巢味如木芝有術者
周元大能禹步為厲術以左合赤索圍木斫之樹仆剖
其中三都皆不能化乃執而烹之周侍郎櫟園詩人都
擁樹形同鳥是也又月山叢談載廣西思恩縣近村樹
杪有二人約長一尺五寸武人裝束白竹纒芒屩其行
如飛此當即赤蝦子之類葢閩粤皆有之
　　準字諱兩見
宋宼萊公準作相諸司公移諱其名改為准至今相沿
不易汴京舊有平準務蔡京為相以其父名準改為平
貨務又官司公移皆避其名如京東京西皆改畿左畿
右然予按求古錄載泰安州冥福寺五代後唐長興四
年中書門下牒石刻已用准字唐韻二字竝收准字下
注曰俗莊子平中准管子懷䋲與准鈎准䋲文子放准
尋䋲皆用此字不始宼公也
　　師生同姓名
古人同時同姓名者如毛遂陳遵韓翃李益(門第/文章)往往
有之然不聞師生同姓名也康熈癸丑㑹試今翰林學
士張敦復(英/)為同考官本房中式舉人張英海鹽人丙
辰㑹試編修馬殿聞(鳴/鑾)為同考官本房中式舉人馬鳴
鑾河南人
　　吹笛
宋人小説記張子韶言閭巷有人以賣餅為生吹笛為
樂僅得一飽資即歸卧其家取笛而吹如此有年鄰有
富人察其人甚熟欲委以財千餘初不可堅諭之乃許
諾錢既入手遂不聞笛聲但聞籌算聲耳其人大悔急
還富人錢於是再賣餅明日笛聲如舊此與唐劉伯芻
所言安邑里粥餅人匆匆不暇唱渭城事絶相類今士
大夫不及吹笛人者多矣
　　青鸞
雙槐嵗鈔有貞鸞烈鴛二詩因憶昔在揚州署中有青
鸞二飲啄必俱一日其雄為鹿觸死雌日夜哀鳴不忍
聴聞數日亦死予感其義作青鸞操
　　念佛鳥
唐韋蟾岳麓道林詩静聴林飛念佛鳥細㸔壁畫䭾經
馬按王得臣麈史安陸有念佛鳥小於鸜鵒色青黒常
言一切諸佛宋元憲詩鳥解佛經言張齊賢守郡日為
作古詩一篇
　　鏊字擀字
鏊魚到切字書曰餅鏊今山東俚語尚然富鄭公言太
宗既下并州欲乘勝收復薊門咨於衆叅知政事趙昌
言對曰自此取幽州如熱鏊翻餅耳殿前都指揮使呼
延贊曰此鏊難翻又北夢瑣言王蜀時有趙雄武能造
大餅毎三斗麵擀一枚大如數間屋因號趙大餅擀字
亦俚語
　　帨
麈史謂野有死麕之詩曰舒而脱脱兮無感我帨兮婦
人服飾獨言帨者按内則注云帨婦人拭物之巾也居
則設於門右佩則分之於左常以自潔之用也古者女
子嫁則母結帨而戒之(徐太室徑定野有死/麕為淫詩甚有理)
　　刀圭
刀圭字常用之而未有確義碧里雜存云在京師買得
古錯刀三枚形似今之剃刀其上一圏如圭璧之形中
一孔即貫索之處葢服食家舉刀取藥僅滿其上之圭
故謂之圭言其少耳泉布錯刀皆古錢名
　　風磨風扇
西域哈喇賽瑪爾堪諸國多風磨其制築垣墻為屋高
處四而開門門外設屏墻迎風室中立木為表木上用
圍置板乘風下置磨石風來隨表旋動不拘東西南北
俱能運轉風大而多故也耶律文正詩衝風磨舊麥懸
杵搗新粳又有風扇於帳房中高懸布幔下多用頭髮
當面設䋲索牽動自然有風不用揮扇也見陳誠西域
錄(錄載沙塵哈雅賽瑪爾罕之東五百餘里有草春有/生秋死臭氣逼人取其汁熬以成膏即阿魏也又)
(小草高二尺許遍身棘束葉絪如藍清秋露降綴於/枝幹甘如餳蜜可熬為糖名達郎古賔即甘露也)
　　筆蘆
姑熟青山李白墓生蘆其形如筆號筆蘆績溪舒頔道
原有詩云筆蘆蕭蕭青山巔(頔元末人有華/陽文集七卷)
　　捉卧甕人
昔見朱竹垞簡討(彜/尊)詩云捉卧甕人選新格初不解及
觀通志有趙昌言捉卧甕人格及採珠局格旋碁格金
龍戲格等名始悟所謂
　　正德錢
於慈仁寺市見正德錢二面幕皆有文如蟠螭狀與今
制殊異正德又夏國偽年號也錢不知何年所造
　　閆羅
世𫝊趙定宇馮具區皆為閆羅王近聞比部張屏公(四/維)
言癸丑秋居保定忽夜夢至一官署堂廡宏壯見有官
府衣冠坐於堂上披覽文書視之乃先兄西樵也張與
先兄昔同官交甚厚因前問此何地君所覽是何文書
先兄笑曰此非人間我已死為神主此文書察世人善
惡耳張云然則我何為至此豈非死耶先兄答君不應
死但此地不宜久留當即送歸倐而夢覺張時未聞先
兄之訃特至京師問之王太史曰西樵以今年七月死
矣先兄殁時徧體作種種香當已證菩薩果位然平生
忠厚正直死作閆羅王理亦有之釋典謂閆羅是嗔相
報身先兄以悲憤殁豈其徴乎
　　虚實
今墟市之稱義取朝實暮虚也宛丘有羲神實羅苹路
史注實者對虚之名天文旗中四星為天市其中星多
則實虚則耗神農所在人民常實非若虚砦朝實而暮
虚也地以實稱亦竒
　　犀角刀子
周嬰巵林載唐牛肅紀聞云牛騰唐郟城令中書令裴
炎甥也炎遇害騰謫牂牁建安丞時中丞崔察用事貶
官例皆辭行誅殛甚衆騰將見察懼不知所為忽遇一
人謂曰公有犀角刀子乎曰有曰甚美授以神呪令見
察時但俯伏掐訣(言帯犀角刀子掐手訣乃可以誦呪/其訣左手中指第三節横文以大指)
(爪掐/之)而密誦呪七遍無患矣呪曰吉中吉迦戌律提中
有律陁阿婆迦呵已而果免其難嬰自云崇禎癸酉為
縣令所羅織庭讞時偶有象牙刀子以代犀刀掐訣誦
呪如前亦獲免因錄之以𫝊於世
　　闗忠義現身
袁太常密山(景/星)言順治丙申年五月廿二日闗忠義忽
現身廣東韶州府西城上身凭女墻以右手捋髯時方
亭午鬚眉面目厯厯可睹廿三日廿八日復現舉城官
民奔走禮拜總督尚書李棲鳯親詣廟祭焉(後甲子使/粤别詳皇)
(華紀/聞)
　　陸舟
朱秋厓(克/生)云寳應西去十里地曰黎城鎮古黎王城也
又西北七十里曰張公鋪屬天長縣康熈乙巳二月二
日張公鋪人見平地中忽擁官艦數十帆檣樓櫓畢具
船首列羽旗大纛之屬儀衛森然所過之地迅如飛鳥
跡其過處草木皆靡竟不知何祥也
　　獸種
家語曰馬十二月而生狗三月而生豕四月而生猿五
月而生鹿六月而生虎七月而生蟲八月而生淮南子
本此魏畧云黃牛羌種孕身六月生廣志云獠民皆七
月生蜀郡記云諸獠娠七月生葢獸種也
　　博野婦人
郭宫庶快圃(棻/)説博野有一婦人一生不飲食而育男
女數人操作與常人無異亦罕疾病云
　　不敢欺
今市井俚語云不敢欺亦有所本國䇿秦興師臨周章
顔率謂齊王曰不敢欺大國疾定所從出敝邑遷鼎以
待命
　　吳道子水陸畫
平陽普菴堂有吳道子畫水陸百二十軸明世宗朝西
河郡王城北有隙地𫝊為廢寺址其地中間方數尺雨
雪不濡中夜常見光怪王令人持畚鍤發之五丈許得
石函以鐵緄二道束其外發之又得錫函最中函以木
木函啟軸見乃吳道子真蹟也王甚珍之王薨嗣王以
乞揮使吕某吕又死其家貧落寺僧以恒直得之此崇
禎間事予兄西樵使山右為賦長歌今載集中
　　三西湖
粤劔編云恵州豐湖在郡城西人呼為西湖東以城為
儲胥西南北三方皆羣山為衛儼然與武林相似蘇長
公曽買此湖為放生池出御賜金錢築堤障水人號曰
蘇堤是天下有兩西湖兩蘇堤也潁州亦有西湖坡知
潁州謝表云出守三邦輒為西湖之長是又三西湖也
　　天醫
俗説雷部擊人必有天醫隨之或誤擊則旋活之近雲
南府有二人同行遇雷皆殛死其一人怳忽見一比邱
坐其旁以手摩其腦曰汝不應死勿慮汝家人尋至矣
時有目擊者歸告二人之家家人皆號泣至至則生矣
比邱亦不見宗兄行人爾成(敬/公)説
　　火神
武進諸生楊某館於某氏其人富而豪侈毎夜飲必三
鼓一日醉歸見館中燈火甚盛從牕隙竊窺之見案邊
二燭卓立甚巨有緋衣人據案觀書意其楊也明日詢
之楊對以實早寢未嘗夜讀然心怪之至夜假寐以伺
近三鼓忽有大聲𫝊呼排户而入隨有二巨燭出地上
已而紅焰滿室僕𨽻雜遝擁一緋衣人至據案而坐取
案上書册翻之楊懼而叫呼緋衣人若不聞者將五鼓
緋衣者徐起徑趨楊卧處衆皆從之忽舉牀四脚盤旋
室中復擲之空中者數四天將曙又聞𫝊呼聲寂無所
見矣久之楊始甦起視門户扃鐍如故問院中人毫無
所聞也因急謝主人歸歸數日火大作所居皆燼始悟
所見乃火神耳楊後中鄉試
　　鴛鴦鏡
楚人王蘭士者嘗遊江西一日遇風雨投宿古祠遂假
寐門忽洞開見翁媼二人入祠直據上坐僕從十許人
旁列復有二翁媼扶服入跪其前坐者怒數其罪顧從
者鞭之數百跪者哀號乞憐且曰業生此不孝子不敢
辭罪祈見釋當碎其鴛鴦鏡事猶可及也坐者沉吟釋
之王忽𠻳發聲遂無所覩晨起雨霽將行忽有年少持
一鏡入拜祠下某怪而問之曰此鴛鴦鏡漢物也視之
背作鴛鴦二頭益異之謂少年曰肯見售乎少年不可
展轉間鏡忽墜地而碎少年方驚惋某告之曰汝必有
失德壞人閨門事不實相告且有陰譴少年懼吐實乃
與里中謝氏女約私奔期㑹祠中鏡即女所遺也因語
以夜來所見少年大悔恨再拜而去王視其額乃謝氏
宗祠也
　　鹿盡心
順治中安邑知縣鹿盡心者得痿痺疾有方士挾乩術
自稱劉海蟾教以食小兒腦即愈鹿信之輒以重價購
小兒擊殺食之所殺傷甚衆而病不減因復請於乩仙
復教以生食乃可愈因更生鑿小兒腦吸之致死者不
一病竟不愈而死事隨彰聞被害之家共寘方士於法
　　内江石壁魚
四川内江縣儒學後有石壁甚竒明三百年中衣冠科
第甲西蜀順治末輝縣冀應熊為成都知府好作擘窠
大書一日至内江謁文廟愛石壁之竒書而鑱諸石石
破有清泉一泓魚十餘頭游泳其中見風水涸魚皆化
為石自是科甲不振炙輠集載有人以石子壓紙或見
欲得之酬價二十緡後破之乃有一魚躍出其中泓然
清流也又李後主有小石彈丸置研池中水終日不耗
陶穀取之投地石裂中有小魚躍出死自是研無復潤
澤矣
　　松頂生蘭
予門生翰林湯西厓(右/曽)嘗於湖南永州道中見古松數
萬株是宋刺史栁開所植亘數百里有蘭寄生長松杈
椏間可徑丈葳㽔四垂時正作花香聞逺近其地曰竒
蘭鋪草木寄生理固有不可解者
　　驢駒媚
座客偶舉唐小説霍小玉𫝊中有驢駒媚不知何物按
僧贊寧物類相感志云凡驢狗初生未墮地口中有一
物如肉名媚婦人帶之能媚
　　姓異
一兩雙五六七㭍八九第二第五第八九百皆姓也聞
見記載縣令妻伍氏縣丞妻陸氏主簿妻漆氏事以為
笑不過音同耳
　　劔俠
某中丞廵撫上江一日遣吏齎金三千赴京師途宿古
廟中扃鐍甚固晨起已失金所在而門鑰宛然怪之歸
告中丞中丞怒亟責償官吏告曰償固不敢辭但事甚
疑怪請予假一月徃蹤跡之願以妻子為質中丞許之
比至失金處詢訪久之無所見將歸矣忽於市中遇瞽
叟胸懸一牌云善決大疑漫問之叟忽曰君失金多少
曰三千叟曰我稍知蹤跡可覔車子乘我君第隨徃冀
可得也如其言初行一日有人煙村落次日入深山行
不知㡬百里無復村疃至三日踰亭午抵一大布鎮叟
曰至矣君但入當自得消息不得已第從其言比入市
則肩摩轂擊萬瓦鱗次忽一人來訊曰君非此間人奚
至此告以故與俱至市口覔瞽叟已失所在乃與曲折
行數街抵大宅如王公之居厯階及堂寂無人戒令少
待頃之𫝊呼令入至後堂堂中惟設一榻有偉男子科
跣坐其上髮長及骭童子數人執扇拂左右侍拜跪訖
男子訊來意具對男子頤指語童子曰可將來即有少
年數輩扛金至封識宛然問曰寧欲得金乎吏叩頭曰
幸甚不敢請也男子曰乍來此且將息了却去即有人
引至一院扃門而去日予三餐皆極豐腆是夜月明如
晝啓後户視之見粉壁上纍纍有物審視之皆人耳鼻
也大驚然無隙可逸去徬徨達曉前人忽來𫝊呼復至
後堂男子科跣坐如初謂曰金不可得矣然當予汝一
紙書輒據案作書擲之揮出前人復導至市口惝怳欵
夢中急覔路歸見中丞厯述前事叱其妄出書呈之中
丞啓緘忽色變而入移時𫝊令歸舍并釋妻子豁其賠
償吏大喜過望久之乃知書中大略斥中丞貪縱謂勿
責吏償金否則某月日夫人夜三更睡覺髮截若干寸
寧忘之乎問之夫人良然始知其劔俠也日照李洗馬
(應/廌)聞之望江龍簡討(燮/)云
　　八才子圖
今世𫝊孟襄陽王右丞輩七賢過闗圖皆䇿蹇重戴青
箱雜記亦云世𫝊潘閬安鴻漸八才子圖皆策蹇重戴
其為唐七賢宋初八才子不可得而詳也東觀餘論跋
滕子濟所藏唐人出遊圖云此卷據其名題或有弗同
時者而揚鑣竝驅睇盼相語豈亦於世得意忘象者乎
題名云宋之問王維李白高適岑參史白凡六人尤為
不倫
　　濮州女子
明末山東將亂時濮州民家子周猱頭者居負郭之周
家村語多清狂人謂不慧一日自城中歸過真武廟側
有雙鬟女子立道旁樹下絶色也謂周曰與君夙縁當
為君婦遂㩦至家拜母母疑其蹤跡俾子遣之女子笑
曰我以夙縁奉天帝命為汝家婦誰能遣我久之事姑
孝謹即鄰里無不敬愛之周家素貧又值荒歉女子日
具食養姑皆豐潔周被役築城同事者戲語曰同執畚
鍤能俾君婦治饌相勞乎周歸語婦答曰此不難但張
帷幕吾自致之如其言果日獲飽食一日潛告其姑曰
此地不久必大亂不可留也曷避之乃徧辭鄰里挈姑
與夫擔負去不知所徃未㡬榆林賊起濮被兵甚慘果
如其言
　　浦囘子
浦囘子者固原人業染所居對城隍廟一道士夜坐廟
門火光繞身浦意其異人獻以茗果不納浦益恭道士
乃食其一棗謂曰子誠信有根器他日訪我羅山浦如
其言訪之踰年歸以道授其妻復去王輔臣亂後還家
容色如少年鄰人曹文珽者叩之曰久居終南山山中
老人多眉長過面扱之兩耳間者洞中有二黒猿見我
執手甚歡其言即不能辨飲以瓢水清甘如醴由此不
饑不寒雪天可著單衣旬日不食自若也歸數日求見
其妻妻拒之曰各做自家事何必相見浦因别去徐步
出郭門鄰人送之奔馳不及而返
　　静寧州道士
陜西静寧州一道士賣藥於市手持小葫蘆修廣僅寸
許傾之得土數升皆成金丹以予病者立已求者日衆
不能給以麈尾一揮人人袂間各得三粒一日以小瓢
貯丹任人自取極力多攫止得三粒數百人悉得藥而
瓢仍不空後不知所之
　　王九臯
王九臯字鶴鳴濮州人萬厯壬午舉人自少至老夜未
嘗寐終身不知有夢少時常遇闗忠義親指隙地令為
建祠今濮州大闗帝廟是也
　
　
　
　
　
　池北偶談卷二十三
欽定四庫全書
　池北偶談卷二十四
　　　　　　　　　　　刑部尚書王士禎撰
　　一家完聚
浙東亂時諸暨陳氏女年甫十六為杭鎮撥什庫所得
鬻於銀工工逼之堅不肯從杭人郭宗臣朱膽生尚御
公者剏義醵金以贖難民知女之義贖之方至忽友人
某贖一童子問之即其夫也翌日贖一嫗至乃其母也
繼又贖一嫗至其姑也有兩翁覔其妻踉蹌至門即其
父與翁也兩家骨肉一時完聚詢之葢將於十二月二
十四日婚而兵忽奄至遂被掠云三人具衣帨治酒肴
為之合卺給裝而歸之人以為女子貞節所感
　　闗索
雲貴間有闗索嶺有祠廟極靈云明初師征雲南至此
見一古廟廟中石爐插鐵箭一鈒其上曰漢將闗索至
此雲南平遂建闗索廟今香火甚盛月山叢談雲南平
夷過曲靖晉寧過江川皆有闗索嶺上各有廟葢前代
凡遇高埠置闗闗吏備索以挽舁者故以名耳𫝊訛之
久遂謂有是人而實妄也
　　洗眼方
右通政袁密山(景/星)廣西平樂人嘗𫝊一洗眼方云宋元
豐間某太守年七十雙目不明遇仙人𫝊此方洗一年
目力如童子錄之如左
毎嵗立冬日採桑葉一百二十片懸風處令自乾毎月
用十片水一椀於砂罐内煎至八分去渣温洗毎洗眼
日清浄齋戒忌葷酒正月初五日二月初一日三月初
五日四月初八日五月初五日六月初七日七月初七
日八月初八日九月三十日月小則廿九日十月初十
日十一月初十日十二月初一日
　　治鳥傷
凡鳥翅足折喂以芝蔴仍嚼爛敷患處即差見客座新
聞宋三館書目有􁀙(以麥/反)潄二卷皆養鷹之法具醫療
之術
　　孫文定
益都孫文定公(廷/銓)世居顔神鎮為童子時常五鼔入塾
道遇一長人如方相狀目睢盱可畏直前欲搏之公方
悚懼自覺身驟長與之等且搏且却至孝水西岸玉皇
宫其物忽不見公又常讀書齋中有狐貽金豆數枚而
去其家有金豆山房至今存焉
　　男子生子
福建總兵官楊富有嬖童生二子楊子名之曰天舍地
舍魏惟度(憲/)親見之楊厯官江西提督近樂陵男子范
文仁亦生子内兄張賓公(實/居)親見之
　　采人葠
本草圖經人葠一椏至四椏各五葉今遼東采葠者識
其苗不語急以緯簾(凉帽/名)覆其上然後集人發掘則得
葠甚多否則苗倐不見發之無所得禮斗儀云下有人
葠上有紫氣理或然也康熈戊午予直
内庭曽應制賦御苑人葠詩親覩其樹唐人詩咏人葠
者絶少惟韓翃云上黨人葠五葉齊温岐云松刺流空
石差齒煙香風軟人葠蘂
　　白海棠
范烈女者易州范良鼒女許字田未婚而夫死烈女聞
之即自縊庭前有海棠一株方花時甚穠艷女死花忽
變白一時文人竒之多為賦咏云
　　端肅拜
周禮九􁅛其一曰端肅􁅛今人止以為婦人之禮近見
元人題跋末亦有書端肅拜者猶有古意
　　三相女
李騰空林甫女得道廬山李太白有送内往廬山尋女
道士李騰空詩金陵張可度詩所謂父居黃閣女崆峒
流水桃花石室中是也茅山有秦檜女繡大士像甚靈
異居人不敢托宿見蔣説王安石女最工詩見覺範詩
(云云/)曰此浪子和尚耳見吳曽漫錄又蔡卞妻亦安石女
有文三奸皆有如此女子亦一竒也
　　白騾異
濮州兵侍穀原蘇公祐總督宣大時一日聞邊警親率
偏師出塞禦之戰衂與衆相失敵追急馬蹶而死正倉
皇間忽山上一白騾馳下公躍而乘之得馳入塞既至
騾忽不見敵退遣人至其山跡之山有文昌祠白騾宛
然在焉
　　異姓
近所聞見異姓再識如左
若干昭涉詩移絮茄節棧冕招産腰閉坑縮維防戲波
友昃蟲鱉歹奴粟竹針線團圓續羸狡灰迮旦佴俳問
風西弟諒抗朗晃角細荅扁銀教興行賞彦要䠠庹􁁉
睢匽焉見猶玉環星邰是汝式上昶駟鈔樹
又甲子科山西舉人有因必芳曲沃人降緯介休人又
泰和縣早禾市廵檢遆修紀涿州人廣德州杭村廵檢
爨鑛河南人
　　兩裴廸
唐有兩裴廸一天寶詩人與王維杜甫友善一為王鐸
辟租庸招納使朱温鎮宣武辟節度判官既簒位拜右
僕射温自岐還將吏皆賜迎鑾叶贊功臣入見温目廸
曰叶贊之功惟裴公有之見五代史雜𫝊
　　黃巢
黃巢自長安遁歸奔於太山狼虎谷為其甥林言斬首
送徐州其死明甚乃小説杜撰稱其遁去為僧依張全
義於洛陽曽繪已像題詩云記得當年草上飛鐵衣著
盡著僧衣天津橋上無人識獨倚闌干看落暉按此詩
乃元微之贈智度師絶句特改首句三陷思明三突圍
為(云/云)耳此宋陶穀劉定之説癸辛雜志又云即雪竇禅
師賔退錄亦已辨之為此言者真亂臣賊子之尤也
　　餘聞錄之訛
餘聞錄記湖州吳進士為父乞夀詞於李西涯西涯不
許吳問人曰今爵位大於西涯者誰耶曰太師英國公
張輔也吳具幣求英公英公令門館作詩與之吳得詩
誇於人云黎媿曽(士/𢎞)筆記亦載其事不知英國公輔死
土木之難與李相去甚逺黎博雅君子亦仍其謬何也
　　禾山寺顔書
永新縣禾山寺傍有顔魯公書龍溪兩大字鐫於石壁
方廣徑丈數百年已來石壁如故而二字毎年輒徙下
今離地不二尺矣
　　郭文毅
郭文毅(正/域)貴盛時與漢陽老孝亷劉某者為姻一日劉
之女眷至郭氏郭殊不加禮歸而訴之孝亷鬱鬱以殁
既數十年矣明末獻賊屠武昌城市人民稀少有人入
城過城隍廟見懸一牌云郭正域劉某一案候審時正
白晝硃墨如新漢陽宗姪孟穀(戩/)説
　　女化男
嘉靖中山西男子李良雨化為女子事載前史近見仁
恕堂筆記莊浪二事甚竒一紅塵驛軍莊姓者婦寡有
一女已字人年十二忽化為男子女羞不能自明及就
婚其夫覺而聞之官乃以聘禮還之夫家聴其别娶而
夫之母憐女之婉嬺又以其女歸之今名莊啓盛現為
莊浪㕔書役丁巳秋又有莊浪女子十五嵗亦化為男
與莊事僅隔十年皆在莊浪亦異聞也
　　范忠貞
范忠貞(承/謨)撫浙日杭之西溪有虎攫人遣卒往捕一日
自詣水月和尚卜之告以故和尚答云山頭大蟲任打
門内大蟲休惹范不悟而去未㡬遷閩督遇逆藩之變
竟以身殉始悟門内大蟲之語
　　挑戰
挑戰二字見左𫝊宣十二年趙旃請挑戰弗許唐人詩
屢用之類要云兩陣既立各以將出鬭謂之挑戰劇談
錄白敏中興師討吐蕃有酋帥衣緋茸裘乘白馬出陣
頻召漢軍鬭將有潞州小將善射馳馬彎弧而出射中
其項抽短劔踣於鞍上脱緋裘金帶奪馬而還又李臨
淮將白孝德斬賊將劉龍仙事亦相類又五代史周德
威𫝊有陳章者號陳夜叉乘白馬被朱甲以自異求陽
五欲生致之德威出挑戰禽之唐宋已來實有鬭將之
事非盡稗官之妄説也
　　箐雞
箐雞産水西長尾白羽羽之周遭黒文縁之如澹墨所
畫或畜之見人輒避去終不馴擾門人黄自先(元/治)官平
逺府通判云然
　　樂毅棗
樂毅棗産吾鄉大倍常棗云是樂毅伐齊所遺種也太
平廣記所載有王母仲思等名又有安期棗梁國夫人
棗西京雜記上林有西王母棗出崑崙山而不及此先
方伯羣芳譜云樂氏棗豐肌細核多膏肥美舊𫝊樂毅
自燕㩦來太平寰宇記濰州貢毅氏棗今青城縣産無
核棗一名虚中即西京雜記之枵棗也上林又有顔淵
李出魯國
　　井溢
康熙二十四年長山一廢寺有池水忽大溢衆往視之
有物如牛伏池中人不敢逼次年鄒平郭莊居民院中
井鳴如牛吼水忽上溢祭之乃止
　　短人
丙寅春長山之苑城周村間有短人長可尺許鬚眉手
足皆具能按拍而歌問之云年三十餘矣豈巨靈焦僥
之類耶
　　黒牡丹
曹州牡丹品類甚多先祭酒府君嘗往購得黃白緑數
種長山李氏獨得黒牡丹一叢云曹州止諸生某氏有
之亦不多得也
　　范祠鳥
長白山醴泉寺即范文正公讀書處祠在佛殿東偏康
熙間秋霖浹旬祠上漏下濕公像獨不沾濡寺僧疑而
竊窺之有大鳥張兩翼翼上有火光正覆其上天霽遂
失所在
　　文昌閣鸛
濟南府學文昌閣有二鸛巢其上一日翔西郊為一軍
士射中其脛此鸛毎帶箭出入人皆見之偶中丞閲軍
將士皆集轅門此軍方負墻鸛忽飛翔其上矢墜焉軍
士異而取之俄覺耳中癢不可忍試以箭鏃搔之墻忽
壓焉鏃深入不可出軍士歎曰此鸛報怨也吾其死矣
數日果死
　　萬嵗
後漢書韓稜𫝊竇憲為大將軍威震天下尚書以下議
欲拜之伏稱萬嵗稜正色曰禮無人臣稱萬嵗之制乃
止然馬伏波𫝊吏士皆伏稱萬嵗又吳良𫝊注東觀記
曰門下掾王望諂稱太守功德掾史皆稱萬嵗
　　無上將軍
滕撫𫝊建康元年陰陵賊徐鳯自稱無上將軍何進𫝊
帝(靈/帝)躬擐甲介馬稱無上將軍行陣三匝而還人主自
稱將軍與明武宗先後一轍至與劇賊同號尤可異也
　　師資
老子曰善人為不善人之師不善人為善人之資資之
云者如詩小雅他山之石可以攻玉之義今俗謂受業
為師同學為相資語葢有本然以同學為不善義亦可
商師資之情後漢亷范對明帝語
　　庫厙
松江有厙公山厙音舍字書注姓也後漢竇融𫝊金城
太守厙鈞按融𫝊章懷太子注引前書音義曰庫氏即
倉庫吏後也本王嘉上哀帝䟽今羌中有庫姓音舍云
承鈞之後風俗通云古守庫大夫之後以官為氏然則
庫鈞之姓為式夜切為苦故切漢書注亦未定其音訓
氏族博考云庫氏有二漢倉氏庫氏以官為氏又河南
官氏志庫傉官氏改為庫氏則是苦故切之庫又有二
族矣竒姓通收入去聲禡韻從舍音(按式夜切字從厂/苦故切字從广自)
(是兩字兩讀因章懷注/雙引之混不可辨耳)
　　六丁
祭酒舊不一二年輒遷去春秋丁祭無過四者順治中
淄川高念東侍郎(珩/)為祭酒久不遷一日至閣洪文襄
(承/疇)戲謂曰高先生可謂五丁開山矣高笑對曰無妨六
丁六甲果三年始遷去予在成均迄四載始遷少詹戲
為口占寄先生云嘉話曽聞役六丁任教人笑鈍司成
六丁今日還加二始信前賢畏後生然此官清簡實宜
恬静南史邱靈鞠有言人居官願數遷使我終身為祭
酒不恨也獨學舍稟給皆久廢用兵已來捐貲者率許
在籍肄業期滿該省布政使司徑送吏部銓授雍中人
才寥寥素餐為慙耳
　　偏諸
治安策今民賣僮者為之繡衣絲履偏諸緣又云白縠
之表薄紈之裏緁以偏諸服注曰如牙條以作履緣顔
曰偏諸若今之織成以為要襻及標領者也杜詩客從
西北來遺我翠織成注引廣雅天竺有細織成宋書禮
志諸織成衣帽錦帳純金銀器雲母從廣一寸以上皆
為禁物高麗史獻織成衣襖弓劔按子美詩題乃太子
張舍人遺織成褥段葢褥帳衣帽要襻標領皆有織成
而偏諸以為衣履之緣者乃織成之一耳
　　銀杏
鄉大夫有好為雅談者問鄰縣一友人云聞貴鄉多銀
杏然否友人不應問再三不已旁人皆匿笑終不悟葢
銀杏淫行音同也又江淮間一御史䟽陳水患内云臣
鄉下流之下流人亦𫝊以為笑
　　趙康敏
夀光趙康敏公(訥/)故第為裔孫所鬻屢易主矣居者毎
見朱衣人於堂中輒病後某官張姓者居之初入宅復
見朱衣人悲叱咄唶張設拜遥謂之曰公子孫自不肖
不能守先業此宅且數易主人與某無與公生名卿何
不達而屢此見祟耶言甫畢朱衣以袂掩面入壁而没
自是不復見
　　墨芍藥
館陶人家有墨芍藥與曹州黒牡丹皆異種
　　邵進士三世姻
同年濟寧邵士梅字嶧暉順治辛夘舉人登己亥進士
自記前生為栖霞人姓高名東海又其妻某氏死時自
言當三世為夫婦再世當生館陶董家所居濵河河曲
第三家君異時官罷後獨寓蕭寺繙佛經時訪我於此
後謁選得登州府教授一日檄署栖霞教諭暇日訪東
海故居已不存求得其孫某為置田宅已而遷吳江知
縣謝病歸殊無聊頼有同年知館陶縣因訪之館於蕭
寺寺有藏經一部寂寥中取閲之忽憶妻語隨沿河覔
之果得董姓者於河曲第三家家有女未字邵告以故
且求縣宰縱臾遂娶焉後十餘年董病且死與邵訣曰
此去當生襄陽王氏所居濵江門前有二栁樹君㡬年
後訪我於此與君當再合生二子邵記其言康熙己未
在京師時屢為予及同年傅侍御彤臣(扆/)潘吏部陳伏
(颺/言)言之
　　賽從儉
文登人賽從儉卜地葬親於黃山南有鄰某者陰圖其
地夜遺地主金老嫗赴塋忽迷失道有二童子執炬前
曰嫗欲往賽氏塋乎吾為嫗導中途謂曰此地誠善但
汝家不能有賽氏當世科第天啓之也言已忽不見嫗
乃在海港中及覔路至塋所則既葬矣嫗悔述其故從
儉曰汝言果不妄吾子孫有仕宦者即以十金贈書其
言於券末後從儉知三河縣子孫多仕郡縣皆不負約
康熙丙午元旦五更時近村人遥見塋前有二炬遶行
曽孫玉紘以是秋舉鄉試明年登第己酉元旦復然玉
紘子璋以是秋舉鄉試明年登第
　　劉大成
天啓中文登生員劉大成以儒醫耆德為鄉黨所推董
修學宮鑿泮池得一石函啓之有女骼釵釧為徙瘞北
城隍上次日復得一瓶中貯竹漿外勒八語云浜人花
母劉支竹漿一匕濟人廣嗣功長南文焕發北屋城隍
妥予之靈(云/云)自後劉以竹漿施病者輒愈享年八十餘
生六子諸孫科第甚衆
　　二狠石
京口北固山甘露寺有狠石臨潼驪山亦有狠石皇甫
湜狠石銘曰狠石蒼蒼驪山之旁昔秦皇帝謀之不臧
七十萬人兹焉遑遑是也今人但知甘露寺矣
　　舞蠅虎
書言百獸率舞𫝊記所載如舞馬舞象舞鸞舞鶴之屬
不一杜陽雜編載唐穆宗朝(或云/憲宗)飛龍士韓志和本倭
國人於御前出一桐木合方數寸中以丹砂養蠅虎子
其形盡赤分為五隊令舞梁州上召國樂以舉其曲蠅
虎盤廻宛轉無不中節毎遇致詞處則隠隠如蠅聲曲
終累累而退若有尊卑等級者然又續癸辛雜志臨安
呈水嬉者以大斛貯水小銅鑼為節凡龜鱉鰍魚之類
皆名呼之即浮水面戴戲具而舞觀此則蟲豸水族皆
能舞不獨鳥獸矣
　　水蠶
吾鄉山蠶食椒椿槲柘諸木葉而成繭各從其名故相
國益都沚亭孫公(廷/銓)作山蠶説曲盡物性文多不錄唐
小説載元和八年大軫國貢神錦衾水蠶絲所成云其
國以五色石甃池塘採大柘葉飼蠶於池中始生若蚊
睫游泳其間及長可五六寸池中有挺荷蠶經十五日
即跳入荷中成繭自然五色亦謂靈泉絲山蠶水蠶皆
物産之異
　　熱洛河
盧氏雜説明皇射鹿取血煎酪賜哥舒翰及安禄山謂
之熱洛河禄山帳下健兒名曵落河恐因字音相近而
傅㑹其説今齊魯間以蕎麥作麵食名河洛俚名亦有
所本
　　老神仙
獻賊軍中有老神仙者本鄧州陳氏子少遊終南遇一
道士授異術能生死人後為獻賊所得賊監軍孫可望
被酒刃其嬖妾以刀圭藥投之立起於是賊中呼為神
仙既而獻賊誤刃其愛妾洞脇潰腹復俾陳活之納其
腸以鍼紉之傅以藥夾以木版以繩約之七日而甦獻
賊敗入滇以病死
　　蹇少保
明少保薊遼總督蹇公(達/)字汝上四川巴縣人自記前
兩世為某衛指揮以墜馬死往生山西某府趙氏名某
登進士官至重慶太守與邑紳蹇公來譽善一日蹇設
席召守飲守方坐堂皇聞吏白蹇公有使邀請即出就
輿甫出門見大河阻路方異之若有人推墜河中驚而
寤室廬非故而形軀已小在䙀褓中家人報蹇公入視
曰男也繼又𫝊報趙太守以痰病死矣蹇公為出涕自
往䕶其䘮尋送夫人及二子歸里心皆了了然無可奈
何以義斷割早成嘉靖乙丑進士自禮部郎出為故郡
太守兩子已長以通家禮來謁欲言不可姑隠忍之惟
時時存䘏其家居三年遷山東提學副使乃詣故居致
辭夫人請見不禁泣下夫人亦泣以通家故不知固即
其夫也及兩子送至境始屏人告以前生事執手泣别
而訣
　　賀相國
明相國對揚賀公(逢/聖)崇禎中枚卜詣京師舟至九江之
鱘魚嘴風浪大作公具袍笏拜禱舟上人忽見空中有
緋衣神人執一黒鬼投水中風遽息公設祭大王廟以
答神祐自是香火益盛日宰羊豕無算十三年蘄王欲
興復溈仰道場延三昧律師入楚過九江夢神告曰某
九江神宋大王也前生與師及賀相公三人同在山中
修道師不昧正因今為大師賀以福縁為宰相唯某一
念之差為血食之神昨因鱘魚嘴樹妖欲覆賀舟某以
前世因救之縁此宰殺日繁將來必墮無間地獄師明
日過此必至廟中為我授記更布其事於四方使來禱
祀者戒宰殺幸甚師如其言自是鱘魚嘴行旅坦然矣
此與冷齋夜話所記衖亭湖神託安息國王子建洪州
大安寺事相類
　　張道人
商邱高辛鎮有道人嘗周游歸德屬邑貌類少壯雖長
老自童幼見之形容不改莫知其年自云張姓鹿邑人
居少林若干年武當若干年勞山若干年屈指百數十
年矣一日募修某祠廟需石灰千斤人問所出曰自有
之忽至一寡婦姑媳門求布施以孀且貧辭道人曰門
前槐樹旁有灰三千斤何云無也如其言掘之果然或
問曰渠先祖建樓所餘我常見之其家不知也頗能前
知有問之者則曰我是顛子我是顛子日可行三百里
崇禎末袁賊亂梁宋間致道人縛置地上驅所掠婦女
裸體淫之遂敗其道日行僅百五六十里亦穀食矣語
人曰譬桶子已破再篐便難
　　日者
宜興陳其年(維/崧)年四十餘尚為諸生一日過京口有日
者謂之曰君年過五十必入翰林宣城梅杓司(磊/)因贈
以詩曰朝來日者橋邊過為許功名似馬周至己未果
以諸生應博學宏詞薦授翰林院檢討時五十六又有
范騋者字文園善相人謂武進周清原吳江徐釚皆當
不由科甲入翰林己未皆授簡討其言良驗范海寧人
驤字文白之弟也
　　龍異
康熙壬子嵗吾邑李鹺副仲嘿(鴻/雷)家日正午忽有一物
蜿蜒數尺鱗鬛可畏遍體如金色爛然奪目自院中入
所居之室已復出形漸長大知其龍也忽雲霧滃然如
烟雲庭中晦冥遂不見伊中丞翕菴(闢/)云
　　荷蘭刀劔
康熙六年荷蘭國入貢其貢物有刀劔八枚皆可屈伸
縈繞如帶劔俠𫝊載种諤畜一劔可屈置盒中縱之復
直張景陽七命論劔曰若其靈寶則舒屈無方斯之謂
歟
　　銅人
聞西洋人欽天監管理監事加工部侍郎南懷仁言自
大西洋入中國凡十萬里海舶甚巨海口有銅人高不
知其㡬由旬舶出其胯下或出其脇間乃入海洋不知
何由鑄造也
　　山溪烈婦
旌德縣地曰山溪有民家女某氏嫁甫數月夫死無子
又無舅姑伯叔遂歸母家誓不更適人久之其父母私
受鄉人聘旦夕且娶女覺之自請於父母父母不能隠
遂告以故女欣然曰嫁則嫁矣明日當一辭夫墓耳許
之乃歸房中晨起理糚易新衣内衣皆自縫紉行至溪
上時山水暴漲女顧之喜至橋半急踊身入水死乘流
數里罥岸樹而止有石工某見之欲褫其衣衣結不可
解忽以手自批其頰曰吾以父母欲奪吾節而死汝小
人輒敢無狀吾褫汝魄矣語畢而死觀者莫不歎異父
母為合𦵏故夫墓焉
　　張廵妾
徐藹字吉人㑹稽諸生年二十五得瘕疾痛不可忍年
餘瘕能作人言瀕死時見一白衣少婦問曰君識張睢
陽殺妾事乎君前生為睢陽吾即睢陽之妾也君為忠
臣吾有何罪殺之以饗士卒吾尋君十三世矣君世為
名臣不能報復今甫得雪吾恨言訖婦不見藹亦隨逝
庚申在京師其門人范思敬説
　　童謡
萬厯壬子山東鄉試濟南童謡云三人兩小太陽離島
是科解元乃長山徐海曙日升也又某科有童謡云山
佳木一旦挑上天差我送羊角是科解元平度崔桓也
康熙庚子又有童謡云一裹針三條絲是科解元新城
李嗣真解副益都高三思也天啓辛酉朱純領解亦有
一牛兩尾之謡
　　趙廷鑨
順治甲午有某生者應試濟南瀕入闈其僕忽死但胸
前微暖及出闈僕忽蹶然而起生問之云適隨主人入
棘闈見號舍有紅黄二色旗主人所居之舍則紅旗也
生喜曰果爾當娶某氏女妻汝僕難之生曰吾既為孝
亷何慮彼不嫁其女乎既入二塲其僕又死如前比出
復甦連呼可惜可惜生急問之曰主人已中解額因昨
日一言今易萊陽趙廷鑨矣生然疑且半私心悔之及
榜發榜尾一人即萊陽趙廷鑨也
　　御馬
供奉周道言御廐有千里馬毛色純黒惟顱及四蹄白
長可一丈腹有逆鱗高麗所貢也
　　顧東橋
何元朗叢説載分宜嘗邀顧東橋樂工盈庭六七十人
東橋顧從人賞銀五錢遣之明日邀六卿則聴命如小
生賞賜各二三兩比年各省督撫中丞宴監司賞伶人
多至四十金或六十金視分宜當日不啻什倍矣
　　斷腸草
康熙庚申春有徽人方姓者商於都門與其徒八人合
貲累千金往江南次河間之南腰跕宿焉其八人者與
騾夫先食方以齋素獨後忽一人且食且語曰斷腸草
如是者三方怪而問之曰君知食中有斷腸草乎宜勿
食其人曰然隨視騾夫已如中惡狀仆地矣方急呼衆
人皆停筯而身自走通衢呼集居人召醫視之曰中毒
也急解之皆甦而騾夫食獨多遂不救方因問某曰食
時若有人在後告以斷腸草者三聴其語隨出諸口初
不自知也諸商欲鳴之官居人力凂之僅以百金賂騾
綱其主人竟漏網道路間不可不知
　　恪妃
世祖皇帝恪妃石氏灤州人户部侍郎申之女也申父
維嶽明萬厯庚戌進士官某省副使㑹王府中官某鴆
其王反誣其妃某弑逆撫按以下皆納其賄將具獄矣
維嶽獨持不可力雪妃寃至是申生恪妃竟入宫掖人
以為妃之報云
　　河套喇嘛
嘉禾譚舟石(吉/璁)延綏鎮志云套中最尚佛教距榆林三
百里外為砑抱山山左有水曰河泥津果勒右有泉曰
博囉烏蘇中有寺曰堵王延袤可十里兩水環其前而
合流其地名曰拜甡社寺中住持則班迪達喇嘛也
寺一門二殿門名哈勒哈殿亦覆以琉璃瓦殿名薩藏
中塑大喇嘛像傍皆供藏佛第二殿名堵王中亦塑大
喇嘛像稱曰布爾罕巴勒弟子譯言佛與祖師也楹之東
為蓮花佛佛身高二尺頂湧一菡萏長可五寸許製甚
巧有機捩之開便成蓮菂上坐一三首佛花瓣中亦各
有一佛卧焉楹之西為馬頭佛一佛坐以俟馬頭佛頸
中掛三十六鬼頭數珠貌甚獰惡當面飛來若欲撲噬
狀坐佛作歡喜容仰手舒臂迎之復以兩足鈎出其後
是曰佛度而鬼頭者皆以銀鑿成也傍皆供小藏佛設
木龕三層大小參差無數四壁皆畫天神及諸菩薩而
金剛者長不過二尺餘就次於東西墉下左刀矛右旛
幢少北皆虞置柱黃金塗梁間懸纓絡結成花勝者四
殿立四柱空其中如樓不庋板垂四阿而室則十二開
牕牖於上若重屋然殿後有塔名蘇巴爾罕即大喇嘛
蜕骨處山之半創一小殿名蘇黙繚以周垣南啓一門
東西與北皆有配殿殿中供者名瓦窰聖類牟尼左供
斡齊爾瑪伊特類普賢右供和霜博迪蘇類觀音其山無
石而有石子套部長以潔白圓潤者人各集一堆名鄂
博高丈餘列山上自王以下皆有嵗之初夏作醮或三
日或一月前期以佛頭如盂者銀足承之盛水用酒或
白糖供於殿上佛頭盂骨厚可寸許不類人之髑髏也
經有三卷皆梵文誦或以百計以千計亦時時作樂樂
器俱用銀以人脛骨作管銀筩承其上下吹之聲如清
角誦經畢取佛頭盂中水人以匙分之自口至頂用手
婆娑為獲福矣復用柏樹一枝綴五色小旗并刻木作
刀劔弓矢植於堆上或其主有逺行則以一矢告反亦
如之皆插於柏樹之傍其鏃或以金銀為之任其朽人
不敢犯時或旱澇亦往祈焉旱則喇嘛手頂以瓷鉢水
禱於山以口噀之雨如期至或雨時喇嘛曰此中不須
雨亦以頂水噀之雨即分雲而下澇則左手指間搢一
小紅旗掌中托一小浄水瓶右手捻訣而前至山上口
誦梵語雨即止或有病誦經以禳兼以小紅丸藥救之
即愈或其人中鬼以頂骨數珠壓其頂或繞其中指是
人即發顫自呼伏曰某鬼為祟頂骨數珠者以高僧頂
骨中取圓厚如碁者為之其數亦一百八云其徒可三
百人戒行亦與浮圖相似但所飲食者乳湩牛羊耳
　
　
　
　
　
　
　池北偶談卷二十四
欽定四庫全書
　池北偶談卷二十五
　　　　　　　　　　　刑部尚書王士禎撰
　　劉吏部詩
劉公㦷吏部在鳯陽與其友蘇懋斿(銘/)孝亷往龍興寺
與某禪師扣擊竟日晚歸遂化去是夜蘇夢公㦷來微
笑吟詩云六十年來一夢醒飄然四大御風輕與君昨
日龍興寺猶是拖泥帶水行
　　放生池
京師沙窩門有放生池一區順治中浙人范思敬者實
創始焉初范嘗夢到一院旁有禪室簷際懸木刻作魚
形有人指示云東坡先生居此遂入伏謁東坡與語久
之云吾有王文正公泥金書法華一部今予汝取授之
經尾署名王旦也坐側有一人侍立云是何姓覺而異
之既數年放生池成延一老宿居之范一日至院中堂
宇宛與夢中相似禪室果有木魚懸簷際既而與老僧
坐語移晷老僧忽云貧道有一法寶藏之久矣今贈居
士視之即王文正公金書法華經也室有募縁䟽為何
侍御某書豈僧即東坡後身耶
　　釣臺
郯城東南有臺壘石為之甚峻而堅鄉人𫝊為釣臺或
云大禹鑿羽山通沭水作此臺以鎮水俗又呼為鎮水
臺明世宗時一縣令毁臺取石及其半有大石板下有
一巨荷葉尚鮮好有古劔尺餘壓其上下則一水泓然
池中二魚鼓鬛游泳令竟放魚於河置劔於庫而毁之
自是郯罹水患遂遷今治黃給事(六/鴻)説黃嘗為郯令
　　熊仙人
楚人熊生者客某公家塾為童蒙師一旦謂具親某生
曰我修真有年合得仙道有書若干卷當以授子踰日
又謂曰昨子不合作某事不應得仙明日我午刻當逝
矣慎無窺伺聞室中聲響乃啓户至期闔户入寂無所
聞頃之忽聞霹靂一聲發牕視之香氣絪緼熊生已端
坐化去現形雲端揮手别衆久之始没崇禎年間事也
海寧陸冰修(嘉/淑)説
　　蕭氏
釣磯立談載契丹使至江南云蕭氏與耶律氏相為終
始謂江南諸蕭雖享國日淺無大罪戾是以遼之蕭氏
為梁後也按遼史太宗以小漢為汴京留守賜姓名曰
蕭翰因稱蕭氏非本氏蕭也立談失考
　　杞縣狀元
明中州狀元二人皆杞縣人一正德甲戌孫襄敏公賢
一崇禎甲戌劉文正公理順相距百二十年禮部尚書
湯公潛菴(斌/)云
　　蔡侍郎
睢州蔡侍郎石岡(天/祐)𢎞治中進士方嚴正直生平遇鬼
神事甚多湯荆峴先生(斌/)言其為山西憲使時行部至
一驛驛有鬼為祟人不敢宿驛卒以告公叱之比夜秉
燭獨卧堂中枕傍寘一劔三更時忽風起門洞開有一
人被髮跪牀下公起坐從容問之曰汝何人果有寃枉
當告我為汝理之鬼徑起由廊下出公拔劔隨其後廊
外皆荒草斷垣至垣外眢井而殁公卓劔識之歸而酣
寢及曉從者皆至公集衆至其所縋視則有尸在焉訊
諸驛卒云有某甲向開店於此移去數年矣此井其後
圃也公立令捕至至則具服某年月日有行客㩦重貲
宿其家謀而殺之投諸眢井家以此致富遂遷居公立
寘諸法自後驛遂無他
　　超然琅邪二臺
諸城李渭清(澄/中)太史言超然臺上舊有蘇文忠公三大
字嘉隆間知縣顔某字琅邪秦人幼時嘗夢登琅邪臺
因以自號後果筮仕諸令秩滿竊載蘇書歸而别以贗
石易之今臺上止存八分題名九字琅邪臺上秦碑高
數丈形製甚朴無趺首今可辨者僅臣斯臣去疾數字
又臺下入海十餘里復有一碑毎海潮退時乃可見
　　荻港神
順治丁酉十月當塗荻港水忽涌丈餘有宋某者卧官
舫夢神促之曰移船移船遽驚起纜已解俄岸崩如雷
他舟皆溺
　　女化男
山東濟寧有婦人年四十餘寡數年矣忽生陽道日與
其子婦狎久之其子鳴於官其事屬怪異律無明文乃
令閉置空室中給其飲食戊午年事也
　　萬眉山
高學士(士/竒)在内直一日理内府書見有明成化中大學
士萬安進房術書一册装潢精緻署臣安進字尚宛然
　　劔術
長興人臧湘友少逢異人授以一卷書中有劔術臧頗
得其𫝊海鹽陸辛齋(嘉/淑)云嘗見其劔合乃以雷擊木雕
成有鐵丸二即雌雄劔也又方寸小㦸一又金穵耳一
又有白金二兩許餘物尚五六件云鍊劔須寒天乃可
鍊時時有雷電遶戸逼人毛髮云
　　岳陽改名
宋史秦檜既殺岳忠武以岳州與其姓同改岳州為純
州岳陽軍為華陽軍其忮刻穿鑿至此
　　洞庭神
康熙十八年湖廣總督蔡毓榮䟽言舟至新祥倐遇暴
風因䖍禱君山龍神靈應甚著得
㫖封為洞庭湖之神遣官致祭
　　韓湘像
邯鄲黄梁夢社㑹有道人疥癩遍體衣履垢敝見市中
粥竹簾者輒卧其上惡而逐之毎一簾輒有一韓湘子
像鬚眉宛然人競市之粥者得利亡算
　　夢解元
萬厯壬子山東鄉試濟南西郭有單叟者夢人告曰今
科解元徐日升也明日見一士人徒行西來衣敝履穿
彷徨市中叟試叩之云東昌人徐姓叩其名即日升也
叟大驚異曰君必解元但留茆舍一切飲食洎塲屋之
費吾皆任之他日富貴毋相忘耳徐驚喜不勝及榜發
竟落第領解則長山徐日升海曙也後累官僉事
　　尤生
江南尤生者忘其郡縣將赴鄉試而苦貧無裝具夜夢
人告曰市橋下有白金二錠重二十兩五更可往取之
如其言而往無所見夜復夢如前又往亦無所遇橋側
有銀工某者怪其早行頻數邀而問之尤告以夢且歎
鬼神㺯人如此至夜復夢如前更促其早往至則果有
白金如其數銀工又邀而問之對以故出示果白金也
銀工曰吾誤矣昨聞君述夢聊鎔鉛錫為之以戲君耳
不意誤取篋中金以往然神先告之特假手於我此定
數也即舉以相贈已而中式乃倍酬銀工焉
　　李叅政僕
己未七月廿八日京師地震前河東道叅政李元陽居
采峪死焉其二僕皆死逾二日一僕復活云初地震時
不知已死但見二偉丈夫各高丈餘驅出門顧視同行
者甚衆主人亦在焉頃之偉丈夫顧某曰汝不合在此
人數内可速囘某曰某主人在是某將何之又數里復
顧曰汝未去耶以杖擊其背遂甦
　　泣筍
蜀檮杌載蓬池人程宗雅母疾泣竹林得冬筍則泣筍
不止孟宗也
　　洞庭丐者
洞庭山有丐者貌似狂易常行乞道上夜則卧菴寺廡
下僧厭苦之驅去復來汪鈍翁嘗記其數詩云不信乾
坤大超然世莫羣口吞三峽水脚踏萬方雲又有形總
是假無象孰為真悟到無生地梅花滿四鄰又燈火輝
煌慶此宵夜深兒女不相招破蒲團上三更夢那管明
朝是嵗朝又一杖穿雲到上方湖光山色總茫茫乾坤
有我能擔擔明月清風底太忙
　　宣城烈婦
宣城北門内舊有某烈婦坊近許州守阮士鵬居宅汙
穢不治一夜阮氏館賔劉姓者夢烈婦來言曰吾苦節
數十年蒙朝廷旌表建坊身後所得止此耳今子孫零
落屬之他人瀦潦穢雜何以堪之劉瞿然醒白主人乃
為重葺之士鵬今侍御爾詢父也
　　錢葆馚
松江錢少司宼艱於嗣與夫人往天童祈子大師為集
衆僧問誰願隨錢居士往衆皆不答一飯頭老矣自言
願往已而錢果得子名鼎瑞字寶汾後易名芳標字葆
馚詞華麗藻有名東南中康熙丙午順天鄉試官中書
舍人既而假歸戊午以博學宏詞薦值丁内艱不赴一
日方與客坐齋中有僧至門持一椷書云自天童來舍
人啓視之殊不駭訝但云倉卒奈何明日晨起徧召親
故與訣索筆書一偈云來從白雲來去從白雲去笑指
天童山是我舊遊處微笑而逝
　　定數
泰和蕭太常伯玉(士/瑋)之姪孟昉家素封遭亂㩦珍貨值
千萬至山中小菴菴僻甚人跡罕到蕭氏香火院也有
彌勒佛像值殿門項可啓乃納貨其中人無知者忽大
兵將襲贑州取道山中途出菴前以其僻陋初無意但
稍駐午炊即行有卒繫馬彌勒像項上尋又一卒亦繫
一馬於側二馬蹄齧遂曵像於地腹中珍貨悉露卒走
告其帥遂盡取之物之有定數如此
　　羅漢
米紫來(漢/雯)言知長葛縣時有剃髮待詔名羅漢者家衛
輝貌甚寢一日方剃髮米家僮有吹笛者羅忽曰誤矣
命作一弄甚妙又令吹笙曰必和胡琴方可明日自製
胡琴將來吹之迥異凡調米素善南曲因與究極音律
雖吳中曲師不能過也時癸丑㑹試舉人題𫝊至長葛
其孟子題則盡其心者一節米歎其難羅漢為闡發𫝊
註名理燦然又曰此章與宗門某某公案相發明因引
諸尊宿語録如翻水米益竒之扣其所學頗記唐人詩
數百篇亦曉篆𨽻自言有母妹在河北今辭公去當復
來一别即往五臺不歸矣後亦竟不至焉
　　徐蓉
米侍講(漢/雯)言前令建昌縣有縣署水夫文三郎者頗文
雅不類俗人米謝亊居南昌三郎亦隨侍一日見家僮
輩兩素扇一畫梅一畫蘭竹又書唐人絶句二首問之
即文三郎妻徐蓉所作年才二十三
　　化鶴
南昌府驛路旁有精舍去江不逺溪水廻繞修竹萬个
風景清幽康熙初忽有偉丈夫襆被來宿貌甚雄竒居
止旬日語操西音自言愛此地風土欲為僧寺僧難之
曰吾槖中有百金裝盡以相付但仰饘粥於此足矣乃
從之遂落髮毎日粥飯外即面壁不語或竟夕不卧亦
不誦經叅禪如是六七年初不解衣或竊視兩臂皆有
銅圏束之莫測也一日與儕輩晚立江上有數人泊舟
登岸望見之大驚趨前揖則揮手止之耳語移時别去
戊申嵗忽沐浴禮佛遍别寺僧云明日當涅槃衆皆不
信至期登臺敷坐少頃火自鼻中出烟焰滿空有白鶴
自頂中飛出旋繞空際久之始没大衆皆見周伯衡(體/觀)
時為南昌憲副述其事作化鶴記
　　湯氏傭
宋中丞牧仲(犖/)言睢州湯氏有傭工人某者夫婦傭其
家數年毎聞主人與客談詩文輒竊聴一旦扃門去留
書千言文詞博奥自叙悲憤援據古今多出意表竟不
知誰何也
　　黃大王
黄大王者河南某縣人生為河神有妻子毎瞑目久之
醒輒云適至某地踢㡬船好事者以其時地訪之果有
覆舟者皆不爽李自成灌大梁使人刼之往初決河水
輒他泛溢不入汴城自成怒欲殺之水乃大入始賊未
攻汴一日黄對客慘沮不樂問之曰賊將借吾水灌汴
京奈何未㡬自成使果至黃至順治中尚在
　　鄭端清世子
鄭端清世子讓國自稱道人造精舍懷慶郭外居之毎
出坐竹兜四人舁之精邵康節之學宫中有一櫃手自
緘鐍毎嵗輒益一封遺令遇急乃開及其孫夀平王值
河北流宼之亂發櫃得破布衫五一闊大四稍窄小王
軀幹甚偉其弟四人則短小也遂衣而逃某年亂定歸
王府一舊人忽遇端清於山中云𫝊語諸孫當速去故
里不可居也夀平兄弟以為妄不聴未㡬及難
　　平陽僧
平陽府南高河橋僧甚愿朴造橋工成遂結菴橋側與
一郡王交好一日王坐聴事見僧從外來問之不顧徑
入宫去未㡬報後宫得世子王心知其僧也後襲郡王
夀九十乃終
　　江河之異
己未秋江南江鳴水立如山久之乃復其故又順天府
東安縣河水暴漲居人見水中有物如蛟龍而目赤色
後有白馬隨之目亦赤隨漲徐去
　　鄱陽湖異
南安守孔興訓曲阜聖裔一日渡鄱陽湖見有物約長
十餘里許身有兩翼自空中飛入湖黒質黃文掉尾波
上行數里猶彷彿於水中見之時風日晴霽舟亦無恙
竟不知其何怪也
　　夢道士
臨清胡給事某夫人嘗夢道士三人跪伏求救以告給
事給事未之信詰旦入署道遇市儈驅牛三頭見給事
輿過三牛跪於前若乞哀者問之則將入屠肆矣捐白
金九兩贖之置放生池上是夕夫人復夢三道士來謝
京師一婦人死見夢其女甥曰吾今為羊生某處汝贖
我如言贖之置池上後夕又見夢曰感贖吾命更勞誦
經超度我當往生翌日延僧於池上誦經呪羊亦隨僧
徒拜佛佛事畢而羊死矣
　　帛白
帛白姓同按帛道猷西天竺人居剡之沃洲然白氏長
慶集沃洲山禪院記但作白其詞曰昔道猷肇開兹山
寂然嗣興兹山(僧寂然/亦白氏)樂天又垂文兹山異哉沃洲山
與白氏其世有縁乎(水經注瀍水西有真人帛/仲理墓仲理名䕶巴郡人)
　　石鏡
湖南祁陽縣浯溪有鏡石高尺五寸闊二尺五寸石色
黝黒如漆光可以鑑隔江竹木田塍厯厯皆見曽有人
竊去即昏昧無所覩還之如初喬侍讀石林(萊/)言如此
　　老僧
鹿邑張太室字松麓予兄西樵門人也言順治庚子年
客京師長椿寺見一老僧深目長頭畧似世人圖畫夀
星之狀問張鄉貫因曰去夏邑㡬何張對曰百四十里
僧曰彭嵩蘿侍御亡恙耶張訝曰此百年前人也又問
其子成立否曰夀過八袠考終久矣僧歔欷久之乂曰
昔侍御與貧道為方外交其公子方在襁褓寄籍釋氏
為我弟子曽㡬何時皆成古人因㩦手入小院中指堦
前牡丹曰此彭公手贈物植此百餘年矣張云牡丹高
六七尺大十五圍曩見河南段凝之氏六十年牡丹不
及其半信百年物也因問其年僧曰忘之矣張又曰於
京師骨董店中遇張翁者蘇州人自言與雍丘孟調之
曽大父游厯厯能道其平生遊獵處孟氏兄弟嚴事之
如曽大父行亦百五六十嵗人也
　　玉簪
韓城縣相𫝊有郭汾陽墓實非是墓石往往崩陷出金
玉之屬有諸生解某者得塊玉如簪形簪之髻不知其
何物也有賈胡一見請售生云須二十鍰乃可賈即如
數應之生又云適相戲耳必欲售非三十鍰不可賈亦
無難色既售問之曰此字洗也試以玉拂字字皆滅後
轉粥之西安得百二十鍰比部張蓮峯(顧/行)説
　　墓樹
張君乂云韓城有蘇屬國司馬子長二墓蘇墓樹枝皆
南向司馬墓樹枝皆北向驗之良然(司馬北向/理不可曉)
　　張公洞樹
康熙十八年江南造戰艦凡千百年古樹多被斧斤之
厄宜興張公洞有大銀杏樹數株相𫝊數百年物也廵
撫下令蘇松道方叅議(國/棟)親往伐之樹皆血出方驚悸
得疾旬日卒方字干霄稱亷吏又奉開府檄而竟死鬼
神之靈謂何
　　血影石
黃侍中祠在金陵青溪之側祠中有夫人血影石有無
頼子醉溺石側石忽起擊之立死白廷評仲調(夢/鼐)説
　　景公
高座寺在長干雨花臺臺側即景方二公祠順治中一
士人讀書寺中月色皎甚開牕南眺戲語寺僧曰此景
方諸公盡節處魂魄應猶戀此吾烏得見之僧别去士
人獨坐室中未寢忽有紫衣偉丈夫立牕外曰吾景大
夫也士人驚起伏地遂不見亦白君説
　　李道甫妾
李尚書道甫(三/才)性豪侈姬妾數十人道甫病將革呼諸
姬問我即死誰當從我諸姬争言願從死一姬最少美
而艶獨無語衆譙讓之道甫既死姬更盛服靚糚諸姬
怪問之曰公之嬖我以色也將從公地下而毁其貌豈
公意乎坐匶側七日不食死諸姬竟不能從
　　鷄公山神
康親王䟽言大兵向駐永興對壘之際鷄公山神示豎
旗列隊之異部議致祭允行
　　焦桂花
曹升六(貞/吉)舍人曽於内庫檢視書籍見庫房柱上有嘉
靖間一帖記烏玉黄玉緑玉白玉紅玉各若干斤玉璞
七萬㡬千斤後書答應焦桂花𫝊
　　擊硯圖
吳匏菴嘗蓄一銅雀瓦硯甚珍之一日出示其友某公
惡曹瞞拔劔擊之立碎匏菴懊惜時沈石田在座乃援
筆於便而作擊硯圖匏菴大喜崇禎間有都司胡琳者
遊吳中以十金購得之珍惜甚病且革手握扇不可解
家人遂以殉琳武進士商丘人所藏又有蒲廷昌獅子
一軸亦神品宋牧仲(犖/)中丞説
　　高陽民
高陽民家子方十餘嵗忽臂上生宿瘤痛痒不可忍醫
皆不辨何症一日忽自潰中有圓卵墜出尋化為石劉
工部(霦/)以一金售之治膈病如神
　　潁州道士
劉進士祖向言潁州一少年為邪所侵疾入膏肓家人
謂不可活置之路傍忽一道士過之自言善醫命取鐵
鎚重數十斤鎚病者頭面父母泣謂病已至此鐵鎚下
首立碎矣道士笑曰無傷也鎚下病者若無所知輒有
一美婦人長二寸許自口中躍出而滅凡百鎚口出百
婦人大小形狀如一少年立愈道士亦不復見
　　牡丹
歐陽公牡丹譜云牡丹出丹州延州東出青州南出越
州而洛陽為天下第一陸務觀作續譜謂在中州洛陽
第一在蜀天彭第一今河南惟許州山東惟曹州最盛
洛陽青州絶不聞矣
　　客星
光武與故人嚴光卧客星犯帝座桓帝與河南尹鄧萬
博客星亦犯帝座
　　老姜
繼世紀聞云李夢陽下獄禍且不測劉瑾家人老姜者
告曰昔公不得志時李主事管昌平倉曽許吾家納米
領價獲利乃忘之乎瑾遂釋之令致仕此與王振欲殺
薛文清公事相似華亭宋楙澄九籥集訛為逆瑾欲殺
文清誤矣且救空同者不止康對山也
　　二相
貽謀錄載宋時試禮部士人皆禱於二相廟二相謂子
游子夏游夏二相之名亦竒
　　謹空
黃魯直云太祝辨九􁅛􁅛即拜也三曰空手拜頭至手
所謂拜手也唐人書末云謹空謂空手也
　　風異
康熙丙辰五月初一日京師大風晝晦有人騎驢過正
陽門御風行空中至崇文門始墜地人驢俱無恙又有
人在西山皇姑寺前比風息身已在京城内此灾祥之
甚者丁巳三月
上諭諭禮部帝王克勤天戒凡有垂象皆闗治理故設
立専官職司占候所係甚重一切祥異理應不時具奏
今欽天監衙門止有尋常節氣尚有觀驗至今嵗三
月初霜霧及以前星辰陵犯應占奏者并未奏聞皆由
該監官蒙昧踈忽有負職掌爾部即行察議具奏以後
欽天監占候本章内閣照例票擬批發大哉
王言謹備録之
　　涿州二生
涿州有二生修州志偶削去二節婦不為立𫝊一日二
人晚行恍惚見二婦在前直入城隍廟二人不覺隨之
入見二婦跪愬於神云苦節數十年久載舊志今為狂
生某某所削寃苦無所伸二生亦前與之辨婦人執益
力倉皇歸家是夜皆卒
　　魚腹書
張生太室言順治十三年渡河至荆隆口龍王廟下見
堤夫買得大鱣魚長六尺許剖其腹得紅錦袋一枚中
藏珍珠一琲金約指四玉條脱一牛黃丸子一紅甲二
片香藥一裹又私書一紙半已浥爛詞甚悽惋似是婦
人欲寄所私不遂投河死而入魚腹也張賦魚腹怨紀
之
　　名字之異
宋桑世昌蘭亭考載三米蘭亭本有米尹仁尹知二跋
注尹仁即友仁又范文度摹刻石本有温公跋旃蒙單
閼厲陬壬戌晦涑水司馬某公實觀注温公曽字公實
吳虎臣漫録載曽子固懷友一首其曰介卿者即王介
甫少字也研北雜志云張曲江初名博物翟耆年籕史
載李龍眠洗玉池篆款云元祐惟五年庚午正月初吉
舒李叔時公麟韓文公慈恩塔題名稱李翺翔之見本
集石守道有讀安仁學士詩一篇後村詩話云石曼卿
舊字安仁
　　支機石
畫墁録元豐末有人自兩浙以昭陵玉匣蘭亭與支機
石同齎入京師欲上之不果王欽若云支機石予嘗見
方二寸不圜微剜正碧天漢左界北斗經其上支機之
説本誕妄不經此石不知何據予在成都見西城石犀
寺後嚴真觀故址廢圃墻隅有石麄如砂礫高六七尺
許圍如柱礎蜀人相傳為支機石尤可笑也
　
　
　
　
　池北偶談卷二十五
欽定四庫全書
　池北偶談卷二十六
　　　　　　　　　　　刑部尚書王士禎撰
　　三僧
繁昌魏康孫進士之父素封而無子一日有僧造門乞
施三百緡造橋不許僧遂然一指乞至再三終不許然
三指始許之而僧死矣橋成而康孫生手缺三指焉又
宣城孫榜眼予立(卓/)之父勷故給事中也父孫翁艱於
嗣一日見市中一僧以火然指問之曰願得一茅菴足
供大士像旁可坐卧誦經足跡不出門而免持缽之苦
久之無一檀越辦此者故然指耳翁曰吾為師了此願
僧即罷爇延至其家為結茅如僧言居三年一日送客
忽見僧入後堂問之則夫人臨蓐得一子矣方駭異菴
中人來云僧已坐化子一指然狀宛然同年史狀元立
菴(大/成)鄞人其太公亦與一僧善一日見僧入宅覔之不
見而狀元生生而長齋成順治乙未進士後官至禮部
侍郎或云大成即僧之號
　　大將軍小將軍
錢舜舉折枝牡丹一卷有蜀郡桑門公實悟光題云三
月江南媚景天姚黃魏紫鬭争妍那知十丈將軍樹却
在青城古洞前自注云青城山丈人觀前牡丹二株一
高十丈名大將軍一高五丈名小將軍
　　琅邪秦碑
諸城琅邪臺秦碑石壁俯臨海岸高數十丈海中復有
一碑去岸數里潮上則没潮落則出其上嵗久皆蠣房
所結不可辨識又始皇鞭石成橋處石路長數百丈無
寸土石罅皆生小松才數寸海上人鬻為盆盎之玩
　　孫真人
三原民茍氏婦者病蠱脹諸醫束手氣已絶矣踰二鼓
忽甦家人驚喜問之曰適已出門若將逺行者途遇一
老人云吾已延孫思邈真人醫汝可速返也及入門見
真人已先在年可三十許以連環針針心竅上久之遂
醒不知身之已死也視之果有上下二孔七日始合又
十一年而終三原醫士王文之説
　　鹽山糖樹
予昔使蜀曽聞其地有油井火井元人劉郁西征記云
殢掃兒城有鹽山如水晶狀方侍御邵村(亨/咸)怡亭雜記
云緬甸有糖樹酒樹酒樹實如椰子剖之皆酒色瑩白
而甘能醉人糖樹細葉而柔榦以刀刺其本汁涓涓不
絶經一晝夜始止色味如餳食之令人飽
　　李子金
李子金歸德人諸生善鈎股嘉量之術嘗與儕軰聚飲
鄰人高樓衆謂子金能算此樓尋丈乎子金曰諾即用
小尺就地上縱横量之良久自卧地睨視又久之躍起
曰得之矣使一人縋上垂繘於地試之不爽銖黍又嘗
渡河晲視水面即能知水淺深
　　石砮
猗覺寮記辨楛矢石砮引晉肅慎𫝊魏景元以來供楛
矢石砮晉元帝時詣江左貢石砮其地有山出石其利
如鐵唐黒水靺鞨𫝊云云予嘗見吳江吳孝亷兆鶱
自塞外㩦來石砮形如蠣石色如蒸栗云是混同江所
産葢江邊松脂入水所結非石也
　　黄蓮
鄠縣東三十里秦渡鎮即文王豐邑故地有靈臺址傍
有靈沼周數十頃沼中産黄蓮花然不常見花盛則縣
士人多登科甲者又有安石榴一株𫝊為漢上林種不
時結實士人亦以為科甲之驗鄠即上林故地也
　　詩竹
鄠縣多竹園有詩竹莖短而葉大堅厚土人以代箋幅
　　花仙
花仙者居鄠縣終南山之圭峯嘗有武弁張某裹糧訪
之三日始至洞口鳥道險絶與之言但勸以孝弟更無
他語故太保梁大將軍(化/鳯)供養甚誠仙常徃來其家毎
至則聞風作自庭樹而下唯啖果實不火食自言在山
中恒與康對山王渼陂諸公相往還其貌瘦健而長髯
聲甚尖利不類人殆猿玃之屬也鄠進士文登令王十
洲(那/)説
　　行雹
邑北蘇王莊民某粥薑於平原見主人次子晝卧不醒
問之曰病乎主人曰非也子昨往田間忽雲陰風起不
覺身入雲中見神人數十輩形狀詭異各駕一車駕車
者似羊而獰車中皆冰雹教之以手撒雹雹寒甚令納
手羊毳間頓煖如火方撒之頃或以蒲葵扇子障之須
臾不知行㡬百里雹盡怳忽已在原處矣歸家困甚寢
未覺耳始知李衛公行雨非妄
　　兩五鬼
五代時南唐馮延己及弟延魯與魏岑陳覺查文徽等
更相推唱時人謂之五鬼後蜀鹿䖍扆歐陽炯韓琮毛
文錫閏選亦號五鬼
　　李學顔
新城諸生李學顔闈後於厯下候榜夜夢有人告云君
名在第十八覺而喜甚榜將發行過藩司街舊例自領
解以下皆有官馬候赴鹿鳴宴㑹按名雁行排列李徑
至第十八匹前撫之曰明日即乘汝矣顧視圉人腰間
有小牌書名乃李學顔也大惡之果落第
　　空中婦人
文登諸生畢夢求九嵗時嬉於庭時方午天宇澄霽無
雲見空中一婦人乘白馬華袿素帬一小奴牽馬絡自
北而南行甚紆徐漸逺乃不見予從姊居永清縣亦嘗
於晴晝仰見空中一少女子美而艶糚朱衣素帬手揺
團扇自南而北久之始没
　　濟寧婦人
康熙丙寅嵗濟寧南池側居人王姓者與衆約㑹武當
山進香既再往矣歸為其妻述嵾岳竒麗之狀妻亦欲
往夫以道逺艱費難之妻恚而自經夫歸驚懊言於衆
衆為置櫬殮之遂行比至河南某邑忽見其妻在路旁
大樹下坐憇以為鬼也曰若死矣胡為在此妻曰吾未
嘗死昨以需衆行期稍遲故先行至此相候不謂君輩
濡滯吾候且數日矣今當同行胡謂鬼耶其夫疑懼不
知所出衆曰吾等百餘人渠即魅何怯之有遂偕行途
中起居飲食皆無他異事竣歸家登堂夫指櫬示之曰
爾既不死前日殮者何人妻曰吾實不死曷開視之及
開視乃空棺耳今妻尚在
　　山市
文登崑嵛山有山市恒在清晨遥望之山化為海惟露
一島島外悉波濤瀰漫舟船往來山下人但覺在霧氣
中淄川西煥山亦有山市毎現城郭樓櫓林木人馬之
狀一如蓬萊海市嘉靖二十一年縣令張其恊經山南
麓始見之烟嵐鬱麗移時乃滅自後往往見之東郡恩
縣白馬營茌平馬令莊皆平原時於雨後見此異土人
謂之地市老學菴筆記云太原以北晨行則烟靄中覩
城闕狀如女墻雉堞者天官書所謂氣也
　　黄連花
本草黄連叢生一莖三葉葉似甘菊凌冬不凋四月開
花黃色六月結實似芹子色亦黄江左者葉如小雉尾
正月開花作細穂淡黃白色予聞蜀人云明時馬湖府
一縉紳應廵撫某之求求之深山叢箐中凡一枝重可
二兩者僅得十枝其一枝生絶壁間募人懸絙倒垂取
之重至三兩有老人云兒時即見之毎春開花大如椀
紅如山茶與本草所云不類
　　化虎
江都俞生説曽署定番州事親見方番司土官之母化
為虎後旬日一至家旋入山去又安順府陶生有姊適
人生子矣一旦隨羣虎入山形體猶人與羣虎隊行趫
騰絶壁如履平地亦數日一至家撫視其子即去久之
漸變虎形不復至又八角井一農家婦亦化為虎皆康
熙二十年間事
　　一家上夀
康熙己巳春正月予同衍聖孔公翌辰(毓/圻)大學士李公
鄴園(之/芳)兵部侍郎孫公怍庭(光/祀)送
聖駕於濟南府西之乾石橋見厯城耆民劉子全者年
八十五矣尚矍鑠自云生母魏氏年百有三嵗尚在一
姑嫁郭氏年百有七嵗一姑嫁夏氏年九十有八子全
有五子十三孫家藥山下子孫有為諸生者羣歎異之
又聞章丘堪輿聶翁言曽遊鉅野縣至李家集見一老
嫗年百四十七嵗尚能紡績忘其姓氏
　　普陀石
浙定海縣有普陀巖石有大士像華鬘天然竹林鸚鵡
善財龍女之形種種皆具琴客程生曽見數枚定海縣
今改鎮海舟山置縣賜名定海
　　鬼粥硯
淄川王某大理卿筠蒼公曽孫也康熙己巳上元日遊
顔神鎮城隍廟時方卓午遇一老叟持古硯自廟中出
王曰粥乎叟曰適已粥之矣家尚有一硯與此類明日
幸過訪當以相贈不須價也且告以家在某村正王歸
路必經處翌日如言訪之至村外一林墓側有茅舍叟
已候門見王曰渇乎有漿可飲但所居湫隘不敢延入
君候於此飲畢當出硯相贈耳少選出漿飲之飲甫畢
王遂發狂奔走直上山巔雖澗壑荆棘不避遇樵人數
輩識之舁歸其家迷不知人卧病數月始愈
　　姓氏志
董復亨章丘縣志葢踵楊君謙𢎞治志而作雅有體裁
末増姓氏志一卷其所著異姓有恩术(术虎高/琪之後)沙弭芈
信訾鬲法襲隆鑒東類部德繩邭勾絮楮善能盈匿付
典太爼杲西禡書　新城舊事云邑有仇姓俳姓其姓
見姓
　　物異
三從兄士襄之妻張夏夕已寢榻忽離故處尺許四顧
無所見忽覩梁間有小人二寸許垂首下窺小冠緇衣
鬚眉厯厯久之飛去遂失所在遺其冠乃以木為之色
黒如漆
　　忠勤祠神現
康熙二十二年新城大水城不没者三版先高祖太僕
公忠勤祠在南郭外水已及堦勢將入堂室司香火者
張應祥晨往視水見一神人朝冠朱衣南面立水竟不
入
　　白雲湖
白雲湖一名劉郎中陂在章丘縣西北七里許周圍六
十餘里有河泊所與濼淯(即今/繡江)二水㑹同入大清河邑
乘載之甚明而張中丞南溟(鵬/)重濬小清河議乃云在
滸山濼之東陶唐口之西按長山縣無湖西距白雲湖
尚百里不知何據也(章丘李中麓太/常著白雲湖考)
　　五羖大夫
河津人暢體元者少時夢神人呼為五羖大夫頗以自
負及流宼之亂體元為賊掠囚縶一室冬夜甚寒於壁
角得五羖皮覆其身乃悟神語葢戲之耳後以明經仕
為雒南知縣
　　賢妾
益都西鄙人某娶妾甚美嫡遇之虐日加鞭箠妾甘受
之無怨言一夜盜入其居夫婦惶懼不知所為妾於暗
中手一杖開門徑出以杖擊賊踣數人餘皆奔竄妾厲
聲曰䑕子不足辱吾刀杖且乞汝命後勿復來送死賊
去夫詢其何以能爾則其父故受拳勇之技於少林以
𫝊之女百夫敵也問何以受嫡虐而不言曰固吾分也
何敢言自是夫婦皆重之鄰里加敬焉今尚在
　　心頭小人
安丘明經張某常晝寢忽一小人自心頭出身才半尺
許儒衣儒冠如伶人結束唱崑曲音節殊可聴説白自
道名貫一與已合所唱節末皆其平生所經厯四折既
畢誦詩而沒張能憶其梗槩為人述之
　　天上赤字
順治乙未冬夜天上有赤字如火移時始散沂莒間皆
見之
　　小獵犬
八座某公未第時夏日常晝卧忽見一小人騎而入人
馬皆可寸餘腰弓矢臂鷹鷹大如蠅繼至一人亦如之
牽獵犬大如巨螘二人繞屋盤旋久之甲士數千沓至
星旄雲䍐繽紛絡繹分左右盂合圍大獵室中蚊蠅無
噍類其伏匿者輒緣壁隙抉出之一朱衣人下輦坐别
榻衆次第獻俘獲已遂上輦肅隊而出甲士皆從如烟
霧而散起視一無所覩惟一小獵犬徬徨壁間取置篋
中馴甚飼之不食卧則伏枕畔見蠅蚋輒齧去之事見
蒲秀才松齡聊齋志異又宋中丞牧仲(犖/)曽於柏鄉魏
相國座間見一小鹿長二寸許雙角嶄然與大鹿無異
見中丞筠廊偶筆
　　白毫
樂安人左某流寓淄川能日行五百里必攀援樹枝數
轉始得止足底有白毫長三寸許一日足痛毫落遂不
能行又濟寧人某充總河承舍畜一驢日行五百里往
返京師僅五日二耳中有白毫各長五六寸行駛則挺
出一日拔去鞭策不復前矣
　　錢能
南園漫録載太監錢能鎮雲南有王姓者業賣㯽榔致
富人呼為㯽榔王能執其人曰汝庻民敢僭號二字王
賄之方免近江寧知縣陳永吉者吳逆之甥恃勢貪恣
大吏莫敢問常以迎上官至淳化鎮主一富人家富人
供奉極其豐腆冀得其歡陳視堂中有聨云海内存知
己天涯若比鄰呼富人詰之曰今海宼猖獗汝乃謂海
内知己是欲反耳富人大恐索千金乃釋之又過市肆
見有以甘蔗為龍鳯形者皆以僭逆嚇詐或至破家後
陞中書舍人為張俊升(登/選)給事劾罷
　　曽祖父母
今鄉官稱州縣官曰父母撫按司道府官曰公祖沿明
世之舊也張司徒南園漫録言其非矣謂稱布政司為
曽祖父母則尤可笑今不聞有此稱矣
　　女俠
新城令崔懋以康熙戊辰往濟南至章丘西之新店遇
一婦人可三十餘高髻如宫糚髻上加氊笠錦衣弓鞋
結束為急裝腰劔騎黒衛極神駿婦人神采四射其行
甚駛試問何人停騎漫應曰不知何許人將往何處又
漫應曰去處去頃刻東逝疾若飛隼崔云惜赴郡匆匆
未暇躡其蹤跡或劔俠也從姪鵷因述萊陽王生言順
治初其縣役某解官銀數千兩赴濟南以木夾函之晚
將宿逆旅主人辭焉且言鎮西北不里許有尼菴凡有
行槖者皆往投宿因導之往方入旅店時門外有男子
著紅帩頭狀貌甚獰至尼菴入門有㕔廨三間東向牀
榻備設北為觀音大士殿殿側有小門扃焉叩門久之
有老嫗出應告以故嫗云但宿西廨不妨久之持硃封
鐍山門而入役相戒夜勿寢明燈燭手弓刀伺之三更
大風驟作山門砉然而闢方愕然相顧倏聞呼門聲甚
厲衆急持械以待而廨門已啓視之即紅帩頭人也徒
手握束香擲於地衆皆仆比天曉始甦銀已亡矣急徃
市詢逆旅主人主人曰此人時遊市上無敢誰何者唯
投尼菴客輒無恙今當往愬耳然尼異人吾代往求之
至則嫗出問故曰非為夜失官銀事耶曰然入白頃之
尼出嫗挾蒲團敷坐逆旅主人跪白前事尼笑曰此奴
敢來此弄狡獪罪合死吾當為一決顧嫗入牽一黒衛
出取劔臂之跨衞向南山徑去其行如飛倏忽不見市
人集觀者數百人移時尼徒步手人頭驅衞而返驢背
負木夾函數千金殊無所苦入門呼役曰來視汝木夾
官封如故乎驗之良是擲人頭地上曰視此賊不錯殺
却否衆聚觀果紅帩頭人也衆羅拜謝去比東歸再徃
訪之菴已鐍閉空無人矣尼高髻盛糚衣錦綺行纒羅
襪年十八九好女子也市人云尼三四年前挾嫗俱來
不知何許人常有惡少夜入其室腰斬擲垣外自是無
敢犯者
　　僧三世報
桐城諸生姚東朗有子三保生九嵗忽病三日不食惟
飲水念佛倏變中州之音告其父曰吾前世河南僧也
與道侣某同居吾有三十金彼請貸之不許遂中夜刼
金及度牒而逃又殺吾以滅口吾投君家為君弟字嵩
少彼亦投君家為女今嫁溧陽潘氏者是也彼六七嵗
時吾不忍殺吾年十八陽禄終矣故再投君家為君之
子彼今逺嫁吾不能報又須轉世報之君前世為河南
縣令納彼賄不之究今來君家兩世二十七年衣食之
費與賄足相抵吾往溧陽矣東朗曰寃尚可解乎曰唯
佛力可解語畢而逝乙夘六月事也東朗往花山求見
月律師懺悔師為禮水懺且令以三十金供僧懺罷而
女孕墮胎矣竟無恙前一夕女夢僧登堂而譟身有火
光久之乃去葢師力云
　　兩戴逵
藝文類聚載戴逵皇太子箴廣𢎞明集有戴逵與釋慧
命書此戴逵隋人非梁隐士戴安道(二文梅氏采/入隋文紀)
　　貂參
從祖考功公門生孫中丞(元/化)天啓中自遼東遷登撫考
功從索貂參孫答書云貂不足參也魯矣人𫝊以為笑
　　寗尚寶
汝潁集云寗尚寶中立字爾強萬厯癸未進士家居不
通賔客閴居一室人罕闚其户或覘之但見紙幅積座
側上皆作墨㸃或環之累累如貫珠人曰寗善羯鼓記
柘枝之節耳終莫測也
　　滄溟見夢
施愚山(閏/章)在濟南時為滄溟先生作墓碑文且為立後
奉祀一夕夢三丈夫峨冠朱衣來謁一白髯者南面坐
蒼髯次之末坐者尤竒偉旦日拜墓下則三墓纍纍相
次問其裔孫曰先生祖父三世葬此始悟蒼白髯者先
生之祖父也愚山適將往南山購石見墓道間有石仆
地磨礱如新遂刻已文此事與研北雜志所載嵇侍中
謝趙子昂書廟額事正相類
　　吕鴻臚
吕少卿(祖/望)滄州人順治壬辰進士康熙乙巳冬病亟夢
天帝召為東嶽之神力辭不獲因訂後期遂引疾歸里
舟過張家灣忽沐浴更衣端坐曰時日近吾將去矣遂
瞑舟中人隐隐見空中鼓吹騶從甚盛云
　　羅池碑
栁州羅池廟碑荔子丹兮蕉黃一石尚存相𫝊為蘇文
忠公書估客過栁江者搨一紙即無風波之虞亂後失
去雜入築城塼石中毎當築處城輒圯有司知其異物
色出之今置廟中南禮部鼎甫(廷/鉉)嘗理栁州為予言
　　祁侍郎
明金壇祁西巖侍郎(逢/吉)少為諸生有名嘗館某氏適鄉
試東家之子已通闗節於主司臨期忽病以與祁素厚
善告之比入塲立就七作喜甚自謂必售及將謄寫手
忽反背不能握筆遂納卷太息而出自謂不復有科
第之望矣下科竟中第官至户侍
　　西洋畫
西洋所製玻瓈等器多竒巧曽見其所畫人物視之初
不辨頭目手足以鏡照之即眉目宛然姣好鏡鋭而長
如卓筆之形又畫樓臺宫室張圖壁上從十步外視之
重門洞開層級可數潭潭如王宫第宅廹視之但縱横
數十百畫如碁局而已
　　陳丈人
陳丈人居彞陵沙地坡順治初年百有四嵗步履視聴
不衰逺安知縣周恵隆延之詢其所得曰知事遲囘頭
早耳予之錢帛弗受
　　起汕乂繫
彞陵風俗漁人春則起汕秋則丫繫毎三月初八十八
廿八三日相率扣拍令聲振水面連歌徹昏曉必悲愴
慷慨乃獲多魚惟三遊洞以下十二碚以上數十里内
為然謂之起汕八月九日捕取鱘鰉先布網而後用乂
自釘頭鎮以往地皆曰繫或曰枋有金釵繫丫髻繫等
名謂之丫繫亦如吳淞之起叢也
　　白牡丹
高淳縣花山有白牡丹嵗開數枝種非人力亦無恒所
有折者輒得疾施侍讀愚山(閏/章)詩云空山石纍纍獨立
天風吹攀條莫敢折含芳貽阿誰
　　九尾觥
泰興季御史家有古玉觥質如截肪中作盤螭螭有九
尾作柄處螭首如血正赤觥底有竅與尾通九尾皆虛
空宛轉相屬注酒皆滿人以為鬼工
　　月中女子
德州趙進士仲啓(其/星)嘗月夜露坐仰見一女子妝飾甚
麗如乘鸞鶴一人持宫扇衞之逡廵入月而没此與予
前所記二事相類羿妻之事信有之矣
　　黄天應
康熙十五年南海民黄天應年十四惟瞽母在堂從兄
天㑹者亡頼也欲併其産紿天應同往伐竹椎殺之而
瘞其尸既數月矣其母思子日夜泣忽夜半有叩門者
告之曰爾子某月日為天㑹擊殺瘞某處明日可往發
之開户則閴無人跡如其言果得尸告之官寘天㑹於
法
　　李坤
蔡琠字玉汝閩人以明經仕為粤東令罷官不歸流寓
山寺一日於市肆獨飲忽有道人虬髯偉幹顧盼甚異
蔡揖之坐詢其姓名曰秦人李坤居華山數十年矣因
延至寺寓見蔡案上有周易曰頗讀此乎蔡曰然試舉
一卦蔡為述其師説曰全未全未蔡因拜求其學曰可
齋戒拜天四十九日拜老夫亦如之然後可教如其言
乃為剖晰河洛精義皆出程朱之外蔡因旁及天文樂
律竒門太乙六壬諸術曰此皆易之一端耳出一小篋
隨所問刺取諸家之書為蔡指示書凡㡬百卷皆出篋
中篋才方寸而書不窮竟不能測也留止五年盡得其
奥將别去語蔡曰此後二十年癸丑嵗汝必遊京師是
嵗十二月二十日即當扃門户百日不見一人否恐不
免慎之慎之更㡬載某嵗某日與汝相見房山康熙十
二年癸丑蔡客京師如其所戒是時果有妖人楊起龍
之變都門戒嚴多所刑戮至二三月始定又二年乙夘
某月日忽有童子叩門云師在房山相待蔡疾馳往道
人獨坐樹下與語移晷别去云將歸華山舊居蔡以易
卜垂簾都門同年子吳天章(雯/)與之遊云學易者率莫
測其藴也薛廷尉大武(奮/生)云坤字果成
　　騾生子
釋典有三必死謂人抱病竹結實騾懷胎然康熙某年
旗下人家有騾生子竟無恙
　
　
　
　池北偶談卷二十六
