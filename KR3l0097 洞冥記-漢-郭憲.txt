#+TITLE: 洞冥記-漢-郭憲
#+DATE: 2016-06-11 12:24:20
#+SOURCE: github.com/kanripo/KR3l0097 master ec0a78f5                
欽定四庫全書　　　　　子部十二
　洞冥記　　　　　　　　小説家𩔖二(異聞之屬/)
　　提要
　　　　(臣/)等謹案洞冥記四卷舊本題後漢郭憲撰
　　　　憲字子横汝南宋人官至光禄勲事迹具後
　　　　漢書方術傳是書隋志止一卷唐志始作四
　　　　卷文獻通考又有拾遺一卷晁公武讀書志
　　　　引憲自序謂漢武明雋特異之主東方朔因
　　　　滑稽浮誕以匡諌洞心於道教使冥跡之奧
　　　　昭然顯著故曰洞冥陳振孫書録解題云其
　　　　别録又於御覽中抄出則四卷亦非全書别
　　　　録當即拾遺也今憲序與拾遺俱已佚惟存
　　　　此四巻核以諸書所引皆相符合盖猶舊本
　　　　考范史載憲初以不臣王莽至焚其所賜之
　　　　衣逃匿海濵後以直諌忤光武帝時有闗東
　　　　觥觥郭子横之語盖亦剛正忠直之士范史
　　　　徒以世傳噀酒救火一事遂抑居方術之中
　　　　其事與欒巴相同或有或無已不可定至於
　　　　此書所載尤皆俶詭之談似未必真出憲手
　　　　又詞采縟艶亦迥異東京或六朝文士依託
　　　　為之歟然所言影娥池事唐上官儀用以入
　　　　詩時稱博洽後來詞賦引用尤多盖以字句
　　　　妍華足供采摭過而存之亦未嘗無禆於詞
　　　　翰也乾隆四十二年五月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　洞冥記卷一
　　　　　　　　　　　　　漢　郭憲　撰
漢武帝未誕之時景帝夢一赤彘從雲中直下入崇芳
閣帝覺而坐於閣上果見赤氣如烟霧來蔽户牖望上
有丹霞蓊鬱而起乃改崇芳閣為猗蘭殿後王夫人誕
武帝於此殿有青雀羣飛於霸城門乃改為青雀門乃
更修飾刻木為綺橑雀去因名青綺門
東方朔字曼倩父張夷字少平妻田氏女夷年二百歳
顔如童子朔生三日而田氏死時景帝三年也隣母拾
而養之年三歳天下秘䜟一覧闇誦於口常指撝天下
空中獨語鄰母忽失朔累月方歸母笞之後復去經年
乃歸母忽見大驚曰汝行經年一歸何以慰我耶朔曰
兒至紫泥海有紫水汚衣仍過虞淵湔浣朝發中返何
云經年乎母問之汝悉是何處行朔曰兒湔衣竟暫息
都崇堂王公飴之以丹霞漿兒食之太飽悶㡬死乃飲
𤣥天黄露半合即醒既而還路遇一蒼虎息於路傍兒
騎虎還打捶過痛虎囓兒脚傷母悲嗟乃裂青布裳裹
之朔復去家萬里見一枯樹脱布挂於樹布化為龍因
名其地為布龍澤朔以元封中遊濛鴻之澤忽見王母
采桑於白海之濵俄有黄翁指阿母以告朔曰昔為吾
妻託形為太白之精今汝此星精也吾却食吞氣已九
千餘歳目中瞳子色皆青光能見幽𨼆之物三千歳一
反骨洗髓二千歳一刻骨伐毛自吾生已三洗髓五伐
毛矣
建元二年帝起騰光臺以望四逺於臺上撞碧玊之鐘
掛懸黎之磬吹霜條之篪唱來雲依日之曲方朔再拜
於帝前曰臣東遊萬林之野獲九色鳳雛涔源丹瀨之
水赤色西過洞壑得滄淵虬子静海遊珠洞壑在虞淵
西虬泉池在五柞宫北中有追雲舟起風舟侍仙舟含
烟舟或以沙棠為枻檝或以木蘭文柘為櫓棹又起五
層臺於月下
釣影山去昭河三萬里有雲氣望之如山影丹藿生於
影中葉浮水上有紫河萬里深十丈中有寒荷霜下方
香盛有降靈壇養靈池分光殿五間奔雷室七間望蟾
閣十二丈上有金鍾廣四尺元封中有祇國獻此鏡照
見魑魅不獲𨼆形
都夷香如棗核食一片則歴月不饑以粒如粟米許投
水中俄而滿大盂也
甘泉宫南昆明池中有靈波殿七間皆以桂為柱風來
自香帝既躭於靈怪常得丹豹之髓白鳳之膏磨青錫
為屑以蘇油和之照於神壇夜暴雨光不滅有霜蛾如
蜂赴火侍者舉麟鬚拂拂之
元光中帝起夀靈壇壇上列植垂龍之木似青梧髙十
丈有朱露色如丹汁灑其葉地皆成珠其枝似龍之倒
垂亦曰珍枝樹此壇髙八丈帝使董謁乗雲霞之輦以
昇壇至夜三更聞野鷄鳴忽如曙西王母駕𤣥鸞歌春
歸樂謁乃聞王母歌聲而不見其形歌聲遶梁三帀乃
止壇傍草樹枝葉或翻或動歌之感也四靣列種軟棗
條如青桂風至自拂堦上遊塵
董謁字仲𤣥武都郁邑人也少好學嘗逰山澤負挾圖
書患其繁重家貧拾樹葉以代書簡言其易巻懐也編
荆為床聚鳥獸毛以寢其上
波祗國亦名波弋國獻神精香草亦名荃蘼一名春蕪
一根百條其間如竹節柔軟其皮如絲可為布所謂春
蕪布亦名香荃布堅宻如紈氷也握一片滿室皆香婦
人𢃄之彌月芬馥
翕韓國獻飛骸獸狀如鹿青色以寒青之絲為繩繫之
及死帝惜之而不瘞掛於苑門皮毛皆爛朽惟骨色猶
青時人咸知其神異更以繩繫其足往視之惟見所繫
處存而頭尾及骨皆飛去
旦露池西有靈池方四百步有連錢荇浮根菱倒枝藻
連錢荇荇如錢文浮根菱根出水上葉沉波下實細薄
皮甘香葉半青半白霜降彌美因名青氷菱也倒枝藻
者枝横倒水中長九尺餘如結網有野鴨秋鳬及鷗鷖
來翔水上入此草中皆不得出如繒網也亦名水網藻
中有轉羽舫凌龍舫凌波舫帝嘗遊宴於此
　
　
　
　
　
　
　
　
　
　
　
　
　洞㝠記巻一
欽定四庫全書
　洞冥記巻二
　　　　　　　　　　　　　漢　郭憲　撰
元鼎元年起招仙閣於甘泉宫西編翠羽麟毫為簾青
瑠璃為扇懸黎火齊為床其上懸浮金輕玊之磬浮金
者色如金自浮於水上輕玊者其質貞明而輕有霞光
繡有藻龍繡有連烟繡有走龍錦有雲鳳錦翻鴻錦閣
上燒荃蘼香屑燒粟許其氣三月不絶進􁮱嵻細棗出
􁮱嵻山山臨碧海上萬年一實如今之軟棗咋之有膏
膏可燃燈西王母握以獻帝燃芳苡燈光色紫有白鳳
黑龍馵足來戲於閣邊有青鳥赤頭道路而下以迎神
女神女留玊釵以贈帝帝以賜趙婕妤至昭帝元鳳中
宫人猶見此釵黄諃欲之明日示之既發匣有白燕飛
昇天後宫人學作此釵因名玉燕釵言吉祥也
元鼎五年郅支國貢馬肝石百斤常以水銀養之内玊
櫃中金泥封其上國人長四尺惟餌此石而已半青半
白如今之馬肝舂碎以和九轉之丹服之彌年不饑渴
也以之拂髪白者皆黑帝坐羣臣於甘泉殿有髪白者
以石拂之應手皆黑是時公卿語曰不用作方伯惟須
馬肝石此石酷烈不和丹砂不可近髮
帝寢靈莊殿召東方朔於青綺忩不隔綈紈重幕問朔曰
漢承庚運火徳以何精瑞為祥應朔跪而對曰臣嘗過呉
明之墟是長安東過扶桑七萬里有及雲山山頂有井雲
起井中若土徳王黄雲出火徳王赤雲出水徳王黑雲出
金徳王白雲出木徳王青雲出此皆應瑞徳也帝曰善
元封中起方山像招諸靈異召東方朔言其秘奥乃燒
天下異香有沉光香精祇香明庭香金磾香塗魂香外
國所貢青樝之燈青樝木有膏如淳漆削置器中以蠟
和之塗布燃照數里
起神明臺上有九天道金床𧰼席琥珀鎮雜玊為簟帝
坐良乆設甜水之氷以備沐濯酌瑤琨碧酒炮青豹之
脯果則有塗隂紫梨琳國碧李仙衆與食之
吠勒國貢文犀四頭狀如水兕角表有光因名明犀置
暗中有光影亦曰影犀織以為簟如錦綺之文此國去
長安九千里在日南人長七尺被髪至踵乗犀𧰼之車
乗𧰼入海底取寶宿於鮫人之舍得淚珠則鮫所泣之
珠也亦曰泣珠
甜水去虞淵八十里有甜溪水味如蜜東方朔遊此水得
數斛以獻帝投水於井井水常甜而寒洗沐則肌理柔滑
瑤琨去玊門九萬里有碧草如麥割之以釀酒則味如
醇酎飲一合三旬不醒但飲甜谿水隨飲而醒
塗山之背梨大如升或云斗紫色千年一花亦曰紫輕
梨
琳國去長安九千里生玊葉李色如碧玊數十年一熟
味酸昔韓終常餌此李因名韓終李
元封三年大秦國貢花蹄牛其色駮髙六尺尾環遶其
身角端有肉蹄如蓮花善走多力帝使輦銅石以起望
仙宫跡在石上皆如花形故陽關之外花牛津時得異
石長十丈髙三丈立於望仙宫因名龍鍾石武帝末此
石自陷入地惟尾出土上今人謂龍尾墩也
帝好微行於長安城西夜見一螭遊於路董謁曰昔桀
媚末喜於膝上以金簮貫玊螭腹為戲今螭腹餘金簪
穿痕得此非耶曰白龍魚麟網者食之帝曰試我也
元封四年脩彌國獻駮騾髙十尺毛色赤斑皆有日月
之𧰼帝以金埏為鏁絆以寶器盛芻以飼之
元封五年勒畢國貢細鳥以方尺之玊籠盛數百頭形
如大蠅狀似鸚鵡聲聞數里之間如黄鵠之音也國人
常以此鳥候時亦名曰候日蟲帝置之於宫内旬日而
飛盡帝惜求之不復得明年見細鳥集帷幕或入衣袖
因名蟬宫内嬪妃皆悦之有鳥集其衣者輙蒙愛幸
至武帝末稍稍自死人猶愛其皮服其皮者多為丈夫
所媚
勒畢國人長三寸有翼善言語戱笑因名善語國常羣
飛往日下自曝身熱乃歸飲丹露為漿丹露者日初出
有露汁如珠也
大初二年東方朔從西那汗國歸得聲風木十枝獻帝
長九尺大如指此木臨因桓之水則禹貢所謂因桓是
也其源出甜波樹上有紫燕黄鵠集其間實如油麻風
吹枝如玊聲因以為名帝以枝遍賜羣臣臣有㓙者枝
則汗臣有死者枝則折昔老耼在於周世年七百歳枝
竟未汗偓佺生於堯時年三千歳枝竟未一折帝乃以
枝問朔朔曰臣已見此枝三過枯死而復生豈汗折而
已哉里語曰年未半枝不汗此木五千年一汗萬歳不
枯
太初三年起甘泉望風臺臺上得白珠如花一枝帝以
錦盖覆之如照月矣因名照月珠以賜董偃盛以琉璃
之筐
太初四年東方朔從支提國來國人長三丈二尺三手
三足各三指多力善走國内小山能移之有澗泉飲能
盡結海苔為衣其戲笑取犀𧰼相投擲為樂
東方朔逰吉雲之地得神馬一疋髙九尺帝問朔是何
獸也朔曰昔西王母乗靈光輦以適東王公之舍税此
馬遊於芝田乃食芝田之草東王公怒弃馬于清津天
岸臣至王公之壇因騎馬返繞日三帀然入漢關關猶
未掩臣於馬上睡不覺而至帝曰其名云何對曰因疾
為名步景朔當乗之時如駑蹇之驢耳東方朔曰臣有
吉雲草十種種於九景山東二千歳一花明年應生臣
走請刈之得以秣馬馬終不饑也朔曰臣至東極過吉
雲之澤多生此草移於九景之山全不如吉雲之地帝
曰何謂吉雲朔曰其國俗之雲氣占吉㓙若樂事則滿
室雲起五色照人著於草樹皆成五色露珠甚甘帝曰
吉雲露可得乎朔乃東走至夕而返得𤣥露青露盛青
琉璃各受五合跪以獻帝遍賜羣臣羣臣得嘗者老者
皆少疾者皆愈凡五官嘗露董謁李克孟岐郭瓊黄安
也
李克馮翊人也自言三百歳荷草畚負五岳真圖而至
帝禮待之亦號負圖先生也
孟岐河清之逸人也年可七百歳語及周初事了然如
目前岐侍周公昇壇上岐以手摩成王足周公以玊笏
與之岐嘗寶執毎以衣袂拂拭笏厚七分今鋭斷恒切
桂葉食之聞帝好仙披草盖而來謁帝焉
郭瓊東郡人也形貌醜劣而意度過人曽宿人家輙乞
薪自照讀書晝眠眼不閉行地無迹帝聞其異徴焉
黄安代郡人也為代郡卒自云卑猥不獲處人間執鞭
懐荆而讀書畫地以記數日乆地成池矣時人謂黄安
年可八十餘視如童子常服朱砂舉體皆赤冬不着裘
坐一神龜廣二尺人問子坐此龜㡬年矣對曰昔伏羲
始造網罟獲此龜以授吾吾坐龜背已平矣此蟲畏日
月之光二千歳即一出頭吾坐此龜已見五出頭矣行
即負龜以趨世人謂黄安萬歳矣
　
　洞冥記巻二
欽定四庫全書
　洞冥記卷三
　　　　　　　　　　　　　漢　郭憲　撰
天漢二年帝昇蒼龍閣思仙術召諸方士言逺國遐方
之事惟東方朔下席操筆跪而進帝曰大夫為朕言乎
朔曰臣逰北極至種火之山日月所不照有青龍銜燭
火以照山之四極亦有園圃池苑皆植異木異草有明
莖草夜如金燈折枝為炬照見鬼物之形仙人寗封常
服此草於夜暝時轉見腹光通外亦名洞冥草帝令剉
此草為泥以塗雲明之館夜坐此館不加燈燭亦名照
魅草以藉足履水不沉
有夢草似蒲色紅晝縮入地夜則出亦名懐夢懐其葉
則知夢之吉㓙立騐也帝思李夫人之容不可得朔乃
獻一枝帝懐之夜果夢夫人因改曰懐夢草
有鳳葵草色丹葉長四寸味甘乆食令人身輕肌滑赤
松子餌之三歳乗黄蛇入水得黄珠一枚色如真金或
言是黄蛇之卵故名蛇珠亦名銷疾珠語曰寧失千里
駒不失黄蛇珠
有五味草初生味甘花時味酸食之使人不眠名曰却
睡草末多國獻此草此國人長四寸織麟毛為布以文
石為床人形雖小而室宇崇曠織鳳毛錦以錦為帷幕
也
鳥哀國有龍爪薤長九尺色如玊煎之有膏以和紫桂
為丸服一粒千歳不饑故語曰薤和膏身生毛
有掌中芥葉如松子取其子置掌中吹之而生一吹長
一尺至三尺而止然後可移於地上若不經掌中吹者
刖不生也食之能空中孤立足不躡地亦名躡空草
帝常見彗星東方朔折指星之木以授帝帝以木指彗
星星㝷則没也星出之夜野獸皆鳴别説謂之獸鳴星
有紫柰大如斗甜如蜜核紫花青研之有汁如漆可染
衣其汁着衣不可湔浣亦名闇衣柰
有龍肝瓜長一尺花紅葉素生於氷谷所謂氷谷素葉
之瓜仙人瑕丘仲採藥得此瓜食之千歳不渴瓜上恒
如霜雪刮嘗如蜜滓及帝封泰山從者皆賜氷谷素葉
之瓜帝解鳴鴻之刀以賜朔刀長三尺朔曰此刀黄帝
采首山之銅鑄之雄已飛去雌者猶存帝臨崩舉刀以
示朔恐人得此刀欲銷之刀以手中化為鵲赤色飛去
雲中
有鵲銜火於清溪之上鵲化成龍
西域獻火龍髙七尺映日㸔之光如聚炬火有童子遙
見有黄鵠白首鼓翅於帝前即方朔着黄綾單衣頭已
斑白漢朝皆異其神化而不測其年矣
善苑國嘗貢一蠏長九尺有百足四螯因名百足蠏煮
其殻勝於黄膠亦謂之螯膠勝于鳳喙之膠也
帝常夕望東邊有青雲起俄而見䨇白鵠集臺之上倐
忽變為二神女舞於臺握鳳管之簫撫落霞之琴歌青
吳春波之曲帝舒闇海𤣥落之席散明天發日之香香
出胥池寒國地有發日樹言日從雲出雲來掩日風吹
樹枝拂雲開日光也亦名開日樹樹有汁滴如松脂也
有𤣥都翠水水中有菱碧色狀如雞飛亦名翔雞菱仙
人鳬伯子常遊翠水之涯采菱而食之令骨輕兼身生
毛羽也
有逺飛雞夕則還依人曉則絶飛四海朝往夕還常銜
桂枝之實歸於南山或落地而生髙七八尺衆仙奇愛
之剉以釀酒名曰桂醪嘗一滴舉體如金色陸通嘗餌
黄桂之酒祝雞公善養雞得逺飛雞之卵伏之名曰翻
明雞如鵠大色紫有翼翼下有目亦曰目羽雞
帝於望鵠臺西起俯月臺臺下穿池廣千尺登臺以眺
月影入池中使仙人乗舟弄月影因名影娥池亦曰眺
蟾臺酌雲􁁉酒􁁉以𤣥草黑蕨金蒲甜蓼果以青櫻龍
瓜白芋紫莖寒蕨地花氣葛此葛于地下生花入地十
丈乃得此葛其根倒出亦名金虎鬚草因名紫鬚葛也
影娥池中有逰月船觸月船鴻毛船逺見船載數百人
或以青桂之枝為櫂或以木蘭之心為檝練實之竹為
篙紉石脉之為繩䌫也石脉出晡東國細如絲可縋萬
斤生石裏破石而後得此脉縈緒如麻紵也名曰石麻
亦可為布也
影娥池中有鼊龜望其羣出岸上如連璧弄於沙岸也
故語曰夜未央待龜黄
影娥池北作鳴禽之苑有生金樹破之皮間有屑如金
而色青亦名青金樹
有司夜雞隨鼓節而鳴不息從夜至曉一更為一聲五
五為五聲亦曰五時雞
有喜日鵝至日出時銜翅而舞又名曰舞日鵞
有升渠鴨赤色每止於芙蕖上不食五穀惟𠯗葉上垂
露因名垂露鴨一名丹毛鳬
有女香樹細枝葉婦人𢃄之香終年不减
　
　
　洞冥記卷三
欽定四庫全書
　洞冥記巻四
　　　　　　　　　　　　　漢　郭憲　撰
武帝末年彌好仙術與東方朔狎暱帝曰朕所好甚者
不老其可得乎朔曰臣能使少者不老帝曰服何藥耶
朔曰東北有地日之草西南有春生之魚帝曰何以知
之朔曰三足烏數下地食此草羲和欲馭以手揜烏目
不聽下也長其食此草盖鳥獸食此草則美悶不能動
矣帝曰子何以知乎朔曰臣小時掘井陷落地下數十
年無所託寄有人引臣欲往此草中隔紅泉不得渡其
人以一隻屐與臣臣泛紅泉得至此草之處臣采而食
之其國人皆織珠玊為業邀臣入雲煓之幕設𤣥珉雕
枕刻黑玊銅鏤為日月雲雷之狀亦曰縷雲枕又薦蛟
毫之白褥以蛟毫織為褥也此毫柔而冷常以夏日舒
之因名柔毫褥又有水藻之屏臣舉手拭之恐水流濕
其席乃其光也
帝所幸宫人名麗娟年十四玊膚柔軟吹氣勝蘭不欲
衣纓拂之恐體痕也每歌李延年和之於芝生殿唱迴
風之曲庭中花皆翻落置麗娟於明離之帳恐塵垢汚
其體也帝常以衣𢃄縛麗娟之袂閉於重幕之中恐隨
風而去也麗娟以琥珀為佩置衣裾裏不使人知乃言
骨節自鳴相與為神怪也
有丹蝦長十丈鬚長八尺有兩翅其鼻如鋸載紫桂之
林以鬚纒身急流以為栖息之處馬丹嘗折蝦鬚為杖
後弃杖而飛鬚化為丹亦在海傍
帝昇望月臺時暝望南端有三青鴨羣飛俄而止於臺
上帝悦之至夕鴨宿於臺端日色已暗帝求海肺之膏
以為燈焉取靈􁀙布為纒火光甚微而光色無幽不入
青鴨化為三小童皆着青􁀙文繻各握鯨文大錢五枚
置帝几前身止影動因名輕影錢
元封三年數過國獻能言龜一頭長一尺二寸盛以青
玊匣廣一尺九寸匣上豁一孔以通氣東方朔曰惟承
桂露以飲之置於通風之臺上欲往卜命朔而問焉言
無不中
惟有一女人愛悦於帝名曰巨靈帝傍有青珉唾壺巨
靈乍出入其中或戲笑帝前東方朔望見巨靈乃目之
巨靈因而飛去望見化成青雀因其飛去帝乃起青雀
臺時見青雀來則不見巨靈也
　
　
　
　
　
　
　
　
　
　洞冥記卷四
