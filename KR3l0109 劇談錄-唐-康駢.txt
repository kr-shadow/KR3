#+TITLE: 劇談錄-唐-康駢
#+DATE: 2016-06-11 12:24:20
#+SOURCE: github.com/kanripo/KR3l0109 master 589e26d9                
欽定四庫全書　　　　　子部十二
　劇談錄　　　　　　　　小說家𩔖(異聞之屬/)
　　提要
　　　　(臣/)等謹案劇談録三卷唐康駢撰王定保
　　　　摭言作唐駢葢傳寫之訛故也唐書藝文
　　　　志作康軿以其字駕言證之二字義皆相合
　　　　未詳孰是然諸書引之皆作駢疑亦唐志誤
　　　　也駢池陽人乾符四年登進士第官至崇文
　　　　館校書即是書成於乾寕二年皆記天寳以
　　　　來𤨏事亦間以議論附之凡四十條今以太
　　　　平廣記勘之一一相合非當時全部収入即
　　　　後人從廣記抄合也此本末有臨安府陳道
　　　　人書籍舗刋行字葢猶影抄宋本如潘將軍
　　　　一條注中疑為潘鶻硉字今本劍俠傳從廣
　　　　記剽掇此條訛為潘鶴碎遂不可觧知此本
　　　　為善矣其中載元微之年老擢第執贄謁
　　　李賀一條古夫于亭雜録辨之曰案元擢第
　　　既非遲暮于賀亦稱前輩詎容執䞇造門反
　　　邅輕薄小説之不根如此其論最當然稗官
　　　所述半出傳聞真偽互陳其風自古未可全
　　　以為據亦未可全以為誣在讀者考證其得
　　　失耳不以是廢此一家也乾隆四十一年十
　　　月恭校上
　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　總　校　官(臣/)陸　費　墀
欽定四庫全書卷　　　　子部十二
　劇談錄目錄　　　　　　小説家𩔖二(異聞之屬/)
　　卷上
　　　宣宗夜召翰林學士
　　　劉平見安祿山魑魅
　　　王鮪活崔相公歌妓
　　　御史灘
　　　渾令公李西平爇朱泚雲梯
　　　潘將軍失珠
　　　李鄴侯救竇庭芝
　　　續坤蹶馬
　　　龍待詔相笏
　　　孟才人善歌
　　　袁相雪換金縣令
　　　郭鄩見窮鬼
　　　裴晉公天津橋遇老人
　　　狄惟謙請雨
　　　王侍中題詩
　　　道流相夏侯譙公
　　　華山龍移湫
　　　田膨郎偷玉枕
　　　洛中大水
　　　李朱崖知白令公
　　卷下
　　　劉相國宅
　　　李相國宅
　　　慈恩寺牡丹
　　　管萬敵遇壯士
　　　張季宏逢惡新婦
　　　玉蘂院眞人降
　　　宰相布施
　　　崔道樞食井魚
　　　洛中豪士
　　　鳳翔府舉兵討賊
　　　老君廟畫
　　　白傅乗舟
　　　嚴史君遇終南山𨼆者
　　　韋顓梟鳴
　　　命相日雨雹
　　　李生見神物遺酒
　　　説方士
　　　廣謫仙怨詞
　　　含元殿
　　　曲江
　　　眞身
　　　元相國謁李賀
欽定四庫全書
　劇談錄卷上　　　　　　　唐　康駢　撰
　　宣宗夜召翰林學士
宣宗皇帝聖政欽明光宅天下常欲刑清俗富有宵衣
旰食之懐仄席竚賢每如不及令狐相國自吳興郡守
授司􁆇郎中未居内署初與學士候對便以為有宰輔
之才一夕於禁林寓直忽有中使來召行百餘歩至于
便殿遣内人秉燭候之引於御榻之前上自宣令坐問
卿來從江表見彼中甿庶安否廉察郡守字人求瘼之
道如何朕常思四海之大九州之廣雖明君不能自理
常須良弼賢佐邇來竊窺朝廷皆未覩其忠赤相國降
堦俯伏曰聖意如此微臣便合得罪上曰卿纔為翰林
學士所職者朕之絲綸向來之言本不相及既而復宣
令坐俾御以玉杯斟酒賜之有小案置於御牀案上有
書兩卷指謂相國曰朕聽政之暇未嘗不披尋史籍此
讀者先朝所述金鏡一卷則尚書大禹謨復問卿曾讀
金鏡否對曰文皇帝所著之書有理國理身之要披閲
誦諷不離於口上曰卿試舉其要相國跪於御前抗聲
而誦至亂未嘗不任不肖理未嘗不任忠賢任忠賢則
享天下之福任不肖則受天下之禍上止之曰朕每讀
至此未嘗不三復後已書又云任賢勿貳去邪勿疑是
則欲致昇平當用此言為首相公抃舞而稱曰先臣父
每言金鏡垂裕可為萬古格言自非聰明文思無以探
其壼奥况堯舜禹湯之道在典謨訓誥之間陛下不以
黄屋為尊每觀之於夙夜將欲擇賢舉善使庶績咸熈
如此則功冠百王事超三五矣上曰曩者仰卿材器今
日覩卿詞學臨軒竚立乆之謂中使曰持燭送學士歸
院及還禁林夜漏將半咸以近臣恩澤殆無其比繇是
注意益深居嵗餘遂為宰相自郡守至於台鉉首尾纔
經二載嘗自郊壇廻渭南尉趙嘏上詩云鶚在卿雲氷
在壺代天材業奉訏謨榮同伊陟傅朱户秀比王商入
畫圖昨夜星辰廻劔履前年風月滿江湖不知機務時
多暇猶許詩家屬和無
議曰凡懐才抱器有時而通非得茍容雖遇不顯向使
明主有任賢之意近臣無專對之能徒彰妄進之譏方
病退慙之説殊恩厚渥豈及於身是以君子勵志飭躬
以遭逢之運良有㫖哉
　　劉平見安祿山魑魅
咸通中有五經博士盧斚得神仙保養之道自言生於
隋代宿德朝士皆云見於童幼舉世信奉之不窮年壽
云安史之亂隱於終南山中其後或出或處先是令狐
相公諭以柱下漆園之事稍從宦於京師常話與處士
劉平執友修道平天寳中居於齊魯間尤善吐納之術
能夜中視物不假燈燭安祿山在范陽厚幣致於門下
平見祿山左右常有鬼物數十殊形詭狀持鑪執葢以
為導從平心異之謂祿山必為人傑及祿山朝覲與平
俱至輦下行至華隂縣值葉天師投龍於西嶽平見二
青衣童子乘虚而至所衛祿山魑魅皆棄鑪投葢狼狽
而行平因知祿山為邪物所輔必不以正道克終及祿
山却歸范陽遂逃入華山而𨼆
　　王鮪活崔相公歌妓
鳳翔少尹王鮪(侍郎凝/之叔也)年十四五與兒童戲於果園竹
林下見二枯首為糞壤所沒乃令小僕擇淨地瘞之祭
以酒饌其後數夕陰晦忽聞牕外􁁉窣有聲良久問之
云某等受郎君深恩免在蕪穢未知所酬耶願以驅策
邇來凡有吉凶先兆肹蠁必來潜報如此數年遂與靈
物通徹崔相國珙為度支使雅知於鮪一夕留飲家釀
酒酣稍歡云有小妓善歌得於親友因令左右召之良
久不至相國俄而自歸内見理粧纔罷忽病心痛請飲
湯而出相國怪而問之云適見一人著短後緋袍控馬
而去語未畢家僕遽報中惡救之不及矣相國悲惋不
已鮪密言有一事或可救之然須得白牛頭及酒一斛
因召左右試令求覓有度支所由幹事者徑詣東市肉
行以善價取之將牛頭而至鮪令扶策歌者置於淨室
榻前以土盆盛酒横板用安牛頭設席焚香密封其户
且戒曰專伺之曉鼓一動聞牛吼當急開户可以活矣
鮪既去久而無聲禁鼓忽鳴果聞牛吼開户視之歌者
微喘盆中斛酒悉乾牛目怒出於外數日之後方述前
事云其夕治粧既畢有人促召出門乗馬而行約數里
見有室宇華麗其間列筵張樂四座皆朱紫少年見歌
者至大喜致於女妓中歡笑方洽忽聞人大呌聲震庭
廡坐中皆失色相視妓樂俱罷俄見牛頭人長丈餘執
㦸徑趨而入無不狼狽而走唯歌者在焉牛頭者引於
堦前背負而出纔數十歩忽覺卧於室内邇後相國詢
其由鮪終不言盡其事
　　御史灘
河南府伊闕縣前臨大溪每僚佐有入臺者即水中先
有小灘漲出石礫金沙澄澈可愛牛相國為縣尉一旦
忽報灘出翌日窣邑者與同僚列筵于亭上觀之因召
耆宿詢其事有老吏云此必分司御史非西臺之命若
是西臺灘上當有䨇鸂䳵立前後居人以此為則相國
潜揣縣僚無出於已因舉杯祝曰既能有灘何惜一雙
鸂䳵宴未終俄有飛下不旬日拜西臺監察御史
　　渾令公李西平爇朱泚雲梯
朱泚之亂德宗皇帝車駕出幸奉天是時㳂邊藩鎮皆
已舉兵扈蹕泚自率兇渠直至城下有西明寺僧陷在
賊中性甚機巧敎泚造攻城雲梯其髙九十餘尺上施
板屋樓櫓可以下瞰城中渾中令李司徒奏曰賊鋒既
盛雲梯又壯若縱之誠恐不能禦及其尚逺請以鋭兵
挫之遂率王師五千列陣而出于時束蘊居後約戰酣
而燎風勢不便火不能舉二公酹酒抗詞拜空而祝天
道助順至聖感神泚賊包藏禍心竊弄凶器敢以狂孽
來犯乗輿今擁衆脅君將逼城壘瑊等誓輸忠節志殄
妖氛若社稷再興威靈未冺當使雲梯就爇逆黨氷銷
於是詞情慷慨人百其勇俄而風勢遽廻鼔譟而進火
烈飈駭煙埃漲天梯燼卒奔賊遂退衂徳宗皇帝御樓
以觀中外咸稱萬歲及尅復京國二公勲績為首寵錫
茅土銘鏤鐘鼎匡扶社稷終始一致其後李司徒有子
四人皆分部節制忠烈榮耀于今藹然
　　李司徒嘗於左廣効職久未遷昇聞桑道茂善相
　　人賫絹壹匹凌晨而往時道茂傾信者甚衆造謁
　　多不見之聞李公在門親自迎接施設肴醴情意
　　甚專既而問之謂曰他日建立勲庸貴盛無比或
　　事權在手當以性命為托李公莫測其由但慙唯
　　而已請廻所貺縑換李公所著汗衫子仍請於襟
　　上書名云他日見此相憶及泚之叛道茂䧟在賊
　　庭既尅復京師從亂者悉皆就戮李公受命斬决
　　道茂將就刑請致分雪之詞遂以汗衫為請李公
　　奏以非罪遂令原之
　　潘將軍失珠
京國豪士潘將軍住光德坊(忘其名時人呼/為潘鶻硉也)本居襄漢
間常乗舟射利因泊江壖有僧乞食留之數日盡心檀
施僧謂潘曰觀爾形質器度與衆賈不同至於妻孥已
來皆享巨福因以玉念珠一穿留贈云寳之不但通財
他後亦有官祿既而遷貿數年藏鏹巨萬遂均陶朱其
後職居左廣列第京師常寳念珠貯之以繡囊玉合置
之於道塲内每月朔則出而拜之一旦開合啓囊已亡
失珠矣然而緘封若舊他物亦無所失於是奪魄䘮精
以為其家將破之兆有主藏者嘗識京兆府停解所由
王超年且八十已來因密話其事超曰異哉此非攘竊
之盜也其試為尋之未知果得否超他日因過勝業坊
北街時春雨新霽有三鬟女子年可十七八衣裝藍縷
穿木屐立於道側槐樹下值軍中少年蹴踘接而送之
直髙數丈於是觀者漸衆超獨異焉及罷隨之而行止
於勝業坊北門短曲有母同居葢以紉針為業超異時
因以他事熟之遂為甥舅然居室甚貧與母同臥土榻
煙爨不動者往往經于累日設肴羞時有水陸珍異吳
中初進洞庭橘子恩賜宰臣外京輦未有此物密以一
枚贈超云有人從内中出而稟性剛決超意甚疑之如
此往來周歲矣超一旦㩦酒食與之從容徐謂之曰舅
有深誠欲告外甥未知如何女曰每感重恩恨無所答
若力有可施必能赴湯蹈火超曰潘將軍失却玉念珠
不知知否女子微笑曰從何知之超揣其意不甚密藏
又曰外甥可尋覓厚備繒綵酬之女子曰勿言於人某
偶與朋儕為戲終却還與因循未暇舅來日詰旦於慈
恩寺塔院相候某知有人寄珠在此超如期而往時寺
門始開塔户猶鏁女子先在謂超曰少頃仰觀塔上當
有所見語訖而去疾若飛鳥忽於相輪上舉手示超歘
然㩦珠而下謂超曰便可將還勿以財帛為意超徑詣
潘具述其事因以金玉繒錦密為之贈明日訪之已空
室矣
　　馮鉞給事常聞京師多任俠之徒及為尹密詢左
　　右引超具述前事訪潘將軍所説與超符同
　　李鄴侯救竇庭芝
寳應年中員外郎竇庭芝分司洛邑常敬事卜者胡盧
生每言吉凶無不必中如此者往來甚頻長幼莫不傾
信一旦凌晨入門頗甚嗟惋庭芝問之良久乃言君家
大禍將成舉族恐無遺𩔖即未在旦夕所期亦甚不逺
既而舉家涕泣請問求生之路云非遇黃中君鬼谷子
不可相救然黃中君造次難見但見鬼谷子當無患矣
具述形貎服餙仍約浹旬求之於是竇與兄弟羣從洎
妻子奴僕曉夕求訪於洛下時李鄴侯有内艱居于河
清縣因省覲親友策蹇驢入洛至中橋南遇大尹避道
所乗驢忽驚逸而走徑入庭芝所居與僕者共造其門
值庭芝車馬羅列將出忽見鄴侯皆驚眙而退俄有人
出來云此是分司竇員外宅所失驢收在馬廐請客入
座員外嘗願修謁如此者數四鄴侯不獲已就其㕔事
庭芝既出降堦而拜延接殷勤遂至信宿至如妻孥孩
稚咸備家人之禮數日告去贈送殊厚但云貴達之辰
願以一家為託鄴侯居于河清信宿旁午於道及朱泚
搆逆庭芝方廉察陜服車駕出幸奉天遂䧟於賊庭及
鑾輿返正德宗首命誅之鄴侯自南嶽徴廻至行在便
為宰相因第臣僚罪狀遂請庭芝减死聖意不解云卿
以為寜王懿親乎(庭芝姊為/寜王妃)以此論之猶不可然莫有
他事俾其全活否卿但言之於是具以前事上聞由是
特原其罪鄴侯始奏上密使中官夜乘傳陜州問之竇
奏其事德宗曰曩言黃中君葢指於朕未知呼卿為鬼
谷子何也(或云李相先代靈城在清/谷前濁谷後恐以此言之)
　　續坤蹶馬
咸通乾符中京師醫者續坤(坤官為都/水使者)頗得秦和之術
評脉知吉凶休咎至於得失時日皆可預言(古者善醫/道多矣迹)
(其前亊不過視徹膏肓心觧分劑未/聞乎評診脉候見於蓍龜之能也)適有燕中奏事大
將暴得風疹衆醫無不療之不瘳舁疾請坤投藥數服
而愈所酬金帛甚多仍以邉馬一疋留贈馬之骨相甚
竒然歩驟多蹶雖制以銜勒加之鞭策而欵段之性竟
莫能改坤以浪費芻粟託人以賤價賣之求駿者纔試
遂復如初累月不售隣伍間有王生貿易於中貴之門
頗甚貧窶忽詣坤云有青州監軍將發須鞍馬以備行
李亦知馳騁非駿但欲致於牽控之間坤直以無用之
畜付焉亦不約鬻馬之價王生經旬不至謂其脱畧亡
逸一旦復來且輸十萬坤既獲善價因以十千遺之俄
見王生易衣裝置僕馬至於奴婢妻子服餙皆鮮㓗或
曰王生賣馬金帛縑資幾三四百萬坤甚驚試詢其事
王生初不備説坤曰某以無用之畜獲價頗多但驚駑
劣之材何以至此乃云初致馬於青社監軍舉足如有
羈絆及將還途遇小馬坊中使因遣留試信宿而往不
復見焉密詢左右云數日前魏博曽進一馬毛骨大小
與此正同聖人常乘打毬駿異未有其偶將到日方遣
調習歩驟縈轉如風今則進御數朝所賜之物甚厚王
生因大索其價遂以四十萬酬之是以物之逢時亦有
㝠數不遇其主則駑驥莫分乃知耨莘野築傅巖未遇
良途奚異於此
　　龍待詔相笏(丁重相于/駙馬附)
開成中有龍復本者無目善聽聲揣骨每言休咎無不
必中凡有象簡竹笏以手捻之必知官祿年壽宋祁𥙷
闕有盛名於世搢紳之士靡不傾屬屈指翹足期於貴
達時永樂蕭相亦居諫署同日詣之授以所持竹笏復
本執蕭相笏良乆置於案上曰宰相笏次至宋𥙷闕笏
曰長官笏宋聞之不樂相國曰無慿之言安足介意經
月餘同列於中書候見宰相時李朱崖方秉鈞軸威震
朝野未見間佇立閑談互有諧謔頃之丞相遽出宋以
手板障面笑猶未已朱崖目之㢠廻謂左右曰宋𥙷闕笑
某何事聞之者莫不寒心股慄未旬日出為河清縣令
歲餘遂終所任其後蕭相楊歴清途自浙西觀察使入
判户部未乆乃居廊廟俱如復本之言
自咸通乾符已來京國察相者殊多言事適中者甚少
愚之所識處士丁重善於相人吉凶屢有奇驗于都尉
方判鹽鐵頻有宰弼之耗時路相國秉鈞持權與之不
叶一旦重在新昌私第值于公適至路曰某與之賔朋
處士垂箔細看此人終作宰相否備陳飲饌留連數刻
既去問之曰所見何如重曰入相必矣兼在旬月之内
路公笑曰見是帝王密親復作鹽鐵使爾重曰不然請
問于之恩澤何如宣宗朝鄭都尉相國曰又安可比乎
重曰鄭為宣宗注意久之而竟不為相豈將人事可以
斟酌某熟識于侍郎今日見之觀其骨狀真為貴者其
次風儀秀整禮貌謙揖如百斛巨器所貯尚空其半安
使不受益於祿位哉茍逾月不居廊廟某無復敢至門
下路曰處士可謂𢎞逺矣其後浹旬果登台鉉路相國
每見朝士大為稱賞由兹聲動京邑車馬造門者甚衆
凡有所説其言皆驗後居終南山好事者亦至其所
　　孟才人善歌
孟才人善歌有寵於武宗皇帝嬪御之中莫與為比一
旦龍體不豫召而問曰我若不諱汝將何之對曰以微
眇之身受君王之寵若陛下萬歲之後無復生焉是日
俾於御榻前歌河滿子一曲聲調悽切聞者莫不涕零
及宫車晏駕哀慟數日而殞禁掖近臣以小棺殯于殿
側山陵之際梓宫重莫能舉識者曰得非候才人乎於
是輿櫬以殉遂窆于端陵之側是歲攻文之士或為賦
題或為詩目以為馮媛班姬無以過也所知者張祜有
詩云偶因清唱詠歌頻奏入宫中二十春却為一聲河
滿子下泉須弔孟才人
　　袁相雪換金縣令
李汧公鎭鳳翔有屬邑編甿因耨田得馬蹄金一瓮(注/漢)
(書武帝詔云往者東嶽見金又有白麟神馬之瑞宜以/黃金鑄麟狀以叶瑞應葢鑄金象馬蹄之狀其後民間)
(效/之)里民送於縣署㳂牒將至府庭宰邑者喜於獲寳欲
自以為殊績慮公藏主守不嚴因使置于私室信宿與
官吏重開視之則皆為土塊矣瓮金出土之際鄉社悉
來觀騐遽為變更靡不驚駭以狀聞於府主議者僉云
奸計換之遂遣理曹椽與軍吏數人就鞫案其事獲金
之社咸共證焉宰邑者為衆所擠摧沮莫能自白既而
詘辱滋甚遂以為易金伏罪詞欵具存未窮𨼆用之所
遂令拘繫僕𨽻脅以刑辟或云藏於糞壤或云投於水
中紛紜枉撓結成獄具備以詞案上聞汧公覽之愈怒
俄而因有筵席停盃語及斯事列坐賔客咸共驚嘆或
云效齊人之攫或云有楊震之癖談笑移時以為胠篋
穿窬無足訝也時袁相公滋亦在幕中俛首略無詞對
李公目之數四曰宰邑非判官親懿乎袁相曰與之無
素李曰聞彼之罪何不樂之甚袁相曰某疑此事未了
更請相國詳之汧公曰換金之狀極明若言未了當别
有見非判官莫探情偽袁相曰諾因俾移獄府中按問
乃令閲瓮間得三十五塊詰其初獲者即本質在焉遂
於列肆索金鎔寫與塊形相等既成始秤其半已及三
百斤矣詢其負擔人力二農工詎中舁至縣境計其負
金大數非二人以竹擔可舉明其即路之時金已化為
土矣於是羣情大豁宰邑者遂獲清雪汧公歎伏無已
每言才智不如其後履歴清途至德宗朝皆為宰相
愚嘗聞金寶藏於土偶見者或變其質東都敦化坊有
麟迹見於興慶觀殿宇悉皆頹毁咸通中畢相國再令
營造基址間得巨瓮皆貯白金理財者與工匠三十三
人盡懼為官所取乃輦木梯葢之以候昏黑及夜各以
衣物苞裹而歸明旦開之如堅土削成銀鋌所説與此
正同
　　郭鄩見窮鬼
通事舎人郭鄩罷櫟陽縣尉久不得調窮居京輦委困
方甚肹蠁間常有二物狀如猿玃衣以青衣碧衣出入
寢興無不相遂凡欲舉意求索必謂與鄩俱往所造之
間如礙枳棘匪惟干祿不遂方且病於寒餒親友見之
俱為讎隟或厭之以符術或避之於山林如此數年竟
莫能絶一夕處於凈室忽來告别云某等承君厄運不
相離者久焉今則候曉而行無復至矣鄩既喜其去遂
詢所之云世路如某者甚多但人不見耳今之所詣乃
勝業坊王氏其家大積金帛將往散之不久當竭鄩復
問云彼之聚歛豐盈何以遽令散去云先得計於安品
子其餘冰銷霧散而曉鐘忽鳴遂失所在鄩既興盥潄
便覺愁憤開豁是日試詣親友無不改觀相接未渉旬
於政事堂見宰相自白遂除通事舎人鄩有表弟張生
者為金吾衛佐交遊皆豪俠少年騁駿好奇聞之未甚
為信知勝業坊王氏於左廣列職其後往伺之王氏潤
屋之資幾侔猗頓然為性儉約所費未嘗過分家有姬
僕聲樂其間端麗者至多外之炫服冶容造次莫㢠廻其
意一旦與賔朋驟過鳴珂曲有婦人靚粧立於門首王
氏駐馬遲留喜動顔色因召同列者命酒開筵為歡頗
甚時張生預其末密訪於左右即安品子善歌是日歌
數曲王氏悉以金綵贈之衆皆訝其廣費自此輿輦資
貨日輸其門毎歡洽酒酣略無所恡繇是治生之業漸
屬他門未經數年遂至貧匱
　　裴晉公天津橋遇老人
裴晉公度微時羇寓洛中常乘蹇驢入皇城方上天津
橋時淮西不庭已數年矣有二老人傍橋柱而立語云
蔡州用兵日久徴發甚困於人未知何時得平定忽覩
裴公驚愕而退有僕者攜書囊後行相去稍逺聞老人
云適憂蔡州未平須待此人為將既歸僕者具述其事
裴公曰見我龍鍾相戲爾其秋東府鄉薦明年登第及
秉鈞衡朝廷議授吳元濟節鉞既而延英候對憲皇以
問宰臣裴公奏曰奸臣䟦扈四十餘年聖朝姑務含容
葢慮動傷一境未聞歸心効順乃坐據一方若以旄鉞
授之翻恐恣其凶逆以陛下聰明神武藩鎭皆願勤王
臣請一詔追兵可以平蕩妖孽於是命晉公為淮西節
度使興師致討時陳許汴滑三帥先於偃城縣屯軍晉
公統精甲五萬㑹之受律鼓行而進直造蔡州城下纔
兩月擒賊以獻淮西遂平後入朝居廊廟六拜正司徒
為侍中中書令儒風武德振耀古今洎留守洛師毎話
天津橋老人之事
　　狄惟謙請雨
㑹昌中北都晉陽縣令狄惟謙梁公之後守官清恪有
蒲密之政撫綏勤䘏不畏强禦屬州境亢陽渉歴春夏
數百里水泉農畝無不耗斁枯竭禱於晉祠者數旬畧
無陰曀之兆時有郭天師者本并土女巫少攻符術多
行猒勝之道有監軍使將至京師因緣中貴出入宫掖
其後軍牒告歸遂以天師為號既而亢旱滋甚闔境莫
知所為僉言曰若得天師一到晉祠則災旱不足憂矣
惟謙請於主帥主帥難之惟謙曰災厲流行甿庶焦灼
若非天師一救萬姓恐無聊生於是主帥親自為請巫
者唯而許之惟謙乃具車輿列幡葢迎於私室躬為控
馬既至祠所盛設供帳豐㓗飲饌自旦及昏磬折於堦
庭之下如此者翌日語惟謙曰我為爾飛符于上界請
雨已奉天帝之命必在䖍懇至誠三日雨當足矣繇是
四郊士庶奔走雲集三夕于兹曾不降雨又曰此土災
沴所興亦由縣令無德我為爾再上天請七日方合有
雨惟謙引罪於己奉之愈恭俄而又及所期畧無霑霔
郭乃驟索馬入州宅惟謙拜留曰天師已為萬姓此來
更乞至心祈禱於是勃然而怒罵曰庸瑣官人不知道
理天時未肯下雨留我將復奚為惟謙謝曰非敢更煩
天師候明旦排比相送耳於是惟謙宿誡左右曰我為
巫者所辱豈可復言為官明晨别有指揮汝等或須相
稟是非好惡縣令當之及曉伺門未開郭已嚴飭歸騎
常供設肴醴一無所施坐於皇堂大恣呵責惟謙曰左
道女巫妖惑日久當須斃在兹日焉敢言歸叱左右坐
於神前鞭背三十投於潭水祠後有山髙萬千丈遽令
設席焚香從吏悉皆放還簮笏立於其上於是合縣駭
愕云長官打殺天師馳走者紛紜觀者如堵是時炎旱
累月爍石流金晴空萬里略無纖翳祠上忽有片雲如
車蓋俄頃漸髙先覆惟謙立所四郊雲物隨之而合雷
震數聲甘澤大澍焦原赤野無不滋潤於是士庶數千
自山頂擁惟謙而下州將以杖殺巫者初亦怒之既而
精誠有感深加嘆異與監軍發表上聞俄有詔書襃奬
賜錢五十萬寵賜章服為絳隰二州刺史所理咸有政
聲
勑書云狄惟謙劇邑良才忠臣華胄覩此天厲將癉下
民當請禱於晉祠𩔖投巫於鄴縣曝山椒之畏景事等
焚軀起天際之油雲法同翦爪遂使旱風潛息甘澤旋
流天心猶鑒於克誠余志豈忘於襃善特頒朱紱俾耀
銅章勿替令名更昭殊績
　　王侍中題詩
王侍中智興武略英奇初授徐方節制雄才磊落有命
世間生之譽幕府既開所辟皆是儒者一旦從事於使
院㑹飲與從容賦詩頃之達於王公乃召䕶軍俱至從
事乃屏去翰墨但以杯盤迎接良久問之曰適聞判官
與諸賢作詩何得見某而罷遽令却取筆硯復以綵牋
數十幅散於座衆賓相顧遲疑將俟行觴舉樂復曰本
來欲觀製作非以飲酒為意時小吏亦以牋翰置於王
公之前從事禮為揖王公曰前某以韜略發迹未嘗留
心章句今日陪奉英髦不免亦陳愚懇遂乃引紙援毫
頃刻而就云平生弓劒自相隨剛𬒳郎官遣作詩江南
花柳從君詠塞北煙塵我自知四座覽之驚嘆無已咸
云忠烈詞彩雖曹景宗賀若弼無以加也(曹景宗於御/座探韻賦詩)
(云去時兒女悲歸來笳鼓競借問路傍人何如霍去病/宋帝覽之稱賞無已又隋將賀若弼贈源雄詩云交河)
(驃騎幕合浦伏波營莫/使騏驎上無我二人名)時文人張祜亦預此筵監軍謂
之曰覩兹盛事豈得無言祜即席為詩以獻云古來英
傑動寰區武徳文經未有餘王氏柱天勲業外李陵章
句右軍書王公覽之笑曰襃餙之詞可謂無所愛惜左
右或言曰書生之徒務為諂佞王公叱之曰有人道我
惡汝軰又肯否張秀才海内知名篇什豈易得天下人
聞且以為王智興樂善矣留駐數月贈行以絹千匹其
後移鎮蒲津子晏平仗節靈武四逺多士翕然歸向風
烈遺芳迄于今日
　　道流相夏侯譙公
張侍郎為河陽烏司徒從事同幕皆至有道士殷九霞
來自青城山有知人之鑒烏公問以年壽官祿九霞曰
司徒貴極藩服所望者秉持鈞軸建茅土惟在保守勲
庸苞貯仁義享福隆厚殊不可涯既而遍問賔僚九霞
曰其間必有台輔時烏公器重裴副使應聲曰裴中丞
是宰相否九霞曰若以目前人事言之當如尊㫖以某
所觀即不在此時夏侯相國為館驛廵官形質低悴烏
因戲曰裴副使不作宰相莫是夏侯廵官否對曰司徒
所言是矣烏公撫掌而笑曰尊師莫錯否九霞曰某山
野之人早修直道無意於名宦金玉葢以所見任直而
道耳烏公曰如此則非某所知也然其次貴達者為誰
曰張支使雖不居廊廟履清途亦至榮顯既出遂造張
侍郎所居従容謂曰支使神骨清爽氣韻髙邈若以紱冕累
身至於三二十年居於世俗儻能擺脱囂俗相逐學道
即三十年内白日昇天某之此行非有塵慮實亦訪尋
修眞之士耳然閲人甚多無如支使者張以其言意浮
闊但唯之而已將去復來情甚懇至審知張意不㢠廻頗
甚嗟惜因留藥數粒并黃紙書一緘而别去云藥數粒
服之可以無疾書紀宦途所得每一遷轉密自啓之書
窮之辰當復相憶其後譙公顯赫令名再居鼎鉉張果
踐朝列出入臺省佩服朱紫廉察數州書載之言靡不
詳悉年及三紀時為户部侍郎書之所存葢亦無幾雖
名位通顯而齒髮衰退每言道流之事話於親友追想
其風莫能及矣
　　華山龍移湫
咸通九年春華陰縣南十餘里一夕風雷暴作有龍移
湫自逺而至先是崖壠高亞無貯水之所此夕㢠廻從數
丈小山從東西直亘南北峯巒草樹一無所傷碧波㢠廻
塘湛若疏鑿京洛符旅無不枉道而觀有好事者自輦
轂蒲津相率而至車馬不絶逮於累月京城南靈應臺
有三娘子湫與崖相近水波澄明莫測深淺每秋風揺
落未嘗有草木飄汎其上或覩片葉纎莖必有飛鳥銜
而去之祈禱者多致花鈿粉黛及綺羅之𩔖啓祝投之
歘然而没乾符初有朝士數人同遊終南山遂及湫所
因話靈應之事其間有不信者試以木石投之俄有巨
魚躍出波心鱗甲如雪忽有風雨㝠晦車馬幾為暴水
所漂邇後人愈敬之莫有敢犯者
　　田膨郎偷玉枕
文宗皇帝常持白玉枕徳宗朝于闐國所獻追琢奇巧
葢希代之寳置於寢殿帳中一旦忽失所在然而禁衛
清密非恩澤嬪御莫能至者珍玩羅列他無所失上驚
駭移時下詔於都城索賊密謂樞近及左右廣中尉曰
此非外冦入之為盗者當在禁掖茍求之不獲且虞他
變一枕誠不足惜卿等衛我皇宫必使罪人斯得不然
天子環列自兹無用矣内官惶慄謝罪請以浹旬求捕
大懸金帛購求略無尋究之所聖㫖嚴切收繫者漸多
坊曲閭巷靡不捜捕有龍武二畨將軍王敬𢎞常蓄小
僕年甫十八九神彩俊利使之無往不届敬𢎞曽與流
輩於威逺軍㑹宴有侍兒善鼓胡琴四座酒酣因請度
曲辭以樂器非妙湏常御手者彈之鐘漏已傳取之不
及因起觧帶小僕曰若要琵琶頃刻可至敬𢎞曰禁鼓
纔動軍門已鎖尋常汝豈不見何言之謬也既而就飲
數廵小僕以繡囊將琵琶而至座客歡笑曰樂器夲相
隨所難者惜其妙手南軍去左廣㢠廻復三十里入夜且
無行伍既而倐忽往來敬𢎞驚異如失時又捜捕嚴𦂳
意以竊盗疑之宴罷及明遽歸其第引而問曰使汝累
年不知趫捷如此我聞世有俠客汝莫是否小僕謝曰
非有此事但能行爾因言父母俱在蜀中頃年偶至京
國今欲却歸鄉里有一事欲以報恩偷枕者已知姓名
三數日當令伏罪敬𢎞曰如此即事非等閑因兹令活
者不少未知賊在何許可報司存掩獲否小僕曰偷枕
者田膨郎也市鄽軍伍行止不恒勇力過人且善超越
茍非伺便折其足雖千兵萬騎亦將奔走自兹再宿候
之於望仙門伺便擒之必矣將軍隨某觀之此事仍湏
秘密是時渉旬無雨向曉埃塵頗甚車馬踐踏人不相
見膨郎與少年數軰連臂將入軍門小僕執毬杖擊之
歘然已折左足仰而觀之曰我偷枕來不怕他人惟懼
於爾既而相值豈復多言於是舁至左軍一欵而伏上
喜於得賊又知獲在禁旅引膨郎臨軒詰問具陳常在
宫掖往來上曰此乃任俠之流非常竊盗内外囚繫數
百於是悉令原之小僕初得膨郎已告敬𢎞歸蜀於是
尋之不可但賞敬𢎞而已
　　洛中大水
咸通四年秋洛中大水苑囿廬舍靡不淹没厥後香山
寺僧云其日將暮見暴水自龍門川北下有如決江海
鼓怒之間殷若雷震有二黑牛出於水上掉尾躍空而
進衆僧與居人慿髙望之謂城中悉為魚矣俄見定鼎
長夏二門隂曀忽開亦有青牛奮躍而出相去約有百
歩黑牛奔走而㢠廻向之怒浪驚瀾翕然遂低數丈是夕
飄溺尤甚京邑遂至蕭條十餘年間尚未完葺先是皇
城守閽者白晝聞五鳳樓中有人歌云天津橋畔火光
起魏王堤上看洪水時鄭相國涯留守洛師聞之以為
妖妄經月餘從事宴罷夜歸執燭者有火燼遺落騎從
纔過煙焰已髙救之不及遂燒其半及潦將興榖洛先
漲魏王與月波二堤俱壊乃明閽者之言
　　李朱崖知白令公
白中書方居郎署未有知者唯朱崖李相國器之許於
搢紳間多所延譽然而資用不充無以祗奉僚友一旦
相國遺錢十萬俾為酒肴之備約省閣名士數人尅日
同過其第時秋暮隂沈渉旬霖瀝賀拔惎員外求官未
遂將欲出京薄遊與白公同年登第羸駒就門告别閽
者以方俟朝客乃以他適對之賀拔惎遂駐車留書備
述羈遊之意白公覽書歎曰丈夫處世窮逹當有時命
茍不才以僥倖取容未足為發身之道豈家蓄美饌止
邀當路豪貴曩時登第貧交今日閉關不接縱使便無
榮顯又安得不愧於懐遽令僕者命賀拔惎囘車遂以
杯盤同費俄而所約朝賢聮騎而至閽者具陳賀抜惎
從容無不惋愕而去翌日於私第謁見相國詢朝士來
者為誰白公對以賔客未至適有同年出京訪别憫其
龍鍾委困不忍弃之留飲數杯遂闕祗接既負吹嘘之
際甘從譴斥之罪相國稱賞逾時云此事真古人之道
由兹貴達所以激勸澆薄不旬月自使下評事先授美
官白公以庫部郎中入為翰林學士未逾三載便秉鈞
衡其後五鎮藩維再居廊廟蹈義懐仁而終始一致流
芳傳素士林美之大中初邊鄙不寜土蕃尤甚恣其倔
强宣宗欲致討伐遂於延英殿先問宰臣公首奏興師
請為統帥㳂邊藩鎮兵士數萬鼓行而前時犬戎臨陣
平川以生騎數千伏藏山谷既而得於諜者遂設奇兵
待之有蕃中首帥衣緋茸裘繫寶裝帶所乗白馬駿異
無比鋒鏑未交揚鞭出於陣面者數四頻召漢軍鬭將
白公誡兵士無得應之俄而駐軍指揮背我師百餘歩
而立有潞州小將驍勇善射請快馬彎弧而出連發兩
矢皆中其項躍馬而前抽短劒踣於鞍上以手扶挾如
鬬敵之狀蕃將士卒但呼譟助之於是脱緋裘觧金帶
奪馬而還師旅無不奮勇既大戰沙漠虜陳瓦解土崩
乗勝追奔幾及黑山之下所獲駞馬輜重不可勝計束
手而降三四千人先是河湟關郡界内在匈奴自此悉
為内地宣皇初覽㨗書云我知敏中必殄兇醜白公凱
旋與同列宰相進詩云一詔皇城四海頒醜戎無數束
身還戍樓吹笛人休戰牧野嘶風馬遽閑河水九盤收
數曲隴山千里鎖諸關西邊北塞今無事為報東南夷
與蠻馬相植詩云舜德堯仁化犬戎許提河隴欵皇風
指揮貔武皆神筭開拓乾坤是聖功四帥有征無汗馬
七關雖戍已弢弓天留此事還英主不在他年在大中
魏相扶詩云蕭關新復萬山川古戍秦原象緯鮮戎虜
乞降歸惠化皇威漸𬒳懾腥羶穹廬逺戍煙塵滅神武
光揚竹帛傳左袵盡知歌帝澤從兹不更備三邊崔相
鉉詩云邉陲萬里注恩波宇宙羣方洽凱歌右地名王
爭解辮逺方戎壘盡投戈煙塵永息三秋戍瑞氣遥清
九折河共偶聖明千載運更觀俗阜與時和
　
　
　
　
　
　
　
　
　
　
　
　
　
　
　劇談錄卷上
欽定四庫全書
　劇談錄卷下　　　　　　　唐　康駢　撰
　　劉相國宅
通義坊劉相國宅本文宗朝朔方節度使李進賢舊第
進賢起自戎旅而倜儻瑰瑋累居藩翰富于財寳雖豪
侈奉身雅好賔客有中朝宿德常話在名塲日失意邊
遊進賢接納甚至其後京華相遇時亦造其門屬牡丹
盛開因以賞花為名及期而往㕔事備陳飲饌宴席之
間已非尋常舉杯數廵復引衆賔歸内室宇華麗楹柱
皆設錦繡列筵甚廣器用悉是黄金堦前有花數叢覆
以錦幄妓妾俱服紈綺執絲簧善歌舞者至多客之左
右皆有女僕雙鬟者二人所須無不必至承接之意常
日指使者不如芳酒綺肴窮極水陸至於僕乗供給靡
不豐盈自午迄於眀晨不覩杯盤狼籍朝士云邇後歴
觀豪貴之屬筵席臻此者甚稀厥後進賢徙居長興其
宅互為他人所有咸通中劉相國罷北京亞尹復為翰
林學士數歲後自承㫖入相尚以十千税焉及出鎮荆
南朝野無不惋惜都城士庶以少及長聞之俱為涕泣
其後興化蕭相登庸舉為自代表云正人吞聲而扼腕
百姓掩淚於道途是時昇道鄭相國在内廷夜草麻制
具述其事云安數畝之居仍非已有却四方之賂惟畏
人知是時都下傳寫為之紙貴持權者覩其詞大怒鄭
公自翰林承㫖左遷梧州相國自端溪竄於日南謫居
四年方獲清雪以秘書監召還未久復持鈞軸或將甲
第為獻竟無所受復於此宅寓居庭宇不加修餙清風
儉徳充塞寰宇
　　君子曰仁義之感物也大哉劉公知帝道欽明欲
　　賢人盡舉四海之内翕然嚮風雖謫居累年再昇
　　鼎餁姦邪之口不能掩其善魑魅之域不能陷其
　　身振譽一時流芳千載豈不偉歟其有冐官爵叨
　　貨賄怙寵專權身存名滅者一何謬哉
　　李相國宅
朱崖李相國德裕宅在安邑坊東南隅桑道茂謂為玉
椀舍宇不甚宏侈而制度奇巧其間怪石古松儼若圖
畫在文宗武宗朝方秉化權威勢與恩澤無比每好捜
掇殊異朝野歸附者多求寶玩獻之嘗因暇日休澣邀
同列宰相及朝士宴語時畏景赫曦咸有鬱蒸之病軒
葢候門已及亭午搢紳名士交扇不暇將期憩息於清
凉之所既而延於小齋不甚高敞四壁施設皆古書名
畫俱有炎爍之慮及别列坐開樽煩暑都盡良久覺清
飈爽氣凜若髙秋備設酒肴及昏而罷出户則火雲烈
日熇然焦灼有好事者求親信問之云此日唯以金盆
貯水漬白龍皮置於座末(龍皮有新羅僧得自海中云/海旁有居者得之於漁扈其)
(初以為鱗介之屬曾有老人見而識之僧知相國好奇/因以金帛贖之而獻又煖金𢃄辟塵簪皆希代之寳及)
(南遷悉為惡溪沉溺使崑崙/沒水求之在鰐魚穴不能取)平泉莊去洛城三十里卉
木臺榭若造仙府有虚檻前引泉水縈廻穿鑿像巴峽
洞庭十二峯九𣲖迄于海門皆𨼆𨼆見雲霞龍鳳草樹
之形有巨魚脇骨一條長二丈五尺其上刻云㑹昌六
年海州送到在東南隅即徴士韋楚老拾遺别墅楚老
風韻髙致雅好山水相國居廊廟日以白衣擢昇諫署
後歸平泉造門訪之楚老避于山谷相國題詩云昔日
徴黃詔余慙在鳳池今來招隠士恨不見瓊枝
又新昌北街牛相國宅即𤣥宗朝將作監康𧦬舊第桑
道茂謂之金杯俱出良相者也
　　慈恩寺牡丹
京國花卉之晨尤以牡丹為上至于佛宇道觀遊覽者
罕不經歴慈恩浴堂院有花兩叢每開及五六百朶繁
艷芬馥近少倫比有僧思振常話㑹昌中朝士數人尋
芳遍詣僧室時東廊院有白花可愛相與傾酒而坐因
云牡丹之盛葢亦奇矣然世之所玩者但淺紅深紫而
已竟未識紅之深者院主老僧微笑曰安得無之但諸
賢未見爾於是從而詰之經宿不去云上人向來之言
當是曾有所覩必希相引寓目春遊之願足矣僧但云
昔於他處一逢葢非輦轂所見及旦求之不已僧方露
言曰衆君子好尚如此貧道又安得藏之今欲同看此
花但未知不泄於人否朝士作禮而誓云終身不復言
之僧乃自開一房其間施設幡像有板壁遮以舊幕幕
下啓開而入至一院有小堂兩間頗甚華㓗軒廡欄檻
皆是柏材有殷紅牡丹一窠婆娑幾及千朶初旭纔照
露華半晞濃姿半開炫耀心目朝士驚賞留戀及暮而
去僧曰予保惜栽培近二十年矣無端出語使人見之
從今已往未知何如耳信宿有權要子弟與親友數人
同來入寺至有花僧院從容良久引僧至曲江閑歩將
出門令小僕寄安茶笈裹以黃帕於曲江岸藉草而坐
忽有弟子奔走而來云有數十人入院掘花禁之不止
僧俛首無言唯自吁嘆坐中但相盻而笑既而却歸至
寺門見以大畚盛花舁而去取花者因謂僧曰竊知貴
院舊有名花宅中咸欲一看不敢預有相告葢恐難於
見捨適所寄籠子中有金三十兩蜀茶二斤以為酬贈
　　管萬敵遇壯士
㑹昌中左軍壯士管萬敵富有膂力扛鼎挾輈衆所推
伏一日與儕軰㑹于東市酒肆忽有麻衣張葢者直入
其座引觥而飲傍若無人萬敵振腕瞋目略無所憚同
席恃勇之軰共為推挽竟不微動而觀者漸衆乃言曰
某與管供奉較力以定强弱先請供奉拳某三拳後乞
搭供奉一搭遂袒膊抱樓柱而立萬敵怒其輕已欲令
殞于手下盡力拳之如扣木石觀者咸見樓柱與屋宇
俱震其人略不微動既而笑曰到某搭供奉矣於是奮
臂而起掌大如箕高及丈餘屹屹而下前後有力之軰
方甚恐慄知非常人衆擁萬敵謝而去之俄失所在萬
敵寢瘵月餘力遂消減
　　張季宏逢惡新婦
咸通中有左軍張季宏勇而多力嘗雨中經勝業坊遇
泥濘深隘有村人驅驢負薪而至適當其道季宏怒之
因捉驢四足擲過水渠數歩觀者無不驚駭後供奉襄
州暮泊商山逆旅逆旅有老嫗謂其子曰惡人將歸矣
速令備辦茶飯勿令喧噪既而愁憤吁嘆咸有所懼季
宏問之媪曰有新婦悖惡制之不可季宏曰向來見媪
憂恐有何事若是新婦豈不能共語媪曰客未知子細
新婦壯勇無敵衆皆畏懼遂至於此季宏笑曰其他則
非某所知若言壯勇當為主人除之母與子遽叩頭曰
若此則母子無患矣雖然窮闕當為酬贈頃之鄰伍鄉
社悉來觀視日暮婦人負束薪而歸狀貌亦無他異逆
旅後囿有盤石季宏坐其上置騾鞭於側召而謂曰汝
是主人新婦我在長安城即聞汝倚有氣力不伏承事
阿家豈敢如此新婦拜季宏曰乞押衙不草草容新婦
分雪新婦不敢不承事阿家自是大人憎嫌新婦其媪
在傍謂曰汝勿向客前妄有詞理新婦因言曰只如某
年月日如此事豈是新婦不是每言一事引手於季宏
所坐石上以中指畫之隨手作痕深可數寸季宏汗落
神駭但言道理不錯闔扉假寐伺晨而發及㢠廻問之新
婦已他適矣
　　玉蘂院眞人降
上都安業坊唐昌觀舊有玉蘂花甚繁每發若瑶林瓊
樹元和中春物方盛車馬尋玩者相繼忽一日有女子
年可十七八衣繡綠衣乘馬峩髻雙鬟無簮珥之飾容
色婉約迥出於衆從以二女冠三女僕僕者皆丱頭黄
衫端麗無比既下馬以白角扇障面直造花所異香芬
馥聞於數十歩之外觀者以為出自宫掖莫敢逼而視
之佇立良久令小僕取花數枝而出將乘馬㢠廻謂黃冠
者曰曩者玉峯之約自此可以行矣時觀者如堵咸覺
煙霏鶴唳景物輝煥舉轡百歩有輕風擁塵隨之而去
須㬰塵滅望之已在半天方悟神仙之遊餘香不散者
經月餘日時嚴給事休復元相國劉賔客白醉吟俱有
聞玉蘂院眞人降詩嚴給事詩曰味道齋心禱至神魂
消眼冷未逢眞不如滿樹瓊瑶蘂笑對藏花洞裏人又
云羽車潛下玉龜山塵界無由覩蕣顔惟有無情枝上
雪好風吹綴綠雲鬟元相國詩曰弄玉潛過玉樹時不
敎青鳥出花枝的應未有諸人覺只是嚴郎卜得知劉
賔客詩云玉女來看玉樹花異香先引七香車攀枝弄
雪時廻首驚怪人間日易斜又云雪蘂瓊絲滿院春羽
衣輕歩不生塵君王簾下徒相問長記吹簫别有人白
醉吟詩云嬴女偷乘鸞去時洞中潛歇弄瓊枝不緣啼
鳥春饒舌青鎖仙郎可得知
　　宰相布施
乾符中有宰相自中書還第使人以布囊盛錢數千㳂
路以施丐者於是貧乏相率羅列路隅所分既微漸不
能普台鉉行李無復威儀時有朝士投牋諫之其略云
方今兵冦互興民力凋弊所望明公弼成大化彌綸紀
綱舉賢任能以光庶事俾萬物各得其理百姓日用不
知損不急之官杜私門之請如此則刑清俗富天下自
無窮人不宜專政廟堂方行小惠昔子產以已車濟人
於溱洧君子謂不知為政不如以時修橋梁惟明公察
焉執政者覽書慿怒俄而巢㓂陷京遂及於難
　　崔道樞食井魚
中書舎人韋顔子壻崔道樞舉進士乾符二年春下第
歸寜漢上所居因井渫得鯉魚一頭長可五尺鱗鬛金
色目光射人所視異於常魚令僕投於江水道樞與表
兄韋氏密備鼎爼烹而食之經信宿韋得疾暴卒有碧
衣人引至府舎廨宇頗甚嚴肅既入門見㕔事有女人
戴金翠冠着紫繡衣據案而坐左右侍者皆黃衫金櫛
如宫内之飾有一人吏從執簿領而出及軒陛間付雙
鬟青衣著於繡衣案上更引韋生東廡曹署理詰殺魚
之狀韋引過道樞云非某之罪吏曰此雨龍也若潜伏
於江海湫湄雖人所食即無從而辨矣但昨者得之於
井中崔氏與君又非愚昧殺而噉之俱難獲免然君且
却還試與崔廣為佛道功德庶幾消減其過自兹浹旬
當復相召韋忽然而寤具以所説話於眷屬命道樞具
述其事道樞雖懐憂廹亦未深信纔經及旬餘韋生果
殁韋乃道樞姑之子也數日後寄夢於母云以殺魚獲
罪所至之地即水府非久當受重譴可急修黃籙道齋
尚兾得寛刑辟表兄之過亦成矣今夕當自知其事韋
母泣告道樞及瞑昬然而寢復見碧衣人引至公署俱
是韋之所述俄有吏執黑紙丹書文字立道樞於屏側
疾趨而入見繡衣操筆而書訖吏接之而出令道樞覽
之其初云某官登四品年至七十二其後有判詞云崔
道樞所害雨龍事關天府原之不可按罪急追所有官
爵並皆削除年壽亦減一半時道樞三十五矣夜分而
寤恍惚悲涕莫知所為時節在冬季其母方為修崇福
力纔及春首抱疾數日而終時崔之妻孥咸在京師紫
微備述其事(舊傳䕫州及牛渚磯皆是水/府未詳道樞所至何所也)
　　洛中豪士
乾符中洛中有豪貴子弟承藉勲蔭物用優足恣陳錦
衣玉食不以充詘為戒飲饌華鮮極口腹之欲有李史
君出牧罷歸居止亦在東洛深感其家恩舊欲召諸子
從容有敬愛寺僧聖剛者常所來往李因以其宴為説
僧曰某與之門徒久矣每見其飲食窮極水陸滋味常
饌必以炭炊往往不愜其意此乃驕逸成性史君召之
可乎李曰若求象白猩唇恐不可致止於精潔修辦小
筵未為難事於是廣求珍異俾妻孥親為調鼎備陳綺
席雕盤𨕖日為請弟兄列坐矜持儼若氷玉肴羞每至
曾不下筯主人揖之再三惟霑果實而已及至水餐俱
致一匙於口然相盻良久咸若飱荼食蘖李莫究其由
以失餁為謝明日復覩聖剛備述諸子情貌僧曰某前
所説豈謬哉而因造其門以問之曰李史君特備一筵
庖膳間可為豐㓗何不略領其意諸子曰燔炙煎和未
得其法僧曰他物縱不可食炭炊之飯又嫌何事復曰
上人未知凡以炭炊飰先燒令熟謂之煉火方可入爨
不然猶有煙氣李史君宅炭不經煉是以難於飡㗖僧
撫掌大笑曰此非貧道所知也及大冦先陷瀍洛財産
剽掠俱盡昆仲數人與聖剛同時竄避潛伏山草不食
者三日賊鋒稍逺徒走將往河橋道中小店始開以脱
粟為餐而賣僧囊中有錢數文買於土杯同食腹枵既
甚粱肉之美不如僧笑而謂曰此非煉炭所炊不知可
與諸郎君喫否但低首慙靦無復詞對
　　古人云膏粱之性難正其此之謂乎是以聖人量
　　腹而食賢者戒於奢逸宋武帝幸武帳堂將往勑
　　諸子弟勿食至㑹所賜饌日旰而食不至咸有飢
　　色帝謂曰爾曹少長驕貴不見百姓艱難今使爾
　　等識有飢苦知以節儉期物前聖用心同㫖哉
　　鳳翔府舉兵討賊
巢冦攻䧟宫闕近京藩鎮悉無兵備(初王仙芝敗衂黄/㓂引餘黨南走交)
(廣朝廷以髙駢令公統帥諸道兵師於江湖屯據要路/議者以為髙令公奕世名將可以坐制兇渠及賊徒擁)
(衆北來浮舟遂逼淮甸於天長縣廣布營寨駐泊髙令/公既不出軍但閉關自保而已賊鋒因此彌鋭長驅遂)
(渉淮北時齊相公領青州覩蜂蟻强衆亦不敢進卷斾/遄征或於中路遲留藩屏既無捍禦廟堂復失機謀盗)
(遍九衢乃未知/覺豈不異哉)時李相鎮蒲津鄭相國鎮岐下既聞車
馬播遷俱有勤王之念鄭相國率賔僚將校共廵城壘
雉堞池隍悉皆毁塞計其修築之功萬旅月餘未竟而
賊鋒方盛立虞奔軼明晨復召從事大將坐於内㕔詢
以謀計咸以巨盗方熾未可枝梧衆議且欲從權俟兵
集乃圖收復相國曰諸君勸某臣賊乎於是歘然而倒
左右扶之不及為地甃所傷面首皆破洎日午達於明
旦口喑尚未能語是時關輔征鎮咸已歸欵唯鳳翔信
耗不通賊議興師致討有奔來者具述其事於是監軍
與僚佐代為表章使兩騎馳至京國賊徒覽之大喜遣
王懐順將百餘人厚齎綵繒金玉以申慰勞之意既而
開筵以待懐順宴席施設侔於曩日列坐行觴將陳飲
饌樂工纔合管絃文武軍吏及聲妓一時慟哭監軍從
事雪涕止之良久方定懐順與來者皆駭愕相眄就食
乃問其由時吏部孫侍郎亦在幕中對曰相國自鎮此
方恩及萬物聽政之暇時命音樂與將吏交歡遽及風
疹所侵今辰不赴兹㑹衆聞絲竹聲不覺悲泣耳是日
合城老幼咸共悽傷相國聞之曰我知億兆人民之心
未厭唐德賊勢雖甚竊據宫闕滅亡當在旦夕於是密
飛羽檄告於隣道㑹兵旬朔間邠涇洋隴及沿邊藩鎮
俱以鋭師來集既而神策守鎮軍士聞風亦至麾下一
旦賊中遣千餘人大索糧糗于時烽候已嚴偵邏殊密
雲旗霜刃森羅於百里之内賊入界大驚俱就擒戮有
後殿者奔以狀告兇黨無不奪魄陷京黔庶亦思奮勇
(初有走還京中者云鳳翔鄭相公已叛黃王兵士甚衆/巢聞之殊不介意言我行却半天下所至無不收剋直)
(至髙令公猶不敢出軍敵我鄭相國擬作/何計唯趙張王潘聞之已為奔軼之備也)俄而蒲關晉
絳并汾澤潞及河北三鎮並舉雄師翕然響附相國仗
節訓兵援旗誓衆摧鋒督戰累剉兇渠首運奇謀終摧
巨孽其後請朝庸蜀復秉化權匡國濟時終始一致文
經武緯何謝古人詩云維岳降神生甫及申維申及甫
維周之翰相國有焉
　　老君廟畫
東都北邙山有𤣥元觀南有老君廟臺殿髙敞下瞰伊
洛神仙泥塑之𧰼皆開元中楊惠之所製奇巧精嚴見
者増敬壁有吳道元畫五聖真容及老子廟胡經事丹
青絶妙古今無比(杜工部題詩云配極元都閟慿髙禁/籞長守祧嚴具禮掌節鎮非常碧瓦)
(初寒外金莖一氣旁山河扶繡户日月近雕梁仙李蟠/根大猗蘭奕葉光世家遺舊史道德付今王畫手看前)
(軰吳生逺擅塲森羅移地軸妙絶動宫牆五聖聨龍衮/千官列鴈行冕旒俱秀發旌斾盡飛楊翠柏深留景紅)
(梨逈得霜風筝吹玉柱露井凍銀牀身退卑/周室經傳拱漢皇谷神如不死養拙更何郷)敬愛寺復
有雉尾病龍莫知畫者誰氏繪事奇巧皆入神之迹(雉/尾)
(在東廡觀音院天王部從中緋衣神/人抱野雉一隻逼而觀之勢若飛動)政平坊安國觀明
皇朝玉眞公主所建門樓髙九十尺而柱端無栱枓殿
南有精思院琢玉為天尊老君之像葉法善羅公逺張
果先生並圖之於壁院南池沼引御渠水注之壘石像
蓬萊方丈瀛洲三山女冠多上陽退宫嬪御其東與國
學相接咸通中有書生云每清風朗月即聞山池之内
歩虚笙磬之音盧尚書有詩云夕照紗牕起暗塵青松
遶殿不知春君看白首誦經者半是宫中歌舞人
　　白傅乗舟
白尚書為少傅分務洛師情興高逸每有雲泉勝境靡
不追遊常以詩酒為娛因著醉吟先生傳以敘盧尚書
簡辭有别墅近枕伊水亭榭清峻方冬與羣從子姪同
遊倚欄眺翫嵩洛俄而霰雪微下情興益髙因話廉察
金陵常記江南煙水每見居人以葉舟浮泛就食菰米
鱸魚近來思之如在心目良久忽見二人衣簑笠循岸
而來牽引水鄉蓬艇船頭覆青幕中有白衣人與衲僧
偶坐船後有小竈安桐甑而炊丱角僕烹魚煑茗泝流
過於檻前聞舟中吟嘯方甚盧撫掌驚歎莫知誰氏使
人從而問之乃曰白傅與僧佛光同自建春門往香山
精舍其後每遇親友無不話之以為高逸之情莫能及
矣
　　嚴史君遇終南山𨼆者
大中末建州刺史嚴士則本穆宗朝為尚醫奉御頗好
眞道因午日於終南山採藥迷誤於巖嶂之間不覺遂
行數日所齎糗糧既盡四逺復無居人計其道路去京
不啻五六百里然而林岫深僻風景明麗忽有茅屋數
間出於松竹之下煙蘿四合纔通小徑士則連扣其門
良久竟無出者窺其籬隙之内有一人於石榻偃卧看
書推户直造其前方乃攝衣而起士則拜罷自陳行止
因遣坐於盤石之上亦問京華近事復詢天子嗣位幾
年云自安史犯闕居此迄於今日士則具陳奔馳渉歴
資糧已絶廹於枵腹請以食饌救之𨼆者曰自居山谷
且無煙爨有一物可以療之念君逺來相遺自起於梁
棟之間脱紙囊開啓其中有百餘顆如藊豆之狀俾於
藥室取鐺拾薪汲泉而煑良久盛有香氣視之已如掌
大曰可以食矣渇即取鐺中餘水飲之士則方㗖其半
已極豐飽復曰汝得至此當有宿分自兹三十年間不
飢渇俗情慮將淡泊也他時位至方伯當取羅浮相近
儻能脱去紛華兼獲長生之道辭家日久可以還矣士
則將欲告歸因述慮失道曰勿憂去此二三里與採薪
人相值可以隨之而至國門不逺既出於山隅果有採
薪者在路側或問𨼆者姓名竟無所對纔經信宿已及
樊川村野既還輦轂不喜更嘗滋味日覺氣壯神清有
驂鸞馭鶴之意衣褐杖藜多止巖岫居守盧僕射耽味
𤣥黙思覩異人有道流述其事延之致於門下及聞方
伯之説因以處士奏官自梓州别駕作牧建溪時年已
九十到郡纔經周歲觧印乃歸羅浮及韋相公宙出鎮
廣南使人訪之猶在山谷大中十四年之任建安路由
江浙時蕭相國觀風浙右於桂樓宿宴召之唯飲酒數
杯他皆無食也
　　韋顓梟鳴
大中年韋顓舉進士詞學優贍而貧窶滋甚歲暮飢寒
無以自給有韋光者待以宗黨(後名殷/裕之)輟居所外舎館
之放牓之夕風雪凝互報光成名者絡繹而至顓略無
登第之耗光延之於堂際小閣備設肴饌慰安之見光
婢妾羅列衣裝僕者排比鞍馬顓夜分歸于所止擁爐
而坐愁嘆無已候光成名將修賀禮寢榻廹于壊牖以
橫竹掛席蔽之簷際忽有嗚梟頃之集於竹上顓神魄
驚駭杖策出户逐之飛起復還久而方去謂僕者曰我
失意亦無所恨妖禽作怪如此兼恐横罹災患俄而禁
鼓忽鳴牓到顓已登第光之服用車馬悉皆遺焉世以
鵩至梟鳴不祥之兆近觀數事亦不然乎
　　昔鄧艾梟鳴牙旗乃軍勝之兆張率更聞於庭樹
　　亦授官之祥以此推之未必皆為不吉者
　　命相日雨雹(崔沆豆/盧琢)
乾符六年夏五月巢冦自廣陵將及襄漢朝廷以王鐸
令公為南面都統崔相國豆盧相國同日策拜宣麻之
際殿庭霧氣四塞及政事堂立班賀有雹大如雞卵(時/五)
(月二十/三日)識者以為鈞軸不祥之兆明年大冦攻陷京師
二相俱及于難其天意乎非人事也
　　李生見神物遗酒
咸通中有中牟尉李潯寓居圃田别墅稟性剛戾不以
鬼神為意每見人銜杯酹酒無不怒而止之一旦暴得
風眩方卧簷廡之下忽有田父立於榻前云隣伍間欲
來省疾見數人形貌尫劣服飾或青或紫後有矮僕提
酒兩壺相與歴堦而上左右妻孥悉無所覩謂潯曰爾
常日負氣忽於我曹至於醪醴之間必為他人愛惜今
有醇酎數斗衆欲遗君一醉俄以巨盆滿酌逼飲兩壺
俱盡牀笫衾禂皆是餘瀝將出謂潯曰何似當時惜酒
自兹百骸昏悴如病宿酲寢瘵惙然數月方愈馮給事
為鄭州刺史親召李生而説之
　　説方士
武宗皇帝好神仙異術海内道流方士多至輦下趙歸
眞探賾𤣥機善制鉛汞氣貌清爽見者無不竦敬請於
禁中築望仙臺髙百尺以為鸞驂鶴馭可指期而降常
云飛鍊中須得生銀詔使於樂平採取既而大役工徒
所出者皆銜石礦非烹冶乃無從而得歸真齋醮數朝
寫御書置於巖穴間俄有老人䇿杖而至曰山川藏寳
葢因有道而出况明主以修眞為念是何感應不臻尊
師無復懐憂明旦當從所請語罷而出莫知其所之是
夕有聲如雷山礦豁開數丈銀液坌然而湧出與入用
之數相符禁中修鍊至多外人罕知其術復有金陵人
許元長王瓊者善書符幻變近於役使鬼神㑹昌初召
至京國出入宫闈武皇謂之曰吾聞先朝有明崇儼善
於符籙嘗取羅浮山柑子以資御果萬里往來止於旬
日我雖聖德不逮前朝卿之術豈便劣於崇儼元長謝
曰臣之受法未臻𤣥妙若渉越山海恐誣聖德但千里
之間可一日而至上曰東都常進石榴時已熟矣卿今
夕當致十顆元長奉語而出及旦寢殿始開金盤貯石
榴致於御榻俄有中使奉進亦以所失之數上聞靈驗
變通皆如此𩔖王瓊妙於化物無所不能方冬以藥栽
培桃杏數株一夕繁英盡發芳蘂穠艷月餘方謝及武
皇猒代歸眞與瓊俱竄逐嶺表唯元長逸去莫知所在
昊天觀周尊師乾符中年九十七自言以童幼間便居
洞庭山諸父隠堯深得真道有張孺華者襄漢豪士耽
味𤣥黙一旦廣齎財寶訪道於江湖之間至吳門知𨼆
堯出世修鍊逕往洞庭詣之囊槖中所挈金帛傾竭以
資香火𨼆堯知其志俾於岸頂坐守藥爐其或風雨晦
㝠徃往有神物來萃殊形詭狀深可駭人孺華端㓗自
安竟不微動如此者渉於周歳𨼆堯謂之曰爐中鍊藥
乃七返靈砂也雖非九轉金丹餌之可還魂返魄曩令
子弟數軰守之靡不畏怯而罷汝相從未久遂能苦節
如是及鼎開藥成纔成十粒但令寶之以囊篋未傳吞
餌之法孺華以去鄉逾年一旦告歸覲省𨼆堯别謂之
曰吾知汝未能久住自兹復為世網所縈茍慕仙之意
不忘勿以囂塵為戀付汝之藥每丸可益筭十二有疾
終者審其未至朽敗雖渉旬能使再活然事關陰隲非
行道有心之徒不可輕授凡欲此藥救人當焚香啓告
吾為助爾孺華歸甚為鄉里所敬父母遘疾而殁服之
皆愈居數歲復詣洞庭繫舟於金陵江岸有良賈徐士
則者乘巨艘十餘隻亦於浦間同泊有子一人方及壯
歲無疾而殞於中夜父母咸以衰耄哭泣不食崇朝孺
華憫之因以靈砂往救其初服之時未驗再服一粒蹶
然而蘇云所至之處城府甚嚴方為吏從拘録俄有二
黃衣人手執丹書文字洞庭周尊師令喚㕔事間有紫
衣者據案而坐於是簮笏而興謂左右曰仙師來召焉
可復留乃令放還謂曰汝因此壽命増延當可力行善
道士則所將財物分其半以答孺華孺華取錢五十萬
散施貧乏至洞庭與𨼆堯俱𨼆
　　廣謫仙怨詞(台州刺史/竇宏餘撰)
𤣥宗天寶十五載正月安祿山反陷沒洛陽王師敗績
關門不守車駕幸蜀途次馬嵬驛六軍不發賜貴妃自
盡然後駕發行次駱谷上登髙下馬謂力士曰吾蒼惶
出狩長安不辭宗廟此山絶髙望見秦川吾今遥辭陵
廟因下馬望東再拜嗚咽流涕左右皆泣謂力士曰吾
聽九齡之言不到於此乃命中使往韶州以太牢祭之
(中書令張九齡每因奏對未嘗不諫誅祿山上怒曰/卿豈以王夷甫識石勒陳殺祿山於是不敢諫矣)因
上馬遂索長笛吹一曲曲成澘然流涕竚立久之時有
司旋錄成譜及鑾駕至成都乃進此譜請曲名上不記
之視左右曰何曲有司具以駱谷望長安下馬後索長
笛吹出對上良久曰吾省矣吾因思九齡亦别有意可
名此曲為謫仙怨其㫖屬馬嵬之事厥後以亂離隔絶
有人自西川傳得者無由知但呼為劒南神曲其音怨
切諸曲莫比大厯中江南人盛為此曲隨州刺史劉長
卿左遷睦州司馬祖筵之内吹之為曲長卿遂撰其詞
意頗自得葢亦不知夲事詞云晴川落日初低惆悵孤
舟解攜鳥去平蕪逺近人隨流水東西白雲千里萬里
明月前溪後溪獨恨長沙謫去江潭春草萋萋余在童
幼亦聞長老話謫仙之事頗熟而長卿之詞甚是才麗
與本事意興不同余既備知聊因暇日輒撰其詞復命
樂工唱之用廣不知者其詞曰胡塵犯闕衝關金輅提
攜玉顏雲雨此時消散君王何日歸還傷心朝恨暮恨
廻首千山萬山獨望天邊初月蛾眉猶在彎彎軿以為
竇史君序謫仙怨云劉隨州之詞未知本事及詳其意
但以貴妃為懐葢明皇登駱谷之時實有思賢之意竇
之所製殊不述焉駢因更廣其詞葢欲兩全其事雖才
情淺拙不逮二公而理或可觀貽諸識者詞云晴山礙
日横天綠疊君王馬前鑾輅西廵蜀國龍顏東望秦川
曲江魂斷芳草妃子愁凝暮煙長笛此時吹罷何言獨
為嬋娟
　　含元殿
含元殿國初建造鑿龍首崗以為基址彤墀釦砌髙五
十餘尺左右立栖鳳翔鸞二闕龍尾道出於闕前倚欄
下瞰前山如在諸掌殿去五門二里每元朔朝㑹禁軍
與御仗宿於殿庭金甲葆戈雜以綺繡羅列文武纓珮
序立蕃夷酋長仰觀玉座若在霄漢識者以為自姬漢
之代迄于亡隋未有如斯之盛京城自朱泚之亂逮乾
符中近百年無事君臣和叶四表靖謐文物之盛籠罩
姬漢蕃方職貢府無虚月上至士君子下及庶民皆修
飭廉謹以邀時譽食祿者守其官耕賈者專其業八紘
四海遂同文軌承平既久稍務奢逸貴族豪家輕視稼
穡征鎮牧守或非其才黔黎興杼軸之嗟郡邑有萑蒲
之盗然主上勞謙端委無虧聖政亦使冦犯神州鑾輅
播越况秦漢之代魏晉之時主荒臣殘豈不顚覆今則
覩淳輝之列啓中興之期億兆人心復新於唐德矣禮
樂刑政得無誡哉
　　曲江
曲江池本秦世隑洲開元中疏鑿遂為勝境其南有紫
雲樓芙蓉苑其西有杏園慈恩寺花卉環周煙水明媚
都人遊翫盛於中和上巳之節綵幄翠幬匝於堤岸鮮
車健馬比肩擊轂上巳即賜宴臣僚京兆府大陳筵席
長安萬年兩縣以雄盛相較錦繡珍玩無所不施百辟
㑹於山亭恩賜太常及敎坊聲樂池中備綵舟數隻唯
宰相三使北省官與翰林學士登焉每歲傾動皇州以
為盛觀入夏則菰蒲蔥翠柳隂四合碧波紅蕖湛然可
愛好事者賞芳辰翫清景聨騎攜觴亹亹不絶
昇平裴相國廉察宣城朝謝後未離京國時曲江荷花
盛發與省閣名士數人同遊自慈恩寺屏去左右各領
小僕歩至紫雲樓下見五六人坐於水際裴公與名士
憩于旁中有黃衣飲酒半酣軒昻頗甚指顧笑語輕脱
裴意稍不平揖而問之吾賢所任何官率爾而對曰喏
即不敢新授宣州廣德縣令連問裴曰押衙所任何職
裴公效曰喏即不敢新授宣州觀察使於是狼狽而走
同坐亦皆奔散朝士撫掌大笑不數日布於京華左右
於銓司訪之云有廣德縣令請換羅江宰矣宣皇在宫
即聞是説與諸王每為戲談其事及龍飛裴公入秉鈞
軸因書麻制廻謂樞近曰喏即不敢新授中書侍郎平
章事
　　眞身
咸通十四年詔自鳳翔迎眞身至于輦下(眞身相傳云/是釋迦文佛)
(中指節骨長一寸八分瑩浄如玉以小金棺盛之舊於/鳳翔建塔又釋氏湼槃經云如來於䨇林滅度貯於金)
(棺銀椁積㫋檀香焚之諸天以八金剛分取舍/利唯留四牙餘悉煨燼未詳此骨從何而有)都城士
庶奔走雲集自開逺門達於岐川車馬晝夜相屬飲饌
盈溢路衢謂之無碍檀施(京城坊曲舊有迎眞身社居/人長幼旬出一錢自開成之)
(後迄于咸通計其資積無限於是廣為費用時物之價/髙茶米載以大車往往至於百兩他物豐盈悉皆稱是)
至京日上與諸王親御城樓坊市以繒綵結為龍鳳象
馬之形紙竹作僧佛鬼神之狀幡花幢葢之屬羅列二
十餘里間之歌舞管絃雜以禁軍兵仗緇徒梵誦之聲
沸聒天地民庶間有嬉笑踴躍者有悲愴涕泣者眞身
以寶􁄫舁之居于内殿數月俄屬懿皇猒代密使送於
鳳翔先是眞身到城每坊十字街以甎壘浮圖供養妖
妄之軰互陳感應或云夜中震動或云其上放光以求
化資財因此獲利者甚衆及宫車晏駕帖然乃定諸坊
浮圖一時毁坼(有好事者密詢放光之由云以大雲/母片窺看逺而望之靡不傾信耳)咸
通乾符中興善寺復有阿闍黎以敎法傳授都下翕然
宗之所居院金碧華煥器用俱是寶玉語人云焚香結
坐每告西方及遷化謚為普照大師信者咸為出涕劉
都尉崔給事寓張常侍同與中貴多為弟子出城之日
皆縞素後隨勸朝士持齋受其法者不復思理時務
　　駢常讀名僧傳宋文帝時有求那跋摩居金陵秪
　　洹喜文帝謂之曰弟子常願持齋不殺廹於以身
　　徇物不獲遂從法師不逺萬里來化此國將何以
　　敎化之對曰道在心不在事法由已不由人且帝
　　王凡庶所修亦有殊矣若凡庶者身賤名微德不
　　及逺其敎不出於閨門其言不行於僕妾若不克
　　己苦躬行善持戒將何以用心哉帝王以四海為
　　家萬民為子出嘉言則士庶咸悦布一善則人神
　　以和刑清不夭其命役簡不勞其力辨鍾律定時
　　令鍾律辨則風雨調號令時則寒暑節知百姓之
　　饑斯所以就於無饑知百姓之寒斯所以就於無
　　寒如此持齋亦大矣不殺則衆矣安在於闕一時
　　之膳全一禽之命然後乃𢎞濟也文帝撫几嗟嘆
　　稱善良久乃曰俗人迷於逺理沙門滯於近敎迷
　　逺理者謂至道虚説滯近敎者則拘攣章句如公
　　者眞所開悟明達可以言天人之際矣
　　元相國謁李賀
元和中進士李賀善為歌篇韓文公深所知重於縉紳
之間每加延譽由此聲華藉甚時元相國稹年老以明
經擢第亦攻篇什常願交結賀一日執贄造門賀覽刺
不容遽令僕者謂曰明經擢第何事來看李賀相國無
復致情慙憤而退其後左拾遗制策登科日當要路及
為禮部郎中因議賀祖禰諱晉不合應進士舉亦以輕
薄時軰所排遂成轗軻文公惜其才為著諱辯錄明之
然竟不成事自大中咸通之後每歲試春官者千餘人
其間章句有聞亹亹不絶如何植李玫皇甫松李孺犀
梁望毛濤貝庥來鵠賈隨以文章著美温庭筠鄭瀆何
㳙周鈐宋耘沈駕周繁以詞賦標名賈島平曾李陶劉
得仁喻坦之張喬劇燕許琳陳覺以律詩流傳張維皇
甫川郭鄩劉延暉以古風擅價皆苦心文華厄於一第
然其間數公麗藻英詞播於海内其虚薄叨聨名級者
又不可同年而語矣
　
　
　
　
　
　
　
　
　
　
　
　
　
　
　
　劇談錄卷下
