#+TITLE: 封氏聞見記-唐-封演
#+DATE: 2018-05-12 10:18:14
#+SOURCE: github.com/kanripo/KR3j0083 master a1ed5f24                
欽定四庫全書　　　　　子部十
　封氏聞見記目録　　　　雜家類三(雜説之屬/)
　　卷一
　　　道教
　　　儒教
　　卷二
　　　文字
　　　典籍
　　　石經
　　　聲韻
　　卷三
　　　貢舉
　　　制科
　　　銓曹(不全/)
　　　風憲(闕/)
　　卷四
　　　尊號
　　　運次
　　　降誕
　　　金鷄
　　　露布
　　　匭使
　　　定諡
　　　明堂
　　　武監
　　　漳瀆
　　卷五
　　　鹵簿
　　　公牙
　　　官銜
　　　頌徳
　　　壁記
　　　豹直
　　　燒尾
　　　花燭
　　　第宅
　　　巾幞
　　　圖畫
　　　長嘯
　　卷六
　　　飲茶
　　　打毬
　　　拔河
　　　繩妓
　　　石誌
　　　碑碣
　　　羊虎
　　　紙錢
　　　道祭
　　　忌日
　　卷七
　　　視物近逺
　　　海潮
　　　北方白虹
　　　西風則雨
　　　松柏西向(已上/闕)
　　　蜀無兔鴿(不全/)
　　　月桂子
　　　石鼓
　　　弦歌驛
　　　髙唐館(已上/又闕)
　　　温湯(增/)
　　卷八
　　　厯山
　　　二朱山
　　　繹山
　　　羑里城
　　　文宣王廟樹
　　　孟嘗鑊
　　　佛圖澄姓
　　　巨骨
　　　大魚腮
　　　竊蟲
　　　辟厯石
　　　魚龍畏鐵
　　卷九
　　　剛正
　　　淳信
　　　端慤
　　　貞介
　　　謇諤
　　　抗直
　　　忠鯁
　　　誠節
　　　任使
　　　禮遣
　　　遷善
　　　惠化
　　　推讓
　　　竒政
　　　掩惡
　　　解紛
　　　陵壓
　　　除蠧
　　卷十
　　　務尚
　　　諷切
　　　歡狎
　　　袪恡
　　　脩復
　　　贊成
　　　討論
　　　穎悟
　　　敏速
　　　避忌
　　　戲論
　　　失悞
　　　謬識
　　　查談
　　　嘲玩
　　　慙悚
　　　狂譎
　　　侮謔
　　　　(臣/)等謹案封氏聞見記十卷唐封演撰演里
　　　　貫未詳考封氏自西晉北魏以来世為渤海
　　　　蓚人然唐書宰相世系表中無演名疑其疎
　　　　屬也書中石經一條稱天寳中為太學生貢
　　　　舉一條記其登第時張繟有千佛名經之戲
　　　　然不云登第在何年佛圖澄碑一條記大厯
　　　　中行縣至内邱則嘗刺邢州卷首結銜題朝
　　　　散大夫檢校尚書吏部郎中兼御史中丞而
　　　　尊號一條記貞元間事則徳宗時終於是官
　　　　也是書唐宋藝文志通志通攷皆作五卷書
　　　　録解題作二卷殆輾轉傳抄互有分合此本
　　　　十卷末有元至正辛丑夏庭芝跋又有明吳
　　　　岫朱良育孫允伽陸貽典四跋良育跋云自
　　　　六卷至十卷友人唐子畏見借所抄近又於
　　　　栁大中借抄前五卷第七卷中全局俱欠只
　　　　存末後一紙耳今攷目録所列凡一百一條
　　　　第一卷僅二條不盈兩紙亦似不完第三卷
　　　　銓曹一條闕其末而風憲一條全佚僅存題
　　　　目而已第七卷中視物逺近一條海潮一條
　　　　北方白虹一條西風則雨一條松柏西向一
　　　　條皆全佚蜀無兔鴿一條佚其前半月桂子
　　　　一條僅完具其下石鼓一條弦歌驛一條又
　　　　闕髙唐館一條闕前半其下温湯一條又闕
　　　　其末而目録此條之下注增字亦非良育所
　　　　謂僅存末一頁者中間又頗多闕字允伽跋
　　　　稱借秦酉巖本重校意其與朱本小異歟然
　　　　稱朱跋從秦本録出則又不可解疑久無刋
　　　　本遞相繕寫又非復朱氏之舊矣唐人小説
　　　　率涉荒怪此書獨語必徵實前六卷多陳掌
　　　　故七八兩卷多記古跡及襍論均足以資考
　　　　證末二卷則全載當時士大夫軼事嘉言善
　　　　行居多惟末附諧語數條而已其中音韻一
　　　　條記唐韻部分為陸法言之舊其同用獨用
　　　　則許敬宗所定為諸書之所未言文字一條
　　　　論隷書不始程邈援水經注為證明楊慎矜
　　　　為獨見者乃演之所已言又顔真卿韻海鏡
　　　　源無傳本此書詳記其體例知元陰時夫韻
　　　　府羣玉實源於此而周亮工書影稱真卿取
　　　　句首字不取句末字者其説為杜撰欺人併
　　　　知永樂大典列篆隷諸體於字下乃從此書
　　　　竊取其式而諱所自来月中桂一條記桂子
　　　　月中落一聨為宋之問台州詩足證計敏夫
　　　　唐詩紀事駱賔王為僧之妄他所論金雞露
　　　　布鹵簿官銜石誌碑碣羊虎拔河諸條皆源
　　　　委詳明足資攷證唐人説部之中自顔師古
　　　　匡謬正俗李匡乂資暇集李涪刋誤之外固
　　　　罕其比偶矣乾隆四十三年六月恭校上
　　　　　　總纂官(臣/)紀昀(臣/)陸錫熊(臣/)孫士毅
　　　　　　總　校　官(臣/)陸　費　墀
欽定四庫全書
　封氏聞見記卷一　　　　　唐　封演　撰
　　　道教
本自黄帝至老君祖述其言故稱為黄老之學戰國時
禦㓂蒙莊之徒著書咸以黄老為宗師禦冦天瑞篇引
黄帝之書曰谷神不死是為元牝元牝之門是為天地
根綿綿若存用之不勤此章黄帝之言而存五千之内
則老氏所書同出已明矣其後學道學儒學墨諸家分
明各為一教漢武帝進用儒術黄老由是見廢後漢桓
帝夢見老子詔陳相孔壽立廟於苦縣刻石為銘今(一/本)
(作/太)亳州真源縣即古楚縣賴鄉也漢時屬陳國郭縁生
述征記云老子廟中有九井汲一井八井皆動即其地
也國朝以李氏出自老君故崇道教髙祖武徳三年晉
州人吉善行於羊角山見白衣老父呼善行謂曰為我
語唐天子吾是老君即汝祖也今年無賊天下太平髙
祖即遣使致祭立廟于其地遂改浮山縣為神山(一作/神仙)
縣拜善行為朝散大夫髙宗乾封元年還自岱嶽過真
源縣詣老君廟追尊為𤣥元皇帝𤣥宗開元二十一年
親注老子道徳經令學者習之二十九年兩京及諸州
各置𤣥元皇帝廟京師號𤣥元宫諸州號紫極宫尋改
西京𤣥元宫為太清宫東京𤣥元宫為(缺二/字)宫(以下/缺)
　　　儒教
(缺十五字/)　　　　　　　　　　　復以諸生多不
精勵遂廢州縣學京師惟留國子生七十二人煬帝即
位復興教誘國朝以來州縣皆有博士縣則州補州則
吏曹授焉然博士無吏職惟主教授多以醇儒處之衣
冠俊乂(一作/俊人)恥居此任元宗時兩京國學有明經進士
州縣之學絶無舉人於是勅停鄉貢一切令補學生然
後得舉無何中原有事乃復為鄉貢州縣博士學生惟
二仲釋奠行禮而已今上登極思宏教本吏部尚書顔
真卿奏請改諸州博士為文學品秩在參軍之上其中
下州學一事已上並同上州每令與司功參軍同試貢
舉並四季同巡縣㸃檢學生課其事業博士之為文學
自此始也流俗婦人多於孔廟祈子殊為䙝慢有露形
登夫子之榻者後魏孝文詔孔子廟不聽婦人合雜祈
非望之福然則聾俗所為有自來矣
　
　
　
　
　
　
　
　
　
　
　
　封氏聞見記卷一
欽定四庫全書
　封氏聞見記卷二　　　　　唐　封演　撰
　　　文字
黄帝史官倉頡觀鳥獸之跡以作文字依類象形故謂
之文形聲相益則謂之字著于竹帛而文史凡九千字
所謂古文者也古有六體一曰指事上下是也二曰象
形日月是也三曰形聲(一作/諧聲)江河是也四曰㑹意武信
是也五曰轉注老考是也六曰假借令長是也推此六
體文字大端可得而見矣周禮保氏敎國子以六書即
其事焉至周宣王時太史史籀更著大篆十五篇與古
文或異然不外六書之指大篆小篆亦名籀書與古文
並行春秋之時孔子之書六經皆古文也其後諸侯不
統于王車塗異軌文字異制秦氏旣兼天下丞相李斯
乃奏同之罷其不與秦文合者斯又作倉頡篇中車府
令趙髙作爰厯篇太史令胡毋敬作博學篇皆依傍大
篆或加省約謂之小篆于時獄官事繁篆書不給御史
程邈有罪繫雲陽獄中變篆為𨽻以從簡易始皇善而
用焉故秦時書有八體一曰大篆史籀所作也二曰小
篆李斯趙髙胡毋敬所作也大小二篆皆簡䇿所用三
曰刻符施於符傳四曰摹印亦曰繆篆施於印璽五曰
蟲書為蟲鳥之形施於幡信六曰署書門題所用七曰
殳書銘於戈㦸八曰𨽻書施於公府皆因事出變而立
名者也善長注水經云臨淄人發古冡得銅棺前和外
隠起為𨽻字言齊太公六代孫胡公之棺惟三字是古
餘同今書故知𨽻書非始于秦氏也按此書𨽻在春秋
之前但諸國或用或不用程邈觀其省易有便於時故
脩改而獻非創造也漢興多因秦制通行𨽻書古文由
是散逸古者十年入小學者計十七能諷書九千字乃
得為史又以六體試之郡太守課最者以為書史平帝
時徴沛人爰禮等說文字於未央庭中黄門侍郎揚雄
采以作訓纂篇并前倉頡等十四篇五千三百四十字
王莽居攝大司空甄豐等取四篇校定文字頗改古文
别為六體一曰古文孔子壁中書也二曰竒字古文之
異者也三曰篆書即小篆也四曰佐書即𨽻書也五曰
繆書所以摹印也六曰鳥蟲以書幡信也後漢和帝時
始獲七千三百八十四字安帝時許慎特加搜采九千
之文始備著為說文凡五百四十部皆從古為證備論
字體詳舉音訓其鄙俗所傳渉于妄者皆許氏之所不
取故說文至今為字學之宗魏時有李登者撰聲類十
卷凡一萬一千五百二十字以五聲命字不立諸部晉
有吕忱更按羣典搜求異字復撰字林七卷亦五百四
十部凡一萬二千八百二十四字諸部皆依說文說文
所無者是忱所益後魏楊承慶者復撰字統二十卷凡
一萬三千七百三十四字亦憑說文為本其論字體時
復有異梁朝顧野王撰玉篇三十卷凡一萬六千九百
一十七字此復有埤蒼廣蒼字指字詁字苑字訓文字
志文字譜之類互相祖述名目漸多漢代又有草書故
自倉頡至于漢代書凡五變所謂古文大篆小篆𨽻書
草書是也南齊蕭子良撰古文之書五十二種鵠頭蚊
腳懸針垂露龍爪仙人芝英倒薤蛇書蟲書偃波飛白
之屬皆狀其體勢而為之名雖義渉浮淺亦書家之前
流也近代小篆八分草書行書等並見施用餘多不行
　　　典籍
漢承秦滅學武帝開獻書之路置寫書之官由是外有
太常太史博士之藏内有延閣廣内秘室之府成帝時
秘藏頗有亡散乃使謁者陳農求遺書于天下詔光禄
大夫劉向校經傳諸子詩賦歩兵校尉任宏校兵書太
史令尹咸校數術侍毉監李柱國校方技哀帝使向子
歆嗣父之業歆遂總㑹羣篇著為七略大凡萬三千二
百六十九卷王莽之末又被焚燒光武遷洛陽所載經
傳二千餘兩明帝尤重儒術爾後撰録三倍於前董卓
移都之際自辟雍東觀蘭臺石室宣明鴻都諸藏典冊
文章竟共剖散圖書縑帛軍人以為帷囊及王允収而
西者纔七十餘乗道路艱逺復棄其半長安之亂一時
焚蕩魏氏采掇亾書藏三閣秘書郎鄭黙始制中經簿
秘書荀朂分經史子集為四部甲乙丙丁之目大凡九
千九百四十五卷惠懐之末靡有孑遺西晉著作郎李
充以朂舊部校之在者但有三千一十四卷其後中朝
遺書稍流江左宋元帝八年秘書監謝靈運造四部目
凡四千五百八十二卷元徽初秘書丞王儉又造目録
萬五千七十四卷儉又别撰七志有經典志諸子志文
翰志軍書志隂陽志術藝志圖譜志齊永明中秘書丞
王亮又造書目萬八千一十卷齊末兵火延燒秘閣梁
初命秘書監任昉于文徳殿内集藏衆書二萬三千一
百六卷普通中阮孝緒更為七錄有典録記傳録子錄
文集録伎術録佛録道録元帝克平侯景収文徳殿書
及公私經籍歸于江陵大凡十萬餘卷周師入郢並自
焚之宋武入關収其圖籍纔四千卷赤字赤紙其字古
拙魏孝文始都洛邑借書於齊秘府稍僅充實尔朱之
亂散落復多北齊遷鄴頗更搜聚後周定目書止八千
其後增至萬卷周武平齊先封書府所加舊字僅至五
千隋開皇三年秘書監牛宏表請分遣使搜訪異本每
書一卷賞縑一疋校冩旣定本還其主由是人間異書
往往間出及平陳後經籍漸多煬帝限冩五十副本分
為三品於東都觀文殿東西廊屋列以貯之大唐武徳
五年克平隋鄭公盡収圖書命司農少卿宋遵貴載之
以船泝河西上行經底柱多被湮没十存一二其目録
四部書大凡八萬六千九百六十六卷除凶(一作/亾)書及
刪去淺俗無益教理者見在三萬六千七百八卷著在
隋書經籍志自後卷帙頗增開元中定四部目録大凡
五萬八百五十卷此自漢以來典籍之大數也
　　　石經
後漢明帝時公卿言五經駮異請開吕不韋冡是未焚
詩書前本論者以為古(缺/)神武作相自洛陽運之於鄴
至河陽岸没水其得至鄴者不盈其半隋開皇六年又
自鄴載入長安置於秘書内省議欲補葺隋亂造立之
司用為柱礎貞觀初魏徴為秘書監始収聚之十不存
一其相承傳拓(秘作/)之本猶存秘府而石經自此亾矣
天寳中予在太學與博士諸生共論經籍失正為欲建
議請立大唐石經遷延未發而蕃冦海内文儒道消至
今四十六年兵革未息嗚呼石經之事亦俟河之清也
　　　聲韻
周顒好為體語因此切字皆有紐紐有平上去入之異
永明中沈約文詞精㧞盛解音律遂撰四聲譜文章八
病有平頭上尾蜂腰鶴膝以為自靈均以來此秘未覩
時王融劉繪范雲之徒皆稱才子慕而扇之由是逺近
文學轉相祖述而聲韻之道大行以古之為詩取其宣
道情致激揚政化但含徴韻商意非切急故能包含元
氣骨體大全詩騷以降是也自聲病之興動有拘制文
章之體格壊矣隋朝陸法言與顔魏諸公定南北音撰
為切韻凡一萬二千一百五十八字以為文楷式而先
仙刪山之類分為别韻屬文之士共苦其苛細國初許
敬宗等詳議以其韻窄奏合而用之法言所謂欲廣文
路自可清濁皆通者也爾後有孫愐之徒更以字書中
閑字釀於切韻殊不知為文之匪要是陸之略也天寳
末平原太守顔真卿撰韻海鏡源二百卷未畢屬蕃冦
憑陵㧞身濟河遺失五十餘卷廣徳中為湖州刺史重
加補葺更于正經之外加入子史釋道諸書撰成三百
六十卷其書于陸法言切韻外増出一萬四千七百六
十一字先起說文為篆字次作今文𨽻字仍具别體為
證然後注以諸家字書解釋既畢徴九經兩字以上取
其句末字編入本韻爰及諸書皆倣此自有聲韻以來
其撰述該備未有如顔公此書也大厯二年入為刑部
尚書詣銀臺門進上之奉勅宣付秘閣賜絹五百疋
　
　
　
　封氏聞見記卷二
欽定四庫全書
　封氏聞見記卷三　　　　　唐　封演　撰
　　　貢舉
國初明經取通兩經先帖文乃按章疏試墨䇿十道秀
才試方略䇿三道進士試時務策五道考功員外職當
考試其後舉人憚於方略之科為秀才者殆絶而多趨
明經進士貞觀二十年王師旦為員外郎冀州進士張
昌齡王瑾並文詞俊楚聲振京邑師旦考其文䇿為下
等舉朝不知所以及奏等太宗怪無昌齡等名問師旦
師旦曰此輩誠有詞華然其體輕簿文章浮艶必不成
令器臣懼之恐後生倣效有變陛下風俗上深然之後
昌齡為長安尉坐贓罪解官而王瑾亦無所成髙宗時
進士難其選龍朔中勅左史董思恭與考功員外郎權
原崇同試貢舉思㳟吳士輕脱洩進士問目三司推贓
汚狼籍後于西堂朝次告變免死除名流梧州開曜元
年員外郎劉思立以進士準試時務䇿恐傷膚淺請加
試雜文兩道并帖小經元宗時士子殷盛每歲進士到
省者常不減千餘人在館諸生更相造詣互結朋黨以
相漁奪號之為棚推聲望者為棚頭權門貴盛無不走
也以此熒惑主司視聽其不第者率多喧訟考功不能
禦開元二十四年冬遂移貢舉屬于禮部侍郎姚英(一/作)
(奕/)頗振綱紀焉其後明經停墨䇿試口義(一作/議)并時務
策三道進士改帖六經加論語自是舉司多有聱牙孤
絶倒㧞築注之目文士多于經不精至有白首舉場者
故進士以帖經為大天寳初達奚珣李嚴相次知貢舉
進士文名髙而帖落者時謂試時放過謂之贖帖十一
年楊國忠初知選事進士孫季卿曾謁國忠言禮部帖
經之弊大舉人有實才者帖經既落不得試文若先試
雜文然後帖經則無餘才矣國忠然之無何有勅進士
先試帖進仍前後開一行是歲収人有倍常歲又舊例
試雜文者一詩一賦或兼試頌論而題目多為隱僻䇿
問五道舊例三通為時務䇿一通為商一通為徴事近
者商略之中或有異同大抵非精博通贍之才難以應
乎茲選矣故當代以進士登科為登龍門解褐多拜清
𦂳十數年間擬迹廟堂輕薄者語曰及第進士俯視中
黄郎落第進士揖蒲華長馬又云進士初擢第頭上七
尺焰光好事者紀其姓名自神龍以來迄于茲日名曰
進士登科記亦所以昭示前良發起後進也余初擢第
太學諸人共書余姓名于舊紀末進士張繟漢陽王柬
之曽孫也時初落第兩手奉登科記頂戴之曰此千佛
名經也其企羡如此李右相在廟堂進士王如泚者妻
公女以伎術供奉元宗欲與改官拜謝而請曰臣女壻
王如泚見應進士舉伏望聖恩回換與一及第上許之
付禮部宜與及第侍郎李暐以詔詣執政左相曰如泚
文章堪及第否暐曰與亦得不與亦得左相曰若爾未
可與之明經進士國家取才之地若聖恩優異差可與
官今以及第與之將何以觀林甫即自聞奏取㫖如泚
賔朋讌賀車馬盈門忽中書下牒禮部王如泚可依例
考試聞者愕然失錯矣寳應二年楊綰為禮部侍郎奏
舉人不先徳行率多浮薄請依鄉舉里選於是詔天下
舉秀才孝亷而考試章條漸加繁密至于升進徳行未
之能也其于應此科者益少遂罷之復為明經進士
　　　制科
國朝于常舉取人之外又有制科搜揚㧞擢名目甚衆
則天廣収才彦起家或拜中書舎人員外郎次拾遺補
闕𤣥宗御極特加精選下無滯才然制舉出身名望雖
髙猶居進士之下宦途之士自進士而厯清貫(一作/貴)有
八儁者一曰進士出身制策不入二曰校書正字不入
三曰畿尉不入四曰監察御史殿中不入五曰拾遺補
闕不入六曰員外郎郎中不入(闕/)言此八者尤為儁捷
直登宰相不要歴餘官也同寮遷拜或以此更相譏㺯
御史張瓌兄弟八人其七人皆進士出身一人制科擢
第親故集㑹兄弟連榻令制科者别坐謂之雜色以為
笑樂舊舉人應及第開檢無籍者不得與第陳章甫制
䇿登科吏部牓放章甫上書時見牓云户部報無籍記
者昔傅說無姓殷后置于鹽梅之地屠羊隱名楚王延
以三旌之位未聞徴籍也范雎改姓易名為張禄先生
秦用之以霸張良為韓報仇變姓名而遊下邳漢祖用
之為相則知籍者所以計租賦耳本防羣小不約賢路
若人有大才不可以籍棄之茍無其徳雖籍何為今員
外吹毛求瑕務在駮放則小人也郤尋歸路策藜杖著
草衣田園芸蕪鋤犂尚在所司不能奪特諮執政收之
天下稱美焉常舉外復有通五經一史及進獻文章并
上著述之輩或付本司或付中書考試亦同制舉開元
中有唐頻上啟典一百三十卷穆元林上洪範外傳上
卷李鎮上注史記一百三十卷史記義林二十卷辛之
諤上叙訓兩卷卞長福上續文選三十卷馮中庸上政
事録十卷裴傑上史護異議髙嶠上注後漢書九十五
卷如此者並量事授官或霑賞賚亦一時之美
　　　銓曹
貞觀中天下豐饒士子皆樂鄉土不窺仕進至于官員
不充省符追人赴京參選逺州皆率衣糧以相資送然
猶辭訴求免選人至省便拜職官考滿即授牒請處分
吏部候人數滿百或二百即引試量書判注擬乃無被
放者故吏曹四時提衡略無休暇貞觀十年中書令馬
周檢校吏部尚書始奏選人取所由文(一作/文由)解十月一
日起首三月三十日畢先是侍郎唐皎銓引選人問其
穩便對曰家在蜀乃注吳有言親老在江南即唱隴右
有一信都人心希河朔因紿曰願得淮淝即注漳滏間
一尉由是大為選人作法取之往往有情願者髙宗龍
翔(一作/朔)之後以不堪任職者衆遂出長牓放之冬集俗
謂之長名宏道中魏克巳為侍郎放牓遂出得畱者名
街路喧嘩甚為冬集人授接坐此出為同州刺史同時
鄧元挺素無藻鑑又患消渴選人作鄧渴詩牓之南院
亦被貶為壽州則天如意元年李志逺掌選有姓方姓
王者並被放私與令史相知減其㸃畫方改為丁王改
為士擬授官後即加增文字志逺一見便覺曰今年銓
覆數萬人總知姓字何處有丁士乎此必方王也令史
並承伏乆視中侍郎顧琮性公直時多權倖公行屬托
琮不堪其弊常因官齋見壁畫指謂同位曰此亦至苦
何不畫天官掌選乎陸元方常任天官侍郎臨終曰吾
年當壽但以領選之日傷苦心神言訖而殁中宗景龍
末崔湜鄭愔同執銓管數外倍畱人及注擬不盡即用
三考二百日關通夏不了又用兩考二百關其或未能
處置即且給公騐謂之比冬選人得官有二年不能上
者有一人索逺得留乃注校書郎選司綱維紊壊皆以
崔鄭為口實愔坐贓貶江州司馬員外盧藏用承鄭氏
之後尚有七百餘人未授官一切奏至冬處分大遭怨
讟開元初宋璟為尚書李乂盧從愿為侍郎大革前弊
據闕留人紀綱復振時選人王翰頗攻篇什(一作/賦)而跡
浮偽乃竊定海内文士百有餘人分作九等髙自標置
與張說李邕並居第一自餘皆被排斥陵晨于吏部東
街張之甚于長名觀者萬計莫不切齒從愿潜察獲欲
奏處刑憲為勢門保持乃止姜晦自兵部侍郎拜吏部
從前銓中廊宇布棘以防内外猶不免交通晦至盡去
之大開門示無所禁初屬置者晦輙知之占論莫不首
伏初朝廷以晦革銓司舊制頗憂之既而銓綜流品皆
得其叙而美聲洋溢十四年元宗在東都勅吏部置十
銓以禮部侍郎(缺/)　工部尚書盧從愿散騎常侍徐堅
御史中丞宇文融朝集使蒲州刺史崔材(一作/林)魏州刺
史崔征鄭州刺史王岳荆府長史韋虚心等同掌選分
為十銓吏部窄狹乃權寄諸㕔引注選人喧繁滿于省
闥明年銓注復歸之吏部承前所司注擬皆約官資升
降之時難于允愜侍郎裴光庭始奏立條例謂之循資
格自後皆率為標準舊良醖署丞門下典儀大樂署丞
皆流外之任國初東臯子王績始為良醖丞太宗朝李
義甫始為典儀府中宗時余從叔希顔始為大樂丞三
官從此並為清流所處開元中河東薛據自恃才名于
吏部參選請授萬年縣録事吏曹不敢注以諮執政將
許之矣諸流外共見宰相訴云醖署丞等三官皆流外
之職已被士人奪郤惟有赤縣録事是某等清要今又
被進士欲奪則某等一色之人無措手足矣于是遂罷
選曹每年皆先立版牓懸之南院選人所通文書皆依
版様一字有違即被駮落至有三十年不得官者楊國
忠為尚書創為押例選深者先授官有文狀闕失許續
通不令駮放淹滯之流翕然歸美其五品已上及清要
官吏部不注送名中書門下者各量資次臨時勅除歴
任有淺深官資有髙下故授任者或稱檢校或稱兼試
知攝内供奉之類名目非一自頃諸(以下/闕)
　　　風憲(闕/)
　
　
　
　封氏聞見記卷三
欽定四庫全書
　封氏聞見記卷四　　　　　唐　封演　撰
　　　尊號
秦漢以來天子但稱皇帝無别徽號則天垂拱四年得
瑞石于洛水文曰聖母臨人永昌帝業號其石為寳圖
於是羣臣上尊號請稱聖母神皇後(一作/后)稍加慈氏越
古天册金輪聖神等號中宗踐祚號應天神龍𤣥宗即
位號開元神武後稍加為開元天地大寳聖文神武則
天以女主臨朝茍順臣子一時之請受尊崇之號自後
因為故事允文允武乃聖乃神皇王盛稱莫或踰此旣
以為祖父之稱又以為子孫之號雖顛之倒之時有變
易曷曾離此數代之後將無所回避貞元初主上超然
覺悟乃下詔去其徽號直稱皇帝合于古矣近歲百僚
復請加尊號上守謙沖意不之許昔光武皇帝詔群臣
上書不得言聖孔子曰若聖與仁則吾豈敢其謙沖之
意大矣哉
　　　運次
自古帝王五運之次凡二說鄒衍則以五行相勝為義
劉向則以五行相生為義漢魏共遵劉說國家承隋氏
火運故為土徳衣服尚黄旗幟尚赤常服赭赤也赭黄
黄色之多赤者或謂之柘木染義無所取髙宗時王勃
著大唐千年歴國家土運當承漢氏火徳上自曹魏下
自隋室南北兩朝咸非一統不得承五運之次勃言迂
濶未為當時所許天寳中升平旣久上書言事者多為
詭異以希進用有崔昌以勃舊說遂以上聞元宗納焉
下詔以唐承漢自隋以前歴代帝王皆屏黜之更以周
漢為二王(一作/主)後二嵗禮部試天下造秀作土徳惟新
賦則其事也又楊國忠秉政自以隋氏之宗乃追貶崔
昌并當時議者而復􁋎介二公焉
　　　降誕
近代風俗人子在膝下每生日有酒食之㑹孤露之後
不宜以此日為歡㑹梁元帝少時每以誕載之晨輙設
齋講經洎阮脩容殁後此事亦絶太宗會以降誕日謂
長孫無忌曰今日是朕生日俗云生日可喜樂以吾之
情翻感思因泣下中宗常以降誕宴侍臣貴戚于内庭
與學士聯句柏梁體詩然則國朝以來此日皆有宴㑹
𤣥宗開元十七年丞相張說遂奏以八月五日為千秋
節百寮有獻承露囊者是日皇帝御樓張樂傾城縱觀
天下士庶皆為賞樂其後又改為天長節肅宗因前事
以降誕日為天平地成節代宗雖不為節猶受諸方進
獻今上即位詔公卿議吏部尚書顔真卿準奏禮經及
歴代帝王無降誕日惟開元中始為之又復本意以為
節者喜聖壽無疆之慶天下咸賀故號節曰千秋萬嵗
之後尚存此日以為節假恐乖本意於是勅停之
　　　金鷄
國有大赦則命衞尉樹金鷄于闕下武庫令掌其事鷄
以黄金為首建之于髙橦之下宣赦畢則除之凡建金
鷄則先置鼓於宫城門之左視大理及府縣徒囚至則
槌其鼓按金鷄魏晉已前無聞焉或云始自後魏亦云
起自吕光隋書百官志云北齊尚書省有三公曹赦則
掌建金鷄葢自隋朝廢此官而衛尉掌之北齊每有赦
宥則于閶門前樹金鷄三日而止萬人竟(一作/競)就金鷄
柱下取少土云佩之日利(一作义云日/利日一作官)數日間遂成坑
所司亦不禁約武成帝即位大赦天下其日設金鷄宋
孝王不識其義問于光禄大夫司馬膺之曰赦建金鷄
其義何也荅曰按海中星占天鷄星動必當有赦由是
王以鷄為候其後河間王孝琬為尚書令先是有謡言
河南種榖河北生白楊樹頭金鷄鳴祖孝徴與和士開
譖孝琬曰河南河北河間也金鷄言孝琬為天子建金
鷄也齊王信之而殺孝琬登封嵩岳大赦改為萬嵗登
封壇南有大槲樹杪置金鷄因名樹為金鷄
　　　露布
露布捷書之别名也諸軍破賊則以帛書建諸竿上兵
部謂之露布蓋自漢以來有其名所以名露布者謂不
封檢而宣布欲四方速知亦謂之露版魏武奏事云有
警急輙露版挿羽是也宋時沈璞(一作沈/羨之)為旴眙太守
與臧質固拒魏軍軍退質謂璞城主使自上露版後魏
韓顯宗大破齊軍不作露布髙宗怪而問之荅曰頃聞
諸將獲賊二三驢馬皆為露布臣每哂之近雖仰憑威
靈(缺六/字)　　　　脱復髙曵長縑虚張功捷尤而效之
其罪彌大(一作/甚)所以歛毫卷帛解上而已然則露版古
今通名也隋文帝時詔太常卿牛宏撰宣露布儀開皇
九年平陳元帥晉王以驛上露布兵部請依新禮集百
官及四方客使于朝堂内史令稱有詔在位者皆拜宣
露布訖舞蹈(一作/蹈舞)者三又并(一作/拜)郡縣皆同自後因循
至今不改近代諸露布大抵皆張皇國威廣談帝徳動
逾數千字其能體要不煩者鮮云
　　　匭使
則天垂拱元年初置匭使之制為方函四面各以方色
東曰延恩匭懐材抱器希于聞逹者投之南曰招諫匭
匡政補過禆于政理者投之西曰申寃匭懐寃受屈無
辜受刑者投之北曰通元匭進獻賦頌涉于元象者投
之置匭使一人判官一人諫議大夫或拾遺補闕充其
使專知受狀每名進入以待處分餘付中書及理匭使
使常以御史中丞或御史(或御史下/有中字)為之初置匭有四
門其制稍大難于往來後遂小其制度同為一匭依方
色辨之漢時趙廣漢為潁川太守設缿筩言事者投書
其中匭亦缿筩之流也梁武帝詔于謗木肺石旁各置
一函横議者投謗木函求達者投肺石函則今之匭也
初則天欲通知天下之事有魚保宗者頗機巧上書請
置匭以受四方之書則天悅而從之徐敬業於廣陵作
逆保宗曽與敬業造刀車之屬至是為人所發伏誅保
宗父承暐自御史中丞坐貶義州司馬天寳中元宗以
匭字聲似鬼改匭為獻納使乾元初復其舊名
　　　定諡
太常博士掌諡職事三品以上薨者故吏録行狀申尚
書省考功校勘下太常博士擬議訖申省省司議定然
後聞奏昔周公文王之子諡曰文公茍有令徳不嫌同
諡諡二字者一字為質一字為文或文或質蓋出當時
禮官之意非定例也自漢魏以來雖道徳之重先無爵
者不加諡晉代王遵上疏稱武官有爵必諡甚失制度
之本自是公卿無爵皆諡太宗朝鄭公魏徴元宗朝梁
公姚崇燕公張說廣平公宋璟郇公韋安石皆諡為文
貞二字人臣美諡無以加也非徳望尤重不受此諡有
唐以來五人同諡亦無嫌也代宗朝吏部尚書韋涉薨
太常博士程皓諡曰忠孝刑部尚書顔真卿駮之出處
事殊忠孝不並已為孝子不得為忠臣(一本多/已字)為忠臣
不得為孝子故求忠于孝豈先親而後君移孝于忠則
出身而事主所以叱(一本作/比誤)馭而進不憚危險故王尊
為忠臣思全而歸恐有毁傷故王陽為孝子則知晝之
與夜本不相隨春之與秋豈冝同日且以為尚書志業
髙逺羽儀前朝百行之中能事甚衆議行稱諡固多美
名何必忠孝兩施然後表徳歴考前史恐無此事敢率
愚見請更商量皓執前議曰天地之性人為貴人之行
莫先于孝孝于家則忠于國愛于父則敬於君脫愛敬
齊焉則忠孝一矣立君臣定上下不可以廢忠事父母
承祭祀不可以虧孝忠孝之道人倫大經孔子曰以孝
事君則忠又曰夫孝始于事親中於事君終于立身此
聖人之敎也至於忠孝不並有為而言將由親在於家
君危於國奉親則孰當問主赴君(一本/作國)則無能養親恩
義相廹事或難兼故徐庶指心翻然辭蜀陵母刎頸卒
令歸漢各求所志蓋取諸隨至若奉慈親當聖代出事
主入事親忠孝兩全誰曰不可豈以不仕為孝舎親為
忠哉况忠孝侯之傳鵲印唐堯之代即有此官伏念美
名請依前諡有司不能駮
　　　明堂
垂拱四年則天於東都造明堂為宗祀之所髙三百尺
又於明堂之側造天堂以侔佛像大風摧倒重營之火
災延及明堂並盡無何又勅于其所復造明堂侔於舊
制所鑄九州鼎置於明堂之下當中豫州鼎髙一丈八
尺受一千八百石其餘各依方面並髙一丈四尺受一
千二百石都用銅五十六萬七百一十二斤開元中改
明堂為聽政殿頗毁徹而宏規不改頂上金火珠逈出
空外望之赫然省司試舉人作明堂火珠詩進士崔曙
詩最清㧞其詩曰正位開重屋凌空大火珠夜來雙月
滿曙後一星孤天淨光微滅煙生望若無還知聖明代
國寳在神都史賊入洛陽登明堂仰觀棟宇謂其徒曰
大好舎屋又指諸鼎曰煮物料處亦大近洎殘孽奔走
明堂與慈閣俱見焚燒
　　　武監
開元十九年置先師太公廟春秋二仲上戊日釋奠用
張良配享牲用太牢軒縣之樂八佾之舞出師將發日
皆引辭京兆曹盧若虚録太公之後姜氏吕氏尚氏齊
氏髙氏盧氏柴氏慶氏國氏紀氏紹氏檀氏賀氏指氏
掌氏厲氏牽氏晏氏望氏獻氏易氏章氏謝氏丁氏申
氏營氏浦氏萊氏許氏蓋氏雍門氏東門氏子雅氏子
尾氏子襄氏子(缺/)氏子功氏牽氏公旗氏公牛氏盧蒲
氏祭公氏閭公氏仲長氏章仇氏等四十八姓刻石為
記禮部員外郎崔宗之制銘立於廟門天寳中太學生
張絅上書請于太公廟置武監國子監相對敎習胄子
春秋釋奠于先師太公一如國學文宣王廟書寢不報
　　　漳瀆
開元中拾遺蓋匡朝上書以江淮河(一本/河淮)濟各能獨達
於海故受四瀆之名按尚書注云漳水横流入河今之
此水與古有異發源潞州東赴滄海有踰淮濟合著瀆
名請以漳水為一瀆并前為五以淮水配西岳漳水配
北岳濟水配中岳庶隨正方各得其宜隂陽克和風雨
時若奏上不許
　
　封氏聞見記卷四
欽定四庫全書
　封氏聞見記卷五　　　　唐　封演　撰
　　　鹵簿
輿駕行幸羽儀導從謂之鹵簿自秦漢以來始有其名
蔡邕獨斷載鹵簿有小駕大駕法駕之異而不詳鹵簿
之儀(一本/作義)按字書鹵大楯也字亦作櫓又作樐音義皆
同鹵以甲為之所以扞敵賈誼過秦論云伏尸百萬流
血漂鹵是也甲楯有先後部伍之次皆著之簿籍天子
出入則案次導從故謂之鹵簿耳儀衞具五兵今不言
他兵但以甲楯為名者行道之時甲楯居外餘兵在内
但言鹵簿是舉凡也南朝御史中丞建康令俱有鹵簿
人臣儀衞亦得同于君上則鹵簿之名不容别有他義
也百官從駕謂之扈從蓋臣下侍從至尊各供所職猶
僕御扈養以從上故謂之扈從耳上林賦云扈從横行
顔監釋云謂䟦扈縱恣而行也據顔此解乃讀從為放
縱不敢取行從之義所未詳也
　　　公牙
近代通謂府廷為公衙公衙即古之公朝也字本作牙
詩曰祈父予王之爪牙祈父司馬掌武備象猛獸以爪
牙為衞故軍前大旗謂之牙旗出師則有建牙禡牙之
事軍中聽號令必至牙旗之下稱與府朝無異近俗尚
武是以通呼公府為公牙府門為牙門字稍訛變轉而
為衙也非公府之名或云公門外刻木為牙立于門側
以(一本無/以字)象獸牙軍將之行置牙竿首懸旗于上其義
一也
　　　官銜
官銜之名蓋興近代當時選曹補受須存資歴聞奏之
時先具舊官名品于前次書擬官於後使新舊相銜不
斷故曰官銜亦曰頭銜所以名為銜者如人口銜物取
其連續之意又如馬之有銜以制其首前馬已進後馬
續來相次不絶者古人謂之銜尾相屬即其義也
　　　頌徳
在官有異政考秩已終吏人立碑頌徳者皆須審詳事
實州司以狀聞奏恩勅聽許然後得建之故謂之頌徳
碑亦曰遺愛碑書稱樹之風聲者正此之謂亦有身未
去官諷動羣吏外矯辭讓宻相督責前代以來累有其
事斯有識者之所羞也開元中右相李林甫為國子司
業頗振綱紀洎登廟堂見諸生好說司業時事諸生希
㫖相率署石建碑于國學都堂之前後因釋奠日百寮
畢集林甫見碑問之祭酒班景倩具以事對林甫戚然
曰林甫何功而立碑誰為此舉意色甚厲諸生大懼得
罪通夜琢滅覆之于南廊天寳末其石猶在林甫薨後
楊國忠為左相兼㧾銓衡從前注擬皆約循資格至國
忠創為押例選深者盡留乃無才與不才也選人等求
媚于時請立碑於尚書省門以頌聖主得賢臣之意勅
京兆尹鮮于仲通撰文𤣥宗親改定數字鐫畢以金填
改字處識者竊非之曰天子有善宰相能事青史自當
書之古來豈有人君人臣自立碑之禮亂將作矣未數
年果有馬嵬之難肅宗登極始除去其碑
　　　壁記
朝廷百司諸㕔皆有壁記叙官秩創置及遷授始末原
其作意蓋欲著前政履歴而發將來健羨焉故為記之
體貴其說事詳雅不為茍飾而近時作記多措浮辭褒
美人材抑揚閥閱殊失記事之本意韋氏兩京記云郎
官盛冩壁記以記當㕔(一本/作時)前後遷除出入寖以成俗
然則壁記之由(一本/作出)當是國朝以來始自臺省遂流郡
邑耳
　　　豹直
御史舊例初入臺陪直二十五日節假直日謂之伏豹
亦曰豹直百司州縣初授官陪直者皆有此名杜易簡
解伏豹之義云宿直者離家獨宿人情所貴其人初蒙
榮拜故以此相處伏豹者言衆官皆出已獨留如藏伏
之豹(一本多/者字)伺候待搏故云伏豹韓琬則解為爆直言
如燒竹遇節則爆余以為舊說南山赤豹愛其毛體每
每霧露諸禽獸皆出取食惟赤豹深藏不出故古以喻
賢者隱居避世鮑明逺賦云豈若南山赤豹避雨霧而
深藏此言伏豹豹直者蓋取不出之義初官陪直已有
伏豹之名何必以遇節而北(一本/作比)燒竹爆之也杜說雖
不甚明粗得其意韓其疎矣
　　　燒尾
士子初登榮進及遷除朋僚慰賀必盛置酒饌音樂以
展歡宴謂之燒尾說者謂虎變為人惟尾不化須為焚
除乃得成人故以初蒙拜受如虎得為人本尾猶在體
氣旣合方為焚之故云燒尾一云新羊入羣乃為諸羊
所觸不相親附火燒其尾則定貞觀中太宗嘗問朱子
奢燒尾事子奢以燒羊事對之中宗時兵部尚書韋嗣
立新入三品户部侍郎趙彦昭假金紫吏部侍郎崔湜
復舊官上命燒尾令於興慶池設食至時勅衛陳設尚
書省諸司各具采舟遊勝飛樓結艦光奪霞日上與侍
臣親臨焉旣而問吏部船何在崔湜步自北岸促之遇
户部雙舸上結重樓兼蕃樂一部即呼至岸以紙盡(一/作)
(畵/)作吏部字帖牌上引至御前大悅以為兵部不逮也
俄見風吹動所帖之紙為嗣立所見遽奏云非吏部船
上令取牌探紙見户字大笑嗣立請科湜罪上不許但
罰酒而已
　　　花燭
近代婚嫁有障車下壻郤扇及觀花燭之事及有卜地
安帳并拜堂之禮上自皇室下至士庶莫不皆然今上
詔有司約古禮今儀使太子少師顔真卿中書舎人于
邵等奏障車下壻觀花燭及郤扇詩並請依古禮見舅
姑於堂上薦棗栗腵(一本/作脯)脩無拜堂之儀又氊帳起自
北朝穹廬之制請皆不設惟于堂室中置帳以紫綾幔
為之又除俗禁子午邜酉年謂之當梁嫁娶者云婦姑
不相見按起居郎吕才奉太宗詔定官隂陽書五十卷
並無此事今亦除之
　　　第宅
太宗朝天下新承隋氏䘮亂之後人尚儉素太子太師
魏徴當朝重臣也所居室宇卑陋太宗欲為營第輙謙
讓不受洎徴寢疾太宗將營小殿遂輟其材為造正堂
五日而就開元中此堂猶在家人不謹遺火(一本/作漏)焚之
子孫哭臨三日朝士皆赴弔髙宗時中書侍郎李義琰
亦至褊迫義琰雖居相位在官清儉竟終于方丈室之
内髙宗聞而嗟嘆遂勅將作造堂以安靈座焉則天以
後王侯妃主京城第宅日加崇麗至天寳中御史大夫
王鉷有罪賜死縣官簿録太平坊宅數日不能遍宅内
有自雨亭從簷上飛流四注當夏處之凛若髙秋又有
寳鈿井欄不知其價他物稱是安禄山初承寵遇勅營
甲第瓌材之美為京城第一太真妃諸姊妹第宅競為
宏壯曾不十年皆相次覆滅肅宗時京都第宅屢經殘
毁代宗即位宰輔及朝士當權者爭脩第舎頗為煩弊
議者以為土木之妖無何皆易其主矣中書令郭子儀
勲伐蓋代所居宅内諸院徃來乗車馬僮客於大門出
入各不相識詞人梁鍠嘗賦詩曰堂髙憑上望宅廣乗
車行蓋此之謂也郭令曽將出見修宅者謂曰好築此
墻勿令不牢築者釋錘而對曰數十年來京城達官家
墻皆是某築祇見人自改換墻皆見在郭令聞之愴然
動容遂入奏其事因固請老
　　　巾幞
近古用幅巾周武帝裁出腳後幞髪故俗謂之幞頭至
尊皇太子諸王及仗内供奉以羅為之其腳稍長士庶
多以絁縵而腳稍短幞頭之下别施巾象古冠下之幘
也巾子制頂皆方平仗内即頭小而圓銳謂之内様開
元中燕公張說當朝文伯冠服以儒者自處元宗嫌其
異已賜内様巾子長腳羅幞頭燕公服之入謝元宗大
悅因此令内外官僚百姓並依此服自後巾子雖時有
髙下幞頭羅有厚薄大體不變焉近日長安尉程李家
好髙巾不曽改換未逾六十三度特入御史陸長源性
滑稽在鄴中忽裹蟬翼羅幞尖巾子或譏之長源曰若
有才雖以蜘蛛羅網裹一牛角有何不可若無才雖以
卓琰子裹一簸箕亦將何用先時吏部侍郎劉晏裹頭
至慢每裹但擎前後腳擫兩翅之都不抽挽或曰尚書
何不抽兩翅晏曰兩邊通耶時人多哂之兵部尚書嚴
武裹頭至𦂳將裹先以幞頭曳於盤水之上然後裹之
名為水裹擫兩翅皆有襵數流俗多效焉
　　　圖畫
國初閻立本善畫尤工寫真太宗之為秦王也使立本
圖秦府學士杜如晦等一十八人文學士禇亮為讃今
人間十八學士圖是也貞觀十七年又使立本圖太原
幕府功臣長孫無忌等二十四人于陵烟閣太宗自為
讃禇遂良題之其後侯君集謀逆將就刑太宗與之訣
流涕曰吾為卿不復上陵烟閣矣中宗曾引修文館學
士内燕因賜遊觀至陵烟閣見君集像有半塗之傳云
君集誅後將至塗之太宗念其功而止元宗時以圖畫
歳久恐漸微昩使曹霸重摹飾之立本以髙宗揔章元
年遷右相今之中書令也時人號為丹青神化今西京
延康坊立本舊宅西亭立本所畫山水存焉則天朝薛
稷亦善畫今尚書省考功員外郎㕔有稷畫鶴宋之問
為讃工部尚書㕔有稷畫樹石東京尚書坊岐王宅亦
有稷畫鶴皆稱精絶稷位至太子少保元宗時王維特
妙山水幽深之致近古未有維終于尚書右丞鄭䖍亦
工山水名亞於維勸善坊吏部尚書王方慶宅院有䖍
山水之迹為時所重䖍工書畫又工詩故有三絶之目
而宦途屯蹇終于台州司户焉天寳中御史畢宏善畫
古松凡此數公皆負當時才名而兼擅工藝至若吳道
元畫鬼神韓幹畫馬皆近時知名者也爾後畫者甚衆
雖有所長皆不能度越前輩矣大歴中吳士姓顧以畫
山水歴抵諸侯之門每畫先帖絹數十幅于地乃研墨
汁及調諸采色各貯一器使數十人吹角十餘帀取墨
汁灘寫于絹上次寫諸色乃以長巾一一(一本多/一字)頭覆
於所寫之處使人坐壓已執巾而曳之回環旣遍然後
以筆墨隨勢開決為峯巒㠀嶼之狀夫畫者澹雅之事
今顧子瞑目鼔噪有(缺/)㦸之象其畫之妙者乎
　　　長嘯
永泰中大理寺評事孫廣著嘯㫖一篇云其(一本/作夫)氣激
於喉中而濁謂之言激于舌端而清謂之嘯言之濁可
以通人事達情性嘯之清可以感鬼神致不死蓋出其
言善千里應之出其嘯善萬靈受職斯古之學道者哉
(五句原木硃筆增入吳方/山云所增數語二本俱無)故太上老君授南極真人南
極真人授廣成子廣成子授風后風后授務光務光授
舜演之為琴以授禹自後或廢或續晉太行仙人孫公
能以嘯得道而無所授阮嗣宗所得少分其後不復聞
矣嘯有十五章一曰權輿二曰流雲三曰深溪虎四曰
髙栁蟬五曰空林鬼六曰巫峽猿七曰下鴻鵠八曰古
木鳶九曰龍吟十曰動地十一曰蘇門十二曰劉公命
鬼十三曰阮氏逸韻十四曰正章十五曰畢章(一本無/章字)
廣云其事出道書余按人有所思則長嘯故樂則歌咏
憂則嗟嘆思則吟嘯詩云有女仳離條其歗矣顔延之
五君咏長嘯若懐人皆是也廣所云深溪虎古木鳶其
狀聲氣可矣至云太上老君相次傳授舜為琴崇飾過
甚非予所敢聞也按詩箋云嘯蹙口出聲也成公綏嘯
賦云動脣有曲發口成音而今之嘯者開口卷舌略無
蹙舌之法孫氏云激于舌端非動脣之謂也天寳末有
峨眉山道士姓陳來游京邑善長嘯能作雷鼓辟歴之
音初則發聲調暢稍加散越須臾穹窿砰磕雷鼔之音
忽復震駭聲如辟歴觀者莫不傾悚
　
　
　
　
　
　
　封氏聞見記卷五
欽定四庫全書
　封氏聞見記卷六　　　　　唐　封演　撰
　　　飲茶
茶早采者為茶晚采者為茗本草云止渇令人不眠南
人好飲之北人初不多飲開元中泰山靈巖寺有降魔
師大興禪敎學禪(一本無學/禪二字)務於不寐又不夕食皆許
其飲茶人自懐挾到處煮飲從此轉相倣效遂成風俗
自鄒齊滄棣漸至京邑城市多開店鋪煎茶賣之不問
道俗投錢取飲其茶自江淮而來舟車相繼所在山積
色額甚多楚人陸鴻漸為茶論說茶之功效并煎茶炙
茶之法造茶具二十四事以都統籠貯之逺近傾慕好
事者家藏一副有常伯熊者又因鴻漸之論廣潤色之
於是茶道大行王公朝士無不飲者御史大夫李季卿
宣慰江南至臨淮縣館或言伯熊善茶者李公請為之
伯熊著黄被衫烏紗帽手執茶器口通茶名區分指㸃
左右刮目茶熟李公為歠兩杯而止旣到江外又言鴻
漸能茶者李公復請為之鴻漸身衣野服隨茶具而入
旣坐敎攤如伯熊故事李公心鄙之茶畢命奴子取錢
三十(十一/作七)文酬煎茶博士鴻漸遊江介通狎勝流及此
羞愧復著毁茶論伯熊飲茶過度遂患風晚節亦不勸
人多飲也吳主皓每宴羣臣皆令盡醉韋昭飲酒不多
皓密使茶茗以自代晉時謝安詣陸納納無所供辦設
茶果而已按此古人亦飲茶耳但不如今人溺之甚窮
日盡夜殆成風俗始自中地流於塞外往年回鶻入朝
大驅名馬市茶而歸亦足怪焉續搜神記云有人因病
能飲茗一斛二斗有客勸飲過五升遂吐一物形如牛
胰(一作/肺)置柈中以茗澆(一本澆之/下有盡字)之容一斛二斗客云
此名茗瘕
　　　打毬
打毬古之蹵􁜀也漢書藝文志蹵􁜀二十五篇顔注云
􁜀以韋為之實以物蹵蹋為戲蹵􁜀陳力之事故附于
兵法蹵音子六反􁜀音鉅六反近俗聲訛蹋踘為毬字
亦從而變焉非古也太宗常御(一本无/御字)安福門謂侍臣
曰聞西蕃人好為打毬比亦令習㑹一度觀之昨昇仙
樓有羣蕃街裏打毬欲令朕見此蕃疑朕愛此騁為之
以此思量帝王舉動豈宜容易朕已焚此毬以自誡景
雲中吐蕃遣使迎金城公主中宗于梨園亭子賜觀打
毬吐蕃贊咄奏言臣部曲有善毬者請與漢敵上令仗
内試之決數都吐蕃皆勝時𤣥宗為臨淄王中宗又令
與嗣虢王邕駙馬楊慎交武秀等四人敵吐蕃十人元
宗東西驅突風回電激所向無前吐蕃功不獲施其都
滿贊咄此云僕射也中宗甚悅賜强明絹數百段學士
沈佺期武平一等皆獻詩開元天寳中元宗數御樓觀
打毬為事能者左縈右拂盤旋宛轉殊可觀然馬或奔
逸時致傷斃永泰中蘇門山人劉鋼於鄴下上書于刑
部尚書薛公云打毬一則損人二則損馬為樂之方甚
衆何必乗兹至危以邀晷刻之歡邪薛公悦其言圖鋼
之言置於坐右命掌記陸長源為贊美之然打毬乃軍
州(一本改/作軍中)常戲雖不能廢時復為耳今樂人又有躡毬
之戲綵畫木毬髙一二丈妓女登榻毬轉而行縈回去
來無不如意古蹵􁜀之遺事也
　　　㧞河
㧞河古謂之牽釣襄漢風俗常以正月(一作/旦)望日為之
相傳楚將伐吳以為敎戰梁簡文臨雍部禁之而不能
絶古用篾䌫今民則以大麻絙長四五十丈兩頭分繫
小索數百條挂于前分二朋兩相齊挽當大絙之中立
大旗為界震鼔叫噪使相牽引以郤者為勝就者為輸
名曰㧞河中宗時曾以清明日御梨(一作/黎)園毬場召侍
臣為㧞河之戲時宰相二駙馬為東朋三宰相五將軍
為西朋東朋貴人多西朋奏勝不平請重定不為改西
朋竟輸僕射韋巨源少師唐休璟年老隨絙而踣久不
能興上大笑左右扶起𤣥宗數御樓設此戲挽者至千
餘人喧呼動地蕃客士庶觀者莫不震駭進士河東薛
勝為㧞河賦其辭甚美時人競傳之
　　　繩妓
𤣥宗開元二十四年八月五日御樓設繩妓妓(一本多/妓字)
者先引長繩兩端屬地埋鹿盧以繫之鹿盧内數文立
柱以起繩之直如弦然後妓女以繩端躡足而上往來
倏忽之間望之如仙有中路相遇側身而過者有著屐
而行之從容俯仰者或以畫竿接脛髙五六尺或蹋肩
蹈頂至三四重旣而翻身擲倒至繩還注曾無蹉跌皆
應嚴鼔之節真竒觀者(一作/也)衛士胡嘉隱作繩妓賦獻
之辭甚宏暢𤣥宗覧之大悅擢拜金吾曹叅軍自安㓂
覆蕩伶倫分散外方始有此妓軍州(一本改/軍中)宴㑹時或
有之
　　　石誌
古葬無石誌近代貴賤用之齊太子穆妃將葬立石誌
王儉曰石誌不出禮經起元嘉中顔延之為王琳石誌
素族(一本/作施)無名䇿故以紀行述耳遂相祖習儲妃之重
禮絶常例旣有哀榮(一本/改䇿)不煩石銘儉所著䘮禮云施
石誌于壙裏禮無此制魏侍中繆襲改葬父母制墓下
題版文原此㫖將以千載之後陵谷遷變欲後人有所
聞知其人若無殊才異徳者但紀姓名歴官祖父姻媾
而已若有徳業則為銘文按儉此說石誌宋齊以來有
之矣齊時有發古冡得銘云青州世(一作二/十子)子東海女
郎河東賈昊以為司馬越女嫁為茍晞子婦檢之果然
東都殖業坊十字街有王戎墓隋代釀家穿旁作窖得
銘曰晉司徒尚書令安豐侯王君銘有數百字然(一本/云乃)
(知/)古人葬者亦有石誌但不如今代貴賤通為之耳
　　　碑碣
墓前碑碣未詳所起按儀廟中有碑所以繫牲并視日
景禮記公室視豐碑三家視桓楹(一本標云桓楹下/有豐碑桓楹四字)天
子諸侯葬時下棺之柱其上有孔以貫繂索懸棺而下
取其安審事畢因閉壙中臣子或書君父勲伐於碑上
後又立之于隧口故謂之神道言神靈之道也古碑上
往往有孔是貫繂索之像前漢碑甚少後漢蔡邕崔瑗
之徒多為人立碑魏晉之後其流寖盛碣亦碑之類也
周禮凡金玉錫石楬而壐之注云楬如今題署物漢書
云瘞寺前楬著其姓名注名楬杙也㭬杙于瘞(一本/作􁁜)處
而書死者之姓名楬音揭然則物有標榜皆謂之楬郭
景純江賦云峩嵋為泉陽之楬玉壘作東别之標是也
其字本從木後人以石為墓碣因變為碣說文云碣特
立石也據此則从木从石兩體皆通隋氏制五品以上
立碑螭首龜趺趺上不得過四尺載在䘮葬令近代碑
稍衆有力之家多輦金帛以祈作者雖人子㒺極之心
順情虚飾遂成風俗蔡邕云吾為人作碑多矣惟郭有
道無愧辭隋文帝子齊王攸薨僚佐請立碑帝曰欲求
名一卷史書足矣若不能徒為後人作鎮石耳誠哉是
言也
　　　羊虎
秦漢以來帝王陵前有石麒麟石辟邪石象石馬之屬
人臣墓前有石羊石虎石人石柱之屬皆所以表飾墳
壟如生前之象(一本無/象字)儀衞耳國朝因山為陵太宗葬
九嵕山門前亦立石馬陵後司馬門内又有蕃臣曾侍
軒禁者一十四人石象皆刻其官名後漢太尉楊震葬
日有大鳥之祥因立石鳥像于墓風俗通云周禮方相
氏葬日入壙驅㒺象好食亡者肝腦人家不能常令方
相立于側而罔象畏虎與柏故墓前立虎與柏或說秦
穆公時陳倉人掘地得物若羊將獻之道逢二童子謂
曰此名為蝹常在地中食死人腦若殺之以柏東南枝
捶其首由是墓側皆樹柏此上兩說各異未詳孰是按
禮經云天子墳髙三雉諸侯半之大夫八尺士四尺天
子樹松諸侯樹柏大夫樹楊士樹榆說文云天子樹松
諸侯柏大夫榆士楊按禮經古之葬者不封不樹後代
封墓而又樹之左傳云爾墓之木拱矣又曰樹吾墓檟
仲尼卒弟子各自他方持其異木樹之于墓蓋殷周以
(一作/已)來墓樹有尊卑之制不必專以罔象之故也風俗
通文云汝南彭氏墓頭立石人石獸田家老母到市買
數片(一本斤下/同疑誤)餌暑熱行疲息石人下遺一片餌客來
見道行人因調之云石人能愈病人來謝女轉相告語
頭痛者摩石人腹病者多自愈因言得其福乃號曰石
賢士輜駢轂擊帳帷障天絲竹之音聞數十里數年稍
自休歇譙子云石門於墓古之道耶荅曰古不崇墓況
損人功而為觀乎非古也盧思西征記云新鄉城西有
漢王柱(一本作桂/無王字)楊太守趙越王墓墓北有碑碑有石
柱東南有亭以石柱為名然則(一本无/則字)墓前石人石獸
石柱之屬自漢代而有之矣
　　　紙錢
紙錢今代送葬為鑿紙錢積錢為山盛加雕飾舁以引
柩按古者享祀鬼神有圭璧幣帛事畢則埋之後代旣
寳錢貨遂以錢送死漢書稱盜發孝文園瘞錢是也率
易從簡更用紙錢紙乃後漢蔡倫所造其紙錢魏晉以
來始有其事今自王公逮於匹庶通行之矣凡鬼神之
物其象似亦猶塗車芻靈之類古埋帛(一本埋帛下/冇金錢二字)今
紙錢則皆燒之所以示不知神之所為也
　　　道祭
元宗朝海内殷贍送葬者或當衢設祭張施帷幙有假
花假果粉人麫粻(一本/作獸)之屬然大不過方丈室髙不踰
數尺議者猶或非之䘮亂以來此風大扇祭盤帳幙髙
至八九十尺用牀三四百張雕鐫飾畫窮極技巧饌具
牲牢復居其外大歴中太原節度辛景雲葬日諸道節
度使使人脩范陽祭祭盤最為髙大刻木為(一本无/為字)尉
遲鄭公突厥鬬將之戲機關動作不異于生祭訖靈車
欲過使者請曰對數未盡又停車設項羽與漢髙祖㑹
鴻門之象良久乃畢縗絰者皆手擘布幕収哭觀戲事
畢孝子陳語與使人祭盤大好賞馬兩匹滑州節度令
狐母亡鄰境致祭昭義節度初于其(一本/作淇)門載船桅以
充幕柱至時嫌短特于衞州大河中河船上取長桅代
之及昭義節度薛公薨綘忻(一本/作沂)諸方并管内滏陽城
南設祭每半里一祭南至漳河二十餘里連延相次大
者費千餘貫小者猶三四百貫互相窺覘競為新竒柩
車暫過皆為棄物矣蓋自開闢至今奠祭鬼神未有如
斯之盛者也
　　　忌日
忌日請假非古也世說云忌日惟不飲酒作樂㑹稽王
世子以忌日送客至新亭主人欲作樂王便起去持彈
往衞洗馬墓下彈鳥晉書又載桓元忌日與賔客遊宴
惟至時一哭而已前代忌日無假之證也沈約荅庾光
禄書云忌日制應是晉宋之間其事未久制假前止是
不為宴樂本不自封閉如今世自處者也居䘮再周之
内每至忌日哭臨受弔(一本/作帛)無不見人之義而除服之
後乃不見人實由世人以忌日不樂而不能竟日興感
以對賔客故弛懈故(一本/放)過自晦不與外接設假之由
是在於此顔之推(一本/實)亦云忌日感慕故不接外賔不
理庶務不能悲愴自居何限于深藏也世人或端坐奥
室不好言笑卒有急回寧無盡見之理(一本多/不字)其不知
禮意乎
　
　
　
　
　
　
　
　
　
　
　
　
　
　
　封氏聞見記卷六
欽定四庫全書
　封氏聞見記卷七　　　　唐　封演　撰
　　　視物逺近(缺/)
　　　海潮(缺/)
　　　北方白虹(缺/)
　　　西風則雨(缺/)
　　　松柏西向(缺/)
　　　蜀無兔鴿
(缺/)命左右賫兔鴿而往今蜀中鴿尚稀而兔已衆戴祚
作西征記云開封縣二佛寺余至此見鴿大小如鳩戲
時兩兩相對祚江東人晉末從劉裕西征姚泓至開封
縣始識鴿則江東舊亦無鴿梁武帝時侯景圍臺城軍
士熏鼠捕鴿而食數月之後(缺/)殿鼠鴿皆盡然則江東
之有鴿亦當自北賫徃耳周禮稱橘踰淮北而為枳鸜
鵒不踰濟汶(一本汶上有/獺渡二字)則死地氣然也故春秋書鸜
鵒來巢然則禽獸草木中土所無異方而來者衆矣漢
代張騫自西域得石榴苜蓿之種今海内遍有之太宗
朝逺方咸貢珍異草木今有馬乳蒲萄一房長二丈餘
葉(一作/萬)余國所獻也娑婆樹一名菩提葉似白楊摩伽
陀那國所獻也黄桃名金桃大如鵞卵康國所獻也波
羅㧞藻葉似紅蘭實如蒺蔾泥婆羅國所獻也又有醏
菜似慎火苦菜似苣胡芹渾提葱之屬並自西域而來
色類甚衆異方禽獸象出南越駞出北極今皆育於中
國然不如本土之宜也
　　　月桂子
垂拱四年三月桂子降于台州臨海縣界十餘日乃止
司馬蓋詵安撫使狄仁傑以聞編之史䇿月中云有蟾
蜍玉兔并桂樹相傳如此自昔未有親見之者厯家之
說月行者南北道假令此月上當台州之分則他年月
桂豈獨無子何至此日方始降也且月行一月一周天
三百六十五度四分度之一(一本有/分字)則行一日當歴十
二度有餘一度為二千九百三十二里十日之間月行
遂逺桂子何得常留此處又月徑千里周回三千里桂
子若不(一作/若下)彌漫三千里内亦不當專在台州咫尺之
地日月麗天各有限域豈澒洞無底而有桂子漏乎桂
子得下蟾兔之類何能不落况天與地相去極逺桂子
小物從空而下飛揚縈轉無所不之蕞爾台州何為獨
有或者台嶺與嶺南地接山多桂樹桂子多因風而至
有若從天而來時人不加詳考謂之月桂郭景純云桂
樹葉似杞大白葉而不著子據此則桂樹無子台州所
見其他物乎宋之問台州作詩云桂子月中下天香雲
外飄文士尚竒非事實也
　　　石鼔(缺/)
　　　弦歌驛(缺/)
　　　髙唐館(缺/)
(缺/)諸(一本標云諸字/下有處字另起)軺軒(又云軺軒已/下是髙僧館)來往無不吟諷
以為警絶有李和風者至此又題詩曰髙唐不是這髙
唐淮畔荆南各異方若向此中求薦枕參差笑煞楚襄
王讀者方解
　　　溫湯
海内溫湯甚衆有新豐驪山湯藍田石門湯岐山鳳泉
湯同州北山湯河南陸渾湯汝州廣成湯兖州乾封湯
邢州沙河湯此等(以下/缺)
　
　
　
　
　
　
　
　
　
　
　封氏聞見記卷七
欽定四庫全書
　封氏聞見記卷八　　　　　唐　封演　撰
　　　歴山
齊州城東有孤石平地聳出俗謂之歴山以北有泉號
舜井東隔小街又有石井汲之不絶云是舜東家之井
乾元中有魏炎者於此題詩曰齊州城東舜子郡邑人
雖移井不改時聞洶洶動緑波猶謂重華井中在又曰
西家今為定戒寺東家今為練戒寺一邊(一本多一/邊二字)井
中投一瓶兩井相揺響泙濞又曰濟南郡裏多沮洳娥
皇女英汲井處竊向池中潛甽來澆茒畦上平流去炎
雖文士其意如是則誠以為舜之所居也按鄭元云厯
山在河東應劭云在雷澤皇甫謐云在濟隂今東齊地
名歴城與舜耕歴山其名相渉故俗人混同其說在河
東者近是
　　　二朱山
密州之東臨海有二山南曰大朱北曰小朱相傳云仙
人朱仲所居也按朱仲漢時人列仙傳所載不言所居
若爾朱仲未居之前山無名乎此西北數十里有春秋
時淳于(一本作/淳干)城淳于州國也吳楚之人謂居為于古
謂州為朱然則此山當名州山也漢末崔琰於髙密從
鄭元學遇黄巾之亂泛海而南作述初賦其序云登州
山以望滄海據其處所正相合也大朱東南海中有句
游㠀去岸三十里俗云句踐曾游此㠀故以名焉述初
賦又云朝發兮樓臺回盻兮句榆頓食兮㠀山暮宿兮
郁州郁州今海州東海縣在海中晉書石勒使季龍討
青州刺史曹嶷嶷欲死保根余山然則句榆根余皆是
一山亦聲之訛變耳
　　　繹山
兖州鄒繹山南面平復東西長數十歩廣數歩其處生
梧桐傳以禹貢繹陽孤桐者也土人云此桐所以異于
常桐者諸山皆發地兼土惟此山大石攅倚石間周回
皆通人行山中空虛故桐木絶響以是珍而入貢也按
漢書地里志下邳縣西有葛繹山古之繹陽下邳也郭
縁生述征記云繹山在下邳西北多生梧桐則禹貢繹
陽下邳者是也鄒山記云鄒山蓋古之繹山始皇刻碑
處文字分明始皇乗羊車以上其路猶存按此地春秋
時邾文公卜遷于繹者也始皇刻石紀功其文字(一本/無字)
(字/)李斯小篆後魏太武帝登山使人排倒之然而歴代
摹拓以為楷則邑人疲於供命聚薪其下因野火焚之
由是殘缺不堪摹寫然猶上官求請行李登渉人吏轉
益勞弊有縣宰取舊文勒于石碑之上凡成數片置之
縣廨須則拓取自是山下之人邑中之吏得以休息今
間有繹山碑皆新刻之碑也其文云刻此樂石學者不
曉樂石之意顔師古云謂以泗濵磬石作此碑始皇於
瑯琊㑹稽諸山刻石皆無此語惟繹山碑有之故知然
也
　　　羑里城
相州湯隂縣北有羑里城周回可三百餘歩其中平實
髙于城外地丈餘北開一門相傳文王演易之所曹子
建詰紂文云崇侯何功乃用為輔西伯何辜囚之囹圄
囹圄旣成負土旣盈興立炮烙賊害忠貞觀此意見文
王見囚之地紂使負土實此城也未詳子建所據今按
此東頓丘臨黄諸縣多有古小城或周一里或三百歩
其中皆實郭縁生述征記云彭城郡有秺城云是崇侯
家(一本/作冡)自淮迄于淮河上河(一本/作城)而實秺丘壟可阻謂
之固然則小城而實皆古人因依立家以為保固子建
所云負土旣盈或承流俗之傳耳大歴中湯隂有一尉
姓張與數人同行過羑里城或問此是何城張尉答曰
此是郭令公圍相州時所築或曰此是羑里城紂囚文
王之處何關郭令公築張尉曰某此在河南是不知文
王與紂事只將謂令公所築也
　　　文宣王廟樹
兖州曲阜縣文宣廟門内并殿西南各有柏葉松身之
樹各髙五六丈枯槁已久相傳夫子手植永嘉三年其
樹枯死至仁壽元年門内之樹忽生枝葉乾封二年復
枯俗稱千年木療心痛人多竊割削之樹身漸細去地
丈餘皆以泥累累泥封猶不免焉亦有取為笏者色紫
而甚光澤肅宗時二樹猶在廣徳初御史大夫李季卿
河南宣慰過曲阜謁文宣王廟因徧㝷魯中舊迹縣使
一老人導引每至一所老人輙指云此是顔子陋巷此
是魯靈光殿階此是泮宫季卿聞之皆沈吟嗟賞曰此
翁真魯人也次至池水復指之此是釣魚池季卿問曰
何人釣魚老人對曰魯人靈光常此釣魚季卿曰魯人
敗矣又於路側見古碑季卿問是誰碑諸君並不能對
有一尉遽至碑下仰讀其題云李君徳政碑走還白云
李君徳政碑季卿笑曰此與魯人靈光何異
　　　孟嘗鑊
青州城南佛寺中有古鐵鑊二口大者四十石小者三
十石制作精巧又有一釜可受七八石似瓮而有耳相
傳云是孟嘗君家宅鑊釜皆是孟嘗君之器也至徳初
蕃冦南侵司馬李伾毁其大鑊以造兵仗其小鑊及釜
僧徒懇請得免至今以鑊燒長明燈釜以貯油按孟嘗
君門(一本多/此二字)客三千人當時應有此器然至今千餘嵗
累經䘮亂何能使兹二器如甘棠之勿翦乎或恐傳者
之妄
　　　佛圖澄姓
邢州内丘縣西古中丘城寺有碑後趙石勒光初五年
所立也碑云太和上佛圖澄願者天竺大國罽賔小王
之元子本姓濕所以言濕者思潤里(一作/理)國澤被無外
是以號之為濕按髙僧傳名僧傳晉書藝術傳佛圖澄
並無此姓今云姓濕亦異聞也大歴中予因行縣憩于
此寺讀碑見之冩寄陸長源長源大喜復書致謝
　　　巨骨
李司徒勉在汀州曾出異骨一節上(一本/作止)可為硯云在
南海時有逺方客所贈云是蜈蚣脊骨又太子少師薛
萼為邢州畱後亦有大骨面廣尺餘形圓有兩耳髙可
三四寸云洺州人掘漳河古堤于瓮中所得刺史魏淩
知萼愛竒故封寄焉題云閻老王尾臎骨淩與萼酒徒
相狎故有此戲
　　　大魚腮
海州土俗工畫節度令造海圖屏風二十合予時客海
上偶於州門見人持一束黒物形如竹篾予問之其人
云海魚腮中毛擬用作屏風貼因問所得云數十年前
東海有大魚死于岸上收得此惟堪用為屏風貼前後
所用無數今官造屏風搜求得此竒文異色澤似水牛
角小頭似猪鬃大頭正方長四五尺廣可一寸亦竒物
也今人間大魚腮中翣毛長不盈寸此物乃長四五尺
魚亦大矣交廣記云吳時滕循為廣州人或言蝦鬚有
一丈長循不之信其人後故(一本多/故字)至東海取蝦鬚長
四丈四尺封以寄循魚腮長五尺無足怪者
　　　竊蟲
人家有小蟲至微而響甚細㝷之卒不可見俗人以其
難見號竊蟲云有此者不祥余曾覩此蟲大如半胡麻
形類鼠婦有兩角白色振其頭則有聲或時暫止須臾
復振牀壁牎戸之間暗黒之處多有之拾遺孟匡朝貶
賀州作竊蟲賦比之鬼魅似都不識此蟲
　　　霹靂
人間往往見細石赤色形如小斧謂之霹靂斧云被霹
靂處皆得此物予曾於小朱山僧海徳房中見一石與
前後所見者皆相類問將此何用曰房中大石往年被
霹靂為兩叚於霹靂處得此俗謂之霹靂楔偶然收之
無所用也按元中記云玉門之山西有國山山上有廟
國人嵗嵗出􁀙數千石(一作數/千名)曰霹靂給霹靂用從春
至秋乃罷諸字書檢無􁀙字禮記有雜金鑚牛骨鑚音
為祖今(一本無/今字)合􁀙字石傍與金相類讀冝同矣盛宏
之荆州記亦載南中雷神有洪五之事然則俗傳霹靂
之石其信然乎夫雷者隂陽薄觸之為耳激怒尤盛或
當其衝則謂之霹靂若以為神道譴怒而降之罰又何
待一拳之石以成其威耶
　　　魚龍畏鐵
海州南有溝水上通淮楚公私漕運之路也寳應中堰
破水涸魚商絶行州差東海令李知逺主役脩復堰將
成輙壊如此者數四用費頗多知逺甚以為憂或說梁
代築浮山堰頻有闕壊乃以鐡數萬觔墳積其下堰乃
成知逺聞之即依其言而塞穴初堰之將壊也輙聞其
下殷如雷聲至是其聲移于上流數里蓋金鐵味辛辛
能害目蛟龍䕶其目避之而去故堰可成大厯中刑部
郎中程皓家在相州宅前有小池有人造劒于池内淬
之蛇魚皆死予家井中有魚數十頭因有急家人以藥
杵投之于井信宿魚皆浮出知魚亦畏鐵焉
　
　
　
　封氏聞見記卷八
欽定四庫全書
　封氏聞見記卷九　　　　　唐　封演　撰
　　　剛正
狄仁傑為度支員外郎車駕將幸汾陽宫仁傑奉使先
脩官頓并州長史李元沖以道出妬女祠俗稱有盛衣
服車馬過必致雷風之異欲别開路仁傑謂曰天子行
幸千乗萬騎風伯清塵雨師灑道何妬女之敢害而欲
避之元沖遂止果無他變上聞之嘆曰可謂丈夫也後
為冬官侍郎充江南安撫使吳楚風俗時多(一作/加)淫祀
廟凡一千七百餘所仁傑並令焚之有項羽神號為楚
王廟祈禱至多為吳人所憚仁傑先致檄書責其䘮失
八千子弟而妄受牲牢之薦然後焚除
　　　淳信
陸少保字元方曾於東都置小宅家人將受直矣買者
求見元方告其人曰此宅子甚好但無出水處買者聞
之遽辭不置子姪以為言元方曰汝太竒豈可為錢而
誑箇人
　　　端慤
宋璟為廣府都督元宗思之使内侍楊思勗馳馬往追
璟拜恩就馬在路竟不與思勗交一言思勗以將軍貴
倖殿庭因訴元宗嗟嘆良久即拜刑部尚書
　　　貞介
中書侍郎張鎬為河南節度鎮陳畱後兼統江淮諸道
將圖進取中官絡繹鎬起自布素一二年而登宰相正
身特立不肯茍媚閹宦去來以常禮接之由是大為羣
閹所嫉稱其無經略才徴入改為荆府長史未㡬又除
洪府長史江西觀察使
　　　謇諤
相里造為禮部郎中時宦官魚朝恩用事薫灼内外朝
恩稱詔集百僚有所評議恃恩陵轢旁若無人宰相元
載以下唯唯而已造挺然衆中抗言酬對往復數四略
無降屈之色朝恩不悅而去朝廷壯之
　　　抗直
崔祐甫為中書舎人時宰相常衮當國百寮仰止祐甫
每見執政論事未嘗降屈舎人岑參初掌綸誥屢稱疾
不宿直承㫖人情所憚諸人雖咄咄有辭而不能發崔
獨見諮以舎人職在樞密不冝讓事于人岑舎人稱疾
旣久多有離局衮曰此子羸疾日久諸賢豈不能容之
崔曰相公若知岑久抱疾本不當遷授今旣居此地安
可以疾辭王事乎衮黙然無以奪之也由是銜之及今
上在諒闇衮矯制除崔為河南尹星夜電發今上覺其
事遽追還之拜中書侍郎平章事而衮謫於嶺外
　　　忠鯁
李惇為淄青節度判官使王衡弟頗干政惇(一本有/惇字)屢
言之衡曰兄弟孤遺相長不忍失意惇曰君憐愛祇合
訓之以道何可使其縱恣也衡家又好祈禱車輿出入
人吏頗以為弊惇又進諌衡不能用他日衡對諸客别
有所問惇曰惇前後頗獻愚直大夫不能(一本無/能字)用今
又問衡作色曰李十五好為詆訐惇曰忠言大夫謂之
詆訐久住何益請從此辭再拜趨出命駕而去衡怒甚
不使追之時人皆謂惇有古人風
　　　誠節
權臯為范陽節度掌書記禄山男慶和承恩尚主臯在
京親禮㑹畢歸本道知禄山有異謀出路托疾詐死家
人在(一本/作載)䘮以歸封丘僅達而關東鼎沸臯微服變姓
名至臨淮於驛家傭賃欲數知北方動靜故也尋過江
上(一本/作二)京復肅宗發詔褒美拜起居郎辭疾不赴臯以
﨑嶇䘮亂脱身虎口遂無宦情在江外七年卒
　　　任使
李太尉光弼鎮徐方北扼賊衝兼緫諸兵馬縁征討之
務則自處置倉儲府庫軍州(一本改/軍中)差補一切並委判
官張傪傪明練庶務操割發遣應接如流綽有餘地諸
將欲見太尉論事太尉輙令與張傪判官商量將校見
之禮數如見太尉無異由是上下清肅東方晏然天下
皆謂太尉之能任人
　　　禮遣
張延賞為河南尹官人有過未嘗屈辱其所犯旣頻灼
然不可容者但謝遣之而已先自拜立與辭即令郡官
祖送由是士子敬憚各自脩飭而河南大理
　　　遷善
田神功自平盧兵使授淄青節度舊判官皆偏裨時部
曲神功平受其拜及此前使判官劉位已下數人並畱
在位神功待之亦無降禮後因圍宋州見李太尉與勅
使打毬聞判官張傪至太尉與之盡禮荅拜神功大驚
呼(一本呼上/有幕字)劉位問之曰太尉今日見張郎中與之盡
禮荅拜是何禮也位曰判官是幕賔使主無受拜之禮
神功曰神功比來受判官拜大是罪過公何不早說遂
令屈請諸判官謝之曰神功武將起自行伍不知朝廷
禮數比來錯受判官拜判官又不言成神功之過今還
判官拜一一拜之諸判官避而不敢當逺近聞之莫不
稱其宏量
　　　惠化
閻伯嶼為袁州時征役煩重袁州先已殘破伯嶼專以
惠化招撫逃亡皆復鄰境慕徳襁負而來數年之間漁
商闐湊州境大理及移撫州闔州思戀百姓率而随之
伯嶼未行或已有先發伯嶼於所在江津見舟船問之
皆云從袁州來隨使君往撫州前後相繼津吏不能止
其見愛如此到職一年撫州復如袁州之盛代宗聞之
徴拜戸部侍郎未至而卒
　　　推讓
髙利自濠州改為楚州時江淮米貴職田每得粳米直
數千貫準(一本/作准)例替人五月五日以前到者得職田利
欲以讓前人發濠州所在故為淹泊候過數日然後到
州士子稱焉
　　　竒政
李封為延陵令吏人有罪不加杖罰但令裹碧頭巾以
辱之隨所犯輕重以日數為等級日滿乃釋吳人著此
服出入州鄉以為大耻皆相勸勵無敢僭違賦稅常先
諸縣去官竟不捶一人
　　　掩惡
檢校刑部郎中程皓性周慎不談人短每于儕類中見
人有所訾毁未曾應對候其言畢徐為分雪之曰此皆
衆人妄傳其實不爾更説其人美事曾生(一本/作坐)被人酷
罵竟席無怒色皓徐起避之曰彼人醉耳何可與言其
雅量如此(一本/作重)
　　　解紛
熊曜為臨清尉以幹蠱聞太原守宋渾被人告(一本告/字在論)
(字/下)經采訪使論使司差官領告事人就郡按之行至臨
清曜欲解其事乃令曹官請假而權判司法及告事人
至置之縣獄曜就加撫慰供其酒饌夜深屏人與語告
以情事欲令逃匿其人初致前卻見曜有必取之色慮
不免遂許之曜令獄卒與脱鎻厚資給送出城并獄卒
亦令逃竄天明吏白失囚曜馳赴郡具陳權判司法邂
逅失囚太守李澄不之罪也為申采訪奉帖牒但令切
加捕訪而已旣失告者渾竟得無事
　　　陵壓
嚴安之崔譚俱為赤尉力行猛政譚恐安之名出已右
(一本云譚力行猛政/恐安之名出已右)每事欲先之安之使伍伯執大杖
引前譚則益麄其杖安之越麄譚亦轉麄之如此大如
椽力不能舉安之遂令執小杖譚亦細其杖安之越細
譚亦轉細之如此至杖大如筋不能用安之患其壓已
遂都去其杖使伍伯空手而行譚果不能學
　　　除蠧
崔立(一作/丘)為雒縣有豪族陳氏為縣錄事家業殷富子
弟復多蜀漢風俗縣官初臨豪家必先饋餉令丞以下
皆與之平交初至陳氏欲循故事立逆呵之絲毫不入
録事心有悵惋至衙日恃其豪盛謂立必不敢損己禮
數甚倨立叱伍伯曳之初猶負氣下杖良久乃稱乞命
羣官爭使人來救立並不聼杖之旣困立料其必死命
曳去之出門少頃而卒而一縣驚駭陳氏子弟親屬數
十人相率號哭闐塞堦屏立使鎻閉衙門一一収録取
其子弟盡杖殺之其疏者皆決驅出因自詣郡具言陳
氏豪暴日久謹以除之計其資産足充當縣一年稅租
太守知其事以申采訪云立不畏(一本云不/長豪強)豪强為人
除害使司大見褒賞奏立强幹特請立充采訪判官拜
監察御史
　
　
　
　
　
　
　
　封氏聞見記卷九
欽定四庫全書
　封氏聞見記卷十　　　　　唐　封演　撰
　　　務尚
蕭誠自務札翰李邕恒自(一本云/怕書)言别書二人俱在南
中蕭有所書將謂稱意以呈邕邕輙不許蕭疾其掩已
遂假作古帖數幅朝夕把翫令其故暗見者皆以為數
百年書也蕭詣邕云有右軍真蹟寳之已久欲呈大匠
李欣然願見蕭故遲回旬日未肯出也後因論及李固
請見曰許而不出得非誑乎蕭於是令家童歸見取不
得驚曰前某客來見之當被竊去李誠以為信矣蕭良
久曰吾置在某處遂忘之遽令走出旣至李尋繹久不
疑其詐云是真物平生未見在坐者咸以為然數日蕭
黙(一本多在/黙二字)候邕賔客雲集因謂李曰公常不許誠書
昨所呈數紙㓜時書何故呼為真跡鑒將何在邕愕然
曰試更取之及見略開視置牀上曰子細看之亦未能
好
　　　諷切
賀知章為秘書監累年不遷張九齡罷相於朝中謂賀
曰九齡多事意不得與公遷轉以此為恨賀素詼諧應
聲荅曰知章蒙相公庇䕃不少張曰有何相庇賀曰自
相公在朝堂無人敢罵知章作獠罷相以來爾汝單字
稍稍還動九齡大慚
　　　歡狎
鄭昈性通脱與諸甥姪談笑無間曾被飄瓦所擊頭血
淋漓玉簪俱折家人惶遽來視外甥王在後至曰二十
舅今日頭璧俱碎昈大呌曰我不痛裹函(一作/亟)令(一作/命)
酒酣興盡昈後至戸部員外郎滁州刺史云
　　　袪􁲨(一本/作恡)
御史大夫鄧景山為揚州節度有白岑者善療發背海
外有名而深秘其方雖權要求者皆不與真本景山常
急之㑹岑為人所訟景山故令深加按劾以出其方岑
懼死使男歸取呈上景山得方寫數十本牓諸衢路乃
寛其獄
　　　脩復
顔真卿為平原太守立三碑皆自撰親書其一立於郡
門内紀周時臺省擢牧諸郡者十餘人其一立於郭門
之西紀顔氏曹魏時顔裴髙齊時顔之推俱于平原太
守至真卿凡三典兹郡其一是東方朔廟碑鐫刻旣畢
屬幽方起逆未之立也及真卿南渡蕃冦䧟城州人埋
匿此碑河朔克平别駕吳子晁好事之士也掘碑使立
于廟所其二碑求得舊文買石鐫勒樹之都門時顔任
撫州子晁拓三碑本寄之顔經艱故對之愴然曰碑者
往年一時之事何期大賢再為脩立非所望也即日專
使賫書至平原致謝子晁後至相州刺史御史大夫
　　　贊成
天寳初(一本有成字/一本作歲)恊律郎鄭䖍采集異聞著書八十
餘卷人有竊窺其草藁告䖍私脩國史䖍聞而遽焚之
由是貶謫十餘年方從調選授廣文館博士䖍所焚書
旣無别本後更纂録率多遺忘猶成四十餘卷書未有
名及為廣文博士詢于國子司業蘇源明源明請名㑹
粹取爾雅㑹粹舊說也西河大守盧象䖍詩云書名㑹
粹才偏逸酒號屠蘇味更醇即此之謂也
　　　討論
著作郎孔至二十傳儒學撰百家類例品第海内族姓
以燕公張說為近代新門不入百家之數駙馬張垍燕
公之子也盛承寵眷見至所撰謂弟埱曰多事漢天下
族姓何關尔事而妄為升降埱素與至善以兄言告之
時工部侍郎韋述諳練士族舉朝共推每商𣙜姻親咸
就諮訪至書初成以呈韋公韋公以為可行也及聞垍
言至懼將追改之以情告韋韋曰孔至休矣大丈夫奮
筆將為千載楷則奈何以一言而自動揺有死而已胡
不可也遂不復改
　　　穎悟
開元初潞州常敬忠十五明經擢第數年之間遍能五
經上書自舉并云一遍能誦千言勅付中書考試燕公
問曰學士能一遍誦千言能十遍誦萬言乎對曰未曽
自試燕公遂出一書非人間所見也謂之曰可十遍誦
之敬忠依命危坐而讀每遍畫地記讀七遍起曰此已
誦得燕公曰可滿十遍敬忠曰若十遍即是十遍誦得
今七遍誦得何要滿十燕公執本臨試觀覽不暇而敬
忠誦之已畢不差一字見者莫不嘆羨即日聞奏恩命
引對賜綠衣一副兼賞禮物(一作/袍笏)拜東宫衙佐仍直集
賢侍講毛詩百餘日中三度改官特承眷遇為儕類所
嫉中毒而卒
　　　敏速
天寳中漢州(一本漢/作州)雒縣尉張陟(一作/渉)應一藝自舉日
試萬言須中書考試陟令善書者三十人各令操紙執
筆向席環庭而坐俱占題目身自循(一作/廵)席依題口授
言訖即過周而復始至午後詩筆俱成得七千餘字仍
請滿萬數宰相曰七千可為多矣何須(一作/必須)萬具以狀
聞勅賜縑帛拜太公廟丞直廣文館時號為張萬言
　　　避忌
兼御史大夫韋倫奉使吐蕃以御史茍曽(一作/㑹)為判官
行有日矣或謂倫曰吐蕃諱狗大夫將一茍判官何以
求好倫遽奏其事今上令改茍為荀而其人不易及使
還曽遂姓荀不歸舊姓
　　　戲論
裴子羽為下邳令張晴為縣丞二人俱有聲氣而善言
語曽論事移時人吏竊相謂曰縣官甚不和長官稱雨
贊府即道晴贊府稱晴長官即道雨終日如此非不和
乎(一本有豈/非二字)
　　　失誤
陽(一本/作湯)伯博任山南一縣丞其妻陸氏名家女也縣令
婦姓伍也他日㑹諸官之婦旣相見縣令婦問贊府夫
人何姓荅曰姓陸次問主簿夫人何姓荅曰姓漆縣令
婦勃然入内諸夫人不知所以欲郤回縣令聞之遽入
問其婦婦曰贊府婦云姓陸主簿婦云姓漆以吾姓伍
故相弄耳餘官婦賴吾不問必曰姓八姓九縣令大笑
曰人各有姓何如此復令其婦出
　　　謬識
相州城門舊以磚壘傳云越王為刺史時作大歴中鄴
中有士人素無學識而强談經史曾與予俱出北門其
人問曰太守專城此是乎初以為戲言察其意色非戲
也余應之曰此是塼瓦之磚非專城之專其人悵然自
失西門寰為邯鄲令入寺行香見金燈花不識以為芝
草遽于(一作令/一作為)脩狀申使司使司差官就檢時兵戈之
後僧徒多後輩亦不之識但云此芝草宿根春時生葉
至夏生花秋乃死見來如此不記種蒔年歲檢官具上
其事使司知其誤不復問矣
　　　查談
宋昌藻考功員外郎之問之子也天寳中為滏(一作/淦)陽
尉刺史房琯以其名父之子常接通之㑹有中使至州
琯使昌藻郊外接候須臾郤還云彼(一作/被)額房公澹雅
之士顧問左右何名為額有叅軍亦名家子歛笏而對
曰查名該訶為額房悵然曰道額者已成可笑識額者
更是竒人近代流俗呼丈夫婦人縱放不拘禮度者為
查又有百數十種語自相通解謂之查談(一作/語)大抵廹
猥僻(一作/近)
　　　嘲翫
補闕王志安晚不得志久游恒趙之間人畏其口莫敢
引用志安作詩以刺當塗者云末刼蘭香科下人衣冠
禮樂與君臣如來若向閻浮出莫視從來丈六身見者
彌增怨恚
　　　慙悚
進士周逖改次千字文更撰天寳應道千字文將進之
請頒行天下先呈宰執右相陳公近問之曰有添換乎
逖曰翻破舊文一無添换又問翻破盡乎對曰盡右相
曰枇杷二字如何翻破逖曰惟此二字依舊右相曰若
有此還是未盡逖逡廵不能對而退
　　　狂譎
王嚴光頗有文才而性卓詭旣無所逹自稱釣鰲客廵
歴郡縣求麻鐵之資云造釣具有不應者輙録姓名(一/本)
(名/姓)藏于書笈中人問將此何用荅曰釣鰲之時取此懞
漢以充鰲餌兵亂之後嚴光年鬚已衰任棣州司戸時
刺史有馬州佐已下多乗驢嚴光作詩曰郡將雖乗馬
羣官緫是驢對衆吟誦以為笑樂
　　　侮謔
范液有口才薄命所向不偶曾為詩曰舉意三江竭興
心四海枯南游李邕死北望守珪殂液欲投謁二公皆
㑹其淪躓故云然宗叔范純家富于財液每有所求純
常給與之非一純曾謂液曰君有才而困于貧廹可試
自詠液命紙筆立操而竟其詩曰長吟太息問皇天神
道由來也已偏一名國士皆貧病但是裨兵緫有錢純
大笑曰教君自詠何罵我乎不以為過
　
　
　
　
　
　
　
　
　
　
　
　
　
　
　
　封氏聞見記卷十
　襍家言用裨史氏之不足而讀封氏書於唐事知所
　未知其編類亦備富哉言乎明姑蘇吳岫識
　予素有藏書之癖凡親友見借者暇日多手鈔之此
　書乃十五年前所鈔者至正丙申歲不幸遭時艱難
　烽火四起煨燼之餘尚存殘書數百卷今僻居深村
　無以為遣旦夕頼此以自適亦不負愛書之癖矣至
　正辛丑上元日重觀于泗北疑夢軒雲間夏庭芝伯
　和父謹誌
　封氏聞見記自六卷至十卷昔友人唐子畏見借所
　鈔特以不全為恨近又于桞大中借鈔前五卷庶㡬
　為全書然第七卷中全局俱欠止存末後一紙耳嗟
　哉古書之難得如此富室子弟積書萬卷而不讀亦
　獨何心哉朱良育記
　萬厯辛丑假酉巖秦翁藏本校過右二䟦亦從此本
　録出
　　　　　　　　　　　　常熟孫伏生允伽記
　原本係吾吳吳方山家藏物也向為邑中前輩孫伏
　生所得孫復從酉巖秦翁假别本細勘不可謂不加
　詳矣余與伏生孫岷自善乃得假而録之虞山陸貽
　典勅先識時崇禎辛巳仲春二十有六日也
　　　　　　　是嵗重午後六日晚將原本勘竟
　
　
　
　
　
　
　
　
　
　
　封氏聞見記
