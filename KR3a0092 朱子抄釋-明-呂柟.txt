#+TITLE: 朱子抄釋-明-呂柟
#+DATE: 2016-06-11 12:22:54
#+SOURCE: github.com/kanripo/KR3a0092 master b0f98932                
欽定四庫全書　　　　　子部一
　朱子抄釋　　　　　　　儒家類
　　提要
　　　　(臣/)等謹案朱子抄釋二卷明呂柟撰是編乃
　　　　嘉靖丙申柟為國子監祭酒時所定宋儒之
　　　　中惟朱子著述最富辨論亦最多其時諸弟
　　　　子所述者有池録饒録饒後録建録諸刻黎
　　　　靖徳刋除重複分類編次尚得一百四十卷
　　　　則浩博可知矣柟此夲所抄止於二卷乃較
　　　　張子二程子為少然朱子之學無所不通與
　　　　門人亦無所不講黎氏語類以二十六目舉
　　　　其大凡包括尚有未盡讀者茫無津涯又早
　　　　年晩年持論或異門人所記或以己意增損
　　　　之亦往往彼此不同讀者亦莫能决其去取
　　　　明人逓相選録幾於人有一編其大意乃在
　　　　於勝負相争區分門户不過借朱子為名未
　　　　嘗真為明道計也柟作是編惟摘切要之詞
　　　　而不甚以攻擊為事於學問大㫖轉為簡明
　　　　然於與陸子静論意見一條注其下曰陸氏
　　　　終近禪則是非之辨亦未嘗不謹嚴矣乾隆
　　　　四十六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　朱子抄釋卷一
　　　　　　　　　　　　　明　吕柟　撰
朱子曰學問是人合理㑹底事學者須是切己方有所
得不理㑹學問與蚩蚩横目之氓何異(釋學只是以人/治人不然便是)
(人不如/鳥也)
凡學字便兼行字意思如講明義理學也效人做事亦
學也(釋知行兼/進是學)
古人為學大率體察自家病痛就上面克治將去(釋即/曾子)
(三省/之學)
今人有多少病痛一箇人是一様須是子細自看即克
將去(釋切近精實/無如此學)
學者須是為己聖人教人只在大學第一句在明明德
上(釋了此再/無餘學)
聖人千言萬語只是教人做人而已(釋不然便/同鳥獸矣)
若不用躬行只是説得便了則七十子之從孔子只用
兩日説便盡何用許多年隨孔子不去(釋從師貴親炙/方能得其真觀)
(顔曾閔/冉可見)
而今緊要且看聖人是如何常人是如何自家因甚便
不似聖人因甚便只是常人就此理㑹得自可超凡入
聖
而今合玩索處便玩索合持守處便持守合講論處便
講論合踐履處便踐履須四路並進始得(釋好通作一/路去進方有)
(真得手/處也)
學者最怕因循(釋此人之通病/故率止為鄉人)
直須抖擻精神莫要昏鈍如救火治病然豈可悠悠嵗
月(釋惟是知/止有定)
為學正如撑上水船一篙不可放緩(釋順流處/便是人欲)
學問之道無他求其放心而已矣上有學問二字在不
只求放心便休(釋求放心即是學/問求字儘有路徑)
大凡為學須是四方八面都理㑹教通曉仍更理㑹向
裏來(釋纔㑹外即㑹裏/此合外内之道)
先生謂蔡季通曰身勞而心安者為之利少而義多者
為之(釋多少字/還是夾雜)
學者不於富貴貧賤上立得定則是入門便差了也(釋/此)
(是人之生/死闗頭)
科舉自是一件事學問自是身已上事初不相干(釋此/本相)
(干不然科舉何/為亦可廢矣)
若學問以明理則自然發為好文章詩亦然(釋有此心/并具明理)
(者便/快㑹)
凡學者要須做得人難做底事方好(釋人難做底事/只是克己便好)
方伯謨勸先生少著書答曰在世間喫了飯後全不做
得些子事無道理(釋伯謨意/恐更别)
人若聞道則生也不虚死也不虚若不聞道則生也枉
了死也枉了(釋發揮夕死可也明白/親切足以激偷生者矣)
若一日未死一日要自當百年未死百年要自當這便
是立命(釋可謂遂/志致命矣)
只是這箇心但一念之間是底便是道心不是底便是
人心(釋人心亦/有是底)
人心只是一箇知覺知覺從饑食渴飲處便是人心知
覺從君臣父子處便是道心(釋饑食渴飲/恐難盡非)
有道理底人心便是道心(釋明白切實無如此/説足以求執中矣)
此心曠然無一毫私意直與天地同量便有天下為一
家中國為一人底意思
聖人與衆人做處便是五峯所謂天理人欲同行而異
情聖人亦未嘗無人心其好惡皆與人同各當其則是
所謂道心也
天地之心動方見聖人之心應事接物方見(釋此即/復卦之)
(意/)
人心纔覺時便在孟子説求放心求字早是遲了(釋覺/而後)
(能/求)
問存心曰居處恭執事敬與人忠便是存心之法而今
與人説話覺得不是便莫説做件事覺得不是便莫做
只此便是存心之法(釋此初學/收心之方)
人須將那不錯底心去驗他那錯底心不錯底是本心
錯底是失其本心(釋此可/對省)
把心不定喜怒憂懼四者皆足以動心心才係於物便
是為其所動(釋當使天/君常泰然)
學者常用提醒此心使如日之升羣邪自息(釋提醒只/是戒慎恐)
(懼/)
學問之道孟子斷然説在求放心此心放了博學也是
閒審問也是閒如何而明辨如何而篤行(釋此又一/時之言却)
(的/)
涵養於未發之先窮格於已發之後(釋恐難如/此分先後)
未能識得涵養箇甚(釋此却/明白)
劉黻問立志為難先生曰也無許多事只是一箇敬徹
上徹下只是這箇道理(釋能敬便/是立志)
敬字似一箇畏字非塊然兀坐耳無所聞目無所見心
無所思而後謂之敬只是有所畏謹不敢放縱常常如
此氣象自别
童蜚卿問主一無適曰只是莫走作如讀書時只讀書
著衣時只著衣理㑹一事只理㑹一事了此一件又作
一件
劉砥問謝子惺惺之説曰惺惺乃心不昏昧之謂只此
便是敬心若昏昧燭理不明雖强把捉豈得為敬(釋敬/則心)
(惺/)
敬即是此心之自做主宰處
論格物曰謝子尋箇是處之説甚好須是於其一二分
直尋到十分是處方可(釋須先從/到處尋是)
遇著一件事便且就這事上思量合當如何(釋遇著字/亦是格路)
且窮理令有切已工夫若只泛窮天下萬物之理不務
切已即遺書所謂遊騎無所歸矣(釋切已工夫只/是先至者是)
此箇道理問也問不盡説也説不盡頭緒儘多須是自
去看看來看去自然一日深似一日一日分曉似一日
一日易簡似一日只是要熟(釋學貴/積累)
知得深便信得篤(釋故知至/而後意誠)
知與行常相須如目無足不行足無目不見論先後知
為先論輕重行為重
陳安卿舉南軒知與行互相發先生曰知與行須是齊
頭做方能互相發(釋近日知行並/進之説亦是)
師友之功但能示之於始而正之於終爾若中間二十
分工夫自用喫力去做既有以喻之於始又自勉之於
中又其後得人商量正定之則所益厚矣(釋無師友固/不可全靠師)
(友亦/不可)
氣禀物欲生來便有要無不得只逐旋自去理㑹消磨
大要只是觀理分明便勝得他(釋格物/是要緊)
不曾離得舊窠窟何緣變化得舊氣質(釋須當拔/乎流俗)
東萊謂變化氣質方可言學先生以為惟學能變化氣
質爾(釋二先生/之言皆是)
懲忿如救火窒慾如防水(釋火易焚人/水易溺人)
人固有終身為善而自欺者不特外面如此而裏面不
如此者方為自欺盖中心欲為善而常有箇不肯底意
思便是自欺也須是打疊得盡(釋意/透)
李先生説人心中大段惡念却易制伏最是那不大段
計利害乍往乍來底念慮相續不斷難為驅除今看來
是如此(釋此正悠悠/處最能害人)
黄達才言思不能精之病先生曰硬思也不得只是要
常常提撕莫放下將久自解有得(釋此還是心有/牽係不耐煩思)
先生問童伯羽如何用工答曰且學靜坐痛抑思慮先
生曰痛抑也不得只放退可也不可全無思慮無邪思
爾(釋以正思/換了邪思)
吳公濟云逐日應接事物之中須是得一時辰寧靜以
養衛精神要使事愈繁而心愈暇彼不足而我有餘其
言雖出於異説然試之亦畧驗豈周夫子所謂主靜者
耶(釋過在/不能事)
李伯誠曰打坐時意味也好先生曰坐時固是好須是
臨事接物時長如坐時方可
周貴卿曰非不欲常常持守但志不能帥氣臨事時义
變遷了先生曰只是亂説豈是由他自去正要待他去
時撥轉來為仁由己而由人乎哉止吾止也進吾往也
(釋安而/能慮)
陳安卿問已分上事已理㑹但應變處更望提誨先生
曰今且當理㑹常未當理㑹變常底許多道理未能理
㑹得盡如何便要理㑹變(釋常變/一理耳)
問氣弱膽小之病曰公只去做工夫到理明時節氣自
强而膽自大矣
道夫因言季文自昔見先生後篤厚謹畏雖居於市井
人罕有見之者自言向者先生教讀語孟後來於此未
有所見深以自愧故今者復來曰得他恁地也好或然
窮來窮去久之自有所見亦是一事
義剛之初拜先生也具述平日之非與所以逺來之意
力求陶鑄及所以為學之序先生曰人不自訟則不奈
他何今公既自知其過則讀書窮理便是為學其他也
無陶鑄處
潘時舉問常苦粗率不知病根安在先生曰不消更討
病根但知粗率便是病在這上只加子細便了(釋粗率/處還是)
(心有/他繫)
先生曰今學者來求病根熹向他説頭痛灸頭手痛灸
手病在這上只治這上便了更别討甚病根(釋須是説/與脉訣)
李方子臨歸請教先生曰開闊中又著細密寛緩中又
著謹嚴這是人自去做(釋即寛而/栗等義)
一日同周舜弼游屏山歸因説山園甚佳曰園雖佳而
人之志荒矣(釋此正玩/物喪志)
或言氣禀昏弱難於為學先生曰誰道是公昏弱但反
而思之便強便明這風色打一轉日日做工夫日日有
長進(釋須與他説出/箇昏弱根因好)
或言在家衮衮但不敢忘書册亦覺未免間斷先生曰
只是無志若説家事又如何汩沒得自家公今三五年
不相見又只恁地悠悠人生有幾箇三五年耶(釋直是/惟日不)
(足/)
人之私意有知得便克去者有忘記去克他者有不獨
是忘記克去而反與之為朋者(釋只是/從欲易)
吾輩不用有忿世疾惡之意第常自體此心寛明無係
累則日充日明豈可涯涘耶(釋如此便/能責己)
才枉其小便害其大(釋即不矜細行/終累大德之意)
博文是致知約禮乃是踐履之實(釋博文專/為約禮設)
擇善而固執之如致知格物便是擇善誠意正心修身
便是固執只此二事而已
進德修業這四箇字煞包括道理德是就身上説業是
就事上説
内積忠信是實心擇言篤志是實事
知崇進德之事也禮卑居業之事也
大學所説格物致知是知崇之事誠意正心修身齊家
治國平天下是禮卑之事
先生曰熹嘗謂今世人有目不得見先王之禮有耳不
得聞先王之樂此大不幸也(釋只是惡聞/道不好學)
曾子忠恕與子思忠恕不同曾子忠恕是天子思尚是
人在(釋恐只是/一箇忠恕)
下學上達雖是二事只是一理若下學得透上達便在
這裏
人有下學而不能上達者只緣下學得不是當釋氏只
説上達更不理㑹下學如何上達決無此理(釋此正儒/佛之别)
人之進德須用剛健不息
聖人之學與俗學不同聖賢教人讀書只要知所以為
學之道俗學讀書便只是讀書更不理㑹為學之道是
如何(釋讀書亦是格/物致知一事)
聖人是經歴見得許多所以寫在冊上與人看(釋讀書/豈但求)
(知便要/求行)
聖人語言其實即吾身日用常行之間可見
讀書須將聖賢言語就自家身上做工夫(釋此便是/論讀書事)
司馬温公説為學之法舉荀子四句云誦數以貫之思
索以通之為其人以處之除其害以持養之(釋此言亦/近道但於)
(德性處差縱/學亦支離)
今學者看文字往往不曾熟如此則何緣浹洽横渠曰
書須成誦精思(釋書纔成誦/便無放心)
讀書須是將本文熟讀且咀嚼有味若有理㑹不得處
然後將註解看方是有益(釋讀書若先從身心上照驗/合否後看注解亦且能辨其)
(是非/矣)
大抵觀書先須熟讀使其言皆若出於吾之口繼以精
思使其意皆若出於吾之心然後可以有得耳(釋此便/是心口)
(相應理/無走作)
尹先生門人言尹先生讀書云耳順心得如誦己言(釋/既)
(誦先聖賢之言如己之言即可以/占在己之行如先聖賢之行矣)
為學讀書須是耐煩細意去理㑹切不可粗心若曰何
必讀書自有箇捷徑法便是誤人底深坑也(釋纔不耐/煩便是求)
(捷徑入/禪室矣)
大凡看文字少看熟讀一也不要瑣碎立説但要反復
體驗二也埋頭理㑹不要求効三也三者學者當守此
(釋其要只是/反求諸身)
讀書須周匝遍滿熹舊有四句云寧詳毋畧寧下毋髙
寧拙毋巧寧近毋逺(釋此四句亦/是下學工夫)
看書非止看一處便見道理如服藥相似一服豈能得
病便好須服了又服服多後藥力自行(釋對書便見/己病乃益)
讀書須純一如看了一般未了又要般涉都不濟事熹
向時讀書方其讀上句則不知有下句方其讀上章則
不知有下章(釋此便/是主一)
周元卿問著心讀書有時半板前心在書上半板後忽
然思量他事口雖讀心自在别處如何得心只在書上
先生曰此最不可所謂不誠無物雖讀猶不讀也(釋元/卿己)
(不將書治心又安/能得心在書上也)
看文字須是如猛將用兵直是鏖戰一陣如酷吏治獄
直是推勘到底决是不恕他方是(釋此時便見天理/人欲交戰景象)
因説讀書云韓退之所謂沈潛乎訓義反覆乎句讀須
有沈潛反覆之功方得(釋此沈潛反覆須如易/反覆道也之義解乃切)
觀書當從大節目處看程子有言平其心易其氣闕其
疑則聖人之意見矣(釋以聖人之意/為己之意可)
今之談經者往往有四者之病本卑也而抗之使高本
淺也而鑿之使深本近也而推之使逺本明也而必使
至於晦此今日談經之大患(釋惟不為躬行以/窮經故生四病)
名數制度之類畧知之便得不必大段深泥以妨學問
(釋何者非學問君/子多乎哉不多也)
大疑則有大進(釋用思/故也)
讀書始讀未知有疑其次則漸漸有疑中則節節是疑
過了這一畨後疑漸漸減以至融㑹貫通都無可疑方
始是學(釋疑處正是/以心驗之得)
闗了門閉了户把斷了四路頭此正讀書時也(釋此只/是箇収)
(放/心)
大凡看書須是要自家日用躬行處著力方可(釋此便/是知行)
(並進/之意)
人常讀書庶幾可以𬋩攝此心使之常存横渠有言書
所以維持此心一時放下則一時德性有懈也其何可
廢(釋須是先/立此心)
廖晉卿請問所讀書先生曰公心放已久精神收拾未
定且收斂精神方可商量讀書(釋如此而後讀書/句句皆入心矣)
熹自十六七時便下工夫讀書當時也喫了多少辛苦
多讀了書今人卒乍便要讀到熹這田地也是難要須
積累著力方可(釋此恐記先生之言有誤不/然是先生以讀書為多也)
先看大學次語孟次中庸果然下工夫句句字字涵泳
切己看得透徹一生受用不盡(釋只切己/便有受用)
子所雅言詩書執禮未始及易夫子常所教人只是如
此今人便先為一種𤣥妙之説(釋説之𤣥妙/者其行必難)
先生一日問剛中平時讀何書剛中説看語孟荀揚莊
老王通諸書先生云須看語孟若荀揚乃誤人之書莊
老乃壞人之書(釋只説將語孟荀揚莊/並看便是自誤自壞也)
今且須看孔孟程張四家文字方始講究得著實其他
諸子不能無過差也(釋程張又入/孔孟之門户)
先生捐館前一月以書遺廖子晦曰大學又修得一畨
簡易平實次第可以絶筆(釋觀先生於大學/可謂終身事之矣)
大學一書有正經有註解有或問看來看去不用或問
只看註解便了久之又只看正經便了又久之自有一
部大學在我胸中而正經亦不用矣(釋思/之得)
大學在明明德一句須常常提醒在這裏他日長進處
在這裏(釋柟常説/亦如此)
大學是聖門最初用工處格物又是大學最初用工處
格物是夢覺闗格得來是覺格不得是夢誠意是善惡
闗誠得來是善誠不得是惡過得此二闗上面工夫却
一節易如一節了到得平天下處尚有些工夫只為天
下闊須著如此㸃檢(釋次第/本如此)
致知誠意此是大學一篇樞紐乃生死路頭人之所以
與禽獸異處若過得這闗了其他事皆可為也(釋中庸/語孟皆)
(同此/意)
物未格知未至縱有善亦不過是不善中之善到得物
格知至後或有不善亦只是善中未善處(釋明白/可作)
正卿問大學𫝊正心修身莫有淺深否先生曰正心是
就心上説修身是就應事接物上説(釋次第亦/是如此)
大學正心章已説盡了至修身章又從頭説起至齊家
治國章又依前説教他治盖是要得節節去照顧(釋照/顧字)
(只與照應照驗字/同皆從明德上來)
先生語吳仁父曰熹語孟集註添一字不得減一字不
得又記曰不多一箇字不少一箇字(釋此恐非朱/夫子之言)
王子充問讀書未見得切見之事方切先生曰不然論
語一教人學便是孝弟求仁便戒人巧言令色便是三
省可謂甚切(釋此可教子/充之務實矣)
孔門答問曾子聞得底話顔子未必與聞顔子聞得底
話子貢未必與聞今却合在論語一書後世學者豈不
幸事但患自家不去用心(釋顔曾只聞己所聞便能行/其所聞後學聞雖多却少箇)
(行/字)
孟子許多論氣只在集義所生者一句上(釋纔集義便/是變化氣質)
(其氣自能配義與道矣故集/義即生長浩然氣之根苗也)
楊至之問中含二義有未發之中有隨時之中曰中庸
一書本只是隨時之中然其所以有隨時之中者是緣
有那未發之中在裏(釋楊説頗支離但隨時字非小可/可與權者能之不然便同流合汚)
詩小序漢儒所作有可信處絶少大序好處多然亦有
不滿人意處(釋此説恐太/信己不信古)
問詩𫝊叶韻曰古人文自是有叶今泉州有詩譜紹興
府有韻譜皆吳才老做陸德明釋文中亦有此類甚多
(釋古人以韻就意故用叶後人乃/是以意就韻故韻雖叶而非詩)
南軒精義是意外説却不曾説得詩中本意惟上蔡説
須先識得六義體面而諷詠以得之此却是㑹讀詩(釋/六)
(義體面固要識得尤/莫如先識得思無邪)
看二典之書堯舜所以卷舒作用直如此熟(釋不是熟/於卷舒作)
(用蓋有安安温恭之德自然政化流行不能自已如天/地於穆至誠自然日往月來陽舒隂惨未嘗容一意也)
尚書孔安國𫝊是魏晉間人所作託安國為名與毛公
詩𫝊大段不同孔叢子亦然皆是那一時人所為(釋詩/書序)
(𫝊舊人得/者還多)
學禮先看儀禮儀禮是全書其他皆是講説(釋故儀禮/為經禮記)
(為/𫝊)
熹向定婚禮親迎用温公入門以後則從伊川大㮣如
此(釋知此便可求用/四代禮樂之意)
今所集儀禮也只是畧存古之制度使後之人自去減
殺求其可行者而已(釋儀禮雖止十七篇然於禮之腔/廓已定用之而斟酌損益係乎人)
(耳惟溺而不知變與/背而不知循皆非也)
周禮一書周公所以立下許多條貫皆是從廣大心中
流出(釋周禮直欲使無一物不得其所故其書無一言/而非仁也為政若得其意不必盡擬其條貫矣)
周禮一書聖人姑為一代之法爾到不可用處聖人須
别有權變之道(釋程子云若生民之理有窮雖聖王/之法可改讀周禮當識其意可也)
先生因與朋友言及易曰易非學者之急務也熹平生
費些精神理㑹易與詩論其得力未若語孟之多也(釋/語)
(孟從易/中流出)
伏羲易自是伏羲易文王易自是文王易孔子易自是
孔子易(釋恐只/是一易)
伏羲畫卦止有竒耦之畫何嘗有許多説話文王作繇
辭周公作爻辭亦是為占筮設到孔子方説從義理去
(釋自羲至孔恐/只是一箇義理)
周禮言三易經卦皆八其别皆六十有四便見不是文
王漸畫(釋繫辭取豫取夬/等亦是如此説)
程先生易𫝊義理精字數足無一毫欠缺只是於本義
不相合易本是卜筮之書程先生只説得一理(釋此恐/程子得)
(者還/多)
横渠云易為君子謀不為小人謀極好(釋恐亦為小人/如拔茅包承等)
春秋本是明道正誼之書今人只較齊晉伯業優劣反
成謀利大義都晦了且如今人做義只做得齊桓晉文
優劣論(釋道誼在齊桓晉文/上論亦自見得到)
看春秋甚難須是有當時魯春秋來看見得聖人改竄
處方始知得事實然那得有此(釋大㫖亦有在/字字上見者)
看春秋且須看得一部左𫝊首尾意思通貫方能畧見
聖人筆削與當時事之大意(釋此便是善/看春秋者)
問孔子當衰周時可以有為否曰聖人無有不可為之
事只恐權柄不入手問不知聖人有不可為之時否曰
便是聖人無不可為之時若時節變了聖人又自處之
不同(釋無不可為之事者聖人之能/有不可為之時者聖人之命)
左氏敘至韓魏趙殺智伯事去孔子六七十年决非丘
明(釋敘至韓魏趙者/左氏之徒補之)
左氏一部書文章浮艶更無事實蓋周衰時自有一等
迂闊人觀國語之文可見周之衰也(釋文盛/則道微)
孝經一書文字不多先生何故不為理㑹過曰此亦難
説此書只前面一段是曾子聞於孔子者後面皆是後
人綴緝而成程沙隨説向時汪端明亦嘗疑此書是後
人偽為者(釋孝經多是孔曾問答以訓幼少者之意/故引詩段落明白使其易讀亦不可疑)
家語記得不純却是當時書孔叢子是後來白白撰出
(釋其流之近則為家語其流之逺則/為孔叢言語簡繁時世之自然也)
文中子中説被人亂了其他好處甚多大過法言(釋亂/了處)
(只是擬比太多率薛收姚義之筆/其聞于文中子者之至義固存也)
七書所載唐太宗李衛公問答乃阮逸偽書文中子元
經闗子明易皆逸所作(釋其初不可謂無𫝊若/皆出于逸之偽恐無據)
解書難得分曉趙岐孟子拙而不明王弼周易巧而不
明(釋岐弼身非孔/孟安得其言明)
太史公樂書説那許多制度分寸極好此必有古書可
考未必是他自説得(釋蓋古來相𫝊授者/亦有之如内經亦然)
問看史曰亦草率不得須當看人物是如何當時治體
是如何國勢是如何皆當子細上蔡説明道看史逐行
看過不蹉一字(釋不蹉處/只是心存)
讀通鑑且將全書來熟看却去看綱目發明却儘好議
論也(釋通鑑倣左傳作綱目倣春秋經作然比之/未合處及倣之未至處豈惟儘好議論耶)
温公通鑑以魏為主其理都錯熹所作綱目以蜀為主
(釋以蜀為主固是大義若主之太過/反是掩實成虚如攻伐書入寇之類)
温公之言如桑麻穀粟且如稽古錄極好看常思量教
太子諸王恐通鑑難看且看一部稽古錄人家子弟若
先看得此便是一部古今在肚裏(釋史文簡殺太過雖/老儒亦難讀況子弟)
(小兒/乎)
唐鑑意正有踈處孫之翰唐論精練説利害如身親歴
之但理不及唐
胡侍郎讀史管見其為文字與所見處甚好到看他自
做處全相反(釋初只是以/意料想也)
離騷初無奇字只恁説將去自是好後來如魯直恁地
著氣力做只是不好(釋不是實有的/文字自要妝㸃)
古賦須熟看屈宋韓栁所作乃有進步處入本朝来騷
學殆絶秦黄晁張之徒不足學也(釋此意馳逐去/終未免害學)
漢初賈誼之文質實董仲舒之文緩弱(釋以質實緩弱/論董賈文却恐)
(往文句上論/了恐亦害學)
素問語言深靈樞淺較易看(釋二書恐亦古之遺/意不當以文字看也)
先生方修韓文考異而學者至因曰韓退之議論正規
模闊大然不如栁子厚較精密如辨鵾冠子及説列子
在莊子前及非國語之類辨得皆是(釋之二子皆恐陷/于文孔門四教之)
(文恐不/如是)
韓退之以下歐蘇諸公議論不過是主於文詞(釋并韓/子亦恐)
(有主/詞處)
古詩須看西晉以前如樂府諸作皆佳(釋詩自西晉以/前雅頌亡猶有)
(風處/故耳)
齊梁間人詩讀之使人四肢皆懶慢不收拾(釋世道之/危亂全繫)
(此/)
作詩先用看李杜如士人治本經然本既立次第方可
看蘇黄以次諸家詩(釋看李杜不如蘇武韋孟尤不/失放心蘇黄諸公勿治可也)
李太白非無法度乃從容於法度之中蓋聖於詩者也
(釋此語恐喪/初學之志)
道間人多攜詩文求跋尾熹以為人之所以與天地日
月相為長久者元不在此(釋朱子此語極/使人能立志)
因論文曰作文字須是靠實説得有條理乃好不可架
空纎巧大率要七分實只二三分文(釋文處亦是/實乃真文也)
歐公文雖平淡其中却自美麗有好處有不可及處却
不是闒冗無意思(釋終是陷/于詞章)
自三蘇文出學者始日趨於巧(釋文士趨巧自左傳國/語以來然矣三蘇又其)
(甚/耳)
歐公文字大綱好處多晩年筆力亦衰曽南豐文議論
平正耐㸃檢李泰伯文亦明白好看
歐公言作文有三處好思量枕上路上厠上他只是做
文字尚如此況求道乎(釋此三處可以占/歐子制辭之心矣)
文章到歐曾蘇道理到二程方是暢(釋文章有道/理方是暢)
劉子澄言本朝只有四篇文字好太極圖西銘易𫝊序
春秋𫝊序(釋此亦據文字格體而言/并四篇原意亦失之矣)
黄直卿云通書便可上接語孟曰比語孟較深語孟説
得較闊(釋通書便有要立言意語/孟隨人隨事發自然熟也)
問伊川謂西銘乃原道之祖如何曰西銘更從上面説
來原道言率性之謂道西銘連天命之謂性説了(釋程/子謂)
(西銘原道之祖恐不止/連天命之性説之也)
正䝉是盡窮萬物之理(釋須近取/諸身好)
定性書此篇大綱只在廓然而大公物來而順應兩句
(釋初學要勉力求至于此遽以/是為當是猶未能立而求行也)
顔子所好何學論此是程子二十嵗時已做得文字如
此了便是已知為學之本(釋顔子後如黄叔度程明道/皆天生來好故入道便易人)
(當先化/氣質可)
因論動箴先生曰諸公且道那句是緊要道夫曰順理
則裕莫是緊要否曰更連從欲惟危兩句這是生死路
頭
今看了近思錄看别經書須將遺書兼看蓋他一人是
一人病痛故程先生説得各各自有精采(釋程子多得/論語之意言)
(率因人/而發)
伊川見朱光庭所編語錄云某在何必讀此若伊川不
在則何可不讀(釋此亦近予/欲無言之意)
上蔡多説過了龜山巧又别是一般巧得又不好范諫
議説得不巧然亦好和靖又忒不好然意思好(釋只意/思好不)
(須用/巧也)
呂與叔文集煞有好處他文字極是實説得好處如千
兵萬馬飽滿伉壯上蔡雖有過當處亦自是説得透龜
山文字却怯弱似是合下㑹得易(釋只看入道處其/言語不必拘同也)
范浚心銘他自見得到説得件物事如此好(釋近約/禮之㫖)
龜山文字議論如手捉一物正𦂳忽墜地此由其氣弱
(釋此却以/文論也)
李復潏水集説浩然之氣只是要仰不愧俯不怍便自
然無怯懼其言雖粗却盡此章之意信州刋行(釋此非/平日集)
(義功深安得俯仰無/愧怍善發浩然之㫖)
康節之學其骨髓在皇極經世其花草便是詩(釋康節/自成片)
(段於其心亦無愧怍/但不是論語源流)
潛虚只是吉凶臧否平王相休囚死(釋易原不如是失/却君子行四德意)
季通律書分明是好却不是臆説自有按據(釋馬遷律/厯恐亦如)
(是蓋自古必有𫝊授之者季通益能發明之/耳然而樂之實本不在是學者不必溺此)
南軒語孟熹嘗説他這文字不好看蓋解經不必做文
字止合解釋得文義通則理自明意自足(釋理明意足/俗解亦好文)
(字亦/好)
東萊教人作文當看獲麟解也是其間多曲折熹舊最
愛看陳無已文他文字也多曲折(釋此等論亦/快害學者)
先生言科舉時文之弊後生才把起書來讀便先要去
討新竒意思凖擬作時文用下稍弄得熟了到做官或
立朝雖於朝廷大典禮也則胡亂捻合出來用不知被
理㑹得者一拶則百雜碎矣(釋時文之弊/如此之甚乎)
　
　
　
　
　
　
　
　
　朱子抄釋卷一
欽定四庫全書
　朱子抄釋卷二
　　　　　　　　　　　　　明　吕柟　撰
太極理也動靜氣也氣行則理亦行二者嘗相依而未
嘗相離也(釋以太極為理動靜為氣/恐涉支離非周子本義)
太極生隂陽理生氣也隂陽既生則太極在其中理復
在氣之内也(釋説氣有理是説/理生氣恐未穏)
問昨謂未有天地之先必是先有理如何曰未有天地
之先畢竟也只是理有理便有這天地有理便有氣流
行發育萬物(釋理在天地及氣流行之先/恐未然畢竟是氣即理也)
一隂一陽之謂道隂陽是氣不是道所以為隂陽者乃
道也(釋此恐依夫子/易中之説是)
論天地有心無心曰若果無心則須牛生出馬桃樹上
發李花他又却自定程子曰以主宰謂之帝心便是他
主宰處所以謂天地以生物為心天地别無句當只是
以生物為心(釋天地所到處便/可見他的心事)
横渠説天左旋日月亦左旋日月行得遲故恰似右行
看來説得極是只恐人不曉(釋横渠之説亦非杜撰夫/子嘗曰天與水違行故水)
(東流則天之西行可知此便/是隂陽往來晝夜更代之理)
或疑百川赴海而海不溢曰葢是乾了有見海中作旋
窩水皆注入去者(釋若海溢則水必不/西出可以占天運矣)
天地是體鬼神是用鬼神只是隂陽二氣往來屈伸如
春夏是神秋冬是鬼晝是神夜是鬼息底是神消底是
鬼生是神死是鬼鼻息呼是神吸是鬼語是神黙是鬼
(釋解此千神百鬼皆可通/矣故學必精義入神可)
魂者氣之神魄者體之神淮南子注謂魂陽神也魄隂
神也此語説得好(釋觀語黙亦/可見鬼神)
人之能思慮計畫者魂之為也能記憶辨别者魄之為
也(釋即圓者動/方者靜之意)
寤寐者心之動靜也有思無思者又動中之動靜也有
夢無夢者又靜中之動靜也但寤陽而寐隂寤清而寐
濁寤有主而寐無主故寂然感通之妙必於寤而言之
(釋即寤可以觀神/即寐可以觀鬼)
陳舉謝氏歸根之説先生曰歸根本是老氏語畢竟無
歸如這花落便無了豈是歸去那裏明年復來這枝上
問人死時這知覺便散否曰不是散是盡了氣盡則知
覺亦盡(釋以此知老佛歸/根輪迴之説皆非)
陳復之問祖宗是天地間一箇統氣因子孫祭享而聚
散曰這便是上蔡所謂要有便有要無便無子孫這身
在此祖宗之氣便在此他是有箇血脈通貫所以神不
歆非類民不祀非族(釋只是/心感應)
先生曰有天地之性有氣質之性天地之性則太極本
然之妙萬殊之一本者也氣質之性則二氣交運而生
一本而萬殊者也(釋無氣質則無天地之性氣/質靈聚處便是天地之性)
伊川先生説話如性即理也一語直自孔子後惟是伊
川説得盡這一句便是千萬世説性之根基(釋伊川説/性即理固)
(盡然性又離/氣説不得)
才説性便已不是性也蓋才説性時便是兼氣質而言
矣人生而靜以上不容説蓋只説得箇天道下性字不
得所以子貢曰夫子之言性與天道不可得而聞也(釋/此)
(可見性自氣禀而有蓋氣即人之成形其/靈湛結聚處為心心之所生者善處即性)
天命之性若無氣質却無安頓處(釋此却/明白)
論天地之性則專指理而言論氣質之性則以理與氣
雜而言之(釋此却未然/恐涉支離)
人性雖同氣禀不能無偏重唯隂陽合德五性全備所
以中正而為聖人也(釋此亦可/觀性善)
問孔子曰性相近孟子曰性善先生曰孟子論性指
本然之理而言理無不善夫子言性就人生氣禀而
言不能無差故曰性相近然人能因其相近而復其
初本然之理人皆有之何嘗不善所謂上智與下愚
不移者以其困而不學故不可移若勉强盡力豈有
不可移之理(釋孟子之言性善本于性相近之言蓋/天地間除是上智下愚移不得其餘性)
(皆相近可習而至可以見性善也夫上智下愚數百/年之内千萬人之中止一二人耳若相近之性無人)
(不然故/曰性善)
韓愈原性本自好但言三品處欠箇氣字孟子論性善
下頭也少一氣字所以起後儒紛紛之論(釋無氣難説/性三品之言)
(因上智下愚而生然不知夫/子立言之意本為性善也)
問性曰程子言論性不論氣不備論氣不論性不明張
子言形而後有氣質之性善反之則天地之性存焉故
氣質之性君子有弗性者焉自古論性至程張方始明
備(釋性即氣之靈明精粹處由心/而生者也諸子言之皆未然)
亞夫問氣質之説起於何人先生曰此起於張程熹以
為極有功於聖門有補於後學讀之使人深有感於
張程前此未曾有人説到此韓退之説三品孟子説
性善荀子説性惡揚子又説性善惡混使張程之説
早出則諸子之説泯矣(釋程張説性雖比諸子明白/然恐還不是孔孟説性之初)
(意/)
心譬水也性水之理也性所以立乎水之靜情所以行
乎水之動欲則水之流而至於汎濫也才者水之氣力
所以能流者然其流有急有緩則是才之不同(釋心譬/如一池)
(水之中央澄湛處其靈/覺皆自心中起者性也)
道夫問性出於天才出於氣曰性是形而上者氣是形
而下者形而上者全是天理形而下者只是那渣滓至
於形又是渣滓至濁者也(釋此天與氣為二則才/與性又二物矣亦未然)
潘時舉問持其志無暴其氣處古人在車聞鸞和行則
有佩玉凡此皆所以無暴其氣今人既無此不知如何
而為無暴先生曰凡人多動作多笑語做力所不及底
事皆是暴其氣今學者須事事節約莫教過當此便是
養氣之道也(釋雖無暴其/氣亦須用志)
鄭昭先問夜氣平旦之氣曰這一段其所主却在心熹
嘗謂只有程先生曰夜氣之所存者良知也良能也諸
家解注惟此説為當(釋人欲煩擾後亦一/歇便見夜氣之美)
吳知先問何以養得平旦之氣到終日常恁地清曰如
何養得他即是操存得箇心使不為事物所撓動故雖
終日也似平旦雖事物恁地煩撓此氣自清(釋只是心/作主得所)
(謂定而后/能靜也)
浩然之氣孔子有兩句説盡了曰内省不疚夫何憂何
懼(釋故集義/則生此氣)
竇文卿問心中湛然清明與天地相流通此是仁否先
生曰湛然清明時此固是仁義禮智統㑹處今人説仁
都是把做空洞底物看却不得(釋湛然清明/時可觀仁)
天地以生物為心人中間包得許多生氣自是惻隠(釋/仁)
(為萬善之長故仁者人/也人而不仁生意息矣)
學者須是求仁所謂求仁者不放此心聖人亦只教人
求仁蓋仁義禮智四者仁足以包之若是存得仁自然
頭頭做著不用逐事安排故曰茍志於仁矣無惡也(釋/仁)
(若存得了就與天地同/體觸處生意流行矣)
問人而不仁如禮樂何曰不仁便都恁地麻木了都不
知痛癢雖禮樂恁地好也不奈何(釋禮樂本/是仁作)
周莊仲問好仁惡不仁還有優劣否先生曰畧有之好
仁者自是有一般人資禀較寛和温厚惡不仁者自是
有一般人資禀較剛果决烈然而皆可謂之成德(釋此/恐只)
(是一般蓋能好仁必惡不仁能惡不/仁必好仁故夫子單言用力于仁)
禮是仁之藏智是義之藏(釋三百三千無非仁剖/判是非義在其中矣)
人多説性方説心熹看來當先説心古人製字亦只先
製得箇心字性與情皆從心(釋性從心生/情從心動)
仁義禮智性也惻隠四端情也包性情者心也故横渠
曰心統性情者也孟子亦曰仁義禮智根於心又曰惻
隠之心羞惡之心以此見心實統此性情也(釋收放心/者因性情)
(之蕩/也)
學者喫𦂳是理㑹這一箇心那紙上説底全靠不得(釋/亦)
(有取紙上説底理㑹了心者故/茍有事于心無處非理㑹之地)
志是心之所向意又是志之支脚横渠云志公而意私
情是心之發動處志意皆屬之情
問九容九思曰即此便是涵養本原這裏不是涵養更
將甚物涵養(釋涵養雖離此九不/得必須協于克一)
論敬之與誠曰敬是執持之意誠是真實之名敬則自
始到終皆須著力誠須是物格知至然後意思念慮自
是真實强安排不得也(釋雖敬亦須先/要知味方肯敬)
楊子順問周先生云一者無欲也比伊川主一之謂敬
如何曰無欲與敬敬字分外分明要之持敬頗似費力
不如無欲瞥脱(釋無欲固是好怎能/便無欲其先須有功)
漢儒反經合道之語却説得經權兩字分曉但他説權
遂謂反了經一向流於變詐為權則非矣(釋權能合道/雖反經亦不)
(妨漢儒將/亦有所受)
問致字之義曰而今畧畧地中和也喚做中和致字是
要得十分中十分和(釋致如世人言致産致位之致/言積累至其極而為己所有也)
問性分命分何以别先生曰性分是以理言之命分是
兼氣言之命分有多寡厚薄之不同若性分則又都一
般此理聖愚賢否皆同(釋性分若不兼氣/説從何處得來)
問存心養性先後曰當先存心而後養性養者養而勿
害之謂性不可言存(釋存心養性恐不可分先後纔存/心便可養性性亦可言存成性存)
(存是/也)
問命字之義曰命謂天之賦與所謂天令之謂命然有
以氣言者厚薄清濁之不同有以理言者謂仁義禮智
之性性者皆天所賦與故皆曰命(釋若有此二説與/子思之言不合)
聖人之道有高逺處有平實處(釋雖高逺/處皆平實)
聖賢兢兢業業一日二日萬幾戰戰兢兢至死而後知
免只是大化恁地流行只得隨他恁地(釋只兢業至死/不已便是無欲)
(間斷如/逝川也)
聖人只是常欲扶豎這箇道理教他撑天拄地(釋全其/天地所)
(以付與我者以及于人便是能/撑柱天地除是仁人孝子可)
聖人千言萬語只是要知得守得(釋了此何/須多言)
問必有闗睢麟趾之意然後可以行周官之法度何也
曰須是自閨門衽席之微積累到薰蒸洋溢天下無一
民一物不被其化然後可以行周官之法度不然則為
王莽矣(釋既無一民一物不化何消又用周官法度大/抵闗睢先而法則次之不然徒善不能以自行)
楊至説王詹事守泉初到任㑹七邑宰勸酒歴告以愛
民之意出一絶以示之云九重天子愛民深令尹宜懷
惻隠心今日黄堂一杯酒使君端為庶民斟邑宰皆為
感動(釋有如此詩又本之以德/豈惟可使七宰感動哉)
熹嘗謂今做監司不如做州郡做州郡不如做一邑事
體却由自家監司雖大於州州雖大於邑然事都被他
下面做翻了上面如何整頓(釋若用心為民大亦可小/亦可不然大固不可小尤)
(不/可)
運使本是愛民之官今以督辦財賦反成殘民之職提
刑本是仁民之官今以經總制錢反成不仁之具(釋但/有濟)
(民之心仁愛便/能行乎其間)
為政必有規矩使姦民猾吏不得行其私然後刑罰可
省賦斂可薄所謂以寛為本體仁長人孰大於此者乎
(釋善法/兼濟可)
王季海當國時好出人罪以積隂德熹嘗謂雖堯舜之
仁亦只是罪疑惟輕而已豈有不疑而強欲輕之乎(釋/縱)
(惡人以戕良善隂德安在季/海出人亦是為己之私心)
問若經世一事向使先生見用其將何先曰只是隨時
問今法亦有弊而當更者曰亦只是就其中整理(釋就/中整)
(理便是經/濟手段)
為政如無大利害不必議更張議更張則所更之事未
成必鬨然成擾卒未已也(釋此已日乃革之之意若更/張者不是徼利便是好名)
陳安卿問律起何時曰律是從古來底逐代相承修過
今也無理㑹了但是而今那刑統便是古律下面注底
便是周世宗造(釋自堯舜設士以來即有律如五刑五/流鞭朴金贖萬世不能改也但逐代有)
(增益耳惟仁主能損/律漢高之三章是)
當官勿避事亦勿侵事(釋若不避事儘有事幹奚/暇侵事侵事者反避事也)
自古救荒只有兩策第一是感召和氣以致豐穰其次
只有儲蓄之計若待他饑餓時理㑹更有何策(釋感召/和氣固)
(無荒可救若儲蓄亦是備荒事救荒/是無前二者方可云救恐亦有策)
直卿言辛幼安帥湖南賑濟榜文祇用八字劫禾者斬
閉糶者配先生曰這便是他有才此八字若做兩榜便
亂道又曰要之只是粗法(釋不求劫禾之故而斬劫禾/之人雖謂之不酷吾不信也)
黄直卿言廖子晦作宰不廷參當時忤了上位但此一
節最可服先生曰廷參固不是然待上位來爭到這裏
也不是(釋不待爭到為不是若有/舊規而不廷㕘恐亦不是)
今朝士見宰相只是客禮見監司郡守如何却降階(釋/内)
(外之體自昔為然朝士近天子宰相得以/行其讓郡守逺王畿監司得以立其體)
先生歎息云今日不能制民之産已自不是民自去買
田又更收牙税是甚説話古人禁人聚飲今却張官置
吏惟恐人不來飲如此却何以責人廉遜(釋此意行可/以觀先王之)
(仁其民如之何/不家給人足也)
朋友言某官失了税簿先生曰此豈可失了此是根本
無這箇後如何稽考所以周公建官便皆要那史所謂
史須是掌管那簿底(釋後世内而大小九卿皆設司務/典簿等官外而省府州縣皆設經)
(歴簿史等官/其意深矣)
先生曰熹在同安時每㸃追税必先期曉示以一幅紙
截三片作小榜子遍貼云本㕔取幾日㸃追某郷分税
仰人户知悉只如此到限納者紛然只是一箇信而已
(釋先生信在言前/故言出而人從)
陳安卿問横渠復井田之説如何先生曰這箇事熹皆
不曾敢深考而今只是差役尚有萬千難行處莫道要
奪他田他豈肯(釋只就差役中自有一様井田法/不待區畫又横渠説必須乗時)
先生論兵曰今日朝廷盡力養兵而兵常有不足之患
自兵農既分之後其所費却是無日不用兵也(釋政在/養農便)
(省養兵農不/足則兵有餘)
人言仁不可以主兵義不可以主財熹謂惟仁可以主
兵義可以主財(釋朱子探/本之言)
屯田須是分而屯之統帥屯甚州總司屯甚州漕司屯
甚州上面即以户部尚書為屯田使使各考其所屯之
多少以為殿最則無不可行者今則不然每欲行一文
字則經由數司簽押各相牽制事何由成(釋大抵只要/人存管屯與)
(田畯亦同治得民/田便治得屯田)
朱滚問選擇將帥之術曰當無事之時欲識得將須是
具大眼力如蕭何識韓信方得國家中興張韓劉岳突
然而出豈平時諸公所嘗識者(釋素有為天下得人/之心者眼力方高)
監司薦人後犯贓罪須與鐫三五資方始得他痛今都
不損他一毫(釋此在用監司者已非其/人故上下内外相恕也)
今天下事只礙箇失人情便都做不得蓋事理只有一
箇是非今朝廷之上不能辨别這是非如宰相固不欲
逆上意上亦不欲忤宰相意今聚天下之不敢言是非
者在朝廷又擇其不敢言之甚者為臺諫習以成風如
何做得事(釋晩宋削弱根本/如此可不畏乎)
如今未論人㑹學喫𦂳自無人㑹教所以明道先生欲
得招致天下名儒使講明教人之方其德行最高者留
以為太學師却以次分布天下令教學者須是如此然
後學校方成次第也(釋此治/化之本)
自古聖賢自堯舜以來便説箇敬字孔子曰修己以敬
此是最𦂳要處(釋蘓子瞻譏朱光庭何時打破這/箇敬字則堯舜至孔子皆非矣)
問夫子温良恭儉讓先生曰最是要看得此五字是如
何氣象深體之於我則見得聖人有不求人而人自即
之底意思今人自請舉以往並是求人雖做到宰相地
位也是恁地(釋以後世自請舉字發/揮夫子五字更明切)
仁智雖一然世間人品所得自有不同顔子曾子得仁
之深者也子夏子貢得智之深者也如程門之尹氏則
仁勝上蔡則智勝(釋終是仁/可以兼智)
學者須要有廉隅墻壁便可擔負得大事去如子路世
間病痛都沒了(釋只是一/忠信故)
蔡行夫問顔子不遷怒不貳過先生曰此是顔子好學
之符驗如此却不是只學此二事顔子學處專在非禮
勿視聴言動上(釋二事皆在四句上/做恐不可小二事也)
黄直卿問程子云曾㸃漆雕開已見大意如何曰開更
密似㸃㸃更規模大開尤縝密(釋此却是自二子象貌/上看畢竟詠與信處有)
(箇著/落)
林學蒙正卿問曽㸃只從高處見破却不是次第做工
夫來先生曰熹以為與莊子之徒相似(釋㸃之學流而/為周故夫子因)
(其言志始/與而終抑)
曾子與曾㸃父子之學自相反一是從下做到一是從
上見得(釋此便是參克肖之善雖非/蓋前之愆亦類喻父于道矣)
或問曾子三省先生曰此是他自見得身分上一箇欠
闕處却將三者日省之若今人欠闕處多却自不曾知
得(釋曾子自知所不足者此三事人之/為功當取其意省其病不可泥其事)
自孔子之後得聖人之心者惟曾子子思孟子而已(釋/曾)
(子𫝊之真故思孟皆得其道少偏/倚如子夏商瞿輩其徒便支離矣)
問孟子亦戰國氣習否曰三代人物自是一般氣象春
秋人物又是一般氣象戰國人物又是一般氣象(釋若/孔孟)
(自超出風/氣之外)
孟子莊子文章皆好列子在前便有迂僻處左氏亦然
皆好高而少事實(釋以孟子同莊列文/字並論恐失之雜)
先生曰左𫝊國語惟是周室一種士大夫説得道理大
故細密這便是文武周召在王國立學校教得人恁地
惟是周室人會恁地説(釋文武周召初/意豈為是説哉)
唐子西云自漢而下惟有箇子房孔明耳而子房尚黄
老孔明喜申韓也説得好子房分明是得老子之術其
處己謀人皆是孔明手寫申韓之書以授後生而治國
以嚴皆此意也(釋張葛學雖不/同用亦相似)
子房事業都是黄老凡事放退一步若不得那些清高
之意來緣飾遮蓋則其從衡詭譎殆與陳平輩一律爾
(釋子房之志忠/貞其詭譎智也)
召平高於四皓(釋四皓定一儲/亦何貶于平)
董仲舒所立甚髙後世之所以不如古人者以道義功
利闗不透耳(釋孔門去富貴處/貧賤義正如此)
問諸葛孔明出處曰曹操自是賊既不可從孫權又是
兩間底劉表劉璋之徒皆了不得只有蜀先主名分正
可與有為故止得從之也(釋孔明出處固甚正/但作用不似伊周)
武侯有王佐之心道則未盡自比管樂非謙(釋此亦善/説武候)
問老子之道曹參文帝用之皆有効何故以王謝之力
量反做不成先生曰王𨗳謝安又何曾得老子妙處然
謝安又勝王導石林説王導只是隨波逐流底人謝安
却較有建立也煞有心於中原此説也是但謝安也被
這清虚絆了都做不得(釋曹參文帝恐非專學老子王/謝若得老子妙處當更如何)
周世宗天資高於人才中尋得箇王朴來用不數年間
做了許多事業(釋只是無闗睢/麟趾之意便弱)
淵明所説者莊老然却簡古堯夫辭極卑道理極密(釋/陶)
(邵亦可謂/見大意)
仲舒本領純正文中子論治體處高似仲舒而本領不
及爽似仲舒而純不及(釋文中子本亦自好其不/純處學者誤入之言也)
義剛曰韓公雖有心學問但於利欲之念甚重先生曰
他也是不曾去做工夫他於外面皮殻子上都見得只
是不曾向裏面省察不曾就身上細密做工夫(釋韓子/只是好)
(文甚故/其道㣲)
道夫問伊川於毛公不知何所主而取之曰程子不知
何所見而然嘗考之詩𫝊其𦂳要處有數處如闗睢所
謂夫婦有别則父子親父子親則君臣敬君臣敬則朝
廷正朝廷正則王化成要之亦不多見只是其氣象大
概好(釋毛萇有/聞之士)
鄭康成也可謂大儒他考禮名數大故有功事事都理
㑹得如漢律令亦皆有註儘有精力又曰東漢風俗諸
儒煞好盧植也好(釋以康成為大儒恐非夫子所謂/君子儒若盧植又有得其大者意)
問本朝人物曰韓范規模大又麄了温公差細密又小
低曰看本朝諸公如范文正差勝否曰畢竟許多人物
都不似聖賢地位麄處又麄細處又細(釋麄只是不可/放過者放過細)
(是可放過/者不放過)
問東坡韓公如何先生曰平正不及韓公東坡説得高
妙處只是説佛其他處又皆粗又問歐公如何先生曰
淺久之又曰大槩皆以文人自立(釋既是文人自立良/是可勿論其粗淺矣)
蜚卿問荆公與坡公之學曰二公之學皆不正但東坡
之德行那裏得似荆公東坡初年若得用未必其患不
甚於荆公但東坡後來見得荆公狼狽所以都自改了
(釋謂荆公有德行恐誤看也古/之三德六德者皆有用而無害)
立之説君子和而不同如温公與范蜀公議論不相下
之類不知小人同而不和却如誰之類先生曰一如呂
吉甫及王荆公是也
陳了翁平生於取舍處看得極分明從此有入凡作文
字多好言此理(釋了翁有/志于仁)
問東萊之學如何曰合陳君舉陳同父二人之學問而
一之(釋此恐是先生未友伯恭之前語君舉/之考究同父之利欲伯恭未必然也)
撫學有首無尾婺學有尾無首潭學首尾皆無只是與
人説
江西之學只是禪淛學却專是功利
浙間有一種學又是得江西之緒餘只管教人合眼端
坐要有所見然後謂之悟此大可笑
陸子靜説良知良能擴充四端之類不可謂之不是然
求本而遺末其弊至於合理㑹底事都理㑹不得遇事
無所依據(釋子靜遺/害不小)
問伊川因何而見道曰他説求之六經而得但他是於
濂溪處見得箇大道理占地位了(釋濓溪是他的指㸃/六經是他自尋得)
伊川好學論十八府作明道十四五便學聖人二十及
第出去做官一向長進定性書是二十二三時作是時
游山許多詩甚好(釋固是天資好亦是/起初不曾錯用功得)
義剛曰前輩也多是背處做幾年方成先生曰也有不
恁地底如明道自是二十嵗及第一向出來做官自恁
地便好了(釋義剛背地做工只是/為記誦文辭之學耳)
若天資大段高則學明道若不及明道則且學伊川横
渠(釋雖天資高者亦/當自嚴毅方正入)
問明道可比顔子伊川可比孟子否曰明道可比顔子
孟子才高恐伊川未到孟子處然伊川收束檢制處孟
子却不能到(釋孟子比伊川/終是大且熟也)
横渠説做工夫處更精切似二程(釋亦有不似/伊川之近處)
而今看文字古聖賢説底不差近世文字惟程先生張
先生康節説底不差至如門人之説便有病(釋從行過/處説更不)
(差/)
看道理不可不子細程門高弟如謝上蔡游定夫楊龜
山下稍皆入禪學去(釋如尹彦明却立得/定真子路之亞也)
范淳夫純粹精神短雖知尊敬程子而於講學處欠闕
(釋既精神短講學欠闕又焉/得純粹恐只是資質温厚耳)
先生曰尹和靖從伊川半年後方得見西銘大學不知
那半年是在做甚麽想見只是且教他聴説話曾光祖
云也是初入其門未知次第驟將與他看未得先生曰
豈不是如此(釋只觀公明宜三年/讀書便見彦明事)
龜山只要閒散却好讀書如尹和靖便不讀書(釋此恐/誤看尹)
(子尹子真/讀書者也)
論及龜山曰將樂人性急粗率龜山却恁寛平此是間
出然其粗率處依舊有風土在(釋直是孔孟周程/出乎風土外矣)
文定從龜山求書見上蔡畢竟文定之學後來得於上
蔡者為多(釋後學多好就己之資質/從師故其所得不如古)
游定夫夾雜王氏學當時王氏學盛行熏炙得甚廣(釋/定)
(夫亦好新奇自程門出而/猶為王氏惑況其他乎)
呂與叔惜乎夀不永如天假之年必所見又别程子稱
其深潛縝密熹若只如呂年亦不見得到此田地矣(釋/與)
(叔見得却真下/手便先克己)
羅仲素先生嚴毅清苦殊可畏(釋只清苦/便是實學)
李延平先生初間也是豪邁底人到後來也是磨琢之
功在鄉不異於常人終日無疾言遽色李先生真箇是
如此(釋延平求/仁之功切)
問延平先生言行曰他却不曾著書充養得極好凡為
學也只是恁地涵養將去初無異義只是先生睟面盎
背自然不可及(釋有所得者/文字自寡)
明道教人靜坐李先生亦教人靜坐看來須是靜坐始
能收檢(釋靜坐固好然不可一向溺著/亦有弊故夫子䙝裘短右袂)
敬夫最不可得聴得説話便肯改(釋只此便/喜聞過矣)
南軒見識純粹踐行誠實使人望而敬畏之熹不及也
(釋朱夫子遜友如/此安得不至于道)
南軒疾革定叟求教南軒曰朝廷官爵莫愛他底一朋
友在左右扶掖求教南軒力疾謂之曰蟬蜕人欲之私
春融天理之妙語訖而逝(釋即此可以觀易/簀結纓之象矣)
熹舊時亦要無所不學禪道文章楚詞詩兵法事事要
學一日忽思之曰且慢我只箇一渾身如何兼得許多
自此逐時去了(釋此等亦快有根子斬/不盡便被他終身纒繞)
熹當初講學也豈意到這裏幸而天假之年見得許多
道理在這裏今年便覺勝似去年去年便覺勝似前年
(釋勝處當求未知是甚的/物事亦似志學立不惑邪)
季通理㑹樂律大段有心力看得許多書也是見成文
字如史記律厯書自無人看到這裏他近日又成一律
要盡合古法(釋看器數只是不泥便好蓋其大本元不/在是也亡其本而專攻乎末雖古律亦無)
(益/)
或勞先生人事之繁先生曰大凡事只得耐煩做將去
才起厭心便不得
先生修書語人曰熹便是被這事苦因思若不如此用
心便不是自强不息了(釋若被這事苦便起厭心了大/抵不要𦂳俗事亦須使之不近)
(身來方/有立處)
有一朋友微諷先生云先生有天生德於予底意思却
無微服過宋之意先生云熹又不曾上書自辨又不曾
作詩謗訕只是與朋友講習古書説這道理更不教做
却做何事(釋雖為其所當為外議亦/可省察故曰知風之自)
問楊墨之道與佛老如何曰楊朱即老子弟子人言孟
子不闢老氏不知闢楊則老莊在其中矣
莊周列禦寇亦似這曾㸃底意思他也不是專學老子
吾儒書他也看來不知如何被他瞥見這物事便放浪
去了而今禪學也是恁地(釋索隠行怪後世有/述可知存心為學矣)
莊子如説易以道隂陽春秋以道名分甚善(釋易道仁/義不止隂)
(陽春秋多/貴王賤伯)
老子中有仙意(釋此恐非朱子之語審/有之非所以教後學也)
老子之學魂常養魄故不耗散而水火交(釋此解與上/仙意之語亦)
(恐非所/以立教)
因説參同契曰他之法只是以神運此精氣結而為丹
其説甚異(釋此與説老子/魂養魄之意同)
自漢以來專用黄老東晉時佛法漸盛大率却祖老莊
迨達磨入中國然後一切掃蕩直指人心而諸子百家
一切俱廢(釋惟正道無人主張故異端自/熾文武成康時尋箇佛那得來)
問昔見遺書云釋氏於敬以直内則有之義以方外則
未也道夫於此未安先生笑曰前日童蜚卿正論此以
為釋氏大本與吾儒同只是其末異熹與之言正是大
本不同(釋大本不同良是若謂佛/有敬以直内恐誤記也)
佛説萬理俱空吾儒説萬理俱實
佛經中惟楞嚴呪説得最巧(釋於異端但取/其言便遺害)
當初佛學只是説無存養底工夫至唐六祖始教人存
養工夫(釋六祖存養者/不是吾儒存養)
歐公常言老氏貪生釋氏畏死其説亦好氣聚則生氣
散則滅順之而已釋老則皆悖之者也(釋歐言極明白/果與夕死可矣)
(罔生幸免以及夭/夀不貳者異矣)
聖門只説為仁不曾説知仁上蔡一變而為張子韶上
蔡所不敢衝突者張子韶出來盡衝突了近年陸子靜
又衝突出張子韶之上(釋程子云學者於異端當如淫/聲美色以逺之上蔡却忘了故)
(遺下/張陸)
游楊謝三君子初皆學禪後來餘習猶在故學之者多
流於禪游先生大是禪學(釋惟尹氏之學/有功於程門多)
大扺學問須是警省且如瑞巖和尚每日常自問主人
翁惺惺否又自答曰惺惺今時學者却不能如此(釋纔/取瑞)
(巖便有/流弊)
熹向與子靜説話子靜以為意見熹曰邪意見不可有
正意見不可無(釋陸氏/終近禪)
時舉問孟子好辨曰當時如縱横刑名之徒却不管他
蓋他只壞得箇麄㡳若楊墨則害了人心須著與之辨
也(釋麄者易明易止/深者難曉難通)
　
　
　
　
　
　朱子抄釋卷二
