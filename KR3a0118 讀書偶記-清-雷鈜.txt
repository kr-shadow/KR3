#+TITLE: 讀書偶記-清-雷鈜
#+DATE: 2018-05-12 10:17:37
#+SOURCE: github.com/kanripo/KR3a0118 master b6b96711                
欽定四庫全書　　　　子部一
　讀書偶記　　　　　　　儒家類
　　提要
　　　　(臣/)等謹案讀書偶記三卷
　　　國朝雷鋐撰鋐字貫一寧化人雍正癸丑進士
　　　　官至副都御史是編乃其讀書劄記大㫖惟
　　　　以朱子為宗然能不爭競門户如卷一中一
　　　　條云古人心最平如孟子謂夷惠隘與不恭
　　　　君子不由而又謂其為百世之師是也後世
　　　　如陸子靜王陽明陳白沙論學術者必辨之
　　　　謂其非孔孟程朱之正派也然其砥節礪行
　　　　以之針砭卑鄙俗夫不亦百世之師耶其持
　　　　論特平較諸講學之家頗為篤寔無客氣書
　　　　中論易㡬及其半大致多本李光地其論禮
　　　　則多本方苞一則其鄉前輩一則其受業師
　　　　也所記方苞駁蘇軾一條引曾子問及檀弓
　　　　曾申之事謂親在不妨學喪禮乃
　　　國初汪琬與閻若璩以論禮詬爭琬以是攻若
　　　　璩若璩援以駁琬者其始末具見若璩潜邱
　　　　劄記中苞殆偶述舊文而鋐誤以為師説葢
　　　　當鋐在時潜邱劄記尚未出故未見也惟太
　　　　極一圖經先儒闡發已無剰義而繪圖作説
　　　　累牘不休殊為支蔓夫人事邇天道逺日月
　　　　五星有形可見儒者所論自謂精微推步家
　　　　寔測騐之其不合者固多矣况臆度諸天地
　　　　之先乎是則不免于習氣耳乾隆四十三年
　　　　七月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　讀書偶記卷一
　　　　　　　　　　　　副都御史雷鋐撰
李貫之得力喚起截斷四字頻喚起真心敬以直内之
要也每截斷私念義以方外之本也
黄勉齋語何基曰為學必有真實心地刻苦功夫基悚
然服以終身吾輩勉旃
劉器之從司馬公得不妄語三字終身行之拳拳勿失
家居未嘗有惰容乆坐身不傾倚作字不草書我輩學
做人當從此做去
朱子與何叔京云人心無形出入不定須就規矩繩墨
上守定便自内外帖然按此是講學第一𦂳要處小學
一書所當服膺踐履
沈闇齋先生來梁邨師寓園余請教先生云讀書最怕
浮淺朱子一生於四子書自注自讀斃而後已此其沈
潛深造何如也　又曰研求義理却不可穿鑿只用朱
子斂身正坐緩視微吟虚心涵泳切己體察十六字去
讀聖賢書自有所得
張長史言西銘有一直一横之理直上是父母横去便
是兄弟直上是祖宗横去便是族姓直上是天地横去
便是民物因其横出兩旁者皆與我自直上生來故須
窮到上頭方纔筦得兩邊住也李文貞公極取其論精
切因畫為圖而申之曰人能以父母之心為心者未有
不能愛其兄弟者也能以祖宗之心為心者未有不能
收其族姓者也能以天地之心為心者未有不能仁及
民物者也如樹之根深則其蔭必大如水之源逺則其
滙必多緣是枝葉流派皆與我同其源本故也愛兄弟
族姓便是祖宗父母之心故惟心祖宗父母之心則不
患於無愛矣生民物便是天地之心故能心天地之心
則不患於無仁矣西銘先言乾父坤母民胞物與而自
後但言事天之道不及兼愛民物之事葢全乎心之德
則愛之理在其中矣程子以為意極完備乃仁之體朱
子又謂訂頑之訓示我廣居張生之論深得其㫖云圖
附於左
　
　
　
張長史論無欲故靜云人知靜故無欲而不知夫無欲
故靜也知靜故無欲則必專其功於靜此釋老之學也
知無欲故靜則必如聖門所謂戒謹恐懼以完其未發
之中者而後可此吾儒之學也李文貞公謂此論極其
精切自中庸首章艮卦彖辭及太極圖說定性書皆當
以此意求之　長史諱昺辛未進士陸稼書先生為御
史部議充發時堅請執贄為弟子者也
沈闇齋先生云洪範雖載在周書其實二典三謨尚屬
史臣追述紀錄之書洪範則禹當堯舜時治水功成自
作之書皇建有極即執中也五事曰敬用即一欽字也
五行五紀則厯象日月星辰察璿璣玉衡以齊七政皆
統是矣八政則咨岳命官以亮天工皆統是矣乂用三
德此黎民所以於變時雍從欲以治也稽疑庶徵人與
天地鬼神感召無間此非極深研幾者不能知五福六
極則惠迪吉從逆㓙不外是矣推之臯䕫稷契仲虺伊
傅周召所言天德王道皆不能出洪範之範圍大哉是
書天人性命道德政事一以貫之矣　又曰春秋惜未
經朱子手注然以朱子作綱目之意推之大抵朱子註
時必以經為綱三傳採其足信者為目先儒之論有合
聖人之㫖者為斷先儒所不精不詳處則以己意折衷
之此非道不足而強言者可庶幾也　又曰周公之德
容於赤舄几几處最可涵泳想像程子云其處己也䕫
䕫然存恭畏之心其存誠也蕩蕩焉無顧慮之意此二
語寫出聖人心事氣象某思孔子微服過宋即䕫䕫然
存恭畏之心其曰天生德於予桓魋其如予何即蕩蕩
然無顧慮之意其並行不悖之妙非知道者孰能識之
學者能戒懼慎獨中有不愧不怍之意焉斯近之矣
又曰讀一書沈潛玩味乆之自有超然自得處一友讀
吾十有五而志於學句終日玩索不置或曰此何須終
日功夫乎曰聖人直做十五年功夫吾一日玩索豈能
盡乎葢十五年不是空抱一志朱子註云志乎此則念
念在此而為之不厭矣從此便恍然見得聖人發憤忘
食樂以忘憂處有神遊意㑹不知手舞足蹈之妙　又
曰讀書至熟後自有天然通貫處如太極圖說分明是
中庸首章無極而太極至真精妙合萬物生生處即天
命之謂性也惟人也得其秀而最靈至萬事出矣即率
性之謂道但子思專以理言周子兼氣言耳聖人定之
以中正仁義而主靜立人極焉此修道之謂教也君子
修之吉則戒懼慎獨致中致和皆在是矣立天之道曰
陰與陽立地之道曰柔與剛立人之道曰仁與義人與
天地原是一體此所以致中和天地位萬物育也西銘
分明是孟子盡心一章父乾母坤胞民與物盡乎此心
之量矣知天地之塞吾其體天地之帥吾其性此知性
知天之實也于時保之至潁封人之錫類皆言存心養
性以事天也不弛勞而底豫至存順沒寧則夭壽不貳
修身以俟所以立命者至矣　又曰宋豫菴先生講大
學格物致知即接弟子行有餘力則以學文深言之即
格物致知之事以年力分淺深耳(豫菴名瑾/湖州人)
梁邨師云讀詩之妙不可以言喻如常棣之詩和樂且
孺一孺字試思孺子嬉戯之時兄弟間全是一團和氣
今言兄弟終身和樂依然孺子天性之真此景象可以
言盡乎又誦小宛之詩曰我日斯邁而月斯征夙興夜
寐無忝爾所生兄弟之相規相勉也又如此
闇齋先生曰三百篇中周召以後學問之深切純邃者
其衞武公乎淇澳之詩大學引以明明明德之止至善
抑戒之詩中庸引以明存養未發之極功皆不作第二
義㸔梁邨師曰觀抑戒中自寢興洒掃之細推之車馬
戎兵之大自出話威儀之著斂之爾室屋漏之微殆有
合乎體用一原顯微無間之㫖矣其警策切至痛自鍼
砭又見其進德之功老而彌篤武公其賢而希聖者也
外此其尹吉甫乎天生蒸民有物有則民之秉彜好是
懿德非通於性命之學者烏知此　師又云詩人言天
極其精切維天之命於穆不已此君子法之以自強不
息也無曰高高在上陟降厥士日監在兹昊天曰明及
爾出王昊天曰旦及爾游衍此道之所以不可須臾離
也　又曰讀春秋勿徒視為行事之迹此聖人修道之
教也其原是從天命之性率性之道來某思讀春秋知
通於性命讀易能體之行事乃為有得所謂易本隠以
之顯春秋推見至隱也(見音/現)
梁邨師與益都令柬云願益勵誠心更宏逺謨舉平日
所必欲為與所誚他人何故不為者從容順布之程張
大儒曾為縣令其所設施豈無可效法者乎又云當官
處事最要誠又要至虛誠則以心感心而人化之虚則
無先入之見横於中而所行悉當　又曰無益酬應及
事上之費最當節何從得來且何所懾縮
擔當大任出之以謙約小心綜理繁劇處之以周詳整
暇籌度事機甄别人物加之以廣諏博採内則贊襄主
治外則體恤民隱本之以至誠愷切至於清心寡欲澹
泊寧靜則尤養之有素如是斯可以為大臣矣
　水(陰盛/)　金(陰穉/)　水(陽穉/)　木(陽盛/)
　火(陽盛/)　木(陽穉/)　火(陰穉/)　金(陰盛/)
太極圖以水陰盛故居右火陽盛故居左金陰穉故次
水木陽穉故次火下文却説水木陽也火金陰也却以
水為陽火為陰勉齋黄氏葢嘗疑之謂如此則水為陽
穉木為陽盛火為陰穉金為陰盛也愚按二者似不相
符而實一貫葢水陰根陽此陰盛而陽穉也至水生木
則陽盛矣木生火則陽極其盛而陰生矣以火而較之
木則謂木為陽穉火為陽盛可也火陽根陰此陽盛而
陰穉也至於生金則陰盛矣金生水則陰極其盛而陽
生矣以水而較之金則謂金為陰穉水為陰盛可也
李文貞公云圖解所謂生之序行之序者當善觀之意
當云推其所由生則水木陽也火金陰也指其所自盛
則木火陽也金水陰也生之序與行之序皆然如此則
四時之分明五行之性得而於朱子之意亦不相悖矣
按此可謂冰解的破矣其於朱子之意不相悖者河圖
解生之序則曰水木陽火金陰者就質而推其所由生
也行之序則曰木火陽水金陰者就氣而指其所自盛
也若就質而指其所自盛則謂木火陽金水陰亦可也
就氣而推其所由生則謂水木陽火金陰亦可也
喬南劉公諱蔭樞當代名臣也余見其八十六歲手書
一幅云凡人於衣食享用見天下不如己者甚多則氣
平自不至怨天尤人於道德學問見古今來勝我者百
倍則心虚自不至傲世凌物又八十七歲手書二幅其
一云人之處世常懼為人愚夫受人愚者偶然之失未
足患惟人而自愚乃足患也惡積而欺人耳目德喪而思
邀名譽黷貨徇財剝人肥己智取術馭欲厚積多藏傳
之子孫愚乎否耶故曰人愚者其患小自愚者其患大
其一云江河東注亘終古而不息水從何來必有生其
生者滄海納流合百川而不溢水從何往必有受其受
者三幅皆王蓮洲御史持以相示余求一幅珍藏之復
錄此以資警戒之益且以見正人君子之表見於世非
無所本而能然也
一念之惡推究到極墮落處一事之差推究到不可收
拾處戒懼謹獨之功自不容己
愚初於河圖執五行之説參之先天八卦絶不見契合
處繼乃得李文貞公河圖論謂陽始於北而盛於東消
於南而終於西故在圖之竒數則北東居内而南西居
外也陰始於南而盛於西消於北而終於東故在圖之
耦數則南西居内而北東居外也内者主之位也外者
賓之位也得位為主而用事則日進而盈失位為賓而
不用事則日退而虚以邵堯夫八卦之位觀之則自震
之一陽厯離兑之二陽以至於乾是左方之卦皆陽内
而陰外無異乎河圖之左方也自巽之一陰厯坎艮之
二陰以至於坤是右方之卦皆陰内而陽外無異乎河
圖之右方也以是觀之可無疑於聖人見圖畫卦之由
矣
邵子坤復之間乃無極即周子主靜之意故朱子注太
極圖説曰靜者誠之復而性之真也
帝以主宰萬物者也故易言帝出乎震又言萬物出乎
震也巽離坤兑坎艮莫不兼帝與萬物言惟乾不兼言
萬物乾即帝也所以握萬物之機軸者也
程子所謂以形體言謂之天天地定位是也以性情言
謂之乾乾君坤藏是也以主宰言謂之帝帝出乎震是
也以妙用言謂之神神妙萬物是也其實一天也夫天
專言之則道也其實一太極也此自周易折中發出見
先儒之言精密切至如此(官瑜卿云乾君坤藏易以乾/健坤順證以西銘注極確)
梁邨師云耳目口鼻心知百體皆由順正以行其義程
子所謂主一無適整齊嚴肅皆統是矣
西銘一書示人以實踐天理之綱領也小學一書示人
以實踐天理之節目也
闇齋先生云論語成於樂註云蕩滌其邪穢消融其渣
滓邪穢以物欲言也渣滓以氣質言也學至物欲不累
氣質無疵則純粹精矣方可云成
雍正丁未十一月初十日夜半睡覺思上蔡言敬是心
常惺惺法常自提撕喚醒斯常惺惺常惺惺則天理人
欲之幾一萌即覺天理即可擴充人欲即可遏絶矣時
梁邨師齋戒外寢因請問師云常惺惺涵養而兼省察
在其中矣由此而加克治之功自易為力余又曰返躬
切己不敢不勉深思自得甚難言也師云學之自得亦
即在返躬切己處來過求深思反多走作
梁邨師云鄙薄之害甚於頑懦去鄙則高明去薄則仁
厚　又云讀書而至心得行事而至慊心天下之樂孰
過於此　又云人以行禮為難比之謀利求人何如勤
於彼而畏於此何居是所望於有志者　又云冠昏喪
祭有朱子所定家禮在簡而易行或曰俟吾得志而後
為之將思大烹而輟蔬食乎
性命事功原分兩橛不得如人得天地生物之心以為
心此仁也性命之精也仁則以不忍人之心行不忍人
之政所以撫字之教導之懲戒之奬勞之皆此心自不
容己處流出有口談性命及居官理民全無展布者遂
謂有體無用竊疑心源中原未裕也不然如萬斛源泉
如何壅遏得住
從烈火中鍛鍊過方見真金從顛沛患難中閲厯過方
見真人品世有清操雅望及居大位反覺退縮緘黙者
每自諉曰時勢不同恐只是顛沛患難關頭打不過耳
方望溪先生云伊川治司馬公之喪蘇子瞻譏其大中
公尚在何嫺熟如此是謂父母在不可讀喪禮乎不知
曾子當孔子沒時曾晳尚在禮記曾子問中其於喪禮
悉矣曾申曾子之子也檀弓載申也聞諸申之父曰哭
泣之哀齊斬之情饘粥之食云云是父子間且不以父
母之喪為諱蘇氏之譏適自形其淺陋耳
一刻不持重便害德性一刻不專一便荒本業一刻不
警惕便墮宴安宴安溺志則害德性荒本業不待言矣
勿作功利馳逐人亦勿作山林閒散人或出或處俱有
本分内事也
朱子答任伯起書云示喻靜中私意横生此學者之通
患能自省察至此甚不易得此當以敬為主而深察私
意之萌多為何事就其重處痛加懲窒乆之純熟自當
見效不可計功於旦暮而多為説以亂之也按此是下
手功夫最切要處
蟬蛻人欲之私舂容天理之妙此語宜常自涵泳著實
功夫只是克己復禮
朱子答李處謙云凡日用間知此一病而欲去之則即
此欲去之心便是能去之藥按此當下指㸃最是警省
用力處
西門豹處置河伯娶婦一事最妙巫嫗三老之罪投之
河中不為過破愚懲奸不言而喻若徒以文告曉示之
不濟事
程明道佛首放光一事處之不動聲色善處事人大抵
如此
李正已表獻錢三十萬緡德宗欲受之恐見欺卻則無
辭崔祐甫請遣使慰勞淄青將士因以錢賜之趙德明
求糧百萬斛大臣難之王旦請敕有司具粟百萬於京
師詔德明來取此皆處事動合機宜處
鄒浩以諫得罪見田晝而出涕晝正色責曰使志完隱
黙官京師遇寒疾不汗五日死矣豈獨嶺海外能死人
哉此一段令人雒誦擊節足以亷頑立懦
召信臣為民興利務在富之躬耕勸農出入阡陌時行
視郡中水泉開通溝瀆起水門提閼凡數十處以廣灌
溉作均水約束刻石田畔以防分爭禁止嫁娶喪葬奢
靡務出儉約尹翁歸治東海郡中吏民賢不肖及奸邪
罪名盡知之縣各有籍收取黠吏豪民案致其罪懲一
警百吏民皆恐改行自新皆吏治最要處由此而興學
校敦禮讓奬節孝厚風俗其為治也易易矣
保甲最宜核實力行平日稽查賊盗賭博饑荒則按户
計口賑濟不致為胥吏朦蔽
即一邑中必有修身敦行者亦必有恃強好訟鑽刺無
耻者不知勸懲何治之足云
為守令當不時巡察牢獄須二三更至一則不致獄吏
横加拷掠一則不致囚犯私自逃竄其房宇每日命獄
卒掃淨一次每月為換一草薦使得安寢縲絏却不得
寛縱牆壁尤須周視嚴密
張旻為馬軍副都指揮使被㫖選兵下令太峻兵懼欲
變真宗召二府議之王旦曰若罪旻則自今帥臣何以
御衆捕兵則震驚都邑今但擢旻使解兵柄反側者當
自安矣王公善處事類此愚謂此亦張旻無大罪不過
下令太峻耳兵中首亂者亦不可無以懲之
王沂公嘗語人曰昔楊文公有言人之操履無如誠實
吾每欽服斯言茍執之不渝夷險可以一致按此是立
身居官第一要着
范文正公條上十事擘畫精詳但不及明道先生十事
之規模宏逺葢明道首重師傅以君德為治天下之本
此范公本領不及處君志未定遽更法度易為小人所
撓故范公知政事纔一歲而罷所施行亦遂為有司奏
罷大抵後世名臣不及伊傅周召者只在格心一著事
業無以復三代之隆皆由此也
近日方見呉康齋遺書其刻苦自勵處可為百世之師
平實切要胡敬齋得其傳而光大之者也陳白沙亦出
康齋門却以清虚自然為宗何也
朱子云致知不以敬則紛惑昏擾無以察義理之歸力
行不以敬則怠惰放肆無以致義理之實此朱子喫𦂳
為人處
二月朢後卧病二旬夫人病則畏死自念死生有命但
可惜二十歲以前既浮沈過日二十歲以後稍知悔悟
亦為善未純去惡未盡於此而死殊為枉過一生今病
稍痊宜切實用力庶失之東隅收之桑榆也(戊申三月/初六日記)
貧苦菜傭所持不過數百錢為終年營生之計我輩家
本清貧不知十分撙節如耐不得徒步而欲乘車馬耐
不得布素而欲服絲羅耐不得菜根而欲食魚肉此在
世家富室尚為不能惜福况窮秀才出身者乎處京師
中尤易蹈此切戒
讀朱子語類云須磨厲精神去理會天下事非燕安暇
豫之可得因思平日因循頽惰忽過光陰殊堪痛惜今
不努力直下愚而已
周易折中云乾坤之元亨利貞諸儒俱作四德說惟朱
子以為占辭與他卦一例當矣然四字之中雖只兩意
實有四層何則易之中有言小亨者矣有言不可貞者
矣惟有大者存焉而後其亨乃大也是大在亨之先也
惟有宜者存焉而後可以固守也是宜在貞之先也其
在六十四卦者皆是此理故其言元亨者合乎此者也
其但言亨或曰小亨者次乎此者也其言利貞者合乎
此者也其言不可貞勿用永貞或曰貞㓙貞厲貞吝者
反乎此者也乾坤諸卦之宗則其亨無不大而其貞無
不宜文王繫辭備此四字故孔子推本於天之道性之
蘊而以四德明之實所以發文王之意且以為六十四
卦詳略偏全之例也按此是讀易開篇第一要義朱子
所未及剖發者也
天德不可為首李文貞公周易觀彖云言天之為德渾
然不可見其端始也用九者陽變為陰動根於靜故在
天者陰陽則無始動靜則無端在聖人則寂然不動感
而遂通天下之故皆不可為首之義也按此與見羣龍
元首皆作無端無始解最妙
文言乾卦言學聚問辨寛居仁行坤卦言敬以直内義
以方外千古講學之要㫖不出乎此
韓魏公詩須臾慰滿三農望斂却神功寂若無林次崖
引以説乾始能以美利利天下不言所利甚妙
余初讀坤卦初六一爻本義既云陰陽者造化之本不
能相無又云其類有淑慝之分竊疑似是兩樣説話矣
後讀周易觀彖云天地者萬化之源也然天統神地統
形則有陽明陰濁之分焉在人則神者心也形者體也
心通極於性而體交引乎物則是化物之端自體始也
故心為主則形為神役而萬善以生體為主則神反為
形役而衆惡以起惟聖賢者心常為主而百體從令焉
則人欲皆化為天理如渾然天德之流行而地以順承
而與天合陰變為陽而以大終矣孟子大體小體之義
葢出於此又推之人類則君子小人之内外消長自此
分君臣父子之否泰順逆自此辨葢皆自其不可相無
之中而必謹其主役君民之分察其向背離合之情幾
微之差則陰慝作而天命有所不行馴積之甚則陰道
肆而天理或幾乎熄矣此六十四卦冒天下之道者其
義悉自乾坤來也按此則陰陽淑慝之所由生者見而
先迷後得主之義益以豁然
周易折中及觀彖於坤之文言明乾坤之學誠敬兼體
之功不可不潛玩而切體之
習氣根株未剗盡夢中尚有不堪告人處此克己之未
力亦無涵養本原之功故也(四月十/三日)
夏日讀易掩卷稍息登臨泉石間口占云柳陰拂沼倚
風斜鳥啄殘紅噪碧霞猶憶早春冰尚凍含菁萬木未
蕃芽
古大人之淵渟嶽峙玉蘊珠藏大抵皆凝靜中蓄養來
氣象不凝靜則浮動多而德器輕矣
君子以果行育德行不果則頽惰而無振作之氣德不
育則浮露而無培養之功
自戒懼而約之以至於至靜之中無少偏倚而其守不
失自謹獨而精之以至於應物之處無少差謬而無適
不然朱子此處直是心原與中庸相流通方一滚出來
功夫只是敬以直内義以方外到徹内徹外地位
君子以作事謀始觀彖云理明於素則爭心不生慮周
於先則爭端不起按此深可返觀凡處世而有猜嫌忌
刻至相戕賊由不講乎此也
訟卦九二不克訟歸而逋其邑人三百户无眚傳義於
邑人三百戸句皆作自處卑約意似晦觀彖云人能如
此雖所居亦化之其邑人三百户皆无灾眚葢退讓之
成俗也按此作薰其德而善良意身分太高歸而逋者
豈遂臻此朱可亭先生云邑三百户无眚謂不致削奪
也九二則三百无眚上九則終朝三禠得失霄壤矣
讀比卦九五一爻程傳王心之公溥王道之蕩平使人
遊唐虞之世見天地之量凡事君交友無往而非大中
至正之道推闡曲盡獨邑人不誡之義朱子謂恐易之
文義不如此然朱子本義亦與後來所見不同葢朱子
又謂當如歸市者不止耕者不變相似周易折中云言
王者田獵近郊之處略不驚擾耳李文貞公融此意而
發之云比者親附之辭也陰相比則私矣顯其比則公
矣私故計較於物之往來公故渾忘於彼之順逆盡我
所以比人之道而不計人之比不比則未嚮乎化者俟
之而不追各得其性者安之而不擾此帝王比天下之
至也失前禽者當獵之時前禽雖去而不追逐之也邑
人不誡者郊野之人不知王者之田獵而戒備也此詩
所謂大庖不盈徒御不驚者以象顯比之世逺近相忘
大順無迹之盛吉之道也解經至此程朱見之應亦亟
加首肯
小畜一卦甚難分明葢緣必以陰為小人故也夫卦惟
六四一陰柔順得正虚中巽體上近九五正以臣畜君
之象何得以小人目之然則下卦三爻為所畜者何曰
六四者大臣之位下三爻則後生新進才德正宜蘊畜
不當躁進者也初九九二之所以吉者退而以道自守
也九三之脱輻反目則躁進之害也初九之復自道九
二之牽復極其變在上位有忌才蔽賢之大臣所以自
處之道亦如是豈不為所畜而必欲遂其進哉上九一
爻以陰畜陽功成則當退而不居此伊尹之所以復政
厥辟也
其處也樂其進也將有為也程子於素履之義云然又
曰若欲貴之心與行道之心交戰於中豈能安履其素
也此語深可觀省世俗榮華艷羡之念不脫於胸中處
無可樂進無可為素履安在哉
俯仰無愧貧賤儘足以自樂職分有虧公卿祗足以為
累此處須看得分明
友人有病起思遣興者余曰莫如養得神氣安閒展卷
玩近思錄三五條覺得餘味無窮掩卷靜坐或散步觀
禽魚花草無非活潑生機自不覺沉疴之去體矣
泰卦六四一爻與六五皆下交之義好善忘勢休休有
容故曰不富與六五皆下交故曰以其鄰上下交而志
同故曰不戒以孚葢消長之義九三言之矣上六卦之
終又以泰極而否為戒四五與初二正明上下交之義
而保泰防否在其中矣此先儒成説與傳義不同然可
從也
否卦依本義下三爻説小人上三爻説君子然初六一
爻諸家多作君子見幾而作斂德辟難者玩象傳志在
君也正有深義觀彖云拔茅而退則疑於忘君矣然不
茍合於時而守吾道之正以待上之使令乃所以為愛
君之至也
梁邨師一紗袍服之二十一年今尚可以見客一藍綢
袷衣當背汗色盡黄舊且敝矣每退直則服之俸糈稍
贏分以贍貧乏之親屬二從嫂孀居月給以糧而家食
非客至不買肉夕食粥唯小蔬二三碟而已
古人心最平如孟子謂夷惠隘與不恭君子不由而又
謂其為百世之師是也後世如陸子靜王陽明陳白沙
論學術者必辨之謂其非孔孟程朱之正派也然其砥
節礪行以之針砭卑鄙俗夫不亦百世之師耶
同人一卦傳義暨諸儒皆不分明六二一爻彖象竟相
矛盾唯折中案語逐爻解釋甚為妥恊
事雖煩劇其中必有大小重輕遲速先後之宜才雖不
敏循序而布之豫時而籌之當幾而决之亦庶乎可不
廢弛矣
局外談論易了局中顧盼難周非有十分學力而言辦
事之才迂魯者踈肆應者駁
古人心胸天下大勢動皆了了韓淮陰登壇對諸葛公
隆中對是也李忠定公遣張所撫河北傅亮鎮河東宗
澤留守舊京如善奕者下子數著大局已定惜乎宋高
宗之不足與有為也
大有六五一爻觀彖云厥孚交如以信於君子又威如
以備小人乃為能盡大有之道所謂遏惡揚善者也故
其占曰吉此等處須遍觀先儒之説方知其解經實有
一言破的之妙　上九一爻當作五尚上九之賢周易
折中詳之
達理故樂天而不競内充故退讓而不矜此二語可終
身涵泳
謙卦六四依程傳似更自然六五不富以其鄰不富者
欿然不自有其崇高富貴之勢即謙德也以其鄰者德
服人而人歸之也
六爻皆吉乃謙終身可行其恕此語人常道之然實體
者鮮余自忖生平於人稍有齟齬處皆從不謙不恕來
可不警與
鳴謙者抑畏之至也鳴豫者滿盈之極也敬肆分而吉
㓙判矣
心安理得而豫者道德之和順也志驕意滿而豫者宴
安之酖毒也
介于石不終日貞吉此示人以處豫之要道也繫辭備
矣邵子曰優好之所勿乆戀得意之地勿再往亦此意
也
豫卦六五一爻傳義皆有未協如程傳以漢魏末世之
君為言其不死也幾何折中所載諸家之説引孟子生
於憂患意最切
朱可亭先生云豫樂也亦兼有豫先意彖辭利建侯行
師如天造草昧利於建侯行師豫先之義也人心効順
衆志歸誠建侯行師無有不利豫樂之義也爻辭六二
不終日不溺於豫而去之速豫先之豫也六三遲有悔
溺於豫不早為計者也九四勿疑則豫於立誠也上六
豫而㝠由失計於先也按此先儒所未言者拈出覺實
兼此意在内
世有口談性命而不知返躬者亦有以性命精微不可
窺測者皆非也夫元亨利貞天之命而其實不外於春
生夏長秋收冬藏之間仁義禮智人之性而其端不外
於惻隱羞惡辭讓是非之内以此仰觀俯察身體心驗
了然分明若謂此為聖賢之陳言必更求其杳㝠高妙
者是謂索隱之異學抑謂此為聖賢之奥義吾姑守其
日用淺近者是謂滯迹之小儒
幹蠱言父母則臣之事君義在其中矣雖然子無可外
家事者臣則有不與國事者故上九以不事王侯言之
不事王侯高尚其事疑若無與於天下矣然亷頑立懦
風俗人心賴以維繫者不小東漢節義自嚴子陵振起
之相助為理豈必在公卿耶
讀李延平先生上豫章先生書不覺慨然時延平年方
二十有四其求道之切如此余今三十有二矣理不明
事不諳日用動靜功夫不嚴密而返躬多愧自此沈潛
篤實以求之猶或可望不然徒負初志而已(五月廿/一日)
沈潛以窮理篤實以力行二者總根於敬而已矣敬則
中無累而虚故沉潛而於理易入中有主而實故篤實
而其行必力
許魯齋先生云人心如印板板不差則摹千萬本皆不
差板一差則摹之無不差者昔儀封張清恪公嘗舉此
以相朂每念之不敢忘
噬嗑卦言用獄中四爻為用刑之人然不曰滅鼻則曰
遇毒不曰艱貞則曰貞厲刑可易言哉必也仁以體之
明以燭之威以斷之而慎以成之庶吉而无咎乎
梁邨師云當事變有定識定力方見真學問此非見理
明浩然之氣勝置死生禍福於度外不能也
剝盡為純坤十月之卦疑其無陽矣然陽氣實蘊於中
所謂保合太和者此也按之後天卦圖正是乾位遏抑
羣陰胚胎陽氣故曰戰乎乾所謂乾知大始者此也此
剝復之間一大義在人心則克去邪私涵養本原而後
天理流行之機著焉
朱子云天地以生生為德元亨利貞乃生物之心也但
其靜而復乃未發之體動而通焉則已發之用一陽來
復其始生甚微固若靜矣然動之機日長而萬物莫不
資始焉此天命流行之初造化發育之始天地生生不
已之心於是而可見也若其靜而未發則此心之體雖
無所不在然却未有發見處此程子所以以動之端為
天地之心亦舉用以該其體耳按復卦彖傳復見天地
之心程子之言精矣必得朱子此條乃不至以辭害意
觀此則知復即天地之元也動見天地之心即大哉乾
元萬物之所資以始者也　朱子又有云伊川與濓溪
説復字亦差不同如元亨利貞濓溪就利貞上説復字
伊川就元字頭説復字道理只一般只所指地頭不同
按朱子前所謂靜而復本濓溪通書也一陽來復云云
則正發明伊川元字頭説復字之意
邵子所謂坤復之間乃無極又詩云一陽初動處萬物
未生時靜極而動此天地之樞機也君子體之於心戒
謹恐懼而慎獨者此也中庸之㫖微矣乎
朱子與項平父書云子靜尊德性之意多某自覺道問
學之意多要當去短集長交致其功説者謂此朱子謙
已誨人之辭是也玩此氣象何等和平規勸何等深摯
而反已觀省不敢自是非故作謙沖之辭已也象山聞
之則曰既不知有德性焉有所謂問學剛愎褊急即此
可見立侯云穆堂每辨陸子何嘗不讀書窮理朱子門
人乃以廢學誣之然非謂象山全不讀書也其云六經
注我我注六經可為讀書之訓乎非謂象山全不窮理
也其不信繫辭為孔子書詆訶太極圖説可謂窮理之
言乎葢象山位置太高不能抑已從人執意見而自以
為無意見要其修身砥行不失為豪傑之士也聖門顔
曾而外各因質之所及亦未必人皆純全余謂此論頗
為平允然聖門諸弟子所造未必純全自知不及顔曾
無敢自號為得聖人之宗而目顔子之博文曾子之格
致為支離者若象山則以為自有單傳心印正是孔子
之真血脈其病源尤在即心即理上來
无妄六二不耕穫不菑畬董子所謂正其誼不謀其利
明其道不計其功張南軒所謂為己者無所為而為者
也
枕上思中庸章句君子尊德性一節為學功夫無以加
於此矣存心以極乎道體之大如廓其基址也致知以
極乎道體之細如密其間架也人心量最怕狹隘不以
一毫私意自蔽則洞然矣心志最怕卑下不以一毫私
欲自累則超然矣心中所蓄最怕浮淺涵泳乎其所已
知敦篤乎其所已能則醞釀者深矣此皆培養本原之
功如廓其基址者也析理則不使有毫釐之差而又日
知其所未知處事則不使有過不及之謬而節文更日
謹其所未謹此言致知而包力行在内如密其間架者
也培養本原為致知力行之地如有基址而後有間架
也
朱子仁説讀之既乆令人見得本體融通流貫處功夫
精切周遍處葢生理涵於心為心之德而義禮智統是
矣此生理涵於心即温然愛人利物之心為愛之理故
朱子一言以蔽之曰天地以生物為心而人各得天地
生物之心以為心也所謂心之德者此也所謂愛之理
者此也明夫心之德愛之理之非有二此溫然愛人利
物之心即天理坱然生物之心而本體有不融通流貫
者乎中間引夫子之言仁則由體而用自常而變一私
不容自匿一理不容或虧而功夫有不精切周遍者乎
下又發明程子愛不可以言仁而愛之理為仁則性情
之界限明而脈絡通本體之妙莫非生生之理者益以
著矣辨楊謝之不識仁體泛言同體者無警切之功專
言知覺者少沈潛之味則功夫之實在乎操存涵養克
己力行然後可以自全其生生之理者益以明矣
君子多識前言往行以蓄其德與論語多聞闕疑多見
闕殆可叅看唯能闕疑殆而後多識者可為畜德之資
程子所謂考迹以觀其用察言以求其心是也不然凌
虚駕空者失之玩物喪志者亦失之
慎言語節飲食朱子謂二者養德養身之切務舉其要
也若論養道之全則程子所謂動息節宣以養生也飲
食衣服以養形也威儀行義以養德也推己及物以養
人也盡之矣
習坎即孟子動心忍性增益不能意惟聖賢豪傑方耐
得許多鍜鍊此二五剛中之有孚心亨也程子云若要
熟也須從這裏過正習坎之謂也　六四樽酒簋貳一
讀用缶一句納約自牖程傳至矣
離之柔麗中正先儒皆兼二五言惟胡雲峯云坎之剛
中九五分數多故九五曰坎不盈卦辭釋有孚亦曰水
流而不盈離之中正六二分數多故卦辭曰畜牝牛吉
而六二爻辭亦曰黄離元吉按此更精審
君子以虚受人虚者無我也克有我之私以至於無我
然後其心之虚也萬事投之而不累萬善納之而不盈
寂然不動者此也感而遂通天下之故者此也虚之德
其至淵妙矣哉
日月之升降盈縮終則有始也而萬古常明恒乆不已
也四時之寒暑往來終則有始也而亘古不易恒乆不
已也推之一草一木一飛一走之榮枯消長皆終則有
始也而種類不相侵時序不相亂皆恒乆不已也在聖
人則神明變化因物付物無非乆於其道也君子素位
而行而立不易方者在是矣
周易觀彖論君子自昭明德云明德者人之所得乎天
之理具於心而昭明不昧者也人之所以不能常明者
氣昏而物蔽之也君子敬勝怠以去其昏義勝欲以撤
其蔽此所以自昭其明德之道也明出地上則羣陰退
伏人心之德葢亦如此按此段可與大學章句𠫭讀
其論晉之全卦云進升之道以柔順為善葢柔則安靜
而無躁進之嫌順則循理而無妄動之失卦之爻非無
剛也而其彖傳曰柔進而上行明其善在柔也故凡柔
爻皆吉按此段審出處之道者不可不察
讀家人一卦齊家之道備矣身者家之本也故大象曰
君子以言有物而行有恒上九之象傳曰威如之吉反
身之謂也
閨門嚴肅最治家之要故家人初九即曰閑有家也九
五王假有家假作感格之義者是也先儒云初之閑有
家是以法度防閑之至王假有家則躬行有以感化之
矣
家法嚴肅大端在冠昏喪祭之必以禮家道雍睦大端
在父子兄弟之不言利
淺之則勿聽婦人言深之則刑于寡妻治家之本在是
矣
納約自牖遇主于巷士君子不得直行己志之時此義
不可不講也
每念蔡西山獨行不愧影獨寢不愧衾之言使人不敢
有斯須之䙝玩
趙清獻日所思為夜必焚香以告天立心處事當如是
呂與叔在緱氏山房中六月炎蒸閉户端坐終日儼然
程子微窺之而歎其敦篤此即吾人不及古人處他尚
何言
身端容肅則邪妄自退程子所謂整齊嚴肅則心自一
一則自無非僻之干此是治心第一關鍵非欲作泥塑
木雕也
反身修德此無時無處不當然者聖人何故於蹇言之
葢蹇之時事勢或有所阻不得有為惟反身修德則無
不可為者也且致蹇之由必從失德來能反身修德則
濟蹇之本得矣
六四往蹇來連荀氏作來承五不可從當依本義葢往
者進也來者退也六四雖當位然陰柔才弱往則徒在
蹇中不足以濟惟來連九三陽剛得實斯足以承五而
濟蹇矣故象曰往蹇來連當位實也
懲忿窒欲遷善改過此克己力行之要去凡入聖端在
此處此處無力即墮落小人坑塹矣須每日省察當下
奮發不肯毫髮放過庶乎可以有進也
益用凶事固有之也葢凶事似非以為益然如所謂動
心忍性增益不能者於事理固有之也朱可亭先生云
然於語氣甚愜
有孚惠心勿問元吉呂東萊先生云人君但誠心惠民
不須問民之感如此然後元吉按此解勿問二字甚善
宋仁宗時交趾貢異獸指為麟司馬溫公曰誠偽不可
知使其真非自至不為瑞若偽為逺人笑願厚賜而還
之此古人處事最得大體處
讀書不免昏惰正所謂不能以志帥氣居然而怠嗚呼
不勉為君子之莊敬日強耶
蔡節齋謂周子無極而太極之説得於易有太極之一
言易者變易無方體即無極之義此語可謂冰解凍釋
井卦九五井冽寒泉食美之至矣至上六而後言元吉
者何朱可亭先生云此以上爻終五爻之義寒泉食井
養也勿幕則養不窮矣九五中正有孚也五不言吉上
之元吉即五之謂也按此可補傳義所未及
程子定性書乃中庸致中和之極功周易艮其背之妙
蘊也
朱子語類問艮之象何以為光明曰定則明凡人胸次
煩擾則愈見昏昧中有定主則自然光明按此即主敬
為致知之本也
陳紫峯曰人之一心靜之所養有淺深則發之所中有
多寡按此延平所以觀喜怒哀樂未發氣象也
艮其背專就靜言者不免言體而不及用動靜並言者
又不見體用之分觀彖云天下之動以靜為本靜之道
以驗於動為至靜亦定動亦定然後為靜之至也故方
其靜也私欲不萌廓然而大公是不獲其身也及其動
也智詐不生物來而順應是行其庭不見其人也内不
見己外不見人則義理周流而感應之累免矣故无咎
此即以定性書作注脚最妙而動根於靜靜以該動尤
得艮之本義
朱子感興詩云反躬艮其背此内之主一無適也肅容
整冠襟此外之整齊嚴肅也保養德性莫過於此
艮其輔言有序程子所謂心定者其言重以舒是也
旅必擇所主慎所交節所需尤在不資其勢而利其有
初六旅瑣瑣斯其所取災或專指童僕賤役言愚謂凡
資其勢而利其有皆瑣瑣也必欲如其所願斯其所以
取災也故傳曰志窮災也
待童僕莊以涖之寛以畜之禮節不假借而飢寒勞苦
必加體恤小過宜務包容
旅之大象曰君子以明慎用刑而不留獄明而慎則無
濫刑慎而明則能燭奸然必速結而不留獄則小民免
荒時廢業之苦胥吏無支蔓勒索之弊奸惡者早懲一
日則良弱者早伸一日凡居官者切念之
朋友講習則道義之浸灌滋潤其悦也不可以言喻有
麗澤之象焉有兑之情焉
横渠出都門詩云藜藿野心雖萬里不無忠戀向清朝
大抵聖賢身雖閒退其心未嘗不念切君民也若恝然
長往祗是沮溺荷蓧一流人物耳
中孚兼中虚中實二義無累則中虚虚者信之本也有
主則中實實者信之質也木必有根本質幹而後枝葉
暢茂而復結實焉是故發之言則有物見之行則有恒
莫非實理為之質也實理之涵於心則無私主而至虚
也故曰實者信之質虚者信之本也
中孚之大象何以曰議獄緩死此所謂求其生而不得
則死者與我皆無憾也如是則生者感死者服我之心
足以孚於人人之心亦已孚於我此中孚之大者也
易之言刑獄者五噬嗑之明罰敕法取其明與威也賁
之明庶政无敢折獄恐徒恃其明也豐之折獄致刑亦
取其明威也旅之明慎用刑而不留獄又以見明之不
可不慎而不留獄則惡者懲之善者伸之仁義並至也
然而死罪尤不可以輕議也必使死者自問亦無以自
免於死然後為兩無憾也故中孚曰君子以議獄緩死
嗚呼易象之言刑獄也至矣
既濟六爻多戒辭聖人之意深逺矣韓魏公所謂酒闌
人散時正謂此也李文靖公日取四方水旱賊盗之事
聞於上前使生警懼此得既濟卦之意也
周易不終於既濟而以未濟終篇此下藏有無窮之易
在焉
　
　
　
　
　讀書偶記卷一
欽定四庫全書
　讀書偶記卷二
　　　　　　　　　　　　副都御史雷鋐撰
窮理之功在格物盡性之功在踐形此徹上徹下無纖
毫影響處
禮鄉飲酒義云天地嚴凝之氣始於西南而盛於西北
此天地之尊嚴氣也此天地之義氣也(按先天圖之巽/坎艮坤是也)
天地溫厚之氣始於東北而盛於東南此天地之盛德
氣也此天地之仁氣也(按先天圖之震/離兌乾是也)　又按以河圖
參之竒之由北而東而南以終於西者即天地仁氣之
流行也耦之由南而西而北以終於東者即天地義氣
之流行也冬至一陽生而春而夏則仁氣之盛也秋則
陽消而陰長矣圖之北東陽居内南西陽居外者冬而
春陽方生而長夏而秋陽長極而消也夏至一陰生而
秋而冬則義氣之盛也春則陰消而陽長矣圖之南西
陰居内北東陰居外者夏而秋陰方生而長冬而春陰
長極而消也河圖與先天圖觀諸鄉飲酒義之言而已
明矣
孔子性相近之言實萬世言性之宗旨孟子性善之言
正是相近之實際相近者善之相近也以萬物為一體
者堯舜之仁也今人乍見孺子入井而怵惕惻隱可謂
不與堯舜之仁相近乎故曰性善也擴而充之人皆可
以為堯舜也必待擴充之力者氣質有不同也孟子言
性與孔子無二旨也
或問張子心統性情其性靜而情動乎曰性者心之理
也心者動靜之樞也靜則情之斂動則情之發斂則不
見其情矣專謂之性可也發則性露於情矣專謂之情
亦可也孟子所以有四端之說也
或問性之為仁義禮智自其發而後有端緒可尋若寂
然不動之時何自而指其為仁耶義耶禮與智耶曰寂
然不動之時渾然生理涵孕於中即仁也此仁所以包
乎義禮智也生理有自然之裁制義也自然之節文禮
也自然之分别智也仁包乎義禮智此朱子訓仁則曰
心之德也
或問貞下起元造化之妙然也人心之智與仁若何曰
吾心之理非知之何以能體而行之此中庸三達德先
曰智而後曰仁勇也雖然所知者亦知此生理之脈絡
而已仁所以包乎義禮智也如造化之貞即元氣之斂
藏非元之外别有貞也
愛惡欲懼生於内喜怒樂哀形於外統言七情不如此
更分明或曰情本於性今如此言則情只本於心乎曰
以道心言之則愛而喜者仁之發也惡而怒者義之斂
也欲而樂者禮之著也懼而哀者智之藏也以人心言
之其愛惡欲懼之或偏喜怒樂哀之無節皆性汨於氣
而失焉者也故必道心為主人心聽命焉斯謂之性其
情
道心即性也人心之正者道心為之主即性宰乎氣也
人心之偏者道心之有蔽即性汨於氣而失焉者也非
道心為一心人心又為一心也如飲食男女之欲人心
也而道存焉知道存即道心也不知其為道而肆焉則
危者愈危微者愈微矣故必道心為主人心聽命也是知
謂心即性者非也離心性而二之者亦非也
禮運云人者其天地之德陰陽之交鬼神之會五行之
秀氣也此周子太極圖說所謂無極之真二五之精妙
合而凝惟人得其秀而最靈者也夫天地之德其性也
陰陽之交鬼神之會其心也具五行之秀氣故五性動
而情生矣孔子所以謂性相近孟子所以謂性善至周
子而理氣合一之妙剖洩盡矣程張言性兼言氣質亦
不外此而得之
又云人者天地之心也五行之端也食味别聲被色而
生者也夫天地之心即太極也五行之端以理言之則
仁義禮智信之發也以氣言之則心肝脾肺腎之屬是
也食味别聲被色此物欲所以易累必踐形盡性乃葆
其天地之心語其要亦曰道心為主人心聽命而已
誠意之外何以復有正心之功曰誠意則人鬼關意誠
矣人而非鬼矣猶恐其用情之偶偏朱子所謂官街上
錯了也曰然則大學之正心只中庸之致和而缺却致
中之功乎曰體立而後用有以行未有致和而不本於
致中者也曰或謂正心猶中庸之戒慎恐懼也誠意猶
中庸之謹獨也如此則致中屬之正心致和屬之誠意
矣曰大學言欲正其心者先誠其意今將曰欲致其中
先致其和可乎安溪李文貞公之言得矣蓋誠意猶中
庸之戒懼謹獨也正心猶中庸之致中和也戒懼謹獨
則無不中且和矣然朱子猶曰自戒懼而約之自謹獨
而精之涵養省察愈純愈密之功如此其至矣則知誠
意之外别無正心之事殆亦約之精之之云爾曰大學
誠意言君子必慎其獨非專以謹獨言乎曰意之好惡
直貫至事為之末所謂意之全體貫徹事為獨乃意之
起頭謹獨是於誠意中提出一𦂳要關頭可知誠意之
功自包戒懼謹獨言也曰中庸末章内省不疚非意誠
乎不動而敬不言而信非心正乎曰此亦分劈不開内
省而疚固意之不誠不敬則肆心萌矣不信則偽心生
矣肆也偽也尚得謂意之誠乎然則以戒懼慎獨分屬
正心誠意者固不如安溪之言為得也
沈闇齋先生云周子教人尋孔顔樂處某謂當從論語
開篇第一章尋起按此言最確實葢學之正習之熟說
之深由此而樂而不慍孔顔之樂在其中矣
禮所以固人肌膚之會筋骸之束視聽言動坐立間稍
不謹飭便至懈弛而昏惰放肆隨之此入德第一關頭
最當警愓而痛懲也
繙舊書得先大父手帖二方一錄王陽明示徐曰仁應
試云入塲之日切勿以得失横在胸中令人氣餒志分
非徒無益而又害之塲中作文先須大開心目見得題
意了了即放胆下筆縱沒出色處辭氣亦條暢今人入塲
有志氣局促不舒展者是得失之念為之病也將進塲
十日前便須練習調養葢尋常不曽早起得慣忽然當
之其日必精神恍惚作文豈有佳思須每日雞初鳴即
起盥櫛整衣端坐抖擻精神勿使昏惰日日習之臨期
不自覺辛苦矣今之調養者多是厚食濃味劇酣謔浪
或竟日偃卧如此是撓氣昏神長傲而召疾也豈養精
神之謂哉務須淡飲食薄滋味則氣自清寡思慮屛嗜
欲則精自明定心志少眠睡則神自澄君子未有不如
此而能致力於學問者每日或倦甚思休少偃即起勿
使昏睡既晚即睡勿使乆坐進塲前兩日即不得翻閲
書史雜亂心目每日只可看文字一篇以自娯務在怡
神適趣忽充然滚滚若有所得勿使氣輕意滿益加含
蓄醞釀若江河之浸泓衍泛濫驟然决之一瀉千里矣
每日閒坐時衆方囂然我獨淵黙中心融融自有真樂
蓋出乎塵埃之外而與造物者遊一錄唐荆川與馮午
山柬云秀才作文不論工拙只要真精神透露如有真
精神雖拙且滯必是英俊竒偉之士公考試看文不必
論竒論平論濃論淡但窺其真精神所向如肯說理肯
用意必是真實舉子也如無理無意而但掇拾浮華必
是詐偽小人此是閲卷大關鍵按此二帖雖皆為塲屋
而言士君子讀書養氣務學立品之要已具此矣嗚呼
此先大父之手澤也
曽南豐作趙公救菑記略云公前民之未飢問屬縣菑
所被者幾鄉民能自食者有幾當廪於官者幾人溝防
構築可僦民治之者幾所庫錢倉粟可發者幾何富人
可募出粟者幾家使各書以對而謹其備至期人受粟
日一升幼小半之憂其衆且蹂也使受粟者男女異日
而人受二日之粟憂其流且亡也於城市郊野為給粟
之所凡五十有七使各以便受之而告以去其家者勿
給計官為不足用也取吏之不任職而寓於境者給其
食而任以事不能自食者有是具也能自食者為之告
富人無得閉糶又為之出官粟得五萬二千餘石平其
價予民為糶粟之所十有八使糴者自便如受粟又僦
民完城四千一百丈為工三萬八千計其傭與錢又與
粟再倍之民取息錢者告富人縱予之待熟官責其償
棄男女者使人得收養之明年春大疫為病坊處疾病
之無歸者募僧二人屬以視醫藥飲食令無失所凡死
者使隨收瘞之法廩窮人盡三月當止是歲盡五月而
止按此趙公救災之政綜理周密可法唯官不足用近
少吏之不任職而寓於境者委紳衿殷實之賢能者可
矣或曰計民之傭與錢矣又倍粟以予之毋乃太多乎
曰民之有力者食其力而粟加倍則咸自奮不安於惰
矣且奪富民之有窺公家之積皆此輩也食力而餘粟
足以贍其家他何虞焉　河北地震水災隳城郭壞廬
舍百姓暴露乏食有司建言請發倉廩與之粟壯者人
日二升幼者日一升南豐救災議略云遭非常之變者
必有非常之恩然後可以振之今百姓暴露之食已廢
其業使之相率日待二升之廩於上則其勢必不暇乎
他為是農不得修其畎畝商不得治其貨賄工不得利
其器用閒民不復得轉移一切執事棄百事而專以待
升合之食是真以餓殍之養養之也以中户計之户為
十人壯者六人㓜者四人一户月當受粟五石不乆行
則百姓何以贍其後乆行之則被水之地既無秋成之
望非至來歲麥熟賑之未可以止自今至來歲麥熟凡
十一月户當受粟五十石今被災者十餘州仰食縣官
者百萬户當用粟數百萬石何以辦之至於給受之際
有淹速有均否有真偽有會集之擾有辨察之煩厝置
一差皆足致弊且不過能使之得旦暮之食耳其於屋
廬構築之費將安取哉彼日就食於州縣必相率而去
其故居雖有頺垣壞屋之尚可完者亦棄之而不暇顧
其害又可謂甚也己為今之策賜之以錢五十萬貫貸
之以粟一百萬石而事足矣何則被災十萬户一户得
粟十石得錢五十貫下户常産之貲平日未有及此者
也彼得錢以完其居得粟以給其食則農得修其畎畝
商得治其貨賄工得利其器用閒民得轉移執事一切
得復其業而不失其常生之計與專待二升之粟而勢
不暇他為者豈不逺哉按此法更簡而民更受實惠免
守候之苦而不荒本業然貸不如賑貸則取償民力或
有不贍而賑則難繼或來歲復有災荒將奈何則不能
自食者賑之能自食者貸之或平價糶之而已或曰愚
民多與之粟易至濫用如趙公男女異日人受二日之
粟又不免奔走守候之苦斟酌二者之間人給以十日
之粟也可其分地發粟得人任事以及僦民計傭之法
皆必如趙公乃無弊也　有司或有掣肘不得賑貸將
奈何曰小歉平糶亦可濟大歉無賑且貸則所謂求牧
與芻而不得矣雖然便宜行之以一官易民命奚不可
之有　又按平糶必須逐日使糴葢小民之乏錢力不
能一日而糴數日之粟也且必計口而糴家十口者每
日許糴十升(此須酌量各地/方升斗大小)使黠者不得賤糴貴糶粟
乃可繼然非分地多任事得人則守候之苦仍不可勝
言以此知趙公救災民不荒本業者於城市郊野給粟
之所五十有七則授民便無淹滯故也豈特憂其流亡
已哉　出粟煮粥亦須多為之所使男女異處量地之
廣狹擇各祠廟之類大約每食以五十人為限每人與
一籤執籤者入俟食畢出再發籤入方無擠擁紛擾之
患每人許擕一器給粥多少如其意葢恐老幼有不能
赴者也　募富人出粟煑粥并須委富人任其事但不
可是日某人出粟即委之任事恐性鄙吝者有刻減之
弊須擇忠厚明敏者專以任之為有司者巡察各處有
不遑暇食之意乃得
設養濟院收鰥寡孤獨及廢疾之人凡年壯非殘疾者
不得入有司周䘏之别男女之區酌衣食之費上司於
所經過之屬邑申飭有司加意存䘏富民有犯當罰者
罰出粟米助其養此仁政之先務也
若養濟院或不足居住許以近城寺院為之此紹興時
詔也要亦擇其閒空者可也
積貯倉榖以平糶收錢榖革除額外需索之弊此惠
民之大者痛懲蠧役刁民以息訟端嚴禁賭博游手以
清盜源興學校禮賢才以厚風俗民之貧病無依者生
有養濟院以恤之死有義塚以瘞之此任州縣之職者
不容一日不盡心於其間也
晉陶侃嘗造船木屑竹頭皆令藏之後皆有用處綜理
家事不可不知此意為國用人尤不可不知此意
南宋趙方少從張南軒學知青陽縣時告其守曰催科
不擾是催科中撫字刑罰不差是刑罰中教化此語凡
為民牧者皆當書於座右
朱子於大學或問格物章先言心之體用次身之所具
次身之所接然後及於天地鬼神幽明上下所謂一塵
之微一息之頃推類而極言之耳王姚江格亭前竹子
七日成病其未深讀朱子之書可知今人猶有病朱子
格物之說者盍取或問一書切體之
聞耿公定向督學南畿時池州守問朱子窮理與陽明
致良知之說公曰試以現在職業言之如要治民即窮
到獲上信友順親誠身又窮到明善均此身也必曰明
善乃能誠身何也人只見此血肉之軀不惟與民物不
相關即父子兄弟亦常間隔能反身自窮我身我心從
何處生來識得渾然與物同體意思則四端萬善滿腔
皆是此乃所謂明善乃能誠身守曰發揮明透公蹙然
曰願吾輩從此省身克己使一郡民物窮簷幽谷皆得
其所乃為發揮耳按此段論窮理最得朱子之意如此
就實地作功夫講學乃不是空談　羅近溪問晉江莊
生云如何能出離生死曰不著近溪首肯耿公曰未也
存順没寧是為出離吾人旦晝所為無愧怍則夣寐亦
安推此則生死可見按此亦最切實不影響
玩致良知三字不錯所以致良知者只在一提一喝之
間則入禪耳人心之靈莫不有知即良知也要必自讀
書以至處事接物莫不窮其理所知乃周遍而精切所
以能窮理者即此良知而窮理所以致良知耳此徹内
外之學也先提撕喚醒此心使常惺惺此主敬工夫良
知所以不昏昧也然非事事物物推究恰好條分縷析
燦然分明安能泛應曲當乎若謂本吾良知發出自然
與古人不爽毫釐此非生知上哲能之乎竊恐生知上
哲正不自任胸臆其虚心參酌更加細密耳
所貴於窮理者如周禮一書見聖人治天下之法皆天
理之周流貫徹處在今日却須得其精意而不必盡泥
其法雖聖人處今日亦必有因時變通處是故致知之
功在窮理非抛却書冊也亦非泥著書冊也
夫學問之道一以貫之孝而已矣是故以父母之心為
心天下無不友之兄弟由父母而上之則祖宗也以祖
宗之心為心天下無不和之族人由祖宗而上之則厥
初生民之天地也以天地之心為心天下無不愛之民
物至於民胞物與學問之道無以加矣要自孝之一念
積而充之故曰天地之性人為貴人之行莫大於孝嗚
呼此其所以通神明光四海而為至德要道與
氣昏則惰惰則益昏何以治之敬而已矣昏難治治惰
始所謂整齊嚴肅則心自一一則自無非僻之干如此
存養乆之則天理自然明也
聞梁邨師云周程張朱繼絶學之傳通性命之原也若
漢之諸葛亮唐之宋璟狄仁傑郭子儀陸贄宋之韓范
司馬李綱性命之原未能洞徹而風節事業彪炳千古
為一代大人物者何哉以其篤於忠孝故也忠孝篤摯
是即本於所性所命全天地之正氣也若徒才氣用事
表裏不符晩節末路不如人意者多矣
待人貴謙恕即有事當辨論必從容善道切勿衝口而出
形人之短令人不堪吾屢戒而屢犯此氣質之未變也
　若人有衝口而出言我之短此即是好師友虚心納
之返躬省之受益多矣
朱子生平峻潔晚歲益通明近世輕於非訕為其教不
便嗜慾耳然士遵依朱子雖未知道不敢踰閑或詆訶
詼諧之者必鮮耻多欲厭治幸亂黙懷無父無君之根
者也此陳幾亭云爾然幾亭生當明季覩非訕朱子之
害至於無父無君不歸罪陽明之作俑何耶
陸稼書先生云顔子三月不違仁聖人何以知之葢即
於非禮勿視聽言動知之此徹内徹外之言學者得此
可知内外功夫非兩橛矣
斷一木殺一獸不以其時非孝也於此可悟孝之道無
所不貫
天下無性外之物凡身之所具耳目手足聰明恭重之
理皆是也凡身之所接親義序别信之道皆是也凡天
地盈虛消息之妙萬物生長收藏之宜皆是也其理莫
不具於一心故曰性者心所具之理也朱子之論格物
即孟子之言知性即此可悟矣
或曰子言學問之道一以貫之孝而已矣與曾子之言
忠恕異乎同乎曰由親親推之而仁民推之而愛物即
恕也程子所謂擴充得去天地變化草木蕃也所以盡
是心而推之者即忠也
宋胡安定孫明復二先生皆為天下師少同學問後來
竟不相悅此二公器量疑皆有不足處若富鄭公因撤
簾事謂韓魏公不早通之甚不滿魏公魏公却終身致
敬不衰此是韓之器量大于富處撤簾事魏公迎機而
導當事而決如何能早通於鄭公鄭公正人其量之不
大由理之未明信乎程子曰量由識長識高則量大也
太極者誠也誠之之功在敬以直内義以方外敬以直
内誠之源也義以方外誠斯立焉必直内乃能方外即
主靜之意也敬義夾持直上達天德則人極立矣
梁邨師論通書果而確云果即誠之通也確即誠之復
也
親親而仁民仁民而愛物由根而幹而枝葉也忠者生
意之中涵也恕者生意之流貫也
延平先生云學問之道不在多言但黙坐澄心體認天
理若是雖一毫私意之發亦退聽矣乆乆用力於此庶
幾漸明講學始有益耳按此非廢講學也有尊德性一
段涵養功夫講學始有著落今人開口辨論全無黙坐
體認之意如此講學縱説得不錯亦只是口頭禪耳
學問須自不愧屋漏中做出方是有根古今人物常變
始終如一者皆是這裏有功夫
陳白沙和龜山此日不再得詩云吾道有宗主千秋朱
紫陽說敬不離口示我入德方義利分兩途析之極毫
芒聖學信匪難要在用心臧善端日培養庶免物欲戕
此等語與薛胡無異然其他所論學以自然為宗不免
過高之弊不如薛胡之平實謹守下學上達之序也
白沙與趙提學書云僕年二十七始發憤從呉聘君學
其於古聖賢之書葢無所不講然未知入處比歸白沙
專求所以用力之方日靠書冊尋之忘寢忘食者累年
而卒未得焉於是舍繁求約惟在靜坐乆之然後見吾
此心之體隱然呈露常若有物日用應酬隨吾所欲如
馬之御銜勒也體認物理稽諸聖訓各有頭緒來厯如
水之有源委也按此是白沙一生實錄質之孔門教人
不外博文約禮程朱標出主敬為知行之本入手功夫
更無他途白沙初年日靠書冊不免失之泛騖卒乃盡
舉而空之專心靜坐又失之虚寂皆不可為訓也
七介以相見也不然則已慤三辭三讓而至不然則已
蹙凡禮之周詳委折不徑情而直行皆如此余見前輩
氣度端謹應酬多遲重審慎後生慢易輕率者反笑之
此風氣厚薄所由分也故曰禮之於人也猶酒之有糵
也君子以厚小人以薄
親在行禮於人稱父人或賜之則稱父拜之人子不敢
自專類如此
靜坐中有一念未起時此喜怒哀樂未發氣象也有將
聖賢言語切已體認時有自省平日言行過愆時有研
審立身行己國計民生時此皆思誠功夫也却不可思
緒紛糾一事未了他事如麻又生耳葢惡念易去雜念
難除聖賢不言無思只言思無邪言慎思言近思言思
不出其位也
樂記人生而靜天之性也感於物而動性之欲也物至
知知然後好惡形焉好惡無節於内知誘於外不能反
躬天理滅矣夫物之感人無窮而人之好惡無節則是
物至而人化物也人化物也者滅天理而窮人欲者也
此等精切之言與語孟等宋儒太極圖說西銘定性書
顔子好學論皆是發明此意
天高地下萬物散殊而禮制行矣流而不息合同而化
而樂興焉此等識見胸襟處天地間真是活潑潑地想
見横渠作西銘時是如此
心中斯須不和不樂而鄙詐之心入之矣外貌斯須
不莊不敬而易慢之心入之矣此數語切體日省之可
以進德矣
有服人召之食不往大功以下既塟適人人食之其黨
也食之非其黨弗食也按其黨食之者非盛饌延賓也
余居祖喪數月後曾為人強至宴會却之不力至今負
疚於心
孝子之有湥愛者必有和氣有和氣者必有愉色有愉
色者必有婉容孝子如執玉如奉盈洞洞屬屬然如弗
勝如將失之嚴威儼恪非所以事親也此數語須常自
切已體驗人莫不愛其親然愛有不深者嗜欲多則天
性漓故縱心任氣不和不敬以自蹈于不孝也
喪大記中期之喪三月既塟食肉飲酒者當指旁親伯
叔兄弟也又曰期終䘮不食肉不飲酒父在為母為妻
而不言祖父母何也方望溪先生云母與妻疑為父在
而屈者也故著之若祖父母不以父在為疑者也則不
待言矣又按食肉飲酒不與人樂之葢雖可食肉飲酒
時亦家食耳斷無與宴會之理
執虚如執盈入虚如有人形容敬處如畫功夫至此庶
幾不愧屋漏也
表記内君子莊敬日強安肆日偸之語伊川先生每愛
誦之此植躬之要也其曰君子不失足於人不失色於
人不失口於人又曰君子不以其所能者病人不以人
之所不能者愧人此接物之要也又云事君難進而易
退緇衣云私惠不歸德君子不自留焉此出處辭受之
要也
父有服宮中子不與於樂今人祖父母之期服雖除而
父有服凡宴會有音樂者不當與也若出仕他方則有
難拘處然不念父憂演戱娯賓則亦非孝矣
訪河南孫仲符于京邸見其案頭有方簡肅公文集數
冊葢莆田方公良永也考其生平不拜劉瑾直劾錢寧
退休家食不忘廟堂晚屢起用巡撫司寇以終養辭以
老疾辭葢一代完人也與姚江同時所學卓然不惑其
作覺軒序云近世有一切簡易自立門庭者教人以瞑
目靜坐謂即此可以悟道而聖門格致之學顧指為破
碎支離究其所謂覺者茫無依據視空寂之教殆無以
異云云辨姚江之新學也　按舒文節公芬同姚江之
時而不惑其學羅整菴先生而外方舒二公其皎皎矣
妾母不世祭之說余得之李侍講立侯曰妾母者非庶
子自目其母也葢屬嫡子言也嫡子可祭妾母嫡孫不
祭妾祖母故曰妾母不世祭也然則庶孫自祭於其私
室可也
宗法之難復古也如高祖之嫡子孫無後當時未有繼
嗣自曾祖以下四世矣祭高祖之時小宗之義何屬乎
立侯曰此自是曾祖一脈之嫡為小宗也於義何取曰
以服制承重斷之也假令高祖在嫡子孫無後曾祖一
脈已厯四世有不為高祖承重者乎故曰以曾祖一脈
之嫡為高祖小宗也方望溪先生云古未有高祖之嫡
子孫無後而不立繼嗣者今已厯四世無越而立繼之
義權宜斷之只得如李君云云
虞書之精一丹書之敬義萬世論學之淵源六經四子
無出於此博約即精一也忠恕即敬義也大學之格致
誠正精一也中庸之戒懼慎獨敬義也敬以直内主一
也義以方外則無不精而皆協於一矣
鬼神者造化之迹也春夏秋冬者陰陽之迹也
先天圖畫出個天地位焉萬物育自在其中矣後天
圖畫出個四時行焉百物生自在其中矣合河師云先
天乃道生天地之圖也後天乃天地生萬物之圖也
喜怒哀樂未發生意之中涵也發而中節生意之流貫
也喜與樂之生意易見聖人之怒所以懲奸而遏惡即
不得已殺之哀心行焉生意未嘗有間斷也
夫焉有所倚言心體也即未發之中也大德敦化者此
也肫肫其仁三句形容無倚之心體仁即生意之中涵
也淵淵其淵即中涵者靜而深也浩浩其天即中涵者
廣且大也生意中涵故天下大經皆自此流而貫之也
中涵者靜而深所以立天下之大本也中涵者廣且大
天地之所以為化育者在是矣故曰大德敦化也
聖人心體無非生意中涵所謂體之一者此也親親而
仁民仁民而愛物皆此一以貫之也忠即生意之中涵
也恕即生意之流貫也然非聖人安能如此一理渾然
泛應曲當乎故學者必黙識體認充滿此生意隨事精
察而力行之至於真積力乆而有得焉然後此心洞然
親親仁民愛物事為節目縷析條分無非此一以貫之
而已矣
子在川上曰逝者如斯夫不舍晝夜天地之化往者過
來者續無一息之停乃道體之本然也所謂道體之本
然者何即天地之心也天地以生物為心於穆不已無
非生意流貫故化育流行無一息之停聖人之心全體
天地生物之心此純亦不已之天德也已欲立而立人
已欲達而達人即此生意自然流貫故曰有天德便可
行王道也雖然吾心有一毫私意之萌即天命斷而不
行人物隔而不通矣故又曰其要只在謹獨
天地以生物為心必四時行而後百物生夫百物所以
生者四時之變化四時所以變化者天命之不已天命
不已即天地生物之心之不已也聖人體天地生物日
用動靜皆生意之流露所謂申申夭夭者此也所謂老
安少懷者此也所謂仕止乆速各當其可者此也故曰予
欲無言又曰天何言哉四時行焉百物生焉天何言哉
程子謂此可謂至明白矣學者須體會得之
孔顔之樂如何尋處先儒隱而不發竊思人欲盡處天
理流行隨處充滿無少欠闕數語可形容孔顔樂處何
也即此生意之盎然一心藹然四達者也所謂仁也顔
子心不違仁雖簞瓢陋巷不改此樂也孔子中心安仁
雖疏水曲肱此樂亦在其中也然則欲尋孔顔之樂亦
黙體吾心之生意而已矣大抵生意是聖學真種子克
己如耨草涵養乃灌溉培育之功由是欣欣向榮暢茂
條達而不容己焉孟子所謂樂則生矣此之謂也學者
必有見於此實加克己涵養功夫孔顔之樂方可尋得
不然水流花放無非生意於我何有哉
釋氏以明鏡喻性所照者虚影也吾儒以穀種言性所
貫者生意也種一而已而所成有萬無一不與種相肖
者此一貫之學也儒釋之分根源在此故釋氏以大地
山河為幻相吾儒則親親仁民愛物此心自不容己是
說也本之李文貞公云
涵養吾一　一者不貳不雜也盖純乎天理之極無一
毫人欲之私也周子所以謂一者無欲也
中庸章句云一者誠也純乎天理無一毫人欲之私
斯之謂誠
仁義禮智天下之道千變萬化皆由是出未發時渾然
無跡只是一性體此性體也以其本於天則謂之命以
其蘊於心則謂之德以其達於外則謂之道以其真實
無妄則謂之誠以其不貳不雜則謂之一以其不偏不
倚無過不及則謂之中以其由中發外脈絡分明則謂
之理
朱子答彭子壽云前此文字上用力太多亦是一病葢
欲應事先須窮理而欲窮理又須養得心地本源虚靜
明澈方能察見幾微剖析煩亂而無所差錯程子所謂
學莫先於致知又未有致知而不在敬者正為此也按
此是學之嫡脈朱子得力於延平者在此向上遡之子
思所謂尊德性而道問學者是也
學之正宗由孔孟而程朱明代薛文清公純正無疵矣
至其餘諸子沈潛高明之不同各有得力處亦各有偏
處然如胡敬齋之嚴密學者或過於拘則有之無規矩
之越也白沙陽明之流弊猖狂而不可收拾學術之不
可不慎也如此
每見孫夏峯論學多鶻突處如夏峯人品之高曷易及
哉此又在乎能自得師也大抵前人學雖有偏其得力
處却實有把握死生禍福不可揺奪此之謂實學
予近見劉静修先生河圖辨有云河圖之中宮則先天
圖之所謂無極所謂太極所謂道與心者也即太極圖
之所謂無極而太極所謂太極本無極所謂人之所以
最靈者也河圖之東北陽之二生數統夫陰二成數則
先天圖之左方震一離兌二乾三者也即太極圖之左
方陽動者也其兌離之為陽中之陰即陽動中之為陰
靜之根也河圖之西南陰之二生數統夫陽之二成數
則先天圖之右方巽四坎艮五坤六者也即太極圖之
右方陰靜者也其坎艮之為陰中之陽即陰靜中之為
陽動之根也河圖之竒偶即先天太極圖之陰陽而凡
陽皆乾凡陰皆坤也河圖先天太極圖之左方皆離之
象右方皆坎之象也是以河圖水火居南北之極先天
圖坎離列左右之門太極圖陽變陰合而即生水火也
按此於河圖先天圖太極圖可謂冰解凍釋矣
先儒謂孔子言性兼氣質言孟子不言氣質不盡然也
堯舜性之湯武反之非言氣質而何然則孟子言性善
亦就氣質中指其根於性而發見者言之耳氣質雖有
不善無虧於性如撥雲霧即可以見青天梁邨師有云
程張言氣質之性未嘗不包羅于孟子書中孟子因當
時人心利慾錮蔽已深大聲疾呼言性善以喚醒之不
暇為周折語耳
今以性理二字分言之性體渾然析之為仁義禮智脈
絡分明是之謂理推之身則肅乂哲謀推之倫則親義
序别皆理也即皆性也復性在於循理循理在於盡分
葢性渾淪而理有條緒然理廣大而分更親切如孝之
理無窮而吾有分内當盡之孝忠之理無窮而吾有分
内當盡之忠隨在盡分則理得而性無虧矣格物者格
此力行者行此豈待逺求哉
太極即所謂至善也所謂中也
程子云曾㸃漆雕開已見大意所謂大意者何葢對小
成言也如兵農禮樂可仕而仕不免安于小成㸃之異
撰開之未信見得聖人大本領即大學之明德新民止
至善也所謂見道分明者亦此也
問格物致知畢竟從何處下手曰朱子或問中言之悉
矣今且先從讀書上格起書籍亦多十三經廿一史何
者不當研究今且先從朱子小學一書格起能就小學
一書格物以致其知則身心倫類處處著實不患乎誠
意正心修身齊家之無其道矣故余語成均之同志者
曰讀近思錄後正好著實讀小學不然言心言性終恐
影響無得力處
孔子發憤忘食是做甚功夫若只空守此心何用如此
葢所謂好古敏以求之也所謂躬行君子未之有得也
孔子自敘自十五至七十是如何做功夫看來立也不
惑也知天命也耳順也不踰矩也皆是得力境界功夫
總在一學字知行並進功夫進得一層則得力亦進一
層故聖人終身上達却終身在下學中也
曾㸃如登樓看山曾子却步步從山麓躡上去極費了
力此身則已在山頂上矣
易言學以聚之多識前言往行以畜其德窮理盡性以
至于命書言學於古訓乃有獲後世虚無寂滅者不知此
記誦辭章者亦不知此
心之性不外仁義禮智四字萬事萬物之理亦不外這
仁義禮智四字無内外無彼此故曰性即理也
余偶見一書論河圖參天兩地而倚數及用九用六參
伍錯綜之說曰天一天三天五是為參天地二地四是
為兩地倚數者五合天一為六五合地二為七五合天
三為八五合地四為九是九六七八之數皆倚參兩而
起也圖之生數屬天者參一三五共九數此陽所以用
九也屬地者兩二四共六數此陰所以用六也五於圖
之中宮位五外一錯四為五二錯三非參伍乎綜一三
五成九綜二四成六九六合為十五又綜二五一成八
綜三四成七八七合為十五又五綜一與九五綜四與
六五綜三與七五綜二與八皆為十五又一綜六錯
八二綜七錯六三綜八錯四四綜九錯二皆為十五莫
非參伍也而所綜所錯之參伍分之皆為九六或七八
之數豈非參伍以變錯綜其數乎通其變於蓍而竒偶
以分極其數於爻而剛柔以判未有外河圖而起數者
也　按此論自然明白確不可易此書多採先儒之說
而不載其名錄之以俟考
河圖中之十數前論未之及其論參伍錯綜亦只到九
止或曰十即兩五合而成也殊不盡然圖中只一五耳
何自而有兩五葢一二三四之數合之即為十也故六
七八九皆從五合一二三四而成而十即一二三四合
而成此所以為成數五也生數成數叅此最明其曰天
一生水地六成之以是為生數成數似尚鶻突
易用九用六從河圖生數來一三五為九二四為六今
見於瞿塘來氏易注中其以八卦錯綜而成六十四卦
尤見造化自然之妙學易者當叅考如邵子加一倍之
法至四畫五畫時無名目安頓朱子謂於八卦之上又
加兩儀四象亦似牽強
来氏畫□之圖於伏羲文王卦圖之前謂此作易之
原理氣象數陰陽老少往來進退常變吉㓙皆在其中
按此□即河圖之意河圖竒偶交互即陰中有陽陽中
有陰也一對二三對四六對七八對九陰陽之對待也
一三五七九二四六八十陰陽之流行也其内外賓主
之位即陰陽老少進退往來之妙也濓溪第二圖□即
是此□之意但濓溪是要見互為其根處此則於對待
中見流行自然處總皆從河圖中來
此□對待流行在其中互為其根之義亦在其中可謂
神明於河圖者矣
太極理也動靜神也陰陽氣也神也者妙乎理與氣之
間者也微哉難言之矣
濓溪圖説太極動而生陽靜而生陰脱却生字不見神
之妙泥著生字亦不見神之妙
河圖之妙全在成變化而行鬼神故陰陽老少進退往
來俱在其中只以對待言不見流行之妙矣吾觀河圖
只二氣旋轉不窮也
　
　
　
　
　
　
　
　讀書偶記卷二
欽定四庫全書
　讀書偶記卷三
　　　　　　　　　　　　副都御史雷鋐撰
克己即所以變化氣質復禮即復性功夫葢天命之性
本純粹至善落到氣質則目之於色耳之於聲之類凡
物欲之累皆己之氣質引之是謂身之私欲也克己者
克去其身之私欲也此身之私欲雖克未能事事恰好便
是性分虧欠處禮者天則也不言理而言禮朱子所謂
先王制禮原是畫出個天理與人規矩可慿據故復性
功夫即在日用動靜合乎禮而已
克己之己字即人心之私也復禮則道心為主人心聽
命矣但曰己曰禮皆就身上説故下以視聽言動為目
皆靠身上實地的功夫然非心作主宰如何非禮處能
克之故學者必提醒此以治其身朱子注云非至明不
能察其幾非至健不能致其決即惟精惟一之謂也
克己之至便到無我地位人只為拘於形骸之私要討
便宜受用遂至徇人欲而滅天理然只言克己又恐人
外形骸而不知所以踐其形故又曰復禮克己復禮一
串説猶曰克己以復禮下文言非禮勿視聽言動克己
也而復禮即在其中克己復禮到盡頭處所謂聖人形
骸雖是人其實只一團天理矣孔子從心所欲不踰矩
孟子言動容周旋中禮是也
仲弟問敬義與知行何所屬曰敬者所以立知行之本
也義兼精義集義知行皆統是矣又問程子云敬以直
内義以方外仁也曰聖人教仲弓出門如見大賓使民
如承大祭敬也己所不欲勿施於人恕也己所不欲不
可施於人之裁制處即義也又問敬義二字於克己復
禮何如曰克己不是空空克得敬勝怠義勝欲此克己
之實功也敬以直内而無斯須之不敬義以方外而無
纖毫之不義則復禮不外是矣問涵養吾一曰一者不
貳之名也雜則貳欲則雜故周子曰一者無欲也葢純
乎天理而已矣純乎天理則誠矣故朱子又曰一者誠
也其涵養功夫亦不外敬義得之敬者主一無適所以
涵養本原固不待言義則錯綜變化裁制合宜事有萬
殊而無不協於一矣曾子明明為夫子之一貫下注脚
曰忠恕今人或乃舍却忠恕别覔一貫何也朱注聖人
之心一理渾然即忠也汎應曲當用各不同即恕也體
之一即千萬箇恕總是一箇忠也曾子説出忠恕二字
是信得夫子之道便是平日明明白白教學者的但夫
子是大本大原自然流貫出來學者須就強恕功夫造
上去其實所以能強恕者即忠也是謂徹上徹下程朱
恐人淺看忠恕二字不見是夫子之一貫故推上天地
之至誠無息萬物各得其所令人融會此理白文曾子
口中却正就學者功夫上指㸃不如此認真便易支離
一字以誠言以仁言俱只是此一誠以心之實理言仁
以心之生理言實理即生理豈有二乎一貫二字以忠
恕言以敬義言以中和言以誠明言俱見得體用一原
處其源頭是從天命之性率性之道來聖人非有加於
本分之外也
中庸三達德説所以行之者一也九經又説所以行之
者一也即一以貫之之道大德敦化小德川流溥博淵
泉而時出之更分明畫出箇一以貫之來
大學明明德功夫精一二字盡之中庸致中和功夫敬
義二字盡之
陳對初先生為少司成時一日詢及亦足以發亦字何
著落或舉唐荆川文愚則疑其不足以發句曰非也亦
字對違字不對愚字大凡有問難則有發明囘之不違
疑其不足以發矣退而省其私亦足以發是他人之發
也以口囘之發也以身夫豈真愚也哉語氣是如此
顧小厓前輩云陰陽氣也一陰一陽乃道也若陰陽即
道非不貳矣象山與朱子辨無極辨陰陽滔滔汨汨動
以千言俱是強辨信通書而不信太極圖説可謂鈍矣
按此言令象山亦當心折
梁邨師嘗言儉與吝霄壤懸隔儉者薄於自奉吝者薄
於待人
望溪師言人子居喪三年不内寢不飲酒食肉名為士
大夫有未能行者今既知之追悔不及却有補行之法
每値親忌辰之月執行一月此心隱痛如居喪時則其
性行必不浮薄此躬行最切要處
高淳張彝嘆名自超窮經篤行望溪師之執友也彝嘆
死師三月不入内寢或疑為過禮師曰若不如此平日
之交皆偽情矣
朱子嘗謂吾輩於貨色兩關打不透便更無話可説此
須痛加深省而克治之危哉
凢講學之功固為切要然言語太纏繞亦徒擔擱行之
不力歸咎於知之未真夫知之未真容有毫釐千里之
謬然理欲義利之大端如黑白冰炭之判然無難知者
却難立得脚定其勝負消長只在一念之間朱子曰養
其全於未發之前察其幾於將發之際善則擴而充之
惡則克而去之其亦如是而已矣
理之在心與在物直是徹内徹外故曰顯微無間程子
纔明彼即曉此之語亦不得已下彼此二字耳其實絶
無彼此之隔思至此不覺手舞足蹈姚江詆朱子論格
物為求理於外物者真面牆之見也
李中孚先生篤學力行近世罕比其書多汨於姚江之
説其畫一○下分善惡兩門分明是無善無惡心之體
有善有惡意之動然其自作功夫與教人入門必從改
過自新始豈不切實可師法乎
李穆堂先生論配義與道云道與義必用氣配者當就
人之身心言之心之裁制為義身所踐履為道未嘗集
義養氣之人自反不縮嘗有心知其事之是非而不敢
斷者氣不足以配義也亦有心能斷其是非而身不敢
行者氣不足以配道也如此分配道義于氣之為用極
為親切
憶余同年友任宗丞翼聖云予私淑諸人也孟子未
親受業於子思私淑諸人不止一人故不著其姓名葢
即本夫子焉不學之意當時如子思所傳及所聞於公
明儀公明高之類皆是也
汪堯峯魏和公皆引郫人簡氏之説辨揚雄未嘗仕莽
大畧謂傳言雄作符命投閣年七十一天鳳五年卒考
雄至西京年四十餘自成帝建始改元至天鳳五年計
五十年以五十合四十餘不將百年乎則傳言七十一
者恐誤據桓譚新論雄作甘泉賦夢腸出收而納之明
日遂卒成帝祀甘泉在永始四年謂雄卒是時恐亦未
然就法言考之莽之號安漢公也在平帝元始間法言
稱漢公且云漢興二百一十載自高帝至平帝正値其
數則雄年七十一卒當在平帝末雄仕厯成哀平故稱
三世不徙官若復仕莽詎止三世哉以是知雄決無為
莽大夫及投閣美新之事云　余友蔡次明駁之云按
漢書孝成帝時客有薦雄文似相如者上方祀甘泉召
雄待詔承明之庭正月從上甘泉還奏甘泉賦班固贊
曰雄自序年四十餘自蜀來京師大司馬王音薦雄待
詔歲餘奏羽獵賦幸甘泉為永始四年事長楊校獵為
元延二年事則雄之待詔承明當在永始三四年也雄
年四十餘官京師亦烏知其為四十九與四十一耶若
以四十一當永始四年事則天鳳五年卒適當七十一
歲安得從建始改元算至天鳳五年疑近百歲乎雄仕
厯成哀平三世不徙官非謂雄厯官止三世也且當莽
時雄已為大夫豈得云不徙官乎孟堅作史去雄歿纔
四十餘年不應錯謬如是紫陽千秋直筆特書莽大夫
豈其以訛傳訛漫不詳考誣千古之是非哉桓譚新論
則無稽之言不足辨也
乙丑中秋前一日同年友陳可齋寄到方望溪師病中
與之札云知老生志事者莫如貫一與賢天幸兩賢並
為
聖主所特知望重自砥朂為國家擔當世教為天地保
䕶生民各竭力所能致以歸潔其身並告同學諸君子
平昔不病老生為迂闊者此札閲過即確寄貫一鋐捧
讀之下寸衷傍徨唯深自愧奮誓不作一虧心之事以
負期望至於力小任重則當自揣分量以為進退也
易中先甲三日後甲三日先庚三日後庚三日諸説紛
紜今得之少宗伯秦味經云甲者數之首造事之端也
當蠱之時事已壞亂治蠱之道在於造始故取於甲先
三日者辛壬癸也終而將始也後三日者乙丙丁也始
而方新也天道循環否極復泰傳云終則有始是也中
爻撰震位東有甲象庚者數之過中事之更變也巽以
申命行事九五位居中正事當中而當變故稱庚先三
日者丁戊己也數之過中而將更也後三日者辛壬癸
也數之已更而將極也故曰无初有終吉中爻撰兑位
西有庚象
荀子言小人之學也以為禽犢子思言妄與不若棄物
於溝壑伋雖貧不忍以身為溝壑我輩學問不為禽犢
辭受取與不以身為溝壑否正好細自推敲
近於同年友傅謹齋處得張楊園先生集讀之其言平
正切實直接薛胡之脈先生諱履祥字考夫浙西桐鄉
人曾受業於劉公念臺之門生明季學術龎雜時粹然
一出於正陸平湖之學與之若合符節先生之言曰人
只為貨色名勢四字敗盡一生秉彝之良人孰無之但
是四者之中有一纏縛此身便不得直上須是斬截得
盡方得身心浩然此語尢切中學者隱微深錮之病故
特錄以自警
庸庸碌碌作公卿不如山中作村學究心中浩浩無愧
怍也憶李君卜京曾貽書云窮則抗談經濟達反空言
性命按其事實毫無補於人世此雖以道學自命亦第
矯於世俗之學而己似非聖人隱居求志行義達道之
所為也此語真可作座右箴銘錄此以見良友規勸之
益(李君名鎬歸化人癸卯/鄉試同榜丁巳進士)
陶淵明人第知其澹然忘世沮溺一流人進之則為不
事二姓魯仲連一流人其曰脂我名車策我名驥千里
雖遥孰敢不至又曰古人惜寸陰念此使人懼其汲汲
不敢自逸者何也及讀詠貧士詩曰茍得非所欽曰所
懼非飢寒曰朝與仁義生夕死復何求嗟乎此可以得
淵明之真矣
高忠憲公貶揭陽尉交蕭自麓先生(潮陽/人)先生與公書
云工夫不密内有游思則主不一外有惰行則儀不飭
非敬也必須内外夾持積養深厚使此心無少閒雜斯
謂能一斯謂真敬先儒曰此心有些罅隙便走又曰學
貴含蓄深固最忌洩漏某嘗自思只用功不密洩露太
蚤敬為執事論之毋若某之徒老而自悔也公嘆其語
語破的奉以書紳
戊辰五月偶讀昌黎雜著行難篇末子之言孟軻不如
七字刪之則立言有體文法亦悠揚不盡
易井改邑不改井道隨地而在也无喪无得不因人為
加損也往來井井任人取之而不盡也汔至亦未繘井
羸其瓶凶半塗而廢者是也
程子之言簡而該其論天地曰天地安有内外言天地
之外便是不識天地也曰凡有氣莫非天凡有形莫非
地曰日月陰陽發見最盛處論仁曰仁者以天地萬物
為一體曰觀天地生物氣象曰心如穀種生之性則仁
也滿腔子皆惻隱之心論為學功夫曰心要在腔子裏
曰敬勝百邪曰主一之謂敬無適之謂一曰整齊嚴肅
則心自一一則自無非僻之干曰涵養須用敬進學在
致知曰人能克己則仰不愧俯不怍其樂可知曰無妄
之謂誠不欺其次也曰誠則無不敬未至於誠敬而後
能誠曰有天德便可語王道其要只在謹獨論治道曰
人主一日之間接賢士大夫之時多親宦官宮妾之時
少則可以涵養氣質薰陶德性曰有關雎麟趾之意然
後可行周官之法度曰天地生一世人自足了一世事
但恨不能盡用天下之才此其不能大治曰韓信將兵
多多益善只是分數明論異端曰聖賢以生死為本分
事佛之學怕生死故説不休此等精言後世豈能出其
範圍哉戊辰五月十九日訪河間王仲退(名之鋭時/為助教)於
國學偶論及此因識之
人養心之所存則與天地相通徇身之所適則與禽獸
為類
艮其背不獲其身為忘我非忘我也廓然大公無徇己
之念也行其庭不見其人為忘物非忘物也物來順應
無徇人之念也内不徇己外不徇人私欲淨盡天理流
行靜亦定動亦定何咎之有
咸感也憧憧往來朋從爾思動而無靜也艮止也艮其
限列其夤厲熏心靜而無動也動而無靜靜而無動物
也動而無動靜而無靜神也物則不通神妙萬物周子
之言至矣哉
己巳三月十九日病起至月餘始漸愈病中看破生死
關人之死如土委地何所留滯何所貪戀自病愈思之
此禪學也吾儒存順沒寧得正而斃必平日仰不愧天
俯不怍人本分倫常毫無虧欠始克全天之所以予我
故曾子啟手足猶曰戰戰兢兢如臨深淵如履薄冰也
朱子曰今日學者所謂格物却無一個端緒只似尋物
去格如齊王因見牛而發不忍之心此皆端緒也便就
此擴充直到無一物不被其澤方是凡人各有箇見識
不可謂他全不知如愛親敬兄以至善惡是非之際亦
甚分曉但不推致充廣故其見識終只如此須是因此
端緒從而窮格之未見端倪發見之時且得恭敬涵養
有箇端倪發見直是窮格去亦不是鑿空尋物去格按
朱子格致補傳渾言格致功效昧者遂疑舍身心而格
天下之物為支離又疑必窮盡天下之物而後知至而
意誠將終身無誠意之日殊不思或問中格物之本末
先後緩急言之鑿鑿今得此條即就善端發見處窮格
推究則致知誠意正心修身一路通透尤為分明無人
不可用力無時不可用力若尚疑格物為繁難其亦自
諉而自棄焉已矣
近見朱止泉先生答友云當應事時須靜定其心不得
擾亂一有煩躁意便是主心不定此最切余之病余每
作札答人多草率即是煩躁因錄以自警　止泉先生
諱澤澐寶應人用力朱子之學歿於雍正壬子余公車
數過寶應而不知有先生其人也陋哉
子游譏子夏之門人小子有末而無本子夏答之似教
小子當先末而後本者其失均也天下事有本而後有
末教小子灑掃應對進退所以收其放心養其德性即
本也故朱子小學題辭曰以培其根以達其枝此安溪
李先生之意可謂妙矣今由朱止泉答王豐川之言思
之子夏未嘗與子游辨駁本末二字只説教人有先後
有始卒因材造就不可躐等云爾初不粘着本末説然
則子夏固未嘗先末而後本也
小學之灑掃應對末也收其放心養其德性即本也大
學之誠意正心本也見之威儀文辭即末也本末原分
不得先後然樹必由根而幹而枝葉以小學大學分本
末自當以小學為本大學即由小學而擴充以極其量
耳
孟子以仁義禮智為體惻隱羞惡辭讓是非為用朱子
注太極圖説又以仁與中為用義與正為體南軒累相
辨難今思之天之元亨利貞體也著之為春夏秋冬用
也就元亨利貞分之則貞下起元貞又為元之體也就
春夏秋冬分之冬氣斂藏而後春氣發舒冬又為春之
體也朱子以仁與中為用義與正為體正如春夏發舒
為用秋冬斂藏為體耳以靜為體以動為用程子所謂
不專一則不能直遂不翕聚則不能發散也
必隨事隨物處置得宜而後此心安焉事物之理與心
之理豈有内外之分乎然必心有定主而後隨事隨物
處置得宜則不可不明體用之説也　朱止泉先生云
事物之理即至善之所在至善之所在即天命人心之
本然朱子生平用力格致者惟此此與安溪文貞公所
謂大學之格物中庸之明善孟子之知性一也皆可謂
破的之論
成得一人品未有不從刻勵中來仲退王君述安溪文
貞公自言某少年時言行有大覺錯誤處深自憤恨至
不能解輙自取手板痛自擊撾方覺心中稍安文貞公
理解精融人只嘆其穎悟性成孰知其内自刻勵如此
然則茍且自安未有不墮落下流者矣
仲退又述文貞公語云不誠無物人作事纔有私欲參
雜作得事便減分數朱子曰人心有絲毫私欲未盡皆
足以敗事正為此也
高忠憲公疏云人心至活倐忽之間起滅萬狀未有無
所事事而能懸空守之者故必觀經書以求聖賢存心
養性之道觀史鑑以求古今治亂興亡之原君子小人
立心行事之别又必時召侍臣相與講説討論以求治
國平天下之要如是則一日之間此心常止於義理人
欲不得而乘之心有所止則靜心靜則氣和氣和則喜
怒皆中節而刑罰不過其則此公為君上言之儒生之
學豈有異乎所謂觀經書以求聖賢存心養性之道觀
史鑑以求古今治亂興亡之原君子小人立心行事之
别一也在儒生則親師取友以求修己治人之要其講
習討論亦一也凡此皆致知之事然非心有定主志有
定向能然乎用心於此而不外馳則所存自熟是涵養
致知分不得兩截也知之真則行之果守之固知水火
之不可蹈則必不蹈矣知穿窬之不可為則必不為矣
人固有揺奪於利害禍福之界者知之未真也知舍生
取義則不為利害禍福所揺奪矣是致知力行亦分不
得兩截也公謂人心至活倐忽之間起滅萬狀未有無
所事事而能懸空守之者此尤切要之言然則公每焚
香靜坐坐必七日者固可不必如此懸空守之矣公疏
又云陛下常提此心保而勿失擴而充之每事皆然今
日如此即今日之堯舜也明日如此即明日之堯舜也
堯舜之道至易至簡言之似迂闊行之實無難我輩即
以責難於君者返而自責常提此心保而勿失擴而充
之每事皆然今日如此即今日之程朱也明日如此即
明日之程朱也程朱之道至切至近言之似迂闊行之
實無難我輩不敢希孔子并不敢言顔孟豈不當學程
朱乎
此心之理即天地健順之理此身之氣即天地陰陽之
氣此形骸軀殻亦即天地之渣滓耳渣滓有盡而理氣
無盡是故生而必死死而必化者渣滓也理氣則與天
地泯然無間矣
後世不講學者愚不肖之不及講學者多賢智之過乃
知夫子言道之不明不行己舉萬世之流弊而括之矣
講學不必言心言性即如弟子入則孝一章切實力行
下學而上達在其中矣
論語中罕說心字無處非心即如弟子入則孝一章非
心念專注能身體而力行乎後儒陸王之流弊終日説
心心却空了盍思以顔子之穎悟夫子只教以非禮勿
視聽言動此踐形也踐形所以盡性也徹上徹下徹内
徹外不待他求矣
易乾卦足包全易故文言中更互演繹不厭其詳即此
見夫子韋編三絶之意
地以天為主妻以夫為主臣以君為主地必承天之施
妻必順夫之意臣必聽君之命故曰先迷後得主彖傳
曰後順得常文言更申之曰後得主而有常得主所以
順也以一身言之心君也百體必從心之令若心為形
役則肆欲妄行所謂先迷失道也
屯卦以人事言之初九如郭子儀也九五如唐肅宗也
肅宗必建侯如郭子儀始足以濟險其自處之時地固
小貞吉大貞凶也若一旦大易明皇之人與政豈不傷
父之心而為大貞凶乎肅宗若有大本領必為之以漸
轉移於不覺使明皇心中釋然而後可
初九之磐桓六二之屯如邅如六三之君子幾不如舍
皆勿用有攸往意葢濟險不可以輕動也
䝉九二之包䝉納婦以尊統卑也䝉有在上者六五之
童䝉在臣子則不可以䝉視之故變其文曰子克家
六三獨不言䝉言勿用取女因九二納婦為言也若䝉
則敗度敗禮不可教訓矣曰發䝉曰包䝉教者之事也
上九曰擊䝉古之教者所以移之郊遂也
凡客之自我速者我先有敬之之心不速之客出於意
外况三人紛至尤易生慢敬之終吉敬心無往而或失
以此濟險其庶㡬乎
世人挾好勝之心以不克訟為耻唯九二九四以剛居
柔乃能内斷於心甘讓於人用兵而不好勝此其義也
雖然既用兵矣而不好勝毋乃晚乎所以君子貴作事
謀始内地之撫綏外國之控制得其人得其道則兵端
不作　輿尸當從程傳如晉邲之戰荀林父將中軍先
縠不用命以致敗績又如唐九節度之師權不歸一是
也若謂師徒撓敗輿尸而歸則凶而無功不待言矣
凡兵端必自小人開之故上六功成之日以小人勿用
為戒非必謂有功之小人葢古者將兵即卿大夫非如
後世文武分途市井勇力之夫皆得充行伍任將帥也
　比卦九五一爻想見王者皥皥氣象全無智取術馭
之意李文貞公觀彖中言之可謂純粹精矣　比人之
道判在公私公則誠心相與唯賢是親斷不至於自失
縱或知人之難偶受人欺然吾所以交之者初無曖昧
之私無不可共白於天下若名利之間稍有沾滯始之
不慎後悔難追匪人之傷其能免乎
凡言復者返其本位也小畜初九之復自道九二之牽
復皆不輕進之意九三鋭意輕進故有説輻反目之傷
仕宦功名之際退步便安穩躁進之人必不足以立事
六四積誠以孚於上九五推誠以孚於下故皆曰有孚
君臣之際離間易生故血去惕出上乃合志九五有孚
攣如富以其鄰則上下合德衆正一心庶不為小人所
間然而臣罔以寵利居成功故上九既雨既處即有征
凶之戒矣　履九五一爻所謂剛中正履帝位而不疚
者也爻辭則曰夬履貞厲傳曰夬履貞厲位正當也位
正當而有貞厲之戒此所謂懼以終始其要无咎也
凡人行事必視其所終故至上九而後曰視履考祥其旋
元吉
泰上三爻主下交之義至上六以治極而亂為戒否上
三爻則不主不交之義而惓惓於撥亂反治焉此聖人
轉移造化之心也且泰之九三即有戒辭而否之九四
乃言有命從治而亂易從亂而治難此二卦精義文貞
公觀彖通論二書中剖洩盡矣　泰之功歸於上故曰
后以財成天地之道輔相天地之宜以左右民否之時
上無可言故曰君子以儉德避難不可榮以祿
同人曰君子以類族辨物此韓信將兵多多益善只是
分數明也
大有之六五所謂柔得尊位大中而上下應之者也猶
恐其易而无備至上九而後曰吉无不利此與履卦同
義
謙卦皆吉辭豫卦多戒辭聖人之情見矣
隨卦甚難明白竊意卦以相隨取義陰隨陽正也陽隨
陰變也彖傳剛來下柔初九與六二相隨則變其常而
陽隨陰也正剛來下柔之義故曰官有渝貞吉出門交
有功六二與初九可相隨者也若隨六三而失初九則
為係小子失丈夫小子指陰丈夫指陽六三隨九四不
隨六二則為係丈夫失小子故曰志舍下也九四之隨
九五九五與上六固結而不解皆以相隨取義也九五
又合剛來下柔之義
君父兩倫並重蠱言幹父之蠱則幹君之蠱可知雖然
子無不與家事臣則有不與國事故上九變其文曰不
事王侯夫潔身亂倫君子所不取而樂行憂違義自各
有當葢不貶道以徇人故曰志可則也
臨十二月之卦也而即危及八月有凶八月四陰之月
過此則為剝矣　九二象傳未順命即君子不謂命意
觀九五之觀我生觀民即本諸身徵諸庶民也上九事
外之賢觀其生觀九五也如伊尹之於湯傅説之於高
宗是也志未平者未敢安然無事也
噬嗑九四得金矢金斷也矢直也斷而直恐失之過故
必利艱貞六五得黄金黄中色斷合於中則直不待言
矣必曰貞厲无咎用刑之道不敢以易心處之也
賁卦取文飾之義而實懼文勝故六五束帛戔戔吝終
吉上九白賁則无咎雜卦曰賁无色也
剝復二卦正人心道心勝負之機也　剝至六四為切
近災則六五之災不待言矣而變其文曰貫魚以宮人
寵无不利葢即後得主之義小體從大體則變凶而吉
矣　禍莫大於迷復故復於上六切言之
无妄剛自外來而為主於内即道心為主人心聽命也
凡人學問經濟忌發露太早故大畜六四六五皆以畜
陽為義畜極必通畜之正所以通之也
頥下三爻在下位為自養以求人所以皆凶上三爻在
上位為養人以求人所以皆吉
大過棟橈之時巽而説可利有攸往而亨然大象則曰
君子以獨立不懼遯世无悶其危行言孫之謂歟
坎卦六爻無一吉辭何也曰處險中得无咎焉足矣水
小則不足以濟過大則有潰決之虞九五坎不盈祗既
平得中道也象傳曰中未大者中不自大正處險之道
也
離九三言日昃之離則六二為日中之象九四其昏夜
之象矣六五其復明乎而上九正重明之義　易以妄
動為戒故咸卦主於感而六爻仍以靜為吉戒妄動也
　恒卦僅九二得悔亡其餘皆不合恒義甚哉恒不易
言也然不恒則凶恒而以順為正如婦人亦凶則恒之
為義可得矣
剛當位而應與時行也奚可言遯曰此所謂不以寵利
居成功九五嘉遯貞吉者也小利貞則不可大事當見
幾而作矣
恒九二悔亡能乆中也大壯九二貞吉以中也剛而得
中無往不吉　大壯九三小人用壯君子則以過剛為
戒罔有恃壯之心故曰君子罔也
晉卦柔爻皆吉仕宦而萌欲速躁進之心者當思此義
　初六摧如貞吉有摧之者而自守以正也罔孚裕无
咎如濓溪初不見信於趙清獻是也六二愁如貞吉謂
心以進為愁恐任大責重而不能勝也六三衆允悔亡
如韓魏公初不令蘇子瞻知制誥是也
明夷六四一爻本義中推闡殆盡而猶曰此爻之義未
詳慎之至也　竊意六二爻夷於左股其傷尚淺馬壯
則避之速也六四謂入於左腹傷已深矣然於明夷之
心尚未害也惟有於出門庭逺去而已六五則義不可
去如箕子之明夷所謂利艱貞也葢依本義獨上一爻
為闇君則其義可推而通
家人九五王假有家自是感格一家故曰交相愛也一
家皆感格有不交相愛者乎
睽九二則尊六五為主六五則倚九二為宗睽而不睽
矣六三之見上九之見皆積疑所致虚象也疑釋則睽
合故六三无初有終上九遇雨則吉雨者陰陽和所致
謂六三與上九合也故曰羣疑亡也　處睽之時无咎
為幸故至上九羣疑皆亡而後曰吉蹇至上六乃有吉
辭義同
蹇卦本義甚分明觀彖中來連異解不可從　六二之
王臣蹇蹇與遯之六二皆身在局中者也唯有鞠躬盡
瘁成敗利鈍非所論也故二爻不言吉凶　解卦六五
有孚於小人小人亦信其不可干以私也　天下最當
損者在心則忿也欲也在身則疾也在家則貨殖也在
人則泛泛無益之友也損卦備言之矣見善則遷益也
有過則改損也損正所以為益也　六二王用享于帝
吉帝之於王自上下下也　六三益之用凶事動心忍
性是也凡遇此者内積孚誠行合中道庶幾有益　損
下益上不必損下而自益上上九與九二同上九得臣
无家但得臣不以肥身保家為事所益於上大矣　損
上益下上九莫益之不以益下為事則悖入必悖出或
且擊之矣豈無愛民之心哉立心勿恒故凶
夬居德則忌葢施祿及下理當然耳自居為德深可忌
也　夬上六无號與九二惕號反對惕號則有戎勿恤
无號則終有凶以一小人為不足畏如趙汝愚之於韓
侂胄是也
姤九四包无魚逺而不能制之也象傳曰无魚之凶逺
民也自我逺之惡得不凶
萃用大牲吉承王假有廟假有廟而可用大牲也利有
攸往承利見大人見大人而所行自利有攸往也六三
象傳上巽也本義無解疑此是互象六三承九四九五
二爻為巽六三與上六陰柔不相應故嗟如无攸利惟
上巽而萃於四有相比之義往旡咎也然以下求上亦
小吝矣
升卦之義觀彖中最當詳玩與晉卦互相發明
處困之時唯有積誠以自靖九二之利用亨祀九五之
利用祭祀皆積誠之謂也困於酒食困於赤紱祿位在
身進退不得自如為困也九二朱紱方來在下位也九
五劓刖見傷於小人困於赤紱則已在尊位也
井卦九五爻不言吉上六有孚元吉即終九五爻義
天下更變之事必人皆信服而後可行革卦盡之矣
大有元亨尚賢也鼎元亨養賢也觀彖之義精矣大有
曰順天休命鼎曰正位凝命賢為帝心所簡在能尊賢
則合乎天心故足以順命而凝命也
咸以動言艮以靜言若動而不獲其身行其庭不見其
人豈得无咎唯寂然不動未與物接此心退藏於密不
動念於一身不動念於應物是為止其所也彖傳中是
以二字極分明上下敵應不相與正未與物接也　又
按時止則止時行則行合動靜言艮其止以下乃就艮
卦説此卦今熟讀彖傳覺當如是　行其庭行者人也
我未與之接是以不見也即不憧憧往來意
漸止而巽進以禮也歸妹説以動動以欲也
豐明以動可謂盛矣而君子以為憂故戒以勿憂而
勉以宜日中此與泰九三參看
旅以過剛為戒而過柔亦瑣瑣可耻故二五得中為貴
卦莫善於既濟然彖與六爻皆有戒辭聖人之意深矣
　玩一既字可不思患而豫防乎與泰九三參㸔
未濟有可濟之道故亨然如小狐汔濟濡其尾則无攸利小
狐多疑不斷人而如是何足以濟乎　初六陰柔居下
不足以濟九二可濟而不輕濟如諸葛公必待三顧而
後出也六三陰柔不中正何足以濟必以剛克之故曰
利涉大川九四剛而不過乆必有功故曰三年有賞於
大國六五虚中如劉先主於孔明可謂君子之光有孚
吉矣　上六濡其首為既濟而不出者戒也上九濡其
首為圖濟而過涉者戒也乾坤之用在水火坎離乾坤
之交故以既濟未濟終焉
　以上論易皆己巳假歸舟中讀本義心有所疑無他
　書參考隨筆記之中多前人説過者非敢襲為己有
　也易道無窮原難執一古人學與年進余年已逾艾
　惜哉晚矣(自記/)
　讀書偶記卷三
卦莫善於既濟然彖與六爻皆有戒辭聖人之意深矣
　玩一既字可不思患而豫防乎與泰九三參㸔
未濟有可濟之道故亨然如小狐汔濟濡其尾則无攸利小
狐多疑不斷人而如是何足以濟乎　初六陰柔居下
不足以濟九二可濟而不輕濟如諸葛公必待三顧而
後出也六三陰柔不中正何足以濟必以剛克之故曰
利涉大川九四剛而不過乆必有功故曰三年有賞於
大國六五虚中如劉先主於孔明可謂君子之光有孚
吉矣　上六濡其首為既濟而不出者戒也上九濡其
首為圖濟而過涉者戒也乾坤之用在水火坎離乾坤
之交故以既濟未濟終焉
　以上論易皆己巳假歸舟中讀本義心有所疑無他
　書參考隨筆記之中多前人説過者非敢襲為己有
　也易道無窮原難執一古人學與年進余年已逾艾
　惜哉晚矣(自記/)
　讀書偶記卷三
