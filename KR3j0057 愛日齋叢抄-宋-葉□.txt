#+TITLE: 愛日齋叢抄-宋-葉□
#+DATE: 2016-06-11 12:23:33
#+SOURCE: github.com/kanripo/KR3j0057 master e1a08320                
欽定四庫全書　　　　　子部十
　提要
　　愛日齋叢抄　　　　　雜家類二(雜考之屬/)
　　　　(臣/)等謹案愛日齋叢抄五卷散見永樂大典
　　　　者共一百四十三條俱不題撰人姓氏考諸家
　　　　書目亦多未著録惟陶宗儀説郛第十七卷
　　　　内載有此書二十二條題為宋葉某所撰而
　　　　不著其名以永樂大典本㕘校相合者十二
　　　　條其説郛有而永樂大典脱去者十條取以
　　　　㕘補實得一百五十三條雖原書卷目已佚
　　　　而裒輯排訂尚可考見大略觀其論先儒從
　　　　祀一條有咸淳年號知為宋末人所作也書
　　　　中大指主於辨析名物稽考典故凡前人説
　　　　部如趙德麟王直方蔡絛朱翌洪邁葉夢得
　　　　陸㳺周必大龔頤正何薳趙彦衛諸家之書
　　　　無不博引繁稱證核同異其體例與張淏雲
　　　　谷雜記葉大慶考古質疑彷彿相近特其文
　　　　筆拖㳫頗傷冗蔓又援引多而㫁制少往往
　　　　惝怳無歸不能盡出於精粹然徵摭既富中
　　　　間訂訛正舛可採者亦多如辨印書之起於
　　　　唐末準作准之不始於宋銅人之有四鑄罘
　　　　罳之有二義婦人拜跪之變禮百官乘轎之
　　　　初制以至兩黃裳三白石之類於考證經史
　　　　頗有裨益其論詩諸條尤抉摘深㣲時能得
　　　　古人之意與胡仔魏慶之諸説足以互相發
　　　　明固有未可盡廢者謹掇拾編次釐為五卷
　　　　間有節録故事而不及論㫁者葢永樂大典
　　　　原本脱佚今無可參考亦姑仍其舊録之焉
　　　　乾隆四十六年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　愛日齋叢抄卷一
釋奠釋菜古禮僅存而行於學歐陽公記襄州穀城縣
夫子廟有云釋奠釋菜祭之畧者也古之見師以菜為
䞇故始入學者必釋菜以禮其先師其學官四時之祭
乃皆釋奠釋奠有樂無尸而釋菜無樂則其又畧也祭
之以禮以迎尸酌鬯為盛釋奠薦饌直奠而已故曰祭
之畧者余讀其文因攷之禮凡學春官釋奠于其先師
秋冬亦如之凡始立學者必釋奠于先聖先師及行事
必以幣凡釋奠者必有合也天子視學適東序釋奠于先
老見文王世子出征執有罪反釋奠于學以訊馘告見王
制凡皆言釋奠而釋奠必于學春官大祝大會同皆造
于太廟宜于社過大山川則用事焉反行舍奠甸祝掌
四時之田表貉之祝號舍奠于祖廟禰亦如之師甸致
禽于虞中乃屬禽及郊饁獸舍奠于祖禰亦云舍奠也
(案原本自祭之以禮下脱/四十四句今據説郛補入)始立學者既興器用幣然後
釋菜見文王世子仲春上丁命樂正習舞釋菜見月令
大學始教皮弁祭菜示敬道也見學記大胥春入學舍
菜合舞見春官凡皆言釋菜也而亦莫不于學士昏禮
若舅姑既没則婦入三月乃奠菜士喪禮君釋菜入門
喪大記大夫士既殯而君往焉釋菜于門内春官􁁉人
乃舍萌于四方以贈惡夢注謂猶釋菜萌菜始生則凡
祭禮皆有釋菜也鄭氏以釋奠者設薦饌酌奠而已無
迎尸以下之事又以為釋菜奠幣孔氏以為直奠置於
物方氏以為釋其所執之物而祭之故其字或作舍奠
言物就可薦以菜則特用菜而已儀禮䟽奠之為言停
停饌具而已又按周禮注鄭司農云舍菜謂舞者皆持
芬香之采或曰古者士見於君以雉為摰見於師以菜
為摰菜直謂疏食菜羮之菜或曰學者皆人君卿大夫
之子衣服采飾舍采者減損解釋盛服以下其師也𤣥
謂舍即釋也采讀為菜菜蘋蘩之屬吕氏春秋注舍猶
置也初入學宫必禮先師置采帛於前以䞇神采菜两
音而異義其說惟議禮之家有以折衷也
通鑑後唐長興三年二月辛未初令國子監校定九經
雕印賣之又云自唐末以來所在學校廢絶蜀毋昭裔
出私財百萬營學館且請刻板印九經蜀主從之由是
蜀中文學復盛又云唐明宗之世宰相馮道李愚請令
判國子監田敏校定九經刻板印賣朝廷從之後周廣
順三年六月丁巳板成獻之由是雖亂世九經𫝊布甚
廣此言宰相請校正九經印賣當是前長興三年事至
是二十餘載始辦田敏為漢使楚假道荆南以印本五
經遺髙從誨意其廣順以前五經先成王仲言揮麈録
云毋昭裔貧賤時嘗借文選于交游間其人有難色發
憤異日若貴當板以鏤之遺學者後仕王蜀為宰遂踐
其言刋之印行書籍創見於此事載陶岳五代史補後
唐平蜀明宗命太學博士李鍔書五經倣其製作刋板
于國子監監中印書之始仲言自云家有鍔書印本五
經後題長興二年今史云三年中書奏請依石經文字
刻九經印板從之又他書記馮道取西京鄭覃所刋石
經雕為印板則非李鍔書倣蜀製作或别本也金石録
又云李鶚五代時仕至國子丞九經印板多其所書前
軰頗貴重之鶚即鍔也猗覺寮雜記云雕印文字唐以
前無之唐末益州始有墨板後唐方鏤九經悉收人
間所收經史以鏤板為正見兩朝國史此則印書已自
唐末矣按栁氏家訓序中和三年癸夘夏鑾輿在蜀之
三年也余為中書舍人旬休閱書于重城之東南其書
多陰陽雜說占夢相宅九宫五緯之流又有字書小學
率雕板印紙浸染不可盡曉葉氏燕語正以此證刻書
不始於馮道而沈存中又謂板印書籍唐人尚未盛為
之自馮瀛王始印五經自後典籍皆為板本大槩唐末
漸有印書特未能盛行遂始於蜀也當五季亂離之際
經籍方有託而流布於四方天之不絶斯文信矣
宋朝殿上大宴有蠻人控金獅子對設柱間乾道八年
正月五日宴北使雪後日照殿門樂語云香裊狻猊雜
瑞烟于綵仗雪殘鳷鵲耀初日于金鋪此益公記行都
事也故都紫宸殿有二金狻猊盖香獸也故晏公冬節
詩云狻猊對立香烟度鸑鷟交飛組繡明今奉使至朔
庭率見之此陸務觀追記東都事也范至能攬轡録記
兩楹間有出香金獅按大防北行日録記有金香獅金
龍山各二此必務觀謂率見之者獨未詳益公所記何
如也
今所謂掛罳其名𫝊寫多異同平園游山録記倅送步
障二俗名畫獅盖北人飾以氊毯而畫獅子形故云爾
或云名掛罳洪景盧作話私小閣名借春見於詩云居
然丈室巧剸裁截竹為楹不染埃未詳即掛罳否趙彦
衛閒記云紹興末宿直中官以小竹編聯籠以衣畫風
雲鷺鷥作枕屛一時號曰畫絲好事者大其制施於酒
席以障風野次便於圍坐或以名不雅易曰掛罳又曰
出於北邊目曰話私乾道間使者嘗求其骨則不然矣
且以言為話南人方言非北語也按崔豹古今注罘罳
屏也罘者復也罳者思也臣朝君至屏外復思所奏之
事於其下顔思古注謂連闕曲閣也以覆重刻垣墉之
處其形罘罳然一曰屏也鄭禮記註屏謂之樹今浮思
也刻之為雲氣蟲獸如今闕上之為廣雅云復思謂之
屏王莽壊渭陵園門罘罳曰使民無復思漢唐蘇鶚演
義稱罘罳織絲為之象羅交文之狀施宫殿簷戸之間
又文宗實録甘露之禍羣臣奉上出殿北門裂罘罳而
去酉陽雜俎稱上林間多呼殿榱桷護雀網為罘罳則
是漢以屏為罘罳唐以殿間網為罘罳以字考之二字
從网有網之義漢屛疑亦有維索以為限制今云掛絲
苐言以絲掛於竹骨之上若用罳字亦取罘罳之義其
實圍屏也開寶遺事長安士女遇名花則以裙逓相挿
掛為宴幄兹其始也東坡守汝陰以帷幙為擇勝亭亦
此義趙氏因掛罳而及罘罳必欲攷此則程氏演繁露
尤詳制凡五出其一鄭康成引漢闕以明古屏而謂其
上刻為雲氣蟲獸者是禮䟽屏天子之廟飾也鄭曰屏
謂之樹今浮思也刻之為雲氣蟲獸如今闕上之為其
二顔師古注本鄭説兼屏闕言之而於闕閣加詳漢書
文帝七年未央宫東闕罘罳灾顔曰罘罳謂連屏曲閣
也以覆重刻垣墉之處其形罘罳一曰屛也其三漢人
釋罘罳為復思雖無其制而特附之義曰臣朝君至罘
罳下而復思至王莽斸去漢陵之罘罳曰使人無復思
漢其四崔豹古今註依倣鄭義而不審知其詳遂析以
為二闕自闕罘罳自罘罳曰漢西京罘罳合板為之亦
築土為之詳豹之意以築土者為闕以合板者為屏也
又釋闕曰其上皆丹堊其下皆畫雲氣仙靈奇禽異獸
以昭示四方其五唐蘇鶚謂為網戸演義曰罘罳字象
形罘浮也罳絲也謂織絲之文輕踈浮虗之貌盖宫殿
窗戸之間網也此五者其制其義皆不可廢罘罳云者
刻鏤物象著之板上取其疏通連綴之狀而罘罳然故
曰浮思以此刻鏤施於廟屏覆諸宫寢闕閣非别有一
物元無附著而獨名罘罳也至其不用合板鏤刻而結
網代之以蒙冒戸牖使蟲雀不得穿入則别名絲網凡
此數者唯施寘之地不同其為罘罳未始或異鄭康成
盖本其所見漢制而言予於先秦有攷也宋玉曰網戸
朱綴刻方連些以木為户上刻為方文互相連綴朱其
色也網其狀也想其制則罘罳如在目前矣宋玉之謂
網綴漢人以為罘罳其義一也豹謂合板為之則是可
以刻綴而應罘罳之義謂築土所成繪象其上安得有
輕疏罘罳之象乎况文帝時東闕罘罳嘗灾矣若畫實
土之上火安得而灾也乃知顔師古説可據杜甫曰毁
廟天飛雨焚宫火徹明罘罳朝共落棆桷夜同傾正與
漢罘罳灾相應蘇鶚引子虚賦罘網彌山證罘當為網引
甘露之變斷罘罳裂去引温庭筠補陳武帝與王僧辨書
罘罳晝捲閶闔夜開遂謂古來皆為網誤以唐制臆度
也大業雜記乾陽殿南軒垂以朱絲網絡下不至地七
尺以防飛鳥則真寘網於牖而可捲可裂也此唐所因
倣非古制也唐雖借古罘罳語以明網戸然因其借喻
而形狀益著也程説備矣觀趙彦才杜詩註援引不出
此其畧謂案蘇鶚演義稱罘罳織絲為之乃引文宗實
録甘露之禍裂斷罘罳又引杜詩罘罳朝共落又引温庭
筠補陳武帝與王僧辨書罘罳晝捲皆非曲閣屛障之
義反以崔豹顔師古之徒為大誤又按酉陽雜俎稱上
林間多呼殿榱桷護雀網為罘罳其淺誤如此乃引張
揖廣雅曰復思謂之屏又王莽性好時日小數遣使壊
渭陵延陵園門罘罳曰使民無復思漢又引魚豢魏畧
黄初三年築諸門闕外罘罳為證反以絲網之説為大
謬二説皆通以為網則䋲為之施於宫殿簷楹之間如
鶚之説是也以為屏則刻木為之施於城隅門闕之上
如成式之言是也二説中段氏為長案五行志注云罘
罳闕之屏也玉篇云罘罳屏樹門外也又云罘兎罟也
但屏上彫刻為之其形如網罟之狀故謂之罘罳音浮
思則取其復思之義且漢西京罘罳合板為之亦築土
為之每門闕殿舍前皆有焉于今郡國㕔前亦樹之故
宋子京詩云秋色净罘罳皆其義也又觀洪慶善辨證
亦以結網與間屏謂罘罳有二杜詩盖指殿簷間罘罳
大抵漢唐異制掛罳復出於近代固當别論以附疏通
連綴之義而編竹交加幾類網戸謂之罳者亦通
禮記檀弓㓜名冠字五十以伯仲孔氏曰人始生三月
而加名故云㓜名年二十有為人父之道同等不可復
呼其名故冠而加字年至五十耆艾轉尊又捨其二十
之字直以伯仲别之士冠禮二十已有伯某甫仲叔季
者彼時雖云伯仲皆配某甫而言至五十直呼伯仲爾
朱文公曰吾五十即稱伯仲除了下面兩字猶今人不
敢斥尊者呼為幾丈之類是不可以字尊也玉藻士于
君所言大夫没矣則稱謚若字名士與大夫言名士字
大夫言于君前士名而大夫字字為貴及與大夫言而
字大夫雖孔氏謂言及他大夫則呼字卑者盖亦字尊
矣馬永卿赴亳州永城簿初見劉器之諌議問曰王鞏
安否曰王學士安樂後劉公為縣宰言新主簿可教後
生不稱前軰表徳此為得體童蒙訓曰故家惟晁氏羣
居相處呼外姓尊長必曰某姓第幾叔若兄諸姑尊姑
之夫必曰某姓姑夫某姓尊姑夫未嘗敢呼字也又云
(案原本脱故家惟晁氏至/又云八句今據説郛補)滎陽公外弟楊公諱環寶與
他人語稱滎陽公但曰内兄或曰侍講未嘗敢字稱也
舍人雜誌云張正素先生子厚名壆東萊公從表兄也
長東萊公十餘嵗與書未嘗稱字楊器之大夫名􁁉實
滎陽公表弟于東萊尊行也與東萊公書亦未嘗呼字
(案原本脱楊器之至亦未/嘗呼字五句今據説郛補)往時俗人有視楊應之學士
為尊行者在朝中字呼應之應之回首不應滎陽公以
應之當如是是卑不敢字尊尊固不得字卑也故吕進
伯逐門客謂呼小子字豈可為人師而醻酢世變亦云
字者朋友之職也嘗見前軰不呼後進字後進固不敢
呼先進字也氣𩔖不同者亦不相呼三四十年來始有
字後進者要是字以代名為成人之禮尊者疑其斥之
卑者且不敢當獨朋友無相尊卑可字也(案嘗見前軰/不呼後進字)
(至朋友無相尊卑可字也十一句説郛所載與此不同/今仍原本而附録説郛于此嘗見前軰不呼後進者要)
(稱字以代名為成人之禮尊者疑其斥之卑者且不敢/當獨朋友無相尊卑可字也李文公答朱載書論此書)
(云古人相接有等輕重有儀如師之于門人則名之于/朋友則字而不名稱之于師則雖朋友亦名之夫子于)
(鄭兄事子産于齊兄事晏嬰平仲傳曰子謂子産有君/子之道四焉又曰晏平仲善與人交子夏曰言㳺過矣)
(子張曰子夏云何曽子曰堂堂乎張也是朋友字而不/名騐也謂朋友字而不名正孔氏同等不可以名而加)
(字者/也)顔氏家訓曰名以正體字以表徳名終則諱之字
乃可以為孫氏孔子弟子記事者皆稱仲尼吕后微時
嘗字高祖為季至漢袁種字其叔父曰絲王丹與侯霸
子語字霸為君房江南至今不諱字也江北士人全不
辨之名亦呼為字字固因呼為字尚書王元景兄弟皆
號名人其父名雲字羅漢一皆諱之其餘不足恠也又
續家訓云魏常年七嵗父黨造門問林伯先在否何不
拜伯先父之字也林曰臨子字父何拜之有庾翼子爰
客嘗候孫盛見盛子放問曰安國何在放答曰在庾稚
恭家盖放以爰客字父亦字其父然王丹對侯昱而字
其父昱不以為嫌且字可以為孫氏古尊卑通稱春秋
書紀季姜盖季者字也杜預曰書字者伸父母之尊以
稱字為貴也謂子諱父字非諱之也稱其父字于人之
子子有所尊而不敢當亦冝也顔氏舉字可以為孫氏
至董氏續訓衍而記之其論稱字之貴之推既據古以
証後來諸老辨此加詳(案自董氏續訓至此五句/説郛脱去今依永樂大典)荆公
序石仲卿字以為成人則貴而字之春秋二百四十二
年間字而不名者十二人而已不失其所以貴乃爾少
也石林葉氏云孔子雖大司冦而但稱仲尼哀公誄之
曰尼父仲山甫尹吉甫皆周之卿士而山甫吉父猶通
稱或者亦以字為重歟陸務觀筆記字所以表其人之
徳故儒者謂夫子曰仲尼非嫚也先左丞毎言及荆公
只曰介甫蘇季明書張横渠事亦只曰子厚左丞謂農
師也鶴山魏氏尤主此説其記常熟縣學有曰昔栁宗
元謂論語所載弟子必以字惟曾子有子不字遂謂是
書出于曽門盖以字輕而子重也及考諸孔門之訓則
字為至貴盖字與子皆得兼稱如門人之于孔子進而
稱子不敢字退而稱仲尼不言子其次亦有既子且氏如
閔子騫等不一二人或子或字者乂数人然淵弓至游
夏最號為髙弟字而不得子也有子曽子子而不得字
也就二者而論則字為尊盖子雖有師道之稱然繫于
氏者不過男子之美稱耳故孝經字仲尼而子曽子禮
運字仲尼而名言偃至于子思字其祖孟子字其師之
祖相𫝊至今人之字仲尼者毋敢以為疑字既尊矣則
雖以孟子亞聖亦不得以字行不寧惟是仲尼作春秋
二百四十二年間字而不名者僅十有二人而游夏諸
子之門人亦各字其師相承至于漢初猶未敢輕以字
許人答張行甫書古人稱字者最不輕儀禮子孫于祖
彌皆稱字孔門弟子多謂夫子為仲尼子思孫也孟子
又子思弟子也亦皆稱仲尼至漢魏後只稱仲尼雖今
人亦稱之而人不為怪㳺夏之門人皆字其師漢初惟
子房一人得稱字中世有字其諸父字其諸祖者近世
猶有後學呼退之兒童誦君實者今曰胡子仁仲張子
敬夫朱子元晦是尊敬之至答羅愚書古人以字為重
雖孔門弟子與子思皆呼孔子為仲尼與謚相似皆人
所通稱也今人稱前軰字遂謂不然題韓氏墓誌後或
問先賢可字乎曰若用孔門弟子與子思孟子稱仲尼
例則字先賢已過矣凡此俱推稱字為甚貴洪景盧云
論語所記孔子與人語及門弟子并對其人問答皆斥
其名未有稱字者雖顔冉髙弟亦曰回曰雍唯至閔子
獨云子騫終此書無損名昔賢謂論語出于曽子有子
之門人予意亦出于閔氏觀所言閔子侍側之辭與冉
有子路子貢不同則可見矣其説正魏氏所謂㳺夏之
門人各字其師者也周益公疑無已作王平父集序字
歐公至子固則曰南豐先生無已學于南豐尊之冝也
尊其父而輕祖何也唐立夫曰四海歐永叔也無已何
尊焉至于得道之師則不可以不别是知以字為天下
通稱若不逮所尊而尊之者特别其師資之私敬無以
過于字也盖參古今而論則臨文記事尊者稱之以字
非不敬也應對之頃書疏之間則字於其朋友從吕氏
説可也世俗去古逺徒知不可以字而更以號稱猶未
可也况不惟尊其不可字者如此故雜記之冀來者識
字之所以貴也夫
乾道間陸放翁取家藏前軰筆札刻石嘉州荔枝樓下
名宋法帖予得其本有陳文惠書首云堯佐白而後云
希元再拜希元文惠字也自稱于書問不可解黄氏法帖
刋誤云栁少師與弟帖末云誠懸呈人多疑之以顔籀
注漢書丞相衡𫝊云字以表徳豈人所自稱抑不當稱
字然嘗觀逸少敬謝帖自云王逸少白廬山逺公集盧
循與逺書自云范陽盧子先叩頭則古人稱字盖或有
之黄長睿精于考古從其辯証如文惠稱字無疑矣按
漢書張晏注云匡衡少時字鼎長乃易字稚圭世所𫝊
衡與貢禹書上言衡敬報下言匡鼎白知是字也顔師
古以為張氏説穿鑿假有其書乃是後人見此𫝊云匡
鼎來不曉其意妄作衡書云鼎白爾字以表徳豈人所
自稱乎長睿所引顔注謂此西京雜記云鼎衡小名也
若文惠前名後字或取法漢人
前輩名其子弟多不可遽解李邯鄲將名三子期必用
經語之言三者又必四字成文第二三字皆仄聲第四
字平聲然後取第二第四字名之長曰復圭取三復白
圭仲曰夀朋取三夀作朋季獨無之乃於佛經取三徳
苾芻名曰徳芻項平甫得之曽仲躬侍郎王仲言亦記
其事但以夀朋為長賀方回二子曰房曰廪於文房從
方廪從回盖寓父字於二子名也常子然瓌本河朔農
家一村數十百家皆常氏多不通譜子然既為御史一
村之人名皆從玉雖走使鈴下皆然子然乃名子曰任
佚美向謂周任史佚子美叔向意使人不可效耳蜀鮮
于氏子四人長曰可次曰吕次曰參次曰噩自一口而
至四口賀常事見老學菴筆記平甫又記孫和甫樞密
命其四子曰朴曰埜曰戅曰慤韓蘄王命其四子曰朴
直古質唐吕渭四子曰温恭儉譲此則古者名子義主
教訓為重宋謝莊五子颺朏顥嵸瀹世謂莊以風月景
山水名子或後人推其偏傍云爾惟漢史恭三子髙曽
𤣥以世次懸隔之稱連名伯仲間何耶
古之稱公有不以爵者如董公吕公夏黄公東園公盖
公泄公申公毛公吳公殆以老成尊之諸老歴秦漢間
齒既宿矣司馬徳操少龎徳公十嵗兄事之呼作龎公
可見尊稱也雖于定國父為獄吏決曹亦稱于公正要
年徳見推唯史於夏侯嬰稱滕公時為滕令後方賜侯
爵班書云嬰為滕令奉車故號滕公此猶(按原本脱此/五字今據説)
(郛補/入)項羽所使薛公郯公或例以令長稱公也孔融告
髙密縣為鄭康成立鄭公鄉有云昔太史公廷尉吴公
謁者僕射鄧公皆漢之名臣又商山四皓有東園公夏
黄公潜光隠耀世嘉其髙皆悉稱公然則公者仁徳之
正號不必三事大夫也栁子厚書相國房公琯銘陰曰
天子之三公稱公王者之後稱公諸侯之入為王卿士
亦曰公有土封其臣稱之曰公尊其道而師之稱曰公
楚之僣凡為縣者皆曰公古之人通謂年之長老曰公
故言三公若周公召公王者之後若宋公為卿士若衛
武公虢文公鄭桓公其臣稱之則列國皆然師之尊若
太公楚之為縣者若葉公白公年之長者若毛公申公
浩公而大臣罕能以姓配公者雖近有之然不能著也
唐之大臣以姓配公最著者曰房公東坡記墨君堂云
凡人相與號呼者貴之則曰公是足證公者不専以爵
貴也洪景盧採子厚東坡語記公為尊稱又曰范煜漢
史惟三公乃以姓配之未嘗或紊如稱鄧禹為鄧公吳
漢為吳公伏公湛宋公𢎞牟公融袁公安李公固陳公
寵橋公𤣥劉公寵崔公烈胡公廣王公龔楊公彪荀公
爽皇甫公嵩曹公操也三國亦有諸葛公馬公顧公張
公之目其在本朝唯韓公富公歐陽公司馬公蘇公為
最著洪氏偶不引孔融語宋顔延之與何偃同從上南
郊偃遥呼延之曰顔公延之以其輕脱恠之荅曰身非
三公之公又非田舍之公又非君家阿公何以見呼為
公偃羞而退或以田舍公阿公皆當為翁豈延之不知
其義疑其不欲當尊稱語因過激爾自時俗崇謬敬若
彼猶賢矣班書公主亦云翁主公翁古或雜用
石林燕語云尚書省文書行下六司諸路例皆言勘㑹
曽魯公為相始改作勘當以其父名避之也京師舊有
平凖務自漢以來有是名蔡魯公為相以其父名凖亦
改為平貨務按此則史衛王為相曽祖名詔内外文書
避嫌名照會皆易證㑹亦猶此也後唐郭崇韜父諱𢎞
宰相奏改𢎞文館為崇文館以大臣家諱更易公名崇
韜以後蔡京亦過矣諸書之論凖字為多如野客藂書
云今吏文用承准字合書準説者謂因冦公當國人避
其諱遂去十字只書准(甕牖閒評今州縣判單子書准/字合書凖字而去下十者盖真)
(宗朝冦萊公名準故天下不敢全書凖字後世遂因之/而不改亦猶唐穆宗在東宫時判依字去人而書衣時)
(韋綬為侍讀問之穆宗曰上以此可天下事/我烏得全書此亦去下十者書准字之意也)僕攷魏晉
石本吏文多書此承准字又觀秦漢間書與夫𨽻刻平
准多作准知此體古矣干禄書廣韻註謂准俗凖字既
古有是體不可謂俗書要皆通用石林燕語京師舊有
平凖務自漢以來有是名言蔡魯公為相以其父名凖
改平凖務為平貨務僕謂平凖字自古以來更革不一
觀宋書平准今避順帝諱改曰染署其他言准字處所
避可知項氏家説云勑劄書凖為准相𫝊為避冦忠愍
公名或云蔡京家諱皆非也按唐韻已收准字注云俗
字也顔氏干禄字書並出凖准二字注云上通下正則
凖之為准乆矣然則准非避諱而省文二書引證既同
淳熙間周公秉政黄勑始用凖字且記其事于二老堂
雜志云勑牒凖字去十為准或謂因冦凖為相而改又
云曽公亮蔡京父皆名凖而避其實不然予見唐告已
作准又收五代堂制亦然頃在密院令史輩用凖字既
而作相又令三省如此冩至今遂定後世豈能推其源
流也
銅人凡四鑄秦始皇收天下兵聚咸陽銷以為鐘鐻金
人十二重各千石史索隠長人見臨洮故銷兵器鑄而
象之漢在長樂宫前董卓壊其十為錢餘二猶在此秦
鑄也漢靈帝中平三年使掖庭令畢嵐鑄四銅人列蒼
龍𤣥武闕外此漢鑄也魏明帝景初元年徙長安鐘簴
駱駝銅人承露盤盤折銅人重不可致留霸城南大發
銅鑄作銅人二號曰翁仲列坐司馬門外酈氏水經以
為文帝黄初元年小異李長吉以為明帝青龍九年八
月緗素雜記辨明帝青龍五年三月改景初元年至三
年而崩無青龍九年李集一本自云青龍元年後石虎
使牙將彌徙洛陽鐘簴九龍翁仲銅駝飛亷入鄴苻堅
又徙鄴銅駝銅馬飛亷翁仲于長安此魏鑄也夏王赫
連勃勃鳯翔元年鑄銅為大鼓飛亷翁仲銅駝龍虎之
屬飾以黄金列於宫殿之前時當晉義熙九年入長安
在義熙十四年則銅鑄金飾猶在統萬此夏鑄也由嬴
秦包括四海盡斂鋒利於無用且千萬嵗方將震耀黔
首而竿木已為兵矣時君僣王不悟其繆相承若鎮寶
何耶銅駝或疑即銅馬抑二物也馬伏波得駱越銅鼓
鑄為馬式以進詔置宣徳殿下是銅馬也然明帝永平
五年迎取長安飛亷銅馬置上西門外平樂觀云武帝
時東門京所作置金馬門外者董卓因嘗與飛亷俱壊
之曹石何所徙水經注晉灼曰飛亷鹿身頭如雀有角
虵尾豹文董卓銷為金用銅馬徙於建始殿東階下胡
軍喪亂此象遂淪則飛亷毁而銅馬存石氏徙之鄴苻
氏徙之長安也兹物與盛衰無情者薊子訓有五百年
之感索靖發見汝荆棘之歎豈其閲歴年數之乆盖有
可悲歟况其跡已亡矣世有道感慨之故者訖無以外
是數物甚於薊索之親見想玩制作殆其末耳故集本
末為好古者道之赫連鑄作在入長安先後當更考
漢淮南王諌伐閩越書曰輿轎而隃領服䖍曰轎音橋
瓉曰今輿車也江表作竹輿以行是也項昭曰陵絶水
曰轎音旗廟反領山領也不通船車運轉皆擔輿也師
古曰服音瓉説是也項説謬矣此直言以轎過領耳何
云陵絶水乎予按韻書皆於平去二聲並見若淵明使
門生二兒舉籃輿又非南方竹輿之類耶富鄭公乗小
轎過天津盖中州尊者用之而司馬公不喜肩輿山中
亦乗馬元祐元年正月有詔左僕射司馬光許乗轎子
三日一至都堂聚議或門下尚書省治事公嘗奏即日
上下馬未得及足上有瘡深惡馬汗乞如聖㫖權許乗
轎入内至常時下馬處下轎又言足疾未愈乞遇假日
或日晩執政出省後有合商量公事許乘小竹轎往諸
位商量是公晚在相位固乗轎矣然本優禮也麈史記
唐丞相乗馬至五代乗檐子近年唯文潞公落職致仕
以太師平章重事司馬温公始為門下侍郎尋臥疾於
家就拜左相不可以騎二公並許乗檐子皆異恩也文
公語録云記得京師全盛時百官皆只乗馬惟元勲大
臣老而有疾方賜乗轎而宦者將命之類亦皆乗轎却
掃篇云京城士大夫自宰臣至百執事皆乗馬出入司
馬温公居相位以病不能騎乃詔許肩輿至内東門盖
特恩也建炎初駐蹕揚州以通衢皆磚甃霜滑不可以
乗馬特詔百官用肩輿出入朝野雜記云故事百官皆
乗馬建炎初上以維揚磚滑謂大臣曰君臣一體朕不
忍使羣臣奔走危地可特許乗轎盖東都舊制惟婦人
得乗車其它耆徳大臣或宗室近屬行尊者特㫖許乗
肩輿已為異禮靖康末髙宗奉使至磁磁守宗汝霖以
所乗轎進黒漆紫褥而已上猶却之盖在京百官不用
肩輿所以避至尊也今行在百官非入朝無乗馬者觀
汪彦章集有行在百官謝許乗輪轎表云方披棘以立
朝適雨霜之在候慮乘欵段或至顛擠乃曲軫於睿慈
俾獲安於徐步事與李氏記思陵天語合自大觀二年
詔廵檢縣尉無乗轎㮛㸃刑獄司察之是郡縣有司多
已乗轎矣政和三年詔時雪荐降路滑馬蹶臣僚造朝
或至墜傷可特許暫乗肩輿惟不得入宫門則肩輿之
制始權宜通同於京師北盟集編載靖康元年十二月
二十四日有㫖勘㑹百官馬既行在根括殆盡不可步
行今檢政和三年大雪例許乗轎子出入仍不得入皇
城門省符下開封府榜示百官乗轎實不自建炎始丁
特起靖康録云金人索良馬萬疋在京除執政侍從卿
監郎官許留一匹自是士大夫跨驢有徒步者皆言京
師也竹輿之用乆著於江表由東南馬少故從土俗之
便爾
唐令狐綯為翰林承㫖夜對禁中燭盡宣宗命以金蓮
花炬送還此蓮炬故事之始治平末神宗召知制誥鄭
毅夫對内東門小殿命草吳文肅出守青州張文定㕘
政制賜雙炬送歸舍人院熙寧間王岐公以翰林承㫖
亦召對内東門小殿夜深賜銀臺燭雙引歸院元祐間
東坡為學士草吕申公平章吕汲公范忠宣左右僕射
制夜對内東門小殿撤御前金蓮炬送歸院乾道間周
益公權直學士院草虞雍公梁鄭二公相制晚對選徳
殿退御藥司自複道秉燭鎻院益公記之自謂庶幾金
蓮故事極儒生之榮遇淳熙間史忠定入侍經幄賜宴
澄碧殿抵暮送以金蓮燭宿玉堂直廬進詩以謝有金
蓮引雙燭之句寵待詞臣而優禮舊弼尤前此稀有
田敬仲世家田乞行陰徳於民而景公弗禁由此田氏
得齊衆心宗族益强其以小斗受賦大斗予民粟齊之
粟民齊之民也景公不得用之則闇矣宜思歸田氏使
田氏行之景公能禁之民何為歸田氏哉左氏亦謂以
家量貸而以公量收之民人痛疾而或燠咻之其愛之
如父母而歸之如流水欲無獲民將焉避之盖晏子知
其事矣史於殷紀書西伯自羑里歸乃陰修徳行善諸
侯多叛紂而往歸西伯西伯滋大紂由此失權重周紀
書西伯陰行善諸侯皆來決平余謂陰者權謀詭秘之
術田乞可以用也文王肯為之乎此語開姦臣盜國之
謀况以徳為陰徳異乎所謂徳也為善由私也者非也
漢惠帝太子名張后子既立而廢者無其名山更名義
又更名𢎞即史云少帝不疑先殂武彊太與少帝俱遇
禍通鑑書所名孝惠子余讀史始有疑焉以文疑之則
史云太后欲王吕氏先立孝惠後宫子後宫子者孝惠
諸子邪又云宣平侯女為孝惠皇后時無子佯為有身
取美人子名之殺其母立所名子為太子孝惠崩太子
立為帝帝壯或聞其母死非真皇后子乃出言云云美
人子猶前後宫子苐非張后所産也又云吕后長女為
宣平侯張敖妻敖女為孝惠皇后吕太后以重親故欲
其生子萬方終無子詐取後宫子為子及孝惠帝崩天
下初定未乆繼嗣不明於是貴外家王諸吕以為輔而
以吕禄女為少帝后此謂𢎞非前以太子得立而復幽
死者其言後宫人子則諸稱孝惠子者皆使母張后而
本後宫所育也又云立皇子平昌侯太為呂王直書皇
子愈無辨矣况張辟疆言帝母壯子而已獨史云濟川
王太淮陽王武常山王朝名為少帝弟后已崩漸寓微
詞然指諸封王者不若外戚世家繼嗣不明之語也以
事疑之則齊王遺諸侯王書豈不能明斥其非是而止
謂髙后春秋髙聴諸吕擅廢帝更立以廢立為罪則所
廢非他人及呂黨已誅大臣始謂少帝及梁淮陽常山
王皆非真孝惠子吕后以計詐名他人子殺其母養後
宫令孝惠子之於是滕公入宫言足下非劉氏不當立
丞相平等至代邸言子𢎞等皆非孝惠帝子不當奉宗
廟此時無足顧惜矣假有真孝惠子誰復為吕氏證之
大臣者誠審其非縱不能争於先及此變更追數孽后
亂國之罪彼昏童孺何自而至布告天下以易置之顧
不大公至正歟方且相與隂謀曰今皆已夷滅諸吕
而置所立即長用事吾屬無類矣議欲立齊王則琅琊
王及大臣曰齊王母家駟鈞惡戾代王母家薄氏長者
且代王髙帝見子最長以子則順以善人則大臣安乃
迎立代王渭橋請間為宋昌所訶始上璽綬大臣處國
勢安危之㑹惴惴計已之禍福何以免人之疑至選士
教后族又曰吾屬不死命乃懸此兩人如休戚之有不
闗漢之存亡獨無可慮哉因教竇長君兄弟之謀而重
疑焉謂孝惠諸子寃乎否也夫以掃除吕黨援立賢主
培西都乆安之基平勃委曲濟事非無功天下後世惡
得而疑之疑之者大臣自疑之也余又考班志云皇后
亡子後宫美人有男太后使皇后名之而殺其母惠帝
崩嗣子立有怨言太后廢之更立吕氏子𢎞為少帝此
著本末最詳乃知始立者似真孝惠庶子亦與齊王書
論廢立事合𢎞書吕氏子餘可推矣於外戚恩澤侯表
諸吕之間列義朝武大四侯云以孝惠子侯如淳注本
紀引恩澤侯表曰皆吕氏子也表或逸此語吁頼孟堅
以決馬史之疑史之疑決則幸無疑於漢大臣者
太史公夏本紀自禹即天子位以後云帝禹至于帝履
癸又曰帝桀殷本紀自太甲書帝太甲至于帝紂孔氏
雜説言二王亦得稱帝引史記夏紀帝桀是也何獨桀
云帝哉殷紀云周武王為天子其後世貶帝號號為王
索隠曰按夏殷天子亦皆稱帝代以徳薄不及五帝始
貶帝號號之為王故本紀皆帝而後世總曰三王也又
譙周云夏殷之禮生稱王死稱廟主皆以帝名配之見索
隠國語云𤣥王勤商帝甲亂之又云商王帝辛大惡于民
帝辛紂也然而易曰帝乙書亦曰帝乙夏殷之稱帝莫
信于此
史髙帝紀有武負陳丞相世家有張負絳侯世家有許
負皆以為婦人紀言王媪武負則信婦人矣班書如淳
注俗謂老大母為阿負師古引劉向列女𫝊魏曲沃負
者魏大夫如耳之母此古語謂老母為負耳(案原本脱/師古引劉)
(向以下二十九/字今據説郛補)世家言戸牖富人張負索隠曰婦人老
宿之稱然稱富人或恐是丈夫爾子謂張負果婦人當
是女清之流亦富人也許負相者索隠引應劭注老嫗
也意其負婦音同古文相通用不然馮婦固晉善士歟
史註猶有異論者
太祖嘗問趙中令禮何以男子跪拜而婦人不跪趙不
能對徧詢禮官無知者王貽孫祁公溥之子也為言古
詩長跪問故夫即婦人亦跪也唐天后朝婦人始拜而
不跪趙問所出因以太和中幽州從事張建章渤海國
記所載為證大重之事具國史王貽孫𫝊及他雜説葉
氏燕語正舉此且云天聖初明肅太后垂簾欲被衮冕
親祠南郊大臣争莫能得薛簡肅公問即服衮冕陛下
當為男子拜乎婦人拜乎議遂格禮九拜雖男子亦不
跪貽孫之言盖陋矣簡肅亦適幸其言偶中使當時有
以貽孫所陳密啟者則亦無及矣汪聖錫端明作燕語
證誤又云漢書周昌𫝊呂后見昌為跪謝周宣帝詔命
婦皆執笏其拜宗廟及天臺皆俛伏則其時婦人已不
跪矣故特有是詔云始於則天非也明肅乃謁太廟非
郊祀也九拜有稽首有頓首非皆不跪也不跪雖有之
盖拜之輕者爾今余觀歐公所為簡肅墓誌及湘山野
録皆云后欲以衮冕謁太廟謂親祠南郊誠燕語之誤
冝汪氏引宋子京謁廟賦以證至程氏攷古編又因貽
孫之説考其詳云按後周天元靜帝大象二年詔内外
命婦皆執笏其拜宗廟及天臺皆俛伏如男子據此特
令於廟朝跪則他拜不跪矣張建章所著武后時婦拜
始不跪豈至此始并與廟朝跪禮而去之而紀之不詳
耶周昌諫髙帝吕后見昌為跪謝戰國策蘇秦過洛其
嫂虵行匍匐四拜自跪而謝隋志皇帝冊后后先拜後
起則唐以前婦拜皆跪伏也又朱文公語録或問禮婦
人吉拜雖君賜肅拜則古人女子拜亦伏地曰古有女
子伏拜者乃太祖問范質之姪杲古者女子拜如何他
遂舉古樂府云長跪問故夫以為古婦女皆伏拜自則
天欲為自尊之計始不用伏拜㸔來此說不然樂府只
說長跪問故夫不曾說伏拜古人坐也是跪一處云直
身長跪若拜時亦只低手祗揖便是肅拜故禮注云肅
俯手也盖婦人首飾盛多如副笄六珈之類自難以俯
伏地上古人所以有父母拜其子舅姑荅拜者盖只跪
坐在地拜時亦容易又不曽相對拜各有向當荅拜亦
然大祝九拜肅拜但俯下手如今時𫝊云介者不拜故肅
使者而已文公舉貽孫之對為范杲當别有據其論婦
拜為詳矣鶴林玉露别記文公之説云古者男子拜兩
膝齊屈如今之道拜是也杜子春註周禮奇拜以為先
屈一膝如今之雅拜即今拜也古者婦女以肅拜為正
謂兩膝齊跪手至地而頭不下也拜手亦然南北朝有
樂府詩説婦人曰伸腰再拜跪問客今安否伸腰亦是
頭不下也周宣帝令命婦相見皆跪如男子之儀不知
婦人膝不跪地變為今之拜者起於何時程泰之以為
始於武后不知是否而項氏家説則云鄭氏注周禮肅
拜云若今婦人撎安世按古之拜如今之揖折腰而已
介胃之士不拜故以肅為禮以其不可以折腰也然則
儀式特斂手向身微作曲勢爾鄭氏之所謂撎盖如此
正今時婦人揖禮也據鄭氏說則婦人之拜不過如此
或者乃謂自唐武氏始尊婦人不令拜伏則妄誤之甚
矣周天元時令婦人拜特撎作男子拜則雖世俗婦人
亦不作男子之拜也况古者男子之拜(按自拜特撎作/男子拜以下二)
(十八字原本脫/去今據說郛補)但如今人之揖則婦人之拜安得已如
今之伏大抵今之男子以古男子之拜為揖故其拜也
加之以伏跪為稽顙之容今之婦人亦以古婦人之拜
為揖故其拜也加之以拳曲作虚坐之勢視古已加不
得謂之減矣禮所謂女拜尚右手者特言斂手向右如
孔子拱而尚右之尚非若今用手按膝作跪也男之尚
左亦然古跪自是一禮與拜與伏皆不相干此論尤詳
於諸書疑跪拜之制後周始變古唐初或因之武后乃
復其舊然王建宫詞云射生宫女宿紅妝請得新弓各
自張臨上馬時齊賜酒男兒跪拜謝君王殿前鋪設兩
邊樓寒食宫人步打毬一半走來爭跪拜上棚先謝得
頭籌建太和中為陜州司馬豈武后以後婦拜猶跪禮
特行於宫掖復齋漫録謂後周制令宫人廷拜為男子
拜引建前一詩證之唐宫詞無預後周故實也
禮生男子設弧于門左女子設帨于門右三日始負子
男射女否如東魏髙澄尚馮翊公主生子三日帝幸其
第錫錦綵唐章敬吳后生代宗三日元宗臨澡之王毛
仲妻産子三日元宗命髙力士贈酒饌金帛授其兒五
品官姜㟧以公主子生三日𤣥宗曰它物無以餉吾孫
賜六品官緋衣銀魚又武后時拾遺張徳生男三日殺
羊會同僚補闕杜肅告其屠殺楊太真以錦綉為襁褓
裹禄山云貴妃三日洗兒也皆以三日為重東坡賀子
由生孫云昨聞萬里孫已振三日浴今俗以三朝浴兒
殆古意也晬謂子生一嵗顔氏家訓江南風俗兒生一
期為製新衣盥浴粧飾男則用弓矢紙筆女則用刀尺
鍼縷並加飲食之物又珍寶物玩置之兒前觀其發意
所取以驗貪亷愚智名之為試兒親表聚集致燕享焉
玉壺野史記曹武王始生周晬日父母以百玩之具羅
于席觀其所取武惠左手提戈右手提俎豆斯須取一
印無所視曹真定人江南遺俗乃在此今俗謂試周是
也惟世傳滿月且文之為彌月指詩誕彌厥月言之按
毛氏曰誕大也彌終也鄭氏曰終十月而生吕成公註
莆田鄭氏曰彌滿也其義非謂兒生及月唐書髙宗龍
朔三年子旭輪生滿月大赦北户録云嶺俗家富者婦
産三日或足月洗兒作團油飯以煎魚蝦雞鵝猪羊灌
腸蕉子薑桂鹽豉為之陸務觀謂此即東坡記盤㳺飯
語相近必𫝊者之誤其云足月即滿月也東坡又記閩
人生子三朝浴兒時家人及賔客皆戴葱錢曰葱使兒
聰明錢使兒富大要三日之禮通古今逺近為重爾(案/原)
(本晬謂子生一嵗至致燕享焉為一條世傳滿月至末/為一條據說郛晬謂子生一嵗上脱三十四句世𫝊滿)
(月上脱十二句今據補入/仍合為一條以復其舊)
魏太武詔毁浮屠形像誅天下沙門而起天師道場受
冦謙之符籙作靜輪宫唐武宗詔毁天下寺而建九天
道場受趙歸真等法籙事固反于太盛勢復激于一偏
宣和之事是已魏正光以後僧尼二百萬人寺三萬餘
區唐㑹昌毁寺四千六百餘區招提蘭若四萬餘區歸
俗僧尼二十六萬五百人大素穆護祅僧二千餘人周
顯徳寺院存者二千六百九十四廢者三萬三百九十
六見僧四萬二千四百四十四尼一萬八千七百五十
六元氏之僧尼止在江北乃有此數可以言最盛時矣
江氏雜志記景徳中天下二萬五千寺嘉祐間三萬九
千寺趙徳麟載之侯鯖録
北史所載元魏正始間都城寺踰五百占民居三之一
唐代宗以元載王縉等勸事佛由是深信京畿良田美
利多歸僧寺或疑非其教所尚不可知也宋敏求東京
記載太平興國寺故龍興寺周顯徳中廢為倉昌陵之
初主僧撾鼓求復其舊遣中使持劍往視其怖畏即斬
之至則神色自若引頸就戮遂詔復為寺彼能堅忍自
强震以刑威且無避崇長之冝何如盖輕生死者其師
立教為然抑亦鮮矣豈盡不可刦也漫録記宣和六年
義烏普門寺主僧飲酒食肉為知事毆奪交訟于邑令
逐主僧杖遣知事猶訴不已聞于外臺付州欲治其事
二僧乃踰月不至忽道錄院下縣云普門寺住持僧某
奏夜夢神人告普門山與金華洞天相連乃髙真會集
之地非汝等形服所冝速聞朝廷改宫易服臣不憚遼
逺趨詣闕庭願改宫額度為道士得㫖寺改道宫僧某
還俗姓毛名歸真特授右街守闕鑒義林靈素里人也
又政和七年詔僧徒歸心道門者聴詣輔正亭陳詞即
賜度牒衣紫長老僧官别優賜視官品使道流創為之
說求附於釋氏勢之所從視此足矣張知甫可書記温
公在政府毎過潞公有門僧求換道流因緩頰言之温
公愕然曰吾軰國之大臣一言一行四方風俗所繫此
僧既不終於釋豈能終於道來即誅之僧聞即遁是可
儆其徒之反覆而政宣大臣所不敢問也
欽定四庫全書
　愛日齋叢抄卷二
予取愚公二人焉列子曰太行王屋二山方七百里髙
萬仞本在冀州之南河陽之北北山愚公年且九十面
山而居懲山北之寒出入之迂率子孫荷擔者三夫叩
石墾壤箕畚運於渤海之尾寒暑易節始一反河曲智叟
笑而止之愚公曰雖我之死有子存焉子又生孫孫又
生子子子孫孫無窮匱也而山不加增何若而不平操
虵之神懼其不已告之於帝帝命夸娥氏二子負二山
一厝朔東一厝雍南自此冀之南漢之隂無隴斷焉說苑
曰齊桓公出獵逐鹿而走入山谷之中見一老公而問
之曰是為何谷對曰為愚公之谷桓公曰何故對曰以
臣名之臣故畜牸牛生子而大賣之而買駒少年曰牛
不能生馬遂持駒去傍隣聞之以臣為愚故名此谷為
愚公之谷桓公以告管仲仲再拜曰此夷吾之愚也使
堯在上咎繇為理安有取人之駒者乎若有見暴如是
叟者又必不與也公知獄訟之不正故與之耳請退而
修政夫不可改者山也而山夷不能動者君相也而為
改聽酈道元注水出齊城西南厯愚山東有愚公塚時
水又屈而逕杜山北有愚公谷此即說苑愚公栁子厚
以染溪為愚正因古有愚公谷見詩序
楚元王敬禮申公等以穆生不嗜酒為設醴及王戊即
位常設後忘設焉穆生退曰可以逝矣醴酒不設王之
意怠不去楚人將鉗我於市稱疾卧申公白生强起之
不可遂去
田單收即墨城中千餘牛為絳繒衣畫五彩龍文束兵
刃於角而灌脂束葦於尾燒其端鑿城數十穴夜縱牛
壯士五千人隨其後牛尾熱怒奔燕軍所觸盡死傷事
誠竒雋或者疑之即論數十穴千餘牛豈不自相抵觸
能悉赴敵如人約束單果神哉此法乃有用之者東漢
楊璇為零陵太守蒼梧桂陽賊攻郡縣璇制馬車數十
乘以排嚢盛石灰車上繫布索於馬尾又為兵車専彀
弓弩令馬車居前順風皷灰賊不得視因以火燒布然
馬驚奔突賊陣後車弓弩亂發羣盜驚駭散追斬無數
繫布馬尾即束茅牛後用於車戰而利然無穴城之勞
故尤便歟
公子䖍告商君欲反商君亡至闗下欲舍客舍客人不
知是商君也曰商君之法舍人無驗者坐之商君喟然
嘆曰嗟乎為法之弊一至此哉桓蔚之敗投牛牧寺僧
昌保藏之劉毅殺昌及劉毅被裕討夜走投寺寺僧曰
昔亡師客桓蔚為劉衛軍所殺今實不敢容異人毅嘆
曰為法自弊一至於此蘇子由責雷州不許占官舍遂
僦民屋而章子厚以為强奪民居下郡按治及子厚責
雷州亦問舍於民民曰前蘇公來為章丞相幾破我家
今不可也當鞅輩快其令之行指撝如意假令知有後
災猶將不恤正如索元禮鐵籠周興火甕不得辭矣東
坡云及其出亡而無所舍然後知為法之弊夫豈獨鞅
悔之秦亦悔矣予謂鞅無及也章子厚事尤似劉毅獨
不𫝊其悔與否爾
張宣公論王陵陳平周勃處吕后時事曰人臣之義當
以王陵為正此程氏說胡明仲既於讀史管見述之予
觀晁氏客語人臣事君當以王陵為正或記先儒遺論
也
畱侯晩謝病吕后刼之使畫保䕶太子之謀淮隂侯遭
誣后與蕭相國謀縳斬鍾室彭越徙蜀后誘致洛陽倂
夷滅之威震外廷漸無帝矣帝亦憤不能堪后迎醫即
嫚罵不使治病樊噲吕氏壻或云黨吕即欲斬噲后方
偃然自専問百嵗後代蕭相國者枚數而未肯休豈窺
帝腹心所托而將翦除之帝崩后不發喪與審食其謀
盡族諸將毒機之發不可禦矣天祐漢祚幸酈商有聞
危言動之姦謀旋沮否則絳侯諸大臣且不自保何能
須臾為漢計他日商令其子紿吕祿解兵屬太尉史云
絳侯丞相使人刼之由前事而言商何必刼哉余謂誅
僇信越時后既包藏禍心及謀族諸將其迹始暴酈將
軍此事最有功於漢當表出第不知樊噲若在欲不負
漢如健婦何
文公與陳同父辯諸書大概謂漢唐之君或不能無暗
合之時全體只在利欲上同甫力争不已按五峯胡仁
仲答樊茂實書云天理純而人欲消者三代之興王是
也假天理以濟其人欲者五霸是也以人欲行而有暗
與天理合者自兩漢以至於五代之興王盛主是也存
一分之天理而居平世者必不亡行十分之人欲而當
亂世者必不存其說久已粲然第文公於漢祖唐宗外
未必例許以暗合也同甫謂近世諸儒遂謂三代専以
天理行漢唐専以人欲行其間有與天理暗合者亦能
久長是千五百年間天地架漏過時人心牽補度日豈
非若胡氏之說固所不取陳君舉又議暗合兩字如何
斷人決無全然不識偶然撞著之理蓋將平朱陳之争
而乃類向其說者讀胡集因記其畧
王子淵上聖主得賢臣頌曰何必偃仰屈伸若彭祖呴
嘘呼吸如喬松眇然絶俗離世哉史云上頗好神仙事
故褒對及之以諫大夫使益州求金馬碧雞之神顧不
可言耶使不道病死奚以復命其進也當先修武帝故
事講論六藝羣書博盡竒異之好遂以文章奏投左右
能寓辭諷勸已甚賢於時人況漢士大夫尤以過家為
榮如嚴助朱買臣皆會稽吳人武帝問助居鄉里時助
對家貧為友壻所辱願為會稽太守帝又謂買臣富貴
不歸故鄉如衣繡夜行拜會稽太守諸常有恩者皆報
復焉司馬長卿成都人遣諭巴蜀縣吏負弩先驅蜀人
以為寵榮子淵固蜀産出處非必盡類長卿想當銜命
而歸鄉邑誇羨其得意何自强其勿往哉
漢朱博為瑯琊太守文學儒吏時有表記稱說云云博
見謂曰如太守漢吏奉三尺律令以從事亡奈生所言
聖人道何也且持此道歸堯舜君出為陳說之晉庾翼
少有經綸大畧杜乂殷浩才名冠世而翼弗之重也每
語人曰此輩宜束之髙閣以俟太平然後議其任耳此
皆玩侮之言古人事君治民皆法堯舜朱子元一健吏安
能知之獨庾稚恭事有可論人因他日殷深源北師無
功許以先知且料其始之不取察𤣥言之非實也第又
嘗請為司馬軍司而不就後復致書舉王夷甫責之必
强其出誠未忍違時望耶杜乂者元凱之孫有盛名蔡
司徒王右軍咸稱之位不過襲爵丞掾莫詳其行事稚
恭持論要是矯俗而已非若漢太守以教習拜起嫚大
儒耆老尤不愛諸生故作無顧忌語對儒吏後世誦之
其自待當時無乃太薄矣
薛宣過彭城子惠為令宣心知惠不能畱數日終不問
吏事門下掾問宣不教戒惠之意笑曰吏道以法令為
師可問而知及能與不能自有資材何可學也夫教
者讇讇不必教不教者吏事吏事何可不教陳萬年善
事人賂遺外戚許史其子咸抗直刺譏近臣乃晚賂陳
湯求入帝城觸屛舊聞終誤之歟宣所至貶退稱進號
黑白分明子為縣不過則已既過之況畱連涉日乃若
有所避諱何以出對掾吏誠不可學獨不可使去耶予
揣宣意正視吏道為易而平居非無家庭習聞之詳方
且懵然莫悟一旦進之涖官之地望其悱發於父訓必
不能也為令而始學吏教亦晩矣當時為之早議去就
乃善爾或言萬一宣子憤申咸議乃翁至搶其面父子
坐累疑不教之驗將教之不善寧勿教遂不教之善可
乎然使宣第能教之以吏其賢於教讇者幾希蓋當時
能以吏教子多有人矣無以是議宣也
王莽聞城中饑饉問中黄門王業業領長安市買乃以
所賣梁飯肉羮持入曰居民食咸如此唐𤣥宗憂雨傷
稼穡國忠取禾之善者獻曰雨雖多不害稼也陜民訴
旱觀察使崔蕘指庭樹曰此尚有葉何旱之有閭閻不
通之情若斯者衆聞往時易楮幣以一寓三或言民間
患物踴時相命以一劵市飯至則可十人食遂詰言者
之妄事何必隱微而後難知也
譲美徳也而至不譲者隱焉非譲之罪也似乎譲者之
非譲也漢西都羣臣議王莽定䇿安宗廟宜賜號安漢
公益户疇爵邑莽稱疾固辭言臣與孔光王舜甄豐甄
邯共定䇿今願獨條光等賞功寢置臣莽於是詔以光
為太師舜為少保皆益封萬户豐廣陽侯為少傅邯承
陽侯四人既受賞莽尚未起羣臣復上言乃詔益封二
萬八千户為太傅號安漢公莽為惶恐不得已而受䇿
譲還益封復建言宜立諸侯王後及髙祖以來功臣子
孫封侯賜爵邑其為謙恭不既多乎卧疾久之逡巡受
命當時莽志寖露事在簒國以前是足欺世矣後有郭
威得無彷彿其意伐叛河中䇿勲還朝隱帝賜之金帛
衣服玉帶鞍馬威辭曰臣受命期年僅克一城何功之
有將兵在外凡鎮安京師供億兵食皆諸大臣居中者
之功臣安敢獨膺此賜請徧賞之乃遍賜宰相樞宻宣
徽三司侍衛使九人與威如一帝欲獨賞威辭曰運籌
建䇿出於廟堂發兵饋糧資於藩鎮暴露戰鬭在於將
士功獨歸臣何以堪之加威兼侍中史𢎞肇兼中書令
竇貞固司徒蘇逢吉司空蘇禹珪左僕射楊邠右僕射
恐藩鎮觖望又加髙行周太師安審琦太傅符彦卿太
保劉崇馮暉李彛殷兼中書令錢𢎞俶尚書令馬希廣
太尉慕容彦超劉銖髙保融兼侍中孫方簡劉贇同平
章時將帥以専功伐能為累以内外叶和為難威成功
不居雖古盛美無加也不圖變起於中乘危致簒或追
議其類莽矣故胡氏評曰不待他日即位班賞已收中
外之心方其赴鄴言蘇逢吉楊邠史𢎞肇皆先帝舊臣
願推心任之疆場之事臣願竭愚駑果非由締合之私
則以孔明之於褘允自任哉威之譲或異於莽莽飾名
威市恩莽少待簒漢威則漢不謀誅之未決其反猶有
以自解耳然賞賚徧及將相耗費無名尊官例加藩鎮
國典殄褻假令發於真譲亦何取也況迹其心末可知
矣近於譲者惟元朔間衛青以功拜大將軍封其子伉
等三人列侯青謝曰皆諸校尉力戰之功也臣青子在
襁褓中何敢受封武帝詔封公孫敖合騎侯韓說龍額
侯公孫賀南窌侯李蔡樂安侯李朔涉軹侯趙不虞隨
成侯公孫戎奴從平侯李沮李息豆如意賜爵闗内侯
皆以從大將軍有功者青嘗謂人臣不敢専權又謂人
臣何敢招士暮年權移客散能以勲名終而分功禆校
各按其實非若泛覃恩澤者青之譲人知其近乎譲也
以譲為不譲者又莫如曹操建安間方為司空冀州牧
遽下令曰吾起義兵誅暴亂於今十九年所征必克豈
吾功哉乃賢士大夫之力也天下雖未悉定吾當要與
賢士大夫共定之而専其勞吾何以安焉大封功臣二
十餘人為列侯餘以次受封通鑑綱目書曹操封功臣
為列侯嗚呼操人臣也列侯漢爵也其賞曹氏之私勞
耶以漢之功臣賞於曹氏君命不足用耶操之譲人知
其不譲者也譲易知譲以為不譲易知不譲似乎譲獨
難知莽威同似乎譲而威難知於莽歟
赤眉衆尚十餘萬人光武陳兵雒水令盆子君臣觀之
謂樊崇等曰得無悔降乎朕今遣卿歸營勒兵鳴鼓相
攻決其勝負不欲强相服也徐宣等曰臣等得降猶去
虎口歸慈母誠歡誠喜無所恨也諸葛武侯生致孟獲
使觀營陣之間曰此軍何如獲曰向者不知虚實故敗
今蒙賜觀陣若衹如此即定易勝耳縱使更戰七縱七
禽而猶遣獲獲止不去曰公天威也南人不復反矣自
世以詭詐為兵如拙於變者幸敵之迷誤而取勝不能
使人心服光武武侯之所為善服人者也昔荀吳伐鼔
鼓人或請以城叛弗許使鼔人殺叛人而繕守備圍三
月或請降使其民見曰猶有食色姑修而城鼓人告食
竭力盡而後取之漢君臣其知此矣
晉陶淵明𫝊義熈末召拜著作郎不就刺史王𢎞常造
之稱疾不見𢎞每候之廬山遣其故人齎酒先於半路
若邂逅然引酌池亭𢎞於是進謁遂窮歡宴潛無履𢎞
顧左右為之造履潛乃於座伸脚令度之
相𫝊李林甫為相若嫉其人即以倡鬼日除授無得免
禍或疑宰相之所不樂何必以凶日中之予聞周史佚
請擇日立叔虞蕭相國擇良日拜韓信東都建武間為
伏堪勅尚書擇拜吏日豈惟示謹重之意且欲保其終
吉事近厚矣小人反是無所不薄安知不故求惡日哉
唐劉瑑自河東召還宣宗視案上厯曰為朕擇一令日
瑑曰某日良帝曰卿可遂相大中賢主之所為幾乎古
梁震唐末登第歸蜀過江陵髙季昌愛其才識畱之欲
奏為判官震恥之不受辟署終身止稱前進士大定錄
云震開平元年侍郎于競下及第李肇國史補得第謂
之前進士摭言又註韓中丞儀詩今日便稱前進士如
畱春色與明年按此唐以來初擢第者通稱前進士韓
文公墓碑云孤前進士昶蓋文公長慶四年卒昶方於
是年李宗閔下擢進士第後唐李龍少以文章知名既
貴刻牙板金字曰前鄉貢進士雖表其榮名亦唐制之
餘也
梁太祖問吳越進奏吏曰錢公有所好乎吏曰好玉帶
名馬太祖喜曰真英雄也乃以玉帶一匣打毬御馬十
匹賜之
范文正公帥延安夏人相戒今小范老子腹中自有數
萬甲兵不比大范老子可欺大范謂雍也東坡以月石
研屛獻子功中書涵星研獻純父侍講有詩云故將屛
硯送兩范要使珠璧棲窻櫺大范忽長謠語出月脅令
人驚小范當繼之說破星心如雞鳴子功諱百祿純父
諸父行乃有兩大小范也子由賦毛國鎮生日詩云生
日原同小趙公自注世謂叔平大趙參政閱道小趙參
政大小之稱一時假為差别若華陽之范出於一門猶
漢上郡歌大小馮君與元憲兄弟呼大小宋是也
温公為張文潛言學者讀書少能自第一卷讀至卷末
往往或從中或從末隨意讀起又多不能終篇光性最
専猶常患如此從來惟見何涉學士案上惟置一書讀
之自首至尾正錯校字以至讀終未終卷誓不他讀此
學者所難也張芸叟答孫子發書論資治通鑑其畧云
温公嘗曰吾作此書惟王勝之曽閱之終篇自餘君子
求乞欲觀讀未終已欠伸思睡矣温公所言學者之通
患盍以何學士王勝之之事為讀書法
古人遇事各從其分而應之則無失中之患司馬公辭
宥宻之命與吕正獻公同居洛正獻起知河陽乞在京
宫祠裕陵大喜遂召還或疑二公出處優劣程先生云
吕公世臣也不得不歸見上司馬公諍臣也不得不退
處文潞公拜平章伊川為崇政殿說書先生以師道自
居每講色甚莊泰陵畏之潞公年九十對上恭甚進士
唱名侍立終日或議先生之倨視潞公之恭為未盡先
生曰潞公三朝大臣事幼主不得不恭吾以布衣為上
師傅其敢不自重畱丞相紹熈之末自相位逃趙忠定
力賛内禪或以二公處變不同問於范仲黼郎中范曰
趙丞相同姓之卿也畱丞相異姓之卿也反覆之而不
聴則去趙文昭語真文忠當思所以謀當路者母徒議
之而已文忠曰公宗臣當思所以謀徳秀特朝廷一議
論文臣爾是數者劑量所處豈無醇疵未可以輕議抑
知人之識其分為不易爾
温公嵩山題字云登山有道徐行則不困措足於平穩
之地則不跌慎之哉又書曰光視地然後敢行頓足然
後敢立即題嵩山語而愈誠慤蓋公一舉動無時不存
此意康節稱君實脚踏實地人公自以為知言信哉
康節云君子落得做君子小人枉做了小人張宣公稱
下句極是上句有利心不若改云君子本分做君子范
忠宣公云以責人之心責巳恕巳之心恕人文公稱上
句自好下句既不知自治其昏迷以及人使亦如我之
昏若横渠云以愛己之心愛人則盡仁以責人之心責
己則盡道語便不同予以是歎修辭之難先儒立教不
敢秒忽放過凡人可以易言哉君子小人語本劉髙尚
云記宣公之論者以為康節語錄𫝊訛此其㣲爾
司馬光為耆英會序云樂天在洛與髙年者八人游時
人慕之圖𫝊於世宋興洛中諸公繼而為之再矣圖形
普明僧舍樂天之故第也筆談亦謂樂天居洛與髙年
者八人游謂之九老洛中士大夫至今居者繼而為九
老之會者再矣今考修香山故事惟至道初李文正公
罷相後以司空致仕年七十七思樂天洛中之會適交
游中有此數欲繼其事為宴集故相宋惠安公吳僧賛
寧預焉會蜀冦起而罷其事當在京師至和間杜正獻
公亦已致仕與凡老年得謝者為五老會其事又在南
都謂再為洛未能詳後是如米元章九雋老會序云中
散大夫河間公靖鎮吳俗乃闢羣齋會九雋老則其事
在吳名氏且未悉著獨潞公以元豐五年尹洛為耆年
會凡十三人可以踐唐賢遺躅而過之矣又元豐初趙
清獻守杭趙康靖自南都來年八十一共游湖山為二
老圖清獻時七十一程給事師孟守越又減清獻一嵗
嘗同唱和清獻謝事過之因增程公為三老圖盛哉承
平典型也渡江以來有若史忠定六老圖周益公二老
堂會清時勝事各擅一門豈惟家庭之慶又有劉汭者
寫益公與兄乗成居士必正楊文節為三老圖平園誠
齋集有詩亦廬陵佳話也
王沂公以簡紙數軸送人皆他人書簡後截下紙晏元
獻公凡書簡首尾空紙皆手剪熨置几案以備用王文
康公平生不以全幅紙作封皮嘗戒其子弟諸公皆身
處貴盛儉徳若此世俗費紙者何人語以古事未必不
毁薄梁東莞臧逢世就姊夫劉緩乞丐客刺書翰末寫
漢書見顔氏家訓
復齋漫錄云山谷謫涪州别駕因自號涪翁按益部耆
舊𫝊廣陵有老翁釣於涪水自號涪翁然則涪翁之稱
古有之矣苕溪漁隱曰後漢逸民𫝊初有父老不知何
出常漁釣於涪水人因號涪翁復齋不取於此乃取益
部耆舊傳後漢郭玉𫝊語謂涪翁之稱古有之矣不始
於魯直也芥隱筆記引援亦同余記唐書陸龜蒙𫝊時
謂江湖散人或號天隨子甫里先生自比涪翁注云巴
西人居漢上者獨不用前二書為證當别有攷也
陳福公在相位欲營居第視其圖以為髙悉裁損之制
度甚庳董役者云公門户不髙大無以容車馬公曰吾
今日有閽者一兩世後吾門扉要使小姨㜮輩可開闔
爾當與李文靖㕔事僅容旋馬俱為美談乃所以遺子
孫也水心集劉正字墓志云居室尤陋不改予間過之
及門而下建翁逡巡出迎中街笑云自二父生而四方
之過莆者無不造於庭蓋今之轎大於舊矣乃世變也
予亦笑曰轎雖大不數寸公門扉無乃太狹乎而不知
變也福公與劉皆莆人土風殆近古二父者賓之夙復
之朔建翁名起晦復之子潛夫尚書諸祖父葉公之對
雖似謔實賢其不變於俗也或曰乾淳諸老典型自别
不獨莆土風近古也況福公賢相乎
李仁甫侍郎淳熈間因阜陵論先儒從祀當升黜去取
遂奏言范仲淹佐仁宗謹庠序之教始遍郡國立學更
取士法以作新人才歐陽修倡起古文攘斥異端視唐
韓愈無媿嘉祐治平之間人才特盛修所長育成就為
力居多而司馬光及蘇軾風節彌髙其學術専務格君
心安百姓其欲正人心息邪說距詖行放淫辭流離顛
沛之死靡憾蓋似孟子當安石萌芽唯光軾能逆折之
見於所述文字不一而足軾著書𫝊與安石辯者凡十
八九條尤為切近深逺其用功不在決洪水闢楊墨下
使其言早聽用寧有靖康之禍悉去王安石父子而取
光軾斯為允當幷及仲淹修亦無不可又言昨蒙聖諭
欲升光軾配享於堂輒以陳瓘斥王安石逆像獻否聖
諭謂若親酌獻則蹔遷其坐於他所君臣之分終有未
安光軾必不敢當此理只用世次先後使繼韓愈亦無
降抑按道命錄雜記等書趙侍郎粹中乞去王雱擇本
朝名儒列於從祀上論以范司馬二文正歐蘇二文忠
李公以為可趙衛公主之且謂范公自以功業名歐公
當時亦㣲有玷不若止用馬蘇而升於堂上龔李二㕘
皆不以為可蓋躋祀堂上附舒王近此固無怪本以矯
學術之弊此揚彼抑不擬承其太過者尊尚之至則可
見矣讀巽巖集中疏雖或推揚上意其秉禮守正善於
立論也時則周程未暇議端平間李公之子季允樞宻
在從班奏卓然為學者所宗宜在從祀之列者十人胡
翼之孫明復與邵周張二程氏而司馬歐蘇預焉請下
經筵秘書省國子監議未詳後孰可否迨淳祐而周張
程從祀又咸淳而司馬邵氏始亦從祀若范歐蘇文章
名節世論道徳性命欲引而合之無由也即李公所稱
已於范歐蘇有所區别矣亦各從其實歟
謝上蔡之孫曰偕其子無衣食替人承符引養老母黄
子耕守天台修郡志訪求故家得之請見抗賓主禮給
冠帶田宅楊龜山之家既賣其宅四世孫子復病之争
訴紛然余景瞻守南劍曰有司用交易法爾安能空手
以得自至郡例卷百餘萬謝不取因贖以歸之修補其
漏闕又職子復于學以廩之見葉正則所為祠記吳明
輔用此二事跋樓大防㕘政遺族孫帖故宗遺胄忽焉
淪墜或不俟年數之逺陸務觀顧以宋廣平沈義倫之
後湼為卒髠為僧不勝慨然異時賢士大夫每於此盡
情而錄後䘏孤具有故事茂陵詔求伊川程氏後池州
申直下兩房子孫曰觀之曰源於是觀之補不理選限
登仕郎充池州州學學賓月廩給以奉祀源赴吏部銓
量補迪功郎漸遷二令監丞時又命陸文安九淵之子
特之沈端憲煥之子省曾俱讀書秘省實嘉定十六七
年間葉氏聞見錄云源鬻米都門外有教以干當路者
著道學正統圖以考亭之後勦入當路姓名遂授初品
而吳大禮紹定封事有云如程源如沈省曾不識一丁
字未三五年與之式郡乃布衣韋帶之士勤苦燈窻馳
驅仕路有二三十年不可得者張端義封事亦云秘書
省讀書朝廷異禮待天下遺逸之士假借先儒之後影
射市井之徒老成學者飲恥而没或謂指省曾輩也表
賢者後盛時美意猶不免於異論事何者無弊使世家
果有如程氏子拔之寒㣲正未可議抑處置在適中爾
前輩有兩黄裳皆為端明殿學士其一字冕仲延平人
元豐進士第一崇寧禮部尚書其一字文叔蜀人事茂
陵潛邸為翊善劉潛夫作衢州開化芹澗橋記云端明
演山黄公裳少過之有更髙千萬丈還我上頭行之句
遂為詩䜟演山以徳望重朱文公見而屈膝不専以科
目重也按文公年譜乾道三年如長沙訪張宣公道昭
武謁黄端明先之以書云將頓首再拜于堂下伏惟坐
而受之使得自進於門人弟子之列此正黄通老尚書
冕仲亦紹興五年進士第一以有官降居次官亦端明
殿學士如謂演山則冕仲是也繫年錄書建炎四年卒
文公似不及見或劉别有考蓋識前言往行近推莆田
大老不容妄論也
景定五年明堂禮成恭謝太乙宫賜宴齋殿教坊伶優
舉經語以戲刑部侍郎徐復引孔道輔使契丹責以文
宣為戲故事請誡樂部無得以六經前賢為戲予讀東
坡通守杭州寄呂微仲詩自注杭有伶人善學呂舉措
酷似别後常令作之以為笑詩云楚相未亡談笑是中
郎不見典型存使事切矣謹厚者顧疑焉朱文公在筵
優人王喜時於上前效其行止進退以為戲用事者欲
賞以閤門祇侯上將從之侍郎誦言將入諫命乃寢是
不可不禁遏也矧假為燕笑之樂乎
淳祐五年兩浙運司物料官郭嘉卿年六十五請休致
特改京秩賜號繼一處士官其子自中仍召對禁殿以
詩賜之羣臣皆和又御書扁其居曰沖庵
端平臺諫吳叔永直院與唐伯玉少卿帖云端平更化
以來上親擢臺諫者三秀挺如舜俞方毅如穎叔端亮
敢言如徐直翁杜成已與季永弟最後方徳潤猶强人
意惟都運侃侃其直誾誾其争乃能扶頹綱起敝化力
争是非於嘉熈初元真得所謂諍臣七人矣舜俞洪忠
文也穎叔王忠文也一字去非直翁徐忠簡也成已杜
清獻也季永吳侍郎昌裔也徳潤方忠惠大琮也伯玉
唐少卿璘也予所聞端平臺諫幾二十人矣
時稱白石者樂清錢文子文季番陽姜夔堯章三山黄景說
巖老各因其居號之爾故堯章以謂居苕溪上與白石
洞天為隣潘徳久字之曰白石道人詩云屋角梅花樹
花前白石生或評樂天黄醅酒對白侍郎陳去非簡齋
老對月桂花此祖其格者然白石生見神仙𫝊中黄大
人弟子也至彭祖時已年二千餘嵗煮白石為糧因就
白石山居時號曰白石生堯章稱此三字蓋有據而後
用文季宗正巖老大理皆少卿當嘉定間姜止布衣
東坡松醪賦李仁甫侍郎舉賦中語謂東坡蓋知之矣
又云東坡既再責親舊或勸益自儆戒坡笑曰得非賜
自盡乎何至是顧謂叔黨曰吾甚喜松醪賦盍秉燭吾
為汝書此倘一字誤吾將死海上不然吾必生還叔黨
苦諫恐偏傍點畫偶有差訛或兆憂耳坡不聽徑伸紙
落筆終篇無秋毫脫謬父子相與粲然松醪賦之䜟渡
海人知之而未知其以驗生還也
太史公推戾太子之生在建元蚩尤竟天命將出師之
年東坡推富鄭公之生在景徳始盟契丹之嵗人有闗
於世運之盛衰其生也誠有所自矣前輩肯為臆說哉
何子楚春渚記聞云陸農師左丞之父少師公規生七
嵗不能言一日忽書門間云昔年曾住海三山日月宫
中數往還無事引他天女笑謫來為吏向人間自此能
言語後登進士第官至卿監夀八十而終余得其家七
嵗吟叙讀之則其事實左丞之祖太傅軫字齊卿者也
序云祖父疾革與諸兒方卧牀側遽呼起熟視之曰汝
能賦詩二聨以稱吾意乎公口占二韻立成皆神仙語
祖父視詩大喜曰瞑目無憾矣詩曰昔年曾住海三山
日月宫中屢往還無事引他天女笑謫來為吏到人間
故非世俗之語也太傅祥符進士官吏部郎中直史館
嘗守鄉郡夀七十七序又記其辟穀十年錬丹九轉鶴
去青衣至三日而化事尤竒怪豈以為初年詩語之驗
然不謂始不能言忽題壁間且非左丞之父左丞以國
子博士贈太尉珪自廉叔為父也無云公規少師者紀
述易譌如是左丞之孫是為務觀待制甫七嵗父少師
指烏命賦詩遽對曰窮達得非吾有命吉凶誰謂汝前
知事見家語此少師又永年之子京西轉運宰字元鈞
也吾鄉陸氏最稱故家詩禮之澤深矣世以穎悟早聞
於時亦盛事也
洪氏四筆云紹興十三年勅令所進者刪定官潘良能
季成游操存誠沈介得和伯兄景伯皆為秘書省正字
同日供職少監秦伯陽言一旦四同舍姓皆從水旁熺
有一句願諸君對之即云潘游洪沈泛瀛洲坐客無能
對者因記得筆談所載元厚之絳少時夢人告異日當
為翰林院學士須兄弟數人同在禁林厚之自思素無
兄弟疑為不然及元熈中除學士同時入院者韓維持
國陳繹和叔鄧綰文約楊繪元素名皆從糸始悟兄弟之
說欲用絳繹繪維綰綸綍為對然後暇攷之史錄嵗月
可同否也予觀桐隂舊話云元章簡公厚之嘗夢兄弟
三人同為學士然厚之終鮮兄弟嘗疑之及與宫師楊
元素同在翰院故事具奏不出官姓一日因簽奏事乃
恍然記昨夢蓋三公名皆連絲旁也宫師即持國參之
筆談無陳鄧二公韓無咎記家世舊事庶幾得實石林
詩話又云元厚之知荆南夢至仙府三人者聨書名旁
有告之曰君三人蓋兄弟也覺而思之莫知所謂未幾
入為學士韓持國維楊元素繪先已在院一日書名三
人名皆從絞絲始悟夢中兄弟之意已而持國元素外
補厚之尹京後三年復與元素還職而鄧文約綰相繼
為直院則三人之名又皆從絞絲其事莫詳於此然亦
不著陳也存中紀之異事之目在當時𫝊聞固應無差
景盧猶謂未攷史錄前賢考究不肯草草多類此也
王龜齡詹事記人說生前事其畧云予少時有鄉僧每
見必曰此郎嚴伯威後身也予訪諸叔父寶印大師叔
父曰嚴闍黎汝祖母賈之兄也博學工詩文戒行修飭
汝父母昔以無子為憂政和壬辰正月吾師卒汝祖夢
吾師至集衆花結成一大毬遺汝祖曰君家求此久矣
吾是以來是月汝母有娠吾師眉濃黑而垂目深而神
藏兒時能誦千言喜作詩人以汝眉目及趣好類之故
云又種蔬詩云前身老闍黎蔬氣端未除詳著梅溪集
古昔此事良多陳氏捫蝨新話厯數房琯為永禪師婁
師徳為逺法師張文定公游滁州瑯琊山寺得楞伽經
偈而悟前生東坡游杭州夀星寺入門便悟曾到春渚
記聞又以坡前身五祖戒和尚見於魯直涪陵刻石所
記往往於釋氏輪迴本其家法爾坡詩自謂前生我已
到杭州到處長如到舊游李之儀云東坡平日自謂淵
明後身晩和歸去來辭始載此語要是胸中自負如此魯
直為千載人百世士之評的矣周益公奏事錄記汪聖
錫端明云幼年初讀陳無已集有代人乞郡劄子一見
便疑為代傅堯俞作後閱傅集果然乃知宿世讀書之
說可信聖錫疑無已後身也賢哲曠世而脗合豈亦其
志自許三生之前不可盡知也李翶謂退之長讀書能
記它生之所習或若識環之類耶
李氏雜記云乾道末孝宗夢人告云欲恢復中原非王
淮不可於是季海方再入為少常遂除正字厯内外制
不二年而執政即至左揆凡在二府十有四年一朝大
臣所未有也余觀王魯公行狀其初紹興二十八年自
宻院編修遷校書郎未嘗除正字及居諫省以憂去乾
道三年自福建轉運再入秘書為少監出守江州八年
自浙西提點刑獄三入朝為太常少卿兼内外制由西
掖遷學士淳熈三年冬拜樞宻遂秉政苐自少常執政亦
涉四年且非再入記錄易訛如此婁彦發議張全直參
政諡謂髙宗有不盡用之歎閱十五年王淮時在諌垣
上指以宰輔以形貌肖公歎賞莫及後以語阜陵淮卒
正鼎席既以賦形偶類簡思陵之知復緣夢寐致阜陵
注倚之重果若前二說天幸可數遇邪
欽定四庫全書
　愛日齋叢抄卷三
杜詩結語多用安得二字洗兵馬云安得壯士挽天河
净洗甲兵長不用石筍行云安得壯士提天綱再平水土
犀奔茫盖全法大風歌安得猛士兮守四方豈小力量
敢道哉不惟此爾遣興云安得亷頗將三軍同晏眠喜
雨云安得鞭雷公滂沱洗吳越大麥行云安得如鳥有
羽翼託身白雲還故鄕光禄阪行云安得更似開元中
道路只今多擁隔茅屋為秋風所破歌云安得大厦千
萬間大庇天下寒士俱歡顔王兵馬使二角鷹云安得
爾輩開其羣驅出六合梟鸞分晩登瀼上堂云安得隨
鳥翔迫此懼將恐晝夢云安得務農息戰鬬普天無吏
橫索錢早秋苦熱云安得赤脚踏層氷後苦寒云安得
春泥補地裂同谷縣歌云安得送我置汝傍多壯語也
曽見詩話稱陳無已詩寒巷聞驚犬隣家有夜歸較之
劉長卿柴門聞犬吠風雪夜歸人本非蹈襲
鄭毅夫草富相制有詩云中使傳宣内翰家君王令草
侍中麻紫泥金印封題了紅燭才燒一寸花近趙汝談
詩宫井城鴉欲動時春猿夢斷北山移攬衣擬草歸田
賦猶是金蓮燭半枝鄭矜敏㨗趙乃思退辭致各清麗
侯鯖録記鄭俠上書事作悉治平時往還厚善者俠家
搜得晏叔原與俠詩云春風自是人間客主張繁華得
㡬時裕陵稱之即令釋出余聞劉潛夫端明少年落梅
詩云東風謬掌花權柄却忌孤髙不主張遂得罪比興
似不相逺所遭乃自兩途也
陶詩結廬在人境而無車馬喧少陵東樓詩雖有車馬
客而無人世喧就古語一轉正使事之法如莊子外篇
忘足屨之適也忘要帶之適也東坡九日云要適忘帶
足適忘屨却乍讀似與莊子意别亦是不為古事所使
也
荆公詩多舉貞觀盖追懐盛時託興前代使後來讀之
如少陵武徳開元際蒼生豈重攀可悲矣歎息行云官
驅羣囚入市門妻子慟哭白日昏市人相與説囚事破
家刼錢何處村朝廷法令亦寛大汝罪當死誰為寃路
傍年少歎惜汝貞觀元元之子孫河北民云河北民生
近二邊長苦辛家家養子學耕織輸與官家事戎狄今
年大旱千里赤州縣仍催給河役老少相擕來就南南
人豐年自無食悲愁白日天地昏路傍過者無顔色汝
生不及貞觀中斗粟數錢無兵戎傷今思古之義具焉
又其詩曰歡樂欲與少年期人生百歳常苦遲白頭冨
貴何所用氣力但為憂勤衰願為五陵輕薄兒生在貞
觀開元時鬬雞走馬過一生天地安危兩不知此意雖
寓辭若少過矣使生太平盛世得為謹厚君子顧不可
樂哉比見石九成文詩云忽思往事三代前今有罪者
亦可憐與歎息行意近荆溪集中有云嗟汝建隆元元
之子孫為紹定己丑秋天台水灾而作亦用荆公語其
聲愈悲矣
李伯玉縝漢老㕘政之子號萬如居士有梅花百咏後
莆田林子真同子常合賦梅十絶句劉潛夫端明喜其
有志為和韻至十疊或以伯玊詩呈劉公公擬異日當
效李體别課百首不果作二林遂成百梅卷劉公題其
後有云和篇亹亹逼衰陳肯犯齊梁一㸃塵一時騷人
名士相踵用韻劉公亦云或搢紳先生或江湖社友體
製各異出而用世者其言瀏麗處而求志者其言髙雅
余什襲至今集中可見者盖以賦詩答之及題識之語
畧存姓名抑揚間亦寓焉如建陽魏司理定清仙溪陳
邁髙則皆稱其鑄詞押韻用事黄戸曹祖潤和在諸人
後無一句一字相犯特記其警策終云小哉荀令香三
日甚矣桓公臭萬年之句雖老夫亦避三舍戸曹之族
父珩亦繼作則以其首首不相犯句句皆自鍛若萃衆
長倩他手而成亦摘竒記之清江咨隴徐用虎晩和者
謂篇篇有新意若自倡首别為義疏劉公復有答以詩
者併舉其槩於林知録仲嘉云直須着意描香影和靖
宗人合詠梅於吳堯云即今同社餘千首當日孤山止
一聯於趙志仁監簿仲臼之子時願云詩至山中不可
加郎君吟筆又名家山中仲白别號於何謙云字字追
還水部公篇篇壓倒後村翁於方司法元吉云處士骨
寒誰得髓老夫鼻塞尚聞香請君摘出驚人句玊篴横
吹入樂章於方監鎮楷云百首初成六十餘朝塗莫改
費居諸於王教景長云盤屈髙才入短章卷中字字挾
氷霜直探寳蔵珠盈掬倒瀉金莖露浣腸於三山林天
麒云不敢袖歸防電取殷勤反璧錦奚嚢於方至貢元
云貧兒籬下㸔花窠曽見千枝玊雪麽畫得逃禪三昧
少詩如無住一聯多於方蒙制幹云出香影外别商量
盡擷精英發祕藏難把微酸諧衆口只消一白賽宫妝
於陳珽判官云抹黛村眉嫌醜怪約黄宫額費妝塗於
袁卿相子云百篇端可補詩亡於總管陳汝一云和者
肩摩似堵墻君侯殿後獨軒昻集中不著酬答而嘗和
韻者當復㡬人矣梅絶句以十計維揚公濟蟠通守錢
塘賦此東坡和之再劍南詩亦兩賦十十而百李氏之
後莆田唱酬為盛
讀東坡詩天形倚一笠地勢轉兩輪五覇之所建毫端
棲一塵功名半幅紙兒女浪苦辛所見者真超然萬有
之表較韓詩下視禹九州一塵集毫端遨嬉未云㡬下已
億萬年問有夸奪子萬墳壓其巔此更壯偉矣又如我
行西北隅如渡月半弓登髙望中原但見積水空又我
觀大瀛海巨浸與天永九州居其間無異虵盤鏡空水
兩無質相照但耿耿此老眼目如許廣大收拾句語中
决非小力量也少陵登慈恩寺塔俯視但一氣焉能辨
皇州亦此類歐陽公玩月云天形積輕清水徳本虚靜
雲收風波止始見天水性澄光與粹容上下相涵映乃
於其兩間皎皎掛寒鏡却是先得東坡鑒空閣詩意度
張季長縯賦梅自序云余往歳和任子淵梅花詩有云
夢隨影瘦溪横月詩與香深竹擁門子淵喜曰新語也
又和張恵之詩云有月嬋娟來伴往無人寂寞為誰香
薛元發屢相歎曰清語也後在雙峯戯和陳齊正詩云
醉餘釵擁橫枝睡夢破香隨淺笑來查元章偶見之笑
曰韻語也舉酒相飲今十數年矣子淵元發元章皆下
世念之悵然久不復為梅賦詩徘徊月庭雙樹盛開幽
香襲人偶成一章刻琢之詞不能復為子淵元發所稱
而綺靡之習亦不能復為元章所笑老懐真如止水也
詩曰向來懶不賦梅詩禪榻忘機鬢已絲月戸忽逢雙
玉立春風又見一年期樓髙縹緲明霜影竹冷横斜浸
雪枝尚笑閒塵除未盡暗香猶着夢魂知今劍南集有
次韻張季長梅詩倚橋臨水似催詩戯伴鵝黃上柳絲
萬里西湖驚目斷二年東閣憶幽期揷瓶直欲連全樹
簮㡌慿誰揀好枝一味凄凉君勿嘆平生初不願春知
務觀在蜀與張厚善暮年猶懐之不已間寓於篇什起
修史時且欲引類不果或云李季章参政其壻也
褰衣歩月踏花影炯如流水涵青蘋坡詩也寒藤老木
被光景深山大澤皆龍蛇魯直詩也古今描寫月物影
有此入神之筆
陸務觀詩鴨緑桑乾盡漢天傳𤇺自合過祁連功名在
子何殊我惟恨無人快着鞭用此視世間事稍恢廓矣
文公答陳同父逄時報主之説有云就其不遇獨善其
身以明大義於天下使天下之學者皆知吾道之正而
守之以待上之使令是乃所以報不報之恩者亦豈必
進焉而撫世哉佛者之言曰將此身心奉塵刹是則名
為報佛恩而杜子美亦云四隣耒耜出何必吾家操此
言皆有味也今觀陸詩用意不大相逺書曰人之有技
若已有之推此心庶㡬焉功名在子何異我躬東坡詩
話亦有此語
林肅翁序樂軒詩筌末云師學之𫝊豈直以詩詩又不
𫝊學則誰知後千年無人已而已而後千年有人㽞以
待之奈何噫是摹擬舒元輿之作耶盖元輿玉篆銘曰
斯去千年氷生唐時氷復去矣後來者誰後千年無人
義止於斯嗚呼主人為吾寳之洪景盧所謂有不可名
言之妙者感今懐古此意多矣東方朔云往者不可及
兮來者不可待嚴忌云往者不可攀援兮來者不可與
期王文公歴山賦云云曷而亡乎我之思今孰見兮我之
悲嗚呼已矣兮來者為誰不若柳子厚詩誰為後來者
當與此心期猶有以啟來世無窮之思否則夫子何以
謂焉知來者之不如今也
昌黎詠筍成行齊婢僕環立比兒孫欒城凌霜自得良
朋友過雨時添好子孫亦謂筍也周禮大司樂孫竹之
管注云竹枝根之未生者䟽言若子孫然荆公籬落生
孫竹正用此東坡㯽榔生子竹生孫自註海南勒竹每
節生枝如竹竿大盖竹孫也則别一種竹題竹閣蒼然
猶是種時孫是以竹之後出者為孫又謂兒子森森如
立竹此因子孫之盛比竹也
退之猛虎雖云惡亦皆有匹儕羣行深谷間百獸望風
低身食黄熊父子食赤豹麛擇肉於熊豹肯視狐與狸
此言虎恃儔類之盛百獸畏服因得逞其大毒㣲細不
足充吞噬正晝當谷眠眼有百步威自矜無當對氣性
縱以乖朝怒殺其子暮還食其妃匹儕四散走猛虎還
孤栖此言虎恃其威力以毒儔類至於孤危先食熊豹
之父子而終自食其妃與子凶禍之應也狐鳴門四旁
烏鵲從噪之出逐猴入居虎不知所歸誰云猛虎惡中
路正悲啼豹來銜具尾熊來攫其頥此言虎已失儔類
狐鳴鵲噪而猴入穴可食熊豹亦得搏噬之但能悲啼
而已向之暴惡安在哉以猛虎雖云惡起至此云誰云
猛虎惡威力不足恃如是猛虎死不辭但慚前所為虎
坐無助死况如汝細㣲此終言虎之惡極矣失其儔類
取死宜也當其縱暴何有於物一旦索然求免無所彼
惡之不及虎也可以孤立自肆哉故當結以信親當結
以私親故且不保人誰信汝為此又言人於所厚者薄
無所不薄實致禍之道虎坐失其儔類遂以殺身人茍
棄其親故烏能自存始云亦皆有匹儕中云匹儕四散
走末云虎坐無助死一篇照應處義主風刺謂為李宗
閔作或辨其非是胡邦衡有詩云夜讀文公猛虎詩云
何虎死忽悲啼人生未省向來事虎死方羞前所為昨
日猶能食熊豹今朝無計奈狐狸我曽道汝不了事喚
作癡兒果是癡必有為而述此如少陵詩猛虎慿其威
往往遭急縛雷吼徒咆哮枝撑已在脚忽㸔皮寢處無
復睛閃爍人有甚於斯足以勸元惡韓詩詳著寡助之禍
杜詩直寓失勢之戒當互觀以為世勸
夢溪筆談記商洛間兵官賦詩云人生心無累何必買
山錢遂投檄去頗類坡詞不如歸去二頃良田無覔處
歸去來兮待有良田是㡬時近如徐淵子詩乃云俸餘
宜辦買山錢却買端州古硯甎依舊被渠驅使在買山
之事定何年
荆公兼并一詩其議設青苖法敓富民之利實本於此
其詩云三代子百姓公私無異財人主擅操柄如天之
斗魁賦予皆自我兼并乃奸回奸回法有誅勢亦無自
來俗吏不知方掊克乃為材俗儒不知變兼并可無摧
利孔至百出小人私闔開有司與之爭民愈可憐哉是
其意雖主抑兼并而又不欲官爭民利如寓言詩婚䘮
孰不供貸錢免爾縈耕收孰不給傾粟助之生物贏我
收之物窘出使營後世不務此區區挫兼并此正公所
主新法而乃以挫兼并為非二篇首尾已似異又發廪
詩云先王有經制頒賚上所行後世不復古貧窮兼主
并非民獨如此為國頼以成築䑓尊寡婦入粟至公卿
我嘗不忍此願見井地平要其立法豈樂於病民特欲
自上制其貧富使之稍均豪强無以擅威福耳古制甚
難復而易敝徒為感世變者深訾也又如酬王詹叔奉
使江南訪茶法利害詩豈嘗𣙜其子而為民父母収鹽
詩一民之生重天下君子忍與争秋毫意尤惻然者或
謂張景温𣙜觧鹽之法公卒主之顧不計民情何如哉
前輩論之悉矣公詩云讀書謂已多撫事知不足坡詩
亦云書生苦信書世事仍臆度當時一快意事過有餘
怍吁書何罪也柳子厚云信書成自誤經事漸知非更
嘗之餘能發此意即善矣
昌黎楚昭王廟詩丘園滿目衣冠盡城闕連雲草木荒
猶有國人懷舊徳一間茅屋祭昭王感慨深矣蘇冷然
泂金陵詩龍光寺裏只孤僧𤣥武湖如掌様平更上鷄
籠山上望一間茅屋晉諸陵末語慘然類韓公
少陵除架廢畦詩各存興寄除架有功成者退之意而
秋蟲莫雀則不悟盛衰者也廢畦有物窮則剥之意而
悲君白玉槃謂時過則賤可貴盛時一失為足惜也注
詩别有取義
半山便遣能㕘透猶有唐人是一闗誠齋楊廷秀詩也
一闗殆言一膜之隔未盡透徹者又有送彭元忠詩學
者初學陳後山霜皮晩盡山谷寒近來别具一隻眼要
踏唐人最上闗此殆楊廷秀學詩法故數以為喻文公
報鞏仲至帖云來喻所云潄六藝之芳潤以求真澹此
極至之論然恐亦須先識得古今體製雅俗向背仍更
洗滌得盡腸胃間夙生葷血脂膏然後此語方有所措
如其未然竊恐穢濁為主芳潤入不得也近世詩人正
縁不曾透得此闗而規規於近局故其所就皆不滿人
意此之云闗當異乎楊之説正為學詩者設如半山之
視唐人直論向上一闗爾
宛陵集中賦石昌言白鶻圖詩雙睛射空眼角聳筋爪
入節韝絛垂翅排霜刀毛綴甲雪色愁突秋雲披當時
始得不知價朝發海東夕九疑世為竒俊玩不足奪質
移神歸畵師而今推尚深堂上燕雀屏絶寕來窺畵師
黄筌出西蜀成都范尹能具知范云筌筆不敢次自養
鷹鸇觀所宜毰毛植立各有態剜竒剔怪乃肯為尋常
飼鷹多捕鼠捕鼠往往驅其兒其兒長大好飛走其孫賣
鼠迭又衰范君語此亦有味欲戒近習無他移此即事垂
戒異夫品藻丹青之作題下自注得黄筌事於景仁按
東齋記事黄筌黄居宷居寳蜀之名畵手也尤善為毛
翎其家多養鷹鶻觀其神俊以模寫之故得其真後子
孫有棄其畵業而事田獵飛放者既多養鷹鶻則買䑕
以飼之又其後世有捕䑕為業者其所置習不可不慎
人家置博奕之具者子孫無不為博奕藏書者子孫無
不讀書置習豈可以不慎哉予嘗為梅聖俞言聖俞作
詩以紀其事葢即前詩也蜀公晩年得謝始追述館閣
以來故事遂亦具載當以為宛陵詩箋
詩之六言古今獨少洪氏云編唐人絶句七言七千五
百首五言二千五百首合為萬首而六言不滿四十信
乎其難也後村劉氏選唐宋以來絶句至續選始入六
言其叙云六言尤難工柳子厚髙才集中僅得一篇惟
王右丞皇甫補闕所作妙絶今古學者所未講也使後
世崇尚六言自予始不亦可乎又云六言如王介甫沈
存中黄魯直之作流麗似唐人而妙巧過之後有深於
詩者必曰翁之言然又云野處編六言終唐三百年止得
三十餘篇予於本朝得七十篇倍於唐矣今後村集中
多六言事偶尤精近代詩家所難也蕭氏文選叙有云
自炎漢中葉厥途漸異退傅有在鄒之作降将著河梁
之篇四言五言區以别矣又少則三字多則九言各體
互興分鑣並驅又云三言八字之文注者謂韋孟傅楚
元王孫戊作四言詩諷王自此始李陵降匈奴蘇武别
河梁上作五言詩自此始三字起夏侯湛九言出髙貴
鄉公三言謂漢武秋風辭八字謂魏文帝樂府詩獨不
著古有六言七言者項平父説詩句二言至八言以我
姑酌彼金罍為六言按文章縁起又始於漢大司農谷
永予觀嵇叔夜有六言詩十首視唐人體製固先矣
東坡賦柱杖必以聲言之如柳真齡鐡柱杖云忽聞鏗
然爪甲聲又絶句莫嫌犖确山頭路自愛鏗然曳杖聲
和文與可洋州園林橋下龜魚無數在識君柱杖過橋
聲少陵桃枝竹杖引固已云出入爪甲鏗有聲於鐵杖尤佳
少陵斯湏九重真龍出一洗萬古凡馬空退之送温處
士赴河陽軍序觧得空字明白序云伯樂一過冀北之
野而馬羣遂空夫冀北馬多於天下伯樂雖善知馬安
得空其羣邪解之者曰吾所謂空非無馬也無良馬也
便如少陵天育驃騎歌如今豈無腰褭與驊騮時無王
良伯樂死即休在退之襍説云世有伯樂然後有千里
馬千里馬常有而伯樂不常有故雖有名馬祇辱於奴
隸之手駢死於槽櫪之間不以千里稱也是非少陵句
箋釋乎
魯直過家詩繫船三百里去夢無一寸當用范史楊倫
語倫為將軍梁商長史諫諍不合出補常山王傅病不
之官詔書催發倫曰有留死一尺無北行一寸三國志
司馬法將軍死綏注王沈魏書云綏却也有前一尺無
却一寸梁馬仙琕曰有留死一尺無却生一寸今蜀本
黄詩外集註於此句畧之昔賢著作非必有意古事自
爾語合箋釋者揣度不流於鑿則簡矣故難
陳去非云忽有好詩生眼底安排句法已難尋吕居仁
云忽見雲天有新語不如風雨對殘書靜中置心真與
見聞無毫膜隔礙始得此妙
吕文靖題天花寺云賀家湖上天花寺一一軒窻向水
開不用閉門防俗客愛閒能有㡬人來曽文清題意大
師房云頭白髙僧心已灰石菖蒲長水蕉開莊嚴茗事
罏煙起不用關防俗子來兩詩韻同意亦合視荆公我
亦暮年專一壑毎逄車馬便驚猜氣象廣窄可見
穎川集吳冲卿夫人秦國挽詩有云見夫成相業聴子
得忠臣自注夫人長子起居昔將論事以南遷之憂况
於夫人夫人以當官許焉吕紫㣲詩話以為孔毅甫學
士建中靖國間作以見夫為贊夫亦云其子傳正安詩
紹聖初以左史權中書舍人欲論事懼親老未敢夫人
聞之促其子論列由此遂貶夫人不以為恨復註詩乃
蘓子由作盖誤指為毅甫矣按紹聖初子由以策題引
喻失當罷政吳權中書舍人命詞有文學風節天下所
聞及原情終是愛君之語罷起居郎又以為給舍附吕
汲公與子由謫監光州鹽酒税再竄連州初章惇復官
將召用吳不書黄惇既相必追仇也然去國本坐行子
由責詞蘇公註將論事或槩言立朝時詩話遂證其由
此遷謫也昔梅聖俞挽齊國長公主云毎令夫結友不
為子求郎論使事之工則此勝
李商隠詩夕陽無限好只是近黄昏足以戒盛滿而意
似迫促程子云未須愁日暮天際是輕陰悠然無盡之
味詩家未能及
陳無已放歌行魯直以為顧影徘徊衒耀太甚予謂不
惜捲簾通一顧怕君着眼未分明誠太衒耀説與旁人
須早計隨時梳洗莫傾城亦既感悔矣老杜不嫁惜娉
婷五字無已衍其詞也後村詩話云世稱朱慶餘粧罷
低聲問夫婿畫眉深淺入時無之句却不入選豈嫌其
自鬻耶無已措意偶類此用魯直法評唐人故亦通皇
甫冉云借問承恩者雙蛾㡬許長語獨含蓄
誰能更學孩童戯尋逐春風捉栁花樂天放柳枝答劉
夢得詩也誠齋楊氏乃有日長睡起無情思閒看兒童
捉柳花之句得非黙閲世變中有感傷此靜中見動意
王直方詩話東坡平日最愛樂天之為人故有詩云我
甚似樂天但無素與蠻又我似樂天君記取華顛賞遍
洛陽春又它時要指洛陽人知是香山老居士又定似
香山老居士世縁終淺道根深而坡在錢塘與樂天所
留歳月畧相似其句云在郡依然六百日者是也洪氏三
筆論蘓公謫黄州始稱東坡居士其意盖專慕白樂天
白公有東坡種花詩步東坡詩別東坡花樹詩皆為忠
州刺史時作蘓公在黄正與白公忠州相似因憶蘓詩
贈冩真李道士云知是香山老居士贈善相陳傑云我
似樂天君記取送程懿叔云我甚似樂天入侍邇英云
定似香山老居士而跋云樂天自江州司馬除忠州刺
史旋以主客郎中知制誥遂拜中書舍人某雖不敢自
比然謫居黄州起知文登召為儀曹遂忝侍從出處老
少大畧相似庶㡬復享晩節閒適之樂焉去杭州云出
處依稀似樂天敢將衰朽較前賢序曰平生自覺出處
老少粗似樂天才名相逺而安分寡求亦庶㡬焉則東
坡之名非偶爾暗合也益公雜誌亦稱蘓公不輕許可
獨敬愛樂天屢形詩篇盖其文章皆主辭逹而忠厚好
施剛直盡言與人有情於物無著大畧相似謫居黄州
始號東坡其原必起於樂天忠州之作予因諸詩之作
而攷之東坡之慕樂天似不盡始黄州弔海月辨師云
樂天不是蓬萊客慿仗西方作主人倅杭時作已有慕
白之意矣坡詩註盧子逸史會昌元年有南客飄至大
山有人引至一處見道士坐大殿曰此蓬萊山也宫内
院宇數十而一院扃鎻曰此白樂天宫樂天在中國未
來耳樂天聞之遂作答客説詩海山不是吾歸處歸則
應歸兠率天又與果上人詩不須惆悵從師去先請西
方作主人觀引用此事知其已慕白也守膠西和張子
野竹閣見憶云柏堂南畔竹如雲此閣何人是主人但
遣先生披鶴氅不湏更畫樂天真或謂此自屬之子野
元祐經筵賜御書樂天紫㣲花絶句又不獨公以此自
擬也記韓魏公醉白堂以所得之厚薄深淺孰有孰無
較勲名富樂之不同而以忠言嘉謨効於當時文采表
於後世死生窮逹不易其操道徳髙於古人為同迨其
自處則謂才名相逺不敢自比而以由謫籍起為守登
侍從庶㡬出處老少晚節閒適安分寡求為同若樂天
聲伎之奉固蘓公所無坡後賦朝雲不似楊枝别樂天
豈誠過之戯言也况已云但無素與蠻矣子由暮年賦
詩亦謂時人莫作樂天看燕望端能畢此身自注樂天
居洛陽日正與予年相若非齋居道場輙擕酒尋花游
賞泉石畧無暇日予性拙且懶杜門養病已僅十年樂
天未必能爾也或當日又以樂天稱子由香山一老而
兩蘓公共之子由讀白集五絶句極論所處同異今盡
抄其詩云樂天夢得老相從洛下詩流得二雄自笑索
居朋友絶偶然得句共誰同樂天得法老凝師後院猶
存楊栁枝春盡絮飛餘一念我今無累百無思樂天投
老刺杭蘓溪石胎禽載舳艫我昔不為二千石四方異
物固應無樂天引洛注池塘畵舫飛橋映緑楊潩水隔
城來不得不辭策杖看湖光樂天種竹自成園我亦墻
陰數百竿不共伊家鬬多少也能不畏雪霜寒
徐師川題雙廟云向使不死賊未必世能容樓大防評
不惟自廵逺以來未有此論盖隱寄永懐之痛黄魯直
亟稱之師川乃德占禧之子德占以給事中計議邉事
没於兵呂居仁亦有雙廟詩云念公不量勢力微本自
不辱國士知大厦又非一木支何必如此感慨為徃昔
開元全盛時公胡不念魴魚歸亦不往弔湘江纍死後
聲名何足竒其論稍異識者當别會意
陳同甫治園池為柏屋三間名曰抱膝齋葉正則為作抱
膝吟二首其一云昔人但抱膝將軍擁和鑾徒知許國易
末信蔵身難功雖愆歳晩譽已塞區間今人但抱膝流俗
忌長歎儒書所不傳羣士欲焚删譏訶致囚箠一飯不得
安珠玉無先容松柏有後艱内窺深深息仰視冥冥翰勿
要兩髀消且令四體胖徘徊重徘徊夜雪埋前山其二云
音駭則難聽問駭則難答我欲終言之復恐來噂沓培風
鵬未髙弱水海不納匹夫負獨志經史攷離合手捩二
千年柔條起衰颯念烈倘天回意大須事匝偶然不施
用甘盡齋中榻寧為楚人弓亡失任挽踏莫作隋侯珠
彈射墜埃壒陳君舉有寄題抱膝齋詩稻粱不難謀軒
冕亦易得胡為抱膝翁惻惻復惻惻秋風墮碧梧鳯鳥
去無跡愁吟草際蛩兒女淚盈臆忽然一長嘯孤響起
空寂令人識雅頌一唱三歎息室廬在路傍耕鑿在民
籍行人聴笑語稚子共眠食讀書果何罪鬚髪又半白
此意太勞勞此身長抑抑抱膝且不可出門更何適但
勿問門外蓬蒿若干尺同甫復因書求題詠于文公有
云正則為作抱膝吟二首君舉作一首詞語甚工然猶
説長説短説人説我未能盡暢抱膝之意也同床各作
夢周公且不能學得何必一一論到孔明哉亮又自不
㑹吟得使此耿耿者無以自發祕書高情傑句横出一
世為亮作兩吟其一為和平之音其一為悲歌慷慨之
音使坐此屋而歌以自適亦如常對晤也去僕已别賫
五日糧令在彼候五七日不妨千萬便為一作文公辭
之曰抱膝詩以數日修整破屋扶傾補敗藂冗細碎不
勝其勞無長者池臺之勝而有其擾以此不暇致思留
此人等候數日竟不能成且令空回伺旦夕有意思却
為作附便以徃也二公詩皆甚髙而正則摹寫尤工卒章
致意尤篤令人歎息所惜不曽向頂門上下一針猶落
第二義也又因書促之云許作抱膝吟湏如前書得兩
篇可長諷詠者不必論到孔明抱膝長嘯各家園池自
有各家景致但要得語言氣味深長耳又辭之云抱膝
吟亦未遑致思兼是前論未定恐未必能發明賢者之
用心又成虚設若於此不疑則前所云者便是一篇不
押韻無音律底好詩自不須更作也盖是時問答義利
王伯之論意已寖異故云前論未定他日求之不已其
書有云連書求作抱膝吟非求祕書粧撰而排連也只
欲眼前冩景色道今昔之變一為和平之音一為慷慨
悲歌以娛其索居野處耳信手直寫便自抑揚頓挫何
必過於思慮以相玩哉去奴留待㡬日儘不妨願試作
意而為之則又辭之曰抱膝吟久做不成盖不合先寄
陳葉二詩來田地都被占却教人無下手處也况今病
思如此是安能復有好語道得老兄意中事耶其後猶
徴促甚力而文公答語有云抱膝之約非敢食言正為
前此所論未定不容草草下語須伺他時相逢彈指無
言可説方敢通個消息但恐彼時又不須更作這般閒
言語耳自淳熙乙巳有請迨紹熙癸丑㡬十年訖不許
如晩諾陸務觀老學菴銘亦不復肯作先儒語黙間各
有劑量也
淵明五子儼俟份佚佟責子詩曰白髪被兩髩肌膚不
復實雖有五男兒總不好紙筆阿舒已二八懶惰固無
匹阿宣行志學而不好文術雍端年十三不識六與七
通子垂九齡但覔梨與栗天運茍如此且進杯中物黄
魯直云觀淵明此詩想見其人慈祥戯謔可觀也俗人
便謂淵明諸子皆不肖而愁嘆見於詩爾又云杜子美
詩有子賢與愚何其挂懐抱子美困頓於三川盖為不
知者詬病又往往譏議宗文宗武失學故聊解嘲其詩名
曰遣興可解也俗人便為譏病淵明所謂癡人前不得
説夢也按東坡詩云我笑陶淵明種秫二頃半婦言既
不用還有責子歎蘓公肯亦效癡人説夢耶予謂淵明
和郭主簿詩弱子戯我前學語未成音此事真復樂聊
用忘華簪時當初有儼也又詩命子嗟予寡陋瞻望弗
及顧慚華髩負影隻立三千之罪無後為急我誠念哉
呱聞爾泣卜云嘉日占亦良時名汝曰儼字汝求思温
恭朝夕念兹在兹尚想孔伋庶其企而厲夜生子遽
而求火凡百有心奚特于我既見其生實欲其可人亦
有言斯情無假日居月諸漸免於孩福不虚生禍亦易
來夙興夜寐願爾斯才爾之不才亦已焉哉盖所謂阿
舒者先長而名之末語正近責子意其成否則天也此
所以為淵明之逹在彭澤送一力助其子薪水之勞與
儼等書有云吾年過五十少而窮苦每以家敝東西㳺走
性剛才拙與物多忤自量為已必貽俗患僶俛辭世使
汝等幼而飢寒汝輩稚小家貧每役薪水之勞何時可
免念之在心若何可言則知儼輩固能服勞家事特
學業未可知爾觀遣力給其子則云此亦人子也可善
遇之戒儼等同居同財則云汝等雖不同生當思四海
皆兄弟之義豈任其自為賢愚者責子詩聊洗人間譽
子癖少陵東坡亦戯言之非不知淵明也
元稹過華清宫詩白頭宫女在閒坐説𤣥宗退之過連
昌宫詩宫前遺老來相問今是開元㡬葉孫各有意味
劍南詩中亦云舍北老人同甲子相逢揮淚説髙皇
雉帶箭詩原頭火燒静兀兀野雉畏鷹出復沒將軍欲
以巧伏人盤馬彎弓惜不發地形漸窄觀者多雉驚弓
滿勁箭加衝人决起百餘尺紅翎白鏃相傾斜將軍仰
笑將吏賀五色離披馬前墮先儒云此寫物之妙令讀
者如當時周旋其間以為快或評汴泗交流詩鋪叙擊
毬之狀同
楊廷秀木犀詩系從犀首名干木𣲖别黄金字子
金後鶴山集亦賦此花云虎頭㸃㸃開金粟犀首
纍纍佩印章明月上時疑白傅清風席處越黄香集古
人姓字為對偶又自注顧虎頭善畫金粟用之正佳犀
首配虎頭愈工而誠齋詩句殆為花補傳也
近時江湖詩選有可山林洪詩湖邉楊柳色如金㡬日
不來成緑陰人多傳誦却似梅宛陵不上樓來今㡬日
滿城多少栁絲黄晁氏客話記歐公云非聖俞不能到
劒南藁中聞蛙詩雖成兩部樂恨失一編書與魯直㡬
兩屐五車書咏物之工畧同機杼識者但評其髙下爾
少陵羗村第三詩羣雞正亂呌客至雞鬬爭驅雞上樹
木始聞扣柴荆父老四五人問我久逺行手中各有擕
傾榼濁復清苦辭酒味薄黍地無人耕兵革既未息兒
童盡東征請為父老歌艱難愧深情歌罷仰天歎四座
淚縱横又贈衛八處士詩人生不相見動如參與商今
夕復何夕共此燈燭光少壯能㡬時髩髪各已蒼訪舊
半為鬼驚呼熱中腸焉知二十載重上君子堂昔别君
未婚兒女忽成行怡然敬父執問我來何方問答未及
已兒女羅酒漿夜雨剪春韭新炊間黄粱主稱會面難
一舉累十觴十觴亦不醉感子故意長明日隔山岳世
事兩茫茫艱難之時道情離合莫詳於二詩一為客至
而作一為訪舊而作謂步驟有相合處乃其次也𦍑村
詩或以之比淵明飲酒詩中語然如清晨聞扣門倒裳
往自開問子為誰與田父有好懐壺漿逺見候疑我與
時乖其為閒暇非少陵所能得者
玉川子月蝕詩四方五星以及蚩尤枉矢辭而責之不
若詩大東後二章歴舉牛女天畢東啟明西長庚南箕
北斗以寓歎恨之情古人造作各存法度攷索具見今
但訝其恠放而已退之三星行却正用大東語
東坡初在杭賦吉祥寺謂人老簮花不自羞花應休上
老人頭後在膠西答陳述古絶句乃城西亦有紅千葉
人老簮花却自羞距在杭時五六年意態遽不同遂反
前詩言之未必不感吉祥舊游也
退之自云今日無端讀書史智慧只足勞精神荆公遂謂
力去陳言夸末俗可憐無補費精神不知先巳悔之矣
又直用退之可憐無益費精神有似黄金擲虚牝之句
退之此語為崔立之作盖譏其投贈之多非若前感春
詩中十四字乃欺已也劉彦冲亦云文章固自有機杼
戯事豈足勞心神
西清詩話記二詩其一方澤阻風絶句云江上春風留
客舟無窮歸思滿東流與君盡日閒臨水貪看飛花忘
却愁謂其人不以文藝名世而詩語驚人如此予記劒
南採蓮絶句云雲散青天掛玉鈎石城艇子近新秋霧
鬟風鬢歸來晩忘却荷花記得愁方詩先出末句一轉
偶同各以意勝折得荷花渾忘却空將荷葉盖頭歸見
唐絶句
老杜古柏行劉平國嘗評之云落落盤踞雖得地冥冥
孤髙多烈風扶持自是神明力正直元歸造化功我踞
得其地烈風雖多亦何畏藉曰天之杌我神明固亦扶
持之然所以可扶持者則亦以元來根本有此正直爾
今此古柏禀於天者既異凡物又踞得其地其視鸞鳯
鴟鴞也螻蟻蛟龍也等是巢穴中一物其去其來於我
何擇亦於我何有子美末章苦心豈免容螻蟻香葉
終經宿鸞鳯之句似未免小心計較竊恐不足以見古
柏之大予詳其義若謂其心堅苦未免受小人之侵陵
雖不遇而流芳餘䕃猶為善類之所依歸也據是言之
何病乎樹之大而疑其計較茍以鸞鳯鴟鴞螻蟻蛟龍
皆巢穴中一物任其去來為大則一無揀擇寧不失斷制
之義而有類乎兼愛趙注以螻蟻喻小人是矣又以公
自况終接鴛鸞之侣釋下句理未通且分此為三節自
孔明廟前有老柏指夔州孔明廟之柏自憶昨路繞錦
城東追言成都先主廟之柏自大厦如傾要梁棟揔言
兩處之柏起意以嗟大材之人且自况其身今就其説
則此因夔州之柏而思成都之廟前云君臣已與時際
會故應之先主武侯同閟宫古祠喬木視其存也想孔
明之遇合見其大也興大才之不用以彼遇合而重不
用之恨由其不用而後知如蜀君臣際會之盛難得也
志士幽人莫怨嗟不哀不怨尤古詩法李方叔云或謂
子美作此詩備詩家衆體非獨形容一時君臣相遇之
盛亦所以自况而又以憫其所值之時不如古也
東坡秋懐詩苦熱念秋風常恐來無時及兹遂凛凛又
作徂年悲即補洞仙歌結語荆公有云少年不知秋喜
聞西風生老大多感傷畏此蟋蟀鳴又少陵老去悲秋
之意而又一詩云少年見青春萬物皆嫵媚一從鬢上
白百不見可喜述壯老異情處猶前詩也
俗言宰相客位可納凉以炎暑有所不避也余義夫帥
蜀題客次春帖云老子也曽來伺候諸公聊復忍湏臾
上句因采盤谷序語下句晉人事又本東坡客位假寐
詩謁入不得去兀坐如枯株豈惟主忘客今我亦忘吾
同僚不解事愠色見髯鬚雖無性命憂且復忍須㬰謝
太傅與王坦之共詣郗超日晏未得前坦之欲去太傅
曰獨不能為性命忍須臾耶坡又畧轉其意用之時方
通守錢塘是嚴事上官賢逹不廢邉岐伯論候氣曰如
待所貴不知日暮自古人情不相逺
欽定四庫全書
　愛日齋叢抄卷四
少陵云集賢學士如堵墻觀我落筆中書堂又云脫㡌
露頂王公前揮毫落紙如雲烟又云詩家筆勢君不嫌
詞翰升堂為君掃當稠人廣衆揮冩翰墨固以為難也
劉季髙語人予無他長頗能對客發書草聖飛動觀者
必謂敏手是亦自負所長耶昔王正甫石才翁對韓公
草書公言二子一似向馬行頭吹笛座客皆不曉東坡
為解云若非妙手不能向馬行頭吹也事著雜說韓公
或是韓魏公馬行在汴京舊城東北隅蓋鬻販百賈所
會也
浣花集絶句西望長安白日遥半年無事駐蘭橈欲將
張翰秋江雨畫作屏風寄鮑昭髙續古舉此詩末兩句
云是多少情思也亦見此老好尚不羣爾
五更三㸃入鵷行少陵詩也髙氏緯畧論五夜以為獨
更㸃之制無所著見韓愈詩雞三號更五㸃李郢詩二
十五㸃秋聲長李商隠詩玉壺傳㸃咽銅龍唯此三詩
言㸃杜詩人皆能誦乃不及之陳無已云殘㸃連聲殺
五更任淵注乃引韓詩及劉夢得詩云郡樓殘㸃聲
少陵謁𤣥元皇帝廟有吳道子畫圖賦詩曰畫手㸔前
輩吳生逺擅場黄魯直舉此以為古人於能事不特求
誇時輩要須于前輩中擅場耳王定國謫全過戎出文
字數十篇魯直曰若欲過今人則可矣若必欲過古人
宜盡燒之更讀書一年與洪駒父書云學問文章如甥
才氣筆力當求配于古人勿以賢于流俗遂自足也又
云望甥不以今所能者驕人而思不如舜禹顔淵此老
警策後進必使師古其言多推孝友忠信為根柢専門
名師善誨人者不能加也退之有答李翊書云不知生
之志蘄勝于人而取于人耶將蘄至于古之立言者也
蘄勝于人而取于人則固勝于人而可取于人矣將蘄
至于古之立言者則無望其速成無誘于勢利養其根
而竢其實加其膏而希其光根之茂者其實遂膏之沃
者其光煜仁義之人其言藹如也正魯直此意所謂若
欲過今人則可矣是也世以今人自足者冝有所儆哉
退之以攘斥佛老自任凡送僧詩俱謔浪不少假乃疑
其晩喜大顛于神仙事尤不肯信如謝自然詩秦皇雖
篤好漢武洪其源自從二主來此禍竟連連桃源圖詩
神仙有無何渺茫桃源之說誠荒唐誰氏子詩神仙雖
然有𫝊說知者盡知其妄矣華山女詩仙梯難攀俗縁
重浪憑青鳥通丁寧記夢詩我能屈曲自世間安能從
汝巢神仙意向可見乃謂姪孫韓湘獻花為藍關之䜟
公嘆異之動輙得謗信矣
漢昭烈閉門將人種蕪菁曹操使人窺之昭烈謂闗張
曰吾豈種菜者乎曹公必有疑意不可復留輕騎夜去
往小沛収合餘衆劉黒闥屏居漳南竇氏故將謀起兵
往詣之黑闥方種蔬即殺種牛與之共飯食定計區區
灌畦之力作此狡獪黑闥後乃追悔謂幸在家鉏菜為
髙雅賢輩所誤彼自號漢東王不得擬昭烈漢中之盛
當其再仆而再起河北震撼唐且應接不暇亦已壯矣
劍南詩中憑誰為向曹瞞道徹底無能合種蔬變化昭
烈事用之意髙
髙續古都下絶句栁生春思拂京華不管閒人也憶家
添盡好香那睡得月痕如水浸梨花此段風致便是荆
公春色惱人眠不得月移花影上闌干也緯畧引秦嘉
答婦徐淑書曰令種好香四種各一斤可以去穢謂如
杜詩但用妙香耳好香二字未經人用也予謂今人讀
過詩人好香字安知昔人特採生語為工因抄緯畧以
証然亦有用之者目前可記則王建詩云内人恐要秋衣
著不住熏籠換好香
甲子庚申對年長毎勞推甲子夜寒初共守庚申見
丁夘集後村詩話稱徐寅詩豐年甲子春無雨良夜
庚申夏足眠之句律切然劒南詩云處處喜晴㸔甲子
家家築室趂庚申積雨恐防春甲子燈昏懶守夜庚申
苕溪漁隠云雨天逢甲子夜坐守庚申
眉山劉㣲之巨教授郡城之西夀昌院從㳺至百人蘇
明允命東坡兄弟師之時尚㓜㣲之賦鷺鷥詩末云漁
人忽驚起雪片逐風斜坡從旁曰先生詩佳矣竊疑斷
章無歸宿曷若雪片落蒹葭乎㣲之曰吾非若師也坡
兄弟應制科㣲之贈詩有曰驚人事業𫝊三館動地文
章震九州老夫欲别無他祝只願雙封萬戸侯自是三
蘇名著天下而㣲之竟不第郡三公以遺逸舉不應
鄉人但呼為孝㢘其卒也范蜀公弔以詩曰案前曽
立二賢良今潁濱集中送家安國詩城西杜下老劉君
春服舞雩今幾人自注㣲之先生門人惟僕與子瞻兄
復禮與退翁兄皆仕耳正謂此東坡云吾八嵗入小學
以道士張易簡為師童子幾百人師獨稱吾與陳太初
予歎劉孝㢘張道士為童子師有二蘇者出焉雖若没
世隠約氏名訖不泯坡晩在海南作衆妙堂記謂夢見
張道士如平昔而直云眉山道士張易簡教小學常百
人予㓜時亦與焉以其師也則名之似過或欲𫝊其人
故名
記祭天地之牛角繭栗左氏外𫝊楚觀射父曰郊禘不
過繭栗史漢書志天地牲角繭栗顔師古註牛角之形
或如繭或如栗言其小于郊祀志始著其義西京雜記
惠莊聞朱雲折五鹿充宗之角歎息曰栗犢反能爾耶
栗喻小而不謂其角或非本此舞隂大姓李氏擁城不
下更始徴趙憙憙年未二十既見更始笑曰繭栗犢豈
能負重致逺乎除為郎中行偏將軍使詣舞隂而李氏
降范史注犢角如繭栗言小也則惠莊長安一儒生亦
祖古語耳晉王濬表繭栗之質當豺狼之路以自喻微
弱也坡詩云耆年日凋䘮但有犢角栗魯直云紅藥枝
頭初繭栗于是朱新仲紀繭栗言小也頭成繭栗髙續
古賦紅藥詞云紅翻繭栗梢頭遍姜堯章芍藥詞亦云
正繭栗梢頭弄詩句取譬花之含蕊為工魯直食筍詩
繭栗戴地翻用之于笋尤切
東坡詩以雞頭鶻對牛尾狸此出梅聖俞詩沙水馬蹄
鼈雪天牛尾狸
薛昂和君臣慶會閣詩有云逢時可謂真千載拜賜應
須更萬回時號薛萬回昂大觀左丞政和門下侍郎詩
為蔡元長作
吕居仁符離行符離之民難與居五年坐此如囚拘
比屋生涯但剽刦諸生學問只鄉閭南隣經年不相見
北隣雖見復麄疎穿衣小袖走塵土也復生貌施衿裾
對此自然憂悶滿疾病日益何由除君不見圖經所記
又可哀此州自古無賢才人謂即少陵最能行也少陵
詩云峽中大夫絶輕死少在公門多在水富豪有錢駕
大舸貧窮取給行艓子小兒學問只論語大兒結束隨
商旅欹㠶側䑨入波濤撇旋稍濆無險阻朝發白帝暮
江陵頃來目擊信有徵瞿塘漫天虎須怒歸州長年行
最能此鄉之人氣量窄誤競南風疎北客若道土無英
俊才何得山有屈原宅吕詩貶之殆甚少陵猶若隠惜
也張文潜齊安行云黄州楚國分三户葛蔓為城當樓
櫓江邊市井數十家城中平田無一歩土岡瘦竹青復
黄引水種稻官街旁客檣朝集暮四散夷言啁哳來湖
湘使君麗譙塗堊赭門狹不能行兩馬滿城蛙噪亂更
聲欲風榖榖黄犢鳴最愁三伏熱如甑北客十人八九
病百年生死向中州千金莫作齊安㳺此専刺土風之
陋未及其人然符離之作亦流類也
東坡和陶詩吾琴豈得已昭氏有成虧渉歴之乆固有
所悔矣晚從海上還賦瓶笙云瓶中宫商自相賡昭文
無虧亦無成及此而謂無虧成由其在我者莫之加損
也
陸放翁劍南詩集中有送兄仲髙造朝一首云兄去游
東閣才堪直北扉莫憂持橐晩姑記乞身歸道義無今
古功名有是非臨分出苦語不敢計從違規儆之意不
迫不迂最可誦也仲髙諱升之為諸王宫教授告李莊
簡家私史擢宗正丞秦檜死前誣訐之黨悉投竄仲髙
亦坐累徙雷州務觀後為記復菴有云方為童子時仲
髙文章議論已稱成材一時名公卿皆慕與之交諸老
生不敢少之皆謂仲髙仕進且一日千里自從官御史
識者惟恐其不得如仲髙者為之及其丞大宗正出使
一道在他人亦足稱美仕至仲髙則謂之蹉跌不偶可
也顧曽不暖席遂遭口語南遷萬里凡七易寒暑不得
内徙與仲髙親厚者毎相與宴㳺輒南望歎息出涕因
罷酒去如是數矣然客自海上來言仲髙初不以遷謫
瘴癘動其心方與學佛者㳺落其浮華以反本根非復
昔日仲髙矣聞者皆悵然自以為不足測斯人之淺深
也末又云馳騁于得䘮之場出入于憂樂之域而自得
者乃如此大扺善為隠蓄而抑揚寄于言表况其以兄
弟為之豈不費回䕶前詩之直後記之婉俱有味仲髙
既廢自言客臨安遇一老婦蓬首垢面丐于市泣愬云
官人曽聞秦妙觀否妾即是也仲髙言已淚落盈襟王
仲信謂其愴晩節流落不偶特相似耳妙觀宣和名娼
見玉照志
李文公集有拜禹言据其叙謂之歌其詞則云惟天地
之無窮兮哀生人之常勤往者吾未及兮來者吾弗聞
已而已而乃盡用屈子逺㳺篇中語第改長勤為常勤
而終之以楚接輿所歌豈感歎之深不待自為之辭特
採古語咏歌之後人遇千百事蹟容易作得不少玩習
之意晁氏固已有考于此列之變騷序以為拜禹言者
李翺之所作也葢從本集云
蘇門陳無已清苦之士亦有長短句且言他文未能及
人獨于詞自謂不減秦七黄九文潜乃又自謂不善倚
聲製曲而致意古樂府有所矯耶其說云予自幼童好
作文字于它文常為之雖不工要亦能措詞至于倚聲
製曲力欲為之不能出一語𫝊稱禆諶謀于國則否謀
于野則獲杜南陽以為性質之蔽夫詩曲類也善為詩
而不能製曲豈謀野蔽耶今吳氏漫録載文潜少年㳺
秋蘂香二詞殊婉媚不在元始諸公下或附託以𫝊者
集中有謂曲亦詩而已不師近體也方氏年譜疑此為
代道卿贈人三詩趙徳麟以鷓鴣天歌之若文潜此類
詩固不減詞家情致方氏又謂其少年多艷詞詞或文
辭之詞詩樂府之寓情者故云艷詞不必證其不能製
曲之說近世葉正則集中存和李季章參政一曲亦云
素不曉度曲故所次者一篇而止文人能靳為之流俗
强所短于無益者何哉朱文公㳺衡岳回道中雪梅二
闋懐張宣公作既又書一絶云乆惡繁哇混太和云何
今日自吟哦世間萬事皆如此兩葉行將用斧柯且題
云自是不復作也
陳無咎題趙國一詞曠達可喜予記其文云一年一度
春來何時是了花落花開渾是夢只解把人引調可憐
浮世等閒過日却不識緑水青山四時都好遇筆題詩
逢人飲酒世間萬事看盡多多少少怎得似羽扇綸巾
雲屏烟障幾曽受些兒煩惱便乗風歸去小蓬萊聴門
外猿啼鶴嘯無咎號龍壇居士越人目之為仙其詞氣
頗不凡俗也
淵明贈長沙公族祖詩序云長沙公于余為族祖同出
大司馬昭穆既逺以為路人蘓老泉遂發為族譜引云
無服則親盡親盡則情盡情盡則喜不慶憂不弔喜不
慶憂不弔則途人也吾所與相視如途人者其初兄弟
也兄弟其初一人之身也悲夫一人之身分而至于途
人吾譜之所以作也淵明二十餘字不為少明允宛轉
大篇不為有餘或引詩以評之詩云同源分𣲖人易世
疎慨然寤歎念兹厥初殆不若詩序合于途人之喻尤
切
曽子固南齊書目録叙昔者唐虞有神明之性㣲妙之
徳使由之者不能知使知之者不能名以為治天下之
本號令之所布法令之所設其言至約其體至備以為
治天下之具而為二典者推而明之所記者豈獨其迹
耶并與其深㣲之意而𫝊之使誦其說者如出乎其時
求其指者如即乎其人則方是之時豈特任政者天下
之士哉葢執簡操筆而隨者亦皆聖人之徒也夫自三
代以後為史者如遷之文不可不謂雋偉拔出之才
非常之士也然不足以發難顯之情葢聖賢之髙致
遷固有不能達其情而見之于後者矣遷之得失如
此况其他耶李文叔書戰國策後戰國策所載皆縱
横捭闔譎誑相軋傾奪之說也人讀之則必尚其說
之工而忘其事之陋者文辭之勝移之而已且夀考
安樂富貴尊榮顯名愛好便利得意者天下之所
欲也然激而射之或將以致人之憂死亡憂患貧
賤苦辱棄損亡利失意者天下之所惡也然動而竭
之或將以導人之樂至于以卑求小以髙求大縱之
以陽閉之以隂無非㣲妙難知之情雖辯士抵掌而
論之猶恐不白今寓之文字不過一二言語未必及
而意已隠然見乎其中使秦漢而後復有為是說者
必無能載之者矣雖然此豈獨人力哉葢自堯舜
夏商積制作以至于周而文物大備及周衰凌遲
然所從來既逺浮而散之鍾于談舌而著于言語此荘
周屈原孫武韓非商鞅與夫儀秦之徒雖不深祖吾聖
人之道而所著文辭駸駸乎上薄六經而下絶來世者
豈數人之力哉二序述古文記事之妙其說精矣以書
之二典能𫝊二帝之深㣲蓋為史者亦聖人之徒列國
之策士能發人疾隠由三代文物未盡議論髙逺玩文
詞者可知叙述之難工而繫乎世變矣
昌黎訟風伯以旱故爾皇甫持正讓風其意則謂昨自
南昌迄建康路長而疾今由建康抵家終不百里疑風
之喜怒而以淹留讓之辭義不襲其師他日東坡僧伽
塔詩云去得順風來者怨荆公亦云人生萬事反覆多
道路後先能幾何之句于風伯掃空恩怨矣陳無已云
歴歴數過帆當途氣如虎快意亦適然淹泊豈吾取此
可以忘情于遲速者歟陸務觀記采石大江所見云便
風擊鼓掛㠶而行有兩大舟東下者阻風泊浦溆見之
大怒頓足詬罵不已舟人不答但撫掌大笑鳴鼓愈厲
作得意之狀江行淹速常也得風者矜而阻風者怒可
謂兩失世事蓋多類此記之以寓一笑斯言尤足為世
儆也
古人述作命意率有依據而發不得訾襲也諸家論
文已備著其說偶讀退之上宰相書三篇論周公為輔
相急于見賢一食三吐哺一沐三握髪以聖人之才憑
叔父之親其所輔理承化之功又盡章章若是所求進
見之士豈復賢于周公而求之如此其急故頌成王之
徳而稱周公之功至終篇諷時相無周公之治效而不
下士此書蓋頗類後漢髙彪語彪欲從馬融訪大義融
疾不獲見彪遺書曰承間問風從來有年故不待介者
而謁大君子之門冀一見龍光以叙腹心之願不圖遭
疾幽閉莫啓昔周公旦父文兄武九命作相以尹華夏
猶揮沐吐餐垂接白屋故問道以隆天下歸徳公今養
疴傲士故其宜也退之文辭足以暢其情未必取則于
此在昔稱周公于規諷無有訝其過後世欲相䛕恱亦
稱周公則人疑之矣
洪氏評歐公醉翁亭記東坡酒經皆以也字為絶句歐
用二十一也字坡用十六也字歐記人人能讀至于酒
經知之者蓋無幾毎一也上必押韻暗寓于賦而讀之
者不覺其激昻淵妙殊非世間筆墨所能形容余記王
性之云古人多此體如左𫝊秦用孟明是以能覇也此
段凡十也字其後韓文公潮州祭神文終篇皆也字不
知歐陽公用栁開仲塗體開代臧丙作和州團練使李
守節墓誌銘又作父監察御史夢竒誌文終篇用也字
李誌也字十五末云摭辭而書石者侯之館客臧丙夢
夀也性之以歐公全用此體又觀王荆公為葛源墓誌
始終用也字三十末亦云論次其所得于良嗣而為之
銘者臨川王安石也鞏氏謂全學醉翁亭記用之墓文
則新是未知前有栁體也韓祭神文亦于也字上寓韻
則酒經文其取法者朱新仲評醉翁亭記終始用也字
結句議者或紛紛不知古有此例易雜卦一篇終始用
也字莊子大宗師自不自適其適至皆物之情皆用也
字以是知前輩文格不可妄議項平父評醉翁亭記蘇
氏族譜序皆法公羊穀梁𫝊蓋蘇明允序族譜亦用也
字十九及曽子開作從兄墓表又用也字十七追論本
始古而易後而三𫝊莊子又近而韓氏迄栁仲塗以降
歐王蘇曽各為祖述要知前古文體已備雖有作者不
能不同也又董弅閒燕常談記世𫝊歐陽公作醉翁亭
記成以示尹師魯自謂古無此體師魯曰古已有之公
愕然師魯起取周易雜卦以示公公無語果如其說朱
新仲為書評董氏兼舉其家世遺論云亭記本韓文公
潮州祭大湖神文但櫽括位置又加典麗也王性之槩
及韓文而謂歐實從栁此復云宗韓或疑歐公果自負
作古者歟
歐公作蘇子美文集序云子美之齒少於予而予學古
文反在其後天聖之間予舉進士于有司見時學者務
以言語聲偶摘裂號為時文以相誇尚而子美獨與其
兄才翁及穆㕘軍伯長作為古歌詩雜文其推讓人如
此或者猶議公作尹師魯墓誌自論云始則前有穆修
鄭條輩及有宋先達甚多不敢斷自師魯始也夫既不
自尊于子美奚獨靳于師魯哉陳氏新話辨其事已贅
叙子美者可見也韓魏公作師魯墓表直云天聖初公
獨與穆㕘軍力以古文為主次得歐陽永叔以雄辭鼔
動之于是文風一變似著其實矣觀者益有疑于公然
而知古文淵源宜莫如公子美亦穆㕘軍輩行非公不
能知也古文不自師魯始公豈惡出其下而諱之不没
其實而已世俗之見好以胸臆强古人之同制論易刻
况其記舊本韓文已云舉進士及第官于洛陽而尹師
魯之徒皆在遂相與作為古文是公自謂學古文在子
美後師魯則相與作之未嘗求居其上也相與作之而
云自師魯始則亦當自公始公不敢也魏公雖首稱尹
穆其詞固存輕重要不失為推尚之至也
文公石鼓書院記前代庠序之教不修士病無所于學
往往相與擇勝地立精舍以為羣居講習之所而為政
者乃或就而褒美之若此山若嶽麓若白鹿洞之類是
也成公記白鹿書院云國初斯民新脫五季鋒鏑之厄
學者尚寡海内向平文風日起儒先往往依山林即閒
曠以講授大率多至數十百人嵩陽嶽麓睢陽及是洞
為尤著天下所謂四書院者也范氏驂鸞録云始諸郡
未命教時天下有書院四徂徠金山嶽麓石鼓獨不及
白鹿疑白鹿書院以淳熙六年重建范至能乾道六年
過湖湘白鹿名未稱著魏華父樞宻云廬山嵩嶽衡麓
睢陽各有書院自太平興國訖大中祥符錫之榮號被
以詔墨其指四書院名與白鹿記合江南書院凡三白
鹿乃唐李渤隠居之地南唐給田選通經者講授太平
興國初知江州周述請賜九經至五年洞主明起為蔡
州褒信縣主簿以田入官由是而廢石鼓乃唐元和間
州人李寛所為國初賜額以徙為州學而廢惟嶽麓自
開寶中知潭州朱洞建咸平四年李允則請賜書祥符
八年賜額天聖八年漕臣黄總請授山長進士孫胄官
紹興初始以兵火廢秦檜當國胡明仲因書請興復舊
區重賜院額乾道初劉共父樞宻先建至淳熙六年文
公始建白鹿十二年潘徳夫畤始建石鼓皆因其舊復
之三先生之文各記其成厥後諸儒過化之地或生賢
之鄉莫不建立書院表其舊𫝊與三書院並著如二浙
則平江之學道和靖鎮江之濓溪淮海湖之安定建徳
之釣臺紹興之稽山婺之麗澤台之上蔡衢之明正江
東則建康之明道南軒徽之紫陽太平之天門信之象
山宗文隆興之景濓江之濓溪景星袁之南軒吉之鷺
洲龍溪撫之臨汝建昌之旴江湖則襄之清湘道之濓
溪西山卾之南陽竹林閩則建寧之建安漳之龍巖興
化之涵江廣則静江之宣城不能悉記此皆選長廪士
次于學又有雖已創始未果請于上者昔洪景盧論州
郡書院但及白鹿應天嶽麓謂慶厯中詔諸路州郡皆
立學設官教授則所謂書院者當合而為一嶽麓白鹿
復營之各自養士其所廪給禮貌乃過于郡庠近者巴
州亦創置是為一邦而兩學矣太學辟雍尚且不可是
于義為不然也此論殆亦未廣㕘以古庠塾之制較之
釋老塔廟之盛良不為過然或學校廢壊長吏漫不省
寧從傍築書堂精舍求其教養之實復有未盡第若飾
耳目而已其弊乆則為妄庸者之資視乾淳初意逺矣
白鹿夫子廟欲塑像文公曰州縣學是天子所立既元
用像不可更書院自不宜如此見先儒建置本不欲與
學並也胡明仲白秦丞相求為嶽麓山長依州縣監當
官給廪禄學舍諸生不樂近城市而願居山間者皆聴
之文公亦告時相請得充備白鹿洞主與學徒讀書講
道于其間稍廪給如祠官且言與其使之崇奉異教之
香火無事以坐食不若修祖宗之令典以文學禮義為
官而食其食異時所在書院間以大官兼山主而吏部
用資格注山長安知先儒所不能得者也
嘉定間真希元草詔招諭淮東湖南江西羣盗體雖偶
儷辭極坦明以之宣布能不感動其文有云頃縁誤國
之臣妄動開邊之釁科役煩重人不聊生旱蝗頻仍吏
弗加恤使吾赤子多轉徙以無依而彼奸民因誘怵而
為盗静言致冦敢昩責躬又云言念脅從之衆豈皆好
亂之氓弄潢池之兵諒非爾志烈昆岡之火亦豈予心
與其假息以偷生孰若轉禍而為福在昔乾道淳熙之
際有若李金陳峒之徒雖暫結于峰屯卒莫逃于鯨戮
自有宇宙至于今日未聞盗賊得以全軀至紹定間盗
起汀邵公貽部使者書言乞黄榜宥徒黨使自縳其酋
且謂曩嵗在禁林曾被㫖草撫諭淮東湖南江西盗賊
詔或謂詔辭甚文豈賊人所能曉曷若明降黄榜使讀
者皆知逆順禍福之為愈乎其說甚當恨不以告之廟
朝蓋猶因或者之論以前詔為慊公書又云但要歴落
分明聞者皆曉又須誠意激切可以感人此等文字要
當守兩語以為法度公當時為招撫司作諭賊文在集
中文皆四言如云白頭之賊自古所無力能拔山終亦
誅鉏作賊為逆殺賊為忠反掌之間禍福不同豈不誠
實分明激切稱其言哉
筮仕箴周益公送子綸通判撫州為十箴蒞官以勤持
身以亷事上以敬接物以謙待人以恕責已以嚴得衆
以寛養知以恬戒謹以獨詢謀以僉箴規語汝夙夜式
瞻楊廷秀送周彦敷詩所謂慈訓二六句寒窻三十春
是也彭子夀送子欽監興化涵頭鹽場作初箴處事必
公舉職必勤御吏以正撫民以誠仁以事大和以接人
惟儉與亷治家及身子夀名龜年慶元初名侍從謚忠
肅有家庭帖誨其子居官之政至為詳宻此近代先正
之家訓𫝊于文字者非私言也真希元參政帥長沙以
亷仁公勤四言勉僚吏晩再守泉南又繹四者之義加
詳王寔之邁以南外宗教為之箴律已以亷曰惟士之
亷猶女之潔茍一毫之㸃汚為終身之玷缺毋謂暗室
昭昭四知汝不自愛心之神明其可欺黄金五六駝胡
椒八百斛生不足以為榮千載之後有餘戮彼美君子
一鶴一琴望之凛然清風古今撫民以仁曰古者于民
饑渴猶已心誠求之如保赤子於戯入室笑語飲醲嚙
肥出行敲朴曽痛癢之不知人心不仁一至于斯淑問
之澤百世猶祀酷吏之後今其餘幾誰甘小人而不為
君子存心以公曰厚姻婭近小人尹氏所以不平于秉
鈞開誠心布公道武侯所以獨優于王佐故曰本心日
月利欲食之大道康莊偏見窒之聴信偏則枉直而惠
姦喜怒偏則賞僣而刑濫惟公生明偏則傷闇蒞事以
勤曰爾服之華爾饌之豐凡縷絲而顆粟皆民力乎爾
供仕焉而曠厥官食焉而怠其事稍有人心胡不自愧
昔者君子靡素其飱炎汗浹背日不辭艱警枕計功夜
不遑安誰為我師一范一韓初真公有言亷者士之美
節士之不亷猶女之不潔不潔之女雖功容絶人不足
自贖不亷之士縱有他美何足道哉又謂况為命吏所
受者朝廷之爵位所享者下民之膏脂一或不勤則職
業隳弛豈不上辜朝寄而下負民望乎寔之概用公文
告之詞及得于㳺從者以成四箴先是趙福公已有亷
勤公恕四說遺親戚之筮仕者
端平二年春王寔之少卿自南外睦宗院教授都堂審
察及召試學士䇿以楮幣寔之對榮之末有云執事排
闢國拓地之議是也而迂正心誠意之言則過矣後村
集有少卿王公墓誌云發䇿者趙公汝談也讀之聳然
改去正心誠意等字予見南塘遺稿筞題云搢紳先生
方且雍雍然峩峩然交誦致知格物之㣲言深責攘夷
闢土之偉畫此愚心所竊怪而絶不喻者也又讀刻本
乙未館職筞有曰執事發筞無取于開邊拓地之畫忠
于謀國誰曰不然而致知格物誠意正心之言乃以迂
目之此又愚之所深未喻也大學一書生財發身之仁
以義為利之義必懇懇言之曽謂正心誠意之無與于
財乎今天下之所尊敬以為從事于此者亦既擢用畧
盡引君子之類易服小人之心難往來君子小人之間
得以相與竊議曰儒術行則天下富今術行矣而蕭條
市井氣象荒落富之效何在有徳進則朝廷尊今徳進
矣而外敵鴟張叛卒蠭起尊之勢何如君子之類雖進
而其道未行小人之迹雖屏而其難使屈服也與劉集
稍異因詳著之筞問遺正心誠意字或出刪本時真希
元㕘預既進大學衍義更化諸賢方受人責備趙公辭
㫖若有所在寔之不得不折衷如此昔陳同父書云今
日之儒自以為得正心誠意之學者皆風痺不知癢痛
之人也舉一世安于君父之讐而方且低頭拱手以談
性命不知何者為性命乎今日之才自以為有富國强
兵之術者狂惑以肆呌呼之人也不以暇時講究立國
之本末而乃揚眉伸氣以論富强不知何者為富强乎其
書快人意其言亦畧騐後數十年言之則所謂儒者才
者固宜自量也而必罪儒與才未可也且當時同父獨
欲用度外之士不知果有以賢于二者否耶
欽定四庫全書
　愛日齋叢抄卷五
樓𤾉叔云從來人説莊周盡是寓言却不曽深攷如堯
讓許由依舊是有此人盖申吕許甫皆四岳之後許由
亦其一也以當時咨四岳觀之則堯有讓四岳之事但
周之言不無文飾過當處此論有鄱陽湯君錫亦云堯
始讓四岳四岳舉舜乃讓於舜左𫝊曰夫許太岳之後
杜詩云堯四岳則太岳非由乎後人遂有洗耳之説劉
潛之舉湯論謂許由事不見於經故揚雄以為疑誠齋
云子雲到老不曉事不信人間有許由雖沉着痛快終
未有以折𠂻此獨援引切而説不鑿予知劉公偶不記
暘叔亦已言之在左氏外𫝊齊許申吕由太姜解謂四
國皆姜姓四岳之後太姜之家髙士𫝊堯召許由為九
州長豈即四岳之任歟湯名師中嘉定進士伯紀端明
之父與𤾉叔時相後先識見髙考論自然符合也
子華子之書其辭多見於吕覽而髙誘曰古之體道人
也今即其書證之或大同而小異意者咸陽諸客雜採
以成書故不無損益也如貴生篇云子華子曰全生為
上虧生次之死次之迫生為下故所謂尊生者全生之
謂所謂全生者六欲皆得其宜也所謂虧生者六欲分
得其宜也虧生則於其尊之者薄矣其虧彌甚者其尊
彌薄所謂死者無有所以知復其未生也所謂迫生者
六欲莫得其宜也皆獲其所甚惡者服是也辱是也辱
莫大于不義故不義迫生也而迫生非獨不義也故曰
迫生不若死奚以知其然也耳聞所惡不若無聞目見所
惡不若無見故雷則掩耳電則掩目此其比也凡六欲
者莫知其所甚惡而必不得免不若無有所以知無有
所以知者死之謂也故迫生不若死嗜肉者非腐䑕之
謂也嗜酒者非敗酒之謂也尊生者非迫生之謂也今
其書曰全生為上虧生者次之死次之迫斯下矣所謂
全生者六欲皆得其宜也所謂虧生者六欲分得其宜
也夫虧生則於其所尊者薄矣其虧彌甚則其尊彌薄
所謂死者無有所知而復其未生也所謂迫生者六欲
莫得其宜也皆獲其所甚惡者也辱莫大於不義不義
者迫生也故曰迫生不如死人之常情耳聞而目見也
耳聞所甚惡不如無聞目見所甚不欲不如無見是以
迅雷則揜耳恐故也所貴乎嗜粱肉者非腐鼠之謂也
所貴乎飲醪醴者非敗酒之謂也所謂乎尊生者非迫
生之謂也夫迫生之人鞠窮而歸故曰迫斯為下矣先
已篇云子華子曰丘陵成而穴者安矣大水深淵成而
魚鼈安矣松柏成而塗之人已䕃矣今其書曰夫丘陵
崇而穴成於上狐狸藏矣溪谷深而淵成於下魚鼈安
矣松柏茂而䕃成於林塗之人則䕃矣此子華子對趙
簡子招之之辭也誣徒篇云子華子曰王者樂其所以
王亡者亦樂其所以亡故烹獸不足以盡獸嗜其脯則
㡬矣然則王者有嗜乎禮義也亡者亦有嗜乎暴慢也
所嗜不同故其禍福亦不同此與其書合明理篇云子
華子曰夫亂世之民長短頡􁀙百疾民多疾癘道多褓
襁盲秃傴尫萬恠皆生今其書曰末世之俗則不然煩
稱文辭而實不効知譎相誕而情不應盖嘗先霜霰以
戒裘鑪機括存乎中而羣有詐心者族攻之於是以父
哭其子兄喪其弟長短頡􁀙百疾俱作時方疫癘道有
繦負盲秃狂傴萬恠以生所以然者氣之所感故也知
度篇云子華子曰厚而不博敬守一事正性是喜羣衆
不周而務成一能盡能既成四夷乃平唯彼天符不周
而周此神農之所以長而堯舜之所以章也人主自智
而愚人自巧而拙人若此則愚拙者請矣巧智者詔矣
詔多則請者愈多矣請者愈多且無不請也主雖巧智
未無不知也以未無不知應無不請其道固窮為人主
而數窮於其下將何以君人乎窮而不知為窮其患又
將反以自多是之謂重塞之主無存國矣故有道之主
因而不為責而不詔去想去意靜虚以待不伐之言不
奪之事督名審實官使自司以不知為道以奈何為實
堯曰若何而為及日月之所燭舜曰若何而服四荒之
外禹曰若何而治青北化九陽竒恠之所際今其書曰
道之為治厚而不博敬守其一正性内足羣衆不周而
務成一能盡能既成四境以平唯彼天符不周而同此
神農之所以長也堯舜氏之所以章也夏后氏之所以
勤也夫人主自智而愚人自巧而拙人若此則愚拙者
請矣巧智者詔矣詔多則請者加多矣請者加多則是
無不請也主雖巧智未無不知也以未無不知應無不
請其道固窮為人主而數窮於其下將何以君人乎窮
而不知其窮又將自以為多矣是之謂重塞之國上有
諱言之君下有茍且之俗其禍起於願治也夫有欲為
願治之心而獲重塞之禍是以臣愚以為國不足為也
事不足治也昔有道之世因而不為責而不詔去想去
意靜虚以待不伐之言不奪之事循名覈實官庀其司
以不知為道以奈何為實神農曰若何而和萬物調三
光堯曰若何而為日月之所燭舜曰若何而服四荒之
外禹曰若何而治青北九陽竒恠之所際是此王者天
下以為功後世以為能此子華子對齊景公問為國者
也其有不著子華子者如盡數篇云流水不腐户樞不
蠧動也今其書曰流水之不腐以其逝故也户樞之不
蠧以其運故也皆論養生而其書則以醫法言之如誣
徒篇云人之情愛同於己者譽同于己者助同於己者
此篇於前子華子曰王者樂其所以王以下凡二百餘
言而後及此豈皆子華子之言今其書謂子華子聞晏
子辭賞而言之其下復曰愛之反則憎必有所在矣助
之反則擠必有所在矣譽之反則毁必有所歸矣如滛
辭篇云宋有澄子者亡緇衣求之塗見婦人衣緇衣援
而弗舍欲取其衣曰今者我亡緇衣婦人曰公雖亡緇
衣此實吾所自為也澄子曰子不如速與我衣昔我所
亡者紡緇也今子之衣襌緇也以襌緇當紡緇子豈不
得哉今其書曰宋有澄子者亡其緇衣順塗以求之見
婦人衣緇焉援之而弗舍曰而以是償我矣婦人曰公
雖亡緇衣然此吾所自為者也澄子曰而弗如速以償
我矣我昔所亡者紡緇也今子之所衣者襌緇也以襌緇
而當我之紡緇也而豈有所不得哉其下始舉子華子曰
夫利之湣心也幸於得而已矣忘其所以為質者矣幸於
得而亡其所以為質夫何憚而不為之哉今世之人求其
不為澄子者或寡矣如察𫝊篇云宋之丁氏家無井而出
溉汲常一人居外及其家穿井告人曰吾穿井得一人有
聞而𫝊之者丁氏穿井得一人國人道之聞之於宋君宋
君令人問之於丁氏丁氏對曰得一人之使非得一人于
井中也求能之若此不若無聞也今其書曰昔宋有丁氏
家故無井而出溉汲焉常一日而一人居外懲其如是也
鳩功而穿井於庭家相與語曰今吾家得一人矣有聞而
𫝊之者曰丁氏穿井而得一人也國人更相道之語徹於
宋君宋君召其人而質之丁氏對曰自臣穿井家獲一人
之力非得一人於井中也此以對公仲承問黄帝鑄鼎乗
雲事故其下云是故黄帝之鑄神鼎是井中人之譬也知
者正之是宋君召其人而質之之譬也予概此數條比而
讀之若古有是書矣見於吕氏乃或煩簡不盡合又時混
其辭有不繫以子華子曰者何也獨審為篇云韓魏相與
爭侵地子華子見昭釐侯昭釐侯有憂色子華子曰今使
天下書銘於君之前書之曰左手攫之則右手廢右手攫
之則左手廢然而攫之必有天下君將攫之乎亡其不與
昭釐侯曰寡人不攫也子華子曰甚善自是觀之兩臂重
於天下也身又重於兩臂韓之輕于天下逺今之所争者
其輕於韓又逺君固愁身傷生以憂之臧不得也昭釐侯
曰善教寡人者衆矣未嘗得聞此言也子華子可謂知
輕重矣知輕重故論不過此亦見莊子讓王篇其書乃
無之叙者固疑漆園取古之道者寓言然而吕氏記之
矣吕氏亦以寓言記之則凡記子華子曰多寓言矣又
考其書見齊景公與晏子問對趙簡子又嘗招之所謂
劉向序亦云為趙簡子家臣而莊生吕氏復有見韓昭
釐侯之事髙誘曰昭釐後諡也韓武子五世之孫昭侯
之子史記世家武子之䖍為景侯初分晉為諸侯傳烈
侯文侯哀侯懿侯而後為昭侯國䇿云申不害與昭釐侯
執圭而見梁君以申不害為臣則此昭釐侯即昭侯也竹
書紀年鄭釐侯來朝索隠謂韓昭侯也昭侯實哀侯之孫
去武子六世與髙誘注異其距齊景公之卒百三十三年
晏子之卒百四十二年趙簡子之卒百十七年推簡子同
時乃甚懸絶吕氏于其書見齊景公趙簡子等語俱不著
謂為見昭釐侯可也其書獨不著韓侯事謂為齊景公趙
簡子時亦可也第合二書以論世次莫能定也如以孔子
傾盖事定之則見昭侯者非也而其書且有疑焉晁氏讀
書志謂觀其文辭近世依托為之者多用字説殆元豐以
後舉子所為且以其書有秦襄公趙簡子相去幾二百年
牴牾類此予所讀本雖載其適秦不言襄公也豈或者疑
而畧之歟朱文公曰其詞故為艱澁而理實淺近其體務
為髙古而氣實輕浮其理多取佛老醫卜之言其語多用
左傳班史中字其粉飾塗澤俯仰態度但如近年後生巧
於模擬變撰者所為不惟决非先秦古書亦非百十年前
文字也祗因家語等書有孔子與程子傾盖而語一事而
不見其所語者為何説故好事者妄意此人既為先聖所
與必是當時賢者可以假托惑世遂造此書傅合之必一
能文之士所作其言精麗如論河圗之二與四抱九而上
躋六與八蹈一而下沈五居中據三持七巧亦甚矣唯其
甚巧所以知其非古書也又以洛書為河圗亦仍劉牧之
謬尤足以見其為近世之作或云王銍性之姚寛令威多
作贗書二人皆居越中恐出其手然又恐非其所能及今
未暇詳論其言之得失但觀其書數篇與前後三序皆一
手文字前一篇託為劉向而不類向它書後二篇無名氏
嵗月而皆託為之號若世之匿名書者其首篇風輪水樞
之云正是並緣釋氏之說其卒章宗君二祥蒲璧等事皆
剽剥他書傅㑹其説其自序出處又與孔藂子載子順事
畧相似又言有大造於趙宗者即指程嬰而言以左傳考
之趙朔既死其家内亂朔之諸弟或放或死而朔之妻乃
晉君之女故武從其母畜於公宫安得所謂大夫屠岸賈
者興兵以滅趙氏而嬰與杵臼以死衛之云哉且其曰有
大造者又用吕相絶秦語其不足信明甚而近世老成該
洽之士亦或信之至引其說以自證其姓氏之所從出則
似誣其祖矣文公審為偽書因㑹稽官書刻本欲疑王姚
所作不知紹興間晁氏先已疑元豐舉子矣由乾淳視之
豈非百年文字賴晁説而稍古王姚免作偽之譏惟葉正
則推信以為真與孔子同時可與六經並考且云其書甚
古而文與今人相近論者謂正則既知之矣或古有其書
亡之後人摘其存於吕氏者特為此詳略也予將以吕氏
書證之曰彼誠出于近代又何先見於此也則昭釐侯之
事與吕氏異復有疑焉況乆逸於古史而始𫝊哉
宰相安和殷生無恙右軍帖中語東坡題潭帖云宰相當
是簡文帝殷則長源也耶黄伯思刋誤或云宰相安和帖
乃郄愔書謂宰相簡文作相王時也殷生者殷浩也然此
或是書郄愔帖語耳而結字實近世人偽作愔書自與逸
少早年抗行而此帖了無晉韻其非審矣余讀劉潜夫詩
厭倦今書尺時將晉帖看殷生與宰相一體問平安但
云晉帖則右軍郄愔不必論發揚帖中意有味也
東坡謫海外用鷄距筆黄魯直崇寧二年十一月謫宜
州為資源書卷用三錢買鷄毛筆書兩帖風流特相宜
王涯藏前世名書畫甘露之禍為人破垣剔取奩軸金
玉而棄書畫于道温韜發昭陵所藏書畫亦剔取裝軸
金玉而棄之頃貴人家廢楮斷幅散售于外或毁滅為
飛塵盖有錦褾玉軸見累者昭陵地下之藏尚當流落
人間史稱王涯秘固重複不可窺果安在哉智力不足
預於人事者多矣
元和聖徳詩云以紅帕首注者引實錄曰禹㑹塗山之
夕大風雷震有甲歩卒千餘人其不被甲者以紅綃帕
抹其額自此遂為軍容之服又退之送幽州李端公序
紅帕首帕一作抹送鄭權尚書序帕首鞾袴盖屢用之
陸氏筆記舉孫䇿𫝊張津嘗著絳帕頭帕頭者巾幘之
類猶今言幞頭也韓文公云以紅帕首已為失之東坡
云絳帕蒙頭讀道書增一蒙字尤誤務觀固不引塗山事
注韓文者亦不援孫䇿語然李鄭二序皆連帕首鞾袴取
義為幞頭正合范史云向栩者性卓絶不倫讀老子狀如
學道好被髮著絳綃頭李賢注説文綃生絲也案此字當
作幧其字從巾古詩云少年見羅敷脱巾著幧頭已上史
注紅綃頭或即紅綃帕予謂孫伯符所稱南陽張津為交
州刺史著絳帕頭鼓琴燒香讀邪俗道書或由東都之季
習妖妄者輒以為首飾栩其類也韓詩帕為虚字坡詩帕
為實字因文著字為蒙所用本别俱不免陸氏之疑唐
婁師徳使吐蕃諭國威信虜為畏悦後募猛士討吐蕃
乃自奮戴紅抺頭來應詔此近塗山軍容之遺制雖不
敢以釋帕首其云戴紅抺額抑亦帕首巾幘之物爾
徐鉉隨後主歸朝見士大夫寒日多披毛衫大笑之語
人曰中朝自兵亂之後其風未改荷氊被毳實繁有徒
深可駭也一日入朝遙見其子壻吳淑亦被毛裘歸召
而責之曰吳郎士流安得效此淑對曰晨興霜重苦寒
然朝中服之者甚衆鉉曰士君子之有操執者亦未嘗
服盖自謂也新平之行豳土寒冽門人鄭文寳適掌轉
運迎鉉于途解所服褐裘以獻鉉終却之遂為寒氣所
傷下痢卒楊文公記其事鉉之志可悲矣然鉉仕中朝
而中朝之士咸服之矣張文潜云鉉之為此言是不甘
為亡國之俘為醜言以薄中朝士大夫耳不然豈不讀
毛詩也豳詩曰無衣無褐鄭𤣥注褐毛布也非今段子
乎則其來自三代也古人衣裘并皮衣之為裘取毛織
之為褐理何爽乎文潜如此言之想同時中州人士不
平於鉉尤甚矣近惟程泰之尚書斷之曰古固以狐羔
麑為裘聖人服之矣若謂古人不以織毛之衣襲朝服
者則今貂蟬亦古乎若謂古人堅毅死且不易如是人
多矣即其論厚于文潜而鉉之志可悲已夫
韓持國不服凉衫不變於今邵堯夫不服深衣不變于
古江鄰幾雜誌秘書丞宋飛卿云士大夫著毛衫已為
徐常侍所譏近年内臣或班行製褐紬為凉衫漸及士
大夫俄而兩府亦服之今正郎署中免靴者服之尤衆持
國輩非之不肯服又云凉衫以褐紬為之以代毳袍韓持
國云始於内臣班行漸及士人今兩府亦然獨不肯服儀
禮婦人衣上之服制如明衣謂之景景明也所以禦塵垢
而為光明也則凉衫亦所以䕶朝服雖出近俗不可謂之
無稽又桐隂舊話京師朝例公服乗馬因中官及班行製
褐紬為衫者施于公服之上號凉衫既而雖二府亦服之
然士大夫至有幞首凉衫而下不衣公服者宫師見之獨
不肯服以初無此製及指揮所許也今則遍于天下間用
為弔服紹興末暫罷紫衫至以凉衫謁見尤無謂爾李氏
雜記又謂乾道李獻之學士言㑹聚之際顔色可憎今上
奉兩宫宜服紫衫為便阜陵之喪趙忠定公始令羣臣服
白凉衫純素已異汴都褐紬之制顔色故為可憎況沈氏
筆談已謂近嵗京師士人朝服乗馬以黪衣蒙之謂之凉
衫亦古之遺法儀禮朝服加景是也但不知古人制度章
色如何耳按此云黪衣非今凉衫明矣
淳熈二年冬程尚書大昌以大蓬西掖假大宗伯押伴
北使赤岸御筵服重金周益公有詩云五日尹京非細
事四時仕宦固多般自注泰之今春服綠夏間階緋今
借金紫真傅游藝也按游藝在唐迎合武后朞年歴衣
青緑朱紫時人謂之四時仕宦以此方擬出於雅謔故
不以為嫌也
有黄生名充者初冬無衣陳無已贈背子堅不受于是
以朱氏所贐二疋寄之有詩云割白鷺股何足難食鸕
鷀肉未為失
宋建隆初王師下湖南澧鄂之民素不識駱駝村落婦
人詫觀稱為山王拜求福祐者拾其遺糞穿繫頸上用
禳兵疫
齊王肅歸魏初不食羊肉酪漿常食鯽魚羮渴飲茗汁
髙帝曰羊肉何如魚羮茗汁何如酪漿肅曰羊陸産之
最魚水族之長羊比齊魯大邦魚比邾莒小國惟酪不
中與茗為奴彭城王勰曰卿不重齊魯大邦而愛邾莒
小國明日為設邾莒之㑹亦有酪奴因呼茗為酪奴
河南聞見録冨鄭公與康節食筍康節曰食笋甚美公
曰未有如堂中骨頭之美也康節曰野人林下食筍三
十年未嘗為人所奪公今日可食堂中骨頭乎公笑而
止
曾歸堂喬益公之扁也
魏華父樞密題扁榜必繫某堂某齋字答袁廣微云靜
夀更當增一堂字方為穏實盖去堂字特數十年間事
爾答黄子才云古人庵觀堂室之名必有一實字答彭
運幹云敬亨當有亭字審思榜之書室亦當有齋軒館
室之類一字先是周益公亦云凡亭堂臺榭牌額單用
所立之名而不書亭堂之類始於湖上僧舍中官流入
禁中往往倣之今無間賢愚例從之矣設若一字名如
怡亭快閣之類又當如何予觀教僧寮室直題二字或
始此歟
陸務觀云楚詞所謂桂數見於唐人詩句及圖畫間今
不復見矣屬山僧野人試求之賦絶句云丹葩緑葉鬱
團團消得姮娥種廣寒行盡天涯年八十至今未得一
枝㸔又别記其說云桂花已春芳其色丹亦或紫南部
新書云錢塘靈隠山多有之香紫可愛白樂天謂之紫
楊華今不復見雖問靈隠山僧亦莫知矣往往妄指木
犀為之草木顯晦亦有時如此可付一嘆諸老品題芳
卉多矣少問及此或指木犀之紅者為桂而已李衛公
平泉草木記中列桂之品三其一紅桂樹云此樹白花
紅心因以為號其一月桂云出蔣山淺黄色其一山桂
云此花紫色英蘃繁縟三者未詳孰是爾雅梫木桂郭
景純注白華不言丹紫也如選詩秋風生桂枝亦鮮言
春也孫少媿東皋雜録自邵州至全州道傍多巖桂冬
初花發芬馥特異俗謂之九里香又謂之木犀以其文
理黒而潤殊類犀角也此謂冬初花發固由土氣有異
以桂與木犀一種相𫝊乆矣陸氏之說孤而不章草木
之顯晦感慨所託何已哉余不足以知之以俟博識
捫蝨新話云北人不識梅南人不識雪盖梅至北方則
變而成杏今江湖二浙四五月之間梅欲黄落而雨謂
之梅雨轉淮而北則杏亦雨地氣然也語曰南人不識
雪向道似楊花然南方楊實無花以此知北人不但不
識梅而且無梅雨南人不但不識雪則亦不識楊花矣
予謂荆公詩北人初未識渾作杏花㸔堪對南人不識
雪之語按錢昭度詩南人如問雪向道是楊花恐新話
所引即是洪氏四筆記遼僧云南人不信北人有千人
之帳北人不信南人有萬斛之舟盖土俗然也法苑珠
林云吳人身在江南不信有千人氊帳及來河北不信
有二萬斛船遼僧之談合此今觀法苑珠林語見於顔
氏家訓皆同吁世以耳目臆度天下事有遺論矣
事林廣記考論寓錢之始云今楮鏹也唐書王璵傳曰
元宗時璵為祠祭使専以祠解中帝意有所禳祓大斥
數巫覡漢以來𦵏者皆有瘞錢後世里俗稍以紙寓錢
為鬼事至是璵乃用之則是喪祭之焚紙錢起于漢世
之瘞錢也其禱神而用寓錢則自王璵始耳法苑珠林
云紙錢起於殷長史也按此則里俗以紙寓錢璵始用
之非剏于璵矣朱文公云紙錢起𤣥宗時王璵盖古人
以玉幣後來易以錢𤣥宗惑於王璵之術而鬼神事繁
無許多錢來埋得璵作紙錢易之文字便是難理㑹且
如唐禮書載范𫝊正言唯顔魯公張司業家祭不用紙
錢(案説郛此下複出易之文字便是/難理會且如唐十二字據語録刪)故衣冠效之而國初
言禮者錯看遂作紙衣冠而不用紙錢不知衣冠紙錢
有何間别近世戴氏䑕璞云法苑珠林載紙錢起于殷
長史唐王璵𫝊載漢末皆有瘞錢後里俗稍易以紙錢
王璵乃用於祭祠今儒家以為釋氏法於喪祭皆屏去
予謂不然之死而致死之不仁之生而致生之不知謂
之明器神明之也漢之瘞錢近於之死而致生以紙寓
錢亦明器也與塗車芻靈何以異俗謂果資於冥塗則
可笑是説雖異亦有文公紙衣冠何别之意吕南仲有
錢鄧公不燒楮鏹頌有云古用幣以禮神祇後之罪士為
多則假之以請禳禱祈假之不已則翻楮代焉而弗支
是故罪者滿世而莫救其非大抵深惡夫寓錢以徼福
也予觀洪慶善杜詩辨証載文宗備問云南齊廢帝東
昏侯好鬼神之術剪紙為錢以代束帛至唐盛行其事
云有益幽冥又牛僧孺云楮錢唐初剪紙為之此足以補
事林廣記之未及(按自事林廣記考論寓錢之始以下/十條皆見於陶宗儀說郛而原本脫)
(去今据補/錄於後)
陳無巳云世人以痴為九百謂其精神不足也項平甫
家說云註司業言九百草書喬字也朱彧可談云青州
王大夫為詞鄙俚每投獻當路以為笑具季父為青録
王亦與詩它日季父見其子謝之其子曰大人九百亂
道玷凟髙明葢俗謂神氣不足者九百豈以一千即足
數邪以書釋之不若陳朱之說通予讀張平子西京賦
云小說九百本自虞初注者謂小說九百篇虞初著又
曰九百四十三篇言九百舉大數也漢志云小說家者
流葢出於稗官街談巷語道聽途說者之所造也如淳
曰街談巷說其細碎之言也俗豈云九百或取喻細碎
之為者俚語本于史録固有矣故謾記之東坡作文字
中有一條以彭祖八百嵗其父哭之以九百者尚在李
方叔問東坡曰俗語以憨癡駘䭾為九百豈可筆之文
字間乎坡曰子未知所据耳張平子西京賦云乃有秘
書小說九百葢稗官小說凡九百四十三篇皆巫毉厭
祝及里巷之所傳言集為是書西漢虞初洛陽人以其
書事漢武帝出入騎從衣黄衣號黄衣使者其說亦號
九百吾言豈無據也方叔後讀文選見其事具文選註
始嘆曰坡翁於世間書何往不精通邪近見雜說載此
乃知前軰攷証無所不至
舊制駕頭未詳所始相𫝊更一朝即加覆黄㡌一重孔
氏談苑云駕頭者祖宗即位時所坐也相𫝊寳之夢溪
筆談云正衙法座香木為之加金飾四足墮角其前小
偃織藤冒之每車騎出幸則使老内人馬上抱之謂之駕
頭江鄰㡬雜志云韓持國問李端明駕頭何物曰諸座
之一原父訪王原叔原叔云此坐𫝊四世矣放翁筆記
云駕頭舊以一老宦者抱綉褁杌子於馬上髙廟時亦然
今乃代以閤門官不知自何年始叅諸紀載疑渡江後
杌子已非法座故物乗輿所至百官道次班迎惟望駕
頭致敬而已
史姚氏註楚漢春秋髙祖封許負為鳴雌亭侯是知婦人
亦有封邑班志漢從秦制爵二十級十九關内侯二十
徹侯亭侯未詳也范志謂列侯所食縣為侯國承秦爵
二十等為徹侯大者食縣小者食鄉亭豈亭侯者以十
里一亭之地封焉或巳自漢初有之婦人封邑班書云
髙后嘗以蕭相國夫人同為鄼侯按司馬氏表孝惠三
年哀侯祿元年髙后二年懿侯同元年班志孝恵六年
哀侯禄薨髙后二年封何夫人禄母同為侯二表所紀
異索隠又疑其事非予謂吕后欲侯吕氏先封髙帝功
臣欲立吕氏先封孝惠後宫子四年封吕䫋為臨光侯
亦先封功臣妻矣自許負之封及鄼侯夫人疑先漢婦
人封邑之始
上梁文吳氏漫錄攷其所始云後魏温子昇有閶闔門
上梁祝文云惟王建國配彼太微大君有命髙門啟扉
良辰是簡枚卜無違雕梁乃駕綺翼斯飛八龍杳杳九
重巍巍居辰納祜就日垂衣一人有慶四海爰歸乃知
上梁有祝文矣第不若今時有詩語也樓大防參政又
考兒郎偉始於方言其說云上梁文必言兒郎偉或以
為唯諾之唯或以為竒偉之偉皆未安在勅局時見元
豐中獲盗推賞刑部例皆即元案不改俗語有陳棘云
我部領你懣厮遂去深州邉吉云我隨你懣去懣本音
悶俗音門猶言輩也獨秦州李徳一案云自家偉不如
今夜云余啞然笑曰得之矣所謂兒郎偉者猶言兒郎
懣盖呼而告之此闗中方言也上梁有文尚矣唐都長
安循襲之以語尤延之諸公皆以為前未聞或有云用
相兒之偉者殆誤矣樓公攷證如此予記吕氏春秋月令
舉大木者前呼與謣後亦應之髙誘註為舉重勸力之歌
聲也與謣註或作邪謣淮南子曰邪許豈偉亦古者舉
木隠和之音
顔氏家訓言江南風俗二親若在每至生日常有酒食
之事無教之徒雖以孤露其日皆為供頓酣暢聲樂不
知有所感傷程氏云人無父母生日當倍悲傷更安忍
置食張樂以為樂若具慶者可矣此同顔訓之意固不
論在上也者然如梁元帝當載誕之辰輒齋素講經唐
太宗謂長孫無忌曰是朕生日世俗皆為懽樂在朕翻
為感傷今君臨天下富有四海而欲承顔膝下永不可
得此子路有負米之恨也詩云哀哀父母生我劬勞奈
何以劬勞之日更為宴樂乎泣數行下羣臣皆流涕則
前世人主未以生日為重而慶賀成俗已乆矣漫録又
記唐中宗以降誕日宴侍臣内戚與學士聨句人主生
日樂宴為夀殆始見此時固莫盛于明皇也按唐開元
十七年八月上以生日宴百官於花萼樓下左丞相源
曜右丞相說帥百官上表請以每嵗八月初五日為千
秋節布於天下咸寧宴樂休暇三日此置節之始十九
年以千秋節降死罪流以下原之此恩赦之始二十四
年八月千秋節羣臣皆獻寳鏡張九齡獻千秋金鏡録
至代宗大厯元年十月上生日諸道節度獻金帛器服
珍玩駿馬此受貢之始徳宗以誕日嵗詔佛老者大論
麟徳殿并詔給事中徐岱等講說此說法之始穆宗長
慶元年詔七月六日是朕載誕之辰其日百僚命婦宜
於光順門進名參賀朕門内與百僚相見雖書勅停尋
復行之此進名受賀之始長慶四年敬宗初立徐泗觀
察使王智興以上生日請於泗州置戒壇度僧尼資福
此度僧之始文宗開成二年詔朕之生辰不欲屠宰用
表好生非是信尚空門將希无妄之福自今宴會蔬食
任陳􁀙醯永為常例此禁屠宰之始紀節以來襲為大
典雖本自開元而明皇乆以生日為重矣王皇后寵衰
泣曰三郎獨記不得阿忠脫紫半臂換一斗麵為生日
湯餅耶葢舊事也明皇不惟自夀每自讓皇帝憲生日
必幸其宅移時宴樂惠宣太子業被疾明皇自視㑹既
愈幸其第置酒賦詩為初生歡此愷悌之至情天寳十
四年六月一日貴妃楊氏生日幸華清宫於長生殿奏
新曲㑹南海進茘枝因名茘枝香天寳十載正月安禄
山生日賜衣服玩器酒饌以宫妾蕃將亦用此朱新仲
云唐人生日多具湯餅引夢得送張與詩爾生始懸弧
邀我作上賔引箸舉湯餅祝賜天麒麟此當謂初生時
少陵自有宗武詩也雲溪友議載西川韋相公皋因作
生日節鎮皆貢珍竒獨東川盧八座送一歌姬為饋
林謙之詩驚起何波理殘夢自註述夢中所見何使君
蜀人以波呼之猶丈人也范氏吳舩録記嘉州王波渡
云蜀中稱尊老者為波又有所謂天波月波日波雷波
者皆尊之稱此王波盖王老或王翁也宋景文嘗辨之
謂當作皤字魯直貶涪州别駕自號涪皤或其俗云按
景文所記云蜀人謂老為皤音波取皤皤黄髮義
張文昌祭韓吏部詩公疾浸日加孺人視藥湯以為姬
妾則云乃二侍女合彈琵琶筝已有侍女矣以為妻則
皇甫湜撰神道碑云夫人髙平郡此不稱夫人退之曾
云已呼孺人戞鳴瑟豈以言内子邪說詩者韓詩孺人
對穉子自杜詩老妻穉子句中來儲光羲云孺人善逢
迎穉子解趨走又出於江淹恨賦左對孺人顧㺯穉子
凡皆竝指妻子唐棣王琰有二孺人爭寵葢親王有孺
人二人云唐制按曲禮天子之妃曰后諸侯曰夫人大
夫妻曰孺人士曰婦人庶人曰妻則孺人不得以為妾
張文昌或取此宣和罷縣君改孺人為第八等
揚州天長道中有古冡土人呼為琉璃王冡馬氏嬾真
子録辨為漢廣陵王胥謚厲後人誤謂劉厲為琉璃爾
長安董仲舒墓門人至皆下馬謂之下馬陵訛呼為蝦
蟆陵
相人之法古矣而物無不可相史云黄魯直陳君夫相
馬留長孺相彘滎陽禇氏相牛呂覽又記古有善相馬
者寒風能相口齒麻衣相頰子女厲相目衛忌相髭許
鄙相尻投代褐相胸脇管青相膹肳陳悲相股脚秦牙
相前君賛相後與羣獸焉人可知矣昭徳讀書志伯樂
相馬經浮邱伯相鶴經寗戚相牛經鄭氏通志又加以
周穆王相馬經諸葛潁徐成相馬經髙堂降相牛經淮
南八公相鵠經相鴨經相鷄經相鵝經抑皆古事也不
惟是也凡物皆然故自西都藝文之目已著相人相寳
劒刀相六畜班孟堅謂相人及六畜骨法之度數器物
之形容以求其聲氣貴賤吉凶要其術如是而已世代
相𫝊當有存者陳氏書曰相貝經未詳何書緯畧云師
曠有禽經浮邱伯有鶴經雖六畜亦有牛經馬經狗經
下至蟲魚有龜經魚經唯朱仲所𫝊貝經竒怪豈即相
貝經歟或述其名數而謂相也緯畧又舉東方朔相笏
經袁天綱郭先相笏經陳混常相笏經古相手板經亦
騐人禍福也齊綦母稱之在州時有一手板相者云富
貴又吳氏漫録引陸長源辨志載唐天寳中有李旺稱
善相笏騐之以事卒皆無騐以為不可槩論遂記開寳
末長史相水立蠻三笏一王侯笏生人不敢秉一宰相
笏一卿監笏亦為節度而作其後一歸錢武肅祠堂一
歸沈相一歸錢昭晏以衛尉卿守滑州真廟朝老道士
為沈良擇笏云此借緋笏兼是吉州通判沈時除吉州
通判借緋又云候罷任别為揀朝官笏期明年六月沈
果以是時卒由前一事則貴賤在笏由後一事則吉凶
在人漫録云館中有陳混常相笏經其説推本管輅李
淳風之言又常氏相板印法魏程伯相印法盖相笏之
𩔖而有相字法者術亦𫝊也
