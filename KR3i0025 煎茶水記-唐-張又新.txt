#+TITLE: 煎茶水記-唐-張又新
#+DATE: 2016-06-11 12:23:30
#+SOURCE: github.com/kanripo/KR3i0025 master 87d31384                
欽定四庫全書　　　　子部九
　煎茶水記　　　　　　　譜録類二(飲饌之屬/)
　　提要
　　　　(臣/)等謹案煎茶水記一卷唐張又新撰又新
　　　　字孔昭深州陸澤人司門貟外郎鷟之曽孫
　　　　工部侍郎薦之子也元和九年進士第一(案/本)
　　　　(傳但稱元和中及進士髙第知為九年者據/此書中所𫐠知為第一者據元人所編氏族)
　　　　(大全稱其狀/元及第也)厯官右補闕黨附李逢吉為八
　　　　闗十六子之一逢吉出為山南東道節度使
　　　　以又新為行軍司馬坐田伾事貶江州刺史
　　　　(案新舊唐書皆云汀州刺史而書中自稱刺/九江則為江州無疑以二字形近而訛也書)
　　　　(録解題作涪/州則更誤矣)後又夤縁李訓遷刑部郎中為
　　　　申州刺史訓死復坐貶終于左司郎中事迹
　　　　具新唐書本傳其書前列刑部侍郎劉伯芻
　　　　所品七水次列陸羽所品二十水云元和九
　　　　年初成名時在薦福寺得於楚僧本題曰煮
　　　　茶記乃代宗時湖州刺史李季卿得於陸羽
　　　　口授後有葉清臣述煮茶泉品一篇歐陽修
　　　　大明水記附論浮槎水記一篇考書録解題
　　　　載此書已稱大明水記載卷末則宋人所附
　　　　入也清臣所記稱又新此書為水經疑偶然
　　　　誤記修所記極詆又新之妄謂與陸羽所説
　　　　皆不合今以茶經校之信然又唐書羽本傳
　　　　稱李季卿宣慰江南有薦羽者召之羽野服
　　　　挈具而入季卿不為禮羽愧之更著毁茶論
　　　　則羽與季卿大相齟齬又安有口授水經之
　　　　理殆以羽號善茶當代所重故又新託名歟
　　　　然陸㳺入蜀記曰史記道餉谷簾水數器真
　　　　絶品也甘腴清冷具備諸美前輩或斥水品
　　　　以為不可信水品固不必盡當至谷簾泉卓
　　　　然非惠山所及則亦不可誣也是㳺亦有取
　　　　於是書矣乾隆四十六年五月恭校上
　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
欽定四庫全書
　煎茶水記
　　　　　　　　　　　　唐　張又新　撰
故刑部侍郎劉公諱伯芻於又新丈人行也為學精博
頗有風鑑稱較水之與茶宜者凡七等
　　　揚子江南零水第一
　　　無錫惠山寺石水第二
　　　蘇州虎丘寺石水第三
　　　丹陽縣觀音寺水第四
　　　揚州大明寺水第五
　　　吳松江水第六
　　　淮水最下第七
斯七水余嘗俱瓶於舟中親挹而比之誠如其説也客
有熟於兩浙者言搜訪未盡余嘗志之及刺永嘉過桐
廬江至嚴子瀨溪色至清水味甚冷家人輩用陳黑壊
茶潑之皆至芳香又以煎佳茶不可名其鮮馥也又愈
於揚子南零殊逺及至永嘉取仙巖瀑布用之亦不下
南零以是知客之説誠哉信矣夫顯理鑑物今之人信
不迨於古人葢亦有古人所未知而今人能知之者元
和九年春予初成名與同年生期於薦福寺余與李徳
垂先至憇西廂𤣥鑒室㑹適有楚僧至置囊有數編書
余偶抽一通覽焉文細密皆雜記卷末又一題云煮茶
記云代宗朝李季卿刺湖州至維揚逢陸處士鴻漸李
素熟陸名有傾蓋之懽因之赴郡至揚子驛將食李曰
陸君善於茶葢天下聞名矣况揚子南零水又殊絶今
日二妙千載一遇何曠之乎命軍士謹信者挈瓶操舟
深詣南零陸利器以俟之俄水至陸以杓揚其水曰江
則江矣非南零者似臨岸之水使曰某櫂舟深入見者
累百敢虚紿乎陸不言既而傾諸盆至半陸遽止之又
以杓揚之曰自此南零者矣使蹶然大駭馳下曰某自
南零齎至㟁舟蕩覆半懼其尠挹㟁水増之處士之鑒
神鑒也其敢隠焉李與賔従數十人皆大駭愕李因問
陸既如是所經厯處之水優劣精可判矣陸曰楚水第
一晉水最下李因命筆口授而次第之
　　　廬山康王谷水㢘水第一
　　　無錫縣惠山寺石泉水第二
　　　蘄州蘭溪石下水第三
　　　峽州扇子山下有石突然洩水獨清冷狀如龜
　　　　形俗云蝦蟇口水第四
　　　蘇州虎丘寺石泉水第五
　　　廬山招賢寺下方橋潭水第六
　　　揚子江南零水第七
　　　洪州西山西東瀑布水第八
　　　唐州栢巖縣淮水源第九(淮水/亦佳)
　　　廬州龍池山顧水第十
　　　丹陽縣觀音寺水第十一
　　　揚州大眀寺水第十二
　　　漢江金州上游中零水第十三(水/苦)
　　　歸州玊虛洞下香溪水第十四
　　　商州武關西洛水第十五(未嘗/泥)
　　　吳松江水第十六
　　　天台山西南峰千丈瀑布水第十七
　　　郴州圓泉水第十八
　　　桐廬嚴陵灘水第十九
　　　雪水第二十(用雪不/可太冷)
此二十水余嘗試之非繫茶之精麤過此不之知也夫
茶烹於所産處無不佳也葢水土之宜離其處水功其
半然善烹潔器全其功也李寘諸笥焉遇有言茶者即
示之又新刺九江有客李滂門生劉魯封言嘗見説余
醒然思往嵗僧室獲是書因盡篋書在焉古人云㵼水
置瓶中焉能辨淄澠此言必不可判也萬古以為信然
葢不疑矣豈知天下之理未可言至古人研精固有未
盡强學君子孜孜不懈豈止思齊而已哉此言亦有禆
於勸勉故記之
　　　述煑茶泉品
夫渭黍汾麻泉源之異稟江橘淮枳土地之或遷誠物
類之有宜亦臭味之相感也若乃擷華掇秀多識草木
之名激濁揚清能辨淄澠之品斯固好事之嘉尚博識
之精鑒自非嘯傲塵表逍遙林下樂追王濛之約不敗
陸訥之風其孰能與於此乎吳楚山谷間氣清地靈若
後頴挺多孕茶荈為人採拾大率右於武夷者為白乳
甲於吳興者為紫筍産禹穴者以天章顯茂錢塘者以
徑山稀至於續廬之巖雲衡之麓鴉山著於無歙濛頂
𫝊於岷蜀角立差勝毛舉實繁然而天賦尤異性靡受
和茍制非其妙烹失於術雖先雷而嬴未雨而檐蒸焙
以圖造作以經而泉不香水不甘爨之揚之若淤若滓
予少得温氏所著茶説嘗識其水泉之目有二十焉㑹
西走巴峽經蝦蟇口北憩蕪城汲蜀崗井東遊故都絶
揚子江留丹陽酌觀音泉過無錫㪺慧山水粉槍末旗
蘇蘭薪桂且汲且缶以飲以歠莫不瀹氣滌慮蠲病折
醒祛鄙恡之生心招神明而還觀信乎物類之得宜臭
味之所感幽人之佳尚前賢之精鑒不可及已噫紫華
緑英均一草也清瀾素波均一水也皆忘情於庶彚或
求伸於知己不然者藂薄之莽溝瀆之流亦奚以異哉
遊鹿故宫依蓮盛府一命受職再朞服勞而虚丘之觱
沸松江之清泚復在封畛居然挹注是嘗所得於鴻漸
之目二十而七也昔酈元善於水經而未嘗知茶王肅
癖於茗飲而言不及水表是二美吾無愧焉凡泉品二
十列於右幅且使盡神方之四兩遂成竒功代酒限於
七升無忘眞賞云爾南陽葉清臣述(泉品二十見/張又新水經)
　　　大明水記　　　　　　　　　歐陽修
世𫝊陸羽茶經其論水云山水上江水次井水下又云
山水乳泉石池漫流者上瀑湧湍漱勿食食乆令人有
頸疾江水取去人逺者井取汲多者其説最精浮槎山
在愼縣南三十五里或曰浮巢二山其事出於浮圖老
子之徒荒怪誕幻之説其上有泉自前世論水者皆弗
道余嘗讀茶經愛陸羽善言水後得張又新水記載劉
伯芻李季卿所列水次第以為得之於羽然以茶經考
之皆不合又新妄狂險譎之士其言難信頗疑非羽之
説及得浮槎山水然後益知羽為知水者浮槎與龍池
山皆在廬州界中較其味不及浮槎逺甚而又新所記
以龍池為第十浮槎之水棄而不録以此知其所失多
矣羽則不然其論曰山水上江次之井為下山水乳泉
石池漫流者上其言雖簡而於論水盡矣浮槎之水發
自李侯嘉祐二年李侯鎮東留後出守廬州因遊金陵
登蔣山飲其水又登浮槎至其山上有石池涓涓可愛
葢羽所謂乳泉漫流者也飲之則甘乃考圖記問故老
得其事跡因以其水遺余於京師余報之曰李侯可謂
賢矣盡窮天下之物無不得其欲者富貴之樂也至於
䕃長松藉豐草聽山溜之潺湲飲石泉之滴瀝此山林
者之樂也而山林之士視天下之樂不一動其心或有
欲於心顧力不可得而止者乃能退而獲樂於斯彼富
貴者之能致物矣而其不可兼者惟山林之樂爾惟李
侯生長富貴厭於耳目又知山林之為樂至於攀縁上
下幽隠窮絶人所不及者皆能得之其兼取於物者可
謂多矣李侯折節好學善交賢士敏於為政所至有能
名凡物不能自見而待人以彰者有矣其物未必可貴
而因人以重者有矣故予為誌其事俾世知竒泉發自
李侯始也
　
　
　
　
　
　
　
　
　煎茶水記
