#+TITLE: 太醫局諸科程文格-宋-何大任
#+DATE: 2016-06-11 12:23:03
#+SOURCE: github.com/kanripo/KR3e0039 master 7fe790f6                
欽定四庫全書　　　　　子部五
　提要
　　太醫局程文九卷　　　醫家類
　　　　臣等謹案太醫局程文九卷宋時考試醫學
　　　　之制也其命題有六一曰墨義試以記問之
　　　　博二曰脈義試以察脈之精三曰大義試以
　　　　天地之奥與藏府之源四曰論方試以古人
　　　　製方佐輔之法五曰假令試以證候方治之
　　　　宜六曰運氣試以一嵗陰陽客主與人身感
　　　　應之理考宋史醫學初𨽻太常寺元豐間始
　　　　置提舉判局設三科以教之曰方脈科鍼科
　　　　瘍科凡方脈以素問難經脈經為大經以巢
　　　　氏病源龍樹論千金翼方為小經鍼科瘍科
　　　　則去脈經而増三部鍼炙經常以春試學生
　　　　願與者聴迨崇寜間改𨽻國子監分上舍内
　　　　舍外舍其考試法第一塲問三經大義五道
　　　　次塲方脈及臨證運氣各二道鍼科瘍科試
　　　　小經大義三道運氣二道三塲假令治病法
　　　　三道中格髙等為尚藥局醫師以下職乾道
　　　　中罷局而存御醫諸科後更不置局僅存醫
　　　　學科淳熈中又稍變其制焉此太醫局係紹
　　　　熈二年後所置程文以墨義為第一道較舊
　　　　制又稍異矣其裒為一集不知何人所編世
　　　　亦别無傳者今從永樂大典中排纂得墨義
　　　　九道脈義六道大義三十七道論方八道假
　　　　令十八道運氣九道謹釐次為九卷其文皆
　　　　通貫三經及三部鍼灸之法暨金石之品草
　　　　木之性辨析精微足資啟發盖有宋一代于
　　　　醫學最為留意自皇祐中於古來經方脈論
　　　　皆命孫兆林億髙保衡等挍刋頒行垂為程
　　　　式故學者沿波討流各得以專門名家觀于
　　　　是編可以見當時討論之詳矣乾隆四十六
　　　　年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　總　校　官　(臣/)陸　費　墀
欽定四庫全書
　太醫局諸科程文格目録
　　第一卷
　　　原牒　　原序　　墨義三道　　脉義二道
　　　大義三道　　論方一道　　假令二道
　　　運氣一道
　　第二卷
　　　墨義三道　　脉義二道　　大義三道
　　　論方一道　　假令二道　　運氣一道
　　第三卷
　　　大義五道　　論方一道　　假令二道
　　　運氣一道
　　第四卷
　　　大義五道　　假令二道　　運氣一道
　　第五卷
　　　大義五道　　論方一道　　假令二道
　　　運氣一道
　　第六卷
　　　大義五道　　論方一道　　假令二道
　　　運氣一道
　　第七卷
　　　大義五道　　論方一道　　假令二道
　　　運氣一道
　　第八卷
　　　脉義二道　　大義三道　　論方一道
　　　假令二道　　運氣一道
　　第九卷
　　　墨義三道　　脉義二道　　大義三道
　　　論方一道　　假令二道　　運氣一道
太醫局諸科程文格原牒
嘉定五年十月十四日准尚書省劄子禮部申據太常
寺申據太醫局申承成安大夫特差判太醫局何太任
公文照對本局自來依准指揮以十三科取醫士其文
體格式並係用崇寧之制迄今遵行然契勘從前脱離
場屋及見今䝉被教養者大扺止皆京邑輔郡之人甚
非聖朝設科立學以待天下醫士之意盖縁居常中選
程文及諸科當習篇目未嘗流布是以外方之士不知
蹊徑雖欲從之而不可得大任不才具員深愧無補每
感於斯遂率本局教官捜括從來合格程文拔穎取尤
每科各列三場仍分類諸科當治之經冠於篇首大任
今欲開板流傳庶使外方之士知所矜式翕然肯來上
可無負朝廷待遇之意今録草本一部隨狀見到伏乞
寺廷繳申省部備申朝廷聽候指揮以憑遵守施行申
寺侯指揮本寺所據太醫局備據判局成安何大夫所
乞事理備録在前并程文草本一部五册隨狀繳連見
到伏乞省部備申朝廷取自指揮施行申部候指揮右
所據太常寺申到事理備録在前本部今勘㑹如䝉朝
廷從太官所乞徑劄下本局施行上件事理伏乞朝廷
指揮施行侯指揮右劄付太醫局從所申事理施行准
此
太醫局諸科程文格原序
昔孟氏有言太匠誨人必以規矩學者亦必以規矩盖
為匠而舍規矩則無以致其巧為學而舍規矩則無以
知其道况醫之為事功用甚博學者其可以易言之自
神農嘗百草黄帝岐伯相問難而醫始有書自周人建
六官設醫師瘍醫之職而醫始制禄自唐貞觀立醫學
開元置博士如國子教生徒而醫之教始盛皇朝崇寜
中課試有式而取士之制備矣其書參天地契隂陽察
人經絡血脉以起百病之本故能轉劇為瘉變死為生
上可以事君親次可以濟人又其次可以攝生故歴代
帝王崇尚不廢賢能智巧之士盡心於是而名垂史筆
方册者昭然也六飛南幸修舉舊章乃復局學設判局
以為之長列教授以分其教又有長諭職事綱領其徒
三嵗取士與科舉同月書季攷與文武二學同大方脉
至書禁凡十有三科然俱以七經為本亦如六藝之文
皆聖賢之格言大訓學者所當篤意也其文則有墨義
脉義大義論方假令運氣六者之别皆崇寜之制也墨
義者欲觀其記問之賅博也脉義者欲觀其察脉之精
審也大義則推明天文地理之奥腑臓受病之源論方
則辯析古人用方之意假令則假設證候方治之疑發
為問目以騐其識趣之髙下運氣則推究一嵗隂陽客
主以論治療之大體文之典實有據者為中格不貴泛
引他書故其辭簡朴而不得出意見竒也大任寡識謭
才濫司是職毎惟國朝設科立學之意盖欲網羅天下
之良才今也局學生徒幾三百員率皆京邑輔郡之人
外此豈無遺逸得非自來諸科所習篇目及課試之文
未嘗流布逺方之士無所指南雖欲從之而不可得大
任深感扵斯偶幸一時教官皆博習醫經樂於作成遂
相與捜括近年合格程文拔頴取尤每科依式各列三
塲仍分類當治之經冠於篇首捐俸鋟梓以廣其傳使
凡有志於斯者得所矜式翕然肯來儻異才由是而出
庶無負科目之設大任固不敢以大匠自視學者其可
忘孟氏之訓不以為規矩乎若夫非常之彦道貫三才
識窮萬有如古之論醫以及國原診以知政者大任方
將率諸生以從其後敢以斯文示之嘉定五年仲秋朔
旦成安大夫特差判太醫局濠梁何大任序
太醫局諸科程文格原序考證
第一頁前六行　原本作醫師疾醫之職疾醫當是瘍
　醫之訛謹改正
欽定四庫全書
　太醫局諸科程文格卷一
　　墨義第一道
問故治病者必明天道地理
對天不足西北左寒而右凉地不滿東南左熱而右温
其故何也歧伯曰隂陽之氣髙下之理太少之異也東
南方陽也陽者其精降扵下故左熱而右温西北方隂
也隂者其精奉扵上故左寒而右凉是以地有髙下氣
有温凉髙者氣寒下者氣熱故適寒凉者脹適温熱者
瘡下之則脹已汗之則瘡已此腠理開閉之常太少之
異耳帝曰其扵夀夭何如歧伯曰隂精所奉其人夀陽
精所奉其人夭帝曰善其病也治之奈何歧伯曰西北
之氣散而寒之東南之氣收而温之所謂同病異治也
故曰氣寒氣凉治以寒凉行水漬之氣温氣熱治以温
熱强其内守必同其氣可使平也假者反之帝曰善一
州之氣生化夀夭不同其故何也歧伯曰髙下之理地
勢使然也崇髙則隂氣治之汚下則陽氣治之陽勝者
先天隂勝者後天此天理之常生化之道也帝曰其有
夀夭乎歧伯曰髙者其氣夀下者其氣夭地之小大異
也小者小異大者大異故治病者必明天道地理謹對
　　第二道
問服此水去温氣
對泉水味甘平無毒主消渇及胃熱痢熱淋小便赤澀
兼洗滌瘡瘍癰腫令散久服却温調中下熱氣利小便
並多飲之又新汲水百一方云患心腹冷病者若男子
病令女人以一盃與飲女子病令男子以一盃與飲又解
合口椒毒又主食魚為骨所鯁取一盃水合口向水張
口取水氣鯁當自下又主人忽被墮損腸出以冷水噴
之令身噤腸自入也又臘日夜令人持椒井傍無與人
語内椒井中服此水去温氣博物志亦云凡諸飲水療
疾皆取新汲清泉不用停汙濁暖非直無効固亦損人
謹對
　　第三道
問肝靑象木
對肝青象木肺白象金今肝得水而沉木得水而浮肺
得水而浮金得水而沉其意何也然肝者非為純木也
乙角也庚之柔大言隂與陽小言夫與婦釋其微陽而
吸其㣲隂之氣其意樂金又行隂道多故令肝得水而
沉也肺者非為純金也辛商也丙之柔大言隂與陽小
言夫與婦釋其㣲隂婚而就火其意樂火又行陽道多
故令肺得水而浮也肺熱而復沉肝熱而復浮者何也
故知辛當歸庚乙當歸甲也謹對
　　脉義第一道
問人之居處動静勇怯脉亦為之變乎
對人之居處既有動静勇怯之不同脉之應見亦隨性
情變易之各異盖禀氣扵天立形扵地居處之不同也
動則陽以擾静則隂以定故在脉者亦有躁静之分禀
賦之有異也勇則氣以行怯則氣以著故在診者豈無
强弱之辨以人形扵外既無一定之體而脉應扵中乃
有變易之候此善診之士必觀人之居處動静勇怯而
察脉為之變者盖以形諸外而必有騐諸中故也經曰
人之居處動静勇怯脉亦為之變乎其意如此原夫人
生扵地氣禀扵天其生扵地也晝作夜息分躁静之不
同其禀扵天也肖形賦貎别强弱之有異人性異常脉
形隨變故聖人即其如是之形而騐其為變之脉者燭
照數計初不能有毫髮之間也盖嘗求其故矣動則氣
行扵陽經静則氣行扵隂分氣行扵陽經也則脉隨之
而動若浮洪者豈非陽之屬乎氣行扵隂分也則脉隨
之而彰若細沉者豈非隂之類乎此動静之見扵脉者
然也勇則氣行而已怯則氣著而病病已扵氣行也則
診應有常而和平皆無病之形病成扵氣著也則診乖
其候而變異亦成病之象此勇怯之應扵脉者然也以
其氣之不常則動静勇怯既非可以一體觀脉之多變
則强弱浮沉尤不可以一診取然則持脉之道又豈可
安常守故而昧變通之冝哉考之下文曰診病之道觀
人勇怯骨肉皮膚能知其情以為診法也又經有曰脉
肥人責浮瘦人責沉即此推之則知診病之道必觀其
脉之變者以其人無一定之形而脉亦無一定之候豈
可執扵膠柱調瑟知常而不知變者乎謹對
　　第二道
問寸口脉沉滑者中有水氣
對脉朝扵寸既彰沉滑之形病在扵中必為水氣之候
盖脉分三部寸總諸經沉脉重按而方得病為水而主
中則法其潤下之體滑脉徃來而流利病為實而主飲則
象其流注之性既二脉俱見扵寸口則水氣必在扵體
中是皆積飲稽留而不行水氣停貯而為病故變如斯
之脉也經曰寸口脉沉滑者中有水氣厥理若是嘗謂
疾之所起未有不因扵自縱脉之所變靡有不㕘扵病
源故水氣停積居裏分而總謂之中則脉象沉滑見部
分而皆應扵寸何哉冬日飲湯所以敵扵寒氣夏日飲
水所以消於熱邪皆適事知節而有常故行津布液而
無病儻小渇咽乾因縱飲而不已或内虚熱少因寒飲
而太多脾胃守常也猶尅化而内消倉廪或虚也必停
積而不散故凡積飲之證皆曰水氣之名診其寸口脉
沉者沉為水而主裏按其闗前脉滑者滑為飲而有風
以沉脉則按指有餘應水屬隂而潤下以滑脉則徃來
流利類水得風而慓疾故其為病也攻於上則面目有
腫滿之形發於外則身體有生熱之證以其中先有水
外感於風所以命名曰風水也何以見之下文曰面目
腫大有熱名曰風水又經曰積飲成水又朱肱云水氣
者皆因飲水過多所致又巢氏曰脾胃虚不能制水又
曰滑為有飲又脉經曰沉為水又曰沉為在裏又曰滑
為風况夫大渇欲水者猶令與之不足茍縱飲無節積
而不化焉得不為水氣之患歟謹對
　　大義第一道
問彼春之暖為夏之暑彼秋之忿為冬之怒
對積暖而為暑本陽氣因春而為夏積忿而為怒乃隂
情因秋而為冬盖二氣因變而乃通四時由㣲而至著
陽勝固為暑也然不生於夏之時隂極固為寒也本不
起於冬之令熈然而暖實夏暑之基凄然而忿乃冬怒
之漸故暖未幾而為暑皆陽氣之漸勝忿未幾而為怒
本隂情之宻移為於此者雖有可見之迹變於彼者實
有難明之妙然則春夏以言其氣秋冬以象其情各分
於隂陽之主也經曰彼春之暖為夏之暑彼秋之忿為
冬之怒大槩如斯嘗謂造化更王於二氣本因㣲而至
著機緘黙運於四時必由變而能通故陽之積也由復
而至於乾隂之積也由姤而至於坤猶人之生自童穉
而至壯大曰加益而不自知猶木之盛自萌芽而至合抱
日加長而不自覺是以觀物之妙必觀其㣲察時之變
必察其本信夫陽氣方升於厚載之下而萬象皆春隂
氣始凝於太虚之中而一葉知秋方其春也荄者萌而
甲者拆孰不知有登臺之樂方其秋也華者成而實者
收莫不知有落葉之悲故積陽不已必為夏之暑則草
木蕃而金石流積隂不已必為冬之怒則霜露降而氷
雪堅寒固變而為暑也然不變於寒之時暑固變而為
寒也然不變於暑之月春之暖者乃異時之暑秋之忿
者即後日之怒故履霜堅冰其所由来者漸而流金爍
石其所著見者㣲以其陽主於氣隂主於情是皆為於
此而生於彼也何以明之王氏曰春暖為夏暑言陽生
而至盛秋忿為冬怒言隂少而至壯又經曰陽之動始
於温盛於暑隂之動始於清盛於寒又曰隂陽之往復
寒暑彰其兆又曰春夏則陽氣多而隂氣少秋冬則隂
氣盛而陽氣衰又曰春夏歸陽為生秋冬歸隂為死即
此推之則知造化宻移機緘潛運即其㣲則可以觀其
著因其始則可以究其終也謹對
　　第二道
問西北之氣散而寒之東南之氣收而温之
對人禀於氣因地勢之不同惟地勢不同故醫之用藥
當知治法之不一且均是方也食熱則外實食凉則外
弱而其人不能以不異同是氣也散之則為寒收之則
為温而其法不能以不殊故當風髙氣凛之方則欲寒
而外散者乃所以去其食熱之害在地土卑濕之䖏則
冝温而内收者盖將以治其食凉之疾此禀氣不同則
用藥有異皆因地勢之使然則治法不得不爾也經曰
西北之氣散而寒之東南之氣收而温之其意如此嘗
謂論方而不論其氣則混寒温以一致求治而不求其
宜則同散収為一法盖方本無異也而異之者以其有
温凉之氣治本不殊也而殊之者以其有散收之冝是
以古人析其土壤辨其方宜者抑豈若是之强為區别
哉然則論方而不論其氣求法而不求其宜其可乎抑
嘗論之人之處世也飲食起居初無一定之性醫之用
藥也温凉散收亦無一定之宜其在西北者則風髙氣
凛其人食熱而外實其在東南者則水濕土卑其人食
凉而外弱外實之人則邪不能傷於形體而常起於腑
臓之内外弱之人則病不能起於腸胃而多生於腠理
之間故因其食熱也而治之者所以宜寒而外散隨其
食凉也而療之者所以宜温而内收故治之以毒藥施
之以㣲鍼皆散寒之類治之以砭石用之以灸􁃚亦收
温之法然則施治之士豈可昧其方宜同其治療而不
知變者乎何以見之下文曰所謂同病異治也故曰氣
寒氣凉治之以寒凉行水漬之氣温氣熱治以温熱强
其内守必同其氣可使平也又異法方宜論云一病而
治各不同皆愈何也歧伯曰地勢使然也即此推之則
知古人為治之妙誠不可一槩而論茍無變通執一藥
以盡天下之病守一法以論天下之疾是昧於得病之
情施治之體求治愈切而為効愈邈矣謹對
　　第三道
問陽之汗以天地之雨名之
對論身形之汗泄既本於至陽之氣即天地之雨降斯
得其同類之名盖兩儀雖大而雨有潤澤之道一身雖
小而汗有滋通之理雨不自降本天氣臨地而使然汗
不自流亦陽氣加隂之所致取而類之也盖因類而求
類即而名之也實能名而可名然則所謂名之者本其
法象之似同故其理可以並稱之也經曰陽之汗以天
地之雨名之大義若此且夫漉漉之汗初何闗乎雨降
之時而霖霖之雨本無與乎汗泄之證自其迹而言之
則泥於迹而無相通之道取其意而思之則得其意而
有可名之理况人之一身與乾坤而並立而體之四大
與上下以相參是宜觀雨降之自天如汗流之浹背雲
騰於上則沛然而莫之能禦陽發於外則濈然而不能
自已彼之功也可以足江河而滋草木此之用也可以
潤毛髪而充皮膚以至病在表而汗乃解則亦如霖雨之
應時病當汗而表不潤則有類宻雲而不雨出而偏沮
者乃施澤未周之象多而亡陽者亦霖霪不已之如夫
如是則陽之汗豈非類天地之雨乎何以明之王氏曰
夫人汗泄於皮腠者是陽氣之發泄爾然其取類於天
地之間則雲騰雨降而相似也又經曰陽加於隂謂之
汗又曰地氣上為雲天氣下為雨由是觀之陽之汗以
天地之雨名之者實其理之自然矣謹對
　　假令論方義一道
問素問所載東方青色入通於肝南方赤色入通於心
中央黄色入通於脾西方白色入通於肺北方黑色入
通於腎皆以臟法五行色通五臟至於金石之類草木
之品無非法象之相符也今觀神農本草首卷云丹砂
法火色赤而主心是丹砂色赤法南方之火故丹砂之
功可以専主乎心也如今之方論所載靈砂桂心之屬
皆能治心亦色赤之類如麥門冬逺志之軰亦治心之
藥而色不赤何也諸君以醫為業所當講論請陳其意
而毋畧
對物存法象固當博究於根源藥具功能豈在専求於
色類夫二氣之散布俾萬物以滋生自其造化而論則
隂陽配合各有自然之機因其事物而推則形色性味
悉有使然之利故適於器用者取其材色以為要施於
藥石者擇其氣味以為先審乎此則丹砂主心而法火
即光色瑩赤禀南方氣化之純餘藥治心而安神即物
類通靈隨本類功能之騐唯明其色類而法象紀其性
用而施為斯通術而循理逹藥物之要也伏承明問素
問所載東方青色入通於肝南方赤色入通於心中央
黄色入通於脾西方白色入通於肺北方黒色入通於
腎皆以臟法五行色通五臓至於金石之類草木之品
無非法象之相符也今觀神農本草首卷云丹砂法火
色赤而主心是丹砂色赤法南方之火故丹砂之功可
以専主於心也如今之方論所載靈砂桂心之屬皆能
治心亦色赤之類如麥門冬逺志之軰亦治心之藥而
色不赤何也諸君以醫為業所當講論請陳其意而毋
畧可得而詳議焉嘗觀夫洪造産物本以氣而感寓羣
形賦質亦以氣而充成唯氣之所召隨類而不齊故物
之所化分數有不等有得天地之中和者如稼穡之致飬
有得天地之純粹者如金石之効珍鱗甲羽毛生屬不
一要不外於隂陽根莖華實形狀不同悉不逃於氣化
是知形色之既備俱有配象而可推且生而後有象象
而後有滋滋而後有數三者物之所受也流動而生色
感發而布氣成熟而具味三者物之所成也至於性有
燥濕材有剛柔體有輕重質有大小雖各賦之於物豈
能出於二氣五行之變化哉此所以形氣既具博物者
必究其源性味既存用藥者必逹其理則法象之本功
効之著因是而兩盡之矣今夫物存五色色合五行八
石之至赤者選於丹砂五官之純赤者推於心臟故以丹
砂之法火南方神化之所寓心臟之屬火陽精運化之
所通以瑩赤之物而主色赤之宫以法火之物而治屬
火之臟是謂得其同類必能致於全功然古人究物取
形色法象者衆良醫用藥取形色配合者希玉石之有
色色之著者多純草木之有色色之變者多雜故本草
注但以五石而法五行良由此也如空青法木雌黄法
土瑩青純黄得木土二色之正雲母法金磁石法水瑩
白純黒得金水二色之正不特此也石英有五色各隨
色而補五宫石脂有五色各隨色而補五臟赤芝透丹
益心氣以增慧青芝透緑補肝氣以安魂豈唯石類為
然草類亦有是也如是則丹砂中外之瑩赤色悠久而
鮮華全火化之至精為心經之上藥内以安神明之正
外以殺鬼魅之邪不唯取顔色配合之全亦以取材性
神靈之正也若夫靈砂色赤非本色也乃硫黄汞白之
所化桂心色赤非純赤也有澤黒皮黄之所包特以硫
汞二氣之存因火而感之必安於心氣肉桂木中之靈
取心而用之則尤養於心神本非以色赤而言也麥門
冬為君有調中保神之効逺志為君得定心同志之升
以類求之不止此焉松下茯苓抱根而有神也用之去
木能益志而心開藕上蓮實通中而至潔也用之取肉
能養神而心喜亦皆以性味功効為用奚以形色法象
為事哉大抵神農嘗藥物原性味以紀功天師明治法
因氣味以致用香湊脾腥湊肺以氣而主五臟也酸入
肝苦入心以味而攻五臟也因嵗而言色者有之矣嵗
木不及其糓蒼是也隨方而定色者有之矣南方赤色
其糓黍是也雖有法象之理然非治療之機其他如鐵
落治狂取質之重而形色不存蘭草治渇取氣之芳而
形色不與又豈若本草以大小色類子母兄弟不可同
行之說而施用乎要以得五行之正者可以類推受五
氣之偏者難以例舉故石膏滑石皆白而不聞専主肺
代赭鉛丹皆赤而不聞専治心如此色類言之則似相
違戾矣所以丹砂法火主心之説實取其材性之能因
以五行而附㑹爾用藥之法誠不必泥可也故圖經序
云昔神農嘗百草之滋味以救萬民疾苦又曰藥有酸
鹹甘苦辛五味又有寒熱温凉四氣及有毒無毒繼之
曰良醫以意量得其節也内經氣味之説兹不復言聖
濟經曰物有氣臭有性味交取互用以為虚實補㵼之
法由是推之元牝賦形形色法象者固不可以不究逹
士論藥藥物氣味者尤不可以不明審其性用而但取
夫材之良紀其功効而勿拘於物之合然後權通而意
使致用而恊宜斯為醫道之淵㣲逹藥理之要妙也謹
對
　　假令法第一道
問假令虚勞盗汗候目即節氣當得何脉本因是何臟
腑受病發何形候即今冝用是何方藥調理設有變動
又當隨脉如何救療各須引本經為證及本草逐藥主
療所出州土性味畏惡正輔佐使重輕竒偶及修製之
法䖏方對答
對形神妄用體因虛極以成勞陽氣不充汗因寐出而
名盗盖形設乎外神守於中形太用則勞也陽氣失衛
固之和神太用則耗也真氣無固宻之用因其安卧則
陽氣入行於隂經失其充營則津液發逹於形表是以
寐之已熟身體漉漉而常濡寢之方濃汗液津津而常
潤乘卧而出於肌表遇覺而止於皮膚所以類盗而潛
行名盗汗而為候無非虚勞之使然矣目即氣序當春
盛徳在木天温地發二氣至此而氤氲隂降陽升品彚
屆斯而榮美萬物始生而未盛六脉㣲弦而未隆斯為
春時之平脉也經曰春胃㣲弦曰平今反診得虚弱而
不實細㣲而不足斯為應病之脉也經曰脉虚弱細㣲
皆為盗汗脉也本因外勞其形内損其神陽氣無緻宻
之和津液有妄出之咎其狀遇卧而汗出潛行而如盗
也巢氏云盗汗者因眠睡而身體流汗也此由陽虚所
致詳此之證病在外而尚淺治䖏方而用竒經曰近者
竒之冝用正一輔二竒方黄耆湯以黄耆一味為主病
之正以牡蠣麻黄根二味為佐正之輔三味合而服之
使陽氣外宻津液内固則虚勞盗汗之候必獲愈矣設
若忽於㣲細怠於服藥致陽氣轉虚津液日耗形體羸
瘠而不充肌膚瘦悴而不澤則知病必變為虚勞羸瘦
之候也經曰病成而變復診其脉小弱以濇謂之久病
又巢氏曰夫血氣者所以榮養其身也虚勞之人精髓
萎竭血氣虚弱不能充盛肌膚故羸瘦也又曰乆病不
已令人羸瘠枯瘦心氣不足亡津液故也再詳此證積
虧成損病久已深非竒方之可去必偶制之可行經曰
竒之不去則偶之宜用正二輔四偶方鹿茸石斛湯以
鹿茸石斛二味為正以黄耆當歸乾地黄桂四味為輔
六味合而服之血氣日滋精髓日盛則肌膚充滿而漸
復於常也大抵治病之法必當分扵輕重䖏方之冝實
不逃於竒偶要在適事為故而効如影響謹按本草逐
藥主療及修製之法處竒偶二方列之於後
治假令虛弱盗汗候正一輔二竒方黄耆湯　黄耆為
正味甘㣲温無毒補虛損五勞生川郡山谷白水漢中
惡龜甲蜜炙用一兩剉　牡蠣為輔味鹹平㣲寒無毒
止汗生東海池澤貝母為之使惡麻黄吴茱茰辛夷火
煅取粉用半兩　麻黄根為輔味苦温無毒能止汗生
晉地及河東用半兩剉右三味㕮咀每服三錢水一盞
半煎至七分去柤温服不拘時候
治假令變證虚勞羸瘦候正二輔四偶方鹿茸石斛湯
　鹿茸為正味甘酸㣲温無毒主虚勞羸瘦火燎去毛
酥炙令黄用二兩剉　石斛為正味甘平無毒主虚勞
羸瘦生六安山谷水傍石上陸英為之使惡凝水石巴
豆畏殭蠶雷丸去根用二兩剉　黄耆為輔味甘㣲温
無毒補虚損五勞羸瘦生川郡山谷白水漢中惡龜甲
蜜炙用一兩剉　當歸為輔味甘辛大温無毒補五臟
生肌肉生隴西川谷惡䕡茹畏菖蒲海藻牡蒙酒洗去
土及蘆頭用一兩剉　乾地黄為輔味甘苦寒無毒填
骨髓長肌肉主五勞七傷生咸陽川澤黄土地者佳惡
貝母畏蕪荑去蘆頭用一兩剉　桂為輔味甘辛大熟
有小毒主理踈不足生桂陽去麤皮用一兩剉右六味
㕮咀每服半兩水二盞煎至一盞去渣温服不拘時候
謹對
　　第二道
問假令傷寒悸候目即節氣當得何脉本因是何臟腑
受病發何形候即今宜用是何方藥調理設有變動又
當隨脉如何救療各須引本經為證及本草逐藥主療
所出州土性味畏惡正輔佐使重輕竒偶及修製之法
䖏方對答
對逆府藏而受邪因名傷寒之病昧汗下而停飲遂成
悸動之疾盖傷寒則其經有六悸動則其源有二或因
攻發氣虚而不制於水飲或因陽病熱少而不消於水
漿引飲過多停於胷臆之内與水無厭留於膺膈之間
殊不知心屬火而惡水裏因虚而畏寒水乘於心使神
氣之妄動水積於裏致正氣之弗寜故築築然惕惕然
而不安必怔怔然忪忪然而無定夫如是傷寒之悸豈
不為氣虚停飲之所致者哉目即三春屆候萬物發陳
陽氣方升故脉有耎弱之象品彚始育故診有寛虚之
形是以耎而弱寛而虚乃為應時之弦脉茍或切之而
脉如轉索持之而診若切繩斯為𦂳脉之形乃應傷寒
之悸也仲景曰假令欬者坐飲冷水故令脉𦂳也則𦂳
為停飲者是矣不特此也仲景又曰𦂳為寒脉經亦曰
趺陽脉浮少陽脉𦂳心下必悸此緊為傷寒悸者明矣
本因冬感殺厲之氣病為傷寒之名或汗下後而引飲
不化或太陽病而飲水過多其候水停心下而築築悸
動者是矣巢氏曰悸者動也謂心下悸動也此由傷寒
病發汗已後因又下之内有虚熱則渇渇則飲水水氣
乘心必振寒而心下悸也太陽病小便不利者多飲水
心下必悸小便少者必苦裏急夫脉浮數法當汗之而
愈下之身體重心悸不可發汗當自汗出而解所以然
者尺中㣲裏虚表實津液自和便自汗出愈詳此之病
邪氣雖傷而未致於傳變水飲雖停而未致於深重惟
竒方之可療也宜用正一輔二竒方茯苓湯以茯苓一
味為主病之正以半夏生薑二味為佐正之輔三味合
而服之使水飲之消散俾正氣之安寜則悸動之證何
復而有矣設若治不求本水飲無自而除療不窮源正
氣無由而定殊不知水性流散病變多端浸於肺而為
喘為欬停於胃而為􁊆為噎溢於皮膚則病生腫滿漬
於腸間則疾成泄利夫若是者此皆病成而必變也始
則氣虚停飲而為悸今則飲盛肺浮而為喘復切其脉
既彰洪大之形再詳其診仍兼盛滿之象故知其病必
變傷寒喘促之候也經曰大則病進又曰上盛則氣髙
巢氏曰傷寒太陽病下之㣲喘者表未解故也夫發汗
後飲水者必喘以水停心下腎氣乘心故喘也以水灌
之亦令喘也復審變病之候治非前證之比竒方不能
及也當用偶方治之經曰竒之不去則偶之冝用正二
輔四偶方厚朴杏核仁湯以厚朴杏核仁二味為正以
半夏茯苓桂乾薑四味為輔六味合而服之使傳變之
邪豁然而散致稽留之飲釋然而消肺臟安和於中正
氣調順於内呼吸有常而喘息自定此其施治之効矣
大抵病分輕重方别竒偶前證病輕而用以竒後證勢
重而制以偶故為治病之要法立方之妙論也故經有
曰君一臣二竒之制也君二臣四偶之制也正此之謂
謹按本草逐藥主療及修製之法䖏竒偶二方列之扵
右
治假令傷寒悸候正一輔二竒方茯苓湯　茯苓為正
味甘平無毒主恐悸及膈中痰水生太山山谷大松下
馬藺為之使惡白蘞畏牡蒙地榆雄黄秦艽龜甲去皮
用一兩剉　半夏為輔味辛平生㣲寒熟温有毒主傷
寒及消心腹胷膈痰熱生槐里川谷射干為之使惡皂
莢畏雄黄生薑秦皮龜甲湯浸七次去滑曝乾用半兩
剉　生薑為輔味辛㣲温主傷寒上氣生犍為川谷及
荆州揚州秦椒為之使殺半夏毒惡黄芩黄連天鼠糞
用半兩切右二味㕮咀入生薑片和匀每服三錢水一
盞半煎至八分去柤温服不拘時候
治假令變證傷寒喘候正二輔四偶方厚朴杏核仁湯
　厚朴為正味苦大温無毒消痰下氣生交趾寃句乾
薑為之使惡澤㵼寒水石硝石去麄皮塗薑汁炙乾用
二兩剉　杏核仁為正味苦甘平無毒主欬逆上氣湯
浸去皮尖用二兩炒剉　半夏為輔味辛平生㣲寒熟
温有毒主上氣生槐里川谷射干為之使惡皂莢畏雄
黄生薑秦皮龜甲湯浸七次去滑曝乾用一兩剉　茯
苓為輔味甘平無毒主胷脇逆氣膈中痰水生太山山
谷大松下馬藺為之使惡白蘞畏牡蒙地榆雄黄秦艽
龜甲去皮用一兩剉　桂為輔味甘辛大熱有小毒利
肝肺氣生桂陽去麄皮用一兩剉　乾薑為輔味辛温
大熱無毒主胷滿欬逆上氣生犍為川谷及荆州揚州
秦椒為之使惡黄芩黄連天鼠糞炮㣲裂用一兩剉右
六味㕮咀毎服五錢水二盞煎至一盞去渣温服不拘
時候謹對
　　運氣一道
問甲子年五運六氣所在所宜䖏方為對
對太極未判之先則名為混沌太極既判之後則氣有
隂陽清陽上積以為天濁隂下辟以為地寒暑燥濕風
火由是而布於穹窿木火土金水火於斯而列於磅礴
五運經横於氣交至神宰制於橐籥司天在泉者即年
辰而可考統運主氣者自支干而乃明陽年則為於太
過應陽道而常饒隂年則為於不及應隂道而常乏或
天與運符而謂之天符或嵗與運㑹而謂之嵗㑹茍三
合平治之年為太一天符之紀其平和也則徳化政令
及於物而應於人或過減也則勝復盛衰及於人而見
於物要當察其所在而施於藥物審其所宜而施於方
治和其運而調其化折其鬱而資其源髙者抑之而不
致於太盛下者舉之而不致於太衰使上下而無相奪
倫俾氣運而得於平治自非聖人存仁民惻隱之心更
相問難著而為書則嵗之氣運何自而明調之正味何
自而知矣考之内經有曰先立其年以明其氣今觀甲
子之年甲為諸干之先故天氣始於甲子為衆支之首
故地氣始於子子甲相合而嵗紀始立君臣答問而氣
運方明是嵗也上見少隂君火之司天中行大宫之土
運下臨陽明燥金之在泉以陽干復遇於陽支兩陽相
配故為太過之年經曰陽年為太過正此謂也土運有
餘名曰厚阜之紀經曰厚阜之紀是謂廣化厚徳清静
順長以盈至隂内實物化充成煙埃蒙鬱見於厚土大
雨時行濕氣迺用燥政迺辟其化圓其氣豐其政静其
令周備其動濡積并結其徳柔潤重淖其變震驚飄驟
倒潰其經足太隂陽明其臟脾胃其病腹滿四支不舉
大風迅至邪傷脾也詳此之嵗迺同地者温熱化宜用
温熱之藥治其一嵗之過愆夫天氣運動而不息則為
之客地氣鎮静而守位則為之主左右間氣以顯於其間
上下加臨必布於其内且初之氣自癸亥年大寒節寅
初一刻交入甲子年初之氣分終六十日而餘八十七
刻半至春分日子丑時夜半止上見太陽寒水為之客
下臨木位為之主地氣遷燥將去寒迺始蟄復藏水迺氷
霜迺降風迺至陽氣鬱民迺周宻闗節禁固腰脽痛炎
暑將起中外瘡瘍冝用甘熱之藥治其氣爾二之氣自
春分節子中之左交入二之氣分終六十日而餘八十
七刻半至小滿日戌之後四刻止上見厥隂風木為之
客下臨君火為之主陽氣布風迺行春氣以正萬物應
榮寒氣時至民迺和其病淋目瞑目赤氣鬱於上而熱
宜用辛凉之藥治其氣爾三之氣自小滿節亥初一刻
交入三之氣分終六十日而餘八十七刻半至大暑日
酉正止上見少隂君火為之客下臨火位為之主天政
布大火行庶物蕃鮮寒氣時至民病氣厥心痛寒熱更
作欬喘目赤宜用鹹寒之藥治其氣爾四之氣自大暑
節酉中之北交入四之氣分終六十日而餘八十七刻
半至秋分日未後四刻止上見太隂濕土為之客下臨
土位為之主溽暑至大雨時行寒熱互至民病寒熱嗌
乾黄癉鼽衂飲發宜用苦熱之藥治其氣爾五之氣自
秋分節申初一刻交入五之氣分終六十日而餘八十
七刻半至小雪日午正止上見少陽相火為之客下臨
金位為之主畏火臨暑反至陽迺化萬物迺生迺長迺
榮民迺康其病温宜用鹹冷之藥治其氣爾終之氣自
小雪節午中之右交入終之氣分終六十日而餘八十
七刻半至大寒日辰正之後四刻止上見陽明燥金為
之客下臨水位為之主燥令行餘火内格腫於上欬喘
甚則血溢寒氣數舉則霧霧翳病生皮腠内舍於脇下
連少腹而作寒中地將易也宜用苦温之藥治其氣爾
由是抑其運氣資其嵗勝折其鬱發先取化源使暴過
不生苛疾不起治六氣之藥已布於前調一嵗之方今
附於後
治甲子年五運六氣正一輔二竒方附子湯　附子為
正味辛甘溫大熱有大毒生犍為山谷及廣漢地膽為
之使惡蜈蚣畏防風黑豆甘草黄耆人參烏韭炮㣲裂
去皮臍用一兩剉　乾薑為輔味辛温大熱無毒生犍
為川谷及荆州揚州秦椒為之使惡黄芩黄連天鼠糞
炮㣲裂用半兩剉　术為輔味苦甘温無毒生鄭山山
谷漢中南鄭防風地榆為之使用半兩剉右三味㕮咀
每服三錢水一盞半煎至八分去渣温服不拘時候謹
對
欽定四庫全書
　太醫局諸科程文格卷二
　　墨義第一道
問太陽之政奈何
對欲通天之紀從地之理和其運調其化使上下合得
無相奪倫天地升降不失其宜五運宣行勿乖其政調
之正味從逆奈何歧伯曰昭乎哉問也此天地之綱紀
變化之淵源非聖帝孰能窮其至理歟臣雖不敏請陳
其道令終不滅乆而不易帝曰願夫子推而次之從其
類序分其部主别其宗司昭其氣數明其正化可得聞
乎歧伯曰先立其年以明其氣金木水火土運行之數
寒暑燥濕風火臨御之化則天道可見民氣可調隂陽
卷舒近而無惑數之可數者請遂言之帝曰太陽之政
奈何謹對
　　第二道
問一本云衝
對三十一難曰三焦者何稟何生何始何終其治常在
何許可曉以不然三焦者水榖之道路氣之所終始也
上焦者在心下下膈在胃上口主内而不出其治在膻
中玉堂下一寸六分直兩乳間陷者是中焦者在胃中
脘不上不下主腐熟水榖其治在臍傍下焦者在臍下
當膀胱上口主分别清濁主出而不内以傳導也其治
在臍下一寸故名曰三焦其府在氣街一本云衝謹對
　　第三道
問葉名蒚蔴
對白芷味辛溫無毒主女人漏下赤白血閉隂腫寒熱
頭風侵目淚出長肌膚潤澤可作膏藥面脂潤顔色一
名芳香一名白芷一名䖀一名元一名符離一名澤芬
葉名蒚蔴可作浴湯生河東川谷下澤二月八月採根
曝乾當歸為之使惡旋覆花謹對
　　脉義第一道
問脉有三部尺寸及闗榮衛流行不失衡銓腎沉心洪
肺浮肝絃此自經常不失銖分
對榮衛通行於三部合時令而衡銓不差臟脉各顯於
一形應平和而銖分不失葢脉本無異自闗界而定尺
寸之名診不自彰依血氣而為流行之用氣脉應期也
譬衡銓而合度時診相參也無過減而有倫以至腎沉
心洪之脉王冬夏而自經常肺浮肝絃之診王秋春而
夲平治脉隨臟異無緇銖之差時與脉期無毫釐之失
然則三部者脉之位榮衛者脉之源五臟者脉之主故
動應參合是為經常不失之脉矣經曰脉有三部尺寸
及闗榮衛流行不失衡銓腎沉心洪肺浮肝絃此自經
常不失銖分大意如此且夫脉各有位則不可以一概
而求診各有形則不可以一途而取明於脉者必有以
定其部分之位善於診者斯有以較其脉象之形定於
脉之部也既當以究其脉之源較於脉之形也尤當以
合其時之應由是持診之士既能詳陳於經脉之要以
之察病則斷無遺功矣今也人法三才形分三部在於
脉則亦有部分之殊揣其闗則可分尺寸之異部既定
而脉不能以自動位既分而診不能以自行其動者孰
為之動本榮血之周流其行者孰為之行由衛氣之運
動脉隨時動而脉之可凖也若衡而若銓診逐時遷而脉
之可期也有經而有常大率腎王冬而萬物歸根故在
脉者有沉潜之象心王夏而品彚蕃秀故在診者有洪
大之形天氣通肺故秋則天高而脉見於輕浮之象木
性合肝故春則木達而診應於微絃之體察臟脉之應
見自經常而無銖分之差較時脉之形容惟平治而無
毫釐之失是知脉無定體因其血氣而不忒臟有常形
即其時序而可騐矣何以言之經曰三部者寸闗尺也
又曰榮行脉中衛行脉外又曰脉者血之府又曰冬脉
如營又曰立夏得洪大脉是其本位又曰秋脉如毛又
曰肝者東方木萬物始生氣來輭而弱寛而虚故脉為
弦以此推之經者有常之脉故必先知經脉而然後知
病脉矣謹對
　　第二道
問脉滑曰病風又云滑者傷熱一脉二病者何
對論滑脉之一體即至數相參而有殊究病證之兩端
分風熱為患而必異葢滑則應於流利脉乃本於陽邪
一呼三動而一吸三動也應滑脉則病於風一呼四至
而一吸四至也彰滑診則傷於熱以滑為風也故脉至
則過於平人以滑為熱也故診應則倍扵常數即風比
熱故風為陽而輕於熱即熱較風故熱亦陽而甚於風
雖二證俱見於滑脉故當參其至數而别焉經曰脉滑
曰病風又云滑者傷熱一脉二病者何其義如此抑嘗
求其審脉之要矣葢切脉有法雖以舉按而察其形容
持診之機必以呼吸而紀其至數兩者參合故無疑似
之差二者兼明安有毫釐之失且滑本流利之一脉病
分風熱之兩端概而言之雖脉象之一體細而推之實
動應之兩塗何哉風性善行感於風而滑脉必見熱性
淖溢傷於熱而滑脉遂彰以滑脉而皆陽也推至數而
别於多寡以風熱而皆陽也參性用而分於輕重風輕
於熱故風脉之滑也呼吸各三動而尺不熱熱重於風
故熱脉之滑也呼吸各四至而病欲甚儻但求於滑脉
之形不别於動應之數則未免以風為熱而方治永乖
以熱為風而危殆立至矣何以明之内經曰人一呼脉
三動一吸脉三動而躁尺熱曰病溫尺不熱脉滑曰病
風又難經曰一呼四至一吸四至病欲甚脉洪大者苦
煩滿沉細者腹中痛滑者傷熱又云滑者陽也又脉經
曰滑脉往來前却流利展轉替替然與數相似即是觀
之滑脉則一為病則二茍非至數而别則何自而别哉
謹對
　　又大義第一道
問寒暑燥濕風火在人合之奈何其於萬物何以生化
對論六氣之在人既欲以明其參符之理究六氣之在物
尤當以審其生化之源葢均是氣也則神妙貫於三才
無所不存均是形也則氣用寓於萬物無所不在察其
氣之所布故始則自乎天即其人之所合故用則參乎
氣以人騐天既有符合之自然以氣在物亦有生化之
常道如風氣通肝之類莫非在人之所合如風木生酸
之屬豈非在物之所化肝與木合即同氣之相感酸本
木化亦同氣之相求是知六氣周流而靡所不至故人
氣從之而萬物由之也經曰寒暑燥濕風火在人合之
奈何其於萬物何以生化其意若此原夫天陽積氣以
昭乎上地隂積形以位乎下氣形相感則羣品各得稟
其和上下交通則人物各得抱其氣所以善言天者必
以人而騐善言氣者必以物而彰且天為陽而化氣故
六氣之用則自乎天而布於宇宙之間地為隂而成形
故五行之用則本乎氣而散於橐籥之内風寒者木水
之氣故風寒在下而必應於人燥熱者金火之化故燥
熱在上而亦合於體至于濕氣居中與人氣之相應相
火逰布與人氣之相參人之所生者固有以合乎此物
之所化者亦豈有以外乎此哉今夫風寒在下則合於
人之腎肝故風合肝而寒合腎矣燥熱在上則應於人
之心肺故燥應肺而熱應心矣中州者脾之臟與混氣
相符而在中三焦者氣之源與相火相參而遊布氣之
在人既有脗合之異氣之在物亦有生化之殊風則生
木而化酸是曰曲直作酸矣熱則生火而化苦是曰炎
上作苦矣金本燥而生辛莫非從革之所作水本寒而
化鹹豈非潤下之所生濕化乎土故土有稼穡之名土
生於甘故甘為稼穡之用在於人身也無一不與氣之
所符形於萬物也無一不稟氣之所化總而論之凡拘
於形者未嘗不合於氣之用泛而言之凡囿於物者未
嘗不頼於氣之和夫如是人鍾五行之秀物稟五行而
生故不能有外於六氣之用矣考之於經有曰在天為
氣在地成形形氣相感而萬物化生矣又曰寒暑燥濕
風火天之隂陽也三隂三陽上奉之又曰氣交之分人
氣從之萬物由之又曰風寒在下燥熱在上濕氣在中
火遊行其間又曰善言天者必有騐於人又曰善言氣
者必有彰於物即此言之至神變化貫三才而無所不
有矣謹對
　　第二道
問風者百病之長也至其變化乃為他病
對風本百病之先其用則善行而無定邪流諸經之内
為病則變化而不常葢神本妙用而難明風即神化而
莫測其邪易中故作病也有為先為長之稱其用無方
故生疾也有或變或化之用茍客於脉而不去則變為
癘風之屬儻傷於表而入傳則變為腸風之類以數變
而不可勝窮為他病而不可勝極夫何故風無常方而
靡所不在性本務動而無所不有斯為百病之先變他
證而不同矣經曰風者百病之長也至其變化乃為他
病大義如此原夫論病而不論邪與不論等察邪而不
察變與不察同惟能觀邪變之因故能明病勢之理今
也風本無體因陽氣之使然用本無迹頼神化之所致
逢虚入凑也先百病而廼有投間易容也長衆疾而為
最至其邪數變而數化故其病異種而異端脉風不已
因變而癘風以成外邪不除因傳而腸風以作或在於
外而為寒熱或舎於裏而傳於臟腑以至風雜寒濕為
諸痺之不一風兼寒邪為諸瘧之不同以風與濕之俱
傷故為風濕之病以風與熱之並客故為風溫之名自
風邪之變化為他病之形狀者何故哉風無常定之方
則其用之莫測風本八方之氣則其性之不常用之難
測故作病而為先性之不常故傳化而乃異然則風氣
飄揚而無所不有故變病而弗能拘矣以經證之脉風
成為癘又云風寒客於脉而不去名曰癘風又云風成
為寒熱又云風寒濕三氣雜至合而為痺又曰瘧者風
寒之氣不常也又曰風者百病之始也又曰風是四時
之氣分布八方由是推之風非一定之邪故有如斯之
變矣謹對
　　第三道
問與道合同
對與道為一謂之合與道無間謂之同葢道本難名也
惟能合之則極渾融於難名之中道本無形也惟能同
之則妙運用於無形之表故道其可道而有非常之道
故人非常人而乃至眞之人然則與道合同者實無心
於合同而自然合同也經曰與道合同其意若此夫
用智以求道則道愈昧而不明有心於求道則道愈
逺而莫見惟眞人也非求以合之而不期合而自合
非求以同之而不期同而自同斂此道於毫芒之細
而未嘗有餘散此道於宇宙之間而未嘗不足恍兮
惚兮又孰知道之非我而我之非道杳兮㝠兮亦不
知身之在道而道之在身隱見莫測契於至理而不
可名出入無間齊於妙用而不可喻提挈天地則妙
天地不言之化把握隂陽則極隂陽不測之神以吾
道為有則本虚而本無以吾道為無則隨寓而隨有
達地通天而了無餘物自頂至踵而無非此眞由是
觀之則道之外豈復有所謂眞人者乎亦强名之曰
道可也下文曰惟真人也又王氏曰真人之身隱見莫
測出入天地内外順道至真以生又上古天真論曰提
挈天地把握隂陽以是數者言之則真人豈非與道合
同者乎謹對
　　假令論方義一道
問假令仲景傷寒論云太陽病下之其脉促不結胷者
此為欲解也脉浮者必結胷脉𦂳者必咽痛脉弦者必
兩脇拘急脉細數者頭痛未止脉沉𦂳者必欲嘔脉沉
滑者挾熱利脉浮滑者必下血竊詳治傷寒之法汗下
之後其脉靜者為病已解今云太陽病下之後其脉促
者此為欲解復有太陽桂枝一證醫反下之脉促者表
未解也兩證俱屬太陽皆言下後脉促一云欲解一云
未解理何如哉又本經云陽盛則促此皆病脉也大抵
促非平脉今云欲解者必有説焉餘者七脉皆為下後
之病脉獨以促脉為欲觧者未審立法之意何如請陳
其論
對促脉内見明因下反下之源表證外存别欲解未解
之候葢太陽為病形表受邪因攻下而表證未除致裏
虛而外邪遂入脉促而無結胷者知陽盛勝隂而欲解
脉促而兼下利者知陽盛表邪之尚存一則無裏證而
言一則兼裏證而論不可一概而推之也今觀前問假
令仲景傷寒論云太陽病下之其脉促不結胷者此為
欲解也脉浮者必結胷脉𦂳者必咽痛脉弦者必兩脇
拘急脉細數者頭痛未止脉沉者必欲嘔脉沉滑者挾
熱利脉浮滑者必下血竊詳治傷寒之法汗下之後其
脉靜者為病已解今云太陽病下之後其脉促者此為
欲解復有太陽桂枝一證醫反下之脉促者表未解也
兩證俱屬太陽皆言下後脉促一云欲解一云未解理
何如哉又本經曰陽盛則促此皆病脉也大抵促非平
脉今云欲解者必有説焉餘者七脉皆為下後之病脉
獨以促脉為欲解者未審立法之意何如請陳其論嘗
謂百病之急傷寒是先施治合宜者猶有他證之增汗
下乖理者誠有諸證之變雖脉候相同乎一診然本源
則究乎兩端何哉邪傷形體之表病先太陽之經用藥
不散其外邪攻下反虛其裏氣雖陽氣偏盛見促脉而
相似然表裏有證分解利而不同且如太陽病下後脉
促不結胷為欲解者葢陽氣太盛促脉遂彰無結胷鞕
痛之乖因陽氣勝隂之致所以為欲解者以陽盛勝隂
不作結胷而解也又如太陽桂枝證反下之而脉促為
未解者葢風邪外中於形表解肌當行於桂枝反施攻
下之方復見促脉之診裏氣既虛致下利之不止促脉
既見知表邪之尚隆所以為病未解者以陽盛裏虛復
兼下利之證也由是推之前證脉促為欲解以其裏虛
邪入當作結胷今不結胷者以其無證候而知也後證
脉促為未解以其表邪尚盛下利不止今反脉促者以
其有證而明也又况下後七脉病匪一端脉浮者邪結
上焦必為結胷脉𦂳者邪傳少隂必為咽痛弦脉内彰
太陽傳少陽之分少陽受病兩脇有拘急之形細數者
邪未傳裏故有頭痛沉𦂳者胃實上攻故為欲嘔沉滑
者血勝氣虛必挾熱而下利浮滑者氣虛血勝必下血
而無時是皆下後之未解各隨脉候而病生以是而知
不結胷而欲解者無裏證也利不止而未解者有裏證
也一則陽盛而勝於裏隂一則陽盛而帶於裏證故前
證獨以促脉為欲解以無結胷而論也所以本註云太
陽病下之後脉促胷滿者桂枝去芍藥湯主之審乎此
則不結胷者為欲解明矣又註曰促為陽勝雖下利而
脉促者知表未解也是知陽勝反下其證則一陽盛脉
促其診復同有裏證則未痊無裏證則向解學者當深
察而明辨之謹對
　　假令法第一道
問假令風經五臟恍惚候目即節氣當得何脉本因是
何臟腑受病發何形候即今宜用是何方藥調理設有
變動又當隨脉如何救療各須引本經為證及本草逐
藥主療所出州土性味畏惡正輔佐使重輕竒偶及脩
製之法處方對答
對臟氣不足致風邪之所經神氣不安斯恍惚而為候
葢臟守於中氣行於外臟實則外氣亦實故邪莫能傷
臟虛則外氣亦虚故風廼從入使肝心脾肺腎之受邪
致䰟神意魄志之為病風經於臟而臟無所安故恍恍
惚惚之無定邪干於神而神乖所守故昏昏憒憒之不
寧此皆風經於五臟故為恍惚之候也目即春陽應至
氣序發陳天地由是而氤氲肝木於茲而適王脉應微
弦廼肝經應時之平脉也經曰春脉如弦是也今則不
然切之於脉陽部彰𦂳急之形持之於診隂部應徐緩
之象即脉求病故知風邪入經於五臟之間矣經曰隂
緩陽急者表有風來入臟也本因臟氣虛衰外經不足
風邪既得以侵凌神藏廼為於變病其狀怔怔忪忪而
不能以自安恍恍惚惚而不能以自已者是其候也何
則巢氏曰五臟處於内而氣行於外臟氣實者邪不能
傷虛則外氣不足風邪乘之然五臟心為神肝為䰟肺
為魄脾為意腎為志若風氣經之是邪干於正故令恍
惚詳此之證邪氣雖干於五臟病勢未顯於至危用竒
方則猶可為効也宜用正一輔二竒方茯神湯以茯神
一味為主病之正以防風逺志二味為佐正之輔三味
合而服之使風邪却散神氣安寧臟得鎮守之和神無
泪亂之候者是其藥之效也設若縱意違師忽於微而
不療信巫拘鬼自於淺而及深邪氣日益五臟有虛衰
之理病勢愈甚神氣有蕩散之愆始則恍惚而無所定
今則奄忽而不知人喉中噫然而有聲舌本强硬而不
語者則知病變為風癔之候也復診其脉既浮而且遲
者是脉病之相應也經曰浮則為風又曰遲者臟也又
巢氏曰風邪之氣若先中於隂病發於五臟者其狀奄
忽不知人喉裏噫噫然有聲舌强不能言再詳此證邪
氣甚於前時病勢重於徃日用竒方而弗及施偶製而
可効經曰竒之不去則偶之宜用正二輔四偶方附子
獨活湯以附子獨活二味為正以防風桂枝乾薑甘草
四味為輔六味合而服之使風邪散釋五臟安平精神
俱治而無昏塞之證舌本運用無强急之形故風癔之
侯必獲愈矣大抵病有輕重方有竒偶輕則治宜於竒
重則療宜以偶此䋲然之不可紊也謹按本草逐藥主
療及脩製之法處竒偶二方列之於後
治假令風經五臟恍惚候正一輔二竒方茯神湯　茯
神為正味甘平療風止驚悸安䰟魄養精神生泰山山
谷丈松下馬藺為之使惡白斂畏牡䝉地榆雄黃秦艽
龜甲去膜用一兩剉　防風為輔味甘辛溫無毒主風
邪生沙苑川澤及邯鄲琅琊上蔡惡乾薑藜蘆白蘞芫
花去义枝用半兩　逺志為輔味苦溫無毒主定心氣
止驚悸生泰山及寃朐川谷畏真珠藜蘆蜚蠊文蛤去
心用半兩甘草水煑焙乾右三味㕮咀每服三錢水一
盞半煎至八分去柤溫服不拘時候
治假令變證風癔候正二輔四偶方附子獨活湯　附
子為正味辛甘溫大熱有大毒主風寒生犍為山谷及
廣漢地膽為之使惡蜈蚣畏防風黒豆甘草黃耆人參
烏韭炮製去皮臍用二兩　獨活為正味辛甘平微溫
無毒主風寒所擊生雍州川谷或隴西南安䐁實為之
使用二兩　防風為輔味甘辛溫無毒主風邪生沙苑
川澤及邯鄲瑯琊上蔡惡乾薑藜蘆白斂芫花去义枝
用一兩桂枝為輔味辛甘大熱有小毒利肝肺氣宣導
百藥無所畏生桂陽去麄皮用一兩　乾薑為輔味辛
溫大熱無毒逐風邪生犍為川谷及荆州揚州秦椒為
之使惡黃連黃芩天鼠糞炮微裂用一兩　甘草為輔
味甘平無毒主五臟六腑寒熱邪氣生河西川谷積砂
山及上郡术乾漆苦參為之使惡逺志反大㦸芫花甘
遂海藻微炙用一兩右六味㕮咀每服五錢水二盞煎
至一盞去柤溫服不拘時候謹對
　　第二道
問假令賊風候目即節氣當得何脉本因是何臟腑受
病發何形候即今宜用是何方藥調理設有變動又當
隨脉如何救療各須引本經為證及本草逐藥主療所
出州土性味畏惡正輔佐使重輕竒偶及脩製之法處
方對答
對風不從鄉是為竊害之邪人感作疾斯為賊風之候
葢時當冬至風忽南來邪有為虛之名風有急疾之勢
非時而至故能殘害於冲和非鄉而來必至賊傷於正
氣其傷人也但痛而不可按抑其害體也因痛而不能
運用内則骨解而作痛外則身冷而欲熨此則賊風故
使然矣目即春首發陳之時弦者平和之脉經曰春胃
微弦曰平今也不然切之於脉反彰浮大之形持之於
診復兼𦂳急之象經曰浮則為風又曰大則邪至又曰
𦂳則為痛又曰𦂳則為寒本因冬至之日受南方虚風
疾證之形在骨節而冷痛故其狀骨痛而身冷者是其
候也何則巢氏曰賊風者謂冬至之日有疾風從南方
來名曰虛風此風至能傷害於人故言賊風也其傷人
也但痛不可得按抑不可得轉動痛處體卒無熱傷風
冷則骨解深痛按之乃應骨痛也但覺身内索索冷欲
得熱物熨痛處即小寛時有汗詳此之證邪雖在骨而
疼痛體卒無熱而喜溫病勢未重竒方可行經曰君一
臣二竒之制也宜用正一輔二竒方獨活湯以獨活一
味為主病之正以附子乾薑二味為佐正之輔三味合
而服之使風冷外除骨痛内已身體向溫而轉動自和
者是其愈也設若醫士執方而無權病者縱意而勿藥
致邪氣内盛而傳變不常熱氣復傷而相搏不已加之
濕冷並襲風熱交擊始則疼痛而在骨今則附骨而成
疽皮肉微急而洪腫如肥痺痛不隨而支節難動則知
病變為附骨疽矣復診其脉弦洪相薄者此其應病之
診也經曰診其脉弦洪相薄外急内熱欲發癰疽巢氏
曰遇風熱氣相搏乃變附骨疽也又曰附骨疽者由當
風入骨解風與熱相搏復遇冷濕或秋夏露卧為冷所
折風熱復結壅遏附骨成疽再詳此證榮血壅潰而為
膿疽瘡附骨而為痛邪氣㽞連病勢深重非竒方之可
用必偶製而治之也經曰君二臣四偶之制也宜用正
二輔四偶方木香連翹湯以木香連翹二味為正以黃
耆芍藥防風甘草四味為輔六味合而服之俾血氣流
行癰膿潰𣪚者是其藥之効矣吁病有輕而有重方有
竒而有偶故輕則治之以竒方則不至失之於太過重
則治以偶方則不至失之於不及要在審其病而施其
藥則世無不愈之患謹按本草逐藥主療及脩製之法
處竒偶二方列之於後
治假令賊風候正一輔二竒方獨活湯　獨活為正味
辛甘平微溫無毒療諸賊風百節痛生雍州川谷或隴
西南安䐁實為之使用一兩　附子為輔味辛甘溫大
熱有大毒主風寒生犍為山谷及廣漢地膽為之使惡
蜈蚣畏防風黒豆甘草黃耆人參烏韭炮裂去皮臍用
半兩　乾薑為輔味辛溫大熱無毒主風邪生犍為川
谷及荆州揚州秦椒為之使惡黃連黃芩天鼠糞炮用
半兩　右三味㕮咀每服三錢水一盞半煎至八分去
柤溫服不拘時候
治假令變證附骨疽候正二輔四偶方木香連翹湯
木香為正味辛溫無毒主邪氣行藥之精生永昌山谷
用二兩　連翹為正味甘平無毒主癰惡瘡生泰山山
谷用二兩　黃耆為輔味甘微溫無毒主癰疽生川郡
山谷白水漢中惡龜甲去蘆頭用一兩　芍藥為輔味
苦酸平微寒有小毒主邪氣順血脉生中岳川谷及邱
陵須元為之使用一兩　防風為輔味甘平溫無毒主
風行周身骨節疼痛生沙苑川澤及邯鄲瑯琊上蔡惡
乾薑藜蘆白斂芫花去义枝用一兩　甘草為輔味甘平
無毒主寒熱邪氣生河西川谷積砂山及上郡术乾漆
苦參為之使惡逺志及大㦸芫花甘遂海藻微炙用一
兩右六味㕮咀每服五錢水二盞煎至一盞去柤溫服
不拘時候謹對
　　運氣一道
問乙丑年五運六氣所在所宜處方為對
對太極初判開五運以更遷升降纔分列六氣而為紀
清濁既分於天地嵗運皆稟於隂陽過減相因迎隨相
繼是以陽年太過法陽道之常饒隂年不及配隂道之
常乏即上下加臨之相參别天符嵗㑹之有異攷之者
必究於年辰騐之者必推於支干其平也民物有康阜
之祥其變也民物有衰病之眚自非先聖更相問難則
運氣之奥何自而明哉經曰先立其年以明其氣者正
謂是歟今觀乙丑之年上見太隂濕土司天中行少商
金運下臨太陽寒水在泉是嵗也金運統嵗運行隂干
謂之不及之年命曰從革之紀是謂折收收氣迺後生
氣迺揚長化合德火政迺宣庶類以蕃其氣揚其用躁
切其動鏗禁瞀厥其臟肺其病嚏欬鼽衂詳此之嵗廼
同寒者以熱化宜用溫熱之藥治其一嵗之過愆夫天
氣運動而不息則為之客地氣應靜而守位故為之主
左右間氣以顯於中上下加臨以布於内且初之氣自
甲子嵗大寒後至乙丑嵗春分六十日有奇上見厥隂
風木為之客下臨木位為之主地氣遷寒迺去春氣正
風迺來生布萬物以榮民氣條舒風濕相薄雨迺後民
病血溢筋絡拘强闗節不利身重筋痿宜用辛凉之藥
治其氣之過耳二之氣自春分至小滿六十日有竒上
見少隂君火為之客下臨火位為之主大火正物承化
民迺和其病溫厲盛行逺近咸若濕薫相薄雨迺時降
宜用鹹寒之藥治其氣之過耳三之氣自小滿至大暑
六十日有竒上見太隂濕土為之客下臨火位為之主
天政布濕氣降地氣騰雨迺時降寒迺隨之感於寒濕
則民病身重胕腫胷腹滿宜用苦熱之藥治其氣之過
耳四之氣自大暑至秋分六十日有竒上見少陽相火
為之客下臨土位為之主畏火臨鬱薫化地氣騰天氣
否隔寒風曉暮薫熱相薄草木凝烟濕化不流則白露
隂布以成秋令民病腠理熱血暴溢瘧心腹滿熱臚脹
甚則胕腫宜用鹹冷之藥治其氣之過耳五之氣自秋
分至小雪六十日有竒上見陽明燥金為之客下臨金
位為之主慘令已行寒露下霜迺早降草木黃落寒氣
及體君子周宻民病皮腠宜用苦溫之藥治其氣之過
耳終之氣自小雪至大寒六十日有竒上見太陽寒水
為之客下臨水位為之主寒大舉濕大化霜迺積隂迺
凝水堅氷陽光不冶感於寒則病人闗節禁固腰脽痛
寒濕持於氣交而為疾也宜用甘熱之藥治其氣之過
耳由是必折其鬱氣而取化源使暴過不生苛疾不起
治六氣之藥已布於前調一嵗之方今附於後
治乙丑年五運六氣正一輔二竒方附子湯　附子為
正味辛甘溫大熱有大毒生犍為山谷及廣漢地膽為
之使惡蜈蚣畏防風黒豆甘草黃耆人參烏韭炮裂去
皮臍用一兩　术為輔味平甘溫無毒生鄭山山谷漢
中南鄭防風地榆為之使用半兩　乾薑為輔味辛溫
大熱無毒生犍為川谷及荆州揚州秦椒為之使惡黃
連黃芩天鼠糞炮用半兩右三味㕮咀每服三錢水一
盞半煎至八分去柤溫服不拘時候謹對
欽定四庫全書
　太醫局諸科程文格卷三
　　大義第一道
問肝氣通於目目和則知黒白矣
對肝臟内隱既目竅之上通精華外和斯黒白之俱辨
葢臟不自通於竅本氣用而相闗目不自司於視由臟
和之所致色澤固易見也氣不通則目不能以有見黒
白固易知也氣不和則目不能以有知如瞻視之際判
然無淆混之差眉睫之間了然無纎毫之惑自非内則
因臟氣之通達外則本精華之滋充又安能别其黒白
者哉經曰肝氣通於目目和則知黒白矣大意若此嘗
謂天有兩曜則無物不歸乎照臨人有雙眸則有象悉
由於明辨且兩曜非自明其所以能明者宗隂陽之精
氣雙眸非自視其所以能視者本肝氣之上闗是以肝
液為淚䰟居舎榮目有淚管也豈非肝氣之相通肝主
血輪也無非目竅之相應肝經無病則氣通於目而目
有以自和䰟臟不衰則氣闗於眼而眼得以明視自内
及外而臟氣貴乎相通因通致和而精明宜其不失如
豖膏烏羽之異目和則曉然可知若煤炲枯骨之殊精
明則顯然可見以其大不相侔者黒白之容細無不燭
者眼目之鑑肝氣不可以不和而和之則無病身鑑不
可以不脩而脩之則不昏使其不脩雖離婁不能以逞
其明如其得和雖師冕復可以辨其色夫精明者所以
視萬物茍或以長為短以白為黒如是則精明已衰又
安有肝氣通目之和哉經有曰肝受血而能視又聖濟
經曰目和而視五色其所以然者臟氣之所自通也又
曰眼者身之鑑也常居欲頻脩又上文曰五臟者當上
闗於九竅也又經曰入肝為淚又曰在臟為肝繼之曰
在竅為目以此而知肝目既和黒白乃分黒白既分則
天下之色無所不察也謹對
　　第二道
問司嵗備物則無遺主矣
對物當司嵗氣味純全而不虧藥備専精主用無遺而
有凖葢藥物固非於一品性味不越於五行氣司於嵗
也分天地之所産物專其精也别氣味之所育如少隂
司天為熱化在泉為苦化太陽司天為寒化在泉為醎
化屆少隂之主年專採苦熱之藥値太陽之直嵗悉備
醎寒之味收貯為藥氣味既純而既全制用為方治療
無遺而無略儻或非於司嵗則質同而性異乖於採摘
乃物是而嵗非徒有療疾之名永無必愈之効求無遺
畧安可得乎經曰司嵗備物則無遺主矣其意若此原
夫天地散精動植均賦金石草木皆藥也未嘗不稟於
五行羽毛鱗介亦藥也豈能外質於六氣在氣者既分
司嵗之主育物者斯别專精之化聖人備藥要當謹候
於年辰前賢已疾惟務收採於藥物且如子午之年少
隂司天故性熱之藥得天氣之專精卯酉之嵗少隂在
泉故味苦之藥得地氣之純正辰戌則太陽司天所以
寒化而純全寅申則厥隂在泉所以醎化而濃厚豈司
天在泉之若是在餘嵗主氣之亦然當其司嵗則氣味
厚而性用躁値其主年則治保多而力化深取以候嵗
收貯於防閑之日將以療疾施用無遺畧之功故推司
嵗於先明收採於後分六氣循環之用審百藥氣味之
宜惟務司嵗之專精弗取非年之散氣不惟味專而氣
足斯亦功的而効全夫如是備物司嵗施用無遺失者
自非深明年辰之主又安能臻於是哉考之於經則下
文所謂天地之專精也帝曰司氣者何如岐伯曰司氣
者主嵗同然有餘不足也帝曰非司嵗物何謂也岐伯
曰散也故質同而異等也氣味有薄厚性用有躁靜治
保有多少力化有淺深此之謂也由此推之治病之工
固當謹候於嵗冝司嵗之藥要必採摘於暇日故治病
鮮有不愈者矣謹對
　　又大義第一道
問凡鈎割及用鍼不得在旦
對舉外治以療目施鈎割用鍼之法慮内虗以暈悶禁
陽升在旦之時葢赤脉貫於兩眥瘜肉生於雙眸非鈎
割取盡而曷除匪火鍼斷熨而難愈施之務戒於非時
用之當避於平旦寅朝則飲食未進五臟皆虛平旦則
人氣方生諸經未盛其法勿施於斯時恐臟虛而暈悶
其治宜禁於此際慮形弱而顛躋然則聖人特戒於在
旦而不忌於他時者葢以平旦非鈎割鍼刺之際也經
曰凡鈎割及用鍼不得在旦其意如此嘗謂眼者身之
鑑治之各有其法明者身之寶療之亦有其時且用鍼
之常尚無刺於太飢矧治目之要豈不戒於在旦是故
朝主甲乙而屬木木則入通於肝經寅主平旦而屬陽
陽則方升於木位飲食未進正五臟之氣皆虛經脉未
隆非九鍼之法當用葢眼之為竅輕膜裹水而不耐纎
埃目之為用精華受血而不容少損輕則以藥石而獲
安重則用鈎鍼而方愈今也因兩眥赤脉之貫致雙眸
瘜肉之生捨鈎割而弗去匪鍼熨而莫除扶之正定而
勿傾其首鈎之令起而使離其珠割以鈹鍼而盡去淫
膚熨以火鍼而斷除赤脈乃知瞳人甚薄當於穩審神
水易傷務於詳緩原赤脉瘜肉之證多是虛人而鍼割
火熨之法特忌在旦眀所以然者斯時腹空慮其昏悶
醫科於此可不謹諸至於水榖入胃輸精在脾腑臟充
盈經絡滋盛則鈎割鍼刺隨其患之淺深而神水瞳人
不至憂其損失豈有治之過歟上文曰眼若兩眥頭有
赤脉及瘜肉者宜鈎起以鈹鍼割取令盡下文曰旦則
腹空五臟皆虛即暈悶便倒亦須著人扶頭若有此候
皆是虛弱之人由是推之鈎割鍼鎌誠為治目之要法
矣謹對
　　第二道
問隂陽之氣清靜則生化治
對隂陽運布既清而有常氣候調平故生化而自治葢
陽動於嵗半之前則積溫至於暑隂動於嵗半之後則
積凉至於寒隨時迭運本來徃以相推順序遞遷皆安
平而叶應故氣候有清靜之理則生化有調治之常是
皆二氣之相和人物各得其分也内經曰隂陽之氣清
靜則生化治大意如此且夫太極奠位於天地一元肇
判於隂陽論人物之附麗雖兩儀覆載之功究人物之
化生實隂陽斡運之德今夫氣分四序化應羣生陽用
事於嵗半之前則始於温而盛於暑播於春夏之時隂用
事於嵗半之後則始於凉而盛於寒布於秋冬之令寒
熱溫凉既隨時而有凖生長收藏必應候而有常二氣
齊等而不偏兩者平調而相守氣候之來則清靜而調
適人物之應則保治於安平生生而悉賦其形化化而
各得其分既無災眚之變俱全終始之功自非二氣調
平隂陽清靜安能神應如是哉内經曰隂陽者天地之
道也又曰生生化化品物咸章上文曰陽之動始於溫
而盛於暑隂之動始於清而盛於寒又曰氣之相守司
也如權衡之不得相失也王氏註曰天地之氣寒暑相
對溫清相望如持秤也兩者齊等無相奪倫則清靜而
生化各得其分也聖濟經曰一隂一陽之謂道由是推
之氣候推遷既適平而相應人物賦稟别生化以循常
大哉洪造之元功貴均和而施用也謹對
　　第三道
問在竅為目
對肝氣内通故在竅而為目目竅外開實在臟而繫肝
葢肝藏於血肝本受血而能視肝主於色目因在竅而
上闗雖物之巨細頼神水精明而可覩而目之光華捨
肝氣通達而難辨是知肝為目之本目應肝之竅大抵
由中及外特以在竅為目者肝也經曰在竅為目之意
嘗觀夫九竅者内屬於臟五臟者外設為官五臟外闗
也既有自而孚應九竅内合也必有源而流通矧目竅
之司明藉肝經而為本且肝為東方之木目為肝經之
竅屬於木也木具形色之象位於東也東為陽升之方
陽氣升則必明故日於是而乃出肝木達則必散故目
由是而乃明肝有兩葉故雙眸類甲坼之象眼有五輪
故兩目有血輪之屬為隂中之陽也則左目為陽而右
目為隂屬甲乙之肝也則左目應甲而右目應乙在志
為怒所以忿發則見於眼者豈非在竅為目乎液為泣
所以肝病則墮於淚者豈非内應於肝乎然則肝脉上
連於目系木精内注於瞳子肝之為用可見其在竅而
為目矣經曰肝藏血又曰肝受血而能視則其在竅為
目者可知又曰肝主色王氏曰目所以司見形色難經
曰肝氣通於目目和則知黒白矣即是論之則肝氣既
通於目而所以在竅為目者尤為不誣也謹對
　　假令論方義一道
問假令處方之道當遵本草而本草合和之法凡有七
情繼云當用相須相使者良勿用相惡相反者以此觀
之則知處方之際不可用畏惡者宜矣今聖惠方治肝
腎虛風眼生黒花其方用丹砂磁石神麴及觀千金方
亦載此劑名曰神麴丸以治眼目之疾考之本草丹砂
惡磁石不知古人處而為方者何也况神麴不治眼病
今用之以治眼者又何也古人制用立方必有深意願
盡陳之
對因病立方貴達感受之本隨證命藥當明通變之宜
何則有非其治而能治者必求本為先有非其用而復
用者當適事為要故或取之以性味專達則不拘於所
治所主或取之以君臣制攝則不泥於一偏一曲要當
隨病機變態之宜達權通意使之妙至於畏惡避忌激
發制攝亦有時而取用者豈執一以廢百哉今承明問
假令處方之道當遵本草而本草合和之法凡有七情
繼云當用相須相使者良勿用相惡相反者以此觀之
則知處方之際不可用畏惡者宜矣今聖惠方治肝腎
虛風眼生黒花其方用丹砂磁石神麴及觀千金方亦
載此劑名曰神麴丸以治眼目之疾考之本草丹砂惡
磁石不知古人處而為方者何也况神麴不治眼病今
用之以治眼者又何也古人制用立方必有深意願盡
陳之嘗謂治病有五難而處方預其一合和有七情而
相惡居其次葢治病莫難於用藥而用藥尤難於處方
處方之體君臣佐使均相宣攝處方之難畏惡避忌互有違
戾雖方有脩製之法而弗為法之所拘雖書有合和之
制而不為制之所執如麥門冬相宜於地黃而古人未
嘗於俱用欵冬花有得於紫菀而古書未嘗於並行桂
不見火千金有熬炒之法丹砂不入湯外臺有煑服之
論半夏用生薑者常也豈論其相畏乳石用參术者衆
矣不問其相忌仙方甘草丸有防風而復用細辛俗方
五石散有栝蔞而復用乾薑此古人處方之妙世人未
或易論也泛觀於此則丹砂有惡磁石之理神麴有不
治眼之意可即是而類明矣抑嘗思之一身之有雙眸
配層霄之有兩曜兩曜之光尚有盈虧雙眸之明豈無
損益是以隂陽相盪則日月顯明而不虧水火相勝則
眼目昏瞑而不慧倘非丹砂磁石孰能治之故本草有
曰丹砂法火色赤而主心磁石法水色黒而主腎此之
謂歟雖然藥有畏惡而方家所忌得無論焉畏之在我
惡之在彼畏之則我不敢徃惡之則彼不得來此方所
以用之者取其同而不和各司其治也雖神麴不治於
眼然神麴味甘而屬土水懼土制自不尅於丹砂之火
丹砂得土自無惡於磁石之水於是三者各有制持皆
不能為害也譬猶冦賈輔漢程周佐呉大體既正而不
以私情為害矣故千金方亦有此劑名曰神麴丸以謂
神麴於眼獨不言治者深述君臣之體是無為而在上
者君之道也其丹砂磁石有為而在下者臣之道也何
以見之此方不立丹砂磁石之名而特名之曰神麴圓
者豈無自而然耶所以神麴為君丹砂磁石為之輔佐
者明矣内經曰君一臣二竒之制也三味合而服之何
患眼目之疾不愈哉康子饋藥孔子拜而受之則曰丘
未達不敢嘗葢藥之為用誠難事也後之學者當盡心
於立方之妙制用之法也歟謹對
　　假令法第一道
問假令目風赤候目即節氣當得何脉本因是何臟腑
受病發何形候即今宜用是何方藥調理設有變動又
當隨脉如何救療各須引本經為證及本草逐藥主療
所出州土性味畏惡正輔佐使重輕竒偶及脩製之法
處方對答
對肝為中守既感於風熱之邪氣衝外竅斯成於目赤
之證且肝者䰟之居目者肝之竅風邪在内因隙而乘
於肝經熱氣相兼投間而客於䰟舍其邪也自臟而發
於竅其氣也從肝而衝於目眼帶迎風而下淚本氣邪
相感之使然目瞼受熱而皆赤由熱氣内盛之所致故
目風赤候良由是矣目即天暑地熱陽盛物繁一身則
血氣淖溢六脉則洪大有餘經曰立夏得大脉是其本
位今反診得舉指有餘一息七八至者知其病目風赤
之候也經曰浮為風又曰數為虛為熱本因肝氣内虛
風熱入乘内凌於肝木之經外衝於兩目之竅乃成目
風赤之疾矣巢氏曰目者肝之竅風熱在内乘肝其氣
外衝於目故見風淚出目瞼皆赤詳此之證病勢尚輕
猶可以竒方治之經曰近者竒之宜用正一輔二竒方
菊花散主之以菊花一味為正以栀子甘草二味為輔
三味合而服之使風熱之邪消釋肝臟之氣自平目風
赤候未有不愈也設若違師極療望病自痊留連日深
病必傳變前證不除必變為目赤爛眥之候也復診其
脉滿指洪隆者是其變病之脉也經曰大則病進又巢
氏曰此由冒觸風日風熱之氣傷於目而眥瞼皆赤爛
見風彌甚也亦云風眼再詳此證重如前疾非竒方之
可去必偶制以為宜當用正二輔四偶方獨活防風散
主之以獨活防風二味為正以山梔子菊花黃芩甘草
四味為輔六味合而服之風熱日消眥瞼日減則目赤
爛眥而漸復如常也由是病有小大則不可不分藥有
輕重則不可不察要在臨病之際隨宜變通可以獲十
全之效矣謹按本草逐藥主療及脩製之法處竒偶二
方今附於後
治假令目風赤候正一輔二竒方菊花散　菊花為正
味苦甘平無毒主風目欲脱淚出生雍州川澤及田野
术枸杞根桑根白皮為之使去枝梗用一兩　梔子為
輔味苦寒大寒無毒主五内邪氣療目熱赤痛生南陽
川谷去皮用半兩　甘草為輔味甘平無毒主寒邪氣
生河西川谷積沙山及上郡术乾漆苦參為之使惡逺
志及大㦸芫花甘逐海藻用半兩炙剉右三味為細末
每服二錢白湯調下食後服　治假令變證目赤爛眥
候正二輔四偶方獨活防風散　獨活為正味苦甘平
微溫無毒主風𣪚風邪生雍州川谷或隴西南安䐁實
為之使去蘆頭用二兩　防風為正味甘辛溫無毒主
風邪目盲無所見生沙苑川澤及邯鄲瑯琊上蔡殺附
子毒惡乾薑藜蘆白斂芫花去蘆頭幷义枝用二兩
梔子為輔味苦寒大寒無毒主五内邪氣療目熱赤痛
生南陽川谷去皮用一兩　菊花為輔味苦甘平無毒
主風目欲脱淚出生雍州川澤及田野术枸杞根桑根
白皮為之使去枝梗用一兩　黃芩為輔味苦平大寒
無毒主諸熱生秭歸川谷及寃胊山茱茰龍骨為之使
惡葱實畏丹砂牡丹藜蘆用一兩　甘草為輔味甘平
無毒主五臟邪氣生河西川谷積沙山及上郡术乾漆
苦參為之使惡逺志反大㦸芫花甘遂海藻微炙用一
兩右六味為細末毎服三錢白湯調服食後服謹對
　　第二道
問假令目淚出不止候目即節氣當得何脉本因是何
臟腑受病發何形候即今宜用是何方藥調理設有變
動又當隨脉如何救療各須引本經為證及本草逐藥
主療所出州土性味畏惡正輔佐使重輕竒偶及脩製
之法處方對答
對臟氣因虛既不制於津液目淚常出初不因於風邪
葢五臟居中六腑相配俱有津液而通於眼悉布精華
而注於目臟實則收制而為和臟弱則散漫而為淚目
不當風而淚出無時眼非受邪而淚流不止外無紅赤
之色内無疼痛之候大抵目不因風而淚出者皆臟氣
不足而有也目即夏令已臨火氣適王萬物則垂枝布
葉六脉則來疾去遲診合如鈎之象脉為無病之形經
曰夏脉如鈎是也今反診得應指極細而微徃來難且
散者乃應病之脉也經曰微則為虛又曰濇則少血本
因臟氣不足不因風邪侵凌其候津液不能收制自然
淚出不止也何則巢氏曰夫五臟六腑皆有津液通於
目者為淚若臟氣不足則不能收制其液故目自然淚
出亦不因風而出不止本無赤痛詳此之證病勢尚輕
治宜於竒經曰近者竒之宜用正一輔二竒方肉蓯蓉
圓以肉蓯蓉一味為正以枸杞子川椒二味為輔三味
合而服之則臟氣轉盛津液收制目淚出不止之候必
獲愈矣設若違師不時即治臟氣轉虛津液日耗則知
其病變為目暗不明之候也經曰病乆則傳化復診其
脉小弱以濇者知其病之乆矣經曰脉小弱以濇謂之
乆病又巢氏曰夫目者五臟六腑隂陽精氣皆上注於
目若為氣充實則視瞻分明血氣虛竭則風邪所侵令
目暗不明再詳此證積虧成損病乆已成非竒方之可
療宜偶制以治之經曰竒之不去則偶之宜用正二輔
四偶方枸杞子菊花圓主之以枸杞子菊花二味為正
以肉蓯蓉巴㦸天莵絲子乾地黃四味為輔六味合而
服之臟氣漸復目暗漸明而有向愈之道也大抵治病
必分於輕重施方當别於先後庶幾竒偶合宜與疾適
當謹按本草逐藥主療及脩製之法處竒偶二方列之
於後
治假令目淚出不止候正一輔二竒方肉蓯蓉圓　肉
蓯蓉為正味甘酸醎微溫無毒主七傷養五臟强隂益
精生河西山谷及代郡鴈門酒洗去土焙乾用一兩
枸杞子為輔味苦微寒無毒補内傷生常山平澤及諸
邱陵坂岸揀净用半兩　川椒為輔味辛溫大熱有毒
調闗節生武都川谷及巴郡杏仁為之使畏欵冬揀去
枝梗及目幷閉口者用半兩炒出汗右三味為末煉蜜
為圓如梧桐子大每服三十圓白湯送下不拘時候
治假令變證目暗不明候正二輔四偶方枸杞子菊花
圓　枸杞子為正味苦微寒無毒補内陽生常山平澤
及諸邱陵坂岸揀净用二兩　菊花為正味苦甘平無
毒主目欲脱淚出生雍州川澤及田野术枸杞根桑根
白皮為之使去枝梗用二兩　肉蓯蓉為輔味甘酸鹹
微溫無毒主七傷養五臟益精生河西山谷及代郡鴈
門酒洗去土焙乾用一兩　巴㦸天為輔味辛甘微溫
無毒安五臟補中益精生巴郡及下邳山谷覆盆子為
之使惡朝生雷丸丹參去心用一兩　莵絲子為輔味
辛甘平無毒補不足乆服明目生朝鮮川澤田野得酒
良山　松脂為之使惡葦茵水淘浄去沙土用一兩酒
浸焙乾　乾地黃為輔味甘苦寒無毒主補五臟内傷
不足通血脉利耳目去苖幷沙土用一兩酒浸焙乾右
六味為末煉蜜為圓如梧桐子大毎服五十圓白湯送
下不拘時候謹對
　　運氣一道
問丙辰年五運六氣所在所宜處方為對
對太極肇判兩儀位分六氣上橫於太虛五行下列於
磅礴氣化分太過不及之殊運統有先天後天之異其平
和也民康而物阜其過欠也民病而物衰先立其年以
明其氣矣今觀丙辰之年上見太陽寒水司天下臨太
隂濕土在泉中行太羽水運是嵗也運行陽干本為太
過之年以其運與司天適相符合謂之天符之年命曰
靜順之紀藏而勿害治而善下五化咸整其氣明其性
下其用沃衍其化凝堅其類水其政流演其候凝肅其
令寒其臟腎其病厥詳此之嵗運同寒濕冝用燥熱之
藥治其一嵗之過愆經曰同寒濕者燥熱化是也夫動
而不息以應天氣為之客靜而守位以應地氣為之主
動靜相召隨辰以顯於一嵗之中上下加臨逐氣以布
於六位之内且初之氣自乙卯年大寒至丙辰嵗春分
六十日有竒上見少陽相火為之客下臨木位為之主
地氣遷氣迺大溫草迺早榮民迺厲溫迺作身熱頭痛
嘔吐肌腠瘡瘍宜用鹹冷之藥治其過耳二之氣自春
分至小滿六十日有竒上見陽明燥金為之客下臨君
火為之主大凉反至民迺慘草迺遇寒火氣遂抑民病
鬱中滿寒迺始宜用苦溫之藥治其過耳三之氣自小
滿至大暑六十日有竒上見太陽寒水為之客下臨火
位為之主天政布寒氣行雨迺䧏民病寒反熱中癰疽
注下心熱瞀悶不治者死宜用甘熱之藥治其過耳四
之氣自大暑至秋分六十日有竒上見厥隂風木為之
客下臨土位為之主風濕交爭風化為雨迺長迺化迺
成民病大熱少氣肌肉萎足痿注下赤白宜用辛凉之
藥治其過耳五之氣自秋分至小雪六十日有竒上見
少隂君火為之客下臨金位為之主陽復化早迺長迺
化迺成民迺舒宜用鹹寒之藥治其過耳終之氣自小
雪至大寒六十日有竒上見太隂濕土為之客下臨水
位為之主地氣正濕令行隂凝太虛埃昏郊野民迺慘
悽寒風以至反者胎迺死宜用苦熱之藥治其過耳大
哉天地變化以隂陽為先隂陽運用以六氣為始察盛
衰損益之化明造化迎隨之機有勝有復有平有眚皆
布於運氣之中悉列於年辰之内治六氣之藥已布於
前調一嵗之方今附於後
治丙辰年五運六氣正一輔二竒方附子湯　附子為
正味辛甘溫大熱有大毒生犍為山谷及廣漢火炮裂
去皮臍用一兩　术為輔味苦甘溫無毒生鄭山山谷
漢中南鄭用半兩　甘草為輔味甘平無毒生河西川
谷積砂山及上郡微炙用半兩右三味㕮咀毎服三錢
水一盞半生薑七片煎至七分去渣溫服不拘時候謹
對
欽定四庫全書
　太醫局諸科程文格卷四
　　大義第一道
問生而勿殺長而勿罰化而勿制收而勿害藏而勿抑
對推五運之統嵗既上下處平正之和察五化之主時
斯氣令無凌犯之過葢天地俱正則四時咸遂其宜氣
運偕和則五化各安其序既無偏盛之由罔有侵凌之
害木之平也生化迺榮金氣無肆殺之傷火之正也長
化迺布水氣無縱罰之弊化氣主嵗此為土得其平收
氣司年是迺金適其正土臨備化則生氣勿恣於相凌
金至審平則長氣弗專於縱害至於水運之平和知其
藏氣之勿抑夫如是五化各獲於平正萬物皆遂於生
成所以謂之平紀者不亦宜乎經曰生而勿殺長而勿
罰化而勿制收而勿害藏而勿抑大畧如此原夫五氣
者既不可以太過尤不可以弗及太過者失之暴盛而
相凌不及者失之委靡而不振恃强以相凌者則彼有
求報之愆卑弱而自退者則已有受侮之患今夫天地
底於安平上下無有侵客主於時也春夏秋冬皆不紊
其序施於化也生長收藏亦不亂其倫且生氣主時木
運之嵗也當和氣敷布而生榮長氣司年火運之紀也
當威明升騰而長育故生榮之時收氣雖在而孰得以
縱其殺長育之際藏氣雖存而莫能以縱其罰以至土
運平和木弗制土而化氣迺行金氣脩正火弗害金而
收氣無犯逮乎水之平也金藏化於冬時土勿抑也安
政令於茲嵗無勝無復使四序之適宜不盛不衰俾羣
生之獲遂儻非平氣之年則未免於太過不及之失本
經有云木曰敷和火曰升明土曰備化金曰審平水曰
靜順又王氏註曰生氣主嵗收氣不能縦其殺長氣
主嵗蔵氣不能縱其罰化氣主嵗生氣不能縱其制收
氣主嵗長氣不能縱其害藏氣主嵗化氣不能縱其抑
夫如是皆天氣平地氣正五化之氣不以勝尅為用故
謂曰平舉此推之則上下無相奪倫斯生長化收藏皆
安於平氣之年可得而知矣謹對
　　第二道
問齒已後至㑹厭深三寸半
對齒及㑹厭皆七衝要㑹之門數有度量法三元五行
之義且形體皆有法象尺寸俱可凖量以齒牙為戸門
則摧伏水榖而下咽以㑹厭為吸門則引納冲和而入
胃水榖下咽則三焦以為之道路冲和入胃則五臟悉
為之滋充所以三焦則配於三元五臟則合於五氣自
齒後至㑹厭之門故深三寸半者是法三五之數而然
也經曰齒已後至㑹厭深三寸半大意如此嘗謂人肖
天地之貌以生體合隂陽之數以成首足則象其方圓
腑臟則配其竒偶雖曰口齒咽喉之微亦有規矩凖繩
之法今也近自齒牙而皆有法象終及㑹厭而俱可度
量齒牙有催物之功㑹厭有吸門之號物運三焦而各
司其職氣充五臟而悉歸其用人有三焦五臟之分天
有三元五行之化故天與人身而貫通為一齒及㑹厭
而深淺有數容五合之大則皆有其機深三寸之半則
可明其理以其三寸法三元之數五分應五行之常長
短闊狹各存自然之理淺深大小悉有可量之宜故深
乎三寸半豈無謂而然乎何以明之素問謂其生五其
氣三王氏註云言人生所運為内依五氣以立應三元
以成又本經曰齒為戸門㑹厭為吸門又註曰度之得
此之數又下文曰大容五合舉此證之一寸一分必有
理寓焉謹對
　　又大義第一道
問春氣始於下秋氣始於上夏氣始於中冬氣始於標
對論四時布化之常既生長收藏而有異推四氣運行
之始則上下中標而迺殊葢隂陽密運時序遞遷三陽
初布而為春則春迺發陳之令萬寶告成而為秋則秋
迺容平之時以春氣之方臨也故潜者發而屈者伸此
始於下而可知以秋氣之既至也故殘者飛而成者墜
此始於上而可見逮乎夏氣始於中散於外則物有蕃
秀之宜冬氣始於標歸於根則物有閉藏之理夫如是
四序之變更生更化而無窮四氣之行一始一終而不
息觀乎此則天地萬物之情可見矣經曰春氣始於下
秋氣始於上夏氣始於中冬氣始於標大略如此抑嘗
聞隂陽布化而為於四時天地散精而生於萬物時立
氣布斯成一嵗之功物變氣遷迺有周㫷之候然則四
時更代其於生化之妙者有所不同一氣周行其於上
下之次者有所不等高卑弗紊升降靡差觀夫物之生
成知其氣之本始生因春而長因夏則自下以及中收
因秋而藏因冬則從上而至標且春布暄淑之和施於
物者主乎生榮秋行慘肅之政臨於物者主乎揫斂春
氣自下而漸騰秋氣從上而始布羣芽坼吐迺知春令
之臨得不謂始於下乎一葉飄空已應秋化之至得不
謂始於上乎至於自春而徂夏由秋而至冬夏為蕃茂
之時冬迺潛伏之際夏氣之至也已踰於下而始於其
中冬氣之行也既越於上而始於其標觀乎萬物繁盛
無非自中而敷榮一氣伏藏是亦從標而歸本夫如是
善言時者必有騐於氣善言氣者必有彰於物論夫品
物之生變則四氣之所始可得而推焉本經有曰生因
春長因夏收因秋藏因冬又曰彼春之暖為夏之暑彼
秋之忿為冬之怒又曰時立氣布如環無端又曰善言
氣者必彰於物舉此而推則四序之氣於生化收藏莫
不有上下本末之理焉謹對
　　第二道
問脣至齒長九分
對營脣齒之二脉應手足陽明之經凖度量之九分法
金土資生之數葢自脣至齒推其數之所長原始要終
悉有理之可考謂貫頰侠口者手陽明大腸之金以循
鼻入齒者足陽明胃腑之土金之生數而為四土之生
數而為五舉金土之相資推四五之相合所以自脣至
齒長九分者誠有謂焉經曰脣至齒長九分其意如此
嘗謂大鈞播物斡旋一氣之機元牝賦形備具五行之
理形之長短而各有法象體之分寸而各有規繩近取
脣齒之微亦法度量之數且以脣者聲之扇而有飛門
之名齒者骨之餘迺有戸門之號脣則一翕一張如飛
之象齒則或啓或閉如戸之設因末而可以求其本即
始而可以要其終脣之所營則頼乎手陽明之經齒之
所養則資乎足陽明之脉胡不觀貫頰俠口者手經陽
明之所系應於大腸循鼻入齒者足經陽明之所行闗
於胃腑大腸屬金而金得四數之主胃腑屬土而土有
圍五之用以四數而合五數則以應九數之理自脣後
而至齒門則以合九分之長短長之理具五行之機緘
分寸之微無一毫之差忒至於此則長短闊狹之在人
身者皆有法則之妙存乎其中矣鍼經曰手陽明之脉
其支别者上頸貫頰還出俠口又云足陽明之脉下循
鼻外入齒中又經曰大腸者肺之府又曰金者肺又云
其數四又曰胃者脾之府又云胃圍尺五又云其數五
舉此而論之人一身之中各有尺數之可凖葢亦屬乎
手足三隂三陽之經矣謹對
　　第三道
問其政為明
對火當臨於其政明乃顯於斯時葢火本陽熱之生熱
乃南方之化究其為體則因附物而後見施於為政乃
由中虛而外明燭乎羣物則羣物無隱遁之情耀乎六
合則六合無蔽匿之體小如爝火而光亦不泯大致燎
原而明乃愈彰然則政者正也其政為明者是亦火之
正性也經曰其政為明大意如此嘗謂兩儀奠位散精
於五行五行分司各御乎一位司於位也有東西南北
居中之異宜專於方也别木火金水與土之常政隨其
運之所化因其化之所使故火本南方之化位處離麗
之鄉天地之情於此以著萬物之嘉因斯而會且𣪚者
齊而萬物與之並行昧者明而天地與之偕昌鑚木煙
飛則因陽極而始飛擊石光發則由熱甚而始發觀其
所自則附物而後見施於有政則應火而為明以其離
卦中虚而善照火體炎上而有光運當不及則命曰伏
明之紀氣如太過則取於赫曦之年大而言之則日象
火而旁燭無疆小而論之則爝為火而熹微之著其五
香散方用沉香木香雞舌香薫陸香麝香之類是通氣
散毒者明矣由是推之咽喉腫痛者豈但因熱而生非
獨宜寒而療若執以五香性溫而不當用又疑其非是
主對咽喉之藥是泥於一曲而治病不求其本也大率
有熱則當用寒有寒則當用熱有惡氣結塞者宜用以
散毒通氣之藥是皆推源索本隨病施治者也不然則
經不曰若臟熱則喉腫塞氣不能通若腑寒則哽哽如
有物常欲痛痒多涎唾是以熱則通之寒則補之不寒
不熱依經取之寒熱平和病不生矣又聖濟經曰鬰而
不散邪氣内實而不通壅滯於肺胃之間攻衝於咽喉
之内非諸香之芳美則不能去其惡毒之邪非五香之
辛溫則曷能散其結塞之氣觀之本草沉香微溫療毒
腫去惡氣木香辛溫去邪氣消諸毒薫陸香專主於風
毒雞舌香亦去其惡氣以至麝香辟邪而散惡毒五物
擣碎而水煎服使惡散毒除腫消痛愈則咽喉通暢氣
道平和乃古人善治之良法也倘若論病而不推其本
療疾而不究其源但執咽喉為熱治當用寒殊不知因
寒邪兆疾者投之則其勢轉增因惡氣而結塞者用之
則其證愈盛至於腫塞不通水漿不下速於危殆者有
矣吁咽喉之患誠為不測所起則微所闗則大臨病之
工宜須精審固不可一概論也謹對
　　假令法第一道
問假令脣瘡候目即節氣當得何脉本因是何臟腑受
病發何形候即今宜用是何方藥調理設有變動又當
隨脉如何救療各須引本經為證及本草逐藥主療所
出州土性味畏惡正輔佐使重輕竒偶及脩製之法處
方對答
對陽邪内鬰留於脾胃之中熱氣外薫發為脣瘡之候
且口脣者肌肉之本肌肉者脾胃之候脾之與胃以膜
相連脣之有瘡因熱所發所以天五之經既失其平和
四白之華必見於腫痛是皆熱氣之上薫遂至脣瘡之
外發原其本始實脾胃有熱而使然矣目即氣應容平
之時脉合微毛之象經曰秋胃微毛曰平儻診彰數脉
動見闗部此為中焦之有熱乃見應病之脉也經曰脾
部在右手闗上以胃合為府又曰數則為熱本因熱薫
脾胃之中瘡發脣吻之上者是也本經曰脾與胃合足
陽明之經胃之脉也其經起於鼻環於脣其支脉入絡
於脾脾胃有熱氣發於脣則脣生瘡詳此之證熱邪微
而未盛病熱淺而尚輕宜以竒方治之經曰近者竒之
宜用正一輔二竒方黃連膏主之以黃連一味為正以
蘖皮甘草二味為輔三味合而用之使熱毒消散瘡疾
復平夫復何憂矣儻或以為輕淺而不顧忽於治療而
勿藥復感風寒濕毒之邪必致瘡腫而濕爛乃變為脣
𦂳之候矣經曰病成則變復切其脉洪大而數者乃應
變病之脉也經曰大則病進又曰數則為熱其證瘡作
於脣吻之間疾兼於腫爛之證或冷或熱而不已乍差
乍發而遷延故本經曰脾與胃合胃為足陽明其經脉
起於鼻環於脣其支脉入絡於脾胃脾胃有熱氣發於
脣則脣生瘡而重被風邪寒濕之氣傳於瘡則微腫濕
爛或冷或熱乍差乍發積月累年謂之𦂳脣復詳其病
豈唯熱毒之已盛抑且風濕之相攻察傅貼外治之注
難以成功必服餌内治之藥乃獲全効宜用正二輔四
偶方獨活升麻散主之經曰逺者偶之以獨活升麻二
味為正以大黃沉香犀角甘草四味為輔六味合而服
之内則宣通脾肺之積熱外則消散脣口之腫瘡故𦂳
脣之病必得愈矣竒偶之方既具於前脩製之法今列
於後
治假令脣瘡候正一輔二竒方黃連膏　黃連為正味
苦寒微寒無毒主熱氣療口瘡生巫陽川谷黃芩龍骨
理石為之使惡菊花芫花黒參白鮮畏欵冬花用一兩
剉　蘖皮為輔味苦寒無毒主肌膚熱口瘡生漢中山
谷惡乾漆取皮火炙用半兩剉　甘草為輔味甘平無
毒主長肌肉觧毒生河西川谷積沙山及上郡术乾漆
苦參為之使惡逺志及大㦸芫花甘遂海藻用半兩炙
剉右三味為細末以臘月豬脂調成膏子塗患處時時
用之
治假令變證𦂳脣候正二輔四偶方獨活升麻散　獨
活為正味苦甘平無毒主風寒所擊止痛生雍州川谷
豚實為之使用二兩剉　升麻為正味甘苦微寒無毒
主風腫諸毒口瘡生益州山谷用二兩剉　大黃為輔
味苦寒無毒主蕩滌腸胃生河西川谷黃芩為之使無
所畏用一兩剉　沉香為輔微溫療腫毒去惡氣用一
兩剉　犀角為輔味苦酸鹹寒微寒無毒主諸毒氣生
永昌山谷松脂為之使惡雷丸鎊取屑用一兩　甘草
為輔味甘平無毒主長肌肉觧毒生河西川谷積沙山
及上郡术乾漆苦參為之使惡逺志反大㦸芫花甘遂
海藻用一兩炙剉右六味為麄末每服三錢水一盞煎
至七分去柤溫服不拘時候謹對
　　第二道
問假令咽喉疼痛候目即節氣當得何脉本因何臟腑
受病發何形候即今宜用是何方藥調理設有變動又
當随脉如何救療各須因本經為證及本草逐藥主療
所出州土性味畏惡正輔佐使重輕竒偶及脩製之法
處方對答
對風熱内盛既搏脾肺之經邪氣上攻故作咽喉之痛
且咽主地氣而合乎脾經之容納喉主天氣而通乎肺
臟之輕清今風熱相搏而經絡失流利之和邪毒攻衝
則上焦無宣通之理所以氣之上下否澀而作痛物之
嚥納壅滯而為疼由其邪摶於脾肺之經遂有咽喉疼
痛之候矣目即九秋届序萬寶告成氣應容平之令脉
有中衡之和經曰秋應中衡此應時之平脉也今診其
右手之寸闗反見浮數之二脉故為咽痛之脉也何以
知之經曰肺部在右手闗前寸口是也又曰脾部在右
手闗上是也又曰浮則為風又曰數則為熱本因脾肺
受風邪熱氣之侵上焦有壅滯否塞之患其候咽喉不
利而為痛矣太平聖惠方云夫咽喉者氣之所通流呼
吸之道路若風邪熱氣摶於脾肺則經絡否澀氣不通
利邪熱攻衝上焦壅滯故令咽喉疼痛也詳此之病風
熱初傷邪氣易去當以竒方治之經曰近者竒之宜用
正一輔二竒方桔梗湯主之以桔梗一味為主病之正
以升麻甘草二味為佐正之輔三味合而服之使風熱
消散脾肺平和咽喉之間疼痛自愈矣設若忽於治療
致於淹延熱氣結聚而不散必變為風毒腫痛之證矣
經曰浮則為風又曰大則病進又曰數則為熱其候咽
喉腫痛者是也太平聖惠方云夫咽喉者氣液之通流
脾肺之道路呼吸出入水榖徃來莫不自於咽喉也若
隂陽不調脾肺壅滯風邪搏於經絡伏留於上焦攻注
咽喉結聚腫痛故名風腫也復詳其病風邪結聚疾勢
深重宜以偶方治之經曰逺者偶之宜用正二輔四偶
方犀角射干散主之以犀角射干二味為主病之正以
天麻防風桔梗甘草四味為佐正之輔六味合而服之
使風邪之毒因而消散脾肺之氣得其平調雖變為風
毒腫痛之病豈有不愈者乎謹按本草處竒偶二方及
脩製之法附之於後
治假令咽喉疼痛候正一輔二竒方桔梗湯　桔梗為
正味辛苦微寒有小毒療咽喉生嵩高山谷節皮為之
使畏白芨龍眼龍膽用一兩剉升麻為輔味甘苦平微
寒無毒主風腫諸毒口瘡生益州山谷用半兩剉　甘
草為輔味甘平無毒主解毒生河西川谷積沙山及上
郡术乾漆苦參為之使惡逺志反大㦸芫花甘遂海藻
用半兩炙剉右三味為㕮咀每服三錢水一盞煎至八
分去滓放溫食後細細呷服
治假令變證咽喉風毒腫痛候正二輔四偶方犀角射
干散　犀角為正味苦酸鹹寒微寒無毒主諸毒氣生
永昌山谷松脂為之使惡雷丸錯取屑用二兩　射干
為正味苦平微寒有毒主喉閉咽痛生南陽川谷田野
用二兩剉　天麻為輔味辛平無毒主諸風生鄆州用
一兩細剉　防風為輔味甘辛溫無毒主風邪生沙苑
川澤惡乾薑藜蘆白斂芫花去蘆頭用一兩剉　桔梗
為輔味辛苦微寒有小毒療咽喉生嵩高山谷節皮為
之使畏白芨龍眼龍膽用一兩剉　甘草為輔味甘平
無毒主解毒生河西川谷積沙山及上郡术乾漆苦參
為之使惡逺志反大㦸芫花甘遂海藻用一兩炙剉右
六味為麄散每服半兩水一盞煎至七分去柤放溫食
後細細呷服謹對
　　運氣一道
問庚午年五運六氣所在所宜處方為對
對太極既判兩儀肇分輕清辟乎上而為天統六氣以
下臨重濁辟乎下而為地列五行而上奉運則逥薄於
太虛之中氣則主適於人事之變於是形氣相感而損
益以彰上下相召而盛衰以著是以氣之平和也物阜
而民康氣之過減也物衰而民病必也先立其年以知
其氣矣今觀庚午之年上見少隂君火司天下則陽明
燥金在泉中行太商金運是嵗運行陽干本為太過之
年以其金運下加在泉之金名曰同天符之年也經曰
太過而加同天符是為平氣命曰審平之紀收而不爭
殺而無犯五化宣明其氣㓗其性剛其用散落其化堅
斂其類金其政勁肅其候清切其令燥其臟肺其病欬
詳此之嵗運同地氣治宜溫熱之藥以治一嵗之氣耳
夫應天者為客故動而不息應地者為主故靜而守位
左右間氣隨辰以見且初之氣自己巳年大寒至庚午
嵗春分六十日有竒上見太陽寒水為之客下臨木位
為之主地氣遷燥將去寒迺始蟄復藏水迺冰霜復降
風迺至陽氣鬰民反周密闗節禁固腰脽痛炎暑將起
中外瘡痬宜用甘熱之藥以調其氣二之氣自春分至
小滿六十日有竒上見厥隂風木為之客下臨火位為之
主陽氣布風迺行春氣以正萬物應榮寒氣時至民迺
和其病淋目瞑目赤氣鬰於上而熱宜用辛凉之藥以
調其氣三之氣自小滿至大暑六十日有竒上見少隂
君火為之客下臨火位為之主天政布大火行庶類蕃
鮮寒氣時至民病氣厥心痛寒熱更作欬喘目赤宜用
鹹寒之藥以調其氣四之氣自大暑至秋分六十日有
竒上見太隂濕土為之客下臨土位為之主溽暑至大
雨時行寒熱互至民病寒熱嗌乾黃癉􁉿衂飲發宜用
苦熱之藥以調其氣五之氣自秋分至小雪六十日有
竒上見少陽相火為之客下臨金位為之主畏火臨暑
反至陽迺化萬物迺生迺長迺榮民迺康其病溫宜用
鹹冷之藥以調其氣終之氣自小雪至大寒六十日有
竒上見陽明燥金為之客下臨水位為之主燥令行餘
火内格腫於上欬嗽甚則血溢寒氣數舉則霧霿翳病
生皮腠内舎於脇下連少腹而作寒中地將易也宜用
苦溫之藥以調其氣由是必抑其運氣資其嵗勝折其
鬰發先取化源無使暴過而生其病也治六氣之藥已
布於前調一嵗之方今附於後
治庚午年五運六氣正一輔二竒方厚朴湯　厚朴為
正味苦溫大溫無毒去麄皮剉薑汁炒用二兩　天雄
為輔味辛甘溫大溫有大毒炮裂去皮臍剉細用一兩
　乾薑為輔味辛溫大熱無毒用一兩炮剉右三味為
㕮咀每服三錢水一盞半煎至七分去滓溫服不拘時
候謹對
欽定四庫全書
　太醫局諸科程文格卷五
　　大義第一道
問清陽發腠理濁隂走五臟清陽實四肢濁隂歸六腑
對外發腠理者輕清之陽充滿而實於四肢内走五臟
者重濁之隂傳化而歸於六腑葢人身於天地同為一
理臟腑稟隂陽合為一致天為陽而主外腠理四肢而
清陽所宗地為隂而主内五臟六腑而濁隂所入發腠
理而實四肢者莫非陽氣之外達走五臟而歸六腑者
必假隂氣之内傳以其凡屬乎表而謂之陽故陽行於
表凡屬乎裏而謂之隂故隂歸於裏然則陽性清而隂
性濁陽務外而隂務内故二氣各從其類矣經曰清陽
發腠理濁隂走五臟清陽實四肢濁隂歸六腑厥意如
斯嘗謂清陽為天天何陽之所積濁隂為地地何隂之
所凝以天為陽而論其陽之所積以地為隂而論其隂
之所凝孰不思人身與兩儀流通形體與二氣參應陽
屬乎表而隂屬乎裏外為陽而有輕清之性内為隂而
有重濁之體豈非法象之自然歟今夫陽法天氣也而
主外隂法地氣也而主内葢腠理四肢設乎外清陽同
氣以相求五臟六腑處於中濁隂同聲而相應陽固從
外能發腠理而實於四肢隂固處内能走五臓而歸於六
腑發為散發之功實乃充實之道走者入行於其間歸
謂經從於其裏何哉腠理為滲泄之門因清陽之散發
故司於開闔五臟謂包藏之所因濁隂之入走故司於
鎮守四肢則本於諸陽非陽氣充實無以見履攝之用
六腑則為於倉廩非隂氣歸從何以明傳化之常合而
言之陽氣衞固於表而旁達於四肢總而論之隂氣滋
充於臟而流傳於倉廪二氣無偏則隂平陽祕而虛邪
莫入兩者俱治則外充内養而諸疾不生茍或陽氣一
虧故外不足以固膚腠旁不足以運四肢隂氣一弱故
内不足以養神宫中不足以充六腑是知人之有生不
離於隂陽氣之為用各從於内外氣之所歸故平則為
和而偏則為疾矣何以明之王氏註曰腠理為滲泄之
門故清陽可以散發五臟為包藏之所故濁隂可以走入
又曰四肢外動故清陽實之六腑内化故濁隂歸之本
經亦曰陽者天氣也主外隂者地氣也主内又曰清陽
為天濁隂為地以是而參之天地之大不越於隂陽人
身之微豈外隂陽者哉謹對
　　第二道
問其寒盛者則腫結痛深
對寒盛客乆故為緩疽之病腫結遺遲斯作深痛之愆
葢經絡感受於寒邪血氣疑澀於形體因隂寒之獨勝
致榮衞之弗通且隂行至緩也為疽有徐緩之名腫毒
漸深也作痛有深沉之候初則紫黯於皮膚乆則青黑
於肌肉大者如拳小者如李留連嵗月而血肉始潰淹
延日乆而疾勢方危非一朝一夕之腐壞成膿故其疽
乃名緩矣巢氏曰其寒盛者則腫結痛深其意若此嘗
謂榮者血也故絡主血而濡養周身衞者氣也故經行
氣而周流四體得熱則淖溢而為病受寒則凝濇而為
病今也寒客經絡之間邪摶血氣之分絡血故因是而
稽留經氣故於斯而凝澀因榮衛之既壅致緩疽之乃
成儻寒氣偏盛也故寒主收而腫必結隂邪濁隆也故
隂主裏而痛必深腫因寒氣之使然痛亦寒氣之所致
其腫周囘則上無頭而下無尾其疽無定則小如李而
大如拳是皆寒盛則不能化熱熱少則未便成膿積日
不潰而色變紫黯爛如牛領之形經嵗弗已而色變微
青疽有膿成之兆其腫則悠乆而方潰應其隂之行緩
其候則積漸而必危法其隂而主殺甚者一嵗而始傾
輕者數年而弗愈此古人所以名緩疽者以其寒多隂
盛腫結痛深血肉潰遲之故也上文所謂緩疽者由寒
氣客於經絡致榮衛凝澀氣血壅結所成繼之曰其寒
盛者則腫結痛深下文曰周囘無頭尾大者如拳小者
如李外與皮肉相親著熱氣少其腫與肉相似不甚赤
積日不潰乆乃變紫黯色皮肉俱爛如牛領形吁善養
生者則經絡内調邪氣外却又何有癰疽之患乎謹對
　　又大義第一道
問地之濕氣感則害皮肉筋脉
對地濕感受致血榮氣衛之不行邪正稽留使皮肉筋
脉之有害葢地本積隂所成濕乃至隂所化處汚下則
地氣薫騰而必甚居卑濕則隂邪濡溽而亦隆儻或保
養無節因虛而感於是氣攝治乖宜乘隙而受於斯邪
壅遏榮衛故皮肉失溫充而受其害稽留氣血故筋脉違
灌溉而致其傷是皆濕邪流著於形體之中血氣弗榮
於一身之故也經曰地之濕氣感則害皮肉筋脉其意
如此嘗謂人之生也陶六氣之和而過則成疹體之立
也稟五行之秀而虛則致疾分風寒暑濕之殊害形體
臟腑之異今也兩儀之間在地則生於濕邪五行之内
在濕則本於土化或熏騰於山澤之間或鬰發扵卑汙之
處以至時雨霑濡氣候鬰溽形在氣中本無自以傷侵
人或真虛遂因隙而感受氣衛於形感濕邪則氣必留
滯血榮於體受薫氣而血必凝泣俾皮肉或失於灌溉
使筋脉或乖於滋充其邪也雖摶於榮衛而實害於皮
膚百脉之間其濕也雖凝於血氣而本傷於肌肉諸筋
之分疾之所見或痺而或痿病之所生或攣而或縱大
率痺之有五也不逃於肝心脾肺之合痿之有五也豈
越乎肌肉筋脉之分因地濕而為邪本體虚而受病則
善衛生之士謹於保養故渉履而無虞明於調攝雖濕
邪而莫害也啟元子曰濕氣勝則榮衛之氣不行故害
於皮肉筋脉内中央生濕又聖濟經曰寒濕之類隂化
氣也巢氏云濕者水濕之薫氣也即此觀之邪之所感
而有異疾之所作亦不同矣謹對
　　第二道
問血實宜决之氣虛宜掣引之
對血之盛實决破以平其有餘氣之虧虛掣引則復其
不足且經絡壅滯使榮血之不宣臟腑乖和致衛氣之
不利血之實也不能流通壅遏於經絡之間氣之虛也
不能循環失充於形表之分决之則削其有餘血脉宣
通故實者自散掣引則扶其不足真氣條暢故虛者漸
復於以知金鍼砭石用之有開决之功熊經鳥伸行之
為導引之法矣經曰血實宜决之氣虛宜掣引之其意
若此嘗謂井非穿而泉不通水非流而源不達泉不自
通其通者必藉於穿鑿之力源不自達其達者本得於
疎通之道矧夫血之實者豈不宜於破决氣之虛者何
不行於掣引今榮者血也以行乎脉中衛者氣也而行
乎脉外血主濡之諸經藉此以滋育氣主煦之百骸假
是而溫充或寒熱之邪而結於血故有壅塞之愆或勞
傷太過而損其氣迺見虧虛之證血實則不能宣通欲
其通者以决破而實自平氣虛則不能條暢欲其和者
以掣引而虛自復或開之以金鍼或射之以砭石此所
謂之决破也或象之於熊經或俲之以鳥伸此所謂之
掣引也大抵破决之法取剛利刺挿以散其榮之聚掣
引之機取屈伸呼吸而調其衛之失又况癰腫之類無
非血實之使然故必藉之以開决之法虛勞之屬無非
氣弱之所致故必資之以導引之術如是隨其宜而用
之使血氣無偏而底於安平之道矣考之於經則曰夫
癰氣之息者宜以鍼開除去之夫氣盛血聚者宜石而
寫之又難經曰聚則腫熱砭射之也巢氏虛勞候所論
導引外轉兩足十徧引去心腹諸勞王氏註曰决謂决
破其血掣讀為導導引則氣行條暢由是證之為醫之
士固當抑其有餘扶其不足又烏有實實虛虛之過哉
謹對
　　第三道
問熱之所過則為膿也
對熱之所積既有以至於過毒之所潰斯有以作其膿
葢陽邪太勝熱氣内隆薫鬰於榮衛之間既結塞而不
解焮發於形體之外故癰腫之由生經絡因是而不宣
愈增壅熱肌肉自茲而乃壞積漸為膿然則癰瘍潰壞
而作膿者未有不由乎邪熱之所過也經曰熱之所過
則為膿也厥意存斯嘗聞夫一身之内頼榮血以滋充
百骸之間藉胃氣而灌養其和也則周流而有常受邪
也則壅滯而為病今也外熱侵傷則血壅而失其運布
陽邪乘客則氣滯而乖於流通致經絡閉塞於中使癰
腫焮發於外因血氣之不通故其熱轉甚積陽邪之不
散故其熱益隆始則焮赤於皮膚次則潰壞於肌肉何
哉熱過則邪氣薫爍邪熾則血肉腐爛所以血腐而膿
已化肉爛而膿已成淺者應皮色而微黃深者或肉色
而不變此皆熱邪之所過留結潰壞而為膿也何以證
之經曰榮衛相干遇熱加之血氣壅積結聚成癰熱積
不散血肉腐壞化而為膿正理論亦曰熱之所過則為
癰腫巢氏於癰候言之若熱甚者則為膿斯可見矣謹
對
　　假令論方義一道
問假令太平聖惠方治濕癬痒不可忍方用鯽魚一枚
入硫黃末一分從魚口中送入腹内用淨塼一口安魚
在上以炭火周逥熁令魚焦黃碾為細末入膩粉三錢
麻油調塗之據本草鯽魚主諸瘡硫黃膩粉皆殺蟲之
要藥也然後條又載治浸滛瘡多汁者亦用鯽魚一枚
去骨取肉豉二百粒相和搗爛傅於瘡上及觀本草豉
主傷寒頭痛寒熱瘴氣惡毒等證迺不治瘡而古人特
用此物相和搗之以傅瘡上此何意也願倂陳之
對瘡癬發於外固當施塗傅之方藥物有其殊尤當辨
制用之理且濕痒之癬本皮膚受風濕之邪浸淫之瘡
乃心經有風熱之氣窮其源也既所得之有異施於治
也故立法而亦殊或用鯽魚而兼乎硫黃之屬以塗其
癬或以鯽魚而和於豆豉之物以傅其瘡治癬之方著
聖典而灼見其理療瘡之法考本草而實存其疑自匪
通變之機未可得而論矣伏承明問假令太平聖惠方
治濕癬痒不可忍方用鯽魚一枚入硫黃末一分從魚
口中送入腹内用淨塼一口安魚在上以炭火周逥熁
之令魚焦黃碾為細末入膩粉三錢麻油調塗之據本
草鯽魚主諸瘡硫黃膩粉皆殺蟲之要藥也然後條又
載治浸淫瘡多汁者亦用鯽魚一枚去骨取肉豉二百
粒相和搗爛傅於瘡上及觀本草豉主傷寒頭痛寒熱
瘴氣惡毒等證迺不治瘡而古人特用此物相和搗之
以傅瘡上此何意也願併陳之大哉此聖人惠民之妙
宜學者玩味之深愚雖不敏請為敷陳竊原物具一性
則水陸所産者皆可以治病之需性具一理則藥劑成
功者亦由乎制用之妙必也得病情之源明治體之奥
雖腑臟寒熱之病猶可以除况皮膚瘡癬之疾豈不能
愈今夫風毒摶以為癬則濕而不乾血氣滯以生䖝則
痒而不己然聖恵治法其方用鯽魚硫黃膩粉麻油之
類考之本草鯽魚主諸瘡硫黃殺疥䖝欲鯽魚之為末
非煨燼而不能茍硫黃之入火必飛走而不住以硫黃
末入鯽魚腹中取其固伏而氣味皆全用熱火逼熁周
逥令焦黃碾為細末復以膩粉和之麻油調之葢二物
亦皆治癬殺䖝之要藥也鯽魚硫黃之熱所以燥爍於
濕䖝麻油膩粉之潤所以浸襲於肌肉夫如是濕之必
乾痒之必止矣此本草載其性用故聖人制以為方考
之於經曷有疑乎後方治浸淫瘡多汁者亦用鯽魚兼
淡豉以為治據本草所載豉味苦寒即無治瘡之文究
巢氏所論浸淫瘡候乃因風熱之至夫浸淫瘡者是心
家有風熱發於肌膚初生甚小先痒後痛而成瘡汁出
侵潰肌肉浸淫而漸闊玩味於此用豉之義皎然明矣
葢風熱客留於心經瘡瘍浸淫於皮腠痒痛不定汁出
不乾所以内經亦云諸痛痒瘡皆屬於心斯可見矣以
其瘡之所生者有風而兼熱豉之為性者既苦而且寒
心經屬火苦則可以入心風熱皆陽寒則可以折熱内
經亦曰苦入心又曰寒勝熱茲義著焉然則豉之一物
雖本草不云治瘡復於藥性論載其豉寒熱風皆中瘡
生者可搗為圓服之良且以作圓而服者從内而達外
猶以為良設欲和膏而傅者自表而入中豈不為妙况
乎此方之設鯽魚生用而不燒亦恐火毒以助熱但去
其骨以一枚肉而為中相合其豉以二百粒而為數共
和搗而為膏乃塗攤其瘡上俾風熱散釋於皮膚之間
令浸淫自消於肌肉之分昧者不知乎此自謂豉不主
瘡疑而勿用是末達變通之道也噫聖惠良方愽施濟
衆雖瘡癬之微痾亦參求而立法聖人憂民如此醫士
可不研究乎謹對
　　又假令法第一道
問假令風毒腫候目即節氣當得何脉本因是何臟腑
受病發何形候今宜用是何方藥調理設有變動又當
隨脉如何救療各須引本經為證及本草逐藥主療所
出州土性味畏惡正輔佐使重輕竒偶及脩製之法處
方對答
對形體既虛致風邪之入客氣血必壅故腫毒之由生
且風性飄揚鼓動於八方之内人乖衛養進襲於一體
之間邪干於正榮衛壅遏而不宣毒發於皮肌腠腫結
而不散痛楚連連有焮赤之狀瘭漿壘壘類火灼之形
窮其作病之源實自風毒之氣也目即春令届時發陳
為候氣初通而未盛萬物有始萌之形脉雖出而未隆
三部見微弦之象經曰春胃微弦曰平乃應時之脉也
今夫診之指下無端直之形按於部中有輕浮之象經
云浮則為風是應風毒腫之脉也本因腠理既虛而不
固風邪乘虛而入傷其候也起赤腫而不消其狀也生
瘭漿而作痛巢氏具其證云風毒腫者其先赤痛飈熱
腫上生瘭漿如火灼是也詳此之證其毒猶輕當用竒
方治之經曰近者竒之宜用正一輔二竒方升麻湯以
升麻一味為主病之正以防風芎藭二味為佐正之輔
三味合而服之使風毒既散而不留則赤腫自消而不
聚矣設若皮毛之病而不求速治欺膚淺之患日以遷
延則毒氣既甚傳流入深迺變為腫之候矣當此之際
復持其脉浮而兼大者變病之象也經曰浮則為風又
曰大則病進雖其候與風腫之無殊兼其外有壯熱之
時作所以巢氏曰毒腫之病與風腫不同時令人壯熱
其邪毒甚者入腹殺人復詳其證已重於前非竒方之
可及唯偶方而乃効經曰竒之不去則偶之宜用正二
輔四偶方沉香連翹湯治之以沉香連翹二味為主病
之正又以獨活防己芎藭甘草四味為佐正之輔六味
合而服之使毒氣不傳於中風腫自消於外則毒腫之
證亦獲愈矣由是論輕重之二證隨巢氏而已具於前
立竒偶之二方按本草而今附於後
治假令風毒腫候正一輔二竒方升麻湯　升麻為正
味甘苦平微寒無毒主風腫生益州山谷用一兩剉
防風為輔味甘辛溫無毒主風邪生沙苑川澤惡乾薑
藜蘆白斂芫花用半兩剉　芎藭為輔味辛溫無毒主
腫毒生武功川谷白芷為之使用半兩剉右三味㕮咀
每服三錢水一盞半煎至七分去柤溫服不拘時候
治假令變證毒腫候正二輔四偶方沉香連翹湯　沉
香為正微溫療毒腫用二兩剉　連翹為正味苦平無
毒主癰腫生泰山山谷用二兩剉　獨活為輔味苦甘
平無毒主風寒所擊生雍州川谷或隴西南安豚實為
之使用一兩剉　防己為輔味辛苦平溫無毒主風腫
生漢中山谷殷孽為之使殺雄黃毒惡細辛畏萆􁘿用
一兩剉　芎藭為輔味辛溫無毒主腫痛生武功川谷
白芷為之使用一兩剉　甘草為輔味甘平無毒主通
經脉生河西川谷术乾漆苦參為之使惡逺志反大㦸
芫花甘遂海藻微炙用一兩剉右六味㕮咀每服五錢
重水二盞煎至一盞去柤溫服不以時候謹對
　　第二道
問假令卒被損瘀血候目即節氣當得何脉本因是何
臟腑受病發何形候即今宜用是何方藥調理設有變
動又當隨脉如何救療各須引本經為證及本草逐藥
主療所出州土性味畏惡正輔佐使重輕竒偶及脩製
之法處方對答
對動作弗謹卒有損折之愆血脉既傷遂成瘀塞之證
葢歩履失防於躁速忽爾而僵仆於前登臨罔顧於險
危遽然而墮墜於下形著於外既損傷而乖和血行乎
中亦瘀搏而失運顯於證也或胷痞而脣萎腹不滿而
自覺填塞發於候也或舌青而口燥意欲水不能下咽
喜於健忘不欲聞聲觀此證之外形知榮血之内瘀又
何疑焉目即莭氣已屬仲春脉應中規之象診為平人之
常經曰春應中規今也脉象乖和而反見微大之形應
至反常而復有來遲之狀此脉既彰卒損瘀血者有之
矣本經曰脉微大來遲是應瘀血之病也本因起止失
於隄防顛仆形於不測外既損形内必瘀血其候則脣
口萎燥而不澤心志健忘而不定故巢氏曰夫有瘀血
者其人喜忘不欲聞聲病人胷滿脣萎舌青口燥但欲
水不欲咽無熱脉微大來遲腹不滿其人言我腹滿為
有瘀血詳此之病證未深危方宜竒制經曰近者竒之
宜用正一輔二竒方蒲黃散主之以蒲黃一味為正以
生地黃牛膝二味為輔三味合而服之使經絡流通筋
脉和緩則瘀血必然而散矣設使外不施於塗傅之方
内不服以流暢之藥血氣因滯而愈虛風邪乘隙而相
搏變証乃生而為被損乆瘀血之病也微大而遲之脉
在今而不見小弱而濇之象於此而乃彰經云脉小弱
以濇謂之乆病此其應也巢氏言其證曰此為被損傷
仍為風冷搏故令血瘀在乆不差也復詳此病之重深
不類前疾之輕淺竒方徒用而不能以痊偶方速施而
猶可取効經曰逺者偶之宜用正二輔四偶方當歸没
藥湯主之以當歸没藥二味為正以芍藥通草生地黃
甘草四味為輔六味合而服之血脉無留塞之乖風冷
有散逐之道乆瘀之血自茲而散矣夫如是病有淺深
治有輕重施用之法已具於前竒偶之方附列於後
治假令卒被損瘀血候正一輔二竒方蒲黃散　蒲黃
為正味甘平無毒主散瘀血生河東池澤用一兩　生
地黃為輔味甘苦大寒主墮墜踠折瘀血咸陽川澤惡
貝母畏蕪荑用半兩剉　牛膝為輔味苦酸平無毒主
逐血氣血結生河内川谷惡螢火陸英龜甲畏白前酒
浸一㝛取出焙乾用半兩剉右三味碾為細末每服三錢
溫酒調下不以時候
治假令變證被損乆瘀血候正二輔四偶方當歸没藥
湯　當歸為正味甘辛雖大溫無毒主止痛除客血内
塞生隴西川谷惡䕡茹畏菖蒲海藻牡䝉酒洗焙乾用
二兩剉　没藥為正味苦平無毒主破血止痛生波斯
國用二兩　芍藥為輔味苦酸平微寒有小毒主散惡
血生中岳川谷須丸為之使用一兩剉　通草為輔味
辛甘平無毒主利九竅血閉諸結不消生石城山谷隂
乾用一兩剉　地黄為輔味甘苦大寒主瘀血生咸陽
川澤惡貝母畏蕪荑用一兩剉　甘草為輔味甘平無
毒主通血脉利血氣生河西川谷積沙山及上郡术乾
漆苦參為之使惡逺志反大㦸芫花甘遂海藻微炙用
一兩剉右六味㕮咀每服半兩水酒各一盞煎至一盞
去柤溫服不以時候謹對
　　運氣一道
問癸酉年五運六氣所在所宜處方為對
對混淪未判之前總而為一氣隂陽既奠之後分而為
兩儀天得一以清穹然而剛健於上地得一以寧隤然
而柔靜於下運處上下之中回薄太虛之内原其始也
分氣運而三者備矣要其終也本隂陽而一以貫之及
乎支移而干變運易而氣移論環㑹則六十年而一周
窮變化則十二月而一運所以相生相繼相尅相治者
隂陽過欠之不齊或病或平或盛或衰者人物胥應而
不紊故聖人恐一氣之或乖慮庶民為衆邪之所害乃
隨上下客主之加臨預立寒熱溫凉以為治使疾疢不
作災害不生同躋於仁夀之域矣今觀癸酉之年上見
陽明燥金司天下臨少隂君火在泉中行少微火運是
嵗也本為不及之年謂其火運統嵗適㑹在泉少隂之
火而又隂年加之則曰同嵗㑹氣之平者也經曰隂年
加之曰同嵗㑹其斯之謂歟命其紀曰升明正陽而治
德施周普五化均衡其氣高其性速其用燔灼其化蕃
茂其類火其政明曜其候炎暑其令熱其臟心其病瞤
瘛詳茲之嵗同熱者多天化宜用微寒之藥治其一嵗
之愆夫動而不息者天之氣則為之客靜而守位者地
之氣則為之主左右間氣隨年辰顯一嵗之中上下加
臨逐氣位布六歩之内且初之氣自嵗前大寒至當嵗
春分六十日有竒上見太隂濕土為之客下臨木位為
之主地氣遷隂始凝氣始肅水迺冰寒迺化其病中熱
脹面目浮腫善眠􁉿䘐嚏欠嘔小便黃赤甚則淋宜用
苦熱之藥治其過耳二之氣自春分至小滿六十日有
竒上見少陽相火為之客下臨君火為之主陽迺舒物
迺生榮厲大至民善暴死宜用鹹冷之藥治其過耳三
之氣自小滿至大暑六十日有竒上見陽明燥金為之
客下臨相火為之主天政布凉迺行燥熱交合燥極而
澤民病寒熱宜用苦溫之藥治其過耳四之氣自大暑
至秋分上見太陽寒水為之客下臨土位為之主寒雨
降民病暴仆振慓譫妄少氣嗌乾引飲及為心痛癰腫
瘡瘍瘧寒之疾骨痿血便宜用甘熱之藥治其過耳五
之氣自秋分至小雪六十日有竒上見厥隂風木為之
客下臨金位為之主春令反行草迺生榮民氣和宜用
辛凉之藥治其過耳終之氣自小雪至大寒六十日有
竒上見少隂君火為之客下臨水位為之主陽氣布候
反溫蟄䖝來見流水不冰民迺康平其病溫宜用鹹寒
之藥治其過耳於是安其運氣無使受邪折其鬰氣資
其化源治六氣之藥已布於前調一嵗之方今附於後
治癸酉年五運六氣正一輔二竒方升麻湯　升麻為
正味甘苦微寒無毒生益州山谷用一兩剉　人參為
輔味甘微寒生上黨山谷去蘆頭用半兩剉　前胡為
輔味苦微寒無毒用半兩右三味㕮咀每服三錢水一
盞半煎至八分去柤溫服不以時候謹對
欽定四庫全書
　太醫局諸科程文格卷六
　　大義第一道
問以左手掐穴令定法其地不動右手持鍼象其天而
運轉也
對明於用鍼得左掐右持之妙知於法象𠫭地靜天動
之常且左右則分於隂陽天地則司於覆載左手掐穴
也令其定而不移所以法坤道之安靜右手持鍼也欲
其動而不息所以象乾元之運行即左右言之則左欲
靜而右欲動即動靜論之則靜法地而動法天行鍼用
刺合乾坤運止之功瀉實補虗参天地損益之道機要
既得於心精㣲斯應於手誠以法則天地者謂之賢人
故鍼刺之法未嘗或外於是矣經曰以左手掐穴令定
法其地不動右手持鍼象其天而運轉也其意如此嘗
謂一元既判則大道裂一而爲三三才既分則聖人貫
三而爲一論天地機緘之運無一而不合於人身言人
身起止之常無一而不𠫭於天地至於治病逹精㣲之
妙行鍼候子午之法未有捨是理而外是道矣盖積隂
為地也隂主乎靜故隤然守位而不移積陽爲天也陽
主乎動故穹然運行而不息用鍼之妙則𠫭乎隂陽之
性行刺之機則合乎動靜之常以左手掐穴欲其定則
法乎地以右手持鍼欲其動則象乎天不法地之止静則
掐穴有偏側之差不象天之旋動則行鍼有補㵼之失
左則留神以掐穴固不可以或動右則存意以捻鍼尤
不可以或止不特此也施治之間法天地而損盈益虧
用鍼之際在人身而補虗㵼實虗者補之則扶其不足
之氣實者㵼之則抑其有餘之邪雖假於毫芒之㣲取
於呼吸之頃或入疾而出徐或入徐而出疾其所以能
補能㵼者自非首明於左掐右持之妙先法乎地靜天
動之常則未聞其可也考之於經素問所謂應地之氣
静而守位又曰應天之氣動而不息又曰補㵼不失與
天地如一又下文曰右手存意捻鍼左手掐穴可重五
兩已來計其鍼如轉如不轉徐徐下之又經曰虗者徐
而疾實者疾而徐徐即是㵼疾即是補即是觀之自非
得之於心而應之於手則不足以論用鍼之法也謹對
　　第二道
問病有浮沉刺有淺深各至其理無過其道
對病有浮沉刺必分其淺深之冝治皆合理謹無過其
氣行之道蓋邪之感受流變不同病之留止爲証不一
浮則在於皮毛肌肉之間沉則在於筋脉骨髓之内浮
則鍼之輕而當淺沉則刺之重而欲深逺近隨冝皆至
理而不可失淺深在志循氣道而不可差於是無太過
内傷之患無不及外壅之愆自匪聖人得其鍼刺之要
則曷能論至於斯矣經曰病有浮沉刺有淺深各至其
理無過其道其意如此原夫迴生起死莫逃用刺之功
刼病愈疾豈外行鍼之妙審病情之流變既得於心明
鍼法之重輕斯應乎手如是則收功十全匪藥物之能
及始可與言得鍼刺之道矣今也病有浮沉之異爲工
不可以不明刺有淺深之殊用鍼不可以不逹分皮毛
肌肉之受邪别筋脉骨髓之爲病自骨髓而上至皮毛
則漸爲之浮故刺亦隨之而漸淺自皮毛而下至骨髓
則漸爲之沉故鍼亦隨之而漸深鍼毫毛腠理之間則
勿傷於皮刺皮膚形表之分則無傷於肉鍼肉不可以
傷脉刺脉謹勿以傷筋筋病刺筋而莫至於骨骨病刺
骨而勿中於髓如刺骨髓之類則失之於太深如鍼肉
至皮之屬則失之於太淺太深者謂之太過故損於榮
衛而邪氣内傷太淺者謂之不及故益於他氣而榮衛
外壅浮則刺淺至病所而得其宜沉則刺深及病處而
合其理各隨其淺深之源無過其氣行之道故聖人告
戒若其淺深不得反爲邪氣内賊者誠欲勉其存心於
鍼刺之法而無毫髮之差而後已何以明之經曰淺深
在志逺近若一如臨深淵又下文曰過之則内傷不及
則生外壅壅則邪從之淺深不得反爲大賊内動五藏
反生大病即此推之醫道固甚難而鍼法尤不易茍非
心諦手巧者豈足以知此哉謹對
　　又大義第一道
問虗者徐而疾實者疾而徐徐即是㵼疾則是補補㵼
之法一依此也
對審虗實之病故用鍼有疾徐之不同論補㵼之法在
良工能遵守而不易盖精氣奪者謂之虗則當補邪氣
盛者謂之實則當瀉且夫下鍼徐而出鍼疾也故先徐
則不擾於真後疾則不走於氣下鍼急而出鍼緩也故
先急則可决於邪後緩則可引於氣徐而掣鍼故徐即
是其㵼疾而掣鍼故疾即是其補虗者補之眞氣漸復
而自全實者㵼之邪氣既除而自治所以隨氣虗實而
用鍼既分徐疾之有異依此補㵼而治病斯明法守而
不易矣經曰虗者徐而疾實者疾而徐徐即是㵼疾即
是補補㵼之法一依此也其意若此嘗謂病證多端初
不外於虗實鍼刺異法皆不越於補㵼在於人身也有
補虗㵼實之異冝法於天地也有損盈益虧之常道明
於此者萬舉萬全無實實虗虗之過也今也審虗實受
病之機明補㵼疾徐之要皆前賢得鍼刺之妙其法盖
本乎此縱後學有智巧之能其用亦不外乎此且虗乃
精之不足實爲邪之有餘虗則當補用鍼者先徐而後
疾實則當㵼用刺者先疾而後徐緩而入鍼俾經絡安
寧而不擾疾而出鍼使真氣秘固而不離兹所以謂之
補焉急而下鍼致經絡通暢而不塞徐而掣鍼令病氣
引泄而不絶兹所以謂之㵼焉徐即是㵼以其出鍼之
緩疾即是補以其出鍼之速虗而當補也故不可以疾
而徐實而當㵼也亦不可以徐而疾然則用鍼雖一施
治則二故聖人以疾徐先後之序爲治法補㵼之機殆
貽後世遵守而不可易也下文曰計其鍼如轉如不轉
徐徐下覺痛即可重二兩若不覺以經下之入人榮至
衛至病得氣如鮪魚食釣即得其病氣也量其輕重以
經取之名曰疾徐至病得氣欲出鍼時子午緩緩而出
令引病氣不絶名曰徐也既引氣多一向無補名之曰
㵼之法一依如此而不違損益之功無過其道而不失
又况出鍼而徐按手而疾此亦謂之補出鍼而疾按手
而緩此亦謂之㵼所以聖人取疾徐之先後爲刺法之
補㵼候氣於子午者誠得鍼刺之大要矣又内經鍼解
篇曰徐而疾則實者徐出鍼而疾按之疾而徐則虗者
疾出鍼而徐按之又曰補㵼不失與天地如一由是推
之先聖立用鍼之法以爲後世學者之權衡謹對
　　　第二道
問若經脉之間鍼灸病已
對在經脉之間既有以受其邪憑鍼灸之功斯能以己
其病盖手有隂陽之六經足有隂陽之六脉行血氣而
運於周身通隂陽而循於遍體虗則感邪舍於經隧之
間非藥物之所冝隙則受病留於脉道之分非湯劑
而可及施於鍼刺故邪隨呼吸而易除用其灸􁃚故病
因火力而遂已是知經脉之病不施鍼灸而愈者㡬希
矣經曰若在經脉之間鍼灸病已其意如此夫病有表
裏之證治有内外之法内者内治而病無不瘳外者外
治而疾無不愈如腸胃之病則在乎内必以藥物而内
和如經脉之疾則在乎外必以鍼灸而外取惟能明此
斯可坐收十全之功矣且夫太隂少隂厥隂者三隂之
經太陽少陽陽明者三陽之脉手有六經行血氣而綱
維於體足有六脉通隂陽而貫絡於身隨所虗之經隧
受所感之外邪舍於其間而内不得通留於其内而外
不得泄非腸胃之病而藥餌不能及非臟腑之邪而湯
液莫能去善治者隨其經而行鍼能療者取其穴而灼
艾如病在手經之太隂必取之以肺俞如邪在足經之
太隂必取之以脾穴鍼刺之法借毫鋒而引逹諸經灸
􁃚之冝資火力而速透諸脉在經之病得其刺而乃除
留脉之邪因其灸而自釋臟腑内列而㑹通六合經脉
外行而各從其處聖人灸刺而治經脉者是明以外治
外之法也經曰經脉者行血氣而通隂陽又曰經有十
二絡有十五又曰㑹通六合各從其經氣穴所發各有
處名又曰外者外治是知聖人因其外之有病而立其
治外之法則世無不愈之患矣謹對
　　第三道
問春刺井夏刺榮
對臟舍受病因春夏而所感不同刺法隨冝取井榮而
爲治各異且肝屬木而旺於三春心屬火而旺於九夏
井者木也故始生所出而應於肝經榮者火也故出流
所聚而應於心臟春序受邪而在肝故春必刺於井而
所出為井也夏令感邪而在心故夏必刺於榮而所流
爲榮也是知病以時而受鍼以要而取所以聖人審春
夏之異刺有春刺井夏刺榮之法矣經曰春刺井夏刺
榮其意若此且夫人有五臟而法於五行臟應五行而
旺於四序邪氣或侵故傷於主時之臟鍼法或用故隨
於氣應之穴審春夏秋冬之異取井榮經絡之殊各隨
臟脉之所冝参符時序之所在矣盖臟氣之行若泉源
而不息經脉之注如川流而無窮腑臟各有其井故井
者氣之所出臟腑各有其榮故榮者氣之所流出則象
於始生故井乃屬於肝木流乃法於止聚故榮乃屬於
心火時届於春乗春感邪則病在於肝故刺必取乎井
令當於夏乗夏受邪則疾在於心故鍼必取乎榮邪之
所傷於人者固不同治之所在於我者亦不一觀其色
青其臭臊之類必知病之在肝者無疑說察其色赤及
臭焦之屬必知疾之在心者有定論春刺井以通肝則
肝邪自釋夏刺榮以通心則心病自退茍病不分於春
夏刺不别於井榮欲其刼病安可得乎何則經所出為
井所流為榮又曰井者木也榮者火也又下文曰春刺
井者邪在肝夏刺榮者邪在心又曰假令肝病色青者
肝也臊臭者肝也喜酸者肝也喜呼者肝也喜泣者肝
也其病衆多不可盡言也由是推之用鍼之法則在變
通固不可執於一定之論矣謹對
　　假令論方義一道
問假令太平聖惠方載古來用火灸病忌八般木火切
冝避之八木者松木火難差增病栢木火傷神多汗竹
木火傷筋目暗榆木火傷骨失志桑木火傷肉肉枯棗
木火内傷吐血枳木火大傷氣脉橘木火傷榮衛經絡
切詳灸􁃚之法特忌以八木之火而不忌他木之火者
何耶况不避忌而用之則所生之病又各不同大抵古
人著書而告戒必有深意而存焉請論而毋略
對刼病之法當以灸而爲先灼艾之術必以火而成効
蓋灸則助陽而消隂火則透經而行絡明其要㫖也資
火力以去其病昧於避忌也因火氣以増其疾所以聖
人取燈燭之火者欲其潤而無忌古法避八般木火切
冝避之八木者松木火難差增病栢木火傷神多汗竹
木火傷筋目暗榆木火傷骨失志桑木火傷肉肉枯棗
木火内傷吐血枳木火大傷氣脉橘木火傷榮衛經絡
竊詳灸􁃚之法特忌以八木之火而不忌他木之火者
何耶况不避忌而用之則所生之病又各不同大抵古
人著書而告戒必有深意而存焉請詳論而毋畧大哉
先聖之奥㫖愚雖不敏姑以管見而論之嘗謂立身之
道濟物居先保夀之宜治病爲要草木有蠲痾之力鍼
灸有刼病之功得其冝則萬舉萬全乖其宜則變証百
出是以灸􁃚之法尤當知其所宜而避其所忌也謂如
病在經絡邪傳臟腑或隂邪之有餘或陽氣之暴脫非
鍼藥之可及須灸艾之取効所以聖人求民之瘼恤民
之隠窮流注之要妙陳穴道之根元立其灸法之書矣
夫灸者取其腧穴􁃚者灼之以艾火其所以成効獲騐
者無非火力而已至於㸃穴之際固不可以或差及其
用火之時尤不可以不謹古之立法以火灸病而有八
般木火之忌者松栢竹榆桑棗枳橘之謂也誠哉聖人
之垂戒豈無所自而然乎且木感五氣而生色隨五臟
而應如草有五芝各以色而合五臟石有五脂亦以類
而歸五宫皆同聲而相應同氣而相求實物理之自然
也栢木者色赤而通於心臟竹木者色青而達於肝宫
榆木性滑而類水故合於腎桑木色黄而象土故合於
脾棗木亦赤而通心枳木本白而通肺經曰東方青色
入通於肝又曰南方赤色入通於心又曰中央黄色入
通於脾又曰西方白色入通於肺又曰腎者主水又本
草曰榆性滑利此其謂也以至松木易􁃚而火力輕僣
橘木辛㪚而火勢炎爍雖無色類而相参亦自性用而
區别是故栢木通心也有傷神多汗之害竹木入肝也
有傷筋暗目之愆榆木入腎則傷骨而失志桑木入脾
則傷肉而肉枯棗木之赤亦取以通心故内傷而吐血
者有之枳木之白本能以入肺故大傷於氣脉者有之
經曰心藏神又曰入心爲汗又曰心主血又曰肝之合
筋也又曰肝氣通於目又曰腎之合骨也又曰腎藏精
與志又曰脾之合肉也又曰肺主氣此其謂也與夫松
火輕僣用之則灸瘡難差而病勢愈增橘火炎爍用之
則榮衛皆傷而經絡俱損如是用八木之火者必有所
傷用他木之火者自無其損故特避八木而不避於他
木也火忌有八既所犯而不同病證多端故所生而亦
異隨其所犯之木火顯其所傷之病證也所以聖人有
曰如無木火者懼其或犯於八木之火矣故古人取之
以日光之火後世用以燈燭之火一則愈病而無忌一
則潤瘡而不疼吁先聖立法而告戒後世者可謂至矣
爲工者烏可輕忽而不謹乎謹對
　　又假令法第一道
問假令嘔吐候目即節氣當得何脉本因是何臟腑受
病發何形候即今宜用是何腧穴鍼灸設有變動又當
隨脉如何治療各須引本經爲證仍具銅人腧穴鍼經
隨輕重脉屬經絡用鍼分寸補㵼之法并灸壯数處穴
爲對
對脾胃虗弱既受風寒之邪倉廪乖和斯為嘔吐之病
盖水穀假胃而包容飲食資脾而播化胃腑一弱致風
邪以乘凌脾臟一虗使外邪而入客膈間則停於宿食
胃内則積於乆寒致水穀之海而乖於受納使倉廪之
本而失於腐消嘔則因是而生吐亦於斯而作故嘔吐
之病良由此矣目即三春届時盛德在木萬物始生而
未盛六脉濡弱而兼長故爲應時之脉乃曰平人之診
今也不然寸脉見緊急之形尺脉彰蹇濇之象斯為嘔
吐之脉也經曰寸緊尺澀其人胷滿不能食而吐本因
脾臟不足胃腑虧感於風寒之邪停於宿留之飲故其
狀氣長太息心常澹澹胷中有如煩之愆膈内有痞滿
之咎或大便之閉難或臟腑之溏泄原其所以皆嘔吐
氣虗之使然也巢氏曰嘔吐者皆由脾胃虗弱受於風
邪所為也若風在胃則嘔膈間有停飲胃内有久寒則
嘔而吐其狀長太息心裏澹澹然或煩滿而大便難或
溏泄變其候詳其病而尚輕傳其病而未乆冝鍼灸雲
門之穴去其風寒之邪補於脾胃之氣則嘔吐之疾可
得而愈也設若服藥不對求治失時俾榮衛之俱虗致
水穀之不納朝食暮吐暮食朝吐心下牢堅形體寒熱
則知其病變為胃反之候也巢氏曰榮衛俱虗其血氣
不足停水積食在胃脘則臟冷而脾不磨脾不磨則宿
穀不化其氣逆而成胃反也則朝食暮吐暮食朝吐心
下牢大如杯徃来寒熱甚者食已即吐復持其脉弦緊
者胃反之脉也經曰其脉弦而緊弦則爲虗緊則爲寒
虗寒相搏故食已即吐名曰胃反也再詳其證病則出
於嘔吐名則謂之胃反鍼灸雲門而不可及故當取其
中脘之穴使寒邪散釋脾胃充盛水穀得腐化之冝飲
食無反吐之咎乃知其鍼灸之効也謹按銅人腧穴鍼
經脉屬經絡用鍼分寸補㵼之法并灸壮數處穴附之
於後
治假令嘔吐候鍼灸雲門穴法　雲門二穴在巨骨下
氣户兩傍各二寸陷中動脉應手舉臂取之是穴足太
隂脉氣所發治嘔逆右其穴冝鍼灸七分灸五壮若深
令人氣逆
治假令變証胃反候鍼灸中脘穴法　中脘一穴在太
倉是胃之幕在上脘下一寸是穴手太陽少陽足陽明
所主任脉之㑹主治心匿不能食反胃右其穴冝鍼八
分留七呼㵼五吸疾出鍼灸亦良日灸二七壯至四百
壯止忌豬魚生冷酒麫毒食生菜醋滑等物謹對
　　第二道
問假令頭面風候目即節氣當得何脉本因是何臟腑
受病發何形候即今冝用是何腧穴鍼灸設有變動又
當隨脉如何治療各須引本經爲證仍具銅人腧穴鍼
經隨輕重脉属經絡用鍼分寸補㵼之法并灸壯數處
穴爲對
對陽經上行既走於頭面之部腠理外弱必受於風陽
之邪蓋頭爲諸陽之㑹面乃至陽之宗因形體而虧虗
致風邪而入客風則喜傷於陽經上則先受於風氣其
狀也惡風多汗本陽氣之偏虗其候也精明作痛由邪
正之相搏此所以謂之頭面風矣目即時當春令序届
發陳應陽氣之漸升在物彚之始育脉見寛虗之形診
兼輭弱之象斯爲順時之弦脉矣今反診得寸口之脉
而隂陽互見闗前之部而表裏相乘乃爲頭面風之脉
矣經曰診其脉寸口隂陽表裏互相乘如風在首有因
運動勞役有因新沐未乾陽氣發泄腠理空踈致陽經
之受風使頭面之爲病其状則多汗惡風甚則頭痛者
是也巢氏曰頭靣風者是體虗諸陽經脉爲風所乘也
諸陽經脉上走於頭面運動勞役陽氣發泄腠理開而
受風謂之首風病狀頭面多汗惡風病甚則頭痛又新
沐中風則爲首風者也詳其病而尚淺受於邪而未深
冝鍼灸上星之穴使風邪而散釋致頭面而病愈斯爲
鍼灸之効也設若縱意違師隱忍冀差邪入腦户之間
病引目系之内故腦轉而目系以急目急而運冒以生
則知病變爲風頭運矣巢氏曰風頭運者由血氣虗風
邪入腦而引目系故也五臟六腑之精氣皆上注於目
血氣與脉并上系上屬於腦後出於項中逢身之虗則
爲風邪所傷入腦則腦轉而目系急故成運也復切其
脉洪大而兼長者乃爲應病之診也經曰診其脉洪大
而長者風運再詳其證邪氣入腦病勢已深鍼灸上星
而不及故當刺其承光之穴去其在腦之邪愈其作運
之證斯爲鍼刺之功矣謹按銅人腧穴鍼法脉屬經絡
用鍼分寸補㵼之法并灸壮數處穴附之於右
治假令頭面風候鍼灸上星穴法　上星一穴在額顱
上直鼻中央入髮際一寸陥容豆是穴督脉氣所發主
療頭風右其穴冝針入一分留十呼㵼五吸鍼下氣盡
更停鍼引之得氣即㵼灸亦得然不及鍼日灸三壯不
冝多也
治假令變證風頭運候鍼承光穴法　承光二穴在五
處後二寸是穴足太陽脉氣所發主風頭運痛右其穴
冝鍼入三分不可灸謹對
　　運氣一道
問癸丑年五運六氣所宜處方爲對
對一元未判隂陽無自而可明兩儀既分清濁從兹而
可見清陽辟上而爲天故天則布於六氣濁隂辟下而
爲地故地則列於五行一上一下至神宰制於中一尊
一卑五運逥薄於内運則有五隨其化而統於年氣則
有六因其嵗而紀其步分司天在泉之殊别左右間氣
之異至於有乖有和或過或减推嵗運而攸分究年辰
而區别平和則物阜民康乖異則物衰民病要在先立
其年以明其氣爾今觀癸丑之年上見太隂濕土司天
中行少徴火運下臨太陽寒水在泉是嵗也火運統嵗
運行隂干謂之不及之年命曰伏明之紀是謂勝長長
氣不宣藏氣反布収氣自政化令迺衡寒清數舉暑令
乃薄承化物生生而不長成實而稚遇化已老陽氣屈
伏蟄䖝早藏其氣鬱其用暴其動彰伏變易其發痛其
臟心其病昏惑悲㤀詳此之嵗應少徴而平和處之冝
用平和之藥治其一嵗之過愆也天氣運動而不息則
爲之客地氣應静而守位則爲之主左右間氣以顯於
其間上下加臨以布於其内且初之氣自先嵗大寒至
當嵗春分前六十日有竒上見厥隂風木爲之客下臨
木位爲之主地氣遷寒迺去春氣正風迺来生有萬物
以榮民氣條舒風濕相薄雨迺後民病血溢筋絡拘強
闗節不利身重筋痿冝用辛凉之藥治其氣之過爾二
之氣自春分至小滿六十日有竒上見少隂君火爲之
客下臨火位爲之主大火正物承化民迺和其病温厲
盛行逺近咸若濕薫相摶雨迺時䧏冝用鹹寒之藥治
其氣之過爾三之氣自小滿至大暑六十日有竒上見
太隂濕土爲之客下臨火位爲之主天政布濕氣降地
氣騰雨迺時䧏寒迺隨之感於寒濕則民病身重胕腫
胸腹滿冝用苦熱之藥治其氣之過爾四之氣自大暑
至秋分六十日有竒上見少陽相火為之客下臨土位
為之主畏火臨溽薫化地氣騰天氣否隔寒風曉暮薫
熱相薄草木凝煙濕化不下流則白露隂布以成秋令
民病腠理熱血暴溢瘧心腹滿熱臚脹甚則胕腫冝用
鹹冷之藥治其氣之過爾五之氣自秋分至小雪六十
日有竒上見陽明燥金爲之客下臨金位為之主燥令
已行寒露下霜迺早降草木黄落寒氣及體君子周宻
民病皮腠冝用苦温之藥治其氣之過爾終之氣自小
雪至大寒六十日有竒上見太陽寒水為之客下臨水
位爲之主寒大舉濕大化霜迺積隂迺凝水堅氷陽光
不冶感於寒則病人關節禁固腰脽痛寒濕持於氣交
而爲疾也冝用甘熱之藥治其氣之過爾由是必折其
鬱氣而取化源使暴過不生苛疾不起治六運之藥已
布於前調一嵗之方今附於後
治癸丑年五運六氣正一輔二竒方人参湯　人参為
正味甘㣲寒㣲温無毒生上黨山谷及遼東茯苓為之
使惡溲蔬反藜蘆去蘆頭用一兩剉　术爲輔味苦甘
温無毒生鄭山山谷漢中南鄭防風地榆為之使用半
兩剉　甘草為輔味甘平無毒生河西山谷積沙山及
上郡术乾漆苦参為之使惡逺志反大㦸芫花甘遂海
藻㣲炙用半兩剉右三味㕮咀每服三錢水一􁐳半煎
至七分去柤通口服不拘時候謹對
欽定四庫全書
　太醫局諸科程文格卷七
　　大義第一道
問吾上知天文下知地理天地夫人教吾禁名能禁疫
鬼
對惟吾身於天地能通文理之機故天地之夫人敎吾
禁疫鬼之法且天有文華而列於穹窿地有井里而處
於磅礴人居覆載之中位在氣交之分仰觀於天也上
則可以知其文俯察於地也下則可知其理四時有疫
鬼之氣故天后敎吾以禁名一嵗有瘟癘之邪故地后
授吾以禁法斷疵癘以消除辟瘟疫以退散以其能窮
天地之機故天地夫人教我以禁疫之法矣經曰吾上
知天文下知地理天地夫人敎吾禁名能禁疫鬼其意
若此原夫乾象穹窿非智淺之可測坤元廣愽非悟性
之難明測之者窮是理而靡所不知明之者逹是道而
無所不曉惟能得貫通之機故能傳呪禁之法今也天
象昭垂地形厚載虹霓雲霧日月星辰凡緯於天者謂
之文山嶽河海分野州域凡䴡於地者謂之理天以文
而列於上吾則仰觀而可知地以理而辟乎下吾則俯
察而可盡是故天皇夫人敎我以禁疫之名地皇夫人
授我以去邪之法茍疫鬼之干正或瘟氣之害真以至
四時之間氣序不調而非節一嵗之内長㓜有病而似
同或謂時行之氣亦名瘟疫之邪持此禁呪之法治其
疫癘之邪自非先聖有好生之徳著書立篇流傳於後
世者其禁法何所自而有哉經曰夫道者上知天文下
知地理又曰天有八紀地有五里又下文曰六壬六癸
百鬼速出急急如律令又仲景曰一嵗之内長㓜之病
多相似者此則時行之氣也然則禁法之妙固自本乎
天地夫人之傳授則凡見行持作用之際尤不可以不
謹也謹對
　　第二道
問凡欲學禁先知五戒十善八忌四歸
對五戒十善凡學法則貴於先明八忌四歸欲持禁必
冝於備曉且法不可以易持禁不可以輕受戒總有五
當持於未學之先善總有十欲知於未行之始妄不親
於八忌亂不犯於四歸修德以治其身正已以参乎道
由是萬神扶助則禁法通行而靈驗矣經曰凡欲學禁
先知五戒十善八忌四歸其意如此嘗謂三才之間惟
人最貴萬物之内有生最靈法清净則與道合同謹齋
戒則與神胥應於是神靈則禁無不靈已正則法無不
正此行法之道畢矣今也學禁有要持戒爲先明之則
清净而禁法通行昧之則昏濁而呪術徒用五戒冝避
也如殺盜淫妄之類十善可行也皆恭謹慈善之屬八
忌者勿近於汚濁四歸者不犯於邪穢有戒有善貴知
於欲學之初有忌有歸當明於受持之始修身合道則
萬神扶助而符禁通靈正已無偏則衆聖護持而呪術
有驗或取於三才之和或借於三光之氣誦神秘之宻
言噀清净之法水將以禁病而病無不除施於禁邪而
邪無不伏自非謹持於齋戒修治於形神則欲其禁法
之行者難矣經曰凡受符禁者皆清净齋戒百日不得
近死亡産乳房室又曰凡持禁之法當齋戒百日精心
不行淫慾惟得清净沐浴著新浄衣口常不出惡言罵
詈精思浄念勿生異想又曰皆能治此者萬神扶助禁
法乃行由是觀之不知戒謹則豈足以與語行禁之法
哉謹對
　　又大義第一道
問天陽在上人陽在中隂陽在地水從下流唾腫消化
對禁隂邪之偏勝取三才陽氣之和呪水液之下流散
一身水腫之病且天屬陽而在上故陽中有隂地屬隂
而在下故隂中有陽人居天地之間形禀隂陽之氣濕
傷於外也故水濕浸漬而腫必生飲積於中也故水液
散漫而腫亦作禁之有法假三才純陽而制其隂濕之
害呪之有理使水濕下逹而去其濡潤之邪雖水腫之
洪隆得呪唾而消化故知禁法之妙其神㨗之若是也
經曰天陽在上人陽在中隂陽在地水從下流唾腫消
化其意如此嘗謂隂能制陽陽能制隂者此隂陽之常
理水曰潤下火曰炎上者亦水火之自然明二氣之無
偏逹五行之妙用夫如是則禁呪之術始可以語其機
矣今也天處乎上本積陽之所成故天雖陽也而肅肅
之隂岀焉地處乎下由積隂之所致地雖隂也而赫赫
之陽發焉人身法天而象地形體負隂而抱陽惟均等
而得於平治無偏勝而底於安平今隂邪偏勝於身腫
滿外見於體或水濕之所致本濕傷而氣血不行或水
飲之使然由水勝而濕邪不㪚聖人立禁腫之法取陽
氣於三才之分聖人設禁腫之言呪水流於至下之鄉
以陽和而制於濕邪故濕邪自釋即水流而導其水氣
故水氣自行必也唾之則以正而去邪故腫無不消噀
之則以平而却病故腫無不化然則水腫之病得其行
禁法者則効隨手騐病無不差矣經曰天有隂陽地亦
有隂陽又曰人之生也負隂而抱陽又曰足脛腫曰水
又曰濕勝則濡㵼甚則水閉胕腫洪範云水曰潤下于
以是而論呪禁之法啓自誠心之所感非輕慢䙝瀆之
所學至於臨危施治以真氣相資以正氣相輔腫毒之
患烏能不成効乎謹對
　　第二道
問六甲六乙邪鬼自出六丙六丁邪鬼入冥
對行禁法以治病呼天干木火之神即正氣以去邪逐
肝心客忤之鬼盖六甲六乙應木德於東方六丙六丁
應火干於南位神存諸干假神化以去其邪干寓五方
資干德以祛其鬼儻肝䰟不足致外邪客忤於中心神
稍虧使鬼氣凌犯於内稱甲乙之木神則安其䰟而邪
岀於外祝丙丁之火氣則保其神而鬼入於𠖇故鬼邪
客忤之氣即此而可禁矣經曰六甲六乙邪鬼自岀六
丙六丁邪鬼入𠖇之意夫天地區分皆五行之宰制人
身兆立亦五行之斡旋得其常則為正為和失其常則
為邪爲病所以禁鬼之法故必取於五行祛病之功故
必贊於十干若此者以天地之正氣去人身之邪氣也
是以五臟虧虚七神衰弱致外邪之浸傷受鬼氣之客
忤其候則腹痛而吐利其症則氣衝而悶絶禁之有法
必稱十干之神呪之有要必取五行之氣六甲六乙也
則干屬東方之木六丙六丁也則干屬南方之火肝藏
䰟而屬木呼木干則肝䰟自安心藏神而法火贊火干
而心神自定䰟安於内逐邪氣而出體神守於中祛鬼
厲而入𠖇舉而言之則其干有四通而論之則其干有
十從類而應於五臟隨合而却於外邪所以聖人禁客
忤之鬼必取其十干之名何以言之下文曰六戊六已
邪鬼自止六庚六辛邪鬼自分六壬六癸邪鬼自死急
急如律令又巢氏曰小兒神氣軟弱忽有非常之物或
未識之人犯之與鬼神氣相忤而發病謂之客忤也又
曰人有魂魄衰弱者則為鬼氣所犯忤又隂陽書曰甲
乙属木丙丁屬火即此觀之資天地五行之氣去人身
五臟之邪捨神禁之妙又曷能至是哉謹對
　　第三道
問逢水難土王擊之
對若逢水難以戕其生必呼土王以致其擊盖患處異
途治擊同類或水運太過之年或水鬰暴發之際臨深
履危而偶值於洪濤登舟渉險而忽逢於流衍遇見則
迺為水難禁法則擊以土王土王迺中央之尊土盛則
擊制於水如是則因其呪禁得以平之故聖人流傳後
世附於書禁之門以備一時捍禦之無措也經曰逢水
難土王擊之其意如此嘗謂在天為雨露在地為泉源
因地而爲曲直因器而成方圓至柔也其流則有經趣
下也其行則有理𣲖分萬殊而所適不同㑹於一源而
所本有異善為時雨使竭者枯者皆得以被其澤若彼
鬰發致苖者秀者因得以爲其害何哉嵗水太過鬱發
暴行及於物而有霖霪驟注之愆在於人而有漂泄沃
涌之患以至臨險或逢於水厄登舟忽至於洪波出乎
倉卒至於無措有祝禳之法可以脫難有書禁之方可
以備急呼以土王擊其所勝水得土而乃平土制水而
乃治庶可以免洪濤没溺之虞因是以得全生安平之
自所以土擊其水取夫相尅之義兹前賢流傳設爲書
禁以備不測之難也内經曰太過何謂岐伯曰水曰流
衍又曰水鬱之發陽氣迺辟隂氣暴舉又曰水得土而
竭又隂陽書曰土尅水下文曰逢土難木王擊之逢刀
難陽精擊之由是禁法之行各有尅制之相擊要不可
以妄求也謹對
　　假令論方義一道
問假令千金翼方載太白仙人禁腫一法云一二三四
五六七百腫皆疾出急急如律令竊詳腫之為病固自
不一無非有所壅結而成也今獨念此七字而令百腫
皆疾出何以言之甚寡而効之甚速如此請論立法之
意
對邪盛而正衰者受病之本始法簡而効著者行禁之
神功蓋疾病兆作也能明根本之源則可以行治療之
方禁呪施用也能通簡妙之法則可以臻急速之効能
明於此則太白仙人之禁腫一二至七之呪言精意貫
行之無有不騐者矣今觀前問假令千金翼方載太白
仙人禁腫一法云一二三四五六七百腫皆疾出急急
如律令竊詳腫之爲病固自不一無非有所壅結而成
也今獨念此七字而令百腫皆疾岀何其言之甚寡而
効之甚速如此請論立法之意大哉簡易之法請得而
論之矣嘗謂兩儀位乎上下民庻處於中央感其正氣
也則為平而爲和受其邪氣也則為災而為病故受病
之始既因邪氣之所致則治病之法必假正氣而可除
或施湯藥之功或行鍼艾之制或導引而按古法或禁
呪而布神方悉以正道而去邪誠心而拯苦所以療病
皆愈也今夫腫疾外作病本不同有因濕熱之毒侵客
於形體之間有因風寒之氣入舍於經絡之内使經脉
壅滯而不暢致血氣凝澀而不通結於形表之中發爲
諸腫之病故黄帝内經曰氣傷痛形傷腫又曰因於氣
爲腫巢氏諸腫候曰腫之生也皆由風邪寒熱毒氣客
於經絡使血氣澀而不通壅結皆成腫也至於無頭無
根者由風邪之内客有頭有根者本寒邪之内凝色赤
而作痛者因熱毒之所攻不赤而不痛者因風寒之未
盛有發為堅痒有腐為血膿或著胷背手足之間或生
頭項臍腹之分言其候則非一論其名則多端故古人
總而言之今曰百腫者也况腫疾之治方法具存湯液
醪醴治其中鍼石鑱艾治其外或塗藥以散或傅膏以
摩煎藥汁以外淋行水角而速射凡治療之法皆欲去
邪而安正則書禁之設亦為持正而去邪然太白仙人
以一二三四五六七之呪使百腫皆疾出者深有說焉
盖聖人立教以揆物至於十而乃終古人取数以行禁
至於七而足用五星配於日月合七政而照臨萬物北
斗處於帝座列七星而斡旋四方七曜周旋也四方廣
照以至明而釋幽暗之愆七星定位也衆宿拱奉以正
氣而鎮鬼魊之厲所以禁呪之立法多取七數以為先
如瓦器盛水以七盞而祭神魁罡効法以七舉而為歩
取氣則以七咽爲凖持齋則以七日爲期或七遍以誦
文或七吸而納氣審乎此則立法自一而至七者深有
㫖也夫一以應天而在上二以應地而處卑三則象於
三才四則合於四序五以法五行之數六以参六律之
音至於七數而呪成則効七星而羅列皆乾坤正氣之
所寓造化真氣之所存仙人之法獨取此數以治腫而
不治他疾者亦有意也以他病之生皆邪氣散入而作
獨諸腫之證因雜邪結聚而成所發之處有髙下之不
常所得之源有隂陽之不定故取造化七數隂陽在中
包羅緫念而治之取其以至正之法除不正之邪一唾
隨呪而速行百腫乗時而疾出雖大腫如山堅髙而可
以破小腫如粟碎襍而可以消應若影響不容毫髮之
遲急如律令不容頃刻之緩此太白仙人之呪簡易徑
㨗與其餘禁腫之法不同也譬如九鍼之論上應天地
四時隂陽亦具數而立法云一天二地三人四時五音
六律七星八風九野身形亦應之是用鍼之道有九數
之所存如行禁之方有七數之所寓論其法象之意其
揆一也由是觀之天下之事唯真可以銷偽萬古之道
唯正可以治邪或取於五方之神或求於造物之數上
聖包羅而立法智士精誠而奉行則幽顯感通病邪應
効行書禁以療疾冝留意於此焉謹對
　　又假令法第一道
問假令金瘡血岀不止候目即節氣當得何脉本因是
何臟腑受病發何形候即今冝用是何方藥調理設有
變動又當隨脉如何救療各須引本經爲證及本草逐
藥主療所出州土性味畏惡正輔佐使重輕竒偶及修
製之法處方對答
對金刃所犯既成瘡而未愈皮膚因損斯出血以無時
且犯於刃病為金瘡其輕也傷皮肉筋骨之間其重也
害腸胃腑臟之内使榮衛不以循其道致血流不得以
運乎經隨瘡口之溢岀則未嘗而暫止乗孔穴之散漫
則無時而或斷故金瘡血岀不止者良由是矣目即春
候届時陽和用事萬物於是而方生人氣届斯而未定
脉應中規而曰平今反診得濇脉之形者故為失血之
脉也經曰濇則少血本因金刃所傷其證出血而不斷
者是也巢氏曰金瘡血出不斷其脉大而止三七日死
金瘡血岀不止前赤後黒或黄或白肌肉腐臭寒䩕强
急者其瘡難愈亦死詳其証而未危得其疾而未乆冝
用正一輔二竒方麒麟竭散以麒麟竭一味為主病之
正以花乳石硫黄二味為佐正之輔三味合而傅之使
瘡合血止者是其藥之効也設若違師治療用藥乖冝
亡血過多而心守不安失血太甚而驚悸不定故知必
變為金瘡驚悸之候也巢氏曰金瘡失血多者必驚悸
以其損於心故也心主血血虗則心守不安心守不安
則喜驚悸悸者動也復切其脉指下動摇之形者故為
驚悸之脉也經曰動為痛爲驚再詳其證病勢甚於前
時疾証生於神臟用竒方傅貼而弗及必偶制服餌而
可効冝用正二輔四偶方人参當歸散以人参當歸二
味為正以丹砂芎藭乾地黄茯苓四味為輔六味合而
服之使榮血漸生心神鎮守斯爲藥之効矣謹按本草
逐藥主療所出州土性味畏惡正輔佐使重輕竒偶及
修製之法處竒偶二方列之於後
治假令金瘡血出不止候正一輔二竒方麒麟竭散麒
麟竭爲正味甘鹹平有小毒主金瘡用二兩研細末
花乳石爲輔主金瘡止血出陜華諸郡用一兩碾為細
末　石硫黄為輔味酸温大熱有毒主止血生東海牧
羊山谷中及太山河西山用一兩爲末右三味除麒麟
竭外將花乳石石硫黄二味為末入甆罐内鹽泥固濟
用炭火五斤煆炭盡為度取出頓地下出火氣一宿再
碾細將麒麟竭末和匀傅患處無時
治假令變証金瘡驚悸候正二輔四偶方人参當歸散
人参為正味甘㣲寒㣲温無毒止驚悸生上黨山谷中
及遼東茯苓為之使惡溲蔬反藜蘆去蘆頭用二兩
當歸爲正味甘辛温大温無毒主金瘡補五臟生隴西
川谷惡䕡茹畏菖蒲海藻牡蒙去蘆頭及土酒浸一宿
焙乾用二兩　丹砂爲輔味甘㣲寒無毒養精神生符
陵山谷惡磁石畏鹹水用一兩研細水飛　芎藭為輔
味辛温無毒主金瘡生武功川谷斜谷西嶺白芷為之
使用一兩　乾地黄為輔味甘苦寒無毒補五臟内傷
不足生咸陽川澤惡貝母畏蕪荑用二兩　茯苓為輔
味甘平無毒主驚邪恐悸生泰山山谷去赤皮用一兩
剉右六味爲細末每服三錢温酒調下不拘時候謹對
　　第二道
問假令金瘡著風腫候目即節氣當得何脉本因是何
臟腑受病發何形候即今冝用是何方藥調理設有變
動又當隨脉如何救療各須引本經為證及本草逐藥
主療所出州土性味畏惡正輔佐使重輕竒偶及修製
之法處方對答
對金瘡未巳既感於風寒之氣邪正相搏必生於洪腫
之愆且形因金刃之傷病為金瘡之候㣲則皮開而肉
拆甚則骨斷而筋傷知於保調者則封護而外邪莫侵
昧於將理者則祼露而風邪斯入風搏於氣而氣不宣
流氣搏於風而風無通泄俾皮腫而瘡髙致肉䐈而瘡
突所以然者金瘡著風之故也目即春陽已至物彚始
生榮衛至此而方通人氣於斯而漸盛故脉應㣲弦曰
平今反診得浮虗之象者故為風邪之脉矣經曰浮為
風爲虗本因金刃既傷風邪又入其證皮膚腫起瘡口
髙突者是也巢氏曰此由瘡著於風風氣相搏故腫也
詳其證而尚輕受其邪而猶淺冝用正一輔二竒方防
風散以防風一味為主病之正以芎藭雄黄二味為佐
正之輔三味合而服之使風邪散釋洪腫漸消此其藥
之効也設若治之稍緩療之失時故風寒自外而歸中
外邪從表而入臓其狀背直而口急其候頭摇而馬鳴
故知其病必變為金瘡中風痙候矣巢氏曰夫金瘡痙
者此由血脉虗竭飲食未復未滿月日榮衛傷穿風氣
得入五臓受寒則痙其狀口急背直摇頭馬鳴腰為反
折復切其脉浮而兼遲者為金瘡風痙之脉也經曰浮
則為風又曰遲者臟也再詳其證病則甚於先時邪則
入於五臓用竒方而不及必偶方而可効冝用正二輔
四偶方防風芎藭湯以防風芎藭二味為正以當歸天
䧺獨活乾薑四味為輔六味合而服之使風邪散釋臟
氣安和則背直腰反之證悉得愈矣謹按本草逐藥主
療所出州土性味畏惡正輔佐使重輕竒偶及修製之
法處竒偶二方附之於後
治假令金瘡著風腫候正一輔二竒方防風散　防風
爲正味甘辛温無毒主風邪及金瘡生沙苑川澤及邯
鄲琅琊上蔡惡乾薑藜蘆白　芫花去义枝用一兩
芎藭為輔味辛温無毒主中風及金瘡生武功川谷斜
谷西嶺白芷為之使用半兩　雄黄為輔味苦甘平寒
大温有毒主絶筋破骨百節中大風用半兩别研細用
水飛右三味為細末每服二錢温酒調下不拘時候
治假令變証金瘡中風痙候正二輔四偶方防風芎藭
湯　防風爲正味甘辛温無毒主金瘡内痙生沙苑川
澤及邯鄲琅琊上蔡惡乾薑藜蘆白　芫花去义枝用
二兩　芎藭為正味甘辛温無毒主中風及金瘡生武
功川谷斜谷西嶺白芷為之使用二兩　當歸為輔味
甘辛温大温無毒主金瘡及中風痙生隴西川谷惡䕡
茹畏菖蒲海藻牡蒙去土及蘆頭酒浸一宿焙乾用一
兩　天䧺為輔味辛甘温大温有大毒主大風及金瘡
生少室山谷惡腐婢炮裂去皮臍用一兩　獨活為輔
味苦甘平㣲温無毒主風寒所擊金瘡生雍州川谷或
隴西南安豚實為之使用一兩　乾薑為輔味辛温大
熱無毒逐風邪生犍為川谷及荆州揚州惡黄芩黄連
天鼠糞炮用一兩右六味㕮咀每服五錢水二盞煎至
八分去柤温服不拘時候謹對
　　運氣一道
問甲寅年五運六氣所在所冝處方為對
對道生一而有太極一生二而分兩儀天得一而以清
布六氣於穹窿之表地得一而以寕列五行於磅礴之
間寒暑燥濕風火於是而推遷木火土金水火由兹而
妙用司運者則六十年各統於一歲司氣者則十二月
共主於一年太過不及而可分承歲天符而可别氣用
相得則謂之和故民康而物盛氣用相違則謂之變故
民疾而物衰至於在上司天在下司地五運循環六氣
遷復自匪先立其年則何自而推明矣今觀甲寅之年
上見少陽相火司天中行太宫土運下臨厥隂風木在
泉是歲也天氣與運氣有相生相繼之道司天與在泉
無相尅相制之冝運行陽干是為太過之年命曰厚阜
之紀是謂廣化厚德清靜順長以盈至隂内實物化充
成煙埃䑃鬱見於厚土大雨時行濕氣迺用燥政迺辟
其化圓其氣豐其政静其令周備其動濡積并結其臟
脾胃其病腹滿四支不舉詳此之歲迺異風熱者少寒
化冝用㣲寒之藥治其一歲之過愆夫天氣運動而不
息則為之客地氣應静而守位則為之主左右間氣以
顯於其間上下加臨以布於其内且初之氣自先歲大
寒至當歲春分六十日有竒上見少隂君火為之客下
臨木位為之主地氣遷風勝迺摇寒迺去候迺大温草
木早榮寒來不殺温病迺起其病氣怫於上血溢目赤
欬逆頭痛血漏脇滿膚腠中瘡冝用鹹寒之藥治其氣
之過耳二之氣自春分至小滿六十日有竒上見太隂
濕土為之客下臨火位為之主火反鬱白埃四起雲趍
雨府風不勝濕雨迺零民迺康其病熱鬱於上欬逆嘔
吐瘡發於中胷嗌不利頭痛身熱昏憒膿瘡冝用苦熱
之藥治其氣之過耳三之氣自小滿至大暑六十日有
竒上見少陽相火為之客下臨火位為之主天政布炎
暑至少陽臨上雨迺霪民病熱中聾暝血溢膿瘡欬嘔
􁉿衂渴嚏欠喉痺目赤善暴死冝用鹹冷之藥治其氣
之過耳四之氣自大暑至秋分六十日有竒上見陽明
燥金為之客下臨土位為之主凉迺至炎暑間化白露
降民氣和平其病滿身重冝用苦温之藥治其氣之過
耳五之氣自秋分至小雪六十日有竒上見太陽寒水
為之客下臨金位為之主陽迺去寒迺來雨迺降氣門
迺閉剛木早凋民避寒邪君子周宻冝用甘熱之藥治
其氣之過耳終之氣自小雪至大寒六十日有竒上見
厥隂風木為之客下臨水位為之主地氣政風迺至萬
物反生霜霧以行其病闗閉不禁心痛陽氣不藏而欬
冝用辛凉之藥治其氣之過耳由是必折其鬱氣先取
化源使暴過不生苛疾不起治六氣之藥已布於前調
一歲之方今附於後
治甲寅年五運六氣正一輔二竒方人参湯　人参為
正味甘㣲寒㣲温無毒生上黨山谷及遼東茯苓為之
使惡溲蔬反藜蘆去蘆頭用一兩　麥門冬為輔味甘
平㣲寒無毒生函谷川谷及堤坂肥土石間久廢處去
心日乾用半兩　甘草為輔味甘平無毒生河西川谷
積沙山及上郡术乾漆苦参為之使惡逺志反大㦸芫
花甘遂海藻㣲炙用半兩右三味㕮咀每服三錢水一
盞半煎至八分去滓温服不拘時候謹對
欽定四庫全書
　太醫局諸科程文格卷八
　　脉義第一道
問脉浮有表無裏陽無所使不但危身并中其母
對夏見浮而反下故表不解而裏復虗陽外偏而失使
故心既傷而肝亦損且盛夏屆時脉應浮而汗之為當
伏隂在臟醫既昧而下之為逆表熱仍在裏復受其所
傷隂氣既虧陽無施其所使既妄治而不順其時非獨
害於心火因誤下而并中其母亦兼傷於肝木然則醫
之過失而傷肝心子母之臟者無他由夏日妄攻不究
其脉形之浮也經曰脉浮有表無裏陽無所使不但危
身并中其母其意若此嘗謂施治之道詎可不参於時
汗下之法烏可不從於脉逆時違脉非惟邪氣之不除
傷隂害陽反致臟真之受損今也時屬乎夏當隂氣歸
伏於中脉應乎浮法陽熱正隆於外隂在内則腑臟易
虛攻下之方固不可以輕用陽居表而汗液當泄蕩滌
之劑尤不可以妄投粗工誤治與病脉失兩審之冝下
藥亂施俾臟氣有重虗之弊所以裏之受損表熱弗可
得而除隂之已虧外陽不能為之使隂陽錯雜而失其
平臟真衰㣲而乖其用矧夫心火王於夏受疾則必在
其經肝木生於心子病則亦虛其母即五行而言之火
竊木氣之相生火衰則木無不損在五臟而論之心藉
肝經之相助心虧則肝無不傷大抵當夏之時陽用其
事脉應浮而必知表陽之咎治當汗而反施攻下之方
致隂乖所守於中而裏氣之重虛俾陽無所使於外而
表邪之不解在本位而不但危於心火之氣由其逆時
而并復中於肝木之經所以然者肝為心母心為肝子
妄下重虛則二臟俱傷而子母悉病實由醫之過也不
然則上文所謂陽氣上出汗見於頭五内乾枯胞中空
虛醫反下之此為重也本註曰陽盛脉浮則冝發其汗
而反下之損於隂氣陽為表隂為裏經言陽為隂使隂
為陽守相須而行脉浮故無裏也治之錯逆故令隂陽
離别不能復相朝使下之不但傷心并復中肝觀乎此
為醫之士必當謹候三部無逆四時然後可以無虞矣
謹對
　　第二道
問三部沉浮正等按之無斷絶者有娠也
對診三部沉浮而正等既無斷絶之形知二氣施化而
皆和必有姙娠之道且肧胎肇始於中脉象相符於外
沉浮相得既不偏於部分之間呼吸齊均斯弗絶於舉
按之次此陽施隂化而勿奪乃成三部之和應血凝氣
聚而無虧當有重身之兆是知經血留止脉象平調則
决為娠者豈無所自而然耶經曰三部沉浮正等按之
無斷絶者有娠也其意若此且夫脉體即血氣而成診
之無偏者因血氣和調而至動應假隂陽而見按之不
絶者由隂陽順適而彰脉既無作病之乖身必有成胎
之道何者寸爲陽部可以候榮衛之源尺主隂經足以
察神精之本當尺寸上下之間為隂陽出入之界不大
不小此血氣之通調應浮應沉乃隂陽之正等因舉按
不絶於指必冲和有餘於中方其經忽閉而不月身有
病而無邪脉既有應知衝任於化之無疑娠必肇始兹
元氣符合之有道彼夫少隂動甚也診之者斷曰懷姙
尺中别陽也得之者决為有子此一脉獨見猶如影響
之不差况三部齊同定若桴鼔之相應診諸婦人欲知
有姙之脉皆不可以他求當以是為法也上文有曰隂
搏陽别謂之有子此是血氣和調陽施隂化也診其手
少隂脉動甚者妊子也少隂心脉也心主血脉又曰腎
名胞門子户尺中腎脉也尺中之脉按之不絶者妊娠
脉也即是而推之三部正等以為妊娠者信不誣矣謹
對
　　大義第一道
問二七而天癸至任脉通太衝脉盛月事以時下故有
子
對女數二七而天癸至則衝任既盛而應期日滿三旬
而經血行故隂陽至和而有子盖禀隂道為女子之質
女子者全隂之生也受陽竒合天癸之數天癸者水干
之名也至二七海滿而弗越其度每三旬經行而不失
其時所以衝為血海而既滿由斯得輸泄之和任主胞
胎而亦通自此有懷姙之道雖天癸之使然實生育之
常數矣經曰二七而天癸至任脉通太衝脉盛月事以
時下故有子其意如斯原夫有天地然後有萬物有萬
物然後分男女盖乾道成男男子為陽而數竒本七而
合於少陽坤道成女女子為隂而數偶本八而應於少
隂男七冝益故益其一而為八是陽得隂數而成焉女
八冝損故損其一而為七是隂得陽數而立焉今夫女
子雖集於衆隂資乾元以為本天真雖始於七歲稟陽
道以相和况適當二七之數迺應初笄之時因天癸之
方行致衝任之通盛血海由茲以滿必盈溢而欲其流
轉月事以時而下當通泄而見其調匀如晝夜之更迭
若海水之朝夕遇三旬而輸冩應環會之無差合二氣
之氤氲有淳化之至妙以其衝者通也故經至此而方
行任者姙也則子由兹而迺有是知形之所囿而不能
免數之所定而莫能逃逮夫經水絶止而地道不通衝
任衰㣲而形壞無子至是之時固自有數則始終成敗
皆不出於自然之理故也何以言之王氏註曰癸謂壬
癸北方水干名也任脉皆竒經脉也腎氣全盛衝任流
通經血漸盈應時而下然衝為血海任主胞胎二者相
資故能有子又巢氏云衝脉任脉之海皆起於胞内手
太陽小腸之經也手少隂心經也此二經為表裏主下
為月水又曰隂陽和調二氣相感陽施隂化是以有娠
以是而知人生於地命垂於天男女雖不同盛衰實由
於天數矣謹對
　　第二道
問欲令胎夀當治其母
對當肧胎已肇之初欲令子以全夀即血氣既凝之際
當治母以平調方其為母也衝任通盛而為姙子之期
逮其懷軀也血氣温充而為夀胎之本今因胎養胎而
欲得其夀必先事慮事而預為之防不善治則散其凝
聚斯不得以成胎或挾寒則濁其血氣故不能以致壽
亦如鷄之伏子㧞一毛則覆子不遍正謂人之養胎受
外寒則育胎不成故欲令胎夀要當治其母者也經曰
欲令胎夀當治其母其意如斯夫論治病之道者必求
本以為先務養胎之法者當治母以為要且人生於地
命垂於天言其立命雖假天地以生成原其賦形實頼
血氣而化育兆於胞胎之内資血凝氣聚而成冥於隱
黙之中食氣味形精而養然則食氣於母所以養其形
故得於母者為甚多食味於母所以養其精故稟於母
者為甚衆是以或謂之胎既食於母謂資始也或謂之
肧未成為器猶之坯也至於娠則時動懷則身依論是
數者非謂胎已具而不由於母必待母先和而可保於
胎今夫自經斷血閉於一月之後當氣聚血凝於三月
之時不可挾寒而傷胎惟務得温而養體故陽主生而
隂主殺陽氣清而隂氣濁逺取諸物譬如伏子之雞一
羽不覆則溷濁於中近取諸身類夫養胎之母一氣不
調則動變於内儻母有挾寒則必見腹寒掌逆之證如
工之施治則無出温經養胎之方故知治則夀而違則
天熱則禄而寒即濁有姙之人可不為之戒哉上文所
謂有一婦人來診自道經斷即去師曰一月血為閉二
月若有若無三月為血積譬如雞伏子中寒即濁中熱
即禄下文有云挾寒懐子命則不夀也譬如雞伏子試
取雞一毛㧞去覆子不遍中寒者濁今夫人有軀少腹
寒手掌反逆柰何有軀婦人因言當柰何師曰當與温
經湯舉是而論之欲以夀其胎當以治其母者豈不信
然謹對
　　第三道
問衰其大半而止
對毒藥不容於不用既衰其太半之病毒藥不可以全
用當明其即止之法且胞胎内繫血氣始凝茍有大積
大聚之証何懼攻邪破堅之藥然藥本攻邪也豈能遽
逹於胞胎劑不盡行也恐有過傷於子臟若執以傷胎
破血之論則母病不去而子安能保當行以解急有毒
之藥則勢衰太半而病無深害母既無殞胎亦自安在
重身固當以避其毒至於病勢急切而犯之者盖所以
存其大也經曰衰其太半而止厥意如此夫流變在乎
病則病有輕而有重主治在乎藥則藥有大而有小小
病而投於大毒之藥則藥毒過而反傷其正大病而施
以無毒之劑則藥力緩而弗及其邪雖或病勢難勝於
毒藥而非憑毒藥之療固不能以瘳其病而良工必用
於毒藥而能衰其病之半則但不可過於用也今夫人
有重身假血氣之内聚病非常證由積聚之中堅若拘
於懷胎而不施之以削堅之藥茍執於有娠而不投之
以峻駃之劑母之疾既弗瘳子在胎而豈保屆此雖解
急之時固烈劑不可以不施當斯已太半之病則藥服
不可以全用所以黄帝興重身可毒之問先師舉有故
無殞之辭有積有聚也但衰其病之太半不當全以害
其生可毒可行也當從其禁而乃止無反過約而傷其
正其或工以過禁藥欲盡邪病不能以勝藥毒或有以
傷胎儻不衰半而即止寧能無殞而俱生至於母有病
而不去將有羸弱之乖藥慮毒而弗施必有危因之咎
所以明醫治療處以中庸與疾適當知半而止之勿過
而餘則何疑於攻治哉何則本經上文曰婦人重身毒
之何如歧伯曰有故無殞亦無殞也繼之曰衰其太半
而止過者死聖濟經曰母將羸弱子安能保又下文曰
大毒治病十去其六又曰無毒治病十去其九夫如是
為醫之士要在知其藥性得其病情施於治療之間斯
無一偏之失矣謹對
　　假令論方義一道
問假令晉王叔和脉經云婦人産後七八日無太陽證
少腹堅痛此惡露不盡不大便四五日趺陽脉㣲實再
倍其人發熱日晡所煩躁者不能食譫語利之則愈冝
承氣湯又云婦人産訖五臟虗羸唯得將補不可輕㵼
今産後復用承氣湯者恐有實實虛虛之咎理何如哉
請陳母略
對論婦人新産之後既惡露之不除致邪熱藴結於中
須蕩滌而乃愈盖産育之後其治非比於平時承氣之
藥其用豈同於常劑雖血氣之皆虛固當補其不足然
穢惡之未盡猶可折其有餘顯於證而少腹痛堅及煩
躁發熱之屬形於候而大便秘澀兼譫語不食之類以
太陽證之不見也此必血結於膀胱診趺陽脉之㣲實
也亦或熱蒸於胃腑所謂承氣湯者斯可得而用焉伏
承明問假令晉王叔和脉經云婦人産後七八日無太
陽證少腹堅痛此惡露不盡不大便四五日趺陽脉㣲
實再倍其人發熱日晡所煩躁者不能食譫語利之則
愈冝承氣湯又云婦人産訖五臟虛羸唯得將補不可
輕㵼今産後復用承氣湯者恐有實實虛虛之咎理何
如哉請陳母略大矣哉此古人之髙議也愚雖不敏請
申之抑嘗謂精氣奪則虛虛則補之而為要邪氣盛則
實實則㵼之而為冝雖有兩途各存一理今夫産育未
乆必血氣之皆虛調衞無方致穢惡之不盡血積於膀
胱之内則少腹堅痛而不和熱蒸於胃腑之間則大便
固結而不利甚至於日晡之頃晡應於陽明之時所以
熱發於外穀食欲進而不能躁擾於中語言不次而妄
發况乎太陽乃膀胱之經太陽無證者不頭項强痛而
非類傷寒也趺陽本胃腑之脉㣲實再倍者知熱邪躁
盛而結在裏分也故下文曰以熱在裏結於膀胱也經
曰太陽者膀胱經也又云趺陽者胃脉也考其病証於
經則有云諸痛為實復曰實則譫語以此數者推之可
驗血實於内也是以知實則㵼之蕩滌之方固可以用
裏者泄之攻下之劑尤可以投叔和於此特立承氣湯
而治者深有㫖也以其脉證雖言於産後之疾其法與
傷寒之論一體故承氣湯有四方有大承氣湯小承氣
湯調胃承氣湯桃核承氣湯論其所主也各有其治考
其為用也大率相同無非大黄之類芒硝之屬皆大寒
峻下之藥有蕩滌破血之功服之使藴熱之邪蕩然而
去則五臟調暢俾瘀惡之血决然而釋則諸証悉除故
王氏立承氣之名不專於一欲醫士當施用之際必務
其詳故調胃承氣湯小承氣湯與大承氣湯桃核承氣
湯俱能攻其結熱最能破其瘀血者非桃核承氣湯不
可也要在量輕重而制方隨所冝而為用則厥疾必瘳
矣儻若執産後之虛羸而唯務補益捨毒藥之攻下而
坐待平和何異膠柱而調瑟守株而待兔仲景所謂心
迷意惑動失紀綱者厥有㫖哉大抵療男子固異於婦
人拯胎産尤難於雜病補㵼一或有差祸不旋踵而至
雖古人有實實虛虛之戒醫士當有以致其審要不可
以拘焉謹對
　　假令法第一道
問假令姙娠腹痛候目即節氣當得何脉本因是何臟
腑受病發何形候即今冝用是何方藥調理設有變動
又當隨脉如何救療各須引本經為證及本草逐藥主
療所出州土性味畏惡正輔佐使重輕竒偶及修製之
法處方對答
對胎結於中或受風寒之氣邪干於正遂成腹痛之疾
且陽施隂化雖冲和之所資氣聚血凝務温充而為養
或胚胎之前挾冷疹而不去或姙娠之後感風邪而入
傷與血氣相搏而攻擊於腑臟之間致邪氣交爭而㽲
痛於腹裏之分然姙婦有此証之見乃傷胎之本也目
即玉宇横秋金行用事草木零落也獨枝條之猶存脉
象輕虛也有㣲毛之相應經曰秋胃㣲毛曰平乃應時
之脉矣今也不虛浮於輕舉之間反沉動於重按之際
經曰沉為在裏又曰動則為痛沉動相兼此腹痛之脉
應矣本因胎前有冷姙後挾風其候㽲結而不寧腹裏
而作痛故巢氏有云腹痛皆由風邪入於腑臟與血氣
相擊搏所為姙娠之人或宿挾冷疹或新犯風邪㽲結
而痛也詳此之病其勢尚輕當處竒方治之經曰近者
竒之冝用正一輔二竒方芎藭湯以芎藭一味為主病
之正以乾薑芍藥二味為佐正之輔三味合而服之其
痛必獲愈矣設若以姙娠而不可進劑雖腹痛而不即
服藥致風冷之邪豈能以散釋俾胞胎之本必失於充
榮由是而變為姙娠胎動之候也復持其脉動而芤者
變病之診也經曰動則為痛芤則為虛巢氏曰胎動不
安者多因勞役氣力或犯冐冷熱或飲食不適或居處
失冝輕者止轉動不安重者便致傷墮若其母有疾以
動胎治母則胎安復詳變病之生又非前証之比疾勢
既深竒方難已冝用正二輔四偶方阿膠艾葉湯主之
以阿膠艾葉二味為正以當歸芎藭乾地黄桑上寄生
四味為輔六味合服使外邪散而痛止内血盛而胎安
其病必能愈矣由是病有重輕窮本始而布叙於前方
有竒偶隨主療而處方於後
治假令姙娠腹痛候正一輔二竒方芎藭湯　芎藭為
正味辛温無毒主腹痛温中生武功川谷白芷為之使
用一兩剉　乾薑為輔味辛温大熱無毒主腹痛生犍
為川谷秦椒為之使惡黄芩黄連天鼠糞用半兩炮裂
剉　芍藥為輔味苦酸平㣲寒有小毒主邪氣腹痛生
中岳川谷須丸為之使用半兩剉右三味㕮咀每服三
錢水一盞半煎至八分去滓温服不計時候
治假令變證姙娠胎動候正二輔四偶方阿膠艾葉湯
　阿膠為正味甘平㣲温無毒主安胎生東平郡煑牛
皮作之出東阿畏大黄擣碎蛤粉炒成珠用二兩　艾
葉為正味苦㣲温無毒主婦人漏血生田野用二兩剉
　當歸為輔味甘辛溫大温無毒主溫中止痛生隴西
川谷惡䕡茹畏菖蒲海藻牡蒙酒洗焙乾用一兩剉
芎藭為輔味辛溫無毒主腹痛温中生武功川谷白芷
為之使用一兩剉　乾地黄為輔味甘苦寒無毒主女
子傷中生咸陽川澤惡貝母畏蕪荑用一兩剉　桑上
寄生為輔味苦甘平無毒主安胎生洪農川谷桑木上
用一兩剉右六味㕮咀每服半兩水二盞煎至一盞去
滓温服不計時候謹對
　　第二道
問假令産後虛煩候目即節氣當得何脉本因是何臟
腑受病發何形候即今冝用是何方藥調理設有變動
又當隨脉如何治療各須引本經為證及本草逐藥主
療所出州土性味畏惡正輔佐使重輕竒偶及修製之
法處方對答
對新産未乆必有傷血之乖中氣不宣故生虛煩之候
且懐胎之時血氣凝聚而為養臨蓐之際血氣輸寫而
俱傷五臟六腑乏於中不能運布百骸四肢羸於外未
復經常因氣布而未調使胷中壅塞而不通以内虛而
未暢故心下擾煩而不定婦人育子之後多有此證者
盖亦虛之使然也目即時惟九月序屬三秋氣應容平
之候脉見中衡之形方為平人之脉也經曰秋應中衡
茍或診乖時序三部無中衡之至六脉見虛數之體經
云數為虛為熱又曰數則熱煩是應虛煩之病也本因
産育有傷血氣未復其候昏悶而不清煩擾而不定是
其病也巢氏曰産後血氣俱傷臟腑虛氣在内不宣故
令煩也詳此虛煩之為病亦乃産後之㣲疾處以竒方
可使必愈冝以正一輔二竒方黄耆湯主之以黄耆一
味為正以茯苓人参二味為輔三味合而服之使血氣
調平臟腑充實則虛煩自已設若治療失時待其自差
始則壅塞於中次則發越於外變為産後虛熱之候也
當此之時復持其脉雖虛數之猶存兼輕浮而併見經
云浮則為虛又云浮為在表又云數則為熱復考巢氏
書云産後臟腑勞傷血虛不復而風邪乗之搏於血氣
使氣不宣泄而否澀生熱或支節煩憒或唇口乾燥但
因虛生熱故謂之虛熱此証既見已甚於前施竒方而
不及唯偶方而可已經曰逺者偶之冝用正二輔四偶
方黄耆秦艽湯主之以黄耆秦艽二味為正以乾地黄
人参芍藥甘草四味爲輔六味合而服之其虗熱之証
必獲愈矣夫如是病形之本皆具於巢源藥物之性實
存乎本草證列於前方附於後
治假令産後虗煩候正一輔二竒方黄耆湯　黄耆為
正味甘㣲温無毒主補虗生川郡山谷惡龜甲用一兩
蜜炙剉　茯苓為輔味甘平無毒主煩滿生泰山山谷
大松下馬蘭為之使惡白蘞畏牡蒙地榆䧺黄秦艽龜
甲用半兩剉　人参為輔味甘㣲寒㣲温無毒主補五
臟調中生上黨山谷茯苓為之使惡溲蔬反藜蘆去蘆
頭用半兩剉右三味㕮咀每服三錢水一盞煎至八分
去滓温服不計時候
治假令變証産後虛熱候正二輔四偶方黄耆秦艽湯
　黄耆為正味甘㣲溫無毒主補虛生川郡山谷惡龜
甲用二兩蜜炙剉　秦艽為正味苦辛平㣲寒無毒主
寒熱邪氣生飛烏山谷菖蒲為之使去土用二兩剉
乾地黄為輔味甘苦寒無毒主寒熱生咸陽川澤惡貝
母畏蕪荑用一兩剉　人参為輔味甘㣲寒㣲温無毒
主補五臟生上黨山谷茯苓爲之使惡溲蔬反藜蘆去
蘆用一兩剉　芍藥為輔味苦酸平㣲寒有小毒主寒
熱生中岳川谷須丸爲之使用一兩剉　甘草為輔味
甘平無毒主寒熱邪氣生河西川谷术乾漆苦参為之
使惡逺志反大㦸芫花甘遂海藻用一兩炙剉右六味
㕮咀每服半兩水二盞煎至一盞去滓温服不計時候
謹對
　　運氣一道
問甲戌年五運六氣所冝處方為對
對穹窿而覆於上者本清陽之所宗磅礴而載於下者
由濁隂之所化既天地位於上下而分兩儀故五運遷
於其中而統一嵗然後随嵗干之異而分太過不及之
紀察氣運之同而别天符歲會之年其平也為德化政
令之詳其乖也有災𤯝變易之咎明勝復辨吉㐫莫不
由斯而見鍳盈虛識變化悉皆因是而知物應之而有
興有廢固非人之所為民隨之而或病或平亦在藥之
所治大抵為醫之士審劑調經明標探本冝先悉意於
此矣今觀甲戌之年上見太陽寒水司天下臨太隂濕
土在泉中行大宫土運是歲也本為太過之年謂其土
運統歲適會在泉太隂之土而以陽年加之則曰同天
符又土運臨四季是謂歲會同天符之年氣之平者也
命曰備化之紀氣恊天休德流四政五化齊修其氣平
其性順其用髙下其化豐滿其類土其政安靜其候溽
薫其令濕其臟脾其病否詳兹之歲乃同寒濕者燥熱
化冝用辛熱之藥治其一歲之過愆夫動而不息者天
氣也則為之客静而守位者地氣也則為之主左右間
氣隨辰顯一歲之中上下加臨逐位布六氣之内且初
之氣自歲前大寒至當歲春分六十日有竒上見少陽
相火為之客下臨木位為之主地氣遷氣迺大温草迺
早榮民迺厲温病迺作身熱頭痛嘔吐肌腠瘡瘍冝用
醎冷之藥治其過耳二之氣自春分至小滿六十日有
竒上見陽明燥金為之客下臨君火為之主大涼反至
民迺惨草迺遇寒火氣遂抑民病氣鬱中滿寒迺始冝
用苦温之藥治其過耳三之氣自小滿至大暑六十日
有竒上見太陽寒水為之客下臨相火為之主天政布
寒氣行雨迺降民病寒反熱中癰疽注下心熱瞀悶不
治者死冝用甘熱之藥治其過耳四之氣自大暑至秋
分六十日有竒上見厥隂風木為之客下臨土位為之
主風濕交争風化為雨迺長迺化迺成民病大熱少氣
肌肉萎足萎注下赤白冝辛凉之藥治其過耳五之氣
自秋分至小雪六十日有竒上見少隂君火為之客下
臨金位為之主陽復化早迺長迺化迺成民迺舒冝用
鹹寒之藥治其過耳終之氣自小雪至大寒六十日有
竒上見太隂濕土為之客下臨水位為之主地氣正濕
令行隂凝太虛埃昏郊野民迺惨悽寒風以至反者胎
乃死冝用苦熱之藥治其過耳於是必折其鬱氣先資
化源抑其運氣扶其不勝無使暴過而生其疾由是治
六氣之藥已布於前調一歲之方今附於後
治甲戌年五運六氣正一輔二竒方附子湯　附子為
正味辛甘温大熱有大毒生犍為山谷炮裂去皮臍用
一兩剉　术為輔味苦甘温無毒生鄭山山谷用半兩
剉　乾薑為輔味辛温大熱無毒生犍為川谷炮裂用
半兩剉右三味㕮咀每服三錢水一鍾半煎至七分去
滓温服謹對
欽定四庫全書
　太醫局諸科程文格卷九
　　墨義第一道
問夫生人之道莫不養小為大
對夫生人之道莫不養小為大若無於小卒不成大故
易稱積小以成髙大詩有厥初生民傳云聲子生隱公
此之一義即是從㣲至著自少及長人情共見不待經
史然小児氣勢㣲弱醫人雖欲留心救療急切難差今
之學者多不存意由嬰兒在於襁褓之内乳氣腥臊醫
者操行英䧺詎肯瞻視靜而言之可為太息者矣小品
曰黄帝言凡又年六歲以上為小十六歲已上為少二
十已上為壯五十已上為老其六歲已下經所不載所
以乳下嬰兒有病難療者皆無所承據也中古有巫姥
者立小兒顱𩕄經以占夭夀判疾病死生俗相傳受始
有小兒方焉凡百居家皆冝逹兹養小之術謹對
　　第二道
問療小児百病諸癎熱口不開
對牛黄味苦平有小毒主驚癎寒熱熱盛狂痓除邪逐
鬼療小児百病諸癎熱口不開大人狂癲又墮胎乆服
輕身增年令人不忘生晉地平澤於牛得之即隂乾百
日使時燥無令見日月光人参為之使得牡丹菖蒲利
耳目惡龍骨地黄龍胆蜚亷畏牛膝謹對
　　第三道
問少陽之至乍大乍小
對少陽之至乍大乍小乍短乍長陽明之至浮大而短
太陽之至洪大而長太隂之至𦂳大而長少隂之至𦂳
細而㣲厥隂之至沉短而實此六者是平脉耶將病脉
也然皆王脉也其氣以何月各王㡬日然冬至之後得
甲子少陽王復得甲子陽明王復得甲子太陽王復得
甲子太隂王復得甲子少隂王復得甲子厥隂王王各
六十日六六三百六十日以成一歲此三陽三隂之王
時日大要也謹對
　　脉義第一道
問弦急者客忤氣
對脉彰弦急因風搏而變於經常病為客忤本神弱而
感於異氣且嬰童之際精魄未全襁褓之時䰟神尚怯
儻保衛不謹忽瞻於未識之人鞠育昧冝偶覩於非常
之物因神弱而客邪忤犯致神驚而脉象異常切之而
弦也故弦為虛之使然持之而急也故急亦邪之所致
是知脉弦者神虛而不守脉急者邪干而弗寧殘賊之
脉形於診中者能為小兒客忤之氣也此經所謂弦急
者客忤氣之意嘗謂人之初生臟腑弱而未周形之始
育膚革踈而未成柔脆則外邪易犯懦弱則異氣易傳
正資保愛之冝全藉鞠養之法今也衛䕶無方出處不
謹物或見於非常人或覩於未識或沾惹牛馬異類之
氣或經歴惡暴神鬼之祠從於外而至者謂之客乘其
虛而犯者謂之忤感於邪也非止於一端應於脉也莫
逃乎二象循而切之有若弓弦之至按而紀之又兼勁
急之来弦者虛之所生本神虗而失守急者邪之所至
由邪犯而不寧形之於証也吐下作而病類諸癎之狀
見之於候也腹痛生而目無上視之形吐下若極則水
穀以解離腹痛至甚則色象而變易是皆神氣不守而
藏氣不安其為客忤者明矣質之於經曰脉舍神又曰
弦則為虛又聖惠方云夫小兒客忤者是神氣軟弱忽
有非常之物或見未識之人氣息犯之謂之客忤也或
乳母及父母從外来還或經履鬼神麄惡暴氣或牛馬
之氣皆為忤也其狀吐下青黄赤白水穀解散腹痛夭
矯面變五色狀似發癎但眼不戴其脉弦急數者是也
又聖濟經曰神不守而客忤又云養㓜難即此推之客
忤之病皆調䕶不謹之使然弦急之脉悉神氣不寧之
所致以脉合證如鼓之應桴響之應聲也謹對
　　第二道
問脉沉而數者骨間有熱
對沉數之脉既兼見於指下熱邪之病必深藏於骨間
蓋重按始得而為沉去来急促而名數以沉而論之也
則本於腎脉即數而言之也則應於陽邪骨乃腎之所
合熱為陽之所化故二脉兼呈病非肌肉之分兩診並
見熱生骨髓之中是沉為裏而數為陽故童穉得之乃
骨間之有熱矣經曰脉沉而數者骨間有熱大義如此
且夫小兒之脉亦以舉按而辨其形嬰兒之診尤在徃
來而别其象病有淺而有深即脉形而不驗邪有寒而
有熱因診切而乃明今也以舉按而推之沉脉則重按
而始得以徃來而考之數脉則至數而過常胡不觀少
隂本乎沉而沉乃主於骨髓諸陽見於數而數乃應於
熱邪沉非在骨而不彰數非有熱而不顯茍脉獨見乎
沉雖主裏而不應有熱若脉兼見乎數乃有熱而實為
在裏以其二診俱見疾非在表之邪兩脉共呈應骨間
之熱内求診而兼應於沉數之形外觀証而就按於冷
清之處盖骨熱者深藏之患故脉象雖按指有餘而沉
中兼見數脉之軆也經曰沉為在裏又曰沉脉舉之不
足按之有餘一云重按之乃得又曰腎主骨又曰數則
為熱又曰數脉去來促急又曰數者陽也又下文曰欲
以腹就按冷清也即是而觀則淺深之疾寒熱之証莫
不以是脉而知之矣謹對
　　大義第一道
問位天者天文也位地者地理也通於人氣之變化者
人事也
對貫三為一則道無徃而不在裂一為三則氣各隨其
所司且道始於一而有太極位奠於三而有三才天位
乎上故清陽之氣著為燦然之文地位乎下故濁隂之
氣積為凝然之理運司變化之為用中傍人事之相通
自迹而求之初若遼絶以道而觀之實為貫通仰觀乎
天而文即氣之所為俯察乎地而理即形之所積上下
奠位而表著既定變化居中而先後不齊天文也地理
也人事也裂之則異而貫之則一也經曰位天者天文
也位地者地理也通於人氣之變化者人事也大意若
此原夫一元既判而兩儀肇分兩儀既分而三才始備
昧之者以是理而别於異端明之者縂是道而同於一
致今夫司天之氣分三隂三陽而上統乾元司地之氣
别三隂三陽而下統坤德人處氣交之中運合變化之
用是知位天而為天之文故明如日月而麗如雲霓是
亦積氣而為之文焉位地而為地之理故髙若山嶽而
深若河海是亦積形而為之理焉及乎雨暘之變星辰
之應皆可自此而占候汚崇之勢早晏之節悉能由是
而類推在人為事則見於日用之無窮以事通氣則合
於變化之無已嗚呼擬諸三極其中各有所㑹擬諸三
元其氣各有所統貫之則一分之則三仰觀俯察豈難
測而難量乾旋坤轉見為文而為理大抵道居天地之
先妙縂隂陽之化氣之為用而各有所司道之所通則
無乎不在故得其道者縂為一致昧其道者分為兩塗
不然上文何以有曰夫道者上知天文下知地理中知
人事又啓元子注云三隂三陽司天司地以表定隂陽
生化之紀是謂位天位地也五運居中司人氣之變化
故曰通於人事也又聖濟經曰貫三為一則道無二致
而理亦同歸即此推之上而司天下而司地中而統運
大哉之道則可一而貫之矣謹對
　　第二道
問重陽者狂重隂者癲
對邪并於陽乃生狂妄之疾邪并於隂乃見癲仆之候
且陽之為性則躁而舒隂之為性則靜而惨陽并於陽
則為之重陽隂并於隂則為之重隂陽氣偏勝躁動而
神不自安故少卧譫語而為狂此重陽之使然也隂氣
獨隆止静而志不自慧故直視僵仆而為癲此重隂之
所致也夫如是狂癲二証各本隂陽重并而為患也經
曰重陽者狂重隂者癲之意嘗謂一隂一陽之為道偏
隂偏陽之謂疾是故百骸之滋育頼二氣之平調隂平
陽治則底於安和偏勝獨隆則成其疾患今也保攝乖
冝邪氣乘客并於陽則陽氣偏勝故有重陽之疾并於
隂則隂氣獨隆故有重隂之患以其陽舒而躁也故少
卧不飢則好歌而妄行隂静而惨也故其意不樂則直
視而僵仆或自髙自貴之態故狂候非止一端或濕癲
馬癲之類故癲證分為五種陽邪偏盛則實於四肢而
充於百脉烏得不形為狂隂邪獨隆則入於五臟而并
於三隂烏得不發為癲隂不勝陽故諸經薄疾而狂乃
生陽不勝隂故五臟氣爭而癲乃作吁狂癲之病有重
陽重隂之異者豈非陽動隂静之使然歟内經曰隂不
勝其陽則脉流薄疾并乃狂陽不勝其隂則五臟氣爭
九竅不通又巢氏云狂病者由風邪入并陽所為也又
曰邪入於隂則為癲疾又内經曰邪入於陽則狂本經
曰狂之始發少卧不飢而自髙賢也自辨智也自貴倨
也妄笑好歌樂也妄行不休是也癲之始發意不樂直
視僵仆又曰隂静陽躁又曰隂惨陽舒以此推之則二
者之証謂之隂陽偏隆之所致詎不信然謹對
　　第三道
問形寒飲冷則傷肺
對皮毛者肺之合形寒則邪傷於外胃口者肺之脉飲
冷則病在於中且肺為華蓋臟屬太隂外則氣合於皮
毛内則脉循於胃口茍避禦不謹則寒邪乗客而傷形
調養失冝則冷飲過咽而入胃以其肺臟輸精於皮毛
之外太隂循環於胃口之間從其所合而必致華盖之
傷究其所自而是謂正經之病然則肺惡於寒故形寒
飲冷者因其所患而為害也經曰形寒飲冷而傷肺之
意嘗謂臟腑於中病不能以遽起隂守於内疾無自而
頓生原其所起必自外合而歸中推於所致必循經脉
而入臟明於養生者避其所惡而臟不受傷昧於保命
者犯其所惡而臟乃所損今也罔識節宣而外無閉拒
之冝常多縱欲而内失温養之道形傷於寒而先侵於
皮毛之分飲恣於冷則必入於胃口之中殊不知皮毛
之間頼肺臟輸精之和胃口之際為肺脉循環之所從
其合也襲於陽中之太隂循於經也入於鬲間之牝臟
是謂正經之自病實非他邪之相干盖魄之所處則欲
温而畏寒氣之所藏則喜暖而懼冷以肺則經屬於隂
故寒則喜傷於隂又况清寒者肺之本邪故形寒飲冷
而肺臟不傷者未之有也内經欬論云皮毛者肺之合
也皮毛先受其邪氣邪氣必從其合其寒飲食入胃從
肺脉上至於肺則肺寒肺寒則内外合邪又鍼經曰手
太隂之脉起於中焦下絡大腸循環胃口又經曰肺惡
寒又經曰有正經自病即此為論則所傷之因可得而
求其病之本矣謹對
　　假令論方義一道
問假令太平聖惠方治小児心痛但覺兒將手數數摩
心腹即啼是心痛不可忍宜服芍藥散方用赤芍藥人
参白术黄芩川大黄當歸為麄散以水煎服竊詳小兒
臟腑軟弱不可輙吐下又心痛之病本因寒邪冷氣傷
於心之别脉搏於經絡得之今觀芍藥散皆性寒之藥
既心痛因寒而得今復用之豈不反傷其正氣乎願詳
其意而陳之
對拯病之道要當以意而黙㑹施治之法尤冝囙證而
變通盖小兒則臟腑柔脆嬰童則腸胃怯弱易虛易實
用藥而不可茍易寒易熱投劑而不可忽今寒冷之邪
傷於經絡之中疼痛之候發於心包之分察候之始既
得以意料制方之要貴合於病情大抵㣲者逆之而為
冝甚者從之而為要故心痛之病本寒甚而使然治療
之方必從之而乃効由是因病立法以寒療寒雖小兒
之腑臟軟弱用之合冝豈有反傷之過哉今承前問假
令太平聖惠方治小兒心痛但覺兒將手數數摩心腹
即啼是心痛不可忍宜服芍藥散方用赤芍藥人参白
术黄芩川大黄當歸為麄散以水煎服竊詳小兒臟腑
軟弱不可輙吐下又心痛之病本因寒邪冷氣傷於心
之别脉搏於經絡得之今觀芍藥散皆性寒之藥既心
痛因寒而得今復用之豈不反傷其正氣乎願詳其意
而陳之此聖人通變之法愚雖不敏試陳之嘗謂小児
之病口未能言雖言語而不可辨是不可以問而知之
童稚之疾脉未有定又啼呌而不可持是尤難切而知
之也使工者無所用其工巧者無所施其巧是知治病
之難無難於小兒也既不可以問而知又尤難以切而
曉果何知其病之生耶大抵即心會理則理因心會而
可明以意識病則病因意識而可曉何以言之兒言固
未可辨今數摩心腹則可以因意而推求幼脉固難以
診今手近即啼則可以即理而黙會是必寒凑於心經
邪客於包絡由其作痛而手舉摩腹因其痛甚而摩腹
即啼以此推之是其痛之不可忍也手摩雖本於黙識
其實因望而可知聲啼雖本於意求其實因聞而可見
經所謂望而知之謂之神聞而知之謂之聖是不待工
巧為能而造乎聖人之妙矣與夫察病之際既以燭其
情施療之間尤欲通其法且病有㣲甚方有逆從㣲者
逆之而以寒治熱以熱治寒甚者從之而以寒治寒以
熱治熱今心痛者裏熱之使然裏熱者邪甚之所致經
曰邪氣盛則實又曰諸痛為實是邪盛而為痛證矣故
甚者從之當以寒而治寒實者㵼之當以通而去塞論
至於此故古方用芍藥散者豈不冝乎觀芍藥散方用
赤芍藥人参白术黄芩川大黄當歸六味之藥其間以
芍藥人参之㣲寒以黄芩川大黄之大寒正所謂以寒
治寒以㵼去實蕩滌心包之邪踈通寒熱之氣致邪却
而疼已俾實散而痛除誠變通之良法也茍或以寒病
而不可用寒以小兒而不可輙下則甚者當從故逆之
而格拒不入痛者宜下故塞之而疼楚轉加王氏謂大
寒内結以熱攻除痛發尤甚聖濟經曰謂冝通而塞則
為痛理亦明矣故知小兒心痛之病用㣲寒攻下之劑
者誠藥病之相投標本之相得又烏有反傷正氣之弊
哉抑又觀巢氏云小兒始生氣尚盛無有虛勞㣲惡則
須下之所損不足言及其愈病則致深益若不時下則
成大疾疾成則難治矣以此言之則小兒平常有患亦
須下之今心腹大痛而不可忍又安畏其寒凉也聖賢
之論可謂權冝通變如調瑟之法不可膠柱待兔之術
不可守株固當隨機應變豈可拘於以寒治熱以熱治
寒之道姑以此而塞明問執事以為如何謹對
　　假令法第一道
問假令解顱候目即節氣當得何脉本因是何臟腑受
病發何形候即今冝用是何方藥調理設有變動又當
隨脉如何救療各須因本經為證及本草逐藥主療所
出州土性味畏惡正輔佐使重輕竒偶及修製之法處
方對答
對腎氣不足則骨髓無滋養之榮顱𩕄開解則頭縫失
閉合之道且産母臨於九月胎氣資於少隂始於胚胎
而腎氣不成後為童稚而骨髓不足骨者腎之合腎弱
而骨無所充腦者髓之海髓虛而腦無所養故初生而
顱不合漸大而𩕄自開者必然之理也目即春令正值
發陳之時脉見㣲弦乃為平和之診經曰春胃㣲弦曰
平今反診得㣲弱之脉乃應解顱之候經曰㣲則為虛
又曰弱則為虛本因在胎之時少隂失於榮養既生之
後骨氣乖於滋充𩕄門漸大而漸開頭縫當合而不合
者是也巢氏曰解顱者其狀小兒年大𩕄應合而不合
頭縫開解是也由腎氣不成故也詳此之病其勢尚輕
可用竒方治之經曰近者竒之當用正一輔二竒方龜
甲圓主之以龜甲一味為主病之正以乾地黄山蕷二
味為佐正之輔三味合而服之則髓氣復榮腎臟滋養
解顱之候必然而漸合矣倘若昧於鞠育失於治療使
腎氣之益衰骨髓之愈弱遂變為小兒行遲之証也經
曰病成而變復診其脉徐緩者是變病之脉也經曰緩
則為虛又曰尺脉緩脚弱其証骨無幹立之和體有軟
弱之態當行而未能行乃有後時之患矣故太平聖惠
方云小兒行遲者是肝腎氣不足致骨氣虛弱筋骨無
力故行遲也復詳其病既甚於前時非竒方之能及唯
偶方之可用冝以正二輔四偶方附子五加皮湯主之
以附子五加皮二味為正以黄耆􁦍薢牛膝甘草四味
為輔六味合而服之使肝腎全盛筋骨和柔行遲之病
無復憂也謹按本草逐藥主療及修製之法處竒偶二
方列之於後
治假令解顱候正一輔二竒方龜甲圓　龜甲為正味
甘平有毒主小兒𩕄不合生南海池澤惡沙参蜚亷用
一兩醋炙黄剉　乾地黄為輔味甘苦寒無毒填骨髓
補五臟内傷不足生咸陽川澤黄土地者佳惡貝母畏
蕪荑用半兩剉焙乾　山蕷為輔味甘温平無毒充五
臟生嵩髙山谷柴芝為之使惡甘遂用半兩剉右三味
為細末用狗腦和丸如麻子大每服三十丸白湯送下
乳食前服
治假令變証行遲候正二輔四偶方附子五加皮湯附
子為正味辛甘温有大毒主不能行歩生犍為山谷地
膽為之使惡蜈蚣畏防風黒豆甘草黄耆人参烏韭炮
裂去皮臍用一兩剉　五加皮為正味辛苦温㣲寒無
毒主小兒不能行生漢中逺志為之使畏蛇皮𤣥参用
一兩剉　黄耆為輔味甘㣲温無毒主小兒百病生白
水漢中惡龜甲用半兩蜜炙　萆薢為輔味苦甘平無
毒主强骨節生真定山谷薏苡為之使畏葵根大黄柴
胡牡蠣用半兩剉　牛膝為輔味苦酸平無毒填骨髓
主膝痛不可屈伸生河内川谷惡螢火陸英龜甲畏白
前用半兩酒浸一宿焙乾剉　甘草為輔味甘平無毒
堅筋骨生河西川谷積沙山及上郡术乾漆苦参為之
使惡逺志反大㦸芫花海藻甘遂用半兩炙剉右六味
㕮咀每服二錢重水一小盞生薑五片煎至四分去滓
食前温服謹對
　　第二道
問假令壯熱候目即節氣當得何脉本因是何臟腑受
病發何形候即今冝用是何方藥調理設有變動又當
隨脉如何救療各須用本經為證及本草逐藥主療所
出州土性味畏惡正輔佐使重輕竒偶及修製之法處
方對答
對榮衛壅盛致五臟生熱於中病勢薫發使一體壯熱
於外盖嬰童全藉於調養腑臟易致於盛衰今血氣皆
盛因無踈逺之冝臟氣乖和迺有壅滯之患致陽氣之
偏勝令邪熱之内生其邪也則薫發於肌膚其熱也則
壯熱於皮表蒸蒸然而身無暫凉熇熇然而體若燔炭
肌熱至甚而無漸發之理邪氣獨隆斯為壯熱之名矣
目即三春届序萬物啓陳脉應㣲弦之形命曰平人之
診經曰春胃㣲弦曰平今也不然診之有洪大之體持
之兼數疾之形乃為壯熱之脉矣經曰大則氣强又曰
數則為熱本因血氣壅盛臟氣生熱其證有極熱之狀
者是也巢氏曰小兒壯熱者是小兒血氣盛五臟生熱
薫發於外故令身體壯熱其發無漸壯熱甚也竊詳是
病熱邪尚淺未為重甚之時施治所冝當用竒方之制
經曰近者竒之當用正一輔二竒方柴胡湯主之以柴
胡一味為主病之正以黄芩甘草二味為佐正之輔三
味合而服之使熱邪泄越正氣平和必得其愈矣儻若
隱忍冀差違於治療之方荏苒既深必有傳變之患使
熱實於内神氣不安遂變為驚之候矣經曰病成而變
復持其脉動而數者是也經曰動則爲驚又云數則為
熱巢氏曰小兒驚者由血氣不和熱實在内心神不定
所以驚復詳其證勢重於前竒方力淺當用偶方經曰
逺者偶之冝用正二輔四偶方丹砂人参散主之以丹
砂人参二味為正以蠍蜈蚣牛黄麝香四味為輔六味
合而服之使心神安静驚熱消散小兒發驚之候不容
不差矣謹按本草逐藥主療及修製之法處竒偶之二
方列於後
治假令壯熱候正一輔二竒方柴胡湯　柴胡為正味
苦平㣲寒無毒主寒熱邪氣生𢎞農川谷半夏為之使
惡皂莢畏女萎藜蘆去苖用一兩剉　黄芩為輔味苦
平大寒無毒主諸熱生姊歸川谷山茱萸龍骨理石為
之使惡蔥實畏丹砂藜蘆用半兩剉　甘草為輔味甘
平無毒主寒熱邪氣生河西川谷术乾漆苦参為之使
惡逺志反大㦸芫花甘遂海藻用半兩炙剉右三味㕮
咀每服二錢水一小盞煎至四分去柤温服不計時候
治假令變証驚候正二輔四偶方丹砂人参散　丹砂
爲正味甘㣲寒無毒主身體五臟百病生符陵山谷惡
磁石畏鹹水用一兩别研如粉　人参爲正味甘㣲寒
㣲溫無毒止驚生上黨山谷茯苓為之使惡溲蔬反藜
蘆去蘆頭用一兩剉　蠍爲輔味甘辛有毒主手足抽
掣用半兩去毒炙蜈蚣為輔味辛溫有毒療心腹寒熱
生太湖川谷用一條赤足者去毒炙用　牛黄為輔味
苦平有小毒主驚癎生晉地平澤於牛得之人参為之
使惡龍骨地黄龍膽蜚亷畏牛膝用半兩别研　麝香
爲輔味辛温無毒主癎痓生中臺用一錢别研令細右
以蠍人参蜈蚣為細末却入丹砂麝香牛黄末再研和
匀每服一錢白湯調下不拘時候謹對
　　運氣一道
問己巳年五運六氣所在所冝處方爲對
對天道動而不息統六氣以周行地道静而守位列五
行而環布天地相召上下相符五運之政逥薄於太虛
之中五化之常主通於民物之用分德化政令之不同
有勝復淫治之不等惟聖人也仰觀俯察推盛衰之原
審劑調經施五味扶抑之法髙者抑而下者舉損其盛
而益其衰必也先立其年以明其氣今也己巳之年上
見厥隂風木司天下見少陽相火在泉中行少宫土運
是歲也上下無相加臨以隂干支運行後天故曰不及
之年命曰卑監之紀是謂减化化氣不令生敢獨彰長
氣整雨迺愆收氣平風寒並興草木榮美秀而不實成
而粃也其氣散其用静其動瘍涌分潰癰腫其發濡滯
其臟脾其病留滿否塞詳此之歲宜以辛調上以鹹調
下此一歲之大法也夫應天者為客故動而不息應地
者為主故静而守位左右間氣隨辰以見且初之氣自
戊辰歲大寒至己巳年春分六十日有竒上見陽明燥
金為之客下臨木位為之主寒始肅殺氣方至民病寒
於右之下冝以苦温之藥以調其氣二之氣自春分至
小滿六十日有竒上見太陽寒水為之客下臨火位為
之主寒不去華雪水氷殺氣施行霜迺降名草上焦寒
雨數至陽復化民病熱於中治冝甘熱之藥以調其氣
三之氣自小滿至大暑六十日有竒上見厥隂風木為
之客下臨火位為之主天政布風迺時舉民病泣出耳
鳴掉運治冝辛凉之藥以調其氣四之氣自大暑至秋
分六十日有竒上見少隂君火為之客下臨土位為之
主溽暑濕熱相薄争於左之上民病黄癉而為胕腫冝
用鹹寒之藥以調其氣五之氣自秋分至小雪六十日
有奇上見太隂濕土為之客下臨金位為之主燥濕更
勝沉隂迺布寒氣及體風雨迺行治冝苦熱之藥以調
其氣終之氣自小雪至大寒六十日有竒上見少陽相
火為之客下臨水位為之主畏火司令陽迺大化蟄虫
出見流水不氷地氣大發草迺生人迺舒其病温厲冝
用鹹冷之藥以調其氣由是必資其化源賛其運氣無
使邪勝治六氣之藥已布於前調一歲之方今附於後
治己巳年五運六氣正一輔二竒方細辛湯　細辛為
正味辛溫無毒生華隂山谷用一兩剉　防風為輔味
甘辛温無毒生沙苑川澤去蘆頭用半兩剉　澤㵼為
輔味甘鹹寒無毒生汝南池澤用半兩剉右三味㕮咀
每服三錢水一盞半煎至七分去柤温服不拘時候謹
對
