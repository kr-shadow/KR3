#+TITLE: 清祕藏-明-張應文
#+DATE: 2016-06-11 12:23:40
#+SOURCE: github.com/kanripo/KR3j0173 master 5cad02ab                
欽定四庫全書　　　　　　子部十
　清秘藏　　　　　　　　　雜家類四(雜品之屬/)
　　提要
　　　　(臣/)等謹案清秘藏二卷明張應文撰而其子
　　　　謙徳潤色之應文字茂實崑山監生屢試不
　　　　第乃一意以古器書畫自娯作清河書畫舫
　　　　及真蹟日錄之張丑即其長子是編雜論玩
　　　　好賞鑒諸物其曰清秘藏者王穉登序謂取
　　　　倪瓚清秘閣意也上卷分二十門下卷分十
　　　　門其體例畧如趙希鵠洞天清錄其文則多
　　　　採前人舊論如銅劍一條本江淹銅劍讃之
　　　　類不一而足而皆不著所出葢猶沿明人剽
　　　　剟之習其中所列名香多引佛經所列竒寳
　　　　多引小説頗叅以子虛烏有之談亦不為典
　　　　據然於一切器玩皆辨别真偽品第甲乙以
　　　　及收藏裝褙之類一一言之甚詳亦頗有可
　　　　采卷末記所蓄所見一條稱所蓄法書惟宋
　　　　髙宗行書一卷蘇子瞻詩草元趙子昻歸田
　　　　賦所蓄名畫惟唐周昉戲嬰圖宋人羅漢八
　　　　幅畫苑襍蹟一册元倪雲林小景一幅而已
　　　　而其子丑作清河書畫表列於應文名下者
　　　　乃有三十一種此書成於應文臨沒之日不
　　　　得以續購為詞然則丑表所列殆亦夸飾其
　　　　富不足盡信歟此本為浙江鮑士恭家知不
　　　　足齋所刋原附丑真蹟日錄後葢山谷集末
　　　　附載伐檀集之例今以各自為書仍析出别
　　　　著錄焉乾隆四十五年三月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
清秘藏序
清秘藏者張先生茂實所著書也先生名應文茂實其
字余與先生齒相埓識先生最早先生少任俠好擊劒
務竒畫屠狗賣漿之夫庶幾一遇每為人居間釋紛既
已不自居其功遂多長者之行弱冠始有用世志于是
下帷受經墳典邱索靡不悉究以弟子員遊太學太學
諸生無能出其上意一第如拾掇乎而竟屢試屢不售
先生怫然曰吾不可以此久溷迺公也人生亦安得俟
河之清耶彼漆園吏何人斯顧吾且不得為郊祀之犧
牲乎棄去公車絶不為然不善牙籌凡所為管鑰門牡
呼雞飼犬之事無論身不為耳且未嘗食也家坐是益
旁落先生意弗屑更罄橐出其餘貲悉以付之米家船
于是圖書滿牀鼎彛鐓缶雜然並陳余徃入其室政如
波斯胡肆竒琛異寳莫可名狀先生顧此意甚得謂余
曰吾不以頭上如箕易此也獨好飲時進一伯雅輒耳
熱而後乃今舉生平所覩記者一一題識而總命之曰
清秘藏葢亦希跡倪髙士云㑹嵗在龍蛇先生遂遘疾
其少君謙徳侍先生湯藥目不睫帶不解者凡易寒暑
先生强謂之曰吾病已在死法中即不起汝母徒事孺
慕計可不死吾者則有吾清秘藏在汝為吾勉勒成之
先生竟不起謙徳斬焉衰絰之中即手是編跽余而請
曰父命之謂何其敢不卒成其志耶先子之所圖以不
死者頼清秘藏不肖所圖以不覆瓿其清秘藏者先生
如椽也顧余敝帚誠不敢為先生前驅而其郎君請之
力且余以與先生金蘭而更𤓰葛也遂不敢以羔袖為
解太原王穉登撰
欽定四庫全書
　清秘藏卷上
　　　　　　　　　　　　明　張應文　撰
　　論玉
辨玉者以金鐵不入者為真東坡先生云珉之佳者金
鐵亦不能入必磁鋩不入者乃真玉也色以紅如雞冠
者為最余僅見一漢印及一扇墜然大特如龍眼耳黄
如蒸栗者次之白如截肪者次之黒如㸃漆者次之甘
青如新嫩桞緑如鋪絨者次之他不必蓄也其有色白
而質稍薄者非羊脂也白玉耳水料者良有等大塊劈
片玉料從山石中搥擊取出原非于闐崑岡西流沙水
中天生玉子謂之山材低於水料一等矣(凡稱余者設/為先生之自)
(稱/也)
玉器古色土銹血侵最多(土銹謂玉上蔽黄土籠罩浮/翳堅不可破一種佳色自不)
(同非若血侵古原質與/改製不易辨似難偽造)銅侵葢少翡翠色水銀色特一
二見耳
古玉人做法後人俱可得其髣髴惟臥蠶紋雙鉤碾法
恐非中古人所能辦耳(即如雙鉤碾法今人非不為之/其妙處在宛轉流動細入秋毫)
(更無疎密不勻交接㫁續儼若㳺/絲白描曾無滯迹終不可到也)
三代秦漢人製玉古雅不煩無意肖形而物趣自具若
宋人製玉則刻意模擬雖能發古之巧而古雅之氣已
索然矣特其取用材料多人心思所不及余向見一張
仙高尺許其玉綹處布為衣摺如畫又見一擎荷孩兒
滿身純白如截肪獨髻及所擎荷葉乃黑若點漆無一
絲相錯如此等類種種不一舉一二以例其餘(偶閲武/林雜誌)
(載宋孝宗酌丞相浩甘黄玉葵花/盃内有天生紫心葢取材之祖也)
玉器中圭璧最貴苐不適用余向見一榖璧大㡬尺許
厚一寸二分上作九螭周身純白如酥微有土銹血侵
得五十千歸休寧人家真不易得
　　論古銅器
商器質素無文周器雕篆細密獨夏器間有相嵌以金
細巧若髪者鑒古家不可不知
鐘鼎尊彛款夏商周初時器少者一二字多則二三十
字止矣其或二三百字者定周末先秦時器耳亦有無
款者或眞正三代民間之器無功可紀故無款文不可
遽謂非古也款之篆文夏用鳥跡商用蟲魚周用蟲魚
大篆秦以大小篆漢以小篆又三代用隂款秦漢用陽
欵間有凹入者或用刀刻如鐫碑葢隂款難鑄陽款易
成故也
曹仲明云銅器入土千年者色純青若翠入水千年者
則色緑若𤓰皮余意土氣溼蒸鬱而成青水氣滷浸潤
而成緑理似有之又謂未及千年者雖青緑而不瑩潤
恐不然也豈瑩潤者即千年物而青緑不純者决無三
代物耶高深甫以銅質清瑩不雜者多發青銅質渾雜
者多發緑夫古人製器不惜所費烏有銅質渾雜者哉
此論若盲人觀塲可資嗢噱特其論褐色以為非人間
流傳之色乃出自高阜古塜磚宫石室燥地秘藏無水
土侵剥尸氣染惹惟地氣蒸潤所成亦不無一得之見
古銅聲微而清新銅聲濁而鬨古銅並無腥氣惟新出
土尚帶土氣乆則否偽作者試熱磨手心以擦之銅腥
觸鼻可畏
古人作事精緻不吝工夫非若後世賤丈夫茍且成事
故古器欵必細如髪而勻整分曉無纖毫模糊其識文
筆畫宛宛如仰瓦而深淺如一亦明淨分曉無纖毫模
糊余家所蓄數器皆然及觀賞鑒家所藏無弗然者設
有古器款識稍或模糊必是偽作其體質顔色亦是不
同(右一段所云/款者花紋也)
古銅色有以褐色為最上品者余以為鉛色最下硃砂
斑次之褐色勝於硃砂而不如緑緑不如青青不如水
銀水銀不如黑漆雖然黑漆最易偽造在具眞眼者辨
之
宣廟銅器製度極雅然花紋者絕少底款用匾方字印
(陽鑄大明宣/徳年製六字)作小楷書極遒勁完整其色止䗶茶鏒金
二種(䗶茶以水銀浸擦入肉薰洗為之鏒金以金鑠為/泥數四塗抹火炙成赤用工用料俱異常品非若)
(青緑硃砂斑黑漆水銀/等色可草草㸃綴而成)所費不貲故佳者與秦漢等器
爭價有非唐時天寶局鑄器(花紋細宻可愛全尚華藻/苐恨質薄取便一時無意)
(千/古)可擬元朝姜娘子所鑄又在下風
冷冲銅器(冷冲謂三代秦漢銅器或落一足或墮一耳/或出土時誤搏撃成小孔或收藏家偶觸物)
(成茅損者用鉛補冷銲以法䗶填飾/點綴顔色山黄泥調抹作出土狀)屑凑銅器(屑凑謂/捜索古)
(塜舊器不完者或取其耳或取其足或取其􁐐或取其/腹或取古壺葢作圓鼎腹或取舊鏡面作方片凑方鼎)
(身亦用鉛冷銲凑合成器法䗶填飾/㸃綴顔色山黄泥調抹作出土狀)復燒窑器(復燒謂/取真正)
(官哥窑器如爐欠足耳瓶損口稜者以舊補舊加以泑/藥裹以泥合入窑一火燒成與舊製無異但補處色渾)
(而本質乾燥/不甚精采)武夫怪石(武夫石也極似羙玉/但少温潤水色耳)俱可亂眞
殊不入格
　　論法書
欲觀古法書當澄心定慮勿以粗心浮氣乘之先觀用
筆結體精神照應次觀人為天巧眞率做作真偽已得
其六七矣次考古今䟦尾相傳来歴次辨收藏印識紙
色絹素而眞偽無能逃吾鑒中矣或得其結搆而不得
其鋒鋩者模本也得其筆意而不得其位置者臨本也
筆勢不聨屬字形如算子者集書也或雙鉤形迹猶存
或無精采神氣此又不難辨者也又古人用墨無論燥
潤肥痩俱透入紙素後人偽作墨浮而易辨
書價以正書為標凖即如右軍草書一百字乃敵一行
行書三行行書敵一行正書至於樂毅論黃庭經太師
箴畫贊累表告誓等書但得成篇即為國寳不可計以
字數昔鍾尚書紹京不惜大費破産求書計用數百萬
貫錢惟市得右軍行書五紙不能置眞書一字餘可知
矣惟畫價亦然山水竹石可敵正書人物小者及花鳥
可敵行書人物大者及神佛圖像宫室樓閣可敵草書
走獸蟲魚又其下也
魯公送裴將軍詩兼正行分篆體倐肥倐瘦倐巧倐拙
或勁若鋼鐵或綽若羙女或如冠冕大人鳴金佩玉於
廟堂之上或如龍跳天門虎卧鳳闕或如金剛瞋目夜
义挺臂或如飄風驟雨落花飛雪信手萬變逸態横生
謂如坼壁路印印泥錐畫沙屋漏痕折釵股法兼得之
者魯公傳世數帖余獲徧觀當以此帖為最
　　論名畫
人物顧盻語言花果迎風帶露飛禽走獸精神逼真山
水林泉清閒幽曠屋廬深邃橋彴徃来石老而潤水淡
而明山勢崔嵬泉流灑落雲烟出沒野逕迂回松偃龍
蛇竹藏風雨山脚入水澄清水源來歴分曉有此數端
雖不知名定是妙手人物如尸似塑花果類瓶中所挿
飛鳥走獸但取皮毛山水林泉布置迫塞樓閣模糊錯
雜橋彴强作㫁形境無夷險路無出入石止一面樹少
四枝或高大不稱或逺近不分或滃淡失宜㸃染無法
或山腳浮水面水源無來歴凡此數病雖不知名定是
俗筆舉此以觀畫亦不大失眼矣(巳上所云止是細目/其大綱一言以蔽之)
(曰觀/其神)
畫學不以時代為限各自成佛作祖書法則不然六朝
不及晉魏宋元愈不及六朝與唐故蓄畫上自顧陸張
吳下及伯虎徴仲皆為偉觀而蓄書必逺求上古可也
　　論石刻
凡欲觀古帖先觀字法刻手次觀搨法紙墨色澤末也
(若不能識字法刻手審其墨氣可矣色堅如漆手/揩不汙者真古也微抹之而滿指染黒者偽搨耳)凡帖
以北紙北墨為佳北紙用竪簾其質鬆而厚不甚滲墨
以手拂之如薄雲之過青天猶隠隠見紙白處又北用
松烟墨色清淡不和油蠟故色淡而紋縐非夾紗作蝉
翅搨也凡北碑皆然南紙堅薄極易搨墨用烟和蠟為
之故色純黒而面有浮光此南北紙墨之辨也
淳化閣帖雖為黄米掊撃而今之書家莫不祖之其澄
心堂紙李廷珪墨而無銀錠紋者初搨也絶不易得余
向見止第七卷第十卷二冊字法搨法精神極勝有銀
錠紋者有墨淡墨濃之分而墨濃者覺勝總之價尚不
下百千故臨江泉潭皆可蓄也元美以絳為淳化嫡子
太清樓為介弟太清樓嘗見之獨絳帖不曽見
宋搨蘭亭定武本有五未損本初榻也損本紹彭所㽞
也不損夲定武再刻也定武本濶行古刻也復州鐫損
本真定武本重模也鑒家當辨以心目(損本謂湍流帶/右天五字損也)
宋榻勅字本十七帖及臨江二王帖集書聖教序俱山
隂之嫡嗣也
鍾王書定當以宣示力命蘭亭樂毅東方先生贊為冠
雖模搨失真風韻殊勝他刻
　　論窑器
論窑器必曰柴汝官哥定柴不可得矣聞其製云青如
天明如鏡薄如紙聲如磬此必親見故論之如是其真
余向見殘器一片製為縧環者色光則同但差厚耳又
曹明仲云柴窑足多黃土未知然否汝窑余嘗見之其
色卵白汁水瑩厚如堆脂然汁中棕眼隠起若蠏爪底
有芝蔴花細小掙釘者乃真也較官窑質製尤滋潤官
窑品格與哥窑大約相同其色俱以粉青色為上淡白
色次之油灰色最下紋取冰裂鱔血為上梅花片墨紋
次之細碎紋最下必鐡足為貴紫口為良苐不同者官
窑質之隱紋亦如蠏爪哥窑質之隱紋如魚子其汁料
稍不如官窑之尤佳耳定窑有光素凸花二種以白色
為正白骨而加以泑水有如淚痕者佳間有紫色者黑
色者不甚珍也
均州窑紅若臙脂者為最青若葱翠色紫若墨色者次
之色純而底有一二數目字號者佳其雜色者無足取
均州窑之下有龍泉窑古宋龍泉窑器土細質厚色甚
葱翠妙者與官窑争􁪛但少紋片紫骨鐵足耳且極耐
磨弄不易茅篾苐工匠稍拙製法不甚古雅有䓁用白
土造器外塗泑水翠淺影露白痕乃宋人章生所燒號
曰章窑校龍泉製度更覺細巧精緻我朝宣廟窑器質
料細厚隱隱橘皮紋𧺫冰裂鱔血紋者幾與官汝窑敵
即暗花者(内燒絶細龍鳯暗花底有/大明宣徳年製暗欵六字)紅花者(以西紅寳/石為末圖)
(畫花鳥魚蟲䓁形骨内燒/出凸起寳光鮮紅奪目)青花者(用蘇浡泥青圖畫龍/鳯花鳥蟲魚䓁形深)
(厚堆垜/可爱)皆發古未有為一代絶品逈出龍泉均州之上
又有元燒樞府字號器永樂細款青花杯成化五彩葡
萄杯各有可取然亦尚在龍泉章窑之下
　　論晉漢印章
印章以小篆白文為古其或朱文及大篆鐘鼎篆者皆
變體也鈕以龜為正螭與辟邪駝次之其或以鳬以虎
以兎以馬以豸以鹿以羊以魚以狻猊以異獸以錢以
亭者皆變體也
晉漢印章余所蓄所見約數千方其文止刻姓名及字
間有小字者别無閒散道號家世名位引用成語惟單
字象形禽鳥龍虎雙螭芝草圎印有之若子孫永寳宜
爾子孫子孫世昌日利利出等印即為閒文矣又鐫刻
妙在布置字畫勻整(字畫多者占地多字畫少者占地/少或左三字右二字或左二字右)
(三字或左三字右一字/或左一字右三字甚衆)尤妙處在朱文極粗白文極細
間用滿白法皆用力精到篆文筆意不爽毫髪近日關
中洛下利徒翻沙假鑄印自無刀鋒亦不難辨
　　論硯
硯以壽吾文之傳昔人以精良為一樂今時論硯必首
重端矣亦知有舊坑新坑上巖中巖下巖之分乎上巖
新舊坑俱不堪清賞下巖有舊坑有南北壁巖中不論
四時皆為水浸雖秋旱亦未嘗涸有泉珠散落如飛雨
不絶葢泉生石中非石生泉中潤可知矣所産卵石俱
外有黄臕包絡其色黑如漆閒有如碧玉者紫黑者皆
質細潤如玉扣之無聲磨墨亦無聲極能發墨(發墨謂/磨不滑)
(停墨良乆墨汁發光如油如漆明亮照人此非墨/能如是乃硯使之然也故硯以發墨為上色次之)久用
鋒鋩如新有眼或紅緑青黃六七暈中有瞳子如鸜鵒
眼者或六七眼相連排星斗異形者取之必汲水月餘
方及石又歲乆而崩摧石屑翳塞積水屈曲淺㴱莫測
石工不能復採故此品南唐時巳難得今世所有下巖
硯皆唐末五季時石也中巖舊坑石色紫如新嫩肝有
眼如小菉豆色純緑而無暈或有緑絛紋或有白絛紋
(竪而圓者眼也横/而長者絛紋也)亦細潤如玉貯水不涸磨扣俱無聲
久用鋒鋩不退不假磨礲此等石宋南渡後亦罕得矣
中巖新坑石色淡紫眼如鸜鵒眼大重暈而𦂳小其中
如瞳子狀扣之微聲磨墨亦微聲久用鋒鋩少乏此品
今亦珍重未覩古硯者目之為下巖舊坑石其實第三
等材也余向以三十六千購一碧端上列七眼葢下巖
舊坑之竒者唐製也銘之曰子墨客卿衆羙難并竒而
不古佀英才而事未更古而不竒佀高年而徳罔稱竒
矣古矣而或玷焉佀耆徳而錫嘏之未純三者來偹展
也大成猗歟寳端下巖鍾英溫其如玉大音希聲青花
㸃滴碧落晶瑩淵泉時出天漢分津七曜森羅擁以祥
雲𤣥霜渙發彩穎葩生漸磨有日圭角靡形賀詩淑賦
夙標令名自唐閲宋以迄於今鬼神呵䕶纎瑕莫侵髣
髴乎畢公四世元老而小物克勤依稀乎衛侯九十有
五而箴儆日聞吾於是乎有感漆園吏之所云未形全
猶足以為貴而況全徳之人乎繼得坡翁一硯背有銘
其詞曰千夫挽綆百夫運斤篝火下縋以出斯珍一噓
而泣歳久愈新誰其似之有懐斯人石色黑如漆潤如
玉磨扣俱無聲亦下巖舊坑之佳者何幸得占人生一
清福耶
端石之亞有歙溪龍尾石細羅紋石洮河緑石葛仙公
巖方城石萬州懸金崖金星石延平鳯咮石皆羙材也
好事者用銅雀臺瓦未央宫瓦至有稱秦武公羽陽宫
瓦者夫以瓦為硯猶以鐵為鏡耳恐亦無實受用
　　論異石
近時硯山書鎮有以大塊辰砂石青為者雅甚余見三
四斤重硃砂不下𢾗十枚若箭鏃砂及石青重二三斤
者葢有數矣向在白下見箭鏃硃砂一枚連石重四斤
二両四周密排箭鏃每粒皆大若拇指又在吳中見石
青一枚重二斤十二兩色若鋪翠俱索價太髙經年不
(售昔孫承祐用千金市得石緑一塊呼為不二/  山乃二石以價高不售物之遇不遇如此)
靈壁石出虹州靈壁縣色黒若漆間有細白紋如玉扣
之聲清越以利刀刮之而不動者真也余向蓄一枚大
僅拳許峰巒疊起絶無斧鑿痕極玲瓏可愛乃米顛故
物轉入松雪齋復轉入余手復一枚長三寸二分高二
寸六分作虎丘劍池亦不假椎鑿而成為一好事客易
去令人念之耿耿設有純黑而無白紋者英石也刮之
而成屑者太湖石所偽也
大理石白若玉黒若墨者方入格白微帶青黒作灰色
者不堪供清玩但得舊石天成山水雲烟如米氏畫境
者此為屏翰無上佳品齋中所蓄𢾗屏其上山雲泉石
如覩異境余常神遊其間
崑山石塊愈大則世愈珍有鷄骨片胡桃塊二種惟鷄
骨片者佳嘉靖間見一塊高丈許方七八尺下半狀胡
桃塊上半乃鷄骨片色白如玉玲瓏可愛雲間一大姓
出八十千置之平生甲觀也
　　論珠寳
珠以夜光及蚶蚌等珠為寳西洋粉紅光深水珠次之
南北東三海珠不堪蓄也余見一蚶珠大如雀卵置日
中則五彩輝映乳色欲滴聞其人以三百千售之大是
竒物
金剛鑽狀似紫石英可以刻玉鎚之以鐵而不傷鐵乃
自損苐有南鑚北鑚之分南鑚堪用北者不堪色以酒
黄為貴豆青色湖水色紫色者次之猫睛亦以酒黄色
為貴豆青色湖水色蜻蜓頭色黑色者次之眞者有上
一綫下一片之目上一綫者中含活光一縷也下一片
云者底色若鋪銀也助把避色暗㴱緑祖母緑一名助
水緑色明緑俱内有蜻蜓翅光耀者為真桃花刺色淡
紅而極嬌紅亞姑色如桃花刺而上有白水避者達色
㴱紅石薄方嬌鴉鶻青一名青亞姑色㴱青你藍色淺
青而微眀亮種種寳石俱以質如秋水者為貴微有纖
毫石質未融者次之余向以二十千購桃花鴉鶻各一
試以猛火煆之竟日畧無損焉
　　論琴劍
余不知琴知琴者以仲尼列子二式為古(仲尼琴或云/尚在御府歴)
(代傳賞者也列子式趙取利雷霄雷文皆倣之今亦/尚有存者其式皆垂肩而濶不若今世之聳而狭也)前
一指後一指為佳漆光退盡黯黯如海舶所貨烏木者
為古材取桐面梓底者為正純桐者次之紋肖梅花㫁
為最蛇腹紋牛毛紋次之㫁紋如劍鋒者真也無劍鋒
者偽也有紋可見拂之則無者真也以手摩之裂紋有
痕者偽也上下有紋兩旁光漆此開而復合者也姑記
所聞如右以俟博雅君子
嚴氏古琴有鳴雷垂月松風冰泉霜鐘震殿玉壺冰
一天秋月下水玉清流激玉蒼龍噴玉琮琤寒玉流
水高山寒江落雁等余佳其名因集古名琴逐一記
於此
　春雷(宋時蔵宣和殿萬琴堂稱為第一後歸金章宗/為明昌御府第一章宗沒挾之以殉凡十八年)
　(復出人間略無毫髮動復為/諸琴之冠天地間尤物也)冰清(凡二張一為岳珂/桯史所載錢塘沈)
　(振所蓄腹有晉陵子銘云卓哉斯器樂惟至正音清/韻高月苦風勁璅餘神爽泛絶機淨雪夜敲冰霜天)
　(擊磬隂陽?感石臧前鏡人其審之豈獨知政大厯/三年三月三日上抵蜀郡雷氏斲貞元十一年七月)
　(八日再修士惟記其一周公謹雲烟過眼/録所載唐開成中郭亮製建中靖國修)玉振黄鵠
　秋嘯(三琴唐人雷氏斲皆焦/尾白玉岳軫内府物)瓊響(大厯五年道士衛/中正奉聖㫖斲崇)
　(寧三年馬希先/奉聖㫖重修)秋籟(唐三慧大師斲鮮/于伯機寳愛終世)懐古(張受益/收斷紋)
　(如絲髮/而赤色)南薰(洛中董氏所蔵中題云山虚水深萬籟/蕭蕭古無人蹤惟石嶕嶢狀其聲也其)
　(外漆下隱有朱書云洛水多清泚嵩高有白雲/聖朝容隠逸時得詠南薰此詩載宋之問集中)大雅
　松雪(大雅乃黄玉軫足二琴皆子昻所收/其以大雅名堂松雪名齋義取諸此)浮磬(元時/蔵趙)
　(節齋/氏)奔雷(唐人雷威斵/樊澤卜氏藏)存古(吳沂永/齋蔵)寒玉(唐人沈/鐐斵)百
　衲(雷威斵内外皆細紋腹内容三指内題云大宋興/國七年歳次壬午六月望日殿前承㫖監杭州瓷)
　(窑務趙仁/濟再補修)響泉(即蔡邕所傳開成至寳内/府監收或云唐李勉製)烏玉(大中/五年)
　(處士金儒斵于琴名下刻高士談家蔵寳六字初蔵/宣和殿後士談亡歸金人惡士談削去高士談家蔵)
　(寳六字尚有書迹其色赤如新/栗殻斷紋隱起如蛇虬竒物也)冠古韻磬(二琴皆唐/人張鉞斵)
　洗凡清絶(吳錢忠懿王得古桐良材命良工斵之經/年成二琴一曰洗凡一曰清絶為曠代之)
　(寳後錢氏獻之/文宗蔵於御府)鳴玉渉深天球(三琴未/詳所自)混沌材(來自/高麗)
　(異寳/也)萬壑松(白玉軫足唐人/斵宣和御府物)霧中山(伊南田户店篔/簹谷隱士趙彥)
　(安獲一古琴斷紋竒古真蛇蚹也聲韻雄逺中題云/霧中山三字人莫曉也後見蜀郡三山閒話云雷氏)
　(斵琴多在峨嵋無為霧/中三山方知為雷琴耳)雪夜冰(未/詳)蔡邕琴(莫承之藏/池之側有)
　(𨽻字云中平四年/逐客蔡邕呉中斵)雷威琴(一為李氏藏中題云嶧陽/孫枝匠成雅器一聼秋堂)
　(三月忘味故號忘味為一代絕品其一姚伯聲獲於/澠邑喜而不寐中題云合雅大樂成文正音徽絃一)
　(泛山水俱深雷威斵歐陽詢書忘味匹也或云過之/其一滕逹道所蓄中題云石山孫枝様翦伏羲將扶)
　(大隱永契神機徐浩書字類石經其一中題云唐/大歴三年仲夏十二日西蜀雷威于雜花亭合)玉
　澗鳴泉(咸通三年西/蜀雷迅斵)石上清泉(唐人/斵)秋塘寒玉(唐雷/氏斵)
　九霄環珮(未知何/時人斵)伽陁羅琴(檇李僧智和蓄一琴雲/和様天池上題云南溟)
　(夷島産木有堅如石文横銀屑者名曰伽陁羅余愛/其堅又貴其異遂用作此臨岳製五行行七字横四)
　(字云李陽冰書後智和云沒入/官迺入樂府遂歸禁中云)
客有㩦示古銅劒一器其長三尺六寸銘作小篆書文
曰定秦雖青緑四裹而鋒若新發於硎余諦視久之曰
此劒相傳亦大有年矣案陶𢎞景刀劒録秦始皇三年
採北祗銅鑄二劒名曰定秦此其一也客問秦劒何以
用銅曰非獨秦三代刀劍多以銅為之耳又問秦以後
何以不復用銅曰三代金工鍊液之法漢已亡之故不
復為也然精於鍊鐵者誰乎曰干將莫邪尚矣秦漢以
來代有人焉近時莫如倭奴倭奴刀劍前後所見約十
餘口雖大小不同俱有一道青光射人即蚊蚋遇之無
不立死者又見一古鐵劍製極古雅㨿銘文當是三國
時物其鋒終莫能過倭產也
　　論名香
余性嗜香乃不喜合和豔香今録名香數十種以備清
賞惟修合香品不録
　釋典所記
　　兜羅婆香　大象蔵香　牛頭旃檀香　須曼那
　　華香　闍揭華香　青赤蓮香　華樹香　果樹
　　香　拘鞞陁羅樹香　曼陀羅香　殊沙華香
　　象香　馬香　男香　女香　必栗香
　傳記所載
　　返魂香　威香　沉榆香　兜末香　茶蕪香
　　蘅蕪香　都夷香　茵墀香　飛氣香　眀天發
　　日香　辟寒香　五枝香　沉光香　龍文香
　　月支香　薰肌香　青木香　石葉香　紫述香
　　　千畆香　木蜜香　蟬蠶香　羯布羅香　迷
　　迭香　辟邪香　䭱齊香　拘物頭花香　煖香
　　　水麝　罽賓國香　祗精香　九真雄麝香
　　鷹嘴香　十里香　蘹香　千步香　都梁香
　　䬣􁮆香　藒車香　特迦香
　外國所產
　　薔薇香(一名薔/薇露)雞舌香　薰陸香　兜納香　金
　　銀香　婆律香　速暫香　䧏眞香　竒藍香
　市肆所有
　　琪􁀙香(有糖結金/絲二種)龍腦香　龍涎香　蘇合香
　　安息香　沉水香(有黄蠟黒/角二種)片速香　檀香
余於萬歴丁亥見琪􁀙香一枚稱之重十六斤五兩於
時以為竒貨憶傳記所載古天方國得沉香一枝重一
千三百斤其竒瓌又何如(推此則沉香亭閣沉香牀甑/旑旎山龍腦佛皆有之也)
凡琪􁀙沉水等香居常以錫盒盛諸香花蜂蜜養之
則氣味尤羙(其盒中格寘香花開時雜以諸香花下格/寘蜜上施葢焉中格必穿數孔如龍眼大)
(所以使蜜氣上升也毎蜜一斤用沉香四兩細剉如/小赤豆大和勻用之則所養之香百倍市肆中者矣)
　附三勻煎方
每料用　龍腦(五兩/三錢)麝香(五兩/三錢)精沉(五兩/三錢)
　　右細剉為末散用為丸俱可
　香珠方(此香可服可燒每空心服一二丸待含化盡/用白湯送下精神爽朗久久服之肌肉皆香)
每料用　琪􁀙香(二/兩)龍腦(一/兩)沉香(六/兩)檀香(二/兩)蘇合油(六/錢)
速香(四/兩)丁香(一兩/二錢)
　　右細剉為末絹篩羅過煉熟蜜和勻乾溼得所擣
　　十千杵丸如梧桐子大用之盛於𦂳口銀錫盒四
　　周以紙糊之則久久恒如新合也
　　論水晶瑪瑙琥珀
水晶瑪瑙雖不甚珍間有竒絶者雲烟過眼録載葉森
家有水晶鉤一中如稍空内有藻一枝随水傾㵼邵氏
聞見録載楚元輔家藏黑水晶枕中有半開繁杏一枝
又珍玩考載沈萬三有瑪瑙壺一質通明類水晶上有
葡萄一蔓枝如墨㸃就余初不甚信之後見一白瑪瑙
盤中有黒色窠石及硃魚二枚毫髪畢具在白下人家
不知存否始信三書所載不謬也
瑪瑙出西洋者名番瑪瑙紅色為重内有柏枝及五色
纒絲者勝之白者最殿今雲南處處有之名土瑪瑙葢
至賤者(亦如寳石產雲南者/僅堪作西洋石奴耳)
琥珀以紅赤色為貴内有蟻蟲蒼蠅者頗見珍用手
摩熱之能引諸草者真也不能引者偽也
　　論墨
試墨當用發墨硯磨一縷如綫而鑑其光紫光為上黑
光次之青光又次之白為下黯白無光或有雲霞氣為
下之下蔡君謨言奚氏墨能削木米元章言古墨磨之
無泡(古墨無泡/膠力盡也)故墨以口有鋒刄而無泡者為貴至於
香味形製鍳家畧而弗論
造墨之妙者無過金章宗蘇合油烟墨次之莫如奚廷
珪廷珪初名廷邽在南唐賜國姓遂稱李廷珪云其墨
每松烟一斤用真珠三兩玉屑一兩龍腦一兩和以生
漆𢷬十萬杵故堅如玉石能寘水中三年不壞世有龍
紋墨劍脊雙龍圓墨蟠龍弹丸墨千古稱絶前輩云其
珪字作下邽之邽者為上圭潔之圭者次之珪璧之珪
者又次之作奚廷珪者最下或有作庭珪字者偽也墨
亦不精又有元祐間潘谷墨得之亦足以雄矣
　　論紙
法書名畫必資紙而久傳紙之不可無考審矣粤稽造
紙始於蔡倫有網紙穀紙麻紙徒存其名而已晉有子
邑紙側理紙(一名水苔紙/以苔為之)繭紙日本有松皮紙大秦有
蜜香紙(一云香皮紙微褐色紋/如魚子極香而堅韌)高麗有蠻紙扶桑國有
芨皮紙江南有竹紙楮皮紙黟歙凝霜紙浙中有麥􁁜
稻稈紙吳有由拳紙剡溪小等月面松紋紙唐有短白
簾硬黄紙粉蠟紙布紙藤角紙麻紙(有黄白/二色)桑皮紙桑
根紙雞林紙苔紙建中女兒青紙卵紙(一名卵品晃滑/如鏡西筆至上)
(多退非善書/者不敢用)李後主有會府紙(長二丈濶一丈/厚如繒帛數重)陶穀家
鄱陽白(長如/匹練)南唐有澄心堂紙(膚如卵膜堅潔如玉細/薄光潤為一時之甲)
宋有張永自造紙(為天下最/尚方不及)藤白紙研光小本紙蠟黄
蔵經箋(有金粟山轉/輪蔵二種)白經箋鵠白紙白玉版匹紙蠶繭
紙元有黄麻紙鉛山紙常山紙英山紙上虞紙皆可傳
之百世近時大内白牋(堅厚如板兩靣/砑光潔白如玉)磁青紙高麗繭
紙皮紙新安土箋(乃絶細堅韌白/綿紙裁為小幅)譚牋(不用粉造以堅/白荆川連禙厚)
(砑光用蠟打各様/細花古雅可愛)觀音簾匹紙後世必見珍者也
　　論宋刻書冊
藏書者貴宋刻大都書寫肥瘦有甚佳者絶有歐柳筆
法紙質勻潔墨色青純為可愛耳若夫格用單邉間多
諱字雖辨証之一端然非攷據要訣也余向見元羙家
班范二書乃真宗朝刻之秘閣特賜兩府者無論墨光
煥發紙質堅潤每本用澄心堂紙為副尤為清絶前後
所見左傳國語老莊楚詞史記文選諸子諸名家詩文
集雜記道釋等書約千百冊一一皆精好較之元羙所
藏不及多矣(評書次第紙白板新綿紙為佳活襯/竹紙次之糊褙批㸃者不蓄可也)
　　論宋繡刻絲
宋人之繡針線細密用絨止一二絲用針如髪細者為
之設色精妙光彩射目山水分逺近之趣樓閣得深邃
之體人物具瞻眺生動之情花鳥極綽約嚵唼之態佳
者較畫更勝望之生趣悉備十指春風葢至此乎余家
蓄一幅作淵明潦倒於東籬山水樹石景物粲然也傍
作蠅頭小楷十餘字亦遒勁不凡用以裹子昻歸田賦
真蹟亦似得所元人則用絨稍粗落針不密間有用墨
描眉目不復宋人之精工矣
宋人刻絲不論山水人物花鳥每痕剜斷所以生意渾
成不為機經掣制如婦人一衣終歳方成亦若宋繡有
極工巧者元刻逈不如宋也
　　論雕刻
宋人雕紅漆噐宫中所用者多以金銀為胎妙在刀法
圓熟藏鋒不露用朱極鮮漆堅厚而無敲裂所刻山水
樓閣人物鳥獸皆儼若圖畫為佳絶耳元時張成楊茂
二家技擅一時苐用朱不厚間多敲裂我明永樂年果
園厰所製及宣廟所製不獨用朱用胎精美之甚其欵
文尤勝(底刻大明永樂年製者用針刻而填以黒漆大/明宣徳年製者刀刻而填以金屑宋元所無)
苐刀法視宋人尚隔一舍薄胎沙金蜔嵌金銀片嵌等
漆器惟倭稱最偽作者質重易辨也
雕刻精妙者宋高宗時有詹成能於竹片上刻成宫室
山水人物花鳥纖毫具備細巧若縷而且玲瓏活動余
見其所刻一鳥籠四面花版上雕山水花鳥及詹成製
三字精巧之極見者擬之鬼工又宣徳間夏白眼能於
烏㰖核上刻十六哇哇狀半米粒睂目喜怒悉具或刻
子母九螭荷花九鸞其蟠屈飛走綽約之態成於方寸
小核求之四百餘年僅二人耳
　　論古紙絹素
真古紙色淡而勻淨無雜漬斜紋皴裂在前若一軸前
破後加新甚衆薰紙烟色或上深下淺或前深後淺真
古紙其表故色其裏必新塵水浸紙表裏俱透真古紙
試以一角掲起薄者受糊既多堅而不裂厚者糊重紙
脆反破碎莫舉偽古紙薄者即裂厚者性堅韌而不斷
其不同皆可辨
唐絹粗而厚宋絹細而薄元絹與宋絹相似而稍不勻
淨三等絹雖歴世久近不同然皆絲性消滅受糊既多
無復堅韌以指微跑則絹素如灰堆起縱百破極鮮明
嗅之自有一般古香可掬非若偽造者以藥水染成無
論指跑絲露白即刀刮亦不成灰嗅之氣亦不雅也碎
裂文各有辨長幅横卷裂紋横横幅直卷裂紋直各随
軸勢裂耳其裂亦儼狀魚口横聨數絲歳乆卷自兩頭
蘇開斷不相合不作毛搯亦蘇不可偽作偽作者刀刮
指甲畫開絲縷直過依舊作毛起搯堅韌不斷也此望
而可辨者
畫不重絹素(若唐宋人畫皆是絹素上作紙者絶少不/可一概不取獨元章父子畫絶無一茟作)
(於絹者亦/不可不知)墨蹟不重砑光粉澤紙神易脱故也
　　論裝褫收藏
凡書畫法帖不脱落不宜數装背一装背則一損精神
此决然無疑者故元章於古背佳者先過自掲不開以
乾紙印於面向上以一重新紙四邉著糊黏桌子上帖
上更不用糊令新紙虛弸壓之紙乾下自乾慎不可以
帖面金漆桌掲起必印墨也装背書畫不須用絹故唐
人背右軍帖皆捶熟軟紙如綿乃不損古紙又入水蕩
滌而㬠古紙加有性而不縻葢紙是水化之物如重抄
一過也又元章毎得古書畫不用絹補破處用之絹新
時似好展卷久為硬絹扺之却於不破處破大可惜不
用絹背帖勒成行道一時平直良乆舒展為堅所隱字
上却破不用絹壓四邉只用紙免摺背重弸損古紙紙
上書畫尤不可以絹背雖熟絹新終硬致古紙墨一時
蘇磨落在背絹上且文縷磨書畫面上成絹紋葢取為
骨久之紙毛是絹所磨也其去塵垢每古書一張輙以
好紙二張一置書上一置書下自傍濾細皂角汁和水
霈然澆水入紙底於葢紙上用活手軟按拂垢膩皆随
水出内外如是續以清水澆五七遍紙墨不動塵垢皆
去復去葢紙以乾好紙滲之兩三張褙紙已脱乃合於
半潤好紙上掲去背紙加糊背焉不用貼補古人勒成
行道使字在筒瓦中乃所以惜字不可翦去破碎邉條
當細細補足勿倒襯帖背古紙随隱便破只用薄紙與
帖齊頭相柱見其古損斷尤佳又古紙厚者必不可揭
薄古紙去其半方背損書畫精神一如臨摹書畫矣
凡法書名畫古帖古琴至梅月八月先将收入窄小匣
中鎻閉(其匣以杉板為之内勿/漆油糊紙可免溼黴)以紙四周糊口勿令通
氣庶不至黴白過此二候宜置臥室使近人氣置高閣
俾逺地氣乃佳又書畫帖平時十餘日一展玩微見風
日不至久卷作黴琴則盛以錦囊挂板壁透氣處勿近
墻壁風露日色收藏之法過人逺矣
展玩書畫有五不可謂燈下雨天酒後俗子婦女也
　
　
　
　
　
　
　清秘藏卷上
欽定四庫全書
　清秘藏卷下
　　　　　　　　　　　　明　張應文　撰
　　敘賞鑒家
書畫有賞鑒好事二家其説舊矣好事者不足紀今舉
古今賞鑒家識於此俾稽古者知所考焉
　張　華　梁　秀　殷　浩　桓　𤣥　虞　龢
　　梁武帝　元　帝　朱　异　陶宏景　徐僧權
　　陳後主　江　總　姚　察　何　妥　隋煬帝
　　楊　素　薛道衡　諸葛穎　柳𧦬　僧智果
　　唐太宗　𤣥　宗　魏王泰　薛　收　僧辨才
　　褚　亮　魏　徴　李德穎　歐陽詢　閻立本
　　虞世南　韋　述　袁　昂　鍾紹京　薛　稷
　　王方慶　張家貞　姚　崇　張　説　席　巽
　　武平一　陸　堅　褚無量　馬懷素　徐　嶠
　　宗楚客　徐　浩　張懷瓘　張懷瓌　蔡希寂
　　竇　蒙　竇　臮　竇　紹　竇　纘　竇　永
　韓　滉　周　昉　王　維　陸　曜　(道/士)盧元卿
　　蕭　祐　柳公權　趙微明　徐守行　薛　邕
　　張延賞　李　泌　李　勉　張宏靖　李　瓚
　　李　約　黎　幹　王　涯　馬　總　張　諗
　　張彦逺　劉　繹　劉知章　李吉甫　李林甫
　　張昌宗　李徳裕　裴　度　段文昌　韓　愈
　　郭　暉　趙　嵓　胡　翼　勾徳元　李後主
吳越錢王俶　宋太宗　徽　宗　高　宗　蘇易簡
　　蘇舜元　蘇舜欽　蘇　耆　蘇　液　蘇　泌
　　蘇　激　蘇　澥　歐陽修　蘇　軾　米　芾
　　李公麟　王　詵　劉　涇　薛紹彭　張直清
　　黄庭堅　蔡　㐮　蔡　京　章　惇　王　鞏
　　米友仁　趙明誠　黃伯思　劉　敞　沈　括
　　闕　杞　李廣孝　劉　瑗　趙與懃　趙伯駒
　　趙伯驌　安師文　王　琚　趙希鵠　張　俊
　　趙孟堅　韓侂胄　賈似道　周　密　趙孟頫
　　金章宗　趙秉文　元文宗　虞　集　柯九思
　陳　深　袁　桷　鮮于困學　倪　瓚　廖瑩中
　　張伯雨　陸　友　湯　垕　周憲王　寧獻王
　　徐有貞　李應禎　沈　周　吳　寛　都　穆
　　祝允明　陸　完　史　鑑　黄　琳　王　鏊
　　王延喆　馬　愈　陳　鑑　朱存理　陸　深
　　文徴明　文　彭　文　嘉　徐禎卿　王　寵
　　陳　淳　顧定芳　王延陵　黃姬水　王世貞
　　王世懋　項元汴　陸㑹一
　　敘書畫印識
古書畫印識秘府有貞觀開元(印/)元和之印翰林之印
宏文之印建中大中印大觀宣和(印/)宣和玉瓢御寳淳
化政和(印/)雙龍圓印瓢印乾卦圖書希世(印/)三舘秘閣
之印御書之寳御書瓢印内殿秘書之印御府之印緝
熙殿寳機暇清賞保合太和之印上閣圖書睿思東閣
(印/)尚書省印秘書省印内府之印廣運大定(印/)李後主
有建業文房之印内合同印集賢院印内殿圖書之印
金章宗有明昌御府明昌中秘明昌珍玩明昌御覧四
印諸王有龜益(印/)賞鑒家有殷浩之印梁秀收閱古書
記(印/)徐字小印(徐僧/權)朱异(印/)薛稷(印/)褚氏方印(褚遂/良)㑹
稽内史古印(太宗賜虞世/南因便用之)審定方印(竇/䝉)竇臮(印/)軌飛(印/)
出出出出(印○並/竇永)彭城侯書畫印(劉/繹)張氏永保(印○張/懷瓘)
劉氏書印(劉知/章)河東張氏(印○彦/逺高祖)烏石侯瑞(印○彦/逺曾祖)鵲
瑞(印○彦/逺祖)勾徳元圖書記太原王維之記王朏(印/)書印
(鍾紹/京)李氏印(李/勉)約字方印(李/約)贊皇(印○李/吉甫)黎字長印(黎/幹)
蕭字方印(蕭/祐)滉字方印(韓/滉)鄴侯圖書刻章永存珍秘
(印○/王涯)馬氏圖書(馬/總)周昉(印/)齊臣(印/)常山之印(並張/敦簡)太原
王欽若圖書修字方印醉翁子孫其永保之(印並歐/陽修)寳
鑑堂(印○王/晉卿)無住道人印記(陳簡/齋)許國後裔蘇耆國老
(蘇武/公)趙郡蘇軾圖籍文同與可(印/)公麟小印(李公/麟)宏文
之印三鳯後人(印○並/薛紹彭)開封趙與懃印劉巨濟符西秦
張澂(印/)元暉古印延州吳説吳説私印舜元(印○蘇/舜元)希
聖(印/)錢氏忠孝之家(印○並/錢勰)趙子固印姑蘇曹廸(印/)四
屧之印鷹揚於周鳳儀於庭(印並姜/堯章)悦生圖書賈似道
印秋壑(印/)賢者而後樂此(印/)長字方印(並賈/似道)趙字方圓
二印大雅(印/)松雪齋趙孟頫印趙氏子昂天水趙氏(印/○)
(並趙/孟頫)倪瓚懶瓚倪元鎮奚𤣥朗𤣥映淨名居士蕭閒仙
卿朱陽舘主荆蠻民清閟閣(印○並/倪瓚)巳上諸印記千百
年可為龜鏡者别有萬夀無疆之印偽印也褚氏書印
非河南印也暨蕭公書印溫氏之印摸搨印信清河張
廷範私印永福印信文經遠書等印皆非識鑒家印識
但偶獲書畫便即印之不足證驗兹不具録葢明䟦尾
印識乃是賞鑒書畫家本業耳
米芾於最上品書畫用姓名字印審定真蹟字印神品
字印平生真賞印米芾秘箧印寳晉書印米姓翰墨印
鑒定法書之印米姓秘玩之印玉印六枚其文曰辛卯
米芾米芾之印米芾氏印米芾印米芾元章印米芾
氏巳上六枚白字有此印者皆絶品玉印唯著於書帖
或用米姓清玩之印者皆次品也無下品者其他字印
有百枚如團印中作米芾字如蛟形者及元章戲筆字
印宣和畫學博士襄陽漫士字印火政後人希印㕘用
於上品印也自畫古賢亦用玉印濮州李文定家圖畫
法書三等用印上等書名用名字印中等書字用字印
下等亦用字印押字而已
今人於宣和秘殿書畫有瓢印題識而二譜不載者未
可遽以為贋也如大觀初禁天下不得傳蘇黄詞翰而
宣和間以内侍梁師成請捜訪蘇文忠墨蹟一紙定價
萬錢幽人釋子所蔵悉歸天府又宣和時所重銅器皆
三代物若秦漢間器非殊特葢亦不收及宣和後則咸
蒙貯録且累至萬餘宣和殿後又剙立保和殿左右有
稽古博古尚古等閤咸以貯古玉印璽諸鼎彛禮器法
書名畫觀此則博古圖書譜畫譜之外書畫古器尚不
可勝紀不當執一而廢百也明矣
古帖多前後無空紙乃是翦去官印以應募也後人收
貞觀印縫帖若是黏著字者更不復入開元御府葢貞
觀書武后時朝廷無紀綱駙馬貴戚丐請得之開元購
時翦印不去者不敢以出也開元經安氏之亂内府散
蕩乃敢不去開元印䟦再入御府也其次貴公家或是
賂入須除滅前人印記所以前後紙慳也今書更無一
軸貞觀開元同用印者但有建中與開元大中宏文(印/)
同用者皆此意也
　　敘法帖源委
歴代名家碑刻詳載歐趙二録中矣彚集本定當以淳
化閣帖壓卷(即侍書王著摩勒刻板禁中釐/為十卷卷末有篆題者是也)太清樓次
之(宋蔡京奉㫖模勒歴代真蹟刻石先後之次與淳化/少異而恭入他竒蹟甚多中有蘭亭序末題云云亦)
(京書也而以建中靖國續帖十卷易去歳月名銜以為/續帖又刻孫過庭書譜及貞觀十七帖總二十二卷刻)
(手極精名大/觀太清樓帖)絳帖(尚書郎潘思旦以官帖摹刻于石而/增入别帖微與淳化不同而實則祖)
(之計二十㢧精神尤勝後潘氏析居分而為二絳州公/庫得其一補刻餘帖名東庫本逐卷逐段各分字號以)
(日月光天徳二去字為次序後避完顔亮諱于庾/亮帖内亮字皆  右邊轉筆謂之亮字不全本)潭帖
(僧希白所模以淳化為主而增入傷寒十七日王濛顔/真卿法帖字行頗高有江左風味希白工於摹字拙於)
(尋行數墨文理錯繆難讀然風韻和雅骨肉停勻東坡/推其有晉人風度勝于閣帖趙希鵠亦推其當與舊絳)
(帖雁/行也)二王帖(宋許提舉刻於/臨江模勒極精)修内司本(淳熙/年刻)又次之昇
元帖(後主命徐鉉以所藏法帖勒石/在淳化前一名淳化祖石刻)秘閣續帖(元祐中/以淳化)
(帖外續所得真蹟摹/勒上石名曰續帖)淳熙秘閣續帖(高宗訪求遺書多/得晉唐真蹟至淳)
(熙問模勒入石置/秘書省亦名續帖)戲魚堂帖(劉次莊摹閣帖於臨江除/去篆題年月而增入釋文)
(用工精緻/極有骨格)武岡帖(即武岡軍/重摹綘帖)蔡州帖(上蔡人臨摹綘帖/上十卷逈出臨江)
(之上/者)星鳯樓帖(趙彦約刻于南康曹士冕重摹于南/宋趙刻精善不茍曹刻清而不濃)甲
秀堂帖(宋盧江李氏刻前有王顔書多諸/帖未見後有宋人書石今不存矣)黔江帖(黔人/秦世)
(章所刻即僧寳/月古法帖十卷)泉帖(泉州重摹閣/帖頗逼真)羣玉堂帖(宋韓侂胄/刻所載前)
(代遺蹟最多/後有宋人書)家塾帖(薛紹/彭刻)寳晉齋帖(曹之格/日新刻)雪谿堂帖
(王庭/筠刻)皆灼灼有名者也
蘭亭一百十七刻装褫作十冊乃宋理宗内府所藏每
板有内府圖書鈐縫玉池上後歸賈平章(似道/)元時相
傳數家傳世之寳也今録其目以備考
　　甲集(州郡/)　(一十二刻/)
　修城本(葉仲/山䟦)　定武濶行(若合一/契行濶)　定武肥　定武
　痩　定武板刻(霍子/明䟦)　定武缸石　定武斷石　定
　武古刻　兩京斷石　永與　古懿郡齋　宣城
　　乙集　(一十三刻/)
　舊梅花　三衢板刻　安吉古苔真草　臨川麻石
　　臨賀　豫章(二/)　静江府　復州　鼎州(後有武/陵二字)
　　古潭　新梅花　宣城南陵
　　丙集　(一十刻/)
　蘇州府治　福州府治　福州棗木　道州　金陵
　三米(米芾米友/仁米友智)　永嘉　古霅斷石　隆州　郴州
　蘭亭重言
　　丁集　(一十刻/)
　紹興府治(二/)　紹興倉司　紹興府學　紹興古刻
　　餘姚縣治　曲水詩蘭亭　曲水詩前　曲水詩
　後　婺州府治(褚遂/良摹)
　　戊集(内府/)　(一十刻/)
　高宗臨定武(米友/仁䟦)唐貞觀　太清開皇　秘省
　内殿　内司(四/)　京師玉堂
　　已集(雜集/)　(九刻/)
　玉枕　花石　柳誠懸(大/字)　唐人硬黄臨　唐人雙
　鉤　晉唐刻　孫過庭草　京師鵝黄棗木(黄紙/印)
　彭城小字
　　庚集(故家/)　(一十一刻/)
　蔡君謨臨　薛紹彭　秦少游小字　安定家藏
　辛道宗　建康晁謙之　紹興湯氏　南昌京氏
　廬陵胡氏　蜀劉涇　唐摹刻
　　辛集　(一十四刻/)
　吳詵草書　吳璜　劉無言臨　龍潭潘氏　方朔
　習寫　周平所藏　臨江張氏　天台丁氏　新安
　汪氏　江西故家　廬山甲秀堂　九江陶氏　循
　王家藏(米芾䟦云壬午閏六月九日大江濟川亭艤/寳晉齋艎對紫金浮玉羣山迎快風消暑重)
　(装/)　番陽洪氏
　　壬集　(一十四刻/)
　金陵畢氏　廬山吳氏　紹興曽氏　紹興石氏(二/)
　　毘陵尤遂初　李忠愍所刻　新唐李氏　江隂
　丘氏(二/)　東陽郭氏昌谷曹氏(三/)
　　癸集　(一十四刻/)
　趙虛齋　呂氏家藏　建鄴朱氏　大梁曾朴　陸
　子與　韓松　陸載之　胡氏將　玉林(二/)　趙菊
　坡　不題名(二/)　錢唐李和
　　敘臨摹名手
蘇長公謂王㑹稽書存世者葢一二唐人歐褚之流硬
黄臨倣亦足為貴苐今世愈乆逺唐臨亦少即元章子
昻所橅去㑹稽尚不逺也
臨摹雙鉤唐人歐褚北宋老米皇明徴仲父子俱第一
手也(臨摹名畫宋老米第一子昻次之啟/南伯虎徴仲又次之餘俱未得其神)
　　敘竒寳
古之名寳則有黄帝指南車　帝鴻氏之硯　寳鼎
騰空劍　冰蠶錦　吳刀　赤刀　夜光常滿盃　火
毳　昆吾刀　孔子硯　越王八劍(一名掩日二名斷/水三名轉魄四名)
(懸翦五名驚鯢六名滅/魂七名却邪八名真剛)　璠璵　洞光珠　隋侯珠
秦赤玉罋　傳國璽　秦玉琴　秦玉笛　照内鏡
積草池珊瑚　赤瑛盤　照月珠　不夜珠　四寸八
分珠　木難　琉璃珠　駭雞犀　玫瑰　碧玻瓈鏡
　觀日玉　王度麒麟鏡　隋祖母緑硯　火珠　自
煖盃　䭾龍珠　流華寳爵　紫玉笛　水心鏡　虹
蜺屏　崔生玉盒　玉龍子　玉葉冠　龍簡　玉清
三寳(一曰碧瑤杯二曰紅/㽔枕三曰紫玉函)　上清珠　龍髯拂　記事
珠　夜眀枕　却寒簾　賀真如五寳(元黄天符玉雞/穀壁王母玉環)
(二/枚)　賀真如八寳(如意寳珠紅靺鞨琅玕珠玉/印採桑鉤二枚雷公石二枚)　香玉
　軟玉鞭　寳骨　青泥珠　寳母　無病鏡　清水
珠　萬佛山　陽燧珠　度世寳珠　游仙枕　水珠
　鞨靺寳　風松石　火玉　無盡壺　九王釵　龍
虎玉　紫磁盆　芝烟劍　履水珠　辟水犀　蜈蚣
珠　十二時盤　陳臯寳硯　媚珠　岺珠　滴翠珠
　宣和玉屏　龜寳　天地分珠　龍藏寳石　于闐
玉佛　聚寳盆　水寳　余嘗欲集此類為異珤録而
未能也
昔大徳間回回賣紅刺一塊于官重一兩三錢估值中
統鈔一十四萬錠用嵌㡌頂上自後累朝皇帝相承寳
重凡正旦及天夀節大朝賀時則服用葢珍之也我朝
巨璫劉瑾有祖母緑縧環一事重斤許用黄金一千二
百五十斤得之朱寧有祖母緑佛一尊亦用價至黄金
千餘斤天生竒物寳娛人耳目大竒大竒(或云巨璫劉/瑾嘗購六七)
(錢重桃花刺鴉鶻青石四百餘枚作奕/棋計其價用黄金數萬誠希有之寳耶)
　　敘斲琴名手
斲琴名手漢蔡邕後隋則趙取利唐則雷霄雷盛雷威
雷珏雷文雷迅郭亮(一作諒/並蜀人)沈鐐張鉞(並江/南人)金儒(大中/進士)
僧三慧宋則蔡睿朱仁濟道士衛中正(並慶/厯間)趙仁濟(興/國)
馬希先(先一/作仙)馬希仁(並崇/寧中)金公路(即金/道)金淵(並紹/興初)陳亨
道(高宗/朝)嚴樽馬大夫梅四官人龔老(應/奉)林杲(東/卿)元則嚴
古清(名泰字子安樽之/孫梅四官人之壻)施溪雲施谷雲施牧州我朝則
高騰朱致逺惠桐岡祝公望皆其選也
　　敘唐宋錦繡
貞觀開元間裝褫書畫皆用紫龍鳯細綾為表緑文紋
綾為裏南唐則褾以迴鸞墨錦籖以潢紙宋之錦褾則
有克絲作樓閣者克絲作龍水者克絲作百花攅龍者
克絲作龍鳯者紫寳階地者紫大花者五色簟文者(一/名)
(山和/尚)紫小滴珠方勝鸞鵲者青緑簟文者(一名閣婆/一名蛇皮)紫
鸞鵲者(一等紫地紫鸞鵲/一等白地紫鸞鵲)紫白花龍者紫龜紋者紫珠
燄者紫曲水者(一名落/花流水)紫湯荷花者紅霞雲鸞者黄霞
雲鸞者(一名/絳霄)青樓閣者(閣一/作臺)青大落花者紫滴珠龍團
者青櫻桃者皂方團白花者褐方團白花者方勝盤象
者毬路者衲者柿紅龜背者摴蒱者宜男者寳照者龜
蓮者天下樂者練鵲者方勝練鵲者綬帶者瑞草者八
花暈者銀鉤暈者細紅花盤鵰者翠色獅子者盤毬者
水藻戲魚者紅徧地雜花者紅徧地翔鸞者紅徧地芙
蓉者紅七寶金龍者倒仙牡丹者白蛇龜紋者黄地碧
牡丹方勝者皂木者綾引首及拓裏則有碧鸞者白鸞
者皂鸞者皂大花者碧花者姜牙者雲鸞者摴蒱者大
花者雜花者盤鵰者濤頭水波紋者仙紋者重蓮者雙
雁者方旗者龜子者方轂紋者鸂鶒者棗花者疊勝者
遼國白毛者金國回文花者高麗國白鷲者花者余未
及盡識殊以為恨
　　敘造墨名手
陶九成載墨工唐祖敏奚鼐奚鼎(易/水)奚超(鼐之/子)陳朗(兖/州)
王君得柴珣南唐李超(鼐之子始居龡州/南唐賜姓李氏)李廷珪李廷
寛李承晏(皆超/之子)李文用(承晏/子)李惟慶李惟一李仲宣(皆/文)
(用/子)耿遂仁(龡/州)耿文政耿文夀(皆遂/仁子)耿徳耿盛盛匡道盛
通盛真盛舟盛信盛浩宋張遇潘衡蒲大韶(款曰書窗/輕煤佛帳)
(餘/韻)葉世英(嘗造徳/夀宫墨)朱知常(朱知常/香劑)梁杲李世英(款曰叢/桂堂李)
(世/英)胡友直潘秉彛(衡/孫)徐知常葉邦憲(嘗造復/古殿墨)雪齋(款曰/雪齋)
(寶/墨)周朝式李克恭(世英/子)樂温(亦世/英子)蒲彥輝鐂文通郭忠
厚鏡湖方氏王表之齊峰鐂士先(嘗造緝/熙殿墨)寓菴俞林丘
攽謝柬徐禧葉茂實(三/衢)翁彦卿元潘雲谷(清/江)胡文忠(長/沙)
林松泉(錢/塘)於材仲(宜/興)杜清碧(武/夷)衛學古(松/江)黄修之(天/台)米
萬初(豫/章)丘可行(金/溪)丘世英丘南傑(並可/行子)可謂詳矣然始
不載韋誕張永冀公宋不載常和沈珪陳相張孜沈晏
徐鉉張谷潘谷葉谷常遇潘遇陳瞻王迪蘇澥陳昱闗
珪闗瑱郭遇眀江通朱覲胡景純梅瞻耿徳真何也士
大夫如蘇子瞻晁季一賀方回張秉道康為章皆能製
墨見何薳春渚紀聞若我朝墨定當以羅小華鹿角膠
為第一龍柱次之華山松又次之宣廟尤妙方正邵格
之方于魯輩可供日用不堪傳世(于魯墨不及小華所/刻譜頗奇絶堪供燕)
(閒清/賞)
　　叙古今名論目
虞荔鼎録陶宏景刀劍録宋人琴式圖王僧䖍圖書會
粹謝赫古今畫品李嗣真書後品續古今書人優劣畫
後品温子融畫鑑唐人續畫品竇蒙畫録拾遺徐浩書
譜畫譜古蹟記陳拙琴籍張彦遠法書要録歴代名畫
記張又新畫總載裴孝源貞觀公私畫録李氏墨經宋
景真唐賢名畫録端硯圖畫總録宣和書譜畫譜博古
圖印譜思陵翰墨志紹興稽古録太清樓書目玉宸殿
書目秘閣書目李畋益州名畫記宋敏求寶刻叢章鐂
敞先秦古器記呂大臨考古圖李公麟古器記唐蹟硯
圖譜蔡㐮墨譜薛尚功鐘鼎款識法帖歐陽修集古錄米
芾書史畫史寶章待訪錄米姓晉唐法書真蹟秘玩目
硯史閣帖䟦尾趙眀誠金石錄諸道石刻目錄法帖譜
系黄伯思東觀餘論法帖刋誤郭若虛圖畫見聞志五
代名畫記宋朝畫評桑世昌蘭亭考嘯堂集古録周越
古今法書苑名畫苑朱長文續書斷名畫獵蹟廣川畫
䟦趙希鵠洞天清錄端溪硯譜歙州硯譜辨歙硯説蔡
京崇寧鼎書僧應之臨書闗要李廌徳隅堂畫品趙子
昂印史姜堯章集古印譜楊克一圖書譜王厚之復齋
印譜吾衍古印文周密雲烟過眼錄圖繪寶鑑曹仲眀
格古要論朱存理鐵網珊瑚都穆寓意編文徴明書畫
見聞志顧汝修印藪文嘉嚴氏書畫記等書皆考古之
士不可缺者也
　　敘所蓄所見
余前後所蓄古銅則有商饕餮鬲一蟬紋觚一有葢彛
一周饕餮雷紋方鼎一硬鑿周公卣一雷紋尊一鏄鐘
一編鐘六漢天鹿銜盃一花素鏡六
古玉則有三代羊脂九螭玦一漢甘青螭玦一白玉螭
玦一白玉百乳環一羊脂蟠螭環一白玉螭頭鉤大小
各一白玉天鹿一栗黃珌琫一青玉細雙鉤碾臥蠶紋
玦二栗紋磬一白玉龜紐印一(文曰/張聖)宋白玉臥仙書鎮
一羊脂數珠一(頭一顆細碾/番書百餘字)
法書則有宋高宗行書一卷蘇子瞻詩草元趙子昂歸
田賦
名畫則有唐周昉戱嬰圖宋人羅漢八幅畫院雜蹟一
冊倪雲林小景
法帖則有集書聖教序夫子廟堂碑淳化帖第六卷(並/是)
(宋/搨)
窑器則有官窑印池一哥窑彛爐一茶盃一
　(已上種種所蓄十之八已歸長兄其十之二有典者/贈人者尋米家故事以貿易者謙徳既不得雲烟過)
　(眼之趣復不敢作據舷狡獪入寳/山而空回每一遐想令人嘆息)
隆慶四年之三月吳中四大姓作清玩㑹余徃觀焉一
出文王方鼎顔真卿裴將軍詩一出秦蟠螭小璽顧
愷之女史箴祖母綠一枚(重兩/許)淳化閣帖一出王逸少
此事帖(真/蹟)龍角簮一枝官窑葱管脚鼎一出郭忠恕明
皇避暑宫殿圖白玉古琴李廷珪墨二餅自幸曰不意
一日見此竒特(内王逸少帖用鵶鶻青/作軸頭各重一兩外)
所見尤異者古銅則夏銅戈一商饕餮方鼎一獸足雷
紋圓鼎一蛟螭鬲一饕餮彛一蟬紋尊一周文王百乳
方鼎一雷紋方鼎一龍鼎一垂花雷紋小鼎一蟠䕫圓
鼎二魚紋鬲一饕餮雷紋鬲一雷紋尊一蛟螭尊一仲
駒父敦一鱗紋觚一遍地雷紋鐘一雙䕫鐘二硬鑿雷
紋卣饕餮卣各一麟紋卣一蟬紋彛二雲龍紋彛一雲
雷紋罍一秦八角鏡一漢五岳真形三瑞四靈蟠螭龍
鳯鏡各一海馬葡萄鏡十
古玉則三代白玉圭一羊脂榖璧一白玉蒲璧一白玉
璋一甘青九螭玦一甘黄五螭玦一白玉甘青子母螭
玦各一甘黄蟠螭玦一甘青䕫龍玦一羊脂馬頭鉤一
白玉蟬鉤螳螂鉤各一白玉臥蠶紋環二漢白玉蟠螭
彛鑪一白玉劍一(通柄長三尺/二寸銘二字)羊脂臥蠶紋盃一羊脂
龍紋壺一鳯頭釵一甘黃七螭玦一白玉七螭玦五螭
玦各一子母螭玦三緑玉子母螭玦一白玉蟠螭玦二
羊脂子母䕫龍玦一白玉䕫龍玦三甘青䕫龍玦一雙
鳯玦一白玉螭頭鉤一羊脂鳯頭鉤一螭頭鉤一白玉
辟邪書鎮一羊脂蟠螭書鎮一白玉臥蠶紋磬二羊脂
辟邪鈕子母印一甘黄甘青羊脂白玉龜螭橐駝辟邪
狻猊虎鈕印數十
法書則鍾繇季直表右軍月半帖大熱帖索靖出師頌
智永眞草千文唐太宗御製七言律詩李懷琳絶交書
趙模集晉字千文唐人臨右軍十七帖率更令自遣帖
禇河南哀冊文顔真卿祭姪文鐂中使帖孫過庭書譜
(上/卷)懷素紙書千文(半/本)自敘帖林藻深慰帖柳公權小楷
度人經吳彩鸞唐韻楊凝式韭花帖草書神仙起居法
(思陵故物有御/書釋文五行)宋高宗御書飬生論人參地黃贊(有/圖)米
芾臨右軍六帖子敬三帖黃庭經顔魯公坐位帖自書
天馬賦卷蔡襄茶錄蘇子瞻烟江疊嶂歌(王晉卿/作畫)醉翁
操黃魯直小楷爾雅(東坡/䟦)發願文薛道祖臨定武蘭亭
序(趙千里/作畫)薛尚功摹鐘鼎款識眞蹟(共二十冊/明古藏本)趙子昂
臨十七帖河南枯樹賦自書小楷法華經(共七卷第二/卷已失夏太)
(常㫤/補之)
名畫則吳道子維摩像李思訓明皇御苑出游圖王維
雪景唐人臨六朝人畫七賢周昉擘阮圖盧鴻草堂十
志圖韓幹游俠人馬圖邊鸞鸂鶒圖黄荃鳥雀圖宋徽
宗雪航歸棹圖紅橋鸂鶒圖荆浩古松張萱虢國夫人
出游圖宋人臨閻立本掃象圖周文矩阿房宫圖李龍
眠山莊圖女孝經相李成寒林圖董元江山漁艇圖郭
熙瀑布圖後主柳塘飛鷺圖文與可墨竹趙千里雪霽
江行圖趙子固墨蘭米元章溪山風雨圖李唐獨釣圖
陳容羣龍雲㑹圖馬逺松壑高賢張擇端清明上河圖
夏珪溪山無盡圖黃大癡江山勝覽圖趙子昂長江疊
嶂圖王叔明山水長卷
法帖則宋搨定武蘭亭黃庭經樂毅論東方朔贊不損
本聖敎序淳化閣帖太清樓帖臨江二王帖潭帖化度
寺碑九成宫醴泉銘唐本夫子廟堂碑
窑器則汝窑托盃一官窑彛一哥窑鼎三尊二壺二
雜玩則唐人下巖端硯一米元章端硯一蚶珠一徑寸
珠一古琴十數
　已上所見皆神品今散落人間者往往皆是也
　清秘藏卷下
