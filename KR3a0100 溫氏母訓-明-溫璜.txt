#+TITLE: 溫氏母訓-明-溫璜
#+DATE: 2018-05-12 10:17:35
#+SOURCE: github.com/kanripo/KR3a0100 master add8b78e                
欽定四庫全書　　　　　子部一
　温氏母訓　　　　　　　儒家類
　　提要
　　　　(臣/)等謹案温氏母訓一卷明温璜録其母陸
　　　　氏之訓也璜初名以介字于石號石公後以夢
　　　　兆改今名而字曰寳忠烏程人崇禎癸未進
　　　　士官徽州府推官事迹附見明史邱祖徳傳
　　　　乾隆四十一年
　　賜諡忠烈璜有遺集十二卷此書其卷末所附録
　　　　語雖質直而頗切事理末有跋語不著名氏
　　　　稱原集繁重不便單行乃録出再付之梓案
　　　　璜於順治乙酉起兵與金聲相應以拒
　　　王師凡四閲月城破抗節以死其氣節震耀一
　　　　世可謂不愧於母教又髙承埏忠節録載璜
　　　　就義之日慨然語妻茅氏曰吾生平學為聖
　　　　賢不過求今日處死之道耳因繞屋而走茅
　　　　氏曰君之遲留得無以我及長女寳徳在乎
　　　　時女已寢母呼之起女問何為母曰死耳女
　　　　曰諾即延頸受死璜手刃之茅氏亦臥牀引
　　　　頸待刃璜復斫死乃自剄知其家庭之間素
　　　　以名教相砥礪故皆能臨難從容如是非徒
　　　　託之空言者矣故雖女子之言特録其書於
　　　　儒家示進之也乾隆四十六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　温氏母訓
　　　　　　　　　　　　　明　温璜　述
窮秀才譴責下人至鞭扑而極矣暫行知警常用則翫
　教兒子亦然
貧人不肯祭祀不通慶弔斯貧而不可返者矣祭祀絶
　是與祖宗不相往来慶弔絶是與親友不相往来名
　曰獨夫天人不祐
凡無子而寡者斷宜依向嫡姪為是老病終無他諉祭
　祀近有感通愛女愛壻决難到底同住同住到底免
　不得一番擾攘官司也
凡寡婦雖親子姪兄弟只在公堂議事不得孤召密嘱
寡居有婢僕者夜作明燈往来
少寡不必勸之守不必強之改自有直㨗相法只㸔晏
　眠蚤起惡逸好勞忙忙地無一刻丢空者此必守志
　人也身勤則念專貧也不知愁富也不知樂便是鐵
　石手段若有半晌偷閒老守終無結果吾有相法要
　訣曰寡婦勤一字經
婦女只許粗識柴米魚肉數百字多識字無益而有損
　也
貧人勿説大話婦人勿説漢話愚人勿説乖話薄福人
　勿説滿話職業人勿説閒話
凡人同堂同室同窓多年者情誼深長其中不無敗類
　之人是非自有公論在我當存厚道
世人眼赤赤只見黄銅白鐵受了斗米串錢便聲聲叫
　大恩德至如一鄉一族有大宰官當風抵浪的有博
　學雄才開人膽智的有髙年先輩道貌誠心後生小
　子步其孝弟長厚終身受用不窮的這等大濟益處
　人却埋沒不提纔是隂德
但願親戚人人豐足寧我隻貧自守若使一人富厚九
　族饑寒便是極缺陷處非大忍辱人不能周旋其間
周旋親友只㸔自家力量隨縁答應窮親窮眷放他便
　宜一兩處纔得消讒免謗
凡人説他兒子不肖還要照管伊父體面説他婆子不
　好還要照管伊夫體面
有一等人攛販風聞為害不小有一等人認定風聞指
　為左劵布傳逺近有一等人直腸直口自謂不欺每
　為造言揑謗誘作先鋒為害更甚
貧家無門禁然童女倚簾窺幕隣兒穿房入闥各以幼
　小不禁此家教不可為訓處
中年喪偶一不幸也喪偶事小正為續絃費處前邉兒
　女先將古来許多晩娘惡件填在胷坎這邉新婦父
　母保婢唆教自立馬頭兩邉閒雜人占風望氣弄去
　搬来外邉無干人聽得一句兩句只肯信歹不肯信
　好真是清官亦判斷不開不幸之苦全在於此然則
　如之奈何只要做家主的一者用心周到二者立身
　端正
人生只消受得一箇巴字日巴晩月巴圓農夫巴一年
　科舉巴三年官長巴六年九年父巴子子巴孫巴得
　歇得便是好漢子
凡父子姑息積成嫌隙畢竟上人要認一半過失其胷
　中横竪道卑幼奈我不得
富家兄弟各門别戸最易生嫌勤邀杯酒時常見面此
　亦逺讒間之法
貧人未能發跡先求自立只㸔幾人在坐偶失物件必
　指貧者為盗藪幾人在坐羣然作弄必指貧者為話
　柄人若不能自立這些光景受也要你受不受也要
　你受
寡婦弗輕受人惠兒子愚我欲報而報不成兒子賢人
　望報而報不足
我生平不受人惠兩手拮据柴米不缺其餘有也挨過
　無也挨過
我生平不借債結㑹此念一起早夜見人不是
作家的將祖宗𦂳要做不到事補一兩件做官的將地
　方𦂳要做不到事幹一兩件纔是男子結果髙爵多
　金還不算是結果
人言日月相望所以為望還是月亮望日所以圓滿不
　久也你只㸔世上有貧人仰望富人的有小人仰望
　貴人的只好暫時照顧如十五六夜月耳安得時時
　償你缺陷待到月亮盡情烏有那時日影再来光顧
　些須此天上榜様也貧賤求人時時滿望勢所必無
　可不三思
兒子是天生的不是打成的古云棒頭出肖子不知是
　銅打就銅器是鐵打就鐵器若把驢頭打作馬面有
　是理否
逺邪佞是富家教子第一義逺恥辱是貧家教子第一
　義至于科第文章總是兒郎自家本事
貴客下交寒素何必謝絶蔬水往還大是美事只貴人
　減騶從便是相諒貧士少干求便是可久之道也
朋友通財是常事只恐無器量的承受不起所以在彼
　名為恩在我當知感古来鮑子容得管子却是管子
　容得鮑子譬如千尋松樹任他雨露繁滋挺挺承當
　得起
世間輕財好施之子每到骨肉反多恚吝其説有二他
　人䝉惠一絲一粒連聲叫感至親視為固然之事一
　不堪也他人至再至三便難啓口至親引為久常之
　例二不堪也但到此處正如啞子黄連説苦不得或
　兄弟而父母髙堂或叔姪而翁姑尚在一團情分礪
　斧難斷稍有念頭防其干涉杜其借貸將必牢拴門
　戸狠作聲氣把天生一副惻隱心腸蓋藏殆盡方可
　坐視不救如此便比路人仇敵更進一層豈可如此
　汝深記我言
富貴之交意氣驟濃者當防其驟奪凡驟者不恒只平
　平自好
凡富家子弟交雜者雖在師位不可急離其交急離之
　則怨謗頓生不可顯斥其交顯斥之益固其合但當
　正以自持相機而導
介告母曰古人治生為急一讀書生事嗇矣母曰士農
　工商各執一業各人各治所生讀書便是生活
問介侃母髙在何處介曰剪髪餉人人所難到母曰非
　也吾觀陶侃運甓習勞乃知其母平日教有本也
問介吾族多貧何也介曰比自葵軒公生四子分田一
　千六百畝今子孫六傳産費丁繁安得不貧母曰豈
　有子孫專靠祖宗過活天生一人自料一人衣禄若
　肯髙低各執一業大小自成結果今見各房子弟長
　袖大衫酒食安飽父母愛之不敢言勞雖使先人貽
　百萬貲坐困必矣
世人多被心腸好三字壊了假如你念頭要做好兒子
　須外面實有一般孝順行徑你念頭要做好秀才須
　外面實有一般勤苦行徑心腸是無形無影的有何
　憑據凡説心腸好者多是規避様子
中等之人心腸定是無他只為氣質粗慢語言鄙悖外
　人不肯容恕當爾時豈得自恃無他將心唐突
世多誤認直字如汝讀書只曉讀書一路到底這便是
　直人汝自家著實讀書方説他人不肯讀書這便是
　直言今人謂直却是方底罵圓蓋耳毒口快腸出爾
　反爾豈得直哉
貧家兒女無甚享用只有早上一揖髙叫深恭大是恩
　至每見汝一勺便走慌張張有何情味
讀書到二三十嵗定要見些氣象便是著衣喫飯也算
　人生一件事每見汝吃飯忙忙碌碌若無一絲空地
　及至飯畢却又閒蕩可是有意思人
治生是要𦂳事汝與常兒不同吾辛苦到此幸汝成立
　萬一饑寒切身外間論汝是何等人
人有父母妻子如身有耳目口鼻都是生而具的何可
　不一經理只為俗物將精神意趣全副交與家縁這
　便喚作家人不喚讀書人
貧富何常只要自身上通達得去是故貧當思通不在
　守分富當思通不在知足不缺祭享不失慶弔不斷
　書香此貧則思通之法也仗義周急尊師禮賢此富
　則思通之法也
勞如我不成怯症世無病怯者苦如我不成鬱症世無
　病鬱者
做人家切弗貪富只如俗言從容二字甚好富無窮極
　且如千萬人家浪費浪用儘有窘迫時節假若八口
　之家能勤能儉得十口貲粮六口之家能勤能儉得
　八口貲糧便有二分餘剰何等寛舒何等康泰
過失與習氣相别偶一差錯只算過悮至再至三便成
　習非是處極要㸃察
凡親友急難切不可閉門坐視然亦不可執性莽做世
　間事不是件件幹得纔喚幹人
汝與朋友相與只取其長勿計其短如遇剛鯁人須耐
　他戾氣遇駿逸人須耐他罔氣遇樸厚人須耐他滯
　氣遇佻達人須耐他浮氣不徒取益無方亦是全交
　之法
閉門課子非獨前程逺大不見匪人最是得力
堂上有白頭子孫之福
堂上有白頭故舊聨絡一也鄉黨信服二也子孫禀令
　僮僕遺規三也談説祖宗故事與郡邑先輩典型四
　也解和少年暴急五也照料𤨏細六也
父子主僕最忌小處煩碎煩碎相對面目可憎
懶記帳籍亦是一病奴僕因縁為奸子孫猜疑成隙皆
　由于此
家庭禮數貴簡而安不欲煩而勉富貴一層繁𤨏一層
　繁瑣一分疎濶一分
人家子弟作揖髙叫深恭絶好家法凡䝉師教初學須
　從此起
凡子弟每事一禀命于所尊便是孝弟
吾聞沈侍郎家法有客至呼子弟坐侍不設杯箸俟酒
　畢另與子弟常蔬同飯此䝉訓恭儉之方
曽祖母告誡汝祖汝父云人雖窮餓切不可輕棄祖基
　祖基一失便是落葉不得歸根之苦吾寜日日減餐
　一頓以守尺寸之土也出廚嘗以手捫鍋蓋不使兒
　女輩滅竈更燃今各房基地皆有變賣轉移獨吾家
　無恙豈容易得到今日念之念之
汝大父赤貧曽借朱姓者二十金賣米以糊口逾年朱
　姓者病且篤朱為兩槐公紀綱不敢以私債使聞主
　人旁人私幸以為可負也時大父正客姑熟偶得朱
　信星夜趕歸不至家竟持前欠本利至朱姓處朱巳
　不能言大父徐徐出所持銀告之曰前欠一一具奉
　乞㸔過收明朱姓忽蹶起頌言曰世上有如君忠信
　人哉吾口眼閉矣願君世世生賢子孫言已氣絶大
　父遂哭别而歸家人詢知其還欠或騃之大父曰吾
　故騃所以不到家者恐為汝輩所惑也如此盛德汝
　曹可不書紳
問世間何者最樂母曰不放債不欠債的人家不大豐
　不大歉的年時不奢華不盗賊的地方此最難得免
　饑寒的貧士學孝弟的秀才通文義的商賈知稼穡
　的公子舊面目的宰官此尤難得也
凡人一味好盡無故得謗凡人一味不拘無故得謗
凡寡婦不禁子弟出入房閤無故得謗寡婦盛飾容貌
　無故得謗婦人屢出燒香看戱無故得謗嚴刻僕𨽻
　菲薄鄉黨無故得謗
凡人家處前後嫡庶妻妾之間者不論是非曲直只有
　塞耳閉口為髙用氣性者自討苦喫
聨属下人莫如減冗員而寛口食
做人家髙低有一條活路便好
凡與人田産錢財交涉者定要隨時討箇决絶拖延生
　事
婦人不諳中饋不入廚堂不可以治家使婦人得以結
　伴聨社呈身露而不可以齊家
受謗之事有必要辨者有必不可辨者如係田産錢財
　的遲則難解此必要辨者也如係閨閫的靜則自消
　此必不可辨者也如係口舌是非的久當自明此不
　必辨者也
凡人氣盛時切莫説道吾性子定要這様的我今日定
　要這様的驀直做去畢竟有搕撞
世間富貴不如文章文章不如道德却不知還有兩項
　壓倒在上面的一者名分賢子弟决難漫滅親長賢
　有司决難侮傲上臺一者氣運儘有富貴交著衰運
　儘有文章遭著厄運儘有道德逢著末運聖賢卿相
　做不得自主
問介子夏問孝子曰色難如何解説介跪講畢母曰依
　我看来世間只有兩項人是色難有一項性急人烈
　烈轟轟凡事無不敏㨗只有在父母跟前一味自張
　自主的氣質父母其實難當有一項性慢人落落拓
　拓凡事討盡便宜只有在父母跟前一畨不痛不癢
　的面孔父母便覺難當
問介至於犬馬皆能有養不敬何以别乎如何解説介
　跪講畢母曰這箇敬字不要文皺皺説許多道理但
　是人子肯把犬馬二字常在心裏省覺便是恭敬孝
　順你看世上兒子凡日間任勞任重的都推與父母
　去做明明養父母直比養馬了凡夜間晏眠早起的
　都付與父母去守明明養父母直比養犬了將人比
　畜怪其不倫况把爹娘禽獸看待此心何忍禽獸父
　母誰肯承認却不知不覺日置父母于禽獸中也一
　念及此通身汗下只消人子將父母禽獸分别出来
　勾恭敬了勾孝順了
人當大怒大忿之後睡了一夜還要思量
　
　
　
　
　温氏母訓
温氏母訓跋
于石先生以崇禎丙子舉于鄉後更名璜舉癸未禮闈
筮仕徽司理疆事壞死之先帝后以節烈風萬世公夫
人長女從容就實上嫓休光焉遺集十二卷末述先訓
乃母夫人陸所身教口授者信乎家法有素而賢母之
造就不虚也夫顔訓袁範世稱善則類皆喆士之所修
立未聞宫師垂誡踵季婦大家而有言也者有之自節
孝始矣厚集繁重不利單行爰再付梓讀者其廣知奮
興乎
