#+TITLE: 書小史-宋-陳思
#+DATE: 2018-05-12 10:18:03
#+SOURCE: github.com/kanripo/KR3h0034 master 01c06ec7                
書小史原序
書小史者中都陳道人所編也自伏犧畫卦以至五代
上下數千百年之間字體變化如浮雲紀𫝊所載以書
名者代不乏人而人之賢否藝之高下雖妙跡不能盡
傳於世觀此亦可槩見其萬一道人趣向之雅編類之
勤可謂不苟於用心矣予識之五十餘年每一到都必
先來訪訂證名帖飽窺異書愈乆而愈不相忘亦未易
多得也咸淳丁卯重九天台謝愈修書於西湖寓舎時
年七十有四
欽定四庫全書　　　　　子部八
　書小史目録　　　　　　藝術類一(書畫之屬/)
　　卷一
　　　紀
　　卷二
　　　𫝊
　　卷三
　　　傳
　　卷四
　　　𫝊
　　卷五
　　　傳
　　卷六
　　　𫝊
　　卷七
　　　𫝊
　　卷八
　　　傳
　　卷九
　　　傳
　　卷十
　　　傳
　　　　(臣/)等謹案書小史十卷宋陳思撰思即臨安
　　　　書賈嘗輯寳刻叢編以行世者其所作書苑
　　　　菁華專取漢魏以來論書之語集成一編採
　　　　掇頗見雅贍魏了翁為序之此則以歴代書
　　　　家小傳纂次成帙前有咸淳丁卯天台謝愈
　　　　脩序盖與書苑菁華相輔而行者也書中所
　　　　載自庖犧迄五季凡紀一卷載帝王五十一
　　　　人傳九卷首后妃十人附以諸女十三人次
　　　　諸王二十七人次倉頡至郭忠恕共四百三
　　　　十人中間義例亦多未善如閨秀一門自宜
　　　　依史例退置書末乃以厠於后妃諸王之間
　　　　殊為乖舛又如北齊彭城王浟本無能書之
　　　　名惟史載其八歲時書迹未工為博士韓毅
　　　　所戯思因此一節遂一槩採入書家中尤為
　　　　氾濫逈不及書苑菁華之詳宻特其排比薈
　　　　粹猶有可觀頗可為考古者檢閲之助其用
　　　　心固有足尚者焉乾隆四十六年九月恭校
　　　　上
　　　　　　　總纂官(臣/)紀的(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　書小史卷一
　　　　　　　　　　　　　宋　陳思　撰
　　紀
太昊伏犧氏燧人氏之子也因風而生故為風姓以木
王天下始畫八卦造書契代結繩因獲景龍之瑞其制
儀象布政令紀官皆以龍於是始為龍書唐韓晉公滉
嘗獲齊竟陵王子良龍書千五字置於招隠寺乃其遺
法
炎帝神農氏姜姓以火徳王始為耒耜以教民稼穡作
陶冶斧斤民用以利嘗百草以濟民病因上黨羊頭山
始生嘉禾八穗帝異之乃作穗書用頒政令
黄帝少典之子姓公孫名軒轅號有熊氏命倉頡沮誦
造書字以正名百物由是古文滋生是時景雲常見郁
郁紛紛帝因為雲書以紀職又嘗逰元扈之上靈龜負
圖而臻文章之繁充自此始帝嘉其感應作書以冩其
状後世有龜書焉
少昊金天氏名摰字青陽黄帝之子也姬姓少昊之立
鳳鳥適至故以鳥紀官作鸞鳳書其文章衣服皆以為
象
顓頊高陽氏黄帝之孫昌意之子也靜淵以有謀疏通
而知事作科斗書因科斗之名故飾之以形頭麄尾細
腹状團圓如水中之科斗魯恭王時壊孔子宅於壁中
得所藏書皆科斗文字令古文是也
帝嚳高辛氏黄帝之曾孫也生而神靈自言其名日月
所照風雨所至莫不從服以人事紀官象仙人形書其
車器衣服皆為之後代因之遂作此體
帝堯陶唐氏名放勲姓伊耆帝嚳之子也因軒轅靈龜
負圖遂作龜書象龜之形焉
帝禹夏后氏名文命姒姓黄帝元孫顓頊之孫鯀之子
也舜授禹以位於是大朝天下諸侯因九牧貢金鑄鼎
象物故作鐘鼎書象鐘鼎形象
周武王名發姬姓帝嚳之後文王之子也率脩文王緒
業時殷紂無道武王東觀兵至於盟津渡河中流白魚
躍八王舟中武王俯取以祭凡厥符瑞史臣曰佚紀之
文字作為魚書體魚之首骨為乙尾翼為丙盖是則焉
初文王時赤雀銜書集户至武王又感丹烏流室以此
二瑞故作鳥書勢若翔羽
穆王名滿昭王之子時西域化人來王與之遊而得八
駿之乗乃西遊見王母於瑤池之上樂而忘返聞徐偃
王得諸侯遂長驅而歸後登趙州贊皇山大篆吉日癸
巳四字於山
漠孝武皇帝姓劉氏諱徹景帝中子也能文辭詩賦初
六國時各以異體之書僭為符信而芝草芝英等書興
焉秦焚儒典其文煨燼至帝産靈芝於宣房既作芝房
之歌因述芝英之書焉
孝元皇帝名奭宣帝太子也好儒多材藝善史書(史書/周宣)
(王太史籀所作大篆也/十五篇教學童之書)洞曉音律窮極要妙
後漢肅宗孝章皇帝諱烜顯宗第五子也少寛容好儒
術初史游作草書惟君長告令臣下用之建初中杜度
善草帝貴其迹詔上章表令作草體始號章草今法帖
中有章帝草書辰宿列張等數十字存焉
恭宗孝安皇帝諱祐肅宗孫也年十歲好學史書和帝
常稱之
孝靈皇帝諱宏肅宗元孫也帝好學善書自作皇羲篇
五十章始置鴻都門學生勅州郡王公舉召能為尺牘
辭賦及工書鳥篆者相課試至千人熹平中詔諸儒正
五經文字命蔡邕等書刻石立於太學
魏太祖武皇帝姓曹氏諱操字孟徳沛國譙人也多材
藝自作兵書十餘萬言尤工章草雄逸絶倫張華云漢
世安平崔瑗崔瑗子實𢎞農張芝芝弟昶善草書而武
帝亞焉
文皇帝諱丕字子桓武帝太子也善飛白書時於宫中
戲為之
高貴鄉公諱髦字彦士文帝孫東海定王霖子也少好
學夙成工草𨽻
吳大帝姓孫諱權字仲謀吳郡富春人性度宏朗仁而多智
善行草書南齊王僧䖍常得大帝及景帝歸命侯法書
上之齊高帝
後主諱皓字元宗大帝權之孫太子和之子也善行𨽻
書梁庾肩吾云魏武筆墨雄贍孫皓體裁綿宻李嗣真
云孫皓呉人酣暢驕其家室雖欲矜豪亦復平矣
晉景皇帝姓司馬氏諱師字子元河内温縣人宣帝長
子也沈毅有大略少流美譽善正書
文皇帝諱昭字子上景帝之母弟也善正書書賦云挹
子元之瓌蹟高子上之雄神量藴文儒才苞古真或寄
詞達禮任道懐仁或仰則鍾繇平視衛臻如晴郊駟馬
維岳降神
武皇帝諱炎字安世文帝長子也寛惠仁厚深沈有度
量善行草書
東晉元皇帝名睿字景文宣帝曾孫瑯琊恭王覲之子
東朝中興之主也沈敏有度量善正行書當東遷謠曰
五馬浮渡江一馬化為龍書賦云逮乎龍化東遷景文
興嗣天然俊傑毫翰英異元帝之用筆可觀世踰(劉/超)之
呈規仰似如發硎刃虎駿鶚眙懦夫喪精劍客得志
明皇帝諱紹字道㡬元帝長子也㓜而聰哲有對日之
竒雅好文詞善書畫
成皇帝諱衍字世根明帝長子也少聰敏及長留心萬
㡬務在簡儉善草書書賦云成帝則生知草意頴悟通
諳光使畏魄青疑過藍勁力外爽古風内含若雲開而
乍睹晴日泉湧而懸歸碧潭
康皇帝諱岳字世同成帝母弟也善行草書書賦云康
帝則㓜少閒慢逈出凡境駟馬安車不尚馳騁
哀皇帝諱丕字千齡成帝長子也善行書
簡文皇帝諱昱字道萬元帝少子也㓜而岐嶷為元帝
所愛及長尤愛𤣥言留心典籍工行草書
孝武皇帝諱曜字昌明簡文帝第三子也善行草書書
賦云真率孝武不規不矩氣有餘高體無所主若露滋
蔓草風送驟雨
宋高祖武皇帝姓劉氏諱裕字徳輿彭城人性嚴整有
法度帝素拙於書劉穆之曰此雖小事然宣被四逺願
公少復留意帝既不能措意又禀分有在穆之乃曰公
但縱筆為大字一字徑尺亦無嫌大既足有所包且其
勢亦美武帝從之一紙不過六七字便滿書賦云宋武
徳輿法含古初見答道和之啓未披有位之書觀其逸
毫巨麗載兆虎變高躅莫究其涯雄風於焉已扇猶金
玉鑛璞包露貴賤
文皇帝諱義隆武帝第三子也聰明仁厚雅重文儒博
涉經史善隷書及行草張懐瓘云規模大令自謂不减
於師時論以為天然勝羊欣而功夫恨少是亦可尚道
心雖微探索幽深若泠泠水行有巖石間真聲爾李嗣
真云放逸屈摺頗効康昕量其直置孤梗是謝靈運之
流書賦云皇矣文帝天知正𨽻舉已達於縱横攀王媚
於𦂳細向專精而習熟㡬可與之興替尚瞻擊水之鵬
摶且並聞天之鶴唳
孝武皇帝諱駿字休龍文帝第三子也少機頴讀書七
行俱下才藻甚美善正行草書書賦云孝武則武威戡
難翰墨馳聲雖禀訓而已高恨一簣而未成徒忌人之
賢已冀及父之令名與思話而雄强追彦琳而愧恥若
夷狄之佳麗慕容顔於桃李
明皇帝諱彧字休景文帝第十一子也善行書書賦云
太宗徽音用壯之心遺棄鄙野不無高深快突俗工匠
古鄰今冠柤梨之下果怯鸞鳳之珍禽
齊太祖高皇帝姓蕭氏諱道成字紹伯南蘭陵人姿表
英異龍顙鐘聲鱗文遍體敦樸尚古善屬文工真行草
書篤好不已祖述子敬稍乏筋骨與王僧䖍賭書畢帝
曰誰為第一僧䖍對曰臣書臣中第一陛下書帝中第
一帝笑曰卿可謂善自謀矣張懐瓘云高帝與簡穆賭
書亦猶驅雞之搏貍稍不自量也書賦云齊高則文武
英威時來運歸挺生紹伯墨妙翰飛觀乎吐納僧䖍擠
排子敬昂藏鬱拔勝草負正猶力稽牛刀水展龍性
世祖武皇帝諱賾字宣述高帝長子也剛毅有斷工行
草書帝欲擅書名故王僧䖍不敢顯其迹嘗用拙筆書
以此見容書賦云世祖宣逺象賢豈敢仰英規而無功
超筆力而有膽莫顧程式率由胷襟能騁逸氣未忘童
心若横波束薪泛濫淺深
廢帝鬱林王名昭業字元尚文惠太子長子也美容止
好隷書武帝特所鍾愛勅皇孫手書不得妄出以貴之
嘗謂武帝曰臣書固應勝江夏王帝答曰闍黎第一法
身第二法身昭業小名闍黎江夏王鋒小名也
梁高祖武皇帝姓蕭氏名衍字叔達南蘭陵人也性嚴
整勤學博文好草書張懐瓘云状貌雖古但乏於筋骨
無竒姿異態稍减於齊高矣帝尤好圖書搜訪天下大
有所獲書賦云梁則高祖叔達恢宏厥躬冺規矩合童
蒙文勝質而辭寡明察衆而理窮猶巧匠琢玉心愜雕
蟲
太宗簡文皇帝諱綱字世讃武帝第三子也㓜聰睿六
歲能屬文及長氣宇寛宏讀書十行俱下博綜羣言善
談𤣥理工行書書賦云簡文慕鍾不瑕有害慠景喬而
含古(蕭子/雲)肩邵陵而去泰(邵陵/王綸)侯景將亂帝數夢秦王
焚天下書既而内府書畫數百函後果煨滅於侯景
世祖孝元皇帝諱繹字世誠武帝第七子也聰悟俊朗
天才英發博極羣書工書善畫嘗自圖宣尼像為之贊
而書之時人謂之三絶嘗權衡蕭子雲書比二王則若
牡雞仰於威鳳子貢賢於仲尼書賦云孝元不拘快利
睢盱習寛踈於一體加𦂳薄而小殊名畫記云承聖末
魏師襲荆州城陷帝將降聚其古畫法書及典籍十四
萬卷遣後閤舎人高善寳焚之帝欲投火俱焚宫嬪牽
衣得免呉越寳劍並将斫柱令折乃嘆曰蕭世誠一至
此乎文武之道今夜窮矣周将于瑾於煨燼中捃拾遺
逸得書畫四千餘卷歸於長安
陳高祖武皇帝姓陳氏諱霸先字興國吴興長城人也
少倜儻有大志及長涉獵史籍善行草書書賦云爰及
陳氏霸先創業盤桓有威牢落無法等王師憑怒挫衂
攻刼
文皇帝諱蒨字子華始興昭烈王之長子也少沉敏有
識量美容儀留意經史善行草書
後主諱叔寳字元秀宣帝長子也善行草書陳室富有
書畫隋文帝即位以晉王廣為元帥平之命元帥記室
㕘軍裴矩高熲收其書畫得八百餘卷於東京觀文殿
起二臺東曰妙楷藏自古法書西曰寳躅收自古名畫
隋煬皇帝姓楊氏諱廣高祖第二子也少敏慧好學善
屬文好飛白書大業記云煬帝將幸江都宫女半不隨
駕爭泣留帝言遼東小國不足煩大駕願擇將征之攀
車惜留指血染鞅帝意不回因飛白題二十字賜宫嬪
曰我夢江都好征遼亦偶然但留顔色在離别只今年
二王書録曰大業末帝幸江都秘府圖書多将從行中
道船没大半淪棄其間得存所餘無㡬弑逆之後並歸
宇文化及至聊城為竇建徳所破並皆亡失
唐高祖神堯大聖大光孝皇帝姓李氏諱淵字叔徳隴
西成紀人也性寛仁善書師王褒得其妙故有梁朝風
格尤善行草工而且疾結字不拘常體而筆迹韻美可
愛常一日注授千許人吏案遇得好紙筆筆若飛食頃
而訖得官人等並不取告符乞寳神筆之迹遂各分所
授官而去書賦云我巨唐之膺休一六合而闡幽武功
定文徳修高祖運龍爪陳睿謀自我雄其神貌冠梁代
之徽猷
太宗文武大聖大廣孝皇帝諱世民高祖次子也聰明
英武有大志兼資文武博通羣書善屬文工𨽻書飛白
行草得二王法尤善臨古帖殆於逼真貞觀初鋭意臨
翫右軍真蹟人間購募殆盡嘗自書真草屏風以示羣
下為一時之絶𨽻書師虞世南嘗患於戈法一日書遇
戩字空其落於世南因取筆填之俄而魏鄭公奏事帝
出書示之曰朕近學虞世南似盡其法卿看之鄭公曰
天筆所臨萬象不能逃其形非小臣所可擬倫今仰窺
聖作惟戩字戈法頗逼其真既而舞蹈慶謝上深歎鄭
公髙其藻識然益加工焉太宗嘗讌三品已上於𤣥武
門帝操筆作飛白書賜羣臣或乘酒争取於帝手唯常
侍劉泊登御座引手得之御史請劾罪以死帝曰昔聞
媫好辭輦今見常侍登牀竟釋其罪
髙宗天皇大聖大宏孝皇帝諱治字為善太宗第九子
也善正書飛白龍朔中上自為書與遼東諸將謂許敬
宗曰許圉師嘗自愛書可於朝堂開示圉師見甚驚喜
私謂從官曰圉師見古跡多矣晋魏已後惟稱二王然
逸少多力而醜子敬妍而少力今觀聖跡兼絶二王鳳
翥鸞迴實古今書聖帝甞飛白書賜宰臣人各六字戴
至徳曰泛洪源俟舟檝郝處俊曰飛九霄假六翮李敬
元曰資啓沃罄丹誠崔知悌曰竭忠節贊皇猷皆見意
於辭
中宗孝和大聖大昭孝皇帝諱顯髙宗第七子也善飛
白書嘗寫昇中述志碑額今見存焉
睿宗元貞大聖大興孝皇帝諱且髙宗第八子也性淳
和長而温恭好學通詁訓工草𨽻書中宗嘗為武后追
福脩聖善寺制度竒麗為都城之最寺内立碑中宗製
文睿宗書之書賦云睿宗垂文規模尚古飛五雲而在
天運三光以窺户
𤣥宗至道大聖大明孝皇帝諱隆基睿宗第三子也孝
友慈仁善騎射通音律歴象之學好圗畫工八分章草
豐茂英特初張説為麗正殿學士獻詩明皇自於綵牋
上八分書讚曰徳重和鼎功逾濟川詞林秀發翰苑光
鮮開元中御注御書道徳經詔列郡咸建石臺譙郡太
守趙冬曦請置聖祖降生之地書賦云開元應乾神武
聦明風骨巨麗碑版峥嶸思如泉而吐鳳筆為海而吞
鯨
順宗至徳宏道大聖大安孝皇帝諱誦徳宗長子也寛
仁喜學藝善𨽻書徳宗工為詩每賜大臣方鎮詩制必
命寫之
　
　
　
　
　
　
　
　
　
　
　
　
　書小史卷一
欽定四庫全書
　書小史卷二
　　　　　　　　　　　　　宋　陳思　撰
　　傳一(后/)　(女/)　(王/)
漢孝成許皇后大司馬車騎將軍平恩侯嘉女也聰慧
善史書
後漢和帝隂皇后諱某光烈皇后兄執金吾識之曾孫
也少聰慧善書藝
和熹鄧皇后諱綏太傅禹之孫也六歳能史書十二通
詩論語志在典籍母嘗非之曰汝不習女工以供衣服
乃更務學寧當舉博士耶后重違母言晝脩婦業暮誦
經典家人號曰諸生
昭烈梁皇后諱妠大將軍商之女也少善女工好史書
九嵗能誦論語治韓詩大義略舉嘗以烈女圖畫置於
左右以自監戒
魏文帝甄皇后中山無極人明帝母漢太保甄邯後也
九嵗喜書視字輒識數用諸兄筆硯兄謂后言汝當習
女工用書為學當作女博士耶后答言聞古者賢女未
有不學前世成敗以為已誡不知書何由見之
呉王趙夫人丞相趙逵之妹善書畫巧妙無雙名畫記
云孫權嘗歎魏蜀未平思得善畫者圖山川地形夫人
乃進所寫江湖九州山岳之勢
晉武元楊皇后諱艷字瓊芝𢎞農華陰人后少聰慧善
書姿質美麗嫻於女工
東晉安僖王皇后諱神愛瑯琊臨沂人中書令獻之女
也善書
梁武郗皇后諱徽髙平金鄉人父􁀙太子舎人后母宋
文帝女尋陽公主也幼明慧善𨽻書讀史傳女工之事
無不嫻習
陳武宣章皇后諱要兒呉興烏程人少聰慧美容儀善
書能誦詩及楚辭
後主沈皇后諱婺華呉興武康人父君理母即武帝女
㑹稽穆公主也后性端静有識量聪明强記涉獵經史
工書翰國亡與後主俱入長安及後主薨后自為哀辭
文甚酸切書賦云沈氏后徳名標婺華允光親署獨美
可嘉如晚晴陣雲傍日殘霞
唐則天順聖皇后武氏諱曌并州文水人也臨朝稱尊
號曰大周金輪皇帝好飛白書自題昇仙太子廟碑額
后好書嘗墨制問石泉公王方慶求其祖父書方慶進
十一代祖𨗳已下二十八人書共十卷后御武成殿示
羣臣仍令中書舎人崔融為寶章集以叙其事復賜方
慶當時以為榮書賦云武后君臨藻翰時欽順天矜而
永保先業從人欲而不顧兼金
　　諸女
魯秋胡妻者魯人秋胡逺宦三年不歸其妻幽居懐思
而作蟲書秦書有八體四曰蟲書以書幡信首蕭子良
云實蠶書也盖婦人閨閫之所事故因擬象韋續五十
六種書體云蟲書魯秋胡妻因浣蠶所作亦曰雕蟲書
漢安定皇甫規妻馬氏善屬文能草書時為規答書記
人怪其工
蔡琰字文姬即中郎邕之女也愽學有才辯工書善章
草適河東衛仲道夫亡無子歸寧於家興平中天下喪
亂文姬為胡騎所獲沒於胡中十二年曹操素與邕善
痛其無嗣乃遣使者以金璧贖之而重嫁於董祀祀為
屯田都尉犯法當死文姬詣曹操請之乃原祀之罪操
因問曰聞夫人家先多墳籍猶能記憶之否文姬曰昔
亡父賜書四千許卷流離塗炭罔有存者今所誦憶裁
四百餘篇耳操曰今當使十吏就夫人寫之文姬曰妾
聞男女之别禮不親授乞給紙筆真草唯命於是繕寫
送之文無遺誤今太宗皇帝所勒法帖中有文姬十四
字云我生之初尚無為我生之後漢祚衰
晉衛夫人名鑠字茂猗廷尉展之女弟恒之從妹汝隂
太守李矩之妻也善𨽻書張懐瓘云𨽻書尤善規矩鍾
公碎玉壺之氷爛瑶臺之月婉然芳樹穆若清風右軍
少嘗師之子敬年五六嵗已解書神情朗悟嘗從諸兄
造焉夫人乃書大雅吟賜之後右軍亦愛其書而臨寫
之唐人評云衛夫人書如揷花舞女低昂美容又如美
女登臺仙娥弄影紅蓮暎水碧沼浮霞
王羲之妻郗氏鑒之女也甚工書兄愔與曇謂之女中
筆仙
王凝之妻謝氏字道韞安西將軍奕之女也聰識有才
辯善正行書甚為舅氏所重李嗣真云雍容和雅芬馥
可翫
郗愔妻傅氏善正書(見庾肩/吾書品)
王洽妻苟氏善書
王珉妻江氏善書
宋孔琳之妻謝氏善書
唐臨川公主太宗女也下嫁周道務主工籀𨽻能屬文
髙宗立上孝徳頌帝下詔褒答
劉秦妹歸馬氏善臨學王右軍蘭亭及安西帖咄咄逼
真秦翰林書人也書賦云馬家劉氏臨効逼斥安西蘭
亭貌奪真蹟如宓妃遺形於巧素再見如在之古昔
房璘妻高氏善𨽻書(嘗書太原府太谷縣令安庭/堅美政頌歐公集古録有跋)
　　諸王
後漢北海敬王睦靖王興之子光武兄伯升之孫也少
好學博通書傳能屬文善史書當世以為楷則光武器
之明帝為太子尤見親幸甚愛其法及寢疾帝馹馬令
作草書尺牘十首
樂成靖王黨明帝子聰慧善史書喜正文字與肅宗同
年尤相親愛
魏陳思王植字子建武帝子善屬文言出為論下筆成
章亦工書
晉齊獻王攸字大猷文帝第二子也少而岐嶷及長清
和平允愛經籍能屬文善尺牘為世模楷王僧虔云晉
齊王攸書京洛以為楷法張懐瓘云蘭芳玉潔竒而且
古書賦云偉哉齊王手蹟長留翰墨之外仁賢是優重
則突兀嵩華輕則㕘差斗牛
武陵威王晞字道叔元帝子也善正書書賦云﨣﨣道
叔逺淳通俗全姓名而孰多議風度而不足元子憚其
威武吾徒遵其軌躅
會稽文孝王道子字道子簡文帝子少以清澹為謝安
所稱善行書書賦云道子雅薄綿宻纎潤露輕藏沈假
曲躡峻猶尺水之含衆象小山之擬萬仞
宋南平穆王鑠字休元文帝第四子少好學有文才善
正書書賦云南平休元筆力自全㓜齒結搆老成天然
比夫鳥在􁊀龍潛泉神采卓爾文辭燦然
海陵王休茂文帝第十四子也善正書書賦云休茂尚
冲己恭法則長於用筆結字短於精神骨力性靈可觀
運用未極猶鳬雛鵠子初備羽翼
齊臨川獻王映字宣光高帝第二子也㓜而警悟美言
笑善騎射解聲律工左右書左右射
武陵昭王􁀙字宣昭高帝第五子也髙祖雖為方伯而
居䖏甚貧諸子學書無紙筆􁀙嘗以指畫空中及畫掌
學字遂工篆法
衡陽王鈞字宣禮高帝第十一子也七歳出繼衡陽王
性好學善屬文工正書嘗手自書細書寫五經部為一
卷置於巾箱中以備遺忘侍讀賀玠問曰殿下家自有
墳索復何須蠅頭細書别藏巾箱中答曰巾箱中有五
經於檢閲既易且一更手寫則永不忘諸王聞而争効
為巾箱五經巾箱五經自此始也
江夏王鋒字宣頴高帝第十二子也年四歳性方整好
學書畜於母張氏舎張氏無紙乃倚井欄為書書滿則
洗之已復更書如此者累月又晨興不肯拂窓塵而先
畫塵上學為字書五歳高帝使學鳳尾諾一學即工高
帝大悦以玉麒麟賜之曰麒麟賞鳳尾矣工書為當時
藩王所推南郡王昭業亦稱工書謂武帝曰臣書固應
勝江夏王武帝答闍黎第一法身第二法身昭業小名
闍黎鋒小名也(唐陸龜䝉説鳳尾諾或問余曰鳳尾諾/為何等物圍耶書耶對曰余之所聞自)
(晉訖于梁陳以來藩邸之書也凡封子弟為王則開府/辟僚屬取當時士有學行才藻者中是選其所下書東)
(宫則曰令上書則曰牋諸王下書則曰教上書則曰啟/應和文章則曰應令應教下其制一等故也其事行則)
(曰諾猶漢天子肯臣下之奏曰可也鳳尾則所諾牋之/文也綷縩然䙰褷然織與繪莫的知既肯其行必有褒)
(異之辭若今之批答案晉元帝為琅琊王時帝美其才/令通習外事常使批鳳尾諾南齊江夏王鋒髙帝第十)
(二子甚憐之年五嵗使學鳳尾諾下筆便/工帝大悦以玉麒麟賜之餘未見其出)
竟陵文宣王子良字雲英武帝第二子也少有清尚禮
才好士善行書書賦云子良則能知未善心逺蹟邇家
風若遺古則翻鄙雖有力而無體將從真而自美猶土
階茅茨儉徳之始
梁邵陵攜王綸字世調武帝第六子也少頴悟博學善
屬文能書尤工尺牘𨽻書更變古法甚有趣媚書賦云
世調則氣吞元常若置度内方之惠達(蕭/特)㫖趣猶昧擅
時譽而徒髙考遺踪而罕逮
陳始興王伯茂字欎之文帝第二子也性聰敏好學謙
恭下士世祖深愛重之時征北人於丹徒盗發晉郗曇
墓大獲晉右將軍王羲之書及諸名賢事蹟事覺其書
並沒官藏於秘府文帝以伯茂好古多以賜之由是伯
茂大工草𨽻甚得右軍法
廬陵王伯仁字夀之文帝第八子官至光禄大夫中武
將軍善行書
武陵王伯禮字用之文帝第十子陳亡入隋為臨洮太
守善行書
永陽王伯智字策之文帝第十二子少敦厚有器局博
涉經史善行書陳亡入隋大業中為國子司業
桂陽王伯謀字深之文帝第十三子位至散騎常侍善
行書書賦云髙踈壯浪復睹伯謀如策馬馳逐葦航泛
浮
新蔡王叔齊子子肅宣帝第十一子也風采眀贍博涉
經史善屬文能正書陳亡入隋為尚書主客郎
北齊彭城景思王浟字子深神武第五子也元象二年
拜通直散騎常侍封長樂郡公博士韓毅教浟書見浟
筆迹未工戯浟曰五郎書畫如此忽為常侍開國今日
後更宜用心浟正色答曰昔甘羅為秦相未聞能書凡
人惟論才具何如豈必勤勤筆迹博士當今能者何為
不作三公浟時年葢八歳矣毅甚慚
唐魯哀王智雲初名稚詮髙祖子善射工書奕
漢王元昌高祖第七子少好學能書畫尤長正行書諸
王仲季兼有能名韓王曹王即其亞也曹則妙於飛白
韓則工於草行李嗣真云漢王作獻之氣勢或如舞劍
往無鄰㡬書賦云漢王童年自得書意夙承羲獻守法
不二
韓王元嘉高祖第十一子少好學聚書至萬卷又採碑
文古跡多得異本㕘定同異尤善書畫
魯王靈䕫高祖第十九子篤學善草𨽻通音律
曹王明太宗之子特善飛白不减其父
岐王隆範􁱝宗子追冊惠文太子範好學工書愛儒士
無貴賤為盡禮又聚書畫皆世所珍者初隋亡禁内圖
書湮沒唐興募訪稍稍復出藏於秘府長安初張易之
奏令善工整治乃宻使摹肖殆不可辨竊其真本藏於
家既誅悉為薛稷取去稷又敗範得之初不聞奏後慮
焉乃盡焚之書賦云惠文靡惓博學敦勸恨夫有始無
終灰燼成空苟懼存而投閣徒榮歿而昇宫尚可謂梁
園筆壯樂府文雄累聖重光之盛業六書一藝之精工
　
　
　
　
　
　
　
　
　
　
　書小史卷二
欽定四庫全書
　書小史卷三
　　　　　　　　　　　　　明　陳思　撰
　　傳三(三代/)　(秦/)　(漢/)
倉頡黄帝時史官也首有四目通於神明仰視奎星圜
曲之勢俯察龜文鳥迹之象愽採衆美合而為字是曰
古文孝經援神契曰奎主文章倉頡放象是也皇甫謐
曰黄帝史倉頡造文字記言行策藏之名曰書契
仙人務光湯之師也湯以天下讓務光辭往清泠之陂
植薤而食清風時至見其積葉交偃象而為倒薤篆以
寫紫經三卷王愔文字志云垂支濃直若薤葉也或云
出扶風曹喜
周史佚文王時太史也尤善為竒字文王之時周家忠
厚仁及草木有虎不害名曰騶虞白質元章馴於靈囿
騶虞義獸也不踐生草仁之至也於是佚軌則前皇錯
綜而為虎書
史籕周宣王時為史官善書師模倉頡古文始籕以為
聖迹湮滅失其真本今所傳者纔髣髴而已故損益而
廣之或同或異謂之為篆篆者𫝊也𫝊其物理施之無
窮亦曰史書加之銛利鉤殺自然機發信為質文之權
輿非至精孰與于此今妙迹雖絶於世考其遺法肅若神
明又作籕文其狀雅正體則石鼓文存焉允所謂楷𨽻
曽高字書淵藪故使小學者漁獵其中矣書賦云籕之
狀也若生動而神憑通自然而無涯逺則虹紳結落邇
則瓊樹離披
孔子陬人字仲尼魯襄公二十二年生六經之文皆孔
子手書遭秦焚燼後世不復見至漢魯共王壊孔子舊
宅得古文論語皆科斗文字葢孔子門人所録也今𫝊
於世者惟比干墓銅盤吳延陵季子墓碑存焉碑凡十
字與古文字異而迹類大篆唐開元中明皇以延陵碑
字湮泐敕翰林書人殷仲容脩正厥迹由是世得𫝊之
(大厯四年潤州牧蕭定得其摹本以江左張從申/善書因命勒石并書文記復立丹陽縣季子廟)
司馬子韋宋太史也景公時熒惑失度公懼脩徳熒惑
退舎於是子韋作轉宿書象蓮花未開形
秦李斯楚上蔡人少從荀卿學帝王術西入秦為丞相
呂不韋舍人不韋賢之任為郎因得説秦王王説之聴
用其計竟并天下位至丞相斯妙篆始省改之以為小
篆著倉頡七篇畫如鐵石字若飛動作楷𨽻之祖為不
易之法其銘題鐘鼎及作符印至今用焉今㤗山嶧山
秦望山等碑皆斯遺迹斯雖草創遂造其極矣書賦云
斯之法也馳妙思而變古立後學之宗祖如殘雪滴溜
映朱檻而垂氷蔓木含芳貫緑林以直繩
趙高仕秦為中軍府令善史書教始皇少子胡亥書及
獄律法令取史籕大篆或頗省改為小篆作爰厯篇六
章立於太學
胡母敬本櫟陽獄吏為太史令博識古今文字亦與程
邈李斯省改大篆著博學篇七章並能覃思舊章稽
合衆訓
程邈字元岑下邽人始為衙縣獄吏得罪始皇幽繫雲
陽獄中覃思十年變大篆益小篆方圓而為𨽻書三千
字奏上始皇善之出為御史衛恒曰秦既用篆奏事繁
多篆字難成即令𨽻人佐書故曰𨽻書漢因行之甄鄷
定六書四曰佐書是也秦造𨽻書以赴急速惟官司刑
獄用之餘尚用篆焉
羽人王次仲上谷人少有異志小年入學屢有靈竒年
未弱冠變倉頡書為今𨽻書始皇時官務繁多得次仲
文簡略赴急速之用甚喜遣使命召之三徴不至始皇
大怒制檻車送之於道化為大鳥出在檻外翻然長引
至於西山落二翮于山上今為大翮小翮山山上立祠
水旱祈焉
漢蕭何沛人善籕篆何作未央宫制度宏壯覃思三月
以題其額觀者如流何便禿筆書時謂之蕭籕焉八體
有署書亦何所定題蒼龍白虎二闕
司馬相如字長卿成都人善詞賦工筆札辨六律測尋
二氣文帝時令長卿采日辰之禽屈伸其體升降其勢
象四時之氣為氣候時書王融云後漢東陽公徐安于
搜諸史籍得十二時書皆像神形也
董仲舒廣川人武帝時言灾異作草藁未上(顔師古曰/所作起草)
(為藁/也)主父偃竊而奏之
嚴延年字次卿東海下邳人官至河南太守雅工史書
規模於趙高時稱其妙
史㳺元帝時官至黄門令善草書王愔云漢元帝時史
游作急就章解散𨽻體麤書之漢俗簡堕漸以行之是
也此乃存字之梗槩損𨽻之規矩縱任奔逸赴速急就
因草創之義謂之草書唯君長告令用之臣下則不許
即今章草書也
王尊字子贛(音/貢)涿郡高陽人官至東郡太守竊學問能
史書(即籕書/竒字也)
張敞字子高河東平陽人官至京兆尹善古文𫝊之子
吉吉𫝊其出杜鄴鄴𫝊子林吉子竦字伯松王莽時至
郡守封侯博學文雅過於子高自三代以來古文之學
盖絶子高精勤習之其後有杜林衛宏為之嗣焉
陳遵字孟公京兆杜陵人哀帝時為河南太守善𨽻書
與人尺牘主皆藏之以為榮
杜鄴字子夏魏郡繁陽人官至凉州刺史少孤其母張
敞女鄴壯從敞子吉學問得其家書初鄴從張吉學吉
子竦又㓜孤從鄴學問亦著於世尤長小學(顔師古曰/小學謂文)
(字之學也周禮八歳入小學保/氏教國子以六書故因名云)
李長成帝時為將作大匠善古文作元尚篇皆倉頡中
正字
揚雄字子雲成都人雄博學多識竒字劉芬侯芭皆從
學雄以為史篇莫善於倉頡作訓纂始李斯作倉頡篇
趙高作爰厯篇胡母敬作博學篇漢興閭里書師合之
揔謂之倉頡篇斷六十字為一章凡五十五章至平帝
元始中召天下通小學者以百數各令記字于未央庭
中雄取其有用者作倉頡訓纂篇三十四章以續倉頡
重復之字天鳳五年卒
爰禮沛人善古文孝平時召禮等百餘人説文字於未
央庭中以禮為小學元士
後漢杜林字伯山扶風茂陵人凉州刺史鄴之子歴位
大司空有雅材尤工古文過於鄴也故世言小學由杜
公嘗於西河得漆書古文尚書一卷寶玩無已每困阨
自以為不能濟于亂世嘗抱經歎曰古文之學將絶於
此初衛宏長於古學方造林未見則闇然而伏及㑹面
林以漆書示宏曰常以此道將絶於此何意東海衛君
復能𫝊之是道不墜于地矣光武建武中卒
衛宏字敬仲東海人官至給事中脩古學善屬文作尚
書訓指師於杜林後之學古文者皆祖于杜林衛宏也
曹喜字仲則扶風平陵人工篆𨽻明帝建初中為秘書
郎善草懸針垂露之法後世行之衛恒云曹喜善篆小
異於李斯邯鄲淳師焉略究其妙韋誕師淳而不及也
班固字孟堅扶風安陵人官至中郎將九歲能屬文好
古工篆李斯曹喜之法悉能究之昔李斯作倉頡篇趙高
作爰厯篇胡母敬作博學篇漢興閭里書師合之揔謂
倉頡篇斷六十字為一章凡五十五章至平帝元始中
徴天下通小學者於未央庭中揚雄取其有用者作訓
纂篇三十四章以訓纂續倉頡也孟堅乃復續十三章
至和帝永初中賈魴又撰異字取孟堅所續而廣之為
三十四章用訓纂之末字以為篇目故曰滂喜篇言滂
沲太盛也凡一百二十三章文字備矣
賈逵字景伯扶風平陵人善書明帝時為郎與班固並
校秘書撰諸經解學者宗之
杜度字伯度京兆杜陵人章帝時為齊相善章草雖史
游始作草書傳不紀其能又光武朝劉睦善草書史皆
絶其迹創其神妙其惟杜公韋誕云杜氏傑有骨力而
書字㣲痩若霜林無葉瀑水迸飛崔氏法之書體甚濃
結字工巧時有不及張芝喜而學焉轉精其巧可謂草
聖超前絶後獨步無雙張芝自謂上比崔杜不足下方
羅趙有餘蕭子良云伯度本名操為魏武帝諱為度庾
肩吾云杜度濫觴于草書書賦云草分章體肇起伯度
時君重而立名自我行而作故製波循利創質畜怒
賈魴善𨽻書撰滂喜篇以倉頡為上篇訓纂為中篇滂
喜為下篇故謂之三倉説文曰魴以三倉之書皆為𨽻
字𨽻字始廣而篆籕轉微矣
徐幹字伯張扶風平陵人官至班超軍司馬邉境稱為
名將善章草書班固與超書稱之曰因得伯張書藁筆
勢殊工知識讀之莫不歎息實亦藝由己立名自人成
者也後有蘇班亦平陵人五歲能書甚為伯張稱歎
許慎字叔重汝南召陵人官至太尉南閣祭酒少好古
學師於賈逵喜正文字尤善小篆規模李斯甚得其妙
作説文解字十四篇萬五百餘字慎後疾篤令子冲詣
闕上之安帝末卒
崔瑗字子玉安平人官至濟北相文章葢世善小篆章
草師於杜度媚趣過之㸃畫精微神變無礙利金百鍊
美玉天姿可謂氷寒於水袁昻云崔瑗書如危峰阻石
孤松一枝王隠謂之草賢庾肩吾云崔瑗擅名北中迹
罕南度世有得其摹本者王子敬見之稱美以為張伯英
極似之然伯英祖述于崔其骨力精熟則過也其遺迹
絶少小篆則有張平子碑存焉瑗以順帝漢安二年卒
崔實字子真瑗之子也博學有俊才桓帝時官至五原
太守常與諸博士正定五經子真母劉氏博通墳籍動
見儀則非惟實天性才敏亦由訓𨗳之功其草雅有父
風張茂先甚稱之
羅暉字叔景京兆杜陵人少脩名節為功曹㑹計吏轉
羽林監善草書著聞三輔張伯英與同郡太僕朱賜書
云上比崔杜不足下方羅趙有餘賜亦杜陵人時稱工
書
趙襲字元嗣京兆長安人官至燉煌太守與羅暉並以
能草見重關西矜巧自與衆頗惑之張伯英素相友善
靈帝時卒
劉徳昇字君嗣潁川人桓靈之時以造行書擅名雖以
草創亦豐贍妍美風流婉約獨步當時胡昭鍾繇並師
其法世謂鍾善行押書是也而胡書體肥鍾書體瘦並
各有徳昇之美也
蔡邕字伯喈陳留圉人官至左中郎將封髙陽鄉侯博學
好著述能畫工書創造飛白妙有絶倫尤得八分之精
微體法百變窮靈盡妙獨步古今篆𨽻絶世中歲之積
筆力未精及其暮年方窮其妙動合神功建寧中校書
東觀奏求正定六經文字靈帝許之邕乃自書丹於碑
使工鑴刻立於太學門外於是後儒晩學咸取正焉梁
武帝云蔡邕書骨氣洞達爽爽如有神力書賦云伯喈
三體八分二篆棨㦸彎􁀥星流電轉纎逾植髪峻極層
巘
師宜官南陽人靈帝好書徴天下工書於鴻都門至數
百人八分稱宜官為最大則一字徑丈小字方寸千言
甚矜其能而性嗜酒或時至酒家因書其壁以售之觀
者雲集沽酒多售則鏟滅之宜官後為袁術將今鉅鹿
宋子有耿球碑是術所立宜官書也
張芝字伯英燉煌酒泉人㓜而高操博學好古經明行
修朝廷以有道徴不就故時稱張有道性嗜書凡家之
衣帛皆書而後練張懐瓘云章草師于杜度崔瑗龍驤
豹變青出于藍又創為今草天縱尤異率意超曠若清
澗長源流而無限縈迴岸谷任于造化至于交龍駭獸
奔騰拏攫之勢心手隨變窈𡨕不知其所以然也精熟
神妙冠絶古今韋仲將謂之草聖豈徒言哉伯英嘗自
云上比崔杜不足下方羅趙有餘誠則尊師之辭其心
肺間語也又善𨽻書以獻帝初平中卒李嗣真云伯英
章草似春虹飲澗落霞浮浦又如渥霧沾濡繁霜摇落
張昶字文舒伯英季弟也為黄門侍郎善八分𨽻書章
草家風不墜奕葉清華書類伯英時人謂之亞聖雖筋
骨不及而妍華過之八分碑今在華隂建安十一年卒
李嗣真云文舒西嶽碑文但覺妍冶殊無骨氣
毛宏字文雅河南陽武人工書服膺梁鵠研精八分成
一家法獻帝時為郎中教於秘書八分皆𫝊宏法以建
安末卒
左伯字子邕東萊人特工八分名與毛宏等列小異於
邯鄲淳亦擅名漢末又能作紙漢興用紙代簡至和帝
時蔡倫工為之而子邕尤得其妙故蕭子良答王僧虔
書云子邕之紙妍妙輝光仲將之墨一㸃如漆伯英之
筆窮神盡思妙物逺矣邈不可追然子邕之八分亦猶
恒山之文皮即東北之美者也
張超字子並河間鄚人留侯之後有文才官至别部司
馬工章草擅名一時字勢甚峻吳人以皇象方之范曄
云超之草書妙絶時人史筆稱載遂得宣聲後葉庾肩
吾云子並崔家州里頗相倣傚可謂醬醎於鹽氷寒於
水
姜詡梁宣田彦和皆伯英弟子並善草書
孫敬字文寶家貧好學少時嘗畫地學書遂工篆𨽻
傳奕善𨽻札家貧傭書後有金帛洛陽咸稱善書而得
富也
唐綜魯人當漢魏之交夢蛇繞身寤而狀之而為蛇書
　
　
　
　
　
　
　
　
　
　
　
　
　書小史卷三
欽定四庫全書
　書小史卷四
　　　　　　　　　　　　　宋　陳思　撰
　　傳(魏/)　(吳/)　(蜀/)　(晋/)
魏梁鵠字孟皇安定烏氏人舉孝㢘為郎少好書受學
於師宜官以善八分知名靈帝重之亦在鴻都門下遷
幽州刺史魏武甚愛其書嘗懸帳中又以釘壁以為勝
宜官也庾肩吾云孟皇功盡筆力字入帳中時邯鄲淳
亦得次仲法淳宜為小字鵠宜為大字不如鵠之用筆
盡其勢也黄初中更脩夫子廟陳思王為文鵠八分書
之入妙
胡昭字孔明潁川人少而博學老而彌篤有夷皓之節
甚能史書真行又妙衛桓云昭與鍾繇並師於劉徳昇
俱善行草而胡肥鍾痩尺牘之迹動見模楷羊欣云胡
得張芝骨索靖得其肉韋誕得其筋張華云胡昭善隷
書華與荀朂共整理記籍又立書博士置弟子教習以
鍾胡為法可謂宿士矣嘉平二年卒
邯鄲淳字子淑潁川昆陽人官至給事中志行清潔才
學通敏書則八體悉工師於曹喜尤精古文大篆八分
隷書自杜林衛宏以來古文𣲖絶由淳復著太祖甚敬
異之淳博聞古藝特善蒼雅許氏字指八體六書精究
其理有名於時以書教諸皇子正始中又書古文篆隷
三字石經於漢碑之西其文蔚煥三體復宣校之説文
篆𨽻大同而古文小異衛恒云魏初傳古文者出於邯
鄲淳蔡邕採斯喜之法為古今雜形然精宻閒理不如
淳也梁鵠云淳得次仲法韋誕師淳而不及也袁昂云
邯鄲淳書應規入矩方圓乃成
韋誕字仲將京兆人官至侍中服膺於張芝兼邯鄲淳
之法諸書並善尤精題署明帝時淩雲臺初成誤先釘
榜而未題以籠盛誕轆轤長絙引之使就榜書之誕甚
危懼乃戒子孫絶此楷書著之家令初青龍中洛陽許
鄴三都宫觀始就令詔仲將大為題署以為永制以御
給筆墨皆不任用因奏云蔡邕自矜能書兼斯喜之法
非流紈綺素不妄下筆夫工欲善其事必先利其器若
用張芝筆左伯紙及臣墨兼此三具又得臣手然後可
以逞徑丈之勢方寸千言然草迹之妙亞乎索靖梁武
帝評云韋誕書如龍威虎振劍拔弩張書賦云魏之仲
將奮藻獨歩或迸泉湧溢或錯玉班賦蹟遺情忘契入
神悞然而負才異履危懼膏明自煎鬂髪改素生非其
代痛惜不遇
韋康字元將誕之兄亦工書
韋熊字少章誕之子善書時人云名父之子克有工事
世所美焉張華云京兆韋誕子熊潁川鍾繇子㑹並善
隷書
鍾繇字元常潁川長社人才思通敏舉孝㢘為郎厯官
侍中尚書僕射封東武亭侯魏國初建遷相國明帝即
位遷太傅有脚疾乗輿上殿尤善書師曹喜蔡邕劉徳
昇張懐瓘云真書絶妙乃過於師剛柔備焉㸃畫之間
多有異趣可謂幽深無際古雅有餘秦漢以來一人而
已雖古之善政遺愛結於人心未足多也梁武帝云鍾
繇書如雲鵠㳺天羣鳬戲海行聞茂宻實亦難過庾肩
吾云鍾繇書天然第一工夫次之妙盡許昌之碑(受禪/碑也)
(今在/許昌)窮極鄴下之牘(賀魏武破/陣表也)虞世南云鍾繇師資徳
昇馳騖曹蔡傚學而致一體真楷獨得其妍
鍾㑹字士季繇之子官至司徒善書有父風稍備筋骨
兼美行草尤工𨽻書美姿獨秀逸致飄然有凌雲之志
亦所謂劒則干將莫邪焉㑹嘗詐為荀朂書就朂母鍾
夫人取寶劒㑹兄弟以千萬造宅未移居朂乃潛畫繇
形像於壁㑹兄弟入見感慟便廢宅朂書亦㑹之比也
庾肩吾云士季之範元常猶子敬之禀逸少而工拙兼
効真草皆成書賦云觀士季之軌轍審鍾家之超越將
遺古而皆能與象賢而蹈拙如後生之可畏寔氣盖於
前哲
衞覬字伯儒河東安邑人官至侍中少夙成以才學稱
尤工古文篆隷草體傷瘦筆力絶妙衞恒書勢云魏世
傳古文者出於邯鄲淳伯儒嘗寫淳古文尚書還以示
淳淳不能别卒諡敬侯
張揖字敬仲清河人魏初為博士工楷書有名魏世與
韋仲將相善書亦其亞揖嘗著埤蒼廣雅古今字詁綴
拾遺漏增長事類抑亦於文為益者也然其字詁方之
許篇古今體用或得或失
劉廙字嗣恭安陽人官至黃門侍郎妙草書文帝器之
命廙通草書
杜畿字伯張京兆杜陵人官至尚書僕射子恕字務伯
太和中為散騎黄門侍郎出為河東郡太守並善草隷
虞松字叔茂㑹稽人官至中書令大司農善草書書賦
云名微格髙復見叔茂體裁簡約肌骨豐嫮如空凝斷
雲水泛連鷺
宋翼鍾繇弟子也翼嘗作書平直相似狀如筭子繇叱
之翼三年不敢見繇乃潛心改迹翼初書惡晉太康中
有人於洛下破鍾繇墓翼得筆勢論讀之依此法學名
遂大振
呉皇象字休明廣陵江都人官至侍中工八分篆及章
草章草師於杜度先是有張子並陳良甫並稱能書然
陳恨瘦張恨峻休明斟酌其閒甚得其妙世謂沈著痛
快張懐瓘云右軍隷書以一形而衆相萬字皆别休明
章草雖相衆而形一萬字皆同各造其極八分雄逸力
乃均於蔡邕而婉冶不逮通議傷於多肉矣書賦云廣
陵休明樸質古情難以窮真非可學成似龍蠖啓伸盤
復行
張紘字子綱廣陵人喜文章善篆書官至侍御史嘗與
孔融書自篆融遺子綱書云前勞手筆多為篆書毎舉
篇見字欣然獨笑如復睹其人然融之此言不易於得
也紘之小篆頗有聲譽
張昭字子布彭城人容貎矜嚴有威風為孫權軍師少
好學善隷書
處士張宏字敬禮呉郡人篤學不仕嘗著烏巾時號張
烏巾善篆隷其於飛白絶妙當時飄若逰雲激若驚電
飛仙舞鶴之態盖有類焉自作飛白叙勢備其美也歐
陽詢曰飛白張烏巾冠世其後逸少子敬亦稱妙絶
賀劭字興伯呉興人官至太子太傅善章草書書賦云
賀氏興伯同時共體瘦而不疎逸而寡禮等殊皇賀品
類兄弟
朱育山隂人㑹稽典録云育少好竒字凡所特達皆依
體象類造作異字千名以上育後仕朝常在臺閣為東
觀令遥拜清河太守加位侍中推刺占射文藝多通
蜀諸葛亮字孔明瑯琊陽都人位至丞相其篆隷八分
今法帖中有元莫大寂混合隂陽字殊工
諸葛瞻字思逺亮之子也官至侍中僕射軍師將軍強
識善書畫
晉何曾字潁考陳郡陽夏人魏明帝時為黃門郎晉武
帝即位官至太保乗輿上殿曾博聞好學工於藁草甚
有古質乏於風味亦猶人則抱素木即對冰亦為時所
珍
荀朂字公曾潁川人在魏為大將軍掾入晉位至尚書
令多材藝善書畫鍾㑹嘗詐作朂書取寶劒朂書亦㑹
之比也
楊肇字季初滎陽宛陵人官至折衝將軍荆州刺史工
於草隷咸寧元年卒潘岳誄曰草隷兼善尺牘必珍足
無輟行手不釋文翰動若飛紙落如雲亦猶甘茂不能
自通借餘光於蘇代安仁之誄抑不其然書賦云季初
則隱姓名展纎勁寫搨共傳賞能之盛猶踞牙鉤爪超
越䧟穽
嵇康字叔夜譙國銍人官至中散大夫竒才不羣美詞
氣有風儀雖土木形骸不自藻飾人以為龍章鳯墨若
髙逸之士雖在布衣有傲然之色故如臨不測之淵使
人神清登萬仞之巖自然意逺所與神交者惟王戎山
濤等為竹林七賢唐人評云嵇康書如抱琴半醉詠物
緩行又若獨鶴歸林羣烏乍散書賦云叔夜才髙心在
幽墳允文允武令望令聞精光照人氣格凌雲力舉巨
石芳逾衆芬
阮籍字嗣宗陳留尉氏人官至歩兵校尉博覽羣籍尤
好莊老嗜酒能嘯善彈琴工行草書
阮咸字仲容官至散騎侍郎與叔父籍為竹林之遊妙
觧音律善彈琵琶工行草書
王戎字濬仲瑯琊臨沂人官至侍中幼頴悟神彩秀朗
善𨽻行書
山濤字巨源河内懐人武帝時為侍中司徒有器量善
正行書書賦云巨源正書樸畧仍餘染翰忘筌寄情得
魚若㧞賢草澤匿銳茅廬
劉伶字伯倫沛國人官至建威參軍善行草書
向秀字子期河内懐人官至散騎常侍清悟有逺識雅
好莊老之學善行書見七賢帖
衞瓘字伯玉河東安邑人魏侍中覬之子仕魏為尚書
郎入晉為尚書令明識清允尤善諸書引索靖為尚書
郎號一臺二妙時議謂伯玉放手流便過索而法則不
如之嘗云我得伯英之筋恒得其骨索靖得其肉伯玉
採張芝法取父書參之遂至神妙天姿特秀若鴻鵠奮
翼飄飄乎清風之上率情運用不以為艱章草入妙品
衞恒字巨山瓘之仲子官至太子黃門侍郎善古文草
隷章草其古文過於父袓體含風雅調合絲桐探異鈎
深悠然獨徃博識古今文字得汲冡古文論楚事者最
妙恒嘗翫之作四體書勢并造散隷書弟宣善篆及草
名亞父兄宣弟庭亦工書恒子璪玠俱有書名家風四
世不墜
索靖字幼安燉煌龍勒人漢張伯英之離孫官至征西
司馬少有出羣之量才藝絶人善章草及草書出於韋
誕峻險過之有若山形中裂水勢懸流雪嶺孤松氷河
危石其堅勁則古今不逮或云楷法過於衞瓘甚矜其
書名其書曰銀鉤蠆尾武帝愛之王隱云索靖草書絶
世學者如雲時論云精熟至極索不及張妙有餘姿張
不及索袁昂云索靖書如遊飈忽舉鷙鳥乍飛又善八
分亦韋鍾之亞也
羊祜字叔子㤗山南城人漢蔡邕外孫博學能属文善
書仕魏厯中書黃門侍郎武帝受禪以佐命功封鉅平
郡公
張華字茂先范陽人官至司空壯武公博渉羣書盈於
萬卷髙才達識天文術數無所不精善章草書體勢尤
古
傅元字休奕北地泥陽人官至司隷校尉少孤貧博學
善屬文尤精篆隷得鍾胡之法見重當時唐人評云𫝊
元書如項羽投戈荆軻執㦸
王允字信之官至衞將軍善草𨽻又張嘉善隷書羊欣
云嘉師於鍾氏勝王羲之在臨川時也又皇甫定年七
歳善史書從兄謐深竒之
樂廣字彦輔南陽淯陽人累遷侍中河南尹有逺識喜
談論善草書
吕忱字伯雍任城人官至義陽王典祠令善書博識古
今文字撰字林五篇萬二千八百餘字表上之字林則
說文之流小篆亦許慎之亞也
杜預字元凱京兆杜陵人漢齊相杜度即六世之祖也
祖畿魏尚書僕射父恕幽州刺史並善行草書預博學
通敏尚文帝妹官至鎮南將軍特進當陽侯父祖三世
善章草書時人以衞瓘方之謂之杜衞二氏焉
左思字太冲齊國臨淄人家世儒學少習鍾胡書及鼓
琴遂善隷書
陸機字士衡呉郡人官至後將軍少有異才善行書呉
亡與弟雲俱入洛王僧䖍云陸機呉士書也無以校其
多少
陸雲字士龍機之弟官至大將軍司馬善行草書
張越字仲治燉煌人官至太子舍人梁至刺史善草書
張翰字季鷹呉郡人有清才善屬文工草書官至齊王
冏大司馬覩天下方亂因秋風起思呉中菰葉蓴菜鱸
魚遂命駕而歸人謂之見機書賦云季鷹有聲古貌磅
礴雖無名驗攀附張索如凝隂斷雲垂翅一鶚
成公綏字子安東郡白馬人累遷中書侍郎博渉經傳
有俊才善隷書作隷書體一篇行於世
蔡克字子尼陳留考城人官至成都王掾工草書書賦
云子尼簡約片月孤峰千嵗之下森森古容
劉琨字越石中山人官至太尉善行書書賦云越石偉
度粃糠翰墨如不伐樹而愛人示問鼎而在徳
盧諶字子諒范陽涿人為劉琨司空從事中郎琨敗為
石季龍所得為侍中中書監善正書并草與崔悅齊名
諶法鍾繇悅法衞瓘而俱習索靖之草皆盡其妙子偃
孫邈並有書名
辛謐字叔重隴西狄道人少有志尚博學善屬文工草
隷書為時楷法召拜太子舍人諸王文學累徵不起永
嘉末長安䧟沒於劉聰
江瓊字孟琚仕晉為馮翊太守善蟲篆訓詁受學於衞
覬永嘉亂棄官西投張軌子孫因居凉土世傳家業
偽趙劉聦字元明元海之子幼聦慧好學善屬文工草
隷
劉曜字永明元海族子幼聪慧善屬文工草隷
　
　
　
　
　
　
　
　
　
　
　書小史卷四
欽定四庫全書
　書小史卷五
　　　　　　　　　　　　　宋　陳思　撰
　　傳四(晉/)
東晉王導字茂宏瑯琊臨沂人官至丞相諡曰文獻公
少有風鑒識量清逺善草隷元明二帝並工書者推奬
於茂宏王僧䖍云導書甚有楷法師學鍾衞好愛無厭
喪亂狼狽猶懐鍾尚書宣示帖衣帶過江後在右軍處
借王敬仁敬仁死其母見脩平生所愛遂以入棺王愔
云王導行草見重當世書賦云業盛瑯琊茂宏厥初衆
能之一乃草其書將以潤色前範遺芳後車風稜載蓄
髙利有餘類賈勇之武士等相驚之戲魚
王恬字敬豫𨗳之子官至後將軍㑹稽内史性簡傲多
技藝奕棊為中興第一草隷當時無與為比尤長於臨
傚率性而運則復非工時有張翼善隷書尤善仿傚而
劣於敬豫也
王洽字敬和恬之弟官至中書令理識明敏書兼諸法
於草尤工落簡揮毫有郢匠成風之勢雖卓然孤秀未
至運用無方從兄右軍云弟書遂不减吾飾之過也王
僧䖍云洽與右軍書俱變古形不爾至今猶法鍾張
王劭字敬倫洽之弟官至車騎將軍善草書
王薈字敬文𨗳幼子官至散騎常侍善行書
王廙字世將瑯琊臨沂人官至平南將軍荆州刺史工
草隷飛白祖述張衞遺法亦好索靖之風嘗得索七月
二十六日書一紙毎寶玩之遭喪亂乃四疊綴於衣中
以過江王僧䖍云王平南廙是右軍叔自過江東右軍
之前惟廙為最畫為晉明帝師書為右軍法其飛白志
氣極古垂鵰鶚之翅羽類旌旗之卷舒時人云王廙飛
白右軍之亞也
劉超字世踰瑯琊臨邑人官至衞尉零陵忠侯善正書
超筆蹟與元帝相類自職居近宻遂絶其與外交書書
賦云體大法殊實推世踰禀天然而自强亂帝札而見
拘猶朝廷宿舊年徳相趨
陶侃字士衡秣陵人官至侍中大將軍事元明二帝性
聰敏善正書逺近書疏莫不手答筆翰如流書賦云雍
容士衡季孟公旅肌骨閒媚精神慢舉如辭山登朝混
迹雜處
顧榮字彦先呉郡人官至驃騎將軍善草書書賦云彦
先尚質無而不有猶崆峒之上世俗誰偶
紀瞻字思逺丹陽秣陵人官至車騎將軍好讀書手自
抄寫妙觧音律善行書
卞壼字望之濟隂寃句人官至侍中驃騎大將軍善草
書書賦云望之之草𦂳古而老落紙筋槃分行羽抱如
充仞多士交速雜寶
應詹字思逺汝南南頓人官至鎮南大將軍㓜孝以學
藝文章稱善草書書賦云思逺則藁草懸觧筆墨無在
真率天然忘情罕逮猶羣雀之飛廣厦小魚之戲大海
熊逺字孝文豫章人官至大將軍長史善正書書賦云
孝文剛斷謹正援毫古雖拙利今稱且高如貴胄之躍
駿武賁之操刀
郄鑒字道徽髙平金鄉人官至太宰草書卓絶古而且
勁書賦云道徽之豐茂宏麗下筆而剛决不滯揮翰墨
而厚寔深沉等漁父之乗流鼓枻
郄愔字方回鑒之子官至司空善衆書張懐瓘云雖齊
名庾翼不可同年其法遵於衞氏尤長於章法濃纎得
衷意態無窮筋骨亦贍若鴻鵠奮六翮飄然逰乎太虚
王僧䖍云郄愔章草亞於右軍梁武帝云郄愔書得意
甚熟而取妙特難踈散風氣一無雅素
郄曇字重煕愔之弟官至北中郎將善草書書賦云宻
壯竒姿撫蹟重煕若投石㧞距怒目揚眉
郄超字景興愔之子官至中書郎臨海太守善行草書
王僧䖍云郄超草書亞於二王𦂳媚過於其父骨力不
及也書賦云景興當年曷云世乏正草輕利脫略古法
郄儉之字處約曇之子官至太子率更令善草書
郄恢字道允儉之之弟官至鎮軍將軍善正行書書賦
云處約道允家之後俊狂草勢而兄優謹正書而弟潤
俱始登於學次慙一虧於九仭
庾亮字元規潁川鄢陵人明穆皇后之兄官至太尉美
姿容善談論工行草書王僧䖍云庾亮書亦能入録
庾懌字叔豫亮之弟官至衛尉將軍善正行書書賦云
遺古效鍾叔豫髙蹤雖稳宻而傷浮淺猶葉公之愛畫
龍
庾氷字季堅亮之弟官至中書監以雅素垂風兄亮常
以為庾氏之寶善書
庾翼字稚恭明穆皇后之弟官至車騎將軍荆州刺史
善草隷章草少與羲之齊名殊為世重兄亮亦有書名
曾就右軍求書逸少荅云稚恭在彼豈復假此王僧䖍
云庾翼書少時與右軍齊名右軍後進内外宗尚翼猶
不忿在荆州與都下書云小兒輩乃賤家雞而愛野雉
皆學逸少書湏吾還當比之右軍嘗以章草答亮亮以
示翼翼乃大服因與右軍書云吾昔有伯英章草十紙
因喪亂遺失嘗歎妙迹永絶今見足下答家兄書煥若
神明頓還舊觀書賦云積薪之美更覽稚恭名齊逸少
墨妙所宗善草則鷹摶隼擊工正則劔鍔刀鋒愧時譽
之未盡覺知音而罕逢
庾准字彦祖亮之孫官至豫州刺史西中郎將善草書
書賦云荒蕪快利彦祖為容似較狡兔於大野任平陂
之所從
范汪字元平順陽人官至安北將軍贈散騎常侍善正
書有謝瓜啓傳於世書賦云順陽筆精吾見元平近瞻
元常(鍾/繇)俯視國明(張/澄)利且掩薄能多似生如班翰之運
斧之棟梁以經營
范寗字武子汪之子官至中書侍郎善正書書賦云武
子正筆頗全古質去凡忘情任樸不失猶髙人之與釋
子志由道而秉律
劉惔字真長沛郡人官至丹陽尹善行草書書賦云真
長則草含稚恭(庾/翼)之厚爽正邇越石(劉/琨)之覊束輕浮森
峭穠媚藻縟落衆木於秋杪狎羣鷗於水曲
孔偘字敬思㑹稽人官至大司農善行書
孔愉字敬康㑹稽人官至車騎將軍善草書書賦云敬
思敬康二孔殊芳思行則輕利峭峻類驚虬逸駿康草
則古質欝紆如落翮摧枯
丁潭字世康㑹稽人官至散騎常侍善正草書書賦云
若夫返古不忘吾推世康似無逸少如禀元常猶落太
階之蓂莢掇祕府之芸芳
孔廞字季舒㑹稽人官至光禄大夫工書書賦云季舒
纎勁循古有禮遇稀難評唯署一啓
謝尚字仁祖陳郡陽夏人官至散騎常侍博綜衆藝善
草書書賦云謝氏三昆尚草特峻猶注飛㵎之瀑溜投
全牛之虚刅
謝安字安石尚之從弟位至太傅和粹通敏姿容溫雅
人皆比之王𨗳謂文雅過之學草正於右軍右軍云卿
是觧書者然知觧書為難張懐瓘云安石尤善行書亦
猶衞洗馬風流名士海内所瞻王僧䖍云謝安亦入能
流殊亦自重乃為子敬書嵇中散詩得子敬書有時裂
作校紙書譜云謝安素善尺牘而輕子敬之書子敬嘗
作佳書與之謂必存録安輙題後答之甚以為恨
謝奕字無奕安之兄官至安西將軍善行書書賦云逹
士逸蹟乃推無奕毫翰云為任興所適
謝萬字萬石安之弟官散騎常侍亦工書
王珣字元琳洽之子官至給事黄門侍郎善行書
王珉字季琰珣之弟官至中書令工𨽻書及行草時謂
小王之亞也自𨗳至珉三世善書時人方之杜衞二氏
王僧䖍云珉筆力過於子敬書舊品云嘗書四疋素自
朝操筆至暮便竟首尾如一又無誤字子敬嘗戲云弟
書如騎騾駸駸恒欲度驊騮前斯可謂弓善矢良兵利
馬疾穿圍破的難與争鋒書賦云繩繩宜爾傑出季琰
露鋒芒而豁懐傍禮樂而無檢猶摶扶摇而坐致超峻
極而非險
王廞字伯輿即𨗳孫薈子官至司徒左長史善行書書
賦云温温伯輿亦扇其風風流之表軒冕之中骨體慢
正精彩冲融已髙天然恨乏其功如承奕葉之貴胄備
風訓之神童
王曠羲之父也官至淮南太守善行𨽻書
王羲之字逸少瑯琊臨沂人官至右軍將軍㑹稽内史
少有美譽善書為古今之冠草隷八分飛白章行備精
諸體自成一家之法千變萬化得之神功自非造化發
靈豈能登峰造極其所措意皆自然萬象無以加也然
剖析張公之草而濃纎折衷乃愧其精熟損益鍾君之
隷雖還用增華而古雅不逮至研精體勢則無所不工
所謂氷寒於水亦猶雅頌得所鍾鼓云乎羲之隷行草
章草飛白五體俱入神品八分入妙有子七人獻之最
知名元之凝之徽之操之並工草隷梁武帝評云王羲
之書如龍跳天門虎卧鳳閣故厯代寶之永以為訓
王元之羲之長子善草書
王凝之羲之次子官至左將軍㑹稽内史工草隷
王徽之字子猷凝之弟官至黄門侍郎善正草書
王操之字子重徽之弟歴侍中尚書豫章太守善正行
草書
王渙之徽之弟善行草書
王獻之字子敬逸少第七子清峻有美譽尤善草隷兼
妙丹青㓜學父書次習於張邇後改變制度别創其法
率爾師心𡨕合天矩至於行草興合若孤峰四絶逈出
天殊其峭峻不可量也子敬七八歳時學書右軍潛從
後掣其筆不脫乃嘆曰此兒當有大名遂書樂毅論一
篇與之學後題書賜官奴竟能極小真書窮微入聖筋
骨𦂳宻不减於父故人謂之小聖官奴即子敬小字也太
元中新起太極殿謝安欲使子敬題榜以為萬世寶而
難言之乃說韋仲將題凌雲臺事子敬揣知其㫖乃正
色曰仲將魏之大臣寧有此事使其若此知魏徳之不
長安遂不之逼也子敬隷行草章草飛白五體俱入神
品八分入能品或謂子敬為小令非也子敬為中書令
太元十一年卒於官年四十三族弟珉代居之至十三
年而卒年三十八時謂子敬為大令珉為小令
王濛字仲祖太原晉陽人官至長山令哀靖皇后父也
追贈光禄大夫善隷書法於鍾氏狀貌似而筋骨不備
衞臻陶侃並其亞也王僧䖍云王濛書可比庾翼書賦
云奥若太原之英二子間生仲祖慕元常之則懐祖(王/述)
通文獻(王/𨗳)之情方言慕而我愧比叔文(謝/藻)而此榮習所
通而不及恭放之(溫放/之)而先鳴結束體正肆力專成猶
猶棟梁富於合抱乃匠斵而未精
王修字敬仁濛之子官至著作郎善隷書嘗求右軍書
乃寫東方朔畫像讃與之殆欲窮其妙而未盡其美子
敬毎省修書云咄咄過人始王𨗳愛鍾氏書喪亂狼狽
猶衣帶盛尚書宣示帖過江後以與右軍右軍借敬仁
及敬仁亡其母見此書平生所好乃遂與入棺殷仲堪
書亦敬仁之亞也
王述字懐祖太原人官至中書令藍田使善草書書賦
云髙利迅薄連屬欹傾猶鳥避羅而勢側泉激石而分
横
王坦之字文度述之子官至侍中中書令善行書
王允之字深猷官至衞將軍㑹稽内史善草行書
謝藻字叔文㑹稽人官至中書侍郎善正書書賦云叔
文法鍾纎薄精練用筆雖巧結字未善似漸陸之遵鴻
等窺巢之乳燕
謝璠伯官至散騎常侍善草書(見法/帖)
戴逵字安道譙郡銍人隠居不仕㓜有巧慧聰悟博學
能鼓琴工書畫總角時以雞子汁溲白瓦屑作鄭𤣥碑
自書刻之文既竒麗書亦妙絶
戴顒字仲若逵之子隠遯有髙名亦不仕隠居桐廬父
善琴書顒並傳其業
李充字宏度江夏鍾武人衞夫人之子累遷中書侍郎
善楷書妙恭鍾索世咸重之
李式字景則即充從兄衞夫人之猶子官至侍中善草
隷甚佳其叔母善書右軍云李式是平南之流(平南將/軍王廙)
(也/)亦可比庾翼弟定子公府能名同式
張澄字國明呉郡人官至光禄大夫善正書王僧䖍云
張澄書當時亦呼有意書賦云國明勵躬鍾氏餘風壯
麗纎薄守雌知䧺如道門之子仙路時通
張彭祖澄之子官至龍驤將軍善隷書張懐瓘云右軍
毎見彭祖縑素尺牘輙存而玩之夷齊雖賢若仲尼不
言未能髙舉亦猶彭祖附青雲之士不冺於世也
荀輿字長允潁隂人官至國子助教工隷書章草嘗寫
狸骨方一紙右軍見以為絶倫後擬傚數十通云此乃
天然功弗可及也庾肩吾云荀輿狸骨方學而難逮墨
妙至此時人不稱猶伯樂之顧則價增十倍然觀其意
趣不先於衞夫人當是右軍中年所賞若暮齒而見應
不至歎服也
劉召字彦祖彭城人官至御史中丞累遷侍中善小篆
妙工飛白雖不及張宏亦一時之冠也作飛白書勢一
篇時有栁詳亦善飛白彦祖之亞也
張翼字君祖下邳人官至東海太守尤善草隷劣於王
恬時穆帝令翼寫王右軍手表帝自批後右軍殆不能
别久乃悟云小人幾欲亂真書賦云君祖馳馭藝忝令
譽窮正驗草而罕逮其能作偽亂真而未可為據正企
鍾而悠邈草師王而莫著
　
　
　
　
　
　
　
　書小史卷五
欽定四庫全書
　書小史卷六
　　　　　　　　　　　　　宋　陳思　撰
　　傳五(晋/)　(宋/)　(齊/)
康昕字君明外國人官至臨沂令善正草書與南州惠
式道人俱學二王輙以已書貨之世人有謬寶其蹟或
謂為羊欣王獻之嘗題方山亭壁數行昕宻改之獻之
後過不疑又為謝居士題畫像以示獻之獻之歎能以
為西河之絶矣
惠式道人右軍之甥也學二王書歐陽通云其書與王
無别
何充字次道廬江人官至侍中司空善行書書賦云次
道淳實寡於風彩自是雄姿翰墨具在如士大夫之遊
華處叅貴胄而膚質未改
劉訥字行仁瑯琊人官至散騎常侍善正書書賦云行
仁靡雜唯鍾是師悅端閒於髙軌能終始於清規雖帶
偏薄亦能隣幾若鳯雛始備於五彩長松僅攀乎一枝
劉璞字子成南陽人官至光禄勲郎得道南嶽魏夫人
之子善行草書書賦云猗歟子成徇蹟過名正隷敦實
藁草沉輕元常髙風雖踈復呈猶不考擊之鐘鼓含律
呂之音聲
劉瓌字元寶沛國人官至御史中丞義成伯善行草八
分太元中孝武帝令八分題諸門榜書賦云元寶剛直
兩王之次骨正力全軌範宏麗凌突子敬病於輕肆同
變武而習文若訪龍而獲驥
韋昶字文休即魏侍中誕兄凉州刺史康之元孫官至
潁川太守散騎常侍善古文大篆及草書毎覧羲之父
子書云二王未是知書者也又妙作筆子敬得其筆稱
為絶世太元中孝武改治宫室及廟門並欲使王獻之
隷書題牓獻之固辭乃使劉瓌以八分書題之後又使
昶以大篆改之
江灌字道羣陳留人官至侍中中䕶軍善行書書賦云
道羣閒漫氣格自充始習新制全移古風與伯輿(王/廞)之
合極若子敬之童䝉猶富禮樂之世胄備神彩於厥躬
沈嘉字長茂呉郡人官至呉興太守善草書書賦云長
茂草勢既㨗而踈慕王不及獨斷所如猶鷙鳥擊搏而
失中因蹭蹬於古墟
温放之太原人嶠之子官至黄門侍郎善草書書賦云
放之率爾草徤筆力豈忘保持足見凖則猶片錦呈巧
細流不極
許静民髙陽人官至鎮軍叅軍工草隷為右軍髙足善
題宫殿額得方直之體其草稍乏筋骨亦景則(李/式)之亞
也
桓温字元子譙國龍亢人尚南康公主官至丞相大司
馬南郡公諡宣武善行草書唐人云温書如快馬入陣
屈伸随人書賦云元子正草厚而不倫若遺翰墨猶帶
真淳似山林之樂道非玉帛之能親
桓𤣥字敬道温之子官至義興太守其後簒晉僭號偽
楚劉裕誅之𤣥景慕二王善於草法王僧䖍云毎自比
右軍議者未之許云可比孔琳之張懐瓘云𤣥草法譬
之於馬則肉肋已就蘭筋初成蓄怒而行日可千里𤣥
嘗取羊欣為征西行軍恭軍𤣥愛書呼欣就坐仍遣信
呼顧長康與共論書至夜不倦長康亦善書𤣥愛重圖
書毎示賔客客有非好事者正食寒具以手授書書大
㸃汚𤣥惋惜移時自後毎出圖書具令客盥手𤣥愛二
王書不能釋手乃選縑素及紙書正行之尤美者各為
一秩嘗置左右及南奔雖甚狼狽猶以自随將敗並投
於江書賦云敬道耽玩銳思毫翰依慿右軍志在凌亂
草狂逸而有度正疎澁而猶憚如浴鳥之畏人等驚波
之泛岸
顧愷之字長康小字虎頭晉陵無錫人博學有才氣為
桓温殷仲容恭軍善書畫寫特妙謝安深重之謂有蒼
生以來未之有也時人號為三絶謂癡書畫也(張彦逺/云按長)
(康三絶者才絶書絶/癡絶也畫非其數)
諸葛長民瑯琊陽都人官至輔國將軍宣城内史善行
書書賦云長民則全効子敬便於性分宏逸生於天機
衆妙總而獨運凌所師而小薄壯若已而不紊猶豁其
流而氷開殷其響而雷奮
袁山松官至呉郡太守少有才名博學有文章善書梁
武帝云袁山松書如深山道士見人便欲退縮
殷仲堪陳郡人官至冠軍將軍荆州都督能清言善屬
文能書亦王敬仁之亞也
陳暢滎陽人官至秘書令史善八分書晉宫觀城門皆
暢書
楊真人諱羲𢎞農人居句容該渉經史有通靈之鑒善
正行書簡文用為公府舎人後得道書賦云楊真人之
正行兼淳熟而相成方圓自我結構遺名如舟檝之不
繫混寵辱以若驚
謝静不知何許人善隷書
謝敷字慶緒㑹稽人性澄静寡慾隠居徵辟皆不就善
隷書王僧䖍云謝静謝敷並善寫經亦入能境
宋珽廣平人官至相府恭軍善行書書賦云宋珽矯矯
足光利用習古者或以為輕目新者必因而重猶樸散
而分形器務成而立賦頌
王綏字彦猷坦之之孫官至冠軍將軍荆州刺史善正
行書
羊忱㤗山人官至徐州刺史善行草書庾肩吾云聲擅
毫翰動成楷則
羊固㤗山人官至臨海太守善正行書
盧循字子先少名元龍官至征虜將軍廣州刺史善草
隷奕棊之勢循善尺牘尤珍名法西南豪士咸慕其風
家贏金帛競逺尋求於是京師三呉二王之蹟頗為所
得
宋劉穆之字道和東莞莒人官至侍中司徒善隷行書
與朱齡石並便尺牘嘗於武帝坐與齡石並答書自旦
至日中穆之得百函齡石得八十函而穆之應對無廢
書賦云道和閒雅離古躡真慢正尤徳髙踪絶塵若昻
藏博達之士謇諤朝廷之臣
朱齡石字伯兒沛人官至雍州刺史善尺牘
羊欣字敬元㤗山南城人官至中散大夫義興太守少
靖黙無競於人泛覽經籍尤長隷書師資大令張懐瓘
云敬元真書劣於子敬幾季孟之差行草則去之彌逺
子敬之後可以獨歩時人云買王得羊非意所望今大
令書中風神怯而瘦者徃徃是羊也時有丘道䕶稱工
書親師子敬殊劣於羊欣書賦云敬元則親得法於子
敬雖時移而間出手稽無方心敏奥術虚薄而不忘本
分縱橫而粗得師骨遇其合時髣髴唐突猶圖騏驥而
莫展素真仙而非實
孔琳之字彦琳㑹稽山隂人廞之子官至太常卿少好
文義善隷行草書張懷瓘云師於小王稍露筋節飛流
懸沫勢則吕梁之水焉時稱云羊真孔草又以縱快比
於桓𤣥王僧䖍云孔琳之放縱快利筆道流便二王以
後略無其比但功夫恨少自任故未能盡其妙故當劣
於羊欣斯言逾矣
薄紹之字敬叔丹陽人官至給事中善書張懐瓘云與
羊欣並憲章小王風格秀異若干將出匣光芒射人魏
武臨戎縱横制敵其行草書倜儻時越羊欣若周才取
之則真正懸隔袁昻云字勢蹉跌如舞女低腰仙人嘯
樹至於揮毫振紙有疾閃飛動之勢書賦云競其豐利
又覩薄氏纎圓克成骨力猶稚精彩潤宻乃誠莫掩掩
友凌師抑亦其次雖鍮無金價而珉實玉類
謝靈運陳郡人晉車騎將軍𤣥之孫也官至秘書監侍
中康樂侯善書模憲小王真草俱美張懐瓘云若石藴
千年之色松標百尺之柯雖不逮師吸風吐雲􁷻蕩山
岳其亦庶幾靈運詩書皆兼獨絶毎文竟手自寫之文
帝稱為二寶與顔延之為江左第一虞龢云靈運母劉
氏乃獻之之甥故能書而特多王法王僧䖍云子敬上
表多在中書雜事中靈運皆竊易其真本相與不疑元
嘉初帝就索始進焉親聞文皇說此
謝方明陳郡陽夏人官至㑹稽太守善正書書賦云方
明寛和隠媚且潤如幽閒女徳禮教士允
謝恵連方明之子官至司徒府法曹叅軍㓜有詞學族
兄靈運深所歎伏書畫並妙
謝晦字宣明陳郡陽夏人官至中書令善書(見庾肩/吾書品)
謝莊字希逸官至中書令散騎常侍善行書
蕭思話南蘭陵人官至征西將軍左僕射觧音律工書
受學於羊欣得行草之妙論者謂雖無竒峰壁立之秀
連岡盡望勢不斷絶亦可謂有功矣王僧䖍云蕭全法
羊欣風流媚好殆欲不减筆力恨弱𡊮昂云羊真孔草
蕭行范篆各一時之妙也然上方琳之不足下比范曄
有餘書賦云思話綿宻緩歩娉婷任性工隷師羊過青
似鳬鷗雁鶩㳺戲沙汀
王曇首僧䖍父也㓜而素尚兄弟分財曇首惟取圖書
而已文帝時為侍中驍騎將軍善行書
范曄字蔚宗順陽人官至太子詹事藴良史之才通音
律之妙能􁀲草隷小篆尤精師範羊欣慕其俊㧞王僧
䖍云與蕭思話同師羊欣而曄後背叛皆失故歩名亦
稍退曄傳自序云吾書雖小小有意筆勢不快餘竟不
成就毎愧此名
張裕字茂度齊郡人官至㑹稽太守善行草書
張永字景初裕之子官至征西將軍渉獵經史能文章
善隷書行草文帝曰卿書但少王法永對曰毎恨二王
不得臣之體永更製御筆紙墨美殊前後書賦云茂度
逸翰景初清規或大言而峻薄(景初對文帝云臣/恨二王不得臣體)或寡
譽而拙竒(王僧䖍書用/拙筆以自容)並心輕兩王蹟及宗師擬鶴鳴
而子和殊鯉退而學詩
謝綜中書侍郎述之子范曄甥也官至太子中舍人有
才藝善隷書王僧䖍云謝綜書其舅云𦂳潔生起實為
得賞毎不重羊欣欣亦憚之然書法有力恨少媚好
顔延之字延年瑯琊臨沂人官至金紫光禄大夫領湘
東王帥少孤貧居好讀書無所不覧文章冠絶當時尤
善書翰與陳郡謝靈運詞彩齊名江左稱顔謝焉文帝
嘗問延之諸子才能延之曰峻得臣筆測得臣文􁏄得
臣義躍得臣酒
顔峻字士遜延之之子官至右將軍揚州刺史善行書
書賦云顔氏儒門士遜墨妙大令典則中散氣調薄首
孔肩體格惟肖如驚弦履險避地膺峭
王裕之字敬宏晉驃騎將軍廙之曾孫官至侍中光禄
大夫善草書名與宋武帝諱同故以字行書賦云淮水
茂族敬宏不墜故朝餘風翰墨兼至既約古而任逸亦
遺能而獨駛猶剏埏植於昔人全樸畧而成器
王微字景元瑯琊臨沂人少好學善屬文工書兼觧音
律醫方卜筮隂陽術數之事尤善行草微嘗獨處一室
尋書玩古遂足不履地終日端坐牀席皆生塵埃惟當
坐處獨浄世祖以貞栖絶俗贈秘書監
宗炳字少文南陽人前後辟召皆不就少文妙善琴書
圖畫行草尤工毎遊山水徃輙忘歸凡所逰厯皆圖之
於室坐卧嚮之其髙情如此
丘道䕶善草書與羊欣同受筆法於王獻之殊劣於羊
欣李嗣真云道䕶謬登髙品迹乃浮漫
王思元瑯琊人官至南康太守善行書書賦云蔓衍枝
𣲖思元不忘穏厚而無法度淳和而蓄鋒鋩猶君子自
適順時行藏
桓䕶之字彦宗略陽人官至寧朔將軍善行書書賦云
桓公䕶之神凝筆遲富雅景乏士規猶門寒道髙衣薜
言詩
駱簡字正祖丹陽人官至鉅野令善行草書書賦云翩
翩正祖恭已法則師資小王深入閫域安知逸氣未詳
筆力猶驥異真龍紫非正色
龎秀之官至江州刺史善正書書賦云二王變古法有
所屬兢兢秀之歛翰謹束如仙童樂静不見所欲
巢尚之字仲逺魯國人官至寧朔將軍善行書書賦云
仲逺循常由衷邇俗企彦琳(孔琳/之)之墻仞遵茂度(張/裕)之
軌躅豈聞一而得三同出呉而入蜀
裴松之字世期河東聞喜人官至散騎常侍善草書書
賦云世期旁通掘强斷利参方回(郄/愔)之章法得敬元(羊/欣)
之草意匪庖丁之觧牛同君子之不器
徐爰字長玉瑯琊人官至中散大夫善正書書賦云長
玉靡漫神閒態穠荷小王之偉質錯明帝之髙蹤執徳
而風塵不雜發言而禮義攸從
江僧安陳留人官至太子中庶子善行書書賦云江侯
僧安㨗利而乾貌兼輕媚體出多端猶廣廷之卉木小
苑之峰巒
賀道力會稽人官至呉興令善草書王僧䖍云顔騰之
賀道力並便尺牘書賦云道力草雄圓轉不窮壯自躬
之體格疲逸少之遺風猶立言而逍遥出世驗迹乃夙
夜在公
王道迄呉興烏程人即道隆之兄渉學善隷書形貌又
美呉興太守王韶之謂人曰有子弟如王道迄無所少
也
齊王僧䖍瑯琊臨沂人曇首之子官至尚書令簡穆公
弱冠工書張懐瓘云祖述小王尤尚古直若溪㵎含氷
岡巒被雪雖極清肅而寡於風味子曰質勝文則野此
之謂乎初宋文帝見其書素扇歎曰非惟蹟踰子敬方
當雅量過之齊髙帝善書及即位篤好不已嘗與僧䖍
賭書畢謂僧䖍曰誰為第一僧䖍對曰臣書臣中第一
陛下書帝中第一上笑曰卿可謂善自謀矣武帝工書
欲擅書名僧䖍不敢顯其蹟嘗用拙筆書以此見容書
賦云僧䖍則宻緻豐富得能失剛鼔怒駿爽阻圎任強
然而神髙氣全耿介鋒鋩發卷伸紙滿目輝光才行兼
而雙絶名實副而特彰如運籌决勝威震殊方
王慈字伯寶僧䖍之子官至侍中冠軍善行書少與從
弟儉共書學謝鳳子超宗嘗候僧䖍乃徃東齋詣慈慈
正學書未即放筆超宗曰卿書何如䖍公慈曰慈書比
大人如雞之比鳯超宗狼狽而退
王志字次道慈之弟官至侍中吏部尚書善藁隷當時
以為楷法㳺擊將軍徐希秀亦號能書常謂志為書聖
書賦云伯寶次道並資義訓兄則雜而外兼禀家君於
已分弟則纎薄無滯過庭益俊並能寛閒墨妙逸速毫
奮比達士與君子人不知而不愠
王儉字仲寶僧綽之子官至尚書令善正書
褚淵字彦回河南陽翟人少有世譽善草隷書宋末與
髙帝同掌樞宻齊臺建以佐命功授司徒中書監書賦
云彦回無節筆翰亦爾决利不拘足用而已如㧞楓栁
抑亦把梓
禇賁字蔚先淵之子官至秘書監善隷書因父憂免職
便不仕時人以為恥父失節於宋室遂爾屏居書賦云
蔚先忠良自我名揚老成不虧和雅允臧如窮隠肥遯
志傲侯王
劉休字宏明沛郡相人建元初官至御史大夫出為豫
章太守善隷書初羊欣授子敬正隷法衆共宗仰以右
軍之體㣲古不復見貴及休始好右軍法因此大行
源楷之字郍延官至黃門侍郎善草隷
徐孝嗣字始昌東海人官至太尉尚書令善正書書賦
云非禮不言從容始昌如碩徳君子道義難量而盛徳
有素筆精源長
劉係宗丹陽人官至寧朔將軍宣城太守少便書畫尤
工行草在宋為竟陵王誕子景粹侍書入齊為東宫侍
書
蕭惠基思話之子官至左僕射善隷行書及奕棊之勢
張欣泰字義亨竟陵人少有志貌不以武業自居好讀
子史善隷書
到撝字茂謙彭城人官至太子洗馬御史中丞善行書
書賦云茂謙則壯而不宻騁志恒俗輕師模任縱欲如
勇夫格獸徑越林麓
顧寶光呉郡人官至司徒左曹掾工畫善行書寶光卓
越多竒自以伎能王僧䖍嘗作飛白書以示之寶光曰
下官今為飛白屈矣
胡諧之豫章南昌人官至度支尚書善行書書賦云寶
光諧之同調合韻差池去就羽翮齊振依蕭附王但曰
慕藺論骨氣而胡壯驗精神而顧峻猶岸栁之先春得
地連於河潤
紀僧真建康人善隷書事髙帝在淮隂以嫻書題令答
逺近書蹟自寒宦厯至髙帝冠軍府將軍主簿初上在
領軍府令僧真學上手蹟下名至是報答書疏皆付僧
真上觀之笑曰我亦不復能别也
紀僧猛僧真之弟官至晉煕太守有風姿舉止善隷書
又能飛白書
徐希秀瑯琊人官至驍騎將軍善行書書賦云希秀之
蹟敬叔(薄紹/之)之倫正則謹促有度草則拘檢靡伸如儉
徳君子清朝士人
張融字思光呉郡人官至司徒左長史書兼諸體尤工
於草如風裊春林甚有媚好齊梁之世殆無以過嘗自
美其能帝曰卿書殊有骨力但恨無二王法融答曰非
恨臣無二王法亦恨二王無臣法書賦云思光逸才揮
翰無滯超寶光之力從僧䖍之制越恒規而渉徃出衆
格而靡繼如塞路蓬轉摩霄鳶唳
謝脁字元暉陳郡陽夏人官至吏部郎中風華黼藻獨
歩當時工草隷蟲篆張懐瓘云書甚有聲草殊流美亦
猶薄暮川上餘霞照人春晚林中飛花滿目顔延之亦
善草書即脁之亞也
宗測字敬微炳之孫也代居江陵不應召辟驃騎將軍
豫章王嶷請為叅軍測答曰何為謬傷海鳥横斤山木
性善書畫傳其祖業
劉瑱字士温彭城人官至吏部郎中聰慧多才藝工書
畫
劉繪字士章彭城人性通悟有文義善隷書進對華敏
數被召賞官至司馬從事中郎撰能書人名一卷嘗自
云善飛白書言論之際頗好矜知
王僧祐字允宗微之從子官至黄門郎雅好博古善老
莊不尚繁華工草隷善鼓琴
周顒字彦倫汝南安城人初為文惠太子中軍恭軍厯
官至中書郎兼著作常㳺侍東宫少從外氏車騎將軍
臧質家得衞恒散隷書法學之甚工尤善行隷文惠太
子使顒書元圃茅齋壁國子祭酒何允以倒薤書求就
顒換之顒笑而答曰天下有道丘不與易也李嗣真云
彦倫迹少俊銳可嘉
　
　
　
　
　
　
　書小史卷六
欽定四庫全書
　書小史卷七
　　　　　　　　　　　　　宋　陳思　撰
　　傳六(梁/)　(陳/)
梁蕭子雲字景喬晉陵人齊豫章王嶷第九子官至侍
中少善書小篆草行諸體兼備張懐瓘云特妙飛白意
趣飄然㸃畫之際有若鶱舉妍妙至精難與比肩但少
乏古風抑居妙品歐陽詢云蕭侍中飛白輕濃得中如
蟬翼掩素遊霧崩雲可得而語其真書少學子敬晩師
元常得其體勢雖少乏力及其暮年筋骨亦備名葢當
世舉朝效之梁髙祖雅重其書常論子雲書曰筆力勁
駿心手相應巧踰杜度美過崔實當與元常並驅争先
其見賞如此子雲出為東陽太守百濟國使人至建業
求書逢子雲為郡維舟將發使人於渚次候之望船拜
行前子雲遣問之荅曰侍中尺牘之美逺流海外今日
所求惟在名迹子雲乃為停船三日書三十紙與之獲
金貨數百萬書賦云景喬則潤色鍾門性情勵已豐媚
輕巧纎曼旖旎詩雖易其國風賜豈賢於夫子猶鸞窺
鏡而鼓翼虎不咥而履尾
蕭特字世達子雲之子官至太子舎人海鹽令善草𨽻
時人比之衛恒衛瓘武帝嘗使特書及奏帝曰子敬之
迹不及逸少蕭特之書遂逼於父
蕭㡬字德元齊曲江公遥欣之子年十嵗能屬文性温
和與物無競清貧自立好學善草𨽻書累遷新安太守
蕭確字仲正邵陵王綸之子官至廣州刺史永安侯有
文才善行草尤工正書公家碑碣一皆使之初除祕書
丞武帝曰為汝能文故有此授書賦云仲正則寛而壯
賖而宻婆娑蹣跚綽約文質禀庭訓而微過任天然而
自逸若衆山之連峰探仙洞而不一
王彬字思文志之弟好文章習篆𨽻與志齊名時人為
之語曰三真六草為天下寳尚齊髙帝女臨海長公主
拜駙馬都尉天監中歴吏部尚書祕書監梁武帝云王
彬放縱快利筆道流便
王籍字文海僧祐之子好學有才氣官至佐唐侯相甚
工草書筆勢遒放葢孔琳之流亞也書賦云文海𦂳快
勢逸氣髙未忘俗格銳意操刀猶樂成名於朝野嗤遁
迹於蓬蒿
陸杲字明霞吳郡人官至光禄大夫揚州大中正好辭
學工書畫其舅張融有髙名杲風韻舉止頗類時稱曰
無對日下惟舅與甥書賦云陸杲迅熟騁㨗遺能任縱
便無風稜如郊坰羽獵䎀狨奔騰
陶𢎞景字通明丹陽秣陵人官至諸王府侍讀永明中
辭禄遂止句曲山自號華陽隱居好著述明衆藝善書
師祖鍾王采其氣骨雜以楊許之法然真書體勢歐虞
徃徃得之嘗荅梁武帝論書啟云愚固博涉患未能精
苦恨無書願作主書吏晚愛楷𨽻又羡典掌之人言人
生數紀之内識解不能周流天壤區區惟恣五慾實可
愧耻毎云得作才鬼猶勝頑仙武帝嘗欲徵用隱居畫
二牛一以金龍頭牽之一則逶迤就水草梁武知其意
不以官爵逼之朝廷有事多詢之號山中宰相書賦云
通明髙爽𦂳宻自然擺闔宋文峻削阮研載窺逸軌不
讓真仙猶龍髯鶴頸奮舉雲天
阮研字文幾陳留人官至交州刺史善書其行草出於
逸少精熟尤甚其勢若飛泉交注奔競不息張懐瓘云
文幾與子雲齊名時稱蕭阮等各得右軍一體而此公
筋力最優比之於勇則被堅執銳所向無前論之於談
則緩頰朶頥離堅合異有李信王離之攻取無子貢魯
連之變通可謂力過宏景雄葢子雲其𨽻則習於鍾公
風致稍怯庾肩吾云阮研居今觀古盡窺衆妙之門雖
師王祖鍾終成别搆一法亦有得矣書賦云文磯纎潤
穩正利草輭媚横流姿容媚好若其抑阮褒殷庶㡬同
塵似泉激溜於懸磴木垂條於晚春
王僧孺字僧孺東海郯人官至北中郎諮議叅軍㓜聰
慧及長篤愛墳籍工屬文善楷𨽻聚書至萬卷率多異
本
沈約字休文吳興武康人官至尚書令太子少傅博通
典籍善屬文工草書(見法/帖)
栁惲字文暢官至吳興太守好學善尺牘能鼓琴特窮
其妙梁武帝云栁惲書縱横廓落大意不凡而德體未
備
任昉字彦昇樂安人官至吏部郎掌著作善草書家藏
書萬卷書賦云體雜閒利覩夫彦昇搆牽掣而無法任
胷懐而足慿猶注懸泉咽凝氷
殷鈞字季和陳郡長平人好學有思理善𨽻書為當世
楷法尤工行草南郡范雲樂安任昉並稱美之起家祕
書郎鈞在職校定祕閣四部書更為目録又受詔科檢
西省法書古迹别為品目官至國子祭酒書賦云季和
慢速風規所屬圓轉頗通骨氣未足
蕭賁字文煥竟陵王孫也官至河東太守㓜好學有文
才能書畫嘗於扇上圗山水咫尺之間便覺萬里為遥
矜慎不傳自娛而已
傅昭字茂逺北地人官至祕書監善草書書賦云茂逺
㨗銳足以自給彦和連環迅不可及如過雨之奔簷霤
飛燎之赫原隰
朱異字彦和吳郡人居貧以傭書自業寫畢便誦涉獵
文史通雜藝博奕書筭尤善草書
陸倕字佐公吳郡人慧曉之子官至太常卿少勤學能
屬文善行草書
庾詵字彦寳新野人㓜聰悟武帝詔以為黄門侍郎不
起篤學經史百家無不該綜書射棊筭並一時之絶
丁覘洪亭人頗善屬文殊工草𨽻顔氏家訓云孝元在
荆州書記一皆委之軍府輕賤多未之重耻令子弟以
為楷法云丁君十紙不敵王褒數字吾雅愛其手迹嘗
所寳持孝元嘗遣典簽恵編送文章示蕭祭酒問云君
王比賜書翰及寫詩筆殊為佳手姓名為誰都無聲問
編以實答子雲歎曰此人後生無比遂不為世所稱亦
是竒事於是聞者少復刮目稍仕尚書儀曺郎後為晉
安王侍讀隨王東下及西臺陷沒簡牘湮散丁尋殁於
揚州前所輕者後思一紙不可復得
到沆字茂瀣齊御史中丞撝之子官至北中郎諮議叅
軍美風神容止可觀善屬文工篆𨽻
袁昻字千里陳郡陽夏人仕齊為祕書監黄門侍郎入
梁官至中書監㓜以孝稱善書畫嘗著書評一卷
劉慧斐字宣文彭城人少博學能屬文起家安成王法
曺叅軍後不仕與處士張孝秀居東林寺相得甚歡尤
明釋典工篆𨽻在山手寫經二千餘卷
張孝秀字文逸南陽宛人為建安王别駕頃之遂去職
歸廬山居東林寺性通率不好浮華博涉羣書專精釋
典善談論攻𨽻書凡諸藝能莫不明習
孔敬通官至東宫學士能一筆草書一行不斷婉約風
流特出天性頃來莫有繼者又創為左右書當時座上
酧荅無有識者庾元威見而喜之遂呼為衆中清閒法
庾元威字少明善蟲篆及雜體書作書論一篇行於世
徐僧權東海人官至梁東宫通事舎人領祕書以善書
知名
劉孝綽字孝綽齊司馬從事中郎繪之子㓜聰敏七嵗
能屬文號為神童歴官祕書監善草𨽻自以書迹似父
乃變為别體
范懐約吳郡人官至東宫侍書善正行書梁武帝云范
懐約真書有力而草行無功故知簡牘非易書賦云蠢
蠢懐約任已作制若孤陋儒生辛勤一藝
江蒨字彦標濟陽考城人官至光禄大夫善行書書賦
云彦標氣懦任力或滯猶翮短風髙升沉靡制
江禄字彦遐蒨之弟㓜篤學有文章工書善琴位至太
子洗馬湘東王録事叅軍
徐伯珍字文楚東陽人少孤貧學書無紙嘗以竹箭箬
葉甘蕉及地上學書遂工楷𨽻
顔協字子和瑯琊臨沂人為湘東王記室少博涉羣書
工草𨽻飛白吳人范懐約能𨽻書協學其書殆過真也
荆楚碑碣皆協所書時有㑹稽謝善勛能為八體六文
方寸千言京兆韋仲善飛白並在湘東王府善勛為録
事叅軍仲為中兵叅軍府中以協優於韋仲而减於善
勛
庾肩吾字慎之新野人官至度支尚書才華並秀草𨽻
兼善張懐瓘云歴記專精遍採名法亦可謂贍聞之士
也然志雖竒古而手不副情文勝質史是之謂乎自號
𤣥靜先生撰書品論一卷書賦云肩吾通塞併之天性
工歸文華拙見草正徒聞師阮何至遼夐使鉛刀之均
鋒稱並利而則佞
陳顧野王字希馮吳郡吳人官至黄門侍郎領大著作
㓜好學長而徧覽經史精記黙識天文地理蓍龜占候
蟲篆竒字無所不通尤善丹青時王褒能書俱為宣城
王賓友人號二絶書賦云接武隨波雷同野王如異磽
肥之挺質俱松栢之凌霜
徐陵字孝穆東海人官至左光禄大夫太子少傅善正
書書賦云孝穆鄙重剛毅任拙猶偏禆武夫膽勇智劣
趙知禮字齊旦天水隴西人官至右衛將軍涉獵文史
善書翰工楷𨽻
張正見字見賾清河東武城人㓜好學有清才善行草
書仕梁為彭澤令入陳遷尚書度支郎
謝貞字元正㓜有至性年十三善左氏工草𨽻蟲篆後
為南平王友掌書記
周宏讓汝南人天嘉初為太常卿光禄大夫善草𨽻書
賦云宏讓迅快放誕可觀利疾速著輕獧若巖居僻陋
蔓木樛盤
王克瑯琊人官至尚書僕射善草書書賦云名劣筆健
乃逢王克通流未精疎快不忒猶腐儒宿士運用自得
蔡景歴字茂世濟陽考城人官至度支尚書少俊爽有
孝行家貧好學善尺牘工草𨽻
蔡徵字希祥景歴之子官至中書令善草書書賦云翩
翩濟陽茂世希祥任樸無聞適俗不忘父輕而迅子凛
而强
孫㻛字德璉吳郡人官至起部尚書少倜儻好謀略博
涉經史尤便書翰
毛喜字伯武滎陽陽武人官至光禄大夫領右驍衛將
軍少好學善草𨽻陳武帝素知之書賦云快哉伯武心
空手敏古風若遺令範惟允如平郊逸驥晚景飛隼
蕭乾字思惕蘭陵人官至五兵尚書容止雅正性恬簡
善草𨽻得叔父子雲之法
蕭引字昇休官至正威將軍性聰敏博學能屬文善𨽻
書為當時所重宣帝嘗披奏事指引署名曰此字筆勢
翩翩似鳥之欲飛引謝曰此乃陛下假其毛羽耳又謂
引曰我有所忿見卿輒意解何也引曰此自陛下不遷怒
臣何預此恩
江總字總持濟陽人官至尚書令善草書書賦云坡陁
總持獨歩方外甘率性而衆異非接武於興㑹若時違
隱淪卒不冠帶
沈君理字仲倫吳興人官至侍中尚書右僕射善草書
書賦云仲倫則快速無度馳突不疎尺題已終筆勢仍
餘似逸籠檻之衆鳥恣飛鳴之所如
蔡凝字子居濟陽考城人官至信威晉熈王府長史㓜
聰悟美容止既長博涉經傳有文詞尤工草𨽻
丁真善正書宣帝於太極殿内作鼎刻忠臣烈士名詔
真書之
謝嘏字含茂陳郡人官至侍中中書令風神清雅頗善
屬文尤工行草書賦云含茂悠悠荐臻同德迫時季而
陵替俱道喪於翰墨徒麋鹿為後先非勝負可差忒
袁憲字德章陳郡人官至右僕射善草書書賦云德章
率爾流浪急速骨氣乍髙風神入俗符縱志而失道等
潰河與顛木
賀朗㑹稽人官至祕書監善行書書賦云賀氏曰朗雖
非動人不事筆力猶阻學貧若宦遊旅泊衣化風塵
伏知道昌平人官至鎮北長史善草書書賦云知道則
寛疎弛慢無可取則削凡常病窒塞猶岸陸縱獺艱辛
騁力
侯安都字成師始興曲江人官至侍中征北將軍涉獵
書傳工𨽻書善騎射
劉顗好文學工草書為司空功曺待詔文林館
　
　
　
　
　
　
　
　
　
　書小史卷七
欽定四庫全書
　書小史卷八
　　　　　　　　　　　　　宋　陳思　撰
　　傳七(後魏/)　(北齊/)　(後周/)　(隋/)
後魏崔恱字道儒清河東武城人善草𨽻與范陽盧諶
並以博藝齊名故魏初重崔盧之書諶傳子偃偃傳子
邈恱傳子潜潜傳子宏世不替業
崔潜恱之子善𨽻草常為兄渾等誄手筆本草延昌初
著作佐郎王遵業買書於市遇得之年將二百寳其書
迹深藏秘之武定中遵業子松年將以遺黄門郎崔季
舒人多摹搨之左光禄大夫姚元標以工書知名於時
見潜書以為過於浩也
崔宏字𤣥伯潜之子官至吏部尚書爵白馬公少有俊
才尤善草𨽻為世模楷行押特盡精巧宏自非朝廷文
誥四方書檄初不妄染故世無遺迹
崔浩字伯淵宏之子官至司徒博覽經史𤣥象隂陽百
家之言無不該覽太祖以其工書常置左右人多託寫
急就章從少至老初不憚勞所書葢以百數浩書體勢
及其先人而巧妙不如也世寳其迹多裁割綴連以為
模楷
崔簡(一名/覽)字仲亮浩之弟好學少以善書知名道武初
歴中書侍郎爵五等侯叅著作事
崔衡字伯玉官至内秘書中散少以孝行著稱善𨽻札
學崔浩頗亦相類當時詔命及御所覽書多其迹也
盧𤣥字子真范陽涿人曽祖諶晉司空劉琨從事中郎
祖偃父邈並仕慕容氏初諶父志法鍾繇書子孫傳業
累世有能名至𤣥父邈以上兼善草迹𤣥子伯源習家
法代京宫殿多其所題白馬公崔宏亦善書世傳衛瓘
體魏初工書者崔盧二門
盧晏博學善𨽻書有名於世位給事黄門侍郎
江式字法安陳留濟陽人六世祖瓊字孟琚晉馮翊太
守善蟲篆詁訓永嘉大亂瓊棄官投張軌子孫因居涼
土世傳家業祖强字文威凉州平内徙代京上書三十
餘法各有體例又獻經史諸子千餘卷擢拜中書博士
式少專家學篆體尤工洛京宫殿諸門榜題皆式書也
延昌中撰集字書號曰古今文字凡四十卷以許氏說
文為本上篆下𨽻官至符節令兼著作郎
江順和式兄之子官至征虜將亦工篆書
盧魯元昌黎徒河人敏而好學寛和有雅度以工書有
文才累遷中書監領秘書事賜爵襄城公善正𨽻書
谷渾字元冲昌黎人道武時以善𨽻書為内侍左右太
武時累遷侍中儀曺尚書賜爵濮陽公
竇遵頓丘衛國人善楷篆北京諸碑及臺殿樓觀宫門
題署多遵書位至濮陽太守
竇僧演遵之子以善書拜庫部令
崔挺字雙根博陵安平人少敦學業多所覽究舉秀才
射策髙第拜中書博士轉中書侍郎以工書受勅於長
安書文明太后父燕宣王碑賜爵泰昌子
沈法㑹兖州人能𨽻書宣武在東宫𠡠法㑹侍書後以
𨽻迹見知於閭里者甚衆未有如崔浩之妙
劉芳字伯友彭城人官至安東將軍青州刺史善正書
少時聰敏過人篤志墳典晝則傭書以自資給夜則讀
誦終夕不寢嘗為諸僧寫經論筆迹稱善卷直一縑嵗
中能入百餘疋如此數年頼以頗振著音義明辨疑者
皆徃詢訪故時人號為劉石經撰急就篇續注音義三
卷
劉懋字仲華芳之從子官至太尉司馬聰敏好學博綜
經史善草𨽻書識竒字
郭祚字季祐太原晉陽人官至征西司馬將軍雍州刺
史祚涉獵經史習崔浩尺牘文章見稱於世尤善行書
栁僧習官至潁川太守敏於當世特善正書
栁楷字士則河東解人善草書頗涉文史位撫軍司馬
夏侯道遷譙國人歴華瀛二州刺史遍覽書史嫺習尺
牘
庾道頴川人歴覽史傳善草𨽻仕梁位右中郎將與夏
侯道遷俱入魏後為饒安令卒
曺世表字景昇魏大司馬休九世孫性雅正工尺牘涉
獵羣書孝昌中為尚書右丞遷東南道行臺
孫伯禮武邑人光禄大夫惠蔚之子善𨽻書位國子博
士
裴敬憲字孝虞河東聞喜人為太學博士少有志行學
博才清工𨽻草解音律
王世弼京兆覇城人官至中山内史平北將軍魁岸有
壯氣善草𨽻書好窮墳典
王由字茂道世弼之子位至東萊太守好學有文才尤
善草𨽻書性方厚有名士風又工摹書為時人所服
李苗字子宣梓潼涪人官至尚書左丞善屬文工尺牘
蔣少遊樂安博昌人有才學敏慧機巧工畫善行草書
及雕刻官至將作大匠太常少卿前將軍都水兼此四
官
劉仁之字山靜歴位衛將軍西兖州刺史少有操尚粗
涉書史真草筆迹頗號工便
李思穆官至營州刺史工草𨽻為當時所稱
沈嵩官至司馬即文秀族子善行書
吕溫字晞陽為上黨太守善𨽻書
盧淵官至秘書監善正書傳鍾法有能名
宇文忠之河南洛陽人官至右丞涉獵文史頗有筆札
尤善行草
北齊趙隱字彦深南陽宛人性聰敏善書計初為尚書
令司馬子如賤客供寫書子如善其無誤用為書令史
神武在晉陽索二史子如舉彦深後徵補大丞相功曺
叅軍專掌機宻文翰多出其手稱為敏給累官至司徒
張景仁濟北人㓜孤家貧以學書為業遂工草𨽻選補
内書生與魏郡姚元標潁川韓毅同郡袁買奴滎陽李
超等齊名世宗並引為賓客天保八年𠡠教太原王紹
德書後主在東宫世祖選善書人性行淳謹者令侍書
景仁遂被引擢後主登祚歴位至開府侍書如故尋除
侍中封建安王自倉頡以來八體取進一人而已
崔季舒字叔正挺之從子官至光禄大夫待詔文林館
涉獵經史長於尺牘有當世才具
杜弼字輔元中山曲陽人㓜聰敏為征虜府墨曺叅軍
典管記弼長於𨽻札毎為時軰所推
韓毅魯郡人工正書神武用為博士以教彭城景思王
浟
元行恭河南洛陽人美姿貌兼俊才善正行書位中書
舍人待詔文林館
李元䕶遼東襄平人少有武力仕齊位馬頭太守雖以
將用自達然亦頗覽文史習於尺牘
劉珉字仲寳彭城人官至三公郎中善行草書李嗣真
云珉書如顛波赴海狂澗争流書賦云蕭條北齊浩汗
仲寳劣充凡正備法緊草遐師右軍倏爾由道究千變
而得一乗薄俗而居老如海岳髙深青分孤島
劉元平珉之子髙道不仕贈貞範先生善行草書
殷英童善楷𨽻書兼工畫
後周黎景熈字季明河間鄚人從祖廣魏太祖時為尚
書郎善古學從崔宏崔浩受學字義楷篆自是家傳其
法季明亦傳習之頗與許氏小異周文徵入關令季明
正定古今文字於東閤歴官至車騎將軍儀同三司
趙文深字德本南陽宛人少學楷𨽻年十一獻書於魏
帝後立義歸朝除丞相府法曹叅軍文深雅有鍾王之
則筆勢可觀當時碑牓惟文深及兾雋而已太祖以𨽻
書紕繆令文深與黎季明沈遐等依說文及字林刋定
六體成一萬餘言行於世及隋文帝平江陵之後王褒
入關貴游等翕然並學褒書文深之書遂被遐棄文深
慙恨形於言色後知好尚難反亦改習褒書然竟無所
成轉被譏議謂之學步邯郸焉至於碑牓餘人獨莫之
逮王褒亦每推先之宫殿樓閣皆其迹也世宗令至江
陵書景福寺碑漢南人士亦以為工梁主蕭詧觀而美
之賞遺甚厚天和元年露寢等初成文深以題牓之功
除趙興郡守
趙仲將彦深之子官至給事黄門侍郎散騎常侍沉敏
有父風溫良恭儉雖妻子亦未嘗怠慢終日儼然學涉
羣書善草𨽻雖與弟書書字楷正云草不可不解若施
之於人即似相輕易若當家卑㓜又恐其疑所在宜爾
是以必湏𨽻筆
冀雋字僧雋太原陽邑人性沉謹善𨽻書特工模寫太
祖令雋偽為魏帝𠡠書與費士顯令將兵助太祖討侯
莫陳說雋依舊𠡠模寫及代舎人主書等署與真無異
顯嘗得魏帝𠡠書及見此𠡠不以為疑遂遣步騎一千
授太祖節度尋徵教世宗及諸王𨽻書時俗入書學者
亦行束修之禮謂之謝章雋以書字所興起自倉頡若
同常俗未為合禮遂啟太祖釋奠倉頡及先聖先師官
至驃騎大將軍開府儀同三司
王褒字子淵瑯琊臨沂人官至司空博覽文史尤工屬
文特善草𨽻梁國子祭酒蕭子雲褒之姑夫也褒以姻
戚去來其家遂相模範俄而名亞子雲並見重於世雖
風神不峻亦士君子之流也
蕭撝字智遐蘭陵人梁武帝弟安成王秀之子也博觀
經史雅好屬文侯景亂武陵王紀稱帝於蜀以撝為益
州刺史周文伐蜀撝降歴少傅蔡陽郡公撝善草𨽻名
亞於王褒
蕭慨梁武帝弟司空鄱陽王恢之孫深沉有體表好學
善草𨽻書歴著作佐郎待詔文林館終於司徒從事中
郎
竇慶扶風平陵人襲封陳公有姿儀性和厚工草𨽻
竇璡慶之弟亦工草𨽻頗解音律官至潁川南郡扶風
太守
庾信字子山南陽新野人梁散騎常侍肩吾之子㓜而
俊邁博覽羣籍善行書仕周位至驃騎將軍開府儀同
三司
栁宏字匡道官至御正下大夫少聰頴亦善草𨽻博涉
羣書辭彩雅贍與𢎞農楊素為莫逆之交
元禮少有志氣好弓馬嫻草𨽻有士君子之風累遷征
東將軍
顔之推字介瑯琊臨沂人協之子聰頴機悟博識有才
辯工尺牘大象末為御史上士
薛慎字伯䕶河東汾隂人好學能屬文善草書歴中大
夫保定初出為湖州刺史
隋楊素字處道𢎞農華隂人少落拓有大志不拘小節
善屬文工草𨽻
盧昌衡字子均范陽人官至祠部侍郎太子左庶子風
神澹雅博涉經史工草行書書賦云昌衡跌宕率爾而
作雖蔑法而或乖乃由衷而不怍似野筍成竹長風隕
籜
閻毗榆林盛樂人能篆書工草𨽻尤善畫為當時之絶
周武帝時拜儀同三司隋文帝愛其才藝令侍東宫官
至朝散大夫將作少監
趙孝逸湯隂人官至四門助教深師右軍逸効大令甚
有功業當平梁之後王褒入國舉朝貴胄皆師於褒惟
孝逸與文深二人獨負二王之法俱入隋臨二王之迹
人間徃徃為貨耳書賦云文深孝逸獨慕前蹤至師子
敬如欲登龍有宋齊之面貌無孔薄之心胷
釋智永㑹稽人師逺祖逸少工草𨽻妙傳家法嘗臨寫
真草千文八百本散與人外江東諸寺各施一本今有
存者猶直數萬錢住吳興永欣寺積年臨書所退筆頭
置之大竹簏受一石餘而五簏皆滿人來覓書或求乞
師者如市所居門限為之穿穴乃用鐵葉裹之人謂之
鐵門限後取筆頭瘞之號退筆塚自製其銘張懐瓘云
師逺祖逸少歴紀專精攝齊升堂真草惟命夷途良轡
大海安流微尚有道之風半得右軍之肉兼能諸體於
草最優氣調下於歐虞精熟過於羊薄
釋智果㑹稽人工書銘石煬帝甚善之其為瘦健造次
難類嘗謂永師曰和尚得右軍肉智果得其骨張懐瓘
云夫字有萬象元鑑於心好其體質而布其意且筋骨
藏於膚肉山水不厭髙深而此公稍乏清幽傷於淺露
若吳人之戰輕進易退勇而非武虚張夸耀果𨽻行入
能品時有僧休僧特與果俱師智永休困於肥鈍特傷
於瘦怯皆不得中而智果差優書賦云智永智果禪林
筆精天機淺而恐泥志業髙而克成或拘凝重蕭索家
聲或利凡通周章擅名猶能作緇門之領袖為當代之
凖繩並如君子勵躬於有道髙人保志而居貞
釋敬脫善正書能用大筆寫方文字天然遒勁不加修
飾當時謂之僧傑
庾持字元德潁川鄢陵人篤志好學尤善書記以才藝
聞名官至步兵校尉持善字書毎屬書好為竒字
虞綽字士裕㑹稽餘姚人官至著作佐郎博學有俊才
尤工草𨽻
丁道䕶官至襄州刺史從事善正書蔡君謨云道䕶書
兼後魏遺法隋唐之交善書者衆皆出一法道䕶所得
最多
虞世基字懋世㑹稽餘姚人博學有髙才兼善草𨽻官
至内史侍郎
房彦謙字孝冲清河人官至司𨽻刺史解屬文善草𨽻
人有得其尺牘者皆寳玩之前後居官所得俸禄皆以
周恤親友家無餘財嘗從容獨笑顧謂其子𤣥齡曰人
皆因禄富我獨以官貧所遺子孫在於清白耳書賦云
彦謙草力浮𦂳循常糟粕右軍之化依稀夫子之牆如
益星榆之衆象無月桂之孤光
史陵善正書筆法精妙不减歐虞張懐瓘云褚遂良嘗
師受史陵然史亦有髙古傷於疎瘦
　
　
　
　書小史卷八
欽定四庫全書
　書小史卷九
　　　　　　　　　　　　　宋　陳思　撰
　　傳八(唐/)
唐房𤣥齡字喬齊州臨淄人隋司𨽻彦謙之子官至司
空文昭公㓜警敏貫綜墳籍善屬文書兼草𨽻後圖形
凌烟閣讃云才兼翰藻思入機神書賦云房文昭則雅
而和隱乃訛精神乏氣胷臆餘波若蘋萍無品共泛中
河
歐陽詢字信本潭州臨湘人歴太子率更令㓜孤陳中
書令江總收養之教以書記聰悟絶人博覽古今書則
八體盡能筆力勁險尤妙古篆髙麗愛其書遣使請焉
神堯嘆曰不意詢之書名逺播夷狄嘗行見索靖所書
碑觀之去數步復返及疲乃布坐至宿其傍三日乃得
去其所嗜類此張懐瓘云詢飛白冠絶峻於古人有龍
蛇戰鬬之象雲霧輕濃之勢風旋雷激操舉若神真行
出於大令森森焉若武庫矛㦸風神嚴於智永潤色寡
於虞世南其草書跌宕通流示之二王可為動色然驚
竒跳駿不避危嶮傷於清雅之致自羊薄之後略無勍
敵
歐陽通詢之子也累官殿中監蚤孤母徐教以父書懼
其惰嘗遺錢使市父遺迹通乃刻意臨倣以求售數年
書亞於詢父子齊名號大小歐陽體通晚自矜重以狸
毛為筆覆以兎毫管皆犀象非是未嘗書書賦云學有
大小夏侯書有大小歐陽父掌邦禮子居廟堂隨運變
化為龍為光
虞世南字伯施㑹稽餘姚人官至秘書監永興公性沉
靜寡欲博達古今善正行草書出於大令太宗毎稱其
五絶一曰德行二曰忠直三曰博學四曰文詞五曰書
翰世南始學書於浮屠智永逺究其法為世秘愛張懐
瓘云其書得大令之宏規合五方之正色姿榮秀出智
勇存焉絶頂危峰處處間起行草之際尤所偏工及其
暮齒加以遒逸書賦云永興超出下筆如神不落疎慢
無慙世珍然則比文幾(阮/研)而老成與貞白(陶𢎞/景)而德鄰
如層臺緩步髙謝風塵
虞纂世南族子書翰甚工有叔父體則而風骨不逮
虞焕世南之孫善書竇臮云子纂孫煥皆能繼世煥授
武官在仗宿衛初隋有猛將來䕶兒子恒濟皆負才學
入唐繼登三事故陸元方云來䕶兒兒把筆虞世南男
帶刀言物極則反一至於此書賦云纂煥嗣聖體多拘
檢如彼碔砆亂其琬琰
褚遂良字登善杭州錢唐人官至右僕射河南公博涉
文史工𨽻楷書太宗嘗歎曰虞世南死無與論書者魏
徵白見遂良帝令侍書帝方博購王羲之故帖天下争
獻然莫能質其真偽遂良獨論所出無舛冐者嘗問虞
世南曰吾書何如智永答曰吾聞彼一字直五萬君豈
得此曰孰與歐陽詢曰吾聞詢不擇紙筆皆得如志君
豈得此遂良曰然則何如世南曰君若手和筆調固可
貴尚遂良大喜張懐瓘云遂良少則服膺虞監長則祖
述右軍真書甚得媚趣若瑶臺青瑣窅映春林美人婵
娟似不任乎羅綺鉛華綽約甚有餘態遂良亦嘗師受
史陵然史亦有髙古傷於疎瘦書賦云河南專精克儉
克勤伏膺告誓銳思猗文恐無成於畫虎將有類於效
顰
曹憲揚州江都人官至秘書學士精諸古字於小學家
尤邃自漢杜林衛宏以後古文冺絶至憲此學復興撰
桂苑珠叢一百二十卷體製擬顧野王玉篇以小篆八
分𨽻書三體正御本甚精
顔師古字籀京兆萬年人官至秘書監𢎞文館學士少
博學精訓詁學善屬文多藏古圗畫器物書帖性所篤
愛古篇竒字世所惑者討析申論必暢本源
顔勤禮字敬官至著作郎㓜而朗悟識量宏逺工於篆
籀尤精詁訓秘閣司經史籍多所刋定與兄師古相峙
俱以文學為崇賢𢎞文館學士太宗使蕭鈞贊曰依仁
服義懐文守一履道自居下帷終日德彰梓里行成蘭
室鶴鑰馳稱龍樓委質
顔昭甫字周卿勤禮之子少聰頴工篆籀草𨽻書與内
弟殷仲容齊名而勁利過之特為伯父師古所賞凡所
注釋必令叅定為天皇曹王侍讀曹王屬有獻古鼎篆
書二十餘字舉朝莫能讀昭甫盡能讀之
劉仁軌字正則陳留尉氏人位至尚書左僕射工正行
書少好學值隋末喪亂不遑專習每行坐書空畫地遂
有能名
陸柬之吳郡人虞世南之甥也官至太子司議郎善正
行草書李嗣真云柬之學虞草體用筆則青出於藍故
非子雲之徒正𨽻工夫恨少不致髙絶也張懐瓘云柬
之少師世南臨寫所合亦猶張翼換羲之表奏蔡邕為
平子後身晚習二王尤尚其古中年之迹猶有怯懦總
章以後乃備筋骨殊矜質樸耻夫􁅔靡故欲暴露瑕疵
雖為時鄙囬也不愚尤善運筆至於興㑹則窮理造微
然工於倣效劣於獨斷以此為少也
楊師道字景猷華隂人官至侍中中書令清警有才思
善草𨽻工詩
上官儀字游韶陜人官至西臺侍郎工文詞涉貫墳典
善書張懐瓘云楊師道上官儀劉伯莊並師法虞公過
於纂矣
殷開山名嶠以字行京兆鄠人官至吏部尚書鄖國公
開山涉書工為尺牘(竇苹云尺牘書題/也見前漢陳遵傳)
李懐琳洛陽人工臨寫善草𨽻好為偽迹嘗效王書大
急就兩本各十紙言詞鄙下而䟦尾分明徐唐沈范蹤
跡烜赫勞茹裝背持以質錢貞觀中勑頻搜求彼之錢
主持以詣闕太宗殊喜賜縑二百疋懐琳乃上别本因
得待詔文林館書賦云爰有懐琳厥迹疎壯假他人之
姓氏作自己之形狀髙風甚少俗態猶多吠聲之軰或
浸餘波
薛純陀太宗時官至秘書其書有筆法遒勁精悍不减
歐陽詢張懐瓘云薛純陀學歐陽詢草書傷於肥鈍亦
通之亞也
孫過庭字䖍禮吳郡人官至率府録事博通今古獨秀
文華善正行草書張懐瓘云草書憲章二王用筆雋㧞
尚異好竒凌越險阻功用雖少而天材有餘真行之書
亞於草矣嘗作運筆論甚得書趣與王知敬友善王則
過於遲緩孫亦傷於急速使夫二子寛猛相濟是為合
矣書賦云䖍禮凡草閭閻之風千紙一類一字萬同如
見疑於氷冷甘没齒於夏蟲
錢毅善小篆飛白風流敏麗太宗甚賞其能
薛稷字嗣通河東人官至太子少保善書初貞觀永徽
間虞世南褚遂良以書專家後莫能繼稷外祖魏徵家
多藏虞褚書故銳精臨倣結體遒麗遂以書名天下畫
又絶品睿宗在藩喜之張懐瓘云師學褚公尤尚綺麗
媚好膚肉得師之半可謂河南公之髙足當時無及之
者甚為時所珍尚書賦云少保師褚菁華却倍超鼫鼠
之效能愧隋珠之掩纇
魏叔瑜字思瑾鄭公之子善草𨽻書嘗以筆意傳其子
華及甥薛稷
魏華字茂實叔瑜之子官至太子左庶子世業清素尤
好書翰初與薛稷俱師於褚後習右軍行草其迹遂過
於師世稱善書者前有虞褚後有薛魏
裴行儉字守約絳州聞喜人官至禮部尚書工草𨽻行
書及章草髙宗嘗以絹素令寫文選一部覽之秘愛其
法賚物良厚嘗謂人曰褚遂良非精筆佳墨未嘗輙書
不擇筆墨而研㨗者惟予與虞世南耳所撰草字雜體
數萬言傳於世
姜協字夀秦州上邽人善篆籀歴燕然都䕶夏州都督
封成紀縣侯謚曰威
殷令民陳郡人善正書與其子仲容皆以能書擅名一
時而令民筆法精妙不减歐虞
殷仲容令民之子官至禮部郎中善正書尤精題署武
后嘗詔仲容題資聖寺額王知敬題清禪寺額當時謂
之雙絶書賦云殷公王公兼正兼署大乃有則小非無
據麒麟將騰鸞鳳欲翥題二榜而迹在歎百川而身去
王知敬懐州河内人官至太子家令工草行及章草尤
善題署李嗣真云房僕射(𤣥/齡)雕文抱質王家令碎玉殘
金房如海上雙鵷王比雲間孤鶴
王知慎知敬之弟官至少府監工書善畵與兄知敬齊
名張彦逺名畫録云長安靈苑寺西廊北院有趙武端
畫浄土變相知慎書甚有功
宋令文虢州𢎞農人有勇力工書畫善屬文髙宗時為
驍衛將軍東臺詳學正士世稱令文三絶書畫力也張
懐瓘云令文尤好於書備兼諸體偏意在草志欲究能
力用雖殷筋骨終寡亦得書之媚趣公有三子之問以
文詞知名之悌有勇力之愻精草𨽻世謂皆得父一絶
王紹宗字承烈廣陵江都人官至秘書少監少貧困嗜
學工草𨽻客居僧房寫書取庸自給張懐瓘云紹宗清
鑒逺識才髙出羣書則祖述子敬欽羡柬之其草則攻
乎異端度越繩墨其正行與章草則體象尤異沈邃堅
宻然華不逮陸而古乃齊之嘗與人書曰鄙夫書翰無
功者特由水墨之積習耳當精心率意虛神靜思以取
之吴中陸大夫常以余比虞君以不臨寫故也聞虞被
中畫腹與余正同虞即世南也兄嗣宗亦善書師陸柬
之甚有骨氣而性矛盾書賦云王秘監則首末全貞尊
道重德或終紙而結字或重模而足(遵句/反)墨濩落風規
雄壯氣力播清譽而祖述屢見賞於有識如曲浦鴻飛
芳園桂植
髙正臣廣平人官至衛尉少卿善正行草書習右軍之
法次之甲乙脂肉頗多骨氣微少睿宗甚愛其書張懐
瓘云先君(張紹/光)强仕之年與髙有舊朝士就髙乞書或
􁦵先君書之髙嘗為人書五十紙先君􁀙換五紙又令
示髙髙竟不辨客曰有人换公書髙笑曰必是張公也
乃審詳之得三紙客曰猶有在髙熟視之終不能辨陸
柬之嘗為髙書告身髙常嫌之不將入帙後為鼠傷乃
謂先君曰此鼠甚解正臣意其風調不合乃爾
李思訓唐宗室也官至右武衛大將軍彭城公早以藝
稱髙宗甚重之畫山水得名亦能𨽻筆李北海邕為其
碑云思訓畫工神於鄭陸墨妙聖於鍾張
鍾紹京䖍州贛人魏太尉繇十五代孫以善書直鳳閣
武后時署諸宫殿明堂及銘九鼎皆其筆也尤善草𨽻
當時呼為小鍾其字畫妍媚遒勁有法石泉公王方慶
素尚毫翰毎還私第必請紹京盛論法書方慶嘗疾湏
紹京言書輙差右相楊再思以為鍾君可愈王侍郎疾
也張昌宗搜訪天下圖書以紹京妙識古今奏請直秘
書寳匣竒蹟莫不徧覽明皇在藩邸愛重其書及即位
拜户部尚書太子詹事紹京嗜書畫如王羲之獻之褚
遂良真迹家藏至數十百卷
賈膺福官至太子中舎人善八分筆法精妙可喜按舊
唐史云武后鑄九鼎圖寫山川物象命工書人賈膺福
薛昌容李元振鍾紹京等分題之
顔元孫字聿修昭甫之子少孤養於舅殷仲容家尤善
草𨽻仲容以能書為天下所宗人造請者牋盈几輙令
代遣得者欣然莫之能辨𤣥宗出諸家書迹數十卷曰
聞公能書可為定其真偽公分别以進𤣥宗大恱賜箋
籐筆墨衣服等物著干禄字書行於世
顔惟貞字叔堅元孫之弟官至太子文學薛王友仁孝
友悌少孤育舅殷仲容氏蒙教筆法家貧無紙筆與兄
以黄土掃壁木石畫而習之故特以草𨽻擅名
杜審言字必簡襄陽人官至國子監主簿修文館直學
士性滑稽雅善五言詩工草𨽻嘗謂人曰吾文章當得
屈宋作衙官吾筆當得王羲之北面其矜誕類此
盧藏用字子潛幽州范陽人官至黄門侍郎才貌清雅
工草𨽻大小篆八分善琴奕張懐瓘云㓜尚孫薛晚師
右軍雖闕於功績嫻於體艶八分之製頗傷疎怯呂摠
云盧藏用八分如露潤花妍煙凝修竹
魏哲善章草及應命而作略無疑滯功夫越於子潛而
氣魄不逮也
張旭蘇州吴人官至右率府長史善草書自言吾見公
主擔夫争路而得其意又觀公孫氏舞劍器而得其神
性嗜酒每飲醉輙草書揮筆大呌或以頭揾墨中而書
既醒自視以為神異不可復得世呼為張顛嘗私謂鄔
肜曰孤蓬自振驚沙怒飛予師而為書故得竒怪凡草
聖盡於此矣初仕為常熟尉有老人陳牒求判宿昔又
求旭怒其煩責之老人曰觀公筆迹竒妙欲以藏家耳
旭因問所藏盡出其父書旭視之天下奇筆也自是盡
其法旭以善草得名亦甚能小楷盖虞褚之流也書賦
云張長史則酒酣不覊逸軌神澄回眸而壁無全粉揮
毫而氣有餘興若遺能於學知遂獨荷其顛稱
司馬承禎字子微洛州温人隱天台華峯號白雲先生
開元中召至京師勅於王屋山置壇室以居善篆籀帝
命以三體寫老子刋正文句著坐忘論八篇年八十九
卒諡貞一先生
賀知章字季真㑹稽人官至秘書監自號四明狂客善
草𨽻嘗與張旭游於人間凡人家㕔館好墻壁及屏幛
忽忘機興發筆落數行如蟲豸飛走雖古之張索不如
也好事者具筆硯從之意有所愜不復拒然每紙纔十
數字世傳以為寳天寳初請為道士還鄉里詔許之以
宅為千秋觀仍賜剡川鏡湖一曲
宋儋字藏諸廣平人髙尚不仕户部侍郎宇文融薦授
秘書省校書郎善書作鍾體而側戾放縱迹不副名開
元末舉塲中後軰多師之吕摠云宋儋書如暮春花發
夏栁枝低
李璆隴西人性疎達輕財重諾善書筆路𦂳媚亦有聲
於代書賦云宋儋李璆擅美中州李師王而意淺宋祖
鍾而體便
吴道元陽翟人官至寧王友工書善畫好酒使氣毎欲
揮毫必湏酣飲學書於張長史旭賀監知章其迹似薛
少保亦甚便利初名道子𤣥宗改名道元張懐瓘云吳
生之畫筆下有神是張僧繇後身也
鄭䖍鄭州滎陽人官至著作郎善圖山水好書常苦無
紙知慈㤙寺有柿葉數屋遂借僧房居之日取葉學書
嵗乆殆遍𤣥宗愛其材為置廣文館以䖍為博士嘗自
寫其詩并畫以獻帝大署其尾曰鄭䖍三絶吕摠云鄭
䖍書如風送雲收霞催月上
盧鴻字顥然其先范陽人隱於嵩山博學善篆籕及楷
𨽻開元初備禮徵至東都拜諫議大夫固辭還山廣學
廬聚徒至五百人
陸堅洛陽人初名友悌𤣥宗嘉其剛正更賜名堅官至
秘書監善書帝待之甚厚圖形禁中親製贊
李巖趙州髙邑人歴官兵部侍郎善草𨽻
吕向字子回涇州人少孤託外祖母隱陸渾山工草𨽻
能一筆環寫百字若縈髪然世號連綿書官至工部侍
郎文詞學業當代莫比書賦云吕公歐鍾相雜自是一
調雖則筋骨乾枯終是精神嶮峭其於小楷尤更巧妙
梁昇卿善小篆八分吕摠云梁昇卿八分如驚波徃來
巨石前却
郭謙光官至國子監丞善八分初不見稱於唐人獨歐
陽公修盛稱其字畫筆法不减韓蔡史李四家
韓擇木昌黎人官至工部尚書右散騎常侍工八分書
師蔡邕法風流閒媚為伯喈中興書賦云韓常侍則八分
中興伯喈如在光和之美古今迭代昭刻石而成名類
神都之冠葢
李邕字泰和揚州江都人官至北海太守善行書以文
名天下時稱李北海盧藏用嘗謂邕如干將莫邪難與
争鋒翰林美事云李北海文章書翰公直詞辨義烈英
邁皆一時之傑夫人之藝術多不兼稱至於王逸少以
書掩其文李淳風以術映其學如公之藝六事咸絶古
今罕儔呂摠云李邕書如華岳三峯黄河一曲
　書小史卷九
欽定四庫全書
　書小史卷十
　　　　　　　　　　　　　宋　陳思　撰
　　傳九(唐/)
蕭誠蘭陵人官至右司員外郎工正書善摹勒弟諒亦
善書世謂誠真諒草開元中時尚褚薛誠為之最善李
邕每不重誠誠因採西山野麻虢郡土糓造五色斑文
紙作王右軍書帖與之邕覽翫不悟謂其真迹誠因道
其所撰邕乃歎服
張庭珪河南濟源人官至太子詹事工八分書素與李
邕親善屢上表薦之邕所撰碑碣必請庭珪八分書之
甚為時人所重庭珪家多法書亦善正𨽻頗有獻之之
法
史白廣陵人官至諫議大夫善飛白
史惟則字子華白之子官至殿中侍御史工八分頗近
鍾書發筆方廣字形峻美亦為時所重尤善篆籀飛白
弟懐則亦善八分書賦云史侍御惟則必優世業階乎
籀篆古今折衷大小應變如因髙而矚逺俯川陸而必
見
蔡有鄰濟陽人官至胄曺叅軍善八分始拙弱至天寳
中遂精妙相衛間多其筆迹
蔡希寂有鄰從子為洛陽令深工草𨽻頗為當時所稱
田琦雁門人武德功臣兵部尚書德平之孫工八分小
篆署書圖畫歴官豫蘄許等州刺史書賦云赫赫許昌
翰苑文房徴前賢而少對當聖代而難方
顧誡奢官至太子文學翰林院侍詔善八分杜甫集有
贈顧八分文學詩即誡奢也詩云中郎石經後八分盖
顦顇顧侯運鑪錘筆力破餘地昔在開元中韓蔡同贔
屭𤣥宗妙其書是以數子至此詩盖謂誡奢也
韋陟字殷卿京兆萬年人風格秀整善文辭書有楷法
常以五彩牋為書記使侍妾主之其裁荅授意而已皆
有楷法惟陟署名自謂所書陟字若五朶雲時人慕之
號郇公五雲體吕摠云韋陟書如蟲穿古木鳥踏花枝
韋斌陟之弟少修整好文藝善𨽻書與兄陟齊名天寳
中為中書舍人集賢院學士
衛包京兆人工八分古文小篆通字學兼象緯之術官
至尚書郎包以古文見稱於當時甚盛
蘇詵字廷言丞相瓌之子善八分瓌與東明觀道士周
彦雲素相往來彦雲將為其師建碑謂瓌曰成某志不
過煩相君數子耳五郎文(頲/)六郎致石(泳/)七郎書(詵/)瓌
大笑不言而心服其公
鄔肜錢塘人為金吾兵曺叅軍善草書妙得其法時人
比之張旭盖親得張公之㫖吕摠云鄔肜書如寒林栖
鵶平岡走兎
徐安貞善𨽻書初名楚璧開元中為中書侍郎嘗叅李
右相議後林甫用事恐罪累乃逃隱於衡嶽為掇蔬行
者而病啞不言數年後因修建佛殿僧中選善書者題
其梁己二三人矣徐行者跨梁而過掌事人怒以杖連
擊其背徐以手畫地曰口雖不言昔年曽學大書願試
書及題數行羣僧皆恱服因遣盡書之後李邕過寺見
其題處大驚召之同載而歸
胡霈然安定人工行書八分小篆筆法雖未至而媚熟
可喜上黨佛寺畫壁多霈然所書
李造隴西人官至起居舍人武都公善𨽻書入能品
李潮杜甫之甥善八分小篆杜甫盛稱之以比蔡有鄰
韓擇木(見杜集八/分小篆歌)
徐嶠之越州人官至廣平太守善正行草書名冠古今
無以為比常以其法授其子浩嶠之神道碑云初獻䇿
十八篇進書六體明皇手詔荅曰得所進書甚可觀覽
囬鸞顧鵲墜露凌雲既極臨池之功足方懸帳之妙今
賜物三十叚用彰翰墨之佳也
徐浩字季海嶠之之子官至彭王傅㑹稽郡公善正行
草書四方詔令多出浩手遣辭贍速而書法至精帝喜
之嘗書二十四幅屏八體皆偹草𨽻尤工世狀其法曰
怒猊抉石渇驥奔泉
王維字摩詰太原祁人官至尚書右丞與弟縉齊名維
工草𨽻善畫能詩名盛於開元天寳間豪英貴人虚左
以迎寧薛諸王待若師友畫思入神至山水平逺雲勢
石色繪工以為天機所到學者不可及也其詩自云夙
世定詞客前身應畫師
王縉字夏卿維之弟官至丞相善草𨽻書功超薛稷國
史補云縉與維名望首冠一時議者云論詩則王維崔
顥論筆則王縉李邕祖詠張説不得預焉
李陽氷趙郡人官至將作大匠工於小篆初師李斯嶧
山碑後見仲尼吳季札墓誌變化開闔龍蛇盤踞勁利
豪爽風行雨集文字之本悉在心胷自言得篆籀之宗
㫖斯翁之後直至小生曺喜蔡邕不足數識者謂之倉
頡後身從子謄亦工小篆書賦云吾家世業趙郡李君
嶧山並騖宣父同羣洞於字學古今通文家傳孝義意
感風雲
張諲官至刑部員外郎明易象丹青善草𨽻與王維李
頎為詩酒丹青之友李頎荅詩云小王破體嫻文䇿落
日梨花照空壁詩堪記室妬風流畫與將軍作勍敵(畫/一)
(作/書)
李權淮安王神通之曽孫歴官金州刺史工八分
李樞權之弟官至侍御史工小篆
李平鈞權之姪官至江陵掾富詞學工小篆兼妙山水
並冠絶一時書賦云温良之德書畫兼美誠依仁以游
藝同上善之若水
鄭遷及弟邁逾並工八分遷官至浚儀尉季弟逾兼善
山水天寳中知名梁宋書賦云滎陽昆弟内外光華揮
毫美麗自是一家㓜弟曰逾丹青大誇信斵玉而剖石
即揀金而披沙
張懐瓘海陵人為翰林供奉右率府兵曺叅軍善正行
草書亦能臆斷吕摠云懐瓘草書如露花濯錦淵月沉
珠懐瓘每云書者猶人相知始疎而終宻則大同始宻
而終疎則大異小人甘以壊君子淡以成耀俗之書甘
而易入乍觀肥滿恱心豁目亦猶鄭衛之在聽焉撰評
書藥石論書斷書佑等書行於世弟懐瓌亦善書官至
盛王府司馬待詔翰林
顔允南字去惑惟貞之子官至國子司業少以詞藻擅
名工草𨽻書尤善五言詩深為伯父元孫所稱
顔真卿字清臣允南之弟官至太子太師魯國公少勤
學孝敬有文辭善正行書結筆濃秀尤尚字學可謂書
之大雅矣陸羽嘗論其體得羲之之筋骨心肺也公受
筆法於張長史又嘗問法於釋懐素素告以坼壁路公
曰何如屋漏痕素起捉公手曰老賊得之矣
張志和字子尚婺州金華人性髙邁不拘自稱煙波釣
徒著𤣥真子亦以自號與顔魯公友善工草書跡甚狂
逸亦善圗山水自為漁歌畫之甚有逸思
韓滉字太冲京兆長安人官至左僕射平章事封晉國
公工𨽻書章草尤善雜畫書得張旭筆法畫與韓幹相
埒自言不能定筆不可論書畫以非急務故自晦不傳
於人
張從申官至大理司直志業精絶工正行書握管用筆
期於結字𦂳宻近古所無恨於歴覽不多聞見遂寡右
軍之外一步不窺意多搨書闕於真迹黄長睿云從申
雖學右軍其原出於大令筆意與李北海同科故名重
一時宜不虛得但所短者抑揚低昻太過又真不及行
耳然唐人而有晉韻殊可嘉尚弟從師監察御史從義
從約灼然有才並工書皆得右軍風規時人謂之張氏
四龍書賦云張氏四龍名揚海内厥有季弟功夫少對
右軍風規下筆斯在季謂從申也
劉繪彭城人為延安都督善書
明若山平原人為京兆三原縣尉大理評事善書書賦
云延安君則快速不滯若懸流得勢三原君則婉媚工
宻似垂楊應律
竇蒙字子全官至國子司業善書書賦云吾兄則書包
雜體首冠衆賢手關目瞥瞬息彌年比夫得道家之深
㫖習閬風而欲仙
竇臮字靈長蒙之弟官至刑部員外郎詞藻雄贍草𨽻
精絶著述書賦一篇兄蒙為之注
喬龜年善小篆養母至孝大歴中每為人寫大字獲其
錢以供甘㫖
瞿令聞善八分古文倒薤藝兼篆籀
齊皎髙陽人官至澤州刺史曉音律善大篆工小楷筆
蹟雄壯
林傑字智周閩川人精琴碁善草𨽻俱自天然不因師
授
徐璹浩之子㓜勤學善真行書能别識書畫
徐峴璹之弟善正書
袁滋字德深蔡州人官至兵部尚書强學博記工篆𨽻
有古法
吳通𤣥海州人與弟通微皆博學善文章並侍太子游
德宗立弟兄踵為翰林學士並知制誥通微工行草書
翰林習之號院體
沈傳師字子言蘇州吳人官至吏部侍郎材行有餘工
書有楷法
栁子厚河東人少精敏文章卓偉善書家蓄魏晉尺牘
甚富臨池訣云栁宗元與劉禹錫得筆法於皇甫閲以
宗元為入室禹錫及門宗元自矜其書然亦不甚工
裴潾河東聞喜人官至兵部侍郎篤學善𨽻書
裴休字公美孟州濟源人官至吏部尚書太子少師能
文章善正書體法遒媚休早𨽻於河内後登顯位乃建
刹於彼目為化成寺尋授太原節制經由是寺寺僧粉
壁陳筆硯候公親題之公神色自若以衣袖揾墨以書
之字勢竒絶
栁公權字誠懸官至太子少師善正行書初為夏州李
聽掌書記穆宗即位入奏事召見謂之曰朕常於佛寺
見卿筆蹟思之乆矣即日拜右拾遺充翰林侍書學士
遷右補闕司封員外郎穆宗臨朝召問公權筆何盡善
對曰用筆在心心正則筆正上改容知其筆諫也公權
初學王書遍閲近代筆法體勢勁媚自成一家當時公
卿大臣碑版不得公權手筆者人以為不孝外夷入貢
皆别署貨貝曰此購栁書文宗夏日與學士聨句帝曰
人皆苦炎熱我愛夏日長公權曰薰風自南來殿閣生
微涼時丁袁五學士皆屬繼帝獨諷公權兩句曰詞清
意足不可多得乃令公權題於殿壁字方圎五寸帝視
之嘆曰鍾王復生無以加焉大中初轉少師中謝宣宗
召升殿御前書三紙軍容使西門季元捧硯樞宻使崔
巨源過筆真書十字曰衛夫人傳筆法於王右軍行書
十一字永禪師真書千字文得家法草書八字曰謂語
助者焉哉乎也賜錦綵瓶盤等銀器仍令自書謝表不
拘真行帝尤竒惜之嘗書京兆西明寺金剛經有鍾王
歐虞褚陸諸家法自謂得意
栁仲郢字諭䝉公權從子㓜嗜學工草𨽻札節九經三
史魏晉已下南北史分門上下凡三十卷號栁氏自備
小楷精謹無一字行書當時甚賞其工
盧知猷字子謩官至太子太師器度渾厚文詞贍麗工
草𨽻有楷法落簡飛翰人争摹倣
唐元度官至翰林待詔沔王友善小篆名於一時筆法
柔弱無復前人之比而流俗妄稱惜之
于僧翰河南人特工八分與貝靈該俱擅名江左靈該
効明皇書筆力柔弱畧盡而已僧翰師韓擇木字勢妍
美筆畫遒勁兼用篆法然其格律不髙亦自成一家爾
周墀字德升汝南人官至尚書右僕射長於史學尤工
小篆見稱於一時字畫頗佳傷於柔媚
陸希聲博學善屬文工書得其法凡五字擫押鉤格抵
用筆雙鉤則㸃畫遒勁而盡其妙謂之撥鐙法希聲自
言昔二王皆傳此法自斯翁以至陽氷皆得之希聲以
授沙門𧦬光光入長安為翰林供奉引希聲於貴倖昭
宗召為給事中後位至宰相
僧懐素字藏真長沙人疎放不拘細行頗好筆翰貧無
紙可書嘗於故里種芭蕉萬餘株以供揮灑書不足乃
漆一盤書之又漆一方板書至再三盤板皆穿吏部尚
書韋陟見而賞之曰此沙門札翰當振宇宙大名授筆
法於金吾兵曺鄔肜肜嘗謂懐素曰草書古勢多矣惟
太宗以獻之書如凌冬枯樹寒寂勁硬不置枝葉張旭
長史又嘗私謂肜曰孤蓬自振驚沙怒飛余師而為書
故得竒恠凡草聖盡於此懐素不復應對但連呌數十
聲曰得之矣顔魯公嘗問師曰夫草書於師授之外師
有自得之乎師曰貧道觀夏雲多竒峰輙嘗師之夏雲
因風變化乃無常勢又遇壁坼之路一一自然顔公曰
噫草聖之淵妙代不絶人可謂聞所未聞之㫖也
釋髙閑善草書師懐素深窮體勢韓文公嘗以序送之
極稱其善張祜承吉亦有詩云卷軸朝廷餞書函内庫
收
釋亞栖洛陽人善草書自云其書如飛鳥出林驚蛇入
草嘗對御草書兩賜紫袍有詩云通神筆法得𤣥門親
入長安謁至尊莫恠出來多意氣草書曽恱聖明
君
釋貫休蘭溪人善謌詩工草𨽻南土皆比之懐素尤善
丹青多畫佛像
釋𧦬光善書受撥鐙法於陸希聲自後書法頓長先入
長安為翰林供奉希聲猶未逹因寄詩曰筆下龍蛇似
有神天池雷雨變逡廵寄言昔日不龜手應念江頭洴
澼人𧦬光因引薦希聲於貴倖後至貴顯
釋洪堰博學儒釋風姿秀整能講唱詩篇草𨽻皆極精
妙時人以其貌義詩書謂之四絶
五代楊凝式字景度唐相涉之子有文辭善筆札歴仕
梁唐晉三朝佯狂不任事累官至太子少師致仕居洛
陽延福坊其書法自顔以入二王之妙洛人得凝式真
蹟夸詡以為希世珍西洛寺觀二百餘所題寫㡬遍時
人以楊風子呼之
羅紹威字端己魏州貴鄉人仕梁累拜太師中書令少
好學工書頗知屬文聚書數萬卷開館以延四方之士
馬允孫字慶先棣州人少好學事後唐為宰相晉時以
太子賔客罷歸洛陽嗜八分書
李鶚後唐清泰中仕至國子丞九經印板多其所書當
時頗貴重之其筆法盖出歐陽率更然窘於法度而韻
不能髙非名書也
李從曮茂貞之子善書畫仕後唐襲為鳳翔節度
南唐後主李煜字重光善屬文工書畫王師克金陵俘
至京師赦之為違命侯煜又能作撮金書自言得筆法
於先王然枯勁無可取者
韓熈載仕李煜官至中書侍郎才俊氣逸工書畫特善
八分皆冠絶當時
徐鉉字鼎臣金陵人隨李煜歸朝官至散騎常侍好字
學善篆𨽻初學李陽氷後得李斯嶧山碑潛思改作遂
逼其勢弟鍇亦能八分小篆而筆法頗少力其在江南
皆以文翰知名號二徐為學者所宗
郭忠恕字恕先洛陽人七嵗童子及第漢周之際為湘
隂公從事工古文小篆八分亦能楷法尤善字學著古
文汗簡十卷全倣許氏說文偏旁凡五百四十一字太
宗朝官至國子監主簿
　
　
　
　
　
　
　
　
　
　
　書小史卷十
