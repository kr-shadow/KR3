#+TITLE: 讀書劄記-明-徐問
#+DATE: 2018-05-12 10:17:34
#+SOURCE: github.com/kanripo/KR3a0085 master 5ee1698a                
欽定四庫全書　　　　　子部一
　讀書劄記　　　　　　　儒家類
　　提要
　　　　(臣/)等謹案讀書劄記八卷明徐問撰問字用
　　　　中號養齋武進人𢎞治壬戌進士官至南京
　　　　户部尚書諡莊裕是書為問巡撫貴州時與
　　　　從學諸人問答随時劄記而成所論天文厯
　　　　象山川性理六經四子書皆守先儒成説其
　　　　論學則一本程朱而力黜王守仁之學如古
　　　　本大學親民格物知行合一各説皆逐條辨
　　　　正問嘗與羅欽順書云王氏之學本諸象山
　　　　至今眩惑人聴讀書劄記第二冊前實闢其
　　　　説盖以廣中侍讀黄才伯促而成之才伯者
　　　　黄佐字也所云第二冊者即指此本第五卷
　　　　中語今核其所闢各條大都托之或謂又稱
　　　　為近學世學而並未斥言盖是時王學方盛
　　　　行故問不欲顯加排擯然所摘發多能切中
　　　　癥結迥異乎叫囂強辨之流在明人語録中
　　　　猶篤實而不支蔓者也乾隆四十二年八月
　　　　恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
讀書劄記原序
書説命惟斆學半故學記曰學然後知不足敎然後知
困知不足然後能自反也知困然後能自彊也二者無
窮達無老少無人已内外惟理所在以求無不足與困
之患而後在人者有以裕於已在已者有以及於人焉
余不敏且老於義理進修蓋嘗玩索而未能深得其味
每驗諸動靜考諸前言若或㑹通啓悟洎諸生來質疑
而考異者必叅訂其是書而存之蓋取横渠有開劄記
之意管提學副使陳君則清與諸生段以金軰交請以
喻各學生徒因併就正於有道若以其言為不可易則
烏乎敢嘉靖甲午延陵徐問志
欽定四庫全書
　讀書劄記卷一
　　　　　　　　　　　　　明　徐問　撰
程子曰乾天也天專言之則道也分而言之以形體謂
　之天以主宰謂之帝以功用則謂之鬼神以妙用則
　謂之神以性情則謂之乾愚謂維天之命於穆不已
　性也乾道變化各正性命情也故受形天地者謂之
　人身係綱常有天下國家之責謂之主其精氣魂魄
　得於隂陽者亦為鬼神心統性情涵動靜妙運不測
　處故亦謂之神此人之道可以叅天地也
周子論太極隂陽分動靜至謂動極復靜靜極復動愚
　觀十一月冬至子半是初動而生陽至於壯夬遇姤
　一隂生而歸剥是動極而靜也自十月純隂隨至於
　復其動之端倪易謂見天地之心是靜極復動也動
　靜互為其根中間隂陽變合而生五氣五行播於四
　時散為萬物其跡可見
易謂原始要終故知死生之説蓋三才之理始終不過
　太極生隂陽剛柔為動靜闔闢隨理卷舒生生死死
　以終始萬物聖人窮理盡性至命故知其説所以能
　作易與天地參矣
天體渾淪輕清積氣南高北傾側輪而左旋其旋有九
　上軟下堅道家謂之剛風其氣最緊以二十八宿定
　布為天之體日月五星為七曜皆運乎氣機行止各
　有躔度隨天左旋地北高南下相函乗之者氣也故
　冬陽氣在下而水温夏隂氣在下而水寒春陽氣達
　而草木萌動秋隂氣肅而百卉殞落隂陽雜亂氣不
　收歛則有冬花胎殰陽伏不能出隂廹不能蒸則有
　地震陽火煎熬隂脉枯絶則有川竭山崩蓋地以剛
　柔之質隨隂陽闔闢而用其形耳易曰牝馬地類行
　地無疆以其隨天引御貞合則和睽雜則漓而生異
　矣隂陽二氣程子朱子皆云如兩扇磨其齒不齊磨
　來磨去物之出者參差萬變巧歴不能窮也易曰剛
　柔相摩八卦相盪鼓之以雷霆潤之以風雨日月運
　行一寒一暑乾道成男坤道成女是也朱子曰天之
　外無窮而其中央空缺處有限又曰天外無水地下
　是水載又曰康節言天依形地附氣天理無外以其
　形有涯而氣無涯也其氣極緊故能扛得地住不然
　則墜矣氣外更須有軀殻甚厚所以固此氣也愚謂
　天之中極南北以日道有度分而知其數八極之外
　水氣交蓄便不可窮然以天運在内之常度約之於
　外似亦不可委諸恍惚汗漫而不可知矣
前軰李文達以天一日轉運一遭豈有無邊際既有限
　不知限外又是何物雖再有千萬個天也無了期誠
　不可知而可疑也愚謂天能化生人物各全具一太
　極人之形體上顱下趾四肢之外更無餘物天地人
　之一大軀殻也故周流通徹只是一箇理氣數氣盡
　則數盡數盡則理亦盡而無餘矣故觀諸夷圖海外
　之國其人形體各異唐太宗收骨利幹其地夜易曉
　至熟一羊胛而天明蓋天地氣脉到此已盡不能蔽
　日矣若以為别有物則是天地之外又别有天地無
　始終無晝夜剥復日月無升沉無一元之㑹至於十
　二萬九千六百年恍惚虛無亦將何所底極哉善乎
　邵子曰天依形地附氣天地何所依附曰自相依附
　斯言盡之矣
攷書璿璣註及諸儒論天體至圓而動似鳥卵包乎地
　外地體至方而靜如卵之裹黄處乎天之中故曰渾
　天儀言其形體渾渾然也其制起於漢耿夀昌鑄銅
　為象宋錢樂始鑄銅為儀趙宋為儀三重曰六合曰
　三辰曰四遊蓋以天半覆地上半在地下而左旋不
　息北極出地三十六度常見不隠南極入地三十六
　度常隠不見南北極為天之樞紐子午相對只此處
　不動如磨臍然乃天地中至極之處也嵩高正當天
　之中極南五十五度當嵩高之上天居地上見者一
　百八十二度半强地下亦然其渾天分野嵩高極南
　十二度為夏至之日道天在地上最高故日長又其
　南二十四度為春秋分之日道天在地上稍低故晝
　夜平又其南二十四度為冬至之日道天在地上最
　低故晝短南下去地三十一度而已是夏至日北去
　極六十七度春秋分去極九十一度冬至去極一百
　一十五度此其大率也自天皇氏始制天有十干為
　幹為母地有十二支為枝為子以定嵗之所在黄帝
　命大撓探五行占斗綱始定支干相配為甲子如言
　閼逢干攝提支為甲寅嵗又以十干為嵗陽十二支
　為嵗隂葢天數中於五地數中於六天有隂陽故二
　其五而為十地有剛柔故二其六而為十二十干者
　五行有隂陽也十二支者六氣有剛柔也堯厯象以
　日月所㑹為辰其所㑹二十八宿經星之次舎取其
　中星初昏為候而考之以正四時如東方七宿自角
　至箕是為蒼龍以次舎而言則房心為大火之中南
　方七宿自井至軫是為鶉鳥以形而言則有朱鳥之
　象虛者北方七宿之中星也昴者西方七宿之中星
　也其四方之星隨時轉動復以斗柄所建指之處而
　定十二月焉至於考日景之長短漢天文志曰日有
　中道黄道也北至東井去北極近南至牽牛去北極
　逺東至角西至婁去極中夏至至於東井近極故晷
　短立八尺之表而景長尺五寸八分冬至至於牽牛
　逺極故晷長立表而景長三尺一寸四分春秋分日
　至婁角去極中立表景長七尺三寸六分晷景所以
　知日之南北也日陽也陽用事則日進而北晝進而
　長陽勝故為温暑隂用事則日退而南晝退而短隂
　勝故為寒凉也故日進而為暑退而為寒若日之南
　北失節晷過而常寒退而短為常燠此寒燠之表也
横渠以天左旋日月亦左旋凡圜轉之物動必有機機
　動非自外也七曜恒星所以為晝夜者直以地氣乘
　機左旋於中故使回北為南日月因天隠見順天少
　遲則反右矣朱子以其言為至精小雅十月之交註
　以日行遲月行速皆右行於天乃舊説非也蓋天行
　甚健從東方角起一日一夜於天之内繞地一周三
　百六十五度四分度之一又進過一度其外四遊以
　薄四表而升降於六合之外日月亦從角起日行徤
　次於天亦左旋一日夜周天三百六十五度四分度
　之一起度端終度端無贏縮郤比天退一度趕天不
　及積至三百六十五日四分日之一則天進度周得
　本數而日亦恰退盡本數遂與天㑹而成一年月亦
　左旋一日夜行不盡前數比天退了十三度十九分
　度之七至二十七日半强而一周天與初躔合又行
　二日有竒為二十九日半强與日㑹一嵗十二㑹得
　全日三百四十八日三百六十日者一嵗之常數也
　而三百四十八日不盡周天十二月内二十四節氣
　故置閏蓋日與天㑹而天多五日為氣盈月與日㑹
　而月少五日為朔虛合盈虛而生閏焉故一嵗閏則
　餘十日有竒三嵗閏則餘三十二日有竒五嵗再閏
　則餘五十四日有竒十有九嵗七閏則氣朔分齊是
　為一章也故日月進數為順天而左退數為逆天而
　右厯家以進數難筭只以退數算之故謂右行者錯
　也又如天大輪在外一小輪載日月在内雖都左轉
　只有急慢便覺日月在右矣又按漢張衡周王朴隋
　張胃元及朱子諸説以日行黄道月有九行黒道二
　出黄道北赤道二出南白道二出西青道二出東皆
　斜入黄道内并黄道而九可見日行一道而速月行
　八道而遲也月道雖不同然皆隨黄道而出其旁黄
　赤道當天中南北合縫處黄道半在赤道内半在赤
　道外月道交結黄道外十三日有竒入經黄道而與
　日㑹謂之交朔望去交前各十五度其交朔時於東
　西十字路頭相遇若月或在黄道之南少有盈縮從
　邊而過或雖近而日在内月在外如人秉燭在内而
　執扇交過不相揜故皆不蝕惟月行内道在黄道之
　北去十五度以下月在内日在外日躔月道被月在
　内遮揜故為月之隂魄所掩而蝕至望時日與月正
　相向如一在子一在午火日外影其中實暗而㣲謂
　之暗虛月為日暗虛所射故亦蝕也詩註謂王者修
　徳行政用賢去奸使陽盛隂衰當食不食郤是道理
月盈虧之法厯家以為月朔去日逺魄死明生望去日
　漸近故魄生明死朱子曰此説誤矣書武成曰旁死
　魄為朔二日康誥曰哉生魄為望十六日恐厯家因
　是而襲傳之耳沈括言月本無光猶一銀九日曜之
　乃光耳光初生日在其旁故光側而見纔如鈎日漸
　逺則斜照而光滿隋書云月日光照之則見日光不
　照則曰魄故望日日月相望人居其間盡覩其明故
　形圓初鈎與虧為二弦之日日照其側人觀其旁半
　明半魄晦朔之日日照其表人在其裏故不見其説
　頗近似之但月既為隂精所聚自然有魄其為日所
　照射而光生亦當有漸至望則全照而光滿矣易曰
　天地盈虛與時消息蓋有一定之理數焉恐不可專
　以形跡相望為據書稱生死蓋以日之照見與否而
　言非真能生死也至於月中影子即是所聚本然之
　魄光滿而魄見焉恐非先儒所謂山河之影也若以
　為山河影子日為陽光其照尤遍能無影乎明者宜
　更詳之
禮運曰播五行於四時蓋四時氣也五行象也四時各
　分九十一日有竒為一時之正而五行則以木配春
　火配夏金配秋水配冬而土則分旺四時每季十八
　日有竒李氏希濂曰水火者隂陽變合之初氣至精
　且盛者也故為五行之先水隂而根於陽火陽而根
　於隂故水又為火之先也有水火而木金生焉木華
　而踈金實而固故木金次於水火而木又為金之先
　也土則四者所以成終而成始也然辰未戌丑土旺
　之月辰未為陽戌丑為隂陽則生隂則成春木氣盛
　則土為之傷夏火氣盛則土為之息故季夏本土旺
　而又加以火為尤旺故能生金而為秋也(按五行家/金生於已)
　(蓋辰之所生也但孕育方/微至季夏方成體而壯耳)此言五行相生之次也張
　子曰木曰曲直能既曲而反申也金曰從革一從革
　而不能自反也水火氣也故炎上潤下與隂陽升降
　土不得而制焉木金土之華實也木水漬則生火然
　而不離也蓋得土之浮華於水火之交也金得火之
　精於土之燥得水之清於水之濡水火相待而不相
　害鑠之反流而不耗蓋得土之精實於水火之際也
　土者物所以成始而成終也此言五行之相為用也
　朱子以為張子説得最好雲峰胡氏曰春屬木夏屬
　火至秋火克金者也火金之交有坤土焉則火又生
　土土生金克者又順以相生秋金冬水至春水生木
　者也水木之交有艮土焉木克土土克水生者又逆
　以相克生生克克變化無窮此言五行生克之道也
蔡氏以黄鍾為聲氣之元制律管長九寸空圍九分積
　九九八百一十分蓋九者陽之成也九為老陽取其
　變而生隂也其管一龠容秬黍中者千二百實九龠
　容黍萬有八百實以統陽律六隂吕六應十二日月
　所㑹之辰自十一月黄鍾之子以歴十二月大吕丑
　正月太蔟寅二月夾鍾卯三月姑洗辰四月仲吕巳
　五月㽔賔午六月林鍾未七月夷則申八月南吕酉
　九月無射戌十月應鍾亥所以通隂陽消長十二辰
　之氣也其陽律三分損一隔八從下生隂吕三分益
　一隔八從上生陽以率乎隂隂以從乎陽陽大隂小
　損益盛衰之理也自黄鍾為初九下生林鍾為初六
　林鍾上生太蔟之九二太蔟下生南吕之六二南吕
　上生姑洗之九三姑洗下生應鍾之六三應鍾上生
　㽔賔之九四㽔賔下生大吕之六四大吕上生夷則
　之九五夷則下生夾鍾之六五夾鍾上生無射之上
　九無射下生仲吕之上六隂陽六體易卦六爻之位
　也五聲皆從黄鍾起故為第一宫宫為中央以暢四
　方下生林鍾為徴為南方夏火為事上生太蔟為商
　為西方秋金物盛當傷下生南吕為羽為北方冬水
　為物舒毛翼上生姑洗為東方春木為民為蒼龍之
　角蓋黄鍾聲濁而長故漸以清短五音節之俾清濁
　高下遞應而和迭相為經也其宫與商角相去各一
　律則音節和惟徴羽去宫二律則音節逺故於角徵
　之間近徴收一聲比徴稍下故謂之變徴羽宫之間
　近宫收一聲少高於宫故謂之變宫變者二故置一
　而兩三之得九以九歸之以從五聲古人謂之和繆
　所以濟五聲之不及也考周禮圜鍾侈約之制容六
　斛四斗斛即量以銅為之内方外圓深廣各一尺左
　耳為升右耳為合下足為斗起於黄鍾之龠十龠為
　合十合為升十升為斗十斗為斛也鍾之廣長凖度
　度以銅為之長一丈廣二尺高三尺始於黄鍾秬黍
　之廣度之如十分黄鍾之一為一分十分為寸十寸
　為尺十尺為度十度為引也權衡亦起於黄鍾一龠
　之黍重十二銖二十四銖為兩十六兩為斤積三百
　八十四銖至三十斤為鈞當月之數萬有一千五百
　二十銖當萬物之數四鈞為石重百二十斤以象十
　有二月之數則量度權衡皆起於黄鍾以為則也國
　語景王將鑄無射而為之大單穆公諫之周禮典同
　掌六律六吕之和以辨天地四方隂陽之聲以為樂
　器是十二鍾及凡樂皆凖律也故伶州鳩曰琴瑟尚
　宫鍾尚羽石尚角匏竹大不逾宫細不逾羽革木一
　聲是八音皆依乎五聲而五聲又凖乎律也又太師
　敎六詩曰風賦比興雅頌以六徳為之本虞書詩言
　志歌永言聲依永律和聲則詩歌其聲長短亦必合
　六律五音也夫古帝王建中和立皇極厚典庸禮聲
　律身度以為禮樂之本而其制律作樂又足以通天
　地隂陽五行四時十二辰八方之風節宣其氣俾無
　滯隂亦無散陽奏之郊廟朝廷以禮天神地祗百神
　王出入奏王夏聽之以平其心中和以平其氣仁義
　以平其政達於天下以和其俗宜其位天地而育萬
　物也
張子論雨雲雷風皆本隂陽二氣其理然耳然未及乎
　地之剛柔與五行變化若無所繫屬邵子觀物内篇
　以水為雨火為風土為露石為雷雨風露雷變而地
　化盡之矣要之隂陽成象剛柔成質五行變化運用
　隨之易曰山澤通氣雷風相薄則知雨雲風雷皆出
　乎地八卦方位蓋分繫五行剛柔之質而動於隂陽
　二氣之變所以盡天地之用也至於時暘時雨而雷
　出不震者又係君徳中和之極所感召耳
中庸言鬼神之為徳易所謂鬼神之情狀是也乾坤闔
　闢所以為晝夜昬明為寒暑進退為日月盈虛為風
　霆流止為萬物生長收藏榮枯動蟄者是也在人則
　為血氣為魂魄為語黙為作息為寤寐呼吸死生者
　是也本之隂陽氣機變合而生五行消息屈伸其間
　體萬物無乎不在顯諸仁藏諸用故張子以為良能
　然皆原於太極之有動靜而生隂陽以成化育道涵
　乎器器形於道真實無妄自然而然故言誠之不可
　揜也
延陵季子塟其子於嬴博之間號曰骨肉歸復於土命
　也若魂氣則無不之也與易精氣為物遊魂為變意
　同故孔子以為合禮子孫為祖宗遺魄若祭以誠意
　求之則氣有可合之理故以蕭合羶薌爇之使臭達
　墻屋所以求神於陽以鬱鬯酒灌地所以求神於隂
　亦此意也
　
　
　
　
　
　
　
　
　讀書劄記卷一
欽定四庫全書
　讀書劄記卷二
　　　　　　　　　　　　　明　徐問　撰
周禮職方氏掌天下之圖東南曰揚州其山鎮曰㑹
　稽(在今浙江/㑹稽縣)正南曰荆州其鎮曰衡山(在今湖廣/衡山縣)河
　南曰豫州其鎮曰華山(在今陜西/華隂縣)正東曰青州其鎮
　曰沂山(在今山東/臨朐縣)河東曰兖州其鎮曰岱山(即泰山/在今泰)
　(安/州)正西曰雍州其鎮曰嶽山(即吳嶽在今/陜西隴州)東北曰幽
　州其鎮曰醫無閭(在今遼東/廣寜衞)河内曰冀州其鎮曰霍
　山(在今山/西霍州)正北曰幷州其鎮曰恒山(在今大同/府渾源州)是槩
　言九州之山鎮也不言徐州疑併入於青不言梁州
　疑併入於雍豫也詩嵩高註以南嶽為霍山職方以
　為衡山葉氏曰漢元封五年廵南郡禮天柱山(一統/志衡)
　(山有天柱峯六安州有霍山一名/衡山一名天柱即漢武帝所封)號曰南嶽是以衡
　山神逺移於霍山也以為一山兩名者失之王制有
　恒山衡山而不言太華嵩山以南北所至山而言舜
　典有四嶽而不言中嶽以廵守所至四方而言泰山
　為東嶽華山為西嶽恒山為北嶽衡山為南嶽嵩高
　為中嶽蓋禹貢之方外也職方不言嵩高周在五嶽
　之外以雍之吳山為嶽山皆有不同五代失河北之
　地至宋未能混一北為契丹所有乃以真定府曲陽
　縣之恒山為北嶽國初定鼎建康祀典肇以泰山為
　東嶽沂山為東鎮衡山為南嶽㑹稽山為南鎮華山
　為西嶽吳山為西鎮真定之恒山為北嶽醫巫閭山
　為北鎮嵩山為中嶽霍州之霍山為中鎮後遷都北
　平則真定在其南故仍以渾源州之恒山為北嶽其餘
　嶽鎮皆如舊云
臨川吳氏曰天下山脉起於崑崙山脉之所起即水源
　之所發也
朱子曰河圖言崑崙地之中也又曰冀都山脉從雲
　中發來蓋太行山一千里河東河北太原晋陽諸州
　皆左旋其趾山後即忻代諸州上黨即今潞州春秋
　為赤狄潞氏其地極高與天為黨故曰上黨過河便
　見山在半天如黒雲然故曰雲中自脊以西之水則
　西流入於龍門西河以東之水則東流入於海前靣
　一條黄河環繞平陽即河中府蒲坂山之盡處堯舜
　之所都也泰山聳於左為龍右畔是華山聳立為虎
　自華至中嵩山(嵩為中嶽獨高當天之中/又曰泰室在河南登封縣)為前案淮
　南諸山是第二重案江南諸山及五嶺(大庾始安臨/賀桂陽掲陽)
　又為第三四重案又曰前代多都闗中以黄河左右
　旋繞近東止有函谷闗一路可據為險其山皆自蜀
　漢來至長安而盡又曰天下之山西北最高自闗中
　一支生下函谷以至嵩少東盡泰山又自嶓冢漢水
　之北生下一支至揚州而盡又曰岷山之脉其一支
　為衡山者已盡於九江之西其一支又南而東度桂
　嶺者則包湘(衡岳/之間)源而北經袁(江西/袁州)潭之境以盡於
　廬阜(匡廬在/南康)其一支又南而東度庾嶺(即梅嶺屬江/西大庾縣)
　者則包彭蠡之源以北盡於建康(今南/京)其一支則東
　包浙江之源而北其首以盡㑹稽南其尾以盡閩粤
　(廣/東)也又曰仙霞嶺在信州(今廣/信府)分水之右其脊脉發
　去為臨安(今杭州山從/天目山發來)又發去為建康又曰江西山
　皆自五嶺贑上來自南而北故皆逆閩中郤是自北
　而南故皆順又曰閩中之山多自北來水皆東南流
　江浙之山多自南來水皆北流故江浙冬寒而夏熱
　愚謂古今言方輿者必本之山川蓋以山為巨鎮水
　為藪澤建邦樹都恒守之以為固先儒謂山為水之
　綱水為山之紀而洪河大山亦天地間大界限也然
　論險者每言闗中左殽函右隴蜀為四塞之地東制
　諸侯如建瓴水而楚漢以後爭天下者常得斬闗而
　入次言巴蜀劒門為天下壯而晉鄧艾之兵從隂平
　趨涪卒亡後主易曰天險不可升也地險山川丘陵
　也孟子曰域民不以封疆之界固國不以山谿之險
　傳曰天子有道守在四夷至今讀其言尤信
潮汐古洲馬氏取禮記致日曰朝致月曰夕江海之水
　朝生為潮夕至為汐日太陽也歴一次而成月月太
　隂也合於日以起朔隂陽消息晦朔絃望潮汐應焉
　水隂物也而生於陽潮汐依日而滋長隨月而漸移
　日起於朔月盈於望月東行迎日之所次月合於地
　下之中則日之所次也故潮平於地下之中而㑹於
　月朔後三日明生而潮壯望後三日魄見而汐湧每
　嵗仲春月落水生而汐微仲秋月明水落而潮倍减
　於大寒極隂而凝弱於大暑畏陽而縮消長不失其
　時故曰潮信邵子曰海潮地之喘息也所以應之者
　月從其類也朱子曰天地間東西為緯南北為經故
　子午卯酉為四方之正位而潮之進退以月至此位
　為節耳黄瑞節曰先儒論潮則謂天包水水乗地而一元
　之氣升降於太虛之中地乗水力與元氣相為升降
　氣升地沉則海水溢上而為潮氣降地浮則海水縮
　而為汐其説與地氣四遊春夏秋冬升降不越三萬
　里相為表裏而獨取余襄公海潮圖序以為潮之消
　息皆繫於月月臨卯酉則潮長乎東西月臨子午則
　潮長乎南北一月則潮盛乎朔望之後一嵗則潮盛
　乎春秋之中此潮之消息乃繫乎月之進退亦非因
　地之浮沉也愚謂以上諸説皆不同但天一生水體
　隂而生於陽周流進退於地之外天之中恐未可專
　以繫月為消息也若以為元氣升則地沉而水溢氣
　降則地浮而水縮則原隰地形古今如故未嘗有見
　其沉浮也朱子經緯之説蓋天地間一大條段五行
　之氣皆消息盈虛其間而况於水乎但月加子午陳
　氏既已疑之而卯酉則日月升沉之處也惟馬氏以
　日月晦朔隂陽消息潮汐應焉似為有理又以月東
　行迎日之所次於地中水㑹月而生潮及日行一度
　月行十三度皆本諸舊與余襄公序説同要之水為
　天地脉絡隂陽所鍾消息盈虛與元氣相為循環終
　始雖類從於月而其氣未嘗不通於日况月臨卯酉
　亦日𤾉谷崦嵫升沒之候而月得太陽之精而有光
　水因朔望之光而生潮則其氣機感動未始不相因
　也故月合朔隂陽之精所㑹而為辰氣進而長水為
　浮物與氣升降而為潮春秋時當水盛故潮尤大嘗
　聞之江海居人遇潮之日雖瓶􁂭注水皆浮溢而出
　於理亦可見矣
素問曰天不足西北地不滿東南蓋地西北高東南下
　江海百川所聚海水周於地之四維其流東極氣盡
　故歸墟尾閭如沃焦釜北海路最遥至極盡處疑與
　天浮接也東有女直為黒水鞨靺之後國有長白山
　其巔有潭周八十里南流至遼東朝鮮國為鴨緑江
　南入於海北流為女直混同江經金㑹寜府達五國
　頭城北東入海西有黒水出漢張掖郡雞山今甘州
　南至燉煌今肅州過三危界梁雍二州之間程子以
　為即西珥河與漢志葉榆澤相貫漢武開滇嶲(今雲/南為)
　(滇/池)其地古有黒水舊祠而知之但今水渟滀不入南
　海也中原之水惟黄河來最逺攷禹貢註及諸儒説
　黄河一自于闐國葱嶺一自西吐蕃之崑崙山發源
　合流二萬一千三百餘里東北與積石河合屬漢金
　城郡西南羌中而至龍門河渠志一統志皆云出今
　西畨朶甘衛西直四川馬湖蠻部正西三千餘里去
　雲南麗江西北一千五百里有水從地湧出泓方七
　八十里高瞰之若星列俗傳為星宿海尋匯為二大
　澤復瀦曰哈刺海東出曰赤賔河合忽蘭也里术二
　河東北流經崑崙山之南為九渡河水清騎可渉貫
　山中行西戎都㑹為細黄河水流已濁繞崑崙山之
　南折而東流合乞里馬出河復繞崑崙之北自貴徳
　西寜之境至積石經河州(屬陜/西)合洮河東北流至蘭
　州始入中國又東北出沙漠經三受降城東勝諸州
　又折而東南入冀州(今山/西境)凡九千餘里乃元學士蒲
　察篤實所窮歴而得之大學衍義補亦據此當以志
　為定禹治水時河從積石東北而南計三千里至龍
　門為西河冀州吕梁山石勢崇竦其流激震禹從吕
　梁北鑿龍門以殺水勢廼因其西流之性而導之又
　南而至華隂(在陜之/華隂縣)自南而東至底柱(在河南陜州/之三門山)
　又東經孟津(河南府/孟津縣)過洛汭(鞏/縣)至於大伾(大名府濬/縣臨河之)
　(山/)北過洚水(真定冀州/北枯降渠)至於大陸(屬中山郡今真定/邢趙深三州之地)
　北分其勢播之為九河復同聚一處為逆河蓋迎之
　以入于海簡潔一水先儒悞分而二其一則河之經
　流也徒駭等河故道皆在河間滄州南皮東光慶雲
　獻縣山東平原海豐由寜津吳橋南皮諸處直達東
　海周定王五年河徙砱礫始失故道漢文帝時决酸
　棗東潰金隄(在河南延津滎陽諸縣至/大名清豐一帯延亘千里)武帝時溢平
　原(屬徳/州)徙頓丘(今清/豐縣)又决濮陽瓠子口(開州/界)注鉅野
　(屬濟寜州/即大野)通淮泗(河始與淮通/尚未入淮)元帝時决館陶(舊屬/大名)
　(今屬/臨清)又决清河靈鳴犢口(今高唐州舊/屬清河郡)成帝時决東
　郡金隄决平原溢渤河清河(高唐州/一帯)信都(今冀/州界)唐𤣥
　宗時决博州(今東/昌)溢魏州(今大/名)冀州五代時决鄆州
　(今鄆/城縣)博之楊劉(今東平之東/阿縣楊劉鎮)滑之魚池宋太祖時决
　東平之竹村開封之陽武大名之靈河澶淵太宗時
　决温縣滎澤頓丘泛於澶濮曹濟諸州東南流至彭
　城界(即今/徐州)入于淮(自此河入/淮之始)真宗時决鄆及武定州
　尋溢滑澶濮曹鄆諸州邑浮於徐濟而東入淮仁宗
　時决開州館陶神宗時决冀州棗强大名州邑一合
　南清河以入淮一合北清河以入海南渡後河上流
　諸郡為金所據金獨受河患其亡也始自開封北衛
　州决而入渦河(南直𨽻夀亳蒙/城懐逺之間)元時决衛輝之新鄉
　開封之陽武杞縣之蒲口滎澤之塔海莊歸徳封丘
　諸界其臣建議疏塞若今㑹通河乃世祖所開以通
　漕運隨時救敝而已當時九河逆河故道久已淪入
　于海滄州接平州程子以為正南山有名碣石者在
　海中去岸五百里今平原有馬頰河形存沙渠其跡
　尚可攷大伾之北不行矣我朝洪武中决陽武之黒
　陽山東經開封南至頓城潁州潁上東至夀州正陽
　鎮全入於淮故道復淤永樂中疏濬稍引支流自金
　龍口入臨清㑹通河正統間又决滎陽天順間决祥
　符𢎞治間分流為二一自祥符經歸徳至徐邳入淮
　一自荆隆黄陵岡經曹濮達張秋鎮入海尋命重臣
　治築黄陵岡等口以塞張秋乃疏為二流一鑿蒙澤
　孫家渡至朱仙鎮經扶溝通許夀潁諸州邑合渦河
　至下鳯陽亳州達淮一疏賈魯舊河由曹州出徐沛
　以通運河合淮俱入于海正徳間决曹縣者再嘉靖
　間河嵗為兖患屢遣重臣治未底績河流漫入於曹
　縣濫溢於魚臺出沛縣之飛雲橋南下徐邳十三年
　復塞由新開趙皮寨口盛流合渦河入淮故道今始
　復矣雍州之水自西近塞内玉門闗至蘭州北東至
　華隂皆黄河繞帶又有弱渭涇汭漆沮灃諸水弱水
　出吐谷渾界窮石山自張掖郡山丹縣西至合黎山
　與張掖河合餘波入于流沙涇出平凉府岍頭山經
　西安府邠州涇陽至馮翊陽陵縣(今高/陵縣)入渭渭出渭
　源縣鳥䑕山西北谷流入咸陽南至華隂入河汭出
　隴州弦蒲藪入涇漆出扶風古漆縣北經同官至耀
　州南合沮沮自坊州昇平縣北子午嶺(延安府/宜居縣)出富
　平縣合漆灃出扶風鄠縣終南山亦東至咸陽俱合
　㑹同入於河冀州之水黄河自陜西西北來經古蒲
　汾水之間又有汾衡漳恒衛沁諸水蔡傳以汾出山
　西太原靜樂縣太岳(即霍/山)至平陽府靈石縣東入河
　漳水二一出上黨之沾縣大龜谷(太原府/樂平縣)名為清漳
　一出上黨之長子縣發鳩山(屬潞州今/改潞安府)名為濁漳即
　衡水(俱東北流至河間/阜城東光縣入海)恒水出真定之曲陽縣東入
　滱水至保定之高陽縣入易水晁氏以西南流至真
　定行唐縣東流入滋水南流入衡水衡出真定靈夀
　縣東入滹沱河恒水在陜西者出吐谷渾界入臨洮
　因名洮水入於黄河在真定者出衞輝府輝縣滱水
　出渾源州恒山南流入真定之定州至保定高陽合
　易水易出代州經保定之易州安州至高陽下與曹
　徐滋沙諸河合至雄縣南為瓦濟河過直沽入海滋
　則出大同府之靈丘縣迴山經眞保之行唐無極深
　澤諸縣東南流滹沱河出鴈門代州東流從眞定至
　束鹿深州青縣合輝縣之衞河俱入海幽并州之水
　曰玉河出玉泉山經大内出都城注大通河至白河
　與盧溝河合盧溝河出大同府桑乾山經太行山入
　今順天宛平縣界出盧溝橋東南至看丹口分兩流
　一至通州入白河一經固安武清縣至直沽與衞河
　合分南北入海白河出宻雲流入通州與盧溝河潞
　河合潞河自塞外丹花嶺分流合螺山鮑丘諸水為
　東西二河俱合流入海沁水發大行山東北經輝縣
　合衞河入運又東南流下徐吕二洪合黄河入淮豫
　州之水黄河自山西蒲州平陸入境經河南之閿鄉
　靈寳陜澠池新安濟源孟津孟鞏温汜水武渉河隂
　原武滎澤陽武中牟祥符尉氏陳留通許杞太康雎
　寜歸徳諸州縣至南直𨽻鳯陽亳縣合馬腸河城西
　北合渦河其支流有四大槩交錯於祥符尉氏扶溝
　商水項城通許太康與南直𨽻夀州朱仙鎮之間或
　溢兖州出沛或合渦河入淮又有伊洛瀍澗滎波孟
　豬濟衞淮諸水伊出盧氏縣東南(書傳以出熊耳此/山在盧氏之西南)
　(恐/誤)入於洛洛出陜西冡領山亦經洛陽縣瀍出洛陽
　榖城山澗出澠池白石山經新安縣皆㑹於洛合流
　至鞏縣入河濟即沇水出懷慶府濟源縣王屋山二
　源分東西流歴虢公臺至温縣入河復出其南溢而
　為滎(即滎/澤)東出於陶丘之北(在舘/陶縣)又東至于菏(在今/曹州)
　(地已/涸)東北㑹于汶(即今汶/上縣)又北東入于海波為洛水
　别流孟豬在虞城西北濟之别流衞出河南衞輝府
　輝縣從大名之内黄濬縣出與滹沱淇漳諸水合臨
　清之㑹通河北流至直沽淮出唐縣東南經桐栢山
　潛流三十里復東出經汝信東流㑹沂泗俱入海兖
　州之水其地最下今曹魚為黄河下流又有濟漯濼
　雷夏灉沮汶泗淄灉濟出河南濟源漯出濟南之長
　山縣長白山西北流經章丘新城諸界濼出歴城縣
　入濟雷夏澤在濮州雷澤縣灉沮二水之别流自陳
　畱浚儀隂溝至蒙為灉東入於泗泗出兖之泗水縣
　陪尾山經曲阜至濟寜分流南入徐州北入㑹通河
　又出鉅野受泲水下流於雎即沮水汶有三源至泰
　安州靜封鎮合而為一經寜陽平隂汶上又西至東
　平州注於濟經東阿濟寜入㑹通河淄水出今青州
　萊蕪縣原山達臨淄東至夀光灉水出瑯邪郡(今諸/城縣)
　經高宻昌邑濰縣東北俱入海荆州之水其澤藪曰
　雲夢跨江南北八百里又有江漢川九江沱潛江水
　發源於梁州(四/川)之岷山青城諸山之陽出今茂州汶
　川縣東别為沱經敘瀘重夔入瞿峽過巫山出湖廣
　夷陵州荆州至於東陵(岳州府/巴陵縣)合洞庭過漢陽府合
　漢水至黄州江西九江府合彭蠡(鄱陽/湖口)經安慶池州
　太平應天諸府儀眞通州入海漢出陜西漢中嶓冡山
　之下始為氐道縣東源漾水東至武都為漢過武東
　(今武/當縣)中州為滄浪之水過三澨(即郢州今/承天府)至於大别
　山(今漢/陽)入江經黄州九江合鄱湖諸水同趨入海九
　江孔氏以為潯陽非是沅辰漸元敘酉澧資湘九水
　是為九江皆合於洞庭過巴陵合川水入武昌合漢
　水東南下入揚子江衝北岸甚急與江水俱入於海
　揚州之水北至於淮東南至於海東合江西江東諸
　水經豫章之南贑汀吉合衡永長沙别派入袁州出
　臨江㑹贑水入洪都合瑞洪所聚饒撫信浙之諸水
　于鄱陽今江西九江府蓋名其入口處與前江漢諸
　水同趨建康(今南/京)蓋諸方水道所凑東南合蘇松常
　三郡水匯而為震澤(在吳縣南/五十里)又吐納常之宜興江
　隂鎮之金壇百瀆西來衆水而下溢為三江吳江界
　於吳松江震澤之間去吳松江七十里分東北流者
　為婁江東南流者為東江皆自常之靖江蘇之太倉
　東北入海北為江北通泰至海門縣而入海所謂江
　漢朝宗者也禹時江淮未通賦㳂于海至吳夫差與
　晉㑹盟黄池始開蘇之䢴溝今為運河自常之孟瀆
　鎮之京口以通於江江自揚之儀真亦開溝以通於
　淮隋因廣之今貢賦皆自江淮以達于京師也二廣
　古百粤漢交州部廣西之水一曰灕江源出海陽山
　南流五里與永州湘水北分為二故曰灕又名桂江
　合癸水至桂林城下合相思江入昭潭今平樂府㑹
　平富樂荔臨賀諸水至梧州為府江一曰左江又名藤
　江發源交趾至古邕州今思明府經容縣合容江
　經藤縣合繡江經南寜之合江鎮與右江合入横州
　又名鬱江一名右江又曰黔江源出雲南廣南府之富
　州西洋江入廣西田州經象州今柳州合栁江至南
　寜府之合江鎮與左江合二江合入潯州大藤峽出
　為潯江貴州古羅施鬼國其水曰盤江源出四川烏
　撒府普暢寨東經古夜郎地又為黔中𨽻牂牁郡今
　普安州東北下流入安南衞經廣西泗城州入慶逺
　府烏泥江下合柳江即為右江以上三江分合為二入
　梧州大江即漢武使馳義侯發夜郎兵下牂牁江是
　也西流經廣東封川徳慶合肇慶之端溪江又名西
　江至番禺流入於南海廣東省之東南皆大海其水
　一出惠州博羅縣西流者為東江一出江西大庾嶺
　即梅嶺者為湞水漢武時楊僕為樓船將軍擊南越
　出豫章下湞水即此至韶之英徳為湞陽峽一出湖
　廣郴州經武岡南入南雄之樂昌為武水又南與湞
　水合而為曲江過三水縣與西江合即上漢謂牂牁
　江也皆合至於南海縣入于海雲南古西南夷僰鳩
　地其水曰滇池周五百餘里出澂江嵩明盤龍等江
　九十九泉源廣末狹若倒流者故云滇漢武欲伐滇
　國於長安穿昆明池象滇以習水戰故亦以為昆明
　誤也大理之葉榆河即西洱海及瀾滄諸江其流不
　出本省惟廣南西洋江則由廣西經右江入於海其
　四海之水北海極逺不可窮東北至於朝鮮東至於
　登萊東南至於閩浙島夷日本流球南至交廣瓊厓
　又南至於安南占城真臘等夷國而西南至於交阯
　云
　
　
　
　
　
　
　
　
　
　
　
　
　
　
　讀書劄記卷二
欽定四庫全書
　讀書劄記卷三
　　　　　　　　　　　　　明　徐問　撰
易説一隂一陽之謂道與他處道字不同人物所由以
　生之理所謂立天之道是也其繼就是根頭發育處
　理猶全粹本無不善故繼之者善也然其隂陽變合
　中有五行隨這理出人物所由以生蓋禀具而為性
　也
人於理只作個渾淪的物事㸔蓋中有根柢相切近處
　條理井然故謂之理在天則太極為根元亨利貞森
　然備具在人則心為根仁義禮智咸有頭緒如草木
　花葉凝氣於荄分類卷舒而出至於發生條暢其理
　莫不由之詳體可見
程子答張思叔子在川上云道無窮怎生一篇無窮便
　道得他愚謂太極之理乗以隂陽五行之氣流行於
　今古兩間為山川為人物為寒暑晝夜其本由化機
　不停槖籥運動莫非道也蓋無形之理寓於有形之
　器川流亦道中之一器耳若人能黙識心通則眼前
　道理皆能見其活潑
西銘自乾稱父至顛連無告者也見人與天地萬物為
　一體的道理自于時保之至匪懈言人所以事天的
　道理中引舜禹申生諸事以實之後言聖賢所以如
　此者蓋知天所以成就乎我而我當盡事天之意
張横渠謂氣坱然太虛一段言元氣升降飛揚不息皆
　本隂陽有機所以發動有始故能成終風雨霜雪山
　川又指其迹之著者以見其微也
程子謂天地萬物之理無獨必有對以其初動靜生隂
　陽故萬事萬物其形其理皆無出此二者故有對皆
　自然也
先儒謂心統性情又謂心如榖種又謂心者性之郛郭
　大槩性為人所稟受於天之理而具於心心則種此
　理仁義禮智皆所栽之榖也然不可見皆於惻隠羞
　惡辭讓是非之情以發其苖裔則心非特為性之郛
　郭又為情之户牖氣則為其致役奔走而周旋者也
人性稟受理氣原不相離氣質中則有清濁善惡耳故
　孔子不曰同而曰近然上帝賦畀此理於人以為性
　豈有不善者哉故孟子專言性善亦以戰國時人心
　陷溺而不知本然之善故指以示之如子思言天命
　之謂性是也孔子舉其全孟子究其本然君子不謂
　性命之説則又若兼氣質而引之於義理充之以四
　端為着力工夫求歸於善之意
聖人同於人而超乎萬物皆自其性中充滿流溢而出
　自親親以及乎民物上下感通無不周遍初非有我
　之私所謂大同也只此就是踐形一箇様子若稍有
　間隔不通便與天地氣象不相似
程子論易生之謂性人生而靜以上不容説蓋謂天命
　流行而生人物始有性人生而靜道理藴而未感故
　為天之性感於物而動為性之欲欲即喜怒哀樂之
　情也若以靜推而上之則為造化未形時只是一圑
　氣涵理在故不可言性言即墮形氣中非復性之本
　體矣
孟子謂存心養性四字精宻二事雖開説而義實相因
　性本天賦仁義禮智信純粹真實的道理而寓於心
　有感則情動隨物而遷心有存焉者寡矣心既不存
　則人欲日長天理日消故存心所以養性養性所以
　奉若乎天之所以與我之理即子思子所謂尊徳性
　易所謂成性存存是也良心既存物不擾動大學之
　有定易之艮其背不獲其身時也定而虛虛而明一
　真自如中庸之謂中大學之謂靜易敬以直内時也
　由感而動出皆當理易動以天為無妄中庸之謂和
　時也由是仁之於父子義之於君臣五常百行及於
　仁民愛物而萬事各得其所孔子所謂一以貫之時
　也故存心養性工夫其效甚大
性字訓義從心生以人心具此生理而實不外乎氣也
　程子以為性出於天才出於氣然才亦根於性之理
　必於氣以發之故高辛氏子八元之才忠肅㳟懿宣
　慈惠和盖以徳性用事是何等才也若專以氣用事
　則闇於理義為剛很給慧而非所謂禀受之才矣孟
　子所謂非天之降才爾殊與不能盡其才者也可見
明道答横渠定性書大意動靜皆定不留將迎不繫内
　外此性所以恒定也次言無情者定之本順應者定
　之用既無情順應自不須除外誘除則增一套事易
　所謂至賾而不可惡也引易艮止為内定孟語不鑿
　為外定故兩忘無事靜而明通如聖人順應喜怒之
　常在於物而中無所係也後言忘怒觀理乃學者求
　定工夫而用力之要莫切於此
人心有性猶良田之有美榖也榖得地氣而生長成實
　以利民生阜財用洽百禮其功用甚大而用力不能
　不資乎人故培土以厚苖根引水以資灌潤存養之
　事也時加省視以知其旱澇所侵稂莠螟蟊所害省
　察之事也隄防宣洩芟柞袪除俾無所傷以遂其長
　養之性而獲收成之功克治之事也人心生理稟於
　元為仁故曰榖種實則相類知此則知所以當存心
　而養其性矣
或謂人心本無靜氣化流行亦無靜時愚觀易繫辭曰
　夫乾其靜也專其動也直是以大生焉又曰寂然不
　動感而遂通天下之故盖非靜無翕其動非動無
　闢其靜乾為至健而有動靜故曰人生而靜天之性
　也以為無靜非也
人心存養不厚則徳不聚出皆支離未能順理易以
　尺蠖之屈龍蛇之蟄皆自外而内退藏於宻之事
　下言精義入神窮理入於微妙如中庸之盡精微
　乃為致用之本利用安身順而利往如易義以方
　外乃為崇徳之資此正是内外交相養之道
蘇季明問喜怒哀樂未發前求中程子曰不可求即是
　思思即已發不可謂之中也又問吕學士言當求於
　喜怒哀樂未發之前何如曰不可既有知覺郤是動
　也怎生言靜後来羅豫章師龜山李延平師豫章皆
　以靜坐觀喜怒哀樂未發前氣象為何如而求所謂
　中者想其觀字亦如言聖人之能返觀非費思求索
　之謂必有黙㑹自得處孟子言平旦好惡雖是動亦
　于本心未牿之際觀之學者於此二者交用其功則
　天理常存善端呈見日用動靜葢有渾合自得而不
　自知矣
易无妄心有天人兩端而已天理渾然處自有泛應端
　緒出来無思無為所謂道心者也若感物而動為性
　之欲既與物涉便有計較安排雖善惡不同均為人
　心也道心動皆天理真實故為无妄人心稍涉計較
　安排雖善亦妄矣察則决之之方敬則守之之法也
　君子宜慎動哉
延平李氏曰虚一而靜心方實則物乘之物乘之則心
　動心方動則氣乘之氣乘之則感感斯不一矣喜怒
　哀樂皆不中節矣愚謂欲袪此病只在心有主所主
　又在内外一敬
上蔡欲習忘以養生明道曰不可且出入起居寜無事
　者正心待之則先事而迎忘則忘乎去智助則近乎
　畱情聖人心如鑑所以異於釋氏心也
艮為止止乃光明如水撓之則濁止之則清水止故泥
　沙定而清者存心止則物欲息而天理見故光明也
天下之物水為至平雖流行不息亦各循其脉絡所在遇
　坎而止惟風起震蕩而後巨浪狂瀾横出掀播舟楫
　傾危係焉人心雖有知覺運動而體則虚明平靜如
　水所以翻覆暴厲頃刻易變者氣使之然也故氣順
　則心平心平則所以感發而為喜怒哀樂者順應而
　皆和矣故曰動亦靜君子志以帥氣靜以制動操其
　要以决其機此人心所以靈於萬物而水則隨風易
　動而終滯於物也
人心為事物所亂故常不靜而憧憧徃来係之遂如麻
　喜怒無有間斷故須靜坐將客感意緒隨發隨窒使心
　上打摺得過纔可收囘放心以居神明之體然後隨
　其動靜語黙存省使此心常靜而理欲義利界限輕
　重取舎分明至於事親事君事長承上接下皆須於
　理義中出之若止靜坐恰似坐禪入定
人心不可狹小須著寛大方蓄得義下𢎞廓之初要知
　天地萬物為一理物我藩籬之私不梏故大若義理
　有得只要存存不忘優柔厭飫使天機活動種種見
　得鳶飛魚躍氣象方是灑落若苦心極力求之反為
　義理束縳雖異常人恐於道無補也
程子謂艮其止止其所也人多不能止各因其心之所
　重者更互而出愚謂人欲立功業便有功業事出来
　欲求名譽便有名譽事出来至於出處顯晦皆然心
　逐事故也聖人不逐事故出處久速皆止其所矣何
　動之有
太極發育品彚之根寓於一元之氣故以元名易曰元者
　善之長言萬物之所由始也其動處生陽從根而出
　故曰繼之者善也至賦於人即此理寓於氣成形以
　有生所謂成之者性也性中五常其端為仁人具此
　生理於心原於太極惟真實无妄故無私曲惟充周
　滿腔故無空缺以生生為徳故無間斷合心虚靈故
　無昏昩葢統五常包萬善知故能覺生故能愛易曰
　仁者見之謂之仁知者見之謂之知宜知徳者鮮矣
仁包四徳故惻隠亦兼四端如曰滿腔子是惻隠之心
　是也程子與謝上蔡論史謝面發赤程子曰此便是
　惻隠之心葢舉惻隠便可知羞惡矣
惻隠之心孟子以為仁之端如草木根荄上有條枿勾
　萌自然而發正大舜所謂道心易曰動以天為无妄
　是也内交要譽惡其聲而然即謂人心動以人欲則
　妄矣知此可以求仁
仁兼四徳統萬善體段氣象極大其本根於心和順充
　滿中無一偽之雜一私一塵之累雖人已内外曠然
　有容若無形骸爾汝之拘隔也故孔門罕言之雖徳
　行如仲弓亦不輕許其仁而惟許顔子三月不違而
　已其餘問仁則多以一節或用處語之子貢以博施
　求仁只以推已及人告之欲其因此以求全由勉而之
　安也大抵仁首四徳而其所施中有序如在君當仁
　在臣當敬在父子當慈孝之類又親親仁民愛物各
　得乎當然之宜所謂義也而其品節於父子君臣上
　下仁敬慈孝皆無有過不及而約之於天理之中粲
　然有文以相接所謂禮也而又炳幾察理凡於彛倫
　物則皆灼知其所以然而無繫閡不通之患所謂知
　也四者所藴所行又皆真實而無一毫虚偽以雜之
　所謂信也此理是一以貫串若仁少了一件便不是
　仁義少了一件便不是義所以易言立人之道仁義
　盡之矣噫人心有是而為氣質偏蔽於内物欲交奪
　於外自謂不能孟子所謂自賊者也可哀也哉
人之受形禀性不同得仁者多慈祥和易得義者多廉
　隅愧恥得禮者多謙恭遜順得知者多疏通爽塏得
　信者多敦厚樸實五行之性亦猶是也但専一而不
　能相通局於偏而不能㑹充其大故人品才器分數
　亦終於化物而已孔子告子路成人欲集衆長而文
　之禮樂為是故也若不務問學又或無禮義把捉隨
　處放倒為和同為吝嗇為足恭為譎詐為鄙野其於
　天性不亦逺乎
天地事物之理如水有源頭木有本根方有支流枝葉
　自近而逺由小而巨皆謂之理若循其近處以類而
　推之自得肯綮節目與中之所存為一如孟子言四
　端惻隠便知為仁之端之類若不去充拓只惻隠發
　便斷歇了
春意最可觀仁陽和甘雨草木勾萌羣然秀發欣欣自
　私不知化工之仁並生並育者也曽㸃暮春童冠浴
　沂知此意矣
吾儒道理須知一本為統宗㑹元萬殊為脉絡條貫仁
　與萬物為一體中間自有分殊須種種理㑹得在俾
　心源活動故其出便可望時措之宜龜山云知其理
　一所以為仁知其分殊所以為義上蔡云不仁便是
　死漢不識痛癢之人若釋氏一悟後即歸空寂無着
　落也
孔子告顏淵問仁克已復禮如乾道庸言之信庸行
　之謹閑邪存其誠意告仲弓以主敬行恕如坤道敬
　以直内義以方外意皆以二子資性髙明淳厚近之
　後世質髙者既無那古人着實克已工夫必至流放惟
　敬義有把捉
孔子以山水比擬仁知槩言其體有動靜耳然山能發
　生草木吞吐雲霧何靜之有水之澄潭止坎亦有静
　時道無専器化無停工人能凝養其心神靜觀乎天
　地萬物真見其活潑也
謝上蔡以敬為常惺惺法有提醒昏惰之意甚是復以
　知覺為仁如覺痛癢之類朱子以為不覺得理底也
　不便是仁葢非之也要之仁兼四徳能覺能愛雖惻
　隠亦覺也但専以覺為仁則未可耳更當參詳之
韓子以博愛為仁愛只是仁之用又博流於兼愛所以
　道理難説學者要知理一分殊又知去私公於物我始
　可以求仁矣
朱子與延平論三仁事引東坡謂殷欲立微子之意涉
　計利害羅明仲非之而引存祀叙疇皆後来事初無
　此念也此何異介甫之説三仁恐如此正是病處昬了
　仁字此意甚瑩徹非知仁者不能如此道
程子以敦䔍虚靜為仁之本葢非敦䔍則無存養以凝
　道非虚靜則不能照物而公溥其要只在慎獨
世俗上下相接之間一套儀文皆所謂非禮之禮矣葢其
　中無主只管從時徇俗又為利害誘奪不能自信隨
　氣盈歉遂以成習所以中間尋不出真實辭讓禮来
程子定性書以人之情有蔽患在自私而用知故不能
　適道知本人性不能明照物来而順應凡有意皆自
　私也自私則知非當知惟事穿鑿而於性於道日逺
　矣與孟子論智意同
明道謂天地設位而易行乎其中只是敬也敬無間斷
　葢敬則仁義中正常存得立人之道人已逺近皆此
　敬徳流通充滿故無間斷遂與易道三才並行矣又
　曰毋不敬可以對越上帝敬之義大矣㢤
朱子謂聖賢之學徹頭徹尾只是一敬字致知力行皆
　以敬而知行之愚謂敬之功如誠之理故曰物之終
　始理與工夫無二致若内敬而外慢始敬而終衰非
　所謂敬也曽子三省曰為人謀而不忠乎與朋友交
　而不信乎皆敬以接物工夫孔子言修已以敬而復
　曰安人安百姓所謂體信達順之道敬徳之極功也
書曰徳惟一動㒺不吉徳二三動㒺不凶葢自人心所
　具為體用只是一箇理貫通天下萬事萬物而天下
　事理皆来就其統宗所謂天下之動貞夫一者是也
　其要只在敬徳葢敬則心不雜欲徳無二三而渾融
　於一矣
先儒謂敬曰主一無適又曰主敬與易敬以直内較稍
　用力葢為學者求敬而言如曾子以夫子一貫之道
　為忠恕也
書稱成湯以義制事以禮制心制有品節防維俾無過
　不及之意義以制之於外則事皆合於天理禮以約
　之於内則性皆得其中和自外以養内也禮以端莊
　整肅為體與易敬以直内義同葢交舉而互相發耳
程子謂人心不可二用用於一事則他事不能入者事
　為之主也若主於敬又焉有紛擾之患乎主一之謂
　敬無適之謂一且欲涵泳主一之義不一則二三矣
　至於不敢欺不敢慢尚不愧於屋漏皆敬之事也
聖賢論心曰靜葢以時言曰直以體言曰中以所存言
　曰正以用功言曰敬則正心之樞紐一則此徳之翕
　聚也
朱子答吕子約以操存曰主一無適非禮不動愚謂此
　最切要語然主一無適為存養工夫非禮不動為省
　察工夫格物窮理為致知工夫義以方外為力行工
　夫反躬踐實亦在義方之内矣先儒反覆辨論要無
　出此
邵子觀物外篇凡人之善惡形於言發於行人始得而
　知之但萌諸心發於慮鬼神已得而知之矣此君子
　所以慎獨也詩曰昊天曰明及爾出王昊天曰旦及
　爾游衍又曰神之假思不可度思亦此意
主一無適之謂敬學者未能涵泳其義泥為専主故好
　事者從而議之若與六經所載敬義逈别葢道心本
　純一不雜中無妄動則不岐雜於二三心要在腔子
　裏畏懼收歛則不放逐於物欲故無妄動斯一矣有
　畏懼斯不妄適矣人所以易動而恒不得制其欲者
　只縁無有畏心能内尊天命之性而不敢放失外懼
　物欲之害而先意防閑則敬自從此起矣敬則私欲
　退聴而天理之心常存是謂涵養涵養之義如程子
　所謂菜子中許多生意只須培壅澆灌方纔得成所
　以成之者敬也故兢兢業業小心翼翼嚴恭寅畏克
　自抑畏瑟兮僩兮與戒慎恐懼同是一箇意學者要
　以畏為主
孟子集義註以為事事皆合於義似在事上求事雖有
　理在然制之合理則本此心天理之當然也故一念天
　理則為義一念人欲則為不義必有事者葢於念慮
　動處省察而决其機俾人欲遏而天理常存理與事
　合所謂集義也義集理全則不愧不怍中此氣自㑹
　生自來配合故可復還天地所以與我本然至大至
　剛之正氣而無所虧欠乃可塞乎天地觀上章曰自
　反而縮下文曰心勿忘又曰行有不慊於心則餒矣
　其義可見
百念者心之感動情之變遷緒之相因相生倚伏尋於
　無端至不一矣以至眇之心而填至棼之緒以有限
　之日而赴無窮之端悲夫况富貴利達何加於我喜
　怒哀樂易偏其情人欲足以蝕其天理斧其根而戕
　其枿者也抑孰知人生之性渾具於湛然虚靈之心
　本一而無雜也㢤故寅畏歛戢所以為敬也敬所以
　返多岐而歸之一也所以存心而養性也神明其居
　握其樞紐時其扃鑰以順應而不留人心焉而後一
　可㡬矣
　
　
　
　
　
　
　
　
　
　讀書劄記卷三
欽定四庫全書
　讀書劄記卷四
　　　　　　　　　　　　　明　徐問　撰
延平云今之學者雖存養知有此理但旦晝之間一有
　懈焉遇事接物處不覺打發機械即離間而差矣惟
　存養熟理道明習氣漸爾銷鑠道理油然而生然後
　可進亦不易也愚謂此即莊子所謂嗜欲深者天機
　淺天機即道心也道心淺則人心易隨而動矣於此
　中間不可無主而有主不可不豫
孔子答子張問行以言忠信行篤敬盖忠敬本心上工夫
　而欲於言行上求之恐其偽為於外而不由夫心之實
　也如告顔子克己復禮為仁而其目乃在於視聽言
　動盖心本無私恐為物欲牽引而蔽之也故須以志
　克制克如戰而勝人欲負而退聽所以全夫中之理
　也意亦畧同
程子引春秋傳謂人有怒於室而色於市㸔來怒不畱
　自不遷若畱得怒時根在就是病自㑹遷也所謂有
　所忿懥則不得其正此顔子克己性情工夫到處
顔子不遷怒伯夷不念舊惡只是克己處無私心忘物
　我
顔子不貳過與易復卦不逺復無祗悔元吉同言近過
　即復不再而有悔故天理盡還而得大善之吉象曰
　不逺之復以修身也
伊川云罪已責躬不可無然不當長畱在心胸為悔延
　平與朱子亦嘗論此謂是積下一團私意盖有過宜
　速改悔則憂虞漸有遷善之象也易風雷益取迅
　速之意畱而不化非克己工夫
謝上蔡與程子别一年工夫云只去得箇矜字盖驕矜
　氣盈也氣盈則自滿而中無以入善切問近思工夫
　須此着力
書説命曰有其善䘮厥善矜其能䘮厥功以所見不大
　所得不深而義理之功止也大禹不矜不伐顔子無
　伐善施勞盖見大知進而不滿假耳學者要大段見
　得又務遜志時敏則客氣漸漸消融不矜可㡬矣
克己先儒云在性偏難處克如大學正心便先言忿懥
　恐懼等事誠意便先言親愛敖惰等事以心局於氣
　質交於物欲牽引固滯遮了天理故克偏最難要從
　此上省察其然力掃而蕩去之而後吾心所具之性
　為天理本然者可復矣若畱而不化任其自用一種
　根苖隨處生發而為害人已皆無益也
六經克字訓能不言勝私至孔子始言克己聖賢工夫
　亦恁地着力
或問不矜伐固是盛徳聖賢皆然禹稱洪水懷山襄陵
　予乗四載啓呱呱而泣予弗子弼成五服各廸有功
　夔稱作樂以詠祖考來格羣后徳讓鳯凰來儀又曰
　於予擊石拊石百獸率舞庶尹允諧孔子春秋書叔
　孫墮郈季孫仲孫墮費齊人來歸鄆讙龜隂田皆若
　嫌於自伐者何邪曰聖賢不矜其徳也據有而敷陳
　之不以小廉虚讓遺其實者也古善則稱君過則稱
　已固是忠厚之道然一向以此做去恐流為後世虛
　讓納諛而公心亡矣唐虞君臣只是實徳相孚吐露
　無隠後世仰其形容氣象如立春風中孔子春秋為
　萬世信史當時亦嘉鄰國有悔過改圖即與其善之
　意故書之非為己也
明道謂義理與客氣常相勝只看消長分數多少為君
　子小人之别消盡為大賢又曰人知和緩臨事反至
　暴厲只是志不勝氣反動其心又曰今人不能袪思
　慮只是吝故無浩然之氣又曰治怒為難治懼亦難
　克己可以治怒明理可以治懼非實用工夫體認不
　能論及此
上蔡云凡事必有根又必須有用處尋討要用處病根
　將來斬㫁便没事語粗而意精决與孟子謂萬鍾不
　辨禮義受之兩節義同
學者知心上公私便知事上有義利張南軒許魯齋謂
　學莫先乎義利之辨比之程朱論學已是第二件工
　夫然於世態沉冥中要識此便能卓然自立
朱子云李先生説人心中大段惡念易制伏最是那不
　大段計利害乍往乍來的念慮相續不㫁難為驅除
　今看來是如此愚謂此即所謂將迎之病事已去而
　隨之未至而迎之憧憧徃來者也此而不除根討不
　得虛靜心學用功處正在裏許
周子謂誠心復其不善之動愚謂凡身之不端由心之
　不誠心所以不誠由所感淫邪非僻易觸而動内有
　不善之動外有不善之為如木本不直而欲影正水
　源不潔而望流清無是理也與大學正心誠意義同
　而復不善之動窒欲不行不行有還反之義於學者
　尤有力程子動箴曰哲人知㡬誠之於思志士勵行
　守之於為確哉言矣
太甲曰顧諟天之明命註謂常目在之蓋虚靈之心而
　五常萬善森然畢具心與理合原無私偽之雜習染
　之汚何明如之此即天之所命於我而我所以為徳
　者本如是也古人視不下於帶君視不離乎袷帶之
　間正持守此心不敢放耳目既在心使不走作即存
　養之事主敬之功顔子之服膺中庸之尊徳性孟
　子之心勿忘皆是此一句於學者用功甚有力
易震驚百里不䘮匕鬯程子以處大震懼而不自失惟
　誠敬而已觀其遇風波日心存誠敬實能踐言
洪範所稱平康正直沈潛剛克高明柔克本舜命夔典
　樂敎胄子及皋陶九徳中出來皆恐其過與不及就
　其偏而益損之使歸於中而已聖賢道理言語自無
　不同處
孔子謂不怨天不尤人愚謂天理渺茫難究故不怨天
　易人事物我相形故不尤人難欲不尤人必先克己
易咸程傳謂感以心蓋心無私係故虛虛中無我故感
　無不通如王道之皡皥也往來憧憧係其私感如覇
　者之民驩虞而已耳所感有限其能大通乎
横渠謂不知疑者只是不實作心不忘學雖接人事即
　是實行學未至而好語變必知終有患盖學至疑處
　始知其實行不疑非行也道只在日用常行間若此
　心不忘而行能實雖涉人事即是道也事理有常則
　非聖人不可輕議權變若無禮義為之凖衡揣摩臆
　度覬其幸中則是不知而妄語以欺人為能耳三者
　人情所同患學者可時時經心也
朱子答張南軒書曰以天理觀之動之不能無靜猶靜
　之不能無動也靜之不能無養猶動之不可不察也
　但見得一動一靜互為其根敬義夾持不容間斷則
　雖下靜字元非此物至靜之中蓋有動之端焉是所
　以見天地之心者先王以至日閉關安靜以養乎此
　耳固非逺事絶物閉目兀坐而偏於靜之謂但未接
　物時便有敬以主乎其中則事至物來善端昭著而
　所以察之者益精明耳伊川於已發之際觀之正謂
　未發則有存養而已發則有可觀也此語甚精確而
　猶不安於靜觀未發之論愚恐終不能遺於反觀也
明道以必有事焉而勿正為直内之道是亦欲以集義
　上求之蓋心有裁制動無違理則理存而邪曲之私
　自不能容以干吾之直勿正是行所當為而不計功
　效計則為私意所動而反害於直矣若曰閑邪存誠
　事同而功尤宻學者宜並觀之
氣為志使動循其矩志為氣使背眩逆起君子定其志
　養其氣愼其動故心體常安而氣體受命也
孟子謂氣動志如蹶者趨者蓋顛越急趨在氣而欲速
　則亦由乎心又如人鬬很是氣然忿懥則發於心驅
　僕鬬很僕固為氣然其主翁為心若心操得乎中則
　氣自平主得其理則僕不亂故曰志動氣者十九言
　其時常多氣動志者十一言甚少也
心具性先儒以為郛郭於人雖資環衞而終為二物惟
　榖種之譬為得之蓋其渾一之妙難以言語形容只
　得如此名狀欲人之易曉耳夫水本淡濟之五味而
　後和然其相投之分不可離也故孟子以為良心又
　曰良知良能正以其有性之徳渾合得在
張子謂孔子意必固我有一焉則與天地不相似蓋聖
　人之心廓然大公無有私意先存於中物來順應何
　有於必事過不畱何有於滯物各付物而我之私畧
　不有焉天地以心普萬物而無心故與天地相似
朱子以肫肫其仁三句全體是未發的道理延平以為
　乃是體認到此達天徳之妙處就喜怒哀樂未發處
　存養至見得此氣象儘有地位也大抵此言至聖之
　徳惟至到故與仁為一惟至靜故與淵為一惟至極
　故與天為一與道理之説不同亦非體認所能到也
　但子思言天徳至此郤是體認到處
中庸誠者自成也一章學者多講解不同遂將道理
　氣脉支離殊不貼實盖此專言人道註謂誠以心言
　言人實心全體此理而自成此懿物若泛指物理自
　然成就則於言人道無與自道不順若止云孝成人
　子忠成人臣類亦覺得偏枯而少合一就是孝子忠
　臣皆由此心實欲作而為之故能成孝子忠臣而忠
　孝之道亦人所當行也又如殺身成仁舎生取義只是
　此心實見得合如此做成就一箇是而已二節亦申
　言上意終始正如朱子所謂徹頭徹尾若囊中貯米
　上下充貫其中稍有不到不滿則此處虧欠而無物
　矣三節非自成已一句正照應首節自成意故註曰
　誠雖所以成已然既有以自成則自然及物而道亦
　行於彼矣此非朱注言之實子思立言之意也
易乾道以忠信為進徳脩辭立誠為居業盖徳不進
　只為心不實充實有基故徳可藉而進如曰忠信
　之人可以學禮也言不實故立事無據言謹則業
　可慿而居如曰言之必可行也内外皆實徳業所由
　成矣
修辭立誠只是謹飭言語使根於理而發無不實如曽
　子所謂出辭氣斯逺鄙倍意
易知至可以㡬知終可以存義蓋事理之㡬微纎悉非
　知無以至之如大學之知至也事理之兼統條貫非
　行無以終之如大學之能得也
孔門敎人與大學之道皆先知而後行所謂先明諸心
　知所往然後力行以求至是也至子思中庸乃以天
　命之性言之其功則曰尊徳性而道問學疑若有不
　同者盖孔門學者夫人皆知求性故以知先之戰國
　時人心不知有性故掲以示之所謂其憂之也深故其
　言之也切信然
論語博文約禮大學欲誠其意先致其知是知在行先
　也蓋人心虛靈於理無不該貫格物窮理則内外昭
　融根基已定心有定向而不外馳理可貫通而不妄
　應故其動皆以天而所感好要皆得其正矣後儒工
　夫乃在居敬然後窮理以致知郤似倒做了只緣後
　世人心流放必收之使還定然後窮理俾體用不偏
　要之居敬窮理二者須交致其力不可偏廢
易大畜多識前言徃行以畜其徳語以道聽塗説為徳
　之棄二者實相反蓋始以聞而畜之終為己有也不
　畜則所得不聚而渾融於我以為充實光輝如朱子
　云小人趁得百錢無箇屋子亦無歸宿語最切實以
　其將不為己有也若徒有操持而不考求嘉言善行
　以為吾益是屋子雖存而家具虧缺未免坐孤陋寡
　聞之患又安能泛應而不竭哉
延平嘗曰學問之道不在多言但黙坐澄心體認天
　理雖一毫私欲之發亦退聽矣久乆用力於此庶㡬
　漸明始有進耳此於靜觀喜怒哀樂未發前氣象
　求中意同蓋心為活物靜中有幾動處方可體認
　與存養用敬意差别亦是此老平日用工得力熟
　處故屢言也
論語以博學篤志切問近思為仁在其中朱子以未及
　力行為仁猶若别有一様為仁工夫要之學不博則
　無精義以入神志不篤則無忠信以進徳切問如樊
　遲問崇徳脩慝辯惑之事而不泛及於支離近思則
　又鞭辟近裏着已而不馳騖於高逺則知行並進存
　省克治交致其力内則本心常存外則人欲退聽仁
　即此而在矣
孟子以學問之道在求放心朱註謂學問非一端其要
　在求放心蓋指為學問中之一事而為切要者也然
　學以聚之多識以蓄其徳問以辯之精察而析其幾
　正恐本心不存理欲混淆以此開明知往察識求至
　所以復其本然之心而已矣故學問之道只在求放
　心
禮曰疑事無質質其事之無所徴驗者也語曰疑思問
　問其理之所未信者也此又事理心跡之不同
先儒謂學顔子有凖的愚謂顔子天資明粹未可學惟
　學曽子有凖的孟子答公孫丑不動心之原歸之曽
　子大勇是孟子亦學曽子觀其日省𢎞毅之言與
　答孟敬子問疾之語皆反身蹈理極力擔當故其傳
　無弊也
程子謂不學便老而衰易謂日昃之離大耋之嗟是也
　孔子不知老之將至者以此延平以為聖人渾是道
　理不見有身世之疑亦見得真
朱子解時習曰重習易習坎上下皆坎陽陷隂中維心
　亨故重習所以求通葢言難也
明道謂學要鞭辟近裏着已蓋鞭策拊辟皆自外以
　約其内茍不向裏靣歸到己身上做工夫舉皆為人
　矣何以求仁
大抵為學立志要逺大如曽子𢎞毅持志要定如中庸
　擇善固執工夫要次第如行逺自邇下學上逹力行
　要勇如終日乾乾不息於誠若徒有大志大言而工
　夫不繼便放倒行又或作或輟恐終於墮落無補耳
程子言化物役物盖為物所化所役不能化役物矣樂
　記曰物之感人無窮而人好惡無節則是物至而人
　化物也亦此意
延平李氏曰學者之病在於未有灑然氷解凍釋處縱
　有力持不過茍免顯然尤悔而已學至氷解凍釋處
　方是實得
朱子答林湜謂近世學者或不能有所至病在一觀其
　外粗覘彷彿便謂吾已見之驟語雖知可悅而無以
　深得其味遂至半途而廢耳此後世通患可時時深
　省
延平云問學有未惬適處只求諸心若反身而誠清通
　和樂之象見即是自得愚謂此正晬靣盎背處
孔子以先事後得為崇徳以先難後獲為仁盖欲學者
　求盡其性於難而不敢躐功於易所謂求在我者也
　董子正其誼不謀其利明其道不計其功亦得聖門
　遺㫖
朱子自言初為學全無見成規模後來見李先生較説
　得有下落更縝宻今觀延平答問朱子議論誠有未
　安處得延平開悟郤又見得徹
晦翁先生曰人若着些利害便不免開口告人郤與不
　學之人何異李先生説大段排遣不去只思古人所
　遭患難有大不可堪者持以自比則亦可以少安矣
伊川先生曰莫説道將第一等讓與别人且做第二等
　才如此便是自棄愚謂自古賢人多希聖亦只做得
　二等事若取法乎中斯為下矣
有識見者知富貴貧賤常變分不可易既能審而為之
　利害當其前輙復紛其念慮變其所守是不能以志
　帥氣以義處命復同於小人之歸矣
横渠先生答范巽之曰所訪物怪神姦此非難語孟子
　所謂知性知天則物之當有當無莫不心諭若欲委
　之無窮付之不可知則學為疑撓智為物昏而溺於
　怪妄必矣此正聖人道其常意隂陽壊戾物變横生
　皆事理之變故聖人不語也
君子徳存而性定其於顯晦榮辱不加焉於得失休戚
　不加焉有善不矜知過必改盖虚中無我務進益者
　也反是得則驕泰以陵下失則忮忿以訕上善則表
　暴以自鳴過則文飾而掩覆理欲之闗善惡之幾决
　矣可不謹哉
君子未嘗無怨以公以直報之禮父之仇不戴天兄弟
　之仇不反兵交游之仇不共國其餘直報之而已矣言
　語之傷物我之形為私怨觀理忘怒斯已矣若以私
　忿傷公物欲翳明刻暴掩恕任厥横施而一之不足
　以酬也夫於人已何益之有
易遯六二執用黄牛之革言堅守於遯不能易也語曰
　篤信好學而終之以隠以見當遯者貴明理義决去
　就伯夷太公其人也顔閔南容為次之丈人長沮之
　隠亦未為失只是多譏孔子
易晉六二晉如愁如難進者也故君子三揖而進以逺
　辱也
有子以孝弟為仁之本仁為萬善之長善為百順之名
　而孝弟又實行中之順徳也順故性中而粹徳和而
　淳天理根基藹然發見推是心行之何不善之有若
　無孝弟則於父子天性已有物我睽隔持此凶徳而
　往陵上殘下無有紀極充類而至不作亂不已也可
　不戒哉
孔子以不為周南召南為靣牆盖不務本原尋路頭而
　欲施之家國天下自是通透推行不將去
伊川易家人傳云正倫理篤恩義家人之道也家人上
　九爻辭謂治家當有威嚴不先行於己則人怨而不服
　又曰世人多慎於擇壻而忽於擇婦其實壻易見婦
　難知所繫甚重豈可忽哉
孔子以益者三友盖取以講學輔仁與易大象麗澤兊
　相表裏此友之倫所繫甚重不可一日缺也明道曰朋
　友講習莫如相觀而善工夫多亦得此意
張子曰戲言出於思也戲動出於謀也蓋朋友而戲非
　克終之道孔子稱晏平仲善與人交只是久而能敬
　故傳曰敬徳之聚也
程子以朋友忠告須以誠意孚於未言之前數則斯疎
　矣此非特處友亦得處己之道所謂忠與信正在裏
　許
程子謂曾㸃漆雕開已見大意愚謂曽㸃見得道理中
　物各付物意其氣象大漆雕開郤是見得道理中有
　未信處知體用大故曰已見大意
治經遺道伊川引韓子買櫝還珠遺了櫝中好物然猶
　知有經在後世治經求仕而遺經則所謂得魚忘筌
　者是已可嘅夫
横渠謂多聞不足以盡天下之故盖學貴識得大段道
　理不在多聞多聞亦䘮志於吾身心實無所益若聖
　賢切要言行則不可不聞耳
程子以為文為玩物䘮志吕與叔以文似相如類俳優
　如將一物來玩弄心只在物上故䘮志俳優又以猥䙝
　之戲欲人之喜其失更逺矣
延平云聖賢言語但一綽㸔過便見道理者郤真意思
　纔着意去㸔便蹉過了多大抵道理本平易不可過
　索深求也明道在倉中數椽事類此意
朱子答嚴時亨論性以孟子答告子一段言學者㸔書
　中義須同中識其所異異中識其所同然後聖賢之
　言通貫反覆都不相礙各説道理則互相逃閃終身
　間隔無復㑹通之時矣
朱子答孫季和云學校固不免為舉子文然亦須告以
　聖學門庭令弟子畧知脩己治人之實庶㡬於中或
　有興起作將來種子
朱子答蔡季通云思索義理到紛窒處須是一切掃
　去放敎胷中空蕩蕩地了郤舉起一看便自覺得
　有下落處此得之李先生曽説來愚謂不特思索
　義理但存養應事亦須掃盡胷中雜念然後心
　體之虛明常存見得不差
又答吕子約云論孟中庸大學乃學問根本尤當一時
　致思以求其指意之所在今乃泛然讀之非所以慎
　思明辯而究聖賢之淵源也愚謂論語為入門路數
　孟子作用處多大學本末備舉中庸要其歸極二
　書首挈綱領即知大義然其中間工夫次序義理精
　微非盡研窮融㑹不能浹洽也
又答尤叔晦云横渠先生言觀書有疑當濯去舊見以
　來新意此法最好
伊川先生云學者要自得六經浩渺難盡曉且見得路
　徑後各自立得一箇門庭歸去求之可也註云得路
　徑則知趨向立門庭則有規模
孔子答或人問禘與言既灌而往不足觀註言魯君臣
　懈惰意若無所考盖郊禘非禮魯後世猶行之故方
　祭始灌地降神則所降之神皆非魯之所宜祀而其端
　已非禮矣大端既失雖以後之玉帛鐘鼓儀文升降
　亦將何觀至於問禘不知實為魯諱治天下如指掌
　則言周之禘禮之大者也治定制禮既立始祖之廟
　重其本原以為祭始又推始祖所自出之帝五年一禘
　而以始祖配之盖以仁愛誠敬之心不忘其本泝流而
　源極於無窮其義極深逺又禘為次第有締合意
　與易萃卦王假有廟利見大人亨祖考渙而萃聚其
　精神之義同仁人孝子制作意義精微其理實侔造
　化以此格幽何幽不格以此動物何物不動運之以治
　天下眞猶反掌耳
朱子論東坡以舜禹避朱均慮其避足以致天下之逆
　至益避啓又謂其避之不度而無耻類以世俗不誠
　之心度聖賢則凡辭讓者皆欲隂取而陽為遜避不
　自知其為非也愚謂蘇子文人喜為高論欲搜抉前
　人未言之意而不諒聖賢至公無我之實
程氏以帝王之學與儒士異尚儒生從事章句文義帝
　王務得其要措之事業然以大學明徳首言之則天
　子至於庶人其學未嘗異也但為俗儒務於章句恐
　帝王亦效其尤而忽於推行故不同耳
人所以不能自立者利與害驅之也所以計利害者
　富與貴汩之也夫農工商賈各食其力利其利若無
　求於人而士以禮義為學反汩沒於富貴而弗能自
　振孰知吾性分之貴有榮於文繡㫖於膏梁所欲所
　惡真有甚於生死哉噫味孟子之言可以惕然深省
　矣
　
　
　
　
　
　
　
　
　
　
　讀書劄記卷四
欽定四庫全書
　讀書劄記卷五
　　　　　　　　　　　　　　明　徐問　撰
謝上蔡持體驗克治工夫甚力郤從禪學中出來以知覺
　為仁以樹根比念頭雖皆切實而不能無本來氣味
　朱子以程門高弟如謝上蔡游定夫楊龜山下稍皆
　入禪學去故程子曰我死而不失其正者尹氏子也
　然尹和靖又似少窮理之學故充拓不大
杲老欲張無垢用其禪學改頭換靣出來盖欺人也而
　無垢竟用禪不改若劉元城貶南安章惇遣判官至
　欲殺之是夕鼾睡如故至死不畏若真禪矣然其勁
　節直氣則恁地光明象山從禪着腳郤從高處立論
　與人多抝故朱子謂其專主生知安行而學知以下
　一切皆廢則於聖門下學上達格致誠正工夫已漫
　不相闗矣
象山與朱子鵝湖議論多不合且指朱子為葛藤蔓説
　若以氣折人而不察夫理之本末精粗内外聖賢原
　是如此敎人其等㫁不可躐易非朱子杜撰之言只
　是朱子推明得詳盡如云大學首章析之有以極其
　精而不亂合之有以盡其大而無餘者也其答項平
　甫書云子靜專尊徳性而某平日所論道問學為多
　當反身用力去短集長庶不墮於一邊耳觀朱子平
　生論説義理甚詳備誠如繭絲牛毛然歴歴皆有根
　據下落而子靜少平心易氣偏抝處多不知尊徳性
　者何在而朱子則欲就其所謂徳性㑹歸而同之也然
　則晚年自悔麄心浮氣蓋悟徃日之差其進亦可知
　矣
又曰子靜説克己復禮云不是克去己私别自有個克
　處又云只是有一念要做聖賢便不可曰聖門何嘗
　有這般説話看他意思只是禪誌公云不起纎毫修
　學心無相光中常自在他只要如此愚觀自古大聖
　大賢如伊尹孔顔孟其相師相勉精察力行只是一
　個志若無志不知何所向往何所歸著宋大儒多於
　禪學中着腳既知不是便走出向實地大路上行若
　子靜恐未免沉冥其中耳
近學以大學在親民宜從舊本不用新民愚謂講説道
　理在親切妥貼不必拘於一字且新民與明徳相應
　盖自明其徳又當新民也且引諸書於民上皆無親
　字曰親其親曰親九族曰親親皆以所親而言曰百
　姓不親以民自相親而言若以民為親則是兼愛無
　親踈也明者必能辨此
或比堯舜孔子湯武夷惠如金有輕重等鎰愚不知顔
　孟曽閔以下只有㡬多鎰也要之聖人徳無不盛所
　以孟子只言性之反之之異耳至若伯夷栁下惠其
　實不及顔子故孟子就其一節之粹而無雜者亦以
　聖稱之正不可拘泥在跡上
或謂知行只是一個工夫不可分作兩段事與易知至至
　之大學知止而後有定孔子知之不如好之意相背又
　曰敬即無事時義義即有事時敬兩句合説一件與
　敬以直内義以方外意相背大扺聖賢説道理有本
　原有作用理無二致而用功則有先後故其次序如四
　時之不可易若欲打滚一處或倒做了工夫恐於道
　難入也
或謂如稱某人知孝某人知弟必是其人曾行孝弟方
　可稱他知孝知弟如痛必自己痛了方知痛饑必自
　己饑了方知饑愚謂人能孝弟稱其孝弟可矣何必
　稱他知孝知弟知在我乎在人乎不然人已知行之
　間真世所傳蕉鹿之夢也又痛與饑知之無益痛必
　拊摩而使之平饑必飲食而使之飽終亦力行之在
　後也若費辭求異互相逃閃以求必行恐於平易處
　反戾
又謂只説一個知己自有行在則是周公思兼三王仰
　思而得之已不須待旦矣痛與饑寒事郤似行到方
　知類象山解君子喻於義必要好後方喻與程子所
　謂惟其深喻是以篤好又云須知了方行得意相反
　若行逺不問道先知所向未免摘埴索塗冥行而已
　耳近嶺南黄才伯云知如目視行如足行既有先後
　又非徒知而不行者較能發先儒未言之意
或謂人儘有知得父當孝兄當弟郤不能孝弟此已被
　私欲隔斷未有知而不行者知而不行只是未知此
　等語亦自痛快切中人病但云知行本體聖人教人
　正是要復那本體愚恐二字無本體只有知之真
　與不真行之力與不力者耳書曰知之非艱行之惟
　艱正此之謂也
或謂貨色名利等心一切都消滅了只是心之本體自
　無間思慮此便是寂然不動未發之中便是廓然大
　公自然感而遂通發而中節如此只説得至誠能盡
　其性者也若常人之心易感而動其動也天理之道
　心常少物欲之人心常多貨色名利等心如何㑹自
　然消滅得盡便至寂然不動廓然大公發而皆中其
　節哉大舜惟精惟一是精察理欲之㡬而决去人欲
　以循天理斷斷乎不可易者其次則莊敬以存養之
　而已
或謂居敬即是窮理就窮理專一處説便謂之居敬就
　居敬精宻處説便謂之窮理是以中庸尊徳性道問
　學頭緒混為一處又謂戒懼慎獨只是一個工夫無
　事時固是獨知有事時亦是獨知省察是有事時存
　養存養是無事時省察若意念未萌善惡之㡬未兆
　原無有知須安靜以存養之何用省察及其感而㡬
　動則宜省察以决之何用存養人心動靜隨處可以
　用功若打混一處尤難得力也
或以大學格物為正物如大人格君心非之格若曰自
　正其心則物字無下着落若去正人心與自己知至
　意無相闗而上文正心意義又重疊推説不去
或謂正心誠意致知格物云格物者格其心之物也格
　其意之物也格其知之物也正心者正其物之心也
　誠意者誠其物之意也致知者致其物之知也此豈
　有内外彼此之分哉愚觀記曰人生而靜天之性也
　感於物而動性之欲也物之理雖具於心而實散於
　事心意中似不可着物着則不能虛靜而物其物矣
　至謂正其物之心誠其物之意致其物之知噫焉有
　舎己而於物上反用如許工夫哉
或謂致知内兼行格物取物自正之義無工夫無先後
　愚謂此孔氏遺書其充積工夫先後次序最為切要
　而精確恐不可輕以他説易之其言修身行乃在其
　中矣其言格致盖謂致極吾心知識全在窮物之理
　則能㑹通曲暢内外昭融而明徳可明矣如此亦自
　明白奚必為竒異以疑人之見俾反覆漫昡而無所
　從入况先後字已見經文及古之欲明明徳句下又
　疊有先後字工夫至格物而盡矣不然下文物格而
　後知至句豈徒言哉高明者自當有悟
近學有謂人不須多讀書六經亦聖人之跡耳果然則
　顔子所稱博我以文易謂君子多識前言往行以畜
　其徳何意邪且六經所載皆天地萬事萬物之理帝
　王君臣經綸裁輔之道與聖賢在下藴蓄憂違之情
　淑諸徒以傳諸後者在焉非講習以窮其理則無以
　致吾心之知而知所往吾恐其所獨見以為明者未
　免局於私智而於事物終扞格而難通必不能順應
　以方於義矣
世學或謂心中不須用一箇敬字且病宋儒程朱主敬
　及主一之説不知敬非别物只是尊徳性常以心為
　天君為嚴師翼若有臨而不敢怠放聖人純一無偽
　有自然之敬齋戒以神明其徳所謂齋莊中正是也
　賢人嚴㳟寅畏有固守之力操存涵養不敢放置所謂
　整齊嚴肅是也其用功則不妄動之謂誠弗岐二之
　謂一不偏倚之謂中止紛撓之謂靜無邪曲之謂直
　中有主之謂實去物欲之謂虚其實一也外則踐履
　執事使民常整思慮斯須不忘正衣冠尊瞻視非禮
　不動是也舎此則靈扃無主人心客氣交病於内耳
　目口鼻四肢富貴利達諸欲攻奪於外譬如所居藩
　籬不固中之所藏寇竊得與我共之我方在外奔走
　救急不暇雖有良知亦將為所昬塞而無所用其明
　矣考易詩書所稱曰敬直曰敬徳曰聖敬曰敬止曰
　毋不敬曰修己以敬聖人以此洗心其言若出一口
　而謂盡非乎哉
商書咸有一徳云德無常師主善為師舜察邇言詩詢
　芻蕘孔子問禮問官是也善無常主協於克一又曰
　一哉王心舜之執中惟一孔子之一貫是也尹湯一徳
　其傳尚矣程子以敬為主一一盖天理渾具於良心
　不為物欲之雜可以統㑹萬殊而貞天下之動以歸
　於一而或謂主一之非至謂一心在好貨好色上亦
　可為主一不知要誠意之功何用無乃未之思乎
或以平生篤志僊釋自謂既有所得者三十年後見得
　聖人之學若是其簡易始自歎悔夫聖人之學易感
　人而平時舊習未能猝去明道見周茂叔後十年遇
　獵喜心復動可見偏好非旦夕頓悟所能移也但才
　氣髙邁者未敢誣其盡無所見以悔平日之差只恐
　放言論道猶坐測度之見如明道語荆公觀塔而未
　入其内雖有聰明説出一段好處可喜而於渾實的
　確處未免走作若以其説遂行則不敢不辯
前言往行善者甚多學者固當多識取益身心不可揜
　取遂為己出後世有著作者既或瑕議先儒一二又
　多竊其言以文其説如世有大學中庸管窺不知何謂
　也
或謂後儒敎人纔渉精㣲便謂上達未當學且説下學
　是分下學上達為二也愚謂下學之事即上達之理
　學者固欲緣此一蹴而得之然其氣稟才力亦自有
　限不可凌高獵等反至汗漫而無所歸入程子曰盖
　凡下學人事便是上達天理然習而不察則亦不能
　以上達矣如此言何嘗分而為二
世之英才美器煞有高見者得人一言兩句起發而求
　之反自有得力處但不須泥於新説若只以論孟觀
　之自是平實有依據宋儒如朱子議論雖多然皆説
　盡學者之病與夫進為之方聖賢門庭路徑淺深曲
　折可尋而進但須博求而約守之耳簡便徑㨗之説
　雖易聴可喜若無忠信積累工夫下稍頭無着落恐
　終壞了士習非國家養育實才脩明治化之意故
　不量其寡昧而辯言之非得已也
宋之儒者議論明粹莫過於周程朱子詳其語意皆原
　於六經孔孟之訓或以閼塞而旁達其流或因支離
　而引通其㑹或隠約而宣之使明或斷續而仍之可
　乆皆自本源而枝而派宏綱大㫖要不詭於聖門而
　夷考其脩身行己之實又能相符不徒為口耳孟浪
　無根之説惟在學者約取而力行之耳夫卑下者溺
　於近高曠者騖於逺簡易之理中庸之道自古為難
　若厭其説以為不足行而别為一説以新人之耳目
　則是六經孔曽思孟之書皆可盡議而異端之教固
　可修身治世而傳逺矣譬之巨室大匠䋲墨已定自
　棟宇梁柱至於欂櫨侏儒皆不可缺茍欲去一件少
　一木雖有公輸巧為支持終不免棟撓之患其能久
　乎
宋儒言語未敢説純是聖人口氣觀論語書孔子言語
　平約而理該更移不動顔子和易曽子誠篤至孟子
　剛毅中又有圭角三子㡬於聖矣而尚隔一闗後儒
　盖賢人説聖人事也張子曰吾數年學㳟而安不成
　雖氣象亦有難似之者況其言豈能渾然如出一口邪
　或言下學或言上達或言體用動靜或言性情工夫
　要其大義不詭於聖賢路逕斯已矣觀漢唐以後儒
　者談經做文字於道理多少病痛至宋始粲然復明
　吾人童而習之長執以用世若考論事理似亦無妨
　惟於所趨而或異之自非尚友之義惟吾高明同志
　者思焉
理以條分為字義如君君臣臣父父子子之類是也義
　以制宜為字義如父子當親君臣當義之類是也然
　非其人則道不虛行易曰和順於道徳而理於義孟
　子謂心之所同然者理也義也故禮義亷恥國之楨
　幹人之紀綱不可一日無斯須去焉者也子思以率
　性為道宋大儒始推明而行之而為忌者詆指曰偽
　曰黨至使空人之國而宋因以不競夫士修其禮義
　以存國脉使得逐而空之以利其富貴宋之國家世
　道不亦可悲乎夫道不明久矣不知實踐止以閉門
　兀坐為事高㡌大袖為竒而竊虛名者固不足道若
　人能以禮義廉恥自勵必欲詆指而非笑之然則彼
　何人哉是可歎矣
　
　
　
　讀書劄記卷五
欽定四庫全書
　讀書劄記卷六
　　　　　　　　　　　　　明　徐問　撰
皋陶謨曰天敘有典勑我五典五惇哉天秩有禮自我
　五禮有庸哉天命有徳五服五章哉天討有罪五刑
　五用哉聖帝明王只知其責為代天理物其經綸裁
　輔以奉若天道合如此故有天下而不與焉若視為
　己私分命徳為恩討罪為威則於天人之理判不相
　闗而天徳王道遠矣
記曰樂者先王之所以飾喜也軍旅鈇鉞者先王之所
　以飾怒也此語頗近按圖索驥於理若未深究恐後
　人主以是為飾喜怒之具而已
孔子曰為政以徳譬如北辰居其所而衆星共之又曰
　無為而治者其舜也與夫何為哉㳟已正南靣而已
　矣此最善形容徳盛民歸無為處北辰握其樞以運
　元氣列宿五星各司其局分布以成嵗功而北辰若
　無所與舜内命九官得禹稷皋夔之徒宅揆分治而
　外敷奏試功式序群后三載黜陟幽明以熈庶績其
　氣象正如此周公立政既重左右常伯常任凖人以
　至綴衣虎賁趣馬之賤皆欲其迪知忱恂於九徳之行
　其勿以憸人其惟吉士懇懇為成王言所以為輔弼
　疑丞師保瞽史箴規書諫之任蓋無一之不備使其
　中心無為修身以建極操柄以致治法乎舜也後世
　校程書者既叢庶務於一身而失君人之綱事佛老
　者又置天下於無事而墮萬㡬之理宜國祚之不永
　也
書皋陶謨無曠庶官天工人其代之君為天子臣為天
　工如天有四時五氣五行代以成亭毒之功不自知
　其官為己有也故三代以上聖賢之臣如皋夔伊傅
　周召功業著而天子不之疑徳望隆而同列不之忌
　且交孚而推讓焉只是實徳昭彰而心公天下人見
　可敬愛可法則而不知其高於我也若諸葛武侯治
　蜀能使廖立垂泣李嚴致死亦其開誠心布公道集
　衆思廣忠益所致先儒謂孔明三代遺才信然
古之教者自子能食能言已有訓誨家有塾黨有庠遂
　有序國有學雖閭巷亦有致仕之三老坐於里門察
　之使出入受教八嵗入小學則令學幼儀十三學樂
　誦詩舞蹈所習皆灑掃應對進退周旋敬謹禮樂之
　節所行皆愛親敬兄忠君弟長隆師親友之懿至十
　五入大學則又教以窮理正心修身治國平天下但
　推此以加之於彼而已周禮大司徒以三物為敎而賔
　興之者徳行道藝已寓乎其中又曰五禮而教之中六
　樂以教之和盖交舉而互言之耳士生其時既無倖
　進趨利之門至四十始仕則徳成性定隨用而輒效
　矣程子所謂小人修身君子明道賢能羣聚於朝良
　善成風於下禮義大行習俗粹美刑罰雖設而不犯
　此三代盛治由教而致也觀後世只以文藝取人父
　兄童而教之士專而習之以媒利禄至於性情之正
　徳行道義之趨漫不知為何事其能不混於流俗不
　汩没於聲利而超然自信者盖千百中之什一耳而
　欲美士風成善治胡可得哉
楊龜山以三代兩漢人才之盛取士以行不專以言宋
　詔内外官舉經明行修之士中第優其恩典庶㡬近
　古然不由郷里之選又無考察之實隨衆投牒試於
　有司糊名謄録校一日之長不惟士夫失自重之義
　且於課試無以别於衆人謂宜别立一科稍倣三代
　兩漢取士官人之法至於投牒乞試糊名謄録之類一
　切罷之待遇恩數居經義諸科之上庶使學者尊經
　術惇行義人人篤於自修愚謂此意亦今日急務若
　使取用其法提調得人别設徳行一科不必責之文
　詞要在通經畧知當世之急務待之異等其人必能
　以禮義㢘隅自勵士之習熟語言文詞而於身心漫
　不相顧者當改絃矣
明道先生薦士之疏有成周鄉舉里選賔興之遺意神
　宗方鋭意求治而信用荆公新法惟務理財為急故
　其説遂不可行矣
樂記曰天髙地下萬物散殊而禮制行矣流而不息合
　同而化而樂生焉本孔子易大傳天尊地卑之語經
　常既定萬物泰和而自生樂周子曰隂陽理而後和
　亦此意
天敘天秩禮之本也九族既睦使民興孝興弟樂之本
　也書曰皇建其有極敬用五事農用八政本禹謨九
　功惟敘九敘惟歌而衍之此禮樂之所由興也名不
　正則言不順言不順則事不成此禮樂之所由廢也
　故歐陽氏曰三代而上治出於一而禮樂達乎天下
　三代而下治出於二而禮樂徒為虚名論治者要識
　此
記曰明有禮樂幽有鬼神以禮樂對鬼神言内外本末
　皆無可欺也又曰樂由陽來禮由隂作隂陽鬼神之
　體禮樂鬼神之用記曰人者天地之徳隂陽之交鬼
　神之㑹五行之秀氣也故張子曰禮樂只在進反之
　間盖有嚴泰節和之意於人身日用尤為急也
古禮非不可行於今只是風俗人情習染日就漓薄不
　如古人性情有養執守得定若欲槩舉並行將有盡
　廢不勝之患矣茍撮其大經要義而習行之使有志
　之士知所持循當别有㑹通處
禮有定體定則於人有定分而物理參差不齊所以揆
　度裁制使皆得中而無過與不及低昻之謬者義也
　故孟子曰心之所同然者謂理也義也然有不同然
　者失其本心者也
朱子曰聖人有作古禮未必盡用且要理㑹大本大原
　曽子説君子所貴乎道者三動容貌斯逺暴慢矣
　正顔色斯近信矣出辭氣斯逺鄙倍矣籩豆之事
　則有司存上許多正是大本大原如今所理㑹許多
　正是籩豆之事愚謂孔子曰齊明盛服非禮不動所
　以修身也此乃履中正處為禮之根本惇人倫施教
　化皆由是以出之就通於政實不可易所謂三代相
　因者也儀文品式皆籩豆事制皆隨時郤在所損益
　之内
禮儀最多如曲禮所載可見皆緣人情品節而為之故
　易曰嘉㑹以合禮又曰禮卑法地言無所不徧也而
　其間各有意義學者當知其然若讀而不知察察
　矣而不知踐郤似於人身上無干渉也
禮樂防閑人性感通人心立國之大綱通治之大道也
　故孔子曰君子學道則愛人小人學道則易使也管
　子以禮義亷恥為國四維不張乃亡觀五代自曹魏
　而降雖以奸雄智力竊得天下而蕩蔑禮義人心無
　復藩籬故不旋踵而變生於内一敗不可支矣
孔子曰勿欺也而犯之又曰信而後諫此諫之本也程
　子曰人臣須體納約自牖之意此諫之機也夫臣子
　進言於君父必誠意惻怛溢於言語詞氣之間使之
　深思感動則吾言易入而天下䝉其福矣若戅諫危
　言而能虚心聴受又嘉賞之則人君之聖也
凡居官當素其位而行如委吏乗田至於郡縣監司皆
　有位分必有事事只於此中求盡其職更不别生慕
　外越分而為之便是道理其要只在居之無倦行之
　以忠而已如刑名錢穀雖粗事於中求得其情而擬
　議平允出納公當即是道理若於此張其威聲務為
　矯飾以衒名要譽其心已欺矣况害及其人壞及其事
　者乎至於委棄忠勤馳騖倖進則其人又為汚下而
　不足責也
朱子曰為政以寛為本者謂其大體規模意思當如是
　耳古人察理精宻持身整肅無偷惰戲豫之時故其
　政不待作為而自嚴但其意則以愛人為本耳及其
　施之於政事便須有綱紀文章闗防禁約截然而不
　可犯然後吾之所謂寛者得以隨事及人而無頽敝
　不舉之處人之蒙恵於我亦得以通達明白實受其
　賜而無間隔欺蔽之患
法政令所以一天下之動者也法易變則民守難矣須
　用之以常法二三則民聴惑矣須執之以信法不行
　則上徳壅矣須付之以人敝而更之嵗㑹而月考之
　非其人則易之而後法令可以行也
孟子鄉田同井相助恤之意若為井田之善而發其實
　周官九兩繫邦國之民君師治教朋友宗族長幼鄉
　黨比閭車徒兵馬之類無乎不寓以此良法美意聨
　屬其民至於死徙相安此人心所以固結不解也比
　管子作内政於富强其國者異矣
井田程子以為可行張子欲用筭法折地以授民用
　四標竿畫地定經界要之不井田經界而欲行王
　政均徭役廣儲蓄息争訟美風俗也難矣然其法
　勢難卒復董子欲限民名田在當時亦未曽行得
　朱子曰欲行須經大亂之後田盡歸官方可給民
　如唐口分世業是從魏晉積亂之極至元魏北齊
　後周乗此機方做得愚觀唐自中葉藩鎮專恣恐
　太宗之後亦不能常守也後世貧富相縣絶矣政
　煩賦重民生日不自聊豪民右族有餘力以待其敝
　貧者勢必盡破其業而歸之數年之後贏縮遷變
　漫無紀極若欲稍為裁抑非選用良吏節用愛人
　興利除害徐議限田之制而善用之將有不均之患
　横出而莫可制矣
南風之歌洪範之政與孔子論政大學釋平天下皆以
　阜財足食為要觀易損益二卦知天立君本為民
　也自管子始開山澤利源以富强其國秦有頭㑹箕
　歛漢筭商車𣙜緡錢悉秋毫以自奉兼事逺夷後世
　因之食者既衆生者又寡為民牧者又以貪懫朘剥
　其間是宜民生日促一遇大祲非死徙則驅而為盗
　王人導利而布諸上下之意㣲矣
禮王制冡宰制國用必於嵗之杪五榖皆入然後制國
　用量入為出周禮倉人廩人所掌九榖除匪頒稍食
　之外必存有餘以治年之豐凶遺人掌郷里之委積
　以恤民之囏阨縣都之委積以待凶荒至於道路廬
　室候館皆有積故遇嵗歉而民無饑後世賦重而田
　無定分雖豐嵗猶有饑故救荒莫重於積貯之多參
　以常平社倉之法又擇廉平之吏堅守而力行之庶
　乎其稍濟矣
龜山楊氏曰古之制國用者量入以為出故以九賦歛
　之而後以九式均節之使用財無偏重不足所謂均
　節也按天官太宰九賦曰邦中四郊邦甸家削(三百/里外)
　(大夫所食采/邑削所教反)邦縣邦都闗市山澤幣餘(職幣所歛掌/事之餘財)
　是也九式曰祭祀賔客䘮荒羞服(羞歛/食物)工事幣帛芻
　秣匪頒賜予好用(燕好/賜予)是也歛與均並言盖量入以
　為出也文王治岐闗市不征澤梁無禁今有闗市山
　澤之賦豈周得天下而遂廢之邪抑天子國用匪頒
　厚往薄來固非諸候之簡節邪但九賦既有幣餘山
　澤而九貢中復有幣器財物盖各舉而互見耳攷禹
　貢五百里甸服為天子所居四方各五百里納總納
　銍及粟米成賦中邦為九賦之類而九貢則諸侯之
　所共也
太公望立九府圜法用之於周官太宰及大司徒盖大
　府掌九貢九賦九功之貳以受其貨賄(金玉曰貨/布帛曰賄)之
　入頒其貨於受藏之内府頒其賄於受用之外府官
　府都鄙之吏及執事皆受財用貨賄則九府相均而
　通故謂之圜其泉府專掌市之征歛其不售貨之滯
　於民者買之物揭而書之以待不時而買者使其流
　通無滯故謂之泉又漢食貨志錢圜函方輕重以銖
　布帛廣二尺二寸為幅長四丈為匹故貨寳於金利
　於刀流於泉布於布束於帛盖用字以取義也後世
　流通之意少而益上之政多所謂鹿臺大盈之積終
　不為吾守也亦獨何哉
栁子厚以封建為勢其言亦近是但云非聖人意則是
　聖人視天下為己私物因諸侯合力共取不得已而
　分封之豈天命有徳五服五章之意哉盖聖人之心
　至公無我天既付以代天理物之任而不能獨治封
　建有徳有功之人理也勢也封同姓親親也異姓尊
　賢也後世人非三代其賢不足以負荷如漢封功臣
　及同姓為諸候王未㡬叛者數起遂以滅國易負且
　乗致寇至謂之慢藏誨盗其能久乎
封建朱子亦以為實不可行郡縣非其人則易換然而
　不可常治愚意只須用三代之教成就真才以為世
　用監司郡縣皆得其人重郡縣之職任事權使得專
　達而部使不得以喜怒私情凌轢阿庇嚴贓吏之法
　俾不得以貪懫剥捶其民而驅之盜亡其教養民者
　亦倣三代之政損益行之庶乎其可治也
王者慎於用兵而六鄉六遂都鄙丘乗伍兩軍師之法
　最為詳盡蒐田大閱治兵振旅之事盖罔不勤五服
　自揆文教之外即奮武衞且有方伯連帥以總之設
　高城深池之險以固守之又明荒服之制以防四夷
　出入此所以能制治保邦而銷未形之患也
程子曰兵以正為本動衆以毒天下而不以正則民不
　從而怨敵生亂亡之道也傳曰秦之銳士不足以當
　齊晉之節制齊晉之節制不足以當湯武之仁義仁
　義所以正用衆也
兵所以毒天下帝王不得已而用之惟用於中國以定
　禍亂而不輕用於四夷以倖邊功盖不欲以夷狄禽
　獸傷吾民也至秦皇漢武始事逺夷以貽後患中國
　財力於斯敝矣
為將用兵之書雖多然太公六守孫子五事之經自是
　為將綱領而儒者則務耕練以固根本開公誠以安
　反側明賞罰以激人心而又審時識勢達權制變任
　用得人無不可濟如趙充國諸葛武侯羊叔子杜元
　凱韓忠獻范文正諸公未嘗跨馬而指揮運動咸合機
　宜邊人畏服而不居其功此可為法
龜山楊氏曰邊事之興多出於饕功幸利之人黷武玩
　寇不以朝廷大計為念視生靈荼毒若非己事夫蠻
　獠緩之則豺噬豨勇干紀而不受命急之則鳥驚魚
　散依險以自匿盖其常態也不務撫馴之使恩威兩
　行乃欲幸其有事草薙而禽獮之以求有功一有失
　律則敗衂不支上貽朝廷憂此邊吏之大弊也
又曰禦夷狄力可以戰則戰勢利於守則守來則拒之
　去則勿追則邊鄙自然無事盖夷狄之戰與中原之
　戰異難與較曲直是非惟恃力耳但以禽獸待之可
　也
朱子曰昔帝舜使契為司徒教以人倫命皋陶作士以
　弼五教王者之制凡聴五刑之訟必原父子之親君
　臣之義以權之然刑一人而天下聳然不敢肆意於
　為惡所以正直輔翼而若其有常之性也後世論刑
　陷於申商之刻薄者既無足論至於鄙儒姑息異端
　報應俗吏便文自營之計一切以輕刑為事反以長
　其悖逆作亂而使獄訟愈繁則不講乎先王之法之
　過也
為政者不先以教化隄防人情至其犯罪一切操繩以
　法俾欲改過其道無繇直是俗吏若教而不改則當
　誅矣惟殺人之盗暋不畏死孟子所謂不待教而誅
　者也若經界正賦役平綱紀立善惡明則訟獄自當
　衰息奸宄不敢縱恣今不此之務而類以多成大獄
　流徙重刑麗法積案下位以此沽能監司以此殿最
　宜其理道之日離而民風習俗之日壞也
　
　
　
　
　
　
　
　
　讀書劄記卷六
欽定四庫全書
　讀書劄記巻七
　　　　　　　　　　　　　明　徐問　撰
禮經解言六經之教石梁王氏以為孔子時春秋筆削
　未出又曰加我數年卒以學易性與天道不可得而
　聞以此知决非孔子之言其論甚是縱使言及易與
　春秋亦不必槩及他經而悉數其學之得失文辭煩
　促如此也然其潔靜精㣲等語亦得易之本㫖宜
　不可廢
伊川先生以易傳示門人曰只説得七分後人更須自
　體究盖造化道理無窮須如此説大抵伊川易傳説
　盡物理易之本也晦翁本義則兼卜筮言之易之用
　也要之非卜筮無以觀玩而知占非物理無以致用
　而成務二先生之言實相表裡學者宜並觀之
伊川曰看易要知時凡六爻人人有用聖賢衆人學者
　君臣無所不通此正謂易者易也隨時變易以從道
　也
又曰作易自天地幽明至於昆蟲草木微物無不合大
　抵理無大小其本一也邵子皇極以易大義在意言
　象數左傳所謂物生而後有象象而後有滋(人物之/象滋多)
　滋而後有數亦此意也
易坤先迷後得主利西南得朋東北䘮朋安貞吉盖西
　南隂方柔得從以類行然獨隂不能成也東北陽方
　柔失類而從之然後可以利萬物故曰乃有慶也然
　以正合如震一索得男而坤以安正待求乃為得吉
　若姤之取女則非安貞矣觀彖先迷失道後順得常
　一節正意若與本義不同惟程傳與彖義合當以
　傳為定
遯小利貞本義以為小人利於守正不可以浸長之故
　而遂浸迫於陽遯義本為君子謀小人非能正者其
　浸長於下勢猶未甚君子尚可小貞其道以維持之
　大象不惡而嚴之謂也若否之不利君子貞正利貞
　之義質之程傳較順
明夷以明見傷利於正固聖人雖為垂世明道而作然
　其實豈非文王羑里之時乎周公諸爻之辭曲盡其
　義豈非克商之事乎用拯馬壯赦西伯也得其大首
　商倒戈也獲明夷心崇侯譛也箕子明夷微指其實
　至上六而言益深切矣孔子彖傳亦以文王箕子為
　言厥有㫖哉
渙九二陽居隂位宜有悔者然當渙二乃得中之位九
　來居二而得其中是陽奔就机慿以為安不窮於上
　也故亡悔程傳以初為机二為馬二與初雖非正應而
　當渙時皆無應與但以隂陽親比相求二急就于初
　以為安與本義不同然據彖之剛來而不窮則此爻
　之義從本義為是
六三傳以為質隂柔才不中正雖有上九為應居無位
　之地豈能極時之渙止於其身可以出險而無悔耳
　不能及人者也愚以大凡有所樹功立事非陽剛之
　才德弗克如建侯之利於屯利渉大川於頥棟隆於
　大過朋來於蹇俱陽剛之爻本義以六三居得陽位
　志在濟時能散其私而無悔然散財恐非隂柔不中
　之人所可能也又當以程傳為定
夬以五陽去一隂上六居窮極之時為國家菑害去之
　不可以不决九四以陽居隂而不中正欲止則衆陽並
　進於下而勢不安欲進則居柔失剛而志不决本義
　謂若不與衆陽競進而安出其後則悔亡以釋牽羊
　之㫖傳以羊者群行之物牽者挽拽之義言能自强
　而牽挽以從羣行可以亡其悔然既處柔必不能也
　雖使聞是言亦不能信用矣以戒不决之人為得去邪
　勿疑之義今當從之
易簡之善配至徳本義兼以為人事言之但此章本賛
　易之廣大天地四時日月對待交舉如云與天地合
　其徳日新之謂盛徳天地之大徳曰生之類皆至徳
　意與易易簡同參諸本文頗順
吉凶貞勝盖剛柔變通之間則為人事之吉凶惟貞固
　常久之理則可勝理勝則凶變為吉矣與下天地貞
　觀日月貞明天下之動貞夫一理皆以明貞勝所謂
　君子修之吉是也
六位成章卦之六爻初剛二柔為地道三仁四義為人
　道五陽上隂為天道天地人之道既立迭相為用則
　天地人文燦然備矣
本義發揮卦體卦徳卦象卦爻隂陽之位吉凶之占而
　繫以人事之得失言約而義精矣稍可疑者存之以
　俟知者辯焉
堯典欽明文思允㳟克讓是欽明在内而允㳟在外也
　文思只如文理宻察之謂舜典濬哲文明温恭允塞
　與賛堯義同通明為聖濬哲非聖之事乎言外温
　恭則内欽明可知矣聖人純敬之徳與傳心之要萬
　古如新要無有二義也近世學者忽於用敬之説可
　以自悟矣
朱子曰古史之體可見者書春秋而已春秋編年通紀
　以見事之先後書則每事别記以具事之首尾意者
　當時史官既編年紀事至於事之大者則又採合而
　别記之愚謂五帝以前人主無甚失徳故史臣大槩
　紀其一代事業與三王以下授受治水革命大事書
　而藏之如周之藏冊金縢是也至春秋時王者跡息
　諸侯横恣孔子欲存天綱人紀乃具得失於各國各
　君之下以詔後世故不得不為書王及編年耳抑史
　官至周禮始備天官之屬太史御史以下多數十百
　人故列國諸侯皆有史官以掌記君臣政治得失如
　春秋傳晉董狐書趙盾齊太史氏書崔杼弑君至兄
　弟爭死以守其職可見
按孔子孫騰見始皇㓕先代典籍始壁藏尚書孝經論
　語於夫子舊堂壁中濟南伏生為秦博士亦壁藏尚
　書漢定天下伏生求尚書止得二十九篇孝文求能
　治尚書者伏生時年九十餘老不能行詔太常掌故
　鼂錯徃受之伏生使女傳言齊人語多與頴川異錯
　畧以意熟讀而已孔頴達以泰誓非伏生所傳武帝
　時始出故云二十九篇也又魯恭王好治宫室壞孔
　子舊壁其藏始出止得尚書至説命諸篇今書註稱
　古文為孔氏所藏其字古𨽻今文無𨽻盖以漢書為
　今文也
凡讀史先須看其道徳而後及其功業如堯典首曰欽
　明文思克明峻徳而後光被昭格以至睦族平章皆
　自内及外也其治則天時為始人事繼之故命羲和
　厯象授時以允釐百工熈庶績皆功用也舜典自濬
　哲文明温㳟允塞至於愼徽五典咨四岳命九官惟
　亮天工以至眀目達聰皆事業也盖其充積之久感
　通召驗治臻於變時雍四方風動就是中庸言至誠
　無息久徵悠逺博厚高明分明畫出唐虞體信達順
　篤恭而天下平之象及至禹謨世承極治水土平後
　專以民生食用為急故以徳以政歸於養民而修水
　火金木土榖為六府惇教以正徳器物以利用衣食
　以厚生為三事合而為九功使皆得理而不亂故曰
　惟敘而九功之徳皆可歌也然其治則比唐虞固有
　間矣至於湯武革命順乎天而應乎人治定之初立
　中建極以王天下湯誓惟有慚徳曰恐來世以台為
　口實泰誓牧誓武成尤為費辭商奄啓釁非有周
　公以聖匡救周鼎㡬搖盖遭其時之所難非二君得
　已也後世非無古建官立政綱紀規模只無本源流
　出如翦彩為花畫工繪像雖若可觀而終不如他天
　然精采血脉觀之諸史君臣言行治功可見
武王泰誓數紂罪惡辭意諄複若非聖人之言恐孔壁所
　亡之文而漢雜之也武成篇孟子時已有血流漂杵
　之語實為古文盖記事之過所不盡信者也至謂文
　王九年大統未集予小子其承厥志則是武王伐紂
　為利天下實非奉天討罪以弔其民而文王之至徳
　荒矣兹又可盡信乎
箕子洪範以人君主天地民物而天時人事其理實相
　表裏故先言五行而即繼以君徳五事其施莫先乎
　民故八政次之政以授時為要故五紀次之君道以
　正身為則故建極次之然用人行政須剛柔得中斯
　無折廢故三徳次之事必通於幽明合於鬼神而後
　可行故稽疑次之其得失感通效驗各以類至故庶
　徴次之五福六極又指其徴驗之實若有勸懲於其
　間感應幾㣲如響斯答雖未必一一盡然要其理之
　所有不可誣也人君致治注措之詳莫切於此然皇
　極則曰歛福錫民無作好惡三徳則曰臣無作福作
　威休咎徴則曰卿士惟月家用平康不寧又君臣民
　庶之所同也可不慎哉
書周官先儒疑周禮六官無三公三孤意方條治事之
　官而未及師保之責今按周官立太師太傅太保謂
　之三公論道明曰官不備惟其人少師少傅少保曰
　三孤貳公𢎞化而後及冢宰司徒宗伯司馬司寇司
　空明曰六卿分職是三公無定位而六卿有定職也
　惟冢宰如曰冢子曰統百官盖為六官之長綱紀百
　司自當推重也又疑司空為周公未成之書今既曰
　司空掌邦土居四民時地利固當一時並建豈得先
　立此空名獨於官屬未置迺遽適當周公之沒哉恐
　無是也是知司空一冊亦經秦火亡失無疑漢儒補
　以考工記惟以工人造作為言殊非設官之意又謂
　法制有未施用恐或然耳朱子曰漢自古文尚書出
　方有周官篇伏生口授二十九篇無周官故漢制太
　尉司徒司空為三公而無周之三公三少本以師道
　輔佐天子只是加官周公以太師兼冢宰召公以太
　保兼冢宰是以加官而兼宰相之職也其説為得之
　愚又按漢初置左右丞相亦三公之任太尉為秦官
　當時所重漢興因而襲之又以司徒司空參用雜置
　已非其法惟唐六典亦得周六官之遺而知政事參
　議朝政參議政事參知政事參知機務同平章事並
　宰相之任已變公孤之制矣趙宋因用翰林承㫖陶
　榖謂唐有參知政事之説乃以直學士薛居正侍郎
　吕餘慶參知政事遂使一代官方變易名義疑舛元
　有中書令國初因之尋復釐革專重六部而省其屬
　之多員内閣如中書省多以卿銜而兼學士久則以
　公孤為加官乃得周制云
按蘇氏以書顧命康王冕服事為非禮朱子但引太甲
　元祀以見康王當然亦不言蘇之非是愚以天子傳
　受天位上承宗廟百神之主兼以顧命而繫天下臣
　民之望中杜睥睨非常之隙所以代統向離以新庶
　聴君臣之分定於厥初數言非以為一身之圖而已
　故太保承介圭太史秉書俱由阼階隮御王冊命王
　三祭三咤上宗曰饗以告神也王出在應門之内曰
　王義嗣徳答拜盖以䘮禮見成為後者以著代也既
　而羣公聴命趨出王反䘮服於天子變禮未為失也
　胡氏春秋例人君嗣立逾年必改元臣民之心不可
　曠年無君改元以著新君即位之始故曰大居正若
　授冊受戒俱於䘮次則何以承天受代正統定分以
　一衆庶之耳目哉况召畢諸公皆當時賢輔必能審
　酌先王禮義之中而察於社稷相傳之重决不以草
　率而廢禮也又周制期䘮達乎大夫則諸侯亦在所
　略安得引庶人將冠子齊衰大功之䘮而例之天子
　乎非謂天子之尊不行勢有不可耳惟三年之䘮達
　乎天子此古今貴賤不易常經而漢文乃有以日易
　月之制後世踵而行之則可憾已
按穆王吕刑之可取者折獄則曰兩造具備師聴五辭
　簡孚有衆惟貌有稽用法則曰上刑適輕下服下刑
　適重上服輕重諸罰有權刑罰世輕世重如大禹謨
　所謂宥過無大刑故無小周官所謂刑新國用輕典
　刑亂國用重典刑平國用中典是也至於贖刑則本
　虞書金作贖刑之説不諒其係於鞭朴之下情輕而
　為之若墨劓剕宫大辟有疑自當末减豈有罰自百
　鍰(六兩/曰鍰)以至千鍰是使殺人大憝皆可不死貨利充
　盈而人命如草菅(音/奸)矣况疑之一字又足以啓汚吏
　高下出入之門作法於貪而欲救末流之弊其將能
　乎此周室所以遂不競也
漢毛享作毛詩訓詁以授毛萇故史記謂之大小毛詩
　然多隨文訓解或斷章取義不能攷究時代推明大
　意以得詩人之心得朱子解而始著
孔子嘗謂伯魚學詩其教門人亦以興詩為始盖不知
　興詩意思終不和暢古詩温淡和平莊重典則雖感
　時托物不失性情善惡可感可創諷咏之久自有以
　潜消湮鬱渣滓歸於動盪性情和平之真暢於道徳
　之意程子云興於詩是興起人善意汪洋浩大可謂
　善得詩人之㫖味者
朱子云先儒所謂刪後無詩非謂不復作也但謂夫子
　不取耳康節云自從刪後更無詩亦此意蘇氏云陳
　靈以後未嘗無詩之說似可取失之大快無先儒敦
　厚氣象不奈咀嚼愚謂周盛時采録及制作皆列之
　樂官或用於郊廟朝廷或用於房中閭巷邦國以達天
　下所以風化天下者也王跡熄則化不行而詩響絶
　矣春秋傳燕享間歌多古詩知後雖有作盖亦不復
　采矣
又曰孟子謂詩亡然後春秋作先儒謂東遷後黍離降
　為國風而雅亡矣要識此詩便知周南召南當在豐
　鎬之時其詩為二南後來在洛邑之時其詩為黍離
　只是自二南進而為二雅自二雅退而為王風是也
夫子刪詩以二南正家化國之始故列之於首程子謂
　二南猶易之乾坤龜山以為一體而成是也與邶鄘
　衛十三國並存以寓感發監戒之意抑諸侯采之以
　貢于天子天子受之以列于樂官於以考其俗尚美
　惡而知政治為得之
左傳吳季子札聘魯見叔孫穆子請觀周樂十五國風
　咸有譏評二南曰始基之矣猶未也然勤而不怨邶
　鄘衛曰憂而不困王曰思而不懼豳曰樂而不淫齊
　秦稱其大魏唐稱其逺鄭陳知其亡自鄶以下無譏
　焉愚按朱子以二南為正風十三國為變風季子猶
　未慊於二南之化至於邶鄘衛齊秦以下有處變怨
　思之懐有惰曼淫靡之習有超軼悍强之氣有鄙嗇
　急蹙之情若此者顧猶亟稱之何哉盖以文王之化
　止於江漢南國其幽冀濟兖青梁之間皆為紂地猶
　未洽也下比列國季世雖多失徳而姜姬内媛變而
　知常情以止義其臣尚思西周宗社播遷其民猶知
　興復桑田大夫感懐離黍則以先王敎化禮義之澤
　宛然如存齊秦本無可稱而推表太公原其功也曰
　周之舊原其地也魏唐儉嗇憂思原其遺也豳風雖
　在君臣疑懼之時而俗本先公辭出聖理其美信矣
　鄭陳靡曼蕩蔑禮法國歩斯蹙理固宜然情之邪正
　道之汙隆俗之美惡皆于是乎見之可以興矣至於
　二雅小大本出於朝廷賢臣碩輔禮樂之懿冠冕之
　詞而燕饗㑹朝或通於下或專於上時代升降正變
　因之孔子刪而兼取焉可以觀治也然小雅則曰周
　徳之衰豈以其制作皆出於代商之後大雅則美文
　王之徳豈因其詩多追述文王者乎孔子嘗謂武未
　盡善而稱文為至徳季子或得諸此矣三頌歌辭特
　稱曰至自直而不倨至於五聲和八風平以為盛徳之
　所同也今觀商周之頌辭莊義邃音律和平魯祀
　后帝已非其禮而誇艷太過古風寖㣲意者歸重商
　周兹可略已
伊川先生序春秋傳以為抑揚予奪乃制事之權衡揆
　道之模範盖三代盛時天經人紀既明夷夏大防復
　正班爵等威皆有定制而不可易其有陵犯僣叛則
　王者誅討之而已春秋之時諸侯雖知有周而王政
　不綱貿亂滋甚其間得失小大又自有不相掩者故
　春秋因魯史之舊各㣲辭以書之其抑揚予奪㣲闡
　寓於一字之間如持權衡以定輕重而所存以不墜
　者實天地之常經百王之大法故曰揆道之模範也
伊川云詩書載道之文春秋聖人之用詩書如藥方春
　秋如用藥治病盖藥方是人無病時但知有此可治
　病用藥盖因人病危急而治之所以保全命脉也此
　喻極切
又曰五經之有春秋猶法律之有斷例也春秋傳為案
　經為斷又答黄聲曰以傳考經之事迹以經别傳之
　眞偽
延平云春秋且將諸家熟看以胡文定解為凖玩味當
　必自有㑹心處又曰春秋一事各自發明一例如觀
　山水徙歩而形勢不同不可拘以一法然所以難言
　者盖以常人之心推測聖人未到聖人灑然處豈能
　無失邪
　
　
　讀書劄記卷七
欽定四庫全書
　讀書劄記卷八
　　　　　　　　　　　　　明　徐問　撰
或問春秋魯隠公元年書春王正月孔子無位而改正
　朔非尊周以大一統之義曰胡傳已言之矣周天子
　政令不行徒有空名㣲於列國諸侯史官之職盡廢
　孔子非史官也因魯史舊文而斷以己意自成一家
　之言以繫斯文綱常命脉於一綫將絶之際故曰其
　義則丘竊取之亦自知後世當有罪之者罪之非知
　其心也盖書元正始莫重於天時莫尊於王莫過於
　夏時之正舉春秋所以正時也一言而衆理具法亦
　寓焉所謂如造化簡易而㣲妙無窮者也然三正通
　於民俗而四時之序則斷不可易或謂周建子以仲
　冬為春孔子以為正月其説誤矣
胡傳以為春秋王朝公卿書官王大夫列國命大夫諸
　侯之兄弟中國之附庸例稱字上士中士書名下士
　書人其常也凡王大夫諸侯或黜而書名書人如隠
　元年書天王使宰咺來歸惠公仲子之賵桓七年書
　榖伯綏鄧侯吾離來朝十五年邾人牟人葛人來朝
　大夫或進而書字閔元年公及齊侯盟于落姑季子
　來歸以寓襃貶其變也亦有不盡然者或沿舊史或
　先儒承闕而不敢増而聖人用意深㣲有非後儒所
　能窺測而盡得之者要在發明大義若其疑則不必
　强為之説可也
傳曰國之將興聴於人將亡聴於神春秋之盟非搆私
　讎以講解則合黨與而連爭且㰱血要神皆捨正道
　而廢王法詩曰君子屢盟亂是用長胡氏所謂凡書
　盟者皆惡之良得聖人之心矣惟成公七年楚伐鄭
　晉合八國盟於馬陵以救鄭而外楚襄公二十年
　晉合十一國盟於澶淵聞齊侯卒而不伐其䘮故
　皆無譏焉
春秋示後世以遇天變而謹懼者如隐三年書日有食
　之桓三年書日有食之既共凡三十六莊七年恒星(經/星)
　不見夜中星隕如雨文十四年有星孛入于北斗哀
　十三年有星孛於東方昭十七年有星孛于大辰(大/火)
　(心/星)僖十六年隕石(星隕/為石)于宋五是月六鷁退飛過宋
　都(風逆/而飛)桓十四年無氷成三年新宫災(天火/為災)定二年
　兩觀災哀三年桓宫僖宫災僖三十三年隕霜不殺
　草李梅實文九年地震僖十四年沙鹿(山名在/晉地)崩成
　五年梁山崩文三年雨螽于宋之類是也有遇災而
　警備者書夏螟書螽書蝝(螽/子)生書大水大饑大雨雹
　大雩(雩祭旱諸侯/雩天子大雩)是也有因物變而紀異者莊十八
　年秋有􁊋(江水怪含沙射/人致病魯無)昭二十五年有鸜鵒來巢
　(鸜鵒不踰濟魯/在汶南舊無)是也有重民力而書不時者如書隠
　夏城中丘城郎僖春新作南門桓秋大閱(閱車徒備/齊周禮中)
　(冬大/閱)哀夏築蛇淵囿(縱般/樂)等是也聖人為時君修政
　恤民之慮逺矣
春秋之㫖有直書而義自見者桓十八年曰公㑹齊侯
　于濼(在今歴/城縣)公與夫人姜氏遂如齊夏四月丙子公
　薨于齊莊公元年三月夫人孫(音/遜)于齊所以著夫人
　以亂而與弑且奔也有曲其辭而意盡者成公十四
　年曰秋叔孫僑如如齊逆女九月僑如以夫人婦姜氏
　至自齊大夫使尊君故稱族尊夫人故又稱氏姑在
　故又稱婦大夫不以夫人傳曰春秋之稱㣲而顯志
　而晦婉而成章盡而不汚懲惡而勸善非聖人誰能
　修之
禮凡諸侯之適子誓於天子繼立以士服入見而受命
　薨則赴於君曰君之臣某死天子之哭諸侯則大宗
　伯為上相司服為王制服爵弁經䊷(音/緇)衣或使有司
　哭之殯又使人隧葬必賵之示恩義也諸侯之夫人
　亦有赴賵之禮春秋時禮法盡廢故有書年不書即
　位書天王使某來錫命没不書薨書名書卒或不書
　葬天王崩不為奔䘮書來求賻諸侯之嬖妾䘮書天
　王歸賵春秋皆從削而貶之以存君臣嫡庶王法綱
　常於既滅故曰知我者其惟春秋乎罪我者其惟春
　秋乎
孔子每不滿於魯郊宣三年書春郊牛之口傷改卜牛
　牛死乃不郊猶三望(祭山/川也)成七年鼷䑕食郊牛角改
　卜牛鼷䑕又食其角乃免(放/也)牛襄七年夏四月三卜
　郊不從乃免夏四月四卜郊不從乃不郊魯以諸侯
　郊祀上帝非禮甚矣知卜之於神不從而始免牛免
　郊惜乎不知卜之於心卜之於理也獨不能卜之於
　人乎盖雖有孔子而卒不能用也
春秋於衛州吁宋宋萬宋督晉里克楚世子商臣齊商
　人鄭公子歸生齊崔杼陳乞衛寗喜蔡世子般許世
　子止軰直書曰弑其君某禮臣弑君子弑父凡在官
　在宫者皆殺無赦故明書之使知夫人皆可以討亂
　賊莫可逃也
春秋謹華夷之辨故隠公二年首書公㑹戎於潜八月
　公及戎盟于唐以著搆戎猾夏之漸也其後狄遂侵
　鄭侵齊伐莒又侵我西鄙至成公二年楚遂專中國
　之盟與公及諸侯國卿盟於蜀故首書公尊中國以
　辨夷自秦以下皆書人其貶深矣
孟子曰春秋無義戰義如蠻狄猾夏盗賊姦宄臣子簒
　弑之類方伯諸候奉王命而伐之六師九伐乃大司
　馬所執諸侯不得而專之也周天子征伐不行自諸
　侯出互相攻取非利其土地通其貨賂則合其黨與
　固其私援故其書法自伐之外曰侵曰戰曰圍曰入曰
　遷曰滅曰敗曰取曰襲曰追曰戍曰以皆所謂無義戰
　而正其輕重之罪者也曰彼善於此只是齊桓因狄
　伐邢而救之滅衛而存之召陵責楚包茅不貢可予
　也若晉文踐土之盟乃召王以諸侯見其定王室之
　亂則請隧因與以陽樊温原攅茅之田乗時射利所
　書皆一罪案耳
五霸孟子稱齊桓公為盛以五命辭有先王遺法孔子
　只稱管仲之功盖仲之霸業在於尊王故召陵責楚
　之言皆翼戴王室諸侯信之翕然宗齊實仲假仁之
　功亦桓之能任仲也及其存衛而城楚丘則為専封
　内嬖而如夫人則為並嫡是五命之禁桓已先犯之
　矣故楚得以滅黄狄得以侵衛侵鄭夷狄猾夏遂為
　盟主盖仲死而桓卒莫之能救也是知正心修身致
　於王道皆聖賢所長而霸者君臣之所短徒能稍震
　一時而源頭弗清無救於末流之禍矣况晉文以下
　又以貪詐慘黷行之哉故孔門之徒羞稱五霸
宋襄不鼔不成列不禽二毛若假仁者而用鄫子於次
　雎之社以祀妖神其頑冥慘酷甚矣宜其強霸之榮
　不足贖虜亡之辱也
董子以有國君臣父子皆不可不知春秋春秋有誅意
　之法人臣有無將之戒盖一念背理則惡逆隨之易
　所以戒履霜也春秋雖誅亂臣賊子於既死實所以
　戒將來人心之動於㡬㣲使知毫釐積慮之差即成
　大惡而不可以不謹焉非必皆有簒弑之事也
歐陽氏論公羊高穀梁赤左丘明三子其傳春秋不能
　無失經於魯隠公之事書曰公及邾儀父盟于蔑其
　卒也書曰公薨三子者曰非公也是攝也晉靈公之
　事孔子書曰趙盾弑其君夷皋三子者曰非趙盾也
　是趙穿也許悼公之事孔子書曰許世子止弑其君
　買三子曰非弑之也買病死而止不嘗藥耳學者不
　從孔子而從三子信以為然且謂息姑之攝㑹盟征
　伐賞刑祭祀魯人皆聴命名實在已不為攝趙穿首
　罪必不宥為善人而加盾無辜以大惡兼以父病躬
　進藥而不嘗與不躬進藥操刃以殺其父三者論罪
　殊科愚初以為然及觀董子語臣子不通春秋之罪
　然後知聖人責人以綱常大義而示以謹㣲慮始之
　明鑒也夫隠初欲讓國而居攝立不以正又不受命
　於天子故不書即位以寓貶於法為公而書公者臣
　子所稱於君父及桓弑而書薨皆為魯桓諱惡如以
　昭公為知禮者也若趙盾驟諌靈公君臣交惡而出
　奔趙穿遂弑之盾不特與聞乎故也直假乎穿之手
　耳至許世子止為君冡嗣㒺知君父為重病不嘗藥
　而輕以其命試之則雖哀毁絶粒夫何救於父之死
　哉三𫝊紀其跡而孔子執其斷亦不甚害乎其為同
　也但歐公時胡傳未出學者喜為新説雜用三傳雖
　以公之辨論而不求聖人之心惟文定得其㫖矣
左傳有考據有詞藻但事多傳疑雜以恠誕不經猶
　未能信之於理至以鬻拳以兵懼楚文王為愛君趙
　宣子以意弑靈公為良大夫其文駁矣
愚謂禮記皆傳古先格言凡為禮者記之如禮儀三百
　曲禮三千皆是綱領節目使漢儒知禮各本其所自
　出分記類聚更加謹嚴不敢以已意率易竄入則後
　世不疑其亂經苦其煩而多其議也即如曲禮首章
　何等嚴重古典次章雖窒欲之事覺血脉不續索無
　味矣後世必有作者以周禮儀禮禮記三書所載禮
　樂參互簡取列為經傳煩者刪之彚成一書則可與
　四經並傳於無窮矣
程子曰禮記雜出於漢儒然其間傳聖門緒餘及格言
　甚多如禮記樂記之類可無議者檀弓表記坊記之
　類亦甚有至理惟知言者擇之如王制禮運禮器亦
　多傳古意朱子曰漢儒惟董仲舒最純莫如三策何
　嘗有禮記中説話來如樂記所謂天高地下萬物散
　殊而禮制行矣流而不息合同而化而樂興焉仲舒
　何曽説到這裏必是古流傳此箇文字虙氏曰禮記
　乃儀禮之傳儀禮有冠昏郷飲燕聘禮禮記有冠昏
　鄉飲燕聘義以釋之但周禮儀禮皆周公所作而禮
　記則漢儒所録亦儀禮之流也何以言之周禮雖得
　之河間獻王時無有傳之者武帝以為末世瀆亂之
　書何休以為六國隂謀之書至於漢末乃行于世惟
　儀禮漢初已行故高堂生傳之蕭奮蕭奮傳之孟卿
　孟卿傳之后蒼后蒼傳之戴聖二戴因習儀禮而録
　禮記故知儀禮之流也
曲禮曰凡與客入者每門讓於客客至寢門則主人請
　入為席(布/席)然後出迎客客固辭主人肅客俯手揖之
　所謂肅拜而入主人入門而右客入門而左主人就東
　階客就西階客若降等則就主人之階主人固辭然
　後客復就西階主人與客讓登主人先登客從之拾
　級聚足連歩以上(拾級陟階之級/連歩歩相繼也)上於東階則先右足上
　於西階則先左足(各順門/之左右)愚按請入為席今禮無之但整
　席亦是入門左右與東階西階世之士夫多講不同
　然亦自明白入門中門也左右階以賔主耦行為言
　入右所以趨東階入左所以趨西階至入寢門則主
　人自應東立近下西向客西立近上東向為禮盖郷
　飲士相見禮皆以客尊西位也今入寢門請客就東
　而主就西則主反在客左客反在主右安得行時客
　左而入反居右乎皆非禮矣至於坐客南面位而主
　就北面位則為君臣之禮如曰北面事之尤失所據
　今欲稍從俗猶存古禮則改正入寢門東西之禮請
　客坐西南向主坐東北向次客則坐東南向如僎以
　附賔亦可通也
曲禮曰天子以犧牛諸侯以肥牛大夫以索牛士乃以
　羊豕是言諸侯大夫祭皆太牢也王制曰天子社稷
　皆太牢諸侯社稷皆少牢又曰諸侯無故不殺牛則
　與曲禮牲殺及本文皆牴牾矣又天子諸侯宗廟之
　祭春曰祀夏曰禘秋曰嘗冬曰烝是言禘祭天子諸
　侯之所同也又曰諸侯礿則不禘禘則不嘗嘗則不
　烝烝則不礿是比天子祭闕四時之一也而與前四
　祭之說又不同矣漢去周未逺諸儒考索註記必稽
　典籍不王不禘之說何相戾與魯以成王賜祭周公
　以天子禮樂孔子猶曰禘自既灌而徃者吾不欲觀
　之矣近而其言尤可徴也横渠以為作記者假其名
　以見時祀之數愚謂名稱所闗禮之大分豈可混而
　無别乎抑或禘祭常行於夏商諸侯至周始有定制
　以為天子之禮記者仍例執兼舉而互言之耳其書
　不出一手每有異同學者自當識别
月令吕不韋集諸說所著記十二月之候見先王欽若
　以行政令與唐虞厯象授時齊政之意同魯文公元
　年閏三月置閏差春秋傳曰非禮也先王之正時也
　履端於始(以十一月甲子朔夜半冬至為一元五星/皆起於牽牛初度更無餘分推以比為端)
　(故/云)舉正於中(春分夏至秋分/冬至謂之中氣)歸餘於終(置閏以氣盈/朔虚而歸日)
　(月之餘分/以置閏)盖戰國儒者猶能知之國語單襄公聘宋
　過陳火(十月大/火之次)朝覿矣道茀(多/草)不可行也候(候/人)不在
　疆司空不視塗澤不陂川不梁野有庾積塲功未畢
　道無列樹膳宰不致餼司里不授館國無寄寓縣無
　施舎歸告王曰先王之敎雨畢而除道水涸而成梁
　草木節解而備藏隕霜而冬裘具清風至而修城
　郭宫室故夏令曰九月除道十月成梁而陳廢之知
　靈公之將亡也月令所紀盖有所本矣但王者居處
　有常與服物色有制澤梁無禁警蹕以時其敬天
　授時順時行政中和之徳流通兩間雖未有戾乎天
　時而决不以形跡儀文之末而屑屑求合也所謂居
　青陽太廟明堂總章左右南北每遷其所車旂衣服
　各用方色恒變其制揆之帝王軌度章物以一瞻視
　恐未必然周禮冬官䱷人獻王鮪為魚薧曰祭祀賔
　客䘮紀征魚盖有貢無賦今曰賦及水泉陂澤亦恐
　後世多方取民非王政無禁之法也昔魯隠公欲徃
　觀魚於棠臧僖伯諌之以為山林川澤之實器用之
　資皂𨽻之事官司之守非君所及也彼諸侯且爾乃
　謂天子親往嘗魚豈不戾哉愚觀孟夏命太尉賛俊
　傑太尉官名自秦始不韋盖欲以秦法而參先王之
　敎學者宜慎擇之
王制天子諸侯無事則嵗三田(獵以/取獸)田不以禮(取有/品制)曰
　暴天物(書曰/暴殄)天子不合圍(四靣/圍之)諸侯不掩羣(掩/襲)獺祭
　魚然後虞人入澤梁(絶水取魚獺祭/魚孟春之候)豺祭獸然後田
　獵(豺祭獸季/秋之月也)鳩化為鷹(仲秋/之候)然後設罻羅草木零落
　然後入山林昆蟲未蟄不以火田不麛(獸/子)不卵不殺
　胎不殀夭(禽獸/之稚)不覆巢國語魯宣公夏濫于泗淵里
　革斷其罟而棄之曰古者大寒降土蟄發水虞於是
　乎講罛罶取名魚登川禽而嘗之寢廟行諸國人助
　宣氣也鳥獸孕水蟲成獸虞於是乎禁置羅矠魚鼈
　以為夏稿助生阜也烏獸成水蟲孕水虞於是乎置
　置䍡設穽鄂以實廟庖畜功用也且夫山不槎蘖澤
　不伐夭魚禁鯤鮞(魚/子)獸長麑□鳥翼鷇卵蟲舎蚳蝝
　蕃庶物也愚觀先王以其中正和平敬用五事以建惟
　皇之極所以制禮作樂肳合造化感通神人成位天
　地而茂對時育物至於法制猶能仁及昆蟲草木制
　其品節時其取用禁其暴殄捐其細纎以阜蕃息以
　助生化其所以曲成裁輔之道又無不用其極王道
　備矣宜其至和薰蒸兩間既無散陽亦無滯隂三光
　順次隂陽序調寒暑適節風雨時至天無震颷霜雹
　水旱之災民無疾癘夭札之患山川無童涸崩竭之
　變生類無胎殰卯殈之虞盖其氣和而沴不作也漢
　唐以降不務修徳任氣縱情舉動乖舛無以感人及
　物其上下乖盭睽隔氣已不貫而又禮樂不興刑政
　苛紊賦役煩重民不聊生自五榖八材(珠象玉石/木金革羽)以
　至女工麻絺絲枲竭其原隰室廬之所出山海江河
　巖穴之所藏終嵗勤動而不足以養生送死斧斤相
　尋戕及枿肄罟羅搜抉遍至胎鮞加以蠻夷盗賊攘竊
　吞噬無復相生相養休息之道由是隂陽元氣壊爛
　雜亂而無統欲其災沴妖孽銷弭不可得也噫然則
　欲求王政者盍亦反諸本與
儒行篇文瀚而意激㫖襮而語誇豈惟不善學孔子亦
　非能言徳行者也
禮運先儒以為出於子游門人所記與夫子答問之時
　既逺記憶傳寫支末益分固不能無増竄之雜其言
　大道之行也天下為公是為大同天下為家是為小
　康所謂講信修睦亦非帝者氣象彼徒以二帝三王
　官天下家天下如蓋寛饒所論又有揖遜放伐之跡
　帝王治效不同而不量非聖人之所得已也惟其時
　之使然也春秋以下處士議大率類此然其間多有
　禮之大端要語至理斯存有非諸子誕漫之辭所及
　存羊愛禮盖不能無感焉
攷商以前天子皆七廟所謂七世之廟可以觀徳是也
　太祖位西東向北為昭南向南為穆北向其前祖禰
　至高曽祖考為四親廟逺廟昭穆謂之昭祧穆祧其
　遷者藏焉韓文公禘祫議以毁廟之主皆藏於祧廟
　雖百代不毁祫則陳於太廟而饗焉自魏晉已降始
　有毁瘞之議事無經據不可施行禮祭法一壇一墠二
　祧享嘗乃止去祧為壇去壇為墠去墠為鬼禱則祭
　之無禱乃止雖於仁孝流通之意若有未安然其漸
　而之逺則禮之所不能及而主遷於墓所盖墓而鬼
　饗之者也張子以為殷而上無不遷之太祖至周始
　有百世不毁之祖三昭三穆四為親廟二為文武二
　世室并始祖而七諸侯無二祧故五大夫無不遷之
　祖則一昭一穆與祖考而三故以祖考通謂之太祖
　若祫則請於君并高祖而祫之(盖不當祫而特祫/如後世合食是也)朱
　子禘祫議王制天子七廟三昭三穆與太祖之廟而七
　諸侯大夫降殺以兩而祭法又有適士二官師一廟
　之文大抵士無二祖而皆及其祖考也其制皆在中
　門之左外為都宫内各有寢廟别有門垣太祖在北
　左昭右穆以次而南天子太祖與一昭一穆為宗皆
　百世不遷二昭二穆為四親廟高祖以上親盡則遞
　遷昭常為昭穆常為穆諸侯無二宗大夫又無二廟
　其遷毁之次則與天子同(毁廟之主藏/於太祖廟)儀禮所謂以
　其班祔檀弓所謂附于祖父者也(文王在右武王在/左以昭穆次序一)
　(定不易别有門垣各全其尊不以左右為尊卑也又/穆王時文王當祧而有功當宗故别立一廟於西北)
　(為文世室至共王時武王當祧故别立一廟於東北/為武世室劉歆則以自武王克商即増二廟至懿王)
　(始立文世室於三穆之上孝/王時立武世室於三昭之上)又韓文公以殷祖𤣥王
　周祖后稷太祖之上皆自為帝代數已逺不復祭之
　故太祖得正東向之位子孫從昭穆之列傳曰子雖
　齊聖不先父食常禘祫之時獻祖(始/祖)冝居東向之位
　景皇帝(太/祖)宜從昭穆之列祖以孫尊孫以祖屈又常
　祭甚衆(四時之享惟藝祖不與而獻/祖太祖以下各祭於其室)合祭甚寡(祫禘/則惟)
　(獻祖居東向之位而懿祖太/祖以下皆序昭穆南北相向)是太祖所屈之祭至少
　所伸之祭至多程子以為不可漫觀以其議論精到
　合於禮也觀韓子謂太祖正東向之位朱子謂至唐
　太祖在北及群臣家廟悉如今制皆以西為上則知
　至宋廟制亦猶行夫古之制也諸侯則太祖居北而
　南向昭廟二在東南穆廟二在西南後世廟制行於
　朝廷王國而公卿以下皆無定法宋仁宗詔聴太子
　少傅以上立家廟而有司不為立制於是各為影堂
　又改為祠堂伊川謂無貴賤皆祭高祖以下後人宗
　之但云廟向南坐皆東朱子以為非是盖古人户在
　東牖在西故坐於一邉乃奥處也司馬温公曰神道
　尚右以西為上廟主自西而列朱子以為亦不是古
　禮盖因天子太廟正西位而宗之晦翁居母䘮家禮
　既成為一童竊而逃去至沒後其書始出其制以祠
　堂立於正寢之東近北一架為四龕每龕内置一卓
　龕外垂小簾簾外設香卓於堂中置香爐香盒於上
　大宗及繼高祖之小宗則高祖房在西曽祖次之祖
　及父又次之繼曽祖之小宗則不敢祭高祖而虛其
　西龕一繼祖之小宗則不敢祭曽祖而虛其西龕二
　繼禰之小宗則不敢祭祖而虛其西龕三祭排祖先
　俱以客位西邉為上自高祖以次而東皆正排旁親
　無後者各以四代之班祔食皆西向非嫡長子不敢
　祭其父如與嫡同居死而後其子立祠堂於私室專
　取儀禮為經酌古今之宜而兼取司馬氏程氏高氏
　之說祔遷則取横渠節祠則取韓魏公所行為法其
　門人楊氏復盖惜其書不經朱子再修而雜取諸家
　發明之義以足之故其禮參差猶未歸一愚見前御
　史聶氏文蔚亦嘗考究及朱子禮之節要皆本諸舊
　參以時宜及國初行唐縣尹胡氏秉中言許庶人祭
　三代祠堂以曾祖居中而左祖右禰至四世圖内亦
　以高祖居中左曾祖居中右祖左禰右而祭位則高
　祖居中曾祖居東上祖居西次下考妣東下降等而祔
　位亦列於東西夫古人制禮必有意義非茍焉者天
　子宗廟皆坐西東向以北南為昭穆昌黎祫議亦以
　始祖居中而太祖從昭穆之列況庶人之祭乃至祖
　孫排位並列揆之於義似有未安惟祠堂四龕既無
　古人外都宫内寢廟之制只得就其簡便易於歛藏
　而又隔之以板俾得各自為尊不相嫌瀆與龕中列
　主俱宜如家禮從西以次而左庶不失古人一派流通
　與繼曾祖以下小宗虚龕不敢僣祭之義至横渠論
　長子㣲賤不立其間一子仕宦更須士人承祭辟之
　河身轉隨徑流之説實禮之權若恐廢祭從宜固難
　執一若時祭用仲及前旬卜日宜用温公云分至日
　預於前月詣祠堂告期及祭排位次序則從時制亦
　不失古人昭穆之意也立春程子以為生物之始故
　祭先祖則以祖考妣為主而以高曽考妣共祭之季
　秋成物之始故專祭禰而諸祖皆不及其他立祭田
　忌祭墓祭冠婚生子及焚黄告廟改題與俗節獻其
　時食之類洎祝文宜一依家禮云
　
　
　
　
　
　
　
　
　
　
　
　讀書劄記卷八
　劄記一書先生撫貴州時與學者問答辨究隨所記
　而成者也其間三才之道性命之奥事物之理六經
　四子之言與夫古今言語同異之辨得失之歸靡不
　詳且悉焉道理充溢脉絡分明是非明白功夫精審
　而要領卓如也學者一見便有下手處若夫人心動
　靜心性理氣知行存省克治主敬集義窮理等條皆
　於故得新以真證妄有以發前古之未言洗方來之
　臆説其有功於學者大矣至於叢六經而類解集羣
　言而折衷利道旁通㑹羣流於淵海真所謂萬法歸
　一者也夫尚著作者陋簡淡䧺辯博者費辭藻竒新
　巧者厭成説而不知夫道大中至正焉而已矣髙不可
　亢卑不可貶非夫言語文字所得而損益之也昔季
　通作律書無一字不本於古人已試之成法而其獨
　得之玅則有當世所未知者盖惟真有所得乃能如
　是先生忠信不欺體驗純熟充養有素而踐履篤實
　自動靜食息辭受取予以至出處進退出言舉歩無
　一不揆之道而後安其與諸生言皆造道育徳咀嚼
　飽滿之餘語雖約而道該辯不煩而理勝簡易精深
　文理宻察使人讀之有樂則生矣之玅欲求先生之
　學而學之者豈徒於行墨間而已哉舊本頗訛伏讀
　之餘隨為訂正因書其所欲言者於後以俟夫同志
　云爾嘉靖乙未春三月甲子門人莆陽林華䪺首拜
　書
　少司馬延陵養齋徐翁先撫貴時興文振武西南
　載戢鄉貢士王惟忠段以金周鑛葉履謙庠生吳鳴
　皞顧繼先黎宇潘維嶽軰凡若干人以斯道之未有
　聞也企翁門墻請廓蒙塞翁不鄙進之未踰年諸生
　恍然有得競録翁劄記舊艸以永珍鏤惴惴然以弗獲
　公傳是愳乃釐為八卷僉議庀貲夀之梓謂清偶有
　事學事介訓導楊時用過擕相示幸卒諦觀爰肅作
　而語曰子録翁之所記不越五萬言然於吾身天地
　事物之理罔不函□盖本諸聖賢之言為矩訓學者
　能即是而求之自當有㑹于心身以闖聖域視世之
　昡竒求異者萬萬不侔毋悦而不繹為也謹左右厥
　成與同志共之既竣事諸生屬清志嵗月義不容辭
　若翁徳學勲業自有國是在豈孤謭所敢私邪嘉靖
　甲午四月甲辰後學閩陳則清謹䟦
