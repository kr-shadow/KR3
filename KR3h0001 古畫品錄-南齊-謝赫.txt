#+TITLE: 古畫品錄-南齊-謝赫
#+DATE: 2016-06-11 12:23:23
#+SOURCE: github.com/kanripo/KR3h0001 master 6e205284                
欽定四庫全書　　　　　子部八
　提要
　　古畫品録　　　　　　藝術類一(書畫之屬/)
　　　　(臣/)等謹案古畫品録南齊謝赫撰凡一卷等
　　　　差畫家之優劣分為六品晁氏讀書志謂分
　　　　四品者誤也大抵謂畫有六法兼善者難自
　　　　陸探微以下以次品第各為序引其意頗矜
　　　　慎得二十七人陳姚最嘗譏其未允謂如長
　　　　康之美擅髙往筞矯然獨步終始無雙列於
　　　　下品尤所未安李嗣真亦譏其黜衛進曺有
　　　　涉貴耳之論然所言六法畫家宗之至今實
　　　　千載不能易也
　　書品　　　　　　　　藝術類一(書畫之屬/)
　　　　(臣/)等謹案書品一卷梁庾肩吾撰肩吾字子
　　　　慎新野人起家晉安王國常侍元帝時官至
　　　　度支尚書事蹟具梁書文學𫝊是書載漢至
　　　　齊梁能真草者一百二十八人分為九品毎
　　　　品各繫以論而以總序冠于前考竇臮述書
　　　　賦稱肩吾通塞并乏天性工歸文華拙見草
　　　　正徒聞師阮何至遼夐使鉛刀之均鋒稱並
　　　　利而則佞云云其于肩吾書學不甚推許又
　　　　其論述作一條稱庾中庶品格拘于文華則
　　　　于是書亦頗致不滿然其論列多有理致究
　　　　不失先民典型如序稱𨽻體發源秦時𨽻人
　　　　下邽程邈所作始皇見而重之以奏事繁多
　　　　篆字難製遂作此法故曰𨽻書今時正書是
　　　　也此足證歐陽修以八分為𨽻之誤惟唐之
　　　　魏徵與肩吾時代邈不相及而並列其間殊
　　　　為顛舛故王士禎居易録詆毛晉刋板之訛
　　　　又序稱一百二十八人而書中所列實止一
　　　　百二十三人數亦不符殆後人已有所増削
　　　　然張彦逺法書要録全載此書已同此本併
　　　　魏徵之謬亦同則其米久矣
　　續畫品　　　　　　　藝術類一(書畫之屬/)
　　　　(臣/)等謹案續畫品一卷舊本題陳吴興姚最
　　　　撰今考書中稱梁元帝為湘東殿下則作是
　　　　書時猶在江陵即位之前盖梁人而入陳者
　　　　猶玉臺新咏作於梁簡文在東宫時而今本
　　　　皆題陳徐陵耳其書繼謝赫古畫品而作而
　　　　以赫所品髙下多失其實故但叙時代不分
　　　　品目所録始於梁元帝終於解蒨凡二十人
　　　　各為論斷中嵇寶鈞聶松合一論釋僧珍僧
　　　　覺合一論釋迦佛陀吉底俱摩羅菩提合一
　　　　論凡為論十六則名下間有附注如湘東殿
　　　　下條注曰梁元帝初封湘東王嘗畫芙蓉圗
　　　　醮鼎圗毛棱條下注曰恵秀姪尚似是最之
　　　　本文至張僧繇條下注曰五代梁時吴興人
　　　　則决不出最手盖皆後人所益也凡所論斷
　　　　多不過五六行少或止於三四句而出以儷
　　　　詞氣體雅雋確為唐以前語非後人所能依
　　　　託也乾隆四十六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　古畫品録
　　　　　　　　　　　　南齊　謝赫　撰
夫畫品者蓋衆畫之優劣也圖繪者莫不明勸戒著升
沈千載寂寥披圖可鑒雖畫有六法罕能盡該而自古
及今各善一節六法者何一氣韻生動是也二骨法用
筆是也三應物象形是也四隨類賦彩是也五經營位
置是也六傳移模寫是也唯陸探微衞協備該之矣然
迹有巧拙藝無古今謹依遠近隨其品第裁成序引故
此所述不廣其源但傳出自神仙莫之聞見也
　第一品(五人/)
　　陸探微(事五代宋/明帝吳人)
窮理盡性事絶言象包前孕後古今獨立非復激揚所
能稱贊但價重之極乎上上品之外無他寄言故屈標
第一等
　　曹不興(五代吳時事/孫權吳興人)
不興之迹殆莫復傳唯秘閣之内一龍而已觀其風骨
名豈虚成
　　衞協(五代/晉時)
占畫之畧至協始精六法之中迨為兼善雖不説備形
妙頗得壯氣陵跨羣雄曠代絶筆
　　張墨　荀朂
風範氣候極妙參神但取精靈遺其骨法若拘以體物
則未見精粹若取之象外方厭髙腴可謂微妙也
　第二品(三人/)
　　顧駿之
神韻氣力不逮前賢精微謹細有過徃哲始變古則今
賦彩製形皆創新意若包犧始更卦體史籀初改書法
常結搆層樓以為畫所風雨炎燠之時故不操筆天和
氣爽之日方乃染毫登樓去梯妻子罕見畫蟬雀駿之
始也宋大明中天下莫敢競矣
　　陸綏
體韻遒舉風彩飄然一㸃一拂動筆皆竒傳世蓋少所
謂希見卷軸故為寶也
　　袁蒨
比方陸氏最為髙逸象人之妙亞美前賢但志守師法
更無新意雖和璧微玷豈貶十城之價也
　第三品(九人/)
　　姚曇度
畫有逸方巧變鋒出􁀙魁神鬼皆能絶妙竒正咸宜雅
鄭兼善莫不俊㧞出人意表天挺生知非學所及雖纎
微長短徃徃失之而輿皁之中莫與為匹豈直棟梁蕭
艾可搪揬璵璠者哉
　　顧愷之(五代晉時晉陵無錫/人字長康小字虎頭)
除體精微筆無妄下但跡不逮意聲過其實
　　毛惠遠
畫體周贍無適弗該出入窮竒縱横逸筆力遒韻雅超
邁絶倫其揮霍必也極妙至於定質塊然未盡其善神
鬼及馬泥滯於體頗有拙也
　　夏曕
雖氣力不足而精彩有餘擅名遠代事非虛矣
　　戴逵
情韻連綿風趣巧拔善圖賢聖百工所範荀衞已後實
為領袖及乎子顒能繼其美
　　江僧寶
斟酌袁陸親漸朱藍用筆骨梗甚有師法像人之外非
其所長也
　　吳暕
體法雅媚製置才巧擅美當年有聲京洛
　　張則
意思横逸動筆新竒師心獨見鄙於綜採變巧不竭若
環之無端景多觸目謝題徐落云此二人後不得預焉
　　陸杲
體致不凡跨邁流俗時有合作徃徃出人㸃畫之間動
流恢復傳於後者殆不盈握桂枝一芳足徴本性流液
之素難効其功
　第四品(五人/)
　　蘧道愍　章繼伯
竝善寺壁兼長畫扇人馬分數毫釐不失别體之妙亦
為入神
　　顧寶先
全法陸家事之宗稟方之袁蒨可謂小巫
　　王微　史道碩(五代/晉時)
竝師荀衞各體善能然王得其細史傳其真細而論之
景𤣥為劣
　第五品(三人/)
　　劉頊
用意綿宻畫體簡細而筆跡困弱形製單省其於所長
婦人為最但纎細過度翻更失真然觀察詳審甚得姿
態
　　晉明帝(諱紹元帝長/子師王廙)
雖畧於形色頗得神氣筆跡超越亦有竒觀
　　劉紹祖
善於傳寫不閑其思至於雀鼠筆迹歴落徃徃出羣時
人為之語號曰移畫然述而不作非畫所先
　第六品(二人/)
　　宋炳
炳明於六法迄無適善而含毫命素必有損益跡非凖
的意足師倣
　　丁光
雖擅名蟬雀而筆跡輕羸非不精謹乏於生氣
　
　
　
　
　古畫品録
