#+TITLE: 全生指迷方-宋-王貺
#+DATE: 2018-05-12 10:17:42
#+SOURCE: github.com/kanripo/KR3e0030 master e7c94f55                
欽定四庫全書　　　　　子部五
　提要
　　全生指迷方四卷　　　醫家類
　　　　臣等謹案全生指迷方四卷宋王貺撰按書
　　　　録解題貺字子亨考城人名醫宋毅叔之婿
　　　　宣和中以醫得幸官至朝請大夫是書宋史
　　　　藝文志作三巻而𫝊本乆絶故醫家罕所徵
　　　　引或至不知其名今檢永樂大典所収按條
　　　　掇拾雖未必盡符原本然大要已畧具矣方
　　　　書所載大都皆標某湯某丸主治某病詳其
　　　　藥品銖兩而止獨貺此書於每證之前非惟
　　　　具其病狀且一一論其病源使讀者有所据
　　　　依易於運用其脈論及辨脈法諸條皆明白
　　　　曉暢凡三部九候之形病證變化之象及脈
　　　　與病相應不相應之故無不辨其疑似剖析
　　　　微茫亦可為診家之樞要謹詳加訂正分為
　　　　二十一門依類編次而以論脈諸篇冠之於
　　　　首因篇頁稍繁釐為四卷不復如其原數焉
　　　　乾隆四十六年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
原序
余昔任左史遇疾瀕死考城王貺子亨為察衆工之用
藥而余以生因以其所著全生方一編遺余藏之未暇
讀也繼掌外制一日得異疾謀諸醫未决子亨笑曰毋
恐此吾書所有也視某章病當某藥如方信宿而病良
已於是始竒之歸居淮南去王城國偶有病秪訊於書
謫三巴遷百粤去醫益逺又槖本以歸余余因為之表
其端曰此書直而邃曲而通部居彪列而脉絡潛流形
色昭彰而對治要妙知方者讀之智思横生不知者猶
可按圖而愈疾真衞生之竒寳濟物之良術也至理不
煩至語不費余非知道者而於此乎取之子亨當官不
苟遇世變嘗慨然再請出疆萬里其論著此書用心救
世利物不特此矣吴敏序
自序
徳彌大者常存乎好生之心志彌廣者每切于立言為
教在上世則有伊尹逮後漢乃見張機祖述神農之經
發明黄帝之道雖然術至通神之妙在乎知慮以為先
藥至起生之功必因精能而後效天無棄物非人莫知
所能人有常心非道莫知所適凝神自悟觸理皆分故
能贊益天機悉體隂陽之變深窮造化博極生死之源
候色驗形自契一時之理刳腸剖臆難傳後代之精至
于湯液除疴砭石起死必當研窮性味斟酌淺深治理
在于君臣協攻資乎佐使方書之行其來尚矣而人猶
不能刻意研求專心致志攖邪抱病則束手無能制療
處方則委身紕繆余竊悲之于是採古人之緒餘分病
證之門類别其疑似定其指歸隂陽既明虚實可攷若
能按圖求治足以解惑指迷雖未起死回生庻幾扶危
拯困故號曰全生指迷以崇大倫之道焉考成王貺子
亨序
欽定四庫全書
　全生指迷方卷一　　　　　宋　王貺　編
　　脉論
論曰人以天地之氣生四時之法成是以有五藏六府
四肢十二經三百六十五穴以象五運六氣四時十二
月周天之度陰陽變化與天地同流乖其氣逆其理則
陰陽交錯府藏偏毗脉行遲速榮衞失度百病從生非
脉無以探賾索隱所謂脉者乃天真之元氣有生之精
神精神去幹脉理乃絶故上古聖人體性鑒形剖别藏
府詳辨經絡會通内外各著其情氣穴所發各有腧名
善診脉者靜意視義觀其變於㝠㝠之中以神合神悠
然獨悟口弗能言先别陰陽審清濁而知分部視喘息
聽音聲而知病所生所謂陰陽者至者為陽謂随呼而
出也去者為陰謂随吸而入也動者為陽鼓擊躁急也
靜者為陰來去沈沈黙黙也數者為陽謂一呼一吸六
至也遲者為陰謂往來不滿三至也於三部九候之内
察其脉形有獨異者謂獨大獨小獨疾獨遲獨不應四
時者乃受病之所也
　　辨五藏六府部位脉法
左手寸口脉浮取之屬小腸為府沈取之屬心為藏其
經則手太陽少陰左手關上脉浮取之屬膽為府沈取
之屬肝為藏其經則足少陽厥陰左手尺中脉浮取之
屬膀胱為府沈取之屬腎為藏其經則足太陽少陰右
手寸口脉浮取之屬大腸為府沈取之屬肺為藏其經
則手太陰陽明右手關上脉浮取之屬胃為府沈取之
屬脾為藏其經則足太陰陽明右手尺中脉浮取之屬
三焦為府沈取之屬心胞絡又屬右腎其經則手少陽
厥陰
　　辨人迎三部趺陽九候五藏六府脉法
論曰診脉之法其要有三一曰人迎在結喉兩傍取之
應指而動此部法天也二曰三部謂寸關尺也于腕上
側有骨稍高曰高骨先以中指按骨謂之關前指為寸
部後指為尺部尺寸以分陰陽陽降陰升通度由關以
出入故謂之關此部法人三曰趺陽在足面繫鞋之所
按之應指而動者是也此部法地三者皆氣之出入要
㑹所以能决吉凶死生凡三處大小遲速相應齊等則
為無病之人故曰人迎趺陽三部不參動數發息不滿
五十未知生死以三者為决死生之要也故人迎一盛
病在太陽謂陽極也四盛以上為隔陽謂無陰以收也
寸口一盛病在少陰二盛病在太陰三盛病在厥陰厥
有盡也四盛以上為關隂謂無陽以繫也隔陽者氣上
而不能下則吐逆關隂則閉塞大小便不通皆死不治
九候者謂三部之位一位有三候浮取之屬陽沈取之
屬隂中得之為胃氣故無胃氣則死五藏之脉輕手于
皮膚得之者肺也至肌得之者心也至肉得之者脾也
至筋得之者肝也至骨得之者腎也五者輕重皆應是
謂五藏之氣全也又有推而外之在經絡推而内之在血
脉凡診平人之脉當以平旦隂氣未動陽氣未散飲食
未進脉絡調和可以見有餘不足之脉一呼行三寸一
吸行三寸呼吸行六寸而脉四至呼吸之間又一至此
盛脉得天全者也若過十息脉應五十動又須與氣相
應往來緩急得中潤澤如慢水流行源源者此夀脉無
疾也若不滿五十動一止此一藏之氣絶四歲死三十
動一止三嵗死二十動以下一止期以嵗月死若與形
氣不相應往來短促枯燥無首尾此不夀之脉而多病
凡診病脉則不以晝夜審脉所以察其由則寒熱虚實
見矣凡脉病人不病者死人病脉不病者生
　　診諸病證脉法
論曰脉變于内病形于外相參以察其理氣熱脉滿是
謂重實脉實以堅謂之益甚上下相失不可數者死謂
至數也脉口熱而尺反緩皮膚外證也滑則從濇則逆
寸口膚熱而尺膚寒絡氣不足也尺膚熱脉滿寸口膚
寒脉濇是經氣不足絡氣有餘也脉寸虚尺虚是謂重
虚重虚者死寸虚者病情無常神不守也尺虚者行歩
恇然脉滑則生濇則死脉急大堅尺濇而不應謂之形
滿手足溫則生寒則死乳子中風熱喘鳴肩息脉緩則
生急則死下痢白沫脉沈則生浮則死下痢膿血脉懸
絶則死滑則生浮濇之脉身有熱者死癲疾之脉搏大
而滑久久自已脉小堅急死不治人病口甘而渴此數
食甘美而多肥五氣之溢也謂之脾癉病人口苦此因
數謀慮不决膽虚氣上溢是謂膽癉凡消癉之脉實大
病久可治病人身熱如炭頸膺如格人迎躁盛喘息氣
逆太隂脉微細如髪者死不治謂氣口與人迎不相應
也心脉滿大癎瘛筋變肝脉小急癎痓筋攣肝脉騖暴
有所驚駭無故而瘖脉不至不治自已謂氣暴厥也氣
復則已腎脉小急肝脉小急皆為瘕肝脉併沈為石水
併浮為風水併虚為死併小弦為驚腎脉大急沈肝脉
大急沈皆為疝肺沈摶為肺疝太陽急為瘕膀胱氣也
太隂急為脾疝少隂急為癎厥心病也少陽急為驚膽
病也脾脉沈鼔為腸癖由飽食而筋脉横解腸癖為痔
胃脉沈鼔濇胃外鼔大心脉小急皆為偏枯年不滿二
十者三嵗死脉至而摶血衂身熱者死心肝脉小沈濇
為腸癖心脉至如喘名曰暴厥不知與人言脉至如數
使人暴驚三四日自已肺脉有餘病皮痺閉不通而生
瘾疹不足病肺痺寒濕脾脉有餘病肉痺寒中隂隔塞
也不足病脾痺肝脉有餘病筋痺脇滿不利不足病肝
痺腎脉有餘病骨痺身重不足病腎痺凡隂病見陽脉
者生謂病人四肢厥惡寒多汗脉得洪大數實也陽病
見隂脉者死謂病人身熱狂躁譫言欲飲水脉得沈細
微遲也
　　辨脉形及變化所主病證法
浮脉之狀在皮膚輕手得之重按則似有若無王於秋
主肺主風主虚乏短氣秋得之為順春得之為賊邪冬
得之為虚邪夏得之為實邪又為微邪其病不治自愈
純浮為感風浮弦為虚勞浮𦂳為風寒浮芤為衂血浮
滑為風痰浮洪為風氣壅滯浮微為氣不足浮緩為風
虚四肢不隨浮濇為傷肺咯血𠻳血浮遲為傷憊浮弱
為虚損浮濡為氣血俱不足又看見于何部位以臓腑
經絡推之餘皆倣此消息
沈脉之狀取于肌肉之下得之主藏病沈滯伏匿在寸
為心肺鬱伏悲憂不樂在關為肝脾不利中滿善噫䐜
脹濕勝則腫滿溏泄食不化支膈胠脇滿善恐在尺則
為石水腹腫硬以指彈之殻殻然有聲小便澁沈𦂳為
腸間積寒痛沈澁結為五氣積聚成形沈數或疾為骨
蒸沈滑為腎消骨枯善渴小便數純沈為腫重足膝不
利不得履地得之于隂濕之氣沈而微五藏氣衰骨痿
不能起
遲脉之狀往來極遲一息三至為隂盛陽虚之候若手
足厥不回者死五藏氣短不能朝于氣口肺腎俱衰也
(太素脉訣作/肺腎俱絶)　陳無擇三因方云遲者應動極緩與人
迎相應則濕寒凝滯與氣口相應則虚冷沈積遲為寒
為痛遲而濇為癥瘕咽酸
數脉之狀往來急數一息六至為陽盛隂微之候寸脉
見之為熱為燥為煩左關為目赤頭疼煩滿右關為口
臭胃煩嘔逆尺中見為小便黄赤大便閉澁與人迎相
應為熱與氣口相應或為瘡
洪脉之狀大而隱指若大而散漫是謂氣衰大而浮風
客于衞欬出青黄膿如彈丸大若不出則傷肺下利得
脉大利益甚霍亂得之則吉又其脉主夏屬心
虚脉之狀浮大無力遲而且柔又如蜘蛛絲此陽氣衰
少隂氣獨居為多汗亡陽形氣蕭索其人不夀
散脉之狀浮而無力至數不齊渙漫不收更甚于虚或
來多去少按之如無此氣血俱虚根本脫離之候左寸
軟散為陽虚不斂右寸見之為氣耗汗出肝脉軟散色
澤者當病溢飲脾脉得之色不澤當病足胻腫尺脉見
散為精氣衰耗又產婦得之生孕婦得之死
芤脉之狀如浮而大于指面之下其形中斷又如流水
不相續或如瀉漆之形斷而倒收又似弦而軟(太素脉/訣云芤)
(脉之狀中/空弦散)主吐血嘔血衂血男子失精婦人胞漏半產
血崩又曰其狀弦大弦則為减大則為芤弦芤相搏此
名為革金刑木而傷肝也芤而滑嘔吐甚則亡血芤而
數陽陷隂中血妄行芤而𦂳風冷入血下血如豚肝臍
腹痛死不治芤而弦因失血致勞傷芤而微或散久成
血枯
濡脉之狀極軟弱如以指按水中綿如有如無(太素脉/訣云諸)
(部脉形按/之極小)為隂陽俱不足濕冷霧露之氣所傷為病頭
重如以濕熱之物裹首大筋軟短小筋弛長為痿弱骨
不能立又為亡津液精神不收(十便良方云精神乾急/或偏枯血脉痺得之風)
(冷濕氣也/餘同前)又為脛痠枯細手足常厥冷肉理不密
微脉之狀極微或似有似無為氣血不足為虚憊亡血
亡汗小便數或白濁若微數為隂虚客陽内熱穀氣少
也若在尺部腎脂枯髄不滿骨若在左關則肝虚血不
足目視昏>昏>筋緩弱若在右關則虚滑泄注穀不化腸
鳴及漿粥不入胃若在右寸則為肺損背寒口中如含
霜雪欬𠻳肌踈不可以風短氣若在左寸為心虚恍惚
憂思不樂多恐如人將捕之若六部俱微則陽不及四
肢足脛冷手足厥常欲湯火煖之　陳無擇三因方云
微者極細而軟似有若無與人迎相應則風暑自汗與
氣口相應則微陽脫泄八裏病脉微為虚為弱為衂為
嘔為泄為亡汗為拘急微弱為少氣為中寒
革脉之狀渾渾革至如湧泉謂出而不返也為隂氣隔
陽又為溢脉蓋自尺而出上于魚際亦謂之離經無根
本也又覆脉之狀自寸口下退過而入尺皆必死之脉
也
伏脉之狀重于沈指下尋之方得蓋時見時隱也(太素/脉訣)
(云伏脉之狀其形/沈伏隱隱其位)此隂陽之氣相伏也或隂中伏陽陽
中伏隂脉疾為伏陽内熱身雖寒而不欲蓋衣脉遲小
有來無去此伏隂在内陽氣不得入也其人身雖熱而
但欲覆被向火脉實者有伏氣在内濇者有動氣在左
則左病在右則右病在尺則居臍上下居臍上為逆居
臍下為從
牢脉之狀如弦而實尋之則散(太素脉訣云指/下尋之不動)為五勞
六極七傷之病若加數疾則發熱加短遲則發寒疾遲
不常為寒熱支體迫急情思不樂
實脉之狀舉按有力重按隱指愊愊然氣不利亦主伏
陽在内蒸熱勞倦胃氣壅塞為内癰實數為三焦閉熱
大便祕實滑為癖飲癥瘕留聚之病實大為氣盛閉寒
(太素脉訣實/大作實洪)實沈為藏府氣不通帶短(太素脉訣/云實而短)為宿
穀不化
弱脉之狀小而無力為精不足短氣表裏俱衰為暴下
隂併于陽汗出不止者死又為脚弱筋緩足不能履地
惡寒不可出風
細脉之狀細細如線(太素脉訣云/其形細微)隂氣勝陽也又為手
足寒氣少慘慘不舒暢又血不榮于四肢謂寒則澁而
不流行也(太素脉訣云/又主冷洩痢)
緩脉之狀不遲不疾一息四至往來得中實得土氣(太/素)
(脉訣云緩脉之/狀如栁葉也)緩甚為病四肢不收受濕而痺緩而沈
脾氣滯志意不舒展氣痞多噎緩而濇肌肉不仁津液
不流行榮衞失度因以致風緩而微為消氣緩而滑為
熱中多食緩而短穀不化為溏泄緩而浮為風嚲曵
陳無擇三因方云緩者浮大而軟去來微遲與人迎相
應則風熱入藏與氣口相應則怒極傷筋緩而在下為
風為寒為弱為痺為疼為不仁為氣不足為眩暈緩而
滑為熱中緩而遲虚寒相搏食冷則咽痛
濇脉之狀往來極濇如水不能流或聚于指下或綿綿
如瀉漆斷而倒收又似止非止(太素脉訣云濇脉之狀/如刀口到指不離其所)
主男子亡血失精婦人胎姙不成月候凝澀或崩傷不
止五帶敗血在腹或血瘕成形筋急寒痺浮濇為肺病
咯血欬𠻳虚勞濇中時弦為金木相剋脇下痛不得臥
者死在左寸為心痺寒慄病積溲血在左尺為病小腹
積氣在右關則病心腹時滿在左關則病筋急積寒
結脉之狀大小不定往來不拘數至時一止主氣不流
行腹中癥癖氣塊成形或因大病後亡津液亡血或驚
恐神散而精不收或夢漏亡精又多慮而心氣耗也若
無是因則其人夀不過一二年
代脉之狀其來如斷絶而相待其息以至時搏而動主
血氣虧損或驚憂積甚形氣不相得也
滑脉之狀指下如水之流或如轉珠無滯礙(太素脉訣/云不緩不)
(洪不實如/珠之形)主嘔吐主飲滑而弦細者為支飲欬逆倚息
面浮腫滑而𦂳停寒積飲吞酸腸間漉漉有聲滑而弦
留飲在胃頭痛而眩滑而數為中暍甚則為痓手足瘛
瘲搐搦也滑而緩熱中消穀引食滑而細沈為消渴帶
微為消中不渴小便數滑實為氣盛上熱滑大而數為
心氣熱越多汗滑而微小為無力盜汗在尺滑為狐風
疝在右手寸口為肺風疝在右關則為脾風疝在左關
則為肝風疝
𦂳脉之狀如按繩激指三部通度與弦相似而有力舉
按皆有餘主中寒腹痛切急在寸口則中寒口噤頭痛
惡寒欲得覆被火炙在關上則胃冷吞酸中脘臍腹痛
下利筋寒或轉筋霍亂欬嘔膽汁𦂳數為冷熱痢下膿
血或身熱飲食如故有痛處則結癰疽在尺為寒疝痛
促脉之狀自尺上寸口促急有來無去(太素脉訣作有/來時止復來)
此榮衛無度數隂氣促陽也又腎氣離經升而不降又
為無隂而陽無以繫也若時氣促數上出寸口此陽併
于血病赤斑十死一生若脉見斷絶為黑斑獨陽攻藏
氣絶死不治
動脉之狀鼓動而暴于指下不常氣血相乘搏擊而動
也或鼓于陽則一陽為鉤如夏脉之盛或鼓于隂則一
隂為毛如秋氣之急切勁烈鼓陽勝急曰弦隂緩而陽
急也鼓陽至而絶曰石陽辟隂孤也隂陽相過曰溜氣
相鼓作而動也
弦脉之狀如張弓弩弦應指有力重按則軟弱(太素脉/訣云狀)
(如琴/弦)主春氣主肝藏主虚主痰主瘧主勞弦而微氣不
足筋緩不榮弦急似數非數綿綿之狀勞傷氣促急四
肢煎厥無首尾而促疾虚勞不足弦弱而疾夜多盜汗
弦短而大榮衞勞傷内急外緩兼數則熱目視昏>昏>血
不足也兼遲則寒筋脉急攣弦濇因失血女子則月閉
血瘕弦𦂳為虚寒裏急寒疝少腹痛面青下利弦遲而
濇出入無首尾為寒閉血少筋乾急(太素脉訣/作弦而急)或偏枯
血脉痺得之風冷濕氣也(十便良方云沈而微五/藏氣弱骨痿不能起)
短脉之狀往來極短不待息盡而回或無首尾但見于
指面亦不待氣來而至其人短氣息急或不能長息又
為大下脱氣又主久病
長脉之狀往來指下息隨而盡其有餘如操帶物之長
(太素脉訣云長脉/之狀來往至長)稟賦氣强勝血而氣擁其人夀若加
大而數為病陽盛内熱當利三焦
欽定四庫全書
　全生指迷方卷二　　　　　宋　王貺　編
　　寒證
論曰若其人洒淅惡寒但欲厚衣近火隱隱頭重時痛
鼻窒塞濁涕如膿欬𠻳動輙汗出或無汗甚則戰慄此
由寒中于外或因飲冷傷肺胃内外合邪留而不去謂
之感寒寒從外至者兩手寸口脉俱𦂳或但見于右寸
寒從内起者其脉遲小無汗者小青龍湯主之有汗者
温肺湯主之
小青龍湯
　　五味子　　細辛(去/苗)　乾薑　　半夏(湯洗/七遍)
　　甘草(炙各/一兩)
　右為散每服五錢水二大盞薑三片棗一箇擘破同
　　煎至八分去滓溫服
溫肺湯(方缺/)
若隂寒積冷心腹大痛嘔逆惡心手足厥冷心胸不快
腰背疼痛良薑湯主之
良薑湯
　　高良薑(一兩剉/碎炒)官桂(一兩/去皮)當歸(去蘆一/兩剉炒)乾薑(一塊/炮)
　　人參(一兩/去蘆)　　吴茱萸(七錢/半炒)白茯苓(一/兩)附子(半兩/炮)
　右為散每服二大錢水一盞半入生薑五片煎至七
　　分去滓空心服
若但寒頭重動眩暈肌肉痛牽急不得轉側漐漐汗出
惡寒小便難大便反快短氣足寒或時咽痛微熱此由
寒濕客搏經脉不得發泄其脉遲緩而小弦附子湯主
之除濕湯亦主之
附子湯
　　附子(一箇炮/去皮臍)白术(二兩/炒)　茯苓　　　白芍(各三/兩)
　　人參(二/兩)
　右為散每服二大錢水一盞半入生薑三片煎至七
　　分去滓空心服
除濕湯(方缺/)
　　熱證
論曰隂不足則陽偏陽偏則發熱若熱從背起自手足
漸漸周身口舌乾燥欲飲食而不能此由隂氣虧少少
水不能制盛火諸陽起于四末循行于背隂不能斂陽
陽氣獨行所以發熱或晝發而夜寧或夜發而至旦即
清其脉虚疾而小芍藥黄耆湯主之
芍藥黄耆湯
　　芍藥(三/錢)　　黄耆　　甘草(炙/)　　青蒿(隂乾各/一兩)
　右為散每服五分水二盞煎至一盞去滓食後溫服
若熱從腹起上循胸腋繞頸額初微而漸至大熱發無
時遇饑則劇中脘不利善食而瘦其色蒼黄肌肉不澤
口唇乾燥由脾氣素弱會因他病悮服熱藥入于脾脾
熱則消穀引飲善消肌肉其脉濡弱而疾參橘丸主之
若𠻳者用加减法及灸脾腧百壯
參橘丸
　　橘皮(三兩/洗)　麥門冬(去/心)　人參(去蘆各/一兩)
　右為末煉蜜為丸如梧桐子大食前米飲下三十丸
　　若𠻳加五味子一兩
若熱從腹中或從背起漸漸蒸熱日間劇夜漸退或寐
而汗出小便或赤或白而濁甚則頻數尿精夜夢鬼交
日漸羸瘦由思慮太過心氣耗弱陽氣流散精神不藏
隂無所使治屬虚勞大建中湯主之
大建中湯
　　芍藥(六/兩)　黄耆　　逺志(去/心)　當歸(洗/)
　　澤瀉(各三/兩)龍骨　　人參　　甘草(炙各/二兩)
　右為散每服五錢水二盞棗二個擘破薑五片同煎
　　至一盞去滓食後溫服腹中急加餳如棗大
若自腰以上發熱熱及則汗出出已而凉移時如故復
加昏冒腹中膨脝其氣上攻時時欬𠻳𠻳引脇下牽痛
睡則驚悸其脉弦急疾由外寒客搏内冷相合寒則氣
收而水液聚内化成飲醫以熱藥攻寒寒閉于内熱增
于上陽氣不下行故散越于上發而為熱散而為汗汗
多亡陽心氣内虚故令驚惕治屬飲家旋覆花丸主之
旋覆花丸
　　旋覆花　　桂心　　枳實(麩/炒)　　人參(各五/分)
　　乾薑　　　芍藥　　白术(各六/分)　茯苓
　　狼毒　　　烏頭(炮去/皮)礜石(火煆一伏/時各八分)甘遂(三分/炒)
　　細辛(去/苗)　　大黃(濕紙/裹煨)黄芩　　　葶藶(炒/)
　　厚朴(去皮薑/汁炒)吴茱萸(炒/)芫花(炒/)　　橘皮(洗各/四兩)
　右為細末煉蜜和丸如梧桐子大米飲下三丸未效
　　加至七丸小兒黃米大二丸
若熱起骨間煩疼手足時冷早起體凉日晚即熱背膂
牽急或骨節起凸足脛酸弱由隂不足而陽陷隂中熱
留骨體髓得熱則稀髓稀則骨中空虚隂虚水少脂枯
故蒸起其脉沈細而疾治屬骨蒸補髓丸主之
補髓丸
　　生地黄(日乾/三兩)乾漆(半兩碎炒/令烟盡)
　右為末煉蜜為丸如梧桐子大飲下三十丸空心臨
　　臥服
若自胸以上至頭發熱口鼻氣色時如烟薰目澀咽燥
唾如凝脂時欬毛竦大便不利小便赤由肺不調邪熱
薰上焦其脉疾大先服桔梗湯熱不退者五味子湯主
之
桔梗湯
　　桔梗(一/兩)　人參　　麥門冬(去/心)　甘草(炙各/五錢)
　　小麥(一/合)
　右㕮咀水三升煎至一升去滓分三服
五味子湯　指南方治發熱甚不退
　　柴胡(去苗洗/四兩)半夏(湯洗七遍/一兩一分)黄芩　　五味子
　　赤茯苓(分兩/原缺)
　右為散每服五錢水二盞薑五片棗二箇擘破同煎
　　至一盞去滓溫服
若但熱不歇日晡尤甚口中勃勃氣出耳無所聞晝多
昬睡睡即浪言喜冷小便赤澀大便通由三陽氣盛藴
於經絡内屬府藏或因他病而致疾其脉短疾而數柴
胡芒硝湯主之
柴胡芒硝湯
　　柴胡(四兩洗/去苗)黄芩　　甘草(炙/)　赤茯苓(各一/兩半)
　　半夏(湯洗七遍/一兩一分)
　右為散每服五錢水二盞生薑五片棗二箇擘破同
　　煎至一盞去滓入芒硝一錢攪和溫服以大便利
　　為度
若身大熱背微惡寒心中煩悶時時欲嘔渴不能飲頭
昬重痛惡見日光遇凉稍清起居如故由飲食失時胃
中無穀氣熱蓄于胃口中脘熱則三陽不下降而上聚
于腦又胃主陽明經而惡熱其脉虚大而數久則細小
謂之中暑初即服好茶一杯立愈不即治之留而在胃
别致他病生薑竹茹湯主之
生薑竹茹湯
　　竹茹(雞子/大)　人參(半/兩)　葛根(半/兩)　生薑(一錢/切)
　右為散水三盞煎至二盞去滓分二服不拘時服
若間日發熱發必數欠頭痛拘倦由肺素有熱氣盛于
身厥逆上衝中氣實而不外泄其氣内藏于心外舍于
分肉之間令人消爍脫肉其脉弦大而數謂之癉瘧柴
胡栝樓湯主之
柴胡栝樓湯
　　柴胡(去苗洗/八錢)　芍藥　　人參　　甘草(炙各/三錢)
　　半夏(湯洗七遍/二錢半)栝樓(二/錢)
　右㕮咀水二升生薑十片棗二個擘破同煎至一升
　　分三服去滓服　大熱者去芍藥栝樓用黃耆三
　　錢即名小柴胡湯
若身熱汗出煩滿不為汗解由太陽之經先受風邪與
熱相搏腎氣厥則煩滿謂之風厥澤瀉湯主之
澤瀉湯
　　澤瀉(半/兩)　　白术　　防風(各二/兩)　石膏(研/)
　　赤茯苓(各一/兩)
　右為散每服五錢水二盞煎至一盞去滓溫服
若四肢發熱逢風如炙如火由隂不勝陽陽盛則熱起
于四末少水不能滅盛火而陽獨治于外兔絲丸主之
兔絲子丸
　　兔絲子(先于臼内杵百/下篩去雜物末)五味子(各一/兩)
　　生乾地黃(三兩/焙)
　右為末煉蜜和丸如梧桐子大飲下三十粒食前服
若發熱耳暴聾頰腫脇痛胻不可以運由少陽之氣厥
而熱留其經宜小柴胡湯若口乾溺赤腹滿心痛由熱
留于手少隂之經其氣厥也赤茯苓湯主之
赤茯苓湯
　　赤茯苓(四/兩)　　甘草(生一/兩)　木香(半/兩)
　右為散每服五錢水二盞煎至一盞去滓溫服
　　風食
論曰若其人翕翕如熱淅淅如寒無有時度支節如解
手足酸痛頭目昬暈此由榮衞虚弱外為風邪所乘搏
于陽則發熱搏于隂則發寒久不治成勞氣荆芥散主
之
荆芥散
　　荆芥穗　　人參　　白术　　當歸(切細/焙)
　　黃耆　　　芍藥　　桂(去皮各/一兩)柴胡(去苗/二兩)
　　甘草(炙半/兩)
　右為末每服五錢水二盞煎至一盞去滓溫服
若忽然牙關𦂳急手足瘛瘲目直視此風客血經謂之
風痓脉𦂳大者不可治獨活湯主之
獨活湯
　　獨活(半兩/剉)　　荆芥穗(一/兩)
　右以水三盞煎荆芥汁至一大盞再入獨活煎一半
　　去滓溫服凡用獨活須紫色有成臼子者蓋𦍑活
　　極大而老者是尋常所用白色者乃老宿前胡也
　　慎不可用
又方
　　煎荆芥濃汁于盆中坐病人于上薰蒸然後淋洗
　　之
若寒熱如瘧不以時度腸滿膨脝起則頭暈大便不通
或時腹痛胸膈痞悶此由宿穀停留不化結于腸間氣
道不舒隂陽交亂備急丸主之
備急丸
　　大黃(濕紙/裹煨)　　巴豆(去皮心/及油)　乾薑(去皮/等分)
　右為細末煉蜜和丸如豌豆大每服一丸米飲下羸
　　人服一丸如菉豆大以便快利為度
　　風濕
論曰若身體疼心煩口燥欲得水而不能飲額上微汗
背彊欲得覆被向火其脉浮虚或日晡發熱或身重汗
出而脉但浮或掣痛不得屈伸近之則痛極短氣或身
微腫或發熱面黃而喘鼻塞而煩脉大自能飲食此由
汗出當風或因冒濕冷復遇風邪之氣閉固腠理病名
風濕麻黃加术湯主之
日晡發熱者薏苡仁湯主之
掣痛不得屈伸者甘草附子湯主之
鼻窒塞氣不通者瓜蒂散主之
惡風身體重者防己湯主之
麻黃加术湯
　　麻黃(去根節/三兩)　桂心(二/兩)　　甘草(炙一/兩)　白术(四/兩)
　　杏仁(湯洗去皮/尖半兩)
　右為散每服五錢水二盞煎至一盞去滓溫服
薏苡仁湯
　　麻黃(去根節/三兩)　杏仁(去皮尖/半兩)甘草(炙/)　薏苡仁(各一/兩)
　右為散每服五錢水二盞煎至一盞去滓溫服
甘草附子湯
　　甘草(炙二/兩)　　附子(炮去皮/臍一兩)
　右為散每服五錢水二盞煎至一盞去滓溫服
瓜蒂散
　　瓜蒂　　　　細辛　　　藜蘆(去苗各/等分)
　右為細末每用半匙許内鼻中以氣通為度
防己湯
　　防己(四兩/)　　黃耆(四/兩)　　甘草(炙二/兩)
　　蒼术(去皮/三兩)
　右為散每服五錢水二盞薑二片棗一箇擘破同煎
　　至一盞去滓溫服
　　瘧疾
論曰寒熱之病或寒已而熱或熱已而寒或寒熱戰慄
頭痛如破身體拘急數欠渴欲飲冷或卒時而發或間
日而作至期便發發已即如常此謂之瘧瘧脉自弦弦
數多熱弦遲多寒此皆得之于冬中風寒之氣藏于骨
髓之中至春陽氣大發邪氣不能自出因遇大暑而後
與邪氣相合而發常山湯主之
常山湯
　　常山　　　知母　　　甘草(炙各/三兩)　麻黃(去節/一兩)
　右為散每服五錢水二盞煎至一盞去滓溫服以糜
　　粥一盃助取汗為度
熱多者宜解之栝樓湯主之
栝樓湯
　　栝樓根(四/兩)　　柴胡(去苗/八兩)　人參　　黃芩
　　甘草(炙各/三兩)
　右為末每服二錢水二盞生薑三片棗一箇擘開煎
　　至一盞去滓溫服
寒多者宜溫之薑桂湯主之
薑桂湯
　　乾薑　　　　牡蠣(火煆/通赤)　甘草(炙各/二兩)桂(去皮取/心三兩)
　　柴胡(八兩/去苗)　　栝樓根(四/兩)　黃芩(二兩活人/書用三兩)
　右為末每服五錢水二盞煎至一盞去滓溫服不拘
　　時候
寒熱等者宜調之鼈甲湯主之
鼈甲湯
　　鼈甲(湯浸刮令/凈醋炙)白术　　　常山　　桂(去/皮)
　　柴胡(去苗各/一兩)　牡蠣(半兩火/煅赤)
　右為散每服五錢水二盞煎至一盞去滓溫服
　　痺證
論曰若始覺肌肉不仁久而變生他證病名曰痺此由
風寒濕三氣客于經絡舍于血脉搏于榮衞故令皮膚
痺而不仁有熱則肌内骨節煩疼有寒則冷以春得之
在筋夏得之在脉秋得之在皮冬得之在骨四季得之
在肌肉又久而不去各傳其藏筋痺不已舍之于肝夜
臥則驚飲食多小便數上為引如懐姙脉痺不已舍之
于心其脉不通煩滿心下鼔暴上氣肌痺不已舍之于
脾其狀四肢懈惰發渴嘔汁上為大塞皮痺不已舍之
于肺其狀煩滿而喘嘔骨痺不已舍之于腎其狀善脹
凥以代踵脊以代頭右證雖多必先肌肉不仁其始治
當以增損小續命湯證狀小不同者當依本法病久入
深魯公酒主之
增損小續命湯(方/缺)
魯公酒
　　茵芋　　石斛(去/根)　川烏頭(炮去/皮臍)　天雄(炮去/皮臍)
　　防己　　躑躅花(各一/兩)細辛(去苗/)　牛膝(去/苗)
　　甘草(炙/)　栢子仁　　通草　　　桂(去皮/取心)
　　秦艽(去苗/土)山茱萸　　黃芩　　　瞿麥
　　附子(炮去/皮臍)茵陳蒿　　杜仲(去/皮)　　澤瀉
　　防風　　石楠葉　　逺志(去/心)　　王不留行
　　生乾地黃(各半/兩)
　右㕮咀酒四斗漬十日每服一合常令酒氣相續
若胃乾而渴肌肉不仁由居處卑濕以水為事肌肉濡
漬痺而不仁是謂肉痿罌粟湯主之
罌粟湯
　　罌粟(不計/多少)
　右研細末煮稀粥入蜜飲之大解金石毒
若一邊足膝無力漸漸瘦細肌肉不澤上牽脇肋下連
筋急不能行歩此由大病之後數亡津液血少不榮氣
弱不運肝氣虧損無血以養筋筋不榮則乾急而痛亦
不能舉活血丹主之
活血丹
　　乾地黃(二/兩)　　當歸(洗/)　　芍藥　　續斷
　　白术(各一/兩)
　右為細末酒糊為丸如梧桐子大溫酒下三十丸食
　　前服加至五十丸如痛甚足痿不能行去术加杜
　　仲一兩乳香威靈仙木鼈子仁草烏頭白芥子各
　　半兩
鹿茸丸
　　鹿茸(去毛切作片/子酥炙五兩)　　乾地黃(二/兩)　　牛膝(二/兩)
　　兔絲子(揀淨酒浸透乘/潤搗爛焙二兩)􁩍薢(二/兩)　　　附子(炮去皮/臍半兩)
　　杜仲(去粗皮搗爛酒/拌炒乾二兩)　乾漆(半兩炒烟/盡為度)
　右為細末酒糊為丸如梧桐子大飲下三十丸食前
　　服
若始覺脚弱速灸風市三里二穴各一二百壯若覺熱
悶慎不可灸大忌酒麫房勞灸風市穴使病人平立埀
兩手合手著腿中指尖頭即是穴三里穴在足膝蓋下
三寸外廉按之陷中是又法以指深按之則足趺陽脉
不見為凖
　　勞傷
論曰古書有五勞六極七傷皆由勞傷過度或五藏六
府互相尅賊一藏偏損五行逆伏以至盡絶皆謂之虚
勞也
若日頓羸瘦短氣腰背牽急膝脛酸痿小便或赤或白
而濁夜夢紛紜或夢鬼交翕翕如熱骨肉煩疼由房勞
過度或思慮過多皆傷神耗精之由得之心腎其脉細
促大骨枯者不治微弱者可治脉大數甚不能食者死
大建中湯主之
大建中湯(見前發/熱門)
　　氣病
論曰百病皆生于氣其始必由喜怒悲憂驚恐由是變
生形證不一若其氣起于一邊或左或右循行上下或
在肌肉之間如錐刀所刺其氣不得息令人腹中滿由
驚恐恚怒或冒寒熱留而不去為鬱伏之氣因氣流行
隨經上下相搏痛久久令人痞悶其脉短濇謂之聚氣
七氣湯趁痛散主之
七氣湯　楊仁齋直指方云治七情相干陰陽升降氣
　道壅滯攻衝作疼
　　京三稜　　蓬莪荗　　青橘皮　　陳橘皮(洗/)
　　藿香葉　　桔梗　　　桂(取/心)　　　益智
　　香附子(去毛各/一兩半)　　　　甘草(炙三分胡氏經効/方有沈香半兩無)
　　(陳橘/皮)
　右為散每服五錢水二盞生薑二片棗二枚煎至一
　　盞去滓食前溫服
趁痛散　可用方云治氣搏作痛肌肉之間如錐刀所
　刺胸膈痞悶
　　蓬莪荗(炮/)　桂心(各一/兩)　㯽榔　　　附子(炮去/皮臍)
　　細辛(去苗各/半兩)芫花(炒别為/末一分)
　右除芫花外共為末每服三大錢水一盞煎至七分
　　去滓調芫花末一字溫服
若心下似硬按之即無常覺膨脹多食則吐氣引前後
噫氣不除由思慮過多氣不以時而行則氣結又曰思
則心有所存神有所歸正氣留而不行其脉澀滯謂之
結氣參橘丸主之
參橘丸
　　橘皮(四兩/洗)　人參(一/兩)
　右為細末煉蜜為丸如梧桐子大米飲下三十粒食
　　前服
若咽中如核嚥之不下吐之不出久不治之漸妨于食
或由思慮不常氣結不散或因飲食之間氣道卒阻因
而留滯因氣者謂之氣噎其脉緩澀因食者謂之食噎
其脉短澀氣噎嘉禾散主之食噎神麯丸主之
嘉禾散(方/缺)
神麯丸
　　神麯(炒一/兩)　　橘皮(洗二/兩)
　右為細末煉蜜和丸如雞豆大每服一粒含化嚥津
若痛而遊走上下無常處脉亦聚散或促或濇謂之遊
氣荗香散主之不止者延胡散主之
荗香散
　　蓬莪荗(炮一/兩)　人參(一/分)　　木香(一/錢)
　右為細末醋湯調方寸匕
延胡散
　　延胡索(炒/)　　當歸(洗等/分)
　右為細末醋湯調方寸匕
若自咽嗌以下至臍左右氣各不相通氣上奔急攻右
臂痛如斧槌肌肉日消漿粥不下心中懊悶由肺經本
受寒邪留于右邊以肺在右或因以大熱藥攻寒寒本
在于經而不能散發于是火氣但逼于肺肺燥則氣上
迫但解藥毒然後理肺先宜炙肝散後宜理氣湯
炙肝散
　　牡丹皮　　柴胡　　芍藥(各一/兩)白术(二/兩)
　右為細末用豬肝三指許薄批糝藥末二錢慢火炙
　　熟細嚼米飲下食前服
理氣湯(疑即前/七氣湯)
栢子仁丸　史載之指南方多楮實子一兩治臂痛不
　能屈伸筋脉攣急
　　栢子仁(炒/研)　乾地黃(各二/兩)茯苓　枳實(麩炒/去瓤)
　　覆盆子　　五味子　　附子(炮去/皮臍)石斛(去/苗)
　　酸棗仁　　鹿茸(去毛截作/片子酥炙)桂(取/心)　沈香
　　黃耆(各一/兩)
　右為細末煉蜜和丸如梧桐子大酒下三十粒空心
　　服
若腹脇有塊大小成形按之不動推之不移久久令人
寒熱如瘧欬嗽面目浮腫動輒微喘日就羸瘦由暴怒
或驚恐氣上而不下動傷于肝氣結聚成形始得之在
肝其脉牢大而結不傳可治沈香煎主之
沈香煎
　　石斛(五/兩)　　椒(去目炒/出汗)　附子(炮去/皮臍)　秦艽(去/土)
　　柴胡(去/苗)　　鼈甲(煮刮去/筋膜炙)沈香　　　木香
　　㯽榔　　　黃耆(各二/兩)
　右為末先用枸杞根新者十觔淨洗槌碎好酒二㪷
　　煮至七升取出枸杞别用好酒三升拍洗令淨漉
　　去滓濾過并于前煎酒内更入熟蜜四兩再熬成
　　膏和藥末丸如梧桐子大飲下二十丸食前服
　　血證
論曰諸陽綂氣諸陰主血陰盛則陽虧而陽病陽盛則
陰虧而陰病陽氣侵陰血失常道故或吐或衂或從口
或從鼻若暴出而色鮮心煩躁悶時欲引飲出至三㪷
陽入于隂也血得熱則流散譬如天地之經水天暑地
熱則經水沸溢而隴起故有内衂肺疽其證大同而小
異其脉洪數者為逆微小者為順宜梔子蘖皮湯煎金
湯大熱者宜地黃煎
若吐血時先聞腥臊臭出清液胸脇支滿妨于食目眩
時時前後血此由素經大奪血或醉入房中氣竭傷肝
女子則月事衰少不來病名血枯梔子蘖皮湯主之
梔子蘗皮湯
　　黃蘗　　　梔子(各一/兩)　甘草(半/兩)
　右為散每服五錢水二盞煎至一盞去滓溫服
煎金湯
　　金花并莖葉陰乾不拘多少
　右濃煮汁頓服立定
地黃煎
　　生地黃汁(半/觔)　　　　大黃(末一/兩)
　右將地黃汁熬耗一半内大黃末同熬候可丸如梧
　　桐子大熟水下五粒未知加至十粒
若吐血服湯後轉加悶亂煩躁紛紛欲嘔顛倒不安由
胸上有留血其脉沈伏急須吐之人參散主之
人參散
　　人參蘆
　右為末水調下一二錢
若血随嘔出胸中痞悶嘔畢則目晴痛而氣急由怒氣
傷肝且血隨氣行因怒而氣併於血故血隨嘔出竹皮湯主之
竹皮湯
　　青竹皮　　甘草(炙/)　　芎藭　　　黃芩
　　當歸(洗各/六分)　芍藥　　　白术　　　人參
　　桂心(各一/兩)
　右為散每服五錢水二盞煎至一盞去滓溫服
若先吐血血止後𠻳嗽中血出如線痛引脇下日漸羸
瘦由悲憂傷肺肺主諸氣血常随之氣傷則血無以運
故橫流而暴出後隨病而上下也其脉緩小者可治細
數加急者不可治黃耆湯主之
黃耆湯
　　黃耆(蜜炙/一兩)　白术(炒二/兩)　人參　　　甘草(炙各/一兩)
　　白芍(一/兩)　　陳皮(半/兩)　　藿香(半/兩)
　右為散每服四錢水一盞半煎至七分去滓溫服
若衂血吐血發作無時肌肉减少由氣虚弱或從高墮
下勞傷所致其脉虚弱當補隂平陽阿膠散主之
阿膠散
　　阿膠(蛤粉拌炒/一兩半)　　　　杏仁(泡去皮/尖七錢)甘草(炙/)
　　馬兠鈴(焙/)　牛蒡子(炒各/一兩)糯米(一/兩)
　右為細末熟水調下一二錢
若吐血腹中絞痛汗自出胸中悶由飲食傷胃胃氣不
轉氣上衝胸所食之物與氣迫促因胃裂白术湯主之
白术湯(方/缺)
欽定四庫全書
　全生指迷方卷三　　　　　宋　王貺　編
　　諸積
論曰若腹中成形作塊按之不移推之不動動輒㣲喘
令人寒熱腹中時痛漸漸羸瘦久不治之多變成水虚
勞亦由憂思驚恐寒熱得之陰陽痞滯氣結成形其脉
結澀謂之積氣萬安丸主之
萬安丸
　　大㦸(炒/)　　甘遂(炒/)　　牽牛(炒/)　　五靈脂
　　吴茱萸(炒/)　延胡索(炒各/半兩)芫花(炒/)　　石膏(細研分/各一)
　　膽礬(一錢/研)　細墨(燒一/錢研)　斑蟊(二十箇去/頭足翅)
　　巴豆(去皮出/油一錢)芫青(四十箇去/頭足翅)
　右為細末白麫糊為丸如菉豆大生薑橘皮湯下一
　　粒日二服病去六七分即住服　史氏指南方有
　　續隨子郁李仁信砒各一分無延胡索巴豆袁當
　　時大方有砒一分無斑蟊芫青巴豆
若左脇下如覆杯有頭足久不已令人發痰瘧寒熱欬
或間日也始由肺病傳肝肝當傳脾脾乗王而不受邪
其氣留于肝故結而為積其脉澀結麝香丸主之
麝香丸
　　蓬莪茂(炮一/兩)桂心　　當歸　　人參(各半/兩)
　　細辛(去/苗)　　川烏頭(炮去皮臍/各一分)　巴豆(一分去/皮出油)
　右為細末白麫糊為丸如菉豆大食後飲下三粒
　　史氏指南方無蓬莪茂有芍藥一兩
若心下如盤久不已令人四肢不收發黄疸飲食不為
肌膚始由肝病傳脾脾當傳腎腎乘王而不受邪氣留
予脾其脉緩澀時結謂之痞氣三稜煎主之　孫氏仁
存方云兼治食癥酒癥血蠱氣塊血瘕時發刺痛婦人
血分男子脾氣橫泄
三稜煎
　　京三稜(剉/)　蓬莪茂(剉各/四兩)　　　芫花(一/兩)
　右用米醋三升煮令醋盡獨炒芫花令乾餘二味切
　　片子焙乾同為末白麫糊為丸如豌豆大橘皮湯
　　下三粒以知為度
若從少腹上衝心胸咽喉發痛如㹠肝狀發作欲死由
脾病傳腎腎當傳心心乗王而不受邪氣留于腎結而
為積其脉沈結謂之賁㹠賁㹠湯主之
賁㹠湯
　　甘草(炙/)　　川芎　　半夏(湯洗/七遍)　芍藥
　　黃芩(各二/兩)　葛根　　甘李根皮(各五/兩)
　右為散每服五錢水二盞薑五片同煎至一盞去滓
　　溫服　史氏指南方加當歸一兩　孫氏仁存方
　　加乾薑一兩一分當歸二兩無葛根
若脉大而散時一結謂之伏梁伏梁丸主之
伏梁丸
　　青皮(白馬尿浸三日令/軟透切三十箇)巴豆(去皮十五箇與青皮/同炒乾去巴豆不用)
　　羌活(半/兩)
　右為末白麫糊為丸如菉豆大飲下五粒未知漸加
　　至十粒
若身體及髀股胻皆腫環臍而痛不可動動之為水亦
名伏梁椒仁丸主之
椒仁丸
　　五靈脂　　吴茱萸(炒/)　延胡索(炒各/半兩)
　　芫花(醋浸一宿/炒一分)　　　　椒仁　　　甘遂(炒/)
　　續隨子(去皮/研)郁李仁(去皮/研)牽牛(炒熟各/半兩)砒(一錢/研)
　　石膏(火煅過/一分研)附子(炮去/皮臍)　木香(各半/兩)　膽礬(一錢/研)
　右為細末白麫糊為丸如豌豆大橘皮湯下一粒早
　　辰日午臨臥服如婦人血分則去木香加斑蟊芫
　　青各三十枚去頭足翅炒當歸半兩
　　諸痛
論曰諸心腹痛者或外邪來客或氣相干其卒然痛而
即止者此寒氣客于脉外得寒則縮踡絀急外引小絡
得熱即止宜先用熨法後以良薑散主之
熨法　指南方云治心腹痛卒然而止遇寒再發
　　鹽(半斤炒/極熱)
　右以舊帛包熨痛處指南方云漸去至一重
良薑散
　　高良薑(五/兩)　厚朴(去皮薑汁/塗炙二兩)　　當歸
　　桂心(各三/兩)
　右為散每服五錢水二盞煎至一盞去滓溫服
若腰者腎之外候足太陽經之流注如痛連小腹不得
仰俛惙惙短氣由腎氣虚弱有所不榮補腎散主之
補腎散
　　杜仲(去粗皮杵碎酒/拌炒焦一兩)　桂(去/皮)　　牡丹皮(各半/兩)
　右為末每服三錢用豬腎一箇批開糝藥在内入鹽
　　少許以線紥定水煑熟空心食之
若𨼆𨼆腰痛以熱物熨痛處即少緩由處卑濕復為風
邪傷足太陽之經其脉緩澀白术散主之
白术散
　　白术(二/兩)　　芍藥(三/兩)　　桂(去/皮)　附子(炮去皮臍/各一兩剉)
　右為細末溫酒調二錢匕食前服
若腰痛不能轉側由勞役動傷經絡或從高墮下氣滯
于腰正氣流行相搏則痛其脉沈大小不常謂之䐴腰
趁痛丸主之
趁痛丸(諸氣門見/趁痛散)
若腰如錐刀所刺大便黒色小便赤黒此留血滯于腰
間謂之血瀝腰痛其脉濇當歸丸主之
當歸丸
　　當歸(三兩/剉碎)　水蛭(好者炒/三十箇)　桃仁(去皮尖三/十箇炒研)
　右為末酒糊為丸如梧桐子大酒下十粒未知加至
　　三十粒
若腰冷腹重如帶五千錢如坐于水由腎經為陰濕所
逼復受風冷久不治變成水病腎著湯主之
腎著湯
　　甘草(炙/)　　乾薑(各二/兩)　白茯苓　　白术(各四/兩)
　右為散每服五錢水二盞煎至一盞去滓食前溫服
若腰脊不舉由遠行勞倦逢大熱而渴陽氣内伐熱舍
于腎水不勝火則骨枯而髓减蓋陽明併腎則腎脂枯
而宗筋不調宗筋主束骨而利機關也是謂骨痿兔絲
子丸補腎散主之
兔絲子丸
　　兔絲子(揀淨酒浸透/搗爛焙乾)　　乾地黄(焙各/二兩)
　　杜仲(去粗皮杵碎酒拌/一宿炒焦三兩)　牛膝(酒浸/一兩)
　　􁩍薢(一/兩)
　右為細末煉蜜為丸如梧桐子大飲下三十粒食前
　　服
補腎散(見前/)
若脇痛不得息痛則欬而汗出由邪客于足少陽之絡
屬膽宜灸足小指次指𤓰甲上與肉交處七壯竅陰二
穴也
若臂外臁痛手不及頭心煩喉痺者由邪客于手少陽
之絡以針刺手大指次指之端去𤓰甲如韭葉令血出
而止
若臂痛不能屈伸此邪客于臂掌之間取腕踝骨後以
指按之極痛刺之留二呼急出鍼或灸
若筋拘攣背急痛引脇下從項推下夾脊按之應手痛
者于其上灸七壯未定加至十四壯
若痛引小腹由寒氣客于厥陰之脉或脇肋相引腎肝
脉弦大久成寒疝桂枝烏頭湯主之
桂枝烏頭湯
　　桂心(三/兩)　　芍藥(三/兩)　　烏頭(炮去皮臍/二兩半)
　　甘草(炙二/兩)
　右為散每服五錢水二盞薑五片棗一枚同煎至一
　　盞去滓入蜜半匙許再煎一二沸稍熱服
　　眩暈
論曰頭眩之狀謂目眩旋轉不能俛仰頭重不能舉目
不能開開則不能視物(史氏指南方云觀/物如反或如浮水)或身如在舟
車上是謂徇蒙招尤目瞑耳聾下實上虚過在足少陽
厥隂由肝虚血弱則風邪乃生蓋風氣通于肝又曰諸
風掉眩皆屬于肝左手關脉虚弦謂之風眩香芎散桃
紅散主之
香芎散
　　芎藭　　　獨活　　　旋覆花　　藁本(去/苗)
　　細辛(去/苗)　　蔓荆子(各一/兩)石膏(研/)　　甘草(炙/)
　　荆芥穗(各半/兩)
　右為末每服三錢水一盞薑三片同煎至七分去滓
　　溫服不拘時
桃紅散
　　白附子(新羅/者)黄丹(等/分)
　右同炒候黄丹深紫色篩出黃丹不用只將白附子
　　為末茶清調下一錢匕
若頭眩發則欲嘔心下溫溫胸中如滿由胸上停痰胃
氣不流行盤鬱不散氣上騰入腦腦滿則眩關脉沈弦
或謂之痰眩旋覆花丸主之
旋覆花丸(見前熱/證門)
若但運而不眩發則伏地昬昬食頃乃蘇由榮衞錯亂
氣血溷濁陽氣逆行(指南云此由邪客諸氣隂陽特厥/上者不得下下者不得上上下相)
(隔精神/散亂)上下相隔氣復通則蘇脉虚大而澀謂之氣運
流氣飲子草烏頭湯主之
流氣飲子
　　紫蘇葉　　青皮　　　當歸(洗/)　　芍藥
　　烏藥　　　茯苓　　　桔梗　　　川芎
　　半夏(湯洗七遍焙乾為/末薑汁和隂乾)　黄耆　　　枳實(麩炒/去瓤)
　　防風(各半/兩)　甘草(炙/)　　橘皮(洗各/三分)　木香(一/分)
　　連皮大腹(剉薑汁浸一/宿焙一兩)
　右為散每服五錢水二盞生薑三片棗一個同煎至
　　一盞去滓溫服
草烏頭湯
　　草烏頭(去皮尖/生用)　細辛(去/苗)　　茶牙(等/分)
　右為散每服五錢水二盞煎至一盞去滓緩緩服盡
若但欲仰視目瞑不能開開而眩唾出若涕惡風振寒
由腎氣不足動作勞損風搏于肺腎氣不足膀胱不榮
于外故使彊上瞑視因其勞而受風在肺故唾出若涕
而惡風謂之勞風芍藥黃耆湯主之
芍藥黃耆湯
　　芍藥(二/兩)　　黃耆(三/兩)　　川芎(二/兩)
　　烏頭(炮去皮/半兩)
　右為散每服五錢水二盞薑三片棗一個同煎至一
　　盞去滓溫服
　　厥證
論曰若暴厥卒然不知人事身脉皆動其狀如尸聽其
耳中如循嘯聲股間暖由邪氣折于手少陰太陽足陽
明之絡五絡俱竭腎氣㣲少精血奔氣促迫上入胸膈
宗氣反聚血結心下陽氣下墮陰氣卒上而不交陰陽
離居身溫而汗出氣復反則唇青身冷此為入藏即死
謂之尸厥先以竹管吹左耳極三度又吹右耳如前炙
熨斗熨兩脇以石菖蒲末著舌下及吹鼻中又刺足大
指内側𤓰甲去端如韭葉入一分留三呼隠白穴也出
之又刺足心湧泉穴如上法又刺足中指𤓰上令破如
上法謂厲兌穴也又刺手大指内側去端如韭葉又刺
手心主謂中衝穴也又刺掌後銳骨之端謂神門穴也
又剔取頭左角之髮燒灰酒服方寸匕不能飲灌之後
宜太一神精丹
太一神精丹(方/缺)
若居常無苦忽然如死身不動默默不知人目閉不能
開口噤不能語又或似有知而惡聞人聲或但如眩冒
移時乃寤此由亡汗過多血少氣併血中氣血爭陰陽
亂氣過血還則陰陽復通而人乃寤謂之鬱冒血厥此
證多生婦人男子亦有之白㣲湯倉公散主之
白㣲湯
　　白微　　　當歸(各一/兩)　人參(半/兩)　　甘草(炙一/分)
　右為散每服五錢水二盞煎至一盞去滓溫服
倉公散
　　瓜蒂　　　藜蘆　　　礜石(火煅一/伏時研)雄黃(研/)
　右等分為末以豆大吹鼻内醒為度
若卒然昬冒無所知或妄言語此由暴驚心無所倚神
無所歸久不治陰陽相併或陰氣併陽陽氣併陰令人
九竅閉塞狀類尸厥菖蒲散主之
菖蒲散
　　石菖蒲(一/兩)　麝香(一錢/研)
　右為細末酒調服二錢或飲亦得
若忽然瘛瘲瞋目不能語喉中有聲大便不通胸滿欲
嘔或惡人聲聞人聲則惕然而驚或時呌此得之暴驚
氣積而不散伏痰聚于中脘濕積于脾久而脾氣既耗
水氣乗之則風動四末宜先吐之以勝金丸次宜玉壺
丸以大便利即止有熱則脉洪數此脾鬱于心鐵粉丸
主之
勝金丸(方/缺)
玉壺丸(方/缺)
鐵粉丸
　　鐵粉(二/兩)　　硃砂(一兩/研)　牛黄(研/)　天竺黄(研/)
　　鉛霜(研各/半兩)　天南星(炮一/兩)
　右為末薑汁煮糊為丸如梧桐子大生薑湯下五丸
若素無疾而暴得瘛瘲發訖即如常經隔月日又復如
前由陰陽失其常度氣血相併也此謂之癎龍齒丸烏
鴉散獨活湯主之
龍齒丸
　　牛黄(研/)　　麝香(研各/半錢)　羚羊角(剉/)　龍齒
　　龍骨　　　羊齒(火煅赤/各一分)硃砂(研半/兩)　蛇退(炒/)
　　白僵蠶(炒各/一分)
　右為末煉蜜和丸如梧桐子大飲下五丸臨卧服
烏鴉散
　　臘月烏鴉壹箇去足嘴大翅用麝香一錢填口内
　　以好紙通裹了再用鹽紙和泥團了候乾炭火燒
　　煙盡取出為末更入麝香一錢研和飲調方寸匕
　　日二服
獨活湯
　　獨活(一/兩)　　細辛(去苗/一分)　僵蠶(炒半/兩)　牡丹皮(三/分)
　　防己(半/兩)　　紫菀(去苗/一分)
　右為散每服五錢水二盞煎至一盞去滓溫服
若病人喜怒不常獨閉户牖而處惡聞人聲者蓋陽氣
常動因暴折而難决肝膽氣鬱而不伸故令喜怒謂之
陽厥宜鐵落飲無食肉及菖蒲散
鐵落飲(方/缺)
菖蒲散(見/前)
若言語不避親疎或棄衣而走登高而歌此思慮用心
太過神散不藏又或悲哭忽忽不樂神有餘則笑為狂
勝金丸主之神不足則悲露朱丹主之
勝金丸(方/缺)
露朱丹
　　好硃砂(一兩/碎)
　右用真琉璃器盛之露四十九夜陰雨不算數研細
　　入牛黃半錢研和滴熟蜜珠子丸如梧桐子大空
　　心人參湯下一粒
若首腫頭重足不能行發則眴仆此太陽厥也烏頭湯
主之　(一/)
烏頭湯(見前眩/運門)
若喜怒嗌痛不肉食氣奔走上刺足下中央之脉血出
而止
　　痰飲
論曰若咽中如炙肉臠嚥之不下吐之不出由胃寒乗
肺肺胃寒則津液聚而成痰致肺管不利氣與痰相搏
其脉澀半夏厚朴湯主之
半夏厚朴湯
　　半夏(湯洗七/遍五兩)厚朴(去皮薑汁/塗炙三兩)茯苓　紫蘇葉(各二/兩)
　右為散每服五錢水二盞生薑十片同煎至一盞去
　　滓食前溫服
枳术湯　艾元英如宜方云若心下如盤邊如旋盤由
　飲癖停留不散
　　白术(四/兩)　　枳實(麩炒去/瓤二兩)
　右為散每服五錢水二盞煎至一盞去滓食前溫服
若腹滿按之没指隨手而起餘與正水皆同但四肢聶
聶動其脉亦浮由肺氣久虚為風邪所客氣不得運百
脉閉塞氣結陰聚成水謂之皮水亦宜發汗先以防己
湯次以大豆散
防己湯
　　防己(三/兩)　　人參(四/兩)　　桂心(二/兩)　　茯苓(四/兩)
　右為散每服五錢水二盞煎至一盞去滓溫服
大豆散(方/缺)
若咳嗽喘不得卧面浮腫脉弦急或遲由肺胃停寒水
聚成飲支乗于心氣不得下謂之支飲宜先用十棗湯
瀉之後宜防己湯主之
十棗湯
　　芫花(炒/黒)　　甘遂　　　大㦸(各等/分)　大棗(十/枚)
　右先煮棗去滓内前藥末强人服一錢虚人服五分
　　若病不除再服得快下為度後以糜粥自養
防己湯(見/前)
　　消證
論曰消渴之病其來有二或少服五石湯丸恣慾不節
不待年高氣血衰耗石性獨存火烈焦槁精血涸竭其
狀渴而肌肉消又有積久飲酒酒性酷熱薰蒸五藏津
液枯燥而血澀其狀渴而肉不消如解五石毒者宜罌
粟湯欲止渴者宜兔絲子丸大渴而加煩熱者宜馬通
散栝樓粉
罌粟湯(見前痺/證門)
兔絲子丸
　　兔絲子(不計多少揀淨/水淘酒浸三宿)
　右控乾乗潤搗羅為散焙乾再為細末煉蜜和丸如
　　梧桐子大食前飲下五十粒一日二三服或作散
　　飲調下三錢　瑣碎録云用酒浸晒于日中三兩
　　日一換酒用時洗去酒濃煎湯飲
馬通散(方/缺)
栝樓粉(方/缺)
若其人素渴引水一旦不飲不渴小便日夜數十行氣
乏肉消脫此消中腎氣敗也茱萸丸主之
茱茰丸
　　蓯蓉(洗切酒/浸焙)五味子(炒/)　山茱茰　　乾山藥(等/分)
　右為末酒糊為丸如梧桐子大飲下三十粒空心服
　　疸病
論曰黄疸之病皆屬于脾脾屬土而色黄惡濕濕勝則
土氣不行而鬱故發則真色見蓋黄疸本得之濕瘀熱
在裏濕熱相搏身必發黄若先有留熱而後為濕氣所
加則熱多而濕少治之先導其熱若先為濕氣所乘而
後有熱則濕多而熱少治之先去其濕去其濕則熱從
而去亦有因冷痞結陰加于陽上下氣不通而脾氣不
行則陰氣鬱而生濕其狀胸中痞嘔逆時惡寒當先除
痞利其小便則濕自去脉洪大大便利加渴者死脉微
小小便不利不渴者生若病人一身悉黃四肢微腫胸
滿不得卧汗出如黄蘗汁此由大汗出卒入水中所致
苦酒湯主之
苦酒湯
　　黄耆(五/兩)　　芍藥　　　桂(取心各/三兩)
　右為散每服五錢水一盞半苦酒半盞同煎至一盞
　　去滓溫服
若因他病未除忽然一身面目悉黄如橘瘀熱在裏也
或因大熱以冷水洗之濕熱相搏薰蒸肌肉謂之黄疸
蘗皮湯主之茵陳五苓散主之
蘗皮湯
　　黄蘗　　　黄連　　　黄芩(各等/分)
　右為散每服五錢水一盞半煎至一盞去滓溫服
茵陳五苓散
　　茵陳(一/兩)　　豬苓　　　茯苓　　　白术(炒各十/八銖)
　　澤瀉(一兩/半)　桂心(半/兩)
　右為散每服五錢水一盞半煎至一盞去滓溫服
若心下懊痛足膝脛滿小便黄面發赤斑由大醉當風
入水濕加于熱内蒸脾氣謂之酒疸治屬飲家茯苓半
夏湯主之
茯苓半夏湯
　　茯苓(四/兩)　　半夏(二錢半湯/洗七徧)　　旋覆花(三/錢)
　　甘遂(剉末炒/一錢)
　右㕮咀水二盞煎至一盞去滓將甘遂末分二服用
　　藥汁半盞調服以利為度
若脉浮腹滿欲嘔吐者先吐之𤓰蒂散主之脉沈腹滿
大便秘先利之大黄丸主之
瓜蔕散
　　瓜蔕　　　赤小豆　　　秫米(等/分)
　右為細末粥飲調方寸匕以吐為度
大黃丸
　　大黄(煨/)　　葶藶(各等/分)
　右為細末鍊蜜和丸如梧桐子大蜜湯下十粒以利
　　為度
