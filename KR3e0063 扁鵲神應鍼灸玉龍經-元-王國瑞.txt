#+TITLE: 扁鵲神應鍼灸玉龍經-元-王國瑞
#+DATE: 2018-05-12 10:17:44
#+SOURCE: github.com/kanripo/KR3e0063 master f5a06f7a                
欽定四庫全書　　　　子部五
　扁鵲神應鍼灸玉龍經　　醫家類
　　提要
　　　　(臣/)等謹案扁鵲神應鍼灸玉龍經一巻元王
　　　　國端撰國端婺源人其書専論鍼灸之法首
　　　　為一百二十穴玉龍歌八十五首次為注解
　　　　標幽賦一篇次為天星十一穴歌訣十二首
　　　　次為人神尻神太乙九宫歌訣次為六十六
　　　　穴治證次為子午流注心要祕訣次為日時
　　　　配合六法圖次為盤石金直刺秘𫝊次又附
　　　　以鍼灸歌及雜録切要後有天厯二年國端
　　　　弟子周仲良跋稱托名扁鵲者重其道而神
　　　　之其中名目頗涉鄙俚文義亦多淺近而剖
　　　　析簡要循覽易明非精於其技者亦不能言
　　　　之切當若是也乾隆四十六年十二月恭校
　　　　上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官　(臣/)陸　費　墀
欽定四庫全書
　扁鵲神應鍼灸玉龍經
　　　　　　　　　　　　元　王國瑞　撰
　　一百二十穴玉龍歌
扁鵲授我玉龍歌玉龍一試痊沈疴玉龍之歌世罕得
研精心手無差訛吾今歌此玉龍訣玉龍一百二十穴
行針殊絶妙無比但恐時人自差别補㵼分明指下施
金針一刺顯良醫傴者立伸患者起從此名馳湖海知
　　　曲池補人中瀉　風池補絶骨㵼
　　中風
中風不語最難醫頂門髮際亦堪施百㑹穴中明補㵼
即時甦醒免灾危
　　　頂門(即𩕄㑹穴上星後一寸禁/不可刺灸七壯針㵼之)
　　　百㑹(頂中央旋毛中取眉間印堂至髮際折中/是穴針一分許中風先補後㵼多補少瀉)
　　　　　(灸七壯/無補)
　　口眼喎斜
中風口眼致喎斜須療地倉連頰車喎左瀉右依師語
喎右㵼左莫教差
　　　地倉(在口傍直縫帶/路下針一分)
　　　頰車(在耳後墜下三分沿皮向下/透地倉一寸半灸二七壯)
　　頭風
頭風嘔吐眼昏花穴在神庭刺不差子女驚風皆可治
印堂刺入艾來加
　　　神庭(在鼻直上入髪際五分針/三寸先補後㵼㵼多補少)
　　　印堂(在兩眉間宛宛中針一分沿皮先透左攅/竹補㵼後轉歸元穴退右攅竹依上補㵼)
　　　　　(可灸七壯小兒驚風灸七壯大哭者為効/不哭者難治隨症急慢補㵼急者慢補慢)
　　　　　(者急㵼通/神之穴也)
　　偏正頭風
頭風偏正最難醫絲竹金針亦可施更要沿皮透率合
一針兩穴世間稀
　　　絲竹(在眉後入髮際陷中沿皮向後透率谷在/耳尖上一寸針三分灸七壯開口刺痛則)
　　　　　(㵼眩暈/則補)
　　頭風痰飲　宜㵼風池穴
偏正頭風有兩般風池穴内㵼因痰若還此病非痰飲
合谷之中仔細看
　　　風池(在耳後颞顬骨筋下入髮際横針一寸/半入風府先補後㵼可灸七壯二七壯)
　　　合谷(一名虎口在手大指次指岐骨縫中/脉應手直刺入一寸半看虚實補瀉)
　　頭項强痛
項强兼頭四顧難牙疼併作不能寛先向承漿明補㵼
後針風府即時安
　　　承漿(在唇下宛宛中直針/三分可灸七壯㵼之)
　　　風府(在項後入髪際一寸兩筋間言語則起不/言語則陷下處是穴針三分不可深深則)
　　　　　(令人/啞噤)
　　牙疼　附嘔吐
牙疼陣陣痛相煎針灸還須覓二間翻嘔不禁兼吐食
中魁竒穴試看看
　　　二間(在手大指次指骨縫中針一分沿/皮向後三分灸七壯看虚實補㵼)
　　　中魁(在中指第二節尖灸/二七壯㵼之禁針)
　　乳鵞
乳鵞之症更希竒急用金針病可醫若使遲延難整治
少商出血始相宜
　　　少商(在大指甲邊内側端去爪甲如薤葉針入/一分沿皮向後三分㵼之三稜針出血應)
　　　　　(合/谷)
　　鼻淵
鼻流清涕名鼻淵先㵼後補疾可痊若更頭風并眼痛
上星一穴刺無偏
　　　上星(在髮際一寸半取穴以手掌後横文按鼻/尖中指頭盡處是穴直針三分灸七壯鼻)
　　　　　(淵則補不聞香臭則㵼應/大淵穴見後痰嗽歌)
　　不聞香臭
不聞香臭從何治須向迎香穴内攻先補後瀉分明記
金針未出氣先通
　　　迎香(在鼻孔傍五分縫中直針一分沿/皮向後上三分㵼多補少禁灸)
　　眉目間痛
眉目疼痛不能當攅竹沿皮刺不妨若是目疼亦同治
刺入頭維疾自康
　　　攅竹(在眉尖陷中針二分沿皮/向魚腰㵼多補少禁灸)
　　　頭維(在額角髮際沿皮向下透至懸鐘是穴/在額角疼痛㵼眩暈補灸二七壯愈)
　　心痛
九般心痛及脾疼上脘穴中宜用針脾敗還將中脘㵼
兩針成敗免灾侵
　　　上脘(在臍上五寸直刺三/寸半看虚實補㵼)
　　　中脘(在臍上四寸法用草從鳩尾下至臍折中/是穴直刺二寸五分灸五十壯止補多㵼)
　　　　　(少/)
　　三焦
三焦邪氣擁上焦舌乾口苦不和調針刺闗衝出毒血
口生津液氣俱消
　　　闗衝(在手小指次指内側端如韭葉大針一分/沿皮向後三分㵼禁灸  小指次指者無)
　　　　　(名指/也)
　　上焦熱　附心虚膽寒
少衝穴在手少隂其穴功多必可針心虚膽寒還㵼補
上焦熱湧手中尋
　　　少衝(在手小指内側端去爪甲如韭葉大直刺/一分沿皮向後三分看虚實補㵼禁灸)
　　　通里(在腕後起骨上一寸直針一分/宜㵼不宜補愈補愈發禁灸)
　　癡呆
癡呆一症少精神不識尊卑最苦人神門獨治癡呆病
轉手骨開得穴真
　　　神門(在手掌後高骨陷中針入/三分灸七壯應後谿穴)
　　目赤
眼睛紅腫痛難熬怕日羞明心自焦但刺睛明魚尾穴
太陽出血病全消
　　　睛明(在目内眥淚孔中針入一/分半畧針向鼻㵼禁灸)
　　　魚尾(即瞳子窌在目上眉外尖針一分沿皮向/内透魚腰㵼禁灸  太陽在額紫脉上可)
　　　　　(出/血)
　　目病隠澁
忽然眼痛血貫晴隠澁羞明最可憎若是太陽除毒血
不須針刺自和平
　　　太陽(在額紫脉上出血三/稜針刺之應睛明穴)
　　目熱
心血炎上兩眼紅好將蘆葉搐鼻中若還血出真為美
目内清凉顯妙功
　　　内迎香(在鼻孔内用蘆葉或箬葉作/卷搐之血出為好應合谷穴)
　　目爛
風眩爛眼可憐人淚出汪汪實苦辛大小骨空真妙穴
灸之七壯病除根
　　　大骨空(在手大拇指第二/節尖上灸七壯)
　　　小骨空(在手小指第二節/尖上灸七壯禁針)
　　目昏
肝家血少目昏花肝腧之中補更佳三里㵼來肝血益
雙瞳朗朗淨無瑕
　　　肝腧(在背九椎兩傍各一分/寸半灸七壯針入二)
　　　三里(在膝下三寸貼骨/外㢘針三分㵼之)
　　耳聾　附紅腫生瘡
耳聾氣閉不聞音痛痒蟬吟總莫禁紅腫生瘡須用㵼
只從聽㑹用金針
　　　聽㑹(在耳珠前陷中口開方可下針横下/針刺半寸灸二七壯應合谷足三里)
　　聾癧(二症/)
若人患耳即成聾下手先須覓翳風項上倘然生癧子
金針㵼動號良工
　　　翳風(在耳後陷中開口得穴/針入半寸㵼之灸七壯)
　　瘖瘂
瘂門一穴兩筋間專治失音言語難此穴莫深惟是淺
刺深翻使病難安
　　　瘂門(在項後入髪際五分直針三分莫/深深則令人瘂㵼之不補灸七壯)
　　痰嗽喘急
咳嗽喘急及寒痰須從列缺用針看太淵亦㵼肺家疾
此穴仍宜灸更安
　　　列缺(在大指直上义手中指盡處是/穴針入三分横針向臂㵼之)
　　　太淵(在掌後陷中/三分㵼之)
　　咳嗽腰痛　附黄疸
忽然咳嗽腰膂痛身柱由來穴更真至陽亦醫黄疸病
先㵼後補妙通神
　　　身柱(在背第三椎骨節針/三分灸七壯㵼之)
　　　至陽(在背第七椎骨節尖針三/分灸七壯看虚實補㵼)
　　傷風
傷風不解咳頻頻久不醫之勞病終咳嗽須針肺腧穴
痰多必用刺豐隆
　　　肺腧(在第三椎下兩傍各一/寸五分宛中灸三壯)
　　　豐隆(在足腕解溪上八寸直針二/分半看虚實補㵼灸二七壯)
　　咳嗽鼻流清涕
腠理不密咳嗽頻鼻流清涕氣昏沈噴嚏須針風門穴
咳嗽還當艾火深
　　　風門(在第二椎下兩傍/各一寸半陷中)
　　喘
哮喘一症最難當夜間無睡氣遑遑天突尋之真妙穴
膻中一灸便安康
　　　天突(在結喉陷中針可針/下半寸灸七壯㵼之)
　　　膻中(在兩乳中間可/㵼灸七壯禁針)
　　氣喘
氣喘吁吁不得眠何當日夜苦相煎若取璇璣真箇妙
更針氣海保安然
　　　璇璣(在天突下一寸直針/入三分㵼之灸七壯)
　　　氣海(在臍下一寸五分宛宛中刺/入三分灸七壯看病補㵼)
　　哮喘痰嗽
哮喘咳嗽痰飲多才下金針疾便和腧府乳根一般刺
氣喘風痰漸漸磨
　　　腧府(在巨骨下璇璣傍二寸陷中/針三分灸三壯看虚實補㵼)
　　　乳根(在乳下一寸六分陷中仰而取之/針一分灸五壯至七壯看病補㵼)
　　口氣
口氣由來最可憎只因用意苦勞神太陵穴共人中瀉
心臟清凉口氣清
　　　太陵(在掌後横文中/針三分㵼之)
　　　人中(在鼻下三分陷中/針三分直針向上)
　　氣滿
小腹脹滿氣攻心内庭二穴刺須真兩足有水臨泣㵼
無水之時不用針
　　　内庭(在足兩指岐骨間直刺/三分可㵼補灸二七壯)
　　　臨泣(在夾渙上三指四指間針三分禁灸可以出/一身之水㵼用香油抺孔穴則針孔不開)
　　氣　附心悶　手生瘡
勞宫穴在掌中心滿手生瘡不可禁心悶之疾太陵㵼
氣攻胸腹一般針
　　　勞宫(在掌心屈無名指盡處是穴/針三分灸七壯  太陵見前)
　　肩腫痛
肩端紅腫痛難當寒濕相摶氣血狂肩髃穴中針一遍
頓然神効保安康
　　　肩髃(在肩端上舉手陷中針二寸半若手/臂紅腫疼痛㵼之寒濕麻木補之)
　　肘攣筋痛(二首/)
兩肘拘攣筋骨痛舉動艱難疾可憎若是曲池針㵼動
更醫尺澤便堪行
　　　曲池(在肘後/外輔)
　　　尺澤(在肘中大筋外陷中用手如弓方/可下針先補後㵼針半寸禁灸)
筋急不和難舉動穴法從來尺澤真若遇頭面諸般疾
一針合谷妙通神
　　　尺澤　合谷(並見/前)
　　臂痛
兩胛疼痛氣攻胸肩井二穴最有功此穴由來真氣聚
㵼多補少應針中
　　　肩井(在肩端上缺盆盡處直針寸半停針此穴/五藏真氣聚不宜補不宜灸停針氣虚人)
　　　　　(多暈亂急㵼之/三里應支溝穴)
　　肩背痛
肩臂風連背亦疼用針胛縫妙通靈五樞本治腰疼病
入穴分明疾頓輕
　　　五樞(在臂部肩端骨下直縫尖針入/二寸半灸二七壯看虚實補㵼)
　　虚
虚羸有穴是膏肓此法從來要度量禁穴不針宜灼艾
灸之干壯亦無妨
　　　膏肓(在背骨四椎下微約五椎上微少四肋三/間是穴各三寸用竹杖兩手撑開陷中是)
　　　　　(穴/)
　　虚弱夜起
老人虚弱小便多夜起頻頻更若何針助命門真妙穴
艾加腎腧疾能和
　　　命門(在背骨十四椎下與臍平灸二七/壯禁針針則愈甚宜補不宜㵼)
　　　腎腧(在命門兩傍各一寸半/灸法依前針法依前)
　　膽寒心驚鬼交白濁
膽寒先是怕心驚白濁遺精苦莫禁夜夢鬼交心腧㵼
白環腧穴一般針
　　　心腧(在背五椎兩傍一寸半沿皮向外一寸半/灸七壯不可多先補後㵼亦不宜多補)
　　　白環腧(在二十一椎兩傍一寸半直針一寸半/灸五十壯夜夢鬼交婦人白濁宜補多)
　　勞證
傳屍勞病最難醫湧泉穴内沒憂疑痰多須向豐隆㵼
喘氣丹田亦可施
　　　湧泉(在脚底心轉足三縫中又以二指至足跟/盡處折中是穴直針三分傷寒勞瘵有血)
　　　　　(可燎無則危/先補後㵼)
　　　丹田(在臍下三寸針八分補多㵼/少可灸百壯  豐隆見前)
　　盜汗
滿身發熱病為虚盜汗淋漓却損軀穴在百勞椎骨上
金針下著疾根除
　　　百勞(在背第一椎骨尖上針三分/灸二七壯㵼之應肺腧穴)
　　腎虚腰痛
腎虚腰痛最難當起坐艱難步失常腎腧穴中針一下
多加艾火灸無妨
　　　腎腧(見前/)
　　腰脊强痛
脊膂强痛㵼人中挫閃腰疼亦可針委中也是腰疼穴
任君取用兩相通
　　　人中(即水溝穴在鼻下三分銜水突起處是/穴針三分向上些少㵼無補法灸七壯)
　　　委中(在膝後膕文動脉中/針一寸見血即愈)
　　手腕疼
腕中無力或麻􁟍舉指痠疼握物難若針腕骨真竒妙
此穴尤宜仔細看
　　　腕骨(在手腕起骨前陷中畨手得穴針入三分/灸二七壯㵼之手麻木則補可灸三七壯)
　　臂腕痛
手臂相連手腕疼液門穴内下針明更有一穴明中渚
㵼多勿補疾如輕
　　　液門(在手小指次指本節後針入一/分沿皮向後透入陽池㵼之)
　　　中渚(在小指次指岐骨間本節後針/入一分沿皮向後透膉骨㵼之)
　　虚煩
連日虚煩面赤粧心中驚恐亦難當通里心原真妙穴
神針一刺便安康
　　　通里(在腕後側起骨後一寸/直針半寸㵼之禁灸)
　　腹中氣塊
腹中氣塊最為難須把金針刺内闗八法隂維名妙穴
肚中諸疾可平安
　　　内闗(在手掌後横文二寸兩筋間直刺透外/闗先補後㵼名隂維穴禁灸應照海穴)
　　腹痛
腹中疼痛最難當宜刺太陵并外闗若是腹疼兼閉結
支溝竒穴保平安
　　　外闗(在腕後骨上二寸直針透内闗/先補後㵼灸七壯  太陵見前)
　　　支溝(在腕後三寸對間使針三分透間/使灸七壯  間使見後瘧疾下)
　　吹乳
婦人吹乳痛難熬吐得風痰疾可調少澤穴中明補㵼
金針下了腫全消
　　　少澤(在手小指端外側去爪甲如韭葉大則一分沿/皮向後三分乳疽疾疼痛補以吐為効)
　　白帶
婦人白帶亦難治須用金針取次施下元虚憊補中極
灼艾尤加仔細推
　　　中極(在臍下四寸直針二寸半灸五十壯婦人/無子宜刺灸則有子先㵼後補血氣攻心)
　　　　　(先補/後㵼)
　　脾疾翻胃
脾家之疾有多般翻胃多因吐食飡黄疸亦須腕骨灸
金針中腕必痊安
　　　腕骨(在手腕側起骨前陷中針二/分看虚實補㵼灸三七壯)
　　　中腕(在臍上四寸針二寸五/分灸五十壯補多瀉少)
　　腿風
環跳為能治腿風居窌二穴亦相同更有委中出毒血
任君行步顯竒功
　　　環跳(在髀樞研骨下一指側卧伸下足屈/上足方可針三寸半補少㵼少可灸)
　　　委中(見前/)
　　　居窌(在環跳上一/寸取法如前)
　　膝腿無力
膝疼無力腿如癱穴法由來風市間更兼隂市竒穴妙
縱步能行任往還
　　　風市(在膝外㢘上七寸垂手中指盡處/是穴針入半寸多補少㵼灸七壯)
　　　隂市(在膝上正七寸垂手中指㸃穴/針入半寸先補後㵼灸二七壯)
　　腿痛
髖骨能醫兩腿疼膝頭紅腫一般同膝闗膝眼皆須刺
針灸堪稱劫病功
　　　髖骨(在膝葢上一寸梁丘穴兩傍各五/寸直針半寸灸二七壯隨病補瀉)
　　　膝闗(在膝葢骨下犢鼻穴傍横針/透膝眼灸二七壯隨病補㵼)
　　　膝眼(在膝下是穴/針三分禁灸)
　　膝風
紅腫名為鶴膝風陽陵二穴便宜攻隂陵亦是通神穴
針到方知有俊功
　　　陽陵泉(在膝外輔骨下一指陷中横針/透隂陵泉針入二寸看病補㵼)
　　　隂陵泉(在膝内輔骨下空陷中横針透陽陵泉又/法取曲膝之横文尖頭是穴針二寸五分)
　　脚氣
寒濕脚氣痛難熬先針三里及隂交更兼一穴為竒妙
絶骨才針腫便消
　　　三里穴(見前/)
　　　三隂交(在内踝上三寸取中骨陷中又云在内/踝上八寸脚氣三寸㵼婦人鬼胎八寸)
　　　　　　(針三/分)
　　　絶骨(在足外踝上三寸横/針二分半灸二七壯)
　　脚腫
脚跟紅腫草鞋風宜向崑崙穴上攻再取太溪共申脉
此針三穴病相同
　　　崑崙(在足外踝後陷中横針透吕/細穴灸二七壯㵼多補少)
　　　太溪(在内踝後跟骨/上動脉陷中)
　　　申脉(在足外踝骨節下赤白内際/横文刺半寸㵼多補少禁灸)
　　脚背痛
丘墟亦治脚跗疼更刺行間疾便輕再取解谿商丘穴
中間補㵼要分明
　　　丘墟(在足外踝前三分麻木補/之如脚背紅腫出血甚妙)
　　　行間(在足大指次指虎口兩岐骨間針半/寸灸二七壯疼痛㵼之痒麻補之)
　　　解谿(在足腕上大筋外宛宛中針半寸灸七壯/如頭重頭風先補後㵼此即􁩍鞋帶穴也)
　　　商丘(在足内踝下㣲前三寸/斜針三分後透崑崙)
　　脚疾
脚步難移疾轉加太衝一穴保無他中封三里皆竒妙
兩穴針而並不差
　　　太衝(在行問上二寸直針半/寸禁灸  三里見前)
　　　中封(在足腕上觔内宛宛/中針半寸灸二七壯)
　　瘧疾
瘧疾脾寒最可憐有寒有熱兩相煎須將間使金針㵼
㵼熱補寒方可痊
　　　間使(在掌後横文直上三寸兩觔直透支溝寸/灸二七壯熱多則瀉寒多則補針入半)
　　時疫瘧疾
時疫瘧疾最難禁穴法由來用得明後谿一穴如尋得
艾火多加疾便輕
　　　後谿(在手小指本節後握拳横文尖/針半寸灸七壯同間使補㵼法)
　　瘰癧
瘰癧由來癮疹同療之還要擇醫工肘尖有穴名天井
一用金針便有功
　　　天井(在肘尖骨上陷中取法用手义腰方可/下針内少海穴外少海穴三分㵼之)
　　痔瘻
九般痔疾最傷人穴在承山妙入神縱饒大痛呻吟者
一刺長强絶病根
　　　承山(在僕參上八寸/腿肚下分内間)
　　　長强(在二十一椎下尾閭大骨當中是穴針一/寸大痛方是穴灸二七壯㵼之  又治胡)
　　　　　(孫/勞)
　　大便閉塞
大便閉塞不能通照海分明在足中更把支溝來㵼動
方知醫士有神功
　　　照海(足内踝下白肉際針四/分㵼之  支溝見前)
　　身痛
渾身疼痛疾非常不定穴中宜細詳有觔有骨須淺刺
灼艾臨時要度量
　　　不定穴(又名天應穴但疼痛便針針/則卧針出血無妨可少灸)
　　驚癎
五癎之證不尋常鳩尾之中仔細詳若匪明師真老手
臨時猶恐致深傷
　　　鳩尾(在胸前鳩尾骨下五分針二寸半不宜多/灸灸多令人健忘各一七壯非老師高手)
　　　　　(不可下針/至囑至囑)
　　水腫
病稱水腫實難調腹脹膨脝不可消先灸水分通水道
後針三里及隂交
　　　水分(在臍上五分灸五十壯單腹/脹宜㵼氣滿腹疼先補後㵼)
　　　三里(見前/)
　　　三隂交(見前壯與絶骨相對灸/一七  治法同水分)
　　疝氣(三首/)
由來七疝病多端偏墜相兼不等閒不問豎痃并木腎
大敦一㵼即時安
　　　大敦(在足大指端去爪甲如韭葉大及三之此/毛中針三分沿皮向後三分有㵼有補)
　　　　　(穴亦足治/寒濕脚氣)
豎痃疝氣發來頻氣上攻心大損人先向閣門施㵼法
大敦復刺可通神
　　　閣門(在玉莖毛際兩傍各三寸/針一寸半㵼之灸五十壯)
衝心腎疝最難為須用神針病自治若得闗元并帶脉
功成處處顯良醫
　　　闗元(在臍下三寸針二寸灸墮/年壯即丹田也補不㵼)
　　痔漏
痔漏之疾亦可針裏急後重最難禁或痒或痛或下血
二白穴從掌後尋
　　　二白(在掌後横文上四寸兩穴對並一穴在觔/中間一穴在大觔外有一法用草從項後)
　　　　　(轉至結喉骨尖骨盡折了將草折於兩中/對大指虎口縫雙圏轉兩頭㸃掌後臂上)
　　　　　(草盡處是穴灸二/七壯㵼之禁灸)
　　洩㵼
脾洩為灾若有餘天樞妙穴刺無虞若兼五藏脾虚證
艾火多燒疾自除
　　　天樞(在臍兩傍各二寸針一寸/灸五十壯宜補應脾腧穴)
　　傷寒
傷寒無汗㵼復溜汗出多時合谷收六脉若兼沈細證
下針才補病痊瘳
　　　復溜(在足内踝上二寸針一分沿皮/向骨下一寸半灸二七壯神効)
　　　合谷(在手虎口陷/中寒補熱㵼)
　　傷寒過經
過經未解病沈沈須向期門穴上針忽然氣喘攻胷脇
三里㵼之須用心
　　　期門(在乳下四寸第三筋端針一分沿皮/向外一寸五分先補後㵼灸二七壯)
　　脚細筋疼
脚細拳攣痛怎行金針有法治懸鍾風寒麻痺連筋痛
一刺能令病絶蹤
　　　懸鍾(在足外踝三寸針/三分應環跳穴)
　　牙疼
風牙蟲蛀夜無眠吕細尋之痛可蠲先用㵼針然後補
方知法是至人傳
　　　吕細(在足内踝骨肉下陷中針三分大/㵼盡方補痛定出針灸二七壯)
　　心腹滿痛　附半身麻痺手足不仁
中都原穴是肝隂專治身麻痺在心手足不仁心腹滿
小腸疼痛便須針
　　　中都(在足内踝七寸針一寸半/沿皮向上一寸灸七壯)
　　頭胷痛嘔吐痃暈
金門申脉治頭胸重痛虚寒候不同嘔吐更兼眩暈苦
停針呼吸在其中
　　　金門(在足外踝附骨下陷中針三分/直透申脉㵼實補虚灸二七壯)
　　　申脉(在足外踝骨下赤白肉際横/文刺入半寸㵼多補少禁灸)
　　小腸疝氣連腹痛
水泉穴乃腎之原臍腹連隂痛可蠲更刺大敦方是法
下針速㵼即安然
　　　水泉(在足内踝附骨横量一寸直/下一寸針五分㵼之灸七壯)
　　脾胃虚弱
嚥酸口苦脾虚弱飲食停寒夜不消更把公孫脾腧刺
自然脾胃得和調
　　　公孫(在足内側本節後一寸陷中/踡兩脚底相對針一寸三分)
　　　脾腧(在背脊十一椎兩傍一/寸半針三分灸三壯)
　　臂細筋寒骨痛
臂細無力轉動難筋寒骨痛夜無眠曲澤一針依補㵼
更將通里保平安
　　　曲澤(在肘横文筋裏與尺澤穴對筋外尺澤/穴筋内曲澤穴陷中針三分痛㵼禁灸)
　　穴法歌　穴法相應三十七穴
穴法淺深隨指中砭􁃛尤加顯妙功勸君要治諸般病
何不專心記玉龍聖人授此玉龍歌補㵼分明切莫差
祖師定穴通神妙説與良醫慎重加
　　承漿應風府　　　風池應合谷
　　迎香應上星　　　翳風應合谷
　　聽㑹應合谷　　　瘂門應人中
　　攅竹應太陽　　　太隂應合谷睛明
　　内迎香應合谷　　人中應委中
　　腎腧應委中　　　髖骨應風市
　　足三里應膏肓　　肩井應足三里
　　陽陵泉應支溝　　崑崙應命門
　　崑崙應行間　　　申脉應合谷
　　太衝應崑崙　　　髖骨應曲池
　　肩井應支溝　　　尺澤應曲池
　　肩髃應髖骨　　　間使應百勞
　　闗衝應支溝　　　中渚應人中
　　少衝應上星　　　後谿應百勞
　　神門應後谿　　　通里應心腧
　　百勞應肺腧　　　膏肓應足三里
　　風門應列缺　　　照海應崑崙
　　鳩尾應神門　　　中極應白環腧
　　天樞應脾腧
　　註解標幽賦
拯救之法妙用者鍼察嵗時於天道定形氣於予心春
夏痩而刺淺秋冬肥而刺深不窮經絡隂陽多逢刺禁
既論藏府虚實須向經尋
　第一韻專論針刺之當謹慎不可造次須辨經絡隂
　陽臟府虚實而行補㵼也
原夫起自中焦水初下漏太隂為始至厥隂而方終穴
出雲門抵期門而最後
　第二韻專明十二經脉常行之度一日一周自寅手
　太陽之脉穴出雲門也至丑足厥隂之脉穴出期門
　也為終周而復始循環與滴漏天度無差號曰斗合
　人統也
正經十二别絡走三百餘支
　十二經絡督任兩經貫串三百六十餘穴以同日度
　并諸絡十二經竒經八脉皇絡孫絡横絡絲絡未取
　盡名然不過一晝夜脉行一萬三千五百息血行八
　百一十丈一周而已矣
正側偃伏氣血有六百餘候
　背為陽行于隂俞腹為隂行于陽俞總三百六十餘
　　穴左右協助合穴六百餘候
手足三陽手走頭而頭走足手足三隂足走腹而肩走
手
　手三陽從手走至頭足三陽從頭走至足足三隂從
　足走至腹手三隂從胸走至手難經所載明矣
要識迎隨須明逆順
　順經絡而刺是謂補逆經絡而刺是謂瀉手法在人
　依經用度
况乎隂陽氣血多少為最厥隂太陽少氣多血太隂少
隂少血多氣而又氣多血少者少陽之分氣盛血多者
陽明之位先詳多少之宜次察應至之氣
　氣血多少已注經絡不必重論
輕滑慢而未來沈澁𦂳而已至
　指彈其穴穴下氣輕滑慢氣未至也勿刺待氣至方
　可刺也穴下氣來沈澁而急即可刺也
既至也量寒熱而留疾未至者據虚實而候氣
　氣至也可留則留可速則速寒則留熱則速不可失
　時候氣未至或進或退或按或提等引氣至方可刺
　也
氣之至也若魚吞鈎餌之浮沈
　氣至穴下若魚吞鈎若蟻奔走或浮或沈也
氣未至也似潛處幽堂之深邃
　穴下氣不至若虚堂無人刺之無功不可刺也
氣至速而效速氣至遲而不治
　氣之至也刺之即愈氣未至也如刺綉工徒勞人爾
觀夫九針之法毫針最微七星可應衆穴主持
　古針有九名毫針按七星斡運璇璣最為常用
本形金也有觸邪扶正之道
　金者剛健中正之性可以去邪扶持正氣也本形言
　針之為物
短長水也有決凝開滯之機
　水有開山穿石之力以潤下為功針之短長深淺如
　水之用也
定刺象木或斜或正
　針刺可曲可直可斜可正猶木之曲直也
口藏比火進陽補羸
　口温針熱補調榮衛毋令冷熱相傷猶火之能炎上
　也
循機門而可塞以象土實應五行而可知
　土可以塞水針可以塞病源是以象土也一針之用
　五行俱全
然是一寸六分包含妙理雖然擬於毫髮同貫多岐
　恒所用者毫針也按黄帝銅人流注之法肘前膝下
　一寸六分止有八分為針柄是針二寸四分也按氣
　血經絡變化無方惟針所治
可平五臟之寒熱能調六府之虚實
　藏府要分表裏虚實寒熱針法在斯矣
拘攣閉塞遣八邪而去矣寒熱痛痺開四闗而已之
　太乙移宫之日八風之邪主人寒熱頭痛若能開闢
　四闗病可除也四闗者兩手兩足刺之而已矣正所
　謂六十六穴之中也
凡刺者使本神朝而後入既刺也使本神定而氣隨神
不朝而勿刺神已定而可施
　神者脉也脉息見於穴下氣至可刺之脉息不至則
　不均不全則不定穴下氣分不可刺也至慎至慎
定脚處取氣血為主意下手處認水土是根基
　先占口鼻呼吸勻者可刺水土者太谿衝陽也絶則
　勿刺焉
天地人三才也湧泉同璇璣百㑹
　百㑹在頂應天主乎氣湧泉在足底應地主乎精璇
　璣在胸應人主乎神得之者生失之者亡應乎三才
　者也
上中下三部也大包與天樞地機
　上中下三部謂之三要大包在腋下三寸主脾之大
　絡一要也天樞者夾臍旁二寸謂之闗二要也地機
　者脾舍之郄在膝下五寸下部之總三要也
陽蹻陽維并督脉主肩背腰腿在表之病
　督脉起下極之俞主肩背夾脊之病陽蹻在足外踝
　下白肉際足太陽膀胱穴陽維在膀胱下命門穴與
　督脉皆屬陽為補㵼兼治脛痠身顫癲癎之疾　督
　脉為陽脉之海
隂蹻隂維任帶衝主心腹脇肋在裏之疑
　任脉起中極之俞上毛際曲骨俞衝脉起氣衝並足
　陽明至胸㪚諸部中帶脉起於季脇下一寸八分周
　迴一身與任脉同治隂脉之海也隂蹻起于跟中隂
　維起於諸隂交㑹處所治腹裏諸疾也
二陵二蹻二交似續而交五太兩間兩商兩井相依而
列兩肢　兩肢當作四肢
　陽陵泉隂陵泉陽蹻隂蹻交信交儀五太者相接太
　衝太白太溪太鍾太陵商丘商陽二間三間天井肩
　井相依乎手足四肢也上下左右前後内外交平而
　百病可治也
足見取穴之法必有分寸先審自意次觀肉分或伸屈
而得之或平直而安定在陽部筋骨之側陷下為真在
隂分郄膕之間動脉相應(自意當作字意/)
　取穴莫熟於分寸詳字意最𦂳手背足背脊背陽部
　分在兩筋之傍以指按陷下者是穴手心脚底肚腹
　隂之分在筋骨郄膕之間以指下動脉應之是穴也
取五穴用一穴而必端取三經使一經而可正
　取五穴者謂如陽經用甲丙戊庚壬時取一時分井
　滎俞經合五穴既定然後取一穴得時刺之　三經
　者假令膽經受病宜取肝經拘闗又取脾經甲膽與
　己脾為竒耦三經只取一經餘同此例
頭部與肩部詳分督脉與任脉異定
　此言經絡須要精熟督脉任脉一陽一隂在明師手
　指不可造次
明標與本論刺深刺淺之經住痛移疼取相交相貫之
逕
　日法寅夘辰上為標申酉戌下為本巳午未上為標
　亥子丑下為本故知標病大本病輕淺也交貫之路
　謂隂交陽㑹走經走絡配合之處也皆可互標而刺
　之
豈不聞藏府病而求門海俞募之微
　門海出入之道俞募終始之處五藏各有俞募
經絡滯而求原别交㑹之道
　隂俞隂謂之交陽原陽謂之㑹
更窮四根三結依標本而刺無不痊
　素問云太陽根於至隂結於命門陽明根于厲兊終
　于頏顙少陽根於竅隂結於窓籠太隂根於隐白結
　于太倉少隂根於湧泉結於㢘泉厥隂根于大敦結
　于玉英此謂三結四根有足太陽根于復溜溜于京
　骨注于崑崙入于天柱飛揚也足少陽根于竅隂溜
　于丘墟注于陽輔入於光明天容也足陽明根于厲
　兊溜于衝陽注于下陵入于人迎豐隆也手太陽根
　于少澤溜于陽谷注于少海入于天窓支正也手少
　陽根于闗衝溜于陽池注于支溝入于天牖外闗也
　手陽明根于商陽溜于合谷注于陽溪入于天突偏
　歴也手太隂根于少商溜于太淵注于列缺入于迎
　香手少隂根于少衝溜于神門注于通里入于極泉
　手厥隂根于中衝溜于太陵注于内莖入于天池郄
　門也按素問此篇不載後一段
但用八法五門分主客而針無不效
　用針八法者迎隨一也轉針二也指法三也針頭四
　也虚實五也隂陽六也提按七也呼吸八也補虚㵼
　實損益在此八法　五門者井滎俞經合也春刺井
　夏刺榮秋刺經冬刺合四季月刺俞穴五門一月一
　同一日亦有五門同年辰例客者客邪也主者主氣
　也知之者刺之無有不效
八脉始終連八㑹本是紀綱十二經絡十二原是為樞
要
　甲光明走乙肝乙蠡溝走甲膽丙腕骨走丁心丁通
　里走丙小腸戊豐隆走己脾己公孫走戊胃庚偏歴
　走辛肺辛列缺走庚大腸壬飛揚走癸腎癸大鍾走
　壬膀胱三焦與包絡相為表裏此為十二原穴八脉
　者竒經也有督脉任脉衝脉帶脉隂維陽維隂蹻陽
　蹻是為八脉也八㑹者腑㑹中脘臟㑹章門筋㑹陽
　陵泉髓㑹陽輔血㑹鬲俞骨㑹大杼脉㑹太淵氣㑹
　亶中此八穴隂通八脉相符而用
一日刺六十六穴之法方見幽微一時取十二經之原
始知要妙
　一日刺六十六穴之法用甲丙戊庚壬五穴毎時相
　配乙丁己辛癸一時十穴五六三十兩手兩足相對
　共計六十穴一時平取十二經之原亦可徧經而已
　矣
原夫補㵼之法非呼吸而在手指速効之功要交正而
識本經
　經云寧失其穴勿失其經寧失其時勿失其氣古人
　云有八法彈撚循捫攝按爪切用此如神故不再執
　呼吸也
交經繆刺左有病而右畔取㵼絡逺針頭有病而脚上
針
　手足大病左因右侵凌右因左攻擊黄帝云是動則
　病經氣更取所生者病血絡更然故上下前後左右
　腹背交經平刺也
巨刺與繆刺各異微針與妙刺相通
　巨微妙毫針之刺繆交平而刺巨隨氣色而針之故
　不同也
觀部分而知經絡之虚實視浮沈而辨藏府之寒温
　此言三部九候刺虚實寒熱表裏也而後刺法行焉
且夫先令針耀而慮針損次藏口内而欲針温
　古人云口温針煖毋令針冷與皮肉相和故不損折
　也
目無外視手如握虎心無内慕如待貴人左手重而多
按欲令氣㪚右手輕而徐入不痛之因
　手法之原先要左手穴在重按有准右手輕撚至分
　寸自不痛也
空心恐怯直立側而多暈背目沈搯坐卧平而沒昏
　此明用針規矩法式也
推於十干十變知孔穴之開闔論其五行五藏察日時
之旺衰伏如横弩應若發機隂交陽别而定血暈隂蹻
陽維而下胎衣
　三隂之交與三陽别走隂蹻陽維皆治産難下胎血
　暈此之謂也
痺厥偏枯迎隨俾經絡接續漏崩帶下温補使氣血依
歸
　風科有一痺言風寒濕冷而為痺也接續刺包焦諸
　穴女人血下有四崩者急下漏者㸃滴下滲者浸浸
　而下帶者隨便溺而下榮衛氣息安定方可刺之
靜以久留停針候之
　用針刺産難崩漏淹涎等病皆可停針留法罔不効
　也
必准者取照海治喉中之閉塞端的處用大鐘治心内
之呆癡
　照海通隂蹻足少隂經也可刺喉閉大鍾走足太陽
　可刺失心之病
大扺疼痛實㵼痒麻虚補體重節疼而俞居心下痞滿
而井主
　百病麻痒不仁清冷者虚也可補之疼痛者實也可
　㵼之五門所主不同井心主下滿悶榮主氣熱恍惚愈
　主體節疼痛經主寒熱喘𠻳合主氣逆洩利也
心脹咽痛針大衝而必除脾痛胃疼㵼公孫而立愈胸
滿腹痛刺内闗脇疼肋痛針飛虎筋攣骨痛而補魂門
體熱勞嗽而瀉魄户頭風頭痛刺申脉與金門眼痒眼
疼瀉光明與第五㵼隂郄止盜汗治小兒骨蒸刺偏歴
利小便醫大人水蠱中風環跳而宜刺虚損天樞而可
補
　此一節俞穴明注不必重解
由是午前夘後太隂生而疾温離左酉南月朔死而速
冷
　子丑寅三時者隂中之少陽不足為用也午前夘後
　乃辰巳之時陽中之老陽可治萬病之虚寒酉戌亥
　三時隂中之老隂不足生發也離左酉南乃未申之
　時陽中之少隂可治萬病之煩燥者温其虚寒則針
　而補之灸而呵之冷其煩燥則針而㵼之灸而吹之
　以丈夫同室女婦人比童子治之
循捫彈弩留吸母以堅長爪下伸提疾呼子而嘘短
　此言八法虚補其母實瀉其子也
動退空歇迎奪右而㵼凉推内進搓隨濟左而補煖
　此明左右轉針補㵼取手俯手仰法也
慎之大患危疾色脉不順而莫針寒熱風隂饑飽醉勞
而切忌
　天有六氣隂陽風雨晦明地有六邪風寒暑濕温燥
　人有六情喜怒哀樂好惡共十八事皆禁忌不可針
　也
朢不補而晦不㵼弦不奪而朔不濟
　朢日魂魄皆滿血氣堅盈不可補也晦日月空已盡
　人氣亦衰不可㵼也朔日月㑹也月之隂魄未成日
　之陽魂始生人氣亦然故不可㵼也上弦月始生氣
　血始結衛氣始行不可奪也下弦月始减人氣血亦
　空不可迎也古聖有云針刺之法大禁一月之内晦
　朔弦朢四日謂之四忌
精其心而窮其法無灸艾而壊其皮正其理而求其源
免投針而失其位(位者/胃也)
　灸不當其穴損傷榮血肝也刺不中其法喪敗衛氣
　胃也
避灸處而和四肢四十有九禁刺處而除六俞一十有
二
　忌針灸之穴見針經第四卷
抑又聞髙皇抱疾未瘥李氏刺巨闕而得甦太子暴死
為厥越人針維㑹而復醒肩井曲池甄權刺臂痛而復
射懸鍾環跳華陀刺躄足而立行秋夫針腰俞而鬼免
沈疴王纂針交俞而妖精立出刺肝腧與命門使瞽士
視秋毫之末取少陽與交别俾聾夫聽夏蚋之聲嗟夫
去聖愈逺此道漸墜或不得意而㪚其學或衒其能而
犯禁忌愚庸志淺難契於𤣥言至道淵深得之者有幾
偶述斯言不敢示諸明達者焉庶幾乎童蒙之心啓
　　天星十一穴歌訣
三里内庭穴曲池合谷徹委中配承山下至崑崙絶環
跳與陽陵通里與列缺合擔用法擔合截用法截專心
常記此莫與閑人説三百六十法不如十一穴此法少
人知金鎖都闗鐍將針治病人有如湯沃雪非人莫傳
與休把天機泄
　　　三里
三里在膝下三寸兩筋間能除心腹脹善治胃中寒腸
鳴并積聚腫滿膝脛痠勞傷形痩損氣蠱病諸般人過
三旬後針灸眼能寛取穴當舉足得法不為難
　　　内庭
内庭足兩間胃脉是陽明針治四肢厥喜靜惡聞聲遍
身風癮疹伸欠及牙疼瘧病不思食針著便惺惺
　　　曲池
曲池曲肘裏曲著陷中求善治肘中痛偏風手不收挽
弓開未得筋緩怎梳頭喉閉促欲絶發熱竟無休遍身
風癮疹針灸必能瘳
　　　合谷
合谷名虎口兩指岐骨間頭疼并面腫瘧疾病諸般熱
病汗不出目視□漫漫齒齲鼻鼽衂喉禁不能言針著
量深淺令人便獲安
　　　委中
委中曲膕裏動脉偃中央腰重不能舉沈沈壓脊梁風
痺髀樞痛病熱不能凉兩膝難伸屈針下少安康
　　　承山
承山名魚腹腨下分肉間可治腰背痛久持大便難脚
氣膝下腫戰栗腿疼痠霍亂轉筋急穴中刺必安
　　　崑崙
崑崙足外踝後向足跟尋腨腫腰尻痛脚胯痛難禁頭
疼肩背急氣喘上衝心雙足難行履動作即呻吟要得
求安樂須將穴下針
　　　環跳
環跳在髀樞側身下足舒上足曲求得針得主攣拘冷
風并濕痺身體或偏枯呆癡針與灸用此沒踈虞
　　　陽陵
陽陵居膝下一寸外廉中膝腿難伸屈拘攣似老翁欲
行行不得冷痺及偏風誠記微微刺方知最有功
　　　通里
通里腕側後度量一寸中善呻并數欠懊憹及心忪實
在四肢腫喉間氣難通虚則不能語苦嘔痛連胸肘膊
連臑痛頭腮面頰紅針入三分妙神功甚不窮
　　　列缺
列缺腕側上手指頭交义主療偏風患半身時木麻手
腕全無力口禁不開牙若能明補瀉諸病恰如拿
　　人神尻神歌訣
　　　九部人神歌訣
　一臍二心三到肘　　　四咽五口六在手
　七脊八膝九在足　　　輪流順數忌針灸
　　　九宫尻神歌訣
　針家若要辨尻神　　　一嵗坤宫外踝輪
　二震還當牙共腨　　　三頭口乳㢲宫陳
　四中肩尾并窮骨　　　五耳乾宫背面循
六管兊宫當手膊　　　　七為腰項艮之門
八離膝肋毋輕視　　　　九坎當臍肘脚存
　十嵗依前零順走　　　明醫仔細與評論
　　其法一嵗起坤宫二嵗震宫若一十嵗仍在坤宫二
　　十嵗震宫三十嵗㢲宫零年隨順一嵗一宫順行矣
　
　
　
　
　
　
　
　
　　太乙日遊九宫血忌訣
凡八節之日各依其宫起一日二日順數一十日仍在
本宫二十日三十日零數一例順至四十五日止假如
夏至日一日在離宫二日在坎三日在坤四日在震五
日在㢲至十日復至離宫二十日在坎三十日在坤四
十日在震四十一日在㢲不宜針灸左肩也餘並同用
此例
　　六十六穴治証(通支别共/九十四穴)
辛手太隂肺經(凡五穴為井滎經腧各/二穴為支别共七穴)
少商　為井木在大指端内側去爪甲如韭葉大與爪
　　甲根齊白肉際宛宛中禁灸宜刺血針三分向上
　　三分
　　治咳嗽喘逆咽喉壅閉雙鵝枯樓風
魚際　為滎火在大指本節後内㪚脉曲指大維尖針
　　三分
　　治傷風咳嗽頭疼目眩咽乾嘔吐少氣掌心大指
　　發熱痛
太淵　為俞土在掌後横紋頭陷中
　　治咳𠻳腹脹心疼嘔吐上氣眼疾
經渠　為經金在寸口陷中脉㑹處禁灸傷神針向太
　　淵穴
　　治熱病喘逆心痛嘔吐
尺澤　為合水在肘中約上動脉臂屈伸横紋筋骨罅
　　中禁灸
　　治五般腰疼手臂風痺肘疼筋急咳嗽上氣口乾
　　痛癲癎
列缺　通任脉别走陽明針一分向下在腕側以手交
　　义取食指盡處兩筋骨罅中
　　治傷寒發熱無汗氣喘寒熱諸嗽有痰心滿腹脹
　　食噎遊走氣刺七癥八瘕腸風藏毒小便五淋半
　　身不遂腕勞臂痛痎瘧婦人血氣不和胎衣不下
　　小兒脱肛
孔最　抵手陽明在腕上一寸宛宛中
　　治太隂熱病無汗肘臂屈伸難
庚手陽明大腸經(正六穴穴其支二穴/共計八)
商陽　為井金在大指次指内側去爪甲如韮葉針一
　　分向上三分
　　治喘急氣上牙痛耳聾目赤腫
二間　為滎水在大指次指第二節後内側陷中針入
　　一分向後三分
　　治肩背强痛心驚喉痺鼻衂牙痛
三間　為俞水在大指次指第三節後内側捻拳横文
　　頭中針一分沿皮向後透合谷穴
　　治胸滿腸鳴洩㵼喉痺咽乾氣喘唇焦牙痛齒齲
　　孕婦勿用
合谷　為原在大指次指虎口岐骨間動脉中
　　治頭面耳目鼻頰口齒諸疾傷寒發熱無汗小兒
　　疳氣眼疾
陽谿　為經火在腕中上側兩筋間陷中直刺下
　　治熱病心煩頭風目痛癲癎喜笑如神
曲池　為合土在肘外輔骨屈伸曲手横紋頭以手拱
　　胸取之
　　治中風半身不遂遍身風疼瘡疥兩手拘攣紅腫
　　傷寒發過經不除
偏歴　手陽明絡别走太隂在腕後三寸
　　治瘧寒熱無汗目昏耳鳴口喎手痛喉痺鼽衂水
　　蠱小便不利
肩髃　兩手闗係肩頭膊骨正中兩骨間舉臂取之
　　治中風半身不遂手臂攣急筋骨痠痛風熱癮疹
下手少隂心之經(正五穴穴其支二穴/共計七)
少衝　為井木在小指内側去爪甲如韭葉
　　治五癎心痛熱病胸滿氣急手攣臂痛掌熱虚悲
　　驚實喜笑
少府　為滎火在小指本節直勞宫中
　　治虚悲憂少氣心痛實癲癎讝語臂疼背疽初發
神門　為俞土在掌後兑骨端
　　治瘧惡寒發熱咽乾身熱狂言胸滿腹痛減食心
　　驚少氣喘嗽唾紅吐血遺尿手臂難舉五癎之疾
靈道　為經金在掌後一寸
　　治心疼悲恐暴瘖難言
少海　為合水在肘内廉節後大骨外去肘端五分横
　　紋動脉中屈肘向頭取之忌灸
　　治頭疼項急胸滿心煩及肩膊手臂麻木難舉
隂郄　在掌後去腕五分動脉中
　　治胸滿心痛氣逆失音難言衂血洒淅惡寒霍亂
　　驚恐盜汗小兒骨蒸
通里　别走太陽在腕後一寸
　　治心驚怔忡煩悶腹脹減食頭面赤四肢不遂痠
　　痛氣不和
丙手太陽小腸經(正六穴穴其支二穴/共計八)
少澤　為井金在小指端去爪甲下一分
　　治項急咳嗽喉痺舌瘡目赤婦人無乳并乳癰
前谷　為滎水在手小指外側本節前陷中
　　治傷風發熱無汗項急背强頷腫咽乾口渴目赤
　　五指熱痛
後谿　為俞木通督脉在手小指外側本節後外腕起骨
　　前拳尖上
　　治傷寒頭痛身浮腫中風身體不遂腰脚沈重項
　　急膊痛臂攣筋急瘧疾寒熱胸滿腹脹盜汗難卧
　　耳聾目痛喉痺五癎五淋
腕骨　為原在手外側腕前起骨下陷中
　　治熱病無汗偏枯臂痛失饑傷飽渾身黄腫飲食
　　無味目翳冷淚
陽谷　為經火在手外側腕中兊骨下陷中
　　治熱病過時無汗顛狂亂語耳聾齒痛目眩紅腫
　　内障
少海　為合土在肘内大骨外去肘端五分陷中屈肘
　　向頭取
　　治頭疼項急四肢無力手臂外廉腫痛小腸氣婦
　　人經脉不行
養老　抵少隂絡在踝骨上一空一寸沿皮向下至陽
　　谷
　　治肩背强急眼痛
支正　别走太陽在腕後五寸去養老穴四寸
　　治五勞七傷四肢虚乏驚恐肘攣指痛
乙手厥隂心包經(正五穴穴其支二穴/共計七)
中衝　為井木在中指端去爪甲如韭葉陷中無病勿
　　用用則令人悶
　　治熱病無汗九種心悶煩悶中風舌强頭疼掌熱
勞宫　為滎火在掌中横文動脉中屈無名指是穴勿
　　多用
　　治中風身體不遂癲癎狂笑心疼氣喘口臭
太陵　為俞土在掌後兩筋間陷中
　　治心膈痛喜笑悲哀頭疼目赤小便不利
間使　為經金在掌後三寸兩筋間陷中
　　治癲狂發瘧生寒熱心疼驚悸嘔逆胸滿咽痛臂
　　疼
曲澤　為合水在肘内廉陷中屈肘取穴
　　治心痛嘔血胸滿口乾肘臂筋攣
郄門　手厥隂郄去腕五寸
　　治神氣不足驚恐畏人心痛嘔血鼻衂
内闗　通隂維别走少陽在掌後去腕二寸兩筋中仰
　　手取穴
　　治傷寒發熱胸滿腹脹心痛腸鳴冷痛脾黄癖塊
　　㵼痢食積咳嗽哮喘腸風痔漏五淋
甲手少陽三焦經(正六穴穴其支二穴/共計八)
闗衝　為井金在小指次指端去爪甲角如韭葉
　　治頭痛喉痺目痛臂急肘疼
液門　為滎水在小指次指間陷中握拳取
　　治五癎驚悸頭疼目赤齒出血手臂腫痛
中渚　為俞木在小指次指本節後間陷中
　　治脊間心後疼頭痛耳聾目赤喉痺肘臂攣急五
　　指難伸及小兒目澁羞明
陽池　為原在手表腕上陷中
　　治瘧疾寒熱心痛胸滿臂疼身沉步難腕勞
支溝　為經火在腕後三寸兩骨間陷中
　　治傷寒無汗胷滿肩背脇肋疼痛口禁暴啞霍亂
　　吐㵼
天井　為合土在肘後大骨一寸兩筋骨間义手按膝
　　上取
　　治五噎十膈翻胃吐食風痺筋攣骨痛咳嗽上氣
　　心疼驚悸小腹脹疼及羊癎
外闗　通陽維少陽絡在腕後二寸前踝骨尖後兩筋
　　中覆手取
　　治傷寒自汗盜汗發熱惡風百節痠疼胸滿拘急
　　中風半身不遂腰脚拘攣手足頑麻冷痛偏正頭
　　風眼中冷痛冷淚鼻衂耳聾眼風
㑹宗　通支溝三陽絡在腕後三寸空中
　　治風癎肌膚痛耳聾
乙足厥隂肝之經(正五穴穴其支二穴/共計七)
大敦　為井木在足大指端去爪甲如韭葉及三毛中
　　治七疝隂肝心痛腹脹臍下急中熱尸厥血崩
行間　為滎火在足大指間動脉中
　　治水蠱脹滿心疼咳逆吐血咽乾寒疝溺難腰痛
　　脚氣紅腫
太衝　為俞土在足大指本節後二寸骨罅間動脉中
　　係太衝脉
　　治腹中諸疾胸脇支滿面黄肌痩腰脊肘腫足膝
　　冷痛大便閉澁卒疝惡心發熱發寒遺精五淋婦
　　人月水不通漏下賁中疼隂挺出馬刀腋腫
中封　為經金在踝内前一寸斜行小脉上伸足仰指
　　取
　　治瘧寒熱腹痛寒疝足痛步難草鞋風
曲泉　為合水在膝内輔骨下兩筋間屈膝横文頭中
　　治中風腰脚冷痛腹痛洩痢膿血婦人血瘕
蠡溝　别走少陽在内踝五寸
　　治項急腹痛足寒腿酸卒疝小便不利腎藏風痒
　　婦人月水不調赤白帶下臍下積疼
中都　在内踝上七寸䯒骨中與少隂相直
　　治腸癖遺疝小腹疼足寒脛寒行難婦人血崩惡
　　露不止
甲足少陽膽之經(正六穴穴支别四穴/共計十)
竅隂　為井金在小指次指岐骨間本節前陷中
　　治頭昏項疼脇痛目赤耳聾
臨泣　為俞木脉通帶在小指次指本節後間陷中去
　　夾谿寸半垂足取
　　治癲癎中風身足不遂腰腿艱辛寒濕脚氣手足
　　頑麻偏正頭風面痒目赤眵淚耳聾喉痺牙痛失
　　饑傷飽四肢浮腫面黄肌痩氣血不和傷寒解利
　　多汗
丘墟　為原在外踝下如前陷中去臨泣三寸
　　治頭項强胸滿腹脹上氣喘促霍亂轉筋卒疝瘧
　　寒熱腋腫腰跨腿膝脚寒濕痠疼紅腫草鞋風目
　　生翳
陽輔　為經火在外踝上四寸輔骨前絶骨端如前三
　　分去丘墟七寸
　　治胃弱減食腸鳴腹脹筋攣骨痛足腫
陽陵泉　為合土在膝下一寸外廉䯒骨下微側陷中
　　治筋病中風半身不遂腰腿膝脚諸病喉痺風痰
　　便毒
絶骨　在足外踝上三寸動脉中
　　治傷寒大熱無汗心疼腹脹中焦寒熱減食吐水
　　腰胯急痛寒濕遍身瘡疥脚氣
光明　走厥隂在外踝五寸
　　治熱病無汗中風身體不遂與陽輔治同虚則腿
　　脚痿痺䯒痠眼痒實則䯒熱膝痛
陽交在外踝上七寸斜屬三陽分内同
　　治寒厥驚狂胸滿面腫喉痺膝䯒麻痺寒熱不仁
環跳　在髀樞中丸子骨下兩腿間係側卧伸下足屈
　　上足取
　　治中風身體不遂血凝氣滯渾身腰腿風寒濕痺
　　生瘡腫癩
已足太隂脾之經(正穴五穴支穴二/共計七)
隠白　為井木在大指端内側去爪甲如韮葉
　　治腹脹喘吐血衂腸滑食不化月經不止血崩
大都　為滎火在大指本節内側白肉際
　　治熱病遺熱不解足心發熱脾胃不和胸膈痞悶
　　腹痛吐逆
大白　為俞土在大指内側核骨下陷中
　　治熱病無汗脾胃虚弱腹脹腸鳴嘔吐泄㵼霍亂
　　不思飲食身熱腿疼手足冷腰尻痛大便難
商丘　為經金在内踝下微前陷中
　　治身體拘急腿脚内廉疼腹脹腸鳴身寒氣逆絶
　　子
隂陵泉　為合水在膝下内側輔骨下陷中曲膝伸足
　　取
　　治霍亂腹脹喘逆七疝八瘕腰落小便不利
公孫　通衝脉别走陽明在大指本節後去太白一寸
　　治婦人諸疾産後血暈胎衣不下五癲胸膈不利
　　脇肋膨脹痃癖積塊腸鳴泄㵼裏急後重酒疸食
　　黄翻胃痰涎七疝腸風脱肛
三隂交　通三隂聚㑹處在内踝上三寸骨下陷中孕
　　婦勿用
　　治身重足痿膝内㢘疼七疝小腸氣便毒小便不
　　利五淋
戊足陽明胃之經(正六穴穴其支一穴/共計七)
厲兊　為井金在大指次指端去爪甲如韭葉
　　治熱病無汗如瘧尸厥口噤腹脹多睡面腫喉痺
　　牙疼
内庭　為滎水在大指次指外間陷中
　　治腹脹久瘧四肢厥逆牙疼腿膝足趺紅腫
陷谷　為俞木在大指次指外間本節後陷中去内庭
　　二寸
　　治久瘧無汗面腫腹脹腸鳴腿膝腫痛
衝陽　為原在足跗骨上去陷谷三寸動脉
　　治偏風口眼喎邪寒熱如瘧牙疼
解谿　為經火在衝陽後一寸半腕上繫鞋處
　　治喘𠻳上氣腹中積氣遊走頭昏目翳眉稜疼
三里　為合土在膝下三寸䯒骨外㢘兩筋間以大指
　　次指圈其膝葢中指盡處是穴舉足取
　　治男女百病五勞七傷脾胃諸氣諸積諸蟲諸眼
　　疾喉痺風寒諸疼痛
豐隆　别走太陽外踝上八寸下㢘䯒外㢘陷中
　　治身體倦怠腿膝痠疼四肢不收心腹氣痛大小
　　便難寒喘嗽急喉痺氣逆
癸足少隂腎之經(正五穴穴其支三穴/共計八)
湧泉　為井木在足心近大指大筋白肉際屈足捲指
　　取
　　治男子如蠱女子如狂身熱頭痛氣喘足寒大便
　　閉結
然谷　為滎火在内踝前起直下一寸大骨下陷中勿
　　見血
　　治寒濕脚氣瘡疥癬痛小兒臍風口噤
太谿　為俞土在内踝後跟骨上動脉陷中
　　治瘧寒熱咳逆心煩鼻衂吐血牙疼脛寒小便黄
　　赤
復溜　為經金在内踝上二寸動脉陷中
　　治渾身疼盜汗腰痛引脊腹脹腸鳴四肢浮腫脛
　　寒足痿小便雜色
隂谷　為合水在膝内輔骨後大筋下小筋上屈膝按
　　之應手取
　　治傷寒小便不通腹疼漏下赤白小便黄赤
水泉　在内踝下太谿下一寸
　　治月事不來來即心悶隂挺出小便淋腹痛目昏
照海　通隂蹻在内踝四分赤白肉際
　　治傷寒發熱咽喉腫痛頭風胸滿腹脹惡心翻胃
　　吐食酒積食癖血瘕氣塊腸風漏血大便閉結小
　　腸疝氣遺尿女人産後血暈經水不調
大鍾　走太陽在足跟衝中當踝後繞跟取
　　治胸腹喘逆少氣驚恐口燥咽乾欬吐喉中鳴食
　　噎煩悶嘔腰疼大便祕嗜卧口中熱小便不利
壬足太陽膀胱經(正六穴/凡十穴)　(支穴有四/)
至隂　為井金在小指外側去爪甲角如韭葉
　　治頭風目昏暈鼻衂腹脹減食胸滿小便難
通谷　為滎水在小指外側本節前陷中
　　治頭疼目赤鼻衂腹脹減食
束骨　為俞木在小指外側本節後陷中
　　治頭疼項急目昏爛眩小兒諸癎
京骨　為原在外側大骨下赤白肉際中按之得
　　治頭項腰胯筋攣骨痿諸疾目病鼻疾
崑崙　為經火在外踝後腿骨上大筋後五分細脉應
　　手
　　治腰尻膝足風寒濕痺腫痛暴喘上氣諸癎便毒
委中　為合土在膕中央踿内筋骨約文中動脉
　　治身重腰痛膝勞髀疼四肢無力失尿
申脉　通陽蹻在外踝下容爪甲白肉際
　　治一身四肢拘攣痛腫麻痺疼痛歴節風頭風眉
　　稜疼痛目赤鼻衂耳聾女人吹乳
外陽　在外踝上三寸陽蹻郄太陽後少陽前筋骨間
　　治腰腿胯脛急痠痛四肢不舉
承山　在兊端腨腸腿肚下分肉間離足跟上八寸
　　治腰脊腿足拘攣寒濕脚膝腫痛大便難痔瘡腸
　　風藏毒便癰霍亂轉筋
飛揚　别走少隂在踝上七寸
　　治諸癲頭目昏沈頸項强痛腰腿手足歴節風鼻
　　鼽衂血瘧寒熱痔瘡
　　　流注序
天有十干地支十二以干加支常遺其二二一合化五
運六炁是以甲乙丙丁戊己庚辛一而不重壬癸壬癸
乃重其位隂陽不質五行質炁炁質既形胎生墓死所
以甲猶草木原因壬癸炁行於天質具于地質氣之分
隂質陽氣故陽主變化隂主專靜而莫自製是以陽府
示原隂藏隠祕然夫自子至巳六陽化合自午至亥六
隂變化惟壬得一癸二從之為隂陽動靜之樞紐氣數
欲兆之時故氣運一周一㑹于壬癸交結揮持莫違其
紀故子午流注針訣甲始於戌而壬亥為終壬子癸丑
為終始之地一順一逆一縱一横一起一止一變一互
一合一化一君一臣一佐一使一生一克一母一子一
夫一婦交神合氣變化無窮所以一嵗總六十穴月日
時刻一刻備六十穴嵗明月日如之其何以然哉日月
三十日則一㑹于　河圖一穴居北而括萬極此皇極
先天之數所由起五行五氣所由化合子午流注針法
之心要也神之變化淵乎哉
　　　詩曰
　甲膽乙肝丙小腸　　　丁心戊胃己脾鄉
　庚是大腸辛是肺　　　壬屬膀胱癸腎詳
　　　地支十二屬
　十二經行十二時　　　子原是膽丑肝之
　肺居寅位大腸夘　　　辰胃流傳巳在脾
　午字便隨心藏定　　　未支須向小腸宜
　申膀酉腎戌包絡　　　惟有三焦亥上推
　　　隂陽經絡所屬
　手之三隂　肺(太/隂)　心(少/隂)　心包(厥/隂)
　足之三隂　脾(太/隂)　腎(少/隂)　肝　(厥/隂)
　手之三陽　小腸(太/陽)　三焦(少/陽)　大腸(陽/明)
　足之三陽　膀胱(太/陽)　膽(少/陽)　胃　(陽/明)
　　　直年司天歌
子午少隂居　　心腎共相宜　　夘酉陽明胃


　　足太陽膀胱辰　　　足少隂腎子
曰時子　丑　寅　夘　辰　巳　午　未　申　酉　戌　亥
甲(陽池宛骨丘墟冲陽宛骨陽池冲陽合骨合谷京骨/内闗列缺公孫水泉列缺内闗水泉中都中都通里)　(京骨丘墟/通里公孫)
乙(丘墟中都宛骨通里冲陽公孫合谷列缺京骨水泉陽池内闗/公孫合谷列缺京骨水泉丘墟中都宛骨通里冲陽内闗陽池)
丙(宛骨中都冲陽内闗合谷通里京骨公孫丘墟列缺/列缺合谷水泉陽池中都京骨通里丘墟公孫宛骨)　(陽池水泉/内闗冲隂)
丁(冲陽公孫合谷列缺京骨水泉丘墟中都陽池内闗宛骨通里/水泉丘墟中都宛骨通里冲陽公孫合谷内闗陽池列缺京骨)
戊(合谷内闗京骨公孫丘墟列缺宛骨水泉陽池中都冲陽通里/中都陽池通里丘墟公孫宛骨列缺冲陽内闗合谷水泉京骨)
己(京骨水泉丘墟中都宛骨通里陽池内闗冲陽公孫合谷列缺/通里冲陽公孫合谷列缺京骨内闗陽池水泉丘墟中都宛骨)
庚(丘墟列缺宛骨水泉冲陽中都陽池通里合谷公孫京骨内闗/公孫宛骨列缺冲陽水泉合谷内闗京骨中都丘墟通里陽池)
辛(宛骨通里冲陽公孫陽池内闗合谷/列缺京骨水泉丘墟内闗陽池中都)　(列缺京骨水泉丘墟中都/宛骨通里冲陽公孫合谷)
壬(冲陽中都合谷通里陽池公孫京骨/水泉合谷中都京骨内闗丘墟通里)　(列缺丘墟内闗宛骨水泉/宛骨公孫陽池列缺冲陽)
癸(合谷列缺陽池内闗京骨水泉丘墟中都宛骨通里冲陽公孫/中都宛骨内闗陽池通里冲陽公孫合谷列缺京骨水泉丘墟)
壬子(京骨列缺丘墟内闗宛骨水泉冲陽中都合谷通里陽池公孫/通里宛骨公孫陽池列缺冲陽水泉合谷中都京骨内闗丘墟)
癸丑(京骨水泉丘墟中都宛骨通里冲陽公孫合谷列缺陽池内闗/通里冲陽公孫合骨列缺京骨水泉丘墟中都宛骨内闗陽池)
　　　　　　　　　　令有壬子癸丑二日在外不同此
　　　　二日計二十四日圖逐日配合刺切要
　　陽日陽時針隂穴　　　隂日隂時針陽穴
　　陽日隂時針陽穴　　　隂日陽時針隂穴
　針有刧病之功其言信矣移疼住痛在乎撚指經云
　醫療有方針灸有法得師徑路補㵼分明疾無不愈
　也
　　盤石金直刺秘傳
中風半身不遂左癱右瘓　先於無病手足針宜補不
　宜㵼次針其有病足手宜㵼不宜補
　　　合谷(一/)　手三里(二/)曲池(三/)　肩井(四/)
　　　環跳(五/)　血海(六/)　陽陵泉(七/)隂陵泉(八/)
　　　足三里(九/)絶骨(十/)　崑崙(十一/)
風毒癮疹　遍身瘙痒抓破成瘡
　　　曲池(灸針/㵼)絶骨(灸針/㵼)委中(出/血)
天弔風　手足拽牽　　　曲池　　足三里(並/㵼)
肺風滿面赤瘡暴生者　　少商　　委中(㵼/)
　　　其瘡年深者　　　合谷(㵼/)
中風後頭痛如破
　　　百㑹(灸次用三稜針/四旁次之血出)合谷(㵼/)
傷寒　有隂有陽用意㕘詳不問隂陽七日過經不汗
　　　合谷(補/)　復溜(㵼汗出立愈此穴/解表發汗神妙)
傷寒虚汗不止　大凡虚弱盜汗同
　　　合谷　　復溜(補/)
傷寒一二日發熱如火　　曲池(㵼/)　委中
傷寒一二日頭目腰背面節疼痛不可轉側氣喘睡卧
　不安虚汗不止上體熱下體寒戰
　　　曲池(㵼/)　復溜(補/)　委中(刺不/愈)合谷(㵼/)
傷寒寒戰不已　曲池(補/)　闗元(灸針/補)
傷寒咳𠻳寒痰　少商　　列缺(㵼/)
傷寒結胸氣攻脅肋同治　支溝(㵼/)
傷寒小便不通　支溝(㵼/)　水通隂谷(㵼/)
頭風偏痛不可忍半邊口燥熱　　　合谷(㵼/)
　　　解谿(左疼取右/右疼取左)
口風頭暈面赤不欲人言　攅竹(㵼/)　三里(㵼/)
　未愈㵼合谷　風池
頭風如破眉目間痛　陽白　解谿　合谷(並/㵼)
眼目暴赤腫痛眼窠紅　　太陽(出/血)　太小骨空(灸/)
青盲雀目視物不明　　　丘墟(灸針/㵼)足三里
　　　委中(出/血)
耳聾氣閉腎家虚敗邪氣攻上　　　腎俞(灸/)
　　　聽㑹(㵼/)
鼻中生瘡　　　少商(出/血)
鼻酸多嚏流清涕　　　　𩕄㑹　　風門(灸/)
上牙生瘡　　　人中(㵼/)
下牙生瘡　　　承漿(㵼/)
口舌生瘡　　　委中(㵼/)
雙乳鵝　　　　少商　　委中
纒喉風　　　　少商(灸/)
喉閉　　　　　少澤　　中衝　　委中
急喉閉舌根强痛語言不能　少商　三里　合谷(㵼/)
挫枕項强不能回顧　少商　承漿　後谿　委中
寒氣攻注心脾疼發時口吐清水飲食不進
　　　中腕(灸/)　太陵
一切逰走氣攻胸脇疼痛語言咳嗽難不可轉側
　　　支溝(右疼瀉左/左疼瀉右)　　委中(出/血)
脾濕氣傷不思飲食　　　公孫(補/)
腰背雜證　　　人中　　委中
腎虚腰疼　　　腎俞(灸/)　委中
氣攻腰背脊疼　肩井　　委中
腰胯疼痛轉側難痛則補曲池瀉環跳麻木則㵼曲池
　補環跳
腰膂反折强疼連兩臂或風勞氣　人中肩井
風濕相摶脊膂連腰强痛　痛則灸筋縮麻木補肩井
五種腰疼　　　尺澤
乳疽　　　　　委中(㵼/)
手臂膊痛紅腫　合谷
小便不通　　　支溝(㵼/)
手臂攣不能握物　　　　合谷(痛㵼之/麻補之)
腿行步難　　　髖骨(痛㵼之拘/攣補之)
腰股癱瘓痛　内痛針血海外疼針風市
脚步難行　　　曲池　　承山　痛則針太衝
脚背紅腫疼入風　　　　委中
尸厥　　　　　中極(補/)　闗元(灸/)
水蠱四肢浮腫　支溝(瀉/)　水分　　闗元
疝氣　足三里　闗元(灸/)　中極(灸/)　三隂交
　　　大敦
五種瘧疾　　　間使(寒補/熱㵼)　未愈者百勞
黄疸四肢無力　中脘(灸/)　三里(㵼/)
渾身發黄　　　至陽(灸/)　委中(出/血)
婦人經血不通　三隂交(㵼/)
婦人血氣痛　　合谷(補/)　三隂交(㵼/)
　　鍼灸歌
中風癱瘓經年月曲鬢七處艾且熱耳聾氣閉聽㑹中
百㑹脱肛并㵼血承漿暴啞口喎斜耳下頰車并口脱
偏正頭疼及目眩𩕄㑹神庭最親切風勞氣嗽久未痊
第一椎下灸兩邊肺疼喘滿難偃仰華葢中府能安然
喉閉失音并吐血細尋天突宜無偏瘰癧當求缺盆内
紫宫吐血真秘傳霍亂吐㵼精神脱艾灸中脘人當活
食積臍傍取章門氣癖食闗中脘穴臍上一寸名水分
腹脹更宜施手訣闗元氣海臍心下虚憊崩中真妙絶
嘔吐當先求膈腧脇痛肝腧目翳除肩如反弓臂如折
曲池養老并肩髃泄㵼注下取臍内意舍消渴誠非虚
氣刺兩乳中庭内巨闕幽門更為最忽然下部發奔豚
穴號五樞宜灼艾肺腧魄户療肺痿瘧灸脾腧寒熱退
膏肓二穴不易求虚憊失精并上氣五痔只好灸長强
腸風痔疾尤為良腸痛圍臍四畔灸相去寸半當酌量
赤白帶下小腸腧欬逆期門中指長大敦二穴足大指
血崩血衂宜細詳項强天井及天柱鼻塞上星真可取
人門挺露號産㿉隂蹻臍心二穴主婦人血氣痛難禁
四滿灸之効可許臍下二寸名石門針灸令人絶子女
肩齵相對主痿留壯數灸之宜推求腹連殗殜骨蒸患
四花一灸可無憂環跳取時須側卧冷痺筋攣足不收
轉筋速灸承山上太衝寒疝即時瘳脚氣三里及風市
腰痛崑崙曲踿裏復溜偏治五淋病湧泉無孕須懐子
隂中濕痒隂蹻間便疝大敦足大指癲邪之病及五癎
手足四處艾俱起風拄地痛足䯒疼京歴付陽與僕㕘
心如錐刺太谿上睛痛宜去灸拳尖歴節痛風兩處穴
飛揚絶骨可安痊脾虚腹脹身浮腫大都三里艾宜燃
赤白痢下中膂取背脊三焦最宜主臂疼手痛手三里
腕骨肘髎與中渚巨骨更取穴譩譆肩背痛兼灸天柱
腰腧一穴最為竒艾灸中間腰痛愈醉飽俱傷面目黄
但灸飛揚及庫房額角偏頭疼灌注頭風眼淚視昏>昏>
傷寒熱病身無汗細詳孔最患無妨寒氣繞臍心痛急
天樞二穴夾臍傍女人經候不勻調中極氣海與中髎
月閉乳癰臨泣妙􁳑聚膀胱即莫抛乳汁少時亶中穴
夜間遺溺覓隂包足疼足弱步難履委中更有三隂交
心神怔忡多健忘頂心百㑹保安康兩丸牽痛隂痿縮
四滿中封要忖量四直臍心灸便瀝胞轉䓗吹溺出良
忽然夢魘歸泉速拇指毛中最可詳腦熱腦寒并腦溜
𩕄㑹穴中宜著灸鼻中􁖼肉氣難通灸取上星辨香臭
天突結喉兩旁間能愈痰涎并咳𠻳忽然癎發身旋倒
九椎筋縮無差謬癰疽雜病能為先蒜艾當頭急用撚
犬咬蛇傷灸痕迹牙疼义手及肩尖噎塞乳根一寸穴
四椎骨下正無偏大便失血陽虚脱臍心對脊効天然
　　又歌曰
心疼巨闕穴中求肩井曲池軀背痛眼胸肝腧及命門
足躄懸鍾環跳中隂蹻陽維治胎停照海能於喉閉用
大鍾一穴療心癡太衝腹痛須勤誦脾胃疼痛㵼公孫
胸腹痛滿内闗分勞嗽應須瀉魄户筋攣骨痛銷魂門
眼痛睛明及魚尾隂郄盜汗却堪聞若也中風在環跳
小兒骨蒸偏歴尊行步艱難太衝取虚損天樞實為主
要知脊痛治人中癡呆只向神門許風傷項急風府尋
頭眩風池吾語汝耳閉聽㑹眼合谷承漿偏療項難舉
胸結身黄在湧泉腦昏目赤攅竹穿兩肘拘攣曲池取
轉筋却向承山先宣導氣衝與太白開通水道隂陵邊
脚腕痛時崑崙取股膝疼痛隂市便癲癎後溪瘧間使
心痛勞苦實堪治胸滿脇脹取期門大敦七疝兼偏墜
怯黄偏在腕骨中五勞羸痩求三里膝腫目疾行間求
肘痛筋攣尺澤試若也鼻塞取迎香兩股痠疼肩井良
偏頭風痛瀉攅竹咳唾寒痰列缺强迎風冷淚在臨泣
委中腎腧治腰行三隂交中死胎下心胸如病太陵將
肩背患時手三里兩足冷痺腎腧擬脇下筋邊取陽陵
脊心如痛針中渚頭强項硬刺後溪欲知秘訣誰堪侣
此法傳從竇太師後人行之踏規矩
　　灸法雜抄切要
食多而身痩者名食晦宜灸脾腧
食罷而貪睡卧者名脾困宜灸中脘
腦虚冷衂風寒入腦久逺成疾宜灸𩕄㑹
飲食不消心腹脹面色痿黄世謂之脾腎病宜灸中脘
久冷傷憊臟腑洩利不止中風不省人事等疾宜灸神
門
臟氣虚憊真氣不足一切氣疾久痞老者宜灸氣海
臟腑虚乏下元冷憊等疾宜灸丹田
陽氣虚憊失精絶子宜灸中極
十二經脉皆有腧原手足隂陽之交㑹血氣之流通外
　營筋節内連臟腑經云手三陽之脉從手至頭手三
　隂之脉從手至胸足三陽之脉從頭至足足三隂之
　脉從足至胸日夜循環隂陽㑹合又曰春夏刺淺秋
　冬刺深緣春夏陽氣在上人氣亦在上所當淺取之
　秋冬陽氣在下人氣亦在下所當深取之
所謂井滎腧原經合者凡孔穴流注所出為井所流為
　滎所注為腧所過為原所行為經所入為合此針之
　大法也春刺井夏刺滎季夏刺腧秋刺經冬刺合也
　　飛騰八法起例
甲己子午九　　乙庚丑未八　　丙辛寅申七
丁壬夘酉六　　戊癸辰戌丑　　巳亥屬之四
　　右並以日時天干地支配合得數以九除之取零
　　數合卦定穴
　　八卦數例
一坎　　二坤　　三震　　四㢲　　五中(男寄坤/女寄艮)
六乾　　七兊　　八艮　　九離
　　右以干支九數除零合卦
乾屬公孫艮内闗　　　　震宫居外㢲谿間(外闗/後谿)
離居列缺坤申脉　　　　照海臨泣兊坎觀(兑照海/坎臨泣)
　　右以九除零數合卦定穴
　合穴　(公孫/内闗)　　(臨泣/外闗)　　(後谿/申脉)　　(照海/列缺)
　　定八穴所在
公孫二穴足太隂脾之經在足大趾内側本節後一寸
　陷中令病人坐踡兩足底相取之合内闗穴
内闗二穴手厥隂心之經在手掌後二寸令病人穏坐
　仰手取之
臨泣二穴足少陽膽之經在足小趾次趾本節後一寸
　陷中一云去俠谿一寸五分令病人垂足取之亦合
　於外闗
外闗二穴手少陽三焦經在手腕後二寸别起心主令
　病人穏坐覆手取之
後谿二穴手太陽小腸之經在手小指外側本節後陷
　中令病人穏坐覆手取之
申脉二穴足太陽膀胱經在足外踝下赤白肉際陷中
　令病人垂脚坐取之合於後谿
照海二穴足少隂腎之經在足内踝下赤白肉際陷中
　令病人穏坐足底相對取之合列缺
列缺二穴手太隂肺之經在腕後一寸半兩手相义食
　指頭盡處筋骨罅間是合照海
　
　
　
　
　
　
　
　
　
　
　
　
　
　
　扁鵲神應鍼灸玉龍經
　　扁鵲神應鍼灸玉龍經後序
玉龍經者婺源王先生所傳針灸之書也其所以托名
扁鵲者重其道而神其書也名曰玉龍者葢以玉為天
地之精龍之神變極靈此書之妙用亦猶是也愚自蚤
嵗䝉親授以來游藝于七閩兩浙之間者幾四十年遇
病輒醫醫必見効信此書之道猶玉之孚尹旁達光焰
愈久而不磨龍之行天施澤之無窮變化愈神而人莫
得而測也由是拜手述其所以指用識于卷之末云
天厯二年嵗在己巳武林後學周仲良書于錦山躋壽
堂
