#+TITLE: 發微論-宋-蔡元定
#+DATE: 2016-06-11 12:23:21
#+SOURCE: github.com/kanripo/KR3g0027 master e2f37432                
欽定四庫全書　　　　　子部七
　發微論　　　　　　　　術數類三(相宅相墓之/屬)
　　提要
　　　　(臣/)等謹按發微論一卷宋蔡元定撰元定字
　　　　季通建陽人遊於朱子之門慶元中偽學禁
　　　　起坐黨籍竄道州卒於謫所後韓侂胄敗追
　　　　贈廸功郎賜諡文節事蹟具宋史儒林𫝊元
　　　　定之學旁渉術數而尤究心於地理是篇即
　　　　其相地之書大㫖主於地道一剛一柔以明
　　　　動静觀聚散審向背觀雌雄辨強弱分順逆
　　　　識生死察微著究分合别浮沉定淺深正饒
　　　　減詳趨避知裁成凡十有四例逓為推闡而
　　　　以原感應一篇明福善禍淫之理終焉葢術
　　　　家惟論其數元定則推究以儒理故其説能
　　　　不悖於道如云水本動欲其静山本静欲其
　　　　動聚散言乎其大勢向背言乎其性情知山
　　　　川之大勢黙定於數里之外而後能推順逆
　　　　於咫尺微茫之間善觀者以有形察無形不
　　　　善觀者以無形蔽有形皆能抉摘精奥非方
　　　　技之士支離誕漫之比也地理大全亦載此
　　　　書題曰蔡牧堂撰考元定父發自號牧堂老
　　　　人則其書當出自發手或後人誤属之元定
　　　　亦未可知然勘核諸本題元定者為多今故
　　　　以元定之名著於録焉乾隆四十六年十月
　　　　恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
欽定四庫全書
　發微論　　　　　　　　宋　蔡元定　撰
　　剛柔篇
易曰立天之道曰隂與陽邵氏曰立地之道剛柔盡之
矣故地理之要莫尚於剛柔剛柔者言乎其體質也天
地之初固若漾沙之勢未有山川之可言也既而風氣
相摩水土相盪則剛者屹而獨存柔者淘而漸去於是
乎山川形焉山體剛而用柔故髙聳而凝定水體柔而
用剛故卑下而流行此又剛中有柔柔中有剛也邵氏
以水為太柔火為太剛土為少柔石為少剛所謂地之
四象也水則人身之血故為太柔火則人身之氣故為
太剛土則人身之肉故為少柔石則人身之骨故為少
剛合水火土石而為地猶合血氣骨肉而為人近取諸
身逺取諸物無二理也若細推之凡涸燥者皆剛夷坦
者皆柔然涸燥之中有夷坦夷坦之中有涸燥則是剛
中有柔柔中有剛也凡强急者皆剛緩弱者皆柔然强
急之中有緩弱緩弱之中有强急則是柔中有剛剛中
有柔也自此以往儘推無窮知者觀之思過半矣
　　動静篇
其次莫若明動静動静者言乎其變通也夫槩天下之
理欲向動中求静静中求動不欲静愈静動愈動古語
云水本動欲其静山本静欲其動此逹理之言也故山
以静為常是謂無動動則成龍矣水以動為常是為無
静静則結地矣故成龍之山必踴躍翔舞結地之水必
灣環悠揚若其偃硬側勒衝激牽射則動不離動静
不離静山水之不融結者也然一動一静互相循環山
亦有動極而静水亦有静極而動不可執一而論又在
人融化之為妙也
　　聚散篇
其次莫若觀聚散聚散者言乎其大勢也歴觀古人之
葬大抵穴多竒怪非好怪也良由得山水之正則怪穴
所為常也今人於大聚之中或乃拘于形穴而不葬矣
然有大勢之聚散有穴中之聚散大勢之聚散見乎逺
穴中之聚散見乎近是二者有相須之道焉
　　向背篇
其次莫若審向背向背者言乎其情性也夫地理與人
事不逺人之情性不一而向背之道可見其向我者必
有周旋相與之意其背我者必有厭棄不顧之狀雖或
暫焉矯飾而真態自然不可揜也故觀地者必觀其情
之向背向者不難見凡相對如君臣相待如賔主相親
相愛如兄弟骨肉此皆向之情也背者亦不難見凡相
視如讐敵相抛如路人相忌如嫉寃逆寇此皆背之情
也觀形貌者得其偽觀情性者得其真向背之理明而
吉凶禍福之機灼然故嘗謂地理之要不過山水向背
而已矣
　　雌雄篇
其次又當㸔雌雄雌雄者言乎其配合也夫孤隂不生
獨陽不成天下之物莫不要相配對地理家以雌雄言
之大槩不過相對待之理何以言之山屬隂水屬陽故
山水相對有雌雄而山之與水各有雌雄陽龍取隂穴
隂龍取陽穴此龍穴相對有雌雄陽山取隂為對隂山
取陽為對此主客相對有雌雄也其地融結則雌雄必
合龍穴砂水左右主客必相登對若單雌單雄不相登
對雖或結地必非真造化也經曰雌雄相喜天地交通
又曰雌雄不顧不勞㸔古人多以此為要妙然亦天地
自然之理也
　　强弱篇
其次又當辯强弱强弱者言乎其禀氣也夫天下之理
中而已矣太剛則折故須濟之以柔太柔則弱故須濟
之以剛剛柔相濟中道得矣論地理者必須察其禀氣
禀偏於柔故其性緩禀偏於剛故其性急禀剛性急此
宜穴於緩處若復穴於强急之處則必有絶宗之禍禀
柔性緩此宜穴於急處若復穴於弱緩之處則必有冷
退之患强來强下則傷龍弱來弱下則脱脉故立穴之
法大概欲得酌中恰好底道理不得倚於一偏纔偏便
生出病來然非權衡有定則亦未易語也
　　順逆篇
其次又當分順逆順逆者言乎其去來也其來者何水
之所發山之所起是也其去者何水之所趨山之所止
是也知來去而知順逆者有矣不知來去而知順逆者
未之有也夫順逆二路如盲如聾自非灼然有見鮮不
以逆為順以順為逆者矣要知順山順水者順也所謂
來處來者是也逆山逆水者逆也所謂去處去者是也
立穴之法要順中取逆逆中取順此一定之理不可改
易若又推而廣之則脉有順逆龍有順逆順龍之穴結
必逆逆龍之穴結必順此亦山川自然之勢也大抵論
逆順者要知山川之大勢黙定于數里之外而後能推
順逆於咫尺微茫之間否則黒白混淆以逆為順以順
為逆者多矣
　　生死篇
其次又當識生死生死者言乎其取舍也夫千里來龍
不過一席之地倘非以生死别之則何所决擇哉生死
之説非一端大槩有氣者為生無氣者為死脉活動者
為生粗硬者為死龍勢推左則左為生右為死龍勢推
右則右為生左為死又有瘦中取肉則瘦處死而肉處
生飽中取饑則饑處生而飽處死如此之類在人細
推之生則在所取死則在所舍取舍明而後穴法定
穴法定而後禍福應若生死難辨取舍何當則非逹造
化矣
　　微著篇
其次又當察微著微著者言乎其氣脉也夫氣無形者
也屬乎陽脉有形者也屬乎隂陽清隂濁故氣微而脉
著然氣不自成必依脉而立脉不自為必因氣而成葢
有脉而無氣者有矣未有無脉而有氣者也經曰氣乗
風散脉遇水止無脉無氣者水害之也有脉無氣者風
乗之也善觀氣脉者以有形察無形不善觀者以無形
蔽有形葢無形只在有形之内但知者所見實故於粗
淺而得精微愚者所見昏故於荒忽茫昧而不曉豈知
四水交流則有脉八風不動則有氣此有目者所共見
有心者所共知而術之至要初不外是也
　　分合篇
其次又當究分合分合者言乎其出没也夫脉之為脉
非徒然而生頓然而有其出也必有自然之來則有分
水以導之其没也必有所止則有合水以界之郭氏云
地有吉氣隨土而起支有止氣隨水而比又曰支之所
起氣隨而始支之所發氣隨而鍾此古人論氣脉之源
流也氣隨土而起故脉行必有脊氣隨水而比故送脉
必有水氣起于支之始故上有分脉鍾于支之終故下
有合有合無分則其來不真為其内無生氣之可接也
有分無合則其止不明為外無堂氣之可受也有分有
合則有來有止有出有沒則龍穴融結的定無疑然後
為全氣之地也然有大分合小分合真地融結則有三
分三合穴前後一分合起主龍虎所交二分合祖龍至
山水大會三分合也小合則為小明堂大合則為大明
堂合於龍虎内則為内明堂合於龍虎外則為外明堂
各不相亂如此是又不可不知也
　　浮沉論
其次又當别浮沉浮沉者言乎其表裏也夫脉有隂陽
故有浮沉隂脉常見乎表所謂浮也陽脉常收乎裏所
謂沉也大抵地理家察脉與醫家察脉無異善醫者察
脉之隂陽而用藥善地理者察脉之浮沉而立穴其理
一也夫三隂從天生以其隂根于陽也故隂脉必上小
而下大其出口也必尖三陽從地出以其陽根於隂也
故陽脉必上大而下小其出口也必圓後之觀脉者不
必問其何如但口尖者皆隂□其脉浮於表口圓者皆
陽□其脉沉于裏此一定不易之法若又推而廣之則
凸者脉浮凹者脉沉微細者脉浮粗重者脉沉衆髙一
低者脉浮衆低一髙者脉沉以此相乗除則隂陽之理
得矣
　　淺深篇
其次又當定淺深淺深者言乎其凖的也夫淺深得乗
風水自成故卜地者必以淺深為凖的宜淺而深則氣
從上過宜深而淺則氣從下過雖得吉地而效不應者
為此故也大概先觀來脉之隂陽次㸔四山之從佐且
如脉入首强作穴凹出口圓此皆脉浮而穴陽宜淺來
脉入首弱作穴凸出口尖此皆脉沉而穴隂宜深故曰
淺深得乗風水自成深淺之法多端至理莫過於是也
切要辨認入首隂陽蝦鬚界合明白若當深而淺當淺
而深差於咫尺之間反吉為凶矣經曰地吉葬凶與棄
屍同正此義也世俗裝卦例論九星白法以定寸尺者
大謬也
　　饒減篇
其次又當正饒減饒減者言乎其消長也夫龍虎左右
各有饒減然饒減龍虎者何哉此消長隂陽之義也饒
減之法大槩以先到為主龍山先到則減龍而饒虎其
穴必居左虎山先到則減虎而饒龍其穴必居右葢山
水闗鎻必須交固然後氣全穴左則取左山為闗須右
邊水過宫鎻斷所謂隂鎻陽闗也穴右則取右山為闗
須左邊水過宮鎻斷所謂陽鎻隂闗也惟有朝山朝水
則順闗順鎻不妨若横水過宫則逆闗逆鎻方善斷不
可改易也毫釐差謬禍福大逺可不審哉
　　趨避篇
其次又當詳趨避趨避者言乎其决擇也夫天下之道
二吉凶善惡常相半不能皆吉也而必有凶不能皆善
也而必有惡故人之所遭有不齊也既所遭之不齊則
必有以處趨吉避凶去惡從善是也地理亦然夫山川
之所鍾不能皆全純粹之氣不能無所駁雜既不能無
所駁雜則妍媸醜好紛然前陳亦其宜耳然而山川之
變態不一咫尺之移轉頓殊或低視而醜或髙視而好
或左視而妍或右視而媸或秀氣聚下而髙則否或情
意偏右而左則虧
　　裁成篇
其次又當知裁成裁成者言乎其人事也夫人不天不
因天不人不成自有宇宙即有山川數不加多用不加
少必天生自然而後定則天地之造化亦有限矣是故
山川之融結在天而山水之裁成在人或過焉吾則裁
其過或不及焉吾則益其不及使適於中截長補短損
髙益下莫不有當然之理其始也不過目力之巧工力
之具其終也奪神功改天命而人與天無間矣故善者
盡其當然而不害其為自然不善者泥乎自然卒不知
其所當然所以道不虚行存乎其人也
　　感應篇
其次又當原感應感應者言乎其天道也夫天道不言
而響應福善禍淫皆是物也諺云隂地好不如心地好
此善言感應之理也是故求地者必以積徳為本若其
徳果厚天必以吉地應之是所以福其子孫者心也而
地之吉亦將以符之也其惡果盈天必以凶地應之是
所以禍其子孫者亦本於心也而地之凶亦將以符之
也葢心者氣之主氣者徳之符天未嘗有心於人而人
之一心一氣感應自相符合耳郭氏云吉凶感應鬼神
及人人於先骸固不可不擇其所而安厝之然不修其
本惟末是圖則不累祖宗者寡矣况欲有以福其子孫
哉地理之微吾既發明之故述此於篇末以明天道之不
可誣人心之所當謹噫觀是書者其知所戒哉
　
　
　
　
　
　
　
　發微論
