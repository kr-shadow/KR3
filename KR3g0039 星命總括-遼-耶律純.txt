#+TITLE: 星命總括-遼-耶律純
#+DATE: 2018-05-12 10:18:00
#+SOURCE: github.com/kanripo/KR3g0039 master 31cc63f2                
欽定四庫全書　　　　子部七
　提要
　　星命總括三卷　　　　術數類五(命書相書之/屬)
　　　　(臣/)等謹案星命總括三卷舊本題遼耶律純
　　　　撰有純原序一篇末署統和二年八月十三
　　　　日自稱為翰林學士奉使髙麗議地界因得
　　　　彼國國師傳授星躔之學云云按統和為遼
　　　　聖宗年號遼史本紀其年無遣使髙麗事其
　　　　二國外紀但稱統和三年詔東征髙麗以遼
　　　　澤沮洳罷師亦無遣使議地界之文遼代貴
　　　　仕不出耶律氏蕭氏二族而遍檢列傳獨無
　　　　純名殆亦出于依托也文淵閣書目載有是
　　　　書一部不著冊數菉竹堂書目作五冊又不
　　　　著卷數外間别無傳本惟永樂大典所載始
　　　　末完具然計其篇頁不足五冊之數或葉盛
　　　　所記有訛歟中間論議精到剖析義理徃往
　　　　造微為術家所宜𠫭考惟所稱宫有偏正則
　　　　立説甚新而騐之殊多乖忤盖天道甚逺非
　　　　人所能盡測故言命者但當得其大要而止
　　　　茍多出竒思曲意揣度以冀無所不合反至
　　　　扵窒塞而不可通矣術家流弊往往坐此讀
　　　　者取其所長而畧其繁瑣可也乾隆四十六
　　　　年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
原序
大遼統和二年翰林學士耶律純以議地界事奉國書
使於髙麗遼東至其國頗聞國師精於星躔之學具重
幣設威儀求見屢請不從一日自請於髙麗國王曰臣
奉國書來此稔聞國師富於道徳星命之學願借玉音
得遂一見以請所學何啻昌黎之遇大顛也國王遂命
一見既見之後往復數囘前請曰微生跧伏北方聞國
師深於星命之度今日天幸得瞻毫相願北面從師聞
以一二以聳北方之學者亦是三生夙昔之幸不知可
乎國師曰何不可之有但學士平生論學有何所得吾
與學士從長商㩁而已何以師為曰膚學得於生尅制
化之外亦有十條前有六條㸔根本後四條㸔流年其
一曰太嵗尊神加臨管攝其二曰無中有曜弱處髙强
其三曰得經失次細辨盈虛其四曰身傍母吉傍鬼者
㐫其五曰同宫千里異宫尺寸其六曰黨母福多藏鬼
禍大其七曰元守雖詳流年猶急其八曰當生變曜流
年變星其九曰限倂諸煞貴禄不臨其十曰流年諸星
無忽柔曜此十條者各有詳註未審如何國師曰十條
之説抑末矣本之則無今學士談星根本以宫主為重
耶度主為重耶曰得於平昔之講明以宫度兼論不可
用一而廢一也國師笑曰宫度兼論吾恐子於星度胷
中不能自斷何以斷人之禍福也且如命躔丑宫之牛
度宫土度金限行遇火一生一尅何以為斷又如命坐
寅宫尾火度木宫大限行遇水一生一尅何以為斷於
禍福何慿遂再進曰願棄所學而從師求教師曰吾嘗
以近世談星者言宫不知度言度不知宫二者胥失矣
吾於海上異人授我以偏正之垣於二十八宿之中分
之曰一太陽五太隂六木六土六水二火二金之説學
士曾聞之乎曰未也國師曰人生於地日月五行見於
天其生值此七曜之吉則一生享福安榮遇七曜之㐫
則一生廹忙百不如意日月五星其為物也於天地間
最大於天下萬物日主晝月主夜乃天之眼目也在天
有五星在地有五行人生在世五者一日不可缺觀星
談命苟不知此根本則為徒然徒學宫度兼論之術何
以决人之禍福故十二宫有偏正之垣子宫以虚日䑕
為正垣䑕乃子垣之宫神非正垣而何也丑宫牛金牛
寅宫尾火虎卯宫房日兎辰宫亢金龍巳宫翼火蛇午
宫星日馬未宫鬼金羊申宫觜火猴酉宫昴日雞戌宫
婁金狗亥宫室火猪皆本宫之正垣此為千古不易之
論此談星之大根本可不盡知要妙哉所謂一太陽者
太陽君象天無二日民無二主惟星日馬乃太陽之正
垣五太隂者后妃之象后妃嬪衆多宜太隂之五也故
以鬼金羊為太隂之正垣其餘張心危畢月皆偏垣之
月也六木者寅宫尾火虎亥宫室火猪為木正垣其餘
斗奎井角皆偏垣之木也六土者子宫虛日丑宫牛金
為土正垣其餘女氐胃栁皆偏垣也六水者巳宫翼火
申宫觜火為水之正垣也其餘箕壁參軫水皆偏垣也
二火者卯宫房日戌宫婁金為火之正垣二金者辰宫
亢金酉宫昴日為金之正垣天地之間水木土隨寓而
有隨所居而可得木滿山林土滿寰宇水滿江河隨處
皆有至於金火則不可多得焉只有二火二金使金火
如木水土之多則天下嘗有持刄縦火之患耳豈不為
世道憂吾有偏正垣七政論幷日月並明説計八篇又
有二百字真經二十五題詳於學士十條者學士所舉
十條人常聞常知也吾之諸論其金火者人所未聞未
知也今以授子子欲行之當誓於天地鬼神不可輕泄
此天機𤣥妙吾得海上異人所傳而未嘗泄今子得吾
之所傳若不寳而重之必招譴於天不可逃也乃對師
焚香設誓三日後國師遂以諸論八篇與夫二百字真
經二十五題授之百拜而寳之大遼統和二年八月十
三日耶律純自識
欽定四庫全書
　星命總括卷上　　　　遼　耶律純　撰
二十八條斷例
四正宫神互相管攝四正者如日之虚房星昴木之角
斗井奎之數互相管攝凡㸔星辰先㸔主星落何方有
何生尅制化若論㐫吉合依星辰而斷　同宫千里異
宫寸尺且如子上立命女虚危雖是同垣何止千里若
危十一危十二立命亥上危十三十四有尺寸之隔此
何可以異宫論也他倣此　二母爭權姑恤大過如木
命見水孛或臨本宫三合獨見方為福若同見二母爭
權反為禍餘倣此　一星得地初無二用或土宫立命
或命主土星在别處三合見火生土吉設若三合火見
金火性炎上便去尅金却不能生土餘倣此　水火相
戰其勢俱敗如水命火同在命或三合或十五度之内
相照雖火受水尅我亦不寧其勢俱敗餘倣此　日月
爭權到底無光如日為命主夜生本無光或與月同宫
或見三合月為命主晝生本無光與日同宫或合照是
自爭權無成於福氣　禄嫌衝破衣食艱難如甲生人
禄在寅立命在申禄當頭為命衝破終是艱難奔走限
逢之亦然餘倣此　馬忌空亡衣食奔波如己巳生人
馬在亥行限至此或命身值此更加以㐫星守照畢生
受困餘倣此　母主無權者福氣不大如命在子土為
主限行遇火或三合為水孛所傷其母受尅子必無力
福氣不大他倣此　向前得力令後無功如命在亥木
為主行子限三合見一水單行必巳發福若又行限到
辰再見水孛必無再發之理　若是無形終難有力五
星乃有形餘氣無形五星相尅此理甚明如氣近土孛
近火乃餘氣侵克其力終緩或戌上立命命主火星在
子金水同宫辰上雖有氣亦難制水尅火之虐况子宫
水旺之地其火受尅不淺以此合言天命他倣此　黨
惡則亂制惡不行如木命行限遇金本自受尅加土計
臨三合助威為殺愈重若同火羅則制其金惡不行矣
　獨陽不生孤隂不生若男人命遇太陽居四正為得
地左右無吉星三合又無助為獨陽不生女命遇太隂
居七强亦得經入廟三合皆無吉助為獨隂不生為事
多尅無成男命㸔四正女命㸔七强　刑囚入䧟縦惡
難施如甲生人命在戌火為主水化刑本能尅我三合
有土計制之或入䧟地彼受制之不暇豈能施惡於我
哉或土計自䧟又恐不能制水　暗耗雖强逢生反益
如甲生人命在酉金耗為主限逢土計不以為耗又如
乙生人命在亥木為主化暗得宫有水孛生之其暗反
明　四正日月最怕西沉如子午夘酉四正之地為日
月之垣獨酉為西沉之地若日月居其上終無顯逹
三方禄馬最宜拱照如乙生巳酉丑之人命在未馬在
亥禄在夘三合拱照一生衣禄不少此論地元禄馬
安身傍母福禄尤佳如土為命主火為土母月火同宫
不以傷身論又如命在辰金為主土為母月與土同行
不以蝕月論乃富貴格局　奴賊臨身妻兒必尅如寅
亥木為主氣為奴星若氣與月同行或傍其人必孤又
如子丑土為主計為奴若計與月同行或傍其人必受
刑傷不然天餘倣此　主數遇䧟有救不㐫如木命人
木䧟於子或入金宫化刑囚或值命限到此本受尅縁
三合有水孛能觧金厄轉㐫作吉但未免勞心耳　母
若當權為福莫大如土命子上立命以寅夘為隠官之
地若有一火羅獨守在上是母當權大吉餘倣此　同
室操戈必招禍變如立命在子不問主星但有水火同
垣金木同位雖彼自相戰尅與命宫不相干終是窘我
室廬禍起蕭牆之内也　飛星破駕終是廢人凡論命
必殿駕為先假如甲辰生嵗駕在辰金為駕主辰酉立
命金為命主若有火羅飛入辰宫乃為害曜破駕必賤
人也餘倣此　刼殺抗衝威烈以怒如壬子生人命在
巳乃的殺之地更有刑土之星於其上是謂殺見殺行
限必夭　三元並駕禄又加官如甲子生人禄馬俱在
寅甲生人又以木為天元是木為三元若臨身命必顯
逹最是子丑午未命㐫　相順相生當觀向背如立命
戌主入丑宫躔斗九度又有木躔斗焉(按此下似缺數/條無他本可校)
　夫金生夏而旺於秋水生秋而旺於冬木生冬而旺
於春火生春而旺於夏土乗火氣初生旺於已每於四
季節中氣前三日為旺其日在辰戌丑未為正位故金
旺木死木旺金囚水旺木相土旺火休生我者父母我
生者子孫尅我者官鬼我尅者妻財比和者同類然五
行之性各致其用是以元星入局福夀無虧母曜歸巢
榮華有凖若見財星得所發積成家倘或刑星當前尅
傷䘮命遇子旺宫多顯發子衝殺處必英雄子可順於
財星財莫傷於母曜興財享福印綬滋元反禍為祥兒
鄉制鬼刑星有制故逢我勝他衰元若居財切忌財星
受死本宫正旺母受刑生榮有日元如虚弱元逢子怯
發無因清淡守虚子居母局性貪薄藝母入財鄉元局
故怕受傷元星亦嫌受尅元居鬼局破耗非輕子入元
方艱辛萬状謀他失本生局逢財好事多磨妻宫制母
元莫傷於財曜子可逺於母星衝鬼須當子在先援母
必當鬼在後為禍者須逢死絶為福者切忌休囚妻
來入母父道先亾母若俱生坤宫早逝伏吟庶出母入
兒胎衾枕孤单妻居夀局尅傷離祖鬼局逢刑被害傷
身妻宫逢鬼母入刑宫情斷絶子居鬼煞繼無親子居
鬼局尤逢死絶之鄉妻入妻宫切忌休囚之候妻居制
局怙恃乖離子入夀鄉女男多獲子星入制寄飬偏生
妻曜居生因妻家敗母居夀局棣蕚聫芳鬼入元宫雁
行分序夀入夀無傷則男女成行財遇財有尅則夫妻
反目兒鄉有尅當尋妻曜長生妻局受傷湏㸔子星帝
旺母星入制孤尅散離夀曜居財慳貪䘮失五行相尅
便知先者受傷兩曜相生必是後來泄氣先詳體用次
察尊卑一舉纔通萬無一失
星經(凡論星不論元官食合不識變通造化元者天干/之元也如甲人木為天元火為禄主官者甲用辛)
(為官以金為官主以氣為官禄主食者甲食丙以木食/禄主合者甲合巳以太隂合禄主餘倣此若此四星髙)
(强得時一生/食禄享用矣)以官魁禄馬定人之前程(官者以甲用辛/官以金官次以)
(官禄宫主魁者甲用羅乙用計之例禄者甲禄在寅以/木禄元馬者如寅午戌馬在申以水馬元此四星髙强)
(得時得地/者貴矣)最喜者四角之有星所忌者三空之無曜(四/角)
(者寅申巳亥是也吉星臨之必有權柄之福三空/者三合也三合中無星曜當為僧道之命孤尅矣)驛馬臨
官出祖成家(如申子辰馬在寅命在亥宫上官/禄在寅必主出祖成家外發矣)禄入妻宫
因妻致富(如甲生人命坐申宫禄在寅/乃禄入妻宫也木更為佳)男命若直子午强
狠専權(子午乃天地之中氣稟氣/不薄男命得此専豪傑也)女命若立巽乾滛冶
誇色(巳為登明亥為天乙女命/坐於此上自誇逞色好滛)坐貴不宜衝貴(如命坐/亥壬癸)
(生人貴在巳為衝破/一生近貴不得力)見合不宜見滛(合者隂陽之偶也/若逢水孛争寵嵗)
(君與合限亦/然女人最忌)立身合論馬元失管則徒奔走(人命坐馬/上或有文)
(星或逢官禄主星或貴元星坐其上如人之管馬不致/奔走若使其上無一星守照别無人所管也必致奔走)
(矣/)聚財則觀庫位無守必能敗亡(財庫者如金庫在丑/木庫在未之例受制)
(及無星照管/必易敗矣)不宜輕用閑奴此等湏還我用(若弟兄主/奴僕主來)
(争破我財庫反為他所有我將/何用焉先賢曰善用星則易)禄不宜破破則貧窮(如/甲)
(禄在寅申為破禄若/還衝破則食禄被傷)煞不宜真真難磨滅(如申子辰人/煞在巳夘上)
(安命乃真煞也/若更當令定㐫)孤而帶寡妻子難為(如寅夘辰生人以/丑為寡以巳為孤)
(男忌孤/女怕寡)空加以亡名利不遂(以陽為空隂為亡甲子生/人見亥乙丑生人見戌此)
(真空亡陽怕隂隂怕/陽犯此焉能利名哉)刑不宜戰戰則必刑三刑帶煞必
然刑害合不宜衝衝則必破合還衝破作事無成論刑
必論煞刑煞重而煞難當(如申生人寅上安命寅刑巳/之申是犯三刑巳為刦煞的)
(煞之地限到此何以當之/如更金星當令居之㐫矣)論官必論魁官魁顯而官清
貴(如甲生人以辛為官以金為官星以/羅為魁逄生旺當時可居官享福矣)既参官星夲宿
當以太陽而相參(官星又是官禄之主縁何以太陽而/相參盖天盤午宫以日為官星以此)
(參/之)湏論刑煞星辰合以天煞而互論
日月並明論　日之與月其次舍在天相近故在子午
卯酉四正子為帝座午為端門卯為明堂皆日月所居
酉為西沒之所人生身命在此皆富貴之人安命在午
日在巳月在未為隂陽夾命日月在男女遷移夾拱有
力必有權柄日午月子日邜月酉皆貴命日子月午月卯
日酉皆賤命也日居月度月居日度亦反背也其人必
庶生二母日生忌火夜生忌土亦當以標本論詩曰十
二宫中不言主强云晝忌火夜忌土何以不忌水木金
是致五星皆莽鹵行限若是見日月妙不可言或限中
日月夾拱皆致福火羅犯日土計犯月皆損害六親朔
日蝕望月蝕皆在日月度不夭即盲啞之人日月同在
命宫其人多貴巳為陽極月不宜居亥為隂極日不宜
居月巳妨母日亥妨父日月拱命拱二主皆貴拱田財
必内發拱遷移必外發拱妻子必得賢妻子力拱疾厄必
少疾病以類言之百無一失日為主躔木度月為主躔
土度皆失也
日月二曜乃君后也初不為害於人而闗人之夭夀何
歟葢日月命身之主受傷故也若日月為身命之星當
生却被羅計於𦂳闗攔截掩其光彩或闗煞來犯或孛
火土化惡羅計夾輔穿釣有如此者非特日月受傷而
吾之身命亦受傷矣至若太隂為身命中之主尤其𦂳
切葢月是身若是惡星來釣是攘其所主之主矣豈不
為南柯夢中人也
太隂論　夫命取太陽安命以明其體以太隂為身以
明其用命則人所可同身則人所不可同如命宫諸貴
富格貧賤格與此身無淺深皆所不論必湏與身有干
係深重方是
太隂九行説　月有九行以黄道為經緯之主青道二
出黄道東赤道二出黄道南白道二出黄道西黒道二
出黄道北四時更可隨黄道而變遷春黄道始於東夏
黄道始於南秋黄道始於西冬黄道始於北其日又南
陸北陸又是隨天道而旋也以九道捷法推之四時太
隂所經之度立春木(黄/道)火(青/道)土(黑/道)金(赤/道)水(白/道)立夏火土
金水木立秋金水木火土立冬水木火土金(以上五行/係月所經)
(由之地以此推其黄黒道如/太陽則從月火冬則從水論)論命以日月為身所係考
九道晦明如人身生世而禀賦厚薄隨形所寓而為吉
凶黄道内得五星之吉為福氣計孛羅為減力葢四餘
暗道之曜非黄道所可見也見則必掩晦黑道正四餘
得志之所又非五星所可從也黄道為人聰明清和粹
羙春風和氣洒落通變赤道太陽揚輝之所為人多權
畧任勢敢為青白道多清潔有風節廉操進退以禮大
抵青白道為孤髙之所若更命局與當生孤刑煞局無
禄貴駕殿者必孤尅更空亡刄碎交横必是僧道有吉
局亦必是艱難中起黄道雖弱亦可為吉但怕黄道遇
掩晦是月行於天而片雲蔽之甚巳其昏晦也黑道愚
而好自用賤而好自専心髙無寔志大無成之人大抵
専繫於九道之内次參得何星之用如妻主内助而起
亦由内親而成功名田宅主得父母力財得財官主貴
更參諸局無失矣　假如太隂度婁婁金也當以金星
論如金星得垣占髙强有夾拱與禄貴駕殿相係更見
土星之吉立命在巳人必大貴如金星失躔為他星所
斷或截其脉不與禄貴駕殿相係却與羊刄刼煞相干
此又下賤矣如金星失道太隂得夾拱或見黄道所喜
之星禄馬殿駕貴人相渉亦為吉命如金在辰升殿當
官禄或火在申子辰當令或難值此不可以身主居官
斷之葢受火之欺為令所役為官所驅何福之有若更
有土與火之脉相貫穿此又轉凶為吉之道葢火欲傷
金見土則反火生土土又生金矣挽囬一團福氣金在
土宫却㸔土是何宫主妻得妻力男則得男力官則貴
福則富乃土為持重之星有培植之功為人亦有持久
之福若為火所燥無土挽囘凶熖為人多受漂忽震蕩
之禍得吉猶凶也若金見水却㸔水是何宫主田妻男
吉官福尤髙是身得此福若生無用之星奴僕兄弟無
益於我精神氣脉為彼所竊平生為人無力以小失大
如金見木為財㸔是何宫主妻得妻財奴得奴用之類
活法推之無不中矣
太隂引從夾拱　引從夾拱當下孰吉孰㐫如月度婁
前三十度内有吉星為引後三十度内有吉星為從引
以逺者為吉從以近者為是前後夾拱勻停不論何星
多寡皆為引從夾拱但㸔叶和爭鬬如何耳前引後從
又要無求太隂之前不以多少近前一星以之為主若
前面之星與所主之星與日月有傷此為下賤若日與
官禄貴殿駕職元㑹無非富貴前後擁從停勻所主之
星與月相得前面諸星相戰争只要不傷月前主星不
碍其為名利若三合釣來亦如此論但當明剖合道望
道之説在月前為𦂳富貴皆獨力為之不藉他人合道
望道必因人而成此二項望衢可成功名合衢非仰他
人則不可(二句未觧/疑有悮字)貴格亦是䕃官拱夾中亦有福如
夹吉則吉拱凶則凶又在詳推之也
太隂犯殿傷宿犯殿者主為下凌恃權而犯殿傷宿者
上剛下暴各恃其力如太隂度胃而羅計占昴畢二宿
昴畢日月也天之日月人之君后羅計乃黑道旺暴之
星犯其日月幷前有此㐫星安得不凶傷宿者如太隂
在胃立命在子丑木星在月前身命皆係乎土木將來
傷之退度尤㐫主為人獷狠愚執更當羊刄刼煞之類
必是㐫惡之徒當受刑法否則夭折又有此格而富貴
者乃坐禄馬貴垣殿駕廟旺日月聫格有以伏㐫星之
勢雖犯殿不妨也推者宜加詳審不可以一槩論也
太隂譲殿之説　讓殿者如人不臨室而逃别處所譲
之殿有吉則福有㐫則禍如太隂度昴畢二度之間諸
星在翼軫之類獨譲張宿在中或月度翼諸星在栁亦
是前為𦂳後為緩當禄貴殿駕為貴富中間更有金水
各一星在張宿謂之一星朝后星之留守䕶垣此至吉
也若譲殿有土計羅孛類不謂朝后謂譲殿受坎此㐫
格也
太隂出垣入垣　羅計界出太隂若登殿駕禄貴者吉
居煞者㐫月乃桑星有晦朔弦望全藉諸星輔之日生
宜木水氣日夜生宜金孛計火羅在太隂之前後見最
怕隂陽反背諸星失志太隂前有吉星相近禄貴後有
惡煞趕趂尤吉
從夘上起子逆數以丑加寅以寅加丑夘加子辰加亥
巳加戌午加酉未加申申加未酉加午戌加巳亥加辰
子卯相通丑寅相通辰亥相通巳戌相通午酉相通未
申相通如人立命子通闗夘若夘宫有禄貴殿駕有火
羅命母則一生吉利如通刄刼破碎有木氣鬼星則一生
迍蹇學者宜知之
限入空關　限入空關作神煞星辰遼逺又無情流年
衝到招㐫煞定作南柯夢裏人　限到當生所在煞上
無星主事兩旁三合之星亦復遼逺即為空限若火羅
計孛持戰於此限之正度即為夢蝶人矣
生時限身命二位若值氣木星守之宫主出在閑極位
故為僧道如更入廟旺及生時在貴科必主為髙上僧
如羅獨守主大權夜生土孛尅身後必還俗如犯刑煞
主徒流歸俗如有救神即免
凶星如忌如奪固㐫星也金羅計孛火土化惡亦惡
一惡星在後行𦂳闗末闗将盡又有一㐫星初闗𦂳闗
方來惡星光芒相射必為薤露人矣又如剛星得田財
戰鬬或剛星聚吉戰鬬相尅得氣救觧只恐氣之光星一
出或忌或奪來迎皆主大憂亦速死無饒矣
金星帶煞遇羅星二煞相生奈倒評老幼反常渾不
利閻王來詔入蓬瀛　金星帶奪於𦂳闗内正度或鋒
鋩交承之際或火土二煞星為主限而金孛羅兼老人
遇此於生旺少年逢此於死絶此等格局多死
金牛靈䑓詩　限主還元大可愁五星帶奪煞同謀更
兼忌曜來助虐此命湏登白玉樓　倒限之法奪星為
第一奪星行限逢氣生起或宫主相生或化惡背時決
然倒限火土名忌乃煞星也二星相㑹謂之二煞同謀
最為㐫害此等格局雖有過北斗之資亦難買無常之
厄如忌奪相㑹相尅謂之二煞是反目十度之外相逢
不過見災而已雖䘮亡亦可救也如行限過之死無疑
矣
煞星帶刄　火土雙星帶刄來那堪垣廟兩和諧流年
太嵗來衝倒任是公侯也受災　火土二曜乃煞星也
况又帶奪其惡尤甚又且得經得垣加之太嵗月將衝
動為禍不可勝言限行到此雖有扁鵲之智亦不能救
若二星身帶刄破碎的煞决不善終
論倒限　太嵗為衆煞之主統衆煞行於黑道中所以
為災不違時刻㸔人夀夭窮困終身㐫吉婚姻身命宫
位日月命主俱落煞鄉更煞神拱夾又占髙强縱或得
福皆非長乆之道限入煞鄉未免死於非命或吉為㐫神
所惱凶為吉神所臨刑害可知宜加詳審故有十忌一
忌破禄二忌空亡馬三忌太嵗當頭四忌坐煞向煞五
忌煞星得志六忌限入鬼鄉七忌粧鬼局八忌二煞夾
限九忌命主受制十忌母星尅令立命行限此十忌為
凶至慘經云夀元不求定休論處世多屯常冷淡若見
當生日月命主俱各受制大限方入煞神之初或出煞
神之末不見救星來未有不㐫者今分諸煞旺弱為詩
二十首於後　刼煞元來是煞魁身空命主不湏來若
為鬼局應當死煞曜臨之不必猜若是無星居此位更
於三合細推排天盤加得凶星到命似風燈不久摧
要知三煞最為㐫直難同臨不善終三合無星更湏忌
煞星切莫又相逢日月二曜同居此官禄臨之禍愈隆
大限相將離煞尾黄泉之下定行蹤　煞中羊刄最為
㐫身命同臨主破刑大限一交當畏懼煞星在上恐難
行若無㐫曜尤當忌局勢參詳判死生三合更加神煞
拱纔離羊刄入幽㝠　皆言七煞是亡神莫道亡神禍
患輕身命若還居此地貧窮蹇滯過平生凶星惡曜加
臨到大限渾如履薄氷三合更湏明審察煞來夾拱更
難行　已中的煞金生處煞氣嚴凝人畏懼莫教刼煞又
同宫便主黄泉尋去路若為水命土星到粧起煞神真
局勢世人莫只忌秋生四季生人尤可畏　酉中的煞
旺中金金氣秋霜煞氣深羊刄若還同到此煞星日月
不湏臨若非惡氣湏言夭大限纔交便促行太嵗當頭
又衝動此身安有可延生　的煞如逢在丑宫煞神歸
庫不為㐫更加三煞幷羊刄限數存亡頃刻中若是亡
神煞星到雖煞不死也為㐫若為日月三方拱禍患憂危
更不同　限星不入煞神同日月三方拱更㐫兩煞夾
之尤可畏天盤加到禍重重午宫坐命尤嫌木亥上還
為八煞宫不必木星同到此水星若到亦當終　局勢
尤當子細推世人不識此天機煞星不到還湏忌鬼曜
臨之限亦危設若太隂居鬼局才交限局便傾危更加
刼煞幷羊刄煞在天盤禍不遲　星家倒限有真機第
一先將煞曜推切莫一途拘泥着湏看命主有無虧命
星安稳無刑尅此身平善寔無疑若為命主遭他害任
是神仙也皺眉　欲識煞神停力處二煞中同人畏懼
更看加合反復宫煞神飛到誠為慮縦然煞星不加臨
湏忌行年太嵗侵行年煞星照臨着天命傾危不可禁
　刼煞怕頭三煞尾羊刄兩頭皆要忌羊刄若在相貎
宫破相毁形端的是此煞排歸八煞中太隂飛到為㐫
比羊刄刼煞扶兩旁禍起之時難可避　煞若飛㢘㐫
又㐫莫安身命在其中欲知鬼局十分重命主隂陽不
可逢此煞不湏和合看只將地局究其功若還行限臨
其地煞曜臨之不善終　煞神不可例言㐫煞落空亡
迥不終日月不臨命不到煞星不在命無㐫若還限脱
煞神尾必定為災福不隆此是天機真妙處根基淺薄
禍無窮煞星難曜分生旺春夏秋冬仔細推若是煞星
來秉令也分晝夜論安危若為反背湏還忌夀算摧殘
禍有基刃煞更臨人畏懼此身安有百年期　寅丑二
宫中立命隂陽合作難星看夜陽晝月誠為忌煞位相
逢限不安若在貴人幷禄上也湏減力命凋殘若還煞
拱㐫尤甚限數初交死不難　若論閻浮死惡人命身
俱各值㓙神煞星入命命入煞日月臨之必害身更怕
煞神來拱夾刑囚為煞更相侵必然死在刀兵下命似
殘花滿地零　人行空限無星照限若無星福不生加
合通闗煞神至煞神在上空難行非惟貧困多㓙禍破
蕩田財似水傾限度若臨天命絶縱然度得也伶仃
煞曜從來怕冷窺飛光落影是先機若還大限行臨此
隂府王官立限追餘曜為㓙㓙更甚度躔黑道禍相隨
五星為煞分强弱受制還湏見福遲　日月同居官禄
宫限星入此福偏隆若還入到中間度稱意中亡總是
空不必煞星幷煞局刑囚為煞更相攻欲尋倒限真奇
訣驚倒人間學術翁
雜論倒限　限度尤防直照臨如限是土度忌見真木
加以限主宿弱倒限流年煞星添力亦然三合尤切限
度防戰闘火頭孛尾皆為大災若計孛㓙星一迎一送
决主倒限本宫三合仔細詳之亦有當生限無星辰被
流年㓙星尅倒者㓙星戰闘者如火孛水計計孛孛羅
等亦倒限人命忌星行限十有九㓙日生火夜生土為
煞則災重納音逢奪必有重災限行到此更逢為煞必
死為主之星不論化氣㑹主之星復論化氣煞星若化
吉為禍亦輕若化㓙尤𦂳木星化吉為福大化㓙為㓙
亦屢照命限者主尅至𦂳
聚煞交戰　火計金羅孛土同更兼忌奪二星攻假饒
得氣中間救光景無從亦主㓙　火孛計羅皆剛星也
若三剛互戰使根基壮亦無益也縱得氣木來救光彩
一出不復救觧又更詳其命如何(以上原本題/曰星命總括)
論身居富貴平生多災　身命田宅俱值貴人禄馬宫
主星不䧟只是疾厄主星與囚星入命故多災或太隂
被土所制日被火羅所制必主流刑帶煞如福徳宫有
廟旺星其人只多災亦不至犯刑不然亦得貴人救也
論人有吉慶被生災禍　身命宫犯暗刑囚殺雖官禄
宫見吉星凡遇吉慶則有㓙災如官宫見惡星身命無
刑煞又見吉星或居貴人與福徳宫宫主在命宫廟旺
則無災一書云先貴後賤根基既好但財星失時地而
官星限又好至好限必貴也若是官宫來吞本主或凌
本主則無官(按以上原本題曰/星命總括續集)
欽定四庫全書
　星命總括卷中　　　　遼　耶律純　撰
一太陽　一太陽者午為正宫星為正垣乃太陽為主
也如房日大也虚日土也昴日金也皆有所屬乃日之
次舍若正月酉時四月午時十月子時立命在午在正
垣亦謂日居日分升殿也却不喜居於心危畢張則為
日入月宫陰陽灰背偏生庶出之人也日為君出則有
金水之佐金乃官星水為福元前引後從太陽不宜獨
行無輔皆貧薄之人未申酉戌亥時生於他宫見太陽
亦宜有輔皆可取也無輔皆貧薄之人也正月酉時生
人太陽在子謂之移乾就濕二月申時生人主人疾厄
木氣强者多主疾病
五太陰　五太陰者以未宫鬼度為太陰正垣乃午與
未合日與月配也其次則心危畢張謂之偏垣為五太
陰也月為身宫論生剋之妙者以月所泊詳其傍母傍
鬼五星中以月最重若更立命為五太陰者尤為利害
益甚身宫命宫度主両繫焉吉則両吉凶則両凶其可
忽乎五太陰中以張月鹿為第一宫何則未與午合取
日為逺張鄰為星取日為近午為一陰始生月喜居之
次則危對星日心畢皆與日度相連月非日則無光也
若命度張月加以近望夜生之人皆大富貴一生無憂
夜生而在他宫立命月躔張者主一生安享命在張月
在畢危心或四月度立命月亦在四月度者皆可起家
發財成立也最喜金水孛月㑹金為金助月華㑹水為
水涵蟾魄會孛為太乙抱蟾皆為貴格惟女人獨喜一
金星伴月遇水孛近身皆無貞烈故日生喜太陽不可
獨見夜生喜太陰却喜獨見中旬三更之月最為圓潔
詩云殘星伴月落邊城月到中天分外明滿天諸宿皆
沉沒惟有團圓月照人五更旦氣十分清斗落參横日
未升相隨寳月上河漢惟有長庚伴月明丑寅時生人
金月相隨皆文章明盛却不宜木為命度主也
六木　六木者尾室火度實寅亥之正欲見水孛則大
𤼵其次有井木度者多于二十八宿木入木殿秦州度
栁者減力大半次則斗二十三度次奎有十八度又角
有十三度井以末二度隣於鬼合還太陰正垣斗以末
度隣於牛合作丑土奎以末度隣於婁合作戌火角末
鄰於亢合作辰金此四木惟角木弱况是金垣木必衰
弱木在午行午限午為三河之地其地多風又為木入
離宫化成灰多主夭折木在己已為巽風動又屬水能
生木室尾二度見風稍輕深忌火羅火能焚木羅為奴
犯主亥上立命限行火羅多死只喜水孛獨行或金入
水鄉金水同行同度為上吉葢煞無餘氣木命得之多
富貴金水加合有力皆為可喜如金月同宫亦謂之金
助月華若是生於冬月及壬癸年更得天元月令助之
為竒
六土　六土者虚牛為子丑正垣次則女氐為偏垣如
女土近虚得子正位子為帝旺之地氐土近房亦居明
堂出政之宮立命於此得火能發大福為官則至卿相
非小小也惟胃土居酉土敗之地天盤又為反吟局人
多不足若得火羅十分為上有木氣往來必然困厄至
於牛金之土惟喜一火一羅獨行若限見火羅作黨則
不吉也他土亦然謂之二母争權遇水孛同行土亦崩
壞不可謂土剋水為財也最怕木氣當權得時破局入
垣為大凶亦不可在四木度中謂之失次之土安身與
火羅同度同宫者皆有福之人制化加合之妙又在善
詳推之
六水　六水者翼觜雖火皆水正垣論度者以二宫見
孛為水剋火不知水星行限怕逢孛為奴犯主也此二
宫安命多易看葢己申忌土計其説多騐已之張翼軫
申之畢觜參皆水也怕見土計其説可憑獨有井九度
屬木人之論命毎輕忽㸔過次則辰有軫八度水亥有
壁水寅有箕水壁于乾亥金混軫亦生于辰之金見土
計稍輕惟箕水生于艮山蒙泉之地受質稍薄一見土
計不破則夭故寅宫之水金星得地為大利主持之命
惟喜金水同行或金水互垣亦好此宫深喜太陰與金
同為金助月華深忌月與土計同宫為身傍鬼以行限
而言卯辰巳三位不可有土無金行限次第逢之夘有
土十五嵗中凶辰有土二十五歲前凶乃無中有曜若
見金入水鄉水居金位皆是竒特
二火　二火者七政所躔各有四而火金不與何則尾
寅室亥屬水而觜翼屬水矣火之所居不宜多有若火
之多如水土木隨寓而有則火性炎而有焚燒之患故
火之正垣惟夘戌二位戌為火庫夘與戌合夘火居房
日之下以燧取火於日也戌火藏於婁金鼎鍋之下以
金擊石乃有火也喜木氣為上躔在四木之度為吉四
水度為凶孛與水行二位之火最怕水居亥子之地謂
之水滿江湖火必㣲滅何則水在亥卯宫三合見之水
在亥子宫加臨之戌上安命十五後見亥限有水破我
相貎二十五後見子限有水破我福徳年少逢之多貧
夭惟喜水木在天盤卯辰之間木在子不謂之木打寳
瓶葢木在子命在戌亥宫二十五以後逢之皆吉此宫
喜木月同行不喜水月同行學者宜詳之
二金　二金者金度有四而婁牛鬼各有所屬獨有亢
為正垣曰龍者變化不測之物兵為凶器若動用不可
度也次則酉宫金旺辰與酉合為金垣喜土計而畏火羅
此二宫命土計近月不謂之土犯太陰為安身傍母乃
富貴之人也辰上立命行限至午見火羅多死午為火
旺之地又為金敗之鄉限行多凶惟酉金遇火為灾遇
羅為有救葢酉反吟之局羅㬋在戌計在辰辰加戌羅
在亥計在巳巳加亥羅㬋在子計都在午午加子天盤
有救解也酉上安命却有土星在子為福甚大為官星
為命母入垣逢旺加以禄主為天干月令有用之星行
子限必大富貴如辰宫安命遇土於午稍弱於酉金矣
金主不宜生於四火度中宜在四土度也
丑宫命　丑與子合故以土為主雖子相同然取用體
局與子宫别子為四正丑為諸不入局三位互加以丑
加亥亥中為閑極而宫通關以寅關丑命其星辰雖緩
甚急亥為兄寅為相此宫有吉凶可以通斷外雖緩而
實急胎中造化自有元㣲所忌者太陽木氣所喜者金
火羅㬋正二月生太陽值難為凶多是夜生有力若秋
冬両季雖晝生行太陽之道而福亦輕木氣為嫌但命
晝生庶幾可取金為官星火為福主二皆可取晝生功
淺夜生用多若火髙强明健雖晝生亦可發福如壬甲
人見火如乙丁見金其福尤大獨羅有用氣計無成若
混以刑囚值難當作凶斷若貴禄馬朝元局主之類稍
吉此宫屬土中有斗牛二宿斗度命者當取木為用須
甲乙生或納音木火命更以春令而生即以木論亦且
不離乎土以此命度見孛故有功火亦得用惟晝生見
金為忌若春冬之際生在晝時合得木用金以碍之又非
宜矣若以庚辛生人或春夏之際夜生木盛金衰或秋
冬以金主事則又不可以金剋木論葢庚辛人天元金
也春夏之夜者金之廢也秋令者金之權也巳酉丑者
本金局也三限皆金火夜生亦主金火合以金為長土
次之火其用也何曾以木為本元若或戊巳生及納音
土安命為斗雖春夏之火其用也即如土斷斗牛度四
季不離乎土土者金之母二者不可離若夏令以火行
權然亦怕火以土性存焉若秋冬得金獨垣茍無凶難
功名又何疑此宫命者是官無禄馬多是三煞臨之辰
戌丑未四位皆煞命妻官田總局若命丑身亥是身入
鬼鄉如寅午戌生人此為三煞此格多凶害然諸宫皆
以身入閑宫為喜惟此宫難與他比如身在亥有木臨
照為禍尤甚縱無木氣亦不為吉通以凶斷以夘辰午
為𦂳要之地午為難宫太陽居之為難星入廟若得火
居之或三合見土為福星入局是八煞有星更以禄臨
之少年功名可卜也辰為官禄金星入廟太陰居之身
入官鄉如木氣臨之是木入水局土主不宜為害曜破
官禄如失用更不可如木氣同太陰在酉辰是亥加酉
午加辰辰午酉亥俱全皆為不足夘為福徳土星臨之
是土入火垣有情生土或木星臨三合能破我福徳是
夘加入丑為我命害少年刑夭十二宫命惟此宫乃緩
中之急前所舉相貌閑極是若命主土星在寅亥者或
有火羅合之多是卿相造化若土單行三方又為凶局
若身與火交是安身傍母又如乙人禄夘安命丑者通
加盤之夘在命為禄甲禄在寅甲人丑命為通關之禄
入命壬禄在亥壬生人立命丑宫乃禄入閑極以丑加
亥命得此三者為禄也如辛禄酉丙戊禄巳此三安命
於丑合照有禄是合禄也正所謂隱中之顯是制局之
體用合此者無不顯貴又不可不觀子寅若火寅金子
為官福夾命夜生福尤重日月在二宫亦妙日在子月
在寅為上日在寅月在子次之己酉両宫與此通斷當
審吉凶又以丑之為命故知其與諸不入局於中又有
𦂳要處若安命稍正則合從入局斷若安命偏於子又
從四正矣偏中之正有天地合徳局六害局六合局又
不可以諸不入局斷以六害為六合極相霄壤六合則
始終有吉六害則始終有害(按原本/缺子宫)
寅宫命　寅宫屬木獨陽不生木生在亥寅與亥合両
宫互加丑為關通卯為加盤一則財帛二則相貎若有
凶吉臨於卯丑吉則福為之基凶則為禍人但知拱夾
為重不知互加為妙若在外而實在内也宫神艮丙生
人卦氣以日木土為三限主木土為田財以金水為官
福木土二星晝生明健福力非常夜生亦可金為忌害
秋冬之際常行於夘辰巳之間是時木瘁而衰金强而
怒晝見有灾如金㑹水日尤為可用若金獨行無水日
以制之三合左右有太陰助金臨之木上禍何可堪金
月本非晝用何况難星黨鬼又為身與鬼交此為慘毒
若春夏之交金星行於西南東北晝生不利夜生金水
同行亦為吉火同行為有情㑹合太陰亦不為凶葢夜
從陰金火皆陰也若太陰更臨陰方又為吉用况其木
盛金柔我强彼弱何足畏之水為官星晝夜有用此宫
尾箕二宿在内尾乃火之垣寅午戌乃火之局其火之
用明矣然而火乃木之子木乃火之母必先母而後子
茍舍木而全取火是為有子而無其母寅尾命晝生以
木為先夜生當以火為用金星禍福前斷已明水雖為
忌亦有利害獨有丙丁人及納音火者可以為𦂳其他
命者又不相同如箕度水四時取水為用水乃木之母
先水而後木水之一星一為命母二為命度三為官星
諸用畢偹若水孛交計水㑹水火交征水土相迫雖為
凶忌尤當明審如春夏生水為休囚彼强我弱故是不
足生於冬月水星旺相命主官星秉令凶惡夾之反為
輔衛是猶武卒之於将相若居於髙强富貴可必苟失
地亦不為凶古人云人命臨於箕多疾害兼箕好風且
主簸揚身命忌曜交夾或星曜戰鬬於人多災病縱有
官亦有讒謗之類人馬安命人多好動主遷移此宫禍
福與亥不同亥以陰為主寅以陽為主論日木土三者
故不離乎取用夜生用輕亦不可失辰為福徳已為官
禄但木忌居福徳若月居之為身居鬼鄉遇水解之免
凶辰與亥通關限入此者本宫有星可以明斷若無星
必於亥宫取其禍福若亥有命母財元天馬之類皆以
吉言凶星臨之則凶已為官禄一生成就之地己戌通
關依上取用水為官星得失强弱生平賴之中間輕重
前段已具午宫為遷移諸星臨之善惡易别六已生人
太陰臨其上為大吉午乃六已人禄兼卦氣上盤巨蟹
乃太陰之垣廟此命此格當為貴格又不可以難星斷
之非六已人不可言未乃難宫此宫與他難星不同此
是陰陽為難身主相干若身更入難宫中來加未未加
午午申二宫忽有忌曜又為前後三日胎元此両宫為
禍福最𦂳宜明察之惟丑乃財帛宫丑與寅通若此宫
有田財二星或當用之星為吉與他處財帛命宫管攝
者大不同葢此財帛有命宫也如甲之申子辰坐此是
命有禄馬以木火為最重如甲之寅午戌則以木水為
竒亦命宫之有真禄馬對沖也若巳酉丑人身居福徳
乃身命夾三煞此宫所合數局本為不入局若偏之夘
則有伏吟局天地通局在焉雖然如此亦難捉摸所貴
者得其綱領而已
卯宫命　夘與戌合故為火命居於此為伏吟偏於寅
則為不入局偏於辰則為六害局子外通夘四正取用
最為𦂳切此宫體認與四正四刑返吟局相表裡如天
地通局自夘起子夘為東方之地子為支神之首以此
加之是為諸局之總故先有天地通局一則生二二則
生三生生無窮宫神震艮人卦氣火金月為三限之主以
木土為田財以太陽爲官主以水為忌難夘主陰夜生
用火金月也金火有情於我處於髙明為福必矣晝生
則用輕晝生若木土夾命度不為田財之用而為陽明
之助火為本領與木相繼春夏當權雖晝生不為忌夜
更有功一火滿用此為最切若在䧟宫則減力水為難
星生春夏者以木火為主令我强彼弱水力終柔七月
生值之者以難加值故是不足身近水為身與鬼交八
月多主暗疾生冬月水常經於寅夘之間此時木衰火
老水正得時見之不利若得水星合木木能生火乃絶
而復續也若助之金其凶尤甚若金水交行是為難星
得助此宫三宿如房度太陽性與火同類經云太陽與
火通斷生尅制化惟依火而行心月度夜生從太陰為
主金火助之吉見土計為忌葢夜生陰局命者亦以土
計為嫌晝生從火斷如氐度戊巳生人及納音土者或
命宫與土星相管攝方可以土斷又不可以土助之蓋
天地土從火中出必有火而後有土以氐為土度斷則
火出壯土但不可一例以木氣為嫌戊巳人納音土者九
月十月方以木為碍終無傷人元氣若春夏之際又為
財元生旺論之不可一槩言也庚人得之而為卦氣必
能獲福又喜土計臨之葢天元屬金故夜生人亦不為
忌此宫立命無分晝夜不問四時太陽必藉臨之吉地
輔之吉曜守於禄宫卦氣之上則功名顯達茍䧟於惡
弱混以刑囚值難必有凶累此必凶暴之徒毎犯刑憲
此宫主命為伏吟之體難比三合六合論所𦂳者考於
四正吉凶有無虚實則命宫同一體午為官禄子為田
宅酉為妻俱相關係蓋子午卯酉本為四刑之地丙甲
戊庚壬人之四刑者欄干貫索伏吟卷舌是也得其吉
則有驟然之福歸之凶則有暴煞之禍命宫為始官禄
次之妻宫為終畨復徃來凶吉倚伏其中交之際多是
世變風移善惡相反也設若丙戊生人官宫主事此為
天地盤中上下交刃若有福禄日月臨之多是發福終
主夭暴如得子午上有羅計主之方可禦患蓋天凶制
地煞此局機關最為靈騐福徳主已以已加巳上下無
度只尋其初而窮其終與官禄體勢甚别或以軫加翼
以其淺深不同禍福則易葢丙戊人禄所在若子午夘
酉人破碎所在當斟酌而言此宫無四正變換之理合
就戌中加之空關有吉可以吉斷有凶則以凶言通關
無吉凶之曜當取三合有無制局解之方定禍福夘宫
坐命體勢最難明白諸宫無變但㸔深淺如何最宜明
白
辰宫命　辰與酉合金為主已在前夘在後人見其夾
拱而相統攝夘本加辰辰加已両宫互加於此亥為通
關反覆已亥両宫禍福最𦂳宫屬四庫既無禄馬又無
卦氣命宫於此六害具體考之禍福反覆為先互加次
之此宫立命以太陰為官禄主以火為田財晝生以土
水木為三限主如晝之木土本强若更處髙明必合體
用夜生則稍輕雖為反曜而亦無凶水之用淺得失難
辨臨凶則凶遇吉則吉火星為財夜見為福晝見無功
戊庚辛人多為不利甲已丁人見之為喜秋令則名利
両全夏令則名為利奪行之陰道財福最多居之陽分
人多貪吝如逢水孛則以為凶㑹土計為吉羅㬋泄財
之氣木氣養之取用得失與其他宫分不同中有軫角
亢三宿本同軫亦無異水在金中尚不為忌角之一宿
木主乎春水土出于昏西沒為旦春月生人陰依陽用
如甲乙為干納音屬木先忌金羅次嫌火氣其他干音
又不同秋冬金強于木何有晝夜以金為首得其吉用
為剛方若例以凶神恐乖仁義雖宫有三宿然主用要
明不可一槩以戰為論蓋水之為用是金之子四時常
行之道晝夜不忌乎土見土用為三限得土則金有滋
生若角之為度是金中有木金柔則木盛金盛則木衰
此二宫皆我本然之物何為刑戰但白晝以金木相交
則恐為六害之悲當以凶斷其他時候如金木相去差
殊何凶之有若角木茍以金為忌則亢金豈以火為財
得失消詳又當明審此宫坐命生於冬月者金依太陽
毎行東方艮震之地亦有躔尾箕於寅人皆以金騎人
馬為忌此乃星家常論此宫與酉宫金騎人馬不同酉
宫論者晝見為凶辰宫論夜生有禍晝夜造化已别明
白更中間藴奥處乃𤣥中之𤣥也且以安命辰取上盤
之夘于辰加寅於財帛夘第三宫閑極加丑在寅雖下
盤是寅字而上盤却是丑字金得天之局故以為竒若
戊庚人有禄馬貴人於是上盤之貴合下盤之禄馬此
又為竒中之竒所以為吉中間體勢皆暗中造化又有
亥為奴僕多為官星入䧟此又分别一般論亥雖奴僕
與命相關此為弱中之强此宫立命與戍宫相等所貴者
奴僕也葢戌中有己辰中有亥與其他安命之奴僕不
同此宫體勢喜太陰與上同若太陰在奴僕若夘未有
土合之即為妙用所妙者以下盤之亥為木局入上盤
之戍為火局若得土合是火生土土生金身命相關最
為大利故曰得天者貴得地者富午為福宫善惡相半
得其吉用則曰培植失之於凶反成黨鬼未為官宫上
有午下有未名曰六合為官惟此一宫立命有此格其
他宫分無此得之者罕有如有一星得用在其間可以
得名得禄若六已人太陰居未又為官星更司禄主星
又得上盤之崇勲卦氣豈不為超倫出世之流酉中難
宫辰與酉合彼此相同戌宫與八難相類如見難星只
依晝夜生尅而論禍福金為命元又為難星不可以命
宫與八難同論辰宫乃天涯地角之所合以驛馬臨以
水孛多是離鄉奔走之人若交紫氣為僧道師巫之流
也此宫體勢與四正不同與六合亦異偏之夘則曰伏
吟偏之巳則為不入局輕重當自察之
巳宫命　巳宫屬水此宫安命謂之諸不入局亦謂之
借局三位互加與夘未両宫相關係巳戌通關與戌宫
為反復命宫加夘福徳加已以已關戌以戌通巳此宫
取用為無體局多以借局用之借局者即制局之類也
宫神屬巽辛人卦氣三限加之主則金水月以水為命
元官禄主以太陰為福徳以木為田宅以金為財帛以
火為難以土為忌水之所主四時不竭春夏之水為用
淺秋冬之水則用多冬水秉令得之多謀術葢水者主
智之義也水之於土實為忌害甲乙命猶庶幾壬癸人
實為鬼土埋雙女見水氣不以為忌火起髙强見木氣
亦為禍晝之見土不甚為凶夜生見火反凶為吉四季
之土必有悲傷夏令之火為難太重土星犯月故以為
凶火星犯月晝尤利害土為奴僕犯命臨身生來輕賤
雖有基業之人亦如奴僕奔走火為疾厄居身入命生
來多招殘疾雖有享用中年亦主殘傷金木為田財之
主得晝用則義重利輕得夜用則義輕利重此宫二宿
軫翼居之其間水火爭差陰陽迭異翼火度者水中之
火火中之水亦猶五行丙子丙午得其制化為水火既
濟冬令則火不能勝水夏令則水不能勝火黨之木則
為火勢臨之金則助水性丙丁天干衆火則是壬癸命
者取水為先若行火令臨以木氣是為助難五六月直
難兼具若行水令㑹以金星為生官冬臘生人名利兼
全此翼之一宿乃火之經復水之度火在中間以此謂
之火度合以水性以主其本次以火星以求其用先取
時令之強弱次騐人命之緩急但以水為用必無差火
之為用當明輕重若行失勢是謂本輕末重主所往不
利大扺水火衰旺之鄉尤宜詳審未可輕斷官福二宫
在于申未此為要地如水與月同行為官福交㑹未甲
通關官中有福福中有官若有一宫得吉前後俱利一
星為凶彼此受災雖各宫分别而實相繼未宫亦與已
相統攝申乃官宫巳乃命宫禍福徃來可以取騐申乃
水垣吉臨為官局凶則破我官禄戌宫疾厄反復之宫
也下盤乃寅午戌上盤乃申子辰失其用則為疾厄受
刑得其用為通關有吉若火土臨之是火生土土尅我
水也若三合在金水反成申子辰水局上盤加申與官
宫相關係下盤是戌與巳相往來此宫極𦂳不可緩之
最宜詳明
午宫命　午為離宫之地四正之宫四位通關夘加午
午通酉子為對宫宫神離六巳人卦氣崇勲四正互加
官禄為𦂳此午未𨽻於天故為日月子丑𨽻於地故為
地土寅申巳亥乃四時運乎其間則為木火金水秉春
夏秋冬之令午為君象此宫安命與他宫不同虚昴房
不可以太陽為主惟星日馬為正度以日為主金水為
官禄財帛以木為難又以日木土為三方主以四序而
言晝以木土别其用夜以金星為權秋令得金官星秉
令冬令得水財星旺夜不為凶晝金用淺以水土木為
文經以金火為武略得水土木為人必賢良得金火羅
計人多勇畧此宫取用與他宫分立命不同此宫神多
以火羅計孛為無嫌葢太陽當空羣凶自伏此宫之諸
曜用金水為官福日木土為三限主人命臨之木土金
水用得其吉可為吉星之助得其凶即為凶星之忌如
木星多不得用獨日主用為三限主如火羅計孛居子
午人多以為嫌且以羅計中分五星是首尾相截之類
人命得之豈可不為忌論而多有超達者何也午猶人君
之位人君居位固親賢宰輔尤不可以無武將以衛之
若人命有火羅計孛臨子午多是操略之人如體段稍
大即為貴格更加善星臨巳午未申之宫凶星合命此
乃吉星為助凶星為衛也如此必有制閫之權非小小
守土官也申為福徳已為財帛二者往來吉凶相應人
徒知己與申之類不知夘加午則寅加巳巳加申所以
申巳二宫可以通關用若有吉臨則為我生福徳助我
財帛或有凶破之又為寅刑巳巳刑申三刑六害之類
也酉為官禄最為𦂳地在上盤則午加酉在反覆則午
酉通關是命中有官官中有命二不可捨金星入垣多
得於春夏之際白晝見之或㑹太陽氣象亦可中間却
不喜金星失令而遇伏或得朝陽亦可言貴雖然為官
終有讒謗金居田宅多居秋冬之際夜中見之更㑹太
隂定主名利兼全秋金主富人多義氣剛方冬金主煞
人必精強敢勇金生於已居官多主貪汙金絶於寅為
官必主激駁若金水得經十分純美粹然亦可為富厚
之命亥為疾厄是以木為難生於九月十月木星髙强
臨官福命宫三合人多疾厄若臨於疾宫是為難星入
難為災尤甚紫氣者木之餘同木取斷惟白晝見之雖
忌亦可或臨於日月之中及福禄二宫中年多殘疾秋
冬生金主令木終衰又不能為害或合處見生亦如是
也若夜生太陰與木相值終不為竒更諸凶忌是身臨
難終有患害有命居午金星入命太陰居官身入官宫
官星入命當為公相又有命居午未月在申此乃寅刑
巳巳刑申三刑俱動難主臨身安得不死於法此則眼
前之善惡已自分眀更如太陰在戌加未日為命主入
酉加午太陽得上盤之午太陰得上盤之未是日月尊
强得春木敷榮秋金堅鋭交以凶神田財亦利若冬季
生人水與土計合不可以概論蓋主神得令雖有凶忌
而反輔衛居命臨官却有吉用水與金交是為官財得
勝人有進身於仕宦者多溺於貪汚若水㑹木星或生
於草茅者亦篤於文學水朝太陽為官主朝君少年科
第水背太陽為官主退伏老無出身水臨月孛多貪酒色
水近太陰多逢官貴水逢紫氣勤儉立身多主僧道水㑹
計都多能計筭必熟商賈蓋水為性遇凶則凶遇吉則吉
未宫命　巨蟹屬太陰命主於此乃四墓之地禄馬不
臨卦氣不在本與申宫相關坤為卦氣有無善惡與申
相應凡安命於未為三合之體正則為三合偏則為四
正又偏為不入局偏正稍異則取用不同所重者太陰
乃身主也以火金月為之局主火為官星金為福徳太
陽為財土為難星月與金火皆同功一體夜生用之火
金㑹月在夜生為福最𦂳是為官福會身金星近月是
為長庚伴月經云金星伴月常浴曉迎朔相逢事業宏
此金月火體用最大蓋未屬陰以陰屬陰以陰類陰其
用備矣或火金月會於白晝故為晝生夜陰裹陽然終
為三限交聯特其用軟弱不可謂之凶忌太陽與金為田
財主若白晝逢之為吉此又是金水輔陽土之為難遇
在晝陰消陽長之時不甚為災得其吉助若夜生逢土
計難必為災厄若得木氣制之猶為庶幾或以火羅助
其禍必速人命見之不惟災厄傷生亦且壽年不久此
宫三宿井之一宿二十餘度臨於秦此宫以亥夘未為
木局而井度屬木故當以木神主之中間又不可全用
木木星秉春月之令晝生合從木用不可言太陰也其
他時即難以一體用之惟以太陰為主最𦂳太陰本夜
生三方主也又以宫神主之以三分歸太陰為主更太
陰歸陰方是太陰功用豈可分毫離太陰茍捨太陰而
從木斷皆背陰反陽之義鬼金一宿與井相去已逺金
為福主晝夜常在乎其間秋冬時節與金之旺者安可
棄乎金栁土一宿與井鬼又差殊不以土為難不以火
為忌羅孛得之者亦無患喜獨行輔於命此宫命者但
是土星髙强則為忌若土星入命不足為凶蓋命宫以
夘加未男女宫以亥加夘遷移宫以未加亥三合上下
皆是木局土星臨之稍緩與三合見木氣亦是一般道
理但恐夜在三合宫又有火合土反成木生火火生土
其人不免於殘夭此三合為體而以三合取禍福通關
反覆又其次也此三合者與亥宫坐命體勢稍同上下
十二宫中皆為三合宫反覆與命宫相統攝亥中又有
未善惡相關雖異而實同福徳在酉與財帛通關凶吉
徃來當審之巳酉丑乃福徳之合金居其上是福徳星
得局當有興發木星居三合之上則木入金局人命值
之多主破敗雖有鎡基亦歸消散火星臨福徳之三合
夜生則火有情晝生則破家福徳又不可以官星論蓋
火入金局故也戌為官禄夜火顯用官髙名重晝火無
光有官不顯夏令得時為官愈熾水孛合火多是驕恣
以敗亡木氣合火多是清亷而見用戌之一宫與巳宫
相反覆但恐戌中無星巳中有曜是暗中有害即不可
救雖寅午戌合得局相輔是外助不能制内患忌子宫
疾厄之為難土計臨子是難星入垣但是身臨鬼地者
不可一槩言凶如子生人六戊生人六癸生人有太陰
乃身命入在子宫是雖身入難鄉却是子生人歲駕戊
生人卦氣癸生人崇勲此三者又不可以為忌但以大
段土計相逼謂之身衰遇鬼依此斷禍福坦然也
申宫命　申乃水垣以水為先申屬坤乙癸生人卦氣
水命得之為長生此命為諸不入局惟與未通關雖所
屬與已相類然體用與已不同已宫以陰為三限古人
云夜忌土星晝忌火若是三方猶較可此宫與他宫不
同以木為官星以月為財帛以水為田宅以火為福徳
以土為難在未者以土為重在申以土為輕葢己未二
宫屬陰取土為真難申宫屬陽取土為三限中之一物
是以不甚為忌生於晝者多以為得更如本命納音屬
金命居申宫以土計為得其所養但夜生以土計為凶
申之忌土計不如未巳二宫之　水月為田財夜生得
用生理厚實木火為官福晝則喜木夜則喜火若春令
木強是官星乘勢雖為金制終不懼之得官必顯達夏
令火炎是福星得地雖為水制亦不為失得此者福氣
尤重此宫為局本水之長生地與絶處之水又不同土
不能勝木不能泄遇金亦熾遇火亦熱四時不竭此宫
四宿居之參者固與宫神相類畢雖太陰偏垣亦乃水
之精觜火半度乃水中之火合從水主井之一宿屬木
申子辰木星亦三限之主或甲乙人及納音木人皆可
從木其餘干音皆可從水為主更以木得時則從木用
立命於井者但晝生逢金為凶然亦不足為忌當春夏
之月此時木盛火炎金神消爍若是金髙何懼之有若
是秋冬金行東南井木固忌之然生於夜望人不為凶
是金火無夜忌木土無晝凶之理此説明矣今有戊己
庚辛命者在參畢為命度中間或得土為福葢晝生見
之多發夜生遇之亦有小災其間須尋太陰所躔如何
若太陰居陽分雖有土計亦無傷恐太陰居陰分則土
計非我家三方主是相霄壤諸宫最切者戌亥子丑數
宮自命而交相貌通關午酉又當取午宫之得失戌為
福徳與已相表裏田宅福徳來徃實同戌為火局申為
水局水臨戌一則失其本領二則破我福徳上盤巳酉
丑金局固能生水是又傷下盤寅午戌之火若得木星
合之水隨木化反凶為吉亥為官宫木居之為官主入
垣火居之為變官為福乃官禄于亥以亥夘未為木局
以官禄上盤午字却成寅午戌火局縱有金星破官禄
亦不為破有一火則可制無火亦有火局可用蓋以木
生火火尅金故也子為遊行上盤是未諸星臨之為得
體以未宫太陰之垣也故不為身入鬼鄉是子之土又
不能傷申之水有未字為天盤木局也丑乃土本傷水
又以命宫之申加丑是為福主就鬼此乃申命加夘則
八煞加申丑為八煞是下之土對上盤之申若有木氣
在三合巳酉丑可制之於命宫三合申子辰猶為喜所
以本宫體勢與巳不同也
酉宫命　酉宫坐命以反吟為體夘加酉酉加夘夘火
來制金金受火制夘酉相對是為反吟此局有四破四
正四破者火羅計孛居子午夘酉是也四正者如日月
福禄居子午夘酉是也四正未分俱福四破未分俱禍
當觀局之變處輕重如何此宫丁生人卦氣屬兊立命
忌火羅喜土計用巳酉丑金局以土計居之為生我則
得地明矣且以酉宫金主也金火月三限主也水日田
財二主也木土官福主也火為鬼木為難如土星得用
四季為吉得之則官高禄厚水日為田財白晝見之田
財必厚木為福徳春令有情得之為利秋冬無情見之
為一木両用善惡當分但以晝生終有情夜生終無用
茍或九月十月之際為值難兼行加以水孛即為助虐
惟火與金一則為主一則為鬼若巳酉丑金火月取則
如何且金星乃命主也火賊也金之遇火則失勢然有
得失存焉古人以金火月為三限主是以陰從陰之義
也但火金二勢不可両立如春月金行西北此宫命者
白晝見之是時金勢尚柔不能為患春金誠為忌火夏
月金行午未間如晝生見之火秉權金必衰也若火金
相刑戰有勝負則金果失時若火金相去逺隔三合無
相干犯又可捨金星而從火用何也葢夏月生人以火
秉令此一不可去也又金火月為三限主二不可去也
限度望火反為祥望金反為禍至於秋月金臨辰巳之
間如秋中見之其時金又司令火不能勝如秋冬生命
臨金分此乃金主得時不貴亦富縱金不得地命亦安
强冬月金行丑寅之左右時令凍冽木葉凋零金星主
殺水星司令金水相依水强火伏金星又勝火金相合
亦可無凶此宫三宿胃以土為經土為金母土星為官
豈可不從土斷且木火亦時得時失亦宜以官主交參
用之不可偏用昴宿雖曰太陽只從金用畢月一宿取
太陰亦有憑據且以陰從陰金火月三限主也亦命度
主也太陰為先金為次雖以月為主晝生亦貴乎金夜
生不嫌乎火最忌諸宫之切亥子以至於寅戌加於辰
亥加於己官禄於子四正往來若羊刃加刑中年多主
反覆初主有變若四正無凶羊刃有吉曜臨之則為富
貴癸夘癸酉子巳夘午己酉駕丁夘午丁酉駕此六命人
者官禄為吉葢有崇勲卦氣在此四正為得也丑為遷
移土為主以未加丑是未墓木制土太陰居之為吉地
寅宫乃疾厄木居之為凶若更以火合木是火得寅午
戌之局而犯疾厄其禍尤甚此宫取用與四正伏吟則
異而大體有與之相關者可以類取也
戌宫命戌以火主以六合為體六位互加一無奴僕
二無疾厄以戌亥相關乃反覆之義夘為疾厄戌宫加夘子
宫加巳此加盤之意夘之關繫尤輕巳之關繫尤重此宫無
禄馬無卦氣先以反覆觀之以制為後諸宫以奴僕為
輕惟辰戌二宫為重二宫之奴僕戌宫奴僕又重於辰
宫奴僕也戌宫以日木土為三限以土為官主金月為
田財星他宫立命身居田宅福輕此宫以太陰居未為
真入格若太陰不在未但得居寅亦好是未加寅得上
盤之田宅為次吉也金為財星居於酉則為財臨財若
不得金在酉只得金居辰亦好是酉加辰也又是金垣
亦謂財星臨財此乃無中有曜也木土日為三限或以
晝生木土髙強木為火母土為官星依附太陽為官主
朝君三星倘有得處或居强或無刑破皆貴格如夜生
亦可用但不如晝之切水為忌居命則水泛白羊此乃
萬古不變之論生於春者如白晝之際其時司令以水
從木化雖凶亦輕其他時節雖不居四正之位但是命
宫合之限度合之却為忌夏秋日見之火神為主安可
有此非禍而何冬月火衰已甚水司令行東北中年限
值之若無日制之其災更慘此宫二宿奎為天府圖書
命居之多俊秀為官必居清要在革茅者亦老於文儒
春令之木得水為喜遇金不怕雖宫主屬火然水隨木
化火中得之終不為害秋冬之令不可取木捨火夏月
火令雖奎度屬木終歸火性生尅制化從火斷之婁宿
是火中金金中無位惟生於秋月金司令喜得土星生
逢火不畏取金之義固長其餘月令通以火斷經曰水
泛白羊躔婁最𦂳若是夏生不問婁奎皆以火斷且以
本宫安命命中有夘對宫有酉夘酉戌辰為六合體至
於官禄在丑田宅在未子午加之却為六害六合之命
則多和合六害則䜛謗亥為相貌暗加辰字又與辰通
辰戌對沖雖曰弱宫實有關涉于命子為福徳暗加己
字己戌又通是福徳與奴僕有統攝丑為官禄以午加
丑以火臨之則曰命主乘旺此最吉也或太陰居之則
曰日中見斗是得中之失其間或有煞氣臨之如羊刃
破碎之類尤甚若是金星居之為用星得地金入局也
夘為疾厄命中有夘不可以此論戌比辰為尤重言命
宫無疾厄也諸宫以八煞為難惟辰於酉戌命加夘不
可以此論戌比辰為尤重巳為奴僕吉星臨之可以關
命凶星破之亦能害命若水孛在巳皆為凶斷雖水獨
行為土埋雙女即為凶格昔有一貴人辛巳八月初一
日戌時生日月金水在巳人以為險其富貴不可曉不
知己中有戌又為嵗駕以諸星關命此乃弱中之强其
大貴宜也但戌上立命有吉星在巳更以歲駕卦氣臨
之皆貴或凶星兼以他煞破之皆為窮困夭賤之人決
無差失
亥宫命　亥以木為主此宫以合為體故滿盤上下皆
三合局大概與未上同中間並無刑害四破之類亥夘
未木局若得木星居之為木入木局得三合之正此宫
與辰通關辰加亥亥加辰是巳亥二宫關疾厄之戌火
為難彼此雖同而實異葢已之難火是我尅他亥之難
金是他來尅我要審言之宫中屬乾壬甲人卦氣若命
居於此有本年崇勲卦氣嵗駕殿與驛馬貴人又得木
局主用為本然天理此宫以金火月為三限主以水火
為田財木為官禄以金為難金火月為三限須夜生則
吉晝生減力若火交金金交月則可為三限之用若金
獨行又為難火月夜生最為用故為身主臨財又勝以
水火為田財但獨行則宜夜用並行則宜晝用若夜中
水火交行却是客星攻主木為官星木守命木居寅為
命官入垣木居福徳遷移皆為吉用木入未得上盤亥
字甚佳木臨八煞於辰或者金傷為碍不知八煞辰宫
有金則忌辰若無金則是申子辰為水局是水生木為
吉只木入酉與太陰居酉此為身命入鬼鄉不可以身
居閑極論此宫是無閑極葢以酉金尅木也金在木左
右若春月見之則不甚害乃春木盛而金柔不足畏也
夏月金星背馳於西南乃夜中見之火盛金衰金不犯
分更以夜生為三限主是金星不能傷我惟秋金主煞
每行東南冬金行東北此二季以金忌若是白晝見之
或金合度或木前金後皆為害曜可忌也夜見之主殘
疾甚而夭若有水火以濟之猶庻幾或見土計助之為
毒尤甚此宫二宿室宿乃亥之正度雖曰火終是木宫
之火必有木而後有火木既失躔火從何出四時之中
不離乎木雖夏火司令亦不棄木為主也水入室宿一
則田星入命二則母星入命木得所生火則有恃若白
晝木火並行只從木論夜中取用亦然火亦度主木為
財元又為三限主也壁乃水為度主水能生木雖遇土
亦何畏以亥夘未為木局也與其他處立命土星躔壁
取用又差此宫雖土不入命但居於強猶不為碍若土
居别處三合與難星同一斷也金居福徳雖曰土垣實
為金局蓋上盤已下盤丑即金庫也身主臨之難為福
徳木星到丑亦為木入金局有水化金即為得用若土
星合木巳酉丑為土生金勢鬼暗受生木又失地不可
以木尅土而論寅為官禄乃自家之地木臨三合為官
星得地如火入三合反為財局蓋下盤寅合上盤午是
寅午戌火局木星晝見居强又為官禄之造化貴格明
矣若夜得火强為財局造化却主富木星得局失於戰
尅亦有官但多讒謗火星全局失於戰尅亦有財特多
耗散蓋三合局面諸宫皆合官宫財宫乃寅午戌全局
得三局已成不為他破可以富貴却以金為疾厄雖曰
金鄉喜成水局得金生水水生木為吉但恐金星強在
他宫則當以制局斷矣
欽定四庫全書
　星命總括卷下　　　　遼　耶律純　撰
髙麗國師賦　元星入局富貴無虧母曜歸巢榮華可
准若見財星得所發積成家倘或制鬼當先刑傷破耗
母曜莫傷於財曜財星莫制於母星母入財鄉清淡守
株之士財居子位慳貪薄藝之人子衝煞地是英雄子
若衝財家破耗子居母腹必多蹭蹬之才煞守元方定
是孤寒之士大抵母曜無傷元須得地夀入夀而無虧
年過一百財遇財而有制􁂫乏分文母徤子明而男女
成行財破元虧而夫妻反目元局破而猶可元星虧而
立凶泄氣重逢貧無立錐之地閒神疊見身無一日之
安戰煞必要其降煞戰必須他弱星運一元氣分萬象
元星貴乎生旺官星切忌休囚當明官鬼之元一星二
用必達母財之理二曜一情財破庫傷終身危蹇元衰
財弱一世貧寒鬼旺則夀算必虧子生則田宅有發元
坐孤虛骨肉參商却宜僧道令居馹馬功名蹭蹬偏喜
醫巫逢生則皆致祥遇絶則能成禍官虧印不虧必作
青雲之客令母有情當為黄甲中人煞盛元虧則早年
夭折令傷母損則中歲孤貧鬼入元方利名無就元居
母局官爵顯榮財庫不生而不絶亦可守成令元不旺
而不虧僅能承䕃白手成家必是令生財宿青雲得志
當知令䕶元辰煞化為官多是險中僥倖令變為鬼必
於閒處榮華妻星弱而重害室家母曜䧟而六親早尅
滿門昌盛皆因格局安和一世孤寒決是令元臨戰官
令逢傷縱得名而不過虛譽鬼閑大盛雖有權而終無
實名貴煞禄勲得用則星純可取官庫歲駕不傷則曜
㑹為佳切忌無情拱夾須㸔有意揖朝不可一途而取
要明三昧之元大抵閑神不可交迎制忌亦嫌拒敵尅
我者有用何妨生我者凶神何用空亡絶地㑹吉非祥
禄馬旺鄉逢凶反福元居亡刼有鬬多災母坐煞宫無
故多滯生旺處為福還堅死絶處有福還淺蓋五行順
則為祥逆而必禍也
星辰元妙論　凡水火土木皆能自生自旺惟金得火
而後有用無星輔皆主不好蓋謂天地肅殺之氣揫斂
萬物秉權則生意斬然上帝好生抑之不令肅殺之氣
盛所以廢之時多四星有餘獨金無餘以此(凡土䧟山/崩枯枝敗)
(葉長江浩蕩爛斧繡針爝火/大明吉凶救解最須詳辨)土星最忌落空亡升殿入
垣而落空謂之土䧟山崩亦主退敗可畏如有惡星降
夾逼迫多有氣蹙噎吃之疾惡星降夾多主倒限如火
㑹謂之填凹補缺金㑹謂之山川呈寳皆主名利發達
木星落空謂之柳枝落根如金㑹則斵削成材火㑹則
焚折灰滅水㑹則漂槎泛筏不免漂蕩水星落空謂之
長江浩蕩退敗無餘㑹金則洪水漂蕩滔天無物常有
不測之災金星落空謂之爛斧繡針煅煉又好貴人星
㑹之則是常行用之物又主名利有成火星落空乃離
中火虛謂之爝火大明反主發達夜生尤妙蓋火遇夜
則明故也(如前件落空者皆是升殿入垣而有此格禍/福即旬中空是也如丙辰生土為福在女度)
(行限甲寅旬子丑亦主退財坐地受災能說不能行如/戊申生人土禄在卯甲辰旬無寅卯行限反主奔波勞)
(碌不利財榖所以星落空者切/不可以福禄及升垣殿以為吉)
四時五星論　春月生人命限連有土孛金水太隂羅
計謂之雲雨不解淋漓花果觸目愁景主退敗可畏四
五月雖然得雨然亦不可連接行限見前項星辰為乆
霖不晴皆主冷退愁悶生意蕭然如有此格日火行限
謂之乆雨逢晴伸眉舒目人物欣快必主驟然大發秋
月生人連有風雨星行限主霖雨傷稼冬月生人連有
此謂雨雪載塗皆非好格冷落寂寞不言可知所以晴
雨之星要有相間行限得晴雨停勻生意順快凡孛氣
計羅㑹土皆謂黑雲暗日主夭貧人命五六月生火日
行限却在巳午謂之旱魃南離生意焦枯如逰年孛土
羅計到晦掩其光反主一發過了逰年又主禍依然是
以行雨限俱是火日亦曰乆晴不雨萬物爍落如忽行
一星如羅計孛金水太隂氣星則雲興雨降物苖勃然
發達可知凡行風雨星而逢日在戌或行限在戌三合
對照則雲收雨過落照餘暉遇此格者主晚年發達凡
太陽坐命極主勞碌不閒一生慷慨蓋日運行不息故
也冬月水羅㑹謂之和風解凍寒林生春火㑹土謂之
寒谷回春皆主𤼵越春來宜火日怕羅計如㑹日可謂
蒸烘日火則春入園林粧綴紅紫羅計到風僝雨僽反
主貧夭秋天水居水宿見金謂之寒潭浸月太寒未免
清秀而貧薄氣㑹月在前謂慶雲捧月在後謂浮雲蔽
月化凶不妨凡氣入申為入猴山不過作事混沌凡木
氣為禍不過冷淡是非留連不寜所以木星為禍遲滯
淹延不安氣木為人執拗不惺鬆凡殺㸔不展水泛揚
州損自已之財命逢氣吉取他人之財為自已之用為
縁水計相逢凡行水宿水宫㑹土於寅夘上決主見災
無妨不倒金水㑹子巳午宫上火尅金於亥子木尅土
於申酉水尅火於辰戌丑未皆主重灾見事限度無害
凡金為天地肅殺之星是以行金星限未有無刑尅孝
服化吉亦然春天土木相㑹行土限驟發名權而死則
難免凡疾奴兄財妻兒等宫仍兼其宫度主論之極騐
　　　太隂變段
玉華星(子/)天心月到十分明喜在危宿度上臨男必公
侯女妃后夜生人享福尤深　男女皆貴　天封星丑
月躔斗宿號天封赫奕聲名學問通君子逢之須得禄
小人逢此定西東　文章冠世　陽明星(寅/)陽明寅上
曉星臨日出扶桑溺太隂遇夜生人尤減福晝生勞漉
乏資金(按此下原/本有闕文)天車星(夘/)桂華心主影扶疎對照那
堪畢月烏若遇夜生官爵顯十年榮貴到中書　好逺
行得衣禄　天開星(辰/)星躔角亢月無光對望宫中怕
太陽火土計羅臨照視英雄難保少年郎　女主孤
天瑞星(巳/)月如到軫是髙强一生清厚有柔剛身命限
中俱見照龍池鳯闕佐君王　榮貴　天曹星(午/)月躔
張宿號天曹才力經營志氣髙形貌端方榮貴早秉鈞
當軸禄堅牢　躔栁亦好　玉魄星(未/)井鬼宫中月喜
躔未中玉魄夀延長女人邑號身榮貴四正宫逢禄位
遷　太隂木宫　玉宫星(申/)宫属隂陽遇太隂不宜觜
宿只宜參參是水猿猿嘯月一生才學貴人欽　文章
貴顯　天印星(酉/)太隂酉上為天印畢度之中貴先並
那堪金木又同行金榜題名官一品　月到金牛　天
垣星(戌/)月躔婁宿號天垣廟旺之中福禄全君子遷官
居禄位小人衣食旺庄田　婁宿月廟　天鸞星(亥/)月
躔室宿號天鸞形貌清竒富貴全更得木星同位度直
須奏對近天顔　榮貴
太隂倒限　子上危月度立命限行至夘尾一二度本
宫對合皆無星有忽然死者皆日月晦明不同危月也
至夘日出之所正入陽剛之地是為有他無我兼以太
陽惡弱倒限無疑又如午上日星度立命限至酉畢度
本宫無星而忽然死者盖星為日日至酉酉為月出之
地亦有他無我兼太隂惡弱倒限無疑
剛星帶戰　剛星穿戰實難當田命逢之怕受傷化惡
化讎年夀促散財散福見閻王　剛星為夀主命當生
過剛星於𦂳闗内或望合相穿正照皆非吉兆儻得柔
星為命田之主或帶奪受二星之尅限數還元假饒化
吉穿戰受制得志之時速死之事難免
讎星奪煞　木星帶煞命難延五福之中夀不堅若使
氣星同到限玉皇來詔掌天仙　氣木雖善奈為讎星
二星不宜㑹光景之内木星又帶煞是為懦惡二星相
遇於三十度内忌計孛金羅於中間間斷至於㑹合相
遇必登無常之録矣
論惡星　甲庚生人不用火火星在戌為殃禍乙辛生
人不用金金星辰上化為塵丙丁生人不用木木徳在
寅多反覆丁壬生人不用水水星在巳無依倚戊巳生
人不用土土星在子多愚魯朔日太陽居於午十五太
隂居於未身命運限若相逢如此之人為正忌
二百字真經　四正宫神暗加管攝(四正者舉一而四/者相貫穿也如子)
(午卯酉寅申巳亥辰戌丑未是也人多以三合論而不/知四正生尅為急如木在子卯酉有金暗受傷尅如水)
(在申巳亥有土亦暗受傷尅如金在丑辰戌/有火亦然餘倣推之可知根本之強弱矣)天元得地
有用者昌(天元者甲乙年木是也為科甲星又為命主官/禄福權之星居髙強得水為助必富貴如受)
(傷害必/貧困矣)月令當權乘氣之旺(月令者寅卯月木是也如/春以木為令又以為身命)
(主及官魁福禄之類乘旺/得水助之為富貴之命)正垣氣旺傍我無權(正垣者/七政各)
(居十二宫為正垣吾嘗謂言宫不知度言度不知宫人/多不知此處元妙如土垣在子子謂正垣之所危之近)
(虛濱土之水淺水之土皆近岸虛土自危一至危五皆/土也次則斗二十一起合連土度辰宫角十一十二合)
(為亢午張一至三度合為星未井二十九三十合/還鬼戌奎十七十八合還婁此皆歴騐非臆度也)界限
分明彼木此火(此八字以寅卯界限之説言之葢尾三/度屬卯火為主餘度寅以木為主若以)
(寅尾為火/則誤矣)主居退留餘曜難救(觀星以遲留順逆為最/急主星尤闗利害入順)
(度則平生作事順快有福如入退留一生作事進/寸退尺兼為人不剛果流於慈懦者有矣宜詳之)母居
退留為福不力(生我者為母如入退留/則是欲生我而不力也)母星無生何暇
顧子(如以火為主羅為奴星木為母星若木不生火反/生餘奴之羅或乙生人又為刑囚是我父母有用)
(之氣反黨餘奴刑囚之輩/何暇顧我生我而為福哉)母尅於用福力潛消(如土為/主火為)
(母若火不來生土却與金同行則所恃之母/氣反與金相戰縦有力以及土子亦少減矣)敵強難攻
用力有損(命書云相刑相戰則處世多迍相順相和則/終身安静人多以我尅者為財言之則謬者)
(多矣若以金為主限見木氣木為主限見土計之類二/星作黨者強敵也見之重則刑囚輕則貧病必然之理)
(也/)兩母争強姑息太過(如土為主限見火或羅則發福/如火羅同㑹若吉而實凶蓋母)
(與餘奴方争權未息/縱能愛子亦無力矣)太陽當空羣曜潛伏(太陽者君也/如七八月巳)
(午時生安命在卯如躔房宿火為主將後行己午限見/日或如金水木土與同宫為科名科甲官魁福禄遇太)
(陽必伏諸星/必無光也)月兎無光晦朔倚日(人命生於晦朔命在/月度此時月與日同)
(㑹若日月前後有吉星必吉凶星必凶設若/日近火羅土計者凶日近金水木者吉也)河漢艮坤
為士必秀(河漢者天文也秀士者人文也河漢始于丑/寅尾于未申如人命在此宫者必為秀士文)
(人次則戌/奎亦然)煞尅餘奴本主自旺(如人行險阻而遇賊必/先將奴僕殺傷而本主)
(得免也如木為主金為煞金不尅木而與氣同行/是與氣相敵而力不及木矣故本主得之自壯也)餘奴
犯主縱吉為凶(如木為主氣為奴木出與氣同非享福/發財之命甚則早夭以年當煞十常八)
(九/)限遇煞奴十難一免(如木為主金為煞氣為奴限行/見金之煞又遇氣奴三合若無)
(水火救之十中難免一也一云如金見火為/煞限行不見火見羅為煞之奴星亦不免也)母無餘氣
藉木觧仇(此言己申與箕壁之水宿以金為母金無餘/氣得木氣居于強宫以尅制土計之仇謂之)
(子能敵鬼/與母力同)煞無餘氣逢火灰燼(此言木為主星金為煞/而無餘氣若行火羅亦)
(能焚燒山林/毒於金氣也)正煞暗煞轉禍為福(正者正盤暗者加盤/天機禍福多在加盤)
(如子上立命以土為主行限寅見木為煞如是暗盤巳/上有火在焉木生火火生土為暗救有方又如戌上立)
(命奎度行子限見金如巳上有/水暗中有救必能轉禍為福)正生暗煞化吉成凶(如/子)
(上立命土為主行限寅見火而生若/巳上有水孛傷火乃暗中受陽也)朔望食神隂陽非
利(日食朔月食望如日正食之時而人生又在四日度/日既食而無光此命豈能有福如望夜失明之時而)
(人生在月度/中立命亦然)界限中安離家遷祖(所謂界限者天文本/無界限而人有之如)
(軫十氐二之類立命于此者多出祖過房否則不住/祖屋遷移不定若主星多在過宫上亦主不安也)上
盤下局如合參商(命書所謂天宫地位十二神消息其/中一㸔行度則于加合之中宜細推)
(詳有加著加不著宜觀太陽過度二盤尅合子午卯酉/之正各于上下二盤冩一星然後以一星加合則天宫)
(地位十二神上盤下局之星加合瞭然可/見生我尅我在與不在合與不合宜詳之)釣合衝臨分
擘濶狹(此即同宫千里異宫尺寸之説所謂釣合者申/子辰之類衝臨者子午卯酉對衝之類如立命)
(在子火在午吉木在午凶萬一命在女四五之間木在/張十二三之間照命度不及又豈能為災若木在柳七)
(八度正照則為禍必矣餘/星濶狹亦宜分别言之)
洞元經　人生有命數係乎天天以日為紀綱命以日
為分度顧識諸宫屬度之彼此當觀太陽入度之淺深
日在角初度雖田宅却歸男女(日在角初度子時生人/未上井十八度安命軫)
(十度過辰至角初度始為得辰上九度以十五度為中/言之田宅宫辰巳之間男女却在辰卯之間故曰度躔)
(田宅却/歸男女)本官禄而且在遷移(太陽在寅宫尾九度午時/生人亥上室三度安命寅)
(上本是官禄宫葢命宫止占亥上六度官禄在寅卯之/間官祿宫主本在寅上而侵在卯上遷移宫之度矣)
葢異一日則有一日之差屬一宫則占一宫之宿(葢異/一日)
(則太陽行度又差一度矣宫分淺/深又差一度宫分淺深由此而權)後學短淺分辰布星
認子丑為藩籬指燕宋為疆界遂使星躔室一謂虛䑕
之同宫命在虛三言翼蛇之對望不知星之光耀只及
十五度日之前後因分十二宫剖畫既差所用難據(今/之)
(言命者但以子丑為界隔全不考入宫度淺深葢星辰/之光耀前後各照十五度且如照命在亥室一度中間)
(自隔了危宿十六度矣則虛宿在十五度之外如同不/相識者豈可謂虚䑕之同宫在虛三度自星二度相對)
(豈可謂翼蛇之對望/談星者不可不察矣)原夫東出為命西没為妻地下為
田天心為禄觸類而長餘宫以分所貴星見而不没方
得限逢而有用(此言天盤上四正宫也天盤之卯即是/命宫酉妻子田午官之義如何謂東出)
(為命西沒為妻人之行限如太陽之行一日至午時則/太陽正中光耀爍盛如士君子三十而從仕也至於酉)
(則日之西沒如君子老而致仕也田/宅宫則一生營産作業不在此限也)入地六宫埋沒有
也如無當天一路照臨貴而且富(天盤自卯至申謂之/當天一路自酉至寅)
(謂之入地六宫若星辰但在當天一路則為有用主早/年發仕宦若陷在地下六宫則為無用其間富或有之)
(則不能/顯達矣)究田宅專憑禄位論富貴須在財官官禄為有
力之鄉言貴更推於命疾雖主疾亦是貴人之威權妻
不專妻葢闗自已之禍福(疾厄宫前輩謂之威權宫貴/人得之則為權最大經云疾)
(厄宫中多惡弱莫信村師胡泥著此宫還與禄宫同命/主臨之膺顯爵妻宫非特專論妻妾亦財也此宫之主)
(釣起之髙強陷弱及飛來之星有吉有凶自已之貧富/係焉官禄宫有吉星固為有力又要命宫有吉曜相副)
(則可以貴/人命斷)故知命者當知次第用斷吉凶根本最在命
宫鎡基又㸔合處(命中有吉星固當作吉命又須/三合上有吉星乃貴命之論也)人命
只為大綱諸宫各主其源身曜雖分當論福宫(太隂之/一月如)
(人之一世月之初生以至弦望晦蝕則人之少壯/而老身主實為切要一生無享用皆以福宫論之)一事
所喜者剛柔之相等所惡者氣數之不純(凡㸔命者於/命宫先得大)
(體諸宫分各主一事當㸔其吉凶而許之所/許者剛柔之相等所惡者吉凶之混襍也)是以宫配
隂陽星分尅制水火若同而知其灾金木相戰而惡其
傷(此則前所謂剛柔相等氣數不純謂宫配隂陽星分/尅制因此意也相生和同則吉相刑相戰則凶水與)
(火金與木皆相戰/尅勿謂非災害也)惟晝之土木堅牢而夜之金火煥發
(此言晝夜清濁之妙土日木陽曜也日生宜之金水月火/隂曜也夜生宜之晝生見土木日陽曜則根基堅牢夜)
(生見火金月/則前程顯達)生乎晝者欲其情厚生乎夜者欲其曜明
水月計孛智巧而性靈土日炁木情和而性静土持重
而有福火奮發而有權是以非火不將非土不台(土星/持重)
(鎮静得之者其福祿厚火星奮發而猛勇得之者主有/威權若非火星則不足以成大將軍之威武若非土星)
(則不足以為三台/鈞相之權福也)水流蕩而順情木清孤而好善於是
非水不妓非木不儒(水星流蕩朝雲暮雨不知正則是/以非水不妓木星敏慧飲水食露)
(嘲風詠月為理所縛不敢/妄為是以非木不能為儒)金計乃軍戎之流水日乃伎
能之士(計本凶得令則有殺伐之性此必邊鄙軍戎/之輩水日乃智巧多能之人必技藝之士)夜
土逆而見日蹇滯功名日火伏而逢陽奔波衣食紫木
為人之華葢金孛乃天之咸池(命遇紫木乃人之華葢/遇凶不凶金孛乃天之)
(咸池淫蕩之星二星/多主為人好色淫蕩)得地為福者其氣純得煞為權者
其根厚身度以居閑為福莫主遷移福德以見木為良
豈堪月孛(人之一身乃安静和平為福太隂若躔閑極/一生可享安閑太隂若在遷移居止不定不)
(可言福福德一宫之中惟是氣木等之吉星則/有享用若見火孛乃自作不静之宿無福之論)水月而
多清貴金土而定富豪(水星伴月名望俊雅多清貴之/人也土能生金財寳豐阜定知)
(是豪富/之命也)善星在命兮無奈發遲暗曜攅身兮須防早夭
(善星者金木水氣之類也人命遇之固吉除是發達無/有不應暗曜者火羅計孛之類也此星攅聚于命忌夭)
(折/也)壽齡者天乙紫氣文星者木德歲星水火併於四宫
破家蕩業木日㑹于二位發禄旺財(水火刑戰於田宅/宫中破家必矣木)
(日㑹于財帛之/上富厚可知也)金羅㑹兮虎閫制兵水木交兮蘭臺掌
翰(金羅本是凶曜貴人得之則有閫帥主兵之權/水木寔為文星文人得之則有西掖掌翰之貴)五星
都聚不如一曜專權本主既空豈宜三合又暗(五星混/處一宫)
(不如一曜獨照之明快命宫/無星不宜三合上有暗也)子孫忌孛妻妾宜金日須
出晦以登天月要向望而臨夜(晦者月窮之日也太陽/須在旦以前在天盤上)
(自卯至申六宫謂之登天望者月圓之/日也太隂要在上弦後向望而夜生也)木羅有科甲之
譽土孛主獄訟之灾現成福䕃者日月雙逢奮權自立
者羅計獨照福之力不減於官宫貌雖弱猶勝於奴僕
(福德一宫乃平生受用之所係較之官禄宫比量輕重/無甚損減相貌雖是陷弱較之奴僕宫此為稍勝者也)
火為夫金為妻日為父月為母僧流道族多因身命居
閑任子䕃官定是福田得力(田宅宫謂之祖䕃宫福德/宫明徤當受現成福䕃世)
(賞之官非是親擢科第乃受祖/父之澤而享現成福䕃人也)凶之為凶者火孛晝逢
忌而又忌者土計夜見(晝忌火一凶也火而逆孛凶而/又凶也夜忌土一忌也土而逢)
(計忌而/又忌也)大富極貴非權煞以難榮孤害無情乃吉星之
太弱(非煞不足以為權大富極貴非權煞不足以致榮/顯金木等星失之太弱必招清孤尅害無情冷淡)
(之客/也)火土而眉目大朗羅亦如之金水則容貎端嚴孛還
稱是偏房庶出者身多入陷安意遂志者星盡順行二
曜􁆩交居相貌而損目五星正分入命宫而封侯(二曜/者日)
(月也交者羅計也日月主人之眼目若遇羅計必主損/目日左目月右目五星入垣局正臨命宫分度者則主)
(封侯建/節也)富者無貴人之清貴者無富人之厚(清貴濁富/乃世之常)
(談葢貴人多帶清氣所以無富人之厚者土羅計孛之/謂也富人多帶濁氣所以無貴人之清者金水木氣之)
(謂/也)身命併而禍福𦂳德官空而力量輕紫木入限最利
鄉胥孛計併來多招外撓禄居禄位福最厚煞入煞宫
權更隆命嫌互換逢傷星要髙強不陷(釣起飛來謂之/互換假如火為)
(宫主飛入水宫水星飛入土宫謂之互/換逢傷命主要入七煞強宫不陷弱也)伏者猶同暗曜
留星便是空亡(星行伏假如臣侍伏於君之側光芒隱/伏同於暗曜星留住不行善惡不管與)
(空亡/同也)羅孛忌旺而臺職諫臣火土髙強而藩方帥府夜
厭柔星之用事晝嫌強曜之聚妖驅使奴流身陷而帶
孛贈封國號火順而照西(奴流者身居陷弱又帶孛星/奴僕命也火宜西流者火順)
(行于未申之次封贈國號之貴也夜厭柔星之用事金/水木氣也強曜者火土羅計孛也惟天機妙斷一家謂)
(日剛星也喜木氣金水柔星以為吉輔也月柔星也要/火土羅計孛曜以為之輔五星則不然夜生見金火月)
(等曜晝生見日木土等曜謂之晝夜清濁經云女人切/忌男人曜日裏須防夜裏星此言夜厭柔星晝嫌強曜)
(正與天機/妙斷同也)二交兄弟無雙兩曜妻兒較晚(二交者乃羅/計也若在兄)
(弟宫即難兄弟若在/妻子宫主妻子遲)科甲科名渾成浪語官星財曜盡
是虛傳但秀發者能文章重濁者多財禄實而遇濁者
第富而必鈍清而遇寒者雖貴而必貧(此論貴清富濁/之造化科甲科)
(名官星財曜皆不足憑但得水木秀發之星能文章得/土孛重厚多財禄實而遇濁謂土孛之見計者富而必)
(鈍得水木更遇氣者恐/清而多主貧寒者也)善莫善木星惡莫惡計曜禍自
禍福自福難用折除吉不吉凶不凶是為庸泛火未來
而災先應孛雖去尚有餘殃坐計孛者早歲多迍逢隂
土者晚年最忌入限不如入命同宿猶勝同宫金在七
宫妻妾多主美貌月居八煞身體必有廢疾六宫卑濫
五位文明以善星興者終始安榮以惡星旺者聲名歇
滅善星欲其有用惡曜嫌其無名禄元獨照問福不問
災忌曜雙臨問災不問福木淳火燥土厚金強日和月
朗而氣好髙羅斷計謀而孛尚勇惟水以一言蔽之曰
通若其木傷於清而寒火傷於猛而烈金之剛土之晦
日之獨月之孤孛媚水淫羅暴計險當自於心胸而有
斷實難以言語而授人或一水能妨盡氣數或一火能
喚起精神晝之光烈未必為權夜之隂凝無非蹇滯美
貌脩容者金水對照尅親破祖者火日同行平生則得
一星用之不盡羣曜不照惡弱此亦難逢髙強處處有
星方為貴格臨照星星廟旺便是福人氣逢日月非道
即僧土孛㑹羅不富則貴磨蝎得一星而浙人應𦂳雙
女得一曜而荆地騐多(磨蝎得一星以分野言之在丑/地吳分乃兩浙也所以浙人應)
(𦂳雙女已位乃荆楚之分即/荆湖也所以荆楚之地騐也)水近計而慳吝木見孛而
夀延奎乃文章之宿柳為賊盜之星牛重參清危淫尾
燥坐翼者多揖遜從容之士得井者乃親宻侍從之臣
諸星皆不旺則氣斷甚庸五星雖不聚而氣全亦貴(五/星)
(皆不聚者謂滿柈無一星廟旺則此氣數可謂庸常甚/矣五星聚于宫者如火水木土金聚于一位其間雖欠)
(一兩座者無木有氣謂代曜無水/有孛亦可謂代曜者亦皆大貴)日喜奎星月忻婁畢
羅翼計軫孛柳氣牛此格非常増福倍萬專星獨照更
須㸔樂旺忌囚衆曜俱照亦當論福禄刑暗火遇氣而
官髙木㑹孛而爵厚孛星入命必主背離月曜居奴端
然勞碌身在遷移須出祖疾遭刑尅必傷身土羅主酷
暴威權木氣有柔和氣象財田倘逢的煞破蕩生涯安
命若遇貴勲優㳺計業貴莫貴乎官煞猶要財奴強星
富莫富於田宅更防貌疾惡曜身命空而官禄聚公門
胥吏田財襍而本末強躔市藝人犯法囚徒多同師座
蘭臺清要過似空門東之星早年發達西之曜暮歲榮
華命陷身空必多不利日土夜火應發可期陷莫陷於
兄奴髙莫髙於官命土留蹇滯木逆災凶得子而早傷
者計羅月孛娶妻而貌美者金水氣星鎮多守土之臣
日有大君之象大富可以折小富夭折可以當孤貧紫
氣廣博多才月孛機謀惹謗火主禮而執法金好義而
輕財(木性仁火性信金性義水性智此不易之論也火/為執法之星所以主禮而執法金性主義見之者)
(多有義氣義不/主財故謂輕財)計見土執而又執水逢孛淫而更淫非
羅不成大名非氣不享清福(土性凝滯若更加之以計/執而又執者也水性淫蕩)
(若更加之以/孛則愈淫矣)日居月殿則君降臣位月在日宫則臣干
君政金月至畢而有助火土到牛而樂逢金水逢軫氣
木㑹奎太乙捧月於秦鬼廷尉逢陽於齊虚遇之者髙
品殊勛逢之者三台宰輔(月歸於未及臨奎戌巳自明/徤更得孛之相助莫不大貴)
(廷尉水星也水於子謂之水清寳/瓶更輔日於虛殿極品貴格也)然究五星之奚若始
可發言次㸔二限為何如方宜敢斷且如五星怒逆二
曜受傷須審經緯後先有救皆吉無助則凶譬如土埋
雙女見氣非凶木打寳瓶遇羅則吉水化伏尸見太陽
而無咎火燒牛角遇土德以長年金騎人馬水㑹尤佳
若木危金箕水奎火畢土躔翼而最妙木躔張而反吉
此乃反凶作吉變禍為祥理有優長之論心宜静慮而
推一不可拘二須敢斷最𦂳者生尅制化最妙者殿駕
勛垣逢尅制者非夭則貧遇生化者不富則貴次觀星
辰之順留伏逆時令之春夏秋冬釣起飛填横衝直撞前
後引從左右提挈當究君臣之象宜觀賓主之星詳孰
是而孰非考何得而何失星行順軌逢尅制而必傷位
在髙強既失經而何益謂如春木夏火秋金冬水此是
令星非惟主曜天有二十八宿而可測地有一十二宫
之可究七政四餘經度以準乎天七強五弱照臨而應
乎象惟有土旺四季各有一十八日星布一年每年七
十二候分隂陽之氣序定日月之循環測晨昏而分晝
夜認賓主而辨君臣本或有差末將何補
