#+TITLE: 揮塵錄-宋-王明清
#+DATE: 2016-06-11 12:24:18
#+SOURCE: github.com/kanripo/KR3l0062 master abe47966                
實録院　牒　泰州
　檢准淳熈十五年五月二十四日　尚書省劄子
　國史院狀勘㑹巳降
　聖旨指揮修
　髙宗皇帝實録續奉
　聖旨編修
　御集今來合要
　髙宗皇帝朝曾任宰執侍從卿監應職事等官𬒳
　受或収藏
　御製
　御筆手詔及奏議章䟽劄子并制誥日記家集碑
　誌行狀謚議事迹之類委守臣躬親詢訪如逐官
　其間有己物故者詢其家子孫取索如部秩稍多
差人前去抄録及委官點對津發赴院仍許投獻
優賜錢帛多者推賞候
指揮五月二十三日三省同奉
　聖旨依劄付院當院今訪問得泰州通判王明清
　有揮麈前後録合行點使須至公文
牒請詳牒内事理遵從巳降
聖旨指揮移文王通判借本差人抄録委官點對無
差漏疾速津發赴院守等照使幸勿違滯仍先希巳
依應　公文回示謹牒
　　　慶元元年七月初八日牒
　宣教郎太學博士兼實録院檢討官戴　溪
　奉議郎袐書省著作佐郎兼實録院檢討官李璧
中奉大夫行軍器少監兼玉牒所檢討官兼實録院檢討官髙文虎
朝請郎新除樞宻院檢詳諸房文字兼實録院檢討官石宗昭
實録院　牒　泰州
　檢准淳熈十五年五月二十四日　尚書省劄子
　節文勘㑹巳降
　聖旨指揮修
　髙宗皇帝實録續奉
　聖旨編修
　御集今來合要
　髙宗皇帝朝曾任宰執侍從卿監職事等官𬒳受
　或収藏
　御製
　御筆手詔及奏議章䟽劄子并制誥日記家集碑
　誌行狀謚議事迹之類今訪問得泰州通判王明清
　有揮麈前後録合行照使當院巳於七月内文移
　貴州去後至今多日未見依應前來須至再行公文
牒請詳牒内事理遵從巳降
聖旨指揮移文王通判借本差人抄録前項所要文
字委官點對無差漏疾速津發赴院守等照使幸勿
仍前違滯謹牒
　　　　慶　元　元年九　月　日牒
　宣教郎太學博士兼實録院檢討官戴溪
　奉議郎袐書省著作佐郎兼實録檢討官李璧
奉議郎祕書省祕書郎兼實錄院檢討官兼　弟許國公府教授兼權司封郎官顔棫
朝散郎祕書省著作郎兼實録檢討官兼呉王益王府教授兼權兵部郎官王容
承議郎袐書丞兼實録院檢討官兼權禮部郎官邵康
中奉大夫行軍器少監兼玉牒所檢討官實録院檢討官髙文虎
朝議大夫起居郎兼實録院檢討官兼權刑部侍郎劉徳秀
朝請大夫權尚書禮部侍郎兼實録院同修撰楊輔
朝奉大夫權尚書吏部侍郎兼實録院同修撰應孟明
朝議大夫試中書舎人兼侍講兼實録院同修撰黄由
太中大夫試吏部尚書兼侍講兼實録院同修撰葉翥
揮麈前録緫目
卷之一
一誕節立名自唐明皇千秋節始
二祖宗御像所在
三祖宗誕聖之地建寺賜名
四開基節名因孟若蒙乞置
五太祖詔修三代帝王祠廟配享所在
六本朝功臣配享
七髙宗用人納言皆有明見
八仁宗不以玉帶爲寳以人安爲寳
九李和文其家書畫皆冠丗之寳
十以玉帶爲朝儀始于熈寧
十一謚孔子爲至聖文宣王
十二郡國立學自元魏獻文始
十三東臺西臺立號所始
十四崇政殿講書肇于開寳
十五本朝列聖潜藩升府
十六英宗與令鑠同年月日時生
十七皇朝列聖搜訪書籍
十八士大夫家藏書多失於讎校
十九紹興帝后陵寢以􁏟宫爲名
二十徽宗永固陵爲永祐
　卷之二
二十一祖宗重先代陵寢詔禁樵採
二十二歐陽文忠公以太子少師帶觀文殿學士致仕
二十三國朝侍從以上自有寄禄官
二十四舊制侍從致仕加贈四官
二十五翰林佩魚自蒲傳正始
二十六熈寧間始置在外宫觀
二十七本朝官制分左右字㳂革
二十八本朝宰相再爲樞密使
二十九樞宻使子弟皆㭪班行
三十舘職編修不可令武臣提舉
三十一宻院承旨文武互用自王荆公始
三十二湯特進封慶國公上章不受
三十三州縣官帶學事繫衘
三十四五朝俱立三相
三十五本朝宰相兼公師
三十六本朝三入相者六人
三十七本朝自外拜相者四人
三十八弟草兄麻國朝以來有兩家
三十九國朝宰相享富貴耆壽者十人
四十本朝名公多厄於六十六
四一本朝宰相年少無逾范覺民張魏公
四二宰相見子入政府惟曾宣靖一人
四三本朝吕氏一家執七朝政
四四本朝父子兄弟爲宰執者二十餘人
四五韓奉常之妻可儷於唐之苗夫人
四六錢氏冨貴三百年相續前代未見
四七古硯犀帶皆王氏舊物
四八本朝居政府在具慶下者十七人
四九本朝狀元登庸者六人
五十本朝父子兄弟俱居翰苑
五一雍孝聞三丗俱以罪廢
五二本朝族望之盛
五三建州浦城有四甲族
五四浦城章氏登科題名
卷之三
五五蜀中大族犯髙宗御名各易其姓
五六三丗探花郎
五七錢氏一家盛事常占天台
五八本朝蘇蔡吕入相故事
五九子孫當爲祖父諱名
六十本朝以遺逸起者二人
六一國初取士極少無踰宣和之盛
六二配享宣聖兖鄒並列
六三劉器之殿試取馬巨濟巨濟不稱門生
六四薛叔器家有古關外侯印
六五台吏楊滌丹陽李格藏多唐綸軸吿命
六六歐宋唐書不著文中子而李習之劉禹錫等載
　　　之甚詳
六七歐蘇二公作文多避祖諱
六八賜生辰器幣至遣使命
六九慶暦赦書許文武官立家廟
七十衣緋緑賜金紫
七一本朝父子兄弟俱爲狀元有四家
七二監司遇前宰執帥守處即入客位通謁
七三張載賢者不當使鞠獄
七四立法貴得中制
七五太宗還西夏所獻鶻
七六朱紱自陳與姦人同姓名蔡元長大喜
七七徐德占讀詔聲音之訛
七八董彦逺連徴蔡居安爪事果𥙷外
七九曾文肅夢衣緑謝恩
八十虜主犀帶磁盆
八一建隆遺事詞多誣謗
八二張賢良應制科遇所著論中選
八三乆在館中始呼學士
八四髙宗得尉拒敵故得南渡
八五飲酒談禪貴安自然
八六國初吏部給出身兼說歲數形貌以防僞冒
八七靖康追褒或有僥倖
八八張文潜元帶閣職
八九李成因子覺爲國愽贈光禄寺
卷之四
九十王素同姓名者二李定同姓名者三
九一心喪始於郭稹
九二三泉縣令許發賀表奏𥙷
九三張逸知蜀斷政如神
九四南朝沙合出宰相
九五昔人重契義書札嚴分守
九六王延德歴叙使髙昌行程所見
九七王仲言弱齡見知於朱希真徐毅立二公
九八郭熈畫山水有名
九九吕微仲安厚卿二公賢否
一百姚令威得㑹稽石碑論海潮依附隂陽時刻
百一王仲言序
百二李賢良簡
百三王知府跋
　　　　前四卷秀州巳甞刋行
揮麈前録卷之一
(一)朝請大夫主管台州崇道觀汝隂王明清
唐明皇實録云開元十七年秋八月上降誕之日大
　置酒合樂燕百僚於華蕚樓下尚書左丞相源乾
　曜右丞相張說率百官上表願以八月五日爲千
　秋節著之甲令布於天下咸使燕樂休假三日詔
　從之誕日建莭盖肇于此天寳七載八月巳亥詔
　改爲天長莭其後肅宗以九月三日生爲地平天
　成莭史不書日文宗以十月十日生爲慶成莭武
　宗六月十二生爲慶陽莭僖宗八月五日生爲應
　天莭昭宗二月二十二日生爲嘉㑹莭哀帝十月
　三日生爲延和節梁太祖十月二十一日生爲大
　明節末帝九月十二日生爲明聖節唐明宗九月
　九日生爲應聖節晉髙祖二月二十八日生爲天
　和節出帝六月二十七日生爲啓聖莭後漢髙祖
　二月四日生爲聖壽莭隠帝三月七日生爲嘉慶
　節周太祖七月二十八日生爲永壽莭丗宗九月
　二十四日生爲天清莭恭帝八月四日生爲天壽
　節　本朝　太祖二月十六日生爲長春莭太宗
　十月七日生爲乾明莭後改爲壽寜節真宗十
　二月二日生爲承天莭　仁宗四月十四日生爲
　乾元節　英宗正月三日生爲壽聖莭神宗四
　月十日生爲同天節　哲宗十二月七日生避
　僖祖忌辰以次日爲興龍莭　徽宗十月十日生
　爲天寧莭　欽宗四月十三日生爲乾龍莭
　太上皇五月二十一日生爲天申莭今上皇帝
　十月二十二日生爲㑹慶莭而　章獻明肅皇后
　正月八日生爲長寜莭宣仁聖烈皇后七月十
　六日生爲坤成莭以甞臨朝故耳五代諸君莭名
　不見於正史以鄭向開皇記考得之唐代宗十月
　十三日天興莭見令狐綯文集中唐順宗聖壽莭
　見於齊抗㑹稽捨宅爲寺碑後唐清泰帝正月二
　十三日千春莭見於五代史晉家人傳近董令升
(二)作誕聖録惜乎未盡也
祖宗神御像設在南京則鴻慶宫西京則奉先寺之
興先㑹聖宫之降真殿揚州曰彰武滁州曰端命
　河東曰統平鳯翔曰上清太平宫及　真宗親征
北郊封泰山祀汾隂則有澶淵之信武嵩山崇福
　之保祥華隂雲臺之集真乾徳六年即都城之南
安陵之舊域建奉先資福院爲慶基莭宣祖
藝祖則太平興囯之開先　太宗則啓聖之永隆
至大中祥符中建景靈宫天興殿以奉　聖祖其
後　真宗之奉真仁宗之孝嚴英宗之英德皆
在其側也又有慈孝之崇真萬壽之延聖崇先之
　永崇以奉真宗母后章獻明肅在崇真之旁
　曰章德　章懿在奉先之後曰廣孝章惠在延
　聖之後曰廣愛在普安者二　元德曰　隆福
　明德　章穆曰重徽元豐中　神宗以獻饗先後
　失序地偏且逺有曠丗不及親祠者迺詔有司
　神御之在京者寓於佛祠皆廢徹而遷之禁中繇
　英德而上五丗合爲一宫凡十一殿以丗次別東
　西序　帝殿一門列㦸七十二殿之西廡繪畫容
　衛公王名將羅立左右内有燕寢温凊之實玩好
　畢陳而母后居其北改慶基曰天元后曰太始開
　先曰皇武后曰儷極永極曰定大后曰輝德奉真
　曰熈文后曰衍慶孝嚴曰美成后曰繼仁英德曰
　治隆其便殿十一曰來寧曰燕娭曰靈遊曰凝神
　曰天逰曰泠風曰太靈曰丹臺曰靈崑曰昭清以
　五年十一月奉安　帝后塑像於新宫大赦天下
　繪像侍臣于後元祐初即治隆之後宣光殿以奉
　神宗紹聖初闢宫之東隅爲顯承殿以宣光殿故
　址爲徽音殿以奉　宣仁聖烈建中靖國元年詔
　以顯承介於一偏廟號未稱於是度馳道之西東
　直大定南北廣袤地勢併撤省寺創爲西宫建大
　明宫以奉　神宗爲舘御之首㳙日遷奉親祠永
　爲不祧之廟以示推崇之意曲赦四畿録功臣後
(三)如元豐故事云
西京應天寺本後唐夾馬營大中祥符二年以
　太祖誕聖之地建寺錫名東京啓聖院本晉護聖
　營以　太宗誕聖之地太平興國六年建寺雍熈
　二年寺成賜名二寺皆奉祖宗神御英宗以
齊州防禦使入繼大統治平二年建齊州爲興德
　軍熈寧八年八月詔潜邸爲佛寺以本鎮封賜名
(四)興德禪院仍給淤田三十頃
開基節建名丗多無知者建炎初甞詔如後來所立
　元聖真元節名之類除開基節外悉皆罷去始知
　爲未乆因考建中以後詔旨政和二年南京鴻慶
　宫道士孟若蒙進狀言本宫毎遇正月初四日爲
　創業之日修設齋醮乞置節名以永崇奉詔從其
　請近見曽仲躬云若蒙亦能詩文清作南京少尹
　日甞與之逰亂後復㑹于三衢紹興間若蒙又以
　前績自陳時秦㑹之當軸令勑住臨安府天慶觀
　非其所欲拂衣而歸老於衢云仰惟
(五)太上皇帝中興再造復在南都符命豈偶然哉
太祖皇帝朝甞詔脩先代帝王祠廟毎廟須及一百
　五十間以上委逐州長吏躬親點檢索圗赴闕遣
使覆檢令太常禮院重定配享功臣檢討儀相畫
様給付女媧祠在晉州書傳無功臣可配太昊以
　金提勾芒配祠在陳州炎帝以祝融配祠在衡州
　黃帝以后土風后力牧配祠在坊州髙陽以玄冥
　配祠在澶州髙辛以稷配在宋州唐堯以司徒卨
　配祠在鄆州虞舜以咎繇配祠在道州夏禹以伯
　益配祠在越州啇帝成湯以伊尹配祠在河中府
　中宗太戍以伊陟臣扈配祠在大名府髙宗帝武
　丁以甘盤傅說配祠在陳州周文王以師鬻熊配
　武王以召公配成王以周公旦唐叔虞叔配康王
　以太公畢公配秦始皇帝以李斯蒙恬王翦配漢
　髙帝以蕭何配文帝以周勃陳平劉章宋昌配景
　帝以周亞夫竇嬰申屠嘉晁錯配武帝以公孫弘
　衛青霍去病金日磾霍光配宣帝以丙吉魏相霍
　光張安丗配以上十帝並祠在長安後漢丗祖以
　鄧禹呉漢耿弇賈復配明帝以東平王蒼桓榮配
　章帝以牟融趙意宋安配以上三廟並在河南府
　魏武帝以鍾繇荀攸程昱配廟在相州文帝以賈
　詡王朗曹真辛毗配晉武帝以羊祜張華王濬杜
　預配二廟在河南府後魏孝文帝以王祥王肅長
　孫晟配後周文帝以宇文憲蘇綽燕公于謹盧辯
　配二廟在耀州隋髙祖以牛弘髙預賀若弼配廟
　在鳯翔府唐髙祖以河間王孝恭殷開山劉政㑹
　淮南王神通配廟在耀州太宗以長孫無忌房玄
　齡杜如晦魏徴李靖配廟在京兆府明皇以張說
　郭元振王琚配廟在河中府肅宗以苗晉卿裴冕
　配廟在京兆府憲宗以裴度杜佑李愬配廟在同
　州宣宗以夏侯孜白敏中馬植配廟在耀州朱梁
　太祖以劉鄩敬翔葛從周袁象先配後唐莊宗以
　郭崇韜李嗣昭符存審配明宗以霍彦威安重進
　任圜配石晉髙祖以桑維翰趙瑩配以上並在河
　南府皆著之儀制是時呉蜀未平六朝帝廟闕而
(六)不載
本朝曹武惠配享太祖武穆配享仁宗韓忠獻
　配享　英宗文定配享徽宗父子配享自昔所
(七)無也
明清側聞紹興初劉太中以監察御史宣諭諸路回
宰臣以其稱職擬除殿中侍御史太上皇帝云
　且令除袐書少監宰臣啓其所以太上曰大中
　所至多興獄尚有未决者一除言路外方觀望恐
累及無辜德壽之號稱哉後因閱㑹要恭覩
宏休恐中袐之書臣下莫得而悉窺今載其略紹
興三年四月十六日知藤州侯彭老言本州賣塩
寛剰錢壹萬貫文省買到金一百六十餘兩銀壹
千八百兩投進詔縱有寛剰自合歸之有司非守
臣所當進納或恐乱有刻剥取媚朝廷侯彭老可
　特降一官放罷以懲妄作所進物退還紹興十三
　年四月一日宰執進呈前廣南東路轉運判官范
　正國言本路上供及州郡經費全仰塩息應辦比
　因全行客鈔遂或闕乏欲自今本路州郡凢属屯
　駐兵馬去處許依客人買鈔請塩各就本州出賣
　所得息錢專充軍費　上曰法必有弊然後改未
　見其弊遽先改非徒無益必致爲害凢法皆然不
　獨塩也又建炎元年十月十二日宰執詣御舟御
　榻前奏事訖　上曰昨日有内侍自京師齎到内
　府真珠等物一二嚢朕投之汴水矣黃潜善曰可
　惜有之不必棄無之不必求　上曰太古之丗㰅
　玉毁珠小盗不起朕甚慕之庻幾求所以息盗爾
　四年三月七日宰執進呈宣撫處置使奏大食國
　進奉珠玉寳貝等物已至熈州　上曰大觀宣和
　間茶馬司川茶不以博馬唯市珠玉故馬政廢闕
　武備不修遂致胡虜乱華危弱之甚今若復捐數
　十萬緡貿易無用珠玉曷若愛惜其財以養戰士
　不若以禮贈而謝遣之乃降　旨宣司並不得受
　令量度支賜以荅逺人之意紹興元年三月二十
　二日荆湖南路馬步軍副緫管孔彦舟言於潭州
　州城蓮池内收得玉一片堪篆刻御寳乞差人宣
　取詔御寳巳足備兼自艱難以來華靡之物一無
　所用令彦舟不須投進此與夫却千里馬還于闐
(八)玉適相符合誠　帝王之盛德也
李和文遺事云　仁宗甞服美玉帶侍臣皆注目上
　還宫内侍曰侍臣目帶不巳何耶對曰未嘗見此
　竒異者　上曰當以遺虜主左右皆曰此天下至
　寳賜外夷可惜　上曰中國以人安爲寳此何足
(九)惜臣下皆呼萬歳
和文遺事又云其家書畫最冨有呉道子天王胡瓌
　下程圗唐浄心須菩提黃居寀竹鶴孫知微虎韓
　幹早行圗梅鷄傳古龍江南畫彿唐希雅竹李成
　山水唐畫公子出獵圗黃居寀雕狐圗黃筌雨中
　牡丹李思訓設色山水周昉按舞折支杏花徐崇
　嗣没骨芍藥江南艸虫獨幅山水黃荃金盆鵓鴿
　大窠山茶書有懷仁真迹集右軍聖教序貞觀蘭
　亭詩叙右軍山隂帖樂毅論顔魯公書劉太冲序
(十)皆冠丗之寳
熈寧八年四月岐王顥嘉王頵言蒙遣中使賜臣方
　團玉帶各一條准閤門告報著爲朝儀臣等乞寳
　藏于家不敢服用　上命工琢玉帶以賜二王二
　王固辝不聽請加佩金魚以别嫌詔并以玉魚賜
(十一)之玉帶爲朝儀始于此
北齊顯祖髙祥晉陽公李元忠南齊竟陵王蕭子良
　隋長孫覽俱謚文宣孔子蓋出四謚之後大中祥
符元年始加玄聖二字後避　聖祖諱易爲至聖
　熈寧中欲加謚至神元聖帝禮官李邦直以謂夫
(十二)子周臣也周室諸君止稱王執以爲不可卒從其議
元魏獻文欲置學官于郡國髙允表請制大郡立博
　士二人助教四人學生一百人次郡立博士二人
　助教二人學生八十人中郡立博士一人助教二
　人學生六十人下郡立博士一人助教一人學生
　四十人其博士取博關經典履行忠清堪爲人師
　者年限四十以上助教亦與博士同年限四十以
　上若道業夙成才任教授不拘年齒學生取郡中
　清望人行修謹堪束循名教者先盡次及中等帝
　從之郡國立學自此始事載允傳　本朝髙承纂
(十二)事物紀原自謂博極而不取此何耶
唐髙宗改門下省爲東臺中書省爲西臺尚書省爲
　文昌臺故御史臺呼爲南臺趙璘因話録云璘又
　云武后朝御史有左右肅政之號當時亦謂之左
臺右臺則憲臺未曽有東臺西臺之稱明清甞記
　張鷟朝野僉載對天后爲戯語云左臺胡御史右
　臺御史胡是也　本朝李建中爲分司西京留司
御史丗以西臺目之李栖筠爲御史大夫不樂者
　呼爲栖臺蓋斥其名也
明清五丗祖拾遺開寳八年以近臣薦自布衣召對
講易于崇政殿然後命官崇政殿說書之名肇建
(十五)于此行事具載　三朝國史
太祖皇帝以歸德軍節度使創業升宋州爲歸德府
　後爲應天府　太宗以晉王即位升并州爲太原
　府　真宗以壽王建儲升壽州爲夀春府仁宗
　以昇王建儲升建業爲江寜府英宗以齊州防
　禦史入繼以齊州爲興德軍神宗自頴王升儲
　以汝隂爲順昌府　哲宗自延安郡王升儲升延
　州爲延安府　徽宗以端王即位升端州爲肇慶
　府　欽宗自定王建儲前已升中山府　太上以
　康王中興升康州爲德慶府今上以建王建儲
　升建安爲建寧府宣和元年六月邢州民董丗多
　進狀以　英宗甞爲鉅鹿郡公又知岳州孫勰進
　言英宗嘗爲岳州防禦使詔加討論時邢州巳
　升安國軍遂以邢州爲信德府岳州爲岳陽軍是
　歲十月又詔以　列聖潜邸所領地再加討論以
　真宗甞爲襄王升襄州爲襄陽府　仁宗嘗爲慶
　國公以慶州爲慶陽府　英宗甞爲冝州刺史以
　冝州爲慶逺軍神宗嘗爲安州觀察使以安州
　爲德安府又嘗爲光國公以光州爲光山軍哲
　宗嘗爲東平軍節度使以鄆州爲東平府嘗爲均
　國公以均州爲武當軍　徽宗嘗爲寧國公以寜
　州爲興寧軍其後又以　徽宗嘗爲平江鎮江軍
　節度使並陞爲府又以　太宗昔嘗爲睦州防禦
　使升睦州爲遂昌軍今上皇帝即位之初陞隆
(十六)興寧國常德崇慶諸府皆以潜藩擁戲之地也
英宗在濮邸與燕王宫族人丗雄厚善兩家各生子
　同年月日時是生　神宗而丗雄之子令鑠也
　神宗後即帝位令鑠進士及第爲本朝宗室登
(十七)科第一
國朝承五代搶攘之後三舘有書僅萬二千卷乾德
　以後平諸國所得浸廣太宗郷儒學下詔捜訪
　民間以開元四部爲目舘中所闕及三百已上卷
　者與一子出身端拱元年分三舘之書别爲書庫
　目曰秘閣　真宗咸平三年詔中外臣庻家有収
　得三舘所少書籍每納一卷給千錢卷判舘看詳
　委是所少書數及卷秩别無差誤方許收納其所
　進書及三百卷以上量才試問與出身又令三舘
　冩四部書二本一置禁中龍圗閣一置後苑之太
　清樓以便觀覽八年榮王宫火延燔三舘焚爇殆
　遍於是出禁中本就舘閣傳冩且命儒臣編類讎
　校校勘校理之官始於此也嘉祐五年又詔中外
　士庻許上所闕書毎卷支絹一疋及五百卷特與
　文資元豐中秘書省三館併歸省中書亦隨徙元
　祐中重冩御前書籍又置校對黃本以舘職資淺
　者爲之又置重修晉書局不乆皆罷去宣和初蔡
　攸提舉祕書省建言置𥙷御前書籍所再訪天下
　異書以資校對以侍臣拾人爲叅詳官餘爲校勘
　又以進士白衣充檢閱者數人及年皆命以官未
　畢而國家多故靖康之變諸書悉不存太上警
　蹕南渡婁下搜訪之詔獻書𥙷官者凢數人秦熺
　提舉袐書省奏請命天下專委守臣又有旨録㑹
(十八)稽陸氏所藏書上之今中袐所藏之書亦良備矣
承平時士大夫家如南都戚氏歷陽沈氏廬山李氏
　九江陳氏番易吳氏俱有藏書之名今皆散逸近
　年所至郡府多刋文籍且易得本傳録仕䆠稍顯
　者家必有書數千卷然多失於讎校也呉明可帥
　㑹稽百廢具舉獨不傳書明清嘗啓其故云此事
　當官極易辦但僕旣簿書期㑹賔客應接無暇自
　校子弟又方令爲程文不欲以此散其功委之它
(十九)人孰肯盡心漫盈箱篋以誤後人不若己也
紹興初　昭慈聖獻皇后升遐外祖曾公公卷以江
　東漕兼攝二浙應辦用元符末京西漕陳向故事
　也朝論欲建山陵外祖議以謂帝后陵寢今存伊
　洛不日復中原即歸祔矣冝以􁏟宫爲名僉以爲
當遂用之陳向權漕事見汪彦章所撰徐丞相夫
(二十)人陳氏墓誌夫人向之女也
紹興戊午　徽宗梓宫南歸有日秦丞相當國請以
　永固爲陵名先人建言北齊叱奴皇后寔名矣不
　可犯且叱奴夷狄也尤當避秦大怒幾蹈不測後
　數年卒易曰永祐

揮麈前録卷之一
揮麈前録卷之二
(卄一)朝請大夫主管台州崇道觀汝隂王明清
祖宗朝重先代陵寢每下詔申樵採之禁至于再三
　置守冡户委逐處長吏及本縣令佐常切檢校罷
　任有無廢闕書于暦子太昊葬宛丘在陳州炎帝
　葬長沙在潭州黃帝葬槁山在上郡今坊州界髙
　陽葬臨河縣故城東髙辛葬濮陽頓丘城南臺隂
　城唐堯葬城陽榖林今鄆州界舜葬零陵郡九疑
　山今永州界女媧葬華州界夏禹葬㑹稽山今越
　州㑹稽縣啇湯葬寳鼎縣周文王武王並葬京兆
　府咸陽縣界漢髙祖葬長陵在耀州安北後漢丗
　祖葬原陵在洛陽縣界唐髙祖葬獻陵在耀州三
　原縣東太宗葬昭陵在醴泉縣北九堫山以上十
　六帝各置守陵五户每歳春秋祠御書名祝板祭
　以大牢諸處舊有祠廟者亦别祭饗啇中宗帝大
　戍葬内黃縣東南陽武丁葬西華縣北周成王康
　王皆葬畢在咸陽縣界漢文帝葬覇陵在長安東
　南宣帝葬杜陵在長安南魏武帝葬髙陵在鄴縣
　西晉武帝葬峻陽陵在洛陽後周太祖文帝葬成
　陵在耀州富平縣隋髙祖文帝葬太陵在武功縣
　以上十帝置三户歳一饗以太牢秦始皇帝葬昭
　應縣漢惠帝葬安陵景帝葬陽陵在長安東北武
　帝葬茂陵在長安西後漢明帝葬顯節陵章帝葬
　敬陵並在洛陽東南魏文帝葬首陽陵在偃師縣
　後魏孝文帝葬永寧陵在冨平縣唐明皇泰陵憲
　宗景陵俱在奉天縣肅宗建陵葬醴泉縣宣宗正
　陵在雲泉縣朱梁太祖葬興極陵在伊闕縣後唐
　莊宗葬伊陵在新安縣明宗葬徽陵在洛陽東北
　石晉髙祖葬顯陵在壽安縣以上十五帝各置守
　陵兩户三年一祭以太牢凡祭祀皆令長吏行禮
　所用太牢以羊代之陵户並以陵近小户充除二
　稅外免諸雜羌傜周桓王葬澠池縣東北靈王葬
　河南縣桓亭西周山上景王葬洛陽城中西北隅
　前漢元帝葬渭陵在長安縣成帝葬延陵在咸陽
　縣哀帝葬義陵在扶風平帝葬康陵在長安縣北
　後漢和帝葬慎陵塋中庚地安帝葬恭陵在長安
　西北順帝葬順陵冲帝葬懷陵並在洛陽西質帝
　葬静陵桓帝葬宣陵並在洛陽東靈帝葬文陵在
　洛陽西北獻帝葬禪陵在渭城北魏明帝葬髙平
　陵在河淸縣髙貴郷公葬洛陽瀍澗之濵陳留王
　葬王原陵在鄴西晉惠帝葬太陽陵在洛陽魏文
　帝葬冨平縣東南東魏孝静帝葬鄴唐髙宗乾陵
　睿宗槁陵穆宗光陵僖宗靖陵並葬奉天縣中宗
　定陵代宗元陵順宗豐陵文宗章陵懿宗簡陵並
　葬冨平縣德宗崇陵敬宗莊陵武宗端陵並葬三
　原縣昭宗和陵葬河南緱氏縣梁末帝葬伊闕縣
　後唐
　末帝　葬明宗陵内以上三十八
　帝常禁樵採此乾德四年十月詔也著于甲令其
　後又詔曾經開發者重製禮衣常服棺槨重葬焉
　東晉以降六朝陵寢多在金陵丹陽之間皆可考
　識而制書不載者當時江左未平故耳先子嘗纂
　歷代陵名自漢髙帝建名以來雖后妃追崇僣覇
(卄二)無有遺者今行于丗
國朝百官致仕庻僚守本官以合遷一官回授任子
　侍從仍轉一官宰執換東宫官熈寧初歐陽文忠
　公始以太子少師帶觀文殿學士致仕示特恩也
　故謝表云道愧師儒乃忝春宫之峻秩身居畎畒
(卄三)猶兼書殿之隆名自是以爲例
國朝侍從以上自有寄禄官如左右正言二史給諫
　吏禮部郎中之類是也若庻僚曾經飾擢至於雜
　流甄叙悉皆有别一見刺字便知涇渭元豐官制
(卄四)旣行混而爲一故王荆公有流品不分之語
舊制如侍從致仕轉官遺表贈四官皆自其合遷官
(卄五)上加之今則寄禄官至陞朝轉贈僅止貟郎而巳
蒲傳正在翰林因入對　神宗曰學士職清地近非
　它官比而官儀未寵自今冝加佩魚遂著爲令見
　于　神宗實録東坡先生謝入翰林表曰玉堂賜
　篆仰淳化之彌文寳帯重金佩元豐之新渥中書
　舍人繫紅鞓犀帶自葉少藴始見姚令威叢語而
　石林自記却不及舊假服色不佩魚崇寧末王照
　尚書詳定勑令啓請許之自是爲例仍許入衘具
(卄六)載詔書其後以除勑中不載多不署魚袋二字
國朝凡登從班無在外閑居者有罪則落職歸班亦
　奉朝請或黜守偏州甚者乃分司安置不然則告
　老掛冠熈寧間始置在外宫觀本王荆公意以處
　異論者而荆公首以觀使閑居鍾山者八年
官制後惟光禄大夫及中散朝議二大夫分左右増
　磨勘而巳初非以科第也元祐間范忠宣當國始
　帶左右紹聖初罷去事見常希古奏䟽大觀二年
　又置中奉奉直二大夫徹中散朝議左右字紹興
　初樞宻院編修官楊愿啓請再分左右自是以出
(卄八)身爲重
前宰相爲樞宻使者宋元憲冨鄭公文潞公陳秀公
　宣和二年鄭華原以故相領院事紹興七年秦師
　垣亦以前揆拜樞宻使未幾復登庸近歲張魏公
　亦然李邦直許冲元曾令綽韓師朴爲二府後皆
　再入爲尚書然不乆復柄用惟令綽竟止八座
舊制樞宻使知樞宻院奏薦子弟皆𥙷班行故冨鄭
　公之子紹京文潞公之子貽慶皆爲閤門祗候元
(卅)豐後方授文資
神宗朝詔樞宻院編修經武要略以都承旨張誠一
　提舉誠一武臣也乞差編修官二貟時王正仲胡
　完夫爲舘職詔令兼之是夕忽御批提舉改作管
　勾詰朝(執/政)啓　上所以　上云巳差舘職編修豈
(卅一)可令武臣提舉而樞宻院編修自此始也
樞宻院舊皆武臣如都承旨亦然　國初二曹俱嘗
　爲之熈寜中王荆公怒李評罷去命曾令綽爲都
　承旨自是方文武互用矣
仁宗以大中祥符七年由慶國公岀閤隆興初湯特
　進封慶國公明清嘗以故事啓之遂上章辝不敢
　受改封榮國公王將明白蒙亨宣和間皆封慶公
(卅三)而不辝豈一時忘之耶
政和中詔天下州縣官皆帶提舉管匀學事時姚麟
　以節度使守蔡州建言乞免繫階朝廷許之靖
　康初除去紹興中復増但改庻官爲主管時孟信
　安仁仲來帥㑹稽先人寓居孟氏與家間契分甚
厚仁仲以兄事先人入境語先人云忠厚與秦㑹
　之雖爲僚壻而每懷疑心今省謁櫕宫先入朝
然後開府從兄求一不傷時忌對劄先人舉此仁
　仲大喜爲援麟舊請草牘以上奏入即可㝷又降
(卅四)旨自此武臣帥守並免入衘行之至今
國朝范魯公王文獻(溥)魏宣懿(仁浦)秉鈞史館昭文
　集賢三相俱全　太宗初即位薛文恵(居正)沈恭
　惠(倫)盧大戎(多遜)真宗咸平二年李文靖(沆)文
簡(敏中)吕文穆(蒙正)仁宗至和二年劉文忠(沆)
　文潞公(彦博)冨韓公(弼)元祐初司馬温公爲左僕
　射文潞公平章軍國重事吕正獻平章軍國事皆
　三相也至三年温公薨文吕二公在位而吕汲公
(大防/卅五)范忠宣(純仁)爲左右僕射殆四相然不乆也
本朝宰相兼公師者范魯公王文獻趙韓王薛文惠
　王文貞丁晉公馮文懿王文公吕文靖韓忠獻曾
　宣靖富韓公文潞公吕正獻蔡師垣秦師垣陳魯
　公而巳餘皆罷政後方拜近日惟張魏公自外以
(卅六)少傳再拜右揆
本朝三入相者趙韓王吕文穆文靖張鄧公文潞公
(卅七)蔡元長雖四入而不克有終
國朝自外拜相者文潞公韓康公章子厚近年陳原
(卅八)公亦曠典也
元符末曾文肅自知樞拜相公弟文昭爲翰林鏁宿
　禁中靣對喻旨草麻文昭力辝　上云弟草兄麻
　太平美事禁中巳檢見韓絳故事矣不須辝文昭
　始拜命蓋熈寧初韓康公入相實持國當制
　國朝以來兩家而巳金坡遺事載錢希白爲文僖
　草麻雖云儀同鈞衡寔未甞秉政也是時母氏年
　九歲偶至東府門外觀閱歸吿文肅云翁翁明日
　相矣適見快行家宣叔翁入内甚急以是逆料巳
(卅九)而果然
國朝宰相享耆壽者宋惠安八十張鄧公八十六陳
　文惠八十二冨文公八十一杜祁公八十宋元獻
　七十九李文定七十七曾宣靖八十龐頴公七十
　六蘇丞相八十二文潞公雖至九十四而薨貶秩
　中蔡師垣亦八十晩節拘籍南遷殂於中路不得
(四十)全有冨貴考終
本朝名公多厄於六十六韓忠獻歐陽文忠王荆公
(四一)蘇翰林而秦師垣復獲預其數吕正惠吕文穆亦然
本朝宰相登庸年少者常山春明退朝録備見之然
　無逾近歲范覺民丞相廷告日方三十一但壽止
　三十七其後張魏公入相亦未四十且太夫人康
　徤罷相之後遷謫居外幾二十年後雖入竟不拜
(四二)元宰
國朝身爲宰相壽考康寧再見其子入政府者惟曾
(四三)宣靖一人而巳
吕文穆相　太宗猶子文靖叅真宗政事相
　仁宗文靖子惠穆爲英宗副樞爲神宗樞使
　次子正獻爲　神宗知樞相　哲宗正獻孫舜徒
(四四)爲　太上皇右丞相繼執　七朝政真盛事也
本朝一家爲宰執者吕氏㝡盛旣列于前矣父子兄
　弟者韓忠憲(億)子康公(絳)黃門(維)莊敏(縝)范文正
(仲淹)子忠宣(純人)左轄(純禮)石元懿(熈載)子文定
(中立)吕叅政(餘慶)弟正惠(端)陳參政(恕)子恭公(執/中)
曹武惠(彬)子武穆(瑋)任安惠(中師)弟康懿(中正)張
參政(洎)孫左轄(璪)王惠獻(化基)子安簡(舉正)陳文
　忠(堯叟)弟文恵(堯佐)王文獻(傳)孫康靖(貽永)章文
　獻(得象)從孫壯恪(楶)丞相(惇)王樞宻(博文)子忠簡
(疇)吳正肅(育)弟正惠(充)曾宣靖(公亮)子樞宻(孝寛)
　韓魏公(琦)子文定(忠彦)曾孫樞宻(肖胃)胡文恭(宿)
　妷左丞(宗愈)張榮僖(耆)曾孫忠文(叔夜)梁懿肅(適)
　孫中書(子美)蔡忠懷(確)子樞宻(懋)林文節(希)從子
　中書(攄)蔡太師(京)子樞宻(攸)鄧樞宻(洵武)弟左轄
(洵仁)近日如錢參政(端禮)之於文僖史簽書(才)從
　子丞相(浩)亦一家而洪右相(适)樞宻(遵)爲伯仲數
　十年未嘗見也王文公(安石)弟左轄(安礼)冨韓公
(弼/四五)孫知樞(直柔)
韓循之奉常(治)之妻魯國太夫人文氏潞公之孫魏
　公之孫婦儀公之冢婦吕惠穆之外孫魯簡肅之
　外曾孫吕文靖之曾外孫身見其子肖胃爲樞宻
　壻鄭億年爲資政殿大學士儀同執政他子與孫
　俱𬒳飾擢壽隃八秩婦人中罕有唐張延賞苗夫
(四六)人可儷之也
錢武肅(鏐)自唐乾寜中盡有二浙之地享國五丗至
　忠懿王(俶)以版圗來歸改封鄧國王子弟皆換節旄
　其後弟十四子文僖(惟演)以文章進仕昭陵爲樞宻
　使文僖子次對(暄)次對子(景臻)尚秦魯公主位至少
　保生子伯誠(忱)亦至少師它子悉建節伯誠子處
　和(端禮)今參知政事忠懿兄廢王(倧)之子希白(易)
　希白子修懿(明逸)子飛(彦逺)兄弟對掌内外制父
　子又中大科子飛子穆(勰)元祐中入禁林穆子遜
　叔(伯言)至樞宻直學士他位顯庸尚多雖間有以
(四七)肺腑進然冨貴文物三百年相續前代所未見也
晏元獻夫人王氏國初勲臣超之女樞宻使德用之
　妹也元獻壻冨鄭公也鄭公壻馮文簡文簡孫壻
　蔡彦清朱聖予聖予女適滕子濟俱爲執政元獻
　有古硯一竒甚王氏舊物也諸女相授號傳壻硯
　今藏滕氏朱之孫女適洪景嚴近又登二府亦盛
　事也又有古犀帶一亦元獻舊物今亦藏滕氏明
(四八)清甞於子濟子珙處見之
本朝居政府在具慶下者王文獻盧大戎包孝肅張文
　孝呉長文呉正肅吕吉父章子后安厚卿馮彦爲曾
(四九)令綽王彦霖李士羙王將明蔡居安林彦振王元忠
本朝狀元登庸者吕文穆李文定王文正宋元憲故
　詩人有云皇朝四十三龍首身到黄扉止四人王
　文安覧之不恱後數十年李士羙何文　亦以廷
(五十)魁至鼎席
唐朝丗掌絲綸以爲羙談而　本朝以來兄弟居禁
　林者竇可象(儀)弟望之(儼)宋元憲景文王荆公和
　父韓康公持國蘇翰林子由曾文肅文昭蔡元長元
　度鄧子裳子文張康伯賔老宇文仲逹叔通父子則
　李文正昌武晁文元文莊梁翰林(固)懿肅(適)蔡文忠
　仲逺(延慶)錢希白子飛蘇儀甫子容一家則張尚書
(洎)唐公(瓌)邃明(璪)范蜀公子功淳父元長而淳父元
　長又父子也錢氏又有純老穆父焉葉道卿少藴
　而蔡君謨之於元長兄弟亦一族也外制則前人
　俱嘗掌之惟曾南豐與文昭文肅兄弟三人焉孔
　經父常父劉邍父贛父與從子少馮又對掌内外
(五一)制也近日於洪忠宣父子間再見之
雍孝聞蜀士之秀也元符末有聲太學學者推重之
崇寜初省試奏名第一前此婁上封事剴切九重固
　巳黙識其名至是殿䇿中力詆二蔡及時政未便者
　徽宗大怒减死竄海外宣和末上思其忠親批云
　雍孝聞昨上書致罹刑辟忠誠可嘉特開落過犯授
　修武郎閤門宣賛舍人命攽而孝聞死矣於是録其
　子子纯爲右選紹興初從張魏公入蜀魏公令属
　趙喆軍中喆誅子纯坐編管旣死魏公憐之復致
　其子安行一官紹興間以告訐流領外不知所終
(五二)三丗俱以罪廢與前所紀諸家不侔然亦不幸也
唐朝崔盧李鄭及城南韋杜二家蟬聮珪組丗爲顯著
　至　本朝絶無聞人自　祖宗以來故家以真定
　韓氏爲首忠憲公家也忠憲諸子名連系字康公
　兄弟也生宗字宗生子名從玉字玉生子從日字
　日生元字元生子從水字居京師廷有桐木都人以
　桐樹目之以别相韓焉相韓則魏公家也魏公生儀公
　兄弟名連彦字彦生子名從口字口生子從胄字
　胄之子名連三畫或謂魏公之命以其名琦字析
　焉東萊吕氏文穆家也文穆諸子文靖兄弟也名
　連簡字簡字生公字公字生希字希字生問字問
　字生中字中字生大字大字生祖字河内向氏文
　簡公家也文簡諸子名連傳字傳字生子從系字
　系字生從宗字欽聖憲肅兄弟也宗字生子字子
　字生水字水字生土字土字生公字兩浙錢氏文
　僖兄弟名連惟字惟字生日字日字生景字景字
　生心字心字生之(字/在)長主孫則連端字賜名也曹
　武惠諸子名連玉字玉字生　字慈聖光獻昆季
　也人字生言字言字生日字日字生水字水字生
　絲字髙武烈諸子連遵字遵字生士字宣仁聖烈
　兄弟也士字生公字公字生丗字丗字生之字晁
　文元諸子名連宗字文莊兄弟也宗字生仲字仲
　字生端字端字生之字之字生公字公字生子字
　李文定本甄城人旣徙京師都人呼爲濮州李家
　李文和居永寜坊有園亭之勝築髙樓臨道邊呼
　爲看樓李家李邯鄲宅並念佛橋以橋名目之陳
　文惠居近金水門以門名目之王文貞手植三槐
　于廷都人以三槐表之王文正本北海人以青州
　王氏别之王景彛居太子巷以巷名目之王審琦
　太師九子以九院呼之張榮僖以位顯名以待中
　家目之賈文元居廂後宋宣獻居宣明坊亦以巷
　名目之宋元獻兄弟安陸人以安州表以上數家
　派源旣繁名不盡連矣在江南則兩曾氏宣靖與
　南豐是也曾文清兄弟亦以儒學顯又二族矣三
蘇氏太簡儀父明允兩范氏蜀公與文正是也若
莆田之蔡白沙之蕭毗陵之胡㑹稽之石番陽之
　陳新安之汪呉興之沈龍泉州之鮑皆爲今之望
(五三)族而都城專以戚里名家又數家不能悉數也
建州浦城㝡爲僻邑而四甲族皆本縣人楊氏則起
　于文莊章氏則肇自郇公蓋練夫人孫夫人隂德
　丗多傳焉黃氏本于子思陳氏本于秀公軒裳極
(五四)盛今仕途所至有之
浦城章氏盡有諸元子平爲廷試魁而表民(望之)制
　科第一子厚(悙)開封府元正夫(楶)鎻廳元正夫子
(綡)爲國學元子厚子(援)爲省元次子(持)爲别試元
　其後自閩徙居吴中族属旣殷簪裳益茂至今放
　牓必有居上列者章氏自有登科題名石刻在建陽

揮麈前録卷之二
揮麈前録卷之三
　　　　　　汝　隂　王　明清
太上皇帝中興之初蜀中有大族犯　御名之嫌者
而遊䆠參差不齊倉卒之間各易其姓仍其字而
更其音者勾濤是也加金字者鈎光祖是也加絲
字者　紡是也加草頭者茍諶是也改爲句者句
思是也増而爲句龍者如淵是也繇是析爲數家
累丗之後昬婣將不復别文潞公自云敬暉之後
以　國𥘉　翼祖諱而改今有茍氏子孫與文氏
所云相同蓋本一族亦是杜于南北失於相照與
此相類
李昌武宗諤之子昭遘十八歳鎻廳及第昭遘子杲
　卿杲卿子士廉皆不逾是歳登甲科凡三丗俱曽
　爲探花郎亦衣冠之盛事也
呉越國忠獻王錢佐薨其弟(倧)襲位未幾爲其大將
胡進思所廢時忠懿王(俶)爲台州刺史進思迎立
　之元豐中王之孫(暄)知台州其子景臻自郡入都
選尚　仁宗女是爲秦魯長主靖康末胡騎犯闕
　主避狄南來因遂卜居後數年詔即州賜第主享
　之二十年壽八十六薨于天台其子伯誠居之又
　二十年官至少師年亦八十餘少師子即處和也
處和之女又自台州𬒳選爲王妃去歲處和旣爲
　執政别營甲第南北相望甚夥一家盛事常占此境
官制行置左右丞二府中班最下無有爰立者元祐
　中蘇子容丞相自左轄登庸時以爲異恩崇寕初
徽宗亟欲相蔡元長遂用此故事時有獻詩者曰
　磊落儀形真漢相闊踈恩禮舊蘇公紹興初吕元
　直自簽書摳宻院入相前此所無也
張垍乃張說之子敬翔爲敬暉之孫　本朝劉温叟
　以父名岳終身不聽樂至其孫几乃自度曲預修
　樂書可笑近有呉鑄者乃　國𥘉功臣呉廷祚之
　後祖元扆復尚主而失節於劉豫仕僞庭至樞宻
　使爲其用事此一律吁可歎哉(李叔佐云)
本朝以來以遺逸起逹者惟种明逸常夷甫二人而
　巳　徽宗朝王易簡蔡崈吕注自布衣拜崇政殿
　說書然薦紳間多不與之也王君儀尹彦明後亦
登禁從距今亦三十年矣雖婁下求賢之詔州郡
間有不應聘者而羔鴈不至於巖穴也易簡即寓
　之父九江人大觀中家祖守郡首薦之其後改節
　以媚權臣官至資政殿太學士寓仕靖康驟拜二
府𬒳命使虜託夢寐以辭行　欽宗震怒竄嶺外
　父子南下中途爲盗所害(寓字元忠)
國𥘉每歲放牓取士極少如安德𥙿作魁日九人而
　巳蓋天下未混一也至　太宗朝浸多所得率江
　南之秀其後又别立分數考校五路舉子以北人
　拙於詞令故優取熈寕三年廷試罷三題專以䇿
　取士非雜犯不復黜然五路舉人尤爲踈略黃道
　夫牓傳臚至第四甲党鏄卷子神宗大笑曰此
　人何由過省知舉舒信道對以五路人用分數取
　末名過省　上命降作第五甲末自後人益以廣
　宣和七年沈元用牓正奏名殿試至八百五人盖
燕雲免省者旣衆天下赴南宫試者萬人前後無
　踰此歳之盛
崇寧中以王荆公配宣聖亞兖公而居鄒公之上故
遷鄒于兖之次靖康𥘉詔黜荆公但舁塑像不復
　移鄒公于舊位至今天下庠序悉兖鄒並列而虚
右雖後來重建者舉皆㳂襲而竟不能革也(沈文/伯云)
劉器之晚居南京馬巨濟(㳙)作少尹巨濟廷試日器
　之作詳定官所取也而巨濟毎見器之未甞修門
生之敬器之不平因以語客客以諷巨濟巨濟曰
　不然凡省闈解送則有主文故所取士得以稱門
生殿試蓋天子自爲座主豈可復稱門生於他人
幸此以謝劉公也客以告器之器之歎服其說自
是甚懽(陸務觀云)
亡友薛叔器家有関外侯印甚竒古後考之魏建安
　二十三年甞置此名也又友人家有盪虜將軍章
及明清有横武將軍印皆不可考伯氏有新遷長
印後考前漢書乃新室甞以上蔡爲新遷也又友
　人家多睦子家丞印多睦郡名旣亡子之家丞秩
甚卑然篆文印様皆岀諸印右甞撫得之或云亦
王莾時印畢少董家有雍未央姓名見於急就章
明清少游外家年十八九時從舅氏曽宏父守台州
有筆吏楊滌者能詩亦可觀言其外氏唐元相國
之裔一日持告身來乃微之拜相綸軸也銷金雲
鳯綾新若手未觸白樂天行并書後有畢文簡夏
文莊元章簡諸公䟦識甚多㝷聞爲秦熺所取恨
當時不能入石至今往來于中也又丹陽吕城閘
　北委巷竹林中有李格秀才者自云唐宗室系本
　大鄭王房出其逺祖武德正觀以來告命勑書凡
　百餘亦有薛少保顔魯公書者竒甚明清每語親
舊經繇不惜一訪而閱之李生亦不靳人之觀也
文中子王通隋末大儒歐陽文忠公宋景文修唐書
房杜傳中略不及其姓名或云其書阮逸所撰未
　必有其人然唐李習之甞有讀文中子而劉禹錫
作王華卿墓銘序載其家丗行事甚詳云門多偉
　人則與書所言合矣何疑之有又皮日休有文中
　子碑見于文粹
歐陽文忠公父名觀文多避之如碧落碑在絳州龍
　興宫之類蘇東坡祖名序文多云引或作叙近爲
　文者或倣此不知兩先生之意也
賜生辰器幣起于唐以寵藩鎮五代至遣使命周丗
　宗眷遇魏宣懿始以賜之自是執政爲例
至和三年宋元憲建言慶暦郊祀赦書許文武官立
家廟而有司終不能推述先典明喻上指因循頋
望遂隃十載使王公薦紳下同閭巷昭穆雜用家
人縁媮習弊甚可嗟也臣近因進對婁聞聖言謂
諸臣專殖第産不立私廟豈朝廷勸戒有所未孚
將風教頽齡終不可復反復至意形于嘆息臣每
求諸臣所以未即建立者誠亦有由蓋古今異儀
　封爵殊制自疑成殫遂格詔書禮官旣不講求私
　家何由擅立且未信而望誠者上難必責從善而
　設教者下或有違若欲必如三代有家嫡丗封之
　重山川國邑之常然後議之則墜典無可復之期
　矣夫建宗祏序昭穆别貴賤之等所以爲孝雖有
　過差是過爲孝殖産利營居室遺子孫之業或與
　民爭利頋不以爲恥逮夫立廟則曰不敢寕所謂
　去小違古而就大違古者今諸儒之惑不亦甚乎
　於是下兩制與禮官詳定制度而王文安以下定
　官一品平章事以上立四廟知樞參政同知樞簽
　樞以上前任見任宣徽尚書節度使東宫三少以
　上皆立三廟餘官祭於寢凡得立廟者許嫡子襲
　爵以主祭其襲爵丗降一丗死則不得别立祔廟
　别祭於寢自當立廟者即祔其主其子孫承代不
　許廟祭寢祭並以丗數親踈遷祧始得立廟者不
　祧以始封有不祧者通祭四廟五廟廟因衆子立
　而長子在則祭以嫡長子主之嫡子死則不傳其
　子而傳立廟之長凡立廟聽於京師或所居州縣
　其在京師者不得於裏城及南郊御路之側旣如
　奏仍令别議襲爵之制其後終以有廟之子孫或
　官微不可以承祭又朝廷難盡推襲恩之典遂不
　果行其略巳見宋次道退朝録至嘉祐中文潞公
　爲相乃上章引禮官詳定制度平章事以上許立
　四廟欲乞於河南府營創廟詔從之政和中蔡元
　長賜宅京師援潞公之請旣允所奏且命禮制局
鑄造家廟祭器并余丞相(深)以下二府皆賜之紹
　興中秦㑹之表勲錫第又舉二例詔令討論悉如
政和之制云
錢宣靖吕文靖知制誥衣緑張益之(友直)鄧公子也
爲天章閣待制勾當三班院侍宴集英殿猶衣緋
　仁宗頋見即賜金紫吕文穆李仲詢(及)許冲元爲
　兩制衣緋蔡元長王子發官制行後爲中書舎人
皆衣緋賈季華(琰)爲樞宻直學士正諫大夫衣緑
本朝父子狀元及第張去華子師德梁顥子固兄弟
　孫何孫僅陳堯佐堯咨四家而巳後來沈文通孫
晦以祖孫相繼近年許克昌寔許安丗之親姪孫
　而王資深子洋俱爲榜眼
舊制監司雖官甚卑遇前執政宰藩亦肩輿升廳事
　宣和𥘉薛肇明自兩地出守淮南有轉運判官年
　少新進輕脫之甚肇明每不堪之到官朱幾肇明
還舊廳因與首台蔡元長語及之且云乗轎直抵
　脚踏子始下呵輿之聲驚耳至今爲之重聽其他
　可知也元長大不平翊日降旨諸路監司遇前宰
　執帥守處即入客位通謁自是爲例(王孟玉云)
熈寕中神宗命館職張載往兩浙劾知明州苗振吕
正獻與御史程伯淳俱言載賢者不當使鞫獄上
曰鞫獄豈賢者不可爲之事邪弗許
明清家有徐東湖所記　太上皇帝聖語其略曰大
宗正行司將至行在南班宗子所居當作屋百間
上曰修營舎宇固非今所急然事有不得巳者故
春秋於此事得其時制則不書不書者聖人之所
許也近時營造之制一下百姓輒受弊蓋縁州縣
便行科配矣又甞語宰臣等曰爲法不可過有輕
重惟是可以必行則人不敢犯太重則決不能行
太輕則不足禁姦朕甞語徐俯異時宫中有所禁
　𥘉令之曰必行軍法而犯者不止朕深推其理但
　以常法處之後更無犯者乃知立法貴在中制所
　以決可行也
淳化三年西夏李繼捧遣使獻鶻號海東青上賜
　詔曰朕乆罷畋遊盡放鷹犬卿地控邊塞時出捕
　獵今還以賜卿可領之也宣和末耶律禧繇此失
　國烏乎　太宗聖矣哉
元祐名卿朱紱者君子人也甞登禁從紹聖𥘉不幸
　坐黨錮崇寕間亦有朱紱者蘇州人初登第欲希
　晉用上䟽自陳與姦人同姓名恐天下後丗以爲
　疑遂易名諤字曰聖予蔡元長果大喜不次峻擢
　位至右丞未及正謝而卒年方四十(薛叔器云)
熈寧中御史言徐德占奉祠太廟甞廣坐云　仁宗
有遺行詔問狀坐客客不敢對以爲無德占云臣
　比行事至　章懿太后室因爲客言章懿實生
　仁宗而不及養後以帝女降后之姪瑋主乃與瑋
　不協使　仁宗有遺恨臣實洪州人聲音之訛遂
　至風聞　上以其言有理笑而薄罰之
宣和中蔡居安提舉秘書省夏日㑹館職于道山食
瓜居安令坐上徵瓜事各䟽所憶毎一條食一片
坐客不敢盡言居安所徵爲優欲畢校書郎董彦
逺連徵數事皆所未聞悉有據依咸嘆服之識者
　謂彦逺必不能安後數日果𥙷外(蘇訓直云)
曾文肅帥定一日晨起忽語諸子曰吾必爲宰相然
　須南遷啓其所以公曰吾昨夕夢衣十郎緑𫀆北
向謝恩豈非它日貶司户之徵乎後十年果登庸
　旣爲蔡元長所擠徙居衡陽巳而就降廉州司戸
參軍勑到取幼子􁃌朝服以拜命果符前夢十郎
　即􁃌排行也
韓似夫與先子言頃使金國見虜主所繫犀帶倒透
　中正透如圎鏡狀光彩絢目似夫注視乆之虜主
　云此石晉少主歸獻耶律氐者唐丗所寳日月帶
　也又命取磁盆一枚示似夫云此亦石主所獻中
有畫雙鯉存焉水满則跳躍如生覆之無它矣二
物誠絶代之珍也盆蓋見之范蜀公記事矣
建隆遺事丗稱王元之所述其間帥多誣謗之詞至
於稱趙普盧多遜受遺昌陵尤爲舛繆案　國
史韓王以開寳六年八月免相至太平興國六年
九月始再秉衡鈞當　太祖升遐時政在外何縁
前一日與盧丞相同見于寢邪稱　太祖長子德
昭爲南陽王又誤矣𥘉未甞有此封元之當時近
臣又秉史筆豈不詳知且載秦王傳中云云安有
淳化三年而見　三朝國史秦王傳邪可謂亂道
　此特人託名爲之又案元之自有小畜集序及三
　黜賦與國史本傳俱云淳化二年自知制誥舎人
　貶商州至道二年自翰林學士黜守滁上咸平二
年守本官知齊安郡而此序年月次序悉皆顛錯
　其僞也明矣
張賢良(咸)漢陽人應制舉𥘉出蜀過䕫州郡將知名
　士也一見遇之甚厚因問曰四科優劣之差見於
　何書張無以對守曰載孟子注中因檢示之且曰
不可不牢攏之也張道中漫思索著論成篇至都
閣試六論以此爲首題張更不注思而就主文錢
穆父覽之大喜過閣第一黃六丈叔愚能記守之
姓名甞以見告今巳忘之張即魏公迺翁也
唐文皇聚一時名流于冊府始有十八學士之號後
來凡居館殿者皆稱之　國朝以來仕于外非兩
　制則雖帥守監司止呼寄禄官惟通判多從館中
帶職出𥙷如蔡君謩湖州歐陽文忠公滑州王荆
　公舒州東坡先生杭州如此之類甚多劉贛父赴
泰倅詩云壁門金闕倚天開五見宫花落早梅明
　日扁舟滄海去却㝷雲氣望蓬萊蓋在道山五載
　然後得之學士之稱施于外者繇通判而然今外
　廷過呼大可笑矣
建炎己酉歳二月金人舉國南冦時太上駐蹕維
楊虜旣次臨淮郡相距甚邇有招信尉以所部弓
　手百餘人拒敵是日也塵氛蔽日虜𥘉不測其多
　寡遂相拒踰半日尉與衆竟死不退於是探騎得
疾走上聞乗輿百寮僅得南度儻非尉悉力以扼
　其鋒俾探騎得上聞則殆矣尉之姓名不傳於丗
　可恨友人王彦國獻臣能道其詳他日當問之爲
求大手筆作傳近見程可乆云尉姓孫亦甞以白
　國史汪聖錫矣(後聞孫名榮)
三朝史錢儼傳云儼能飲酒百巵不醉甞患無敵或
　言一軍校差可倫擬問其狀曰飲酒多手益恭儼
　曰此亦變常非善飲也東軒筆録云馮文簡在太
原以書姹王靈芝曰井門歌舞妙麗吾閉目不窺
　但日與和甫談禪耳平父答曰所謂禪者只恐明
　公未逹耳蓋閉目不窺巳是一重公案馮深伏其
　言以二條觀之萬事莫不安於自然也
本朝及五代以來吏部給𥘉出身官付身不惟著歳
　數兼說形貌如云長身品紫棠色有髭髯大眼面
　有若干痕記或云短小無髭眼小面瘢痕之類以
　防僞冐至元豐改官制始除之靖康之亂衣冠南
　渡承襲僞冐盗名字者多矣不可稽考乃知舊制
　不爲無意也
靖康間欲追褒司馬温公輿論以謂惟范忠宣在元
　祐間尤爲厚德可儷而有司一時鹵莾乃誤書文
　正之名批旨行下遂俱贈太師蓋不知文正以忠
　宣德孺爲宰執巳追贈至太師中書令兼尚書令
　魏國公乆矣適何文縝在中書以郷曲之故乃以
　張天覺厠名其間亦贈太保而天覺熈寕中自選
　人受章子厚知引爲察官事見邵氏辯誣爲舒信
　道發其私書貶斥流落于外紹聖𥘉子厚秉鈞再
　薦登言路攻擊元祐諸賢不遺餘力至欲發温公
　吕正獻公之墓頼曾文肅公力啓于泰陵始免其
　爲慘酷甚矣晚旣免相末年以校讎道藏復職又
　有二蘇狂率三孔闊踈之表詩有毎聞同列進不
　覺寸心忙之句常希古亦力言其姦後來閩中書
　坊間骨鯁集輒刋靖康詔書于首繇此天下翕然
　推尊之事有僥幸乃如此者可發一歎(張文老云)
建炎末贈黃魯直秦少遊及晁无咎張文潜俱爲直
　龍圗閣文潜生前紹聖𥘉自起居舎人出帶此職
　蓋甚乆亦有司一時稽考之失也
李成字咸熈系出長安唐之後裔五代避地徙家營
　丘弱而聦敏長而髙邁性嗜盃酒善琴奕妙畫山
水好爲歌詩瑣屑細務未甞經意周丗宗時樞宻
使王朴與之友善特器重之甞召赴輦下㑹朴之
　亡因放誕酣飲慷慨悲歌遨遊搢紳間大府卿衞
融守淮陽遣幣延請客家于陳日肆觴詠病酒而
　卒壽四十九子覺仕　太宗兩歷國子博士其後
　以覺贈至光禄寺丞云此宋白撰誌文大略如此
　王著書徐鉉篆覺字仲明列　三朝國史儒學傳
　叙其丗家又同覺子宥仕至諫議大夫知制誥有
　傳載　兩朝史傳云祖成五代末以詩酒遊公卿
　間善謩冩山水至得意處殆非筆墨所成人欲求
　者先爲置酒酒酣落筆煙雲萬狀丗傳以爲寳歐
　陽文忠公歸田録乃云李成仕本朝尚書郎固
　巳誤矣而米元章畫史復云贈銀青光禄大夫又
　甚誤也

揮麈前録卷之三
揮麈前録卷之四
　　　　　　汝　隂　王　明清
王絲字敦素越之蕭山人景祐𥘉爲縣令㑹歲歉絲
每家支錢一千以濟之期以明年夏輸絹壹匹邑
　人大受其惠稱爲德政繇此當路薦之蓋是時一
縑售價不逾其數爾仕止郎曹典州而巳范文正
公爲作墓誌具載其事王荆公當國倣其法施之
天下號爲和買乆之本錢旣不復俵且有折帛之
害丗誤傳始於王儀仲(素)儀仲文正公之子早即
貴逹未甞爲邑官至八座没謚懿敏國史本傳可
考其子鞏字定國與東坡先生游李定字仲求洪
　州人晏元獻公之甥文亦竒欲預賽神㑹而蘇子
　美以其任子距之致興大獄梅聖俞謂一客不得
　食覆鼎傷衆賔者也其孫即商老(彭)以詩名列江
　西派中又李定字資深元豐御史中丞其孫方叔
(正民)兄弟皆顯名一時楊州人又李定嘉祐治平
　以來以風采聞甞遍歷天下諸路計度轉運使官
制未行老于正卿乃敦老(如岡)之祖盖濟南人也
同姓名者凡三人丗亦多指而爲一不可不辯(李)
(陽翟人東坡先生門下士亦字方叔兩/方叔俱以文鳴詩章又多互傳於丗)
郭稹字仲微仕至龍圗閣學士權知開封府幼孤母
邊更嫁王氏旣而母亡稹解官服䘮知禮院宋祁
　言稹服䘮爲過禮請下有司博議因馮元等奏聽
　解官申心䘮始此
太祖皇帝立極之𥘉西蜀未下益州三泉縣令間道
　馳騎齎賀表率先至闕下　上大喜平蜀後詔令
　三泉縣不隷州郡遇賀慶許發表章直逹榻前至
　今甲令毎於諸州軍監下注云三泉縣同是矣元
　符末龔言序爲縣尉婦弟江端本子之薄遊至邑
　令簿素與龔不叶相帥遊山經宿未回龔攝縣事
　忽赦書至　徽宗登寳位龔即宣詔稱賀偶未有
　子亟令子之奉表詣都令歸巳無及銓曹以𥘉品
　官無奏異姓無服親之文沮之子之早負俊名曾
文肅當國爲將上取旨特𥙷河南府助教今之上
　州文學也後子之官與職俱至正郎一時以爲異
事紹興𥘉四川制司建言陞縣爲軍失　祖宗之
指矣
張逸字天隱鄭州人登進士初甞以樞宻直學士知
益州蜀人諳其民風華陽縣郷長殺人誣道旁者
縣吏受財獄具乃令殺人者守囚逸曰囚色冤守
者氣不直豈守者殺人乎囚始敢言而守者果服
　立誅之蜀人以爲神歳飢民多殺耕牛食之犯者
皆配關中逸奏民殺牛以活將廢穡事今歲小稔
請一切放還復其業報可凡四守益州逸子峋嵫
亦有顯名于丗嵫諸孫即端明殿學士澄也
兩朝史章文憲(得象)傳末云初閩人謡曰南臺沙合
　出宰相至得象相時沙湧可渉政和六年沙復湧
　巳而余丞相(深)大拜十餘年前外舅方公務德帥
福唐南臺沙忽再湧巳而朱漢章葉子昂相繼登庸
昔人最重契義朋從年長則以兄事之齒少以弟或
友呼焉父之交遊敬之爲丈見之必拜執子姪之
禮甚恭丈人行者命與其諸郎遊子又有孫各崇
輩行略不紊亂如分守之嚴舊例書札止云啓或
止稍尊之則再拜雖行髙而位崇者不過曰頓首
再拜而巳非父兄不施覆字宰輔以上方曰台候
　餘不敢也前輩名卿尺牘中可考今俱不然誠可
　太息
太平興國六年五月詔遣供奉官王延德殿前承旨
　白勲使髙昌雍熈元年四月延德等叙其行程來
　上云初自夏州歴玉亭鎮次歷黃羊平其地平而
産黃羊度砂磧無水行人皆載水凡二日次都囉
囉族漢使過者遺以財貨謂之打當次歷茅家喎
子族臨黃河以羊皮爲囊吹氣實之浮於水或以
囊馳牽木栰而度次歷茅女王子開道族行入六
窠砂砂深三尺馬不能行行者皆乗槖駝不育五
糓砂中生草名登相收之以食次歷樓子山無居
　人行砂磧中以日爲占旦則背日暮則向日日下
　則止又行望月亦如之次歷卧羊梁劾特族地有
　都督山唐回鶻之地次歷太子大蟲族接契丹界
　人衣尚錦綿器用金銀馬乳釀酒飲之亦醉次歷
　屋地目族蓋逹于于越王子之子次至逹于于越
　王子族此九族逹靼中尤尊者次歷拽利王子族
　有合羅川唐回鶻公主所居之地城基尚在有湯
　泉池傳曰契丹舊爲回紇牧羊逹靼舊爲回紇牧
　牛回紇徙甘州契丹逹靼遂各爭長攻戰次歷阿
　墩族經馬鬃山望郷嶺嶺上石庵有李陵題字處
　次歷格囉美源西方百川所㑹極望無際鷗鷺鳬
　鴈之類甚衆次至托邊城亦名李僕射城城中首
　領號通天王次歷小石州次歷伊州州將陳氏其
　先自唐開元二年領州凡數十丗唐時詔勑尚在
　地有野蠶生苦參上可爲綿帛有羊尾大而不能
　走尾重者三斤小者一斤肉如熊白而甚美又有
　勵石剖之得賔鐡謂之喫鐵石又生胡桐樹經雨
　即生胡桐律次歷益都次歷納職城在大患鬼魅
　磧之東南望玉門關甚近地無水草載粮以行凡
　三日至思谷曰避風驛本俗法試出詔押御風御
　風乃息凡八日至澤田寺髙昌聞使至遣人來迎
　次歷寳莊又歷六鍾乃至髙昌髙昌即西州也其
　地南距于闐西南距大石波斯西距西天步露沙
　雪山葱嶺皆數千里地無雨雪而極熱每盛暑人
　皆穿池爲穴以處飛鳥羣萃河濵或起飛即爲日
　氣所爍墜而傷翼屋室覆以白堊開寳二年雨及
　五寸即廬舎多壞有水岀金嶺導之周繞國城以
　漑田園作水磑地産五榖惟無喬麥貴人食馬餘
　食牛及鳬鴈樂多箜篌出貂䑕白㲲綉文花蘃布
　俗多騎射婦人戴油帽謂之蘇幕遮用開元七年
　曆以三月九日爲寒食餘二社冬至亦然以銀或
　鍮爲筒貯水激以相射或以水交潑爲戲謂之壓
　陽氣去病好遊賞行者必抱樂器佛寺五十餘區
　皆唐朝所賜額寺中有大藏經唐韻玉篇經音等
　居民春月多遊羣聚遨樂於其間遊者馬上持弓
　矢射諸物謂之穰灾有勑書樓藏唐太宗明皇御
　扎詔勑緘鎻甚謹後有摩尼寺波斯僧各持其法
　佛經所謂外道者也統有南突厥北突厥大衆熨
　小衆熨様磨割禄黠戞司末蠻格哆族預龍族之
　名甚衆國中無貧民絶食者共振之人多壽考率
　百餘歳絶無夭死時四月獅子王避暑於北廷以
　其舅阿多于越守國先遣人致意於延德曰我王
　舅也使者拜我乎延德曰持朝命而來禮不當拜
　復問曰見王拜乎延德曰禮亦不當拜阿多于越
　復數日始出相見然其禮頗恭獅子王邀延德至
　其北庭歷交河州凡六日至金嶺口寳貨所出又
　兩日至漢家寨又五日上金嶺温嶺即多雨雪上
　有龍王刻石記云小雪山也嶺上有積雪行人皆
　服毛罽度嶺一日至北廷憇髙臺寺其王烹羊馬
　以具饍尤豐㓗地多馬王及王后太子各養馬牧
　放於平川中彌亘百餘里以毛色分别爲羣莫知
　其數北廷川長廣數千里鷹鷂鵰鶻之所生多美
　草下生花砂䑕大如䨲鷙禽捕食之其王遣人來
　言擇日以見使者願無訝其淹乆至七日見其王
　及王子侍者皆東向拜受賜旁有持磬者擊以節
　拜王聞磬聲乃拜旣而王之兒女親屬皆出羅拜
　以受賜遂張樂飲燕爲優戲至暮明日泛舟於池
　中池四面作鼓樂又明日遊佛寺曰應運㤗寜之
　寺正觀十四年造北廷北山中出􁬄砂山中常有
　煙氣涌起而無雲霧且又光𦦨若炬照見禽䑕皆
　赤采􁬄砂者著木㡳鞵若皮爲底者即焦下有穴
　生淸泥出穴外即變爲砂石土人取以治皮城中
　多樓䑓草木人白晳端正惟工巧善治金銀銅鐵
　爲器及攻玉善馬直絹一疋其駑馬充食者纔直
　一丈貧者皆食肉西抵安西即唐之西境七月令
　延德先還其國其王始至亦聞有契丹使來脣缺
　以銀葉蔽之謂其王曰聞漢遣使入達靼而道出
　王境誘王窺邊冝早送至達靼無使乆留因云髙
　敞本漢土漢使來覘視封域將有異圗王當察之
　延德偵知其語因謂王曰犬戎素不順中國今乃
　反間我欲殺之王固勸乃止自六年五月離京師
　七年四月至髙昌所歷以詔賜諸蕃君長襲衣金
　帶贈帛八年春與其謝恩使凡百餘人復循舊路
　而還雍熈元年四月至京師延德初至逹靼之境
　頗見晉末䧟虜者之子孫咸相率遮迎獻飲食問
　其郷里親戚意甚悽感留旬日不得去延德之自
　叙云此雖載于　國史而丗莫熟知用書于編以
俟通道九夷八蠻將使指者或取諸此焉
紹興丙辰明清甫十歲時朱三十五丈希真徐五丈
敦立俱爲正字來過先人先人命明清出拜二公
詢以國史中數事隨即應之無遺繇是受二公非
常之知于弱齡希真之相予多見其詞翰中後二
十年明清爲方壻敦立守滁陽以書與外舅云聞
近納某字之子爲壻豈非字仲言者乎具道疇昔
時事且過相溢美又數年敦立爲貳卿明清偶訪
之坐間忽發問曰度今此居號侍郎橋何邪明清
即應以　仁宗朝郎簡杭州人以工部侍郎致仕
居此里人德之遂以名橋又問郎表德謂何明清
　云兩朝國史本傳字簡之王荆公集中有寄郎簡
　之詩甚稱其賢少焉司馬季思來其去復問明清
　云温公兄弟何以不連名明清荅以温公之父天
章公生于秋浦故名池從子校理公生于郷中名
　里天章長子以三月一日生名旦後守宛陵生仲
　子名宣晚守浮光得温公名光承平時光州學中
有温公祠堂存焉敦立大喜曰皆是也且顧坐客
　云卒然而酬博聞如此可謂俊人矣烏乎敦立今
墓木將拱言之於邑
郭熈畫山水名盛昭陵時嘗爲翰林院待詔熈寧初
其子思登進士第至龍圗閣直學士更帥三路旣
貴廣以金帛收贖熈之遺筆以藏於家繇是熈之
畫人間絶少思亦多材藝有笑談可用集行於丗
元祐中吕微仲當軸其兄大忠自陜漕入朝微仲虚
正寑以待之大忠辭以相第非便微仲云界以中
霤即私家也卒從微仲之請時安厚卿亦在政府
　父日華尚康寕且具慶焉厚卿夫婦偃然居東序
時人以此別二公之賢否
姚寛令威明清先友也著西溪殘語考古今事㝡爲
詳備其間一條云舊於㑹稽得一石碑論海潮依
附隂陽時刻極有理不知其誰氏復恐遺失故載
　之觀古今諸家海潮之說多矣或謂天河激湧(葛/洪)
(潮/說)亦云地機翕張(見洞眞/正一經)盧肇以日激水而潮生
　封演云月周天而潮應挺空入漢山湧而濤隨(施/師)
(謂僧隱/之之言)析木大梁月行而水大(見竇叔/蒙濤志)源殊派異
　無所適從索隱探微宜伸確論大中祥符九年冬
　奉詔按察嶺外甞經合浦郡(廉州)㳂南溟而東過
　海康(雷州)歷陵水(化州)渉恩平(恩州)住南海(廣州)
　迨由龍川(惠州)抵潮陽(潮州)洎出守㑹稽(越州)移
　蒞句章(明州)是以上諸郡皆㳂海濵朝夕觀望潮
　汐之候者有日矣(汐音夕/潮退也)得以求之刻漏究之消
　息(消息/進退)十年用心頗有凖的大率元氣嘘吸天隨
　氣而漲歛𬈑渤往來潮順天而進退者也以日者
　重陽之母隂生於陽故潮附之於日也月者太隂
　之精水者隂故潮依之於月也是故隨日而應月
　依隂而附陽盈於朔望消於朏(敷尾/切)魄於上下弦
　息於輝朒(女六切朔而/日見東方)故潮有大小焉今起月朔
　夜半子時潮平於地之子位四刻一十六分半月
　離於日在地之辰次日移三刻七十二分對月到
　之位以日臨之次潮必應之過月望復東行潮附
　日而又西應之至後朔子時四刻一十六分半日
　月潮水亦俱復㑹於子位於星知潮當附日而右
　旋以月臨子午潮必平矣月在卯酉汐必盡矣或
　遲速消息又小異而進退盈虚終不失於時期矣
　或問曰四海潮平來皆有漸唯浙江濤至則亘如
　山岳奮如雷霆水岸橫飛雪崖傍射澎騰奔激吁
　可畏也其可怒之理可得聞乎曰或云夾岸有山
　南曰龕北曰赭二山相對謂之海門岸狹勢逼湧
　而爲濤耳若言狹逼則東𬈑自定海(縣名屬/四明郡)吞餘
　姚奉化二江(江以縣爲名一屬/㑹稽一隷四明)侔之浙江尤甚狹逼
　潮來不聞濤有聲耳今觀浙江之口起自纂風亭
(地名屬/㑹稽)北望嘉興大山(屬秀/州)水闊二百餘里故海
　商舶船怖於上潬(水中沙爲/潬徒旱切)惟泛餘姚小江易舟
　而浮運河逹于杭越矣蓋以下有沙潬南北亘乏隔
　礙洪波蹙遏潮勢夫月離震兊他潮巳生惟浙江水
　未洎月徑潮巽潮來巳半濁浪推滯後水益來於是
　溢於沙潬猛怒頓湧聲勢激射故起而爲濤耳非江
　山淺逼使之然也宜哉令威以該洽聞于時恨不能
　知其人明淸心謂必機博之人後以　眞宗實録考
　之大中祥符九年以燕肅爲廣東提點刑獄遂取
　兩朝史燕公傳觀之果嘗自知越州移明州卷末又
　云甞著海潮論海潮圗並行于丗則知爲燕無疑
　　明清乾道丙戌冬奉親㑹稽居多暇日有親朋來
　　過相與悟言可紀者歸考其實而筆録之隨手盈
　　秩不忍棄去遂名之曰揮麈録非所以爲書也長
　　至日　明清識
　　右揮麈録一編汝隂王仲言所作也紹興辛丑
　　逈侍叔父尉剡叔父出仲言昆仲詩詫曰此皆
　　小汝若干歲雪溪先生諸子也逈茫然自失其
　　後得與仲信仲言游雖服其該洽當時未知學
　　問之有味也越二十年逈塵忝末科試吏于淮
　　壖得奉行政事之在民者因讀荀卿子書曰法
　　不貳後王又讀宣王詩曰周道粲然復興於是
　　思熟於本朝典故者以講論學問士夫間訪
　　之未獲也忽仲言出示此書乃平昔之所期不
　　謂近出於朋舊之中喜可知也雖然僕有疑焉
　　仲言冨於春秋冝以壯烈上佐時用何遽留心
　　於著述若僕軰衰老不適用乃可娯意於蕳冊
　　之間耳仲言其懋哉乾道己丑八月左文林郎
　　饒州德興縣丞沙隨程逈可乆跋
　　九悳素聞仲言多識前言往行真好古博雅君
　　子願從下風聽餘論聞所未聞爲有日矣今幸
　　同僚于此謂可破此願也而郡邑相距餘一舎
　　仲言入郭有時不得朝夕見斯心竟未能满間
　　從清流王孟玉借揮麈録觀之殆所謂窺豹一
　　斑者因手抄之古人有云不見異人當得異書
　　今也見其人得其書何喜如焉因誌于後傾囷
　　倒廪尚兾自此無靳也迪功郎髙郵軍教授臨
　　汝郭九悳書
　　　　李賢良簡
　　垕拜手昨日辱下頋殊恨不𣢾經夕伏惟台候
　　客况萬福宣政從臣出處極爲詳備受賜甚多
　　揮麈録昨晩與老人伏讀共歎該洽如垕輩可
　　知愧矣鄭公之說甚善切幸小留以容乞靈龍
　　山俯就食其禄可也一二同舎郎與凡厚善皆
　　以爲喜老人亦約同白廟堂且喻意京兆來早
　　幸過此共飯巳約叔度欵宏論不宣垕上覆仲
　　言簽判學士契兄
　　　　王知府自跋
　　丘明子長班范陳壽之書不經它手故議論歸
　　一自唐太宗脩晉書置局設官雖房元齡禇遂
　　良受詔而許敬宗李義府之徒厠迹其間文字
　　交錯約史自此失矣劉煦之唐書薛居正之五
　　代史號爲二氏而職長監脩未始措辭嘉祐重
　　命大儒再新唐史歐陽文忠宋景文各析紀傳
　　故直筆紏繆之書出
　　國朝　三朝史爲大典之冠而進呈於天聖垂
　　簾之際名臣大節無所叙録居多或有一事見
　　之數傳褒貶異同自建隆抵于元符信史婁更
　　先人於是　七國朝史述焉直欲追倣遷固鋪
　　張揚厲爲無窮之觀雖前日宗工筆削不敢更
　　易但益以遺落損其重複如一姓父子兄弟附
　　于本傳之次増以宗室宰執世系與夫陟黜歳
　　月三表如唐書之制紹興戊午中執法常公聞
　　其事　詔奉祠中視史官之秩　尚方給扎奏
　　御及半而一秦專柄不盡以所著逹于　乙覧
　　獨存副本私室先人弃世野史之禁興告訐之
　　風熾薦紳重足而立明清兄弟居蓬衣白亡所
　　掩匿手澤不復敢留悉化爲煙霧又十五年巨
　　援没而公道開再　命㑹稽官以物辦訪遺書
　　于家但記憶殘缺以𥙷冊府之闕而巳故舊文
　　居多此舉蓋自先祖早授學於六一翁之門命
　　意本于六一其後先人承之故先人遷官制云
　　汝好古博雅自其先世属詞比事度越軰流痛
　　哉斯文雖不傳於後代而　王言可訓于萬丗
　　也明清弱齡過庭前言往行探㝷舊事􁆭夕剽
　　聆多歷年所憂苦摧挫萬事瓦解不自意全莫
　　能髠鈐以續先志乾道之初竊叢祠之禄偏奉
　　山隂親朋相過抵掌劇談偶及昔聞間有可記
　　隨即考而筆之曰揮麈録故人程逈可乆知名
　　士也覽而大喜手録而識于後繇是流傳又甞
　　取司馬文正公百官公卿表與夫陳龢叔及紹
　　興拜罷録叅考弼臣進退次第年月列爲四圗
　　表置之坐隅以便觀覽今鏤板于閩蜀江浙矣
　　丁酉春覔官　行都獲登太史李公仁甫之門
　　命與其子仲信遊㫪容間偶岀二編公一見稱
　　道再三且以宣政名卿出處下詢如黃寔章子
　　厚之甥不麗其舅而卒老于外方軫蔡元長之
　　姻婭引登言路而首論其非遂罹逺竄潘兊朱
　　勔里人不登其門而擯斥李森爲中司不肯觀
　　望王黼窮鄧之綱之獄而𬒳逐燕雲之役蓋(成/於)
　　　王寀之枉繇盛章父子欲害劉炳兄弟丗皆
　　亡其事跡明清不量其愚爲冥捜倫類凡二十
　　餘條摭據依本末告之公益喜大加敬歎又云
　　僕兼攝天官覩銓牓有臨安龍山監稅見次君
　　可俯就但食其禄而相與討論徐請君于朝以
　助我明清力辤以名迹不正且非其人而歸未
　幾公父子俱去國明清餞别于秀州之杉青閘
　下舟中相持悵然後數年仲信没于蜀公後雖
　復召領史局而明清適官逺外參辰一見方欲
　造公而公巳下丗比焉試邑窮塞公事無多飜
　篋復見舊藁愴念父祖以來平生用心嗟夫師
　友之淪没言猶在耳孰令聽之邪投老殘年感
　歎之餘姑以胸中所存識左方後之攬者亦將
　太息于斯作淳熈乙巳中元日朝請大夫主管
　台州崇道觀汝隂王明清書

揮麈前録卷之四
揮麈後録緫目
卷之一
乙自漢哀帝以來歴代加上　皇帝尊號
二太祖興王之兆
三滁州創端命殿崇奉　太祖御容
四祖宗規撫宏逺
五太祖藏弓弩於楊州郡治宣和間得用
六祖宗置公庫以待過客欲使人無旅寓之歎
七太宗収用舊臣處之編修以役其心
八錢氏逢辰録言朝廷典故甚詳
九章獻太后命儒臣編書鏤板禁中
十天聖中詔修三朝國史
十一昭陵降誕之因
十二神宗聖學非人所及
十三神宗置封椿庫以爲開拓境土之資
十四神宗詔史院賜筵史官就席賦詩
十五録紹聖謗語與史院
十六曽布等議復瑶華本末
十七曽布奏事上深憚服
十八徽宗好學潜心詞藝
十九徽宗𥘉郊事迹
二十程若英上言皆驗
二乙鄧洵武乞正選人官稱
二二政和中廢毒藥庫幷罷貢額
二三靖康中鄧善詢隨車駕次雍丘召縣令計事
二四編類元祐黨人立碑刋石
二五宰相樞宻分合因革
二六史官記事所因者有四
二七自秦相擅政紀録不足傳信
二八太祖誓不殺大臣言官
二九治平宰執進草熟狀
　卷之二
三十徽宗幸髙宗幄次見金龍蜿蜒榻上
三乙髙宗閲奏求其生路
三二髙宗興王符瑞
三三徽宗御製良嶽記命李質曹組爲古賦并百詠
　　　詩及詔王安中賦詩
三四近日官制紊亂
三五歐陽文忠與劉邍父書問荅入閤儀詞
三六吳縝著唐史紏繆五代史纂誤之因
三七皇玉寳運録載黃巢王氣一事歐陽文忠未曾見
三八京官朝叅差回綱舡乗歸
三九人不堪命皆去爲盗
四十宰相奏𥙷于第止授九品京官自吕文穆始
四乙通判運判所舉人數㳂革
四二磨勘進秩自孫何耿望建言始
四三富文忠封還詞頭盧襄賛執奏不行
四四張唐英述　仁宗政要與嘉祐名臣傳
四五韓魏公章子厚爲山陵使
四六韓魏公出判相州不敢預聞國命吕吉父出守
　　　延安乞與樞宻同奏事
四七丞相呉冲卿忌郭逵成功其孫呉侔以左道伏誅
四八新法之行施於天下獨永康無和買
四九邢和叔用章子厚語以荅虜使
五十吕氏爲侍郎者三人俱有子孫爲相
五乙邵尭夫譏冨鄭公肉食者鄙
五二緫管之緫字但從手不從絲
五三李濤李擇常本出一族
五四陳崇儀廟食事因
五五唐宰相以宗室進者十三人如何史賛乃云七人
卷之三
五六熈寧以來宰相封國公
五七蔡无道作官制舊典事有抵牾
五八方軫論列蔡京章䟽
五九強淵明上景鍾頌
六十王宷爲林靈素中傷與劉炳俱見誅
六一劉康孫啓崔貴妃奪王景彛故弟果報
六二蔡元長不啓印匣用印印復在匣
六三張柔直勸蔡元長收拾人材以救喪亂
六四解習除知河中府以箝口喪軀
六五蘭亭石刻旣存而復失
六六張逹明報唐欽叟令衘命誅童貫
六七馮檝雷觀同爲學官相排
六八賀子忱李邈詐疾退避
六九粘罕欲根刷玉牒名字頼秦中丞得免
七十鄭居中與蔡京交悪
七一追贈范忠宣誤作文正
七二温禹弼與曾文肅相失
七三蘇東坡作陳公弼傳
卷之四
七四徽宗燕賞元霄命王安中馮熈載進詩
七五陳堯臣進退終始事迹
七六靖康中黃時偁徐揆段光逺三人上虜酋書
七占張邦昌僣僞事迹
七八夏人沮粘罕之氣
卷之五
七九論熈寧以來謚法
八十材人所畏者尉曹
八十一江氏令樊若水獻下江南之䇿宋咸鄭毅夫記
　　　其事甚詳
八十二蜀孟昶上周丗宗書
八十三國朝父子兄弟叔姪聮名顯著
八十四黄巢明馬兒李順皆能逃命於一時
八十五蔡伯俙以神童授官食禄七十五年
八十六張耆燕禁從諸公
八十七韓忠獻四子奏名禮部
　卷之六
八十八韓持國入仕首末
八十九王平爲司理不阿旨以殺無辜
九十李邯鄲命諸子名
九十一司馬温公人望所歸
九十二温公不自矜伐
九十三王荆公死兆
九十四晏元獻元厚之怒人犯父諱
九十五時君卿稱王荆公於上前
九十六蔡持正之父黃裳戒其子必報陳氏
九十七王和艾德政如神
九十八汪輔之就試自知登第
九十九滕元發因舎弟申與楊元素失眷
一百蘇東坡改王兵部滕元發行狀爲墓銘
百一曽氏一門六人同牓及第
百二馮京作主文取張芸叟置優等
百三曾文肅薦王兵部居言路不就
百四曾文肅爲相首末
百五中使宣押蔡卞爲右丞
百六夏人冦慶州老卒保其無他
百七趙正夫與黃魯直戯劇衘怨切骨
百八林仲平二子立名
百九蘇東坡不肯冩司馬文正墓誌
百一十歐陽觀行狀異同
百十一余行之結連外界罪狀
百十二李端叔行狀文章
百十三東坡杭州湖上㑹客
百十四昭靈侯行狀首末
百十五曾文肅王大卿結爲契家
　卷之七
百十六國朝以來自執政徑登元台
百十七本朝先正　御書碑額與　御書閣名
百十八滕章敏訪荆公臨別贈言
百十九東坡知舉時劉無言論效醉白堂記
百二十晁以道跋魚枕冠頌
百卄一曾文肅夫人招李子約母妻
百卄二徐師川改陳虚中判語
百卄三蔡元度與門下士觀畫壁
百卄四揚康功使髙麗
百卄五方逹源乞重脩汴河短垣奏䟽
百卄六東坡舟次泗上
百卄七建中士人與曾蔡啓語兩易
百卄八曾文肅幐沙粥
百卄九石豫言鄒志完再竄及降復元祐人
百三十毛澤民和蔡元度鴛鴦詩
百三一錢昻輕童貫
百三二黃魯直浯溪碑曾公袞不欲書姓名
百三三郭槩善於擇壻
百三四王慶曾不隨曾國老濟江乃免於難
百三五唐質肅公孫女識受釐殿名
百三六王歧公在翰苑命門生供經史對
百三七王兵部爲尉驗親識弓手殺人
百三八米元章倚蔡元長凌大漕張勵
百三九吕元直奏除李良輔名
百四十鍾正甫治鄒志完獄劉景鞠謝景思
百四一王氏書爲陳元則所得
百四二葉少藴書火於弁山李泰發藏書火於秦
百四三東坡在張厚之家再見徐君猷家姬爲之感動
百四四童貫以承宣使乗狨坐由是爲例
百四五趙諗僞號隆興
百四六髙俅本東坡小史
　卷之八
百四七陳舉摘魯直塔記貶冝州舉復以進青蛇靑錢罰俸
百四八王彦輔村里侍從
百四九范寥告張懷素變
百五十畢仲㳺杖張懷素
百五一蔡文饒館李易
百五二李漢老爲李濤五丗孫
百五三李譓進萬歳蟾蜍
百五四賈明仲治童貫第得謝踰數萬緡
百五五曾空青極力照瞩陳瑩中
百五六王宣賛召劉斯立而距李延年至興獄累賔主
百五七王倫隨李相至禁中自陳於殿下
百五八舎人草東坡復官制院吏教爲結尾
百五九陳述併治鄭良俱死而旅攅並室
百六十江子我不信卜者之言
百六一朱新仲代王彦昭致語用魯公帖及栁詞
百六二蘇叔黨不從賊脅通夕痛飲而卒
百六三蘇叔黨屬李植於向伯恭
百六四蔡元長貶潭自歎失人心且作詞以卒
百六五髙宗擢用徐師川
百六六葉宗諤得婦人濟江
百六七李元量魁天下
　卷之九
百六八王廷秀閱丗録載眀受之變甚俻
百六九頴彦文記　髙宗幸海事
百七十髙宗命王兵部撰楚州守將趙立死事傳
　卷之十
百七一吳傅朋上殿　髙宗自謂九里松牌不如呉說
百七二王殏掩匿　御府器玩服御
百七三髙宗從王子裳言釋苗劉鹵掠婦女
百七四錢穆収復平江記
百七五秦㑹之脩和盟胡銓上書除名張仲宗送行詞削籍
　卷之十一
百七六孫仲益作墓碑
百七七徐康國傲忽觸韓璜劉剛
百七八傳崧卿觸二執政名
百七九范擇善迁葬
百八十秦㑹之荅李元老啓
百八一御史希秦㑹之言罷䥴汰濫賞
百八二王承可以名同偏旁縁秦㑹之誣罔以至侍從
百八三周葵言梁仲謨語洩去位
百八四秦㑹之使馮濟川探　髙宗意
百八五方庭實強勉入廣
百八六馬子約梁揚祖因議斷強盗罪不咸
百八七朱希真雪溪集序
百八八名家子知邵州希合秦㑹之按辛永宗籍其家
百八九解潜爲韓丗忠草奏配嶺外
百九十榮茂丗不受岳飛父子不軌之訴
百九一曾宏父小顰誦赤壁二賦
百九二髙宗問陳桷
百九三秦㑹之以姚宏不簽名卒以祈雨死大理獄中
百九四熊彦詩賀啓
百九五錢遹迎拜臈冦痛毁時政爲冦所殺
百九六李孝廣以費又試卷謗訕竄廣南死其子病又爲祟
百九七方允迪以先得　御注老子爲毛逹可所賞
百九八譚稹梁師成言早來玉音可畏
百九十孟富文爲執政
二百王慶曾畏秦㑹之不爲顯仁償虜使金㑹之卒喜
二百一曾吉父荅啓
二百二孫立爲盗得壽州鈐轄印
二百三王公明爲王原所疑
二百四秦師垣謂魏道弼莫胡思亂量
二百五陸農師　︻揮麈後録目卷終
揮麈後録卷之一
　朝請大夫主管台州崇道觀汝隂王明清
古之尊稱曰皇曰帝曰王自秦并天下始兼皇帝之
尊窮寵極崇度越前載後雖有作亦無加焉漢哀
帝建平二年待語夏賀良等言赤精子之䜟漢家
暦運中衰當再受命冝改元易號詔大赦天下以
建平二年爲太𥘉元年號曰陳聖劉太平皇帝宇
文周宣帝以大象元年禪位于皇太子衍自稱天
　元皇帝唐髙宗上元元年帝自稱曰天皇皇后曰
　天后武后垂拱三年五月尊爲聖母神聖皇帝天
　授元年九月尊爲聖神皇帝長壽二年九月爲金
　輪聖神皇帝證聖元年正月爲慈氏越古金輪聖
　神皇帝天冊萬歲元年九月爲天冊釡輪聖神皇
　帝中宗反正後神龍元年正月尊爲則天大聖皇
　帝中宗神龍元年十一月尊號應天皇帝三年八
　月尊號應天神龍皇帝玄宗先天二年十二月尊
　號開元神武皇帝二十七年二月開元聖文神武
　皇帝天寳元年二月開元天寳聖文神武皇帝七
　載五月開元天寳聖文神武應道皇帝十三載二
　月上開元天地大寳聖文神武證道孝德皇帝至
　德无載七月傳位後肅宗上上皇天帝三載正月
　上太上至道聖皇天帝乾无元年正月改太上聖
　皇天帝肅宗正德三載正月尊號光天文武大聖
　孝感皇帝乾元无年正月上乾元光天孝感皇帝
　二年正月上乾元大聖光天文武孝感皇帝代宗
　廣德元年七月尊號寳應元聖文武仁孝皇帝德
　宗建中元年正月尊號聖神文武皇帝順宗元和
　元年正月傳位後憲宗上應乾聖壽太上皇憲宗
　元和三年正月尊號睿聖文武皇帝十四年七月
　加元和聖文神武法天應道皇帝穆宗長慶元年
　七月尊號文武孝德皇帝敬宗寳曆元年四月尊
　號仁聖文武至神大孝皇帝五年正月加仁聖文
　武章天成功神德眀道大孝皇帝宣宗大中二年
　正月尊號聖敬文思神武光孝皇帝懿宗咸通三
　年正月尊號睿文明聖孝德皇帝十二年正月加
　睿文英武明德至仁大聖廣孝皇帝僖宗乾符二
　年正月尊號聖神聦睿仁哲明孝皇帝昭宗大順
　元年三月尊號聖文睿德光武弘孝皇帝梁太租
　開平三年正月尊號睿文聖武廣孝皇帝後唐莊
　宗同光二年四月尊號昭文睿武至德光孝皇帝
　明宗長興元年四月尊號聖明神武文德恭孝皇
　帝四年八月聖明神武廣道法天文德恭孝皇帝
　晉髙祖天福三年契丹遣使奉尊號英武明義皇
　帝周太祖聖明文武仁德皇帝國朝太祖乾德
　元年冬十一月上尊號應天廣運仁聖文武皇帝
　開寳元年十一月上應天廣運聖文神武明道至
　德仁孝皇帝四年九月上應天廣運興化成功聖
　文神武明道至德仁孝皇帝九年正月上應天廣
　運一統太平聖文神武眀道至德仁孝皇帝　帝
　以汾晉未平不欲號一統　詔罷之至三月晉王
　羣臣復上應天廣運立極居尊聖文神武眀道至
　德仁孝皇帝卒不受　太宗太平興國三年十一
　月上尊號應運統天聖眀文武皇帝六年十一月
　上應運統天睿文英武大聖至明廣孝皇帝九年
　八月上應運統天睿文英武大聖至明仁德廣孝
　皇帝端拱二年十二月庚申詔自前所上尊號並
　冝省去今後四方所上表只稱皇帝宰相吕蒙正
　等固以爲不可　上曰皇帝二字本難兼稱朕欲
　稱王但嫌與諸王同耳宰相又上表請改上尊號
　爲法天崇道文武皇帝後　詔省去文武二字淳
　化元年三月上法天崇道文武皇帝三年九月上
　法天崇道眀聖仁孝文武皇帝至道元年十二月
　改法天崇道上聖至仁皇帝　眞宗咸平二年十
　一月上尊號崇文廣武聖明仁孝皇帝五年八月
　上崇文廣武應道章德聖眀仁孝皇帝景德二年
　九月上崇文廣武應乾尊道聖明仁孝皇帝大中
　祥符无年十二月上崇文廣武儀天尊道寳應章
　感欽眀仁孝皇帝三年七月上崇文廣武儀天尊
　道寳應章感欽明上聖至德仁孝皇帝天禧元年
　正月上崇文廣武感天尊道應真佑德上聖欽明
　仁孝皇帝三年正月上體元御極感天尊道應真
　寳運文德武功上聖欽明仁孝皇帝乾興元年二
　月改應天尊道欽明仁孝皇帝　仁宗天聖二年
　十一月上尊號聖文睿武仁明孝德皇帝八年七
　月上聖文睿武體天欽道仁明孝德皇帝明道二
　年二月上睿聖文武體天法道仁明孝德皇帝景
　祜二年十一月上景祐體天法道仁明孝德皇帝
　寳元元年十一月上寳元體天法道欽文聦武聖
　神英睿孝德皇帝康定元年帝以蝗雨之災詔
　省去睿聖文武四字英宗治平四年正月上尊號
　曰體乾膺曆文武聖孝皇帝神宗元豐三年七月
　十六日詔曰朕惟皇以道帝以德王以業因時制
　名用配其實何必加崇稱號以自飾哉秦漢以來
　尊天子曰皇帝其亦至矣朕承　祖宗之休託士
　民之上凡虚文煩禮盡已革去而近者有司羣辟
　猶咸以號稱見請雖出於歸美報　上之忠然非
　朕所以稽考先王之意今後大禮百官拜表上尊
　號並罷先是百官上尊號翰林學士司馬光當荅
　詔因言治平二年先帝當郊不受尊號天下莫不
　稱頌末年有建言者國家與契丹有徃來書信彼
　有尊號而我獨無足爲深耻於是群臣復以非時
　上尊號昔漢文帝時單于自稱天地所生日月所
　置匈奴大單于不聞文帝復爲大名以加之也願
　陛下追用先帝本意不受此名上大恱手詔光曰
　非卿朕不聞此言善爲荅詞使中外曉然知朕至
　誠非欺衆邀名者自是終身不受尊號　徽宗大
　觀元年季秋將行明堂禮大臣議撿舉皇祐故事
　上爲親降御筆云粤在季秋將行宗祀輔臣有請
　願舉尊稱浮實之美母重辝費不須上表今後更
　不撿舉政和七年四月已未羣臣上表尊爲教主
　道君皇帝　詔止於教門章奏中稱不可令天下
　混用宣和五年七月丁卯太傳楚國公王黼等上
　皇帝尊號曰繼天興道敷文成武睿明皇帝御筆
　批荅曰朕獲承至尊兼三王五帝以臨九有之師
　無有逺邇罔不臣服荷天之鑒四序時若祥瑞洊
　至薄言興師燕朔歸附大一統于天下蓋祖宗之
　靈廟社之慶惟我神考詒謀餘烈顧朕何德以堪
　之而群公卿士猶以炎黃唐虞之號爲未足稱循
　末丗溢美之辭來上朕甚愧焉所請冝不允凢三
　上表皆不允自是内外羣臣皇子鄆王楷以下太
　學諸生耆老等上書以請者甚衆皆不從宣和七
　年十二月二十九日上尊號曰教主道君太上皇
　帝　欽宗建炎元年五月初二日上尊號曰孝慈
　淵聖皇帝　髙宗皇帝紹興六年六月丁未　臣
　秦檜以　太母回鑾之乆和議已定　士民曹溥
　等一千三百人詣　闕進表乞上尊號　上謙抑
　不受令有司無得復収二十一年三月戊寅　上
　謂宰執曰聞大金有詔上尊號前此士庻婁甞有
　請旣却而不受秦檜曰盛德之事它國亦知師仰
　紹興三十二年六月上尊號曰光堯壽聖太上皇
　帝乾道六年十二月加號光堯壽聖憲天體道太
　上皇帝淳熈二年十月加號光堯壽聖憲天體道
　性仁誠德經武緯文太上皇帝淳熈十二年十月
　加號光堯壽聖憲天體道性仁誠德經武緯文紹
業興統明謨盛烈太上皇帝孝宗皇帝淳熈十六
　年二月上尊號曰至尊壽皇聖帝太上慶元元年
　十一月上尊號曰聖安壽仁太上皇帝前代者見
　於宋无憲尊號録眀清更以他書詳考之國朝者
(二)以　史冊及前後詔旨續焉
太祖皇帝草昩日客逰睢陽醉臥閼伯廟夢中覺有
異旣醒焚香殿上取木㺽珓以卜平生自禆將至
大帥皆不應遂以九五占之珓盤旋空中巳而大
　契　大祖益以自負後以歸德軍節度使建　國
　號　大宋升府曰應天晏元獻爲留守以詩題廟
　中云　炎宋肇英祖初九方潜鱗嘗用蓍蔡占
　來决天地屯庚契大横兆謦咳如有聞東坡先生
　作張文定碑云熈寧中公判應天府新法旣粥坊
　埸河渡又并祠廟粥之官旣得錢聽民爲賈區廟
　中慢侮穢踐無所不至公建言宋王業所基也而
　以火王閼伯於啇丘以主大火微子爲宋始封二
　祠獨不􁃿於粥乎　𥙿陵震怒批出曰慢神辱國
　無甚淤斯天下祠廟皆得不粥其後髙宗皇帝
　炎精復輝　中興斯地灼見　天命猗歟休哉(晏/元)
(獻五川集/三載前叚)
滁州清流関昔在五季　太祖皇帝以五千之兵敗
　江南李氏十五萬衆執皇甫暉姚鳯以獻周丗宗
寔爲本朝建國之根本明清昨仕彼郡考之圖經
　云皇祐五年十月因通判州事王靖建言始創端
　命殿宇于天慶觀之西奉安　太祖御容初以兵
　馬都監一貟兼管至元豐六年專差内侍一名管
　勾香火毎月朔望州官朝拜知州事酌獻歲朝寒
　食冬旦至節　詔遣内侍酌獻今焉洊罹兵革殿
　宇焚蕩之乆茂草荆棘無片瓦尺椽存者周視太
息還　朝上言以謂　太祖皇帝歴試於周應天
　順人啓運立極功業自此而成　王基自此而創
　故號端命誠我宋之咸鎬豐沛命名之意可見乞
　再建　殿宇以永崇奉得旨下禮部討論而有
　司以謂増置兵衛重有浮費遂寢所陳蓋明清親
　甞至其地恭覩　太祖入滁之偉續當其始也趙
　韓王教村童于山下始與　太祖交際用其計畫
　俾爲郷導提孤軍乗月夜指縱衘枚取道于清流
　關側蘆子　浮西澗入自北門直擣郡治皇甫暉
　方坐帳中燕勞將士養銳待戰倉黃聞變初不測
　我師之多寡躍其愛馬號千里電奔東郊　太祖
　追及於河梁以劒揮之人馬俱墜橋下暉遂擒姚
　鳯即以其衆解甲請降自此兵威如破竹盡取淮
　南之地鳯之投降時正午刻擊諸寺鍾以應之至
　今不改紹興壬戌郡守趙時上殿陳其事　詔付
　史館東渡猶有落馬橋存焉如是則端命之殿
(四)其可置而不問邪
太祖甞令於瓦橋一帶南北分界之所專植榆柳中
通一徑僅能容一騎後至真宗朝以爲使人毎
歲往來之路歳月浸乆日益繁茂合抱之木交絡
翳塞宣和中童貫爲宣撫統兵取燕雲悉命剪薙
　之逮胡馬南騖遂爲坦途使如前日有所蔽障則
未必能卷甲長驅如此亦　祖宗規撫宏逺之一
(五)也(王嗣/昌云)
承平時揚州郡治之東廡扄鎻屋數間上有建隆元
　年朱􁇀金書牌云非有緩急不得輒開宣和无年
盗起浙西　詔以童貫提師討之道出淮南見之
焚香再拜啓視之乃弓弩各千愛護甚至儼然如
　新貫命弦以試之其力比之後來過倍而製作精
　妙不可跋及士卒皆歎㐲施之於用以致成功此
　蓋太祖皇帝親征李重進時所留者仰知經武
(六)之略眀見於二百年之前聖哉帝也(辛仲由爲/先人言)
太祖旣廢藩鎮命士人典州天下忻便淤是置公使
　庫使遇過客必舘置供饋欲使人無旅寓之歎此
　蓋古人傳食諸侯之義下至吏卒批支口食之類
　以濟其之食承平時士大夫造　朝不齎粮節用
　者猶有餘以還家歸途禮數如前但小損當時出
　京泛汴有上下水船之譏近人或以州郡飾厨傳
　爲非者不解　祖宗之所以命意矣然貪汙之吏
　倘有以公帑任私意如互送卷懷者又不可不痛
(七)懲治之也(劉季/髙云)
太平興國中諸降王死其舊臣或宣怨言　太宗盡
収用之寘之舘閣使修羣書如冊府元龜文苑英
華太平廣記之類廣其卷帙厚其廪禄贍給以役
　其心多卒老於文字之間云(朱希真/先生云)
太宗旣得吴越版籍繼下河東天下一統禮樂庻事
(八)粲然大備錢文僖惟演嘗纂書名逢辰録排日盡
　書其父子承恩榮遇及朝廷盛典極爲詳盡明清
　家有是書爲錢仲韶竽假去乾没至今往來于中
(九)安得再見以補史之闕文
仁宗即位方十歳章獻眀肅太后臨朝　章獻素
　多智謀分命儒臣馮章靖(元)孫宣公(奭)宋宣獻(綬)
　等采摭歴代君臣事迹爲觀文覽古一書　祖宗
　故事爲　三朝寳訓十卷毎卷十事又纂郊祀儀
　仗爲鹵簿圖三十卷　詔翰林待詔髙克明等繪
　畫之極爲精妙叙事于左令傳姆軰日夕侍　上
　展玩之解釋誘進鏤板于禁中元豐末哲宗以
　九歲登極或有以其事啓于　宣仁聖烈皇后者
　亦命取板摹印倣此爲帝學之權輿分錫近臣
　及舘殿時大父亦預其賜明清家因有之紹興中
(十)爲秦伯陽所取(先人云)
天聖中　章獻明肅太后臨　朝詔脩三朝國史
　時巨璫羅崇勲江德明用事以爲史院承受故官
　属每遇進書推恩特厚下至書史庖宰亦霑醲賞
(十一)後來因之(徐敦/立云)
章懿李后初在側㣲事章獻明肅章聖偶過閤
　中欲盥手后捧洗而前　上恱其膚色玉耀與之
言　后奏昨夕忽夢一羽衣之士跣足從空而下
　云來爲汝子時　上未有嗣聞之大喜云當爲汝
成之是夕召幸有娠明年誕育　昭陵　昭陵㓜
　年毎穿履襪即亟令脫去常徒歩禁掖宫中皆呼
爲赤脚仙人赤脚仙人蓋古之得道李君也(張昌/詩嗣)
(祖云見其祖/十二鄧公家録)
熈寧中神宗問鄧綰云西漢張良如何綰以班馬
　所論對　上曰體道綰以未喻　聖訓請于上
　上又曰不唱綰退因取子房傳考之自從沛公入
　秦宫闕至召四皓侍太子凡所運籌未有一事自
　其唱之始知　天縱之學非人所及(鄧雍語/先人云)
神宗遵　太祖遺意聚積金帛成帑自製四言詩一
(十三)章云五季失圖獫狁孔熾　藝祖造邦思有懲艾
　爰設内府基以募士曾孫保之敢忘厥志毎庫以
　一字目之又別置詩二十字分揭其上曰毎䖍夕
　惕心妄意遵遺業顧予不武資何以成戎捷後來
　所謂　御前封樁庫者是也　上意用此以爲開
　拓西北境土之資始命王韶克青唐然後欲經理
　銀夏復取燕雲元豐五年徐禧永洛衂師之後
(十四)帝心弛矣(林宓𥙿陵/遺事云)
神宗朝　詔修　仁　英兩朝國史開局日詔史院
　賜筵時呉冲卿爲首相提舉二府及修史官就席
　上成詩賦冲卿唱首云蘭臺開史局玉犖賜君餘
　賔友求三事規摹本八書汗青裁倣此衰白盍歸
　歟詔許從容㑹何妨醉上車王禹玉云曉下金門
　路君筵聽召餘簪纓三壽客筆削　兩朝書身老
　雖逢此恩深盡醉歟傳聞訪餘事應走使臣車元
　厚之云殿帷昕對罷省户雨隂餘詔賜堯罇酒
　人探禹穴書䕫龍方客右班馬蓋徒歟徑醉俄歸
　弁雲西見日車王君貺云累聖千年統編年四紀
　餘官歸柱史筆經約魯麟書班馬才長矣　仁英
　道偉歟恩招宴東觀釃酒荷盈車馮當丗云天宻
　叢雲曉風清一雨餘三長太史筆二典帝皇書
　接武知何者霑恩匪幸歟吐茵平日事何憚汚公
　車曾令綽云　御府朌醇釀　君恩錫餕餘賜筵
　遵故事紬史重新書燕飲難偕此風流不偉歟素
　飡非所職愧附相君車宋次道云　二聖垂鴻烈
　天臨四紀餘元台來率属賜㑹寵刋書丗業叨榮
　甚君恩可報歟袞衣相照爛歸擁鹿鳴車王正仲
　云上聖思論著前言摭緒餘瓊筵𥘉賜醴石室載
　紬書　徽範貽來者成功念昔歟欲知開局盛門
　擁相君車黃安中云禮攽三事宴史發兩朝餘
　偶綴金閨彦來紬石室書法良司馬否辭措子㳺
　歟盛事逢衰懶重須讀五車林子中云調元台極
貴須宴　帝恩餘昔副名山録今裁史觀書天心
　憂作者國論属誰欤寂寞懷鈆客容瞻相府車可
　見一時人物之盛真迹今藏禹玉孫曉処甞出以
(十五)示明清曉云史院賜燕唱和　國朝故事也
乾道辛卯歳明清因觀元符　詔旨　欽聖獻粛皇
　后傳載元豐末命其所引猶存紹聖謗語即以白
　于外舅方務德云今提衡史筆汪聖錫吾所厚也
　當録以似之継而以書及焉旬日得汪報云下喻
　昨日偶因奏事即爲敷陳天語甚稱所言爲當即
　詔史院刪去以眀是非之實矣汪書之親筆今存
　外舅家
昭慈孟后紹聖三年以使令爲禳禬之法九月二十
(十六)日詔徙処道宫巳見泰陵實録曾文粛奏對録述
　其復位本末爲備今具載之元符三年五月癸酉
　同三省批　旨令同議復瑶華先是首相韓忠彦
　遣其子跋來相見云因曲謝上諭以復瑶華令与
　布䓁議若布以爲可即白李清臣俟再留禀乃白
　三省且云恐有異議者布荅之云此事固無前比
　上亦甞問及布但荅以故事止有追䇿未有生復
　位號者况有元符恐難並處今　聖意如此自我
　作古亦無可違之理若於元符無所議即但有将
　順而巳三省自來凢有　德音及　御批未聞有
　逆鱗者此無足慮但白邦直不妨跋云若此中議
　定即須更於　上前及簾前再禀定乃敢宣言至
　四日再留不易前議師朴云已約三省因相率至
　都堂行次師朴云悙言從𥘉議瑶華法時公欲就
　重法官不敢違及至都堂悙又云當初是做厭法
　斷不得唯造雷公式等皆不如法自是未成布云
　公旣知如此當初何以不言今却如此議論當時
　議法論罪莫須是宰相否布當時曾議依郭后故
　事且以浄妃處之三省有人於　上前猶以爲不
　須如此其後又欲貶董敦逸布獨力争得不貶此
　事莫皆不虚否今日公却以謂議法不當是誰之
　罪悙黙然布云此事且置之今日　上及簾中欲
　復瑶華正以元符建立不正元符之立用　皇太
　后手詔近因有　旨令蔣之竒進入所降　手詔
　乃云是劉友端書外靣有人進文字　皇太后並
　不知亦不曾見是如何悙遽云是悙進入先帝云
　巳得兩宫旨令撰此　手詔大意進入布云　手
　詔云非此人其誰可當皆公之語莫不止大意否
　惇云是衆莫不駭之卞云且不知有此也布云頴
　叔以謂　太后手詔中語故著之麻詞乃不知出
　自公之竒亦云當時只道是　太后語故不敢不
　著今進入文字却看驗得劉友端書皇太后誠
　未甞見也悙頑然無怍色衆皆駭歎是日布又言
　此事只是師朴親聞布等皆未曾靣禀來日當共
　禀知　聖意無易即當擬定
　聖旨進呈遂令師朴草定云瑶華廢后近經登極
　大赦及累降赦宥其位號禮數令三省宻院同詳
　議聞奏遂退晚見師朴等皆云一勘便招可恠可
　恠六日遂以簡白師朴云前日所批　旨未安當
　如今日所改定進擬師朴荅云甚善然尚猶豫七
　日布云所擬批　旨未安有再改定文字在師朴
　所衆皆稱善今所降　旨乃布所改定也是日
　上靣諭簾中欲廢元符而復瑶華布力陳以爲不
　可如此則彰　先帝之短而　陛下以叔廢㛐恐
　未順　上亦深然之令於簾前且堅執此議衆皆
　議兩存之爲便　上又丁寧令固執卞云韓忠彦
　乃簾中所信須令忠彦開陳必聽納忠彦黙然及
　簾前果云自古一帝一后此事蓋萬丗議論相公
　巳下讀書不淺須議論得穩當乃可行兼是垂簾
　時事不敢不審慎語甚多不一一記省衆皆無以
　奪悙却云臣思之亦是未穩當衆皆目之師朴遂
　出所擬批　旨進呈云且乞依巳降　指揮容臣
　等講議同奏許之然殊未有定論再對布遂云適
　論瑶華事　聖諭以謂一帝一后此乃常理固無
　可議臣亦具曉聖意盖以元符建立未正故有所
　疑然此事出於無可柰何須兩存之乃使章悙誤曉
　皇太后意旨却以復瑶華爲未穩當此事本末悮
　先帝者皆悙也前者
　皇太后諭蔣之竒以立元符手詔
　皇太后不知亦不曾見及進入乃是劉友端書冩
　臣兩日對衆詰悙云昨以　皇太后手詔立元符
　爲后　皇太后云不知亦不曾見及令蔣之竒進
　入乃是友端所書莫是外靣有人撰進此文字否
　悙遽云是悙撰造　先帝云已得
　兩宫許可遂令草定大意臣云莫非止大意否
　詔云非斯人其誰可當乃公語也之竒亦云當時
　將謂是　太后語故著之制詞悙云是悙語衆皆
　駭之悙定䇿之罪固巳大此事亦不小然不可暴
　揚者以爲　先帝尔今若以此廢元符固有因然
　上則彰　先帝之短次則在　主上以叔廢㛐未
　順故臣等議皆以兩存之爲便如此雖未盡典禮
　然無可柰何須如此　太母遂云是無可柰何兼
　化元符又目下別無罪過如此甚便布云望
　皇太后更堅持此論若稍動着元符則於理未便
　亦荅云只可如此　上又甞諭宻院云欲於瑶華
　未復位號前先宣召入禁中却當日或次日降制
　免張皇令以此諭三省衆亦稱善布云如此極便
　若巳復位號即須用　皇后儀衛召入誠似張皇
　上仍戒云執元符之議及如此宣召只作卿等意
　勿云岀自朕語及至簾前三省以箔中語未定亦
　不記陳此一節布遂與頴叔陳之
　大后亦稱善退以諭三省云適敷陳如此論巳定
　矣遂赴都堂同前定奏議乃布與元度所同草定
　師朴先以邦直草定文字示衆人衆皆以爲詞繁
　不可用遂巳師朴先封以示布布荅之云瑶華之
　廢豈可云　主上不知其端　太后不知其詳又
　下比於盗臣墨卒皆𬒳恩恐皆未安尔是可
　太后聞自認造　手詔事乃歎云當𥘉將謂友端
　稍知文字恐友端所爲却是他做布云　皇太后
　知古今自古曾有似此宰相否之竒亦云悙更不
　成人無可議者是日瑶華以犢車四還禁中至内
　東門　太母遣人以冠服令易去道衣乃入中外
　聞者莫不懽呼是夕鎻院降制但以中書熟狀付
　學士院不宣召初議復瑶華布首白　上不知處
　之何地　上云西宫可處布云如此甚便(外議初/云東宫)
(増剏八十間疑欲以/處二后衆以爲未安)縁旣復位則於　太母有婦
　姑之禮豈可處之於外　上亦云然　太母有婦
　姑之理豈豦之於外上亦云然太母仍云須令
　元符先拜元祐荅拜乃順又云將來須令元祐從
　靈駕元符只令迎虞主可也患無人迎虞主今得
　此甚便又諭宻院云　先帝旣立元符㝷便悔但
　云不直不直又云郝隨甞取宣仁所衣后服以披
　元符　先帝見之甚駭却笑云不知稱否又云元
　祐本出士族不同又稱其母亦曉事二府皆云王
　廣淵之女也　神宗甞以爲叅知政事命下而卒
　又云𥘉聘納時常教他婦禮以至倒行側行皆親
　指教其他舉措非元符比也布云當日亦不得魚
　過布云　皇太后以爲如何　太母云自家左右
　人做不是事自家却不能執定得是不爲無過也
　布云　皇太后自正位號更不曾生子神宗嬪
　御非不多未聞有争競之意在尊位豈可與下争
　寵　太母云自家那裏更惹他煩惱然是他
　神宗亦㑹做得於夫婦間極周旋二十年夫婦不
　曾靣赤布云以此較之則誠不爲無過頴叔亦云
　憂在進賢豈可與嬪御争寵太母又對二府云
　元符元祐俱有性氣今猶恐其不相下布云
　皇太后更當訓敕使不至於有過乃爲盡善
　皇太后在上度亦不敢如此　太母云亦深恐他
　更各有言語兼下靣人多此軰尤不識好惡三省
　亦云若　皇大后戒飭必不敢尔　太后又云他
　兩人與　今上叔㛐亦難數相見今後除大禮聖
　節宴㑹可赴餘皆不須預他又與　今皇后不同
　也三省亦皆稱善其他語多所記止此爾巳上皆
　曾録中語制詞略云惟東朝慈訓念乆處於别宫
　且永泰上賔顧何嫌於並后至崇寜元年蔡元長
　當國十二月壬申用御史中丞錢遹殿中侍御史
　石䂊右司諌左膚䟽詔后復居瑶華制有云臺臣
　論奏引義固争宰輔全同抗章繼上逾二十年靖
　康末金人犯　闕六宫皆北　后獨不預逃匿于
　其家張邦昌知之遣人迎　后垂簾儀從忽突入
　第中后惶恐不知所以避之不免及　思陵中
　興尊爲隆祐太后盖　后之祖名元易元爲隆字
　建炎間　皇輿小駐㑹稽后㣲覺風痃本閤有
　宫人自言善用符水呪疾可瘳或以啓后后吐舌
　曰又是此語吾其敢復聞也此等人豈可留禁中
(十七)邪立命出之(王嗣昌云)
徽宗𥘉踐祚曾文肅公當國禁中放𥿄鳶落人間有
　以爲公言者公翌日奏其事　上曰𥘉無之傳者
　之妄也當令詰治所從來公從容進曰　陛下即
　位之𥘉春秋方壯罷朝餘暇偶以爲戲未爲深失
　然恐一從詰問有司觀望使臣下誣服則恐天下
　向風而靡寔將有損於　聖德上深憚服然失
(十八)眷始於此也(舅氏曾/竑父云)
徽宗居藩邸巳潜心詞藝即位之初知南京曾肇上
　所奉　勑撰東嶽碑得　旨送京東立石　上稱
　其文且云兄弟皆有文名又一人尤著左相韓師
　朴云鞏也子宣云臣兄遭遇神宗擢中書舎人
　脩　五朝史不幸早丗其文章與歐陽脩王安石
　皆名重一時　上領之繇是而知　上之好學問
(十九)非一日也
建中靖國　徽宗初郊亦見曾文肅奏事録言之甚
　詳在於當日爲一時之慶事十一月戊寅凌晨導
　駕官立班大慶殿前導歩輦至宣德門外升玉輅
　登馬導至景靈宫行禮畢赴太廟平旦雪意甚暴
　旣入太廟即大雪出廵仗至朱雀門其勢未巳衛
　士皆沾濕　上顧語云雪甚好但不及時及赴太
　廟雪益甚二皷未已　上遣御藥黃經臣至二相
　所傳宣問雪不止來日若大風雪何以出郊布云
　今二十一日郊禮尚在後日無不晴之理經臣云只
　恐風雪難行布云雪雖大有司掃除道路必無妨
　阻但稍衝冒無如之何兼雪勢暴必不乆况　乗
　輿順動理無不晴若更大雪亦須出郊必不可升
　壇則須於端誠殿望祭此不易之理巳降　御札
　頒告天下何可中輟經臣亦稱善乃云左相韓忠
　彦欲於大慶殿望祭布云必不可但以此回奏經
　臣退遂約執政㑹左相齋室仍草一劄子以往左
　相猶有大慶之議左轄陸佃云右相之言不可易
　兼恐無不晴之理若還就大慶是日却晴霽柰何
　布遂手寫劄子與二府簽書訖進入議遂定　上
　聞之甚喜有識者亦云臨大事當如此中夜雪果
　止五更　上朝享九室布以禮儀使賛引就罍洗
　之際已見月色　上喜云月色皎然布不敢對再
　詣罍洗　上云已見月色布云無不晴之理
　上奠瓉至　神宗室流涕𬒳靣至再入室酌酒又
　泣不巳左右皆爲之感泣是日聞
　上却常膳𬞞食以禱己夘黎明自太廟齋殿歩出
　廟門升玉輅然景色巳開霽時見日色巳午間至
　青城晚遂晴見日五使廵仗至玉津園夕陽滿野
　人情莫不欣恱庚辰四皷赴郊壇幕次少頃　乗
　輿至大次布跪奏於簾前請皇帝行禮(景靈太/廟皆然)
　遂導至小次前升壇奠幣再詣罍洗又升壇酌獻
　天色晴明星斗燦然無復纎雲　上屢頋云星斗
　燦然至小次前又宣諭布云　聖心誠敬天意感
　格固須如此又升壇飲福行過半蔣之竒屢仆於
　地旣而當中妨　上行布以手約之遂挽布衣不
　肯捨而力引之行數級復僵仆　上問爲誰布云
　蔣之竒　上令禮生掖之登壇坐於樂架下至
　上行禮畢還至其所尚未能起　上令人扶掖出
　就外舎先還府又令遣醫者往視之及亞獻升有
　司請　上就小次而終不許東向端立至望燎布
　跪奏禮畢導還大次故事禮儀使立於簾外俟禮
　部奏解嚴乃退　上諭都知閻守懃閻安中令照
　管布出壝門恐馬隊至難出恩非常也衆皆歎息
　以爲眷厚五皷二府稱賀於端誠殿黎眀升輦還
　内先是禮畢又遣中使傳宣布以車駕還内一行
　儀衞並令儧行不得壅閼布遂關鹵簿司及告報
　三帥令依　聖旨及登輦一行儀仗無復阻滯比
　未及已時已至端門左相乃大禮使傳宣乃以属
　布衆皆恠之少選登樓肆赦又眀日詣㑹聖宫宫
　門之兩廡下所畫人馬皆有流汗之迹云慶曆西
　事時一夕人馬有聲至眀觀之有汗流至今不滅
　又有一小女塑像齒髪爪甲皆眞物身長三尺許
　云　太祖㣲時所見甞言　太祖當有天下然無
(二十)文字可考像龕於殿之側坐殿内(盖殿/門也)
又云是月奉職程若英乃文臣程博文之子上書言
　皇子名亶及　御名皆犯唐明宗名冝防夷狄之
　亂　詔改皇子名至是又上書乞換文資從之時
　亦建中靖國元年後來果驗亦異事也因著之
神宗更定官制獨選人官稱未正崇寜初吏部侍郎
(卄一)鄧洵武上䟽曰　神宗稽古創法釐正官各使省
臺寺監之官實典職事領空名者一切罷去而易
　之以階因而制禄命出之日官號法制鼎新於上
　而彛倫庻政攸叙於下今吏部選人自節察判官
　至簿尉凢七等　先帝甞欲以階寄禄而未暇願
　造爲新名因而寄禄使一代條法粲然大備
　徽宗從其言　詔有司討論於是置選人七階蔡
(卄二)元道官制舊典乃失引之
政和四年六月戊寅御筆取㑹到入内内侍省所轄
　苑東門藥庫見置庫在皇城内北隅拱宸門東所
　藏鴆鳥蛇頭葫蔓藤鈎吻草毒汗之類品數尚多
　皆属川廣所貢典掌官吏三十餘人契勘元無支
　遣顯属虛設蓋自五季乱離紀綱頽靡多用此物
　以勦不臣者㳂襲至于　本朝自　藝祖以來好
　生之德洽于人心若干憲網莫不明寘典刑誅殛
　市朝何甞用此自今可悉罷貢額並行停進仍廢
　此庫放散官吏比附安排應毒藥并盛貯器皿並
　交付軍器所仰於新城門外曠闊逈野處焚棄其
　灰燼於官地埋瘞分明封堠摽識無使人畜近犯
　疾速措置施行仰見　祐陵仁厚之心德及豚魚
　敬録于編以詔無極
靖康元年正月戊辰金賊犯濬州　徽考㣲服出通
(卄☰)津門御小舟將次雍丘命宦官鄧善詢召縣令至
　津亭計事善詢廼以它事召之令前驅至近岸善
　詢從稠人中躍岀呼令下馬厲聲斥之令曰某出
　宰畿邑冝示威望安有臨民而行者乎善詢曰
　太上皇帝幸亳社聊此駐蹕令大驚捨車疾趍舟
　前山呼拜蹈自劾其罪　徽宗笑曰中官與卿戲
　耳遂召入舟中是夕阻淺船不得進　徽宗患之
　夜出堤上御駿騾名鵓鴿青望睢陽而奔聞鷄啼
　濵河有小市民皆酣寢獨一老姥家張燈竹扉半
　掩　上排户而入嫗問　上姓氏曰姓趙居東京
　巳致仕舉長子自代衛士皆笑　上徐頋衛士亦
　笑嫗進酒　上起受嫗酒復傳爵與衛士嫗延
　上至卧内擁爐又爇勞薪與　上釋襪烘趾乆之
　上語衛士令記嫗家地名及龍舟還京嫗没乆矣
(卄四)廼以白金賜其諸孫(蜀僧祖/秀云)
元祐八年九月三日崇慶撤簾泰陵親政時事鼎
　新首逐吕正愍蘇文定明年改元紹聖四月自外
　拜章子厚爲左僕射時東坡先生已責英州子厚
　旣至蔡元度鄧温伯迎合以謂　神宗實録詆誣
　之甚乞行重修繇是立元祐黨籍凢當時位於朝
者次第竄斥初止七十三人劉器之亦甞以語胡
　德輝珵見之元城道護録其間亦自相矛盾如川
　洛二黨之類未始同心也　徽宗登極復皆召用
　有意調一而平之蔡元長相矣使其徒再行編類
　黨人刋之于石名之云元祐姦黨播告天下但與
　元長異意者人無賢否官無大小悉列其中屏而
　弃之殆三百餘人有前日力闢元祐之政者亦饕
　厠名愚智混殽莫可分别元長意欲連根固本牢
　甚然而無益也徒使其子孫有榮耀焉識者恨之
　如近日揚州重刻元祐黨人碑至以蘇逈爲蘇過
　叔黨在元祐年猶未褁頭豈非字畫之誤乎尤爲
　無謂逈字彦逺東坡先生之族子登進士第爲瀘
　川令元符末應日食上言尤爲切直蔡元長旣使
　其徒編類上書邪等彦逺爲邪上尤甚又入元祐
　黨籍之石坐削籍編管華州遇赦量移潼川牽復
　爲普州岳安尉卒于官紹興初特贈宣教郎事見
　王望之賞所作彦逺妻史夫人墓誌及重脩瀘川
(二五)靈濟廟碑
明清頃訪徐五丈敦立于霅川徐詢以創置右府與揆
　路議政分合因革明清即爲考證以對徐甚以擊
節即手録于其所編今列于後案唐代宗永泰中
　始置内樞宻使二貟以官者爲之初不置司局但
　以屋三楹貯文書其職惟掌承受表奏於内進呈
　若人主有所處分則宣付中書門下施行而巳昭
　宗光化二年九月崔㣧爲宰相與上宻謀欲盡誅
　宦官中尉劉季述王仲元樞宻使王彦範薛齊偓
　隂謀廢上請太子監國巳而太子改名縝即位十
　二月孫德昭董彦弼周承誨三人除夜伏兵誅季
　述等翌日昭宗復位三人賜姓李除使相加號三
　功臣寵遇無比崔㣧與陸扆乞盡除宦者上與三
　人謀之皆曰臣等累丗在軍中未聞書生爲軍主
　者若属南司必多更變不若仍歸之北司爲便上
　喻㣧等曰將士意不欲属文臣卿等勿堅求於是
　復以袁易簡周敬容爲樞宻使然唐自此乱矣朱
　粱建國深革唐丗宦官之弊乃改爲崇政院而更
　用士人敬翔李振爲使二人官雖崇然止於承進
　文書宣傳命令如唐宦者之職今士大夫家猶有
　梁宣底四卷其間所載大抵中書奏請則具記事
　與崇政使令於内中進呈所得進止却宣付中書
　施行其任止於如此至後唐莊宗入汴復改爲樞
　宻院以郭崇韜爲使始分掌朝政與中書抗衡宰
　相豆盧革爲弘文館學士以崇韜父名弘正請改
　弘文爲昭文其畏之如此明宗即位以安重誨范
　延先爲樞宻使二人尤爲跋扈晉髙祖即位思有
　以懲戒遂廢之至開運元年復置末帝以其后之
　兄馮玉爲之自是相承不改　國朝因之首命趙
　韓王普焉號稱二府礼遇無間每朝奏事与中書
　先後上所言兩不相知以故多成疑貳　祖宗亦
　頼此以聞異同用分宰相之權端拱三年置簽書
　院事以資淺者爲之張遜是也官制舊典誤以爲
　鄧公慶暦二年二邊用兵富文忠公爲知制誥建
　言邊事繫國安危不當專委樞宻院周宰相魏仁
　浦兼樞宻使　國𥘉范質王溥以宰相兼叅知樞
　宻事今兵興冝使宰相兼領　仁宗然之即降
　旨令中書同議樞宻院事且書其檢吕許公時爲
　首相以内降納　上前曰恐樞宻院謂臣奪權冨
　公方力争㑹西夏首領乞砂等稱僞將相來降各
　𥙷借職覊置湖南冨公復言二人之降其家已族
　矣當厚賞以勸來者　仁宗命以所言送中書而
　宰相𥘉不知也冨公曰此豈小事而宰相不知邪
　更極論之時張文定爲諌官亦論中書冝知兵事
　遂降　制以宰相吕夷簡兼判樞宻院事章得象
　兼樞宻院事未幾或曰二府體例判字太重於是
　復改吕公亦爲樞宻使五年賈文元陳恭公同爲
　宰相乞罷兼樞宻使以邊事寜故也有　旨從之
　仍　詔樞宻院凢軍國機要依舊同議施行而樞
　宻院亦自請進退管軍臣僚極邊長吏路分鈴轄
　以上並與宰臣同議從之張文定復言宰相旣罷
　兼樞宻院則更不聚㕔萬一邊界忽有小虞兩地
　即須聚㕔毎事同議自是常事則宻院專行至渉
　邊事而後聚議謂之開南㕔然二府行遣終不相
　照熈寜𥘉滕逹道爲御史中丞上言中書宻院議
　邊事多不合趙明與西人戰中書賞功而宻院降
　約束郭逵修保柵宻院方詰之而中書巳下褒詔
　矣夫戰守大事也安危所寄今中書欲戰宻院欲
　守何以令天下願敕大臣凢戰守除帥議同而後
　下　神宗善之其後竟使樞宻院事之大者與中
　書同奏禀訖先下俟中書退後進呈本院常程公
　事凢稱三省宻院同奉　聖旨者是也建炎初置
　御營使本以　車駕行幸㹅齊軍中之政而以宰
　相兼領之故遂專兵柄樞宻院幾無所干預吕元
　直在相位自以謂有復辟之功專恣尤甚臺諌以
　爲言元直旣罷政遂廢御營司而宰相復兼知樞
　宻院事自范斍民爲始爾後悉兼右府矣秦㑹之
　獨相十五年帶樞宻使至紹興乙亥㑹之殂次年
　沈守約万俟元忠拜相遂除去兼帶中書與樞府
(二六)又始分矣
徐敦立語明清云凢史官記事所因者有四一曰時
　政記則宰執朝夕議政君臣之間奏對之語也二
　曰起居注則左右史所記言動也三曰日暦則因
　時政記起居注潤色而爲之者也舊属史舘元豊
　官制属祕書省　國史案著作郎佐主之四曰臣
　僚墓碑行狀則其家之所上也四者惟時政執政
　之所日録於一時政事最爲詳備左右史雖二貟
　然輪日侍立榻前之語旣逺不可聞所頼者臣僚
　所申而又多務省事凢經上殿止稱别無所得
　聖語則可得而記録者百司関報而巳日暦非二
　者所有不敢有所附益臣僚行狀於士大夫行事
　爲詳而人多以其出於門生子弟之類以爲虚辤
　溢美不足取信雖然其所泛稱德行功業不以爲
　信可也所載事跡以同時之人考之自不可誣亦
　何可盡廢云度在舘中時見重修哲宗實録其
　舊書崇寧間帥多貴㳺子弟以預討論於一時名
　臣行事旣多所略而新書復因之于時急於成書
　不復廣加搜訪有一傳而僅載歴官先後者且據
　逐人碑誌有傳中合書名猶云公者讀之使人不
　能無恨新唐書載事倍於舊書皆取小說　本朝
　小說尤少士夫縱有私家所記多不肯輕出之度
　謂史官欲廣異聞者當擇人叙録所聞見如段太
　尉逸事狀鄴侯家傳之類上之史官則庻幾無所
　遺矣歐陽公歸田録初成未岀而序先傳神宗
　見之遽命中使宣取時公巳致仕在頴州以其間
　所記述有未欲廣者因尽刪去之又惡其太少則
　雜記戲笑不急之事以充滿其卷秩旣繕冩進入
　而舊本亦不敢存今丗之所有皆進本而元書盖
(二七)未甞出之也
敦立又語明清云自髙宗建炎航海之後如日暦起
　居注時政記之類初甚圎備秦會之再相継登維
　垣始任意自專取其紹興壬子嵗初罷右相凢一
時施行如訓誥詔旨與夫斥逐其門人臣僚章䟽
　奏對之語稍及於已者悉皆更易焚弃繇是亡失
極多不復可以稽考逮其擅政以來十五年間凢
　所紀録莫非其黨姦䛕謟佞之詞不足以傳信天
(二八)下後丗度比在朝中甞取觀之太息而已
眀清甞謂本朝法令寛明臣下所犯輕重有等未甞
　妄加誅戮恭聞　太祖有約藏之太廟誓不殺大
　臣言官違者不祥此誠前代不可跋及雖盧多遜
　丁謂罪大如此僅止流竄亦復北歸自晉公之後
數十年蔡持正始以呉處厚訐其詩有譏訕語貶
新州又數年章子厚黨論乃興一時賢者皆投炎
荒而子厚迄不能自免爰其再啓此門元祐間治
持正事二三公不無千慮之一失使如前代則姦
臣藉口當渫血無窮也明清甞以此說語朱三十
　五丈希真大以爲然　太祖誓言得之曹勛云從
(二九)徽宗在燕山靣喻云尓勛南歸奏知　思陵
明清甞得　英宗批可進狀一𥿄于梁才甫家治平
　元年宰執書臣而不姓且花押而不書名以歲月
考之則韓魏公曾魯公歐陽文忠公趙康靖作相
叅時也但不曉不名之義後閱沈存中筆談云
　本朝要事對禀常事擬進入畫可然後施行謂之
　熟狀事速不及侍報則先行下具制草奏知謂之
　進草熟狀白𥿄書宰相押字始悟其理不知今又
　如何耳
揮麈後録卷之一
揮麈後録卷之二
(三十)汝　隂　王　明清
宣和中燕諸王于禁中　髙宗以困於酒倦甚小愒
　幄次　徽宗忽詢康王何往乎左右告以故
　徽宗幸其所視之甫入即返驚鄂黙然内侍請于
　上　上云適掲簾之次但見金龍丈餘蜿蜒榻上
　不欲呼之所以亟出歎息乆之云此天命也繇是
(三一)異待焉(趙士籛/彭老云)
髙宗甞語吕頥浩云朕在宫中毎天下奏案至莫不
　熟閱再三求其生路有至夜分卿可以此意戒刑
　寺官凢於治獄切當留心勿草草頥浩再拜賛即
(三二)以　上旨喻之(姜安礼/處恭云)
曹功顯勛語明清云昨從　徽宗北狩至燕山逃歸
　顯仁令奏　髙宗曰　上爲康王再使虜中欲就
　鞍時　二后洎宫人送至㕔前有小婢招兒者見
　四金甲人狀貌雄偉各執弓劒擁衛　上體婢指
　示衆雖不見然莫不畏肅　后即悟曰我事四聖
　香火甚謹必其隂助今䧟虜中愈當䖍事自後夜
　深必四十拜止更令奏　上冝嚴祟奉以荅景貺
　髙宗後跓蹕臨安即　詔於西湖建觀像設以祀
甚爲壯麗又云　后未知　上即位甞用象戲局
　子褁以黃羅書康王字貼於將上焚香禱曰今三
　十二子俱擲於局若康王字入九宫者必得天位
　一擲其將子果入九宫他子皆不近　后以手加
　額喜甚即具奏　徽廟大喜復謂后曰瑞卜昭
(三三)應異常可無慮矣
元符末掖廷訛言祟出有茅山道士劉混康者以法
籙符水爲人祈禳且善捕逐鬼物上聞得出入禁
　中頗有驗崇恩尤敬事之寵遇無比至於即其郷
　里建置道宫甲于宇内祐陵登極之初皇嗣未廣
　混康言京城東北隅地叶堪輿倘形勢加以少髙
　當有多男之祥始命爲數仞崗阜巳而後宫占熊
　不絶　上甚以爲喜繇是崇信道教土木之工興
　矣一時佞倖因而逢迎遂竭國力而經營之是爲
　艮嶽宣和壬寅歳始告成　御製爲記云京師天
　下之本昔之王者申畫畿疆相方視址考山川之
　所㑹占隂陽之所和據天下之上游以㑹同六合
　臨觀八極故周人胥字於𡵨山之陽而又卜澗水
　之西秦臨函谷二殽之関有百二之嶮漢人因之
　又表以太華終南之山帶以黃河清渭之川宰制
　四海然周以龍興卜年八百秦以虎視失於二丗
　漢德弗嗣中分二京何則在德不在嶮也昔我
　藝祖撥乱造邦削平五季方是時周京市邑千門
　萬肆不改棄之而弗頋漢室提封五方阻山浮渭
　屹然尚在也捨之而弗都于胥斯原在浚之郊通
　逹大川平臯千里此維與宅故今都邑廣野平陸
　當八逹之衝無崇山峻嶺襟帶於左右又無洪流
　巨浸浩蕩汹湧經緯於四疆因舊貫之居不以襲
　嶮爲屏且使後丗子孫丗丗脩德爲萬丗不㧞之
　基垂二百年于兹　祖功宗德民心固於泰華社
　稷流長過於三江五湖之逺足以跨周軼漢蓋所
　恃者德而非嶮也然文王之囿方七十里其作靈
　臺則庻民子來其作靈沼則於仞魚躍髙上金闕
　則玉京之山神霄大帝亦下遊廣愛而海上有蓬
　萊三島則帝王所都仙聖所宅非形勝不居也傳
　曰爲山九仞功虧一簣是山可爲功不可書於是
　太尉梁師成董其事師成博雅忠藎思精志巧多
　才可属乃分官列職曰雍曰琮曰琳各任其事遂
　以圖材付之按圖度地庀徒僝工累土積石畚揷
　之役不勞斧斤之聲不鳴設洞庭湖口絲谿仇池
　之深淵與泗濵林慮靈壁芙蓉之諸山取瓌竒特
　異瑶琨之石即姑蘇武林明越之壤荆楚江湘南
　粤之野移枇杷橙柚橘柑榔栝荔枝之木金蛾玉
　羞虎耳鳯尾素馨渠郍末利含笑之草不以土地
　之殊風氣之異悉生成長飬於雕欄曲檻而穿石
　出罅崗連阜属東西相望前後相續左山而右水
　後谿而旁隴連綿彌滿吞山懷谷其東則髙峰峙
　立其下則植梅以萬數緑蕚承趺芬芳馥􁶀結(髙/宗)
(廟/諱)山根號蕚緑華堂又旁有承嵐崑雲之亭有屋
　外方内圎如半月是名書舘又有八仙舘屋圎如
　規又有紫石之岩祈真之嶝攬秀之軒龍吟之堂
　清林秀出其南則壽山嵯峨兩峯並峙列嶂如屏
　瀑布下入鴈池池水清泚漣漪鳬鴈浮泳水靣棲
　息石間不可勝計其上亭曰噰噰北直絳霄樓峯
　巒崛起千疊萬複不知其幾千里而方廣無數十
　里其西則參术𣏌菊黃精芎藭𬒳山彌塢中號藥
　寮又禾麻菽麥黍豆秔秫築室若農家故名西㽵
　上有亭曰巢雲髙出峰岫下視羣嶺若在掌上自
　南徂北行崗脊兩石間綿亘數里與東山相望水
　出石口噴薄飛注如獸靣名之曰白龍沜濯龍峽
　蟠秀練光跨雲亭羅漢岩又西半山間樓曰倚翠
　青松蔽宻布于前後號萬松嶺上下設兩關出關
　下平地有大方沼中有兩洲東爲蘆渚亭曰浮陽
　西爲梅渚亭曰雲浪沼水西流爲鳯池東出爲研
　池中分二舘東曰流碧西曰環山舘有閣曰巢鳯
　堂曰三秀以奉九華玉真安妃聖像東池後結棟
　山下曰揮雲廳復由嶝道盤行縈曲捫石而上旣
　而山絶路隔繼之以木棧木倚石排空周環曲折
　有蜀道之難躋攀至介亭最髙諸山前列巨石凢
　三丈許號排衙巧怪嶄巖藤蘿蔓衍若龍若鳯不
　可殫窮麓雲半山居右極目蕭森居左北俯景龍
　江長波逺岸彌十餘里其上流注山間西行潺湲
　爲漱玉軒又行石間爲煉丹凝亭觀圌山亭下視
　水際見髙陽酒肆清斯閣北岸萬竹蒼翠蓊欎仰
　不見明有勝筠庵躡雲臺蕭閑舘飛岑亭無雜花
　異木四靣皆竹也又支流爲山莊爲回溪自山蹊
　石罅搴滌下平陸中立而四頋則岩峽洞穴亭閣
　樓觀喬木茂草或髙或下或逺或近一出一入一
　榮一彫四向周匝徘徊而仰頋若在重山大壑幽谷
　深巖之底而不知京邑空曠坦蕩而平夷也又不
　知郛郭寰會紛華而填委也真天造地設神謀化
　力非人所能爲者此舉其梗槩焉及夫時序之景
　物朝昏之變態也若夫土膏起脉農祥晨正萬類
　胥動和風在條宿凍分沾泳渌水之新波𬒳石際
　之宿草紅苞翠蕚爭笑並開於煙瞑新鶯歸燕呢
　喃百轉於木末攀柯弄蘂藉石臨流使人情舒體
　墮而忘料峭之味及雲峯四起列日照耀紅桃緑
　李半垂間出於宻葉芙蕖􁰕蓞薵蓼芳苓揺莖弄
　芳倚縻於川湄蒲菰荇蕖茭菱葦蘆㳂岸而泝流
　青苔緑蘚落英墜實飄巖而鋪砌披清風之廣莫
　䕃繁木之餘隂清虚爽塏使人有物外之興而忘
　扇箑之勞及一葉初驚蓐収調辛燕翩翩而辤巢
　蟬寂寞而無聲白露旣下草木揺落天髙氣清霞
　散雲薄逍遥徜徉坐堂㐲檻曠然自怡無蕭瑟沉
　寥之悲及朔風凛冽寒雲闇幕萬物調踈禽烏縮
　漂層氷峨峨飛雪飄舞而青松獨秀於髙巔香梅
　含華於凍霧離榭擁幕體道復命無歳律云暮之
　歎此四時朝昏之景殊而所樂之趣無窮也朕萬
　機之餘徐歩一到不知崇髙貴冨之榮而騰山赴
　壑窮深探嶮緑葉朱苞華閣飛陞玩心愜志與神
　合契遂忘塵俗之􁇇紛而飄然有凌雲之志終可
　樂也及陳清夜之醮奏𣑽唄之音而煙雲起於巖
　竇火炬煥於半空環珮雜遝下臨於脩塗狹徑迅
　雷掣電震動於庭軒户牖旣而車輿冠冕往來交
　錯甞甘味酸覽香酌醴而遺瀝墜核紛積床下俄
　頃揮霍騰飛乗雲沉然無聲夫天不人不因人不
　天不成信矣朕履萬乗之尊居九重之奥而有山
　間林下之逸澡漑肺腑發明耳目恍然如見玉京
　廣愛之舊而東南萬里天台鴈蕩鳯凰廬阜之竒
　偉二川三峽雲夢之曠蕩四方之逺且異徒各擅
　其一美未若此山并包羅列又兼其絶勝颯爽溟
　涬參諸造化若開闢之素有雖人爲之山頋豈小
　哉山在國之艮故名之曰艮嶽則是山與泰華嵩
　衡等同固作配無極壬寅歳正月朔日記又命睿
　思殿應制李質曹組各爲賦以進質云宣和四年
　歳在壬寅夏五月朔艮嶽告成命小臣質恭詣作
　古賦以進臣俯伏惴慄懼學術荒陋不足以奉
　詔正衣冠屏息竊誦宸製如日月照映至於經
　營終始與其命名之意義備載奎文使執筆之
　臣徒震汗縮伏辝其不能雖然臣之榮遇千載一
　時敢不祗若休命於是虚心滌慮再拜稽首而獻
　賦焉其詞曰　偉兹嶽之宏厚兮固磐基於坤軸
　跨穹隆之髙標兮俯萬象於林麓一氣肇其吐吞
　兮割隂陽於晦昱信天造而地設兮行聖心之神
　欲相美利於艮維兮膺億載之假福允定命以匹
　休兮同澗瀍之乃卜惟重熈兮累洽固帝祚之無
　疆繄浚都之是宅陋周原之匪臧誠體國之有制
　擬形勢而辨方伊岡聮與阜属翼慶瑞兮綿長仰
　黃屋之非心融至道以垂裳即崇山之奥區翳薈
　鬰其蒼蒼紛川澤之沮洳限江湖之渺茫類曾城
　與丹丘仍飈馭之求翔鳴遼鶴於晝寂嘯巴猿於
　夜决靄煙霞之超絶殆未邈乎康莊時萬機之餘
　暇頓六轡以髙驤逸天歩之轍跡怡聖情而弗忘
　俾飛雲以川泳均草木之有光軒重闉之敞敞植
　梅桃以時崗挺八仙之桂檜漲潤氣以䟽香屹舞
　手之竒石導風𬒮以前鄣仰　奎文之聖述如震
　慄乎春雷兼虞商之渾灝類雲漢之昭回蟣虱之
　臣不敢乆以伏讀兮一再誦而心開燦八龍之神
　藻覺虎卧之煤埃惟明光之絢練永作鎮於鈞臺
　俄北行而少進驚泛雪之虚闢屏分翠緑以雙抗
　兮沃泉中湛而凝碧伊留雲與宿霧佐清致於瑶
　席飲甌靣之瓊膄貯風生於兩腋登和容於射圃
　􁑔弧矢之神威流芳馨於素華且舒笑而忘歸撫
　跨雲之欄楯驚倚翠之翬飛陟半山而前瞩虚廡
　亘其縄直聳凝觀而北列視鑑湖之湜湜忽峥嶸
　而環合想圌山之嘉色敞玉霄之閟洞仙真過而
　寓息兾煉丹以服餌生身體之羽翼闢瓊津與清
　斯望龍江而西東何茂脩之夾植中演漾而溶溶
　覿山莊之派別引回徯而曲通挹飛岑於秀發倚
　躡雲之崇崇虛蕭閑之邃宇貯毫楮於厥中延勝
　筠之宿潤發五蓋之遊蒙無雜卉以周布端此君
　之迎逢委檜隂之修逕出髙陽之酒亭奉千鍾之
　湛露傾葵藿於堯齡欲洗練其神宅耳漱瓊之泠
　泠度金霞而矯首介亭屹其上征險年膓於九折
　升雲棧而心驚有排衙之巨石間珎木之敷榮爲
　巉妙之絶巘類簫臺之玉京冝帝真之下墮後電
　掣而雷鳴繼神光之燭壇響環珮之琮琤何天人
　之無間本　皇上之精誠路逶迤而東轉經極目
　之蕭森下來禽之茂嶺披合歡之華林始祈真於
　磴杪終欖秀於軒隂啓龍吟之虛堂靣紫石之髙
　壁分竹齋於向背沸不老之泉液愛揮雲之翔鱗
　若騰躍於天地踰萬松之峻嶺設兩關而嶔﨑垂
　濯龍之瀑布與蟠秀而東馳憇練光以容與仰竒
　峯而登躋矧梅蘆之二渚結雲浪與浮陽俄就夷
　而絶嶮復淵澄而沼方池名鳯以號硯乃餘波之
　洋洋旣流碧之霞錯又環山之翼張嚴宏堂之三
　秀奉九華之玉真悵白雲之巳逺追音徽之尚存
　壯阿閣以巢鳯擁萬木之巖春何漣漪之䬃爽仰
　拱霄之是鄰覿書舘之幽致擅著古之佳名極驚
　蛇而走虺知草聖之縱横臨清流而喜賦鄙秋風
　之淫聲掲崑雲兮承嵐相岧嶤而抗衡彼㑹真之
　髙舘㹅羣玉之邃清儼踈梅之盈萬常沐雨而披
　煙儷氷姿於蕚緑非取媚而争妍駭白龍之噴激
　落銀漢於九天方巢雲之入望亘黃果之綿連登
　絳霄以遊目聳萬壽之南山㵼烏龍之垂霤注鴈
　池於石間企噰噰之峻亭諒絶塵而可攀欣藥寮
　之西闢藴丹華之秀巖羅玉芝與雲桂産南燭之
　非凡下丁香之宻逕有間植之松杉嗟禾麻兮菽
　麥蓻黍稷兮惟艱開西莊以務本信農事之匪閑
　俯明秀之傑閣晞梅岩及春華偃霜風之老檜跋
　鳯翼之欹斜䕃檀栾之芸舘豁凝思之雅堂備上
　臺之珎文若星燦而霞章臣盖聞赤縣神州之說
　方壼貟嶠之言旣不周之具載亦同紀於崑崙定
　洪荒之無考冝姑置而勿論窮山川於疇昔效子
　長之飛蹇登岱宗而佇貽甞歴井於天門瞻巍然
　之日觀視鳬繹之駿奔維祝融之巨鎮欎紫盖之
　竒峯摽赤城而霞起滴九疑之翠濃觀羅浮與鴈
　蕩望廬阜之横空陟嵩髙之峻極有二室之重巒
　森峩峩之太華若秀色之可餐聳天平於林慮睇
　王屋之仙壇何諸山之環異均賦美於一端豈若
　兹嶽神模聖作揔衆德而大備冨千嵓兮萬壑何
　小臣之榮觀忽承　詔而駭愕捨蓽門之圭竇詣
　鈞天之廣樂驚蓬心與蒿目蕩􁔿次之煩濁欲粗
　窮其勝槩徒喙息乎林薄蜂房櫛比視閭閻也垤
　蟻往來觀市人也縈紆如綫貫汲流也布筭縱横
　俯阡陌也累塊積蘇羅層臺也翾飛蚊聚聽輪跡
　也其體穹崇旁日月也其用浩博行變化也塵翳翳
　以電掃兮雲溶溶而承字旣崛起以崷崒兮又盤
　互而深阻逺而望之則或抗戾以分暌或附從而
　黨伍或　然而仰或偃然而俯或相蹲踞或相旁
　午迫而視之則或如躍龍或如　虎或若㑹同之
　冠冕或若隱翳之環堵或引援而維持或參差而
　齟齬或名三竒或號太古萬形千狀不可得而備
　舉也而又瑕石詭暉嶙峋巉巖靈壁之秀發於淮
　之北太湖之異來自江之南㐲犀抱犢紫金之峯
　凌雲透月瓊玉之嵓遂根拏而固結成聳翠之煙
　嵐植湘水之丹橘列洞庭之黃柑盈待鳯之椅梧
　聳負霜之楩柟篔簹䈽篾橚矗以森萃青綸紫荧
　曄曄而䯯鬖遂凌岑而跨谷仰締􁀌於其間虹梁
　並亘旅楹有閑嘉玉舄之輝潤睇雲楯之爛班臨
　飛陛之掲孽淼平波之汪灣艤青翰投丈竿却龍
　舟而弗御䂓就橋而處安得元珠於赤水仰神聖
　之在宥推無爲於象先擴堯仁之天覆且帝澤之
　旁流復上昭而下漏冝乎絶珠殊祥駢至迭輳潜
　生沼之丹魚萃育藪之皓獸神爵棲其林麒麟臻
　其囿屈軼茂而蓂莢滋紫脫華而朱英秀何動植
　之休嘉表自天之多祐臣又聞積水成淵而蛟龍
　生積土成山而風雨興皆物理之自然豈人力之
　所能盖甞觀雲氣之靄靄時出没而相仍作寰區
　之潤澤肇五榖之豐登霈爲霖而復歛抱虚壁之
　層層舉兹山之盡美渠可得而誦稱尔乃或遐瞩
　以寄情或周覽以託興衆彩迭燿臣目迷而不能
　得視羣籟互鳴臣耳惑而不能得聽何神用之莫
　測使凢氣之無定品物流形各正厥命如文王之
　在靈臺民樂其有德武王之居鎬京物不失其性
　豈若左太華而右褒斜爲長楊之誇南丹水而北
　紫淵爲上林之盛而巳哉夫昔唐堯訪四子於藐
　姑射之山周穆賔西王母於瑶池之上是皆篤要
　妙而有輕天下之心務逸舉而有和雲謡之唱盖
　翠華之逺遊徒赤子之在望惟　吾皇之至神擴
　廣愛之遐想曾何逺於九重邁蓬瀛之清賞得忠
　嘉之信臣恊䂓制於明兩罄丹𣢾以爰謀念賢勞
　之鞅掌迄成功於九仞說見知於天獎凡經營於
　六載之間而爲萬丗無窮之休豈不廣哉曹組云
　臣伏蒙　聖慈宣示李質所進艮嶽賦特命臣繼
　作頋臣才短學踈豈能仰副　睿旨進退皇懼不
　知所裁謹齋心百拜以賦其辭曰客有遊輦轂之
　下以問京師之主人曰東北之隅地勢綿連岡嶺
　秀深氣象萬千不知何所而乃如此焉主人曰
　國家壽山子孫福地名曰艮嶽客曰蓋聞五星在
　天五嶽在地東有泰山甲於區宇下臨滄溟旁跨
　齊魯南有衡山祝融紫盖湘潭爲址九向九背西
　有太華三峯挿天枕瞰函谷横斜渭川北則常山
　以限天驕太河朔漢仰其岧嶤中則嵩髙與天峻
　極襟帶河洛屏翰京國復見兹於中都何前此而
　未識且山嶽之大天造地設開闢之初元氣凝結
　是豈人爲願聞其說主人曰清濁旣分爰其隂陽
　播之大鈞孰爲主張是必造物區處維綱今以一
　人之尊大統華夏宰制萬物而役使羣衆阜成兆
　民而道濟天下夫惟不爲動心侔於造化則兹嶽
　之興固其所也而况水浮陸走天助神相凡動之
　呇來萬物之享上故適再閠而歲六周星萬壑千
　巖芳菲丹青之冩圖障也客曰嶽有五焉今益其
　一在於五行數則差失主人曰客不聞五行在天
　乃六氣君火以名相火以位寒暑運行曾無越次
　矧此有形創於神智生生不窮悠逺之義然則五
　岳視三公之官艮岳爲多男之地乃其冝也夫何
　擬議客首肯乆之曰吾見乎岳之外矣吾聞乎岳
　之說矣獨有未詳孰知其中盖禁鑰十二　皇居
　九重深嚴祕奥内外莫通願子陳其次弟庻幾因
　以形容主人唯唯曰其大則可以槩舉其細則莫
　能縷數唯　乗輿有時臨幸雖山岳亦類於庭廡
　請先陳其嵓谷岡巒之體勢後狀其樓觀池臺之
　處所皆聖作而神𫐠盡宏規而傑矩夫艮者八卦
　之列位岳者衆山之惣名髙爲峯則秀㧞拱爲岫
　則崢嶸霽色晩静風光曉凝陟崔嵬而直上俯蹬
　道以寛平雜花異香莫知其名佳木繁隂欣欣其
　榮唯特立於諸峯之右者乃主乎壽照之以南極
　之星所謂山者如此淺若龍龕深若雲竇鎻煙霞
　於杳冥留風雨於昬晝或秉炬而可入或捫扄而
　可叩石磊磊以巉巖木森森而聳秀間則流潤雲
　蒸可卜以隂晴之候所謂洞者如此爲山之屏爲
　洞之扄承乎上則安若榱桷芘於下則覆若簷楹
　珎叢幽芳古木長藤蘢絡蔽虧髙低相層鳥啼花
　發則春容淡蕩霜降木脫則石角崚嶒所謂巖者
　如此兩山之間氣聚其中衆木斯茂泉流暗通或
　重羅以瞑晝或偃草而進風裊長春之翠莖挺堅
　節之霜松毎晨曦之照耀靄朝霧以空濛所謂谷
　者如此又有岡則隱然而起勢連山谷殊萃屼之
　峯巒類縈紆之林麓白雪照夜則寒梅盛開紅雲
　嬌春則仙桃極目恍如望千畒之銳非巖之秀横
　石壁壘亘若岡阜旣草木以敷榮復地形之延袤
　迢迢大庾隔絶遐荒落落萬松得名錢塘今移根
　於南北亦不限於炎凉至若溶溶大波瀦爲巨派
　其流則小其合則大瑩上下之天光漑淺深之湍
　瀬有巨魚以潜波扈龍舟而夾載岸容萬栁春風
　柔柯飛花滿空長條拂波或趂景而移棹或鳴根
　而笑歌此謂之江者回環山根縈帶竒石淺以蕩
　谷深以凝碧潺湲不窮流衍潄激泛桃花之露紅
　浮洞天之春色輕鷗文禽棲息其側荷花不斷雲
　錦舒張或聚而爲曲沼或漲而爲横塘煙梢露蓧
　交翠伭昂此之謂溪者夫山洞嵓谷岡嶺江溪旣
　略陳矣子獨不見樓有綘霄朱欄倚空跨晴雲之
　縹渺挂瑞日之曈曨綺踈凝霧天香散風覺星辰
　之逼近如霄漢之穹隆招飛仙於蓬壷揖素娥於
　蟾宫霓旌鶴馭稅駕其中又不見閣有巢鳯異乎
　髙崗豈丹穴之瑞應無雄(髙宗/廟諱)以翶翔即其軒楹
　架以傑閣芘五彩之鴛雛下九霄之鸑鷟因太平
　之象㑹廊廟之人置酒大嚼歸美逢辰續夏日之
　句頌南風之薫其北也諸山之上衆木之杪俯雲
　壑之沉沉視煙霄之杳杳西瞻太行於晴霽東望
　海霞於清曉山巃嵸石嶙峋挹長風之回玉宇導
　明月之湧冰輪齋心甞比於崆峒精禱毎延乎上
　真見飄飄之仙馭隨裊裊之青芬視其榜曰介亭
　有排衙蒼碧之前陳者也因山髙下周以回廊如
　璧月之環坐復晴曦之騰光玩牙籖之甲乙發寳
　書之祕藏徐遶砌而散歩間挾䇿而寓興花雖芳
　而晝寂鳥雖啼而人静俲隱士之山堂取逸人之
　三逕其搒曰書舘豈蓬户陳編之可並者也亭有
　勝筠周以美竹何禁籞之寳檻迸藍田之叢玉巳
　交戞而近砌復扶踈而出屋分月影之瑣碎聽風
　聲之斷續遊塵不到清意自生目蒼雲之翳翳靣
　霜節之亭亭挺然不屈四時長青宸襟對爽固以
　貺名且舘曰蕭閑深庭邃宇來萬籟之清風無九
　夏之劇暑棲寓懷之寳玩備　宸章之毫楮前横
　江練傍列山莊或遣乗槎而上漢或笑喝石而爲
　羊超然燕處真逍遥自適之郷雜花争妍紅紫相
　鮮或引縄而爲逕或彌望而成川錦綉照空而明
　煥風露散曉而香傳肅然行列若羽林之萬騎粲
　然艶粧如宫女之三千四時之候參差不齊異塵
　埃之桃李雜紛蹂以成蹊斯號林華之苑見鏤玉
　之珎題至若山莊竹籬蘿蔓蓊鬰睨緑筠之共茂
　夾脩逕而髙出俯以愛蒼苔之承歩仰以見雲梢
　之蔽日軒亭欄檻各相方而搒名故扶晨散綺洞
　煥秀瀾隨所寓而不一晴波融怡是爲鴈池望風
　中之飛練接雲際之虹霓南山巍然而蒼翠北渚
　湛若而漣漪聽雝雝之下集觀肅肅以髙飛朝離
　乎雪霜之野暮宿乎葭葦之湄唯恩波之可泳豈
　墮陽之恨遲練以幽芳蕚緑華堂何玉顔之澹佇
　見竒姿之異常鄙江梅之尚紅陋臘梅之太黃得
　天上碧桃之露掩薫爐清逺之香恍聖情而異禀
　蒙天笑以增光故賜神仙之號闊珠户而敞文䆫
　然而如此之類安能悉紀若夢逰仙髣髴而巳客
　曰子之所陳心存意識或欲周知何從皆得主人
　曰人間天下飛潜動植率在其中不可殫極姑陳
　述乎二三而已徯累言於千百非若子虛上林之
　夸大兩京三都之縁飾頋難狀於言辝徒充塞于
　􁔿臆客曰姑置是事請質所疑何一隅之形勢若
　千里之封圻主人笑曰嘻夫耳目之不際何可以
　意測思慮不至孰可以強知望壺中者𥘉不察其
　天地遊武陵者亦豈意其有桃溪矧都邑紛華之
　地藏十洲三岱之竒客又曰盖聞橘不踰淮貉不
　踰汶令兹草木來自四方原莫知夫逺近物理地
　冝請得而論主人曰　天子神聖明堂頒制視四
　海爲一家通天下爲一氣考其迹則車書混同䆒
　其理則南北無異故草木之至微不變根荄於易
　地是豈資於人力盖巳黙然運於天意故五岳之
　設也天臨宇宙五岳之望也列於百神兹岳之崇
　也作配萬壽彼以滋庻物之蕃昌此以壯天支之
　擢秀是知真人膺運非特役巨靈而驅五丁自生
　民以來蓋未之有客恍然聞所未聞於是皷舞懽
　忻頌詠太平等乾坤之永乆又詔二臣共作艮嶽
　百詠詩以進艮嶽勢連坤軸近乾崗地首東維鎮
　八方江不風波山不險子孫千億壽無彊介亭雲
　棧横空入翠煙躋攀端可躡飛仙介然獨出諸山
　上磊磊排衙石滿前極目亭千里飛鴻坐上看山
　川風月在慿欄不知地占最髙處但覺恢恢天宇
　寛圌山亭軒楹正在翠㣲中欲雪雲生四靣峯璀
　璨地鋪紅瑪瑙㠝岏山聳碧芙蓉跨雲亭地髙天
　近怯慿欄下視浮雲咫尺間只恠輕雷起嵓際不
　知飛雨過山前半山亭慿髙玉輦每從容中路甞
　聞憇六龍塵外有人如到此便須行徹最髙峯蕭
　森亭曉日珍瓏宿霧開四簷時有好風來不應班
　竹林中見却似松根琥珀堆麓雲亭山下深林起
　白雲白雲飛處斷紅塵伴行直到髙峯上舒卷縱
　横不礙人清賦亭四海熈熈萬物和太平廊廟只
　賡歌欲追林下騷人意却是臨流得句多散綺亭
　斷虹飛雨過天涯碧落浮雲不復遮明日隂晴真
　可卜倚欄來此看餘霞清斯亭天波萬斛㵼鎔銀
　跨水横橋麗(髙宗/廟諱)新但取真堪濯纓意玉堦金
　闕本無塵煉丹亭藥爐龍虎正交馳五色雲生固
　濟泥凡骨欲逃三万日君王曾賜一刀圭璿波亭
　水影摇暉動碧虚日華凌乱上金鋪安知不是鮫
　人寳徃徃淵中得羙殊小隱亭古木回環石路横
　居山𥘉不在峥嶸聖人天下藏天下小隱聊爲戲
　事名飛岑亭㣲雲將雨洗層巒石磴莓苔路屈盤
　正是江南最佳處仰看蒼翠俯澄瀾草聖亭落筆
　縱横走電光近臣時得賜雲章龍盤鳯翥皆天縱
　渴驥驚虵不足方書隱亭吾皇聖學自天衷載籍
　源流一一通宵旰萬機營四海更將心醉六經中
　髙陽亭仙舟時倚碧溪灣花外青旗映淺山不醉
　閬風縁底事要看豪飲似人間噰噰亭聖主從來
　不射生池邊群鴈恣飛鳴成行却入雲霄去全似
　人間好弟兄忘歸亭玉景金霞長不夜松篁泉石
　更留人廣寒宫殿秋偏好待看林梢月色新八仙
　舘蟠桃𥘉熟玉京春圎屋如規户牖新盡是瑶池
　髙㑹客豈容塵丗飲中人環山舘峯巒回合聳雲
　屏巖靄溪光靣靣横開户忽驚千仞翠慿髙方見
　九重城芸舘玉堂金馬盡名儒黃本牙籖付石渠
　向此別藏三萬卷不憂中有蠧書魚書舘蓮燭詞
　臣在外庭青錢學士巳登瀛回廊屈曲隨巖阜挾
　䇿何妨取次行蕭閑舘書草吹來種種香好風移
　韻入松篁丹臺紫府無塵事倚覺壺中日月長漱
　瓊軒淺碧分江入衆山山深無處不潺開軒最近
　寒溪口噴薄松風嚮珮環書林軒甲乙森然盡寳
　書校讎曾授魯中儒萬機多暇時來此玉軸牙籖
　自卷舒雲岫軒山上飛雲片片輕雲山相似倚空
　明從龍本合封中去觸石光從望處生梅池玉鈿
　匀點鑑新磨香逐風來水上多應爲横斜詩句好
　故教踈影㵼平波鴈池暮天飛下一行行淺渚平
　沙足稻梁有此恩波好游泳何須辛苦去衡陽硯
　池黒雲凌乱曉光凝氣接崑崙冷不冰龍餅麝元
　皆御墨㳺魚吞却化鯤鵬林華苑連雲複道映樓
　臺茂苑竒花日日開但得如春天一笑芳菲何必
　曉風吹絳霄樓翼瓦飛薨跨閬風捲簾滄海日曈
　曨佳時自有群仙到笑語雲霞縹緲中倚翠樓梯
　空牎户半山間滴滴嵐光照畫欄六月火雲揮汗
　日雲唯覺石屏寒奎文樓龍蟠鰲負出風雲鏤玉
　填金聖製新自與六經垂日月更令羣目仰星辰
　巢鳯閣朝陽鳴處有亭梧争似珠簾映綺䟽丹穴
　來儀聽九奏不妨於此長鵷鶵竹崗蒼雲蒙宻竹
　森無數新篁出妨林巳有鳯山調玉律正隨天籟
　作龍吟梅崗闊連峯嶺玉崔嵬春逐陽和動地來
　不似前村深雪裏夜寒唯有一枝開萬松嶺蒼蒼
　森列萬株松終日無風亦自風白鶴來時清露下
　月明天籟滿秋空蟠桃嶺不到瑶臺曰玉京海中
　仙菓但聞名何人爲報西王母嶺上如今種巳成
　梅嶺雪林横夜月交光萬壑風來處處香聖主乾
　坤爲度量包藏曾不限遐荒三秀堂牎户深沉晝
　不開鳯凰時下九層臺月明夜静聞環珮知有霓
　旌羽扇來蕚緑華堂緑蕚承趺玉蘂輕清香續續
　度簷楹天教不雜開桃李賜與神仙物外名嵓春
　堂桂影亭亭漾碧溪㝷芳曽𬒳暗香迷碧桃開後
　晴風暖花外幽禽自在啼躡雲臺萬本琅玕宻不
　開林深明碧瑣髙臺更無一點遊塵到伹覺雲随
　歩歩來玉霄洞披香㝷徑百花中蝶引蜂隨路不
　窮但見凌霄纏古木洞天應與碧虚通清虚洞天
　玉關金鎻一重重只見桃源路暗通行到水雲空
　洞處恍如身丗在壺中和容㕔白羽流星一點眀
　上林飛鴈幾回驚弓開月到天心滿風外唯聞中
　的聲泉石㕔縈迂流碧與環山月地雲堦在兩間
　有此清泠居物外方知塵土属人環揮雲亭天風
　吹作海濤聲揮斥浮雲日更明波上石鯨時吼雨
　只知樓閣是蓬瀛泛雪㕔月團携下九重天來試
　人間第一泉正在水聲山色裏六花浮動紫甌圎
　虚妙齋武王屈巳尊箕子黃帝齋心問廣成惟道
　集虚觀衆妙超然將見不能名壽山(太上/御名)大崇髙
　秀氣連清風不老月長圎春遊玉座時相對花發
　鶯啼億萬年杏岫山上晴霞興綵雲芳菲時節避
　花繁分明自有神仙種不是青旗賣酒村景龍江
　潤通河漢碧涵空影倒光山曉翠重聞說巨魚時
　駭浪只應風雨是神龍鑑湖水天澄澈瑩寒光一
　片平波六月凉移得㑹稽三百里不教全属賀知
　章桃溪霏霏紅雨落清潯流出山中直至今休道
　仙源在平地空教人向武陵㝷回溪穿雲透石落
　潺潺戀浦餘波尚繞山只恠嵐光迷向背不知流
　水正回環滴滴巖蒼苔青潤石嶙　泉脉㳙㳙濕
　白雲疑有天仙深夜過丁當環珮月中聞榴花嵓
　絶域移根上苑栽又分紅緑向嵓隈纍纍子巳枝
　間滿灼灼花猶葉底開枇杷嵓結根常得近林巒
　晚翠誰憐却歳寒不見龍文横桿靣方知垂實作
　金丸日觀嵓朝陽𥘉上海霞紅五色雲生碧洞中
　回首爛柯人自老棊聲猶在石門東雨花嵓紛紛
　泊泊弄晴暉曾逐春風上綉衣不爲胡僧飜貝葉
　仙家長有碧桃飛蘆渚萬葉梢梢秋意初斜風細
　雨憶江湖誰知雪壓波澄後更與宫中作畫圖梅
　渚只借晴波爲曉鑑不隨花島作江雲未須吹笛
　風中去多得清香水際聞榠查谷折花冝與酒相
　薫結難隨酒入唇一陣暗香無處覔不知幽谷巧
　藏春秋香谷玉屑花繁淡淡黃碧嵓曾伴紫欄芳
　月明露洗三秋葉山逈風傳七里香松谷雲藏煙
　鎻晝蒼蒼得地何須作棟梁聞道九龍扶輦過一
　山風又作笙簧長春谷洞天風物幾人知暗得隂
　陽造化機不似寒郷待鄒律四時嵓際有芳菲桐
　徑不嫌春老花飛濕要聽秋來雨打聲一自移根
　來禁籞朝陽常有鳯凰鳴松徑夾路成行一様清
　吟風篩月自亭亭雲章正冩人間瑞坐待雲根長
　茯苓百花徑紅紫交加一徑通翠條柔蔓浴玲瓏
　日晴煙暖㣲風度百和香薫錦綉中合歡徑綵絲
　拂拂機中錦綉縷茸茸馬項纓却似漢宫三十六
　黃昏時節掩羅屏竹徑翠葉吟風長浙瀝寒梢擎
　露忽髙低有時杳杳穿雲去碧玉交加四望迷雪
　香徑夾徑梨花玉作英年年寒食半隂晴要看雪
　色無邊際十二樓前月正明海棠屏清明微雨欲
　開時収什狂香付整齊但得浣花春在眼不須枝
　上杜鵑啼百花屏衆香芬馥著人衣雲母光寒露
　未晞圍得春風勝綉幕紛紛紅紫闘芳菲蠟梅屏
　冶葉倡條不受羈翠筠輕束最繁枝未能隔絶蜂
　相見一一花房似蜜脾飛來峯突兀初驚倚碧空
　翠嵐仍與瑞煙重吴儂莫作西來認真是蓬萊第
　一峯留雲石白雲何事苦留連中有嵌空小洞天
　却恐啇嵓要霖雨因風時到日華邊宿霧石飛煙
　自遶龍樓駐瑞氣長隨海日開獨有春風花上露
　夜深多伴月明來辛夷塢山中常壓早梅開不待
　暄風暖景催似與東君書造化筆頭春色最先來
　橙塢磊磊金丸畫不如空濛香霧幾千株應怜緑
　橘秋江上却𬒳人間喚木奴海棠川清明時候暖
　風吹葉暗花明滿目開石在劒門猶北向錦江春
　色亦須來仙李園亳社靈蹤亘古存混元龍蛻岀
　風塵移根更接蟠桃嶺結子開花萬万春紫石壁
　没水攀蘿琢馬肝齎持堅潤出風湍潜藩毎恨端
　谿逺疊作山中峭絶看椒崖團枝紅實見秋成曾
　按方書合五行不遣漢宫塗屋璧此間吞餌得長
　生濯龍峽山束蒼煙細路通噴泉飛雨洒晴空真
　龍豈許㝷常見故作雲間飲澗虹不老泉來從雲
　竇不知逺湧出碧嵓無暫停花落鶯啼春自晩潺
　湲長得坐中聽柳岸牽風拂水弄春柔三月花飛
　滿御樓不似津亭供悵望一生長得繫龍舟棧路
　六丁開處只通秦此地天臨萬國春駐蹕有時思
　叱馭服勞王事愛忠臣藥寮巳聞頒朔向明堂百
　草猶思一一甞天意應怜民疾苦欲躋仁壽佐平
　康太素庵結草鋪茅不用華白雲深處列仙家蕭
　騷風玉千竿竹翠葉濃隂襯碧霞祈真磴臺上爐
　香裊翠煙雲間風馭巳翩翩吾皇奉道明靈降惟
　德從來可動天躑躅巋春風曉日乱晴霞艶艶𥘉
　開一巋花疑是仙琴紅玉軫醉歸遺在紫皇家山
　庄重崖置屋亦常關下法龍眠小隱山縱有青牛
　不耕稼但聞犬吠白雲間西庄低作柴扉短作籬
　日晴雞犬自熈熈躬耕每以農爲夲稼穡艱難舊
　亦知東西關天上人間自不同故留關鑰限西東
　姓名若在黄金籍日日朝元路自通敷春門帝力
　無私萬國通尚思寒谷待春風欲將和氣均天下
　都在熈熈造化中又詔翰林學士王安中令登豐
　樂樓望而賦詩云日邊髙擁瑞雲深萬井喧闐正
　下臨金碧樓臺雖禁籞煙霞嵓洞却山林巍然適
(髙宗/廟諱)千齡運仰止常傾四海心此地去天真尺五
　九霄𡵨路不容㝷質字文伯熈陵時參知政事昌
　齡之曾孫組字元寵頴昌陽翟人俱有才思晩始
　際遇悉授右列侍祐陵時寵臣皆内侍梁師成所
　引遂得愛幸質少不檢文其身賜號錦體謫仙後
　隨從北狩組逢辰未乆而没官止副使有子即勛
　也頗能文　祐陵即以其父官𥙷之後獲幸
　髙宗位至使相録之于秩以紀當時之盛近王稱
　作東都事略載蜀僧祖秀所述㳺華陽宫記不若
　是之備也是時獨有太學生鄧肅上十詩備述花
　石之擾其末句云但願君王安万姓圃中何日不
　東風　詔屏逐之靖康𥘉李伯紀啓其事薦其才
　召對賜進士岀身後爲右正言著亮直之名于當
　日肅字志宏南劒人有文集號栟櫚遺文三十卷
　詩印集中
祖宗以來除拜二府必遷六曹侍郞或諌大夫當時
　爲寄禄官在今皆太中大夫以上是以從官入參
　機務也登兩制必左右正言前行郎中爲之今承
　議郎以上是以朝臣而論思獻納也元豐官制行
　𥙿陵考唐六典太宗用魏鄭公爲祕書監参知機
　務故事易執政爲中大夫王和父蒲傳正是矣而
　從臣易爲通直郎猶曰朝官舒亶徐禧是也巳爲
　殺矣近日錢師魏登政府坐謬舉降三官明清即
　以啓之以謂自昔以來未有朝請大夫而參知政
(三五)事者且大臣有過當去位不當降罰不報
明清甞觀歐陽文忠與劉邍父書問荅入閤儀詞甚
　諄複見兩賢文集中近閱田宣簡儒林公議語簡
　而詳今載于左　國家承五代大乱之餘毎朔望
　起居及常朝並無仗衞或數年始一立冬正仗當
　丗人士或不識　朝廷容衛迄至缺然　太宗朝
　常　詔史舘修撰楊徽之等校定入閤舊圖時江
　南張洎獻狀述朝㑹之制得失明著且要云今之
　乾元殿即唐之含元殿也在周爲外朝在唐爲大
　朝冬至元日立全仗朝百國在此殿也今之文德
　殿即唐之宣政殿在周爲中朝在漢爲前殿在唐
　爲正衙凢朔望起居冊拜后妃皇太子王公大臣
　對四夷君長試制䇿科舉人在此殿也昔東晉太
　極殿有東西閤唐置紫宸上閤法此制也且人君
　恭已南靣嚮眀而理紫微黃屋至尊至重故廵幸
　則有大駕法從之盛御殿則有勾陳羽衛之嚴故
　雖隻日常朝亦猶立仗前代謂之入閤儀者盖隻
　日御紫宸上閤之時先於宣政殿前立黃麾金吾
　仗候勘契畢喚仗即自東西閤門入故謂之入閤
　今　朝廷且以文德正衙權冝爲上閤甚非憲度
　况　國家繼百王之後天下隆平凢曰憲章咸從
　損益惟視朝之禮尚自因循竊見長春殿正與文
　德殿南北相對殿前地位連横街亦甚廣博伏請
　改創此殿作上閤爲隻日立仗視朝之所其崇政
　殿即唐之延英是也爲雙日常時聽斷之所庶乎
　臨御之式允恊前經今論以入閤儀注爲　朝廷
　非常之禮甚無謂也臣竊按舊史中書門下御史
　臺謂之三署爲侍從供奉之官今常朝之日侍從
　官先次入殿庭東西立定俟正班入一時起居其
　侍從官則東西對拜甚失北靣朝謁之禮今請准
　舊儀侍從官先次入起居畢在左右分行侍立於
　丹墀之下故謂之蛾眉班然後宰相率執政班入
　起居庻免侍從官有東西對拜之文得遵正禮至
　慶暦三年予知制誥時始詔臺省侍從官隨宰相
　正班北靣起居其他則無所更焉
嘉祐中　詔宋景文歐陽文忠諸公重脩唐書時有
　蜀人呉縝者𥘉登弟因范景仁而請于文忠願預
　官属之末上書文忠言甚懇切文忠以其年少輕
　佻距之縝鞅鞅而去逮夫新書之成廼從其間指
　摘瑕疵爲糺繆一書至元祐中縝㳺宦蹉跎老爲
　郡守與五代史纂誤俱刋行之紹興中福唐呉仲
　實元美爲湖州教授復刻于郡庠且作後序以謂
　鍼膏肓起廢疾杜預實爲左氏之忠臣然不知縝
(三七)著書之本意也(張仲宗云)
明清家有續皇王寳運録一書凡十卷王景彛家所
　藏印識存焉多叙唐中葉以後事至於詔令文檄
　悉備唐史新舊二書之闕文也但殊乏文華所恨
　宋景文歐陽文忠諸公未曾見之其載黃巢王氣
　一事盡存舊詞姑綴于編中和三年夏太白先生
　自號太白山人不拘禮則又云姓王竟不知何許
　人也金州耆宿云每三年見入州市一度自見此
　先生賣藥已僅三四十年顔皃不改不老其年夏
　六月三日太白山人修謁金州刺史檢校尚書左
　僕射兼御史大夫崔堯封云本州直北有牛山傍
　有黄巢谷金桶水且大冦之帥黄巢凌刼州縣盗
　據上京近巳六年又僞國大齊年號金統必慮王
　氣在北牛山伏請聞奏蜀京掘破牛山則此賊自
　敗散堯封聽之大喜且具茶菓與之言話移時太
　白山人禮揖而去堯封遂與州官啇量點諸縣義
　丁男日使萬工掘牛山一箇月餘其山後崖崩十
　丈以來有一石桶桶深三尺徑三尺桶中有一頭
　黄腰獸桶上有一劒長三尺黃腰見之乃􁇔然數
　聲自撲而死堯封遂封劒及畫所掘地圗所見石
　桶事件聞奏僖宗大恱㝷加堯封檢校司徒封博
　陵侯黃巢至秋果衰是歲中原尅平如昭洗王涯
(三八)等七家之詔亦見是書也
舊制京官造朝不許歩行毎自外任代還朝參日歩
　軍司即差兵士三人馬一疋隨從得差遣朝辝畢
　所属徑関排岸司應副回綱船乗座以歸如在蘇
　杭間居止即差浙西綱船選人改官授告有日閤
　門関歩軍司差人馬如五人改官即五騎十五人
　伺候内前授告了各乗馬以故一時戲語云冝徐
(☰九)行照管踏了選人
祖宗開國以來西北兵革旣定故寛其賦役民間生
　業毎三畒之地止収一畒之稅縁此公私富庻人
　不思乱政和間謀利之臣建議以爲彼處减匿稅
　賦乃創置一司號西城所命内侍李彦主治之盡
　行根刷拘催專供御前支用州縣官吏無郤顧之
　心竭澤而漁急如星火其推行爲尤者京東漕臣
　王宓劉寄是也人不堪命遂皆去而爲盗胡馬未
　南牧河北蜂起㳺䆠啇賈巳不可行至靖康𥘉智
　勇俱困有啓于　欽宗者命斬彦竄斥宓寄以
　徇下寛恤之　詔然無郷從之心矣其後散爲巨
　冦于江淮間如張遇曹成鍾相李成之徒皆其人
(四十)也(外舅云)
沈義倫盧多遜爲相其子起家即授水部貟外郎後
　遂以爲常今之朝奉郞也吕文穆爲相當任子奏
　曰臣忝甲科及第釋褐止授九品京官况天下才
　能老於巖穴不能霑寸禄者多矣今臣男始離襁
　褓膺此寵命恐罹譴責乞以臣釋褐時所授官𥙷
(四一)之自是止授九品京秩因以爲定制以至　今日
太平興國五年詔通判得舉選人充京官運判所舉
　人數與提刑等至熈寜三年置諸路提舉常平廣
　惠倉各添舉貟有旨今後通判更不舉選人充京
(四二)官運判比提刑减人數之半
唐制郊祀行慶止進勲階五代肆赦例遷官秩本朝
　因之未暇革也　章聖時左司諌孫何與起居郎
　耿望言其非制
(四三)上嘉納之遂定三年磨勘進秩之法(孫鄰幾/家傳云)
官制未改時知制誥今之中書舎人但演詞而巳不
　聞繳駮也康定二年冨文忠爲知制誥先是　昭
　陵聘后蜀中有王氏女姿色冠丗入京備選
　章獻一見以爲妖艶太甚恐不利於少主乃以嫁
　其姪從德而擇郭后位中宫　上終不樂之王氏
　之父蒙正由劉氏婣黨屢典名藩未幾從德卒至
　是中批王氏封遂國夫人許入禁中文忠適當草
　制封還抗章甚力遂併寢其旨外制繳詞頭蓋自
　此始崇觀姦佞用事賄賂關節干祈恩澤多以
　御筆行下朱書其旁云稽留時刻者以大不恭論
　流三千里三省無所干預大啓倖門爲宦途之捷
　徑宣和五年有黄冠丁希元者得幸爲侍晨道録
　自云晉公之孫忽降　御筆丁謂輔相　真宗逮
　仁宗即位有定䇿之功未經褒贈可特贈少保官
　其後五人時盧㐮賛元爲吏部尚書袖其牘請對
　啓于　上云使謂過可湔洗則　累朝叙䘏乆矣
　獨至今乎倘罪悪顯然一旦褒録豈不駭四方之
　聽於是命格不下自是　御筆遂有執奏不行者
(四四)矣二者皆甚盛之舉也
張唐英字次功西蜀人與天覺爲同包兄也熈寜中
　仕至殿中侍御史甞述　仁宗政要上于朝又盡
　作昭陵朝宰執近臣知名之賢諸傳於其中今丗
　所謂嘉祐名臣傳者是也特政要中一門耳然印
　本亦未盡焉眀清家有政要全書可考次功父文
(四五)蔚范蜀公作墓碑
韓魏公嘉祐末以翊戴功輔　英宗旣爲　永昭山
　陵使使事畢而上不豫矣不敢辭位四載而永厚
　鼎成以元宰復護葬于洛
　魏公先自
　上䟽云自有唐至于五代
　山陵使事訖求去今　先帝巳祔廟而臣兩爲山
　陵使恬然不能援故事去位則是不知典故何以
　勝天下之責雖　陛下欲以私恩留臣顧中外公
　議且謂臣何　神宗再三留之卧家不岀遂以司
　徒兩鎮節度使判郷郡相州
　元符末章子厚爲永泰山陵使子厚專權之乆人
情欎陶有曾誕敷文者作詞略云草草山陵職事
　厭厭罷相情懷謂故事也紹興間㑹稽因山秦㑹
　之爲固位之計廼除孟仁仲爲樞宻使以代其行
　仁仲不悟其機事竣猶入國門㑹之怒諷言路引
(四六)以論列出典金陵
熈寧𥘉韓魏公力辭機政以司徒侍中判相州巳命
未辭忽報西邊有警曾宣靖乞召公同議廷中神
宗從之公辭云巳去相位今帥臣也但當奉行詔
書豈敢預聞國論時人以爲得體元豐末吕吉父
以前兩地守延安過闕乞與樞宻院同奏事　上
　親批云弼臣議政自請造前輕躁矯誣深駭
　朕聽免朝辭疾速之任巳而落職知單州其後吉
　父貶建州安置東坡先生行制辝云輕躁矯誣德
(四七)音猶在謂此也
孫叔易近爲先人言大觀中自南京教授差作試官
　回次朱遷鎮閱邸報呉侔兄弟以左道伏誅坐中
　監鎮使臣云某少日作呉冲卿丞相直省官親見
　元豐中交趾李乾德䧟邕廉州　詔郭逵討之
　神宗問所以平交趾者逵曰兵難預度願馳至邕
　管上方略師徃遂復邕州進次冨良江又破之獲
　賊將洪真太子者於是乾德議降而逵以重兵壓
　富良江與交人止一水之隔冲卿忌其成功堂帖
　令班師逵逗遛不進交人大入全軍皆覆逵坐貶
　秩侔儲冲卿孫也此盖天報之云當時詩人陳傳
　作佐郞將云林中生致左郎將名王頭顱十四五
　乾德可禽嗟不謀同惡相濟能包羞降書冉冉過
　中洲中軍傳呼笑點頭蠻首算成勿藥喜君臣稱
　觴弭多壘元戎凱旋隔天水夜經桄榔趍决里駈
(四八)將十萬人性命換得交州數張𥿄
眀清前録載和買起于王絲後閱范蜀公東齋記事
　云　太宗時馬元方爲三司判官建言方春民乏
　絶時預給官錢貸之至夏秋令輸絹於官和買紬
　絹蓋始於此然在昔止是一時權冝措置於一歲
　之間或行於一郡邑而巳至熈寧新法乃施之天
　下示爲凖則是時越州㑹稽縣民繁而貪所貸㝡
　多舊額不除至今爲害而不能革惟婺州永康縣
　有一桀黠老農皷帥郷民不令稱貸且云官中豈
　可打交道邪衆不敢請獨此一邑遂無是患聞今
(四九)不然
紹聖𥘉孟后廢處道宫偶遼國遣使來詔命邢和
　叔舘之邢白時宰章子厚曰北使萬一問及瑶華
　事何以爲詞子厚曰當云罪如　詔書巳而北人
　不及之忽問曰　南朝近日行遣元祐人何邪邢
　即以子厚語荅之歸奏泰陵大喜以謂善於專
(五十)對(劉季髙云)
五代時有姓吕爲侍郞者三人皆各族俱有後仕本
　朝爲相吕琦晉天福爲兵部侍郞曾孫文惠端相
　太宗吕夣竒後唐長興中爲兵部侍郎孫文穆蒙
　正相　太宗曾孫文靖夷簡相　仁宗衣冠最盛
　巳具前録吕咸休周顯德中爲户部侍郞七丗孫
(五一)正愍大防相　哲宗異哉
冨鄭公晩居西都甞㑹客于第中邵康節與焉因食
　羊肉鄭公頋康節云煑羊惟堂中爲勝堯夫所未
　知也康節云野人豈識堂食之味但林下𬞞筍則
(五二)常喫耳鄭公𧹞然曰弼失言(邵公濟云)
治平𥘉詔改諸路馬歩軍部署爲緫管避　厚陵名
　也考之前史緫字皆從手合作揔字非從絲無疑
(五三)出於一時稽考不審㳂襲至今不可更矣
李成季昭玘元祐左史自號樂静居士五代宰相李
　濤五丗孫濤至本朝以兵部尚書莒國公致仕尚
　書當時階官也其家自洛徙齊成季猶子漢老邴
　也中興𥘉位政府一時大詔令多出其手秦少㳺
　作李公擇常行狀云逺祖濤五代時號稱名臣仕
　皇朝爲兵部尚書封莒國公莒公少時仕於湖南
　有一子留江南公其裔孫也所以今爲南康建昌
　人丗號山房李氏成季與公擇郷里雖各南北要
　是本出一族子孫皆鼎盛不知後來兩家曾叙昭
(五四)穆否耳
儂賊犯交廣毒流數州諸將乆無成功狄武襄旣受
　命顓征首責崇儀使陳曙斬之余襄公皇恐降階
　祈求武襄尉藉遣之於是軍聲大振竟破賊而桂
　人爲崇儀建廟兒祀事至今唯謹東坡先生以書
　抵廣西憲曹子方云閑居偶念一事非吾子方莫
　可告者故崇儀陳侯忠勇絶丗死非其罪廟食西
　路威靈肅然願公與程之邵議或同一削乞載祀
　典使此侯英魄少信眉於地中如何如何武襄必
　無濫誅而廣人奉事之益嚴又有東坡之說如此
　不可曉也隆興初帥臣張維奏詔賜其廟額曰忠
　愍曙髙郵人進士及第後換右列靈芝王平甫撰
　其碑志甚詳其壻許光疑始以布衣自嶺外護其
(五五)䘮以歸人皆多之後登第終吏部尚書
唐書特立宗室傳賛乃云宰相以宗室進者九人林
　甫姦䛕幾亡天下程知柔在位無所發明林甫在姦
　臣傳知柔相昭宗附宣惠太子業傳後(第五卷)止
　叙七人(適之峴勉夷/簡程石回)然李麟乃懿祖後李逢吉李
　蔚俱隴西同系李宗閔出鄭王房李揆亦出隴西
　宰相共十三人也不同作一傳何耶

揮麈後録卷之二
揮麈後録卷之三
(五六)汝　隂　王　明清
宋興巳来宰輔封國公者巳見宋次道春明退朝録
　自熈寧以後者今列于後
　陳丞相(秀)王文公(舒荆)王文恭(郇𡵨)韓獻肅(康)
　章子厚(申)韓文定(儀)蔡元長(嘉衛魏/楚陳魯)童貫(涇成益/楚徐豫)
　何正憲(榮)鄭文正(崇宿/燕)余源仲(豊衛)劉文憲(康)
　鄧子常(莘)王黼(崇慶/楚)蔡攸(英燕)白丞相(崇)
　吕忠穆(成)張忠獻(和魏)秦忠獻(莘慶兾/秦魏益)張循王(濟廣/益)
　韓蘄王(英福/潭)秦熺(嘉)陳文恭(信福/魯)湯進之(榮慶/𡵨)
　虞忠肅(濟華/雍)史文惠(永衛/魯魏)陳正獻(申福/魏)梁文靖(儀/鄭)趙丞相(沂)
(五七)王丞相(信福/兾魯)周丞相(濟/益)留丞相(申)京丞相魏謝丞相
蔡元道作官制舊典極其用心甚爲詳縝但事有抵
　牾或岀於穿鑿者有所未免明清甞略引舊文以
　證數項于印本上僉貼呈似遂初尤丈延之深以
　歎賞其帙尚存尤丈處不復悉紀姑以一條言之
　熈寧三年許將以磨勘當遷宰相王安石方欲抑
　三人之進取遂轉太常博士𥘉下筆方成大字堂
　後官以手約定具陳　祖宗舊制當遷右正言安
　石乃改大字右筆作口字囙知前軰堂後官猶能
　執　祖宗之法耳時先公掌外制乃見而知之者
　明清以謂磨勘吏部成法非宰相所得而專縱使
　有之王荆公之文過執拗丗所共知當新法之行
　雖韓冨歐范司馬諸公與之争悉不能回其意豈
　一堂吏能轉其筆耶元道云先公即延慶王荆公
　薦李資深時蘇子容李才元宋次道繳其改官除
　監察御史之命荆公改授延慶即爲書行延慶字
(五八)仲逺文忠齊之子也别命書讀始此
方通興化人與蔡元長郷曲婣婭之舊元長薦之以
　登要路其子軫宏放有文采元長復欲用之軫聞
　之即上書訟元長之過旣逹乙覽元長取其䟽自
　辯云大觀元年九月十九日勑中書省送到司空
　左僕射兼門下侍郎魏國公蔡京劄子奏伏蒙宣
　示方軫章䟽一項論列臣睥睨社稷内懐不道效
　王莽自立爲司空效曹操自立爲魏國公視
　祖宗神靈爲無物玩　陛下不啻若嬰兒專以紹
　述熈豐之說爲自媒之計上以不孝刼持人主下
　以謗訕詆誣恐赫天下威震人主禍移生靈風聲
　氣熖中外畏之大臣保家族不敢議小臣保寸禄
　不敢言顛倒紀綱肆意妄作自古爲臣之姦未有
　如京今日爲甚爰自崇寧巳來交通閽寺通謁宫
　禁蠹國用則若糞土輕名噐以市私恩内自執政
　侍從外至帥臣監司無非京之親戚門人政事上
　不合於天心下悉結於民怨若設九鼎鑄大錢置
　三衛興三舎祭天地於西郊如此之類非獨無益
　又且無𥙷其意安在京凢妄作必持說刼持上下
　曰此先帝之法也此三代之法也或曰熈豐遺意
　未及施行仰惟　神考十九年間典章文物粲然
　大備豈蔡京不得馳騁於當年必欲妄施於今日
　以罔在天之神靈凢欲奏請盡乞作御筆指揮
　行出語士大夫曰此　上意也明日或降指揮更
　不施行則又語人曰京實啓之也善則稱巳過則
　稱君必欲　陛下歛天下怨而後巳是豈宗社
　之福乎天下之事無常是亦無常非可則因之否
　則革之惟其當之爲貴何必三代之爲哉李唐三
　百年間所傳者二十一君所可稱者太宗一人
　而巳當時如房杜王魏智慮才識必不在蔡京之
　下竊觀正觀間未甞一言以及三代後丗論　太
　宗之治者則曰除隋之乱比跡湯武致治之羙庻
　幾成康自古功德兼隆由漢以來未之有也京不
　學無術妄以三代之說欺　陛下豈不爲有識者
　之所笑也元豐三年廢殿前廨宇二千四百六十
　間造尚書省分六曹設二十四司以揔天下機務
　落成之日車駕親幸命有司立法諸門牆䆫壁輒
　增脩改易者徒貳年京惡白虎地不利宰相盡命
　毁坼収置禁中是欲利　陛下乎是謂之紹述乎
　括地數千里屯兵數十萬建置四輔郡遣親信門
　人爲四輔州緫管又以宋喬年爲京畿轉運使宻
　諷兖州父老詣闕下請車駕登封意在爲東京
　留守是欲　乗輿一動投間竊發呼吸群助不知
　宗廟社稷何所依倚　陛下將措聖躬於何地臣
　甞中夜思之不覺涕泗横流也臣聞京建議立方
　田法欲擾安業百姓借使行之豈不召亂乎又况
　數年間行鹽鈔法朝行夕改昔是今非以此脫賺
　客旅財物道途行旅謂　朝廷法令信如寒暑未
　行旬浹又報鹽法變矣鈔爲故紙爲弃物家財蕩
　盡赴水自縊客死異郷孤兒寡婦號泣籲天者不
　知其幾千萬人聞者爲之傷心見者爲之流涕生
　靈怨歎皆歸咎於陛下然京自謂暴虐無傷柰
　皇天后土之有靈乎所幸者　祖宗不馳一騎以
　得天下仁厚之德涵飬生靈幾二百年矣四方之
　民不忍生事萬一有壟上之耕夫等死之亭長嘯
　聚亡命於一方天下嚮應不約而從陛下何以
　枝梧其禍乎内外臣獠皆京親戚門人將誰爲
　陛下使乎京乗此時談笑可得陛下之天下也
　元符末年　陛下嗣服之𥘉忠臣義士明目張膽
　思見太平投匭以陳巳見者無日無之京鉗天下
　之口欲塞　陛下耳(目/分)爲邪等賊虐忠良天下之
　士皆以忠義爲羞方且全身逺害之不暇何暇捄
　陛下之失乎柰何陛下以京爲忠貫星日以忠
　臣義士爲謗訕詆誣或流配逺方或除名編置或
　不許齒仕籍以言得罪者無慮萬人矣誰肯爲
　陛下言哉蔡攸者垂髫一頑童耳京遣攸日與
　陛下游從嬉戲必無文武堯舜之道啓沃陛下
　惟以花㘽恠石籠禽檻獸舟車相㗸不絶道路今
　日所獻者則曰臣攸上進明日所獻者則又曰臣
　攸上進故欲愚　陛下使之不知天下治亂也乆
　虚諫院不差人自除門人爲御史京有反狀　陛
　下何從而知臣是以知京必反也臣與京皆壷山
　人也案䜟云水遶壷公山此時方好看京諷部使
　者鑿渠以遶山日者星文謫見西方日蝕正陽之
　月天意所以啓　陛下聦明者可謂極也柰何
　陛下略不省悔黙悟帝意止於肆恩赦開寺觀避
　正殿减常膳舉常儀以荅天戒而巳然國賊尚全
　首領未聞梟首以謝天下百姓此則神民共憤
　祖宗含怒在天之日乆矣　陛下勿謂雉鳴乎鼎
　榖生于朝不害　髙宗太戊之徳九年之水七年
　之旱不害堯湯之聖古人之事出於適然今日之
　事禍發不測天象人情危慄如是伏惟　陛下留
　神聽覽念　藝祖創業之難思履霜堅氷之戒今
　日氷巳堅矣非獨履霜之漸願　陛下早圖之後
　悔之何及臣批肝爲紙瀝血書辝忘萬死叩　天
　閽區區爲　陛下力言者非幕陛下爵禄而言
　也所可重者　祖宗之廟社所可惜者天下之生
　靈而自忘其言之迫切　陛下殺之可也赦之可
　也竄之可也臣一死生不繫於重輕陛下上體
　天戒下顧人言安可愛一國賊而忘廟社生靈之
　重乎冐瀆天威無任戰慄之至謹俻録如后臣讀
　之駭汗若無所容臣以愚陋備位宰司不能鎮伏
　紀綱訖無毫髪報稱徒致姦言干浼　聖聽且人
　臣有將必誅之刑告言不實有反坐之法臣若有
　是事死不敢辝臣若無是事方軫之言不可不辯
　伏望　聖慈付之有司推究事實不可不問取進
　止　詔軫削籍流嶺外後竟殂于貶所元長猶用
　其兄會爲待制家間偶存此䟽録以呈太史李公
　仁甫載之長編當是時也元長領天下事誰敢言
　者軫獨能奮不顧身無所回避如此使　九重信
　其言逐元長元長悟其說急流勇退則　國家無
(五九)後來之患元長與軫得禍俱輕三者備矣
宣和元年八月丁丒　皇帝詔大晟作景鍾是月二
　十五日鍾成　皇帝以身爲度以度起律以律審
　聲以聲制鍾以鍾出樂而樂宗焉于以祀天地享
　鬼神朝萬國罔不用乂在廷之臣再拜稽首上頌
　明明天子以身爲度有景者鍾衆樂所怙於昭于
　天乃眷斯顧揚于大庭罔不時序億萬斯年受天
　之祐此翰林學士承旨強淵眀之文也偶獲斯本
(六十)謹録于右
王寀輔道樞宻韶之子少豪邁有父風早中甲科善
　議論工詞翰曾文肅蔡元長薦入館爲郎後以直
　祕閣知汝州考满守陜年未三十輕財喜士賔客
　多歸之坐不覺察盗鑄免官自負其材受辱不羞
　是時羽流林靈素以善役鬼神得幸而輔道之客
　兾其復用乗時所好昌言輔道有術可致天神岀
　靈素上抳不得施蓋其客亦能請紫姑作詩詞而
　巳非林之比輔道固所不解然實不知客有此語
　也輔道甞對別客謂靈素太誕妄安得爲　上言
　之其言適與前客語偶合工部尚書劉炳子蒙者
　輔道母夫人之姪孫也及其弟煥子宣俱長從班
　歆豔一時時開封尹盛章新用事忌炳兄弟進思
　有以害其寵未得也𥘉炳視輔道雖中表然炳性
　謹厚毎以輔道擇交不慎踈之㑹炳姑適王氏於
　輔道爲㛐一日輔道語其㛐曰某乆欲謁子蒙兄
　弟奉從容然不得其門而入柰何㛐曰俟我至其
　家可往候之輔道於是如其教候炳於賔舎乆之
　始得通炳逡巡猶不欲見迫於其姑勉強接之旣
　就坐談論風生亹亹不勌炳大歎服入告其姑曰
　乆不與王叔言其進乃尔自恨不及也因遣持馬
　人歸止宿其家自是始相親洽殆至興獄朱及歲
　也前客語旣逹靈素靈素忿怒泣請于　上且增
　加以白之曰臣以覉旅荷陛下寵靈而姦人造
　言累及君父乞放還山以避之不然願置對與之
　理上令逮捕輔道與所言客姚坦之王大年以其
　事下開封使者至輔道自謂無它亦不以介意語
　家人曰辯數乃置無以爲念也至獄中刻木皆出
　帋求書且謂輔道曰昔蘇學士坐繫烏臺時衛獄
　吏實某等之父祖蘇學士旣出後毎恨不從其乞
　翰墨也輔道喜作歌行以贈之處之甚怡然而盛
　章以炳之故得以甘心矣因上言詞語有連及炳
　者乞併治之　上曰炳從臣也有罪未冝草草炳
　旣聞　上語不疑其他一日　上幸寳籙騑蹕齋
　宫從官皆在焉炳越班靣奏簾外曰臣猥以無狀
　待罪迩列適有中傷者非　陛下保全巳虀粉矣
　再拜而退炳旣謝巳舉首始見章在側注目瞪視
　惶駭失措深以爲悔翌日章以急速請對因言寀
　與炳腹心誹謗事驗明白今對衆越次上以欺罔
　陛下下以營惑羣臣禍將有不勝言者幸陛下
　裁之　上始怒是日有　旨内侍省不得収接劉
　炳文字炳猶朱知之以謂事平矣故不復閑防章
　旣歸遣開封府司録孟彦弼携捕吏竇鑒等數人
　即訊炳於家炳囚服岀見分賔主而坐詞氣慷慨
　無服辭彦弼旣見其不屈欲歸而竇鑒者語彦弼
　曰尚書几間得寀一紙字足以成案矣遂亂抽架
　上書適有炳著撰藁草飜之至厎見炳和輔道詩
　尚未成首云白水之年大道盛掃除荆棘奉髙真
　詩意謂輔道甞有嫉悪之意時尚道目　上爲髙
　真爾鑒得之以爲竒貨歸以授章章命其子并釋
　以進云白水謂來年庚子寀舉事之時炳指寀爲
　髙真不知以何人爲荆棘將寘陛下於何地豈
　非所謂大逆不道乎但以此坐輔道與客皆極刑
　炳以官髙得弗誅削籍竄海外煥責授團練副使
　黃州安置凢王劉親属等苐斥謪之并擢爲祕書
　省正字數日而死出現其父巳爲蛇矣華陽張德
　逺文老子蒙之壻也又并娶德逺之妹目覩其事
　且當時亦以有連坐送吏部與監當故知之爲詳
　甞謂明清曰德逺死無人言之者矣子其因筆無
　惜識之文老甞爲四川茶馬東坡先生賦張熈明
　萬卷堂詩即其父也文老博極羣書尤長史學發
　言可孚故盡列其語又益知丗所傳輔道遇宿冤
(六一)之事爲不然云
王景彛故弟在京師太子巷初開寳間江南李後主
　遣其弟從善入貢留不遣建宅以賜故都人猶以
　太子目之也從善死後歸王氏宣和𥘉崔貴妃者
　得幸祐陵未育子有劉康孫者卜祝之流以術蒙
　恩甚厚爲遥郡觀察使言之於崔之兄曰王氏所
　居巷名旣佳而宅中有福氣冝請於上崔遣人告
　於妃妃以致懇　上　上喻京尹王革令善圖之
　革即呼王氏子弟導指意王諸子愚騃不知時變
　遲遲未許崔欲速得之㑹舎旁有造磬者時都下
　𥘉行當十錢崔訹人誣告王諸子與鄰人盗鑄革
　即爲掩捕鍜錬黥竄而没其宅遂以賜崔崔氏旣
　得之　上幸其居設酺三日榮冠一時未幾崔命
　康孫禱於宅中樹下適有争寵者譛於　上及中
　宫云崔氏姊弟夜祠祭與巫覡祝詛叵測㑹　上
　甞夢明節劉妃泣愬以爲人猒勝致死　上因以
　語妃妃抗　上語頗不遜上怒付有司捕康孫
　等窮治康孫𣢾承實甞以　上及崔妃所生年月
　禱神求嗣且祈固寵呪詛則無之猶坐指斥詔臠
　康孫於宅前國毉曹孝忠併坐流竄孝忠亦倖進
　爲廉車二子濟渙俱冒館職至是皆斥之孝忠甞
　侍明節藥故也仍命懸康孫首于所祝樹上制云
貴妃崔氏乏柔順進賢之志溺姦滛罔上之私惑
　于竒邪隂行媚道散資産以掠衆譽招術者以彰
　虚聲祝詛同列以及於死生指斥中宫而刑於切
害談命術以徼後福挾猒勝以及乗輿可降充庻
　人移居別院崔兄除名㛐姊妹並逺外編管距王
　氏之籍不及一歲云陳成季迪云時任大理卿親
(六二)鞫其事
承平時宰相入省必先以秤秤印匣而後開蔡元長
　秉政一日秤匣頗輕疑之揺撼無聲吏以白元長
　元長曰不須啓封今日不用印復携以歸私苐翌
　日入省秤之如常日開匣則印在焉或以詢元長
　元長曰是必省吏有私用者偶倉猝不能入倘失
(六三)措急索則不可復得徒張皇耳
蔡元長晩年語其猶子耕道曰吾欲得一好士人以
　教諸孫汝爲我訪之耕道云有新進士張觷者其
　人游太學有聲學問正當有立作可備其選元長
　領之㳙辰延致入館數日之後忽語蔡諸孫云可
　且學走其它不必諸生請其故云君家父祖姦憍
　以敗天下指日䘮亂惟有奔竄或可脫死它何必
　解耶諸孫泣以愬于元長元長愀然不樂命置酒
　以謝之且詢以救弊之䇿觷曰事勢到此無可言
　者目下姑且收拾人材改往脩來以補萬一然無
　及矣元長爲之垂涕所以叙劉元城之官召張才
　叔楊中立之徒用之蓋繇此也耕道名佃君謨之
(六四)孫觷字柔直南劒人後亦顯名于時(巳上二事尤/丈延之云)
靖康中有解習者東州人爲郎于朝未甞與人接談
　虜騎南㓂擇西北帥守時相以其謹厚不泄謂沈
　鷙有謀遂除直龍圗知河中府習別時相云某實
　以訥於言故㝷常不敢妄措辝於朝列今一旦付
　委也如此習之一死固不足惜切恐　朝廷以此
　擇人廟謀悞矣解竟没於難丗人以饒舌掇禍者
(六五)多而習廼以箝口喪軀昔所未聞也(外舅云)
薛紹彭旣易定武蘭亭石歸于家政和中　祐陵取
　入禁中龕置睿思東閤靖康之亂金人盡取
　御府珍玩以北而此刻非虜所識獨得留焉宋汝
　霖爲留守見之并取内帑所掠不盡之物馳進于
　髙宗時駐蹕維揚　上毎寘左右踰月之後虜騎
　忽至　大駕倉猝渡江竟復失之向叔堅子固爲
(六六)揚帥　髙宗甞宻令冥捜之竟不獲(向端叔云)
靖康𥘉童貫旣以誤國竄海外巳而下詔誅之
　欽宗喻宰執云貫素姦狡須得熟識其靣目者衘
　命追路即所在而行刑庻免差誤唐欽叟時爲首
　相云朝臣中有張澂字逹明者與貫往還冝令其
　往　詔除澂監察御史以行澂字逹明有一小女
　十餘歲玉雪可憐素所愛時天寒欲夘飲忽聞有
　此役駭愕戰掉柚拂湯酒椀沃其女立死逹明號
　慟引道怨欽叟切骨至南雄州而貫就戮明年欽
叟免相留京二聖北遷虜人立張邦昌爲主且驅
　廷臣連衘列狀欽叟僉名畢仰藥而殂建炎中逹
　明爲中司適欽叟家陳乞䘏典逹明言欽叟不能
　抗虜之命雖死不足褒贈繇是恩數盡寢至今不
(六七)能理也(俞彦時云)
馮檝濟川雷觀公逹靖康中俱爲學官于京師皆蜀
　士也而觀以上書得之檝寔先逹焉一日檝出䇿
　題問諸生經旨觀摘其疪訐之於稠人中曰自王
　安石曲學邪說之行蔡京挾之以濟其姦遂亂天
　下今日豈可尚習其餘論耶檝曰子去歲爲學生
　甞以書属我求爲蔡氏館客豈忘之耶前牘尚存
譸張爲幻乃尓是繇同浴而譏祼䄇也二人大忿
(六八)坐是論列皆絀爲監當(邵公濟云)
賀子忱允中靖康中爲郎或有薦其持節河北者子
　忱微聞之忽就省户作中風狀顛仆於地呼之不
　醒同舎郎急命舁之以歸即牒開封府乞致仕得
　勑買舟南下𥘉無所苦也李邈彦思以武官爲樞
　宻都承旨朝論亦將有所委任亦効子忱之舉時
　聶山尹都以謂此風不可長翌日啓　上以謂邈
　詐疾退避後來何以使人　詔邈降兩官除河北
　提點刑獄兼攝真定府日下出門竟死於難子忱
　紹興𥘉以李泰發薦落致仕又三十年爲參知政
(六九)事晚節末路持禄固位而巳(向荆父云)
秦會之甞對外舅自言靖康末與莫儔俱在虜寨粘
　罕二太子者謂搜㝷宗室有所未盡儔陳計於二
　賊乞下宗正寺取玉牒其中有名者盡行根刷無
　能逃矣會之在傍曰尚書之言誤矣譬如吾曹人
　家宗族不少有服属雖近而情好極踈者有雖號
　同姓而恩義反不及異姓者多矣平時冨貴旣不
　與共一旦禍患乃欲與之均以人情揆之恐無此
(七十)理粘罕者曰中丞之言是由此異時之
王劉旣誅竄適鄭逹夫與蔡元長交悪鄭知蔡之嘗
　薦二人也忽降旨應劉炳所薦並令吏部具姓名以
　聞當議降黜宰執旣對左丞薛昂進曰劉炳臣甞
　薦之矣今炳所薦尚當坐而臣薦炳何以迯罪京即進
　曰劉炳王寀臣俱曽薦之今大臣造爲此謀寔欲傾臣
　臣當時所薦者材也固不保其往今在庭之臣如
　鄭居中等皆臣所引以至於此今悉叛臣矣臣亦
　不保其往願　陛下深察　上笑而止由是不直
(七一)逹夫即再降㫖劉炳所薦並不問亦丈老云
明清前録記靖康中贈范文正恐是悞書近日李文
　授孟傳云當時迺是進擬忠宣　欽宗改文正之
　名付岀身仍於其矜其旁批云不欲專崇元祐文
(七二)授云得之於曾文清文清呉元中妻兄冝知其詳
温益字禹弼　徽考以端邸舊僚即位未乆擢尹開
府　欽聖因山曾文肅爲山陵使益爲頓逓使梓
　宫次板橋以人衆柱折幾䧟時外祖空青公侍文
　肅爲山陵所主管文字偶問左右曰蝢逓使何在
　不虞益之在旁忽應曰益在斯由是怨外祖入骨
　髓時蔡元長巳有中禁之授使運力爲引重至於
　斥文肅于　上前元長大感之遂以爲中書侍郎
　興大獄欲擠文肅父子於死地頼　上保全之得
　免未幾益卒於位後元長復用其子萬石爲閣學
(七三)士以報之(曾玉隆云)
東坡先生平生爲人碑誌絶少盖不妄語可故也其
　作陳公弼希亮傳叙其剛方明敏之業殆數千言
　至比之　長孺非有以心未易得之然其後無聞
　心竊疑焉比閱孫叔易外制集載其所行陳簡齋
　去非爲叅知政事封贈三代告詞始知迺公弼之
　孫取張巨山所作去非墓碑視之又知爲公弼仲
　子忱之孫焉簡齋出處氣節翰墨文章爲中興大
臣之冠善悪之報時有後先其可謂無乎
揮麈後録卷之三
揮麈後録卷之四
(七四)汝　隂　王　明淸
徽宗宣和七年十二月二十一日就􁓬謨殿張燈預
　賞元霄曲燕近臣命左丞王安中中書侍郞馮熈
　載爲詩以進安中云上帝通明闕神霄廣愛天九
　光環日月五色麗雲煙紫䄂開三極瓊璈列萬仙
　希夷麈境斷髣髴玉經傳妙道逢昌運真王撫契
　賢龜圖規大壯龍位正純乾穹昊親無間皇居掇
　自然剛風同變化祥氣共陶甄層觀星潢上重闉
　斗柄邊摩空七雉峻冠嶠六鼇連夢想何甞到階
　升信有縁昕朝𥘉放仗宻宴忽聞宣清禁來鳴珮
　脩廊入並肩獸鋪金半闔鸞障綉㣲褰霽景留庭
　砌雷文繪桷梴宫簾波錦漾殿榜字金填花擁巍
　巍座香浮秩秩筵髙呼稱萬億韶奏侍三千華歳
　推尭曆元璣候舜璿氷霜知臘後梅栁認春前造
　化應呈巧芳菲巳闘妍樛枝彫檻小多葉露桃鮮
　錯落飛盃斚鏘洋雜管絃承雲歌歴歴回雪舞翩
　翩黼幄祥氛合銅壷永漏延鎬京方置醴羲馭自
　停鞭乃聖情深渥諸臣意更䖍宗藩親魯衛相芾
　拱閎顛側弁恩光浹中觴詔蹕旋寳薫携滿䄂御
　果得加籩要賞嬉遊盛俄追歩武遄騰身複道表
　送日夾城􁕽仰揖蒼龍象旁臨艮嶽巔謳歌紛廣
　陌簫皷樂豐年赫奕攅輕幰珎竒集市廛博盧多
　袒跣飲肆競蹁蹮蕃衍開朱邸崔嵬照彩椽橋虹
　彎矗矗江練泮濺濺擊柝周廬晩張燈别院先餘
　霞摇綺暈列宿舎珠躔浩蕩三山島稜層十丈蓮
　再趍天北極却立榻東偏旣用家人禮仍占聖製
　篇兕觥從酩酊蟾魄待嬋姢轉盻隨親指環觀得
　縱穿曲屏江浪蹙巨柱赤虬纏光透垂枝井晶衘
　帶壁錢蕭臺千級峻重屋八䆫全就席花墪匝行
　樽紫䄂揎交輝方爍爍起立復闐闐邃宇㑹寧過
　中宵勝賞專鋪陳尤有韻清雅不相㳂户箔明珠
　串欄釭水碧棬規模啇　鑄欵識魯壷䥴秦曲移
箏柱唐粧儼鬢蟬窄襟珠綴領髙朶翠爲鈿喜氣
排寒沍輕颸洗静便層琳籍璣組方鼎炷龍涎瑪
瑙供盤大玻璃琢琖圎暖金傾小榼屑玉釀新泉
帝予天才異英姿棣蕚聮頻看揮斗盌端是吸鯨
川推食俱均逮攘餐及墜捐海螯𥘉破殻江柱乍
離淵寜數披綿雀休論縮頸鯿南珎誇飣餖北饌
厭烹煎賜橘懐頳卵酡顔釂寳船言歸荷慈惠未
節笑拘攣放鑰嚴扄啓籠紗逸足牽氷輪掛銀漢
夜色映華韉人識重熈象功參獨断權五辰今不
忒六氣永無愆天紀承三古時雍變八埏比閭増
板籍疆埸罷戈鋋文軌包夷夏絃歌徧幅貟恢儒
榮藻薦作士極魚鳶慶胄貽謀顯多男景福綿迓
衡常穆穆遵路益平平亭障今踰隴耕耘乆際燕
信通鵬海漲威竄犬戎羶東擬封雲岱西將欵澗
瀍琳科宣蘂笈玉府下雲軒帝籍勤𥘉播宫蚕長
自眠蠒絲登六寢稃米秀中田廟鶴垂昭格壇光
監吉蠲靈芝滋􁑚蠢甘醴湧潺湲合教尨風革頒
經衆疾痊雨隨親禱降河避上流遷執契皇猷
洽披圖福物駢太和輸橐籥妙用絶蹄筌此際
君臣恱應先簡冊編雅稱魚罩罩頌述皷咽咽詎
比千齡遇猶聞四始箋覉臣起韋布陋質愧駑鈆
驟俾陪機政由來岀眷憐恩方拜綸綍報未効塵
㳙宻席叨臨勸凡蹤　曲拳雖無三峽水曾歩八
花塼渝望知難稱才慳合勉􁇁鈞天思盡賦䞉續
白雲牋熈載云化工欲放陽春到先教元冥戮衰
草疑水封地萬木僵誰向雪中探天巧璿璣星回
斗指寅羣芳未知時巳春人心蕩漾趂佳節燈夕
獨冠年華新昇平萬里同文軌井邑相連通四裔
蘭膏競吐夜烘春和叔回車避羲轡巍巍九禁倚
天開温風更覺先春來試燈不用雨花俗迎陽爲
却寒崔嵬宣和𥘉載元冬尾瑞白纔消麈不起穆
清光賞属欽鄰錦綉雲龍頒宴喜𥘉聞傳詔開睿
謨歩障幾里承金鋪調音度曲三千女正似廣樂
　陳清都遏雲妙唱韓娥侣回雪飛花稱獨歩千春
　蟠木效紅英獻壽當筵豈金母上林晩色煙藹輕
　景龍遊人歡笑聲霞裾月珮擁仙仗翠鳯挾輦趍
　平成銅華金掌散晶彩翠碧重重簇珠琲先從前
　殿望脩廊日出綺霞紅滿海神光通透雲母屏驪
　龍出舞波濤驚煌煌黼座承天命座下錯浴如明
　星榻前玉案真核旅獸炭銀爐夜𥘉皷憲天重屋
　訝雲屯崇道簫臺疑蜃吐前楹火柱回萬牛藺卿
　璧碎色光浮周圍照耀眼界徹氷壷漾月生珠流
　點點金錢盡衘璧豹髓騰輝粲銀礫絲篁人籟有
　機緘繳繹清音傳屋壁須臾隨蹕登㑹寧如驂鸞
　鶴遊紫清彩蟾倒影上浮空纎雲不點惟光明四
　壁垂簾玉非玉銀釭吐艷相連属棼楣横帶碧玻
　璃一朶翠雲承日轂萬光閃爍争吐吞爥龍㗸耀
　輝四崑又如電母神鞭馳金虵着壁不可捫端信
　竒工通造化豈比胡人能幻假丹青漫數顧虎頭
　盤礴解衣未容冩此時　帝御鈞天臺紫垣兩兩
　明三台尚方飲器萬金寳古玉未足誇雲雷帝傍
　侍女雲華品玉立仙標及時韻四音促柱泛笙簫
　應有翔鸞落千仭龍瓶㵼酒如流泉御厨絡繹
　紛珎鮮榻邊争欲供天笑快倒頗類虹吸川厭厭
　夜飲方歡浹玉漏頻催皷三疊金門𥘉下醉歸時
　正見氷輪上城堞㣲臣去歳陪淸班悪詩誤辱重
　曈觀小才易窮真䑕技再賦愈覺相如慳履道彦
(七五)爲二集中今不復印行故録於此
宣和𥘉　徽宗有意征遼蔡元長鄭逹夫不以爲然
　童貫𥘉亦不敢領略惟王黼蔡攸將順賛成之有
　諜者云天祚皃有亡國之相班列中或言陳堯臣
　者㜈州人善丹青精人倫登科爲畫學正黼聞之
　甚喜薦其人于　上令衘命以視之擢水部貟外
　郞假尚書以將使事尭臣即挾畫學生二貟俱行
　盡以道中所歴形勢向背同繪天祚像以歸入對
　即云虜主望之不似人君臣謹冩其容以進若以
　相法言之亡在旦夕幸速進兵兼弱攻昧此其時
　也并圖其山川嶮易以上　上大喜即擢堯臣右
　司諌賜予鉅萬燕雲之役遂决時堯臣方三十三
　歲遷至侍御史㑹蔡元長復將起預政事黼誅堯
　臣望風上䟽以元長前日不合人情狀攻之𥘉榜
　朝堂然　上猶眷元長黜堯臣爲萬州監稅而元
　長竟不告廷堯臣継寢是行黼敗堯臣亦遭斥建
　炎中監察御史李寀䟽其爲黼鷹犬誤國之罪始
　詔除其𥘉秦會之主泮髙宻堯臣以滄州掾曺同
　爲京東漕同試官因以厚甚㑹之擅國遂盡復故
　官雖不敢用招至武林每延致相府𣢾宻叙舊堯
　臣以前所錫萬金築園亭于西湖之上極其雄麗
　今所謂陳侍御花園是也㑹之殂湯致逺爲御史
　欲露臺評而周爲髙方祟堯臣之妻兄致逺之腹
　心力回護之遂免先以壽終李仁父長編載胡交
　修繳其祠命之章尤摘其姦其嗣懇爲髙作行狀
　以蓋前迹爲髙後亦悔之㑹之炎炎時前御史敢
(七六)於國門外建苐以此可見(爲髙之/子樂云)
靖康之變士大夫紀録排日編綴者多矣其間蓋亦
　有逸事焉近從親舊家得是時進士黃時侢徐揆
　叚光逺三人所上虜酋書云大宋進士黃時侢謹
　齋沭裁書于大金二帥曰甞謂良藥苦口利於病
　忠言逆耳利於行若夫樂軟熟而憎鯁㘦取䛕美
　而捨忠良雖堯舜無以致治時偁淮右寒生家襲
　儒業老父每訓曰不在其位不謀其政罔可輕言
　自取戮辱由是鉗口結舌守分固窮未曾敢以片
　言辯時是非方今　國家艱難苟有見聞寧忍甘
　䧟盲聾之域非不知身爲宋民不當以狂妄之辝
　干冒元帥聦德也非不知一言忤意死未塞責也
　直欲内報　吾君之德外光二元帥之名一身九
　死又何憾焉時侢㘦觀　我宋自崇寧以來姦臣
　誤國竊升威柄者有之妨公害民者有之大啓倖
　門壅遏言路者有之所以元帥因之遂有此舉
　道君太上皇帝親降詔書反巳痛責断出宸心乃
　傳大寳今皇帝即位未乆適丁國難以孝行夙
　彰天人咸服今元帥歛城不下蓋爲此也時侢伏
　覩去年十二月二十三日國書正爲催督金銀表
　段有云須索之外必不重取禮數優異保無它虞
　柰何都民朝夕思念燃頂煉臂延頸跋踵以望
　御車之塵也元帥豈不念天生萬民而立之君以
　主治之乃復須索他物絡繹不絶叅酌以情雖不
　足以報再生之萬一然方冊所載自古及今未聞
　有大事旣决反縁細故而延萬乗之君者證以國
　書似非𥘉意愚㘦惑之念我　國家曩昔傷財害
　民之事結怨連禍之人尚可目也曰内待伶倫羙
　女是巳曰宫室衣服聲樂是巳今軍前一一須索
　唯復謂此悉皆國害堅欲爲我痛耡其根株耶亦
　欲驅挈歸境以爲自奉之樂耶軍機深宻非愚陋
　可得而知也法曰上賢下不肖取誠信去詐僞禁
　暴亂止奢侈又曰爲彫文刻鏤技巧華飾而傷農
　事者必禁之願元帥詳覽此章熟思正論殺人以
　挺與刃無以異也儻使宿姦復𬒳新寵是猶禾莠
　相雜而耕者未耘膏盲之疾而醫者未悟則將日
　漸月稽習以成風不害此而害彼何時巳矣時侢
　懵不知書愚不練事言切而其意甚忠事雖小而
　所繫甚大方議修書鋪陳管見未及形言衆乃自
　禍鳴呼天網恢恢踈而不漏老蠹巨悪難於逃覆
　載之中也且如内侍藍訢醫官周道隆樂官孟子
　書俱爲平昔僥濫渠魁今取過軍前坐席未暖乃
　忘我宋日前恩寵之優不思兩國修講和好之始
　尚循故態妄興間諜稱有金銀在本家窖藏遂煩
　元帥恠問考諸人用心雖粉骨碎軀難塞滔天之
　罪請試陳之今焉明降　御筆根括金銀以報大
　金活生靈之恩㘦須盡力不可惜人情苟可以報
　大金者雖髪膚不惜只是要有盡取於是有司累
　行勸諭及指爲禁物稍有隱藏以軍法從事其措
　置根括非不盡心上至　宗廟器皿下至細民首
　飾罄其所有欲酬再造而　天子且曰朕可以報
　金國者雖髪膚不惜凢爲臣子固當體國愛君疋
　兩以上盡合送納藍訢等不務濟朝廷之急報
　元帥之仁輒抵冒典憲埋窖金銀慳吝庸逆無如
　此之甚者若使未過軍前則人人蓄爲私寳論當
　時根括指揮巳合誅戮切恐逐人昨縁有司根取
　犒賞亦甞囚禁挾此爲仇意要生事厥罪尤不可
　赦愚謂正當擾攘之際猶敢懐姦罔上取侫一時
　異日安居爲國患也必矣亮元帥智周萬物不待
　斯言察見罪狀文王問太公主聽如何太公荅曰
　勿妄而許勿逆而拒聖人垂教良有以也伏望元
　帥擴乾坤之度垂日月之明母納䛕情以玷大徳
　將藍訢等先賜行遣狥首京城不惟掃蕩宿孽又
　可以懲戒後人仍願元帥務全兩國之驩以慰生
　靈之心請我　鑾輿早還禁籞軍前或有所闕
　朝廷亦必不違書之青史傳爲盛事豈不韙歟太
　學生徐揆等謹獻書于大金國相元帥大子元帥
　揆等聞昔春秋魯宣公十一年伐陳欲以爲縣申
　叔時諫曰諸侯之從者曰討有罪也今縣陳是貪
　其冨以討召諸侯而以貪歸之無乃不可乎王曰
　善哉吾未之聞也乃復封陳後之君子莫不多申
　叔時之善諌楚子之從諫千百歳之下猶且想其
　風采爲不可及昔　上皇任用非人政失厥中背
　盟致討元帥之職也大肆縰兵都城失守　社稷
　幾亡而復存元帥之德也兵不血刃市不易㕓生
　靈幾死而幸免元帥之仁也雖楚子入陳之功未
　能逺過　我宋皇帝以萬乗之尊兩造轅門議賞
　軍之資加徽號之請越在草莽信宿逾邁國中喁
　喁企望属車塵者屢矣今生民無主境内騷然忠
　義之士食不下噎又聞道路之言以金銀未足
　天子未還揆等㘦惑之盖金銀之産不在中國而
　在深山窮谷之間四方職貢歳有常賦邦財旣盡
　海内蕭然帑藏爲之一空此元帥之所明知也重
　以去歳之役增請和之幣獻犒賞之資官吏征求
　及於編户都城之内雖一妾婦之飾一器用之微
　無不輸之於上以酬退師之恩也又自兵興以來
　邦國未寧道路不通冨啇大賈絶迹而不造境京
　師豪民蓄積素厚者悉散而之四方矣間有從䆠
　王畿仰給於俸禄者飦粥之外儲無長資豈復有
　金銀之多乎今雖　天子爲質猶無益於事也元
　帥體大金皇帝好生之德毎以赤子塗炭爲念大
　兵長駈直抵中原未甞以屠戮爲事所以愛民者
　至矣凢元帥有存　社稷之德活生靈之仁而乃
　以金銀之故質君是猶愛人子弟而辱及其父祖
　與不愛奚擇元帥必不爲也昔楚子圍鄭三日克
　之鄭公肉袒牽羊以迎左右曰不可許王曰其君
　能下人必能信用其民矣退三十里而許之平春
　秋書之後丗以爲美談揆等願元帥推惻隱之心
　存終始之惠反其君父損其元數班師振旅緩以
　時月使求之四方然後遣使人獻則楚子封陳之
　功不足道也國中之人德元帥之仁豈敢弭忘傳
　曰主憂臣辱主辱臣死揆等雖卑賤輒敢浼死以
　紓君父之難唯元帥矜之大宋進士段光逺謹齋
　沭裁書百拜獻于大金元帥軍前僕甞讀春秋左
　傳有曰親仁善鄰國之寳也又甞讀禮記聘義有
　曰輕財重禮則民遜矣讀至於斯未甞不三復斯
　言掩卷長嘆切謂非賢聖之人疇能如此仰而思
　之在昔　太祖皇帝膺天明命以揖遜受禪奄有
　神器爲天下君　創業垂統重熈累洽垂二百年
　東漸西𬒳南洽北暢薄海内外悉爲郡縣殊方絶
　域悉爲鄰國聘問交通絡繹道路其間義重禮隆
　恩深德渥方之他國唯大金皇帝爲然比年以來
　本朝不幸姦臣用事䆠官橈權罔知陳善閉邪而
　挌其非罔知獻可替否而引之當道欺　君誤
　上蠹國害民靡所不至姦臣可罪庻民可吊事一
　至此則弔民問罪之師有不得巳而舉也共惟大
　金元帥舉問罪之師施好生之德念　今聖之有
　道憫斯民之無辜歛兵不下崇社再安生靈獲全
　深厚之惠若海涵而春育生成之賜若天覆而地
　載兩國永和萬姓恱服夫如是則親仁善鄰曷以
　加於此哉特枉　鑾輿爲民請命重蒙金諾與國
　通和　帝謂髪膚亦所不惜况於金帛豈復有辝
　宵旰焦勞不遑寢食官户根括急於星火竭帑藏
　之所積罄貧下之所有甘心獻納莫或敢違雖曠
　蕩之恩難以論報而有限之財恐或不敷乆留
　聖駕痛㘦民心夙夜匪懈而事君之禮廢於朝號
　泣旻天痛君之民满於道仰望恩慈再垂矜念兾
　聖駕之早還慰下民之痛切夫如是則輕財重禮
　曷以加于此哉伏念光逺草茅寒士沐浴膏澤涵
　泳　聖涯隂受其賜于兹有年才踈命薄報德無
　階今兹　聖駕蒙塵于外僕雖至愚噫嗚泣涕疾
　首痛心其於庻民尚幸仰頼元帥再生之恩若天
　地無不覆載於人無所不容僕是以敢輸忠義激
　切之誠干冒威嚴仰祈　垂聽俯賜矜怜無任戰
　懼皇恐哀懇之至不宣俶擾之際排難解紛伏節
　死誼有如此者嘉其忠義慨慷歳乆慮不復傳所
　以録之
張邦昌爲虜人所立反正之功蓋出于吕舜徒吕氏
(七七)自叙甚詳不復重紀啓其端者堂吏張思聦也
　應天中興思聦巳死　詔特贈宣教郎思聦字謀
　道知書能文甞從先人學今其子孫尚有事刀筆
　于省中者然亦不振虜人立張僞詔與其謝牘併
　録于後維天會五年歳次丁未二月辛亥朔二十
　一日辛巳　皇帝若曰先　皇帝肇造區夏務安
　元元肆朕纂承不敢荒怠夙夜兢兢思與方國措
　于治平粤惟　有宋爰乃通隣貢歳幣以交歡馳
　星軺而講好斯於萬丗永保無窮蓋我大造于宋
　也(指斥/不録)今者國旣乏主民冝混同然念厥功誠非
　貪土遂致帥府與衆推賢僉曰太宰張邦昌天毓
　䟽通神咨睿哲在位著忠良之譽居家聞孝友之
　名實天命之有歸乃人情之所徯擇其賢者非子
　其誰是用遣使諸部宫都署尚書左僕射權簽書
　樞宻事韓昉持節備禮儀以璽綏冊命爾爲
　皇帝以授斯民國號大楚都于金陵自黃河以外
　除西夏對新疆埸仍丗輔王室永作藩臣貢禮時
　修汝勿疲于述職聘問歳致汝無緩於忱誠於戯
　天生蒸民不能自治故立君而臨之君不能獨理
　故樹官以教之乃知民非后不治非賢不守其于
　有位可不慎歟子𢡟乃德嘉乃丕休日慎一日雖
　休勿休欽哉其聽朕命天㑹五年三月日大楚皇
　帝邦昌謹致書于國相元帥皇子元帥今月初七
　日依奉　聖旨特降樞臣俯加封冊退省庸陋之
　資何堪對揚之賜㝷因還使附致感悰願亟拜於
　光儀庻少伸於謝禮未聞台令殊震危衷遂遣從
　官具敷誠懇重蒙敦諭仰戴眷存然而掩目未前
　撫躬無措恐浸成於稽緩實深積於兢惶伏望恩
　慈早容趍詣俟取報示徑伏軍門拳拳之誠併留
　靣叙不宣謹白建炎元年　詔云九月二十五日
　三省同奉　聖旨張邦昌初聞以權冝攝國事嘉
　其用心寵以髙位雖知建号肆赦度越常格支優
　賞賜錢數百萬緡猶以迫於金人之勢其示外者
　或不得巳比因鞫治他獄始知在内中衣赭衣履
　黃䄄宿福寧殿使宫人侍寢心迹如此甚負　國
　家遂將盗有神器雖欲容貸懼　祖宗在天之靈
　尚加惻隠不忍顯肆市朝今遣奉議郞試殿中侍
　御史馬伸問狀止令自裁全其家属仍令潭州日
　給口劵常切拘管先是　祐陵在端邸有妾彭者
　稍惠黠　上憐之小故岀嫁爲都人聶氏婦
　上即位頗思焉復召入禁中以其甞爲民妻無所
　稱但以彭婆目之或呼爲聶婆婆其實未有年也
　恩倖一時舉無與比父黨夫族頗招權頋金錢士
　大夫亦有登其門而進者逮二聖北狩彭以無
　名位獨得留内庭虜人強立邦昌僣位之後雖竊
　處宸居多不敢當至尊之儀服御之属未始易也
　寢殿之邃不敢履也一夕偶置酒彭生乗邦昌之
　醉擁之曰官家事巳至此它復何言即衣之赭色
　半臂邦昌醉中猶能却彭呼二三宫人力挽而穿
　之益之以酒掖邦昌入福寧殿使宫人之有色者
　侍邦昌寢邦昌旣醒皇恐而趍就它室急解其衣
　固巳無及矣邦昌卒坐此以死蓋　詔中及之者
　也姑叙邦昌初終于秩焉烏乎彭生者誠可誅矣
　然當時在庭之臣被　二聖寵榮者尚奉賊稱臣
(七八)賣降恐後彼小人也又何足道哉(彭事陸/務覲云)
粘罕相金國取大遼繼擾我朝旣歸乃欲伐夏國
　夏人隂爲之備乆矣忽求釁於夏言欲馬萬疋夏
　人從其請先以所練精兵每一馬以二人御之紿
　言于金人曰萬馬雖有然本國乏人牽攏今以五
　千人押送請遣人交之粘罕遣人往取皆善騎射
　者其實欲以窺之也至境未及交馬夏人群起金
　國之兵悉斃夏人復持馬歸國粘罕氣沮自此不
　敢西向發一矢(玉隆外/祖云)

揮麈後録卷之四
揮麈後録卷之五
(七九)汝　隂　王　明清
謚以節惠孟子謂名之幽厲孝子慈孫百丗不能易
　三代以來君臣務取羙稱遂至失實
　國朝諸謚宋常山退朝録備載之止於熈寧三年
　明清謹續之于後然聞見未廣姑存所記憶遺落
　尚多當嗣益之
后謚
　慈聖光獻
　宣仁聖烈
　昭慈聖獻　昭懷
　欽聖獻肅　欽成　欽慈
　顯恭　顯肅　顯仁　明節
　憲節　憲聖慈烈
　成穆　成恭
妃謚
　昭靜(沈貴/妃)明逹懿文(後追冊爲/明逹皇后)
　明節和文(後追冊爲/明節皇后)靖淑(王賢/妃)
太子謚
　冲憲(茂)元懿(敷)荘文(愭)
諸王謚
　端獻(呉王/顥)端懿(益王/頵)冲僖(檉)悼敏(楫)冲穆(材)
　哀獻(俊)冲厚(僴)惠(价)冲惠(倜)
公主謚
　賢惠(蜀國公主/王晉卿室)賢穆(韓嘉/彦室)賢德懿行(王師/約室)
　賢穆明懿(錢景/臻室)賢惠(張端/礼室)賢静(柔志/公主)
　淑和(端福/公主)冲懿(賢福/公主)悼穆(徽福/公主)順穆(介福/公主)
宗室謚
　恭憲(丗雄)恭孝(宣旦仲湜/士緘克寛)榮穆(宗暉)僖簡(宗景)
　康孝(仲御)僖靖(承𥙿)僖安(仲汾)恭僖(宗博)
　僖穆(宗墣)和恭(承顯)康僖(克戒)勤孝(宗惠)
　敦和(克和)僖惠(宗隱/宗勉)修安(克敦)孝靖(宗綽)
　簡獻(仲忽)安憲(宗悌/士)孝恪(仲芮)敦恪(仲操)
　良僖(仲嬰丗/恩叔嶠)孝僖(宗衮/仲癸)僖惠(仲隗)榮思(宗諤)
　孝良(仲辠/令蘧)修簡(仲萉)和僖(仲防)欽修(仲碩)
　犖孝(仲嗟/仲革)孝穆(丗瓞)惠孝(仲佺)孝修(丗獎/令穆)
　孝恪(丗膺/全稼)安恪(仲玘)孝簡(丗輝)順思(仲􁃊)
　孝恪(仲摻)孝恭(丗恪/丗恬)敦孝(仲越)孝敦(仲僕)
　恭惠(叔)純僖(仲麗)惠和(檢之)忠孝(丗表叔/武叔充)
　榮惠(丗設)良恪(克章叔/珫令􁁱)安良(丗括)容孝(叔亞)
　惠恭(丗采)榮恪(叔雅/叔黔)恭冝(丗鳴)榮敏(叔縱)
　良恭(丗亨)良憲(叔敖)益(丗逢)孝敏(士夽)
　思𥙿(叔安)莊靖(叔苗)莊節(叔炤)温獻(令圖)
　良𥙿(士空)忠敏(令穣)孝榮(令鐸)良懿(令珤)
　安惠(丗顒)安僖(秀王)温靖(士棧)
　恭靖(士㒟不㣲/士樽)襄靖(令懬)文獻(今祉)
　忠靖(士珸)康(宗且)
宰相謚
　宣靖(曾魯公/公亮)忠獻(韓魏/王琦)文忠(冨韓公弼張/天斍啇英)
　忠烈(文潞公/彦博)正獻(吕申公/公著)忠肅(劉同老摯虞/并武允文)
　正愍(吕汲公/大防)忠宣(范堯夫/紀仁)忠懷(蔡持/正確)
　文恭(王禹/玉珪)正憲(呉冲/卿充)莊敏(韓玉/汝縝)
　文定(韓儀公/忠彦)文(王荆公/安石)獻肅(陳秀公/升之)
　文憲(劉德初正夫/何清源執中)文正(司馬温公鄭/逹夫居中)清憲(趙正夫/挺之)
　文肅(曽魯/公布)忠穆(呂成公/頥浩)文和(李士美/邦彦)
　忠定(李伯紀綱/汪廷俊彦伯)文恭(陳魯公/康伯)正獻(陳福公/俊卿)
　文惠(洪景伯适/史直翁浩)文靖(梁叔于/克家)文忠(京丞/相鏜)
執政謚
　文憲(蘇公/易簡)文定(張太保方/平許公將)文忠(歐陽太/師脩)
　清獻(趙少/保抃)康靖(趙叔/平槩)章簡(元厚蘇黄門轍/之絳張于公夀)
　簡翼(張公/璪)脩簡(胡公/宗愈)莊定(王正/仲存)
　恭敏(蒲傳正/宗孟)定簡(温虞/弼益)忠定(孫傳)
　忠穆(郭公逵/張公懿)安簡(邵公亢)襄敏(王公韶)
　康懿(何中正)康節(張公昇)忠肅(陳公/過庭)
　文敏(吕吉父惠卿/李漢老邴)恭愍(聶昌)恭敏(薜公向)
　獻簡(傅公/堯俞)敏肅(蔡公挺)懿簡(趙天/觀瞻)
　温靖(孫公固)莊敏(章公楶)文節(林子中希)
　文簡(張康國/鄧洵武)文正(蔡元/度卞)忠憲(种公/師道)
　忠肅(劉立道/大中)忠文(張嵆仲叔夜/李彦頴)文懿(管歸善/師仁)
　安惠(鄧聖求/温伯)忠武(韓蘄王/丗忠)忠烈(張循/王俊)
　忠獻(胡成公/丗將)敏肅(魏道弼/良臣)武穆(岳公飛)
　敏節(王子/尚庻)章簡(張彦程元籲/正綱克俊)忠敏(沈必克/與求)
　莊定(劉共/父珙)莊簡(李泰/發光)簡穆(辛/李/次膺)
　簡恵(周敦/義葵)莊敏(汪明/逺徹)文安(洪景/嚴遵)
　安簡(王公/剛中)榮敏(謝開之/廓然)愍節(王正/道倫)
文臣謚
　文穆(范成大)忠文(范蜀公鎮/宋尹喬年)文恪(王中/丞陶)
　　章敏(滕元/發甫)懿恪(王宣徽/拱辰)文憲(強翰林淵明/洪尚書擬)
　　文簡(蔡鯈/程大昌)宣簡(李浦邦/彦父)忠愍(徐給事禧/李侍郎若水)
　　忠憲(耿傳)忠毅(向子韶)忠簡(張克戬趙令幾胡/邦衡銓張大猷阐)
　　忠顯(劉公韐)文昭(曾翰/林肇)莊節(王復)
　　恭愍(錢歸善/唐重)定愍(胡唐老)威愍(鄭驟/宗汝霖澤)
　　剛愍(曽逢原/孝序)文靖(楊侍/郎時)文定(胡待制/安囯)
　　忠襄(楊邦乂)勇節(郭永)莊敏(藺中謹韓彦直/子温林栗黃中)
　　忠壯(章且/叟誼)康節(邵先/生雍)節孝(徐仲/車積)
　　忠定(劉元城/安丗)文康(葛銀青/勝仲)忠惠(蔡君/謨㐮)
　　文忠(東坡先生)忠宣(洪光/弼皓)獻簡(陳邦彦/良翰)
　　獻肅(胡周伯沂/張大經彦文)康肅(呉明/可芾)文清(曽吉/父幾)
　忠肅(陳瑩中􁁱/傳公晦察)忠介(王子/飛雲)清敏(豊相/之稷)
　清孝(葛君/書思)僖敏(張如/瑩澄)賢節(王庠)
　忠鄒(志完浩)忠確(張公/克戩)僖簡(莊公徽)
　肅愍(宇文/虚中)節肅(龔彦和/夬)文惠(韓公/粹彦)
　文僖(姚祐/壽祖)忠敏(任德翁/伯雨)惠懿(楊子/寛偰)
武臣謚
　忠愍(髙永/年)武莊(郝質)武恪(賈逵)
　忠敏(姚麟)武愍(劉法)忠節(李彦仙)
　忠壯(徐徽言李/邈馬彦博)穆武(髙継勲)恭勇(楊惟忠)
　勤惠(王德恭)勤毅(宋守約)康理(楊應詢)
　康簡(髙敦/復)威肅(劉仲/武)勇節(郭永)
　榮穆(陳守貴)犖毅(張緼)榮安(王說)
　端節(韓嘉彦)僖靖(鄭紳)恭榮(鄭翼/之)
　恭簡(邢煥)安毅(郭崇乂)忠節(髙丗則)
犖懷(髙公玘)忠定(曹誘)恭靖(韓同卿)
　端靖(郭師禹)
内臣謚
　忠靖(劉有方)忠良(賈詳)忠簡(劉瑗)
　僖儉(張茂則)忠愍(李舜舉)僖敏(宋用臣)
　忠敏(李憲)安恪(盧守勤)忠憲(梁和)
　榮恪(郝隨)恭僖(王中正)恭敏(裴詵)
　恭節(馮丗寕)勤惠(王仲)榮節(康履)
大中祥符間　章聖祀汾隂至泰山下聚觀者幾數
(八十)萬人闐擁道路警蹕不能進　上以詢左右或云
　村民所畏者尉曹也俾彈壓之即命亟召之少焉
　一緑衣少年躍馬疾馳而前羣氓大呼官人來矣
(八一)奔走辟易而散　上笑云我不是官人邪(王嵎季/夷云)
樊若水夜釣采石丗多知之宋咸笑談録云李煜有
　國日樊若水與江氏子共謀江年少而黠時李主
　重佛法即削髪投法眼禪師爲弟子隨逐出入禁
　苑因遂得幸佛眼示寂代其住持建康清凉寺號
　曰小長老眷渥無間凢國中虚實盡得之先令若
　水走　闕下獻下江南之䇿江爲内應其後李主
　旣俘各命以官江後累典名州家于安陸子孫亦
　無聞鄭毅夫爲江氏書目記載文集中云舊藏江
　氏書數百卷缺落不甚完予凢三歸安陸大爲捜
　訪殘秩墜編徃徃得之閭巷間無遺矣僅獲五百
　十卷通舊藏凢千一百卷江氏遺書具此矣江氏
　名正字元叔江南人　太祖時同樊若水獻䇿取
　李氏仕至比部郎中甞爲越州刺史越有錢氏時
　書正借本謄冩遂并其本有之及破江南又得其
　逸書兼呉越所得殆數萬卷老爲安陸刺史遂家
　焉盡輦其書築室貯之正旣殁子孫不能守悉散
　落於民間火燔水溺鼠虫齧弃并奴僕盗去市人
　裂之以籍物有張氏者所購最多其貧乃用以爲
　㸑凡一篋書爲一炊飯江氏書至此窮矣然余家
　之所有幸而僅存者蓋自吾祖田曹始畜之至予
　三世矣於余則固能保有之於其後則非余所知
　也然物亦有數或存或亡安知異日終不亡哉故
　記盛衰之迹㑭子孫知其所自則庻乎或有能保
　之者矣書多用油拳𥿄方冊如笏頭青縑爲褾字
　體工拙不一史記晉書或爲行書筆墨尤勁其末
　用越州觀察使印亦有江氏所題余在杭州命善
　書者𥙷其缺未具也明清案馬令作南唐書及龍
　衮作江南野史云北朝聞李後主崇奉釋氏隂選
　少年有經業口辯者往化之謂之一佛出丗号爲
　小長老朝夕與論六根四諦天堂地獄循環果報
　又說令廣施𣑽刹營造塔像身𬒳紅羅銷金三事
　後主因讓其太奢乃曰　陛下不讀華嚴經争知
　佛冨貴自是襟懷縱恍兵機守禦之謀慌然而弛
　帑廪漸虚財用且竭又使後主於牛頭山大起蘭
　若千間聚徒千衆旦暮設齋食無非異方珍饌一
　日食之不盡明旦再具謂之折倒時議謂折倒爲
　煜之䜟及大兵至獲爲營署北朝又俾僧於采石
　磯下卓庵自云少而草衣木食後主遣使賫供獻
　以往佯爲不受乃隂作通穴及累石爲塔闊數圍
　髙迫數丈而夜量水靣及王師尅池州而浮梁遂
　至繫于塔穴以渡南北不差毫釐師徒合圍召小
　長老議其拒守對曰臣僧當揖退之於是登城大
　呼而旨麾兵乃小却後主喜令僧俗兵士誦救苦
　觀音菩薩满城沸湧未幾四靣矢石雨下士民傷
　死者衆後主復使呼之託疾不起及誅皇甫繼勲
　之後方疑無驗乃鴆而殺之觀宋鄭所記則知李
　氏國破之際所鴆者非真又以計免而歸
(八二)本朝遂饕岳牧之任也
三朝史孟昶傳云其在蜀日改元廣政周丗宗旣取
　秦鳳昶懼致書丗宗自稱大蜀皇帝丗宗怒其抗
　禮不荅其書真迹今藏樓大防所用録于左七月
　一日大蜀皇帝謹致書于大周皇帝(閤下)竊念自
　承先訓恭守舊邦匪敢荒寧于兹二紀頃者晉朝
　覆㓕何建来歸不因背水之戰爭遂有仇池之土
　地泊審遼君歸北中國且空暫興敝邑之師更復
　武都之境(下闕/數字)實爲下國之邊陲其後漢主徑自
　并汾來都汴浚聞征車之未息㝷神器之有歸伏
　審貴朝先皇帝應天順人繼統即位奉玉帛而未
　克承弓劒之空遺但傷嘉運之難諧適歎新懽之
　且隔以至前載忽勞睿德逺舉全師土疆㝷隷於
　大朝將卒亦拘於貴國幸蒙皇帝惠其首領頒以
　衣裘偏禆盡捕其職貟士伍徧加於粮賜則在彼
　無殊於在此敝都寧比於雄都方懷全活之恩非
　有放還之望今則指揮使蕭知逺馮從讜等押領
　將士子弟共計八百九十三人巳到當國具審皇
　帝􁀩開仁愍深念支離厚給衣裝兼加巾屨給㳂
　程之驛料散逐分之緡錢仍以貟僚之迴還安知
　所報此則皇帝念疆埸則巳經革幾代舉干戈則
　不在盛朝特軫優容曲全情好永懷厚義常貯㣲
　衷載念前在鳯州支敵虎旅偶於行陣曾有拘擒
　其排陣使胡立巳下㝷在諸州安排及令軍幕収
　管自來各支廪食並給衣裝却縁比者不測宸襟
　未敢放還郷國今旣先蒙開釋巳認冲融歸朝雖
　愧於後時報德未稽於此日其胡立巳下今各給
　鞍馬衣裝錢帛等專差御衣庫使李彦昭部領送
　至貴境望垂宣旨収管矧以昶昔在齠齓即離并
　都亦承皇帝鳳起晉陽龍興汾水合叙郷関之分
　以陳玉帛之懽儻蒙惠以嘉音即佇專馳信使謹
　因胡立行次聊陳感謝詞莫披述伏惟仁明洞垂
　鍳念不宣明清甞䟦其後云歐陽文忠公五代史
　丗家序云蜀嶮而冨故其典章粲然此書文亦竒
　尤先生所謂豈非岀於丗修降表李昊斯言信歟
　頃歲姚令威注五代史惜乎不見是卷也
國朝以來父子兄弟叔姪以名望顯著薦紳間稱之
(八三)於一時者如二吕正獻(端)左丞(餘慶)二竇可象(儀)
　望之(儼)二孫次公(何)鄰幾(僅)二宋元憲(庠)景文(祁)
　二錢子髙(彦逺)子飛(明逸)二蘇才翁(舜元)子美(舜)
(欽)二呉正肅(育)正憲(充)二程眀道先生(顥)伊川先
　生(頥)二章莊敏(楶)申公(悙)二張横渠先生(載)天祺
　戩二邵安簡(亢)不疑(必)二蔡元長(京)元度(卞)二鄭
　德夫(乆中)逹夫(居中)二鄧子能(洵仁)子常(洵武)三
　陳文忠(堯叟)文惠(堯佐)康肅(堯咨)三蘇文安先生
(洵)文忠(軾)文定(轍)三沈存中(括)文通(溝)睿逹(遼)三
　王荆公(安石)平父(安國)和父(安札)三孔經父(文仲)
常甫(武仲)毅甫(平仲)三曾南豐先生(鞏)文肅(布)文
　昭(肇)三韓康肅(絳)持國(維)莊敏(縝)三范蜀公(鎮)子
功(百禄)淳夫(相禹)三劉邍父(敞)贛父(攽)仲馮(奉丗)
(八四)是也
太宗實録淳化五年五月李順之平帶御器械張
舜卿奏事言臣聞順巳遁去諸將所獲非也
　太宗云平賊纔數日汝何從知之徒欲害人功爾
　上怒叱出將斬之徐曰前代帝王暴怒殺人正爲
　此軰然其父戍邊以死遂貰之但罷近職舜卿父
　訓爲定逺軍節度使卒於鎮故　上念之明清後
　觀沈存中筆談云蜀中劇賊李順䧟劒南兩川関
　右震動　朝廷以爲憂後王師破賊梟李順収復
　兩川書功行賞了無間言至景祐中有人告李順
　尚在廣州廵檢使臣陳文璉捕得之乃真李順也
　年巳七十餘推驗明白囚赴闕覆按皆實朝廷
　以平蜀將士功賞巳行不欲暴其事但斬順賞文
　璉二官仍除閤門祗候文璉家有李順案𣢾本末
　甚詳順本蜀江王小波之妻弟始王小波反於蜀
　中不能撫其徒衆乃共推順爲主順初起悉召郷
　里冨人大姓令具其家所有財粟據其生齒足用
　之外一切調發大賑貧乏録用材能存撫良善号
　令嚴明所至一無所犯時兩蜀大饑旬日之間歸
　之者數萬人所向州縣開門延納傳檄所至無復
　完壘及敗人常懷之故順得脫去三十餘年乃始
　就戮如此則當平蜀時逃去無可疑矣信知盗亦
　有道焉然舜卿非　太宗之全宥則刑歸於濫矣
　頃見王仁𥙿洛城漫録云張全義爲西京留守識
　黃巢于羣僧中而陶榖五代亂紀云巢旣遁免祝
　髪爲浮屠有詩云三十年前草上飛鐵衣着盡着
　僧衣天津橋上無人問獨倚危欄看落暉又僧史
　言巢有塔在西京龍門號翠㣲禪師而丗傳巢後
　住雪竇所謂雪竇襌師即巢也然明州雪竇山有
　黃巢墓歳時邑官遣人祀之至今而太平廣記載
　則天時宋之問謫官過杭州遇駱賔王于靈隱寺
　披緇在大衆中與之問詩有樓觀滄海日門枕浙
　江朝之句唐夷堅集言南嶽寺僧見姚泓五季泛
　聞録云　太祖仕周受命北伐以杜太后而下寄
　于封禪寺抵陳橋推戴韓通聞亂亟走寺中訪㝷
　欲加害焉主僧守能者以身蔽之遂免　太祖德
　之即位後極眷寵之年八十餘臨終語其弟子曰
　吾即澤州明馬兒也馬兒五代之巨㓂也賛寧續
　傳載云開寳末江州圎通寺旦過竂中有客僧將
　寂㓕袒其背以示其徒有彫青李重進三字云我
　即其人脫身煙熖至于今日而近日陸務觀清尊
　録言老内侍見林靈素于蜀道季次仲季自云甞
　遇姚平仲于廬山授其八段錦之術未知果否要
　是桀黠之徒多能迯命於一時皆此類文璉洪進
(八五)之子也
真宗實録召試神童蔡伯俙授官之後寂無所傳明
　清因於故書中得其奏狀一紙今録于此司農少
　卿管勾江州太平觀蔡伯俙奏臣輒陳愚懇仰瀆
　睿聦退省愆尤甘俟竄殛臣見係知州資任乞管
　勾宫觀奉勑授前件差遣於舒州居住自熈寧八
　年八月三日到任伏念臣先於太中祥符八年
　真宗皇帝遣内臣毛昌逹宣召賜對試誦　真宗
　皇帝御製歌詩即日蒙恩釋褐授守祕書省正字
　臣遭遇之年方始三歳及賜臣　御詩云七閩山
　水多才俊三歳竒童岀盛時終篇後批閠六月十
　五日勑賜見刋刻在本家収祕續蒙宣赴東宫侍
　仁宗皇帝讀書朝夕親近頗歷歳年以臣父龜從
　進士及第臣幼小難以住京因乞將帶岀外又蒙
　恩賚優渥其後臣年一十七歳以家貧陳乞差遣
　仁宗皇帝聖念矜怜特依所乞仍有旨餘人不得
　援例自兹累歷任使今來本任至來年二月當满
　切念臣幼稚幸會效官從事勉勵愚拙今巳白首
　重念臣生事蕭條累族重大又無得力兒男可以
　供侍一日捨禄無以爲生幸遇皇帝陛下至仁至
　治無一物失所其於老者惠䘏尤深臣以祥符八
　年三歳甲子庚申節未至衰老欲望　聖慈特賜
　許臣再任管勾江州太平觀一任覬仍廪稍得飬
　單貧祗飭閨門相傳忠孝庻幾𥙷報以盡餘齡候
　勑旨蓋元豊初計其年尚未七十司農少卿今之
　朝議大夫也碌碌無所聞豈非聦明不及於前時
　邪　御詩明清偶記其全篇七閩山水多才俊三
　歲竒童出盛時家丗應傳清白訓嬰兒自得老成
　姿初當移歩來朝謁方及能言便誦詩更勵孜孜
　圖進益青雲千里看前期後閱朱興仲續歸田録
　云伯俙字景蕃與晏元獻俱五六歳以神童侍
　仁宗於東宫元獻自初梗介蔡最柔媚毎太子過
　門䦨髙者蔡伏地令太子履其背而登旣踐祚元
　獻被知遇至宰相蔡竟不大用以舊恩常領郡頗
　不循法令或被劾取旨上識其姓名必曰藩邸舊
　臣且令轉官凢更　四朝元符初致仕巳八十歳
　矣監司薦之乞落致仕與宫祠其辤略云蔡伯俙
　年八十歳食禄七十五年余謂人生名位固可得
(八六)罕得綿長如此者以上朱録中語囙併載之
張耆旣貴顯甞啓章聖欲私第置酒以邀禁從諸
　公上許之旣晝集盡驩曰更願畢今夕之樂幸母
　辤也於是羅幃翠幕稠疊圍繞繼之以燭列屋蛾
　眉極其殷勤豪侈不可狀每數桮則賔主各少愒
　如是者凢三數諸公但訝夜漏如是之永曁至徹
(八七)席岀户詢之則云巳再晝夜矣(朱新仲言)
韓忠憲(億)景祐中叅　仁宗政事天下稱爲長者四
　子仲文(綜)子華(絳)持國(維)玉汝(縝)俱禮部奏名忠
　憲啓　上曰臣子叨　陛下科第雖非有司觀望
　然臣旣備位政府豈當受而有之天下將以謂由
　臣故致此臣雖不足道使　聖明之政人或以議
　之非臣所安也臣教子旣巳有成又何必昭示四
　方以爲榮觀哉乞盡免殿試唱第幸甚誠懇再三
　上嘉歎而允所請忠憲旣薨仲文子華玉汝相繼
　再中科甲獨持國曰吾前巳奏名矣當遵家君之
　言何必布之逺方耶不復更就有司之求故文潞
薦持國䟽云曾預南宫髙薦從不出仕宦其後子
　文知制誥子華玉汝皆登宰席持國賜出身至門
　下侍郎爲　本朝之甲族云(玉隆外祖云韓元吉著/桐隂舊話却不及此)
揮麈後録卷之五
揮麈後録卷之六
(八八)汝　隂　王　明清
韓持國旣以忠憲任爲將作監主簿少年清修不復
　以軒冕爲意將四十矣猶未出仕宋元憲欲薦孔
　寧極(􁆙)偶觀其詩卷廼得持國所和篇誦之大喜
　遂捨寧極而薦持國繇是賜第入館嘉祐中與司
　馬文正吕正獻王荆公号爲四友元祐初登政府
　後坐弃地入黨籍謫居均州遇赦復官以朝議大
　夫致仕年八十四以卒甞語其壻王仲弓寔曰以
　昔日受命覃恩上課計以歲月寄禄恰及是官復
　何憾邪元龍元吉即其後也(楊如晦云)
仁宗朝侍御史王平字保衡候官人　章聖時初爲
(八九)許州司理參軍里中女乗驢單行盗殺諸田間禠
　其衣而去驢逸田旁家収繫之吏捕得驢指爲殺
　女子者訊之四旬田旁家認収繋其驢實不殺女
　子保衡意疑甚以狀白府州將老吏素彊了不之
　聽趣令具獄保衡持益堅老守怒曰掾懦耶保衡
　曰坐懦而奏不過一免耳與其阿旨以殺無辜又
　䧟公於不義校其輕重孰爲愈邪州將因不能奪
　後數日河南移迯卒至許劾之乃實殺女子者田
　旁家得活後因衆見州將謝曰微司理嚮幾悞殺
　平人此與夫錢淡成何異位雖不顯保衡娶曾氏
　宣靖之妹生三子回字深父冏字于直向字容季
　俱列兩朝史儒學傳所著書傳于薦紳爲多深父
　子汶字道原詩文尤竒有集先人作序行於丗隂
(九十)德之報有從來矣
李邯鄲命諸子名丗人難曉後見孫長文云邯鄲之
　長子壽朋取三壽作朋之義次子復圭本三復白
　圭㓜子徳芻以三德苾芻其指如此冝乎人所不
(九一)解也
司馬温公元豐末來京師都人疊足聚觀即以相公
　目之馬至於不能行謁時相於私苐市人登樹騎
　屋窺瞰人或止之曰吾非望而君所願識者司馬
　相公之風采耳呵叱不退屋瓦爲之碎樹枝爲之
(九二)折一時得人之心如此(晁武于云)
温公在相位韓持國爲門下侍郎二公舊交相厚温
　公避父之諱毎呼持國爲秉國有武人陳狀省中
　詞色頗厲持國叱之曰大臣在此不得無禮温公
　作皇恐狀曰吾曹叨居重位覆餗是虞詎可以大
　臣自居邪秉國此言失矣非所望也持國愧歎乆
(九三)之於此亦見公之不自矜也(李粹伯云)
王荆公在金陵有僧清曉於鍾山道上見有童子數
人持幡幢羽盖之属僧問之曰往迎王相公幡上
書云中含法姓外習塵氛到寺未乆聞荆公薨(薛/大)
(受叔器云其婦/九四翁蔡文饒目覩)
晏元獻父名固在相位有朝士乃固始人往謁元獻
　問其郷里朝士曰本貫固縣元獻怒曰豈有人而
諱始字乎盖其始欲避之生獰誤以應也前人亦
　甞記之又元厚之作叅知政事日有下狀陳乞恩
　例者啓曰爲部中不肯依元降旨揮厚之亦怒曰
(九五)止爲汝不依元降　旨揮耳(粹伯云)
治平中有時君卿者鄭州人與王才叔廣淵爲中表
　游學郡庠坐法𬒳笞以善筆札去爲頴邸書史𥙿
　陵以其有士風每與之言時王荆公賢譽翕然君
　卿數稱道于　上前宸心繇是注意踐祚之後驟
　加信任然𥘉非荆公結之而才叔是時亦光顯矣
　君卿後至正任團練使卒于元祐間　哲宗實録
　有傳存焉其子希孟以毉學及第南渡後康志升
　允之帥浙西辟爲機幕明受之變樓上廼有從逆
　之言爲章冝叟誼斥退者復辟之𥘉流于嶺外冝
(九六)叟繇此大用
蔡持正之父黃裳任陳州録事叅軍年逾七十陳恭
　公自元台岀爲郡守見其老不任職揮之令去黃
裳猶豫間恭公云倘不自列當具奏牘竄斥黃裳
　即上掛冠之請以太子右賛善大夫致仕今之通
　直郎也卜居于陳力教二子持正與碩苦貧困饘
　粥不繼乆之持正登第黄裳臨終戒以必報陳氏
　其後持正登政路恭公之子丗儒以羣婢殺其所
　生坐獄而丗儒知而不發持正請并坐神宗云
　執中止一子留以存祭祀如何持正云五刑之贖
　三千其罪莫大於不孝其可赦邪竟寘極典丗儒
　子後以娶宗女𥙷武官或云大將陳思恭即其孫
(九七)思恭子龜年甞爲東宫春坊(孫長丈云)
熈寧中王和父尹開封忽内降付下文字一紙云武
　德卒獲之于宫墻上陳首有欲謀亂者姓名凡數
　十人和父令宻䆒其徒皆無蹤迹獨有一薛六郎
　者居甜水巷以典庫爲業和父令以禮呼來至廷
　下問之云汝平日與何人爲冤薛云老矣未甞妄
　出門𥘉無仇怨再三詢之云有族妹之子淪落在
　外旬日前忽來見投貸貣不從怒罵而去𥘉亦無
　他和父云即此是也令釋薛而追其甥方在瓦市
　觀傀儡戲才十八九矣捕吏以手從後拽其衣帶
　回頭失聲曰豈非那事踈脫邪旣至不訊而服和
　父曰小鬼頭没三思至此何必窮治杖而遣之一
(九八)府歎伏(劉季髙云)
汪輔之宣州人少年有俊聲皇祐中覔舉開封以周
　以宗強爲賦題場中大得意旣出宣言于衆必爲
解魁偶與數客飲于都城所謂壽州王氏酒樓聞
隣閤有呉音士人亦同埸試者誦其所作輔之方
舉酒失措墜桮即就約共坐詢其姓氏乃云湖州
　進士沈𥘉也輔之云適聞公程文必奪我首薦然
我亦須作第二人後數日榜出果然是汪輔之登
第熈寧中爲職方郞中廣南轉運使蔡持正爲御
　史知雜摭其謝上表有清時有味白首無能以謂
　言渉譏訕坐降知䖍州以卒有文集三十卷行於
　丗後數年興東坡之獄盖始於此而持正竟以詩
(九九)譴死嶺外(韓德全云)
元豐中先祖訪滕章敏公元發於池陽時楊元素過
　郡二公同年生𣢾留甚􁁅一日元素忽問公曰令
　弟賊漢在否先祖坐間甚訝其語伺小間因啓公
　公曰熈寧𥘉甫與元素俱受　主上柬知非常並
　居臺諌偶同上殿陳于　上曰曽公亮乆在相位
　有妨賢路上曰然卿等何故都未有文字來明日
　相約再對草䟽巳畢舎弟申見之夜馳宻以告曽
　曁至榻前未出奏牘　上怒曰豈非欲言某人耶
　其中事悉先來辯析文字見留此卿等爲朕耳目
　之官不慎宻乃尔言遂不行吾二人繇此失眷元
　素所以深恨之東坡先生作滕公挽詩云先帝知
　公早虚懐第一人謂受𥙿陵眷簡最先也又云髙
　平風烈在威敏典刑存滕蓋范文正之外孫而授
　兵法于孫元規滕公奮身寒苦兄弟三人誓不異
　居而有象傲之弟即申焉恃其愛無所不至公一
　切置之元祐中公自髙陽易鎮維揚道卒喪次國
　門先祖自陳留來會哭朝士皆集舟次秦少游時
　在館中少游辱公之知㝡早吊畢來見先祖于舟
　因爲少游言其弟凌　諸孤狀少游不平䇿馬而
　去翌日方欲解維開封府遣人㝷滕光禄舟甚急
　乃御史中丞蘇轍劄子言元發昔事先帝早蒙
　知遇有弟申從來無行今元發旣死或恐從此凌
　暴諸孤不得安居縁元發出自孤貧兄弟別無合
　分財産欲乞特降旨揮在京及㳂路至蘇州巳
　來官司不得申干預家事及奏薦恩澤仍常覺察
　奉　聖旨令開封府備坐榜舟次詢之乃少游昨
　日徑往見子由爲言其事所以然耳昔人篤於風
(一百)誼乃尔今蘇黃門章䟽中備載其劄子
先祖從滕章敏莫府踰十年每語先祖曰公不但僕
　之交游寔師友焉平日代公表啓丗多傳誦今載
　東坡公文集中者寔先祖之文也章敏死先祖爲
　作行狀東坡公取以爲銘詩其序中易去舊語裁
　十數字而巳章敏𥘉名甫字元發元祐𥘉以避髙
(百一)魯王諱以字爲名
曾宻公諱易占字不疑歐陽文忠識其碑曰少有大
　志知名江南爲文忠所稱如此則其人固可想矣
　旣以豪俠自任　信州玉山令有過客楊南仲文
　采可喜氣槩頗相投公厚贐其行㑹與郡將錢仙
　芝不叶捃摭公以客所受爲賄公引伏受垢不復
　自辯竟除名徙英州以赦自便將愬其事於朝行
　次南都而卒時公子南豐先生子固巳名重於丗
　適留京師而杜祁公以故相居宋自來逆旅爲辨
　後事公旣不偶以卒再娶朱夫人年未三十無以
　自存領諸孤歸里中南豐昆弟六人乆益漻落與
　長弟曅應舉毎不利於春官里人有不相恱者爲
　詩以嘲之曰三年一度舉埸開落殺曾家兩秀才
　有似簷間雙燕子一雙飛去一雙來南豐不以介
　意力教諸弟不怠嘉祐𥘉與長弟及次弟(牟)文肅
　公妹婿王補之(無咎)王彦深(幾)一門六人俱列郷
　薦旣將入都赴省試子壻拜别朱夫人於堂下夫
　人歎曰是中得一人登名吾無憾矣榜岀唱第皆
　在上列無有遺者楚俗遇元夕第三夜多以更䦨
　時㣲行聽人語言以卜一歳之通塞子固兄弟𬒳
　薦時有郷士黄其姓者亦預同升黃靣有瘢俚人
　呼爲黃痘子諸曾俱往赴省試朱夫人亦以収燈
　夕往閭巷聽之聞婦人酬酢造醬法云都得都得
　黃豆子也得巳而捷音至果然入兩榜文昭中弟
(百二)兄弟三人數年之間並躋華貫曾氏繇此遂興(公永外/祖云)
張芸叟治平𥘉以　英宗諒闇榜赴春試時馮當丗
　主文柄以公生眀爲賦題芸叟誤疊壓明字試罷
　自分黜矣及榜岀乃居第四芸叟每竊自念省埸
　中鹵莽廼尓然未甞輒以語人也當丗後不相聞
　至元祐中芸叟以祕書監使契丹當丗留守北門
　經由始修門生之敬置酒甚驩酒半當丗謂芸叟
　曰京頃作知舉時祕監賦中重疊用韻以論䇿甚
　佳因自爲改去擢置優等尚記憶否芸叟方飲不
　覺柸覆懐中於是再三愧謝而去前軰成人之羙
　有如此者然得人材如芸叟者雖重疊用韻亦何
(百三)愧哉(朱希真/先生云)
曾文肅爲相王明清祖王兵部作郎一日文肅曰
　主上令薦臺諫當以公應　詔先祖辭曰某辱知
　非常一旦使居言路儻廟堂有所不當言之則有
　負恩地不言則寔辜任使願受始終之賜幸甚文
　肅歎息而寢其議故外祖祭先祖文曰昔我先公
　知公㝡乆引公諫垣公辝不就進退之際益堅素
(百四)守謂此也
曾文肅元符末以定䇿功爰立作相壹意信任建言
　改元建中靖國収召元祐諸賢而用之首逐二蔡
　而元長先巳交結中禁膠固乆矣雖云去國而眷
　柬方濃自是屢欲召用而文肅輒尼之一日
　徽宗忽頋首相韓文定云北方帥藩有闕人處否
　文定對以大名府未除人少刻批出蔡京除端明
　殿學士知大名府仍過闕朝見文肅在朝堂一覽
　愕然忽字呼文定云師朴可謂鬼劈口矣翌日白
　上以爲不可上乾笑曰　朕甞夢見蔡京作宰相
　卿焉能遏邪數日後臺諫王能甫呉材希旨攻文
　肅　上爲罷二人文肅自恃以安然元長來意甚
　銳如蔡澤之欲代范睢也甫次國門除尚書右丞
　踰月之後文肅擬陳祐甫守南都元長以謂祐甫
　文肅婣家訐之于　上前因遂忿爭次日入都堂
　方下馬則一頂帽之卒喏于庭云錢殿院有狀申
　啓視之乃殿中侍御史錢遹論文肅章䟽副本文
　肅即上馬徑出城外觀音院蓋承平時執政丐外
　待罪之地也是晚鎻院宣翰林學士郭知章草免
　文肅相制知章啓上未審詞意褒貶如何　上云
當用羙詞以全體皃詰旦告廷以觀文殿學士知
　潤州㝷即元長爲相時崇寧元年六月也陛辭之
　際尉藉甚渥云秋晩相見抵潤未乆而詔獄興矣
(百五)臺諫納副本始於此(竑父舅云)
錢穆父與蔡元度俱在禁林二公雅相好元祐末穆
　父先坐命詞以本官知池州元度送之郊外促膝
　劇談戀戀不忍捨忽羣吏來謁元度云巳降旨内
　翰除右丞中使將來宣押矣穆父起慶之元度喜
　甚卒然而應曰卞也何人不謂禮絶之敬生於坐
(百六)上雖穆父亦爲色動(蔡子因云)
范德孺帥慶州日忽夏人入㓂圍城甚急郡人惶駭
　未知爲計疇諸將士無有以應敵其鋒者麾下有
　老指揮使獨來前曰願勒軍令狀保無它范信之
　巳而師果退去德孺大喜厚賜以賞之且詢其逆
　料之䇿老卒曰寔無它術吾但大言以安衆耳儻
(百七)城破各自迯竄何暇更㝷一老兵行軍法邪(晁武/子云)
趙正夫丞相元祐中與黃太史魯直俱在館閣魯直
　以其魯人意常輕之每庖吏來問食次正夫必曰
　來日喫蒸餅一日聚飯行令魯直云欲五字從首
　至尾各一字復合成一字正夫沈吟乆之曰禾女
　委鬼魏魯直應聲曰來力勑正整叶正夫之音闔
　坐大笑正夫又甞曰郷中㝡重潤筆毎一誌文成
　則太平車中載以贈之魯直曰想俱是蘿蔔與瓜
虀尔正夫衘之切骨其後排擠不遺餘力卒致冝
(百八)州之貶一時戯劇貽禍如此可不戒哉(陸務觀云)
林仲平(槩)仁宗朝耆儒也二子希旦邵顔早擅克家
　之業仲平没有二㓜子尚在襁褓未名旣長兩兄
　迺析其名示不忘父訓曰希曰旦曰邵曰顔後皆
(百九)爲聞人衣冠指爲名族(陳齊之云)
范景仁甞爲司馬文正作墓誌其中有曰在昔熈寧
　陽九數終謂天不足畏謂民不足從謂　祖宗不
　足法乃裒頑鞠㓙託東坡先生書之公曰二丈之
　文軾不當辤但恐一冩之後三家俱受禍耳卒不
　爲之書東坡可謂先見明矣當時刋之紹聖之間
(百十)治黨求疵其罪可勝道哉(陸務觀云)
歐陽觀本廬陵人家丗冠冕一祖兄弟自江南至今
　凢擢進士第者六七人觀少有辝學應數舉屢階
　魁薦咸平三年登第授道州軍州推官考滿以前
　官迁于泗州當淮汴之口天下舟航漕運鱗萃之
　所因運使至觀傲睨不即見郡守設食召之不赴
　因爲所彈奏殆于職務遂移西渠州迨成資而卒
　于任所觀有目疾不能逺視苟瞩讀行句去牘不
　逺寸其爲人義行頗腆先出其婦有子隨母所育
　及登科其子詣之待以庻人常致之于外寒燠之
　服每苦于單弊而親信僕隷至死曾不得侍宴語
　然其骨殖卒頼其子而收葬焉右龍衮字君章所
　著江南野録載歐陽觀傳觀乃文忠父文忠自識
　其父墓云太僕府君長子諱觀字仲賔咸平三年
　進士及第以文行稱於郷里少孤事母至孝丁潘
　原太君憂時尚貧其後終身非賔客食不重肉歳
　時祭祀涕泗嗚咽至老猶如平生喜待士戒家人
　俸勿留餘而居官以廉恕爲本官至泰州軍州判
　官卒年五十九(大中祥符三年三月/二十四日終于官)葬吉水縣沙
　溪保之瀧崗累贈兵部郎中夫人彭城郡太君鄭
　氏年二十九而公卒居貧子㓜守節自誓家無𥿄
　筆以荻畫地教其子脩學書卒年七十二(皇祐四/年三月)
(十七日卒子南/京留守廨舎)祔葬瀧崗(墓志起居舎人知制誥/吕臻撰工部郎中知制)
(誥王洙篆盖大理/平事陸經書石)有子曰早卒曰脩觀文忠所述
　則觀𥘉無出婦之玷文忠又叙其考妣之賢如此
　衮螺江人與文忠爲郷曲豈非平時有宿憾與夫
　祈望不至云爾信夫毀譽不可深信不獨碧雲騢
　二書而巳不可不爲之辯文忠公親筆今藏其孫
(百十一)伋家明清親見之
元豐中太原府推官郭時亮首教授余行之有文字
　結連外界　神宗語宰相王岐公曰小人妄作固
　不足慮行之士人爲此恐有謀非便時陸農師爲
　學官𡵨公素不相知欲乗此擠之奏曰學官陸佃
　與之厚善乞召問之翌日　上令以佗事召直講
　陸佃對事未宣也　上徐問曰卿識余行之否佃
　曰臣與之有故𥘉亦甚厚臣昨歸郷里越州行之
　來作山隂尉携其妻而捨其母臣以此少之自是
　往來甚踈　上曰儻如此不足以成事矣然農師
　由此遂受知　神宗不次抜擢乃知窮逹有命雖
　當國者不能巧抑其進焉行之旣腰斬時亮改京
　秩辤不受時人有詩云行之三截斷時亮一生休
(百十二)行之靖之族孫也(陸務觀云)
李端叔之儀趙郡人以才學聞於丗弟之純亦以政
　事顯名爲中司八座終以老龍帥成都兄弟頡頑
　于元祐間端叔於尺牘尤工東坡先生稱之以爲
　得發遣三昧東坡帥定武辟爲簽判以從朝夕酬
　唱賔主甚懽建中靖國初爲樞宻院編修官曾文
　肅薦于　祐陵擬賜出身擢右史成命未頒而爲
　御史錢遹論列報罷去國之後蹔泊頴昌值范忠
　宣公疾篤口授其指令作遺表上讀之悲愴之
　餘稱賞不巳欲召用之而蔡元長入相時事大變
　祐陵裂去　御書丗濟忠直之碑及降　旨　御
　書院書碑旨揮更不施行且興獄治遺表中語端
　叔坐除名編管太平州㑹赦復官因卜居當塗奉
　祠著書不復出仕適郭功父祥正亦寓郡下文人
　相輕遂成仇敵郡娼楊姝者色藝見稱于黃山谷
　詩詞中端叔䘮偶無嗣老益無憀囙遂畜楊于家
　巳而生子遇郊禋受延賞㑹蔡元長再相功父知
　元長之悪端叔也乃訹豪民吉生者訟于朝謂冐
　以其子受䕃置鞫受誣又坐削籍亦略見　徽宗
　實録楊姝者亦𬒳决功父作俚語以快之云七十
　餘歲老朝郞曾向元祐說文章如今白首歸田後
　却與楊姝洗杖瘡其不樂可知也初端叔嘗爲郡
　人羅朝議作墓志首云姑熟之溪其流有二一淸
　而一濯清者謂羅公也盖指濯者爲功父功父益
　以怨深刺骨焉乆之其甥林彦振攄執政門人呉
　可思道用事于時相子訟其冤方獲昭雪盡還其
　官與子端叔終朝議大夫年八十而卒代忠宣之
　表今載于此生則有涯難迯定數死之將至願畢
　餘忠輒將垂盡之期仰瀆蓋髙之聽臣中謝伏念
　臣賦性拙直禀生艱危忠義雖得之家傳利害率
　同於人欲未始苟作以干譽不敢患失以營私蓋
　常先天下而憂期不負聖人之學此先臣所以教
　子而微臣資以事君粤自治平擢爲御史繼逢
　神考進列諫垣荏苒五十二年首尾四十六任分
　符擁節持橐守邊晩叨宥宻之司再席鈞衡之任
　遇事輒發更不顧身因時有爲止欲及物故知盈
　滿之當戒弗思禍釁之隂乗万里風濤僅脫江魚
　之葬四年瘴癘幾從山鬼之遊忽遭　睿聖之臨
　朝首圖纎介之舊物復官易地遣使宣恩而臣目
　巳不明無復仰瞻於舜日身猶可勉或能親奉堯
　言豈事理之能諧兾神明之見嗇未復　九重之
　入覲卒然四體之不隨空慙田畒之還上負乾坤
　之造猶且強親藥石貪戀歳時儻粗釋於沉迷或
　稍紓於報效今則膏盲巳逼氣息僅存泉路非遥
　聖時永隔恐叩閽之靡及雖結草以何爲是以假
　漏偷生刳心瀝懇庻皇慈之俯覽亮愚意之无他
　臣若不言死有餘恨㐲望皇帝陛下仁心寡欲
　約巳便民逹孝道於精㣲擴仁心於廣逺深絶朋
　黨之論詳察邪正之歸捜抉幽隱以盡人材屏斥
　竒巧以厚風俗愛惜生靈而無輕議邊事包容狂
　直而無遽逐言官若宣仁之誣謗未明致保祐
　之憂勤不顯本權臣務快其私忿非　泰陵實謂
　之當然以至未究流人之往愆悉以　聖恩而特
　叙尚使存殁猶汙瑕疵又復未解疆埸之嚴幾空
　帑藏之積有城必守得地難耕凢此数端願留聖
　念無令後患常軫淵衷臣所重者陛下上聖
　之資臣所愛者　宗社無疆之業苟斯言之可采
　則雖死而猶生淚尽詞窮形留神逝紹興中趙元
　鎮作相提舉重脩　太陵實録書成加恩吕居仁
　在玉堂取其中一對云惟　宣仁之誣謗未明致
　哲廟之隂靈不顯于麻制中時人以爲用語親切
　不以蹈襲爲非也端叔自號姑溪老農文有集六
　十卷與先人往還者爲多今尚有其親筆藏于家
　楊生之子名堯光墜其家風止于選調家今猶在
　宛陵姑熟之間村落中明清前年在宣幕亦甞令
　訪問則狼狽之甚至有不可言者盖繇端叔正始
(百十三)之失使人惋歎王稱東都事略云端叔姑熟人非也
姚舜明庭輝知杭州有老姥自言故娼也及事東坡
　先生云公春時每遇休暇必約客湖上早食于山
　水佳處飯畢每客一舟令隊長一人各領数妓任
　其所適晡後鳴鑼以集之復㑹望湖楼或竹閤之
　類極歡而罷至一二皷夜市猶未散列燭以歸城
　中士女雲集夾道以觀千騎之還寔一時之勝事
　也(姚令云)
昭靈侯南陽張公諱路斯隋之𥘉家頴上縣百社村
(百一四)年十六中明經第唐景龍中爲宣城令以才能稱
　夫人石氏生九子自宣城罷歸常釣于焦氏臺之
　隂一日顧見釣處有宫室楼殿遂入居之自是夜
　岀旦歸歸輒體寒而濕夫人驚問之公曰我龍也
蓼人鄭祥逺者亦龍也與我争此居明日當戰使
　九子助我領有絳綃者我也青綃者鄭也明日九
　子以弓矢射青綃者中之怒而去公亦逐之所過
爲谿谷以逹于淮而青綃者投于合淝之西山以
死爲龍穴山九子皆化爲龍而石氏葬関洲公之
兄爲馬歩使者子孫散居頴上其墓皆存焉亊見
　于唐布衣趙耕之文而傳于淮頴間父老之口載
　于歐陽文忠之集古録云以上東坡先生所撰頴
　州昭靈侯廣碑米元章作辯名誌刻于後云豈有
　人而名路斯者乎蓋蘇翰林慿舊碑公名路當是
　句断斯頴上人也唐人文贅多如此米刻略云尔
　明清比仕寧國因民訟度地四至有宣城令張路
　斯祠堂基者坡碑言侯甞任宣城令則知名路斯
　無疑元章辯之誤矣眀清向入壽春幕甞以職事
　走㳂淮有昭靈行祠而六安縣有鄭公山山下有
(百一五)龍穴今涸矣乃與公所戰者鄭祥逺也因併記之
曾文肅自髙陽帥易青社道岀相臺馮文簡作守相
　見云本郡有一寄居王大卿名尚恭年髙不岀仕
　有郷曲之譽願一見公露少懇𣢾使其自言相予
　共飯可乎文肅頷之翌日㑭之同坐即之甚温請
　間云某有一子頗知䆠斈趣向不幸早死啓手足
　際自云初任荆南椽曹秩满賃舟汎江而下偶與
　一婺婦共載囙而野合有娠旣抵京師分首聞婦
　人免身得雄後售與曾尚書家作妾今計其子亦
　十餘歳矣不知果否文肅云某向任三司使日置
　一獲云本貴種失身自售携一小兒來見俱隨行
　某以兒子畜之坐上囙令呼來大卿公一見抱持
　大慟云靣皃與亡兒無少異者今願以見予文肅
　云雖如此然事不可料聞公今歲當任子願爲内
　舉畢齎𥙷牒來當遣人送歸王且悲且喜彼此後
　皆如文約文肅諸子兄弟名連絲字表德上以公
　字此子取名約字公詳示不忘曾氏而公詳之異
　母弟亦連名綯字公敏後易敏功公詳仕至郡守
　終奉直大夫敏功子炎以公詳䕃入仕甞爲樞宻
　使婺婦在文肅家生二子至今兩族如一家焉婦
　亦姓王果名族從弟乃信孺革與其子鼎相継尹
　京云(外祖手記)
揮麈後録卷之六
揮麈後録卷之七
(百一六)汝　隂　王　明清
國朝以來自執政徑登元台不歴次揆而升者薛文
　惠吕正惠畢文簡丁晉公王文惠龐莊敏韓献粛
　司馬文正吕正愍章申公何清源鄭華原白蒙亨
　徐擇之沈守約葉子昻獨相而乆者章子厚是也
　故其罷相制云爲之不置次輔所以責其成功後
　來秦師垣豈止倍其數邪前此如王文公蔡師垣
　雖信任之篤古今所無見之訓詞然中書右府各
　皆官備而未始專持柄權歳月之深如是秦得志
　之後有名望士大夫悉屏之逺方凢齷齪委靡不
　振之徒一言契合自小官一二年即登政府仍止
　除一㕔循故事伴拜之制伴食充位而巳蓋循舊
　制二府一貟伴拜不可闕也稍出一語斥而去之
　不異奴隷皆禠其職名恩數奏薦俱不放行猶庻
(百一七)官云
御書碑額其始見之宋次道退朝録　御書閣名或
傳蔡元度爲請　祐陵書以賜王荆公家未詳也
　次道所紀碑名之後韓忠獻曰　两朝顧命定䇿
　元勲曾宣靖曰　兩朝顧命定䇿亞勲冨文忠曰
　顯忠尚德司馬文正曰清忠粹德趙清獻曰愛直
高武烈曰决䇿定難顯忠基慶髙康王曰克勤敏
　功鍾慶韓獻肅曰忠弼孫温靖曰純亮范忠宣曰
　丗濟忠直韓文定曰丗濟厚德姚兕曰丗濟忠武
　趙隆曰旌忠馮文簡曰吉德王文恭曰元豐治定
　弼亮功成蔡持正曰元豐受遺定䇿勲臣折可適
　曰旌武劉仲偃曰旌忠褒節陳長卿曰褒功顯德
　秦敏學曰清德啓慶　御書閣名王文公曰文謨
　丕承蔡元長曰君臣慶會元度曰元儒亨會呉敦
　老曰勲賢梁才父曰耆英劉德𥘉曰儒賢亨㑹楊
　正父曰安民定功　運興德史直翁曰清忠亮直
　秦㑹之曰决䇿和戎精忠全德鄭逹天云勲賢承
　訓何伯通云嘉㑹成功蔡攸曰濟羙象賢余源仲
　曰賢弼亮功鄧子常曰丗濟忠嘉曰蒙亨曰醇儒
　王黼曰得賢治定蔡持正曰褒忠顯功蔡攸曰緇
　衣羙慶朱勔曰顯忠童貫曰褒功髙俅曰風雲慶
　會秦會之曰一德格天楊正父曰風雲慶會史直
(百一八)翁曰明良亨會其它尚多未能盡紀當俟續考
元豐中先祖同滕章敏王荆公于鍾山臨别贈言云
　立德廣量行惠非特爲兩公别後之戒安石亦終
身所行之者也先祖云以某所見前二語則相公
誠允蹈之但末後之言相公在位時行青苗免役
(百一九)之法于天下未審如何公黙然不應
東坡先生爲韓魏伀作醉白堂記王荆公讀之云此
韓白優劣論尓元祐中東坡知貢舉以光武何如
髙帝爲論題張文潜作參詳官以一卷子携呈東
　坡云此文甚佳蓋以先生醉白堂記爲法東波一
(百卄)賢喜曰誠哉是言擢寘魁等後拆封迺劉燾無言也
東坡先生爲兵部尚書時爲說之言黃州時陳慥相
　戯曰公只不能作佛經曰何以知我不能曰佛經
　是三昧流出公未免思慮出耳曰君知子不出思
　慮者胡不以一物試之陳不肯曰公何物不曾作
　題目今何可相煩者復強之乃指其首魚枕冦曰
　頌之曰假君子手爲子書焉可也陳於是筆不及
　並墨􁒜且笑曰便作佛經語耶說之請公書是頌
　曰不揆輙欲著其作頌始𥘉本末如此以視後之
　學者而留落頽墮負其𥘉志三十有三年矣今年
　以其頌歸謝甥伋伋聞而有請所不得辭遂亟識
　之并以當時所書李潭馬賛歸伋宣和七年乙巳
　二月十六日丁巳朝請大夫致仕晁說之題右晁
　四丈以道跋東坡書著之于編欲使後人知作文
(百二一)之所因眞迹今藏謝景思家
李撰字子約毗陵人曾文肅在真定李爲教授家素
　窮約夫人甞招其母妻燕集時有武官提刑宋者
　妻亦預席宋妻盛飾而至珠翠耀目李之姑婦所
　服浣衣不㓗凊各携其子俱來宋之子眉目如畫
　衣裝華煥李之子憃甚然悉皆絃誦如流左右共
　哂之夫人笑曰教授今雖貧諸郎俱令器它時未
　易量提刑之子雖楚楚其服但趍走之才耳子約
　五子四登科三人至侍從二人爲郎彌綸彌大彌
　性彌遜彌正也宋之子浚止於閤門祗候果如夫
(百二二)人之言(老親云)
陳珹虚中瑩中之弟也以名家典郡知吉州日徐師
　川通判郡事師川恃才傲丗不肯居人下甞取虚
　中所判抹而改之然非所長也虚中語師川曰足
　下塗抹城之批判雖不足道然公所改抹未當柰
　何况夫佐官妄改長官巳判於法不輕即呼通判
　㕔人吏將坐以罪師川知巳之屈也祈原之虚中
　曰此亦甚易君可使珹之前判如故即便釋吏矣
　師川於是以粉筆塗去巳之改字以呈虚中虚中
(百三三)遂貰之虚中能以理服師川不復飾非皆可喜也
蔡元度爲樞宻與其兄内相搏力祈解政遷出于郊
　外觀音院去留未定也平時門下士悉集焉是時
　所厚客巳有叛元度者元度心不能平飯巳與諸
　君歩廊廡觀壁間所畫熾盛光佛降九曜變相方
　群神逞威之際而其下趍走有稽首黙敬者元度
　笑以指示羣公曰此小鬼最叵耐上靣勝負未分
　他底下早巳合掌矣客有慚者
元祐初揚康功使髙麗別禁從諸公問以所委皆不
(百二四)荅獨蔡元度曰髙麗磬甚佳歸日煩爲置一口不
　乆康功言還遂以磬及外國竒巧之物遺元度甚
豐它人不及也或有問之者康功笑曰當僕之度
　海也諸公悉以謂没於巨浸不復以見属獨元度
(百二五)之心猶兾我之生還吾聊以報其意耳(韓簡伯云)
汴水湍急失足者隨流而下不可復活舊有短垣以
　限往來乆而傾圮民佃以爲浮屋元祐中方逹源
　爲御史建言乞重脩短垣護其堤岸䟽入報可遂
　免渰溺之患逹源名蒙桐廬人陳述古壻多與蘇
　黄㳺奏䟽見其家集中用載於此臣聞爲治先務
　在於求民疾苦與之防患去害至於一夫不獲若
　巳推而納於溝中昔者子産用車以濟渉未若大
　禹思溺者之由己溺之心如此故能有仁民之實
　形於政令而下𬒳上施欣戴無斁今汴堤修築堅
　全且無車牛濘淖故途人樂行於其上然而汴流
　迅急墜者不救頃年並流築短墻爲之限隔以防
　行人足跌乗馬驚逸之患每數丈輒開小缺以通
　舟人維䌫之便然後無殞溺之虞此來短墻多隳
　而依岸民廬皆蓋浮棚月侵歳展岸路益狹固巳
　疑防患之具不周矣近軍廵院禁囚有馳馬逼墜
　河者果於短墙隳圯之處也又聞城内續有殞溺
　者蓋由短墻但係河清兵士依例修築而未有著
　故官司不常舉行欲望降指揮京城㳂汴南北兩
　岸下至泗州應係人馬所行汴岸令河清兵士並
　流修墻以防人跌馬驚之患每數丈聽小留缺不
　得過二尺或有圯毁即時循𥙷其因裝卸官物權
　暫拆動者候畢即日完築或有浮棚侵路亦令徹
　去委都水監及提舉河岸官司常切檢察令天下
　皆知　朝廷惜一民之命若保赤子聖時之仁術
　也逹源生三子元脩字時敏元若允迪元榘道縱
　皆有才名于宣政間允迪甞爲少蓬丗以爲隂德
　之感時敏之子即務德也
東坡先生自黄州移汝州中道起守文登舟次泗上
(百二六)偶作詞云何人無事燕坐空山望長橋上燈火閙
　史君還太守劉士彦本岀法家山東木強人也聞
　之亟謁東坡云知有新詞學士名满天下京師便
　傳在法泗州夜過長橋者徒二年况知州邪切告
　収起勿以示人東坡笑曰軾一生罪過開口常是
(百二七)不在徒二年以下(張唐佐云)
建中初曾文肅秉軸與蔡元長兄弟爲敵有當時文
士與文肅啓略云扁舟去國頌聲惟在於曾門䇿
杖還朝足迹不登於蔡氏明年文肅南遷元度當
國即更其語以獻曰幅巾還朝輿頌咸歸於蔡氏
　扁舟去國片言不及於曾門士大夫不足養如此
(老親云/百二八米元章)
紹興中章子厚在相位曾文肅居西府文肅忽苦腹
　疾子厚來視病坐間文肅忽思幐沙粥時外祖空
　青先生曾公卷在侍側咄嗟而辦文肅食之甚美
　子厚猶未去也詢其速致之術空青云適令於市
　中貨幐沙饀檐中買來取其穰入粥中故耳子厚
(百二九)賞歎云它日轉運使才也其後空青仕宦果数歷輸􁃀
石豫者寧陵人外憃而中狡崇寧初以交通閽寺姓
　名遂逹于崇恩繇是至位中司首言鄒志完再竄
　昭州昭慈復從瑶華降復元祐人立黨籍碑皆其
　䟽也當時士大夫莫不憤其姦兇後五十年其子
(百卅)敦義爲廣東提刑坐贓黥隷栁州
毛澤民受和曾文肅擢寘館閣文肅南遷坐黨與得
　罪流落乆之蔡元度鎮潤州與澤民俱臨川王氏
　壻澤民傾心事之惟謹一日家集觀池中鴛鴦元
　度席上賦詩末句云莫學飢鷹飽便飛澤民即席
　和以呈元度曰貪戀恩波未肯飛元度夫人笑曰
　豈非適從曾相公池中飛過來者邪澤民漸不能
(百三一)舉首(呉傅朋云)
錢昂治郡有聲以材能稱於崇觀間甞帥秦州時童
　貫初得幸爲熈河措置邊事恃寵驕倨將迎不暇
　獨昂未甞加禮昂短小精悍老而矍鑠一日赴天
　寧開啓待貫之來乆之方至昂問之曰太尉何來
暮邪貫曰偶以所乗騾小而難騎動必跳躍適方
　欲據鞍忽盤旋庭中甚乆以此遟遟昂曰太尉之
　騾雄也雌耶貫對曰雄者也昂曰旣尓難柰何不
　若閹之貫雖一時愧怒而莫能報其後貫大用事
(百三二)卒致遷責(陸務觀云)
崇寧三年黃太史魯直竄冝州携家南行泊于零陵
　獨赴貶所是時外祖曾空青坐鈎黨先徙是郡太
　史留連逾月極其歡洽相予酬唱如江樾書事之
　類是也帥游浯溪觀中興碑太史賦詩書姓名于
　詩左外祖急止之云公詩文一出即日傳播某方
　爲流人豈可出郊公又逺徙蔡元長當軸豈可不
　過爲之防邪太史從之但詩中云亦有文士相追
(百卅三)隨蓋爲外祖而設
元祐中有郭槩者東平人法家者流遍歴諸路提點
　刑獄善於擇壻趙清憲陳無巳髙昌庸謝良弼名
　位皆優而謝獨不甚顯其子廼任伯後爲參知政
　事無巳集中首篇送外舅郭大夫詩是也趙髙子
　孫甥壻皆聲華籍甚數十年間爲薦紳之榮耀焉
(百卅四)良弼顯道之弟也
曾國老(弼)崇寕中爲湖北提舉學事時王慶曾作學
　事司幹當公事按行諸郡與之偕行次漢陽欲絶
　江之鄂渚國老約慶曽晨炊相與同渡慶曾辭以
　茹素自於客館飯畢而後追路國老怏怏亟登舟
　慶曾食未竟忽聞國老中流不濟舡中無一人免
　者慶曽後四十年爲參知政事國老弟即文清用
(百三五)其䘏典補官身貴而後有聞(仲躬云)
錢忱伯誠妻􁧤國夫人唐氏正肅公介之孫旣歸錢
　氏隨其姑長公主入謝　欽聖向后于禁中時紹
　聖𥘉也先有戚里婦數人在焉俱從　后歩過受
　釐殿同行者皆仰視讀釐爲離夫人笑于旁曰受
　禧也蓋取宣室受釐之義耳　后喜回頋主曰好
(百三六)人家男女終是别蓋后亦以自謂也(陸子逸云)
明清於王歧公孫曉浚明處見歧公在翰苑時令門
(百三七)生軰供經史對偶全句十餘冊限當時不曾傳之也
先祖𥘉任安州應城尉有村民爲人所殺往驗其尸
　而未得賊先祖注觀之次有兮手持蓋于後先祖
　即令縛之云此人兩日前差岀是處靣有爪痕而
(百三八)尸手爪有血以是驗之當尓訊治果然
米元章崇寧𥘉爲江淮制置發運司勹當直逹綱運
　置司真州大漕張勵深道見其滑稽玩丗不能俯
　仰順時深不樂之毎加形迹元章甚不能堪㑹蔡
　元長拜相元章知巳也徒私僕愬于元長乞於衘
　位中削去所帶制置發運司五字仍降旨請給
　序位人從並同監司元長悉從之遣僕持人勑命
　以來元章旣得之閉户自書新刺凌晨拜命畢呵
　殿徑入謁直抵張之㕔事張驚愕莫測及展刺即
　講鈞敵之禮始知所以旣退憤然語坐客云米元
　章一生證候仐日乃使着矣後元章以能書得幸
　祐陵擢列星曹　國朝以任子爲南宫舎人者惟
　龐懋賢元英與元章二人元章晚益豪放不拘繩
　檢故蔡天啓作其墓碑云君與西蜀劉涇巨濟長
　安薜紹彭道祖友善三公風神蕭散蓋一流人也
　又云冠服用唐規制所至人聚觀之視其眉宇軒
(百三九)然進趍䄡如音吐鴻暢雖不識者知其爲米元章也
李良輔者憸人也元符末在永州主歧陽簿有教授
　李師聃祖道蜀中老儒黃太史魯直之姻家善士
　也范忠宣遷是郡祖道作詩慶其生𥘉有江邊閑
　艤濟川舟之句良輔與之有隙遂上其本祖道坐
　此削籍流九江良輔用賞改秩浸至郡守建炎𥘉
　吕元直當軸良輔造朝求差遣元直舊知其事詢
　所以然良輔猶以爲績効歴歴具陳之元直笑曰
　𥘉未知本末之詳正欲公自言之尓即命直省吏
(百四十)拘于客次奏于　上除其名人皆快之(余晉仲云)
鄒志完元符三年自右正言上䟽論中宫事除名竄
　新州鍾正甫將漕廣東次年上元廣帥朱行中約
　正甫觀燈巳就坐矣忽得宻旨令往新州制勘公
　事正甫不待桮行連夜星馳以往抵新興追逮志
　完赴司理院荷校因之正甫即院中治事極其暴
　虐志完甘爲机上肉矣詰旦忽令推吏去其杻械
　請至簾下勞問甚勤云𥘉無其它正言可安心置
　慮歸休愒處某亦便還司矣志完出正甫果去且
　遣騎致饋極腆志完惘然不知所以又明日郡中
　宣　徽宗登極赦書蓋正甫先巳知矣未幾志完
　𬒳召遂登禁路紹興二年秦㑹之罷右僕射制略
　云自詭得權而舉事當聳動於四方逮兹居位以
　陳謀首建明於二䇿罔燭厥理殊乖素期又云予
　奪在我豈云去朋黨之難終始待卿斯無負君臣
　之義此綦叔厚之文禠職告詞云聳動四方之聽
　朕志爲移建明二䇿之謀尓材可見謝任伯之文
　綦謝婣家也秦大憾之先是髙宗有親批云秦
　檜不知治體信任非人人心大摇怨讟載路丁卯
　歳啓　上詔毁宰執拜罷録謂載　訓詞也至乙
　亥歳秦復知　御札在任伯之子伋景思處作劄
　子自陳大槩云　陛下是時尚未深知臣所以有
　此乞行抽取得旨下台州從伋所追索得之是
　秋又令其婣黨曹泳爲擇酷吏劉景者擢守天台
　專欲鞫勘景思寓居外邑黃巖山間景視事之次
　日遣捕吏追逮景思直以姓名傳檄縣令差人防
　護甚峻景思自分必死將抵郡城外渡舟中望見
　景備郊迎之儀一見執禮甚恭至館舎則美其帷
　帳厚其飲食景思叵測是晚置酒延佇座間笑語
　極驩而罷始聞早巳得㑹之訃音矣又踰旬景思
　拜處牧之命二事絶相類然終不知所興之獄謂
(百罒一)何也
先祖早歳登科遊䆠四方留心典籍經營収拾所藏
　書逮數万卷皆手自校讎貯之于郷里汝隂士大
　夫多從而借傳元符末坐黨籍謫官湖外乃於安
　陸卜築爲乆居計輦置其半于新居建炎𥘉冦盗
　蜂起惟德安以邑令陳規元則帥衆堅守秋豪無
　犯事聞擢守本郡先祖之遺書留空宅中悉爲元
　則載之而去後十年元則以閣學士來守順昌亦
　保城無虞先祖汝隂舊藏書猶存又爲元則所掩
　有二處之書悉歸陳氏先人毎以太息然無理從
　而索之先人南渡後所至窮力抄録亦有書幾萬
　卷明清憂患之𥘉年㓜力弱秦伯陽遣浙漕呉彦
　猷渡江攘取太半丁卯歳秦㑹之擅國言者論㑹
　稽士大失家藏野史以謗時政𥘉未知爲李泰發
　家設也是時明清從舅氏曾宏父守京口老母懼
　焉凢前人所記　本朝典故與夫先人所述史藁
　雜記之類悉付之回䘵毎一思之痛心疾首後來
　明清多寓浙西婦家煨燼之餘所存不多諸姪軰
　不能謹守又爲親戚盗去或它人乆假不歸今遺
　書十不一存毎一歸展省舊篋不忍復啓但流涕
(百四二)而巳
唐著作郎杜寳大業幸江都記云隋煬帝聚書至三
　十七万卷皆焚于廣陵其目中蓋無一帙傳於後
　代靖康俶擾中祕所藏與士大夫家者悉爲烏有
　南度以來惟葉少緼少年貴盛平生好収書逾十
　万卷寘之霅川弁山山居建書樓以貯之極爲華
　煥丁邜冬其宅與書俱蕩一燎李泰發家舊有萬
(百四三)餘卷亦以是歳火於秦豈厄會自有時邪
徐得之君猷陽翟人韓康公壻也知黃州日東坡先
　生遷謫于郡君猷周旋之不遺餘力其後君猷死
　於黃東坡作祭文挽詞甚哀又與其弟書云軾始
　謫黃州舉眼無親君猷一見相待如骨肉此意豈
　可忘哉君猷後房甚盛東坡常聞堂上絲竹詞中
　謂表德元來字勝之者所㝡寵也東坡北歸過南
　都則其人巳歸張樂全之子厚之恕矣厚之開燕
　東坡復見之不覺掩靣號慟妾廼顧其徒而大笑
　東波每以語人爲蓄婢之戒君猷子端益字輔之
　娶燕王元儼孫女爲右階觕有文采建炎中冨季
　申登樞府以其故家處以永嘉路分都監時曽覿
　爲雙穗塩埸官與其子本中厚善曾旣用事薦本
　中于　孝宗遂得宻侍禁中韓氏子弟亦有攀縁
　而進者本中娶趙氏從聖野之孫即磻老家女也
(蘇訓直云/百四四)
故事兩制以上方乗狨座餘不預也大觀中童貫新
　得幸以泰寧軍承宣使副禮部尚書鄭乆中使遼
(百四五)國遂俱乗狨座繇是爲例(韓勉夫云)
隆興改元歳明清在㑹稽因爲友人言先人初爲曾
　氏壻甞於外家手節曾文肅公日録有庚辰歳在
　相位日一帙真迹外家後來失去見於外祖曾空
　青　三朝正論後序矣先人節本偶存焉其中一
　則記趙諗事諗弟詼於渝州所居柱上題云隆興
　二年天章閣待制荆湖南北等路安撫使再題云
　隆興三年隨軍機冝李時雍從行諗不軏事發鑿
　取其柱赴制勘所并具奏其所題之意詼坐此亦
　死如此則隆興之號豈可犯耶友人云願借一觀
　遂以假之亟馳元本送似當軸者繼即開陳遂改
　乾道之號友人繇此廼晉用然先人手澤不可復
　取而此書不傳于丗矣友人後登從班交往旣厚
　不欲書其姓名初諗以甲科爲太常愽士謁告省
　其父庭臣于蜀道中夢神人授以詩云天錫雄材
　孰與戡征西纔罷又征南冕旒端拱披龍衮天子
　今年二十三繇此有猖狂之志伏誅時適及歳刑
　部郎中王吉甫獨引律中文以謂口陳欲反之言
　心無真實之狀吉甫坐絀　詔改渝州爲恭州諗
　𥘉登第時太常少卿李積中女有國色即以妻之
(百四六)成婚未乆而敗或云馮時可者諗遺腹子也
髙俅者本東坡先生小史筆扎頗工東坡自翰苑出
　帥中山留以予曾文肅文肅以史令巳多辝之東
　坡以属王晉卿元符末晉卿爲樞宻都承旨時
　祐陵爲端王在潜邸日巳自好文故與晉卿善在
　殿廬待班解后王云令日偶忘記帶篦刀子來欲
　假以掠鬢可乎晉卿從腰間取之王云此様甚新
　可愛晉卿言近創造二副一猶未用少刻當以馳
　内至晚遣俅賫往值王在園中蹴鞠俅候報之際
　睥晲不巳王呼來前詢曰汝亦解此技邪俅曰能
　之漫令對蹴遂愜王之意大喜呼隷軰云可往傳
　語都尉旣謝篦刀之况并所送人皆輟留矣由是
　日見親信踰月王登寳位　上優寵之眷渥甚厚
　不次遷拜其儕類援以祈恩　上云汝曹争如彼
　好脚迹邪數年間建節循至使相遍歷三衙者二
　十年領殿前司職事自俅始也父敦復復爲節度
使兄伸自言業進士直赴殿試後登八坐子姪皆
爲郎潜延閣恩倖無比極其冨貴然不忘蘇氏每
其子弟入都則給飬問䘏甚勤靖康初祐陵南
　下俅從　駕至臨淮以疾爲解辤歸京師當時侍
　行如童貫梁師成軰皆坐誅而俅獨死於牖下(胡)
(元功云)
揮麈後録卷之七
揮麈後録卷之八
(百四七)汝　隂　王　明清
黃太史魯直本傳及文集序云太史罷守當塗奉玉
　隆之詞寓居江夏甞作荆南承天寺塔記湖北轉
　運判官陳舉承風指採摘其間数語以爲幸災謗
　國遂除名編隷冝州時崇寕三年正月也明清後
　閱　徽宗詔旨云大觀二年二月壬午淮南轉運
　副使陳舉奏臣廵按至泗州臨淮縣東門外忽見
　一小蛇長八寸許在臣船上㝷以燭照之巳長四
　尺有餘知是龍神以箱複金𥿄迎之遂入箱中并
　箱複送至廟中知縣黃鞏差人報稱所有箱内揭
　起金𥿄錢巳失小蛇止有開通元寳錢一文小青
　虫一箇次日早差人賫送臣船臣切思之神龍之
　示人以事必以其類以臣承乏漕事實主財賦不
　示以別物而示以錢者以其如泉之流行於天下
　而無窮也不示以別錢而示以開通元寳以其有
　開必有通而無壅也示之以青虫一者其虫至微
　背首皆青腹與足皆金色青東方色也示其有生
　意金西方物也示其有成意也臣切以謂神龍伏
　見　陸下復修　神考漕運與塩法使内外財賦
　豊羡流通不滯一方而無有壅塞公私通行靡有
　窮竭故見斯異臣不敢隱黙謹述事由并開通元
　寳錢一文及小青虫一箇盛以塗金銀合子謹專
　人詣闕進呈奉　聖旨陳舉特罰銅二十斤其進
　開通錢并青虫兒塗金銀合封全並於東水門外
　投之河中以戒詭誕敬綴于編仰見　祐陵聖聦
　明察姦欺繇是而知所謂陳舉者誠无忌憚之小
　人所爲若是不獨冝州之一事也遺臭千載可不
(百四八)戒哉
伯祖彦輔以文學政事楊歴中外甚乆元符中爲司
　農卿　哲宗欲擢貳版曹巳有定論有賣卜瞽者
　過門呼而問之云何日可以有喜術者云目下當
　動殊不如意壽数却未艾更五年後作村里從官
　是時伯祖巳爲朝議大偶白事相俯言忤章子厚
　遂掛冠去國明年　徽廟登極巳而遇八寳恩轉
　中大夫又以其子陞朝迁太中大夫又數年年八
　十一廼終伯祖名得臣自號鳳臺子有注和杜少
(百四九)陵詩麈史行於丗
大觀中有妖人張懷素以左道㳺公卿家其說以謂
　金陵有王氣欲謀非常分遣其徒游說士大夫之
　負名望者有范寥信中成都人蜀公之族孫始名
　祖石能詩避事出川以從懷素懷素令寥入廣以
　訹黄太史魯直時魯直在冝州危疑中聞其說亟
掩耳而走巳而魯直死寥益困遂詣闕陳其事
　朝廷興大獄坐死者十數人寥以無學籍授左藏
　庫副使賜予甚厚寥又言潤州進士湯東野德廣
　實資助其垂橐而趣其行德廣自布衣授宣義郎
　司農寺簿賜緋衣寥毎對客言其告變實魯直縱
(百五十)臾之使魯直在柰何(舅氏曽宏父云)
張懷素本舒州僧也元豐末客畿邑之陳留常挿花
　滿頭佯狂縣中自稱戴花和尚言人休咎頗驗群
　小從之如市知縣事畢仲游怒其惑衆禽至廷下
　素其度牒江南李氏所給也仲㳺不問抹之從杖
　一百断治還俗逓逐出境自是長髪從衣冠遊號
　落托野人初以占風水爲生又以淫巧之術走士
　大夫門因遂猖獗旣敗捕獲于真州城西儀真觀
　室中有美婦人十餘獄中供岀蹤跡本末時仲游
　死巳乆　詔特贈太中大夫官其二孫史冊不載
(百五一)畢氏干照存焉
蔡文饒薿帥維揚郡庠有士子李者不拘細行以豪
　自任文饒聞其名呼與之言遂延致書室以教諸
　子且不責以課程巳而文饒易鎮青社携與俱行
　邦人疑之經歳辤歸文饒贈遺甚厚又惠槐簡一
　云此薿釋褐所賜足下不晩亦當魁天下官職壽
　數與薿悉相埒後皆如其言李即順之易建炎龍
　飛第一人也(廉宣仲云)
五代李濤與弟澣俱負才望澣仕晉爲内相耶律德
(百五二)光犯京師虜之以歸仕契丹亦顯有應歴集十卷
濤後相漢猶及見　本朝有傳載三朝史中濤
　五丗孫即漢老邴也漢老之弟唐老鄴建炎初守
(百五三)越州隨虜北去亦爲之用事有可笑如此者
道家者流謂蟾蜍萬歳背生芝草出爲丗之嘉祥政
　和初黃冠用事符瑞翔集李譓以待制守河南有
　民以爲獻者譓即以上進　祐陵大喜布告天下
　百官稱賀于廷上表云九天睿澤溥及含靈萬歳
　蟾蜍聿生神草本實二物名各一芝或善辟兵或
　能延壽乃合爲於一體允特異於百祥命以金盆
　儲水養之殿中浸漬數日􁇀絮敗潰鴈迹盡露
　上怒黜譓爲單州團練副使謝表云芹獻以爲美
　野人之愛則深輿乗而可欺子産之志焉在譓至
(百五四)之孫也
政和中將作監賈讜明仲奉　詔爲童貫治賜苐于
　都城旣落成賈往謝之貫云乆勞神觀而怱怱竟
　未能小欵翌早朝退無它幸見過點心而巳明仲
　領其意詰朝旣見賔主不交一談頃之一卒持二
　物若寳蓋瓔珞狀張於貫及巳之上視之皆真珠
　也各命二雙鬟捧卓子一隻至所座前又令庖人
　持銀鐐竈即㕔之側燎火造包子以酒食行凢三
　毎一行易一卓凢果楪酒杯之属初以銀次金又
　次以玉其製作竒絶目所未覩三杯即徹賈亦詞
　出蹔至局中然後歸舎見數人立于門云太傅致
　意適來大監坐間受用一分器皿及雙鬟悉令持
　納計其直踰數萬緡賈繇此雄豪至今以冨聞湘
(百五五)中諲逵之孫也(賈虞仲云)
宣和庚子蔡元長當軸外祖曾空靑守山陽時方臘
　據二浙甚熾初元長怨陳瑩中以陳甞上書詆文
　肅編置郡中欲外祖甘心焉旣至外祖極力照瞩
　之適瑩中告病外祖即令毉者朝夕診視具疾之
　進退與夫所俱藥餌申官巳而不起亦令作佛事
　僧衆下至㐫肆之徒悉入狀用印係案僚吏以爲
　何至是外祖曰數日之後當知之巳而　朝廷遣
　淮南轉運使陸長民體究云盗賊方作未審陳􁁱
　之死虛實外祖即以案牘繳奏以聞人始服先見
(百五六)之明(中父舅)
劉斯立(跋)忠肅同老之子克家能文自號學易老人
　有集行於丗政和中以忠肅在黨籍屏居東平杜
　門却掃息交絶遊人罕識其靣有戚里子王宣賛
　者來爲州鈐轄家饒財多聲妓重義好客廨舎適
　同里巷聞斯立之賢有願交之意託人寄聲欲致
　一飯之欵斯立從之且併招斯立所厚善者預席
　從郡中假侑觴之人極其歡洽有李延年者甞坐
　法失官亦居是邦願厠其間王君距之延年大不
　平適往京師理雪時王黼爲中司延年與之有舊
　因往謁之黼問東平近有何事延年即以王君開
　燕爲言黼又詢席間有何說延年云廣坐中及宫
　闈二月九日之事客退黼遣吏以𥿄授延年令筆
　其語延年出於不虞宛轉其詞黼見之怒云當先
　送大理寺延年皇恐迎合以遷就之且引坐客李
　禔爲證黼即以上聞　詔付廷尉鞫治遣吏捕斯
　立于鄆方以忠肅諱日飯僧佛寺就齋所禽赴天
　獄鍜錬訊掠極其苦楚惟褆抵讕不承方欲移理
　間斯立之猶子長言聞斯立之困辱年少氣銳遂
　自陳言從巳出獄具長言真刑竄海島斯立編管
　壽春府席間主賔旣皆坐罪下至奔走執事倡優
　侍姬悉皆决杖延年　詔復元官此亦一客不得
　食而然然比之奏邸獄冤則尤爲酷焉禔清臣子
(百五七)斯立王定國壻也(趙子通及忠/肅孫董云)
王倫字正道三槐王氏之裔祖端父毅俱以材顯母
　眺氏昭德族女家貧無行不能治生爲啇賈好椎
　牛酤酒往來京洛放意自恣浮沉俗間亦以俠自
　任賙人之急數犯法幸免聞士大夫之賢者傾心
事之先人在京師正道間亦欵門先人以其倜儻
　待頗加禮一日從先人乞詩送行云天下將乱欲
　入廬山爲道士宣和末先人去　國不復相聞正
　道少與孫仲益有布衣舊仲益官中都每周旋之
　靖康末李士美罷相就弟正道忽直造拜於堂下
　士美問其所以自言願隨相公一至禁中有欲白
　于　上士美曰方退閑薦士非所預也正道自此
　日掃其門㑹有　旨令前宰執赴殿廷議事正
　道又拜而懇曰此倫效鳴之時也士美不得巳因
　携之而入倫自陳於殿下曰臣　真宗故相王旦
　之孫也有致君澤民之術無路而不得進宣和中
　甞上書言大遼不可㓕女真不可盟果如臣言今
　圍城旣急它無計䇿臣謹當募死士數萬願
　陛下侍　上皇挾諸王奪萬勝門決圍南幸
　欽宗忠之慰勞甚厚解所佩夏國寳劒以賜且以
　片𥿄批曰王倫事成日可除尚書兵部侍郎倫旣
　拜賜翌日再對自言巳得豪俠萬餘悉願效死幸
　陛下勿疑即行時宰相何文縝巳主和議正道怒
　髪上衝冠文縝斥曰若何人敢至此耶正道曰尓
　何人乃至此耶又曰萬一天子蒙塵雖誅相公數
　百軰何益文縝怒以謂狂生言旣不用恐爲乱請
　上誅之且乞就令衛士執之　上意未决正道懼
　無以自脫時仲益在禁中因求計仲益仲益曰昨
　日所拜小戎文字在否正道腰間取　御批以示
　之仲益曰得此足矣子但立於從班中誰敢呵子
　豈有無故就殿上擒一侍郎之理乎倫從其言入
　厠侍臣之列人果不敢前翌日文縝始畫　旨送
　御史府倫巳得間出都矣二聖北去　髙宗即
　位於宋倫走　行在所上書自伸前志乞使沙漠
　問二聖起居自布衣拜五品借侍從以往制詞
　略云胄出公侯資兼智勇朕方俯同晉國命魏
　絳以和戎汝其逺慕侯生御太公而歸漢經年始
　還不用乆之　徽宗㐫問至起拜龍圖閣學士爲
　梓宫奉迎使浸登二府凢三四往返竟留虜中倫
　雖無大過人然膽大敢爲旣貴之後凢往日故舊
　與夫屠販之友悉以自隨而任以官旣拘于虜虜
　人欲用爲留守不從而殺之褒䘏甚厚李平仲孫
(百五八)長文玄言如此先人爲之作御劒銘今載家集中
靖康中東坡先生追復元職時汪彦章在掖垣偶不
　當制舎人不學而思澁彦章戯曰公無草草渠家
　焚黃三字漸而怨之又一日當草一制將畢矣偶
　思結尾不來省中來催促不容緩愈牽窘捜思甚
　乆院吏倉猝啓曰弟云服我休命往其欽哉可矣
(百五九)舎人然而用之
宣和中有鄭良者本茶啇交結閽寺以進至袐閣修
　撰廣南轉運使恃恩自恣部内有巨室蓄一瑪瑙
　盆每盛水則有二魚躍其中良聞之厚酬其價不
　售廼爲一畨舶會訥者所得良遣人經營云巳進
　御矣𥘉未甞也良即奏以謂訥厚藏寳貨服用僣
　擬乗輿得　旨令䆒實良即以兵圍其家捕其妻
　孥械繫而捜索之訥之弟誼方醉卧𥘉不知其繇
　仗劒而出遂至紛敵良即以誼拒命殺人聞奏奏
　下誼伏誅訥配沙門島靖康𥘉元訥以赦得自便
　至京師知時事之變擊皷訟冤𥘉蔡攸竄海外繼
　遣監察御史陳述明作追路誅之述度嶺而攸授
　首就以述爲廣漕代良併往鞫治之述入境良往
　迓之就坐擒下枷訊施以慘酷良即承罪錮押往
　英州聽　勑勑未下而良死旅殯僧寺述復姦利
　不法爲人所訟制勘得情　詔述除名英州編管
　至郡寓僧舎縱歩廊間覩良旅襯在焉驚悸得疾
　而卒攅室相並至今猶在貪暴吞噬何異酷吏之
(百六十)索䥫籠耶(趙子通濬云)
江子我(端友)知經明道馳譽中外後盡弃舊業鰥居
　孑然年亦遟暮惟留心内典苦身自約不復有丗
　間之意結廬都城之外惟先人時時過之每㫪容
　畢景也乙巳歳春與之俱至相藍訪卜肆子我云
　吾旣無功名之心何所問也先人強之瞽者布八
　字畢曰官人來年狀元及第矣子我頋先人云術
　者之妄有如此者相予一笑而去次年值
　欽宗登極下詔捜訪遺逸呉元中作上台以子我
　名聞賜對便殿有言動聽自布衣拜承事郎尚書
(百六一)兵部貟外郎可謂竒中矣子我休復孫也
朱新仲少仕江寧在王彦昭幕中有代彦昭春日留
　客致語云寒食止數日間才晴又雨牡丹蓋十數
　種欲拆又芳皆魯公帖與牡丹譜中全語也彦昭
　好令人歌柳三變樂府新聲又甞作樂語曰正好
　歡娱歌葉樹數聲啼鳥不妨沉醉拚畫堂一枕春
　酲又皆桞詞中語
蘇過字叔黨東坡先生季子也翰墨文章能丗其家
(百六二)士大夫以小坡目之靖康中得倅真定赴官次河
　北道遇緑林脅使相從叔黨曰若曹知丗有蘇内
　翰乎吾即其子肯隨尓軰求活草間邪通夕痛飲
(百六三)翌日視之卒矣惜乎丗不知其此節也(趙表之云)
蘇叔黨以黨禁屏處頴昌極無憀有泗州招信士人
　李稙元秀者郷風慕義歳一過之必遟徊以師資
　焉且致饋饟甚腆叔黨懷之宣和末向伯㳟出爲
　淮漕自京師枉道以訪叔黨留連請委叔黨道李
　之義風而属其左頋之伯恭入境首令訪問加禮
　以待未幾金虜南㓂髙宗以元帥在河北伯恭
　即命李賫金帛往訪問行府犒師并上表勸進行
　數程而與前驅遇巳而　飛龍　御天𥙷承務郎
(百六四)繇是遂𬒳　眷知後來官職俱至列卿(王獻臣云)
蔡元長旣南遷中路有　旨取所寵姬慕容邢武者
　三人以金人指名來索也元長作詩以别云爲愛
　桃花三樹紅年年歳歳惹東風如今去逐它人手
　誰復尊前念老翁初元長之竄也道中市食飲之
　類問知蔡氏皆不肯售至於詬罵無所不道州縣
　吏爲驅逐之稍息元長轎中獨歎曰京失人心一
　至於此至潭州作詞曰八十一年住丗四千里外
　無家如今流落向天涯夢到瑶池闕下　玉殿五
　回命相彤庭幾度宣麻止因貪此戀榮華便有如
　今事也後數日卒門人吕川卞老醵錢葬之爲作
(百六五)墓志廼曰天寳之末姚宋何罪云(馮于容云)
明清甞於吕元直丞相家覩髙宗御扎一幅云朕
　比觀黃庭堅集見稱道其甥徐俯師川者聞其人
　在靖康中立節可嘉今致仕巳乆想不復存可贈
　左諌議大夫或尚在即以此官召之其後乃知師
　川避地廣中即落致仕以右奉直大夫試左諌議
　大夫赴行在所門䕃者以爲榮觀師川旣至闕入
對益契　上意賜岀身入禁林不旋踵遂登政府
　初師川仕　欽宗爲郎二聖北去張邦昌僣位
　師川獨不拜庭下持其用事之臣大呼號慟卒不
　自汙掛冠以去故　上有立節可嘉之語圍城中
　甞置一婢子名之曰昌奴遇朝士來即呼至前駈
　使之旣登宥宻頗驕傲自滿朱藏一趙元鎮並居
　中書師川蔑視之每除一登第者則曰又一經義
　之士甞與元鎮論兵視元鎮曰公何足以知此元
　鎮曰鼎固不足以知之豈若師川之讀父書邪師
　川大不堪而無以酬之卒不安位而去後終於知
　信州師川德占禧之子也德占以吉甫薦命官後
　爲給事中計議邊事永洛之敗死之事具　國史
　東坡先生行吉甫謫詞有云力引狂生之謀馴致
　永洛之􁆋是也德占一子𥙿陵憐之襁褓中𥙷通
　直郎後來一向以詩酒自娯放浪江南山川間食
　祠禄者四十年始調通判吉州平生釐務者三數
　考宣和末方入朝後來登用甚驟焉旣没而眷寵
　終不少衰其子瑀甞出示　髙宗所賜　御書光
　武紀後復　親批云卿近進言使朕熟看丗祖紀
　以益中興之治因思讀之十過未若書一編之爲
　愈也先以一卷賜卿雖字扎惡甚無足觀者但欲
　知　朕不廢卿言耳師川没後十年瑀貧不能家
　上表繳進此書乞任使託明清爲表旣干乙覽
　上爲之愴然靣諭執政令即日除瑀官云
建炎𥘉髙宗駐蹕維揚虜騎忽至六飛即日南
(百六六)渡百僚竄身楊子江津舟人乗時射利停橈水中
　每渡一人必須金一兩然後登船是時葉宗諤爲
　將作監逃難至江滸而實不携一錢彷徨無措忽
　覩婦人于其側羙而艷語葉云事有適可者妾亦
　欲凌江有金釵二隻各重一兩冝濟二人而渉水
　非女子所習公幸負我以趍葉從之且舉二梭以
　示篙師肯首令前婦人伏于葉之背而行甫扣船
　舷失手婦人墜水而没葉獨得迯生悵然以登南
　岸葉後以直龍圖閤帥建康其家影堂中設位云
　楊子江頭無姓名婦人豈鬼神托此以全其命乎(許彦/周云)
李釡字元量淮水人家丗業儒其母懷娠誕彌之日
(百六七)晨起庖下釡鳴甚可畏聲絶免身育男其父即名
　之曰釡旣長廼負才名于未第時建中靖國龍飛
　遂魁天下政和末自省郎出牧真州向伯恭爲判
　官忤漕意對移六合尉伯恭但書舊衘時蔡元長
　之甥陳求道爲通判郡事釡席間戯語云此所謂
　終不去帝號者也是時語禁正嚴求道告訐于朝
　興大獄釜坐免官就擢求道守儀真死則死矣終
　不去帝號事見晉書載記小冦王始之語(向仲/德云)
揮麈後録卷之八
揮麈後録卷之九
(百六八)汝　隂　王　明清
王廷秀字頴彦四明人靖康𥘉以李泰薦爲臺属
　髙宗即位擢登言路著書號閱丗録其中一條載
　明受之變甚備蓋其所目擊是時宰輔如朱吕二
　張俱有記録矜夸　復辟之功悉皆不同有如聚
　訟不若頴彦之明白無偏今録于左建炎巳酉三
　月一日宣麻以朱勝非爲相罷葉夢得左丞王淵
　自平江來上殿對畢除簽書樞宻院旣受命之次
　日有　旨只依兩府恩例不預省事四日廷秀入
　對以初除察官未經上殿故也五日入起居畢復
　宣麻殿門即聞外變宫門巳閉廷秀與察官林之
　平同宿留於翰林院前(翰林院以臨安/府使院爲之)乆之入學
　士直舎李邴爲内翰從官王綯孫覿都司葉份亦
　在少次聞宣宰執云苗劉兵殺内侍且欲必得康
　履曽擇藍珪有一閹走入學士院自剄不死卧前
　厠聞　駕御樓軍士山呼康履走入内中歩軍太
　尉呉湛㝷捕得於小亭仰塵上擒以付苗劉即時
　斬首摽之　宣諭以内侍有過當爲治之二將與
　轉官其下對我等若欲轉官祇用牽兩疋馬與内
　官何必來此巳而復召侍從百官廷秀從諸公上
　樓見　上座金􁇀椅子宰執從官并三衙衛士百
　官皆侍立左右樓下兵幾千數苗劉與數人甲胄
　居前出不遜語謂　上不當即大位將來
　淵聖皇帝歸來不知何以處此語乃陳東應天上
　書中有之故二兇挾以脅制欲上爲内禪之事
　宰相從百官出門下委曲喻之使退不從左右請
　言太后出處分於是　上遣人請　太后乆之
　太后乗黒竹輿從四老宫監至樓上命儀鸞司設
　帷幄垂簾置坐不能具止坐輿中傳㫖下諭亦不
　肯從又肩輿至門下　太后在輿中親宣諭且以
　上仁孝曉夕思念　二聖勵兵選將欲復讎雪耻
　太尉等皆名家不須如此二凶抗言必欲　太后
　輔太子聽政　太后曰以太平時此事猶不易况
　今強敵在外太子㓜小决不可行不得巳當與
　皇帝同聽政委喻乆之堅不從　太后復上樓
　上白事於竹輿前言事無可柰何須禪位　太后
　未允又令與百官同議自朱勝非以下皆不敢出
　言獨有一着緋官貟進前曰陛下當從三軍之
　言衆甚駭之時有杭州通判章誼靣折之曰如何
　從三軍之言其人逡廵無語上亦恠而問其姓
　名自陳云朝散郎主管浙西安撫司機冝文字時
　希孟　上顧翰林學士李邴令草詔邴乞　上御
　扎取𥿄筆就椅子上冩　詔以金人強横當退避
(云云)冩畢令持　詔下宣示二兇兵退　上亦徒
　歩歸内中時巳未刻百官方岀見道傍卧尸枕籍
　皆内侍也是日凡宦者非入直在内皆爲其所殺
　而財物盡刼取明日　太后垂簾朱勝非辤疾不
　岀　太后使人宣召又命執政親往府中召致之
　太后復遣老宫監宣喻乃出自是二凶更至朝堂
　道間傳呼都統太尉從以強虜兇熖可畏行者開
　道避之迫脅要索惟意所欲初一劄子凡十事如
　改元請　上徙外宫之類宰執委曲調護其中有
　甚不可行者八日遂改元明受張浚自平江遣士
　人馮􁚫來議欲以　上爲元帥領兵移書痛責二
　兇二凶諷　朝廷以尚書召張浚不從又拜韓丗
　忠節度使除張俊秦鳯路緫管使領兵歸不從復
　降麻建節度使知秦州遣人賫麻制授二人二人
　械其使送平江獄又欲起兩浙新舊弓手之半赴
　行在廷秀入䟽止之時吕頥浩張浚韓丗忠劉光
　丗張俊同議引兵問罪復辟又加康允之待制劉
　蒙直閣呉說金部郎中兼提舉市舶小人鼔動乗
　時求差遣而得之者甚多有范仲熊者轉運判官
　沖之子祖禹之孫也甞䧟虜迯歸日與二兇交遊
　其賔客王丗修張逵王鈞甫馬柔吉皆締暱五日
　之事仲熊實與聞至是二兇諷顔𡵨薦上殿除省
　郎言凡臺諌章䟽乞露姓名行下其意盖欲言者
　懼二兇不敢斥言其罪十六日　上出睿聖宫以
　顯忠寺爲之也内人六十四人肩輿過二凶遣人
　偵伺恐匿内侍故也擒到内官曾擇太后降旨
　貶嶺外旣行一程復追回斬之亦二凶意也又欲
　以其親兵代禁衛守　睿聖宫挾天子幸徽宣
　并浙東宰相曲折諭以禍福且以忠義歸之以安
　其反側頥浩等領兵次嘉禾二十五日召百官聽
　詔書大意云狄人以　睿聖不當即位兵禍連年
　今當降位爲皇太弟兵馬大元帥嗣君爲皇太
　姪　皇太后臨朝聽政退避大位務在息兵在庭
　愕然廷秀與中司欲留班論列以臺諫唯廷秀與
　鄭㲄二人遂不果就退　睿聖宫立班乆之
　上御坐起居罷宰執上殿奏事議論幾數刻傳宣
　令百官先退仍云巳會得復聞上語宰執云若
　此傳之後丗豈不貽笑哉次日早鄭㲄入對且言
　旣降位号則乗輿服御亦皆降殺豈將易赭服紫
　耶當夜歸亦作奏狀令吏冩亭午方畢即進入未
　後　太后宣召同中丞對簾前宰執皆在鄭㲄對
　乞次召廷秀　太后云今日之事且因臣下有文
　字宰執啇量且欲　睿聖皇帝緫領兵馬耳廷秀
　對曰臣不知其佗但人君位号豈容降改聞之天
　下孰不懷疑雖前丗衰乱分裂之時固未有旬日
　之間易二君一朝降　兩朝位号也太后乃云
　必是殿院不曾見諸人文字相公可同殿院往都
　堂看前後文字便見本末旣退即隨兩府至都堂
　朱勝非顔岐王孝迪路允迪張􁂧皆在坐朱相自
　青囊取文字數紙次弟以示最上乃持服人奉議
　郎宋邴書次即張浚奏言睿聖皇帝當爲天下
　其馬大元帥下數紙不暇詳觀其間亦有士人上
　書者意皆略同廷秀語朱相云此事朝廷當有
　善後計但天子位号欲降於理未安廷秀旣當言
　責不敢嘿嘿章䟽言語狂直朱曰公爲言官自當
　言責蓋章䟽中有及大臣者復語諸公曰昨日之
　詔不可布于外必召變而張􁂧云若以五日時事
　勢豈争此名位耶張欲行詔出廷秀請少緩明日
　鄭㲄入章引舜禪禹而親征有苗唐睿宗上畏
　天戒襌位太子而大事自决用其議遂寢二十五
　日　詔書鄭瑴遂迁西樞以中書舎人張守爲中
　丞頥浩等㑹兵尅日將至兇徒氣挫乃使王丗修
　與宰執議　天子復正往來数日四月一日辰時
　降　旨召百官　睿聖宫起居門外侍班次見宰
　執遣吏來問户部尚書孫覿借金帶至立班次忽
　有戎裝(紫衫帶/子也)官貟綴從官班問之乃是王丗修
　方除工部侍郎賜𫀆帶未至先令綴班方悟假帶
　之繇蓋自渡江後宰執從官並繫犀帶今此異数
　用安反側丗脩王能甫之姪前此選人知鄭州榮
　澤縣虜兵偶不曾到而是邑全李綱特與改官遂
　爲苗傳幕賔午後　上出百官起居畢即上馬百
　官掩班先行迎於内東門外(杭州太守常視/事在大厅之北)至是
　丗脩具𫀆帶明日有　旨正朝以苗傳爲淮西制
　置使劉正彦副之使其避張韓之兵別路而往又
　頒制賜䥫劵帶礪之誓三日聞韓將前軍至臨平
　爲二兇設伏掩殺四日夜二凶拔寨道餘杭門出
　轉龍山繇冨陽而去明日韓將劉兵皆入以張浚
　簽書樞宻頥浩右僕射朱勝非知洪州張􁂧知江
　州韓將遣人擒王丗脩鞫始謀并拘其妻子有
　旨令劉光丗處断晚有文字至臺申差察官就審
　實　朝廷亦恐諸將鍜錬非實情也是時察官唯
　陳戩獨貟將臺吏并司獄至光丗寨取王丗脩實
　𣢾其𥘉王丗脩甞與二凶語閹宦恣横而劉尤嫉
　之上自揚州奔播過浙西道呉江左右䆠者以射
　鴨爲樂至杭州日群閹游湖山丗脩以劄子具陳
　其事張􁂧不納丗脩　㦬而退以其劄子示正彦
　憤然曰公甚忠義要須與公恊力同去此軰俄又
　聞王淵爲樞宻愈不平苗劉乃與丗脩等謀先斬
　王淵然後殺内侍議巳定𥘉四日部分兵馬且使
　人語淵云臨安縣界有強盗欲岀擒捕五日早令
　丗脩伏兵於域西橋下俟淵過即捽下馬斬之継
　遣人圍康履家分兵捕内官凡无鬚者皆殺然後
　領兵伏闕請罪脅　天子禅位此皆始謀實情依
　所招具奏明日戮之於市呉湛以輔二兇領中軍
　寨於宫門前申請除宰執侍從餘人悉於中軍寨
　門下馬使悍卒持挺誰何至歐擊從人損壊輿轎
　廷秀兩章引皇城司格令并律文䦨入法理㑹僅
　以章行而悍將復匿之而不出廷秀以臺中𬒳受
　榜於皇城司前軍士方少戢至是湛亦戮焉并貶
　王元左言皆殿帥以當日坐視二凶之悖不略誰
　何故也六日廷秀對䟽言錢塘非可居當圖建康
　爲暫都計　上亦知此非處一章言王丗脩等及
　康允之劉蒙呉說范仲熊讀至論仲熊事　上甚
　怪之乃曰范仲熊莫不如是對曰臣不知其它但
　在宣和末進用實出梁師成門下又入文字言希
　孟　上初怒甚便欲梟首宰執言此當自有論列
(百六九)故廷秀章上廼貸希孟死流嶺南而賞誼兩官
頴彦又記　髙宗六龍幸海事云巳酉十一月駕幸
　㑹稽覘者報虜人分兵渡江一自採石入建康一
　自黄州過興國軍度採石者杜充兵要擊於中流
　小捷奏乞　上親征二十五日駕起㑹稽至錢清
　聞虜人十九日巳度大江二十六日駕自錢清回
　明州避虜十二月七日至明侍從百官皆散唯宰
　執從行留張俊軍于越辛企宗領中軍李質領禁
　衛護從士卒不滿数千泉福州海船皆至廟堂即
　爲航海計衛兵不欲行九日遂群噪欲狙擊宰執
　十一日以張思正兵索城中捕乱者戮其爲首数
　人餘分隷五軍以御營使司參議官劉洪道知明
　州與張汝舟兩易十六日早上自府衙岀東渡門
　登舟十八日　御舟泊定海縣二十日叅政范宗
　尹入城探報十六日巳䧟杭州大肆焚戮宗尹即
　回從駕張俊以所領軍自越來明知越州李鄴遣
　兵邀虜於浙江三捷旣而衆寡不敵鄴遂遣人賫
　書投拜虜人按兵入越俊兵在明乗賊先而恣掠
　鹵時城中人家少遂岀城以清野爲名環城三十
　里居民皆遭其焚刼或以金帛牛酒餉之幸免與
　紛争殺之有城南溤家子先歐其卒走歗衆來痛
　擊垂死積稻稈蔽之兵去人或救之者尚活而膚
　躰巳焦裂少刻而死二十七日虜引兵自餘姚道
　蓝溪入黄鄮車廐直抵湖塘分屯於湖中田舎二
　十八日俊引兵禦之小却於是虜人自城下呼請
　遣人來寨中議事明日俊遣姓徐人抵虜寨虜因
　釋甲與語欲如越官吏投拜拒之自後相持不敢
　動正月二日午間西風虜兵乗之叩西門時俊與
　劉洪道坐城樓上遣兵掩擊擒斃二酋虜奔北墮
　田間或墜水势當追而鏖敗之而俊亟令収兵要
　之得失略相當僅能却之而巳且張皇奏愷而䇿
　勳其後肆眚文云鄭水勦絶其大半蓋謂是也其
　夜虜兵拔寨西去俊遣人候伺知虜人駐餘姚治
　攻具請於􁌏安之大酋益兵將復來俊托以　上
　旨召扈從八日尽起其衆入台行甚速而李質亦
　以班直継行思正千餘徒屯江東而質思正洪道
　猶過從夜飲城中居民出者巳十七八有士人率
　衆叩洪道馬首願留以禦賊洪道紿曰予當數尅
　敵而勝若等事無慮復下令民迁城外者得取其
　家之什物儲峙於是舟入城者數千隻洪道擇其
　大者留使官属取公使髙麗兩庫金銀器皿轢壓
　之而實於簏輿帑藏儲粮載之海舶而洪道所將
　精卒僅千人横肆乗乱剽掠州人怨之十三夜洪
　道㣲服出城旣過東岸恐人追襲乃使尽揭浮橋
　之版居人扶携㳂絙索而渡卒復邀奪其所賫擁
　排遏抑墜水者數千哀号震天地城中惟崇節作
　院廂軍與無頼悪少僅千人以監甲仗使臣并監
　酒務李木者將之凡此皆欲僥倖賊不至掠取公
　私之物者十四日虜果復至營廣德湖舊寨前遣
　老弱婦女運瓦鑠填塹十五夜植砲架十餘對西
　門十六日以数砲碎城樓守者奔散奏東南縋城
　而出或浮木渡江生死相半而奔逃村落者与賊
　遇由是遍州之境深山窮谷平時人跡不到處皆
　虜人捜剔叢獉如探巢取卵殺掠不可勝數旣而
　破定海以舟絶洋刼昌國縣復欲攻象山縣至碕
　頭風雹大作(俗謂轉碕海/道㝡險處也)遂回大率自正月十六
　日䧟明州至二月三日方去其酋長請於臨安之
　大酋(大酋乃/四太子)云搜山檢海巳畢其明州取指揮報
　云依楊州例故自二月𥘉遣人四靣放火城中惟
　東南角數佛寺與僻巷居民偶得存者虜人旣去
　城外群小以船盗取公私錢物而村落兇頑殺人
　攘刼毒甚於虜州縣官逃避未還有蔣安義張鼐
　者受虜人僞命蔣爲安撫張爲通判且授安義以
　兩浙運司印一紐安義遂領州事繫衘出牓自命
　其子知鄞縣歗不逞以攘取十二日慈溪縣令林
　叔豹領郷兵入城見安義奪其印遺虜人十二人
　在開元寺病不前者叔豹誅之十六日通判蔣賡
　自象山歸郡官稍稍継至洪道亦自台回至奉化
　縣言巳受命制置浙東且樁粮料兵遂之越不知
　傳崧卿前此巳収復也洪道留奉化縣比向日誅
　求益甚而所將精卒暴横市肆邑人蔣璉兇悍人
　也前此群聚防守幸虜兵不至自以爲功方肆強
　梁會洪道卒有敺其黨者一夕歗引數千人圍岳
　林寺欲縱火而殺洪道縣丞白彦奎哀祈泣懇以
　和解之必使洪道殺敺人之卒不得巳取其卒杖
　流之乃定洪道旣入城與張思正縱其麾下斸民
　居窖藏逃遁之家偶脫死餒餓甚矣歸故址取所
　藏給朝夕則群卒強奪之雖焚餘椽楹藩籬可爲
　薪者人不得有公遣数百軰持長竿大鈎撈摝河
　陂池井間謂之䦨遺錢物輸公十不一二洪道復
　苛配強歛併得四万緍獻之行朝欲蒙失守之罪
　三月十二日乗輿自温航海至明時井邑巳焚蕩
　舟由城外徑之越因言者罷洪道以向子忞知明
(百七十)州頴彦家居四明之海濵冝知其詳
建炎庚戍先人任樞宻院編脩十月淮南宣撫司奏
　楚州城䧟鎮撫使趙立死之　髙宗命先人撰其
　傳以進乙覽嘉歎乆之今載于後趙立徐州張益
　村人政和𥘉隷州之武衛軍中出戍江南值方臘
　乱從軍往言習知山川人情向背累歴戰功声名
　隱然又戍大名府以捕賊功𥙷本軍都虞候資政
　殿斈士王復守徐州立在帳下是時金賊巳尽得
　河北兵勢彌熾轉戰京東所至官吏望風避去建
　炎三年三月犯徐州重圍旣合復率軍民登城力
　戰命立專往來守禦外援不至孤城益危立六中
　飛矢三中兵刃猶抜矢褁瘡灑血以戰復忠之自
　持巵酒揮涕以賞立賊帥粘罕在城下憤其難抜
　大益攻具城破復堅坐㕔事不肯逃遣人謂賊曰
　死守者我也監郡而次無預焉願殺我而捨僚吏
　與百姓賊猶喻復投降復不從罵賊求死由是与
　尽室百口俱𬒳害立巷戰奪門以出爲賊所得夜
　殺守者入城潜求復屍撫之慟哭親爲掩藏立知
　賊兵乗勝貪得城中㢮備鼔率殘兵邀擊於外断
　賊歸路盡焚營壘奪舟船金帛數千計擾擊紛散
　四出軍聲復振尽團郷民爲兵㰱血相誓戮力平
　賊退者必斬立之叔扆後期而至立謂曰叔以我
　故乱法何以臨衆促命斬之威震諸軍一皷破賊
　遁去追躡殺獲甚多遂推立爲長乗瘡痍之後拊
　循其民恩意户至召使復業井邑一新朝廷授
　忠翊郎權知徐州事立奏爲復置廟城中賜名忠
　烈毎出師與遇歳時必率衆泣禱曰公爲　朝廷
　守節以死必能隂佑遺民也齊人聞之歸心焉杜
　充守建康軍兼淮南京東宣撫使命㑹兵楚州立
　提忠義山寨郷兵數万人赴是時賊号托落郎君
　者圍楚益急往來艱梗立斬刈道路乃能行至淮
　隂與賊遇自昕至夕且行且戰出没賊中凢七破
　賊無有當其鋒者遂抵城下楚人𬒳圍乆聞立來
　􁁅迎鼔舞是時立中箭鏃入舌下堅不可取命醫
　以鐡䈤破齒鑿骨鈕去移時乃出流血盈襟左右
　毛髮皆聳而立顔色屹然不變建康失守就命立
　權楚州事時四年正月也然賊騎未退益兵不巳
　用鵞車對樓飛砲架數百事攻州南門半月間登
　城者數十立皆率兵捍戰後分四門出師掩殺賊
　大敗解圍驅殘兵去渡淮六十里駐孫村浦立又
　敗之至五月賊號四太子軍者自二浙歸又寨於
　州之九里涇欲断楚粮道立又大破之㑹朝廷
分置諸鎮嘉立殊勲超轉徐州觀察使承楚州漣
水軍鎮撫使兼知楚州𥘉劉䂊竊據鄆州聞立在
徐州遣立故人葛進等三人賫書誘令供稅賦立
大怒不撤封斬之至是又遣沂州進士劉偲自鄆
挾兩黥兵持旗牓誘立降且言金人大兵將臨必
屠一城生聚立令拽出就戮偲呼曰我非公故人
乎願公聞一言而就死立曰吾知忠義爲國豈恤
故人耶速令纏以油布焚死市中且表其旗牓於
朝廷於是立忠義之声傾天下逺迩嚮風下之賊
又益以太子兵留天長諸兵皆㑹孫村浦立念敵
以衆抗孤軍非鏖戰不能成功提師襲之賊大敗奪
　器甲數千計諸小寨皆潰立私謂僚属曰今賊自
　山東濟師不巳城中粮且尽則無以善其後將先
　取京東巳䧟没諸郡窒賊路及求粮旁邑則吾事
　濟矣且京東諸州本吾民也聞我之來必解甲相
　迎是時塩城縣水賊張榮者乗乱鴟張立親往禽
　之併是粮食將經營京東行至寳應縣而承州報
　賊復聚楊州立遂歸而賊再傳城立慨然曰賊終不
　捨去惟有竭莭死守此州而巳岀北門臨城濠外誓
　衆曰不進而退者必遭溺死我且併族尓家矣於
　是又大捷生致首領三百人賊以數十艘循潮河觀
　城立取火箭射船賊趣往救則出兵刼之焚溺死
　者浄盡無餘擒渤海千户李藥師等五十人立每刼
　賊寨必殺獲不貲或命僞於城頭張樂宴飲賊疑
　立在座立乃縋城潜入賊寨殺戮矣立念賊傾國而
　至憤懣激烈致三書於賊酋龍虎大王等曰尓擁
　金帛万艘我以楚州全師能各見大陣較勝負亦
　英雄也賊不荅至九月𥘉城守百餘日矣賊併兵
　列大寨城下立擁六騎出呼曰我鎮撫也首領驍賊
　其來接戰南寨有二騎襲其背立跋馬回顧左右
　手奮兩槍賊俱墜地奪雙騎將還俄北寨中發五
　十餘騎追立立怒目大呼人馬俱辟易明日列三
　陣邀戰立以三隊應之賊旁鐵騎數百横分其陣而
　圍之又中飛矢立奮身突出重圍持挺左右大呼賊
　落馬者不知數是月十六日賊大進攻具鵝車洞砲
　架以千計薄東門又明日填濠將進立率進備木
　寨卧龍穿火濠築月城靡不備忽報賊將分布兵
　馬近城矣立笑曰將士不用相隨吾將觀其詭計
　淺深且令此賊疋馬隻輪不返上城東門未半忽
　自外飛砲中其首左右馳救之猶曰我終不能與
　國滅賊矣令轝致三聖庿中聲言疾病祈禱使賊
　不悟言絶而終然人聞其死知城必䧟失聲巷哭
　不可止衆以參議官程括權鎮撫使猶守旬日至二
　十九日賊聞哭聲知立死百計攻城烈火亘天然
　抑痛扶傷巷戰雖婦人女子亦挽賊俱溺於水事
　聞　天子震悼御史謂立之功近丗一人雖張廵許
　逺不能過詔輟朝一日特贈奉國焉節度使開府儀
　同三司賜謚忠烈與十資恩澤俟復楚用監護葬事
　建立廟宇以旌其忠時駐蹕越州令寺觀作仙
　佛齋醮爲立及戰没將士資冥福所以致厚於其
　終者靡有不及觀立自起小校至爲將帥忠義之
　氣挺然鐵石其心雖手攬虎兕足蹈河海不少變
　渝與士卒同甘苦一飯必上下均濟故人固其志以
　死毎掞奏必言賊行㓕矣無足憂者願上寛宵旰
　之念方　主上以文武之略啓中興之運擢立於
　卑晦隱㣲授以淮南一道其知之深矣右僕射兼
　知樞宻院范宗尹當軸處中與廊廟大臣皆嘉立
　忠義毎於勸賞應酬於内者惟恐後也而立亦不
　負君相之知又如此是時王復之子佾爲樞府官
　属　朝廷命專主楚州奏報聞立𬒳圍又命浙西
　安撫大使劉光丗大將陳思恭㑹諸道兵水陸並
　進質責將帥促令渡江以援楚州故賊聞救兵且
　至乗之益急使立而無死將尽殄群醜少刷人神
　之憤然觀其所建立足以震耀於丗雖未能酬其
　㓕賊之心而氣亦伸矣賛曰身與義不兩立義
　存而身可亡此古烈丈夫專於報國忠孝之心託
　以死而無悔也觀立天挺英勇風節凛烈豈彭城
　從昔名將帥所岀其山川氣俗性習所鍾然耶先
　是　詔州縣遇㓂至許携其民退保山谷而立不
　爲也意其不忍與城俱亡使少假之肯與賊俱存
　哉所以立死至城破天爲沉隂晝晦而褒贈隱䘏
　照爛竹帛其心明著天與　聖主知之矣智力雖
　躓於一時而名譽􁑔動萬丗也張廵許逺皆出縉
　紳卿相之族聞見習熟臨難行其所知易矣立起
　自行伍奮不謀身較其時與勢比廵逺爲尤難也
　列其終始大節與攻戰百數特詳焉庻幾爲後丗
　忠臣義士之勸　︻揮麈後録卷之九
揮麈後録卷之十
(百七一)汝　隂　王　明清
呉傳朋說知信州朝辤上殿　髙宗云朕有一事毎
　以自慊卿書九里松牌甚佳向來朕自書易之終
　不逮卿所書當令仍舊說皇恐稱謝是日降
　旨令根㝷舊牌尚在天笁寺庫堂中即復令張掛
　取　宸奎榜入禁中說所書至今揭于松門仰見
(百七二)聖德謙仁之不伐也(傳朋自云)
靖康末駙馬都尉王師約之子殏爲龍德宫都監祐
　陵北狩　御府器玩服御不能盡從者悉爲其掩
　有携以南度事露下廷尉伏罪髙宗欲戮之時
　叔祖子裳爲棘卿啓于　上曰殏誠可殺但倘非
　其隱匿則諸物悉爲虜得無從復歸天上矣
　上於是貸而不誅先人摹得其古　玉印數十今
(百七三)假于楊伯虎文昺未歸
建炎巳酉　髙宗蹔駐蹕于建康閩中禽苗傳劉正
　彦獻俘于朝檻車幾百兩先付之大理獄將盡尸
　諸市子裳請對以陳云在律俱當誅死然其中婦
　女有雇買及鹵掠以從者倘殺之未免無辜願賜
　哀矜　上矍然曰卿言極是朕思慮之所不到即
(百七四)詔除二　妻子之外餘皆釋放歡呼而岀
周望字仲弼蔡州人有口材好談兵甞爲康邸記室
　建炎𥘉吕元直從而引用之驟拜二府　髙宗幸
　明越命其經略淮浙付委甚重而昧於戎機駕馭
　無術遂至紛亂平江一城㝡爲荼毒責昭化軍節
　度副使連州安置以死紹興巳夘其家自理詔復
　故官澤及其子時凌明甫哲爲右正言明甫平江
　人也親見其郷里𬒳害之酷遂上䟽䟽其罪命廼
　寢吴越錢穆作収復平江記悉從紀實不能采其
　文華之要雖有浮冗之詞不欲易之建炎四年庚
　戍春二月金人首領四太子者自明越還師由臨
　安府襲秀州二十五日犯平江府午漏未盡四刻
　兵自盤門入刼踐官府民居廥廩積聚虜掠子女
　金帛乃縱火延燒煙熖見二百里凡五晝夜三月
　初一日出閶西冦常潤於是平江府燒之旣士民
　前後遷避得脫者十之二三遷避不及或殺者十
　之六七謹按靖康之乱金人再犯闕　太上皇帝
　淵聖皇帝北狩　今上皇帝即位于睢陽改元建
　炎是年秋移幸江都三年巳酉春金人南牧淮甸
　二月初三日　大駕渡楊子江幸杭州金人叩江
　而不濟巳廼歸國四月　大駕西還駐蹕于金陵
　寵其府号易江寧爲建康議者謂金陵六朝建國
　襟帶大江崗嶺廻合北貫淮汴西引川峽南洞襄
　漢東壓呉越甄閩荆廣之區四逹之國也資其冨
　饒基本　王業以經理中原収復京洛實爲勝筭
　開封尹杜充乆司留鑰天下属望至是召赴行在
　命爲淮南京東西宣撫處置使俾提重兵保諸路
　又請　隆祐太后領皇太子帥六宫及宗室近属
　前往江表百司庻府非與軍興之事者悉從焉
　上獨與宰相吕頥浩曁三數大臣以次侍從官留
　金陵治兵　詔書有誓堅一死以保群生之語士
　民讀詔感泣奮厲以爲　中興之期可指日而慶
　矣杜公旣有成命淹廻未遣人心稍惑之閠八月
　一日　詔云朕嗣位累年寅奉基緒愛育生靈凢
　可以和戎息兵者卑辭降禮無所不至而敵人猖
　獗迫逐凌犯未有休息之期朕甚憚之比命杜充
　提兵防淮然大江之北左右應接我所守者一由
　荆襄至通泰敵之可來者五六兵家勝負難可預
　言所議衆多未易偏廢軫念旬月莫適决擇朕將
　定居建業不復移蹕與夫右趣鄂岳左駐呉越山
　川形勢地利人情孰安孰危孰利孰害以至彼我
　之所長歩騎之所冝何嶮可守何地可戰甚地之
　錢物可運甚郡之粟糓可漕其各悉心致思以告
　于朕昔　漢髙帝謀臣良將多矣都雒之計巳定
　及聞婁欽一言而用之之意立决吾士大夫之確
　論　朕豈不能虚懷而樂從哉三省可示行在職
　事官共條具以聞於是群臣争進避敵之計拜杜
　公尚書右僕射留鎮金陵不復北渡矣二十五日
　大駕廼復南廵九月初四日駐蹕于平江府二十
　五日　詔休兵巳兼旬可㳙日進發詞臣引孟子
　廵狩𥙷助爲說始平江人猶幸於駐蹕倚以爲安
　至是惶遽失望盖前此　駕後諸軍多阻乱不靜
　人旣畏之又慮胡騎乗冬深入於是逺有散之浙
　東閩部者而近者亦自匿於山巔水涯之際
　詔以工部侍郎湯東野爲守臣又命同知樞宻院
　周望爲淮浙宣撫使宿兵府城將官陳思恭巨師
　古張俊魯與李貴(俗號李/閻羅者)等悉隷望節制又詔
　駕後諸軍盡命先啓行獨以禁衛請班扈蹕九月
　初四日　駕興平江幸無釁其民復稍稍安集周
　望遣諸將各部署所隷兵分護境内河内降賊郭
　仲威領其下萬衆至自通州屯泊于虎丘山時
　大駕駐㑹稽十一月有　旨金人於和州欲渡采
　石及自黃州渡兵巳至興國軍界取二十五日移
　蹕前去浙西爲迎敵之計呉人復引領望幸未幾
　建康府報是月十八日碙砂渡將官張超失守賊
　登岸杜丞相遣都统制官陳淬提領岳飛劉剛等
　二萬人分陣頭迎戰又命王　全軍一萬三千人
　相继往來䇿應二十日陳淬與賊遇于馬家渡凡
　十餘合日暮戰酣勝負略相若㑹王　領西兵畔
　敵檄鎮江府韓丗忠江州劉光丗應援皆不赴丗
　忠巳望風循海道潜去於是陳淬孤軍力弱不能
　當賊進逼建康城下守臣陳邦光降之通判楊邦
　義死焉杜丞相奔儀真収拾潰亡移保淮甸　大
　駕頓于越州之蕭山縣群臣復勸南避乃幸四明
　於是平江大震恐周望湯東野集耆艾士夫僧道
　訪問所以爲計者且曰今戰守皆巳無䇿矣蓋其
　意在迎降而欲衆發其端士民不荅而罷望歛諸
　將兵歸城中懼其抗賊取怒也巳而金人自建康
　取捷徑刼廣德軍掠湖州南境破属邑長興武康
　安吉遂犯臨安府之餘杭縣急趍臨安府守臣康
　允之去之民自爲守六日而䧟渡錢塘江降越州
　守臣李鄴遂犯四明以窺　行在有　詔周望湯
　東野等固守平江等望自謂虜不敢犯境而過始
　少安遂倚郭仲威爲腹心㑭盡護諸將與張俊魯
　與居城中遣巨師古控扼呉江陳恩恭屯楞伽山
　李閻羅屯常熟縣思恭兵無紀律村落五十里間
　皆𬒳其害周望詰責之斬隊將武節郎張振乃戢
　而郭仲威居城府外爲忠勇之論望委任之不疑
　士民亦頋望信以爲重晏然按堵如平日而郊居
　遷避之家往往而復平江城堞完壯而地下聚水
　四圍渠塹深廣周望又竭取民財錢榖以鉅萬計
　庫廪充牣兵器犀利沛然有餘力以是人益安之
　過明年春正月而來傳言者多云賊自越州躡來
　路返金陵或又謂自臨安府昌化縣道宣歙趍當
　塗渡江而歸杭無疋馬隻輪矣望等素不嚴斥堠
　而四境無尉野無烽火但以傳言爲信乃遣張俊
　陳思恭等統兵規入杭州以邀収復之功俊等行
　涉旬纔及秀州陳思恭偵知傳言者非實走間道
　潜軍于湖州烏墩鎮以觀變二月十八日張俊馳
　報金人犯秀州崇德縣俊統兵迎擊于宣店走之
　平江之人且喜且懼以俟後捷十九日徴郷兵發
　太湖洞庭東西山千艘命用頭廵撿湯舉揔之前
　赴呉江陣于簡村二十一日金人犯呉江縣巨師
　古兵不戰而潰更以太湖民舟爲向導歸于西山
　二十二日郭仲威遣千兵拒守于尹山巳而退師
　二十三日府中令民逐便出城留少壯者登埤以
　守是日金人遊騎掠城東郭仲威兵未合而返守
　臣湯東野出奔周望以郡印付仲威二十四日仲
　威㑹諸將飲城上士民老㓜數萬叩頭出血請加
　守禦之備仲威奮髯詔衆曰即發遣騎兵虜行破
　矣民慎無擾人猶信之日欲晡金人大集于城下
　仲威及魯與兵火廣化寺又火㙠官李丗康宅望
　仲威等皆宵遁其下自城南轉刼居民北出齊門
　而去民之得出郭者多爲所害明日金人遂據城
　諸將奔遁潜伏外邑覘胡人之行也競以兵還三
　月𥘉二日張俊至自崑山初三日巨師古至自洞
　庭李閻羅魯與郭仲威等至自常熟初五日陳思
　恭至自烏墩各以力勝惟仲威竊據之揭牓于市
　曰本軍巳逐退金人収復府城或聞亦用此奏
　上周望自遁所良乆乃出領兵之呉興十五日始
　有　詔周望等平江失守可發遣諸將兵往常州
　以北衝襲金人以功贖過云初金人燒刼之餘金
　帛錢糓尚多仲威即據城縱兵掠取晝夜捜抉不
　巳遺民間訪舊居即執之笞責苦楚窮問瘞藏之
　物民益冤憤故自金人南渡碙砂破金陵廣德杭
　秀常潤明越惟平江𬒳害㝡深盖以兵多將庸民
　始倚之而不去旣墮虜計則又再遭官軍之毒是
　夏疾疫大作米斗錢五百有自賊中迯歸者多困
　餓僵仆或驟得食而死横屍枕籍道路涇港爲實
　哭聲振天地自古喪乱之邦未有如是之酷也穆
　目覩其事幸以身免因迹階乱之由與夫敗亡次
　叙記之以俻後丗史官採擇目之曰収復平江府
　記者本郭仲威揭示之文具爲呉人諱於不復云
　建炎四年四月二十日記仲威出于㓂盗號郭大
　刀明年除楊真二州鎮撫使在郡長悪不悛劉平
　叔光丗爲淮浙宣撫置司京口遣其將王德禽仲
(百七五)威至麾下殺之
紹興戊午秦會之再入相遣王正道爲計議使以脩
　和盟十一月樞宻院編修官胡銓邦衡上書曰王
　倫本一狎邪小人市井無頼頃縁宰相無識遂㪯
　以使虜專用詐誕欺罔　天聽驟得羙官天下之
　人切齒唾罵今日無故誘致虜使以詔諭江南爲
　名是欲臣妾我也是欲劉豫我也且豫臣事醜虜
　南靣稱王以爲子孫帝王万丗之業牢不可㧞一
　旦豺狼改慮捽而縛之父子爲虜啇監不逺而倫
　乃欲　陛下效之夫天下者　祖宗之天下也
　陛下之位　祖宗之位也柰何以　祖宗之天下
　爲犬戎之天下　祖宗之位爲犬戎藩臣之位
　陛下一屈膝虜人則　祖宗社稷之靈盡汚夷狄
　祖宗数百年之赤子尽爲左袵　朝廷之宰輔尽
　爲陪臣天下士大夫皆當裂冠毁冕変爲胡服異
　時豺狼無厭之求安知不加我以无禮如劉豫也
　哉夫三尺童子至無知也指犬豕而使之拜則怫
　然怒堂堂天朝相率而拜犬豕曾童穉之所羞而
　陛下忍爲之耶倫之議乃曰我一屈膝則　梓宫
　可還　太后可復　淵聖可歸中原可得嗚呼自
　變故以來主和議者誰不以此說㗖　陛下然而
　卒無一驗則虜之情僞巳可見矣而　陛下尚不
　覺悟竭民膏血而不䘏忘　國大讎而不報含垢
　忍恥舉天下而臣之甘心焉就令虜决可和盡如
　倫議天下後丗以　陛下爲何如主也况醜虜変
　詐百出而倫又以姦邪濟之則　梓宫決不可還
　太后决不可復　淵聖决不可歸中原决不可得
　而此膝一屈不可復伸　國勢陵夷不可復振可
　不爲慟哭流涕長太息哉向者陛下間関海道
　危如累卵尚未肯臣虜況今　國勢旣張諸將尽
　說士卒思奮如頃者醜虜陸梁僞豫入冦固甞敗
　之於襄陽敗之於淮上敗之於渦口敗之於淮隂
　較之往時蹈海之危固巳萬萬不侔儻不得巳而
　至於用兵則我豈遽出虜人下哉今無故欲臣之
　屈萬乗之尊下穹廬之拜三軍之士不戰而氣巳
　索此魯仲連所以義不帝秦非惜夫帝之虚名惜
　天下大勢有所不可也今内而百官外而軍民萬
　口一談皆欲食倫之肉謗議汹汹　陛下不聞正
　恐一旦変作禍且不測臣故謂不斬王倫　國之
　存亡未可知也雖然倫固不足道也秦檜爲心腹
　大臣而不爲之計　陛下有堯舜之資檜不能致
　陛下於唐虞而欲導陛下爲石晉頃者禮部侍
　郎曾開以古議折之檜乃厲聲責之曰侍郎知故
　事我獨不知則檜之遂非愎諌巳自可知而乃建
　議日令臺省侍臣僉議可否蓋畏天下議巳令臺
　省侍臣共分謗耳有識者皆以謂　朝廷無人吁
　可惜也孔子曰㣲管仲吾其𬒳髪左袵矣夫管仲
　伯者之佐尚能變左袵之軀而爲衣裳之㑹秦檜
　大國之相也反驅衣裳之俗而爲左袵之郷則檜
　也不惟　陛下之罪人實管仲之罪人也孫近傳
　㑹檜議遂得參知政事天下望治有如飢渴而近
　伴食中書漫不知可否檜曰虜可講和近亦曰可
　和檜曰　天子當拜近亦曰當拜臣嘗至政事堂
　三發問而近三不荅但云巳令臺諫侍臣議之矣
　嗚呼身爲執政不能參賛大政徒取容充位如此
　若虜騎長驅近還能折衝禦侮耶竊謂秦檜孫近
　皆可斬也臣備貟樞属義不與檜等共戴天區區
　之心願斬三人頭竿之槀街然後覊留虜使責以
　無禮徐興問罪之師則三軍之士不戰而氣自倍
　不然臣有赴東海而死耳寧能處小朝廷求活
　耶䟽入責爲昭州鹽倉而改送吏部與合入差遣
　注福州簽判蓋　上初無深怒之意也至壬戌歳
　慈寧歸養秦諷臺臣論其前言弗效　詔除名勒
　停送新州編管張仲宗元幹寓居三山以長短句
　送其行云夣遶神州路悵秋風連營畫角故宫離
　黍厎事崑崙傾砥柱九陌黃流乱注聚萬落千村
　狐兎天意從來髙難問况人生易老悲如許更南
　浦送君去凉生岸栁銷殘暑耿斜河踈星淡月断
　雲微度萬里江山知何處回首對床夜語鴈不到
　書成誰與目断青天懷今古肯兒曹恩怨相尓汝
　舉大白唱金縷邦衡在新興甞賦詞云富貴本魚
　心何事故郷輕别空使猿驚鶴怨誤薜羅風月囊
　錐剛要出頭來不道甚時節欲駕巾車歸去有豺
　狼當轍郡守張棣􁁂上之以謂譏訕秦愈怒移送
　吉陽軍編管棣乃擇使臣之刻核者名㳺崇管押
　封小項筒過海邦衡與其骨肉徒歩以渉瘴癘路
　人莫不憐之至雷州太守王彦恭趯雖不斈而有
識適使臣者行囊中有私茶彦恭遣人捕獲送獄
奏治別差使臣護送仍厚饟以濟其渡海之費邦
　衡頼以少甦彦恭繇此賢士大夫推重之棣訐邦
衡後即就除湖北提舉常平乗軺一日而殂又数
年秦始聞仲宗之詞仲宗掛冠巳乆以它事追赴
大理削籍焉邦衡囚朱崖幾一紀方北歸至端明
殿斈士通奉大夫八十餘而終謚忠簡此天力也
(此一叚皆邦衡之子澥手爲删定)
揮麈後録卷之十
揮麈後録卷之十一
(百七六)汝　隂　王　明清
孫仲益毎爲人作墓碑得潤筆甚冨所以家益豐有
　爲晉陵主簿者父死欲仲益作誌銘先遣人逹意
　于孫云文成縑帛艮粟各當以千濡毫也仲益忻
　然落筆且溢美之旣刻就遂寒前盟以𥿄筆龍涎
　建茗代其數且作啓以謝之仲益極不堪即以駢
　驪之詞報之略云米五斗而作傳絹千匹以成碑
　古或有之今未見也立道旁碣雖無愧詞䛕墓中
(百七七)人遂成虚語(翟無逸云)
韓璜叔夏爲司諌奉使江外回赴堂白事徐康國爲
　兩浙漕亦以職事入謁中書康國自謂踐掦之乆
　率多傲忽旣詣省候于廊廡以待朝退一緑衣少
　年巳先在焉天尚未辨明康國初不知爲叔夏也
　貌慢之偃然坐胡床雙展兩足于火踏子之上目
　視雲霄乆之始問曰足下前任何處緑衣曰乍脫
　州縣時方事之殷外方多以獻利害得審察之命
　因以求任使者康國疑爲此等易之曰　朝廷多
　事之際隨材授官乍脫州縣者未易遽干要除有
　堂吏過與之揖康國且詫于緑衣曰此某中奉也
　某在此儻非諸公調護亦焉能乆安耶語未終丞
　相下馬遣直省吏致意康國曰適以韓司諌奉使
　廻得　旨有所問未及接見吏引緑衣以登回首
　揖康國而趍康國始知爲諌官驚悵恐怖脚蹙踏
　子飜空灰火滿地皇灼而退是時有流言劉剛據
　金陵叛剛知之束身星馳詣　闕自明適康國翌
　日再造有黮袍後生武士復在焉康國反前日之
　轍先揖而問之曰適從何來武士曰來自建康康
　國遽問曰聞劉剛巳反公來時如何武士作色曰
　吾即劉剛吾豈反者想公欲反耳康國又慚而去
　越數日竟爲叔夏彈其交結堂吏臣所目覩而罷
(外舅云/百七八)
傳崧卿子駿以都司奉使二浙回行在所時王唐翁
　張全真爲參政子駿旣至堂中諸公問以部使者
　郡太守治狀子駿曰浙東提點刑獄王翿殊不職
　次欲啓知明州張汝舟始悟適犯唐公諱矣思所
　以避之卒然白明州張守尤無狀頃刻之間二執
(百七九)政姓名俱及之(錢德載二)
范擇善(同)宣和中登第得江西教官自當塗奉雙親
　之官其父至上饒而殂寓于道旁之蕭寺中進退
　彷徨主僧憐之云寺後山半適有一穴不若就葬
　之不但免般挈之勞而老僧平日留心風水此地
朝揖絶勝誠爲吉壤擇善從之即其地而殯之其
後擇善驟貴登政府乃謀歸袝于其祖兆請朝假
　以往改卜時老僧尚在力勸不從才徙之後擇善
　以飛語得罪于秦㑹之未還闕言者希指攻之云
　同以迁葬爲名謁告于外搔擾州縣迁謫而死(趙)
(宣明云/百八十)
季漢老與秦㑹之賀進維垣啓云推赤心於腹中君
　旣同於光武有大勲於天下相自比於姬公秦答
　之云君旣同於光武仰歸美報上之誠相自比于
(百八一)姬公其敢犯貪天之戒漢老得之皇恐者累月
建炎末范覺民當軸下討論之制論崇觀以來汎濫
　受賞迁擢與夫入仕之人官曹殽乱冝從鐫汰自
　此僥倖之徒屏迹不敢出紹興辛酉御史廼言以
　謂方事之殷從軍之人多有受前日之濫賞者願
　亟罷此文以安反側　詔從之盖是時秦㑹之初
　用事也先是宣和𥘉鄭達夫爲相逹夫與㑹之俱
　華陽王氏婿㑹之以其兄楚材梓嘱于逹夫㑹傅
　墨卿使髙麗逹夫俾楚材以傔從墨卿𥙷下班祗
　應泊回即以献頌直赴　殿試　祐陵實録亦畧
　載之又王顯道　以逹夫婿冒寵位中大夫祕閣
　脩撰且㑹之夫人同包也金彦行安節爲諌官甞
　陳其事于㑹之䟽中二人擯跡累年至是御史希
　㑹之之旨以爲之地繇此二人俱彼峻用不及一
　歳皆登從班
建炎末先人爲樞宻院編脩官𬒳旨專一纂集
(百八二)祖宗兵制書成進呈　髙宗皇帝覧之稱善諭
　宰臣范覺民宗尹云王某所進兵制甚佳朕連夕
　觀之爲目痛可改官與陛擢差遣賜其書名曰樞
　庭備撿時秦㑹之爲叅知政事素與先人議論不
　同雖更秩然自此去　國矣王鈇字承可㑹之舅
　氏王本觀復之子㑹之心𣣔用之薦于　上謂有
　史才名適與先人偏旁相似上忽問云豈非脩兵
　制者乎㑹之即應之云是也　詔再除樞属徐獻
　之琛亦王氏甥與㑹之爲中表而師川之族弟㑹
　之知　髙宗眷念師川不替一日奏事啓　上云
　徐俯身後伶俜可憐有弟琛能承兄之業願　陛
　下録用之　上從其請其後承可獻之皆爲貳卿
(百八三)㑹之並縁罔　上率皆類此
紹興巳未周敦義葵爲侍御史梁仲謨汝嘉爲户部
　尚書敦義欲論之甫属藁而泄其事于仲謨時秦
　㑹之秉鈞仲謨致懇欵于㑹之㑹之領略之是夕
　敦義牒閣門明朝有封事求對翌日㑹之奏事即
　擬除敦義爲左史　天意未允敦義方侍引㑹之
　下殿即喻閤門云周葵巳得　旨除起居郎隔下
　又明日敦義立螭直前愬之　髙宗喻㑹之云周
葵遽易之何也㑹之云周葵位長言路碌碌無所
　建明且進退百官臣之職也儻以臣黜陟不公願
　先去位　上云不須如此是日批出周葵與郡遂
　出守霅川秦含怒未巳思多方誤之未幾易守平
　江㑹李仲永椿年爲浙漕應辦北使㑹之喻意仲
　永使爲之所仲永之回即入奏敦義在郡錫燕虜
　使飲食臭腐致行人有詞講和之𥘉不冝如此敦
義落職罷郡謝表云雖宰夫是供各司其職耳然
(百八四)王事有闕是誰之過歟自是投閑十五年
紹興庚申秋虜人敗約復取河南故地秦㑹之在相
　位蹤迹頗危時馮濟川檝爲貳卿一日相見告之
　云金人背盟我之去就未可卜如前此元老大臣
　皆不足慮獨君郷衮未測淵衷如何公其爲我探
　之翌日濟川求對啓　上云金冦長駈犯淮勢須
　興師如張某者當且以戎機付之　髙宗正色曰
　寧至覆國不用此人濟川亟以告秦秦且喜且感
濟川云適觀　天意檝必被逐願乞瀘川以爲晝
　繍至晩批出馮檝令與外任遂以檝爲待制帥瀘
(百八五)南在任凢十二年(張文老云)
方公美庭實興化人其父宣和中嘗爲廣南提學以
　卒公美後登科至紹興間自省郎爲廣東提刑以
母憂去官服闋復除是職公美辤以不忍往秦㑹
　之不樂降旨趣行公美強勉之官謝上表云三
　舎教育先臣之遺愛尚存一笑平反慈母之音容
(百八六)未逺讀者哀之巳而竟没於嶺外(蘇少連云)
馬子約(純)紹興中爲江西漕時梁企道楊祖爲帥每
　強盗勑下貸命必配潮州喻部吏至郊外即投之
　江中如此者屢矣子約云使其合死則自正刑典
　以其罪止於流故赦其生猶或自新旣断之後即
　平人尔倘如此與殺無罪之人何以異乎二公由
　此不咸後以它事交愬于朝俱罷去𥘉熈寧中子
　約父處厚黙知登州建言乞减放沙門島罪人處
　厚時未有嗣夣天錫一子當壽八十仕至諌議大
　夫前人巳記之矣子約隆興𥘉以太中大夫致仕
(百八七)壽八十一而終太中蓋官制前諌議大夫也
紹興丁夘歳明清從朱三十五丈希真乞先人文集
　序引文旣成矣出以相示其中有云公受今維垣
　益公深知倚用而不及明清讀至此啓云竊有疑
　焉朱丈云敦儒與先丈皆秦㑹之所不喜此文傳
　播逹其聞聽無此等語至掇禍明清云歐陽文忠
　與王深父書云吾徒作事豈爲一時當要之後丗
(百八八)爲如何也朱丈歎伏除去之
近有名家子知邵州時辛永宗爲湖南緫管駐劄郡
　下永宗兄弟早侍　上有眷秦㑹之方自虜中來
　歸與冨季申争寵指諸辛爲黨㑹之深嫉之及㑹
　之登師垣旣竄其兄企宗道宗邵守迎合按永宗
　冒請全俸合計以贓會之得所申大喜下本郡閱
實焉永宗實以嘗立軍功許給有　御札非僞守
先以計取得之以送秦矣秦旣當路無從辯白竟
　凖以盗論流端州盡籍其家以責欠選郡僚之苛
　酷者使録橐一簪不得與償旣及數猶謂所遣官
　云前赴其家燕集以某器勸酒今乃不見豈隱之
(百八九)邪殘刻有如是者(吕稽中)
紹興壬戍罷三大帥兵柄時韓王丗忠爲樞宻使語
　馬帥解潜曰雖云講和虜性難測不若姑留大軍
　之半于江之北觀其釁公其爲我草奏以陳此事
　解用其指爲劄子韓上之巳而付出秦㑹之語韓
　云何不素告我而遽爲是邪韓覺秦詞色稍異倉
　卒皇恐即云丗忠不識字此乃解潜爲之使某上
　耳秦大怒翌日貶潜單州團練副使南安軍安置
(百九十)竟死嶺外(張子韶云)
榮茂丗薿爲湖北漕置司鄂州有都統司統制官王
　俊以其舊主帥岳飛父子不丗狀詣茂丗陳首茂
　云我職掌漕計它無所預却之俊遂從緫領汪叔
　詹陳其事汪即日上聞奏㑹之得之藉以興羅織
　之獄殺岳父子知茂丗不受理深怨之而　髙宗
　於茂丗有霸府之舊秦屢加害而不從秦死榮竟
　登從班汪訐岳之後獄方竟而殂豈非命歟(榮次/新云)
舅氏曾宏父生長綺紈而風流醖藉聞于薦紳長於
(百九一)歌詩膾炙人口紹興中守黃州有雙鬟小顰者頗
　慧黠宏父令誦東坡先生赤壁前後二賦客至代
　謳人多稱之見于謝景思所叙刋行詞䇿後歸上
　饒時鄭頋道吕居仁晁恭道俱爲寓客日夕往來
　杯酒流行頋道教其小獲亦爲此技宏父頋鄭笑
　曰此真所謂效顰也後來士大夫家與夫尊爼之
　間悉轉而爲鄭衛之音不獨二賦而巳明清兄弟
　兒時先妣製道服先人云須異於俗人者乃佳舊
　見黃太史魯直所服絶勝時在臨安呼匠者教令
　染之乆之始就名之曰山谷褐數十年來則人人
(百九二)斆之幾遍國中矣
秦㑹之爲相　髙宗忽問陳桷好士人今何在可惜
　閑却當與一差遣㑹之乃繆以元承爲對云今從
　韓丗忠辟爲宣司參議官元承季任適同姓名
　上笑云非也好士人豈肯從軍耶因此遂召用(仲)
(舅云/百九三)
姚宏字令聲越人也父舜明廷暉嘗任户待令聲少
　有才名吕元直爲相薦爲刪定官以憂去秦㑹之
　當國婁求官不報張如瑩(澄)與令聲爲中表令聲
　托爲扣之秦云廷暉與某靖康末俱位栢臺上書
　粘罕乞存趙氏拉其連衘持牘去經夕復見歸竟
　不僉名此老純直非狡獪者聞皆宏之謀也繇是
　薄其爲人如瑩以告令聲令聲曰不然先人當日
　固書名矣今丗所傳秦所上書與當來者大不同
　更易其語以掠美名用此誑人以僕嘗見之所以
　見忌巳而言逹于秦秦大怒思有以害之㑹令聲
　更秩調知衢州江山縣適當亢旱有廵檢者自言
　能以法致雷雨試之果然而邑民訟其以妖術惑
　衆追赴大理竟死獄中初令聲宣和中在上庠有
　僧妙應者能知人休咎語令聲云君不得以令終
　候端午日伍子胥廟中見石榴花開則竒禍至矣
　令聲初任監杭州稅任三載足迹不敢登呉山將
　赴江山也自其諸曁所居趍越來訪帥憲旣歸岀
　城數里值大風雨亟愒路旁一小廟中見庭下榴
　花盛開妍甚可愛詢祝史云此伍子胥廟其日乃
　五月五日令聲慘然登車未幾遂罹其酷弟寛字
　令威問學詳博注史記行於丗三乗九流無所不
　通紹興辛巳歳完顔亮舉國冦淮江浙震恐令威
　云木德所照當必無它故　詔書云歳星臨於呉
　分者是也　髙宗幸金陵以其言驗令除郎　召
　對奏事之際得疾仆於　榻前徐五丈敦立戲云
　太史當奏客星犯帝座甚急　上念之亟用其弟
(百九四)憲于朝憲無它材能不逮二兄後登政府命也
熊叔雅彦詩伯通之孫早有文名紹興𥘉入館權郎
　秦㑹之秉釣指爲趙元鎮客擯不用者十年慈
　寧回鑾㑹之以功陞維垣叔雅以啓賀之云大風
　動地不移存趙之心白刃在前獨奮安劉之略㑹
　之大喜起知永州巳而擢漕湖北其後王日嚴曮
　爲少蓬權直禁林㑹之加恩取其聮入制詞中翌
　日即除禮部侍郎甲戌歳䇿士于庭有引此以對
(百九五)大問者遂魁天下(薛仲藏云)
外舅方務德有聞見手記近事凢六條今悉録之錢
　遹爲侍御史有長子之喪聞曾文肅失眷亟上彈
　章旣施行然後謁告㝷遷中執法呉伯舉天用當
　制其詞云思蹇蹇以匪躬遂􁀾􁀾而弗子未幾擊
　呉罷去鄭亨仲云臈㓂犯浦江境上遹具衣冠迎
　拜道左對渠魁痛毀時政以倖苟免㓂謂遹受
　朝廷爵秩之厚如此乃敢首爲訕上之言亟命其
　徒殺之亨仲居浦江目覩其事汪彦章詔旨中作
(百九六)遹傳亦甚詆之
李孝廣崇寧間爲成都漕以點檢卭州士人費又韋
　直方私試試卷詞理謗訕龐汝翼課冊係元祐學
　術譏詆元豐政事上聞三人並竄廣南孝廣迁官
　後紹興庚戌孝廣之子倞属疾于婺州謂有妖孽
　招路時中治之時中始不肯言倞託親舊扣問其
　詳時中云有一費乂者獨不肯但巳且莫知其故
　㝷以告倞倞云若尓某疾不復起矣因自道向來
(百九七)費乂等事寔倞以告其父後乂軰俱客死于路
政和初方允迪將就廷試前期聞　御注老子新頒
　賜宰執欲得之以備對㑹允迪與薛肇胡有連亟
　從問之乃云無有也一日入薛書室試啓書篋忽
　見之盡能記憶泪廷試果發問毛逹可友得對䇿
　大喜即欲置魁選而強隱季淵明爲參詳官力争
　謂其間賛　聖德處有一二語病必欲置十名之
　後逹可尤力辨旣而中夜思之時中人絡繹於諸
　公間万一轉而上聞非徒無益乃議寘十二名猶
　在甲科是時陳彦方以術得幸又令使預占今歳
　甲科幾人彦云七人而中人軰欲神其說宻喻主
　司僅取此數旣而傳崧卿以上舎薜尚友盛并以
　執政子皆寘甲科卒取十人允迪乃在乙科第四
(百九八)允迪即外舅之仲父也
紹興初經從嚴陵邢鈐轄招飯時老璫趙舜輔在焉
　坐間邢趙相語云頗記吾曹同在延福宫時事否
　趙唯唯因叩其事邢云一日梁師成譚稹坐于延
　福宫門下二人寔從主管西城所李彦者過門下
　馬致禮于譚梁甚恭旣去譚謂梁早來聞玉音否
　可畏哉趙問梁何言荅云適見李彦於榻前納西
　城所羡餘三百万緍上頋彦云李彦李彦莫教做
　弄一火大賊來斫却你頭後怎柰何不數年彦果
(百九九)以横歛𬒳誅
孟富文庾爲户部侍郎紹興辛亥之歳邊遽少寕廟
　堂與一二從官共議以謂不若乗時間隙分遣諸
　將削平諸路盗賊其方張不易擒者莫如閩之范
　汝爲乃以命韓丗忠而丗忠在諸將雖號勇銳然
　病其難制或爲州縣之害當選從官中有風力者
　一人置宣撫使丗忠副之以行而在廷寔囏其選
　衆乃謂孟人物旣厖厚且甞爲韓所薦首迁本部
　尚書遣之又以爲韓官巳髙亦非尚書所能令乃
　欲以爲同簽書上意巳定時洪成季擬爲禮部
　尚書吕丞相以孟除與成季參預之命同進上留
　擬狀值連數日假告而巳甚播初沈必先爲侍御
　史時嘗擊去成季至是沈召還舊列成季亦復爲
　宗伯以吕丞相初拜未欲論也至是聞將大用亟
　奏成季罷去　上意以謂二相初拜薦二執政其
　一巳先擊去其一萬一又有議之者二相俱不安
　矣遂亟批出冨文除參知政事盖適記前日除冨
　文誤當成季所擬官二相亦恐紛紛不復申前說
　也然亦議定俟閩中使還即罷之而㑹逢多事在位
(二百)獨乆凡三年然後去國
紹興壬戌夏　顯仁皇后自虜中南歸詔遣參知
　政事王慶曾次翁與　后弟違淵迓于境上時虜
　主亦遣其近臣與内侍凢五軰護　后行旣次燕
　山虜人憚於暑行　后察其意虞有他變稱疾請
　于虜少須秋凉進發虜許之因稱貸于虜之副使
　得黃金三百星且約至對境倍息以還　后旣得
　金營辦佛事之餘盡以犒從者悉皆懽然途中無
　間言由此力也旣將抵境上虜必欲先得所負然
　後以　后歸我　后遣人喻指于韋淵淵詞曰
　朝廷遣大臣在焉可徴索之遂詢于王初王之行
　也事之纎粟悉受頥指于秦丞相獨此偶出不料
　虜人趣金甚急王雖所賫甚厚然心懼秦疑其私
　相結納歸欲攘其位必貽秦怒堅執不肯償相持
　界上者凡三日　九重初不知曲折但與先報
　后渡淮之日旣愆期張俊爲樞宻使請備邊憂慮
　百出人情洶洶謂虜巳背盟中變矣秦適以疾在
　告　朝廷遂爲備邊計中外大恐時王　以江東
　轉運副使爲奉迎提舉一行事務從王知事急力
　爲王言之不從　乃自裒其隨行所有僅及其數
　以與之虜人喜　后即日南度疑懼釋然而王不
　預也王歸白秦以謂所以然者以未始禀命故不
　敢專秦以王爲畏巳果大喜巳而后泣訴于上
　王某大臣不顧國家利害如此萬一虜生它計于
　數日間則使我母子不相見矣　上震怒欲暴其
　罪而誅之初樓炤仲輝自樞府以母憂去位終制
　起帥浙東儲之欲命謝于虜廷至是秦爲王營捄
　回護謂冝遣柄臣往謝之於是輟仲輝之行以爲
　報謝使以避　上怒逮歸　上怒稍霽然終悪之
　秦喻使辝位遂以職名奉祠巳而引年安居于四
　明秦終憐之餽問不絶秦之擅國凡居政府者莫
　不以㣲過忤其指例以罪行獨王以此情好不替
　王卒特爲開陳贈䘏加厚諸子與壻親戚族人添
　差浙東者又數人以便其私議者謂秦居政府二
(二百一)十年間終始不貳者獨見王一人而巳
曾文清吉父孔毅父之甥也早從學于毅父文清以
　䕃入仕大觀初以銓試合格五百人爲魁用故事
　賜進士出身紹興中明清以啓贄見云傳經外氏
　早侍仲尼之間居提筆文埸曾寵平津之爲首文
　清讀之喜曰可謂着題矣後與明清詩云吾宗擇
　壻得羲之令子傳家又絶竒甥舅從來多酷似弟
　兄如此信難爲徐敦立覧之笑云此廼用前日之
(二百二)啓爲體脩報耳
孫立者壽春人少爲盗敗露竄伏淝河中覺有物隱
　然抱持而岀乃木匣一啓視之銅印一顆云壽州
　兵馬鈐轄之印印背云太平興國八年鑄後三十
　年以從軍之勞差充安豐軍鈐轄安豐即昔日壽
(二百三)州也遂用此明清爲判官日親見之
楊原仲愿秦㑹之腹心爲之鷹犬凢與㑹之異論者
　駈除殆盡以此致位二府出守宣城王公明與原
　仲爲中表原仲爲之經營舉削改官得知蘄水縣
　往謝原仲𣢾集醉中戲語原仲云昔嘗於吕丞相
　處得公頃歳所與渠書其間頗及秦之短尚記憶
　否公明初出無心也原仲聞之色如死灰即索之
　云偶巳焚之原仲自此疑公明慮其以告秦出入
　起居跬歩略不蹔捨夜則多以人隂加防守公明
　婁求歸而不從深以爲苦如此者幾歳原仲移帥
　建業途中亦如是焉旣抵金陵館于玉麟堂後宇
　諸司大合樂開燕守卒軰往觀優戯稍怠公明忽
　覩客船䌫于隔岸亟與其親僕絜囊喚而登之遁
　去㑹散原仲呼之則巳逺矣即遣人四散往訪之
(二百四)邈不可得原仲憂撓成疾而斃(蘇訓直云)
魏道弼(良臣)與秦㑹之有郷曲共學之舊秦旣得志
　引登禁路道弼恃其乆要一日啓于秦曰某昨夕
　不寐偶思量得一事非晩　郊祀如遷客之乆在
　遐方者可囙赦内徙以召和氣秦曰足下今作何
　官道弼云備貟吏部侍郎奏復曰且管了銓曹職
　事不須胡思乱量翌日降　旨魏良臣與郡出守
(二百五)池州巳而罷去丗言秦有度量恐未必然也
建中靖國初陸農師執政時天下奏案率不貸命農
　師語時相云罪疑惟輕所以讞上一門引領以望
　其生今一切從死所傷多矣時相然其言自是有
　末减者乾道初忽降　旨揮云法令禁姦理冝畫
　一比年以來旁縁出入引例爲弊殊失刑政之中
　應今後犯罪者有司並據情欵直引　條法定斷
　更不奏裁是時外舅方務德爲刑部侍郎入議云
　切詳今來　旨揮今後犯罪者有司並據情𣢾直
　　　條法定斷更不奏裁切恐其間有情重法輕
　情輕法重情理可憫刑名疑慮命官犯罪議親貴
　之類州郡難以一切定斷今來除並不得將例冊
　引用外其有載在　勑律條令明言合奏裁事件
　欲乞並依建隆二年二月五日　勑文參詳到事
　理施行得　旨從請二者皆仁人之言其利博哉
　　明清頃焉不自度量嘗以聞見漫緝小帙曰揮
　　麈録輒以鏤板正疑審是于師友之前乆矣竊
　　伏自念平昔以來父祖談訓親交話言中心藏
　　之尚餘不少始者乏思慮筆之簡編傳信之際
　或招怨尤今復惟之侵㝷晩景倘弃而不録恐
　　一旦溘先朝露則俱墯渺茫誠爲可惜若夫於
　　其中間善有可勸悪有可戒出於無心可也豈
　　在於因噎而廢食朝謁之暇濡毫紀之㧾一百
　　七十條無一事一字無所從來釐爲六卷名之
　　曰揮麈後録尚容思索嗣列于左紹熈甲寅上
　　元日汝隂王明清書于武林官舎半山樓　古
　　之史官小事書于簡牘所謂廣記備言者在此
　　東漢以後傳記益衆皆以爲史筆之資然而詮
　　擇不精疑信相半紬書者病之汝隂王仲言家
　　傳史學三丗矣族黨交㳺無非一時名公巨人
　　平日談論皆後學之所未聞者渡江以來簡冊
　　散亡老成凋落於是有攷焉曩嘗筆其所聞爲
　　揮麈録旣又續之所記益廣其間雅徤之文著
　　述之體誠有所自來也儻使遂一家之言當不
　　愧實録云海陵王禹錫謹書
揮麈後録卷之十一
揮麈第三録緫目
　卷之一
一孝宗登真如寺鍾樓
二髙宗東狩四明日録
三劉希范責鄒志全書
四婁陟明上　髙宗書
五呉處厚與蔡持正不和
六曾南豐辟陳無已邢和叔爲實録檢討官
　卷之二
七龍眠三李　八宋惠直樂語
九九江碑工李仲寧不肯刋黨籍姓名
十蘇叔黨善畫窠石
十一徽宗宣曾空青至行宫
十二錢遜叔治宿州
十三張夫人哭魏夫人詩
十四劉季髙謁詹安丗
十五秦㑹之陳議狀
十六王㓜安草檄
十七王禀徐微李邈忠義事迹
十八吕張以勤王檄諸郡
十九曾空青跋真草千字文略
二十李夫人盡獲群賊
二十一向伯恭徐端益忠義
二十二趙叔近守秀州
卷之三
二十☰劉廷黃大本朱弁行狀
二十四髙宗召見張九成
二十五吕元直趙元鎮相排
二十六許志仁善戯謔
二十七靠背交椅自梁仲謨始
二十八曾空青辯謗録
十十九岳侯與王樞宻葬地一同
三十黃逹如監察御史
三十一洪景伯試克敵弓銘
三十二鄭亨仲節制尊嚴
三十三曹庭堅遭遇秦相
三十四建炎荆州遺事　三十五湯致逺帥浙東
三十六陳師禹責降　三十七孟仁仲上表
三十八万俟元忠薦汪明逺
三十九鄭恭老上殿陳劄子
四十陳忠肅得罪秦師垣四一李泰發寓書秦相
四二汪明逺宣諭荆襄四三王權和州與虜接戰
四四胡昉夸誕　四五湯進之封慶國公
四六尤延之愽物洽聞　揮麈第三録緫目終
揮麈第三録卷之一
(一)朝請大夫主管台州崇道觀汝隂王明清
佛宇掛鍾之閣多虚其中蓋欲聲之透徹也
　孝宗潜躍在㓜歲時偶至秀州郡城外真如寺登
　鍾樓游戲而僧徒先以蘧蒢覆空處上悮履其
　上遂并墜焉旁觀之人失色無措亟往視之乃屹
　然立于席上略無驚怖之狀此與夫　國史所載
　太祖皇帝少年日人馬俱墯于汴都城樓者若合
(二)一契焉(陳揆彦緼云)
明清前年虱底百僚夏日訪尤丈延之語明清云中
　興以來省中文字亦可引證但建炎己酉之冬
　髙宗東狩四明登舶渉嶮至次年庚戌三月回次
　越州數月之間翠華駐幸之所排日不可稽考柰
　何明清即應之曰自昔以來大臣各有日録以書
　是日君臣奏對之語當時吕元直爲左僕射覺民
　爲叅知政事張全真爲簽書樞宻院皆從上浮于
　海早晚宻衛于舟中者樞宻都承旨辛道宗兄弟
　也逐人必有家乗存焉今吕范二家皆居台州全
　真郷里常州若行下數家取索日録參照則瞭然
　不遺時刻矣延之云甚善便當理㑹繼而延之病
　矣不知曾及施行否去秋赴官吴陵舟過茂苑訪
　一親舊觀其所藏書囙得己酉年李方叔正民代
　言詞掖從行航海所紀頗備眀清所緝後録取王
　頴彦錢穆記録其間於此亦有相犯者姑悉存之
　所恨尤先生不及見之耳其目云中書舎人李正
　民乗桴記曰建炎己酉秋七月車駕在金陵初一
　日下詔奉隆祐　太后六宫外洎六曹百司皆之
　南昌命簽書樞宻院事滕康資政殿學士劉與同
　知從衛三省樞宻院治常程有格法細務及從官
　郎吏皆分其半從行八月十六日隆祐登舟百司
　辝於内東門閠八月一日内出　御筆以固守建
　康或左趨鄂岳右駐吴越集百官議于都堂羣臣
　皆以鄂岳道逺恐饋餉難繼又慮車駕一動即江
　北群盗必乗虚以窺呉越則二浙非我有乃决呉
　越之行十三日制以吕頥浩爲左僕射杜充爲右
　僕射繼又命杜充以江淮宣撫使(留/平)建康府㳂江
　諸将並聽節制二十四日從官以下先行二十六
　日　車駕離建康府九月八日　行在平江府十
　一日以翰林學士張守簽書樞宻院周望爲兩浙
　宣撫使留平江府初命周望爲江南荆湖宣撫使
　駐兵鄂州以控上流以頥浩不可離　行在乃改
　命焉十月二日從官以下先發初五日　車駕離
　平江府十三日　行在越州入居府廨百司分寓
　十一月二十日知杭州康允之遣人押到歸朝官
　某人云自壽陽來報金人數道並入巳自采石濟
　江以未得杜充周望奏報　朝廷大駭集從官議
　欲移蹕江上親督諸將爲迎敵之計宰相侍從同
　對于便坐或謂且遣兵將或謂冝募敢戰士以行
　宰相吕頥浩又自請行議未决退詣都堂午間得
　周望奏狀録到杜充書虜騎至和州巳召王􁞯移
　師南渡杜充親督師詣采石防守　朝廷稍安從
　官乃請遣兵應援建康又分兵守衢州信州隘路
　慮胡騎自江黃間南渡或從趨衢信以迫　行在
　也二十一日命傅崧卿爲浙東防遏使令召募土
　豪以備衢信得江州報胡人破黃州由鄂州渡江
　向興國軍洪州是日有中使自洪來云隆祐一行
　巳於十一月初八日起發往䖍州矣二十二日從
　官又請對慮胡騎不測馳突請以郭仲荀輕兵三
　千從　車駕至平江府倚周望韓丗忠兵以爲援
　仲荀方自杭來士卒老㓜未至易作去計而令張
　俊兵以次進發旣對上以張俊重兵不可留遂决
　議皆行退命直學士院汪藻草詔暁諭軍兵以迎
　敵之說乃以二十三日先發兵三千　車駕以二
　十五日起行旣至錢清堰宿頓是夜得杜充奏我
　師敗績又康允之奏人馬巳自建康府徑路犯杭
　州界遂倉猝回鑾二十六日次越州城下從官對
　于河次亭上議趨四明吕頥浩奏欲令從官已下
　各從便而去上以爲不可曰士大夫當知義理豈
　可不扈從若如此則　朕所至乃同冦盗耳於是
　郎官以下或留越或徑歸者多矣二十七日以御
　史中丞范宗尹叅知政事是日早　駕詣都堂撫
　諭将士移御舟過都泗堰不克二十八日晩岀門
　雨作自是路中連雨泥淖吏卒老㓜暴露不勝其
　苦命兩浙轉運使陳國瑞㳂路排頓用炭一千二
　百斤猪肉六百斤以給衛士云十二月五日　車
　駕至四明居于府廨　朝廷召集海舟甚急監察
　御史林之平自春中遣詣福建召募海船至是相
　繼而至　朝廷甚喜十一日親從班直百餘人因
　宰執早朝至行宫門外邀宰相問以欲乗海舟何
　往頥浩喻以利害乃退上命辛永宗勒中軍盡捕
　諸班直囚之十三日誅其首者十有餘人並降隷
　諸軍以侍御史趙鼎爲御史中丞十四日臺諌請
　對　上喻以不得已之意又探報虜人巳入杭州
　劉俊引兵岀戰不勝康允之走保赭山詔六曹百
　司官吏並於明越温台從便居住於是左右司御
　營使司參議官皆留十五日大雨群臣欲朝至殿
　門有㫖放散惟宰執入對旣退車駕遂登舟至
　定海宰執從行十六日從官以次行吏部侍郎蘇
　望之以疾辝不至詔給寛假給事中汪藻乞陸行
　以從十八日聞有使人至命范宗尹趙鼎復回明
　州以修贄旣至乃前所遣報信使臣而已十九日
　車駕至昌國縣二十四日遣權户部貟外郎李承
　造往台州刷錢帛二十五日早得越州李鄴奏云
　虜人巳在西興下寨别令人馬自諸曁趨􁛹縣徑
　入明州乃議移舟之温台是日范宗尹趙鼎回至
　行在二十六日啓行自是連日南風舟行雖穩而
　日僅行數十里云二十九日歳除庚戌正月一日
　大風碇海中二日北風稍勁晚泊台州港口三日
　早至章安鎮駐舟知台州晁公爲與李承造皆來
　上幸祥符寺從官迎拜於道左是日得餘姚把隘
　官陳彦報人馬至縣迎擊乃退又得韓丗忠奏見
　在青龍鎮就粮欲俟敵人之歸爲擊計初命丗忠
　駐兵鎮江控扼後聞胡人自采石濟師上命追丗
　忠赴　行在又欲令移軍常州吕頥浩請以
　御筆召之上曰　朕與丗忠約堅守今聞乃來於
　是遣中使賫　詔丗忠聞采石失守已離鎮江府
　登海舟矣至得奏上優詔荅之四日象山縣報人
　馬至明州張俊爲戰守備明州西城外民居盡爇
　之矣然其意亦欲來赴　行在也晚得康允之奏
　繳到杜充書已在真州與劉位聚兵爲邀擊計徐
　州趙立以師三千來援建康守陳邦光及户部尚
　書李梲皆降于虜六日張俊奏云二十九日正月
　初二日凢敵殺傷相當又得二十八日奏及差人
　賫到二級上命辛企宗以兵一千赴明䇿應又出
　手詔趣杜充趙立劉位激勵使戰以爲後圖皆親
　書示宰執乃遣之而辛企宗不行七日周望奏常
　州有緋抹額賊衆犯外城知州事周𣏌守子城以
　拒賊赤心隊劉晏出戰敗之又言知秀州程俱率
　官吏棄城保華亭縣又探建康人馬皆焚粮草収
　金銀稍稍渡江北去自稱李成人馬云八日張思
　正奏云張俊出兵擊退虜騎思正與劉洪道李質
　分兵追躡九日張俊已自台州陸趨行在意恐
　金人小衂濟師而來力不能拒尔前此屢奏求海
　舟　朝廷報以方聚集遣行欲其且留明州旣得
　此奏甚以爲憂又慮李鄴已迎降虜人以越爲巢
　穴其經營未巳也十日郭仲荀貴授汝州團練副
　使廣州安置以擅離越州及妄支散錢帛又夜過
　行在不乞　朝見等罪也十二日滕康遣使臣奏
　隆祐一行巳到䖍州前此得信州探報云十七日
　到吉州又云二十一日有人馬至吉州東岸知州
　楊渊棄城走　朝廷深慮胡人追躡然本謀南昌
　之行意謂虜人未必侵犯雖離建康日得宻旨令
　緩急取　太后聖旨便冝以行後至平江議者乃
　云自蘄黃渡江陸行二百餘里可抵南昌　朝廷
　始以爲憂遂命劉光丗自淮南移軍于江州以爲
　南昌屏蔽旣至而軍中月費十三萬緡知州事權
　邦彦以用度不足告于　朝廷命洪州三省宻院
　應副至十一月中權邦彦乃奏言得東平府故吏
　卒報其父巳身亡遂解官持服　朝廷雖遽命起
　復而邦彦已離郡去及胡騎渡江光丗乃言初謂
　蘄黃間賊冦遣兵迎擊旣知其爲金人遂回軍隆
　祐以初八日行胡騎以十四日到城下於是知州
　王子獻以下皆走胡騎入犯撫州执知州事王仲
　山以其子權知州事令根括境内金銀走洪州送
　納虜怒其少云撫州四縣不及洪州一縣乃知信
　州陳杌探報也十三日劉洪道奏金人再犯境上
　遣兵拒之及陳彦在餘姚屡獲首級及稱李鄴並
　無関報文字然台州探報越州並放散把隘人兵
　及管待虜人与之飲燕又命父老僧道赴杭州知
　其必迎降矣十四日張俊自台州來執胡人一名
　至　行在戮之知邵武軍張毣奏有光澤縣弓手
　同胡人一騎至軍稱有大軍千餘人継至巳行斬
　首於是福建諸州皆震恐知福州林遹奏乞遣兵
　防守又自言老病不任事乃命集英殿修撰程邁
　代之十五日胡人再犯餘姚　朝廷欲遣張公𥙿
　以海舟数千載兵直抵錢塘江下燒爇胡人所集
　舟舡衆以公𥙿素不知兵又慮海舟反為胡人所
　得皆以爲不可十六日雨雷發聲十七日劉洪道
　人以十三日一更水陸並進直至城下洪道与張
　思正皆引兵岀天童山先是李質巳擅趨台州
　朝廷方降三官今還四明巳無及矣又聞南昌胡
　騎入潭州而洪撫建昌之間稍稍引去建昌通判
　晁公邁申先因岀城招集民兵以軍事付訓練官
　承信郎蔡延丗凡八易回延丗拒而不納十八日
　移舟離章安鎮始張俊旣移軍　朝廷議分遣其
　将領率兵應授明州上不欲遣乃止謂他時駐蹕
　之後資以彈壓盖　行在諸軍此皆精甲全裝稍
　整齊尔又批令劉洪道等皆退避其鋒然議者皆
　慮明旣失守則海道可虞而　行在必不敢安也
　十九日晚雷雨又作二十日泊青澳門二十一日
　泊温州港口二十二日余被旨奉使江湖問安隆
　祐宫自後不復記録聞　行在巳駐温州矣已上
　李所記云耳明清又聞是歳越州郡守李鄴旣以城
　降通判曾怘罵賊不屈而死全家𬒳害獨乳婢抱
　一嬰兒獲免有宣教郎知餘姚縣李頴士者募郷
　兵数千列其旗幟以捍拒之賊旣不知其地势又
　不惻兵之多寡爲之小却彷徨不敢進者一晝夜
　繇是大駕得以自定海登舟航海事平　詔特
　贈怘直祕閣命其弟怤子崈以官頴士遷兩官擢
　通判州事時又有宋輝者爲大漕治事秀州之華
　亭縣聞龍　已涉巨浸即運米十萬石以數大
　舶轉海訪㝷　六飛所向至章安鎮而與御舟遇
　百司正闕續食頼此遂済多事之際若二人煇與
　頴士者亦可謂竒績而怘之忠節皆恨丗人未多
　知之頴士福州人登進士弟紹興中爲刑部郎中
　輝敏求之孫後爲袐閣修撰知臨安府怘南豐先
　生之孫崈即所逃嬰兒也嘗知南安軍
鄒志全旣以元符抗䟽徙新州繼又遭温益鍾正甫
　之困辱禍患憂畏瀕於死所建中靖國之初　召
　還自流人不及一年遂代言西掖傷兮之後噤不
　岀一語呉興劉希范時爲太學生以書責之陳義
　甚髙云玨少而學經究觀春秋責備賢者之義私
　切疑之以謂丗之賢者不易得也求之百餘年間
　所得不過十數人求之億萬人間所得不過一二
　人苟有未至猶當掩蔽以全其名柰何反責其備
哉及長式觀吏氏眇覿昔人特立獨行以自著見
　者甚衆然靡不有初鮮克有終其能終始一德以
　全公忠之節者幾希稱於當年罕全令名著於史
　氏鮮有完傳豈特賢者之過哉亦當時君子不能
　相與輔其不及之罪也然則春秋責備之義是乃
　垂戒萬丗欲全賢者之善此某所以不避僣易輒
　獻所疑於門下也某自爲兒童即聞閤下場屋之
　名及有知識又誦閤下場屋之文固以閤下爲當
　今辝人然未敢直以古人大節望閤下也曁游太
　學在諸生中徃徃有言前數年有博士鄒公經甚
　明文甚髙行甚修不能低回當丗以直去位方且
　歎息願見風采而不可得未幾閤下𬒳遇泰陵
　進列諌垣極言時政萬里逺謫方是之時某亦東
　下所過郡縣毎見親朋故舊下及田夫里婦必問
　閤下皃孰似年今幾逢　天子之怒誰與解之家
　累之重誰與恤之莫不咨嗟稱誦或至泣下前此
　以言得罪者衆矣閤下之名獨隱然特岀不知何
　以致此豈忠信之誠感於人心者深而然耶則天
　下所以侍閤下雅亦不爲不重矣今天子嗣位
　首加褒擢授以舊職繼拜司諌乃直起居乃典丈
　誥歲未再周職已五易越録超等罕見其比則　天
　子所以望閤下雅亦不爲不大矣爰自入朝以來
　天下之士翹首跋踵冀閤下日以忠言摩上不
　謂若今之爲起居舍人者止司記録而已也不謂
　若今之爲中書舍人者止事文筆而已也踰年之
　間不過言一張寅亮之不可罪爾其佗不聞有所
　發明言某事可行某事不可行某人可用某人不
　可用有識之士私切疑之始閤下之爲博士不顧
　爵位力言經術取士之羙拂衣而歸非知有紹聖
　之報也其爲諌官不避誅責極陳中宫廢立之失
　逺貶蠻徼非知有　今日之報也誠以信其所學
　行其所志耳然昔以博士而言之今以侍從而不
　言昔未信於君而言之今信於君而不言此人之
　所以疑也爲閤下解者曰閤下之下言以職非臺
　諌也疑者曰　唐文宗命魏謩以兩省属皆可論
　朝廷事故范希文爲袐閣校理則言人主不冝北
　靣爲壽爲東南安撫則言郭后不冝以小過廢爲
　天章閣待制則言時政所以得失爲開封尹則言
　遷進所以公私後丗之議希文者必稱其愛君忠
　國不聞罪其侵官也今以職非臺諌而不言是不
　以希文自處也爲閤下解者又曰閤下之不言以
　當今無大得失也疑者曰　唐太宗嘗怪舜作􁇀
　器禹雕其爼諌者數十不止禇遂良謂諌者救其
　源不使得開横流則無復事矣當今庻政之行雖
　曰盡善亦豈無過舉者乎百官之間雖日多才亦
　豈無姦佞者乎從官相繼而出豈皆以不稱職乎
　言官相繼而逐豈皆以其罪乎事之若制器雕爼
　者尚多也乃以非大政事而不言是不以舜禹事
　其君也則閤下不免天下之疑必矣方閤下有正
　言之命人人相賀其君子曰爲我寄聲正言公栁
　冝城堅於守政不以乆位爲心自謂舌不可禁故
　能全其名白居易力爭安危不以被斥介意晚益
　不衰故能全其節公其勿倚勿跛引　明主於三
　代之隆以全令名以利天下其小人曰爲我善祝
　正言公汲直以數切諌不得乆留内爰絲以數直
　諌不得乆居中公其慎言母去　朝廷今閤下未
　肯力言時事豈亦哀怜小人不忍違其所請乎豈
　亦有意君子所謂有待而言乎伏願閤下上思
　聖主進用之意下思君子跂望之心數陳讜言以
　輔聖政使堯舜成康之治復於一朝閤下之功豈
　淺淺哉某性介且僻動與丗忤又悪奔競之風往
　來京師幾五歲矣其於公卿權貴雖有父兄之舊
　未甞一登其門輒造門下以獻所疑非敢求之也
　蓋以　天子仁聖切於治正古人所謂難得之時
　毎欲自爲一書以獻又耻與覬覦恩賞者同受疑
　於丗私念當今　天子素所深信莫如閤下者公
　忠直道而行亦莫如閤下者閤下不言誰爲　吾
　君言之故陳所疑以禆萬一狂易之罪誠無所迯
　然區區之意非獨爲閤下計也爲朝廷計也非
　獨爲　朝廷計爲天下計也未識能賜垂聽否志
　全繇是復進讜論曾文肅薦之祐陵欲令再位言
　路不契上指文肅云臣近日屢探賾其議論極通
　䟽兼稍成時名願更優容上云何可得它如此
　上又云宰相執政所引人才如浩前年是宣德郎
　今作兩制巳多時　朕所欲主張人才又却似難
　蓋崇恩以宿憾言先入矣未幾文肅罷政志全再
　竄昭州此文肅手記云爾希范名與後登第浸登
　華要建炎初拜同知三省樞宻院竟以勁節聞於
(四)時爲　中興之名臣子唐稽孫三傑也
先正有言　太祖舎其子而立弟此天下之大公也
　周王薨章聖取宗室子育之宫中此天下之大
　慮也　仁宗皇帝感悟其說制詔英祖入繼大
　統文子文孫冝君冝王遭罹變故不斷如帶今有
　天下者獨　陛下一人而已恭惟陛下克己憂
　勤備嘗艱難春秋鼎盛自當則百斯男属者椒寢
　未繁前星不耀孤立無助有識寒心天其或者深
　惟　陛下追念　祖宗公心長慮之所及及乎崇
　寧以來䛕臣進說推濮王子孫以爲近属餘皆
　謂之同姓致使昌陵之後寂寥無聞奔迸藍縷僅
　同民庻臣恐祀豐于昵仰違天鍳藝祖在上莫
　肯頋歆此　二聖所以未有回鑾之期黠虜所以
　未有悔禍之意中原所以未有息肩之時也欲望
　陛下於子行中遴選太祖諸孫有賢德者視秩
　親王使牧九州以待　皇嗣之生退處藩服更加
　廣選　宣祖　太宗之裔材武可稱之人升爲南
　班以備環列庻幾上尉　在天之靈下係人心之
　望臣本書生白首選調垂二十年今将吿歸不敢
　終黙位卑言髙罪當萬死惟　陛下裁赦此婁陟
　明上　髙宗皇帝書也陟明名寅亮永嘉人早負
　才名游上庠有聲南度後始爲上虞丞　大駕蹔
　駐越上陟明扣閽抗䟽以陳是說首發大計之端
　上讀之大以歎窹冨季申時爲樞宻從而薦之即
　令　召對改官除監察御史告詞云汝俊造䇿名
　慷慨自任上書論事憂國甚深深有大用之意未
　幾㑹秦師垣入相嫉之摭其前任㣲罪廢弃以終
　先人與之有太學同舎之舊封事之初實縱臾之
　手冩副本以見遺云時紹興元年十一月也或云
(五)陟明𬒳譴後還郷值江漲父子没於巨浸未知果否
蔡持正旣孤居陳州鄭毅夫冠多士通判州事從毅
　夫作賦呉處厚與毅夫同年得汀州司理來謁毅
　夫間與持正遊明年持正登科寖顯於朝矣處厚
　辝王荆公薦去從滕元發薛師正辟於中山大忤
　荆公抑不得進元豐初師正薦於王禹玉甚蒙知
　遇已而持正登庸處厚乞憐頗甚賀啓云播告大
　廷延登右弼釋天下霖雨之望尉海内巖石之瞻
　帝渥俯臨輿情共慶共惟集賢相公道包康濟業
　茂賛襄秉一德以亮庻工遏群邪以持百度始進
　陪於國論俄列㑭於政經論道於黄閤之中致身
　於青霄之上竊以閩川岀相今始五人蔡氏登庸
　古惟二士澤干秦而聘辯汲汲覇圖義輔漢以明
　經區區暮齒孰若遇休明之運當強仕之年尊主
　庇民已陟槐廷之貴代天理物遂躋鼎石之崇處
　厚早辱埏陶竊深欣躍豨苓馬㪍敢希乎良毉之
　求木屑竹頭願充乎大匠之用然持正終無汲引
　之意是時王蔡並相禹玉薦處厚作大理寺丞㑹
　尚書左丞王和甫與御史中丞舒亶有隙元豐初
　改官制　天子勵精政事初嚴六察亶彈擊太吏
　無復畏避最後糺和甫尚書省不用例事以侵和
　甫和甫復言亶以中丞兼直學士院在官制旣行
　之後祗合一處請給今亶仍舊用學士院厨錢蠟
　燭爲贓罪亶奏事殿中　神宗靣喻亶亶力請付
　有司推治　詔送大理寺亶恃主婘盛隆自以無
　疵欲囙推治益明白且　上初無怒亶意姑從其
　請而已處厚在大理適當推治亶擊和甫而和甫
　與禹玉合謀傾亶亶事得明必叅大政亶若罪去
　則禹玉必引和甫並位将代持正矣處厚觀望佑
　禹玉鍜錬傅致固稱亶作自盗贓是時大理正王
　吉甫等二十餘人咸言亶乃夾誤非贓罪明白禹
　玉和甫從中助下亶于獄坐除名之罪當處厚執
　議也持正宻遣逹意捄亶處厚不從故亶雖得罪
　而御史張汝賢楊畏先後論和甫諷有司䧟中司
　等罪岀和甫知江寧府致大臣交悪而持正大怒
　處厚小官規動朝聽離間大臣欲黜之未果㑹
　皇嗣婁夭處厚論程嬰公孫杵臼存趙孤事乞訪
　其墳墓　神宗喜禹玉請擢處厚館職持正言反
　覆小人不可近禹玉毎挽之憚持正輒止終　神
　宗之丗不用　哲宗即位禹玉爲山陵使辟處厚
　掌牋表禹玉薨持正代爲山陵使首罷處厚山陵
　畢事處厚言嘗到局乞用衆例遷官不許出知通
　利軍後以賈種民知漢陽軍種民言母老不習南
　方水土　詔與處厚兩易其任處厚詣政事堂言
　通利軍人使路已借紫矣改漢陽則奪之一等作
　郡請仍舊持正笑曰君能作真知州安用假紫邪
　處厚積怒而去其後持正罷相守陳又移安州有
　静江指揮卒當岀戍漢陽持正以無兵留不遣處
　厚移文督之持正寓書荆南帥唐義問固留之義
　問令無出戍處厚大怒曰汝昔居廟堂固能害我
　今貶斥同作郡耳尚敢爾耶㑹漢陽僚吏至安州
　者持正問處厚近耗吏誦處厚秋興亭近詩云雲
　共去時天杳杳鴈連來處水茫茫持正笑曰猶亂
　道如此吏歸以告處厚處厚曰我文章蔡確乃敢
　譏笑耶未幾安州舉子呉(犯/御名)自漢江販米至漢
　陽而郡遣縣令陳當至漢口和籴呉䄂刺謁當規
　欲免籴且言近離郷里時蔡丞相作車蓋亭十詩
　舟中有本續以冩呈旣歸舟以詩送之當方盤量
　不暇讀姑置懷䄂處厚晚置酒秋興亭遣介亟召
　當當自漢口馳往旣解帶處厚問懷中何書當曰
　適一安州舉人遺蔡丞相近詩也處厚亟請取讀篇
　篇稱善而已盖已貯於心矣明曰於公宇冬青堂
　箋注上之後兩日其子柔嘉登第授太原府司户
　至侍下處厚迎謂曰我二十年深仇今報之矣柔
　嘉問知其詳泣曰此非人所爲大人平生學業如
　此今何爲此將何以立於丗柔嘉爲大人子亦無
　容迹於天地之間矣處厚悔悟遣數徤歩剰給緍
　錢追之馳至進邸云邸吏方往閤門投文書適校
　俄頃時尔先子乆居安陸皆親見之又伯父太中
　公與持正有連聞處厚事之詳丗謂處厚首興吿
(六)訐之風爲搢紳復讎禍首幾數十年因備叙之(先人/手記)
秦㑹之暮年作示孫文云曽南豊辟陳無巳邢和叔
　爲　英宗皇帝實録檢討官𥘉呈藁無已便蒙許
　可至邢乃遭横筆又㣲聲數稱乱道邢尚氣跽以
　請曰願善誘南豐笑曰措辭自有律令一不當即
　是亂道請公讀試爲公櫽括邢疾讀至有百餘字
　南豐曰少止涉筆書數句邢復讀南豐應口以書
　略不經意旣畢授歸就編歸閱數十過終不能有
　所増損始大服自爾識關徤以文章軒輊諸公聞
　以上秦語其首略云文之始岀秦方氣𦦨熏天士
　大夫争先快覩而傳之今猶有印行者存焉是時
　明清考　國史及前軰所記即嘗與蘇仁仲訓直
　父子言之矣案曽南豐元豐五年受詔脩　五
　朝史爲中丞徐禧所沮寢命繼丁憂而終蓋未嘗
　濡毫初亦不曽脩　英宗實録也陳無巳元祐三
　年始以東坡先生傅欽之李邦直孫同老薦于朝
自布衣起爲徐州教授距南豐之没後十年始仕
　亦未始預編摩也邢和叔元豐間雖爲崇文舘校
書郎不兼史局英宗實録熈寜元年曽宣靖提
舉王荆公時巳入翰林請自為之兼實録脩撰不
　置官属成書三十卷出於一手東坡先生嘗語劉
　壯輿義仲云此書詞簡而事備文古而意明爲
國朝諸史之冠不知秦何所據而云義仲道原子也
揮麈第三録卷之一
揮塵第三録卷之二
(七)汝　隂　王　明清
元祐中舒州有李亮工者以文鳴薦紳間與蘇黄游
　兩集中有與其唱和而李伯時以善丹青妙絶冠
　丗且好古愽雅多收三代以來鼎彛之類為考古
　圖又有李元中字畫之工追蹤鍾王時號龍眠三
　李同年登進士第出處相若納以先貴毋相忘其
(八)後位俱不顯
先大父大觀𥘉從郎曹得守九江自郷里汝隂之官
　有同年生宋景瞻者姑溪人其子惠直爲德化縣
　主簿迎侍其父以來先祖愛其清修好學甚前席
　之教以習宏詞科日與岀題以其所作來呈不復
　責以吏事㑹王彦昭渙之出帥長沙令作樂語以
　燕犒之時有王積中者知名士也以特起爲僉書
　節度判官且俾預席其藁不存但記憶三聮云少
　年射䇿有賈太傅之文章落筆驚人継沈中丞之
　翰墨從來汝頴之間固多竒士此去瀟湘之地逢
　故人况有錦帳之郎官來爲東道且邀紅蓮之幕
　客共醉西園先祖讀之大喜以謂句句着題薦之
　于時相何清源即除書局已而中詞科自此聲名
　籍甚惠直字子温其子廼貺也紹興間鼎貴亦不
　復相聞今又未知其子孫猶知之否
九江有碑工李仲寧刻字甚工黃太史題其居曰瑑
　玉坊崇寧初　詔郡囯刋元祐黨籍姓名太守呼
　仲寧使劖之仲寧曰小人家舊貧寠止因開蘇内
　翰黃學士詞翰遂至飽暖今日以姦人爲名誠不
　忍下手守義之曰賢哉士大夫之所不及也餽以
(十)酒而從其請
宣和中蘇叔黨游京師寓居景德寺僧房忽見快行
　家者同一小轎至傳旨宣召亟令登車叔黨不
　知所以然不敢拒才入則以物障其前惟不設頂
　上以小凉傘敝之二人肩之其疾如飛約行十餘
　里抵一脩廊内侍一人自上而下引之升一小殿
　中　上巳先坐披黃背子頂青玉冠宫女環侍莫
　知其數弗敢仰窺始知爲崇髙莫大之居時當六
　月積氷如山噴香若煙霧寒不可忍俯仰之間不
　可名狀起居畢上喻云聞卿是蘇軾之子善畫
　窠石適有素壁欲煩一掃非有它也叔黨再拜承
　命然後落筆須臾而成　上起身縱觀賞歎再三
　命宫人捧賜釂酒一鍾錫賚極渥拜謝而下復循
　廊間登小輿而出亦不知經從所歷何地但歸來
(十一)如夢復如癡也胡元功云
徽宗靖康𥘉南幸次京口駐蹕郡治外祖曾空青以
　江南轉運使來攝府事應辦忽宣至行宫　上引
　至深邃之所問勞　勤渥命喬貴妃者出焉　上
　回顧語喬曰汝在京師每問曾三此即是也特令
　汝一識耳蓋外祖少年日喜作長短句多流入中
禁故爾取七寳盃令喬手擎滿酌并以盃賜之外
　祖拜貺而岀明清少依外氏寳盃猶及見之今不
(十二)知流落何所
錢遜叔伯言穆父之子臨政有風采知宿州日有虹
　縣士民陳詞舉留邑宰宰貪酷之聲遜叔先巳聞
　之至是衆趨廷下遜叔令吏卒舉挺擊出左右言
　似不須如此遜叔笑云彼中打将來此間打廻去
(蘇仁仲云)
曾文肅熈寧初爲海州懐仁令有監酒使臣張者小
　女甫六七歲甚爲惠黠文肅之室魏夫人憐之教
　以誦詩書頗通解其後南北睽隔紹聖𥘉文肅柄
　事樞時張氏女已入禁中雖無名位以善筆札掌
　命令之岀入忽與夫人相聞夫人以夫貴䟽封􁧤
　國稱壽禁庭始相見叙舊自後歳時遣問夫人没
　張作詩以哭云香散簾幃寂塵生翰墨閑空傳三
壼譽無復内朝班從此絶迹矣後四十年靖康之
　變張從　昭慈聖獻南渡至錢唐朱忠靖筆録所
記　昭慈遣其傳導反正之議張夫人者即其人
也年八十餘終(先嬢子云)
劉季髙岑未逹時詹安丗度帥中山以貧甚携王履
　道書往謁之旣至彼館勞甚至酒食游戲徴逐無
虚日而略無一語及他時河北盗賊已充斥留連
逾月季髙興懷歸之念因漫扣之詹云足下之來
　何幹度豈不能暁其敢苦相挽留耶少刻便令差
　將兵二百防護行李以濟犬河廼回三日之間餽
(十五)饟稠疊所得凢萬緡云(姚令則云)
靖康丙午真戎亂華次歳之春京城不守恣其號舞
　妄有易置時秦㑹之爲御史中丞陳議狀云檜切
　縁自父祖以來七丗事　宋身爲禁從職當臺諌
　荷　國厚恩甚媿無報今大金重擁甲兵臨已㧞
　之城操生殺之柄威制官吏軍民等必欲滅宋
　易姓檜忘身尽死以辯非理非特忠其主也欲明
　聖朝之利害爾趙氏自　祖宗以至　嗣君一百
　七十餘年功德基業比隆漢唐實異兩晉頃縁姦
　臣叛盟結怨隣國謀臣失計誤主䘮師遂致生靈
　被禍京都失守　嗣君皇帝致躬出郊埛求和於
　軍前兩元帥並議巳布聞於中外矣且空竭帑藏
　居民之所積追取　鑾輿服御之所用割兩河之
　地共爲臣子今乃變異前議自敗斯盟致　二主
　銜怨　廟社將傾爲臣之義安得忍死而不論哉
　自　宋之於中國號令一統綿地數萬里覆載之
　内疆場爲大子孫蕃衍充刱四海德澤在外百姓
　安業前古未有興亡之命雖在天有數焉可以一
　城而決廢立哉新室篡奪東漢中興於白水東漢
　絶於曹氏劉備王蜀唐爲朱温竊取李克用父子
　猶推其丗序而繼之蓋繼志之德澤在人者淺深
　根基堅固雖陵遲之甚然四海英雄必畏天之威
　而不敢窺其位古所謂基廣則難傾根深則難抜
　之謂也西晉武帝因宣景之權以窺魏之神器德
　澤在人者淺加以惠帝昬乱五王争柄自相殘戮
　故劉淵石勒以據中原猶頼王導温嶠軰輔翼元
　皇江左之任踰於西京石勒欺天罔上交結外邦
　以篡其主晉於天下也得之以契丹少主失德任
　用非人而忘大恩曽無德澤下及黎庻特以中國
　藩籬之地以贍戎人天下其何思之哉此契丹所
　以能㓕晉也　宋之有天下　九丗宥德比隆漢
　唐實異兩晉切觀今日計議之士多前日大遼亡
　國之臣畫䇿定計所以必㓕　宋者非忠於大金
　也假㓕　大宋以報其怨尓曽不知㓕大遼者大
　金　大宋共爲之也　大宋旣㓕大金得不防閑
　其人乎頃者　上皇誤聽姦臣李良嗣父兄之怨
　㓕契丹盟好之國乃有今日之難然則因人之怨
　以㓕人之國者其禍不可勝言繆爲計者必又曰
　㓕宋之國在絶兩河懷舊之恩除鄰國復仇之志
　而已又曰大金兵威無敵天下中國之民可指揮
　而定若大金果能㓕　宋兩河懷舊之恩亦不能
　忘果不能㓕　宋徒使　宋人之宗属賢德之士
　唱義天下竭　國力以北向則兩河之民雖異日
　撫定之後亦将去大金而歸宋矣且天生南北
　之方域志異也晉爲契丹所㓕周丗宗復定三關
　是爲晉祚報恨然則今日之㓕　趙氏豈必　趙
　氏然後復仇哉雖中原英雄亦将復報中國之
　恨矣檜今竭肝膽捐軀命爲元帥言廢立之義以
　明兩朝之利害伏望元帥不恤群議深思國計以
　辯之於朝若或有䜛佞之言以矜己功能傷敵國
　之義適貽患於異日矣又况禍莫大於㓕人之國
　昔秦㓕六國而六國㓕之符堅㓕燕而燕㓕之頃
　童貫蔡攸貪土地以奉主欲營私而忘國計屯
　兵境上欲㓕大遼以取燕雲之地方是時也契丹
　之使交馳接境祈請於前爲貫攸之計冝僞許而
　從其請乃欲邀功以兼人之地遂貽患於　主而
　宗廟危今雖焚屍戮族又何益哉今元帥威震中
　原功髙在昔乃欲用讎間之論矜一巳之功其於
　國計亦云失矣貫攸之爲可不鍳哉自古兵之強
　者固有不足恃劉聦石勒威足以制愍懷而剉於
　李矩數千之衆符堅以百萬之師衂於淝水之孤
　旅是兵強而不足恃也大金自去歳問罪中國入
　境征伐已踰歲矣然所攻必克者無他以大金乆
　習兵革　中國承平百年士卒㢮練将佐不得其
　人而然也且英雄丗不乏材使士卒異日精練若
　唐藩鎮之兵将相得人若唐肅代之臣大金之於
　中囯能必其勝負哉且丗之㒷亡必以有德代无
　德以有道而易無道然後皇天佑之四海歸之若
　張邦昌者在上皇時專事燕游不務規諌附㑹
　權倖之臣共爲蠹　國之政今日　社稷傾危生
　民凎炭雖非一人所致亦邦昌之力也天下之人
　方疾之若仇讎若付以土地使主人民四方英豪
　必共起而誅之非特不足以代宋亦不足以爲大
　金之屏翰矣大金必欲㓕　宋而立邦昌者則京
　師之民可服而天下之民不可服京師之宗子可
　㓕而天下之宗子不可㓕檜不顧斧越之誅戮族
　之患爲元帥言兩朝之利害伏望元帥稽考古今
　深鍳斯言復君之位以安四方之民非特　大宋
　蒙福實大金萬丗之利不勝皇恐懇吿之至第二
　狀云檜巳具壯申大元帥府外有不盡之意不敢
　自隠今更忍死瀝血上干台聽伏念　前主皇帝
　違犯盟約旣巳屈服而今日存亡繼絶惟在元帥
　不然則有監國　皇太子自　前主恭命出郊以
　來鎮撫居民上下帖然或許就立以從民望若不
　容檜等伸臣子之情則望賜矜念趙氏　祖宗並
　无失德内外親賢皆可擇立若必擇異姓天下之
　人必不服從四方英雄必致雲擾生靈塗炭卒未
　得甦檜等自知此言罪在不赦然念有宋自　祖
　宗以來德澤在人於今九丗天下之人雖匹夫匹
　婦未忍忘之又况檜等丗食君禄方今　主辱臣
　憂之時上爲宗社下爲生靈苟有可言不敢逃
　死伏望台慈更賜矜察無任哀懇痛切皇恐隕
　越之至此書得之于丹陽蘇著廷藻云頃爲秦之
　孫塤客因傳其本詞意忠厚文亦甚竒使㑹之誠
　有此而無紹興再相擅國罔　上專殺尚威則謂
非賢可乎昔人有詩云周公恐懼流言後王莽謙
(十六)恭未篡時若使當時身便死一生真僞有誰知
靖康末虜騎渡河直抵京城危蹙之甚欽宗命王
　㓜安㐮爲西道揔管招集勤王之師以爲捄援㓜
安辟先人爲幹當公事先人爲草檄文晁四丈以
　以道讀之激賞不已云此出師表也今録于後叛
服者夷狄之常性勢有汙隆忠義者臣子之大方
道無今古矧黃屋有阽危之慮而赤縣無援助之
師念　聖神施德於　九朝方黎庻痛心於四海
　敢縁尺牘盡露肺肝在昔髙帝被圍於平城文皇
　求盟於渭水将相失色智勇吞聲盖自竹帛已來
　有斯妖孽之類致鬼區獸夷之肆暴豈人謀神理
　之能容蠢彼小羗尤爲遺燼聲教僅通於上國名
　號不齒於四夷縁威懷之並施乃信義之俱棄
　聖上天臨万宇子育群生霄憂兼夷夏之心夕惕
　紹　祖宗之業宣恩屈己猶負固以跳梁繼好息
　民更執迷而猖蹶始鴟張於沙漠再豕突於　帝
　畿旣邊圍之弛防又廟堂之失䇿窫窳旁吞於黒
　水攙搶直拂於紫躔睥睨望萬雉之墉蹂踐連千
　里之境鯨鯢我郡邑魚鼈我人民氛祲煙塵共起
　熖天之勢衣冦士庻咸罹塗地之冤赤子何辜蒼
　天不弔冦攘驅掠不可數知焚蕩傷夷動以万計
　然而天惟助順神必害盈終無摩壘之兵僅保傅
　城之衆能接歲而再至旣經時而何施今則脊尾
　俱摇腹背受敵舊地皆失内潰有強隣之侵衆心
　自離外隳無諸國之助咸聞氣奪尚敢尸居匪惟
　難犯於金湯固已自迷於巢穴䑕無牙而穿屋情
　狀可知羊羸角以觸藩進退不果尚假息游魂於
　城下巳叩閽請命於軍中而况六師用壯以方張
　諸将不謀而問㑹熋羆之旅則帶甲百萬騄驥之
　足則有騋三千人知逆順而四靣聲馳士識恩讎
　而方萬響動務施逺略必解長圍速勞貔虎之師
　盡掃犬羊之衆嘯聚之黨將就戮除噍類之徒㝷
　當殄㓕㳙時並進旨日克平義動顯幽包胥泣秦
　庭之血誠開金石霽雲射浮圖之甎盍思古人謂
　誓死起救於將㒹勿令後日譏擁兵坐觀而不赴
　某恭被睿筭外緫戎昭籌筆非良敢效流馬之運
　輪蹄並進盡提水犀之軍戈矛相望於道塗舳艫
　衘尾於淮海巳浮楚澤前壓師濵誓資衛社之何
　盟共濟勤王之盛舉望龍虎之氣行瞻咫尺之天
　聽鳥烏之聲益勞方寸之地同扶　王室各奉
　天威誓爲唇齒之依期壯輔車之勢共惟某官誠
　深體國義切愛君忠孝貫於神明威名慴於夷虜
　决䇿定難素髙平日之謀拯溺救焚豈有淹時之
　乆雪　宗祧之大憤拯黎庻之横流勢方万全士
　在一舉九金鼎就難逃魑魎之形萬里塵清永肅
　乾坤之照乗彼瓜分之後在我皷行而清霣涕而
(十七)言至誠斯盡
竊惟　國家道得仁義蓄飬天下自一命以上隨其
　器宇各霑恩澤　祖宗以來平時奬待群臣之恩
　至厚者蓋慮一旦緩急之間貴其盡節死職以忠
　報　朝廷伏見頃者虜兵所加靡然風偃知名之
　士幾無而僅有於亂離中隂訪得三人焉若不論
　之　朝廷寔慮忠臣義士㗸冤負憤無以自明太
　原緫管王禀當虜人作難之時在圍城中奮忠城
　義不頋一身一家之休戚遇一兩日輒領輕騎岀
　城馬上運大刀徑造虜營中左右轉戰得虜級百
　十方徐引歸率以爲常宣撫使張孝純視城之危
　一日㑹監司食謀欲降虜禀知之率所將刀手五
　百人謁孝純列刀於前起論曰汝等欲官否衆曰
　然禀曰惟　朝廷立功則官可得又曰汝等欲賞
　否衆曰然禀曰惟　朝廷禦敵則賞可致且曰汝
　等旣欲官又欲賞冝宣力盡心以忠衛國借如汝
　等軰流中有言降者當如何群卒舉刀曰願以此
　戮之又曰如禀言降當如何卒曰亦乞此戮之又
　曰宣撫與衆監司言降當如何卒曰亦乞此戮之
　孝純自後絶口不復敢言降事而城中兵權盡在
　禀矣又於守城過有隄備虜人巧設機械屢岀竒
　計見攻禀候其來必以意麾解之後圍益急民益
　困倉庫軍儲且盡城中之人五相啖食披甲之士
　致煑弓弩筋膠塞飢勢力旣竭外援不至城旣䧟
　父子背負　太宗皇帝御容赴火而死又有晉寧
　知軍徐徽言虜騎攻城極力保護綿歷時月嬰城
　之人疲於守禦虜騎旣登城軍士散走徽言奮臂
　疾呼獨用弓矢斧鉞盡殺先登者衆見知軍如此
　氣乃復振虜亦稍郤後爲監門官宣賛舎人石贇
　開門縱敵巳入知不可柰何遂置妻妾兒女於空
　室中積薪自焚且仗劒坐廳事前虜人至者皆手
　刄之須臾積尸多虜衆群至遂爲所擒酋長賞其
　英毅深欲活之使降徽言不降使之跪徽言不跪
　與酒令飲旣授酒以盃擲虜靣曰我尚飲虜賊酒
　乎幔罵不已虜怒持刃刺徽言袒禓就刄刄未及
　死罵聲不絶又有真定帥臣李邈城破被虜復令
　作帥邈曰坐邈不才使一城生靈䧟於塗炭縱邈
　無耻復受官爵有何靣見朝廷及一城阜老乎
　卒不肯受㝷之燕山虜亦欲保全之而邈意略不
　少屈又不肯去頂髪虜人責之邈髠而爲僧謂曰
　更以二分潤官虜大怒牽赴市令斬将刑神色不
　變言笑如平時告刑者曰願容我辝南朝皇帝
　以死拜訖南向端坐就戮燕山之民皆為之流涕
　此三者蓋人傺也惜不逢時使不得成功於丗然
　當是之時怙乱要生靡所不有而禀軰風節如此
　質之古人誠未多得慮　朝廷未能究之使忠義
　之士與庸人共就湮没實可憫悼伏望矜恤将禀
　等忠烈寵之爵命葬之衮服建祠以圖其像載事
　實以刋之碑仍乞訪㝷子孫重加旌異且令劄付
　史官以奬忠孝少萬偷俗之弊右此紙頃歲得之
　故人榮芭次新几間雖失所著人姓氏嘉其用心
　忠憤激切故用録之囙而夷考三人行事禀開封
　人追封安化郡王錫賚甚腆擢其子爲樞宻院屬
　官曾丞相懷即其壻也徽言衢州人贈晉州觀察
　使謚忠壯程致道爲作誌銘邈臨江軍人名儒中
　之子曾南豐之甥進士及第累爲監司與蔡元長
　不叶換右階以青州觀察使死節贈少保謚忠壯
(十八)有道處士逈之兄也
建炎己酉苗傅劉正彦反呂張二公檄諸州之兵以
　勤王檄至霅川郡守梁端㑹寓客謀之外祖曾公
　卷在坐衆未及言公奮然曰逆順明甚出師無可
　疑者間數日二兇取兵公請械繫使人毋令還當
　是時㣲公幾殆　髙宗反正中司張全真守白發
　其忠　詔進職二等赴　闕全真奏議集中載其
(十九)薦牘亦已刋行故不復録
外祖跋董令升家所藏真草書千文略云崇寧初在
　零陵見黄九丈魯直云元祐中東坡先生錢四丈
　穆父飰京師寳梵僧舍因作草書數紙東坡賞之
　不已穆父無一言問其所以但云恐公未見藏真
　真迹尔庭堅心切不平紹聖貶黔中始得藏真自
　叙於石揚休家諦觀數日恍然自得落筆便覺超
　異回視前日所作可笑然後知穆父之言不誣也
錢義妻德國夫人李氏和文之孫女早歳人物妹麗
　建㚐初侍其姑秦魯大主避虜入淮次真州而爲
　巨冦張遇衝刼骨肉散走度大江抵句容境上復
　爲賊之潰黨十餘人所略同時被虜儕類六十軰
　姿色皆勝歐之入村落閴無人迹之境悉置一古
　廟中毎至未暁則群盗皆出扄鏁甚固至深夜廼
　歸必携金繒酒肉而來蓋椎埋得之逾旬無計可
　脫一日午間忽聞廟外有嗽咳之音諸婦岀隙中
　窺之一男子坐于石上即呼來隔扉與之語男子
　云我荷擔于此所謂貨嚢者婦各以實告且祈哀
　以求生路許以厚圖報謝其人復云此距廵檢司
　才十餘里吾當亟往吿之以營捄若等今夕必濟
　幸無怖也何用報乎至夜盗歸醉飽而寢忽聞鑼
　聲甚振迺廵檢者領兵至矣盡獲賊徒無一人脫
　者詢婦軰各言門閥皆名族貴家於是遣人以禮
　津送其歸夫人後享冨貴者數十年頃歲其子雋
(卄一)道端英奉版輿過天台夫人已老親爲明清言之
向伯恭爲淮南漕張邦昌僣竊于京師遣向之甥劉
　逵賫僞詔來伯恭不啓封焚之械繋逵于獄遣官
　奉表勸進　髙宗于河北其後以此柬　上之知
　至位法從掛冠而去寵遇極渥丗所共知而胡仁
　仲宏作其行狀亦甞及焉時又有徐端益字彦思
　婺州人也爲宿州虹縣武尉邦昌赦書至邑邑令
　以下迎拜宣讀如常儀端益不屈膝而走事定伯
恭爲言于　朝詔換文資後終於朝請大夫子亦
　登科彦思博學多聞與先游從所厚者也先人嘗
　以詩著其節誼淳熈戊申冬明清調官于臨安解
　后其次子于相府方識之以其父前績祈造化于
　周益公坐客莫有知者於立談間廼指明清爲引
(卄二)證舊聞益公将上得　旨令與属官差遣
趙叔近者宗室子登進士弟有材略建炎𥘉爲兩浙
　提刑統兵平錢塘之亂擢直龍圖閣時大駕駐
　維揚以選掄守秀州治績甚著或有言其貪汙者
　免所居官拘係于郡遣朱芾代其任芾到官未乆
　頗肆殘酷軍民怨憤有茶酒小卒徐明者帥其衆
　囚芾迎叔近復領州事叔近知事不可遏登㕔呼
　卒徒安尉而告之曰新守暴虐不䘏致汝軰所以
　爲此我當爲汝等守印請于　朝别差慈祥愷悌
　之人來拊此一方群卒俯伏不敢猖獗奏牘末及
　徹　閽而　朝廷已聞　詔遣大軍往討之矣先
　是王淵在京爲小官時狎露臺娼周者稔甚亂後
　爲叔近所得携歸家淵每對人切齒是時適淵爲
　御營司都統制張韓俱爲淵部曲淵命張提師以往
　張素以父事淵拜辭于廷淵云趙叔近在彼張黙
　解其指将次秀境叔近乗凉輿以太守之儀郊迎
　于郡北沈氏園張即叱令供析方下筆而群刀悉
　前斷其右臂叔近號呼曰我宗室也衆云汝旣從
　逆何云宗室巳折首于地秀卒見叔近被殺始忿
　怒返戈嬰城以距敵縱火歐略一郡之内􁵁血荼
　毒翌日破關誅其首悪雖曰平定然其擾尤甚凱
　旋行闕第功行賞焉張於亂兵中獲周娼以獻于
　淵淵勞之曰處置甚當但此婦人吾豈冝納君當
　自取之張云父旣不取某焉敢耶時韓在旁淵顧
　曰汝留之無嫌也韓再拜而受之旣歸韓甚以寵
　嬖爲韓生子韓旣貴盛周遂享國封之榮　朝廷
　後知叔近之死於不幸　詔特贈集英殿修撰制
　詞云士有以權濟事當時頼之未幾姦人圖之于
　今公議歸之此　朕所深悼者也可無愍典以光
泉壌哉爾属籍之英吏能優𥙿昨者嘉禾適所臨
　典旁近部狂冦三發悉頼爾以定一方怗然而適
　與禍㑹可謂真不幸矣御史以冤狀聞　朕用衋
傷追榮論譔式表忠勤尚或有知歆此休命官其
　二子(鄒浩然云)
揮麈第三録卷之二
揮麈第三録卷之三
(二三)汝　隂　王　明清
劉廷者開封人向氏甥頗知書少年不檢無家可歸
　從張懐素左道于真州一日懷素語廷云吾嘗遣
　范信中往說諸遷客于湖廣間乆之不至聞從京
　口入都矣豈非用心不善乎子其往京師偵探之
　廷俶裝西上道中小緩而進比次國門則見懷素
　與其黨數人皆鎻頸纍纍而過防護甚嚴廷皇怖
　休于旅邸又數日變易名姓買舟南下有二白衣
　隷軰與之共載旣相欵洽忽自云我開封府捉事
　使臣也君識一劉廷秀才否近以通謀爲逆事露
　官遣我捕之君其爲我物色焉廷略不露其蹤跡
　次臨淮岸分背自此遁迹江淮間建炎初　思陵
　中興應天廼更名誨上書自奮應募願使虜廷召
　對稱　旨自韋布授京秩直袐閣借侍從以行将
　命有指擢直顯謨閣守楚州制詞云昨将使指之
　光華備歴征途之嶮岨命分憂於凋郡併進直於
　清班己酉歲金㓂渡淮誨走奔錢塘時　大駕已
　幸四明杭守康志升允之委城而遁軍民廼共推
　誨領郡適虜寨于郊外誨登錢唐門樓遣人下與
　計事有唱言誨欲以城獻賊者爲衆所殺時有黃
　大本者江湖浪人也靖康初蔡絛効丁晉公賂海
　啇遣表之計使大本持書于呉元中云自謂不岀
　蔡氏可乎心應知之蓋謂其父疇昔有保護東宫
　之功果爲開封府所獲上之元中坐此免相然元
　長竟得弗誅大本己酉歳亦以上書𥙷京官假朝
　奉大夫直袐閣奉使北方旣歸爲池州貴池縣丞
　坐贓趙元振秉鈞恨其前日與蔡氏爲地使元長
　得逃於戮遂正刑典又有朱弁字少張徽州人學
　文頗工早歳漂泊游京洛間晁以道爲學官于朝
　一見喜之歸以從女弁以啓謝之云事大夫之賢
　者以其兄子妻之又以李虚中之術較量休咎游
　公卿間　六飛在惟揚有薦之者授修武郎閤門
　宣賛舎人副王正道倫岀疆𬒳抅在朔庭因正道
　之歸賫表于　上云節上之旄盡落口中之舌徒
存歎馬角之未生魂飛雪窖攀龍􁶁而莫逮淚灑
氷天　上覧之感愴厚䘏其家留匈奴凢十九歳
　紹興壬戌始與洪光弼張才彦俱南歸易宣教郎
直袐閣主管佑神觀以終旅殯于臨安近朱元晦
　以其族人爲作行狀而尤先生延之作誌銘遷葬
　于西湖之上有聘遊集三十卷曲洧紀聞一書事
多岀於晁氏之言丗頗傳之及與洪張爲輶軒唱
(二四)和集去歳　朝廷録其孫爲文學云
明清頃有沈必先日記言奏事殿中　髙宗云近有
　人自東京迯歸聞張九成見爲劉䂊用事可怪必
　先奏云張九成在其郷里臨安府塩官縣寄居去
　行闕無百里而逺兩日前方有文字來乞將磨勘
　一官回授父改緋章服幸陛下裁之上云如
　此則所傳妄矣可笑不若便與一差遣召來盖子
　韶廷試䇿流播僞齊人悉諷誦故傳疑焉翌日降
(二五)旨除袐書郎
吕元直秉鈞旣乆又侍上汎海回越益肆其功自任
　威福趙元鎮爲中司上䟽力排之元直移元鎮爲
　翰林學士元鎮引司馬温公故事以不習駢儷之
　文不肯就職且辭且攻之章至十數上元直竟從
(二六)䇿免以優禮而去元鎮徑除簽書樞宻院事時(建炎四年/四月也)
許志仁龍舒之秀士能詩善謔早爲李伯紀之門賔伯
　紀捐館諸子延緇徒爲佛事群僧請懴悔之詞于許
　廼取汪彦章昔所行謫詞中數語以授之僧徒髙唱
　云朋邪罔上罪消㓕欺丗盗名罪消㓕如此者不一
(二七)諸子憤怒詢其所繇知出于志仁詬責而逐之(李元/度云)
紹興𥘉梁仲謨汝嘉尹臨安五皷往待漏院從官皆在焉
　有據胡床而假寐者旁觀笑之又一人云近見一交椅様甚
　佳頗便於此仲謨請之其說云用木爲荷葉且以一柄挿于靠
　背之後可以仰首而寢仲謨云當試爲諸公製之又明日入朝
　則凢在坐客各一張易其舊者矣其上所合施之物悉
(二八)備焉莫不歎伏而謝之今逹䆠者皆用之盖始於此
外祖曾空青任知信州日嘗辯宣仁聖烈誣謗以進
　于　髙宗皇帝首尾甚詳今備録之切伏惟念
　宣仁聖烈皇后遭無根之謗四十餘年　陛下踐
　祚之初首降　德音昭示四方明　文母保祐之
　功誅姦臣貪天之慝　赫然威斷風動天下薄海
　内外皷舞懽呼小臣么微嘗冒萬死於建炎元年
　八月内備録先臣遺記扣　閽以陳盖自紹聖以
　來大臣報復元祐私怨造爲滔天之謗上及　宣
　仁先臣某方位樞筦論議為多臣於家庭之間固
　巳與聞其略而先臣親書記録尤爲詳盡其後蔡
　渭繳文及甫等僞造之書附㑹廢立之謗當時用
　事之臣至以謂　神考非　宣仁所生以實傾摇
　廢立之迹欲以激怒　哲宗頼哲宗皇帝天姿
　仁考洞照謬妄而又先臣每事極論痛伐賊謀故
　於　宣仁終不能遂其姦計是時蔡京撰造
　仁宗欲以庻人之禮改葬章獻意在施之　宣仁
　先臣所陳乃以謂天命何可移易　宣仁必無此
　心乞　宣諭三省於　詔命之中推明　太母德
　意時　哲宗聖諭云　宣仁乃婦人之堯舜又蔡
　京以謂不誅楚邸則天下根本未正先臣所陳乃
　以謂就令楚邸有謀亦當􁁃容闊略豈唯傷
　先帝篤愛兄弟之恩亦恐形迹　宣仁上累
　聖德時　哲宗又有他必不知之語雖追貶王珪
　力不能回而於珪責詞中猶用先臣之言増四句
　云　昭考與子之意素已著明　太母愛孫之慈
　初無間隙　哲宗至再三稱善元符之末　太上
　皇帝踐祚　欽聖獻肅垂簾之初先臣又嘗陳三
　省言元祐廢立之事　欽聖云冤他孃孃豈有此
　意又云無此事又云當時不聞誰敢說及此事盖
　欽聖受遺神宗同定大䇿禁中論議無不與聞歎
　息驚嗟形於　聖語誣罔之狀明白可知逮崇寜
　之後蔡京用事首逐先臣極力傾擠寘之死地一
　時忠良相繼貶竄方遂其指鹿爲馬之計豈復以
　投䑕忌噐爲嫌顛倒是非甘心快意至與蔡懋等
　撰造宫禁語言事跡加誣　欽聖欺罔　上皇以
　誑惑衆聽　國史所載臣雖不得而見然以紹聖
　不得伸之姦謀施於崇寧擅權自肆之後其變亂
　是非巧肆誣詆亦不待言而後知也然彼不知者
　公論所在判若黒白於　陛下聖德亦巳乆矣又
　况　二聖玉音如在先臣記録甚詳乃欲以一二
　姦人之言欺天罔地成其私意今日之敗必至之
　理也本末事實盡載先臣　三朝正論伏望
　聖慈萬機之暇特賜　省覧付之外廷宣之史官
播告中外使天下後丗暁然皆知　哲宗仁孝之
徳𥘉無疑似　欽聖歎息之語深切著明而四十
　餘年間止縁二三姦臣賊子興訛造訕以報　簾
　幃之怨貪天之力以掩　巍巍之功使　宣仁聖
　烈皇后保佑大德返遭誣　今者考正是非誅鉏
　謗讟隂霾蔽蝕之際然後赫然　日月之光旁燭
　四海焜燿萬丗與天地合德於無窮也先臣不昧
　亦皷舞於九泉之下矣此紹興三年五月也　三
(二九)朝正論士大夫家往往有之
紹興庚申歲明清侍親居山隂方緫角有學者張堯
　叟唐老自九江來從先人適聞岳侯父子伏誅堯
　叟云㒒去歳在羗廬正覩岳侯葬母儀衛甚盛觀
　者填塞山間如市解后一僧爲㒒言岳葬地雖佳
　但與王樞宻之先塋坐向旣同龍虎無異掩壙之
　後子孫須有非命者然經數十年再當昌盛子其
　識之今廼果然未知它日如何耳王樞宻廼襄敏
　本江州人葬其母于郷里有十子輔道旣罹横逆
　而有名字者爲開封幕過橋墮馬死名端者待漏
　禁門簷瓴氷柱折墜穿頂而没後數十年輔道之
　子炎弼彦融以勲德之裔　朝廷録用以官把麾
　持節升直内閣炎弼二子萬全萬樞令皆正郎而
　諸位登進士第者接踵岳非辜之後凢三十年滿
　洗冤誣諸子若孫驟從縲紲進躐清華昔日之言
(三十)猶在耳也
紹興癸亥和議初成有南雄太守黃逹如者考滿還
　朝獻言請盡誅前此異議之士庻幾以杜後患秦
　㑹之喜之薦爲監察御史方數日廣東部使者韓
　球按其贓汙鉅萬奏牘旣上雖秦亦不能揜僅止
(三一)罷絀人亦快之
洪景伯兄弟應博學宏詞以克敵弓銘爲題洪惘然
　不知所岀有廵鋪老卒覩于案間以問洪云官人
　欲知之否洪笑曰非而所知卒曰不然我本韓丗
　忠太尉之部曲從軍日目見有人以神臂弓舊様
　獻于太尉太尉令如其制度製以進御賜名克
　敵并以歳月吿之洪盡用其語首云紹興戊午五
　月大将(云云)主文大以驚喜是歲遂中科目若有
　神助焉此蓋熈寧中西人李宏中創造因内侍張
(三二)若水獻于𥙿陵者也(李平叔云)
鄭亨仲剛中爲川陜宣撫節制諸將極爲尊嚴呉璘
　而下每入謁必先堦墀然後升㕔就坐忽璘除少
　保來謝語主閽吏乞講鈞敵之禮吏以爲白亨仲
亨仲云少保官雖髙猶都統制耳倘變常禮是廢
　軍容少保若欲反則取吾頭可矣堦墀之儀不可
　易也璘皇恐聽命人皆韙之
政和末秦㑹之自金陵往參成均行次當塗境上值
大雨水衝橋断不能前進虚中居民開短䆫延一
　士子教其子弟士子於書室䆫中窺見秦徒歩執
蓋立風雨中淋漓悽然甚憐之呼入令小愒至晚
　雨不止白其主人推食挽留而共榻翌日晴霽送
　之登途秦大以感激秦旣自叙其詳復詢士之姓
　名云曹筠庭堅也秦登第即䆠顯絶不相聞乆之
曹建炎初以太學生隨　大駕南幸至維揚免省
䇿名後爲台州知録老不任事太守張偁對移爲
黃巖主簿無憀之甚時秦專權乆矣曹一夕偶省
　悟其前此一飯之恩因謀諸婦婦呉越錢族晩事
　曹頗解事謂曰審爾何不漫愬之筠因便介姑作
　詩以致祈懇末句云浩浩秦淮千万頃好將餘浪
　到灘頭其淺陋不工如此秦一覧慨然興念以刪
　定官召之㝷改官入臺遂進南床髙宗悪之親
　批逐岀秦猶以爲集英殿修撰知衢州未幾坤維
　闕帥即擢次對制閫全蜀到官之後弛廢不治遂
　致孝忠之變秦竟庇護之奉祠而歸秦没始奪其
(三四)職云
方務德帥荆南有寓客張黜者廼魏公之族子岀其
　廼翁所記建炎刑州遺事一編示務德云孔彦舟領
　衆十餘萬破荆南城是時　朝廷方經理北虜未
　暇討捕群盗張單騎入城說諭彦舟使之効順
　朝廷著名青史勿罣丹書爲天下笑彦舟感悟與
　部下謀咸有納𣢾之意張又語之云太尉須立勞
　効庻爲　朝廷所信四川宣撫乃我之叔父也目
　今去　朝廷甚逺俟見太尉立功當爲引領頭目
　人入川叅宣撫以求保奏推賞如何彦舟云甚好
　今有一項虜人往湖南刼掠聞朝夕取道㐮陽以
　歸北界待與欄截勦殺以圖報國張云此項虜㓂
　人數不多又是歸師在今日無甚利害鼎州一帶
　有賊徒鍾相衆號四十萬乃　國家腹心之疾太
　尉儻能平此　朝廷必喜將士以此取冨貴何患
　不濟諸將皆喜云此亦何難彦舟亦首肯張遂促
　其岀師一戰而勝賊徒犇潰張遂與彦舟具立功
　人姓名及歸降文字與彦舟心腹數人俱入蜀謁
　魏公行至䕫州又遇劇賊劉超者擁數萬衆欲往
　湖南刼掠張又以說彦舟之言告之且言太尉或
　肯相從我當併往宣撫司言之超亦聽命駐軍于
　䕫州不爲鹵掠之計以俟　朝命張行未及宣撫
　司數舍遇族兄自魏公處來問何幹且以兩事吿
　之族兄者從而攫金張荅以此行止爲　朝廷寛
　頋憂及救數路生靈之命豈有閑錢相助其人不
　恱徑返往見魏公先言以爲張受三賊賂甚厚其
　謀變詐不可信魏公然之張至宣撫司乞推賞孔
　彦舟部曲以彦舟爲主帥且令屯駐荆南使之彈
　壓鍾相餘黨招撫襄漢荆湖之人復耕桑之業魏
　公悉不從姑令彦舟領部曲往黃州屯駐大失望
　徒黨皆不樂黄州之行以謂宣司不信其誠心遂
　率衆渡淮降虜紹興初楊么復嘯聚鍾相餘黨二
　十萬占洞庭湖襄漢湖湘之民蹂踐過半至今州
　縣荒殘不能復舊劉超者只駐軍䕫州後遇劉季
　髙自蜀𬒳召趍　朝携降書入奏朝廷大喜季
　髙之進用繇此而得之以上悉張自叙云尓不欲
　易之
湯致逺鵬舉守婺州與通判梁仲寛厚善仲寛者越
　人也晚得一婢甚憐寵之一旦辭去遂爲夭章寺
　長老德範者所有納之于方丈梁邑邑以終湯時
　帥長沙有過客爲湯言之且悲且憤識之胷中明
　年湯易帥浙東入境即夭章甫至寺中急呼五百
　禽主僧决而逐出大以快意然德範者與婢一舸
(三六)東去巳逾月被撻之髠入院蓋未乆也
陳師禹汝錫處州人也以才猷宣力于中興之初
　髙宗自四明還㑹稽領帥浙東當槍攘之後安輯
　經理美効甚著適秦㑹之自北方還　朝素懐眦
　睚以它罪坐師禹貶單州團練副使漳州安置旣
　行一程次楓橋鎮客将朱禮者晨起皷帥于衆曰
　責降官在法不當差破送還人一喏而散師禹不
　免雇賃使令以之貶所時王昭祖揚英爲帥属在
　旁知狀雖憤怒之而莫能何也後十八年昭祖以
　吏部郎出爲叅謀官朱禮者巴爲大吏適湯致逺
　來爲帥湯素負嫉悪之名開藩未乆昭祖白其事
　于湯令搜訪其姦贓黥竄象州一郡翕然師禹孫
(三七)師點也
呉棫才老舒州人飽經史而能文决科之後浮湛州
　縣晚始得丞太常紹興間尚須次也娶孟氏仁仲
　之妹貧往依焉仁仲自建康易帥浙東言者論謝
　上表中含譏刺　詔令分析仁仲辯數以謂乆弃
　筆研實託人代作孟雖放罪㝷亦引閑秦㑹之令
　物色知假手于才老臺評遂上罷其新任繇是廢
(三八)斥以終有毛詩叶韻行於丗
汪明逺澈任衡州教授以母憂歸從吉後造　朝從
　秦㑹之仍求舊求舊闕詞甚懇到秦問何苦欲此
　汪云彼中人情旣熟且郡有兩臺可以求知秦愈
　疑之不與廼以沅州教授處之旣不遂意而地偏
　且逺汪家素貧稱貸赴官極爲不滿到郡見井邑
　之荒凉游從之寥落尤以欎陶心竊怒秦而不敢
　言也適万俟元忠與秦異議自參政安置秭歸後
　徙沅江汪囙謁之投分甚懽日夕往還三載之間
　益以膠固万俟還　朝繼而大拜首加薦引力爲
(三九)之地入朝七年間遂登政府事不可料有如此者
鄭恭老作肅甲戌歲自知吉州回上殿陳劄子云郡
　中毎歲以黃河竹索錢輸于公上黃河乆䧟僞境
　錢歸何所乞行蠲免其他循襲似此等者亦乞盡
　令除放　髙宗嘉納且喻秦丞相而稱奬再三焉
　秦大怒諷部使者誣以爲在任不法興大獄而繩
(四十)治之逮吏及門而秦殂遂免
紹興巳夘陳瑩中追謚忠肅其子應之正同適爲刑
　部侍郎往謝政府有以大魁爲元樞者忽問云先
　丈何事得罪秦師垣邪應之曰先人建中初爲諌
　官力言二蔡於未用事時其後以此遷謫流落無
　有寧日其人若醒悟狀曰此所以南度後便爲參
(四一)政也盖後誤以爲陳去非然不知初又以爲何人也
李泰發之遷責海外也欲寓書秦丞相以祈内徙而
　無人可遣門人王彦恭趯罷雷守閑居全州泰發
　乃作秦書託王爲㝷端便王鄰之居有李将領者
　坐岳侯事編置于郡與閭里通情趯令其子司法
　者從李将就雇一隷遣往會稽授書于泰發家旣
　至越泰發子弟不敢以人入都乃就令此介自往
　相府投之旣逹于秦忽令問李參政今在何所逺
　人倉猝遽對云李參政見在全州與王知府鄰居
　蓋誤以李將爲泰發也且云有王法司與李參政
　親以書付我令來盖錯愕之際又稱司法爲法司
　也秦怒於是送大理寺根勘行下全州體究李光
　擅離貶所如何輒敢存留在本州且追王趯并王
　法司赴獄而全州適有法司人吏姓王者亦與彦
　恭舍甚迩俱就逮後體究得泰發𥘉未嘗離昌化
　但誣彦恭以前任過愆除名勒停編管辰州王法
　司者懵然不知亦勒認贓罪杖脊當時聞者無不
(四二)笑而憐之
汪明逺爲荆襄宣諭使逆亮遣劉蕚領兵號二十萬
　侵犯襄漢間荆蕚諸軍屢捷俘虜人多僉軍語我
　師云我軰皆𬒳虜中僉來離家日父凡告戒云汝
　見　南朝軍馬切勿向前迎敵但只投降他日定
　放汝歸父兄再有相見之期儻不從誨戒必遭南
　軍殺戮有聞此語以告明逺者遂與幕僚謀之建
　議盡根刷俘虜之人借𥙷以官縱遣北歸歡躍而
　去乾道改元虜人再來侵犯荆鄂亦出師入北界
(四三)縱遣之人有來爲郷道者諸將皆全璧而歸
逆亮篡位之後偶因　本朝遣使至其闕廷有畏讋
　者遂有輕我之心即謀大舉僉刷以北人爲兵欲
　以百萬南攻止得六十七萬以二十七萬侵淮東
　敵劉信叔亮以四十萬自隨由淮西來與王權相
　遇而王權之衆不能當在和州對壘權盡遣渡船
　過南岸與其衆誓云　國家飬汝軰許時政要今
　日以死上報衆皆唯唯兩軍堅壁不動權以二三
　腹心自隨手執諸軍旗號戒諭諸將云不可妄動
　且看虜軍有陣脚不固不肅者看吾舉逐軍旗号
　先舉動虜軍數重之内有紫傘往來傳呼者莫知
　其意虜軍先來犯陣遇大雨遂退復駐軍于舊寨
　無一不肅諸將遂語權云虜軍如此我軍如何可
　戰權云諸公不可說此語今日正當報國之時冝
　盡死于此不可有一人異議諸將云太尉欲與諸
　軍死此却将甚軍馬與　國家保守江靣權悟其
　言遂言當從諸人議往南岸叫船渡軍馬還與
　國家保江却自往朝廷請罪又與諸将計筭軍
　馬渡江有殿後者必爲虜騎所追合損折一軍半
　人馬又要一将殿後統制官時俊云願爲殿後保
　全軍馬過江衆服其勇王琪是時爲護　聖馬軍
　統制亦同行云所部軍馬乃　主上親隨太尉不
　可失却他一人一騎遂令護　聖馬軍先渡諸
　軍次第而濟虜騎果下馬來追襲時俊牌手當之
　幸所失不致如筭之數諸軍遂就采石各上戰艦
　以備虜人權爲樞宻行府押詣　朝廷竄于海外
　逆亮築臺江岸刑白馬祭天自執紅旗麾諸軍渡
　江行至中流爲采石戰艦迎敵時俊在舟中令軍
　士以寸札弩射虜人赴水者多盡皆退走亮知江
　岸有備遂全軍過楊州軍士奏凱未及登岸虞丞
　相允文以參賛軍事偶至采石遂與王琪報捷于
　朝虞自中書舎人除兵部尚書自此遂柬眷知
　琪除正任觀察使諸将在江中獲捷者亦皆次第
　而遷水軍統制盛新功多而獲賞㝡輕壹鬱而死
　建康采石軍士至今憐之次年春初明清從外舅
　起帥合肥道出采石親見将士言之直書其語不
　復潤色以文云
隆興初有胡昉者大言夸誕當國者以爲天下竒才
　力加薦引命之以官曾未數年爲两浙漕一日語
　坐客云　朝廷官爵是買吾曹之頭顱豈不可畏
(四五)適聞人伯卿阜民在坐末趍前云也買脫空胡黙然
前録載湯進之封慶國公也明清甞陳之章聖之初
　封湯始疑以爲未然於史館檢閱然後封章其所
　上劄子廼云自天聖以來未有敢以爲封者然又
　不知宣和中王黼白蒙亨皆甞受而失於辭避是
(四六)不曾詳於稽考也
明清晚識遂初尤延之先生一見傾蓋若平生懽借
舉引重恩誼非輕公任文昌一日忽問云天臨殿
　在於何時邪明清云自昔以來蓋未有之紹聖初
　米元章爲令畿邑之雍丘遊治下古寺寺僧指方
　丈云頃　章聖幸亳社千乗萬騎經從嘗愒宿于
　中元章即命彩飾建䲭嚴其羽衞自書榜之曰天
　臨殿時吕升卿為提點開封府縣鎮公事以謂下
　邑不白　朝廷擅創殿立名將按治之蔡元長作
　内相營捄獲免聞有自製殿賛恨未見之尤即從
　䄂間出文書迺元章所書賛也云才方得之公可
　謂博物洽聞矣翌日入省形言稱道于稠人廣衆
　中焉楼大防作夕郎出示其近得周文榘所畫重
　屏圖　祐陵親題白樂天詩于上有衣中央帽而
　坐者指以相問云此何人邪明清云頃歳大父牧
　九江於廬山圎通寺撫江南李中主像藏于家今
　此繪容即其人文榘丹青之妙在當日列神品蓋
　畫一時之㬌也亟走介往㑹稽取舊収李像以呈
　似靣皃冠服無豪髮之少異因爲跋其後楼深以
　賞激継而明清丐外得請以詩送行後一篇云遂
　初陳迹遽凄凉擊節青箱極薦揚談笑於儂情易
　厚典刑使我意差強重屏唐畫論中主古殿遺文
　話阿章舊事從今向誰問尺書時許到淮郷
　　明清前年厠迹　蹕路假居于臨安之七寳山
　　俯仰顧眄聚山林江湖之勝于几案間襟懷洒
　然記憶舊聞纂揮麈後録旣幸成編去歳請外
　從欲贅丞海角涉筆之暇無所用心省之胷次
　隨手濡毫又獲数十事不覺盈帙漫名曰揮麈
　第三録凢所聞見若來歷尚晦本末未詳姑且
　置之以待乞靈于博洽之君子然後敢書斯亦
　習氣未能掃除猶雞肋之餘味耳慶元初元仲
　春丁巳明清重書于呉陵官舎佳客亭
揮麈第三録卷之三
揮麈録餘話緫目
卷之一
一帝王自有真
二王荆公薦常秩
三任丗𥘉上書乞取燕雲
四髙宗却獻燒金及藥術
五葉夣得奏對　聖語
六建炎符兆
七髙宗幸台州祥符寺
八趙元鎮責黄彦節
九沈之才引經𬒳逐
十孝宗儲祥
十一紹興中選擇宗子
十二張思廉言事多驗
十三祐陵與蔡元長賡歌
十四蔡元長作大清樓特燕記
十五蔡元長保和殿曲燕記延福宫曲燕記
十六祐陵召東宫
十七祖宗兵制名樞廷備撿
十八王文恭草制辦下多時
十九近丗衣冠之盛
二十蔡敏肅帥平凉作喜遷鶯詞
二十一東坡入翰林𬒳旨
二十二富文忠上章自劾
二十三司天監亢瑛上奏
二十四曾文肅有壽詞
二十五陳禾節義敢言
二十六林子中野史
二十七黃慶基摘東坡語以爲詆誣
二十八士林佳話
二十九景煥述野人閑話
三十事有相類而禍福不侔
三十一王文穆薦同年尉
三十二東坡送章守湖州詩
三十三錢穆父行章子厚告詞
三十四周美成再進汴都賦表
三十五詞人蹈襲
三十六沈睿逹書帬帶詞
　卷之二
三十七丁晉公端研
三十八王荆公集句詩
三十九周美成夢中得瑞鶴僊詞
四十周美成風流子詞
四一蔡元度燕曾文肅
四二耿南仲席上不作詩
四三張如塋與聶賁逺王將明同官
四四徐典樂製轉調二郎神
四五東坡記發冡小話
四六艮嶽竒石
四七朱勔葬父
四八風和尚知人休咎
四九蔡攸曲燕禁中
五十李邈換武
五一詹堅老與李端初交代
五二黃謙狡獪
五三王履道詠梁師成賜第
五四劉跛子知人禍福
五五蔡元長令費孝先畫卦影
五六蔡元長建第錢塘
五七胡宗哲陳舉氷清玉潤
五八蘇元老謝表
五九李泰發謝表
六十潭州天寧寺有平楚樓
六一韋絢嘉話虚誕
六二向子固維揚夢果應
六三康倬詭易姓名
六四王佾戲向宗厚
六五宋毅叔醫田登母
六六王子亨醫吐舌
六七李氏醫腸癰
六八王定觀服丹砂
六九丁廣服丹藥
七十秦㑹之還朝入相
七一印行書籍自母丘儉始
七二靖康議狀乃馬伸之文
七三秦㑹之詆范覺民
七四秦㑹之以秦熺爲乞字
七五王歧公復官
七六殺帥蜀之職自王暦始
七七宗室入蜀自趙德夫始
七八廉宣仲再居霅川
七九秦㑹之擢張師言
八十向伯恭奏𥙷陳序
八一王俊首岳侯狀
八二南都老盗自陳
八三吕元直除馬子約英州
八四呉幵莫儔竄逐
八五國朝六曹尚書寄禄
八六王兵部跋李伯時古器圗語
八七劉士祥姦利
八八張彦實居西掖
八九王仲言作慈寧殿賦
九十相蔡元長題超覧堂字
九一林開相蔡元度子
九二九江舟中盗鑄錢
九三賞心亭長短句
九四張韓奏凱
九五秦㑹之題跋鄭德象
九六甄保義賈機冝
九七唐崔相國德政碑
九八顔魯公墨帖
九九團石䜟語
一百趙知府跋
揮麈録餘話緫目終
揮麈後録餘話卷之一
　　朝請大夫主管台州崇道觀汝隂王明清
永昌陵卜吉命司天監苗昌裔往相地西洛旣覆土
　昌裔引董役内侍王繼恩登山巔周覧形勢謂繼
　恩云　太祖之後當再有天下繼恩黙識之
　太宗大漸繼恩乃與參知政事李昌齡樞宻趙鎔
　知制誥胡旦布衣潘閬謀立　太祖之孫惟吉適
　洩其機吕正惠時爲上宰鎻繼恩而迎　真宗于
　南衙即　帝位繼恩等尋悉誅竄前人巳嘗記之
　熈寧中昌齡之孫逢登進士第以能賦擅名一時
　吴伯固編三元衡鑑祭九河合爲一者是也逢素
　聞其家語與方士李士寧毉官劉育熒惑宗室丗
　居共謀不軌旋皆敗死詳見國史靖康末趙子崧
　守陳州子崧先在邸中剽竊此說至是適天下大
　亂二聖北狩與門人傳亮等㰱血爲盟以倖非
　常傳檄有云　藝祖造邦千齡而符景運　皇天
　佑　宋六葉而生眇躬繼知　髙宗巳濟大河皇
　懼歸命遣其妻弟陳良翰奉表勸進　髙宗羅致
　元帥幕　中興後亟欲大用㑹與大將辛道宗争
　功道宗得其文繳進之詔置獄京口究治得情
　髙宗震怒然不欲暴其事以它罪竄子崧于嶺外
　此與夏賀良赤精子之言劉歆易名以應符䜟何
以異哉豈知接千歳之統　帝王自有真邪
熈寧初王荆公力薦常夷父乞以种放之禮召之
　上云放軰詩酒自娯而巳豈有經丗之才如常秩
肯來　朕當以非常之禮待之故制詞云幡然斯
來副　朕虗佇蓋宣德音也
靖康初李伯紀薦任申先丗初自布衣錫對　欽宗
　忽問云卿在前朝曾上書乞取燕雲丗初云誠有
　之臣是時爲見遼國衰弱謂我若訓練甲兵遟以
　歳月乗此機㑹可以盡復燕雲舊地初非欲結小
羗擣其巢穴此書尚在可賜睿覧上云曾見之
　使如卿言燕雲之地何患不得繼以歎息即批出
　賜進士出身自是進用丗初伯雨之子也
髙宗應天中興之初大臣有薦瀘州草澤彭知一者
　有康濟之略隱居鳯翔府得　旨令守臣錢蓋等
津發至　行在所旣入　朝廼以所燒金及藥術
爲獻　詔云　朕不忍燒假物以誤後人仰三省
發遣赴元來去處日下施行仍將燒金合用什物
　於街市搥毀
建炎已酉以葉夢得少緼爲左丞纔十四日而爲言
者所攻而罷其自記奏對　聖語備列于後一日
　進呈知婺州蘇遟奏乞减年額上供羅　聖訓問
　祖宗額幾何臣等對　皇祐編勑一萬匹問今數
　幾何臣等指蘇遟奏言平羅婺羅花羅三等共五
　萬八千七百九十七疋　聖訓驚曰苦哉民何以
　堪臣等奏建炎　赦書諸崇寧以後增添上供過
　數非　祖宗舊制自合盡罷今遟奏乞减一半
　聖訓曰與盡依　皇祐法臣等奏今用度
　祖宗時不同却恐减太多用度不足即不兔再拋
　買或致失信欲且與减二萬疋并八千有零數臣
　等奏陛下至誠䘏民可謂周盡　聖訓復云如
　此好事利益於民一日且做得一件一年亦有三
　百六十件臣等退　御筆即從中出曰訪聞婺州
　上供羅舊數不過一萬疋　崇寧以後積漸增添
　幾至五倍近歳無本錢皆出科配乆爲民病深可
　矜恤今後可毎年與减二萬八千匹并零數者爲
　永法仍令本州及轉運司毎年那融應副本錢足
　備臣等即施行　車駕初至臨安府霖雨不止一
　日臣等奏事畢因言州治屋宇不多六宫居必隘
　窄且東南春夏之交多雨蒸潤非京師比　聖訓
　曰亦不覺窄但卑濕爾然自過江百官六軍皆失
　所　朕何敢獨求安至今寢処尚在堂外當竢將
　士官局各得所居迁從之人稍有所歸朕方敢
　迁入寢臣等皆言聖心如此人情孰不感動
　車駕始至臨安府　手詔郎官以上悉皆許薦人
　材蓋特恩也一日進呈侍從官等奏狀聖訓諭
　臣等曰今次所薦人材不比已前當須擇其可取
　者便擢用之乃命並召赴都堂審察翌日復命臣
　等曰郎官等所薦士不若便令登對朕當親自
　延見之早朝退遍閱諸処章奏未嘗閑今後進膳
　罷令後殿引見及晚朝前皆可引三班庻得欵曲
　臣等奏但恐上勞　聖躬若陛下不倦接見踈
　逺捜訪賢能天下幸甚於是再批旨行下一日
　初進對　聖訓首言陳東歐陽徹可贈一官并与
　子或弟一人恩澤始罪東等出於倉猝終是以言
　責人　朕甚悔之今方降　詔使士庻皆得言事
　當使中外皆知此意臣等即奉詔言甚善　聖
　訓復曰馬伸前此責去亦非罪可召還或曰聞伸
　巳死　聖訓曰不問其死但　朝廷召之以示不
　以前責爲罪之意乃問伸自何官責臣等皆曰自
　衛尉少卿　聖訓曰可復召爲衛尉少卿臣等奉
　詔而退東等於是皆贈官及与子或弟恩澤一人
　并　詔所居優䘏其家進呈湖州民王永從進錢
　五十萬緡优囯用臣等言户部財用稍集亦不至
　甚闕　聖訓曰如此即安用徒有取民之名却之
　或曰巳納其伍万緡矣今却之則前後異同
　聖訓曰旣不闕用可併前巳納還之仍　詔今後
　富民不許陳獻臣等皆言　聖慮及此東南之民
　聞風當益感恱一日　聖訓諭臣等言過江器械
　皆散亡甲所失尤多　朕毎躬擐甲胄閱武於宫
　中以勵衛士乃知舊所造甲有未盡善如披膊皆
　用鐵臂肘幾不可引以當胸緩急如何屈伸今皆
　親自裁定損益與舊不同極便於施行令兩浙路
　諸州分造甲五十副一以新様爲之臣等皆言
　陛下留意武事前所未講盡經　聖慮此前史所
　以稱漢宣帝器械技巧皆精其能朝退内出新様
　甲一副示臣等舊轉肘鐵葉處皆易以皮屈伸無
　不利便佗皆類此其後陳東歐陽徹俱贈袐撰各
　又官其二子仍賜田十頃
髙宗建炎二年冬自建康避狄幸浙東初度錢塘至
　蕭山有列拜于道側者揭其前云宗室趙不衰以
　下起居　上大喜頋左右曰符兆如是吾無慮焉
　詔不衰進秩三等是行雖渉海往返然天下自此
　大定矣不衰即善俊之父此與　太宗征河東宋
　捷之祥一也是時選御舟槹工又有趙立畢勝之䜟
建炎庚戍正月三日　髙宗航海次台州之章安鎮
　落帆于鎮之祥符寺前屏去警蹕易衣徒歩登岸
時長老者方陞座道祝　聖之祠　帝趾忽前聞
　其稱讃之語甚喜戒左右勿令驚惶而諦聽之少
　焉千乗万騎畢集始知爲六飛臨幸野僧初不閑
禮節恐怖失措從行有司始教以起居之儀(李承造/升之云)
紹興中趙元鎮爲左相一日入　朝見自外移竹栽
　入内奏事畢亟往視之方興工於隙地元鎮詢誰
　主其事曰内侍黃彦節也元鎮即呼彦節詬責之
　曰頃歳艮嶽花石之擾皆出汝曹今將復蹈前轍
　邪命勒軍令狀日下罷役彦節以聞于　上翌日
　元鎮奏事　上喻曰前日偶見禁中有空地囙令
　植竹数十竿非欲以爲苑囿然卿能防㣲杜漸如
　此可謂尽忠爾後儻有似此等事勿憚以警
　朕之不逮也(彦節自云)
沈之才者以碁得幸　思陵爲　御前祗應一日禁
　中與其類對奕　上喻曰切須子細之才遽曰念
　兹在兹　上怒云技藝之徒廼敢對朕引經邪
　命内侍省打竹箆二十逐出(廉宣仲云)
秀州外毉張浩自云少隷軍籍甞爲杉清閘官虞候
　一日晩出郊過嘉興縣忽覩丞㕔赤光照天疑爲
　回禄亟入視之云趙縣丞之室適免身得雄是誕
　育　孝宗也浩之子樸今爲毉官家于縣橋之西
　可質焉(張浩自云)
紹興壬子　詔知大宗正事安定郡王今畤訪求宗
　室伯字號七歳以下者十人入宫備選十人中又
擇二人焉一肥一癯廼留肥而遣癯賜銀三百兩
　以謝之未及出　思陵忽云更子細觀廼令二人
　义手並立忽一猫走前肥者以足蹴之　上曰此
猫偶尓而過何爲遽踼之輕易如此安能任重耶
遂留癯而逐肥者癯者乃阜陵也肥者名伯浩後
　終於温州都監(趙子導彦沔云)
辛巳歳顔亮冦淮江浙震動有處州遂昌縣道流張
　思廉者人稱爲有道之士言事多驗時李正之大
　正爲邑尉從而問之思廉以片紙書云(孝宗/御名)乃在
　位初得之殊不可曉次年阜陵改名正儲登極
(李正之云)
明清頃於蔡微處得觀祐陵與蔡元長賡歌一軸
皆真迹也今録于後己亥十一月十三日南郊祭
　天齋宫即事賜太師報本精禋自國南先期清廟
　宿齋嚴層霄初(今上/御名)同雲霽暖吹俄回海日暹十
萬軍容氷作陣九街鴛瓦玉爲簷肅雍顯相同元
老行慶均釐四海霑太師臣京恭和雪晴至日日
初南帝舉明禋祀事嚴萬瓦溝中寒色在一輪空
外曉光暹雲和龍􁇆開氷轍風暖鸞旗拂凍簷共
喜天心扶　聖悳珠璣更誤寵恩霑展采齊明拱
靣南濃雲深入夜更嚴風和不放瓊英落日暖高
隨玉漏暹照地神光臨午陛鳴臯仙羽下重簷五
　門回仗如天上看舉鷄竿雨露霑衮龍朱履午階
　南大輦鸞鳴羽衛嚴玉􁇆乍回黃道穏金烏初上
　白雲暹五門曉吹開旗尾萬騎花光入帽簷巳見
　神光昭感格鶴書恩下萬邦霑飲福初回八陛南
　凝旒裒對百神嚴睍消塵入康衢潤神應光隨北
　陛暹丹檻雉開中扇影朱繩鶴下五門簷群生鼔
　舞明禋畢却憶花飛舞䄂霑清廟齋幄常有詩賜
　太師巳曾和進禋祀禮成以目擊之事依前韻再
　進今亦用元韻復賜太師非特以此相困盖清時
　君臣賡載亦一時盛事耳靈皷黃麾道指南紫壇
　蒼壁示凝嚴聮翩玉羽層霄下烜赫神光愛景暹
　爲喜鑾輿回鳯闕故留芝蓋出虬簷禮天要作斯
　民福解雨今當萬物霑太師以𬒳賜暹字韻詩前
　後凢三次進和蓋欲示其韻愈嚴而愈工耳復以
　前韻又賜太師天位迎陽轉斗南千官山立盡恭
　嚴共欣奠玉煙初逹争奉回鸞日巳暹歸問雪中
　誰詠䋈冥捜花底自廵簷禮成却喜歌盈尺端爲
　來麰萬寓霑(唐杜甫詩廵簷索共/梅花笑蓋雪事也)太師臣京題神
　霄宫下馬神霄第一回晴空宫殿九秋開月中桂
　子看時落雲外仙軿特地來參差碧瓦切昭回繡
　户雲輀次第開仙伯九霄曾付託得隨真主下天
　來神霄玉清萬壽宫慶成卿以使事奉安聖像聞
　有二詩書幈俯同其韻復賜太師碧落金風爽氣
　回藂霄乍喜瑞霞開經營欲致黎元福敢謂詩人
　詠子來曈曚日馭曉光回金碧相冝王府開歩武
　煙霞還舊觀百神應喜左元來昨日召卿等自卿
　私第泛舟經景龍江㳺擷芳園靈沼聞卿有小詩
　今俯同其韻賜太師景龍江静喜安流玉色閑看
　浴翅鷗巳覺西風頗無事何妨穩泛濟川舟登山
　想見留雲際賞日還能傍水涯對此巳多重九興
　先輸黃髮賞黃花錦繡煙霄碧玉山縈紆静練照
　晴川留連不惜厭厭去雅興難忘旣醉篇上清寳
　籙宫立冬日講經之次有羽鶴數千飛翔空際公
　卿士庻衆目仰瞻卿時預榮觀作詩紀實來上因
　俯同其韻賜太師以下上清講席鬰蕭臺俄有青
　田萬侣來蔽醫晴空疑雪舞低佪轉影類雲開飜
　翰清淚遥相續應瑞移時尚不回歸羙一章歌盛
　事喜今重見謫仙才又上已日賜太師金明春色
　正芳妍修禊佳辰集衆賢乆矣愆陽罹暵旱沛然
　膏雨潤農田乗時賸挾花盈帽胥樂何辤酒滿船
　所頼爕調功有自佇期髙廩報豐年微元長之孫
　自云當其父祖冨貴鼎盛時悉貯于隆儒亨㑹閣
　此百分之一二焉國禍家艱之後散落人間不知
　其幾也
祐陵癸巳歳蔡元長自錢唐趣召再相詔特錫燕于
　太清樓極承平一時之盛元長作記以進云政和
　二年三月　皇帝制詔臣京宥過眚愆復官就第
　命四方舘使榮州防禦使臣童師敏齎　詔召赴
　闕臣京頓首辤繼𬒳　御札手詔責以大義惶怖
　上道於是飲至于郊曲燕于垂拱殿祓禊于西池
　寵大恩隆念無以稱　上曰朕攷周宣王之詩吉
　甫燕喜旣多受祉來歸自鎬我行永乆飲　御諸
　友炰鼈膾鯉其可不如古者　詔以是月八日開
　後苑太清樓命内客省使保大軍節度觀察留後
　帶　御器械臣譚稹同知入内内侍省事臣楊戩
　内客省使保康軍節度觀察留後帶御器械臣
　賈祥引進使晉州管内觀察使勾當内東門司臣
　梁師成等伍人緫領其事西上閤門使忠州刺史
　尚藥局典　御臣鄧忠仁等一十三人掌典内謁
　者職有司請辦具上　帝弗用前三日幸太清相
　視其所曰於此設次於此陳器皿於此置尊罍於
　此膳羞於此樂舞出内府酒尊寳器琉璃馬瑙水
　精坡璃翡翠玉曰以此加爵致四方羙味螺蛤蝦
　鱖白南海瓊枝東陵玉蘂與海物惟錯曰以此加
　籩頒　御府寳帶宰相親王以玉執政以通犀餘
　花犀曰以此實篚教坊請具樂奏　上弗用曰後
　庭女樂肇自先帝􁑗業大臣未之享其陳于庭
　上曰不可以燕樂廢政是日視事垂拱殿退召臣
　何執中臣蔡京臣鄭紳臣呉居厚臣劉正夫臣侯
　蒙臣鄧洵仁臣鄭居中臣鄧洵武臣髙俅臣童貫
　崇政殿閱弓馬所子弟武伎引強如格各命以官
　遂賜坐命宫人擊鞠臣何執中等辤請立侍　上
　曰坐乃坐於是馳馬舉仗翻手覆手丸素如綴又
　引滿馳射妙絶一時賜賚有差乃由景福殿西序
　入苑門就次以憇　詔臣蔡京曰此跬歩至　宣
　和即昔言者所謂金柱玉户者也厚誣宫禁其令
　子攸掖入觀焉東入小花逕南度碧蘆叢又東入
　便門至宣和殿止三楹左右挾中置圗書筆硯古
　鼎彛罍洗陳几案臺榻􁇀以黒下宇純朱上棟飾
　緑無文采東西廡側各有殿亦三楹東曰瓊蘭積
　石爲山峯巒間出有泉出石竇注于沼北有　御
　札静字牓梁間以洗心滌慮西曰凝方後曰積翠
　南曰瑶林北洞曰玉宇石自壁隱出嶄巖峻立幽
　花異木扶踈茂宻後有沼曰環碧兩旁有亭曰臨
　漪華渚沼次有山殿曰雲華閣曰太寧左躡道以
　登中道有亭曰琳霄垂雲騫鳯層巒不大髙峻俯
　視峭壁攅峯如深山大壑次曰㑹春閣下有殿曰
　玉華玉華之側有　御書牓曰三洞瓊文之殿以
　奉　髙真旁有種玉縁雲軒相峙臣奏曰宣和殿
　閣亭沼縱横不滿百歩而修真觀妙發號施令仁
　民愛物好古博雅玩芳綴華咸在焉楹無金瑱壁
　無珠璫堦無玉砌而沼池巖谷谿澗原隰太湖之
　石泗濵之罄澄竹山茶崇蘭香茞葩華而紛郁無
　犬馬射獵畋游之奉而有鷗鳬鴈鶩鴛鴦鷄䳵龜
　魚馴馴雀飛而上下無筦絃絲竹魚龍曼衍之戯
　而有松風竹韻鶴唳鸎啼天地之籟適耳而自鳴
　其㓗齊清靈雅素若此則言者不根蓋不足恤日
　午謁者引執中以下入女童樂四百靴𫀆玉帶列
　排場肅然無敢磬咳者宫人珠籠巾玉束帶秉扇
　拂壷巾劒鉞持香毬擁　御床以次立亦無敢離
　行失次皇子嘉王楷起居升殿側侍進趍莊重儼
　若成人臣執中等前賀曰皇子侍燕宗社之慶樂
　作節奏如儀聲和而繹群臣同樂冝略去苛禮飲
　食起坐當自便無間執事者以寳器進上量滿酌
　以賜命皇子宣勸群臣惶恐飲釂又以惠山泉建
　溪毫琖烹新貢太平嘉瑞闘茶飲之　上曰日未
　晡可命樂殿上笙篁琵琶箜篌方響筝簫登陛合
　奏宫娥妙舞進　御酒　上執爵命掌樽者注群
　臣酒曰可共飲此柸群臣俯伏謝　上又曰可觀
　群臣凭陛以觀又頓首謝又命宫娥撫琴擘阮巳
　而群臣盡醉臣竊考鹿鳴之什冠於小雅而忠臣
　嘉賔得盡其心旣醉太平之時醉酒飽德人有士
　君子之行在昔君臣施報之道在於飲食燕樂之
　間太清自真祖開宴以迄于今飲食之設供張之
　盛樂奏之和前此未有勤侑之恩禮意之厚相與
　無間之情亦今昔所無實君臣千載之遇而臣德
　輶智殫曾不足仰報萬分昔仲甫徂齊式遄其歸
　而吉甫作誦穆如清風召􁈇受命錫以圭瓉􁈇拜
　稽首對揚山休作召公考　天子萬壽然則上之
　施光下之報冝厚而臣老矣論報無所切不自量
　慕古人之　謹稽首再拜誦曰　皇帝在　衘政
　若稽首昔周宣王燕嘉吉甫曰來汝京實始予輔
　厥初有爲唱予和汝式遄其歸逺于吴楚勞還于
　庭飲至于露旣又享之其開禁禦有來帝車相視
　其所於此膳羞於此樂舞海物惟錯于以加爼何
　錫予之實篚及筥簫皷鏘鏘後庭委女　帝曰宣
　和不逺跬歩人昔有言金柱玉戸　帝命子攸尔
　掖尔父乃瞻庭除乃歴殿廡緑飾上棟􁇀朱下宇
　梁無則雕檻不采組有石巖巖有泉湑湑體道清
　心於此燕處彼言厚誣何恤何慮帝執帝爵勸酬
　交舉母相其儀母間笑語有喜惟王飲之俾飫臣
　拜稽首千載之遇君施臣報式　燕且譽臣拜稽
　首明命是賦　天子萬年受　天之祜
蔡元長所述太清樓特燕記旣列于前又得保和殿
　曲燕延福宫曲燕二記今復載于左方　宣和元
　年九月十二日　皇帝召臣蔡京臣王黼臣越王
　俁臣燕王似臣嘉王楷臣童貫臣嗣濮王仲忽臣
　馮熈載臣蔡攸燕保和殿臣蔡鯈臣蔡翛臣蔡鞗
　東曲水朝於玉華殿　上歩西曲水循􁣆醾架至
　太寧閣登層巒林霄騫鳯垂雲亭景物如前林木
　蔽䕃如勝始至保和殿三楹楹七十架兩挾閣無
　綵繪飾侈落成於八月而髙竹崇檜巳森然蓊欝
　中楹置御榻東西二間列寳玩與古鼎彛器王左
　挾閤曰妙有設古今儒書史子楮墨右曰日宣道
　家金櫃玉笈之書與神霄諸天隱文上歩前行
　稽古閣有宣王石皷歴䆳古尚古鑑古作古傳古
　博古秘古諸閣藏　祖宗訓謨與夏啇周尊彛鼎
　鬲爵斚卣敦盤盂漢晉隋唐書畫多不知識駭見
　上親指示爲言其槩因指閣内此藏卿表章字札
　無遺者命開櫃櫃有朱隔隔内置小匣匝内覆以
　繒綺得臣所書撰淑妃劉氏制臣進曰札悪文鄙
　不謂襲藏如此念無以稱報頓首謝抵玉林軒過
　宣和殿列岫軒天真閣凝德殿之東崇石峭壁髙
　百丈林壑茂宻倍於昔見過翠翹燕閣諸處賜茶
　全真殿　上親御擊注湯出乳花盈靣臣等惶恐
　前曰　陛下略君臣夷等爲臣下烹調震悸惶怖
　豈敢啜頓首拜　上曰可少休乃出瑶林殿中使
　馮皓傳旨留題殿壁喻臣筆墨巳具乃題曰瓊瑶
　錯落宻成林檜竹交加午有隂恩許塵凡時縱歩
　不知身在五雲深頃之就坐女童樂作坐間賜荔
　子黃橙金柑相間布列前後命師文浩剖橙分賜
　酒五行再休許至玉真軒軒在保和西南廡即安
　妃粧閤命使傳旨曰雅燕酒酣添逸興玉真軒内
　看安妃詔臣賡𥙷成篇臣即題曰保和新殿䴡秋
　輝詔許塵凡到綺闈方是時人自謂得見妃矣旣
　而但畫像掛西垣臣即以謝奏曰玉真軒檻暖如
　春只見丹青未有人月裏常娥終有恨鑑中姑射
　未應真須臾中使召臣至玉華閣　上手持詩曰
　因卿有詩况姻家自當見臣曰頃縁葭莩巳得拜
　望故敢以詩請　上大笑妃素粧無珠玉飾綽約
　若仙子臣前進再拜叙謝妃荅拜臣又拜妃命左
　右掖起　上手持大觥酌酒命妃曰可勸太師臣
　奏曰禮無不報不審酬酢可否於是持瓶注酒授
　使以進再坐徹女童去羯皷　御侍奏細樂作蘭
　陵王楊州散古調酬勸交錯上頋群臣曰桂子三
　秋七里香七里香桂子名也臣楷頃許對曰夌雲
　九夏兩𡵨秀臣攸曰鷄舌五羊千歳棗臣曰菊英
　九日萬齡黃乃賡載歌曰君臣燕衎昇平際属句
　論文樂未央臣奏曰　陛下樂與人同不間髙卑
　日且暮乆勤聖躬不敢安　上曰不醉無歸更勸
　迭進酒行無筭　上忽憶紹聖春宴口號二句問
　曰卿所作否餘句云何臣曰臣所進詩歳乆不記
　上曰是時以疾告假　哲宗召至宣和西閤問所
　告假者對曰臣有負薪之疾不果預需雲之燕
　哲宗曰蔡承旨有佳句曰紅臘青煙寒食後翠華
　黃屋太㣲間不可不赴　上曰臣敢不力疾遵奉
　是日待漏東華　哲宗巳遣使詢來否語罷命郝
　隨持盃以勸凢三酬大醉免謝扶出因沉吟曰記
　上下句有曰集英班者繼而曰牙牌曉奏集英班
　日照雲龍下九關紅臘青煙寒食後翠華黃屋太
　㣲間繼又曰三天樂奏三春曲萬歳聲連萬歳山
　欲識君臣同樂意天威咫尺不違顔臣頓首謝曰
　臣操筆注思於今二十年　陛下語及方省髣髴
　然不記一字　陛下藩邸巳知臣蓋非今曰豈
　勝榮幸再拜謝　上輪指曰二十四年矣左右皆
　大驚非　聖人孰與夫此臣又謝曰臣𬒳知藩邸
　受眷紹聖　兩朝遭遇臣駑下衰老無毫髪稱報
　上曰屢見　哲宗道卿但爲章惇輩沮忌不及用
　朕時年八歳垂髻侍側一日　哲宗疑慮黙若有
　所思問曰大臣以謂不當紹𫐠　朕深疑之奏曰
　臣聞子紹父業不當問人何疑之有　哲宗駭曰
　是兒有大志如此由是劉摯吕大防相繼斥逐紹
　述自此始臣奏曰　陛下曲燕　御酒樂欣交通
　而追時惟　哲宗付託與紹述之始孝友篤於
　誠心非臣之幸社稷天下之幸因再拜賀黼巳下
　皆再拜　上又曰嘗記合食與卿否臣謝曰是時
　大禮禁嚴厨饔不得入貿食端邸蒙陛下賜之
　臣𬒳遇自兹終身不敢忘又曰崇政殿試卿在西
　幕詳定時因入持扇求書得二詩皆杜甫所作詩
　曰户外昭容紫䄂垂　瞻　御座引朝儀香飄合
　殿春風轉花覆千官淑景移又五夜漏聲催曉箭
　九重春色醉仙桃旌旗日暖龍蛇動宫殿風微燕
　雀髙臣曰　崇寧初蒙宣諭扇猶在上曰今尚
　在也臣曰自古人臣遭遇或以一能一技見知當
　時名顯後丗臣章句片言二十年前巳蒙収録崇
　寧以來𬒳遇若此君臣千載盖非一日君之施厚
　臣之報豐臣無尺寸孤負恩紀但知感涕　上曰
　卿可以安矣臣又奏曰樂奏􁇇紛酒觴交錯方事
　燕飲上及繼述下及故老若朋友相與衘盃酒接
　慇懃之歡道舊論新頋臣何足以當臣請序其事
　以示後丗知　今日燕樂非酒食而巳夜漏巳二
　皷五籌衆前奏丐罷始退十三日臣京序延福宫
　曲宴記宣和二年十二月癸巳召宰執親王等曲
　宴于延福宫特召學士承旨臣李邦彦學士臣宇
　文粹中與示異恩也是日初　御睿謨殿設席如
　外廷賜宴之禮然器用殽品壞竒精緻非常宴比
　仙韶執樂和音曼聲合變争節亦非教坊工人所
　能髣髴上遣殿中監蔡行諭旨曰此中不同外
　廷無彈奏之儀但飲食自如食味果實有餘者自
　可携歸酒五行以碧玉醆宣諭(侍宴諸臣云前此/曲宴早坐未甞宣)
(勸今出/異數)少憇于殿門之東廡晩召赴景龍門觀燈
　玉華閣飛陞金碧絢耀疑在雲霄間設衢樽鈞樂
　于下都人熈熈且醉且戲繼以歌誦示天下與民
　同樂之恩侈太平之盛事次詣穆清殿後入崆峒
　洞天過霓橋至㑹寧殿有八閤東西對列曰琴碁
　書畫茶丹經香臣等熟視之自崆峒入至八閤所
　陳之物左右上下皆琉璃也映徹焜煌心目俱奪
　閤前再坐小案玉斚珎異如海陸羞鼎又與睿謨
　不同酒三行甚速起詣殿側縱觀　上謂保和殿
　學士蔡翛曰引二翰苑子細看一一說與諄諭再
　三次詣成平殿鳯燭龍燈燦然如畫竒偉萬狀不
　可名言　上命近侍取茶具親手注湯擊拂少頃
　白乳浮醆靣如踈星澹月頋諸臣曰此自布茶飲
　畢皆頓首謝旣而命坐酒行無筭復出宫人合曲
　妙舞蹁蹮態有餘妍凢目創見　上諭臣邦彦臣
　粹中曰此盡是嬪　御自來翰林不曾與此集自
　卿等始又曰翰林志誰修太宰王黼奏云承旨李
　邦彦　上頋臣邦彦曰好翰林志可以盡載此事
　此卿等榮遇臣邦彦謝不敏瓊瑶玉舟宣勸非一
　上毎親臨視使釂復頋臣某曰李承旨善飲仍數
　𬒳特勸夜分而罷臣仰惟陛下加惠親賢共享
　太平肆念詞臣許陪鼎席宗工之末周於待遇略
　去常儀臣邦彦粹中首膺異數親承玉音俾編載
　榮遇以侈北門之盛蓋　陛下崇儒右文表異鼇
禁用示眷瞩之意誠千載幸㑹也竊伏惟念一介
㣲臣粤自布衣叨膺識擢凢所蒙𬒳度越倫軰曾
　㣲毫忽以助山嶽兹侍燕衎咫尺威顔獨誤睿奬
　至官而不名豈臣糜捐所能稱塞臣切觀文武之
盛始於憂勤而逸樂繼之鹿鳴之燕群臣嘉賔得
盡其心故天保之報永永無極臣雖么陋敢忘歸
羙之義輒揚盛蹟備載千篇使視草之臣知
聖主曲宴内務自臣等始謹録進呈伏取進止
宣和末祐陵欲内禪稱疾作令召東宫先是　欽宗
在朱邸每不平諸倖臣之恣横至是内侍數十人
擁鄆王楷至殿門時何瓘以殿帥守禁衛仗劒拒
　之鄆王趍前曰太尉豈不識楷耶瓘指劒以示曰
瓘雖識大王但此物不識耳皆皇恐辟易而退始
　亟趍　欽宗入立(李子成可乆云)
建炎庚戍先人𬒳旨脩　祖宗兵制書成賜名樞廷
　備檢今藏于右府其詳巳見後録獨有引文存于
　家集用録于後臣竊聞　祖宗兵制之精者蓋能
　深鑒唐末五代之弊也唐自盗起幽陵藩鎮竊據
　外抗王命内擅一方其末流至於朱温以編户殘
　冦挾宣武之師睥睨王室必俟天子禁衛神䇿之
　兵屠戮俱盡却迁洛陽乃可得志如李克用王建
　楊行宻非不忠義旋以遐方孤鎮同盟欲王室皆
　悲叱憤懣坐視兇逆終不能出一兵内嚮者　昭
　宗親兵旣盡朱温羽翼巳就行宻軰﨑嶇於一邦
　初務飬練不能遽成此内外俱輕盗臣得志之患
　也後　唐莊宗萃名將握精兵父子轉戰二十餘
　年僅能㓕梁功成而驕兵制不立弗虞之患一夫
　夜呼内外瓦解故李嗣源以老將飬痾私第起提
　大兵與趙在禮合於甘陵返用莊宗直擣大梁之
　術徑襲洛陽乗内輕外重之勢數日而濟大事其
　後甘陵舊卒恃功狂肆邀求無窮至一軍盡誅血
　膏原野而明宗爲治少定如李從珂晉髙祖劉知
　逺郭威皆提本鎮之兵直入中原而内外拱手聽
　命者循用莊宗明宗之意也周丗宗知其弊始募
　天下亡命寘於帳下立親衛之兵爲腹心肘腋之
　用未及朞年兵威大振敗澤潞取淮南内外兼濟
　莫之能禦當是時藝祖皇帝歷試諸難親緫師
　旅應天順人暦數有歸則躬定軍制紀律詳盡其軍
　製親衛殿禁之名其營立龍虎日月之號功臣勲爵
　優視公師至檢校官皆令僕臺憲之長封叙父母
　妻子榮名崇品悉以與之郊祀赦宥先務贍軍不
　士金幣緍錢無所愛惜然令以威駕峻其等差爲
　一階一級之法動如行師俾各伏其長待之盡矣
　爲出戍法使更出迭入無顧戀家室之意殊方異
　邦不能萌其非心僅及三年巳復更戍爲卒長轉
　貟之例定其功實超轉資級以彼易此不使上下
　人情習熟又其下懔懔毎有事新之懼樞府大臣
　侍便殿專主簿貟限三日畢事命出之後一日迁
　陟不得少留此　祖宗制兵垂法作則大指也器
　甲精堅日課其藝而無怠惰者矣選爲教首嚴其
　軍號精其服飾而驕銳出矣中都二防製造兵器
　旬一進視謂之旬課列置武庫故械器精勁盈牣
　充積前丗所無至纎至悉舉自宸斷臣下奉行惟
　恐不及其㝡大者召前朝慢令恃功藩鎮大臣一
　日而列於環衞皆俯伏駭汗聽命不暇更用侍從
　館殿郎官拾遺𥙷闕代爲守臣銷累朝䟦扈偃蹇
　之患於呼吸哦頃之際毎召藩臣朝令夕至破百
　百年難制之弊使民享安㤗於無窮者宸心巳定
　利害素分剛斷必行故也其定荆湖取巴蜀浮二
　廣平江南者前後精兵不過三十餘萬京師屯十
　萬足以制外變外郡屯十萬足以制内患京師天
　下無内外之患者此也京師之内有親衞諸兵而
　四城之外諸營列峙相望此京師内外相制之兵
　也府畿之營雲屯數十萬之衆其將副視三路者
　以虞京城與天下之兵此府畿内外之制也非特
　此也凢天下兵皆内外相制也以勇悍忠實之臣
　分控西北邊孔道何繼筠守滄景李漢超守關南
　以拒虜郭進在邢州以禦太原姚内斌守慶州董
　遵誨守通逺軍以捍西戎傾心委之䜛謗不入來
　朝必升殿賜坐對　御飲食錫賚殊渥事事精豐
　使邊境無事得以盡力削平東南僣僞諸國者得
　猛士以守四方而邊境夷狄無内外之患者此也
　州郡節察防團刺史雖召居京師謂之遥授至於
　一郡則盡行軍制守臣通判名衘必帶軍州其佐
　曰簽書軍事及節度觀察軍事推官判官之名雖
　曹掾悉曰參軍一州稅賦民財出納之所獨曰軍
　資庫者蓋稅賦本以贍軍著其實於一州官吏與
　帑庫者使知一州以兵爲本咸知所先也置轉運
　使於逐路專一飛輓芻粮餉軍爲職不務科歛不
　抑兼并冨室連我阡陌爲國守財尓緩急盗賊竊
　發邊境擾動兼并之財樂於輸納皆我之物所以
　稅賦不増元元無愁歎之聲兵卒安於州郡民庻
　安於田閭外之租稅足以贍軍内之甲兵足以護
　民城郭與村郷相資無内外之患者此也一州錢
　斛之出入士卒之役使令委貳郡者當其事一兵
　之寡一米之㣲守臣不得而獨預其防㣲杜漸深
　矣出銅虎符契以發兵驗其機括不得擅興以革
　僞冒節度州有三印節度印隨本使在闕則納于
　有司觀察印則長吏用之州印則晝付録事掌用
　至暮歸於長吏凢節度使在鎮兵杖之屬則觀察
　属官用本使印判狀焉田賦之屬則觀察屬官用
　本使印簽狀焉刺屬縣則用州印本使判狀焉故
　命師必曰某軍節度某州管内觀察等使某州刺
　史必具此三者言軍則專制兵旅言管内則專緫
　察風俗言刺史則治其州軍此　祖宗損益唐制
　軍民之務職守之分俾各歸其實也逐縣置尉專
　捕盗賊濟以縣廵檢之兵不足則㑹合數州廵檢
　使之兵又不足則資諸守臣兼提舉兵甲賊盗公
事與一路帥臣兼兵馬鈐轄者故兵威強盛䑕偷
草竊尋即除蕩盖内外相維上下相制若臂運指
如尾應首靡不相資也凢統馭施設制度號令人
不敢慢者功過必行明於賞罰而已明於賞罰則
上下奮勵知所聳動而姦究不敢少踰繩墨之外
事必立就也怒蜀大將之貪暴也曹彬獨無所汙
自客省使隨軍都監超授宣徽南院使義成軍節
度使以賞之御便殿閱武第其藝能連營俱令轉
資至於荆罕儒戰死責部將不効命斬石進等二
十九人雄武兵白晝掠人於市至斬百軰乃止川
班直訴賞則盡戮其將校而廢其班　太祖甞曰
撫飬士卒不吝爵賞苟犯吾法惟有劒耳然神機
所照及物無遺察人之心而人盡死力班大原之
師則謂將士曰尓軰皆吾腹心爪牙吾寧不得太
原豈忍令害尓軰也或訴郭進脩第用筩瓦如諸
王制則曰吾於郭進豈减兒女耶　祖宗賞罰雖
明有誠心以及物故天下用命兵雖少而至精也
逮咸平西北邊警之後兵增至六十萬皇祐之初
兵巳一百四十萬矣故翰林學士孫洙號善論
本朝兵者其言古者兵一而巳今内外之兵百餘
萬而别爲三四又離爲六七也别而爲三四禁兵
也廂兵也蕃兵也離而爲六七者謂之兵而不知
戰者也給漕輓者兵也服工役者兵也繕河防者
兵也供寢廟者兵也飬國馬者兵也疲老而坐食
者兵也前丗之兵未有猥多如　今日者也前丗
制兵之害未有甚於今日者也蓋常率計天下之
户口千有餘万自皇祐一歳之入一倍二千六百
餘萬而耗於兵者常十八而留州以供軍者又數
百萬也緫户口歳入之數而以百萬之兵計之無
十户而資一廂兵十畒而給一散卒矣其兵職衛
士之給又浮費數倍何得而不大蹙也况積習刓
弊又數十年教習不精士氣不振㨂兵則點數而
巳宣借則重疊妄濫迯亡巳乆而衣糧自如疲癃
無堪而虛名具數元豐中　神宗謂宰臣呉充曰
祖宗以來制軍有意凢領在京殿前馬歩軍司所
統諸指揮置都使虞候分領之凢軍中之事止責
分領節度之人則軍衆自齊責之旣嚴則遇之亦
優故軍校轉貟有由行伍不乆巳轉至團練使
者王者之衆不得不然若諸路則軍校不過各領
一營耳周室雖盛至康之後寖巳衰㣲本朝太
平百餘年由　祖宗法度具在豈可輕改也自昔
夷狄横而窺中國者先觀兵之盛衰然則兵備可
一日忘哉盖　祖宗相承其愛民之實若出一心
謂民之作兵者多與兵之仰者衆而民不可重困
　也故張齊賢欲益民兵吕蒙正曰兵非取於民
　不可而　真宗以深念擾動邊人遂止河東河北
　旣置義勇軍以韓琦忠亮急於備邊猶欲刺陜西
　民爲義勇諌官司馬光抗章數十萬言其不可熈
　寧申命天下教保甲盛於元豐　本周官寓兵於
　農之意聮什伍之民族黨相保舉三路言之凢有
　百萬人天下稱是旋亦廢置盖兵雖可練而民不
　可重擾也　本朝旣以民作軍矣又求之畎畒則
　州郡内外皆兵前丗所未有也此　祖宗重以民
　爲兵也臣謹列自建國巳來兵制㳂革與夫　祖
　宗禦戎備邊又諸軍興廢所因詳著於篇者凢二
　百卷又原　祖宗聖意之不見於文字者爲之序
　然竊甞謂後丗誦帝堯之德惟知茅茨不剪土階
　三尺而巳至史謂就之如日望之如雲則堯及物
　之功與天地等矣惟書曰乃聖乃神乃武乃文具
　是四者堯德乃備則固由所見淺深欤共惟　祖
　宗以聖神文武斡運六合鞭笞四夷悉本於兵其
精神心術之㣲盖不在迹然効　神宗重規疊矩
　之盛在本聖心而其迹顧豈能盡今臣之淺拙雖
　欲紬繹傳載所有不能知也
熈寧三年曾宣靖爲昭文相以疾乞解機政乆之除守司
空侍中河陽三城節度使集禧觀使王文恭爲内相
當制進進草神宗讀至髙旗鉅節遥臨踐土之邦間
館珍臺獨揖浮丘之𬒮顧文恭笑云此句甚熟想備下
多時文恭云誠如聖訓歸語其子仲修云吾自聞魯公
丐去即辦此一聮歎服上之精鍳如此(蘇仁仲云)
𥙿陵懷韓魏公定䇿之勲崇德報功不次擢其子儀
　公忠彦登禁路未及柄用而魏公薨甚爲不滿故
　亟用曾宣靖之子令綽執事樞柄時元豐官制初
　行肇建東西二府俾迎宣靖入居虞侍之爲搢紳
　之美談後二十年儀公始相　祐陵　思陵中興
　興念故家所以富鄭公之孫季申直柔儀公之孫
　似夫肖胄相繼賜第爲右府又三十年令綽之孫
　欽道懷亦賜出身登宰席皆近丗衣冠之盛事若
蔡元長之於攸秦㑹之之於熺蓋恩澤侯不足道也
熈寧中蔡敏肅挺以樞宻直學士帥平涼初冬置酒
　郡齋偶成喜遷鶯一闋霜天清曉望紫塞古壘寒
　雲衰草汗馬嘶風邊鴻飜月壟上䥫衣寒早劒歌
騎曲悲壯盡道　君恩難報塞垣樂盡雙鞬錦帶
　山西年少談笑刁斗静烽火一把常送平安耗
　聖主憂邊威靈遐布驕虜且寛天討歳華向晩愁
　思誰念玉關人老太平也且歡娱不惜金尊頻倒
詞成閑歩後園以示其子朦朦寘之䄂中偶遺墜
爲譍門老卒得之老卒不識字持令筆吏辦之適
郡之娼魁素與筆吏洽因授之㑹　賜衣襖中使
至敏肅開燕娼尊前執板歌此敏肅怒送獄根治
倡之儕類祈哀于中使爲援于敏肅敏肅舎之復
令謳焉中使得其本以歸逹于禁中宫女軰但見
太平也三字爭相傳授歌聲遍掖庭遂徹于宸
聽詰其從來廼知敏肅所製　𥙿陵即索𥿄批出
　云玉關人老　朕甚念之樞筦有闕留以待汝以
賜敏肅未幾遂拜樞宻副使　御筆見藏其孫稹
家史言獻肅交結内侍進詞柄用又不同也
元祐二年東坡先生入翰林暇日㑹張秦眺陳李六
　君子于私第忽有旨令撰賜奉安神宗御容禮
　儀使吕大防口宣茶藥詔東坡就牘書云於赫
　神考如日在天顧群公曰能代下一轉語否各辭
　之坡隨筆後書云雖光明無所不臨而躔次必有
　所舎群公大以聳服導引鼔吹詞蓋亦是時作真
　迹今藏明清處(二事曾國華云)
富文忠公熈寧二年再相王荆公爲參知政事始用
　事與文忠不恊文忠力丐去以使相判河南府上
章自劾繼改亳州今録于此清時竊禄難迯素食
　之譏白首佐朝遂起蔽賢之謗幸　聖明之洞照
舉毫髪以無遺頋此薄材尚容具位中謝切念臣
業非經逺識寡通方少因章句之科得偕群俊長
　脫簿書之秩獲事三朝　仁宗之頋遇匪輕英廟
　之丁寧尤甚旋属大人繼照飛龍在天思肯搆於
　先基忽遐遺於萬物澗蘋何美雜圭壁以薦羞槽
　馭巳疲復驊騮之共駕殫力雖勞於負岳小心更
　甚於履氷果不克堪遂貽彈劾如安石者學強辯
　勝年壯氣豪論議方鄙於古人措置肯諧於僚黨
　至使山林末學草澤後生放自得之良心樂人傳
　之異說蘋蘋者子譊譊其書足以干名足以取貴
　拖紳朝序者非安石之黨則指爲俗吏圜冠校學
　者異安石之學則笑爲迃儒嘆古人之不生恨斯
　文之將喪臣切觀安石平居之間則口筆丘旦有
　爲之際則身心管啇至乃忽故事於　祖宗肆巧
　譏於中外喜怒惟我進退其人待　聖主爲可欺
　視同僚爲不物臺諌官以兹切齒謂社稷付在何
　人士大夫罔不動心以　朝廷安用彼相爲臣及
　此事主若何臣非不能秉筆華衮之前而正其非
　覆身青蒲之上而排其失重念　陛下方當淵黙
　堯舜中和禹湯同天德之尚　待人臣之有體徒
　髙唇吻莫𥙷聦明且區區晉都尚有相先之下佐
　况赫赫昭代豈有不和之大臣愚念及斯衆言陋
　此伏乞　陛下特申雄斷大决群疑正安石過舉
　之謬以幸保家邦白臣等後言之罪而俾歸田里
如其尚矜㣲朽處以便藩不唯有遂於物情亦以
　不妨於賢路如是則始終事聖史傳不附於姦朋
去就爲臣物議庻歸於直道其臨薨二表尤爲懇
　切明清家舊有之今不復存東坡先生公神道碑
　云手封遺表使其子上之者也徐敦立國紀亦載
其略至於謂宫闈之臣不可使之專揔兵柄人心
　不服易以敗事後來童貫之徒是矣韙哉先見之
　明焉
熈寧初司天監亢瑛奏後三十年西南有亂出于同
　姓是時方議皇族𥙷外官於是詔宗室不得注授
　川峽差遣至建中靖國初趙諗叛于渝州相距果
　三十年其言廼驗繼而瑛又言丙午丁未汴都不
　守乗輿有播遷之厄不可輕改　祖宗之法恐致
　召亂王荆公大怒啓𥙿陵竄瑛英州(韓知命云)
曾文肅十子㝡鍾愛外祖空青公有壽詞云江南客
　家有寧馨兒三丗文章稱大手一門兄弟獨良眉
　籍甚衆多推千里足來自渥洼池莫倚善題鸎鵡
賦青山須待徤時歸不似傲當時其後外祖果以
　詞翰名丗可謂父子爲知已也
陳禾字秀實四明人政和𥘉爲右正言明目張膽展
　盡底緼時稱得人　徽宗批出除給事中㑹䆠官
　童貫黃經臣恃貴幸驕險且與中執法盧航相爲
　表裏搢紳側目莫敢言者禾曰吾備位臺諌
　朝廷有至可慮者一遷給舎則非其職此而不言
　後悔何追未受　告命即抗䟽上言力陳漢唐之
　禍不可不戒此隙一開異日有不勝言者惟
　陛下留意於未然論列旣乆　上以日晚頗飢拂
　衣而起曰　朕飢矣禾褰挽上衣泣奏曰　陛下
　少留容臣罄竭愚衷　上爲少留禾曰此曹　今
　日受富貴之利　陛下佗日受危亡之禍孰爲重
　輕願　陛下擇之　上衣𥚑脫落上曰正言碎
　朕衣矣禾奏曰　陛下不惜碎衣臣又豈惜碎首
　以報　陛下其言激切　上爲之變色且曰卿能
　如此　朕復何憂内侍請　上易衣　上止之曰
　留以旌直節翌日經臣率其黨訴于　上前曰國
　家極治如此安得有此不祥之語繼而盧航上章
　謂禾一介書生言事狂妄東臺之除旣寢復責授
　信州監酒乆之自便丐祠奉親還里先是陳瑩中
　寓居郡中禾交遊日乆又遣其子正彚來從學後
　瑩中論列蔡元長得􁎝禾上書力爲救解及正彚
　告發蔡氏事父子俱就逮監獄者知瑩中與禾游
　謂言必自禾發移文取證禾荅以事誠有之罪不
　敢迯人謂禾曰豈冝以實對禾曰禍福死生吾自
　有處豈肯以一死易不義耶儻得分賢者􁎝固所
　願也　朝廷指以爲黨勒停宣和中起守龍舒以
　卒事見髙抑崇閌所述行狀紹熈間史直翁再相
　上其所著易與春秋傳特官其孫近脩四朝史
　無人爲之立傳此節義遂失傳於後丗可勝太息
林子忠有野史一編丗多傳之其間議論與平日所
　爲極以背馳殊不可曉豈非知公論不可揜欲蓋
　其迹於天下後丗耶
東坡先生雖竄斥于紹聖元符然元祐中黃慶基趙
　君錫賈易之徒巳摘取其所行訓詞中語以爲詆
　誣後來施行蓋權輿於是史冊可以具考
近人作好事如鄭介夫鄒志完陳瑩中士林每以爲
　佳話然如王和父之救東坡先生江民表之乞不
　深治蔡邸獄豐相之於　祐陵前辯元祐諸公之
　無罪方軫之上書力詆蔡元長之失雍孝聞之奉
　廷對李彪之擬賢良䇿數二蔡之姦二人者俱罹
　刑辟之類尚多皆人之所難言惜乎丗人之不盡
　知也
成都人景煥野人閑話蓋乾德三年所𫐠其間載蜀
　後主一條今録於後蜀後主孟氏諱昶字保元尊
　號　睿文英武仁聖明孝皇帝道號玉霄子承
髙祖纂業性多明敏以孝慈仁義在位三紀巳來
尊儒尚學貴農賤啇𥘉用趙季良母昭裔知政事
　李仁學趙廷隱等分主兵權李昊徐光浦掌牋檄
　王處回爲樞要無可政教壅滯恩澤雜遝一但赫
　怒誅權臣張業出王處回自命二相(李昊徐/光浦)開獻
　納院創貢舉埸不十餘年山西潭隱者俱起肅肅
　多士赳赳武夫亦一方之盛事城内人生三十歳
　有不識米夌之苗者毎春三月夏四月有遊浣花
　香錦浦者歌樂掀天珠翠闐咽貴門公子乗彩舫
　遊百花潭窮奢極麗諸王功臣巳下皆置林亭異
　果名花小類神仙之境兵部王尚書珪題亭子詩
　其一聮曰十字水中分島嶼數重花外見樓臺皆
　此類也自大軍収復蜀主知運數有歸尋即納𣢾
識者聞之嘉歎蜀主能文章好博覧知興亡有詩
才嘗爲箴誡頒諸字人各令刋刻於坐隅謂之頒
令箴曰　朕念赤子旰食宵衣託之令長撫飬惠
綏政在三異道在七絲驅雞爲理留犢爲規寛猛
得所風俗可移無令侵削無使瘡痍下民易虐上
天難欺賦與是切軍國是資朕之賞爵固不踰
時尓俸尓禄民膏民脂爲民父母莫不仁慈勉尓
爲誡體　朕深私治平中張次功著蜀檮杬亦書
是箴與此一同
章獻明肅初自蜀中汎江而下舟過真州之長蘆有
閩僧法燈者築茅庵岸旁燈一見聽其歌聲許以
　必貴倒囊津置入京繼遂遭際及位長樂燈尚在
　后捐奩中百萬緡命淮南兩浙江南三路轉運使
　創建大刹工巧雄麗甲于南北俾燈住持賜予不
　絶李邯鄲爲之碑至今存焉　皇祐初名僧谷全
　號全大道以道行價重禪林住廬山圎通寺忽一
　男子貨藥入山自云帝子全見其狀皃頗異厚資
　其行使徃京師自陳鞫治得其妄廼都人冷緒之
　男青也誅之全坐黥配郴州郡中令荷築城之土
　經歳當盛暑忽弛檐布中作頌云今朝六月六老
　全受罪足若不登天堂定是入地獄言訖跌坐而
　化郡人即其地建塔焉事有相類而禍福不侔如
　此者徐敦立國紀廼云全與青俱弃市誤矣
王文穆欽若以故相來守杭州錢唐一老尉蒼顔華
　髪矣文穆初甚不樂詢其履歴乃同年生惻然哀
　之遂封章于朝　詔特改京秩尉以詩謝之云當
　年同試大明宫文字雖同命不同我作尉曹君作
　相東君元没兩般風(眺武子云)
章俞者郇公之族子早歳不自拘檢妻之母楊氏年
　少而寡俞與之通巳而有娠生子初産之時楊氏
　欲不舉楊氏母勉令留之以一合貯水緘置其内
遣人持以還俞俞得之云此兒五行甚佳將大吾
門雇乳者謹視之旣長登第始與東坡先生締交
後送其出守湖州詩首云方丈仙人出渺茫髙情
猶愛水雲郷以爲譏巳由是怨之其子入政府俞
尚無恙甞犯法以年八十勿論事見　神宗實録
紹聖相天下坡渡海盖脩報也所謂燕國夫人墓
獨處而無祔者即楊氏也(章房仲云)
元豐末章子厚爲門下侍郎以本官知汝州時錢穆
　父爲中書舎人行告詞云鞅鞅非少主之臣悻悻
無大臣之操子厚固怨之矣元祐間穆父在翰苑
　詔書中有不容群枉規欲動揺以指子厚尤以切
齒紹聖初子厚入相例遭斥逐穆父旣出國門蔡
　元度餞别因誦其前聮云公知子厚不可撩撥何
　故詆之如是穆父愀然曰鬼劈口矣元度曰後來
代言之際何故又及之穆父笑曰郍鬼又來劈一
劈了去(朱希真先生云)
周羙成邦彦元豐𥘉以太學生進汴都賦神宗命
　之以官除太學録其後流落不偶浮沈州縣三十
餘年蔡元長用事美成献生日詩略云化行禹貢
　山川内人在周公禮樂中元長大喜即以袐書少
監召又復薦之上殿契合　詔再取其本以進表
　云六月十八日賜對　崇政殿問臣爲諸生時所
進　先帝汴都賦其辝云何臣對曰賦語猥繁歳
月持乆不能省憶即勑以本來進者雕虫末技巳
　玷國恩芻狗塵言再干　睿覧事超所望憂過於
　榮切惟漢晉以來才士軰出咸有頌述爲國光華
　兩京天臨三國鼎峙竒偉之作行於無窮共惟
　神宗皇帝盛德大業卓髙古初積害悉平百廢具
　舉　朝廷郊廟罔不崇飾倉廪府庫罔不充仞經
　術學校罔不興作禮樂制度罔不釐出攘狄片地
　罔不留行理財禁非動恊成筭以至鬼神懷鳥獸
　若縉紳之所誦習載籍之所編記三五以降莫之
　與京未聞承學之臣有所歌詠於今無傳視古爲
　愧臣於斯時自惟徒費學廪無益治丗萬分之一
　不揣所堪裒集盛事鋪陳爲賦冒死進投先帝哀
　其狂愚賜以首領特從官使以勸四方臣命薄數
　竒旋遭時變不能俛仰取容自觸罷廢漂零不偶
　積年于兹臣孤憤莫伸大恩未報毎抱舊藁涕泗
　横流不啚於今得望天表親承　聖訓命録舊文
　退省荒蕪恨其少作憂懼怕惑不知所爲伏惟
　陛下執道御有本於生知出言成章匪由學習而
　臣也欲晞雲漢之麗自呈繪畫之工唐突不量誅
　死何恨　陛下德侔覆燾恩浹飛沉致絶異之祥
　光出乆幽之神璽豐年屢應瑞物畢臻方將泥金
　泰山鳴玉梁父一代方冊可無述焉如使臣殫竭
　精神馳騁筆墨方於兹賦尚有靡者焉其元豐元
年七月所進汴都賦并書共二䇿謹隨表上進以
聞表入　乙覧稱善除次對内祠其後宣和中李
　元叔長民獻廣汴都賦　上亦甚喜除袐書省正
字元叔定之孫也
栁色黃金嫰梨花白雪香隂鏗詩也李太白取用之
杜子羙太白詩云李白有佳句往往似隂鏗後人
　以謂以此譏之然子羙詩有蛟龍得雲雨鵰鶚在
　秋天一聮巳見晉書載記矣如氷肌玉骨清無汗
水殿風來暗香滿孟蜀王詩東坡先生度以爲詞
昔人不以蹈襲爲非南部煙花録夕陽如有意偏
傍小䆫明唐人方域詩新唐書藝文志有方域詩
　一卷煙花録一名大業拾遺記文詞極悪可疑而
　大業幸江都記自有十二卷唐著作郎杜寳所纂
　明清家有之永平時楊州印本也
沈睿逹遼文通之同包長於歌詩尤工翰墨王荆公
曾文肅學其筆法荆公得其清勁而文肅傳其眞
楷登科後㳺京師偶爲人書帬帶詞頗不典流轉
鬻于相藍内侍買得之逹于九禁近幸嬪　御服
　之遂塵　乙覧時　𥙿陵初嗣位勵精求治一見
　不恱㑹遣監察御史王子韶察訪兩浙臨遣之際
　上喻之曰近日士大夫全無顧藉有沈遼者爲倡
優書淫冶之辭于帬帶遂逹朕聽如此等人豈
　可不治子韶抵浙中適睿逹爲呉縣令子韶希旨
　以它罪劾奏時荆公當國爲申解之　上復伸前
　說竟不能釋疑遂坐深文削藉爲民其後卜居池
　陽之齊山有集號雲巢編行於丗

揮麈餘話卷之一
揮麈餘話卷之二
　　　　　　汝　隂　王　明清
丁晉公自海外徙宅光州臨終以一巨篋寄郡帑中
　上題云候五十五年有姓丁來此作通判可分付
　開之至是歳有丁姓者來貳郡政即晉公之孫計
其所留年月尚未生啓視之但一黒匣貯大端研
　一枚上有一小竅以一碁子覆之揭之有水一泓
流出無有歇時温潤之甚不可名狀丁氏子孫至
今珤之又陳公密縝未逹時嘗知端州聞部内有
冨民蓄一研竒甚至破其家得之研面丗所謂熨
斗焦者成一黒龍奮迅之狀可畏二鸜鵒眼以爲
　目每遇隂晦則雲霧輒興公密没歸于張仲謀詢
　政和間遂登金門　祐陵置于宣和殿爲書符之
　用靖康之亂龍德宫服御多爲都監王球藏匿事
　露下大理　思陵欲誅之子裳叔祖爲棘卿爲之
營捄止從逺竄其後北歸以此研謝子裳至今藏
于家二研眞希丗之寳也
明清嘗於王瑩夫瓘處見王荆公手書集句詩一𥿄
　云海棠亂發皆臨水君知此處花何似凉月白紛
紛香風隔岸聞囀枝黃鳥近隔岸聲相應隨意坐
　莓苔飄零酒一桮今不知在何所
周美成晩歸錢塘郷里夢中得瑞鶴僊一闋悄郊原
　帶郭行路永客去車塵漠漠斜陽映山落歛餘紅
　猶戀孤城䦨角凌波歩弱過短亭何用素約有流
　鶯勸我重解綉鞍緩引春酌不記歸時早暮上馬
　誰扶醒眠朱閣驚飈動幕猶殘醉遶紅藥嘆西園
　巳是花深無地東風何事又惡任流光過却歸來
　洞天自樂未幾方臘盗起自桐廬擁兵入杭時美
　成方㑹客聞之倉黃出奔趍西湖之墳庵次郊外
　適際殘臘落日在山忽見故人之妾徒歩亦爲逃
　避計約下馬小飲于道旁旗亭聞鶯聲于木杪分
　背少焉抵庵中尚有餘醺困卧小閣之上恍如詞
　中逾月賊平入城則故居皆遭蹂踐旋營緝而處
　繼而得請提舉杭州洞霄宫遂老焉悉符前作美
成甞自記甚詳今偶失其本姑追記其略而書于編
周美成爲江寧府溧水令主簿之室有色而慧美成
　每􁏣洽于尊席之間丗所傳風流子詞蓋所寓意
　焉新緑小池塘風簾動碎影舞斜陽羡(一作/見)金屋
　去來舊時巢燕土花繚繞前度莓墻綉閣鳯帷深
幾許聽得理絲簧欲說又休慮乖芳信未歌先噎
　愁轉淸商暗想新粧了開朱戸應自待月西廂最
苦夢䰟今宵不到伊行問甚時却與佳音密秏擬
　將秦鏡偷換韓香天便敎人霎時厮見何妨新緑
　待月皆簿㕔亭軒之名也(俞羲仲云)
曾文肅初與蔡元長兄弟皆臨川王氏之親黨後來
　位勢旣隆遂爲仇敵崇寧初文肅爲元長攘其相
　位文肅以觀文守南徐時元度帥維揚赴鎮過郡
　元度開燕甚勤自爲口號云並居二府同事三朝
悵契闊於當年喜逢迎於斯地又云對掌紫樞參
　大政同扶赫日上中天謬爲恭敬如是而中實不
　然巳而興獄文肅遂遷衡陽
元祐初滕章敏帥定武時耿晞道南仲爲教授偶燕
　集郡僚章敏席間作詩坐客皆和獨晞道辭云某
　以經義過省不習爲詩章敏之壻何洵直滑稽名
　丗忽云熈寧中　𥙿寧後苑射弓而殿帥林廣云
　不能上詢其故云臣本出弩手闔坐大笑(黃六)
(丈叔愚云)
李處邁邯鄲之孫政和初以直秘閣知相州外甥張
　澄如瑩繇宗女夫爲承節郎侍行掌扎牘之寄時
　聶賁逺山爲郡博士王將明甫爲決曹椽如瑩處
　甥館旣與二公往還且周旋甚至悉皆懷感王聶
　同年生也始甚歡而聶於樂籍中有所屬意王亦
　昵之每戒不令前聶恨之因而遂成仇怨其後甫
　改名黼爲相薦如瑩易文階除樞密院編修巳而
　更秩爲郎聶後以蔡元長稱其剛方有立薦之改
　名昌擢侍從黼大用事貶聶散官安置衡州益衘
黼矣靖康時事大變召登政府黼之誅死聶有力
　焉而聶亦以是歳出使至絳州𬒳害黼初敗如瑩
　蹤跡頗危頼聶之回互竟無它南渡之後出入中
　外浸登要途至端明殿學士宣奉大夫拜慶逺軍
　節目以終四十三年無一日居閑　中興以來如
瑩一人而巳(孫長文云)
徐幹臣伸三衢人政和初以知音律爲太常典樂出
　知常州甞自製轉調二郎神之詞云悶來彈鵲又
攪碎一簾花影謾試着春衫還思纎手薫徹金虬
燼冷動是愁端如何向但怪得新來多病嗟舊日
沈腰如今潘鬢怎堪臨鏡重省别時淚滴羅襟猶
　凝爲我厭厭日髙慵起長託春酲未醒鴈足不來
　馬蹄難駐門掩一亭芳景空佇立盡日欄干倚遍
　晝長人靜旣成㑹開封尹李孝壽來牧呉門李以
　嚴治京兆號李閻羅道出郡下幹臣大合樂燕勞
　之喻羣娼令謳此詞必待其問乃止娼如戒歌至
　三四李果詢之幹臣蹙頞云某頃有一侍婢色藝
　冠絶前歳以亡室不容逐去今聞在蘇州一兵官
　處屢遣信欲復來而今之主公靳之感慨賦此詞
　中所叙多其書中語今焉適有天幸公擁麾于彼
　不審能爲我之地否李云此甚不難可無慮也旣
　次無錫賔賛者請受謁次第李云郡官當至楓橋
　橋距城十里而逺翌日艤舟其所官吏上下望風
　股栗李一閱刺字忽大怒云都監在法不許出城
　廼亦至此使郡中萬一有火盗之虞豈不殆哉斥
　都監下堦荷校送獄又數日取其供牘判奏字其
　家震懼求援宛轉哀鳴致懇李笑云且還徐典樂
　之妾了來理㑹兵官者解其指即日承命然後舎
　之(曽仲恭云)
東坡先生出帥定武黃門以書薦士往謁之東坡一
　見云某記得一小話子昔有人發冡極費力方透
　其穴一人祼坐其中語盗曰公豈不聞此山號首
　陽我乃伯夷焉有物邪盗慊然而去又往它山钁
　治方半忽見前日祼衣男子從後拊其背曰勿開
　勿開此乃舎弟墓也(徐敦立云)
政和建艮嶽異花竒石來自東南不可名狀忽靈壁
縣貢一巨石髙二十餘丈周圍稱是舟載至京師
　毀水門樓以入千夫舁之不動或啓于　上云此
　神物也宜表異之　祐陵親洒宸翰云慶雲萬態
　竒峯仍以金帶一條掛其上石即遂可移省夫之
　半頃刻至苑中(李平仲云)
潘兊字說之呉門人仕　祐陵爲侍從宣和𥘉奉祠
　居里中時郡民朱勔以倖進寵眷無比父冲殂勔
　護䘮歸葬郷間傾城出迓而潘獨不往潘之先塋
適有山林形勢近冲新阡勔欲得之廼脩敬于潘
杜門弗納勔恃恩自恣遣人諷之且席以薫天之
勢潘一切拒之勔歸京師果愬于　上降　御筆
奪之已而又訹御史誣之以罪而禠潘之職雖抑
之於一時而呉人至今稱之(曽育當時云)
祐陵時有僧妙應者江南人往來京洛間能知人休
咎其說初不言五行形神且不在人之求而告之
佯狂奔走初無定止飲酒食肉不拘戒行人呼之
爲風和蔡元長禠職居錢塘一日忽直造其堂書
詩一絶云相得端明似虎形揺頭擺腦得人憎看
　取明年作宰相張牙劈口喫衆生又書其下云衆
　生受苦兩紀都休巳而悉如其言紹興初猶在廣
　中蛻寂于柳州明清投轄録中亦書其略(蘇訓直/玭云)
蔡攸甞侍　徽宗曲宴禁中上命連沃數巨觥婁至
　顚仆賜之未巳攸再拜以懇曰臣䑕量巳窮逮將
　委頓願　陛下憐之　上笑曰使卿若死又灌殺
　一司馬光矣始知温公雖遭貶斥于一時而　九
　重固自敬服如此(樂壽之云)
李彦思邈曾文肅之甥早歳及弟文采爲政稱于一
時蔡元長與之連初亦喜之後元長與文肅交惡
　始惡之政和𥘉自江外作邑歸時元長以師垣秉
　鈞入謁之後元長語其所厚曰李邈面目如此所
　欠一黥耳彦思聞之皇恐即上書欲願投筆比再
見元長元長曰公乞易武早巳降　旨換授莊宅
　使矣邈聞語即趍廷下效使臣之喏云李邈謝太
　師更不再升階而出元長笑云李彦思元來了得
遮一解即除知保州見闕(中父舅云)
詹大和堅老來京師省試罷坐㣲累下大理時李傳
　正端初爲少卿初入之時堅老哀鳴曰某逺方舉
　人不幸抵此祈公憐之端初怒操俚談詬曰子觜
尖如此誠姦人也因困辱之巳而牓出奏名所犯
旣輕在法應釋得以無事自此各不相聞後十餘
　年端初爲淮南路轉運副使旣及瓜堅老自郎官
　出爲代端初固忩之而堅老心未能平也相見各
　叙昩生平而巳旣再見端初頗省其面目猶不記
　前事因曰郎中若有素者豈嘗解后朝路中邪風
　采堂堂非曩日比也堅老荅曰風采堂堂固非某
　所自見但不知比往時觜不尖否端初愧怍而寤
端初有子即粹伯處全也粹伯廼外祖之遺體不
　但曽氏之指節可驗而髙明豪放酷肖之粹伯亦
　不自隱禮待二家均一丗亦多知之傳正邯鄲公
　淑孫也
鳯翔府太平觀主道士張景先出入黃安中之門甚
　乆安中坐此彈章中頗及之有閩人黃謙者狡獪
　人也自買度牒逺投景先求爲弟子因得以識安
　中後歸閩遂住武夷山毎對客必目安中爲家兄
　人以其名連易卦頗以爲然安中至里中焚黃謙
　亦謁之安中以景先之故稍禮之逮安中北還謙
　宣言送伯氏出閩以山轎迹其後所至官吏眥所
　覩示不疑也安中旣多在北方而閩距京師稍逺
　安中名重一時謙藉其聲勢大爲姦利人不敢何
　一日安中遣姪歸邵武間有客道其事者姪大不
　平云須當痛治之謙伺其來候於道左伏謁禮甚
　恭方欲詰其事謙曰無廣此言聊假虎威耳舉初
　甚厚遂爲􁏣留數日不問而去自是衆益信之人
　之無良有如是者謙後至政和間遂得幸爲道官
(黃宋翰云)
王履道初自大名府監倉任滿至京師茫然無所向
㑹梁師成賜第初成極天下之華麗許士庶入觀
履道髽兩角以小籃貯筆墨徑入就其新堂大書
歌行以羙之末云初寮道人擲筆而出主􁑗輩見
　其人物偉勝詞翰妙絶衆目叵側時方崇尚道教
　直以爲神仙降臨不敢呵止亟以報師成師成讀
　之大喜即令物色延見索其它文益以擊節薦之
　于　上不數年登禁林入政府基於此也(謝景思云)
劉跛子者洛陽人知人死生禍福歳一至京師前輩
　雜說中多記之至宣和猶在蔡元長正炎盛聞其
　入都在大房中下大房者外方居養福田院之類
　即令其子絛屏騎從往訪之跛子以手揮之勿令
　前且取一瓦礫用土書一退字更無它語絛歸以
　告于元長元長悟其言而不能用遂至于敗
蔡元長帥成都嘗令費孝先畫卦影歷歷悉見後來
　無差豪之失末後畫小池龍躍其中又畫兩日兩
　月一屋有鴟吻一人掩面而哭不曉其理後元長
南竄死於潭州昌明寺始悟焉(蔡徽云)
蔡元長少年鼎貴建第錢塘極爲雄麗全占山林江
湖之絶勝今　行在殿前司是也宣和末金冦豕
　突盡以平日之所積用巨艦泛汴而下置其宅中
　靖康初下籍没之　詔適毛逹可友守杭州逹可
　元長門下士也緩其施行密喻其家藏隱逾半所
　以蔡氏之後皆不貧又甞以金銀寳貨四十擔寄
其族人家海鹽者巳而蔡父子兄弟誅竄不暇往
索盡掩爲已有至今海鹽蔡氏冨冠浙右(胡元功云)
紹聖初治元祐黨人秦少游出爲杭州通判坐以脩
史詆誣道貶監處州酒稅在任兩浙運使胡宗哲
觀望羅織劾其敗壞場務始送郴州編管黃魯直
罷守當塗寓居荆南作承天院塔記湖北轉運判
官陳舉迎合中司趙正夫發其中含謗訕遂編管
　宜州陳舉者乃宗哲之壻可謂氷淸玉潤也
蘇在廷元老東坡先生之從孫自幼即卓然東坡許
　之元符末入太學東坡巳度海毎與其書委曲詳
　盡宣和中歷館職郎曹奉常言者論其宗元祐學
　術罷爲宫觀而謝表廼云念昔黨人偶同髙祖士
　大夫頗少之(張文老云)
靖康中蔡元長父子旣敗言者攻之發其姦惡不遺
　餘力蓋其門下士如楊中立孫仲益之類是也李
　泰發光時爲侍御史獨不露章且勸勿爲大甚坐
　是責監汀州酒稅謝表云當垂涕止彎弓之射人
　以爲狂然臨危多下石之徒臣則不敢士大夫多
　稱之(陸務觀云)
張邦昌僣位國號大楚其坐罪始責昭化軍節度副
使潭州安置旣抵貶所寓居于郡中天寧寺寺有
　平楚樓取唐沈傳師目傷平楚虞帝䰟之句也
朝廷遣殿中侍御史馬伸賜死讀詔畢張徘徊退
避不忍自盡執事者趣迫登樓張仰首急覩三字
　長歎就縊(錢秉之元成云)
趙德夫明誠金石録云唐韋絢著劉公嘉話載武氏
諸碑一夕風雨失龜跌之首凡碑上武字皆不存
　巳而武元衡遇害後來考之武字皆完龜首固自
若韋絢之妄明矣而益知小說傳記不足信也明
清後見元和姓纂絢乃執誼之子其虚誕有從來也
建炎戊申冬　髙宗駐蹕維揚時未經兵燼井邑全
盛向子固叔堅來赴調于行在所冠蓋闐委偶解
　后金壇士子郭珣瑜者因與共處于天寧寺佛殿
　之供卓下一夕夜半忽呼郭覺而語云有一事甚
　異適夢吾服金紫來領此郡皆荆榛瓦礫之場非
復今日入城亦有官吏父老輩相迎皆蕭索可憐
　公衣緑𫀆于衆客中不可曉也巳而虜人南冦六
　飛度江城之内外悉遭焚毀後二十年叔堅果握
　帥符郭登第未乆爲郡博士迓于郊外始悟前夢
　相與感歎(向荆父云)
康倬字爲章元祐名將識之子少日不拘細行游京
　師生計旣蕩析遂偶一娼始來即詭其姓名曰李
　宣德情意旣洽婦人者亦戀戀不忍捨爲章謂曰
吾旣無室家汝肯從我南下爲偕老之計乎娼大
　然之槖中所有甚冨分其半以遺姥指天誓日不
相棄背買舟出都門㳂汴行裁數里相與登岸小
　酌旗亭伺娼之醉爲章解纜亟發娼拗怒㦸手於
　河滸爲章弗顧也娼旣爲其所紿倉黃還家後數
　年爲章再到京師過其門娼母子即呼街卒録之
爲章略無憚色時李孝壽尹開封威令凛然旣至
府爲章自言平時未甞至都下無由識此曹恐有
貌相肖者願試詢之尹以問娼娼曰宣德郎李某
　也爲章遽云巳即右班殿直康倬也尹曰誠倬也
　取文書來爲章探懷中取吏部告示文字以呈之
　尹撫案大怒曰信知浩穰之地姦欺之徒何所不
有命重杖娼之母子令衆通衢慰勞爲章而遣之
李尹自以謂益顯神明之政矣爲章自此折節讀
書易文資有名於丗後來事浸露李尹聞之甞以
　語外祖曰僕爲京兆而康爲章能作此竒事可謂
大膽矣與之其子也(宏父舅云)
向宗厚履方建炎末爲樞密院計議官履方美髯而
若滑稽之狀裹華陽巾纏足極彎長於鈎距同舎
王佾公爲甞戲語之曰君唐明皇時四人合而爲
　一何邪向曰願聞之公爲曰君狀類黃幡綽頭巾
類葉法善脚類楊貴妃心腸似安禄山席間一笑
履方不懽後程致道行其祠部貟外郎告詞云汝
佩服髙古操履甚恭又以戲之(向止叔云)
宋道方毅叔以毉名天下居南京然不肯赴請病者
扶擕以就求脉政和初田登守郡母病危甚呼之
不至登怒云使吾母死亦以憂去殺此人不過斥
責即遣人禽至廷下荷之云三日之内不痊則吾
當誅汝以狥衆毅叔曰容爲診之旣而曰尚可活
處以丹劑遂瘉田喜甚云吾一時相困辱然豈可
　不刷前耻乎用太守之車從妓樂酬以千緡俾群
　卒負于前増以綵釀導引還其家旬日後田母病
　復作呼之則全家遁去田母遂殂蓋其疾先巳在
膏肓宋姑以良藥緩其死耳(程可乆云)
王况字子亨本士人爲南京宋毅叔壻毅叔旣以毉
　名擅南北況𥘉傳其學未精薄遊京師甚悽然㑹
鹽法忽變有大賈覩掲示失驚吐舌遂不能復入
　經旬食不下咽尫羸日甚國毉不能療其家憂懼
牓于市曰有治之者當以千萬爲謝况利其所售
之厚姑往應其求旣見賈之狀忽發笑不能制心
以謂未易措手也其家人怪而詰之况謬爲大言
荅之曰所笑者輦轂之大如此乃無人治此小疾
　耳語主人家曰試取針經來况謾檢之偶有穴與
其疾似是者况曰爾家當勒狀與我萬一不能活
則勿尤我當爲若針之可立效主病者不得巳亦
從之急針舌之底抽針之際其人若委頓狀頃刻
舌遂伸縮如平時矣其家大喜謝之如約又爲之
　延譽自是翕然名動京師旣小康始得盡心肘後
之書卒有聞於丗事之偶然有如此者况後以毉
得幸宣和中爲朝請大夫著全生指迷論一書毉
者多用之(外舅云)
楊介吉老者泗州人以毉術聞四方有儒生李氏子
　棄業願娶其女以授其學執子壻禮甚恭吉老盡
　以精微告之一日有靈壁縣冨家婦有疾遣人邀
　李生以往李初視脉云腸胃間有所苦邪婦曰腸
　中痛不可忍而大便從小便中出毉者皆以謂無
　此證不可治故欲屈君子李曰試爲籌之若姑服
　我之藥三日當有瘳不然非某所知也下小元子
　數十粒煎黃耆湯下之冨家依其言下膿血數升
　而愈冨家大喜贈錢五十萬置酒以問之曰始切
　脉時覺芤脉現於腸部王叔和脉訣云寸芤積血
　在胷中関内逢芤腸裏癰此癰生腸内所以致然
　所服者乃雲母膏爲丸耳切脉至此可以言毉矣
李後以毉科及第至博士李稙元秀即其從子也
(王憲臣云)
王稱定觀者元符殿帥恩之子有才學好與元祐故
家遊范元實温潜溪詩眼中亦稱其能詩政和末
爲殿中監年二十八矣眷東甚渥少年貴仕酒色
自娯一日忽宣召入禁中上云朕近得一異人能
製丹砂服之可以長生乆視煉治經歳而成色如
紫金卿爲試之定觀忻躍拜命即取服之才下咽
覺胷間煩燥之甚俄項煙從口中出急扶歸巳不
救旣殮之後但聞棺中剥啄之聲莫測所以巳而
　火出其内頃刻之間遂成烈熖室廬盡焚開封府
　尹亟來捄之延燒數百家方止但得枯骨于餘燼
　中亦可怪也(范子濟云)
丁廣者明清里中老儒也與祖父爲輩行甞任保州
教授郡將武人而通判者戚里子悉多姬侍以酒
色沈縱㑹有道人過郡自言数百歳能煉大丹服
　之可以飽耆欲而康強無疾然後飛升度丗守貳
館之以先生之禮事之選日剏丹竈依其法煉之
四十九日而成神光屬天置酒大合樂相慶然後
甞之廣聞之裁書以獻乞取刀圭以養病身道人
者以其骨凡不肯與守貳憐之爲請僅得半粒廣
忻然服之不數日郡將通判皆疽發於背道人宵
遁守貳相繼告殂廣腰間亦生癤甚皇恐亟飲地
漿解之得愈明年考滿改秩歸里中疾復作又用
前法稍痊偶覺熱躁因澡身水入創口中不能起
金石之毒有如此者併書之于此以爲丗誡云
秦㑹之𥘉自虜中還朝汎海至楚州楚守楊揆子才
疑以爲僞即欲斬之館客管當可者謂揆曰萬一
果然　朝廷知之匪便不若津遣赴行在真假自
辨矣揆於是遣人隂加防閑護送至㑹稽㑹之旣
相訪尋當可官其二子揆屏迹天台不敢出者逾
　二十年㑹之末年始得劉景以爲台州守欲與綦
謝二家併治之而㑹之死髙宗偶記其姓名召用
　之後爲次對累典名藩斯亦命也
毌丘儉貧賤時甞借文選于交遊間其人有難色發
憤異日若貴當板以鏤之遺學者後仕王蜀爲宰
遂踐其言刋之印行書籍創見於此事載陶岳五
代史𥙷後唐平蜀明宗命太學博士李鍔書五經
　倣其製作刋板于國子監監中印書之始今則盛
　行于天下蜀中爲㝡明清家有鍔書印本五經存
　焉後題長興二年也
明清第三録載秦㑹之靖康末議狀全篇比見表姪
常保孫言甞聞之于游定夫之孫九言云廼馬伸
先覺之文也初㑹之爲御史中丞虜人議立張邦
　昌以主中國先覺爲監察御史抗言于稠人廣坐
　中曰吾曹職爲爭臣豈可坐視緘黙不吐一詞當
　共入議狀乞存趙氏㑹之不荅少焉屬藁遂就呼
　臺史連名書之㑹之旣爲臺長則當列于首以呈
　㑹之㑹之猶豫先覺帥同僚合辭力請㑹之不得
　巳始肯書名先覺遣人疾馳以逹虜酋所以秦氏
　所藏本猶云檜等也先覺中興初任殿中侍御史
　以亮直稱于一時爲汪黃所擠責監濮州酒稅後
　髙宗思之以九列召示以大用而先覺巳死㑹之
　還自虜中揚言已功盡掠其美名遂取冨貴位極
　人臣勢冠今古先覺子孫漂泊閩中先覺有甥何
　珫者慷慨自任得其元藁累欲上之而馬氏子止
　之云秦㑹之凶熖方熾其可犯邪紹㒷乙亥春珫
忽夢先覺衣冠如平生云秦氏將敗趣使往陳之
珫即持其藁以叫閽㑹之大怒誣以他罪下珫大
　理竄嶺外抵流所未幾而㑹之果殂其家訟冤詔
復珫故官後至貟郎先覺忠績遂别白于時游與
　馬鄰墻而居得其詳云
秦㑹之范覺民同在廟堂二公不相咸虜騎初退欲
　定江西二守臣之罪康倬知臨江軍棄城而走撫
　州守王仲山以城降仲山㑹之婦翁也覺民欲寛
　之㑹之云不可旣巳投拜委質於賊甚麽話不曾
　說豈可貸邪蓋詆覺民甞仕僞楚耳
秦熺本王㬇之孽子㬇妻鄭氏逹夫之女㬇繇婦家
　而早逹鄭氏怙勢而妬熺旣誕即逐其所生以熺
　爲㑹之乞子㑹之任中司虜拘北去夫婦偕行獨
　留熺于㑹之夫人伯父王仲薿豐父家豐父子時
　憍而傲毎凌侮之其後㑹之用其親黨遍躋要途
　獨時毎以參議官處之(王浚明云)
王仲薿字豐父歧公暮子有風采善詞翰四六尤工
　以名字典郡政和末爲中大夫守㑹稽頗著績效
　如乾湖爲田導水入海是也童貫時方用事貫苦
　脚氣或云楊梅仁可療是疾豐父裒五十石以獻
　之才可知矣後擢待制再任不歷貼職徑登次對
　前後惟豐父一人初歧公爲首台元豐末命或云
　歧公有異議紹聖親政追貶萬安軍司户諸子皆
　勒停不得入國門奪所賜第以予王荆公家崇寕
　初以爲臣不忠列黨籍碑至是豐父旣有内援而
　又鄭逹夫歧公之壻相與申理遂洗前誣詔盡復
　歧公爵謚祐陵又題其墓刻云元豐治定弼亮功
　成之碑御筆云嘉祐中英宗立爲皇子王珪時爲
　學士預聞大議近因其子仲薿以其詔藁來上始
　得究其本末廼知　神考擢寘政府厥有攸在協
　賛事功維持法度十有六年元豐末上自有子發
言自珪遂定大䇿安宗廟墜碑未立惻然于懷賜
　額親筆書題此政和七年二月丙子也豐父謝表
有金桮賜第玉篆題碑之對建炎初知袁州虜人
冦江西坐失守削籍與馬子約皆寓居永嘉豐父
兄仲山同時牧臨川以城降坐廢子約酒酣戯之
　云平原太守吾兄也後秦㑹之再入相㑹之仲山
壻也豐父以啓懇之云黃紙除書乆無心於夢寐
青氊舊物尚有意於陶鎔㑹之爲開陳詔復元官
奉祠放行奏薦時豐父寄禄巳爲通議大夫不問
職名所以諸孫皆奏京秩年八十餘卒有子曉亦能文
祖宗以來帥蜀悉雜學士以上方爲之李璆西美坐
蔡元長黨乆擯不用紹興中廼以女適秦㑹之夫
　人之弟王曆因而内相昵結起帥瀘南巳而復次
　對制閫成都自是蜀帥職始殺矣其後曹筠王剛
　中是也(張文老云)
熈寧三年詔宗室出官從政于外方惟不許入蜀鄭
　亨仲本秦㑹之所引自温州判官不數年登禁近
遂以資政殿大學士宣撫川陜亨仲駕馭諸將有
　理諸將雖外敬而内憚之適亨仲有忤秦之意因
　相與媒蘖言其有跋扈狀秦聞之謀于王顯道㬇
㬇云不若遣一宗室有風力者往制之因薦趙德
夫不棄焉於是創四川緫領財賦命德夫至坤維
　得晁公武子止于冷落中辟爲幹辦公事俾令采
　訪亨仲隂事欲加以罪又以德夫子善究爲緫領
　司幹辦公事越常制也子止又引亨仲所逐使臣
　魏彦忠者相與物色其失上聞遂興大獄竄籍亨
　仲即召德夫爲版曹云(張文老云)
廉宣仲布建炎初自其郷里山陽避冦南來所擕鉅
萬至臨安寓居呉山之下舎館甫定而郡兵陳通
等亂囊橐悉爲劫掠一簮不遺夫婦徬徨宣仲昔
在京師爲學官日與侍晨道士時若愚游至是聞
　若愚用事賊間姑往訪之一見甚篤綈𫀆之義且
　云吾從盗所得寳貨盈屋敗露指日悉録于官矣
　縱盡以與君無憾然度必不能保今有兩篋以授
　子可亟去此庶有生理又令二校防護出関而返
　宣仲夫婦旣倖脫厄買舟趨霅川來依外祖空青
　公空青館置于所泊僧舎宣仲張子能壻也外祖
戲曰君真是没興徐德言矣按堵之後啓篋視之
皆黃金也計其所失無毫釐之差宣仲後坐婣黨
擯不用藉此得以自存焉(宣仲自云)
靖康初秦㑹之自衘史丐祠歸建康僦舎以居適當
炎暑上元宰張師言昌訪之㑹之語師言此屋觕
可居但每爲西日所苦柰何得一凉棚備矣翌日
未曉但聞斤斧之聲㑹之起視之則松棚巳就詢
　之匠者云縣宇中方創一棚昨日聞侍御之言即
　輟以成此㑹之大喜次年㑹之入爲中司北去又
　數年還朝巳而拜相時師言年逾七十㑹之於是
就官簿中減去十歳擢知楚州把麾持節者又踰
　十年然後掛冠老于潜晥近九十而終師言詩文
甚佳多傳於然(李元度云)
陳彦育序丹楊士子從後湖蘇養直學詩造其三昧
向伯恭爲浙漕訪養直于隱居彦育適在坐一見
喜之邀與之共途益以契合遂以其愛姬冦氏嫁
　之擕歸逾年伯恭登從班廼啓于思陵云冦氏
萊公之元孫其後獨有此一女乞以一官與其夫
陳序遂詔特𥙷和州文學伯恭爲自製簮裳靴笏
令人賫黃牒往併授之并以白金爲饟彦育方教
村童于陋巷持書人至彦育疑非其所有至出𥙷
牒見其姓名始拜命望踰意表不勝驚喜閭巷爲
之改觀其後終于刪定官明清有其詩一秩至今
尚存也(向止叔云)
明清壬子歳仕寜國得王俊所首岳侯狀于其家云
左武大夫果州防禦使差充京東東路兵馬鈐轄
御前前軍副統制王俊右俊於八月二十二日夜
　二更以來張太尉使奴厮兒慶童來請俊去說話
俊到張太尉衙令虞候報覆請俊入宅在蓮花池
　東面一亭子上張太尉先與一和尚何澤點着燭
　對面坐地說話俊到時何澤更不與俊相揖便起
　向燈影黒處潜去俊於張太尉面前唱喏坐間張
　太尉不作聲良乆問道你早睡也那你睡得着俊
　道太尉有甚事睡不着張太尉道你不知自家相
　公得出也俊道相公得出那裏去張太尉道得衢
　婺州俊道旣得衢州則無事也有甚煩惱張太尉
　道恐有後命俊道有後命如何張太尉道你理㑹
　不得我與相公從微相隨朝廷必疑我也朝廷交
　更飜朝見我去則不必來也俊道向日范將軍𬒳
　罪　朝廷賜死俊與范將軍從微相隨俊元是雄
　威副都頭轉至正使皆是范將軍兼係右軍統制
　同提㪯一行事務心懷忠義到今　朝廷何曽賜
　罪太尉不須别生疑慮張太尉道更說与你我相
　公處有人來交我救他俊道如何救他張太尉道
　我遮人馬動則便是救他也俊道動後甚意似張
　太尉道這裏將人馬老小尽底移去襄陽府不動
　只在那駐劄朝廷知必使岳相公來彈壓撫喻俊
　道太尉不得動人道若太尉動人馬朝廷必疑岳
　相公越𬒳罪也張太尉道你理㑹不得若　朝廷
　使岳相公來時便是我救他也若　朝廷不肻交
　相公來時我將人馬分布自據襄陽府俊道諸軍
　人馬如何起發得張太尉道我虜劫舟船盡裝載
　歩人老小令馬軍便陸路前去俊道且看國家患
　難之際且更消停張太尉道我待做你安排着待
　我交你下手做時你便聽我言語俊道恐軍中不
　伏者多張太尉道誰敢不伏傳選道我不伏俊道
　傳統制慷慨之人丈夫剛氣必不肯伏張太尉道
　待有不伏者勦殺俊道這軍馬做甚名目起發張
　太尉道你問得我是我假做一件朝廷文字教發
　我須交人不疑俊道太尉去襄陽府後面張相公
　遣人馬來追襲如何張太尉道必不敢來赶我投
　他人馬來到這裏時我巳到襄陽府了也俊道且
　如到襄陽府張相公必不肯休継續前來收捕如
　何張太尉道我又何懼俊道若畨人探得知必來
　夾攻太尉南面有張相公人馬北面有畨人太尉
　如何處置張太尉冷笑我别有道理待我遮裏兵
　才動先使人將文字去與畨人萬一支吾不前交
　畨人發人馬助我俊道諸軍人馬老小数十萬襄
　陽府粮如何張太尉道這裏粮盡数著船裝載前
　去郢州也有粮襄陽府也有粮可喫得一年俊道
　如何這裏数路應副錢粮尚有不前那裏些小粮
　一年巳後無粮如何張太尉道我那裏一年巳外
　不别做轉動我那裏不一年交畨人必退我遲則
　遲動疾則疾動你安排着張太尉又道我如今動
　後背嵬遊奕伏我不伏俊道不伏底多張太尉道
　姚觀察背嵬王剛張應李璋伏不伏俊道不知如
　何明日來我這裏聚㕔時你請姚觀察王剛張應
　李璋云你衙裏喫飯說與我這言語說道張太尉
　一夜不曽得睡知得相公得出恐有後命今自家
　懣都出岳相公門下若諸軍人馬有語言交我怎
　生置禦我東則東隨他人我又不是都統制朝
　廷又不曾有文字交我管他懣有事都不能管得
　至三更後俊歸來本家次日天曉二十三日早衆
　統制官到張太尉衙前張太尉未坐衙俊叫起姚
　觀察於教場内亭子西邊坐地姚觀察道有甚事
　大哥俊道張太尉一夜不曽睡知得相公得出大
　叚煩惱道破言語交俊來問觀察如何姚觀察道
　旣相公不來時張太尉管軍事節都在張太尉也
　俊問觀察道將來諸軍乱後如何姚觀察道與他
　彈壓不可交乱恐壞了這軍人馬你做我覆知太
　尉緩緩地且看國家患難面道罷各散去更不曾
　說張太尉所言事節俊去見張太尉唱喏張太尉
　道夜來所言事如何俊道不曾去請王剛等只與
　姚觀察說話來覆太尉道恐兵乱後不可不彈壓
　我遊奕一軍鈐束得整齊必不到得生事張太尉
　道旣姚觀察賣弄道他人馬整齊我做得尤穩也
　你安排着俊便唱喏出來自後不曽說話九月初
　一日張太尉起發赴樞密院行府俊去辭張太尉
　道王統制你後面麄重物事轉換了著我去後將
　來必共這懣一處你收拾等我來叫你重念俊元
　係東平府雄威第八長行日本府闕粮諸營軍兵
　呼千等結連俊欲劫東平府作過當時俊食禄本
　營不敢負於國家又不忍棄老母遂經安撫司告
　首奉　聖旨𥙷本營副都頭後來継而金人侵犯
　中原俊自靖康元年首從軍旅於京城下與金人
　相敵斬首及俊口内中箭射落二齒奉　聖旨特
　換授成忠郎後來並係立戰功轉至今來官資俊
　尽節仰報　朝廷今來張太尉結連俊起事俊不
　敢負於國家欲伺候將來赴樞宻行府日面詣張
　相公前告首又恐都統王太尉别有出入張太尉
　後面别起事背叛臨時力所不及使俊䧟於不義
　俊巳於初七日面覆都統王太尉訖今月初八日
　納狀告首如有一事一件分毫不實乞依軍法施
　行乃俊自出官巳來立到戰功所至今來官資即
　不曽有分毫過犯所有俊應干告勑宣劄在家收
　附外有告首呼千等𥙷副尉都頭宣繳申外庶曉
　俊忠義不曽作過不敢負於國家謹具狀披告伏
　候指揮次歳明清入朝始得詔獄全案觀之岳侯
　之坐死廼以甞自言與　太祖俱以三十歳爲節
　度使以爲指斥乗輿情理切害及握兵之日受庚
　牌不即出師者凡十三次以爲抗拒詔命初不究
　將在軍君命有所不受之義又云岳雲与張憲書
　通謀爲亂所供雖甞移緘旣不曽逹継復焚如亦
　不知其詞云何且与元首狀了無干渉鍜錬雖極
　而不得實情的見誣罔孰所爲據而遽皆處極典
　覽之拂膺儻非後來詔書湔洗追褒則没地銜冤
　於无窮所可恨者使當時推鞫酷吏漏網不正刑
　典耳王俊者初以小兵徒中反告而轉資晚以禆
　將而妄訐主帥遂饕冨貴駔卒鈐奴一時傾嶮不
　足比數考其終始之間可謂怪矣首狀雖甚爲鄙
　俚之言然不可更一字也
田登知南都一日詞狀忽二人扶一癃老之人至庭
　下自云平日善爲盗某年日某處火燒若干家即
某爲之假此爲姦至於殺人或有獲者皆冤也前
後皆百餘所未甞敗露後來所積旣多因而成家
遂不復出所扶之人即其孫也今年逾八十自陳
　於垂死之際欲得後人知之而已登大驚鄂命左
右縳之則已殂矣(程可乆云)
馬子約純負材自任好面折人人敬長之建炎中吕
　元直作相子約求郡元直拒之徐云有英州見闕
　公可往否子約曰領鈞旨待先去爲相公盖一宅
　子奉候(朱新仲云)
靖康之末二聖北狩四海震動士大夫捄死不暇往
來賊中洋洋自得者呉幵莫儔二人路人所知也
事定皆竄逐嶺外秦㑹之爲小官時幵在禁林甞
封章薦之䟽見其文集中稱道再三秦繇此進用
後爲相遂放二人逐便幵滁人也内自愧怍不敢
還里卜居于贑上秦廼以其壻曽端伯慥知䖍州
國朝以來六曹尚書寄禄今之金紫銀青光禄大夫
　之官也雖不登二府亦循途而遷國初如竇儀陶
　糓邢昺後來楊文莊張忠定晁文元孫宣公馬忠
　肅余襄公元豐官制後易今名如滕章敏王懿敏
　王懿恪范蜀公之類　祐陵時温萬石孟昌齡王
革父子宋喬年盛章詹度皆爲金紫銀青光禄大
夫極多不止此中興後宋貺益謙洪景盧邁俱宣
奉大夫上課陳乞悉柅不行
李伯時自畫其所蓄古器爲一圗極其精妙舊在上
蔡畢少董良史處少董甞從先人求識于後少董
死廼歸秦伯陽熺其後流轉于其壻林子長桷今
爲王順伯厚之所得真一時之竒物也先人䟦語
云右古器圗龍眠李伯時所藏因論著自畫以爲
　圗也今藏予友畢少董家凡先秦古器源流莫先
　於此軸矣昔孔子刪詩書以堯舜殷周爲終始至
　於繫辭言三皇之道則罔罟耒耨衣裳舟楫所從
　來者而繼之曰後丗聖人者欲知明道立法制器
　咸本於古也本　朝自歐陽子劉邍父始輯三代
　鼎彞張而明之曰自古聖賢所以不朽者未必有
　託於物然固有託於聖賢而取重於人者歐陽子
　肈此論而龍眠賡續然後渙然大備所謂三代邈
　矣萬一不存左右採獲幾見全古惟龍眠可以當
　之也此圗旣物之難致者而得之又少董以聞道
　知經爲朝廷識拔則陳聖人之大法指陳根源貫
　萬古惟一理其將以春秋侍帝傍矣順伯録以見予
靖康之亂省部文字散失不存南渡之後有禮部老
吏劉士祥者大爲姦利士子之桀黠者相與表裏
　云某歳曽經省試下合該年免旣下部則士祥但
　云省記到因而僥倖遂獲推恩者不知其數(薛叔/器云)
張彦實(御諱)番易人子公參政大父行有東䆫集行
　於丗自知廣德軍秩滿造朝除著作郎秦㑹之當
　軸其兄楚材爲袐書少監約彦實觀梅于西湖楚
材有詩彦實次其韻云天上新驂寳輅回㸔花仍
趂雪英開折歸忍負金蕉葉笑挿新臨玉鏡䑓女
堞未須飜角調錦囊先喜助詩材少蓬自是調羮
手葉底應尋好句來時楚材再婚故及玉鏡臺事
㑹之見之大稱賞曰旦夕當以文字官相處遷擢
左史再遷而掌外制楊原仲並居西掖代言多彦
實與之潤色初亦無他彦實偶戲成二毫筆絶句
云包羞曽借虎皮蒙筆陣仍推兎作鋒未用吹毛
強分别即今同受管城封原仲以爲誚已大怒愬
于㑹之訹言路彈之彦實以本官罷爲宫祠謝表
　云雖造化之有生有殺本亦何心然臣下之或賞
或刑咸其自取屏居數年求休致先除次對帥南
昌雖生不及拜命而身後盡得侍從恩數
紹興壬戍夏顯仁皇后歸就九重之養伯氏仲信年
　十八作慈寕殿賦以進云臣聞乾天稱父坤地稱
　母天地至大必言之以父母者明其尊崇博厚無
　以加也是以圎首方足皆仰之壽之欲報欲奉無
　不極盡繇古以來聖人之盛莫過堯舜而孟子以
　謂堯舜之道孝悌而巳矣恭惟皇帝陛下繼大
　人之照宜日中之豐體堯邁舜憲古明王以治天
　下發爲號令典誥廟謨宸断親仁善鄰開物成務
　者莫不以孝爲首臣聞孔子謂曽參曰明王以孝
　治天下故灾害不生禍亂不作仰惟陛下曩者以
　皇太后扈從未還願見之心致軫宵旰四方兆民
　延頸指日以冀來音乆矣斯焉天人交孚鄰邦修
　眭櫜弓箙矢息師偃革寰宇之間遂臻安堵恭奉
　騩駕言歸闕庭凡在動植孰不手舞足蹈翼鼓膺
　奮遹觀古初夐無前此臣伏以老氏三寳以慈爲
　首乾元之道萬國咸寕洪惟慈寕之殿合爲嘉名
　超軼前丗致安之道繇是以始形勢制作煥乎其
　有文章儀刑萬邦風化際薄無所不及若堯之光
　𬒳四表舜之丕冐海隅蒼生者行見于今日甚盛
　烈也臣生長當丗薫陶漸摩德義之人目覩心欣
　不能自巳思欲頌良圗協恭式化成規誠開金石
　感動逺邇以彰聖治莫大之慶而昭述巨美者有
　日矣輒因殿之名以推原萬一至於辭意淺陋言
　語膚率不能抉竒摘異以爲偉不惟不能亦所不
　敢也臣謹昧死再拜而作賦焉臣恭惟　皇帝之
　嗣位十六載也海宇澄清四方砥平受上天之眷
　命紹洪基於大明邇安逺至措刑寑兵人熈熈兮
　春䑓物蕩蕩兮由庚六服承德衆心成城所以復
　炎德之輝而迓周邦之衡先是騩駕從狩鄰國克
　享天心咸有一德式遄來歸懽動九域乃命羣工
　擇基之隆儲祥之勝坼建問安之上宫列辟肅然
　而赴職百執鎗然而效忠爰即行闕以成厥功於
　是上髙擬天下蟠法地削甘泉之繁縟屏含元之
　侈麗揆太極之宸模就坤靈之寳勢乃諏龜筮龜
　筮協從乃稽萬物萬物無異帝曰欽哉乃彰鴻名
　慈以覆育於天下寕以鎮服於寰瀛蓋將昭徽音
　於太姒而表思齊於周京者也有嚴有慿或降或
　昇揆之以日築之登登經始勿亟百堵皆興伎者
　獻其伎能者精其能否往兮泰來閫决兮垠開倉
　昊馳耀兮黃祇助培運郢碩之斤斧攻𣏌梓之良
　材萬杵散雨兮千鑱轉雷离婁督繩兮而公輸削
　墨夏育治礫兮孟賁掇荄聲隆隆兮伐喬枚勢轞
　轞兮豁層厓長林巨植兮千年之産而萬年之材
　輾如闖直如矗兮崔嵬于時山壤獻靈川流效祉
　陸架水浮風屯雲委輻湊鱗集衡行櫛比以萃於
　殿之址也於是匠氏經營百藝駢并礪焉而礪硎
　焉而硎髙下曲折塗墍丹靑此興造之本意而動
　作之形容也旣而四周凌天而岌嶪九門參空而
　伶俜闕百常兮屋十尋皆􁇅爵兮建瓴儋儋千栭
　閑閑旅楹岫綺對砌䆫霞翼櫺彤墀洋洋金碧煌
　煌神䲭展吻而　呀文犀厭牖而赫張寳排象拱
　列星間梁撩桶欒楶黼藻鈆黃玫瑰玳瑁翡翠明
　璫方䟽圎井琑連斗扛枅欀上承柱石下當騰雙
　猊兮盤礎刻怒兕兮伏相其蟠也顔九淵之虬屈
　其翥也若千仞之鳯翔或倒文􁇀於衞社或薦孤
　桐於嶧陽烏㭕橫截緗蘖交相第栲栵與椅榎積
　楩柵兮豫章蓋天下之竒幹盡羽粲而國欀夫然
　未足以比其制未足以形其雄轇轕巄嵸飛雲架
　空出入兮日月吸呼兮雨風開重軒兮纍玉鱗萬
　瓦兮游龍髙下髪直左右翼從西八東九金礫珉
　鎔平寫三山之景坐移羣玉之峰喜洩洩兮樂融
　融入如遇兮出如逢映斗杓而瞳矓挹天漢兮舂
　容觀其巨鎮在南長江在東前擁後顧盤錯窪隆
　占皇圗之奕奕鬱佳氣之葱葱天海相際造化溟
　濛雕題貫膂大艑􁔩艨尋撞戴斗兮航浮索援皆
　馳驅而致恭采肅慎之楛矢職夷黔之布賨上則
　天目於潜之山鳯凰南北之巔巉巖嶻嶭窈窕回
　旋狀羣羽之集麓若萬馬之奔川海門之潮滄溟
　之淵濠洶奔於勢如朝焉皆足以小崤凾而吞涇
　渭等河雒而隘隴岍夫以此而駐蹕實一制而萬
　全然而不以爲離宫不以爲别宇而獨以奉長樂
　之安而爲承顔之所故能逺邁漢唐夸歷三五則
　雖兼天下之奉極天下之貴亦人所樂而天所與
　也凡臣所鋪翼而陳之者尚可名言之也非比三
　呉之盛麗九旂之容衞六宫之深嚴萬物之侈冶
　不足以隆一人之孝於無窮於是俯而拜仰而重
　曰當乎法駕言歸宗祏生輝千丈萬騎如指如摩
　備一時之盛禮慶萬國之洪禧望閶闔兮瑞霏微
　劐　稜兮祥威蕤馭嚴嚴之玉輦建　之朱旗
　華盖傚杠天驥驂非増日星之光明闐老幼之提
　擕千官之班兮鴛鷺兆民之欣兮嬰慕喜􁑔動於
　堪輿澤周流於道路樂極者或至於抃躍感深者
　爭先於馳騖沈漻晏然兮屏翳收風靉靆不興兮
　豐隆霽怒雙閎敞兮如升萬室昂兮如訴若乃萬
　壽誕日之辰一人㑹朝之際濟濟峨峨羣臣在位
　皆輔皐而弼夔過房杜兮丙魏奉玉巵兮瓊甓展
　采儀兮文陛　皇帝躬蹈事親之美以獨髙于萬
　丗進退禮樂抑崇下貴隆帝業兮億載懽祝聖人
　兮千萬歳然後敷兹睿化徧于中下尊卑模範兮
　盈里閭膏澤滲漉兮盛王霸工在衢士在朝而農
　在野百度脩明萬幾間暇無有遐遺睦如姻婭四
　海安若覆盂九有基如太華於是有客相謂曰子
　聞今日之盛事歟曰然嘻爲堯舜神人以和運紹
　五帝獄訟謳歌但無爲而巳矣於致養以云何豈
　若我皇躬勤儉之資恢隆平之時約已以奉太母
　之訓致美以化羣黎之爲端壹心而應感斥衆異
　之盱睢煥爛方冊照溢書詩哉且客聞歷代之制
　乎土階之卑不免乎儉固雕椽之飾不免乎驕奢
　魯夸靈光而但述土木之巧魏稱景福而徒爲制
　作之華俱游觀之是云奚文辭之足誇又豈若我
　皇綏定邦家以成孝道允邵羲媧哉且上棟下宇
　聖人所取也至德要道聖人之孝也作可楚室能
　修泮宫諸侯之功也與其論諸侯曷若言聖道與
　其言雄壯曷若言聖德明明我　宋得天下之統
　蒸哉　祖宗膺器之重殆二百年休聲無壅下之
　所奉者惟君上之所承者惟親當君享九重之實
　而親安萬乗之尊蓋匹夫之孝曽閔所難不足以
　言惟據域中之大饗天下之養然後爲重也巳析
　而合旣失而得然後爲喜之至也曠古所無一旦
　在已漢唐所恨自我而得凡是數者兼而有之不
　特爲四方之賀又將爲萬丗之光寵也今是殿也
　不奢不陋不髙不卑合禮之界與天下齊以是爲
　固鞏於鼎龜以是爲寳保若山谿雖廣八荒而爲
　城開溟渤而爲池倚圎天而爲蓋立棟梁於四維
　亦奚有宜乎於是再拜而歌曰蒼蒼髙旻覆下民
　兮與物爲春澤無垠兮一人孝至通帝意兮金石
　可開不可移兮上下合契定大議兮法駕六騩言
　還歸兮勑以慈寕爲殿名兮厥功告成百室盈兮
　居之克安若石磐兮四方瞻觀化益寛兮天人合
　應助其證兮光啓中興祖武繩兮紹復大運法堯
　舜兮旋澤曲軫翕然順兮孝道克全鑒上天兮壽
　禄萬年其永延兮聖人孝兮感人深責成賢輔兮
　雋功克忱廣殿軒軒兮巨厦深沉晨昏之養兮萬
　乗親臨財豐俗阜兮冩于薫琴百姓克愛兮諸侯
　克欽亘萬國兮得其懽心宫殿之制巳陳之矣天
　子之孝旣備述矣四方之心見於斯矣口軟字碎
　其言卑矣欲昭聖孝永無極矣日月爲字天爲卑
　矣許顗彦周䟦云王仲信此賦如河决泉涌沛乎
　莫之能禦也天資辭源之壯蓋未之見昔柳柳州
　云辨如孟軻淵如莊周壯如李斯明如賈誼哀如
　屈原專如揚雄柳州論之古人以一字到今不可
　移易願吾仲信兼用六語而加意於莊屈當與古
　人並驅而爭先矣伯氏天才旣髙輔以承家之學
　經術文章超邁今古眞草篆􁑗沈著痛快天文地
　理星官曆翁之所歎伏肘後卜筮三乗九流無不
　玄解丹青之妙模冩煙雲落筆人藏以爲寳奏賦
　之時與范志能成大詔俱赴南宫其後志能登第
　名位震耀而伯父坎壈以終興言流涕如音人二
　老歸西伯賦云一爲尚父一爲餓者雖升沈之不
　同其趣一也
蔡元長元符末間居錢塘無憀中春時往霅川游郊
　外慈感寺寺僧新建一堂頗偉勝元長即拈筆題
　云超覽堂適有一客在坐自云能相字起賀云以
　字占之走召入見而臣字旁觀如月四字居中當
　在初夏巳而果然
蔡元度娶荆公之女封福國夫人止一子子因仍是也
　談天者多言其壽命不永元度夫婦憂之一日盡
　呼術者之有名如林開之徒集于家相與決其疑
　云當止三十五歳元度顧其室云吾夫婦老矣可
　以放心豈復見此逆境邪其後子因至乾道中壽
　八十而終然其初以恩倖爲徽猷閣學士靖康初
　旣蔡氏敗例遭削奪恰年三十五蓋其禄盡之歳
　繇是而知五行亦不可不信也
大觀丁亥家祖守九江夜登庾樓逺望大江中燈熖
　明滅坐客以爲漁火家祖曰不然是必爲姦者遣
　吏往捕之頃刻而至乃舟中盗鑄錢其模如火甲
　狀每出炉則就水中蘸而取之焉
宣政中有兩地早從王荆公學以經術自任全乏文
　采自建業移帥維楊臨發作長短句題于賞心亭
　云爲愛金陵佳麗廼分符來此擁麾忽又向淮東
　便咫尺人千里畫鼔一聲催起邦内人齊跪江山
　有興我重來斟别酒休辭淚官中以碧紗籠之後
　有輕薄子過其下刮去有字改作没字我字易作
　你字往來觀之莫不啓齒
唐牛竒章玄恠録載蕭至忠欲出獵羣獸求哀于山
　神云當令巽二起風滕六致雨翌日風雨蕭不復
　出郊建炎中金冦駐楚泗間時張韓擁兵于髙郵
　虜誓于衆整師大入二將自料非其敵深以爲怯
將欲交鋒之際風雨大作虜衆辟易散走損折甚
　多因遂奏凱范師厚直方滑稽之雄也爲參賛軍
事笑云焉知張七韓五乃得巽二滕六力邪聞者
　爲之閧堂
鄭德象滋晚守京口怠於爲政湯致逺鵬舉爲兩浙
漕宣言俟應辦虜使至郡按治之時秦㑹之當國
德象求援于秦蓋宣和初秦赴試南宫鄭爲參詳
官其所取也至是湯别秦以行秦云鄭德象乆不
　通問有少書信煩爲提携逹因面授之湯視緘題
　云禀目申呈判府顯學侍郎先生門下具位秦檜
謹封湯得之幡然而改廼奏其治狀遂移帥江東
靖康間戎務方殷有士子賈元孫者多游大將之門
談兵騁辯顧揖不暇自稱賈機宜時有甄陶者奔
走公卿之前以善幹事大夫多使令之號甄保義
　空青先生甞戯以爲對云甄保義非真保義賈機
　宜是假機宜翟公巽毎誦之于廣坐以爲笑談元
孫建炎龍飛爲特奏名第一人
明清紹興壬午從外舅帥合肥郡治前有四豐碑屹
然有樓基在焉上云唐崔相國德政碑李華文張
　從申書天寳中所立也詞翰俱妙念欲摹打是時
大兵後工匠皆逃避未歸巳而明清持牧貢造朝
私念復來必須償此志繼而外舅易鎮京口後十
年明清赴壽春幕道出于彼始再往訪之則不復
存詢之云前歳武帥郭振者取以砌城矣大以悵
然悍卒無知亦何足責付之一歎
明清去夏掃松山隂郡齋中見王成之信所刋其寳
藏顔魯公墨帖自題其後極爲夸大固巳訝其字
畫不工及觀其後有云楊徽之蘇易簡張洎錢易
同觀于玉堂之署尤爲可疑遂亟取玉堂題名及
史冊諸傳考之楊文莊初未甞入翰苑雖蘇太簡
自雍熈六年至淳化五年出入禁林十年而錢希
　白以天聖四年方掌内制距大簡之在院相去凡
　隔四十五年希白卒年五十五是時方爲兒童何
　縁而同造金坡邪今春髙郵守張仲思頠寄以其
　家藏秦少游所臨蘭亭刻置黃堂墨本見遺後少
　游題云元豐二年八月書時年五十九案少游本
傳及誌銘云以建中靖國元年卒年五十三而龍
井題名元豐五年三十六則又焉得元豐二年年
　五十九乎二物皆贗甚明繇是而知凡入石䟦識
　不可不審也
紹興甲子歳衢婺大水今首台余處恭未十歳與里
　人共處一閣凡數十輩在焉閣𬒳漂幾沈空中有
　聲云余端禮在内當爲宰相可令愛護之少選一
　物如黿鼉其長十數丈來負其閤逹于平地一閣
　之人皆得無它又三衢境内地名張歩溪中有石
　里人號曰團石有䜟語云團石圜出狀元團石仰
　出宰相乙丑歳水涸石忽如圜鏡明年劉文孺章
　魁天下前歳大水石乃側仰而去年余拜相此與
　閩中沙合南臺蓋相似也(沈信叔訦云)
　　易貴多識前言往行詩貴多識鳥獸草木之名
　　至於多聞見則欲守約而守卓寡聞見則曰無
　　約而無卓古人有取乎博洽者於此可見誠以
　　寡陋之爲吾病不淺也范武之問殽烝籍談之
　　忘司典可以鑒矣記礼有云學然後知不足教
　　然後知困知不足然後能自反也知困然後能
　　自強也丗之旁捜廣採貪多務得者其亦以自
　　反自強者有以加力於其先故其知識聞見之
　　多日以博洽自然人鮮得而企及雪溪先生秉
　　太史筆諸子仲信仲言史學得之家傳惟父子
　　志趣髙逺學問器識率加於人一等故所以自
　　期者夐然與衆不同雖經史子集傳記與夫九
　　流百家道釋之書皆巳饜飫方且以爲未足而
　　又求所未聞訪所未見常有歉然不滿之意兹
　　泰華所以不得不髙溟渤所以不得不深也歟
　　不譾自㓜服膺雪溪先生之名恨不得摳衣趨隅
　　在弟子列所幸得從仲信仲言遊仲信寓越之
　　蕭寺不譾以敝廬宻邇時一相過未甞不劇談終
　　日有𥙷於茅塞爲多仲言後居甥館于嘉禾每
　　興契闊之歎仲信著京都歳時記廣古今同姓
　　名録留心内典作𥙷定水陸章句洞曉天文作新
　　乾曜真形圗此皆平昔幸得以窺一斑者不寜惟
　　是其發爲稗官小說尤不碌碌仲言著投轄録清
　　林詩話玉照新志揮麈録昆季之所作類皆出人
　　意表且學士大夫之所欲知者益信夫父子之博
　　洽雖名卿鉅公無不欽服敬慕蓋有自來遂初尤
　　丈一時之鴻儒也淹貫古今罕見其比一日詢仲
　　言以天臨殿與南唐中主畫像仲言詳陳本末無
　　一不符遂𥘉驚愕歎仰以爲丗不多得至形諸公
　　送行㤗倅詩擬欲告于上収寘史館不果仲言又
　　嘗剴切上封事不譾因不自揆以拙句殿諸公後有
　　云信史賖青簡封章窒皂囊者以此揮麈所録尤
　　仲言平日之用功深者三復以觀非志不分力不
　　衰加之歉然不滿者朝夕于懷未易得此是不可
　　以無傳也前録先巳刋行後録餘話不譾備數昭武
　　日仲言移書見委顧淺見寡聞亦欲以其素所未
　　知者期天下之共知是以喜而承命因浼龍山張
　　君得以繼之若夫博洽如仲言父子者則勿以見
　　誚可也慶元庚申秋七月旣望昭武假守浚儀趙
　　不譾師厚父　揮麈餘話卷之二終
