#+TITLE: 顱顖經-宋-闕名
#+DATE: 2016-06-11 12:23:02
#+SOURCE: github.com/kanripo/KR3e0016 master 922b38a4                
欽定四庫全書　　　　　子部五
　提要
　　顱𩕄經二卷　　　　　醫家類
　　　　(臣/)等謹案顱𩕄經二巻不著撰人名氏世亦
　　　　别無𫝊本獨永樂大典内載有其書考厯代
　　　　史志自唐藝文志以上皆無此名至宋藝文
　　　　志始有師巫顱𩕄經二卷今撿此書前有序
　　　　文一篇稱王母金文黄帝得之昇天秘藏金
　　　　匱名曰内經百姓莫可見之後穆王賢士師
　　　　巫於崆峒山得而釋之云云其所言師巫與
　　　　宋志相合當即此本疑其唐末宋初人所為
　　　　以王冰素問注第七卷内有師氏藏之一語
　　　　遂托名師巫以自神其説耳其名顱𩕄者案
　　　　首骨曰顱腦盖曰𩕄殆因小兒初生顱𩕄未
　　　　合證治各别故取以名其書首論脈候至數
　　　　之法小兒與大人不同次論受病之本與治
　　　　療之術皆深中肯綮要言不煩次論火丹證
　　　　治分列十五名目皆他書所未嘗見其論雜
　　　　證亦多秘方非後世俗醫所可及盖必别有
　　　　師承故能精晰如此宋史方技𫝊載錢乙始
　　　　以顱𩕄經著名至京師視長公主女疾授翰
　　　　林醫學乙幼科冠絶一代而其源實出於此
　　　　書亦可知其術之精矣謹据永樂大典所載
　　　　褒而輯之依宋志舊目釐為二卷俾不至無
　　　　𫝊於後焉乾隆四十六年九月恭校上
　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官(臣/)陸　費　墀
原序
夫顱𩕄者謂天地陰陽化感顱𩕄故受名也嘗覽黄帝
内傳王母金文始演四序二儀陰陽之術三才一元之
道採御靈機黄帝得之昇天祕藏金匱名曰内經百姓
莫可見之後穆王賢士師巫於崆峒山得而釋之叙天
地大徳陰陽化功父母交和中成胎質爰自精凝血室
兒感陽興血入精宫女隨陰住故以清氣降而陽谷生
濁氣升而陰井盛也甚者二儀互換五氣相參目覩元
機非賢莫逹謂真陰錯雜使精血聚而成殃陽發異端
感榮衛合而有疾遂使嬰兒纔養驚候多生庸愚不測
始末亂施攻療便致枉損嬰兒吁哉吁哉遂究古言尋
察端由叙成疾目曰顱𩕄經焉真憑辨證乃定死生後
學之流審依濟疾天和太清降乘赤海真一元氣乘之
則母情先摇蕩漾熾然是陽盛發陰當姙男也六脉諸
經皆舉其陽證所謂姙衰不勝蔵氣則觸忤而便傷姙
勝而氣劣則母疾三五月而發皆隨五蔵心蔵乾而口
苦舌乾肺蔵渴而多涕發寒肝蔵邪而胑酸多睡脾蔵
發而嘔逆惡食腎蔵困而軟弱無力蔵姙氣平則和而
無苦胎若劣而強得蔵飬至生亦乃多疾二儀純陰之
證昇雜真一者謂陰發陽則父精薄姙當成女也六脉
諸經皆發陰證若血盛氣衰則肥而劣氣若氣盛血衰
則瘦而壯氣餘蔵姙之氣皆同男説孩子處母腹之内
時受化和之正氣分陰陽之紀綱天地降靈十月而化
萬物以生成隨其時變大理清純化成祥瑞之基全真
道一故生成焉一月為胚精血凝也二月為胎形兆分
也三月陽神為三魂動以生也四月陰靈為七魄靜鎮
形也五月五行分藏安神也六月六律定腑滋靈也七
月精開竅通光明也八月元神具降真靈也九月宫室
羅布以生人也十月氣足萬物成也太乙元真在頭曰
泥丸總衆神也得諸百靈以禦邪氣陶甄萬類以靜為
源是知慎於調䕶即以守恬和可以保長生耳故小兒
瘦痾盖他人之過也
欽定四庫全書
　顱𩕄經卷上
　　脉法
凡孩子三歳已下呼為純陽元氣未𣪚若有脉候即須
於一寸取之不得同大人分寸其脉候未來呼之脉來
三至吸之脉來三至呼吸定息一至此為無患矣所言
定息呼氣未出吸氣未入定息之中又至此是平和也
若以大人脉五至取之即差矣如此七至已上即為有
氣或脉浮如弓之張弦此為有風並可依後方合藥治
之或七至已下此為冷候亦宜依後方合藥療之或診
候取平或忽而不見沉浮不定伏益根平者此為神鬼
之病且合求祟續宜使藥或桃桞枝湯浴煎飲子為使
一兩顆桃心
孩子脉呼吸十五至已上三至以下皆死矣
　　病證
初生小兒鵝口撮噤並是出胎客風着顱臍致有此可
以小艾灸三壯及烙之愈
初生小兒至夜啼者是有瘀血腹痛夜乘陰而痛則啼
初生小兒一月内乳痢如膠是母寒氣傷胃所致也
初生小兒一月内乳痢如血是母胷有滯熱所作也
初生小兒一月内兩眼赤者是在胎之時母喫灸煿熱
麫壅滯氣入胎中熏兒腦所致也
小兒温熱皆因從氣熱而搏胃氣然若下之平氣即愈
氣虚則生驚而變癎
小兒驚癎一從虚邪客熱相搏而生其候當用補飬安
和即愈加以性冷及太過即死
小兒噦逆吐皆胃氣虚逆氣客於藏氣而作當和胃飬
氣至如下冷即極小兒霍亂吐逆皆胃氣與陰陽氣上
下交爭而作當用分和補藥調飬即愈餘皆死
小兒客忤無辜皆因客入所觸及暴露星月小兒嫩弱
所以此候多惡
小兒一眼青揉癢是肝疳二齒焦是骨疳三肉色鼻中
乾是肺疳四皮乾肉裂是筋疳五髪焦黄是血疳六舌
上生瘡是心疳七愛喫泥土是脾疳孩子肌膚肥實皮
膚白無故煩渴此自小妳猛衝損肺但依後方内用甘
草人參合飲子若氣急甚胷脹起鼻連眼下臉青色呻
吟之聲者此必死之兆不得與藥
孩子利如泔靛者難效利如鵝鴨血者脾已爛損不宜
與藥
孩子凡有諸色疾苦但眼瞼下垂牽必定死矣
孩子瘧皆難效或發無時即口噤咬牙作聲此必死矣
呼為瀝瘠疳瘧亦名為鎻腸疳
孩子渴喫乳食夜啼作聲此即是腹肚痛
孩子無故摇頭此是腦頂風
孩子喫乳食皆出此是脾冷
孩子無故肚大項細四肢消瘦筋脉骨節起自是小來
少乳嚼食與喫早成骨熱疳勞先宜與保童丸吃續與
柴胡鼈甲引子(保童丸方見一切疳門中/柴胡飲子方見行遲門中)
孩兒頭面胷膊肌厚臂脛細瘦行走遲者是小兒抱損
孩子鼻流清涕或鼻下赤痒此是腦中鼻中疳極冝用
後方青黛散吹鼻兼傅下赤爛處(方見疳疾/吹鼻門中)
已前並診候孩子疾狀孩子氣脉未調蔵府脆薄腠理
開踈㸔脉以時依方用藥
孩子或夏中熱時因乳母沐浴多使冷水妳得冷氣血
脉皆伏見孩兒氣未定便與妳使孩子多胃毒及赤白
兩般惡痢此乃是妳母之過凡浴後可令定息良久候
氣定揉與之即全無患
師巫燒錢乳毋須預祝之勿令着水噴兒皆令驚熱入
心轉成患害切細慎之
凡孩子自生但任陰陽推移即毎六十日一度變蒸此
骨節長來四肢發熱或不下食乳遇如此之時上唇有
珠子如粟粒大此呼為變蒸珠子以後方退熱飲子療
之不宜别與方藥(㓜㓜新書注云顱𩕄經以六十日為/一變巢氏病源以三十二日為一變)
(説有不同/故兼存之)
　　驚癎癲證治
牛黄丸　治小兒胎驚及癎或心熱
　　牛黄　　　　龍齒　　　　馬牙硝
　　鐵焰粉(各一分/)
　右為細末錬蜜丸如梧桐子大毎日乳食前熟水調
　破一丸灌下令母忌口
又牛黄丸　治孩子驚熱入心擬成癎疾面色不定啼
　哭不出潮熱無度不吃乳食大段眼翻露白手足逆
　冷呼喚不應
　　牛黄(研/)　　　大黄　　　　獨活(各一分/)
　　琥珀(炙别研/)　升麻　　　　菉豆粉
　　大麻仁(别研各半兩/)
　右為末蜜丸如梧子大空心熟水下一丸頓服之食
　後再服一丸至十歳加金銀箔各五片忌煿炙毒物
虎睛丸　治孩兒風癎驚啼不喫乳
　　虎睛(一隻/)　　犀角　　　　子芩(各等分/)
　　梔子仁　　　　大黄(各十分/)
　右五味為細末鍊蜜丸如梧子大驚啼不喫妳乳汁
　下七丸風癎米飲下五丸至七丸兒小减丸數取利
　為度忌毒物若有虚熱加知母六分
又虎睛丸　治小兒孩子二十四種驚癎壯熱抽掣脚
　手嘔吐夜啼眼腫
　　虎睛(一隻聖恵/用一對)梔子仁　　　茯苓(各二分/)
　　牛黄(少許聖恵/用半兩)人参(一分聖恵/用一兩)鈎藤
　　大黄(各四分/)　犀角(末一分聖/恵用二兩)黄芩(一分聖恵用/一兩)
　　蛇退(七寸燒灰分/聖恵用一)
　右為末蜜丸如黍米大空心熟水下隨年丸輕者一
　服重者三服妳汁下亦得聖恵熟水下妳母忌一切
　生冷油膩毒物
廣利方　治孩子驚癎不知迷悶嚼舌仰目
　　牛黄(一大豆/)
　右為細末研和蜜水服之
二十二味虎睛丸　治孩子從一歳至大癲發無時口
　出白沫小便淋瀝不利
　　虎睛(一隻生眼佳曝/乾酒浸令黄色)　　　　真珠
　　蜂房(各三錢/)　麻黄(二分去節/)鈎藤(三分/)
　　鐵精　　　　防葵　　　　大黄
　　子芩　　　　龍齒　　　　銀屑
　　梔子仁　　　羌活(各四分/)　柴胡
　　升麻　　　　白蘚皮　　　雷丸(燒令赤/)
　　人參(各三分/)　細辛(一分半/)　蛇皮(五寸炙/)
　　石膏(五分/)　　蚱蟬(四枚去翅足炙/)
　右為末蜜丸如赤豆大四五歳五丸日再服大兒十
　丸濃煎米飲下忌生冷油膩
　　疳痢證治
保童丸　治小兒孩子諸色疳候或腹内虚脹驚癎頭
　髪立常咬手指脊疳疳勞臂脛細弱倚立不得及鼻
　下常赤清涕流涎不止舌上生瘡腦疳口疳腹上筋
　脉
　　虎睛(半隻/)　　硃砂　　　　麝香(各一錢/)
　　牛黄　　　　龍腦　　　　巴豆
　　芎藭　　　　桔梗　　　　枳殻
　　檀香　　　　茯神　　　　人參
　　當歸　　　　羌活　　　　代赭
　　鶴虱　　　　白术(各半兩/)
　右為細末下香砂巴豆令匀錬蜜丸如梧子大一歳
　至五歳毎日一丸十歳每日兩丸並空心米飲下但
　稍知孩子病甚即加藥與之孩子未較妳母忌生冷
　油膩灸煿毒魚大蒜米醋
又方　治孩子疳痢諸色疳并一十五種病狀一腹大
　二皮膚黑黄三骨節麤四眼赤五口赤六鼻中生瘡
　七頭髪黄八咬指甲九愛喫土十愛喫甜物十一身
　熱十二頭大十三臍凸十四項細十五靣無光並冝
　常服保童丸方
　　硃砂　　　　牛黄　　　　麝香
　　蟾酥(各少許/)　阿魏(二分/)
　右先將硃砂於凈器中研如粉入諸藥一時以蒸餅
　為丸忌羊血生冷等
又方　治孩子疳氣或醸肚脹上筋脉頭大項細喫物
　不知足夜中即起腹内長鳴
　　大黄(一兩/)　　陳橘皮(二兩酸醋二合/浸二日曬乾)
　　蜣蜋(二十箇去翅足子熱燒醋安之以/盃盖地上去火毒候冷取出炒過)
　　右為末蜜丸如梧子大毎日空心熟水下十丸忌
　　如常
紫雪圓方　治小兒五疳兼腹肚虚脹疳氣煩悶或時
　燥渴
　　大黄　　　　黄連　　　　代赭(各二分/)
　　硃砂　　　　麝香(各少許/)　杏仁(去皮尖/别研)
　　肉豆䓻　　　巴荳(去皮以冷水浸/别研各一兩)
　右為細末蜜丸如梧子大毎服空心米飲湯下一圓五
　歳十歳只可服五丸臨時加減忌冷水油膩炙煿
硃砂丸　治孩子疳痢辨蟲顔色定吉凶
　　硃砂(半石蓮大/)阿魏(如硃砂大/)蝙蝠血(三兩滴/)
　　蟾酥(少許/)
　右為細末和少許口脂調先以桃柳枝煎湯浴兒後
　㸔小兒大小以菉豆大填兒臍中後用紙片向臍中
　貼之用青衣盖兒㸔蟲出來黄色輕青黒色重
青黛散　治孩子鼻流清涕或鼻下赤癢
　　青黛(一錢/)　　蘆㑹　　　　地龍(各半錢/)
　　硃砂(一字七/)　𤓰蔕(半錢/)　　細辛(一錢/)
　　宣連(半錢/)
　右為細末和合吹鼻中入麝香少許
保童丸
　　硃砂　　　　麝香　　　　新蟾酥(各等分/)
　右研合成劑合子内盛丸如麻子大又於一合子内
　浸一丸以筯頭㸃入鼻中亦名問命丸但孩子病甚
　即與吹之或得七噴可以治之五噴即甚三兩噴即
　死矣此不可深著水浸臨時入水亦不畏
盖腦散　治孩子腦疳鼻癢毛髪作穂面色赤
　　地榆(炙/)　　　蝦䗫(燒各一分/)蝸牛殻(二十一箇/)
　　青黛　　　　石蜜(各二分/)　麝香
　右為末吹鼻當有黄水出忌甜物
胡黄連丸　治孩子熱疳
　　胡黄連　　　蟾酥(各等分/)
　右為末蜜丸如菉豆大五歳熟水送下二丸
調中丸　治孩子諸疳或熱攻衝心肺氣急晝夜有汗
　日漸羸瘦不吃乳食
　　柴胡　　　　茯苓　　　　人參
　　木香　　　　桂心　　　　大黄(濕紙裏煨/)
　　枳殻　　　　甘草(炙/)　　　鱉甲(醋炙各等分/)
　右為末蜜丸如桐子大毎歳兩丸至五歳三丸熟水
　下忌如常
地黄煎方　治孩子疳勞肺氣熱欬𠻳四肢漸瘦心肺
　乾
　　生地黄汁(五兩/)酥　　　　　生薑汁
　　蜜(各一兩/)　　鹿角膠(半兩/)
　右先將地黄汁安鍋内慢火煎手不住攪約五六沸
　下酥又五六沸下蜜次下膠又下薑汁慢火煎候如
　稀餳即住火毎食後兩度共與一匙頭忌毒物
又方治孩兒疳蝕口齒齒齦宣露臭穢不可近
　　葶藶(炒/)　　　梧桐律(等分/)
　右為末以臘月豬脂調微煎作膏取桞木筋子綿褁
　㣲微揾藥時烙
又方　治孩子疳蝕脣鼻及諸瘡
　　硫黄　　　　乾漆　　　　文蛤
　右等分燒灰稍煙盡研為末入麝子少許以帛拭瘡
　膿血後用藥乾糝之立效
又方　治孩子初患諸色痢及微有疳氣
　右用枳實不限多少炒令黒拗破㸔内外相似為散
　空心米飲下半錢以歳加減服之忌如常
又方　治孩子赤白痢
　　阿膠　　　　赤石脂　　　枳殻(麩炒/)
　　龍骨　　　　訶子(炮半熟去/核各半兩)白术
　右為末一歳二歳空心米飲下半錢
又方　治孩子冷毒疳痢白膿疳靛日加瘦弱不喫食
　腹痛
　　青木香(一分/)　　黄連(半兩/)
　右為末蜜丸如梧子大一歳以上空心熟水下一丸
　三歳五歳服二丸藥性熱者不宜多服忌生冷
温脾散　治孩子水瀉利并脾冷食乳不消喫妳頻吐
　　附子　　　　乾薑　　　　甘草(炮剉各半兩/)
　　白术(一兩/)
　右為末空心米飲下半錢忌鮮魚毒物
顱𩕄經卷上考證
第一頁後二行三行　原本依後方同藥治之按後方
　已佚謹簽出聲明
第二頁前一行　以小艾灸三壯原本脱艾字謹増
第五頁前六行　灌字原本訛蒲謹校正
第七頁前三行　注生眼訛在眼謹校正
十二頁前七行　稀餳原本訛稀錫謹校正
欽定四庫全書卷
　顱𩕄經卷下
　　火丹證治
黃帝問歧伯曰後生少稚多被惡疾丹毒二品若何分
之歧伯曰陽解百年一十已上為毒一十已下為丹丹
毒一也隨其大小分别之治之有毒至依方萬無一差
喻人間男女皆遭丹毒至依此枉死者復何限哉良由
信邪師之語仍被恐之愚昧之人勿與下手請依方用
之今出此圖形狀如後
伊火丹從兩脇起
神竈丹從肚起
尿竈丹從踝起
胡吹竈丹從陰囊上起
天火丹從腹背遍身起
天雷丹從頭項起
熛火丹從背甲起
胡漏竈丹從臍中起
廢竈丹從曲臂起
神氣丹從頭背上起
土竈丹從陰踝起
朱黄丹赤豆色遍身上起
螢火丹從且起
野竈丹從背脊起
鬼火丹從面上起
伊火丹從兩脇起
　右用豬糞燒灰并鐵槽中泥拌調塗之日三
神竈丹從肚起
　右用土蜂窠杏仁膩粉生油調塗立差
尿竈丹從踝起
　右用屋四角頭茅草燒灰使雞子白調塗之
胡吹竈丹從陰囊上起
　右用水茄窠下泥和苦酒塗之
天火丹從腹背遍身起
　右用樺皮白末和生油調塗之亦用赤石脂羊脂調
　塗之
天雷丹從頭項起
　右用陰乾蔥赤末拌脂塗又用竈下土雞子白調塗
胡漏竈丹從臍中起
　右用屋漏水調竈中土塗之
廢竈丹從曲臂起
　右用屋四角茅草灰雞子白調塗之
神氣丹從頭背上起
　右用牯牛骨燒灰羊脂塗之
土竈丹從陰踝起
　右用屋四角茅草竈横麻及雞子白調塗之
朱黃丹赤豆色徧身上起
　右用慎火草擣汁和酒調塗之
螢火丹從耳起
　右用慎火草擣汁塗之聖恵以醋調塗
野竈丹從背脊起
　右用柔香茸蒴􁁉赤小豆末塗之立差
鬼火丹從面上起
　右用竈下土雞子白調塗之立差
　　雜證
平和飲子　小兒初生可日與之
　　人參　　　　茯苓　　　　甘草(炙/)
　　升麻(已上各一分/)
　右以水一白盞煎至一合半已來時時與之乳母忌
　油膩滿月及百晬以來加之臨時冷加白术熱加(缺/)
　各半錢
又方　治孩子臍中不乾
　　白礬(一錢煅過/)龍骨(一分/)
　右為細末入麝香少許毎次使拭臍乾糝之用帕裏
　避風
青木香散　治孩子陰囊或如疝腫脹
　　狐陰(一雙炙/)　蒺藜(炒/)　　　地膚子
　　昆布　　　　枳殻(炒/)　　　槐子(炒各一分/)
　右為末一歳二歳空心米飲下一錢
又方　治孩子蛔蟲咬心痛面伏地卧口吐清水痰涎
　　檳榔　　　　苦棟根　　　鶴蝨(炒各半兩/)
　右為末空心熱茶下一錢以意加减忌粘食
杏仁丸　治孩子或渴此是蛔蟲傷
　　杏仁(去皮尖/)　膩粉(各一分/)
　右為末毎用唾丸空心米飲茶任下二丸
又方　治孩子赤逰腫或如丹煩渇渾身赤瘤壯熱
　　菉豆粉　　　　鉛白霜
　右細研蕓薹汁調塗之
又方　取鉛霜法將鈆來於石上打令薄掘地作坑可
　鈆片大以杵擣坑實滿坑着醋以鈆盖定經一宿去
　取霜如珠子大和藥使之如煩渴以後服解熱飲子
又方
　　麥門冬　　　　小蘆根　　　　竹葉
　　乾葛　　　　　漏蘆　　　　　犀角屑
　右用水四合藥半兩煎一合無問食前後徐徐與之
消石散　治孩兒身上無故腫但覺肉色赤熱
　　消石　　　　大黄　　　　　菉豆(各等分/)
　右為末毎用時隨腫大小取莙薘根研汁調塗腫上
　如有惡物即看有㸃子以膏貼之四面以散子熁之
　若無莙薘根即用雞子白或車前根葉亦得
又方　治孩子胎中受風長後或滿身生瘡沸癢如疹
　癆或如飢飽痒瘡
　　葱白　　　　硝　　　　　臭黄
　　硫黄(各等分/)
　右用油半兩燒令熱下少許蠟先剥葱白三莖細切
　待油熱即潑葱上細研續下硫黄臭黄硝更研之旋
　塗
茴香散　治孩兒赤眼并胎熱及疳障多淚
　　茴香　　　　冬青膽(陰乾/)　　生甘草
　右為細末毎洗眼時取藥一分水一盞煎十沸後温
　洗之或孩兒長大即加藥并水
引子方　孩兒用藥洗眼後可更服之
　　知母　　　　黄芩　　　　　青箱子
　　地蛹子　　　秦皮　　　　　車前草
　　山梔子　　　獨活(各等分/)
　右藥以水五合煎二合去滓温服忌食如常
又方　治孩子聤耳
　　白礬(半兩燒過/)龍骨　　　　鉛丹(燒各一分/)
　　麝香(少許/)
　右為末以綿裹竹枝子淨探膿水以一小豆大藥傅
　之别以綿裹塞填之勿令見風
又方　治小兒聤耳
　　石硫黄(製/)
　右為細末以糝耳中日一夜一
又方　治孩子小便不通
　　茯苓　　　　通草　　　　冬𤓰子
　　車前子(各等分/)
　右以水四合藥半兩煎一合半作二服忌油膩
側柏散　治孩兒風熱
　　側柏　　　　鬱金　　　　天麻(酒浸一宿/)
　　乾蝎　　　　天南星　　　地黄(去土/)
　　子芩　　　　大黄(已上各半兩/)
　右為末治風及驚温酒下退熱毎夜熟水下半錢
柴胡引子　治小兒行遲小兒自小傷抱脚纎細無力
　行止不得或骨熱疳勞肌肉消瘦
　　柴胡　　　　鼈甲(米醋塗炙/)知母
　　桔梗　　　　枳殻(麩炒去瓤/)𤣥參
　　升麻
　右藥等分並細剉每日煎時三歳以下取藥半兩水
　五合煎二合去滓分兩服空心食前後各一服忌毒
　物飲後用澡浴方
澡浴方
　　苦參　　　　茯苓皮　　　蒼术
　　桑白皮　　　白礬(各半/兩)　　蔥白(少許/)
　右藥剉細毎浴時取一兩沸水二升浸藥後通温與
　兒浴之避風於温處妙
又方　治小兒數歳不能行
　　取葬家未開户盗其飯食來以哺之不過三日便
　　起行勿令人知之
