#+TITLE: 書錄-宋-董更
#+DATE: 2018-05-12 10:18:03
#+SOURCE: github.com/kanripo/KR3h0035 master a46be09b                
欽定四庫全書　　　　　子部八
　書録　　　　　　　　　藝術類一(書畫之屬/)
　　提要
　　　　(臣/)等謹案書録三卷宋董更撰更字良史不
　　　　詳其里貫自稱閒中老叟盖未登仕版者也
　　　　其書皆紀宋代書家姓氏分上中下三篇上
　　　　篇載藝祖至髙宗中篇載北宋書家一百十
　　　　人下篇載南宋書家四十五人有見輙抄於
　　　　帙故不復以人品髙下為詮次凡諸書所有
　　　　評論書法者悉加採摭彚次每人之後更為
　　　　外篇附於卷末所載女子六人盖倣華陽國
　　　　志窶儒貧女有可紀者莫不咸具例也錄中
　　　　所紀雖未為賅備而徵引典核考據精審亦
　　　　殊有體裁非泛濫撦撏者可比其書成於理
　　　　宗淳祐壬寅後景定元年庚申燬於火度宗
　　　　咸淳元年乙丑従曺氏得其舊本乃重加修
　　　　校復成此編原本書未有至正丁未三月錄
　　　　辦云云一行盖元時華亭孫氏所抄存者後
　　　　輾轉𫝊録訛脫益甚自序亦已殘缺不可讀
　　　　檢勘諸本並同無可校補今姑仍其舊焉乾
　　　　隆四十六年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　書録卷上
　　　　　　　　　　　　　宋　董更　撰
藝祖皇帝
　國朝㑹要云宣和四年三月上親出建隆真蹟詩翰
　數幅於是羣臣始識藝祖書
太祖皇帝
　秘閣刻祖宗御書十卷第一卷刻太祖書天下一統
　四大字臣岳珂寶真齋法書賛載太祖真跡處分手
　札楷書(闕/)行云王浦魏仁溥只今來學士院聽處分
　十三日凡十七字臣更伏睹太祖皇帝以英武之姿
　開文明之運奎畫傳心人知寶愛葢伏羲之觀象畫
　卦倉史之闡幽發秘同一垂法後來聖子神孫代以
　文藻昭囘雲漢有自來矣
太宗皇帝
　黄庭堅云熙陵以武定四方載櫜弓矢文治之餘垂
　意翰墨妙盡八法當時士大夫皆親承指畫
　蘇軾云太宗皇帝以武功定禍亂以文德致太平天
　縱之能溢於筆墨摛藻尺素之上弄翰團扇之中
　葉適曰學士院正㕔曰玉堂太宗時蘇易簡為學士
　上嘗語曰玉堂之設但虚傳其說終未有正名乃以
　紅羅飛白玉堂之署四字賜之
　(闕/)　　　云太宗挺生五代文物已盡之間天縱好
　學幾餘臨池研精書法草入三昧行書無對飛白入
　神一時公卿以上之所好遂悉學鍾王至李宗諤主
　文既久士子始皆學其書肥褊朴拙以投其好及宋
　宣公綬作參政傾朝學之號曰朝體韓忠獻公琦好
　顔書士俗皆學顔書及蔡襄貴士庶又皆學之王文
　公安石為相士俗亦皆學其體自此古法不講能𨽻
　書者武勝留後劉瑗能草書者承議郎滕中宗室仲
　忽能行書者宣德郎鮑慎由能篆書者宣德郎趙霆
　已上是學古者餘未見
　國朝㑹要云雍熙三年十月内出飛白書一軸賜宰
　臣李昉太宗曰朕每公事退嘗惜光景讀書之外不
　住學習除𨽻草外兼習飛白淳化四年内出八分書
　千文賜宰臣以下五年十月賜近臣飛白冦凖得草
　書十八軸至道元年六月書故事三十紙刻石以百
　本并列秘閣官吏姓名令於江東名山福地道宫佛
　廟各藏一本或髙逸不仕敦朴有行為州里所稱者
　亦分賜之二年六月出飛白書二十軸賜宰相等又
　以四十軸藏於秘閣字皆方圓數尺帝曰飛白依小
　草書體與𨽻書不同朕君臨天下復何事于筆硯但
　中心好之不能輕棄歲月既久遂盡其法然小草字
　學難究飛白筆勢罕工朕習此書使(闕/)

　
　秘閣刋皇朝祖宗御書刻太宗書倍于累朝(自一卷/至六卷)
　草聖一卷刻于絳臺法帖有至道御書十二卷刻於
　清江學宫皆筆法精妙掩跡二王帝王法書第一也
　又有草書急就章一卷刻于某處賜蘇易簡戒酒詩
　二首刻於江西漕臺
仁宗皇帝
　黄庭堅記御書云竊觀金匱石室之書論載上天資
　純粹無聲色畋遊之好平居時御筆墨尤喜飛白書
　一書之成左右伏侍爭先乞去稍稍散落人間士大
　夫家或得隻字片紙相與傳玩
　長編云乾興元年仁宗即位三月賜羣臣飛白書各
　一軸上始未嘗為飛白書一日至真宗靈前見所陳
　飛白筆遂取而試書之體勢遒勁有如夙習遂分賜
　焉(會要/同)
　㑹要云天聖三年四月内侍以御書飛白書各一十
　軸賜輔臣帝宸翰遒勁筆勢有法飛白書尤為精妙
　至是命工模刻賜之寶元二年十一月遣内侍就輔
　臣第賜御書飛白書各一軸次日面謝再拜訖宰臣
　奏曰陛下萬幾之餘翰墨不倦神筆奇奥曠古未嘗
　有帝曰聽政之暇無所用心特以此為樂爾
　秘閣祖宗御書帖刻仁宗書飛白字為多臣更伏惟
　飛白之書晉宋以來已無傳迹葢羲獻以為難者至
　我朝仁宗皇帝不學而能使後人復見一家之體此
　殆天授古法以續既絶豈不盛哉
徽宗皇帝
　㑹要云宣和四年三月幸祕書省宣示御書千文十
　體書洛神賦行草近詩并御畫既恩許分賚宰臣黼
　蒙恩獨疋紙金花千文一軸御書二十二軸
　長編云崇寧三年六月壬子都省言竊以書學之用
　於世久矣今欲依先王置學設官之制考選揀拔使
　人人自奮至於今日所有圖畫之技與書一體令附
　書學為之校試約束謹成書畫學敕令格式一部冠
　以崇寧國子監為名並乞施行從之宣和六年正月
　己未詔提舉措置書藝所以主客員外郎杜從古徐
　知新大中正丞徐兢新差編脩汴都志米友仁並為
　措置管局生徒五百人為額篆正文法鍾鼎小篆法
　李斯𨽻法鍾繇蔡邕真法歐虞禇薛草法王羲之顔
　栁徐李逐月㑹試先是王黼以唐告三道虞世南書
　狄仁傑告顔真卿書顔允南蘭陵郡太夫人張氏告
　及徐浩封贈告進呈上曰朕欲教習前代書法所頒
　告命使能者書之不愧前代時書學已罷故特置是
　局
　更嘗仰觀州郡學有大成殿榜玉隆萬壽宫有神功
　妙濟真君殿榜皆筆勢勁逸清入霄漢説者謂宸翰
　得薛稷法要是意度天成不襲前作非可以陳跡求
　也今宸章奎畫間亦散在人間實為秘寶云
髙宗皇帝
　中興小厯云紹興五年十月上御書車攻詩宣示宰
　執趙鼎曰陛下㳺神翰墨之間亦不忘恢復紹興十
　三年九月丁巳宰執奏江東洪興祖欲進石碑事上
　曰石碑安用不善刻者皆失其真學書者惟視筆法
　精神朕得王獻之洛神賦墨跡六行寘之几間日閲
　十數過覺于書有所得近已寫尚書終篇學字若使
　寫經不惟字進而經亦熟宰臣曰平時諸生未有能
　寫經一部於此仰見聖學之不􁒭也上嘗親寫旅􁅾
　大有大畜卦與孟子之言於座右數屏又寫賜經筵
　官扇皆取杜甫詩句又嘗親書羊祜傳賜樞臣紹興
　十年十月時御書皇太后玉冊癸亥輔臣言陛下字
　法遒勁絶類雲天之體上曰學書必以鍾王為法然
　後出入變化自成一家輔臣曰陛下天縱多能無不
　造其至妙上所寫六經與論語孟子之書畢秦檜因
　請刋石于國子監仍頒墨本賜諸路州學詔可刻于
　石者有翰墨志一卷真草孝經一卷御臨歴代帝王
　名臣灋帖十卷草書千文一卷真書小楷千文數本
　賜州學六經刻石各州往往建閣儲藏臣庶之家亦
　或寶藏榻本又臨書蘭亭刻數本御臨雜書每有真
　跡流傳于世世人寶之以比古帖羊祜傳刻石一卷
　十卷帖初檜刻之私第石今不存惟鄂渚重刻存焉
　翰墨志初刻某處今又有蜀中重刻傳焉
　俞松刋蘭亭續攷載李心傳跋髙宗賜鄭諶本云思
　陵本斆黄庭堅書後以偽豫遣能黄書者為間乃改
　從右軍焉
　
　
　
　
　
　
　書録卷上
欽定四庫全書
　書録卷中
　　　　　　　　　　　　　宋　董更　撰
江南後主李煜字重光
　浮休跋其書云江南後主書雜説數千言及德慶堂
　題榜大字如截竹木小字如聚鍼釘似非筆跡所為
　歐陽永叔謂顔魯公書正直方重似其為人若以書
　觀後主可不謂之倔强丈夫哉
　山谷云觀江南後主手改表草筆力不減栁誠懸乃
　知今世石刻曽不得彷彿余嘗見其與徐鉉書數紙
　自論其文章筆法政如此但步驟太露精神不及此
　數字筆意深穩葢刻意與率爾為之工拙便相懸
　皇朝類苑云古之善書有筆法五字擫押鈎格抵用
　筆雙鈎則㸃畫遒勁而盡善矣謂之撥鐙法江南後
　主得此法書絶勁復増二字曰導送
　張文靖公云李後主專意詞翰而歌詩筆札皆與騷
　人墨客分路揚鑣
呉越忠懿王錢俶字文德
　山谷云熙陵嘗稱獎錢忠懿王筆法入神品中外學
　書無能出其右仰觀英鑒大不可誣
　有詩帖一紙刻石於絳臺法帖卷末(諸書之見于刻/石者不能具載)
　(聊記一二以見/大概他倣此)
孫思皓
　米元章書史云國初孫妃弟思皓學歐書本朝無人
　過也
徐鉉字鼎臣　　　　　　　徐鍇字楚金
　東都事略云鉉好李斯小篆尤得其妙𨽻書亦工尺
　牘為士大夫所得皆珍藏之
　揮麈録云鉉書映日視之中心有一縷濃墨正當其
　中至曲折處亦然乃筆鋒直下不倒故耳
　沈存中筆談云(與揮/麈同)又云鉉嘗自謂吾晩年始得􁊸
　(蒯平/聲)匾法凡小篆喜瘦而長􁊸匾之法非老筆不能也
　余按鉉弟鍇亦善篆書有千文刻石傳于世
李居簡　　　　　　　　王嗣宗字希阮諡景莊
　皇朝類苑云凡章草小草㸃畫皆有法不可率意輒
　書近年李居簡善草書太宗甚愛之以贊善大夫直
　御書院王嗣宗亦習而不能精諺云信速不及草書
　家貧難辦素食言其難置也然小草尤難
李建中字得中
　山谷云李西臺書雖少病韻然似髙逸髙文進畫神
　佛翰林工至今以為師又云余嘗許西臺書所謂字
　中有筆者也字中有筆如禪家句中有眼他人聞之
　瞠若也惟子瞻一聞便欣然耳
　東都事略云建中善書札行筆尤工草𨽻篆籀八分
　俱妙好古勤學歐陽集古録跋楊凝式題名云五代
　之際有楊少師建隆以後稱西臺二人者筆法不同
　而書名皆為一時之絶
　髙宗翰墨志云太宗皇帝搜羅法書備盡求訪當時
　以李建中字形瘦健始得時譽猶恨絶無秀異至熙
　豐以後蔡襄李時雍體製方入格律欲度驊騮終以
　駸駸不為絶賞繼蘇黄米薛筆勢波瀾各有趨向
王著
　皇朝類苑云太宗留心筆札首得蜀人王著召為御
　書院祇候遷翰林侍書善草𨽻獨步一時永師千文
　缺數百字著補之世亦寶重東嶽廟立碑命著書著
　辭官卑即日遷轉著善大書其筆甚大全用勁毫號
　散卓筆太宗嘗令對御書字初以禇一番令書八字
　又一畨書六字一畨書四字一番書兩字一畨書一
　字皆極于遒勁上稱善
　山谷跋樂毅論石刻云書者是國初翰林侍書王
　著寫用筆圓熟亦不易得如富貴人家子非無福氣
　但病在韻耳
　石林過庭録云蜀人素少善書國初王著最知名太
　宗嘗從著學書自言右軍石泉公方慶之後猶世其
　傳家從僖宗入蜀然著亦自端直有守非專以藝進
　者也又燕語太宗平蜀王著為趙州隆平縣主簿或
　薦其能書召為街尉寺丞史館祇候使詳定急就章
　等後遂以為翰林侍書而不加學士之名葢惜之也
　有翰林學士王著自别一人
句中正
　張浮休題云精廬五銘句中正所為也句公仕于蜀
　孟氏入本朝為汜水令能書太宗召對訪以書法擢
　任三館
　成都續記云能仁院范忠獻祠堂前有句中正所書
　廣政二十五年及第進士九人姓名在板上楷法極
　可觀
郭忠恕字恕先
　六一跋説文字源云郭忠恕及事皇朝世人但知其
　小篆而不知其楷法尤精字書忽廢幾于中絶今求
　其如忠恕小楷不可得也
宋綬字公垂諡宣獻
　山谷跋武德帖云近世宋宣獻公書號為近古猶未
　盡得此筆意也
　東都事畧云綬筆札精妙仁宗嘗取其所書藏禁中
　書史云宋宣獻公綬作參政傾朝學之號曰朝體王
　廣淵師其小字
李昌武宗諤
　類苑云宋初李建中妙絶一時而行筆結字亦主於
　肥厚至李昌武以書著名而不免于重濁故歐陽永
　叔評書曰書之肥者譬如厚皮饅頭食之未必不佳
　而世命之為俗物矣亦有激而云耳江南李後主善
　書嘗為近臣語書有言顔魯公端勁有法後主鄙之
　曰真卿之書有楷法而無佳處正如义手並脚田舍
　漢耳
　青箱雜記云篇什筆札兩皆精妙
　書史云李宗諤主文既久士子始皆學其書
張維
　類苑云張維者蜀人始為沙門後反初尤善王書絶
　得懐素之骨世鮮能及之王嗣宗曽薦于上召試御
　書院維自負其能入院視諸人書不覺微哂衆怒排
　之止得𨽻秘閣為楷書不就景德末書鄭州開元寺
　新塔碑真一時之絶也
石延年曼卿
　晁氏讀書記云善書札縱酒不羈
　六一詩話云工於書筆畫遒健體兼顔栁為世所好
　嘗以澄心堂紙草書籌筆驛詩至今藏之號為三絶
　王直方詩話云以書名世大字愈妙龜山寺三佛名
　榜最為雄偉張文潛有詩云煌煌三佛榜鐵貫金石
　紐能道其妙處
　東坡書曼卿詩筆後云范文正公祭曼卿文其畧曰
　曼卿之筆顔筋栁骨散落人間寶為神物
李無惑　　　　　　　　鄭文寶字仲賢
查道　　　　　　　　　髙紳
申革　　　　　　　　　葛湍侍書
尹熙古
　類苑云皆工篆學又云古撥鐙法今待詔尹熙古亦
　得之而所書為一時之絶李無惑工篆亦得其法查
　道始習篆患其體勢弱熙古教以此法仍雙鈎用筆
　經半年始習熟而篆體勁直甚佳又云李無惑善小
　篆為翰林待詔葢陽冰之後未見其比徐鉉鄭文寶
　查道髙紳申革葛湍皆善篆弗能及也其勁健端妙
　又過于陽冰士大夫家藏之以為寶又云鄭文寶在
　江南師徐騎省小篆嘗篆千文以示鉉其字不出一
　中指之甲騎省嘗曰篆難于小而易于大鄭子小篆
　李陽冰不及若大字可兼爾
　東都事畧云鄭文寶善篆
王廣淵字才叔　　　　　臨字大觀
　山谷云王才叔兄弟皆喜作大字魁梧臃腫乃以筆
　力豪壯為王當治平之元才叔筆墨字價千金蔡君
　謨書不值一錢
　浮休云王才叔兄弟少小各負才器晩登禁從議論
　不阿性喜書人多求之小字師宋宣獻大字法石曼
　卿然獨少古意耳
王壽卿　　　　　　　　章友直字伯益
陳晞　　　　　　　　　畢仲荀
文勛
　山谷云陳留有王壽卿得陽冰筆意非章友直陳晞
　畢仲荀文勛所能管攝
　國朝㑹要云嘉祐六年二月一日國子監言草澤章
　友直篆石經畢詔補將作主簿後友直自以不願仕
　進免官乃賜銀百兩
　世有石刻時賢帖有友直一帖云已被中㫖召書石
　經比字體小成於義當往但愧無似孤奉粉飾之私
　耳即日泝淮及泗舎舟而徒上元之前期至闕下
　東坡銘文勛篆云世人篆字𨽻體不除如浙人語終
　於𢃄吳安國用筆意在𨽻前汲冢魯壁周鼓泰山
張次立
　㑹要云嘉祐六年五月二十一日詔同篆國子監石
　經殿中丞張次立與堂除合入差遣其篆石經月日
　理為一任
魏國忠獻公韓琦字稚圭
　書史云韓忠獻公好顔書士俗皆學顔書
　世有石刻畫鶻行大字一卷又有晝錦堂詩附以蔡
　君謨書記刻石行世豫章觀風堂亦刻揚州芍藥詩
　一卷
祁國正獻公杜衍字世昌
　山谷云杜祁公七十老人書自能如此亦自難得有
　草書法帖一卷刻石清江諸公題跋甚詳庚申春沒
　於金兵
潞國忠烈公文彦博字寛夫
　山谷云余嘗論潞公書極似蘓靈芝公曰靈芝墨猪
　耳葢不肯與靈芝爭長今觀到洛為兒子赴許昌帖
　筆勢清勁真不愧古人
陳堯叟字唐夫諡文惠
　類苑云陳文惠公善八分書變古之法自成一家雖
　㸃畫肥重而筆力勁健能為方丈大字謂之堆墨八
　分凡天下名山勝處碑刻題榜多公親跡世或效之
　而莫能及也又云陳文惠公善八分書㸃畫肥重自
　是一體世謂之堆墨書領鄭州日伶人戯以一大紙
　濃墨塗之中以粉筆細書四㸃問曰此何字也曰堆
　墨書田字也公大笑
歐陽公修字永叔諡文忠
　公好集古刻因得筆意有集古録一千卷遺墨流傳
　人皆寶之遒媚可愛
温國文正公司馬光字君實
　中興小厯云紹興六年七月上論司馬光字畫端勁
　如其為人朕恨生太晩不及識其風采十一月丙辰
　上謂宰執曰司馬光𨽻字真似漢人近時米芾輩所
　不可髣髴朕有光𨽻字五卷日夕展玩其字不已宰
　臣奏曰如光所謂動容中禮無毫髮遺憾者也上曰
　然
　山谷云温公正書不甚善而𨽻法極端勁似其為人
　(外/集)又跋與潞公帖云司馬温公天下士也所謂左凖
　繩右規矩聲為律身為度者觀此書猶可想見其風
　采余嘗觀温公通鑑草雖數百卷顛倒塗抹訖無一
　字作草其行已之度盖如此
范公仲淹字希文諡文正
　山谷云范文正公書殊有古氣往時蘇才翁于書少
　所許可獨論公書得樂毅論筆意以余考之誠然但
　骨氣勁而少肉耳
　南軒云文正范公德業之盛借使字畫不工猶當寶
　藏况清勁有法度如此哉
　有石刻所書韓文公伯夷頌行于世
老泉先生蘓洵字明允
　縉雲馮時可文集云老蘇書法力不足韻度有餘蜀
　人本不能書元祐間東坡始以筆畫名世其流雖出
　于二王其實已濫觴于老蘇淵源中矣
楊公億字大年諡文　　　王伯忠
蔡玠
　魏道輔筆録云楊大年工小楷近臣王伯忠及尚書
　郎蔡玠皆善行書
荆國文公王安石字介父
　山谷云荆公書法奇古似晉宋間人筆墨又云不著
　繩尺而有魏晉間風氣又題法帖王濛書云王荆公
　嘗言學濛書
　南軒云王丞相書初若不經意細觀其間乃有晉宋
　間人用筆佳處又云余喜藏王丞相字畫丞相于天
　下事多鑿以己意顧於字畫獨能行其所無事晩年
　所書尤覺精到又云荆公率意而作本不求工而蕭
　散簡逺如髙人勝士敝衣破履行于大車駟馬之間
　而目光已在乎牛背矣
　周益公云朱元晦言先君子及某喜學荆公書多儲
　真跡惟此紙有跨越古今開闔宇宙之氣
　書史云王文公安石相士俗亦皆學其體
蘇舜元字才翁　　　　　舜欽字子美集賢校理
　山谷云蘇長史用筆沈著極不凡然四十年來絶難
　得知音也又跋二蘇聨句云子美於蜀綾紙上寫楷
　字極端勁可愛
　浮休云蘇舜欽書平日不逮舜元也今此或亂之矣
　舜元為書筆簡而意足元豐中蘇澥拜兩浙提倉既
　對神宗問曰頗收卿父書否對曰私家有之其實無
　有也既悤悤走親知家掊索得數十百字上之上一
　閲擲之座後久之近侍輩取觀乃舜欽書也庸知聖
　鑒如此之精東都事略云舜欽尤長於古文歌詩行
　草士大夫收之以為墨寶
　晁氏讀書記云舜元工草𨽻舜欽善草書酣醉信筆
　為人所傳玩
周越字子發又字清臣
　山谷云子發臨書殊勁但併使古人病韻耳又云周
　子發下筆沈著是古人法若使筆意姿媚似蘓子瞻
　便覺行間茂密去古人不逺矣何止獨行于今代耶
和靖處士林逋字君復
　山谷云林和靖字畫尤工筆意殊類李西臺而清勁
　處尤妙(外/集)又云林處士書清氣照人其端勁有骨亦
　似斯人涉世也
　晁氏讀書記云善行書
　有法帖兩卷刻于豫章漕廨之觀風堂
唐詢字彦猷　　　　　　詔字彦範
錢勰字穆父
　山谷云唐彦猷錢穆父皆學歐陽率更書得其髣髴
　者類苑云唐彦猷彦範俱擅一時才雅之譽彦猷知
　書好古彦範文章氣格髙簡不屈竦秀比六朝人物
　尤精翰墨遺一小札亦必華牋妙管
　錢伯言跋穆父臨大令洛神賦云子敬洛神賦分裂
　在范堯夫范中濟王晉卿三家穆父借摹遂全一賦
　故數自臨寫至數百過又蜀中石刻跋云錢公内翰
　併三家本摹之旦旦臨寫晩極精妙筆勢字體深造
　大令閫域宜春所刻洛神賦有伯言跋者殊失真而
　蜀中所刻連草書千文為一卷粗見筆法
　岳氏讚詢帖云朱長文續書㫁所謂筆迹遒媚係之
　能品六十六人中又云行書學顔體殆非誣也
蔡公襄字君謨謚忠惠
　東都事略云工於書人得其字以為珍藏仁宗尤愛
　之御製元舅隴西王碑命襄書之其後又欲襄書温
　成皇后父清河郡王碑襄不肯書曰此待詔職也
　山谷云君謨書如蔡琰胡笳十八拍雖清壯頓挫時
　有閨房之態又云君謨渇墨帖仿佛似晉宋間人書
　乃因倉卒忘其善書名天下故能工耳又題廟堂碑
　云又知蔡君謨真行簡札能入永興之室也
　歐陽文忠公歸田録云蔡君謨為余書集古目録刻
　石其字尤精勁為世所珍
　晁氏讀書記云襄工書為本朝第一殘章斷稿得者
　珍藏之
　類苑云古人以散筆作𨽻謂之散𨽻近世蔡君謨又
　以散筆作草謂之散草或曰𨽻草其法皆本于飛白
　亦自成一家
　石林過庭録云君謨初在宋宣獻公幕府授以書法
　蘇才翁與君謨厚亦以書相先故二人卒以書知名
　劉壯輿漫浪野録云君謨工筆札為天下第一好事
　者爭以珍玩購其書故其珍玩為多又云蘇子瞻論
　蔡君謨書謂其與顔栁歐虞禇薛上下唯羲之父子
　過之今世再有王羲之乃可議君謨書設使歐虞禇
　薛復生僅可與之比肩未可輕議也
　君謨自評書云每落筆為飛草書但覺烟雲龍蛇隨
　手運轉奔騰上下殊可駭也静而觀之神情歡欣可
　喜耳
　書史云蔡襄貴士庶皆學之
　張文靖公云君謨碑板照四裔而尺牘尤遒媚可愛
　有法帖五卷合牡丹記荔枝譜茶録有美堂記清暑
　堂記刻于興化蔡氏最為精好蔡氏君謨後也廬陵
　刻法帖一卷豫章刻法帖一卷(其中多有與/廬陵同者)觀風堂
　刻雜書一卷又學宫刻晝錦堂記相州元刻云書丹
　而此本聞諸老先生云以墨跡撫于石廬山陳氏甲
　秀堂刻飛草一卷萬安石橋記大字刻石最佳字徑
　一尺氣壓中興磨崖湖州學記四碑大字與放生池
　碑相上下
　南軒云蔡端明書如禮法之士盛服齊居不敢少有
　舒肆之意見者自是起敬
　六一先生與君謨帖云見昌武詩後跋尾數日把玩
　不能釋手昌武亦以筆翰自名當時諒應有愧也(吉/帖)
　(續三卷謂/李昌武也)
　東坡嘗題君謨帖尾云宣獻太清留臺太濁自有國
　以來當以君謨為第一㑹有知者當以斯言為然(見/碑)
　(帖/)
　又云世之書篆不兼𨽻行不及草殆未能通其意者
　也如君謨書真行草𨽻無不如意其餘力遺意變為
　飛白可愛而不可學非通其意能如是乎(别集/廿三)
　又云國初李建中號為能書然格韻卑弱猶有唐末
　以來衰陋之習其餘未見有卓然追配前人者獨蔡
　君謨書天資既髙積學深至心手相應變態無窮遂
　為本朝第一然行書最勝小楷次之草書又次之大
　字又次之分𨽻小劣又嘗出意作飛白自言有翔龍
　舞鳯之勢識者不以為過
蘇公軾字子瞻諡文忠
　山谷云東坡字字可珍委頓人家蛛絲煤尾敗箧中
　數十年後當有千金懸購者又云蜀人極不能書而
　東坡獨以翰墨妙天下葢其天資所發耳觀其少時
　字畫已無塵埃氣那得老年不造微入妙也又云蘇
　公長年書筆力豪壯兼李邕徐浩之所長士大夫乃
　以為不如少時書此陽春白雪難為唱者耳又云東
　坡先生書浙東西士大夫無不規摹頗有用意精到
　得其彷彿至于老年下筆沈著痛快似顔魯公李北
　海處遂無一筆可㝷丹陽髙述齊安潘岐其人皆文
　藝故其風聲氣格見于筆墨間造作語言想像其人
　時作東坡簡筆或能亂真遇至鑒則亦敗矣東坡書
　彭城已前猶可偽至黄州後掣筆極有力可望而知
　真贋也又云東坡嘗自評作大字不善小字以余觀
　之信然然大字多得顔魯公東方先生畫讃筆意雖
　時有遣筆不工處要是無秋毫流俗又題寒食詩云
　東坡此詩似李太白猶恐太白有未到處此書兼顔
　魯公楊少師李西臺筆意跋雪詩云此字和而勁似
　晉宋間人書中有草書數字極佳每能如此便勝文
　與可十倍葢都無俗氣耳又云東坡少時規模徐浩
　筆圓而姿媚有餘中年喜臨顔尚書真行造次為之
　便欲窮本晩年乃喜李北海書其豪勁多似之往時
　惟唐林夫學書知古人筆意少所許可甚愛東坡書
　此與泛泛好惡者不可同年而語矣
　漫浪野録云子瞻在黄州人爭以金錢購其墨帖每
　一帖直百金
　張溪雲谷雜記云往時禁東坡山谷書令下之日其
　書焚燒殆盡碑刻則例皆毁仆韓子蒼云士大夫有
　其書者皆深藏遇好事者相引入宻室中屏人相示
　猶惴慄恐有竊窺者其禁嚴如此髙宗方弛其禁近
　日滁州醉翁亭記九江狄梁公碑皆是用模本重刋
李隲字顯夫　　　　　　李時雍字致堯
李時敏字(闕/)
　髙宗翰墨志云熙豐以後蔡襄李時雍體製方入格
　律淳祐庚寅冬有蜀士李某者避亂豫章自言家世
　以書擅名謂李隲字顯夫者其祖也時雍字致堯者
　隲之子也隲以能書名東坡嘗師之時雍克嗣家聲
　與米元章同為書學博士嘗對御書跨鼇二字書鼇
　字方及半宫人以花簮之不覺滿頭於是能聲髙壓
　元章又嘗以書出外國敕以絳紗封臂非被㫖不許
　輒書能以襟袖濡墨走步以作大字(牟徳新因余編/書録得此一事)
　(以廣/所聞)余藏李隲草書文賦一卷(石/刻)李時雍真迹數行
　非虚得名也
　成都續記云朝散大夫李隲與其子時雍時敏皆以
　書名得真行草三體而真尤勝時雍嘗為尚書郎馮
　澥寫上殿劄子徽宗異之問誰書澥以實對御批李
　時雍除書學博士當時士大夫碑記題榜多出時雍
　父子之手葢其結字嫵媚雖乏遒勁然亦自成一家
邵䶵字仲恭丹陽人
　崇寧中直龍圖閣知蘓州余家藏其小字游景叔墓
　碑刻於京兆武功縣字體清勁又有消灾經石刻皆
　其書也後又得其手帖數紙實為佳玩秦少游集中
　有聞雁懐仲恭詩一篇即其人也
文同字與可
　謝艮齋題法帖云與可此詩其筆法槎牙勁削如作
　枯木怪石時自有一種風味蜀中有草書千文一卷
　又有草書隂符經一卷皆刻石字多縱健而少圓媚
黃庭堅字魯直
　豫章先生傳云公楷法妍媚自成一家游荆州得古
　本蘭亭愛玩之不去手因悟古人用筆意作小楷日
　進曰他日當有知我者草書尤奇偉公殁後人爭購
　之一紙千金
　山谷自云余極喜顔魯公書時時意想為之筆下似
　有風氣然不逮子瞻逺甚子瞻為予臨寫魯公十數
　紙乃如人家子孫雖老少不類然皆有祖父風骨又
　云余嘗觀漢時石刻篆𨽻頗得楷法又云余學書三
　十年初以周越為師故二十年抖擻俗氣不脱晩得
　蘇子美才翁書觀之乃得古人筆意其後又得張長
　史僧懐素髙閒墨跡乃窺筆法之妙今來老嬾作此
　書如老病人扶杖隨意傾倒不復能工顧異于今人
　書者不紐揑容止强作態度耳又自題草書云夜嘗
　重醖一杯遂至沈醉視架上有凡子乞書紙因作草
　方眼花耳熱既作草十數行于是耳目聰明細觀此
　書端不可與凡子因以遺曽公衮公衮胸中殊不凡
　又喜學書故也山谷老人年六十一書成自喜似楊
　少師書耳又云余寓居開元寺之怡思堂坐見江山
　每於此中作字似得江山之助又云三十年作草今
　日乃似造微入妙憾文與可不在世耳此書當與與
　可老竹枯木並行也又自跋云山谷在黔中時字多
　隨意曲折意到筆不到及來𤏡道舟中觀長年盪漿
　羣丁撥棹乃覺少進意之所到輒能用筆
米芾字元章
　(闕/)　　　　　真楷篆𨽻不甚工惟於行草誠入能
　品以芾收六朝翰墨副在筆端故沈著痛快如策駿
　馬進退裕如不煩鞭勒無不當人意處然喜效其體
　者不過得其外貎髙視闊步氣韻軒昻殊未究其中
　本六朝妙處醖釀風骨自然超逸也昔人謂支遁道
　人愛馬不韻支曰貧道特愛其神駿耳余于芾字亦
　然
　髙宗裒集芾墨迹刻為十卷今有拓本傳於人間元
　章劇跡咸萃焉史家藏拓本嘗妄賛其後曰書家寶
　晉殆猶龍妙用通神五指中墨海波瀾無定勢𤣥雲
　夭矯欲隨空格髙韻勝存人品脚闊頭空笑俗工建
　紹聖人精鑒賞奪真移在玉屏風
　石林過庭録云米元章近世實未有比少時筆力豪
　放多出繩墨之外人或謂之顛既見古書帖乃取摹
　搨最得其妙亦有天姿絶人中歲但對本臨寫十得
　六七豫章刻法帖一卷連小米帖捲雨樓帖中一卷
　廬山甲秀堂中刻一卷鎮江研山園刻若干卷最精
　今鮮有本薛紹彭嘗戯米曰公故羊欣而評者以婢
　比欣公豈俗所謂重儓者耶
薛紹彭字道祖
　髙宗翰墨志云本朝承五季之後無復字畫可稱至
　太宗皇帝始搜羅書法備盡求訪當時以李建中字
　形瘦健始得時譽猶憾絶無秀異至熙豐以後蔡襄
　李時雍體製方入格律欲度驊騮終以駸駸不為絶
　賞繼蘇黄米薛筆勢瀾翻各有趣向然家鷄野鶩識
　者自有優劣猶勝冺然與草木俱腐者
蘇公轍字子由諡文定
　山谷云子由書瘦勁可喜反覆觀之當是捉筆甚急
　而腕著紙故少雍容耳
　縉雲文集云頴濱本無書名然風味絶髙真可以兄
　弟東坡蘇叔謙擕此示余謂之曰世間絶無頴濵書
　惟其少尤宜愛惜
秦觀字少游
　東坡云少㳺近日學書便有東晉風味
　有絹臨蘭亭(見博議然或/議其非真)
張耒字文潛
　盤州跋曽躬所藏草書云張右史文名滿天下而後
　之人不知其能書觀此墨妙真可以藏之十襲
李公麟字伯時
　東都事略云能行草書
　山谷云伯時作馬落筆如孫太古湖灘水石而作字
　乃爾葢至妙之闗紐不透入字中耶
唐坰字林夫
　熙寧間同知諫院彦猷其父也
　東坡記其六家書後云林夫之書過我逺矣
　山谷云唐林夫學書知古人筆意
江休復字鄰㡬
　東都事略云休復善𨽻書
　歐陽文忠公跋秦二世詔篆刻後云余友人江休復
　官於奉符嘗自至泰山頂上視秦所刻石處云石頑
　不可鐫鑿不知當時何以刻也其四面無草木而野
　火不能及故若此之久也然風雨所剥其存者纔此
　數十字而已可以知其嗜好也
葛藴字叔忱
　山谷題李翰林醉墨云是葛八叔忱贋作以嘗其婦
　翁諸蘇果不能别葢叔忱翰墨亦自度越諸賢可寶
　藏也南豐題葛藴書云葛君能屬文尤長於詩又特
　善書或以淡墨塵紙戯為之假古人之聞名者以傳
　而人莫能辨也惜其早死不大顯于世其詩多自書
　以余故家藏頗多而參寮又集其平生所往還書為
　大軸以示余謂余嘗知葛君者欲余識之若參寮于
　葛君可謂篤矣
王珦
　㑹要云熙寧三年十二月十六日明州鄞縣草澤王
　珦上篆書證宗要略三卷命御書院祇候
陸經字子履
　魏道輔續東軒筆録云陸經學士坐責流落歐陽文
　忠公憐其貧每與人作碑誌必先約令陸子履書欲
　以濡潤助之也由是子履書名亦自此而盛
周邦彦字美成
　谷中云周美成正行皆善有詞稿藏張宫講宓家
蔣之奇字頴叔
　(闕/)
章惇字子厚
　東觀餘論云近世惟章申公能傳筆意雖精巧不逮
　唐而筆勢超超在褚薛上矣又云章申公書暮年愈
　妙一以魏晉諸賢為則此其正書殊類逸少所臨鍾
　繇宣示帖意象髙古非可以近世倫儗也
　李漢老跋云申公作書氣韻髙絶獨追二王用意處
　視諸陸輩自鄶以下無譏焉　世傳評書一帖足見
　其概
蔡京字元長　　　　　　蔡卞字元度
　愚按二蔡書跡自徽宗皇帝好書筆法瘦勁一時鼓
　舞故京卞書札亦尚枯健今往往於碑刻中見之士
　大夫少稱之者以人廢耳嘗讀張文靖公䟦唐侍讀
　書云本朝以書名世者多矣規模古人皆守法度自
　二蔡出新意作字崇寧以來士大夫無特操者靡然
　從之為傾邪柔媚之態無復古人用筆意其説正大
　然後知士之處世不可不以踐履為先也成都記云
　府學二大字京書歐陽文忠公所謂蚩尤作五兵紂
　作漆器不以二人之惡而廢天下之用也
　蔡絛叢談云先魯公嘗問米芾公謂能書者有幾曰
　自晩唐楊少師近時公家君謨後天下獨有筆三管
　公家兄弟與芾而已
陳歸聖
　谷中云陳歸聖官至秘丞能篆書大字徑丈其書極
　工
閻蒼舒
　谷中云公正書雄健而有楷則尤工扁榜今陳相堯
　佐家將相堂大字乃其所書
王升字逸老
　谷中云王升宣和間以草書聖經進上除書學録見
　米友仁跋千文
杜唐稽
　髙宗翰墨志云先皇帝尤喜書致立學養士獨得杜
　唐稽一人餘皆體倣了無神氣
杜從古
　谷中云杜從古宣和中與米友仁徐兢同為書學博
　士見徐兢蘭亭跋(更意恐即唐/稽其人也)
李彭字商老
　無垢志其墓云其為字畫有鍾王之風
　日涉園文集載戯書一篇自云法右軍之贍麗用魯
　公之氣骨獵奇峭于誠懸體韵度于凝式
郇國文簡公章得象字希言
　東坡云章文簡公楷法尤妙足以見前人篤實謹厚
　之餘風也
鄒浩字志完
　誠齋楊公詠新隆寺題壁詩云道鄉千古一清風雪
　壁銀鈎墨尚濃
陳瑩中名瓘號了翁
　張文靖公云字畫精勁蕭散有蘭亭典刑自應寶藏
　以傳不朽當不獨以名節之重文辭之工也
沈遼字叡達
　熙寧中為審官西院主簿
　東軒筆録云近世沈遼最善行筆
　岳氏贊云夢溪筆談載公之論書書之神韻雖得于
　心書之法度必資乎學分製有法均停相若三四合
　體上下齊脚多寡不(闕/)乃異世作又云公以善書稱
　王文公曽文肅師其筆法王得其清曽得其楷
　東坡云學其家𫝊師
　揮麈餘話云遼尤工翰墨王文公曽文肅學其筆法
　荆公得其清勁而文肅傳其真楷登科之後游京師
　偶為人書裙帶詞頗不典流傳達於宫禁近幸嬪御
　服之遂塵乙覽後削籍為民
張察字通之
　成都記云成都人嘗帥鼎州以篆名今成都題榜往
　往通之筆也
徐郯
　成都記云劍南西川四大字乃宣和初席叔獻命成
　都貢士徐郯篆字徑五尺雄偉可喜
呉師孟字醇翁　　　　　張商英字天覺
張唐英字次公
　成都記載呉師孟張商英張唐英善書天覺喜草而
　不工東坡戯之所謂脱帽風流餘長史是也
趙霆
　書史云能篆書
鮑慎田
　書史云能行書
劉瑗
　書史云能𨽻書
滕中
　書史云能草書
董儲
　東坡云儲宻州安丘人能書有名寶元慶厯間其書
　尤工而人莫知僕以為勝西臺也又云董儲能書近
　世亦少其比
劉燾字無言
　山谷題續法帖云劉無言箋題便不類今人書使之
　春秋髙江東又出一羊欣薄紹之矣
宗室仲忽字周臣
　書史云能草書紹興府刻蘭亭後有仲忽一帖草法
　圓美周膳部之倫也
宗室令穰字大年
　浮休題其小草云大抵字難於小雖王氏止有樂毅
　論在篆草尤難便大不便小此小字如聚蠅蚊如撮
　鍼鐵筆遒而法足觀之使人目力茫然深逼藏真亦
　可怪也至貴侯伯能爾吾黨執筆可愧㢤
朱服
　丁未録云紹聖元年閏四月朱服召試中書舎人三
　省以所試制誥三篇進讀上曰服文采可觀書札亦
　工
晁迥字明逺諡文元
　晁氏讀書記云國史云書法正楷為時推重
葛珣字叔寶
　紹聖間人余嘗得其草書千文一卷朱絲絹上書是
　知書者名不見於傳記無從質証
杜介
　善草書有詞筆皆精絶也六字題於六一小草帖清
　爽圓媚可以見矣曹谷中亦云
翟靜叔
　能草書有跋米老遊金山龍游寺題名後草書三行
　刻之石谷中云不意無所著名中而有此人筆札駸
　駸古人若微吾徒好僻幾冺沒不傳矣
隱居先生陳某
　東坡云陳公宻出其祖隱居先生之書相示軾聞之
　蔡君謨先生之書如三公被衮冕立玉墀之上軾亦
　以為學先生之書如馬文淵所謂學龍伯髙之為人
　也書法備於正書溢而為行草未能正書而能行草
　猶未能莊語而輒放言無是道也
雷太簡
　有江聲帖云余少年學王右軍樂毅論鍾東亭賀平
　賊表歐陽率更醴泉銘褚河南聖教序魏庶子郭
　知運碑顔太師家廟碑後見顔行書馬病帖乞米蔡
　明逺帖苦愛學之但自憾未及其自然近刺雅安晝
　卧郡閣因聞平羌江瀑漲聲想其波瀾翻倒迅駛掀
　搕髙下􁗟逐奔走之狀無物可寄其情遽起作書則
　心中之想盡出筆下矣噫鳥跡之始乃書法之宗皆
　有狀也唐張顛觀飛蓬驚沙孫姬舞劍懐素觀夏雲
　隨風變化顔公謂竪牽法似釵股不如壁漏㾗斯師
　法之妙皆其自得者余聴江聲亦有所得乃知斯説
　不專為草聖但通論筆法也欽服前賢之言果不相
　欺耳
黄伯思字長睿
　李觀文伯紀誌公墓云公尤精小學凡字書討論備
　盡公之書正行草𨽻皆精絶初倣歐虞後乃規模鍾
　王法勢簡逺有魏晉風氣得其尺牘者多藏去
　葉石林跋急就章云長睿好古善𨽻楷能得古人用
　筆意
王鞏字定國
　東坡云自君謨沒後筆法衰絶沈遼少時本學其家
　傳師晩乃諱之自云學子敬病其似傳師也故出私
　意新之遂不如㝷常人近日米芾行書王鞏小草亦
　頗有髙韻雖不逮古人亦必有傳於世也
張有字謙中
　善篆書有所著復古篇
范文度
　能書有橅本蘭亭記六一先生跋云宋興百年雄文
　碩儒比肩而出獨字學不振每以為憾今乃獲見范
　君筆法信乎時不乏人又云蔡君謨以書名當世其
　為范君不為誤矣
栁淇
　學顔書中興頌筆力雖未絶勁而間架已方嚴矣有
　袁州學記杭州放生池記刻石
劉次莊
　各中云能小楷有戯魚堂法帖釋文元祐間刻于清
　江郡
李康年
　東坡云江夏人好古博學而小篆尤精
杜庭之
　東坡云杜庭之書為世貴重
　
　
　
　
　
　
　
　
　書録卷中
欽定四庫全書
　書録卷下
　　　　　　　　　　　　　宋　董更　撰
米友仁字元暉
　元章子官至工部侍郎山谷嘗戯贈之詩云虎兒筆
　力能扛鼎教字元暉繼阿章虎兒暉小字也
　吕企中跋豫章所刻法帖云米氏心畫之妙得於家
　傳父作子述識者謂宋之有元章元暉猶晉之有羲
　之獻之
　更嘗攷米西清之書多作斜努之筆甚者一字皆成
　横欹之勢此傚父體而用力太過耳
洪邁字景盧
　善漢𨽻有𨽻纂𨽻釋𨽻韻能盡漢刻之本末矣其𨽻
　書頗傳于世
呉説字傅朋
　翰墨志紹興以來雜書游絲書惟錢塘呉説篆法惟
　信州徐兢亦皆碌碌可嘆其弊也
　揮麈録云説知信州朝辭上殿髙宗云朕有一事每
　以自慊卿書九里松碑甚佳向來朕自書易之終不
　逮卿所書當令仍舊説惶恐稱謝是日降㫖令根尋
　舊碑向在天竺寺庫堂中即復令張挂取宸奎牓入
　禁中
徐兢字明叔
　宣和間嘗為書學博士工篆法以秦斯為本弟琛亦
　善篆
陳恬字易叔號存誠子
　陳簡齋詩載其能書
王利用字賔王
　畫繼云書畫皆能髙宗甚愛其書
汪藻字彦章
　(闕/)　湖異跋于湖篆字云昨宧呉門得汪藻龍溪小
　篆今守長沙得張于湖大篆皆前此所未見也
康與之字伯可
　呉興陶定序其詞集云君嘗謂余曰我昔在洛下受
　經傳於晁四丈以道受書法于陳二丈叔易有書傳
　於世
向子諲字伯恭號薌林
　書跡傳世人多寶之
陸㳺字務觀號放翁
　書跡飄逸可以傳玩
王安中字履道號初寮
　書跡清俊可以愛玩
劉岑字季髙
　寶學劉公能草書余嘗得其千文一卷縱逸而不拘
　舊法葢有自得之趣誠齋詩話言于湖嘗參書法于
　公云有娑嚩齋號柯山
薛尚功字用敏
　善古篆尤好鐘鼎書有鐘鼎彛器欵識刻石二十卷
　在九江
呉琚字居父
　谷中云呉琚工扁榜鄂渚有壓雲二大字極工又有
　天下第一江山字亦其所書更嘗見壓雲二字搨本
　初疑為于湖得意書大畧可與寶晉秦臺字比又天
　下第一江山疑米老書者及得谷中録示始知又有
　琚之書也
蔣璨字宣卿
　紹興間戸部侍郎敷文閣待制善行書亦長於大字
　今家藏數帖皆有韻度豫章諸寺扁額多其所書圓
　媚縝宻然少蕭散
　岳氏贊云廬山之下僊佛之廬多公題扁余熟其體
　矣而今見其帖大抵小則通而大則婉而不失其健
　余猶愧乎知書之淺
胡世將字承公
　嘗帥江西刻古帖四卷于郡齋有資古録類集古今
　石刻為若干卷今題跋存於集中所書鐵柱銘刻于
　延真宫邦人習書多取為楷則庚申火碑遂毁不存
單䕫
　善𨽻書倣唐八分書體官至侍從嘗帥豫章故書疏
　間有存焉有老兵王姓者收其藍絹上書二十字方
　勁有體葢積習之能非不知而作者也
單煒字炳文
　谷中云西班人善書有所刻定武蘭亭傳于世谷中
　嘗取其絳帖辨証刻於襄陽者重刻于星鳯帖後
司馬括字子開
　豫章寓公温國之後頗長于𨽻邦人多寶其真跡亦
　善行押
張孝祥字安國號于湖
　誠齋云張安國書甚真而放如此然學之者皆未嘗
　見公之足於戸下者也又云于湖下筆言語妙天下
　當其得意詩酒淋浪醉墨縱横思飄月外興逸天半
　東坡云李白死世無此樂三百年矣
　余兒時聞人言于湖廷對第一人御覽試䇿有詞翰
　俱美之褒
　谷中云于湖篆書極工今長沙帥司有大字西壁南
　康落星寺篆書行記大字皆佳
　岳氏贊云思陵嘗因進對見公奏疏玉音諭公曰稍
　進乎此便可名世
范成大字至能
　近世以能書稱今有田園雜興詩翰刻石字學山谷
　米老韻勝不逮而勁健可觀
　岳氏贊云近世能書惟范張相望筆勁體遒可廣可
　狭如公亦足以名家矣
魏了翁字華父
　善篆不規規然繩尺中而有自然之勢余嘗見龜龍
　麟鳯四字又于南昌尉饒實夫處見所篆先世墓道
　大字皆名筆也
王埜字子文
　嘗漕江西徧易諸處扁榜而以已書張之大字難為
　結宻而公獨有餘焉嘗見其石刻小楷葢深入率更
　戸庭矣滕王閣有題榜稍劣
周頌
　益公之後能扁榜大字嘗倅洪士友間多得其書清
　勁可觀
虞仲房
　李漢老族孫詠所著蘭澤野語云善篆𨽻𨽻法尤工
　家徒四壁藏漢𨽻刻數千卷心慕手追盡其㫖趣具
　析波畫正是偏旁各有根據大至數尺小至蠅頭無
　不能之今江浙人家園亭墨榜時或有之
謝諤字昌國
　艮齋書法似東坡而少變其體大抵窘於舒放然自
　成一家執筆如捉賊此或近之所書郡榜尤多清江
　其鄉國也故存者班班可見曽聞前輩云嘗書重華
　宫扁極蒙髙宗稱賞云
楊无咎字補之
　清江人後寓居豫章學率更小變其體江西碑碣多
　其所書善畫梅人併蓄其書畫以為珍玩余家率更
　邕禪師塔銘刻後有其親題云余於率更為入室上
　足小楷殊清勁可愛余又收其文集世所不傳後毁
　于火深可惜也
甘叔異字叔同
　甘叔異者豫章(闕/)邑士人以學問稱雄一郡書學米
　老草書學山谷余猶有存者余聞之故老其人豪放
　不區區拘引繩墨又有鄧南秀者亦豪放有文鄉人
　稱甘鄧云
姜䕫字堯章號白石道人
　能詩有書跡傳于時嘗著續書譜一篇以繼孫過庭
　頗造翰墨閫域其自得當不減古人也
杜良臣字子卿
　豫章士人也善小篆見重一時筆法精妙攷究古學
　為詳趙鋭者㓜與子卿友善嘗謂余言子卿㓜日見
　牕紙有篆字者亦輒割而取之可以見其嗜學也同
　時又有漆遂良者亦博洽飽學人稱漆杜云
　　嗚呼老成彫落微余記録後生無復道之者矣豈
　　不悲哉葢嘗閲華陽國志雖窶儒貧女有可紀者
　　莫不咸具余於是竊有志焉故處鄉郡苟耳目所
　　接不敢棄也然所不知者固多矣雖然士之抱負
　　所長而不見知于一時不傳於後世者豈惟書哉
　　則亦存乎憎愛之私也則亦有幸不幸也則是可
　　悲也至有阿曲以附勢欺偽以盜名者乃或見稱
　　焉是益可悲也
牟益字徳彰
　余亾友牟徳彰畫入能品晩年尤喜篆書深究古文
　嘗取石鼓詛楚鐘鼎等文為辨證一編以糾前時釋
　文之誤未脱稿而君遂亾
曹士冕字端
　昌谷之後謙撝嗜學博參古法服膺蘭亭嘗與余論
　書云今人尚不知有唐無問魏晉可以知其志趣矣
張即之字温夫
　安國之後甚能傳其家學
劉震孫號朔齋
　善書大字尤有位置
廬山釋頴彬
釋茂將
　善王書
闗右釋夢貞
　善書
浙東釋苑基
　善顔書
壽春釋惠崇
　善王書
　　右並見皇朝類苑
長沙釋希白
　東坡云希白作字自有江左風味故長沙帖比淳化
　待詔所模為勝(論長/沙帖)
釋徳止號青谷
　谷中云善屬文工畫能書嘗畫廬山尋真觀二壁朱
　文公題其上云此止老所畫後人勿毁又二壁皆正
　書其文有青谷文集
釋省肇
　谷中云廬山人工行書廬山多有碑刻湖州徳清海
　㑹院常住田記乃其所書
豫章釋素坰字季野
　學率更書與逃禪之孫為一黨其學亦出於逃禪聞
　後反初襲儒服今郡庠孔子廟庭從祀賛其所書也
　亦遒媚可愛但乏氣骨耳
釋言法華
　東坡云僕書作意便髣髴蔡君謨稍得意便似楊風
　子更放則似言法華矣
錢塘釋思齊
　善書杭有放生池碑
　
　
　
　
　
　
　
　
　
　
　
　書録卷下
欽定四庫全書
　書録外篇
　　　　　　　　　　　　　宋　董更　撰
章友直女女煎
　能篆書𫝊家學亦能以篆筆畫棋局縱横如一今有
　石刻心經隂符經傳于世
狀元黃由妻平江胡氏號惠齋
　給事胡公女也能草書今西山玉隆宫有題詩一首
　世又有草書禊序四幅字雖未合法然大書橫放亦婦
　人所難
　昔黃子由尚書帥蜀中夫人胡氏偕行過黃州雪堂
　胡氏行書赤壁賦于壁間劉改之題沁園春一闋于
　後云按轡徐驅兒童聚觀神仙畫圖正芹塘雨過泥
　香路輭金蓮自折小小藍輿傍柳題詩穿花覓句齅
　惢扳條得自如經行處有蒼松夾道不用𫝊呼清泉
　怪石盤紆信風景江淮各異殊想東坡賦就紗籠素
　壁西山句好簾卷晴珠白玉堂深黃金印大無此文
　君載後車揮毫處看淋漓雪壁真草行書
　夫人號惠齋有文章兼通書畫給事公女也吳人多
　相𫝊其嘗因几上凝塵戲畫梅一枝仍題百字令其
　上云小齋幽僻久無人到此滿地狼籍几案塵生多
　少憾把玉指親𫝊踪跡畫出南枝正開側面花惢俱
　端的可憐風韻故人難寄消息非共雪月交光者般
　造化豈費東君力只欠清香來撲鼻亦有天然標格
　不上寒窓不隨流水應不鈿宫額不愁三弄只恐羅
　袖輕拂
悟空道人
　朝天詩集内有跋悟空道人墨蹟云臨(闕/)教授詵之
　之母徐氏諱藴行自號悟空道人學虞書得楷法多
　手抄佛書
蓬萊女官徐清字静之
　后山詩話云(闕/)　里黃氏詩作謝體書效魯直妍妙
　可喜陳無已詩云蓬萊仙子補天手筆妙詩清萬世
　功肯學黃家元祐脚信知人厄匪天窮
妓王英英
　隠居詩話云楚州有官妓王英英(闕/)　　　　書體
　蔡襄頃教以筆法晩年(闕/)　　　　　　臣贈之詩
　云山陽女子大家書不學(闕/)　　　𫝊筆法中郎孫
　妙盡蠶頭魯公體
妓楚珍
　楚珍者不知姓本彭澤娼女善三色書草篆八分皆
　工家藏長沙古帖標籖皆其題署宣和間有跋其後
　者云楚珍蓋江南竒女子初雖豪放不羣終以節顯
　吾嘗見其過湖詩清勁簡逺大有夫夫氣故知此人
　胸中不凡
　
　
　書録外篇
書録後跋
庚申之火藏書蕩盡而書録亦不復存念始者編類非
一日採摭非一書功成而廢唯切悵悵因憶曩時此録
之成惟匡廬曹谷中稱之蓋嘗轉冩(闕/)　寄聲昌谷因
致此意咸淳乙丑之夏乃能以舊録為寄用充修校復
成此編或可傳之好事以畢(闕/)志也是嵗冬至更載書
　
　
　
　
　
　
　
　
　
　書録後跋
