#+TITLE: 續書譜-宋-姜夔
#+DATE: 2016-06-11 12:23:24
#+SOURCE: github.com/kanripo/KR3h0031 master 7b0fc068                
欽定四庫全書　　　　　子部八
　續書譜　　　　　　　　藝術類一(書畫之屬/)
　　提要
　　　　(臣/)等謹案續書譜一卷宋姜䕫撰䕫有絳帖
　　　　平已著録是編乃其論書之語曰續書譜者
　　　　唐孫過庭先有書譜故也前有嘉定戊辰天
　　　　台謝采伯序稱略識䕫於友人處不知其能
　　　　書也近閲其手墨數紙筆力遒勁波瀾老成
　　　　又得其所著續書譜一卷議論精到三讀三
　　　　嘆因為鋟木葢䕫撰是書至采伯始刋行也
　　　　此本為王氏書苑補益所載凡二十則一曰
　　　　總論二曰真書三曰用筆四曰草書五曰用
　　　　筆六曰用墨七曰行書八曰臨摹九曰書丹
　　　　十曰情性十一曰血脈十二曰燥潤十三曰
　　　　勁媚十四曰方圓十五曰向背十六曰位置
　　　　十七曰疎密十八曰風神十九曰遲速二十
　　　　曰筆鋒其燥潤勁媚二則均有録無書燥潤
　　　　下注曰見用筆條勁媚下注曰見情性條然
　　　　燥潤之説實在用墨條中疑有舛誤又真書
　　　　草書之後各有用筆一則而草書後之論用
　　　　筆乃是八法並非論草疑亦有訛敬考
　欽定佩文齋書畫譜第七卷中全收是編臨摹以前
　　　　八則次序相同臨摹以下則九曰方圓十曰
　　　　向背十一曰位置十二曰疎密十三曰風神
　　　　十四曰遲速十五曰筆勢十六曰情性十七
　　　　曰血脈十八曰書丹先後小殊而燥潤勁媚
　　　　二則則並無其目葢所據之本稍有不同而
　　　　其文則無所増損也書史會要曰趙必睪字
　　　　伯暐宗室也官至奏院中丞善𨽻楷作續書
　　　　譜辨妄以規姜䕫之失案必睪之書今已佚
　　　　不知其所規者何語然䕫此譜自來為書家
　　　　所重必睪獨持異論似恐未然殆世以其立
　　　　説乖謬故棄而不傳歟乾隆四十六年十月
　　　　恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
續書譜序
姜䕫字堯章番易布衣也自號為白石生好學無所不
通嘗請于朝欲是正頌臺樂律以議不合而罷有大樂
議琴瑟放鐃歌等書傳於世予略識於一友人處知其
為名士頗敬之不知其能書也近閲其手墨數紙運筆
遒勁波瀾老成又得其所著續書譜一卷議論精到三
讀三歎真擊書學之䝉者也夫自大學不明而小學盡
廢游心六藝者固已絶無堇有而堯章迺用志刻苦筆
法入能品予固恨其不遇於時又自恨向者不能盡知
而不獲樞衣比面以請也因為鋟木以志吾過云嘉定
戊辰天台謝采伯元若引
欽定四庫全書
　續書譜
　　　　　　　　　　　　　宋　姜䕫　撰
　　總論
真行草書之法其源出扵蟲篆八分飛白章草等圓勁
古淡則出扵蟲篆㸃畫波發則出扵八分轉換向背則
出扵飛白簡便痛快則出扵章草然而真草與行各有
體製歐陽率更顔平原輩以真為草李邕李西臺輩以
行為真亦以古人有専工正書者有専工草書者有専
工行書者信乎其不䏻兼美也或云草書千字不抵行
書十字行書十字不抵真書一字意以為草至易而真
至難豈真知書者哉大抵下筆之際盡倣古人則少神
氣専務遒勁則俗病不除所貴熟習兼通心手相應斯
為妙矣白雲先生歐陽率更書訣亦䏻言其梗概孫過
庭論之又詳皆可參稽之
　　真書
真書以平正為善此世俗之論唐人之失也古今真書
之妙無出鍾元常其次則王逸少今觀二家之書皆瀟
洒縱横何拘平正良由唐人以書判取士而士大夫字
書類有科舉習氣顔魯公作干禄字書是其證也矧歐
虞顔栁前後相望故唐人下筆應規入矩無復魏晉飄
逸之氣且字之長短小大斜正疎宻天然不齊孰䏻一
之謂如東字之長西字之短口字之小體字之大朋字
之斜黨字之正千字之疎萬字之宻畫多者宜痩畫少
者宜肥魏晉書法之髙良由各盡字之真態不以私意
參之耳或者専喜方正極意歐顔或者惟務匀圓専師
虞永或謂體須稍匾則自然平正此又有徐㑹稽之病
或云欲其蕭散則自不塵俗此又有王子敬之風豈足
以盡書法之美哉真書用筆自有八法吾嘗採古人字
列之以為圖今略言其指㸃者字之眉目全藉顧盼精
神有向有背隨字異形横直畫者字之骨體欲其堅正
匀浄有起有止所貴長短合宜結束堅實(丿音乀音/  瞥  拂)者
字之手足伸縮異度變化多端要如魚翼鳥翅有翩翩
自得之状挑剔者字之步履欲其沈實晉人挑剔或帶
斜拂或横引向外至顔栁始正鋒為之正鋒則無飄逸
之氣轉折者方圓之法真多用折草多用轉折欲少駐
駐則有力轉欲不滯滯則不遒然而真以轉而後遒草
以折而後勁不可不知也懸針者筆欲極正自上而下
端若引繩若垂而復縮謂之垂露翟伯夀問扵米老曰
書法當如何米老曰無垂不縮無往不收此必至精至
熟然後䏻之古人遺墨得其一㸃一畫皆昭然絶異者
以其用筆精妙故也大令以来用筆多失一字之間長
短相補斜正相拄肥痩相混求妍媚扵成體之後至扵
今世尤甚焉
　　用筆
用筆不欲太肥肥則形濁又不欲太痩痩則形枯不欲
多露鋒芒則意不持重不欲深蔵圭角則體不精神不
欲上小下大不欲左低右髙不欲前多後少歐陽率更
結體雖太拘而用筆特備衆美雖少枯而翰墨灑落追
蹤鍾王来者不䏻及也顔栁結體既異古人用筆復溺
一偏予評二家為書法之一變數百年間人争效之字
畫剛勁髙眀固不為無助而魏晉風軌掃地矣然栁氏
大字偏傍清勁可喜更為竒妙近世亦有倣之者則俗
濁不除不足觀故知與其太肥不若痩硬也
　　草書
草書之體如人坐卧行立揖遜忿争乗舟躍馬歌舞
擗踊一切變態非苟然者又一字之體率有多變有起
有應如此起者當如此應各有義理王右軍書羲之字
當字得字深字慰字最多多至數十字無有同者而未
嘗不同也可謂所欲不踰矩矣大凡學草書先當取法
張芝皇象索靖等章草則結體平正下筆有源然後倣
王右軍申之以變化鼓之以竒崛若泛學諸家則字有
工拙筆多失誤當連者反㫁當㫁者反續不識向背不
知起止不悟轉換隨意用筆任筆賦形失誤顛錯反為
新竒自大令以来已如此矣况今世哉然而襟韻不髙
記憶雖多莫湔塵俗若使風神蕭散下筆便當過人自
唐以前多是獨草不過兩字屬連累數十字而不㫁號
曰連綿逰絲此雖出扵古人不足為竒更成大病古人
作草如今人作真何嘗苟且其相連處特是引帶嘗攷
其字是㸃畫處皆重非㸃畫處偶相引帶其筆皆輕雖
復變化多端未嘗亂其法度張顛懐素最號野逸而不
失此法近代山谷老人自謂得長沙三昧草書之法至
是又一變矣流至扵今不可復觀唐太宗云行行若縈
春蚓字字如綰秋蛇惡無骨也大抵用筆有緩有急有
有鋒有無鋒有承接上文有牽引下字乍徐還疾忽往
復收緩以倣古急以出竒有鋒以燿其精神無鋒以含
其氣味横斜曲直鉤環盤紆皆以勢為主然不欲相帶
帶則近俗横畫不欲太長長則轉換遲直畫不欲太多
多則神癡以捺代乀以發代辵辵亦以捺代之唯丿則
間用之意盡則用懸針意未盡須再生筆意不若用垂露
耳
　　用筆
用筆如折釵股如屋漏痕如錐畫沙如壁坼此皆後人
之論折釵股者欲其屈折圓而有力屋漏痕者欲其無
起止之跡錐畫沙者欲其匀而蔵鋒壁坼者欲其無布
置之巧然皆不必若是筆正則鋒藏筆偃則鋒出一起
一倒一晦一明而神竒出焉常欲筆鋒在畫中則左右
皆無病矣故一㸃一畫皆有三轉一波一拂皆有三折
一丿又有數樣一㸃者欲與畫相應兩㸃者欲自相應
三㸃者必一㸃起一㸃帶一㸃應四㸃者一起兩帶一
應筆陣圖云若平直相似状如笇子便不是書又如囗
(音/□)當行草時尤當泯其稜角以寛閒圓美為佳心正則
筆正意在筆先字居心後皆名言也故不得中行與其
工也寜拙與其弱也寜勁與其鈍也寜速然極須淘洗
俗姿則妙處自見矣大要執之欲𦂳運之欲活不可以
指運筆當以腕運筆執之在手手不主運運之在腕腕
不知執又作字者亦須略考篆文須知㸃畫来歴先後
如左右之不同刺刺之相異王之與玊示之與衣以至
秦奉泰春形同理殊得其源本斯不浮矣孫氏有執使
轉用之法執謂深淺長短使謂縱横牽掣轉謂鉤環盤
紆用謂㸃畫向背豈偶然哉
　　用墨
作楷墨欲乾然不可太燥行草則燥潤相雜潤以取妍
燥以取險墨濃則筆滯燥則筆枯亦不可不知也筆欲
鋒長勁而圓長則含墨可以運動勁則有力圓則妍美
予嘗評世有三物用不同而理相似良弓引之則緩來舍之
則急往世俗謂之掲箭好刀按之則曲舍之則勁直如
初世俗謂之回性筆鋒亦欲如此若一引之後己曲不
復挺又安䏻如人意耶故長而不勁不如勿長勁而不
圓不如不勁盖紙筆墨皆書法之助也
　　行書
嘗考魏晉行書自有一體與草書不同大率變真以便
扵揮運而已草出扵章行出扵真雖曰行書各有定體
縱復晉代諸賢亦苦不相逺蘭亭記及右軍諸帖第一
謝安石大令諸帖次之顔栁蘇米亦後世可觀者大要
以筆老為貴少有失誤亦可輝映所貴乎穠纎間出血
脈相連筋骨老健風神灑落姿態備具真有真之態度
行有行之態度草有草之態度必須博習可以兼通
　　臨摹
摹書最易唐太宗云卧王濛扵紙上坐徐偃扵筆下可
以嗤蕭子雲唯初學書者不得不摹亦以節度其手易
扵成就皆須是古人名筆置之几案懸之座右朝夕諦
觀思其運筆之理然後可以摹臨其次雙鉤蠟本須精
意摹搨迺不失位置之美耳臨書易失古人位置而多
得古人筆意摹書易得古人位置而多失古人筆意臨
書易進摹書易忘經意與不經意也夫臨摹之際毫髪
失真則神情頓異所貴詳謹世所有蘭亭何翅數百本
而定武為最佳然定武本有數樣今取諸本參之其位
置長短大小無不同而肥瘠剛柔工拙要妙之處如
人之面無有同者以此知定武雖石刻又未必得真蹟
之風神矣字書全以風神超邁為主刻之金石其可苟
哉雙鉤之法須得墨暈不出字外或郭填其内或朱其
背正得肥痩之本體雖然尤貴扵痩使工人刻之又從
而刮治之則痩者亦變為肥矣或云雙鉤時須倒置之
則亦無容私意扵其間誠使下本眀上紙薄倒鉤何害
若下本晦上紙厚却須䏻書者為之發其筆意可也夫
鋒鋩圭角字之精神大抵雙鉤多失此又須朱其背時
稍致意焉
　　書丹
筆得墨則痩得朱則肥故書丹尤以痩為竒而圓熟美
潤常有餘燥勁蒼古常不足朱使然也欲刻者不失真
未有若書丹者然書時盤薄不無少勞韋仲将升髙書
凌雲臺榜下則鬚髪已白藝成而下斯之謂歟若鍾繇
李邕又自刻之可謂癖矣
　　情性
藝之至未始不與精神通其説見扵昌黎送髙閑序孫
過庭云一時而書有乖有合合則流媚乖則凋踈神怡
務閒一合也感物循知二合也時和氣潤三合也紙墨
相發四合也偶然欲書五合也心遽體留一乖也意違
勢曲二乖也風燥日炎三乖也紙墨不稱四乖也情怠
手闌五乖也乖合之際優劣互差又云消息多方性情
不一乍剛柔以合體忽勞逸而分驅或恬憺雍容内涵
筋骨或折挫槎枿外曜鋒芒察之者尚精擬之者貴似
至有未悟淹留偏追勁疾不䏻迅速翻效遲重夫勁速
者超逸之機遲留者賞㑹之致将反其速行臻㑹美之
方専溺扵遲終爽絶倫之妙䏻速不速所謂淹留因遲
就遲詎名賞㑹非其心閒手敏難以兼通者焉假令衆
妙攸歸務存骨氣骨氣存矣遒潤加之亦猶枝幹扶疎
凌霜雪而彌勁花葉鮮茂與雲日而相輝如其骨力偏
多遒麗盖少則枯槎架險巨石當路雖妍媚云闕而體
質存焉若遒麗居優骨氣将劣譬如芳林落葉空照灼
而無依蘭沼漂萍徒青翠而奚託是知偏工易就盡善
難求雖學宗一家而變成多體莫不隨其性欲便以為
姿質直者則徑挺不遒剛狠者又倔强無潤矜斂者弊
扵拘束脱易者失扵規矩温柔者傷扵軟緩躁勇者過
扵剽迫狐疑者溺扵滯澁遲重者終扵拙鈍輕瑣者染
扵俗吏斯皆獨行之士偏翫所乖必䏻旁通㸃畫之情
博究始終之理鎔鑄蟲篆陶鈞草隸至若數畫並施其
形各異衆㸃齊列為體互乖一㸃成一字之䂓一字乃
終篇之準違而不犯和而不同留不常遲遣不常疾帶
燥方潤将濃遂枯泯規矩扵方圓遁繩鉤之曲直乍顯
乍晦若行若蔵窮變態扵毫端合情調扵紙上無間心
手忘懐楷則自可背羲獻而無失違鍾張而尚工其言
盡善故具載
　　血脈
字有蔵鋒出鋒之異粲然盈楮欲其首尾相應上下相
接為佳後學之士隨所記憶圖寫其形未䏻涵容皆支
離而不相貫穿黄庭小楷與樂毅論不同東方畫讃又
與蘭亭殊指一時下筆各有其勢固應爾也予嘗歴觀
古之名書無不㸃畫振動如見其揮運之時山谷云字
中有筆如禪句中有眼豈欺我哉
　　燥潤(見用/筆條)
　　勁媚(見情/性條)
　　方圓
方圓者真草之體用真貴方草貴圓方者參之以圓圓
者參之以方斯為妙矣然而方圓曲直不可顯露直須
涵泳一出扵自然如草書尤忌横直分眀横直多則字
有積薪束葦之状而無蕭散之氣時時一出斯為妙矣
　　向背
向背者如人之顧盼指畫相揖相背發扵左者應扵右
起扵上者伏扵下大要㸃畫之間施設各有情理求之
古人惟王右軍為妙
　　位置
假如立人挑土田王衣示一切偏旁皆須令狭長則右
有餘地矣在右者亦然不可太宻太巧太宻太巧是唐
人之病也假如口字在左者皆須與上齊嗚呼喉嚨等是
也在右者皆欲與下齊和扣等是也又如宀須令覆其下走
辵皆須能承其上審量其輕重使相負荷計其大小使
相副稱為善
　　踈宻
書以踈為風神宻為老氣如佳之四横川之三直魚之
四㸃畫之九畫必須下筆勁浄踈宻停匀為佳當疎不
疎反成寒乞當宻不宻必至凋疎
　　風神
風神者一須人品髙二須師法古三須紙筆佳四須險勁
五須髙眀六須潤澤七須向背得宜八須時出新意則
自然長者如秀整之士短者如精悍之徒痩者如山澤
之臞肥者如貴逰之子勁者如武夫媚者如美女欹斜
如醉僊端楷如賢士
　　遲速
遲以取妍速以取勁必先䏻速然後為遲若素不䏻速
而専事遲則無神氣若専事速又多失勢
　　筆勢
下筆之初有搭鋒者有折鋒者其一字之體定扵初下
筆凡作字第一字多是折鋒第二三字承上筆勢多是
搭鋒若一字之間右邉多是折鋒應其左故也又有平
起者如𨽻畫蔵鋒者如篆畫大要折搭多精神平蔵善
含蓄兼之則妙矣
　
　
　
　
　
　續書譜
