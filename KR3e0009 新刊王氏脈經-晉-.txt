#+TITLE: 新刊王氏脈經-晉-
#+DATE: 2018-05-12 10:17:40
#+SOURCE: github.com/kanripo/KR3e0009 master 57decb7a                
脉經序
　　　　　　　晉太醫　令　王叔和撰
脉理精微其體難辨絃緊浮芤展轉相類在心易了
指下難明謂沈爲伏則方治永乖以緩爲遲則危殆
立至況有數候俱見異病同脉者乎夫醫藥爲用性
命所繫和鵲至妙猶或加思仲景明審亦候形證一
毫有疑則考校以求驗故傷寒有承氣之戒嘔噦發
下焦之間而遺文逺㫖代寡能用舊經秘述奥而不
售遂令末學昧於原本㸦兹偏見各逞己能致㣲痾
成膏肓之變滯固絶振起之望良有以也今撰集岐
伯以來逮于華陀經論要決合爲十卷百病根源各
新刋王氏脉經目録
　　　　　　　　　　　　　　　　　　臣林億等類次
︻卷第一
　　脉形狀指下秘决　平脉早晏法
　　分别三關境界脉候所主　辨尺寸隂陽榮衛度数
　　平脉視人大小長短男女逆順法
　　持脉輕重法
　　兩手六脉所主五藏六腑隂陽逆順
　　辨腑臟病脉隂陽大法　辨脉隂陽大法
　　平虚實　從横逆順伏匿脉
　　辨災恠恐怖雜脉　遟疾短長雜病法
　　平人得病所起脉　診病將差難巳脉
︻卷第二
　　平三關隂陽二十四氣脉
　　平人迎神門氣口前後脉　平三關病候并治宜
　　平竒經八脉病(八脉爲病不在十二/經故以繫此卷之末)
　　平三關隂陽二十四氣脉
︻卷第三
　　肝膽部　心小腸部
　　脾胃部　肺大腸部
　　腎膀胱部
︻卷第四
　　辨三部九候脉證　平雜病脉
　　　診五藏六腑氣絶證候
　　　診四時相反脉　診損至脉
　　　診脉動止投數踈數死期年月
　　　診百病死生决　辨三部九候脉證
︻卷第五
　　　張仲景論脉　扁鵲隂陽脉法
　　　扁鵲華佗察聲色要訣
　　　扁鵲診諸反逆死脉要訣　診三部虚實决死生
︻卷第六
　　　肝病證　膽病證
　　　心病證　小腸病證
　　　脾病證　胃病證
　　　肺病證　大腸病證
　　　腎病證　膀胱病證
　　　三膲病證
︻卷第七
　　　病不可發汗證　病可發汗證
　　　病發汗以後證　病不可吐證
　　　病可吐證　病不可下證
　　　病可下證　病發汗吐下以後證
　　　病可温證　病不可炙證
　　　病可灸證　病不可刺證
　　　病可刺證　病不可水證
　　　病可水證　病不可火證
　　病可火證　熱病生死期日證
　　熱病隂陽交并少隂厥逆隂陽竭盡生死證
　　重實重虚隂陽相附生死證　熱病十逆死日證
　　熱病五藏氣絶死日證　熱病至脉死日證
　　熱病損脉死日證
︻卷第八
　　　平卒尸厥脉證　平痓濕暍脉證
　　平陽毒隂毒百合狐惑脉證　平霍亂轉筋脉證
　　平血痺虚勞脉證　平中風歴節脉證
　　平消渴小便利淋脉證　平水氣黄汗氣分脉證
　　平黄疸寒熱瘧脉證第　平腹滿寒疝宿食
　　平匈痺心痛短氣賁豚脉證　平五藏積聚脉證
　　　平驚悸衂吐下血匈滿瘀血脉證
　　　平肺痿肺癰欬逆上氣喘飲脉證
　　　平癰腫腸癰金瘡侵淫脉證　平嘔􁋋下痢脉證
︻卷第九　平姙娠分别男女將産諸證
　　　平姙娠胎動血分水分吐下腹痛證
　　　平産後諸病鬱冐中風發熱煩嘔下利證
　　　平帶下絶産無子亡血居經證
　　　平鬱冐五崩漏下經閉不利腹中諸病證
　　平咽中如有灸腐喜悲熱入血室腹滿證
　　平隂中寒轉胞隂吹隂生瘡脫下證
　　平婦人病生死證　平小兒雜病證
︻卷第十○手檢圖三十一部　目録(畢)
新刋王氏脉經卷第一
(臣)林億等類次
︻○脉形狀指下秘决第一(二十四種)
　浮脉舉之有餘按之不足(浮於/手下)
芤脉浮大而軟按之中央空兩邊實(一曰手下/無兩傍有)
　洪脉極大在指下(一曰浮/而大)
滑脉往來前却流利展轉替替然與數相似(一日浮中如有力/一曰漉漉如欲脫)
　數脉去來促急(一曰一息六七至/一曰数者進之名)
　促脉來去數時一止復來
　弦脉舉之無有按之如弓弦狀(一曰如張弓弦按之/不移又曰浮緊爲弦)
緊脉數如切繩狀(一曰如轉/索之無常)
　沈脉舉之不足按之有餘(一曰重按/之乃得)
　伏脉極重指按之著骨乃得(一曰手下裁動一曰按之不足舉/之無有一曰関上沈不出名曰伏)
　革脉有似沈伏實大而長㣲絃(千金翼以/革爲牢)
　實脉大而長微強按之隱指愊愊然(一曰沈/浮皆得)
　微脉極細而軟或欲絶若有若無(一曰小也一曰手下快一曰/浮而薄一曰按之如𣣔盡)
　濇脉細而遟往來難且散或一止復來(一曰浮而短一曰/短而止或曰散也)
　細脉小大於微常有但細耳
　軟脉極軟而浮細(一曰按之無有斈之有餘一曰細小而軟軟/一作濡曰濡者如白衣在水中輕手相得)
　弱脉極軟而沈細按之欲絶指下(一曰按之乃/得㪯之無有)
　虚脉遟大而軟按之不足隱指豁豁然空
　散脉大而散散者氣實血虚有表無裏
　緩脉去來亦遟小駃於遟(一曰浮大而軟/隂浮與陽同等)
　遟脉呼吸三至去來極遟(一曰㪯之不足按之盡牢/一曰按之盡牢㪯之無有)
　結脉往來緩時一止復來(按之來緩時一指者名結陽𥘉來/動止更來小数不能自還㪯之則)
(動名/結隂)
　代脉來數中止不能自還因而復動脉結者生代者死
　動脉見於關上無頭尾大如豆厥厥然動揺(傷寒論云隂陽/相摶名曰動陽)
(動則汗出隂動則發熱形冷惡寒数脉見於関/上上下無頭尾如豆大厥厥動揺者名曰動)
浮與芤相類(與洪/相類)弦與緊相類
　滑與數相類　革與實相類(千金翼云牢/與實相類)
　沈與伏相類　微與濇相類
　軟與弱相類　緩與遟相類(軟與遟/相類)
　　　　平脉早晏法第二
黃帝問曰夫診脉常以平旦何也歧伯對曰平旦者隂氣未動
陽氣未散飲食未進經脉未盛絡脉調均(内經作/調勻)氣血未亂故
乃可診過此非也(千金同素問太/素云有過之脉)切脉動静而視精明察五色
觀五藏有餘不足六腑強弱形之盛衰以此參伍決死生之分
　　　　分别三關境界脉候所主第三
從魚際至高骨(其骨/自高)却行一寸其中名曰寸口從寸至尺名曰
尺澤故曰尺寸寸後尺前名曰關陽出隂入以關爲界陽出三
分隂入三分故曰三隂三陽陽生於尺動於寸隂生於寸動於
尺寸主射上焦出頭及皮毛竟手關主射中焦腹及腰尺主射
下焦少腹至足
　　　　辨尺寸隂陽榮衞度数第四
夫十二經皆有動脉獨取寸口以决五藏六腑死生吉凶之候
者何謂也然寸口者脉之大㑹手太隂之動脉也人一呼脉行
三寸一吸脉行三寸呼吸定息脉行六寸人一日一夜凢一萬
三千五百息脉行五十度周於身漏水下百刻榮衛行陽二十
五度行隂亦二十五度爲一周(晬時/也)故五十度而復㑹於手太
隂太隂者寸口也即五藏六腑之所始終故法取於寸口
脉有尺寸何謂也然尺寸者脉之大㑹要也從關至尺是尺内
隂之所治也從關至魚際是寸口内陽之所治也故分寸爲尺
分尺爲寸故隂得尺内一寸陽得寸内九分尺寸終始一寸九
分故曰尺寸也
脉有太過有不及有隂陽相乗有覆有溢有關有格何謂也然
關之前者陽之動也脉當見九分而浮過者法曰太過減者法
曰不及遂上魚爲溢爲外關内格此隂乗之脉也關之後者隂
之動也脉當見一寸而沈過者法曰太過减者法曰不及遂入
尺爲覆爲内關外格此陽乗之脉故曰覆溢是眞藏之脉也人
不病自死
　　　　平脉視人大小長短男女逆順法第五
凢診脉當視其人大小長短及性氣緩急脉之遟速大小長短
皆如其人形性者則吉反之者則爲逆也脉三部大都欲等只
如小人細人婦人脉小軟小兒四五歲脉呼吸八至細数者吉
(千金翼云人大而脉細人細而脉大人楽而脉實人苦而脉虚/性急而脉緩性緩而脉躁人壯而脉細人羸而脉大此皆爲逆)
(逆則難治反此爲順順則易治凡婦人脉常欲濡弱於丈夫小/兒四五歲者脉自駃疾呼吸八至也男左大爲順女右大爲順)
(肥人脉沈/瘦人脉浮)
　　　　持脉輕重法第六
脉有輕重何謂也然𥘉持脉如三菽之重與皮毛相得者肺部
也(菽者小豆言脉輕如三小豆之重焒/作皮毛之間者肺氣所行故言肺部也)如六菽之重與血脉
相得者心部也(心主血脉次於/肺如六豆之重)如九菽之重與肌肉相得者脾
部也(脾在中决主肌肉故/次心如九豆之重)如十二菽之重與筋平者肝部也(肝/主)
(筋又在脾/下故次之)按之至骨舉之來疾者腎部也(腎主骨其/脉沈至骨)故曰輕重也
　　　　兩手六脉所主五藏六腑隂陽逆順第七
脉法讃云肝心出左脾肺出右腎與命門俱出尺部魂魄榖神
皆見寸口左主司官右主司府左大順男右大順女關前一分
人命之主左爲人迎右爲氣口神門决斷兩在關後人無二脉
病死不愈諸經損减各隨其部察按隂陽誰與先後(千金云三/隂三陽誰)
(先誰/後)隂病治官陽病治府竒邪所舎如何捕取審而知者鍼入
病愈
心部在左手關前寸口是也即手少隂經也與手太陽爲表裏
以小腸合爲府合於上焦名曰神庭在龜(一作/鳩)尾下五分
肝部在左手關上是也足厥隂經也與足少陽爲麦裏以膽合
爲府合於中焦名曰胞門(一作/少陽)在太倉左右三寸
腎部在左手關後尺中是也足少隂經也與足太陽爲表裏以
膀胱合爲府合於下焦在關元左
肺部在右手關前寸口是也手太隂經也與手陽明爲表裏以
大腸合爲府合於上焦名呼吸之府在雲門
脾部在右手關上是也足太隂經也與足陽明爲表裏以胃合
爲府合於中焦脾胃之間名曰章門在季脇前一寸半
腎部在右手關後尺中是也足少隂經也與足太陽爲表裏以
膀胱合爲府合於下焦在關元右左屬腎右爲子户名曰三焦
　　　　辨藏腑病脉隂陽大法第八
脉何以知藏腑之病也然数者腑也遟者藏也数即有熱遟即
生寒諸陽爲熱諸隂爲寒故别知藏腑之病也(腑者陽故其脉/數藏者隂故其)
(脉遟陽行遟病則/數隂行疾病則遟)
脉來浮大者此爲肺脉也脉來沈滑如石腎脉也脉來如弓弦
者肝脉也脉來疾去遟心脉也脉來當見而不見爲病病有深
淺但當知如何受邪
　　　　辨脉隂陽大法第九
脉有隂陽之法何謂也然呼出心與肺吸入腎與肝呼吸之間
脾受榖味也其脉在中浮者陽也沈者隂也故曰隂陽
心肺俱浮何以别之然浮而大散者心也浮而短濇者肺也腎
肝俱沈何以别之然牢而長者肝也按之耎舉指來實者腎也
脾者中州故其脉在中(千金翼云遟緩/而長者脾也)是隂陽之脉也脉有陽
盛隂虚隂盛陽虚何謂也然浮之損小沈之實大故曰隂盛陽
虚沈之損小浮之實大故曰陽盛隂虚是隂陽虚實之意也(陽/脉)
(見寸曰浮而實大今輕手浮之更損减而小故/言陽虚重手按之反更實大而沈故言隂實)
經言脉有一隂一陽一隂二陽一隂三陽有一陽一隂一陽二
隂一陽三隂如此言之寸口有六脉俱動耶然經言如此者非
有六脉俱動也謂浮沈長短滑濇也浮者陽也滑者陽也長者
陽也沈者隂也濇者隂也短者隂也所以言一隂一陽者謂脉
來沈而滑也一隂二陽者謂脉來沈滑而長也一隂三陽者謂
脉來浮滑而長時一沈也所以言一陽一隂者謂脉來浮而濇
也一陽二隂者謂脉來長而沈濇也一陽三隂者謂脉來沈濇
而短時一浮也各以其經所在名病之逆順也凢脉大爲陽浮
爲陽數爲陽動爲陽長爲陽滑爲陽沈爲隂濇爲隂弱爲隂絃
爲隂短爲隂微爲隂是爲三隂三陽也陽病見隂脉者反也主
死隂病見陽脉者順也主生關前爲陽關後爲隂陽數則吐血
隂㣲則下利陽絃則頭痛隂絃則腹痛陽㣲則發汗隂㣲則自
下陽數口生瘡隂數加㣲必惡寒而煩撓不得眠也隂附陽則
強陽附隂則癲得陽属腑得隂属藏無陽則厥無隂則嘔陽㣲
則不能呼隂㣲則不能吸呼吸不足􁗀中短氣依此隂陽以察
病也
寸口脉浮大而疾者名曰陽中之陽病苦煩滿身熱頭痛腹中熱
寸口脉沈細者名曰陽中之隂病苦傷悲不樂惡聞人聲少氣
時汗出隂氣不通臂不能舉
尺脉沈細者名曰隂中之隂病苦兩脛酸疼不能乆立隂氣衰
小便餘瀝隂下濕癢
尺脉滑而浮大者名曰隂中之陽病苦小腹痛滿不能溺溺即
隂中痛大便亦然
尺脉牢而長關上無有此爲隂干陽其人苦兩脛重少腹引腰痛
寸口脉壯大尺中無有此爲陽干隂其人苦腰背痛隂中傷足
脛寒夫風傷陽寒傷隂陽病順隂隂病逆陽陽病易治隂病難
治在腸胃之間以藥和之若在經脉之間鍼灸病巳
　　　　平虚實第十
人有三虚三實何謂也然有脉之虚實有病之虚實有診之虚
實脉之虚實者脉來耎者爲虚牢者爲實病之虚實者出者爲
虚入者爲實言者爲虚不言者爲實緩者爲虚急者爲實診之
虚實者癢者爲虚痛者爲實外痛内快爲外實内虚内痛外快
爲内實外虚故曰虚實也
問曰何謂虚實荅曰邪氣盛則實精氣奪則虚何謂重實所謂
重實者言大熱病氣熱脉滿是謂重實
問曰經絡俱實如何何以治之荅曰經絡皆實是寸脉急而尺
緩也當俱治之故曰滑則順濇則逆夫虚實者皆從其物類始
五藏骨肉滑利可以長乆
　　　　從橫逆順伏匿脉第十一
問曰脉有相乗有從(仲景從字/作縱字)有横有逆有順何謂也師曰水
行乗火金行乗木名曰從火行乗水木行乗金名曰横水行乗
金火行乗木名曰逆金行乗水木行乗火名曰順
經言脉有伏匿者伏匿於何藏而言伏匿也然謂隂陽更相乗
更相伏也脉居隂部反見陽脉者爲陽乗隂也脉雖時沈澀而
短此陽中伏隂脉居陽部反見隂脉者爲隂乗陽也脉雖時浮
滑而長此爲隂中伏陽也重隂者癲重陽者狂脫陽者見鬼脫
隂者目盲
　　　　辨災恠恐怖雜脉第十二
問曰脉有殘賊何謂師曰脉有絃有緊有濇有滑有浮有沈此
六脉爲殘賊能與諸經作病
問曰嘗爲人所難緊脉何所從而來師曰假令亡汗若吐肺中
寒故令緊假令欬者坐飲冷水故令緊假令下利者以胃中虚
冷故令緊也
問曰翕奄沈名曰滑何謂師曰沈爲純隂翕爲三陽隂陽和合
故脉滑也
問曰脉有災恠何謂師曰假令人病脉得太陽脉與病形證相
應因爲作湯比還送湯之時病者因反大吐若下痢(仲景痢/字作利)病
腹中痛因問言我前來脉時不見此證今反變異故是名爲災
恠因問何縁作此吐痢荅曰或有先服藥今發作故爲災恠也
問曰人病恐怖其脉何類師曰形脉如循絲累累然其面白脫色
問曰人媿者其脉何等類師曰其脉自浮而弱面形乍白乍赤
問曰人不飲其脉何類師曰其脉自濇而唇口乾燥也言遟者
風也揺頭言者其裏痛也行遟者其表彊也坐而伏者短氣也
坐而下一膝者必腰痛裏實護腹如懷卵者必心痛師持脉病
人欠者無病也脉之因伸者無病也(一云呻/者病也)假令向壁卧聞師
到不驚起而目眄視(一云反/面仰視)若三言三止脉之咽唾此爲詐病
假令脉自和處言此病太重當須服吐下藥鍼灸數十百處乃愈
　　　　遟疾短長雜病法第十三
黃帝問曰余聞胃氣手少陽三焦四時五行脉法夫人言脉有
三隂三陽知病存亡脉外以知内尺寸大小願聞之歧伯曰寸
口之中外别浮沈前後左右虚實死生之要皆見寸口之中脉
從前來者爲實邪從後來者爲虚邪從所不勝來者爲賊邪從
所勝來者爲微邪自病(一作/得)者爲正邪外結者病癰腫内結者
病疝瘕也間來而急者病正在心癥氣也脉來疾者爲風也脉
來滑者爲病食也脉來滑躁者病有熱也脉來澀者爲病寒濕
也脉逆順之道不與衆謀
師曰夫呼者脉之頭也𥘉持之來疾去遟此爲出疾入遟爲内
虚外實𥘉持脉來遟去疾此爲出遟入疾爲内實外虚也
脉數則在府遟則在藏脉長而弦病在肝(扁鵲云病/出於肝)脉小血少
病在心(扁鵲云脉大而/洪病出於心)脉下堅上虚病在脾胃(扁鵲云病/出於脾胃)脉滑
(一作/澀)而㣲浮病在肺(扁鵲云病/岀於肺)脉大而堅病在腎(扁鵲云/小而緊)脉滑
者多血少氣脉澀者少血多氣脉大者血氣俱多又云脉來大
而堅者血氣俱實脉小者血氣俱少又云脉來細而微者血氣
俱虚沈細滑疾者熱遟緊爲寒(又云俱數滑疾爲/熱濇遟沈細爲寒)脉盛滑緊者
病在外熱脉小實而緊者病在内冷脉小弱而濇者謂之乆病
脉滑浮而疾者謂之新病脉浮滑其人外熱風走刺有飲難治
脉沈而緊上焦有熱下寒得冷即便下脉沈而細下焦有寒小
便數時苦絞痛下利重脉浮緊且滑直者外熱内冷不得大小
便脉洪大緊急病速進在外苦頭發熱癰腫脉細小緊急病速
進在中寒爲疝瘕積聚腹中刺痛脉沈重而直前絶者病血在
腸間脉沈重而中散者因寒食成癥脉直前而中散絶者病消
渴(一云病/浸淫痛)脉沈重前不至寸口徘徊絶者病在肌肉遁尸脉左
轉而沈重者氣癥陽在􁗀中脉右轉出不至寸口者内有肉癥
脉累累如貫珠不前至有風寒在大腸伏留不去脉累累中止
不至寸口輭者結熱在小腸膜中伏留不去脉直前左右彈者
病在血脉中肧血也脉後而左右彈者病在筋骨中也脉大後
小即頭痛目眩脉前小後大即􁗀滿短氣上部有脉下部無脉
其人當吐不吐者死上部無脉下部有脉雖困無所苦夫脉者
血之府也長則氣治短則氣病數則煩心大則病進上盛則氣
高下盛則氣脹代則氣衰細則氣少(太素細/作滑)濇則心痛渾渾革
革至如涌泉病進而危弊弊綽綽其去如絃絶者死短而急者
病在上長而緩者病在下沈而絃急者病在内浮而洪大者病
在外脉實者病在内脉虚者病在外在上爲表在下爲裏浮爲
在表沈爲在裏
　　　　平人得病所起第十四
何以知春得病無肝脉也無心脉夏得病無肺脉秋得病無腎
脉冬得病無脾脉四季之月得病
假令肝病者西行若食雞肉得之當以秋時發得病以庚辛
　日也家有腥死女子見之以明要爲災不者若感金銀物得
之
　假令脾病東行若食雉兎肉及諸木果實得之不者當以春
　時發得病以甲乙日也
　假令心病北行若食豚魚得之不者當以冬時發得病以壬
癸日也
假令肺病南行若食馬肉及麞鹿肉得之不者當以夏時發
得病以丙丁日也
假令腎病中央若食牛肉及諸土中物得之不者當以長夏
時發得病以戊己日也
　假令得王脉當於縣官家得之
　假令得相脉當於嫁娶家得之或相慶賀家得之
　假令得胎脉當於産乳家得之
　假令得囚脉當於囚徒家得之
　假令得休脉其人素有宿病不治自愈
　假令得死脉當於死䘮家感傷得之
　何以知人露卧得病陽中有隂也
　何以知人夏月得病諸陽入隂也
　何以知人食飲中毒浮之無陽㣲細之不可知也但有隂脉
來疾去疾此相爲水氣之毒也脉遟者食乾物得之
　　　　診病將差難已脉第十五
問曰假令病人欲差脉而知愈何以别之
　師曰寸關尺大小遲疾浮沈同等雖有寒熱不解者此脉隂
　陽爲平復當自愈
　人病其寸口之脉與人迎之脉大小及浮沈等者病難已
新刋王氏脉經卷第一
新刋王氏脉經卷第二
(臣)林億等類次
　　　平三關隂陽二十四氣脉第一
　　　平人迎神門氣口前後脉第二
　　　平三關病候并治冝第三
　　　平竒經八脉病第四(八脉爲病不在十二/經故以繫此卷之末)
　　　　平三關隂陽二十四氣脉第一
左手關前寸口陽絶者無小腸脉也苦臍痺小腹中有疝瘕王
月(王字一/本作五)即冷上搶心刺手心主經治隂心主在掌後橫理中
(即太陵/穴也)
左手關前寸口陽實者小腸實也苦心下急痺(一作/急痛)小腸有熱
小便赤黄刺手太陽經治陽(一作手少/陽者非)太陽在手小指外側本
節䧟中(即後谿/穴也)
左手關前寸口隂絶者無心脉也苦心下毒痛掌中熱時時善
嘔口中傷爛刺手太陽經治陽
左手關前寸口隂實者心實也苦心下有水氣憂恚發之刺手
心主經治隂
左手關上陽絶者無膽脉也若膝疼口中苦眯目善畏如見鬼
狀多驚少力刺足厥隂經治隂在足大指間(即行間/穴也)或刺三毛中
左手關上陽實者膽實也苦腹中實不安身軀習習也刺足少
陽經治陽在足上第二指本節後一寸(第二指當云小指/次指即臨泣穴也)
左手關上隂絶者無肝脉也苦癃遺溺難言脅下有邪氣善吐
吐刺足少陽經治陽
左手關上隂實者肝實也苦肉中痛動善轉筋刺足厥隂經治隂
左手關後尺中陽絶者無膀胱脉也苦逆冷婦人月使不調王
月則閉男子失精尿有餘瀝刺足少隂經治隂在足内踝下動
脉(即太谿/穴也)
左手關後尺中陽實者膀胱實也苦逆冷脅下有邪氣相引痛
刺足太陽經治陽在足小指外側本節後䧟中(即束骨/穴也)
左手關後尺中隂絶者無腎脉也苦足下熱兩髀裏急精氣竭
少勞倦所致刺足太陽經治陽
左手關後尺中隂實者腎實也苦恍惚健忘目視􁞃􁞃耳聾悵
悵善鳴刺足少隂經治隂
右手關前寸口陽絶者無太腸脉也苦少氣心下有水氣立秋
節即欬刺手太隂經治隂在魚際間(即太渊/穴也)
右手關前寸口陽實者大腸實也苦腸中切痛如錐刀所刺無
休息時刺手陽明經治陽在手腕中(即陽谿/穴也)
右手關前寸口隂絶者無肺脉也苦短氣欬逆喉中塞噫逆刺
手陽明經治陽
右手關前寸口隂實者肺實也苦少氣匈中滿彭彭與肩相引
刺手太隂經治隂
右手關上陽絶者無胃脉也苦呑酸頭痛胃中有冷刺足太隂
經治隂在足大指本節後一寸(即公孫/穴也)
右手關上陽實者胃實也苦腸中伏伏(一作/愊愊)不思食物得食不
能消刺足陽明經治陽在足上動脉(即衝陽/穴也)
右手關上隂絶者無脾脉也苦少氣下利腹滿身重四胑不欲
動善嘔刺足陽明經治陽
右手關上隂實者脾實也苦腸中伏伏如堅狀大便難刺足太
隂經治隂
右手關後尺中陽絶者無子户脉也苦足逆寒絶産帶下無子
隂中寒刺足少隂經治隂
右手關後尺中陽實者膀胱實也苦少腹滿引腰痛刺足太陽
經治陽
右手關後尺中隂絶者無腎脉也苦足逆冷上搶􁗀痛夢入水
見鬼善厭寐黒色物來掩人上刺足太陽經治陽
右手關後尺中隂實者腎實也苦骨疼腰脊痛内寒熱刺足少
隂經治隂
　　　　　右脉二十四氣事
　　　　平人迎神門氣口前後脉第二
　　　　　心實
左手寸口人迎以前脉隂實者手厥隂經也病苦閉大便不利
腹滿四肢重身熱苦胃脹刺三里
　　　　　心虚
左手寸口人迎以前脉隂虚者手厥隂經也病苦悸恐不樂心
腹痛難以言心如寒狀恍惚
　　　　　小腸實
左手寸口人迎以前脉陽實者手太陽經也病苦身熱熱來去
汗出(一作汗/不出)而煩心中滿身重口中生瘡
　　　　　小腸虚
左手寸口人迎以前脉陽虚者手太陽經也病苦顱際偏頭痛
耳頰痛
　　　　　心小腸俱實
左手寸口人迎以前脉隂陽俱實者手少隂與太陽經俱實也
病苦頭痛身熱大便難几腹煩滿不得卧以胃氣不轉水榖實也
　　　　　心小腸俱虚
左手寸口人迎以前脉隂陽俱虚者手少隂與太陽經俱虚也
病苦洞泄苦寒少氣四胑寒腸澼
　　　　　肝實
左手關上脉隂實者足厥隂經也病苦心下堅滿常兩脅痛自
忿忿如怒狀
　　　　　肝虚
左手關上脉隂虚者足厥隂經也病苦脅下堅寒熱腹滿不欲
飲食腹脹悒悒不樂婦人月經不利腰腹痛
　　　　　膽實
左手關上脉陽實者足少陽經也病苦腹中氣滿飲食不下咽
乾頭重痛洒洒惡寒脇痛
　　　　　膽虚
左手關上脉陽虚者足少陽經也病苦眩厥痿足指不能揺躄
坐不能起僵仆目黃失精􁞃􁞃
　　　　　肝膽俱實
左手關上脉隂陽俱實者足厥隂與少陽經俱實也病苦胃脹
嘔逆食不消
　　　　　肝膽俱虚
左手關上脉隂陽俱虚者足厥隂與少陽經俱虚也病苦恍惚
尸厥不知人妄見少氣不能言時時自驚
　　　　　腎實
左手尺中神門以後脉隂實者足少隂經也病苦膀胱脹閉少
腹與腰脊相引痛
左手尺中神門以後脉隂實者足少隂經也病苦舌燥咽腫心
煩嗌乾匈脇時痛喘欬汗出小腹脹滿腰背彊急體重骨熱小
便赤黃好怒好忘足下熱疼四肢黒耳聾
　　　　　腎虚
左手尺中神門以後脉隂虚者足少隂經也病苦心中悶下重
足腫不可以按地
　　　　　膀胱實
左手尺中神門以後脉陽實者足太陽經也病苦逆滿腰中痛
不可俛仰勞也
　　　　　膀胱虚
左手尺中神門以後脉陽虚者足太陽經也病苦脚中筋急腹
中痛引腰背不可屈伸轉筋惡風偏枯腰痛外踝後痛
　　　　　腎膀胱俱實
左手尺中神門以後脉隂陽俱實者足少隂與太陽經俱實也
病苦脊彊反折戴眼氣上搶心脊痛不能自反側
　　　　　腎膀胱俱虚
左手尺中神門以後脉隂陽俱虚者足少隂與太陽經俱虚也
病苦小便利心痛背寒時時少腹滿
　　　　　肺實
右手寸口氣口以前脉隂實者手太隂經也病苦肺脹汗出若
露上氣喘逆咽中塞如欲嘔狀
　　　　　肺虚
右手寸口氣口以前脉隂虚者手太隂經也病苦少氣不足以
息嗌乾不朝津液
　　　　　大腸實
右手寸口氣口以前脉陽實者手陽明經也病苦腹滿善喘欬
面赤身熱喉咽(一本作/咽喉)中如核狀
　　　　　大腸虚
右手寸口氣口以前脉陽虚者手陽明經也病苦匈中喘腸鳴
虚渇脣口乾目急善驚泄白
　　　　　肺大腸俱實
右手寸口氣口以前脉隂陽俱實者手太隂與陽明經俱實虚
病苦頭痛目眩驚狂喉痺痛手臂捲脣吻不收
　　　　　肺大腸俱虚
右手寸口氣口以前脉隂陽俱虚者手太隂與陽明經俱虚也
病苦耳鳴嘈嘈時妄見光明情中不楽或如恐怖
　　　　　脾實
右手關上脉隂實者足太隂經也病苦足寒脛熱腹脹滿煩擾
不得卧
　　　　　脾虚
右手關上脉隂虚者足太隂經也病苦泄注腹滿氣逆霍亂嘔
吐黃疸心煩不得卧腸鳴
　　　　　胃實
右手關上脉陽實者足陽明經也病苦腹中堅痛而熱(千金作/病苦頭)
(痛)汗不出如温瘧脣口乾善􁋋乳癰缺盆腋下腫痛
　　　　　胃虚
右手關上脉陽虚者足陽明經也病苦脛寒不得卧惡寒洒洒
目急腹中痛虚鳴(外臺作/耳虚鳴)時寒時熱脣口乾面目浮腫
　　　　　脾胃俱實
右手關上脉隂陽俱實者足太隂與陽明經俱實也病苦脾脹
腹堅搶脇下痛胃氣不轉大便難時反泄利腹中痛上衝肺肝
動五藏立喘鳴多驚身熱汗不出喉痺精少
　　　　　脾胃俱虚
右手關上脉隂陽俱虚者足太隂與陽明經俱虚也病苦胃中
如空狀少氣不足以息四逆寒泄注不巳
　　　　　腎實
右手尺中神門以後脉隂實者足少隂經也病苦痺身熱心痛
脊脇相引痛足逆熱煩
　　　　　腎虚
右手尺中神門以後脉隂虚者足少隂經也病苦足脛小弱惡
風寒脉代絶時不至足寒上重下輕行不可以按地少腹脹滿
上搶匈脇痛引肋下
　　　　　膀胱實
右手尺中神門以後脉陽實者足太陽經也病苦轉胞不得小
便頭眩痛煩滿脊背彊
　　　　　膀胱虚
右手尺中神門以後脉陽虚者足太陽經也病苦肌肉振動脚
中筋急耳聾忽忽不聞惡風颼颼作聲
　　　　　腎膀胱俱實
右手尺中神門以後脉隂陽俱實者足少隂與太陽經俱實也
病苦癲疾頭重與目相引痛厥欲起走反眼大風多汗
　　　　　腎膀胱俱虚
右手尺中神門以後脉隂陽俱虚者足少隂與太陽經俱虚也
病苦心痛若下重不自收篡反出時時苦洞泄寒中泄腎心俱
痛○一說云腎有左右而膀胱無二今用當以左腎合膀胱右
腎合三焦
　　　　平三關病候并治宜第三
寸口脉浮中風發熱頭痛宜服桂枝湯葛根湯針風池風府向
火灸身摩治風膏覆令汗出
寸口脉緊苦頭痛骨肉疼是傷寒宜服麻黃湯發汗針眉衝顳
顬摩治傷寒膏
寸口脉㣲苦寒爲衂宜服五味子湯摩茱茰膏令汗出
寸口脉數即爲吐以有熱在胃管熏匈中宜服藥吐之及針胃
管服除熱湯若是傷寒七八日至十日熱在中煩滿渴者宜服
知母湯
寸口脉緩皮膚不仁風寒在肌肉宜服防風湯以薬薄熨之摩
以風膏灸諸治風穴
寸口脉滑陽實匈中壅滿吐逆宜服前胡湯針太陽巨闕瀉之
寸口脉絃心下愊愊㣲頭痛心下有水氣宜服甘遂圎針期門
瀉之
寸口脉弱陽氣虚自汗出而短氣宜服茯苓湯内𥙷散適飲食
消息勿極勞針胃管𥙷之
寸口脉澀是胃氣不足宜服乾地黃湯自養調和飲食針三里
𥙷之(三里一/作胃𬋩)
寸口脉芤吐血微芤者衂血空虚去血故也宜服竹皮湯黃土
湯灸膻中
寸口脉伏匈中逆氣噎塞不通是胃中冷氣上衝心匈宜服前
胡湯大三建圎針巨闕上管灸膻中
寸口脉沉匈中引脅痛匈中有水氣宜服澤漆湯針巨闕瀉之
寸口脉濡陽氣弱自汗出是虚損病宜服乾地黃湯著預圎内
𥙷散牡蠣散并粉針太衝𥙷之
寸口脉遟上焦有寒心痛咽酸吐酸水宜服附子湯生薑湯調
和飲食以煖之
寸口脉實即生熱在脾肺嘔逆氣塞虚即生寒在脾胃食不消
化有熱即宜服竹葉湯葛根湯有寒宜服茱茰圎生薑湯
寸口脉細發熱吸吐宜服黃苓龍膽湯吐不止宜服橘皮桔梗
湯灸中府
寸口脉洪大匈脇滿宜服生薑湯白薇圎亦可紫菀湯下之針
上管期門章門
　　　　　右上部寸口十七條
關脉浮腹滿不欲食浮爲虚滿宜服平胃圎茯苓湯生薑前胡
湯針胃管先瀉後𥙷之
關脉緊心下苦滿急痛脉緊者爲實宜服茱茰當歸湯又大黃
湯兩治之良針巨闕下管瀉之(千金云服茱茰當歸/湯又加大黃二兩佳)
關脉微胃中冷心下拘急宜服附子湯生薑湯附子圎針巨闕
𥙷之
關脉數胃中有客熱宜服知母圎除熱湯針巨闕上管瀉之
關脉緩其人不欲食此胃氣不調脾胃不足宜服平胃圎𥙷脾
湯針章門𥙷之
關脉滑胃中有熱滑爲熱實以氣滿故不欲食食即吐逆宜服
紫菀湯下之大平胃圎針胃管瀉之(千金云宜服朴消/麻黃湯平胃圎)
關脉絃胃中有寒心下厥逆此以胃氣虚故爾宜服茱茰湯温
調飲食針胃管𥙷之
關脉弱胃氣虚胃中有客熱脉弱爲虚熱作病其說云有熱不
可大攻之熱去則寒起正宜服竹枽湯針胃管𥙷之
關脉濇血氣逆冷脉濇爲血虚以中焦有㣲熱宜服乾地黄湯
内𥙷散針足太衝上𥙷之
關脉芤大便去血數斗者以膈輸傷故也宜服生地黃并生竹
皮湯灸膈輸若重下去血者針關元甚者宜服龍骨圎必愈
關脉伏中焦有水氣溏泄宜服水銀圎針關元利小便溏泄便止
關脉沈心下有冷氣苦滿呑酸宜服白薇茯苓圎附子湯針胃
管𥙷之
關脉濡苦虚冷脾氣弱重下病宜服赤石脂湯女萎圎針關元
𥙷之
關脉遟胃中寒宜服桂枝圎茱茰湯針胃管𥙷之
關脉實胃中痛宜服梔子湯茱茰烏頭圎針胃管𥙷之
關脉牢脾胃氣塞盛熱即腹滿響響宜服紫菀圎瀉脾圎針灸
胃管瀉之
關脉細虚腹滿宜服生薑茱茰蜀椒湯白薇圎針炙三管
關脉洪胃中熱必煩滿宜服平胃圎針胃管先瀉後𥙷之
　　　　　右中部關脉十八條
尺脉浮下熱風小便難宜服瞿麥湯滑石散針横骨關元瀉之
尺脉緊臍下痛宜服當歸湯灸天樞針關元𥙷之
尺脉㣲厥逆小腹中拘急有寒氣宜服小建中湯(一本更有/四順湯)針
氣海
尺脉數惡寒臍下熱痛小便赤黃宜服雞子湯白魚散針横骨
瀉之
尺脉緩脚弱下腫小便難有餘瀝宜服滑石湯瞿麥散針横骨
瀉之
尺脉滑血氣實婦人經脉不利男子尿血宜服朴消煎大黃湯
下去經血鍼關元瀉之
尺脉絃小腹疼小腹及脚中拘急宜服建中湯當歸湯針血海
瀉之
尺脉弱陽氣少發熱骨煩宜服前胡湯乾地黃湯茯苓湯針關
元𥙷之
尺脉濇足脛逆冷小便赤宜服附子四逆湯針足太衝𥙷之
尺脉芤下焦虚小便去血宜服竹皮生地黃湯灸丹田關元亦
針𥙷之
尺脉伏小腹痛癥疝水榖不化宜服大平胃圎桔梗圎針關元
𥙷之(桔梗圎一/云結腸圎)
尺脉沈腰背痛宜服腎氣圎針京門𥙷之
尺脉濡苦小便難(千金云脚/不收風痺)宜服瞿麥湯白魚散針關元瀉之
尺脉遟下焦有寒宜服桂枝圎針氣海關元𥙷之
尺脉實小腹痛小便不禁宜服當歸湯加大黃一兩以利大便
針關元𥙷之止小便
尺脉牢腹滿隂中急宜服葶藶子茱茰圎針丹田關元中極
　　　　　右下部尺脉十六條
　　　　平竒經八脉病第四
脉有竒經八脉者何謂也然有陽維隂維有陽蹻隂蹻有衝有
督有任有帶之脉凢此八脉者皆不拘於經故曰竒經八脉也
經有十二絡有十五凢二十七氣相隨上下何獨不拘於經也
然聖人圖設溝渠通利水道以備不虞天雨降下溝渠溢滿滂
沛妄行當此之時聖人不能復圖也此絡脉流溢諸經不能復
拘也
竒經八脉者旣不拘於十二經皆何起何繫也然陽維者起扵
諸陽之㑹隂維者起於諸隂之交陽維隂維者維絡于身溢畜
不能環流漑灌諸經者也陽蹻者起於跟中循外踝而上行入
風池隂蹻者亦起於跟中循内踝而上行至咽喉交貫衝􁨐衝
脉者起於關元循腹裏直上至咽喉中(一云衝脉者起於氣衝/並陽明之經夾臍上行)
(至匈中/而散也)督脉者起於下極之輸並於脊裏循背上至風府衝脉
者隂脉之海也督脉者陽脉之海也任脉者起於胞門子户夾
臍上行至匈中(一云任脉者起於中極之下以/上毛際循腹裏上関元至喉咽)帶脉者起於季
肋(難經作/季脅)廻身一周此八者皆不繫於十二經故曰竒經八脉
者也竒經之爲病何如然陽維維於陽隂維維於隂隂陽不能
相維悵然失志容容(難經作/溶溶)不能自收持(悵然者其人驚即維/脉緩緩即令身不能)
(自收持即失志/善忘恍惚也)陽維爲病苦寒熱隂維爲病苦心痛(陽維為衛/衛爲寒熱)
(隂維爲榮榮為血血/者主心故心痛也)隂蹻爲病陽緩而隂急(隂蹻在内踝病即/其脉急當從内踝)
(以上急外/踝以上緩)陽蹻爲病隂緩而陽急(陽蹻在外踝病即其病急其/人當從外踝以上急內踝以)
(上/緩)衝之爲病逆氣而裏急(衝脉從関元至咽喉故/其爲病逆氣而裏急)督之爲病脊
彊而厥(督脉在背病即其/脉急故令脊彊也)任之爲病其内苦結男子爲七疝女
子爲瘕聚(任脉起於胞門子户故/其病結爲七病瘕聚)帶之爲病苦腹滿腰容容(難/經)
(作溶/溶)若坐水中狀(帶脉者廻帶人之身體病/即其脉緩故令腰容容也)此竒經八脉之爲
病也
診得陽維脉浮者蹔起目眩陽盛實苦肩息洒洒如寒
診得隂維脉沈大而實者苦匈中痛脇下支滿心痛
診得隂維如貫珠者男子兩脇實腰中痛女子隂中痛如有瘡狀
診得帶脉左右遶臍腹腰脊痛衝隂股也
兩手脉浮之俱有陽沈之俱有隂隂陽皆實盛者此爲衝督之
脉也衝督之脉者十二經之道路也衝督用事則十二經不復
朝於寸口其人皆苦恍惚狂疑不者必當由豫有兩心也兩手
陽脉浮而細㣲綿綿不可知俱有隂脉亦復細綿綿此爲隂蹻
陽蹻之脉也此家曽有病鬼魅風死苦恍惚亡人爲禍也
診得陽蹻病拘急隂蹻病緩
尺寸俱浮直上直下此爲督脉腰背強病不得俛仰大人癲病
小人風癎疾
脉來中央浮直上下痛者督脉也動苦腰背膝寒大人癲小兒
癎也灸頂上三圎正當頂上
尺寸脉俱牢(一作/芤)直上直下此爲衝脉匈中有寒疝也
脉來中央堅實徑至關者衝脉也動苦少腹痛上搶心有瘕疝
絶孕遺失溺脇支滿煩也横寸口邊丸丸此爲任脉苦腹中有
氣如指上搶心不得俛仰拘急脉來緊細實長至關者任脉也
動苦少腹繞臍下引横骨隂中切痛取臍下三寸
新刋王氏脉經卷第二
新刋王氏脉經卷第三
(臣)林億等類次
　　　肝膽部第一
　　　心小腸部第二
　　　脾胃部第三
　　　肺大腸部第四
　　　腎膀胱部第五
　　　　肝膽部第一
肝象木(肝於五/行象木)與膽合爲府(膽爲清/凈之府)其經足厥隂(厥隂/肝脉)與足少
陽爲表裏(少陽膽脉也藏隂/府陽故爲表裏)其脉絃(絃肝脉之/大形也)其相冬三月(冬/水)
(王木/相)王春三月廢夏三月(夏火王/木廢)囚季夏六月(季夏土/王木囚)死秋三
月(秋金王/木死)其王日甲乙王時平旦日出(並木/也)其困日戊己困時
食時日昳(並土/也)其死日庚辛死時晡時日入(並金/也)其神魂(肝之/所藏)
(者/䰟)其主色其養筋(肝氣所/養者筋)其候目(肝候出目故/肝實則目赤)其聲呼其色青
其臭臊(月令云/其臭羶)其液泣(泣出/肝)其味酸其宜苦(苦火/味也)其惡辛(辛金/味)
肝俞在背第九椎募在期門(直兩乳下/二肋端)膽俞在背第十椎募在
日月(冘在期門/下五分)
　　　　　右新撰(並出素問諸經昔人撰集或混雜相渉煩/而難了今抄亊要分别五藏名爲一部)
冬至之後得甲子少陽起於夜半肝家王(冬至者歲終之節甲/子日者隂陽更始之)
(数也少陽膽也膽者木也生於水故起夜半/其氣常㣲少故言少陽云夜半子者水也)肝者東方木(肝與/膽爲)
(藏府故王東/方應木行也)萬物始生其氣來耎而弱寛而虚(春少陽氣温和/耎弱故萬物日)
(生/焉)故脉爲絃(肝氣養於筋故其脉/絃強亦法木體強也)耎即不可發汗弱即不可下
寛者開開者通通者利故名曰寛而虚(言少陽始起尚耎弱人/榮衞湊理開通發即汗)
(出不止不可下下之而池/利不禁故言寛虚通利也)春以胃氣爲本不可犯也(胃者土也/萬物禀土)
(而生胃以養五藏於肝王以胃/氣爲本也不可犯者不可傷也)
　　　　　右四時經
黃帝問曰春脉如絃何如而絃歧伯曰春脉肝也東方木也萬
物之所以始生也故其氣來濡弱輕虚而滑端直以長故曰絃
反此者病黃帝曰何如而反歧伯曰其氣來實而強此謂太過
病在外其氣來不實而㣲此謂不及病在中黃帝曰春脉太過
與不及其病皆何如歧伯曰太過則令人善忘(忘當/作怒)忽忽眩冒
而癲疾不及則令人匈脇痛引背下則兩脇胠滿黃帝曰善
肝脉來濡弱招招如掲竿末梢曰平(巢源云綽綽如按琴瑟/之絃如掲長竿曰平)春
以胃氣爲本肝脉來盈實而滑如循長竿曰肝病肝脉來急而
益勁如新張弓弦曰肝死
眞肝脉至中外急如循刀刃責責然(巢源云/賾賾然)如按琴瑟絃色青
白不澤毛折乃死
春胃微絃曰平絃多胃少曰肝病但絃無胃曰死有胃而毛曰
秋病毛甚曰今病
肝藏血血舎䰟悲哀動中則傷魂魂傷則狂妄不精不敢正當
人(不精不敢正當人一作/其精不守令人隂縮)隂縮而筋攣兩脇骨不舉毛悴色夭
死于秋
春肝木王其脉絃細而長名曰平脉也反得浮濇而短者(千金/云㣲)
(澀而/短)是肺之乗肝金之刻木爲賊邪大逆十死不治(一本云日/月年数至)
(三忌/庚辛)反得洪大而散者(千金云浮/大而洪)是心之乗肝子之扶母爲實
邪雖病目愈反得沈濡而滑者是腎之乗肝母之歸子爲虚邪
雖病易治反得大而緩者是脾之乗肝土之陵木爲微邪雖病
即差肝脉來濯濯如倚竿如琴瑟之絃再至曰平三至曰離經
病四至脫精五至死六至命盡足厥隂脉也肝脉急甚爲惡言
㣲急爲肥氣在脇下若覆杯緩甚爲善嘔微緩爲水瘕痺大甚
爲内癰善嘔衂微大爲肝痺縮欬引少腹小甚爲多飲微小爲
消癉滑甚爲頽疝微滑爲遺溺濇甚爲淡飲微濇爲瘈瘲攣筋
足厥隂氣絶則筋縮引卵與舌厥隂者肝脉也肝者筋之合也
筋者聚於隂器而脉絡於舌本故脉弗營則筋縮急筋縮急則
引舌與卵故唇青舌卷卵縮則筋先死庚篤辛死金勝木也
肝死藏浮之脉弱按之中如索不來或曲如蛇行者死
　　　　　右素問鍼經張仲景
　　　　心小腸部第二
心象火與小腸合爲府(小腸爲受/盛之府也)其經手少隂(手少隂/心脉也)與手太
陽爲表裏(手太陽小/腸脉也)其脉洪(洪心脉/之大形)其相春三月(木王/火相)王夏三
月廢季夏六月囚秋七月(金王/火囚)死冬三月(水王/火死)其王日丙丁王
時禺中日中其困日庚辛困時晡時日入其死日壬癸死時人
定夜半其藏神(心之所藏/者神也)其主臭其養血(心氣所/養者血)其喉舌其聲
言(言由心出/故主言)其色赤其臭焦其液汗其味苦其宜甘(甘脾/味也)其惡
鹹(鹹腎/味也)心俞在背第五椎(或云第/七椎)募在巨闕(在心下/一寸)小腸俞在
背第十八椎募在關元(臍下/三寸)
　　　　　右新撰
心者南方火(心主血其色赤故以/夏王於南方應火行)萬物洪盛垂枝布葉皆下垂
如曲故名曰鈎(心王之時太陽用亊故草木茂盛/枝葉布舒皆下垂曲故謂之鈎也)心脉洪大而
長洪則衛氣實實則氣無從出(脉洪者衛氣实衛氣实則/􁏾理宻宻則氣无從出)大則
榮氣萌萌洪相薄可以發汗故名曰長(榮者血也萌當爲明字/之誤耳血王故明且大)
(也榮明衛實當須/發動通其津液也)長洪相得即引水漿漑灌經絡津液皮膚(夏/熱)
(陽氣盛故其人引水漿潤灌肌膚以/養皮毛猶草木須雨澤以長枝葉)太陽洪大皆是母軀幸得
戊己用牢根株(太陽夏火春木爲其母陽得春始生名曰少陽/到夏洪盛名曰太陽故言是母軀也戊巳土也)
(土爲火子火王即土/相故用牢根株也)陽氣上出汗見於頭五月枯䓸胞中空虚
毉友下之此爲重虚也(月當爲内䓸當爲乾枯燥也皆字誤耳/内字似月由來逺矣遂以傳焉人頭者)
(諸陽之㑹夏時飲水漿上出爲汗先從頭流於身軀以實其表/是以五内乾枯燥則胞中空虚津液少也胞者膀胱津液之府)
(也愚毉不曉故反/下之令重虚也)脉浮有表無裏陽無所使(陽盛脉浮宜發其/汗而反下之損於)
(隂氣陽爲表隂爲裏經言陽爲隂使隂爲陽守相須而行/脉浮故無裏也治之錯逆故令隂陽離别不能復相朝使)不但
危身井中其母(言下之不但傷/心并復中肝)
　　　　　右四時經
黃帝問曰夏脉如鈎何如而鈎歧伯曰夏脉心也南方火也萬
物之所以盛長也故其氣來盛去衰故曰鈎反此者病黃帝曰
何如而反歧伯曰其氣來盛去亦盛此謂太過病在外其來不
盛去反盛此謂不及病在中黃帝曰夏脉太過與不及其病皆
何如歧伯曰太過則令人身熱而膚痛爲浸淫不及則令人煩
心上見欬唾下爲氣泄帝曰善
心脉來累累如連珠如循琅玕曰平夏以胃氣爲本心脉來喘
喘(甲乙作/累累)連屬其中㣲曲曰心病心脉來前曲後居如操帶鈎
曰心死
眞心脉至堅而搏如循薏苡子累累然其色赤黒不澤毛折乃死
夏胃微鈎曰平鈎多胃少曰心病但鈎無胃曰死胃而有石曰
冬病石甚曰今病
心藏脉脉舎神怵惕思慮則傷神神傷則恐懼自失破䐃脫肉
毛悴色夭死于冬
夏心火王其脉洪(千金作浮/大而洪)大而散名曰平脉反得沈濡而滑
者是腎之乗心水之刻火爲賊邪大逆十死不治(一本云日月/年数至二忌)
(壬/癸)反得大而緩者是脾之乗心子之扶母爲實邪雖病自愈反
得絃細而長者是肝之乗心母之歸子爲虚邪雖病易治反得
浮(千金浮/作微)濇而短者是肺之乗心金之陵火爲微邪雖病即差
心脉來累累如貫珠滑利再至曰平三至曰離經病四至脫精
五至死六至命盡手少隂脉
心脉急甚爲瘈瘲㣲急爲心痛引背食不下緩甚爲狂笑㣲緩
爲伏梁在心下上下行時唾血大甚爲喉介微大爲心痺引背
善淚出小甚爲善噦微小爲消癉滑甚爲善渇微滑爲心疝引
臍少腹鳴濇甚爲瘖微濇爲血溢維厥耳鳴巓疾手少隂氣絶
則脉不通少隂者心脉也心者脉之合也脉不通則血不流血
不流則髮色不澤故其靣黒如漆柴者血先死壬篤癸死水勝
火也
心死藏浮之脉實如豆麻擊手按之益躁疾者死
　　　　　右素問鍼經張仲景
　　　　脾胃部第三
脾象土與胃合爲府(胃爲水/榖之府)其經足太隂(太隂脾/之脉也)與足偒明爲
表裏(陽明/胃脉)其脉緩(緩脾脉之/大形也)其相夏三月(火王/土相)王季夏六月廢
秋三月囚冬三月死春三月其王日戊己王時食時日昳困日
壬癸困時人定夜半其死日甲乙死時平旦日出(並木/時也)其神意
其主味其養肉其候口其聲歌其色黃其臭香其液涎其味甘
其宜辛其惡酸脾俞在背第十一椎募在章門(季肋/端是)胃俞在背
第十二椎募在太倉
　　　　　右新撰
脾者土也敦而福敦者厚也萬物衆色不同(脾主水榖其氣微/弱水榖不化脾爲)
(土行王於季夏土性敦厚育養萬物當此之時草木備/具枝葉茂盛種類衆多或有黃赤白黑色各不同矣)故名曰
得福者廣(土生養万物當此之時脾則/同禀諸藏故其德爲廣大)萬物懸根住莖其葉在
巔蜎蜚蠕動蚑蠷喘息皆蒙土恩(懸根住莖草木之類也其次/則蛾蚋幾微之虫因隂陽氣)
(変化而生者也喘息有血脉之類也言普/天之下草木昆虫無不𬒳蒙土之恩福也)德則爲緩恩則爲遟
故令太隂脉緩而遟尺寸不同(太隂脾也言脾王之時脉緩而/遟尺寸不同者尺遟而寸緩也)
酸鹹苦辛大(一作/太)沙(一作渉/又作妙)而生互行其時而以各行皆不群
行盡可常服(肝酸腎鹹心苦肺辛濇皆四藏之味也脾主調和/五味以禀四藏四藏受味於脾脾王之時其脉沙)
(逹於肌肉之中互行人身軀乃復各行隨其四支使其/氣周匝榮諸藏府以養皮毛皆不群行至一處也故言尽可常)
(服/也)土寒則温土熱則凉(冬陽氣在下土中温煖夏隂/氣在下土中清凉脾氣亦然)土有一子
名之曰金懷挾抱之不離其身金乃畏火恐熱來熏遂棄其母
逃歸水中水自金子而藏火神閉門塞户内外不通此謂冬時
也(陽氣在中陽爲火行金性畏火故恐熏之金歸水中而避火/也母子相得益盛閉塞不通者言水氣充實金在其中此爲)
(強固火無復得往刻/之者神宻之類也)土亡其子其氣衰微水爲洋溢浸漬爲池
(一作/其地)走擊皮膚面目浮腫歸於四胑(此爲脾之衰損土以防水/今土弱而水強故水得陵)
(之而/妄行)愚醫見水直往下之虚脾空胃水遂居之肺爲喘浮(脾胃/巳病)
(宜扶養其氣通利水道愚毉不曉而往下之此爲重/傷水氣遂更陵之上侵匈中肺得水而浮故言喘浮)肝反畏肺
故下沈没(肺金肝木此爲相刻肺浮則實/必復刻肝故畏之沈没於下)下有荆棘恐傷其身
避在一邊以爲水流(荆棘木之類肝爲木今没在下則爲荆棘/其身脾也脾爲土土畏木是以避在下)
(邊避木也水流者水之流路也土本刻水而/今微弱又復觸木無復制水故水得流行)心衰則伏肝微則
沈故令脉伏而沈(心火肝木火則畏水而木畏金金水相得其/氣則實刻於肝心故令二藏衰微脉爲沈伏)
(也)工醫來占固轉孔穴利其溲便遂通水道甘液下流亭其隂
陽喘息則微汗岀正流肝著其根心氣因起陽行四胑肺氣亭
來實而盈数如雞舉足曰脾病脾脉來堅兊如烏之喙如鳥之
距如屋之漏如水之溜曰脾死眞脾脉至弱而乍踈乍散(一作/数)
色青黃不澤毛折乃死
長夏胃微濡弱曰平弱多胃少曰脾病但代無胃曰死濡弱有
石曰冬病石甚曰今病
脾藏榮榮舎意愁憂不解則傷意意傷則悶亂四胑不舉毛悴
色夭死于春
六月季夏建未坤未之間土之位脾王之時其脉大阿阿而緩
名曰平脉反得絃細而長者是肝之乗脾木之刻土爲賊邪大
逆十死不治反得浮(千金浮/作微)濇而短者是肺之乗脾子之扶母
爲實邪雖病自愈反得洪大而散者(千金作浮/大而洪)是心之乗脾母
之歸子爲虚邪雖病易治反得沈濡而滑者腎之乗脾水之陵
土爲微邪雖病即差
脾脉萇萇而弱(千金萇萇/作長長)來踈去数再至曰平三至曰離經病
四至脫精五至死六至命盡足太隂脉也脾脉急甚爲瘈瘲㣲
急爲脾中滿食飲入而還出後沃沬緩甚爲痿厥㣲緩爲風痿
四肢不用心慧然若無病大甚爲擊仆㣲大爲痞氣裹大膿血
在腸胃之外小甚爲寒熱微小爲消癉滑甚爲頽癃㣲滑爲蟲
毒蚘腸鳴熱濇甚爲腸頽微濇爲内潰多下膿血也足太隂氣
絶則脉不營其口脣口脣者肌肉之本也脉不營則肌肉濡肌
肉濡則人中滿人中滿則脣反脣反者肉先死甲篤乙死木勝
土也
脾死藏浮之脉大緩(一作/堅)按之中如覆杯絜絜狀如揺者死(一/云)
(漐漐狀/如炙肉)
　　　　　右素問鍼經張仲景
　　　　肺大腸部第四
肺象金與大腸合爲府(大腸爲傳/導之府也)其經手大隂(手太隂/肺脉也)與手陽
明爲表裏(手陽明大/腸脉也)其脉浮(浮肺脉之/大形也)其相季夏六月(季夏土/王金相)
其王秋三月廢冬三月囚春三月死夏三月(夏火王/金死)其王日庚
辛王時晡時日入其困日甲乙困時平旦日出其死日丙丁死
時禺中日中其神魄其主聲其養皮毛其候鼻其聲哭其色白
其臭腥其液涕其味辛其宜鹹其惡苦肺俞在背第三椎(或云/第五)
(椎/也)募在中府(直兩乳上/下肋間)大腸俞在背第十六椎募在天樞(俠臍/傍各)
(一寸/半)
　　　　　右新撰
肺者西方金萬物之所終(金性剛故王西方割断萬/物萬物是以皆終於秋也)宿葉落柯
萋萋枝條其杌然獨在其脉爲微浮毛衛氣遟(萋萋者零落之/貌也言草木宿)
(葉得秋隨風而落但有枝條杌然獨/在此時陽氣則遟脉爲虚微如毛也)榮氣數數則在上遟則在
下故名曰毛(諸陽脉数諸隂脉遟榮爲隂不應數反言榮氣數/隂得秋節而昇轉在陽位故一時数而在上也此)
(時隂始用事陽即下藏其氣/反遟是以肺脉數散如毛也)陽當䧟而不䧟隂當昇而不昇爲
邪所中(隂陽交易則不以時定二/氣感激故爲風寒所中)陽中邪則捲隂中邪則緊捲
則惡寒緊則爲慄寒慄相薄故名曰瘧弱則發熱浮乃來出(捲/者)
(其人拘捲也緊者脉緊也此謂𥘉中風寒之時脉緊其人則寒/寒止而脉更㣲弱弱則其人發熱熱止則脉浮浮者瘧觧王脉)
(出/也)旦中旦發暮中暮發(言瘧發皆隨其𥘉/中風邪之時也)藏有逺近脉有遟疾
周有度數行有漏刻(藏謂人五藏肝心脾肺腎也心肺在隔上/呼則其氣出是爲近呼爲陽其脉疾腎肝)
(在膈下吸則其氣入是爲逺也吸爲隂其脉遟度數謂經脉之/長短周身行者榮衞之行也行隂陽各二十五度爲一周也以)
(應漏下/百刻也)遟在上傷毛采數在下傷下焦中焦有惡則見有善則
匿(秋則陽氣遟隂氣數遟當在下数當在上隨節変故言傷毛/采也人之皮毛肺氣所行下焦在臍下隂之所治也其脉應)
(循榆葉曰春平脉藹藹如/車蓋按之益大曰秋平脉)肺脉來不上不下如循雞羽曰肺病
(巢源無/不字)肺脉來如物之浮如風吹毛曰肺死
眞肺脉至大而虚如以毛羽中人膚色赤白不澤毛折乃死秋
胃微毛曰平毛多胃少曰肺病但毛無胃曰死毛而有絃曰春
病絃甚曰今病
肺藏氣氣舎魄喜樂無極則傷魄魄傷則狂狂者意不存人皮
革焦毛悴色夭死于夏秋金肺王其脉浮(千金浮/作㣲)濇而短曰平
脉反得洪大而散者(千金作浮/大而洪)是心之乗肺火之刻金爲賊邪
大逆十死不治(一本云日月年/數至四忌丙丁)反得沈濡而滑者是腎之乗肺
子之扶母爲实邪雖病自愈反得大而緩者是脾之乗肺母之
歸子爲虚邪雖病易治反得絃細而長者是肝之乗肺木之陵
金爲虚邪雖病即差肺脉來汎汎輕如㣲風吹鳥背上毛再至
曰平三至曰離經病四至脫精五至死六至命盡手太隂脉也
肺脉急甚爲癲疾微急爲肺寒熱怠墮欬陲血引腰背􁗀苦鼻
息肉不通緩甚爲多汗㣲緩爲痿偏風(一作/漏風)頭以下汗出不可
止大甚爲脛腫㣲汗爲肺痺引匈背起腰内小甚爲飱泄㣲小
爲消癉滑甚爲息賁上氣㣲滑爲上下出血濇甚爲嘔血㣲濇
爲䑕瘻在頸支掖之間下不勝其上其能喜酸
手太隂氣絶則皮毛焦太隂者行氣温皮毛者也氣弗營則皮
毛焦皮毛焦則津液去津液去則皮節傷皮節傷者則瓜(瓜字/一作)
(皮)枯毛折毛折者則氣(氣字一/作毛)先死丙篤丁死火勝金也
肺死藏浮之虚按之弱如葱葉下無根者死
　　　　　右素問鍼經張仲景
　　　　腎膀胱部第五
腎象木與膀胱合爲府(膀胱為津/液之府)其經足少隂(足少隂/腎脉也)與足太
陽爲表裏(足太陽膀/胱脉也)其脉沈(沈腎脉之/大形也)其相秋三月(秋金王/水相)其
王冬三月廢春三月囚夏三月其死季夏六月其王日壬癸王
時人定夜半其困日丙丁困時禺中日中其死日戊已死時食
時日昳其神志(腎之所藏/者志也)其主液其養骨其候耳其聲呻其色
黑其臭腐其液唾其味鹹其宜酸其惡甘腎俞在背第十四椎
募在京門膀胱俞在第十九椎募在中極(横骨上一寸在臍/下五寸前䧟者中)
　　　　右新撰
腎者北方水万物之所藏(冬則北方用亊王在三時之後腎在/四藏之下故王北方也万物春生夏)
(長秋收/冬藏)百蟲伏蟄(冬伏蛰不食之/虫言有百種也)陽氣下䧟隂氣上升陽氣中
出隂氣烈爲霜遂不上昇化爲雪霜猛獸伏蟄蜾蟲匿藏(陽氣/下䧟)
(者謂降於上中也其氣猶越而昇出隂氣在上寒盛陽氣虽昇/岀而不能自致因而化作霜雪或謂陽氣中出是十月則霜降)
(猛獸伏蛰者盖謂龍蛇冬時而潜処蜾䖝无毛甲者/得寒皆伏蛰逐陽氣所在如此避氷霜自温養也)其脉爲沈
沈爲隂在裏不可發汗發則蜾蟲出見其霜雪(陽氣在下故冬/脉沈温飬於藏)
(府此爲裏实而表虚復從外發其汗此爲逆治非其法也猶百/䖝伏蛰之時而反出土見於氷霜必死不疑逆治者死此之謂)
(也)隂氣在表陽氣在藏慎不可下下之者傷脾脾土弱即水氣
妄行(陽氣在下温飬諸藏故不可下也下之旣損於陽氣而脾/胃復傷土以防水而今反傷之故令水得盈溢而妄行也)
下之者如魚出水蛾入湯(言治病逆則殺人如魚出/水蛾入湯火之中立死)重客在裏
慎不可熏熏之逆客其息則喘(重客者猶陽氣也重者尊重之/皃也陽位尊処於上今一時在)
(下非其常所故言客也熏謂燒鍼及以偒火之軰熏發其汗如/此則客熱從外入与陽氣相薄是爲逆也氣上熏匈中故令喘)
(息)無持客熱令口爛瘡(无持者无以湯火發熏其汗也熏之/則火氣入裏爲客熱故令其口生瘡)隂
脉且解血散不通正陽遂厥隂不往從(血行脉中氣行脉外五/十周而復㑹如環之无)
(端也血爲隂氣爲陽相須而行發其汗使隂陽離别脉爲觧散/血不得通厥者逆也謂陽氣逆而不復相朝使治病失所故隂)
(陽錯逆可/不慎也)客熱狂入内爲結匈(隂陽錯乱外熱狂/入留結匈中也)脾氣遂弱清
溲利通(脾主水榖其氣微弱水榖不化下痢不息清者厠/也溲從水道出而反清溲者是謂下利至廁也)
　　　　右四時經
黄帝問曰冬脈如營何如而營岐伯對曰冬脈腎也北方水也
萬物之所以合藏故其氣來沈以搏(甲乙/作濡)故曰營反此者病黄
帝曰何如而反岐伯曰其氣如彈石者此為太過病在外其去
如數者此謂不及病在中黄帝曰冬脈太過與不及其病皆如
何岐伯曰太過則令人解㑊脊脈痛而少氣不欲言不及則令
人心懸如病飢脛中清脊中痛小腹滿小便黄赤
腎脈來喘喘絫絫如鉤按之而堅曰腎平冬以胃氣為本腎脈
如引葛按之益堅曰腎病腎脈來發如奪索辟辟如彈石曰腎
死
眞腎脈至搏而絶如以石投諸水(千金作如以/指彈石然)其色黑赤不澤
毛折乃死
冬胃微石曰平石多胃少曰腎病但石無胃曰死石而有鉤夏
病鉤甚曰今病(凡人以水穀為本故人絶水穀則死脈無胃氣/亦死所謂無胃氣者但得真藏脈不得胃氣也)
(所謂脈不得胃氣者肝但弦心/但鉤胃但弱肺但毛腎但石也)
腎藏精精舍志盛怒而不止則傷志志傷則善忘其前言腰脊
痛不可以俛仰屈伸毛悴色夭死於季夏
冬腎水王其脈沈濡而滑曰平脈反得大而緩者是脾之乘腎
土之克水為賊邪大逆十死不治(一本云日月年/數至一忌戊己)反得弦細而
長者是肝之乘腎子之扶母為實邪雖病自愈反得浮(千金/作微)濇
而短者是肺之乘腎母之歸子為虚邪雖病易治反得洪大而
散者(千金作浮/大而洪)是心之乘腎火之陵水為微邪雖病即差腎脈
沈細而緊再至曰平三至曰離經病四至脱精五至死六至命
盡足少隂脉也
腎脉急甚爲骨痿癲疾微急爲奔豚沈厥足不收不得前後緩
甚爲折脊微緩爲洞下洞下者食不化入咽還出大甚爲隂痿
微大爲石水起臍下以至小腹腫垂垂然上至胃管死不治小
甚爲洞泄微小爲消癉滑甚爲癃㿗微滑爲骨痿坐不能起目
無所見視見黒花濇甚爲大癕㣲濇爲不月水沈痔
足少隂氣絶則骨枯少隂者冬脉也伏行而濡骨髓者也故骨
不濡則肉不能著骨也骨肉不相親則肉濡而却肉濡而却故
齒長而垢(難經垢/字作枯)髮無澤髮無澤者骨先死戊篤已死土勝水
也
腎死藏浮之堅按之亂如轉圎益下入尺中者死
　　　　右素問鍼經張仲景

新刋王氏脉經卷第三
新刋王氏脉經卷第四
　　　　朝散大夫守光禄卿直秘閣判登聞檢院上護軍臣林億等類次
　　　辨三部九候脉證第一
　　　平雜病脉第二
　　　診五藏六腑氣絶證候第三
　　　診四時相反脉第四
　　　診損至脉第五
　　　診脉動止投數踈數死期年月第六
　　　診百病死生决第七
　　　診三部虚實决死生第八
　　　　辨二部九候脉證第一
經言所謂三部者寸關尺也九候者每部中有天地人也上部
主候從匈以上至頭中部主候從膈以下至氣街下部主候從
氣街以下至足浮沈牢結遟疾滑濇各自異名分理察之勿怠
觀変所以别三部九候知病之所起審而明之針灸亦然也故
先候脉寸中(寸中一作/十中於九)浮在皮膚沈細在裏昭昭天道可得長
乆上部之候牢結沈滑有積氣在膀胱微細而弱卧引裏急頭
痛欬嗽逆氣上下心膈上有熱者口乾渇燥病從寸口邪入上
者名曰解脉來至狀如琴絃苦少腹痛女子經月不利孔竅生
瘡男子病痔左右脇下有瘡上部不通者苦少腹痛腸鳴寸口
中虚弱者傷氣氣不足大如桃李實苦痺也寸口直上者逆虚
也如浮虚者泄利也中部脉結者腹中積聚若在膀胱兩脅下
有熱脉浮而大風從胃管入水脹乾漚心下澹澹如有桃李核
胃中有寒時苦煩痛不食食即心痛胃脹支滿膈上積脅下有
熱時寒熱淋露脉横出上者脅氣在膀胱病即著右横關入寸
口中者膈中不通喉中咽難刺關元入少隂下部脉者其脉來
至浮大者脾也與風集合時上頭痛引腰背小滑者厥也足下
熱煩滿逆上搶心上至喉中狀如惡肉脾傷也病少腹下在膝
諸骨節間寒清不可屈伸脉急如絃者筋急足挛結者四胑重
從尺邪入陽明者寒熱也大風邪入少隂女子漏白下赤男子
溺血隂萎不起引少腹痛
人有三百六十脉法三百六十日三部者寸關尺也尺脉爲隂
隂脉常沈而遟寸關爲陽陽脉俱浮而速氣出爲動入爲息故
陽脉六息七息十三投隂脉八息七息十五投此其常也二十
八脉相逐上下一脉不來知疾所苦尺勝治下寸勝治上尺寸
俱平治中央臍以上陽也法於天臍以下隂也法於地臍爲中
關頭爲天足爲地有表無裏邪之所止得鬼病何謂麦裏寸尺
爲表關爲裏兩頭有脉關中絶不至也尺脉上不至關爲隂絶
寸脉下不至關爲陽絶隂絶而陽微死不治三部脉或至或不
至冷氣在胃中故令脉不通也上部有脉下部無脉其人當吐
不吐者死上部無脉下部有脉雖困無所苦所以然者譬如人
之有尺樹之有根雖枝葉枯槀根本將自生木有根本即自有
氣故知不死也寸口脉平而死者何也然諸十二經脉者皆係
於生氣之原所謂生氣之原者非謂十二經之根本也謂腎間
動氣也此五藏六府之本十二經之根呼吸之門三焦之原一
名守邪之神也故氣者人根本也根絶則莖枯矣寸口脉平而
死者生氣獨絶於内也(腎間動氣謂左為腎右為命門命門者/精神之所舎原氣之所係也一名守邪)
(之神以命門之神固守邪氣不得妄入入即死矣此/腎氣先絶於内其人便死其脉不復反得動病也)岐伯曰形
盛脉細少氣不足以息者死形瘦脉大匈中多氣者死形氣相
得者生參伍不調者病三部九候皆相失者死上下左右之脉
相應如參舂者病甚上下左右相失不可数者死中部之候雖
獨調與衆藏相失者死中部之候相减者死目内䧟者死黃帝
曰冬隂夏陽柰何歧伯曰九候之脉皆沈細懸絶者爲隂主冬
故以夜半死盛躁喘数者爲陽主夏故以日中死是故寒熱者
平旦死熱中及熱病者日中死病風者以日夕死病水者以夜
半死其脉乍数乍踈乍遟乍疾者以日乗四季死形肉以脫九
候雖調猶死七診雖見九候皆順者不死所言不死者風氣之
病及經月之病似七診之病而非也故言不死若有七診之病
其脉候亦敗者死矣必發􁋋噫必審問其所始病與今之所方
病而后各切循其脉視其經絡浮沈以上下逆順循之其脉疾
者不病其脉遟者病脉不往來者死皮膚著者死
兩手脉結上部者濡結中部者緩結三里者豆起弱反在關濡
反在巔微在其上濇反在下微即陽氣不足沾熱汗出濇即無
血厥而且寒黃帝問曰余每欲視色持脉獨調其尺以言其病
從外知内爲之柰何歧伯對曰審其尺之緩急小大滑澀肉之
堅脆而病形變定矣調之何如對曰脉急者尺之皮膚亦急脉
緩者尺之皮膚亦緩脉小者尺之皮膚减而少脉大者尺之皮
膚亦大脉滑者尺之皮膚亦滑脉濇者尺之皮膚亦濇凡此六
変有微有甚故善調尺者不待于寸善調脉者不待于色能參
合行之可爲上工尺膚滑以淖澤者風也尺内弱解㑊安卧脫
肉者寒熱也尺膚濇者風痺也尺膚麄如枯魚之鱗者水淡飲
也尺膚熱甚脉盛躁者病温也其脉盛而滑者汗且出尺膚寒
甚脉小(一作/急)者泄少氣尺膚烜然(烜然甲乙作/熱炙人手)先熱後寒者寒
熱也尺膚先寒乆持之而熱者亦寒熱也尺烜然熱人迎大者
甞奪血尺緊人迎脉小甚則少氣色白有加者立死肘所獨熱
者腰以上熱肘前獨熱者膺前熱肘後獨熱者肩背熱肘後麄
以下三四寸腸中有蟲手所獨熱者腰以上熱臂中獨熱者腰
腹熱掌中熱者腹中熱掌中寒者腹中寒魚上白肉有青血脉
者胃中有寒
　諸浮諸沈諸滑諸澀諸弦諸緊若在寸口膈以上病若在關
　上胃以下病若在尺中腎以下病
　寸口脉滑而遟不沈不浮不長不短爲無病左右同法
　寸口太過與不及寸口之脉中手短者曰頭痛中手長者曰
　足脛痛中手促上擊者曰肩背痛
　寸口脉浮而盛者病在外
　寸口脉沈而堅者病在中
　寸口脉沈而弱者曰寒熱(一作氣/又作中)及疝瘕少腹痛
　寸口脉沈而弱髪必墮落
　寸口脉沈而緊苦心下有寒時痛有積聚
　寸口脉沈匈中短氣
　寸口脉沈而喘者寒熱
　寸口脉但實者心勞
　寸口脉緊或浮膈上有寒肺下有水氣
　脉緊而長過寸口者注病
　脉緊上寸口者中風風頭痛亦如之(千金翼云亦/為傷寒頭痛)
　脉弦上寸口者宿食降者頭痛
　脉來過寸入魚際者遺尿
　脉出魚際逆氣喘息
　寸口脉潎潎如羮上肥陽氣微連連如蜘蛛絲隂氣衰
　寸口脉偏絶則臂偏不遂其人兩手俱絶者不可治兩手前
　部陽絶者苦心下寒毒喙中熱
　關上脉浮而大風在胃中張口肩息心下澹澹食欲嘔
　關上脉微浮積熱在胃中嘔吐蚘蟲心徤忘
　關上脉滑而大小不勻(千金云/必吐逆)是爲病方欲進不出一二
　復欲發動其人欲多飲飲即注利如利止者生不止者死
　關上脉緊而滑者蚘動
　關上脉澀而堅大而實按之不減有力爲中焦實有伏結在
　脾肺氣塞實熱在胃中
　關上脉䄡䄡大而尺寸細者其人必心腹冷積癥瘕結聚
　復欲發動其人欲多飲飲即注利如利止者生不止
　關上脉時來時去乍大乍小乍踈乍数者胃中寒熱羸劣
　欲飲食如瘧狀
　尺脉浮者客陽在下焦
　尺脉細微溏泄下冷利
　尺脉弱寸彊胃絡脉傷
　尺脉虚小者足脛寒痿痺脚疼
　尺脉澀下血不利多汗(素問又云尺澀/脉滑謂之多汗)
　尺脉滑而疾爲血虚
　尺脉沈而滑者寸白蟲
　尺脉細而急者筋攣痺不能行
　尺脉麄常熱者謂之熱中腰胯疼小便赤熱
　尺脉偏滑疾面赤如醉外熱則病
　　　　平雜病脉第二
　滑爲實爲下(又為陽/氣衰)数爲虚爲熱浮爲風爲虚動爲痛爲驚
　沈爲水爲實(又為/鬼疰)弱爲虚爲悸
　遟則爲寒濇則少血緩則爲虚洪則爲氣(一作/熱)緊則爲寒
　数爲瘧
　瘧脉自弦弦数多熱弦遟多寒微則爲虚代㪚則死
　弦爲痛痺(一作浮/為風疰)偏弦爲飲雙弦則脅下拘急而痛其人
　濇惡寒
　濇脉大寒熱在中
　伏者霍亂
　安卧脉盛謂之脫血
　凢亡汗肺中寒飲冷水欬嗽下利胃中虚冷此等其脉並緊
　浮而大者風
　浮大者中風頭重鼻塞
　浮而緩皮膚不仁風寒入肌肉
　滑而浮散者攤緩風
　滑者鬼疰
　澀而緊痺病
　浮洪大長者風眩癲疾
　大堅疾者癲病
　弦而鈎脇下如刀刺狀如蜚尸至困不死
　緊而急者遁尸
　洪大者傷寒熱病
　浮洪大者傷寒秋吉春成病
　浮而滑者宿食
　浮滑而疾者食不消脾不磨
　短疾而滑酒病
　浮而細滑傷飲
　遟而滑中寒有癥結
　駃而緊積聚有擊痛
　弦急疝瘕小腹痛又爲癖病(一作/痺病)
　遟而滑者脹
　盛而緊曰脹
　弦小者寒癖
　沈而弦者懸飲内痛
　弦數有寒飲冬夏難治
　緊而滑者吐逆
　小弱而濇胃反
　遟而緩者有寒
　微而緊者有寒
　沈而遲腹藏有冷病
　微弱者有寒少氣
　實緊胃中有寒苦不能食時時利者難治(一作時時嘔/稽晋難治)
　滑數心下結熱盛
　滑疾胃中有熱
　緩而滑曰熱中
　沈(一作/浮)而急病傷寒暴發虚熱
　浮而絶者氣
　辟大而滑中有短氣
　浮短者其人肺傷諸氣㣲少不過一年死法當嗽也
　沈而數中水冬不治自愈
　短而數心痛心煩
　弦而緊脇痛藏傷有瘀血(一作有/寒血)
　沈而滑爲下重亦爲背膂痛
　脉來細而滑按之能虚因急持直者僵仆從高墮下病在内
　微浮秋吉冬成病
　微數雖甚不成病不可勞
　浮滑疾緊者以合百病乆易愈
　陽邪來見浮洪
　隂邪來見沈細
　水榖來見堅實
　脉來乍大乍小乍長乍短者爲祟
　脉來洪大嫋嫋者社祟
　脉來沈沈澤澤四支不仁而重土祟
　脉與肌肉相得乆持之至者可下之
　弦小緊者可下之
　緊而数寒熱俱發必下乃愈
　弦遟者宜温薬
　緊数者可發其汗
　　　　診五藏六腑氣絶證候第三
　病人肝絶八日死何以知之面青但欲伏眠目視而不見人
　汗(一作/泣)出如水不止(一曰二/日死)
　病人膽絶七日死何以知之眉爲之傾
　病人筋絶九日死何以知之手足爪甲青呼罵不休(一曰八/日死)
　病人心絶一日死何以知之肩息回視立死(一曰目亭/亭一日死)
　病人腸(一云/小腸)絶六日死何以知之髮直如乾麻不得屈伸白
　汗不止
　病人脾絶十二日死何以知之口冷足腫腹熱臚脹泄利不
　覺出無時度(一曰五/日死)
　病人胃絶五日死何以知之脊痛腰中重不可反覆(一曰腓腸/平九日死)
　病人肉絶六日死何以知之耳乾舌皆腫溺血大便赤泄(一/曰)
(足腫九/日死)
　病人肺絶三日死何以知之口張但氣出而不還(一曰鼻口/虚張短氣)
　病人大腸絶不治何以知之泄利無度利絶則死
病人腎絶四日死何以知之齒爲暴枯靣爲正黒目中黃色
腰中欲折白汗出如流水(一曰人中/平七日死)
病人骨絶齒黃落十日死
　諸浮脉無根者皆死巳上五藏六腑爲根也
　　　診四時相反脉證第四
春三月木王肝脉治當先至心脉次之肺脉次之腎脉次之此
爲四時王相順脉也到六月土王脾脉當先至而反不至反得
腎脉此爲腎反脾也七十日死何謂賢反脾夏火王心脉當先
至肺脉次之而反得腎脉是謂腎反脾期五月六月忌丙丁
脾反肝三十日死何爲脾反肝春肝脉當先至而反不至脾脉
先至是謂脾反肝期正月二月忌甲乙
腎反肝三歲死何謂腎反肝春肝脉當先至而反不至腎脉先
至是謂腎反肝也期七月八月忌庚辛
腎反心二歲死何謂腎反心夏心脉當先至而反不至腎脉先
至是謂腎反心也期六月忌戊已(臣億等按千金云此中不論/肺金之氣踈畧未諭指南又)
(推五行亦頗顚/倒待求别録也)
　　　　診損至脉第五
脉有損至何謂也然至之脉一呼再至曰平三至曰離經四至
曰奪精五至曰死六至曰命絶此至之脉也何謂損一呼一至
曰離經二呼一至曰奪精三呼一至曰死四呼一至曰命絶此
損之脉也至脉從下上損脉從上下也損脉之爲病柰何然一
損損於皮毛皮聚而毛落二損損於血脉血脉虚少不能榮於
五藏六府也三損損於肌肉肌肉痟痩食飲不爲肌膚四損損
於筋筋緩不能自收持五損損於骨骨痿不能起於牀反此者
至於收病也從上下者骨痿不能起於牀者死從下上者皮聚
而毛落者死治損之法柰何然損其肺者益其氣損其心者益
其榮衛損其脾者調其飲食適其寒温損其肝者緩其中損其
腎者益其精氣此治損之法也
脉有一呼再至一吸再至一呼三至一吸三至一呼四至一吸
四至一呼五至一吸五至一呼六至一吸六至一呼一至一吸
一至再呼一至再吸一至呼吸再至脉來如此何以别知其病
也然脉來一呼再至一吸再至不大不小曰平一呼三至一吸
三至爲適得病前大後小即頭痛目眩前小後大即匈滿短氣
一呼四至一吸四至病適欲甚脉洪大者苦煩滿沈細者腹中
痛滑者傷熱濇者中霧露一呼五至一吸五至其人當困沈細
即夜加浮大即晝加不大小雖困可治其有大小者爲難治一
呼六至一吸六至爲十死脉也沈細夜死浮大晝死一呼一至
一吸一至名曰損人雖能行猶當(一作/獨未)着牀所以然者血氣皆
不足故也再呼一至再吸一至名曰无䰟无䰟者當死也人雖
能行名曰行尸
扁鵲曰脉一出一入曰平再出一入少隂三出一入太隂四出
一入厥隂再入一出少陽三入一出陽明四入一出太陽脉岀
者爲陽入者爲隂故人一呼而脉再動氣行三寸一吸而脉再
動氣行三寸呼吸定息脉五動一呼一吸爲一息氣行六寸人
十息脉五十動氣行六尺二十息脉百動爲一備之氣以應四
時天有三百六十五日人有三百六十五節晝夜漏下水百刻
一備之氣脉行丈二尺一日一夜行於十二辰氣行尽則周遍
於身與天道相合故曰平平者无病也一隂一陽是也脉再動
爲一至再至而緊即奪氣一刻百三十五息十刻千三百五十
息百刻萬三千五百息二刻爲一度一度氣行一周身晝夜五
十度脉三至者離經一呼而脉三動氣行四寸半人一息脉七
動氣行九寸十息脉七十動氣行九尺一備之氣脉百四十動
氣行一丈八天一周於身氣過百八十度故曰離經離經者病
一隂二陽是也三至而緊則奪血脉四至則奪精一呼而脉四
動氣行六寸人一息脉九動氣行尺二寸人十息脉九十動氣
行一丈二尺一備之氣脉百八十動氣行二丈四尺一周於身
氣過三百六十度再遍於身不及五節一時之氣而重至諸脉
浮濇者五藏无精難治一隂三陽是也四至而緊則奪形脉五
至者死一呼而脉五動氣行六寸半(當行七/寸半)人一息脉十一動
氣行尺三寸(當行尺/五寸)人十息脉百一十動氣行丈三尺(當行丈/五尺)
一備之氣脉二百二十動氣行二丈六尺(當行/三丈)一周於身三百
六十五節氣行過五百四十度再周於身過百七十度一節之
氣而至此氣浮濇經行血氣竭尽不守於中五藏痿痟精神散
亡脉五至而緊則死三隂(一作/二)三陽是也雖五猶末如之何也
脉一損一乗者人一呼而脉一動人一息而脉再動氣行三寸
十息脉二十動氣行三尺一備之氣脉四十動氣行六尺不及
周身百八十節氣短不能周遍於身苦少氣身躰懈墮矣脉再
損者人一息而脉一動氣行一寸五分人十息脉十動氣行尺
五寸一備之氣脉二十動氣行三尺不及周身二百節(疑)氣血
盡經中不能及故曰離經血去不在其處小大便皆血也脉三
損者人一息復一呼而脉一動十息脉七動氣行尺五寸(當行/尺五)
(分)一備之氣脉十四動氣行三尺一寸(當行二/尺一寸)不及周身二百
九十七節故曰爭氣行血流不能相與俱㣲氣閉实則匈滿藏
枯而爭於中其氣不朝血凝於中死矣脉四損者再息而脉一
動人十息脉五動氣行七寸半一備之氣脉十動氣行尺五寸
不及周身三百一十五節故曰亡血亡血者忘失其度身羸疲
皮裹骨故血氣俱尽五藏失神其死神矣脉五損者人再息復
一呼而脉一動人十息脉四動氣行六寸一備之氣脉八動氣
行尺二寸不及周身三百二十四節故曰絶絶者氣急不下牀
口氣寒脉俱絶死矣歧伯曰脉失四時者爲至啓至啓者爲損
至之脉也損之爲言少隂主骨爲重此志損也飲食衰減肌肉
消者是意損也身安卧卧不便利耳目不明是魂損也呼吸不
相通五色不華是魄損也四肢皆見脉爲亂是神損也大損三
十歲中損二十歲下損十歲損各以春夏秋冬平人人長脉短
者是大損三十歲人短脉長者是中損二十歲手足皆細是下
損十歲失精氣者一歲而損男子左脉短右脉長是爲陽損半
歲女子右脉短左脉長是爲隂損半歲春脉當得肝脉反得脾
肺之脉損夏脉當得心脉反得腎肺之脉損秋脉當得肺脉反
得肝心之脉損冬脉當得腎脉反得心脾之脉損當審切寸口
之脉知絶不絶前後去爲絶掌上相擊堅如彈石爲上脉虚盡
下脉尚有是爲有胃氣上脉盡下脉堅如彈石爲有胃氣上下
脉皆盡者死不絶不消者皆生是損脉也至之爲言言語音深
逺視憒憒是志之至也身體粗大飲食暴多是意之至也語言
妄見手足相引是魂之至也蘢葱華色是魄之至也脉微小不
相應呼吸自大是神之至也是至脉之法也死生相應病各得
其氣者生十得其半也黃帝曰善
　　　診脉動止投數踈數死期年月第六
脉一動一止二日死(一經云/一日死)二動一止三日死三動一止四日
死或五日死四動一止六日死五動一止五日死或七日死六
動一止八日死七動一止九日死八動一止十日死九動一止
九日死又云十一日死(一經云十三日/死若立春死)十動一止立夏死(一經/云立)
(春/死)十一動一止夏至死(經云立夏死/經云立秋死)十二十三動一止立秋
死(一經云/立冬死)十四十五動一止立冬死(一經云/立夏死)二十動一止一歲
死若立秋死二十一動一止二歲死二十五動一止立冬死(一/經)
(云一歲死/或二歲死)三十動一止二歲若三歲死三十五動一止三歲死
四十動一止四歲死五十動一止五歲死不滿五十動一止五
歲死
　脉來五十投而不止者五藏皆受氣即無病(千金方云五行/氣畢隂陽數同)
(榮衛出入經脉通流/晝夜百刻五德相生)
　脉來四十投而一止者一藏無氣却後四歲春草生而死
脉來三十投而一止者二藏無氣却後三歲麥熟而死
脉來二十投而一止者三藏無氣却後二歲桑椹赤而死
脉來十投而一止者四藏無氣歲中死得節不動出清明日
死逺不出榖雨死矣
脉來五動而一止者五藏無氣却後五日而死
脉一來而乆住者宿病在心主中治
脉二來而乆住者病在肝枝中治
　脉三來而乆住者病在脾下中治
　脉四來而乆住者病在腎間中治
　脉五來而乆住者病在肺枝中治
　五脉病虚羸人得此者死所以然者藥不得而治針不得而
　及盛人可治氣全故也
　　　　診百病死生决第七
　診傷寒熱盛脉浮大者生沈小者死
　傷寒巳得汗脉沈小者生浮大者死
　温病三四日以下不得汗脉大疾者生脉細小難得者死不治
　温病穣穣大熱其脉細小者死(千金穣穰/作時行)
　温病下利腹中痛甚者死不治
　温病汗不岀出不至足者死厥逆汗出脉堅彊急者主虚緩
　者死
　温病二三日身體熱腹滿頭痛食飲如故脉直而疾者八日
　死四五日頭痛腹痛而吐脉來細彊十二日死八九日頭不
　疼身不痛目不赤色不變而反利脉來牒牒按之不彈手時
　大心下堅十七日死
　熱病七八日脉不軟(一作/喘)不散(一作/數)者當瘖瘖後三日温汗
　不出者死
　熱病七八日其脉㣲細小便不利加暴口燥脉代舌焦乾黒
　者死
　熱病未得汗脉盛躁疾得汗者生不得汗者難差
　熱病巳得汗脉静安者生脉躁者難治
　熱病巳得汗常大熱不去者亦死(大一/作專)
　熱病巳得汗熱未去脉㣲躁者愼不得刺治
　熱病發熱熱甚者其脉隂陽皆竭愼勿刺不汗出必下利
　診人𬒳風不仁痿蹷其脉虚者生堅急疾者死
　診癲病虚則可治實則死
　癲疾脉實堅者生脉沈細小者死
　癲疾脉搏大滑者乆乆自巳其脉沈小急實不可治小堅急
　亦不可療
　診頭痛目痛乆視無所見者死(乆視一/作卒視)
　診人心腹積聚其脉堅彊急者生虚弱者死又實彊者生沈
　者死其脉大腹大脹四肢逆冷其人脉形長者死腹脹滿便
　血脉大時絶極下血脉小疾者死
　心腹痛痛不得息脉細小遟者生堅大疾者死
　腸澼便血身熱則死寒則生
　腸澼下白沬脉沈則生浮則死
　腸澼下膿血脉懸絶則死滑大則生
　腸澼之属身熱脉不懸絶滑大者生懸濇者死以藏期之
　腸澼下膿血脉沈小流連者生數疾且大有熱者死
　腸澼筋攣其脉小細安静者生浮大緊者死
　洞洩食不化不得留下膿血脉㣲小連者生緊急者死
　洩注脉緩時小結者生浮大數者死
　􁥥蝕隂疘其脉虚小者生緊急者死
　欬嗽脉沈緊者死浮直者生浮軟者生小沈伏匿者死
　欬嗽羸瘦脉形堅大者死
　欬脫形發熱脉小堅急者死肌瘦下(一本/云不)脫形熱不去者死
　欬而嘔腹脹且洩其脉弦急欲絶者死
　吐血衂血脉滑小弱者生實大者死
　汗出若衂其脉小滑者生大躁者死
　唾血脉緊彊者死滑者生
　吐血而欬上氣其脉數有熱不得卧者死
　上氣脉數者死謂其形損故也
　上氣喘息低昻其脉滑手足温者生脉澀四肢寒者死
　上氣面浮腫肩息其脉大不可治加利必死(一作/又甚)
　上氣注液其脉虚寧寧伏匿者生堅彊者死
　寒氣上攻脉實而順滑者生實而逆澀者死(太素云寒氣暴/上脉滿實何如)
(曰實而滑則生實而逆則死矣其形盡滿何如曰㪯形盡滿/者脉急大堅尺滿而不應如是者順則生逆則死何謂順則)
(生逆則死曰所謂順者手/足温也謂逆者手足寒也)
　痟癉脉實大病乆可治脉懸小堅急病乆不可治
　消渇脉数大者生細小浮短者死
　消渇脉沈小者生實堅大者死
　水病脉洪大者可治㣲細者不可治
　水病脹閉其脉浮大軟者生沈細虚小者死
　水病腹大如鼔脉實者生虚者死
　卒中惡吐血數升脉沈數細者死浮大疾快者生
　卒中惡腹大四肢滿脉大而緩者生緊大而浮者死緊細而
　微者亦生
　病瘡腰脊彊急瘈瘲者皆不可治
　寒熱瘈瘲其脉代絶者死
　金瘡血岀太多其脉虚細者生數實大者死
　金瘡出血脉沈小者生浮大者死
　斫瘡出血一二石脉來大二十日死
　斫刺俱有病多少血出不自止斷者其脉止脉來大者七日
　死滑細者生
　從高傾仆内有血腹脹滿其脉堅彊者生小弱者死
　人爲百藥所中傷脉浮澀而疾者生微細者死洪大而遟者
　生(千金遟/作速)
　人病甚而脉不調者難差
　人病甚而脉洪者易差
　人内外俱虚身體冷而汗出㣲嘔而煩擾手足厥逆體不得
　安静者死
　脉實滿手足寒頭熱春秋生冬夏死
　老人脉微陽羸隂彊者生脉焱大加息(一作/如急)者死隂弱陽彊
　脉至而代竒(一作/寄)月而死
　尺脉濇而堅爲血實氣虚也其發病腹痛逆滿氣上行此爲
　婦人胞中絶傷有惡血乆成結瘕得病以冬時黍穄赤而死
　尺脉細而微者血氣俱不足細而來有力者是榖氣不充病
　得節輙動棗葉生而死此病秋時得之
　左手寸口脉偏動乍大乍小不齊從寸口至關關至尺三部
　之位處處動揺各異不同其人病仲夏得之此脉桃花落而
　死(花一/作葉)
　右手寸口脉偏沈伏乍小乍太朝來浮大暮夜沈伏浮大即
　太過上出魚際沈伏即下不至關中往來無常時時復來者
　榆葉枯落而死(葉一/作英)
　右手尺部脉三十動一止有頃更還二十動一止乍動乍踈
　連連相因不與息數相應其人雖食榖猶不愈蘩草生而死
　左手尺部脉四十動而一止止而復來來逆如循直木如循
　張弓弦絙絙然如兩人共引一索至立冬死(千金作至/立春而死)
　　　　診三部脉虚實决死生第八
　三部脉調而和者生
　三部脉廢者死
　三部脉虚其人長病得之死虚而濇長病亦死虚而滑亦死
　虚而緩亦死虚而弦急癲病亦死
　三部脉實而大長病得之死實而滑長病得之生卒病得之
　死實而緩亦生實而緊亦生實而緊急癲癇可治
　三部脉彊非稱其人病便死
　三部脉羸非其人(一作/脉)得之死
　三部脉麄長病得之死卒病得之生
　三部脉細而軟長病得之生細而數亦生微而緊亦生
　三部脉大而數長病得之生卒病得之死
　三部脉微而伏長病得之死
　三部脉軟(一作/濡)長病得之不治自愈治之死卒病得之生
　三部脉浮而結長病得之死浮而滑長病亦死浮而數長病
　風得之生卒病得之死
　三部脉芤長病得之生卒病得之死
　三部脉弦而數長病得之生卒病得之死
　三部脉革長病得之死卒病得之生
　三部脉堅而數如銀釵股蠱毒病必死數而軟蠱毒病得之生
三部脉潎潎如羮上肥長病得之死卒病得之生
三部脉連連如蜘蛛絲長病得之死卒病得之生
三部脉如霹靂長病得之死三十日死
　三部脉如弓弦長病得之死
三部脉累累如貫珠長病得之死
三部脉如水淹然流長病不治自愈治之反死(一云如水流/者長病七十)
(日死如水不流者/長病不治自愈)
三部脉如屋漏長病十日死(千金云十/四日死)
三部脉如雀啄長病七日死
三部脉如釡中湯沸朝得暮死夜半得日中死日中得夜半死
三部脉急切腹間病又婉轉腹痛針上下差
新刋王氏脉經卷第四
新刋王氏脉經卷第五
　　　　朝散大夫守光禄卿直秘閣判登聞檢院上護軍臣林億等類次
　　　張仲景論脉第一
　　　扁鵲隂陽脉法第二　扁鵲脉法第三
　　　扁鵲華佗察聲色要訣第四
　　　扁鵲診諸反逆死脉要訣第五
　　　　張仲景論脉第一
○脉有三部隂陽相乗榮衛氣血在人躰躬(千金作而/行人躬)呼吸出
　入上下於中因息遊布津液流通隨時動作俲象形容春弦
　秋浮冬沉夏洪察色觀脉大小不同一時之間変無經常尺
　寸參差死短或長上下乖錯或存或亡病輙改易進退低昻
心迷意惑動失紀綱願爲縷陳令得分明
師曰子之所問道之根源脉有三部尺寸及関榮衞流行不
失衡銓腎沉心洪肺浮肝弦此自經常不失銖分出入昇降
漏刻周旋水下二刻(臣億等詳水下二/刻疑撿舊本如此)脉一周身旋復寸口
虚實見焉変化相乗隂陽相干風則浮虚寒則緊弦沈潜水
滀支飲急弦動弦爲痛數洪熱煩設有不應知変所縁三部
不同病各異端太過可怪不及亦然邪不空見終必有奸審
審表裏三焦别分知邪所舎消息診看料度腑藏獨見若神
爲子條記傳與賢人
　　　扁鵲隂陽脉法第二
○脉平旦曰太陽日中見陽明晡時曰少陽黄昏曰少隂夜半
曰大隂雞鳴曰厥隂是三隂三陽時也
○少陽之脉乍小乍大乍長乍短動揺六分王十一月甲子夜
　半正月二月甲子王
○太陽之脉洪大以長其來浮於筋上動揺九分三月四月甲
　子王
○陽明之脉浮大以短動揺三分大前小後狀如科斗其至跳
　五月六月甲子王
○少隂之脉緊細動揺六分王五月甲子日中七月八月甲子王
○太隂之脉緊細以長乗於筋上動揺九分九月十月甲子王
○厥隂之脉沈短以緊動揺三分十一月十二月甲子王
○厥隂之脉急弦動揺至六分巳上病遟脉寒少腹痛引腰形
　喘者死脉緩者可治刺足厥隂入五分
○少陽之脉乍短乍長乍大乍小動揺至六分巳上病頭痛脇
下滿嘔可治擾即死(一作傴可/治偃即死)刺兩季肋端足少陽也入七分
○陽明之脉洪大以浮其來滑而跳大前細后狀如科斗動揺
至三分巳上病眩頭痛腹滿痛嘔可治擾即死刺臍上四寸
臍下三寸各六分
○從二月至八月陽脉在表從八月至正月陽脉在裏附陽脉
強附隂脉弱至即驚实則痸瘲細而沈不痸瘲即泄泄即煩
煩即渴渴即腹滿滿即擾擾即腸澼澼即脉代乍至乍不至
大而沈即欬欬即上氣上氣甚則肩息肩息甚則口舌血出
血出甚即鼻血出変出寸口隂陽表裏以互相乗如風有道
隂脉乗陽也寸口中前後溢者行風寸口中外实因不滿者
三風四温寸口者勞風勞風者大病亦發駃行汗出亦發耎
風者上下㣲㣲扶骨是其診也表緩腹内急者耎風也猥雷
　實夾者飄風從隂趨陽者風邪一來調一來速鬼邪也隂緩
　陽急者表有風來入藏也隂急者風巳抱陽入腹上逯逯下
　宛宛不能至陽流飲也上下血微隂強者爲漏僻陽強者酒
　僻也傴偷不過微反陽澹漿也隂扶骨絶者從寸口前頓趣
　於隂汗水也來調四布者欲病水也隂脉不偷陽脉傷復少
　津寸口中後大前兊至陽而實者僻食小過陽一分者七日
　僻二分者十日僻三分者十五日僻四分者二十日僻四分
　中伏不過者半歲僻敦敦不至胃隂一分飲餔餌僻也外勾
　者乆僻也内卷者十日以還外強内弱者裹大核也并浮而
　弦者汁核并浮緊而數如沈病暑食粥(一作/㣲)有内緊而伏麥
　飰若餅寸口脉倚陽緊細以微瓜菜皮也若倚如緊薺藏菜
　也賾賾無數生肉僻也附陽者灸肉僻也小倚生浮大如故
　生麥豆也
　　　　扁鵲脉法第三
　扁鵲曰人一息脉二至謂平脉體形無苦人一息脉三至謂
　病脉一息四至謂痺者脫脉氣其眼睛青者死人一息脉五
　至以上死不可治也都(一作/聲)息病脉來動取極五至病有六
　七至也扁鵲曰平和之氣不緩不急不滑不濇不存不亡不
　短不長不俛不仰不從不横此謂平脉腎(一作/緊)受如此(一作/剛)
　身無苦也扁鵲曰脉氣弦急病在肝少食多厭裏急多言頭
　眩目痛腹滿筋攣癲疾上氣少腹積堅時時唾血咽喉中乾
　相病之法視色聽聲觀病之所在候脉要訣豈不㣲乎脉浮
　如數無熱者風也若浮如數而有熱者氣也脉洪大者又兩
　乳房動脉復數加有寒熱此傷寒病也若羸長病如脉浮溢
　寸口復有㣲熱此疰氣病也如復欬又多熱乍劇乍差難治
　也又療無劇者易差不欬者易治也
　　　　扁鵲華佗察聲色要訣第四
　病人五藏巳奪神明不守聲嘶者死
　病人循衣縫譫言者不可治
　病人隂陽俱絶掣衣掇空妄言者死
　病人妄語錯亂及不能語者不治熱病者可治
　病人隂陽俱絶失音不能言者三日半死
　病人兩目眥有黃色起者其病方愈
　病人面黃目青者不死青如草滋死
　病人面黃目赤者不死赤如衃血死
　病人面黃目白者不死白如枯骨死
　病人面黃目黒者不死黒如炲死
　病人面目俱等者不死
　病人面黒目青者不死
　病人面青目白者死
　病人面黒目白者不死
　病人面赤目青者六日死
　病人面黃目青者九日必死是謂亂經飲酒當風邪入胃經
　膽氣妄泄目則爲青雖有天救不可復生
　病人面赤目白者十日死憂恚思慮心氣内索面色反好急
　求棺槨
　病人面白目黒者死此謂榮華巳去血脉空索
　病人面黒目白者八日死腎氣内傷病因留積
　病人面青目黃者五日死病人著牀心痛短氣脾竭内傷百
　日復愈能起傍徨因坐於地其亡倚牀能治此者可謂神良
　病人面無精光若土色不受飲食者四日死
　病人目無精光及牙齒黒色者不治
　病人耳目鼻口有黒色起入于口者必死
　病人耳目及顴頰赤者死在五日中
　病人黒色出於額上髮際下直鼻脊兩顴上者亦死在五日中
　病人黒氣出天中下至年上顴上者死
　病人及健人黒色若白色起入目及鼻口死在三日中
　病人及健人靣忽如馬肝色望之如青近之如黒者死
　病人面黒目直視惡風者死
　病人面黒脣青者死
　病人面青脣黒者死
　病人面黒兩脇下滿不能自轉反者死
　病人面回回直視肩息者一日死
　病人頭目乆痛卒視無所見者死
　病人隂結陽絶目精脫恍惚者死
　病人隂陽絶竭目眶䧟者死
　病人眉系傾者七日死
　病人口如魚口不能復閉而氣出多不反者死
　病人口張者三日死
　病人脣青人中反三日死
　病人脣反人中反者死
　病人脣口忽乾者不治
　病人脣腫齒焦者死
　病人隂陽俱竭其齒如熟小豆其脉駃者死
　病人齒忽變黒者十三日死
　病人舌卷夘縮者必死
　病人汗出不流舌卷黒者死
　病人髮直者十五日死
　病人髮如乾麻善怒者死
　病人髮與眉衝起者死
　病人爪甲青者死
　病人爪甲白者不治
　病人手足爪甲下肉黒者八日死
　病人榮衞竭絶面浮腫者死
　病人卒腫其面蒼黒者死
　病人手掌腫無文者死
　病人臍腫反出者死
　病人隂囊莖俱腫者死
　病人脉絶口張足腫五日死
　病人足趺上腫兩膝大如斗者十日死
　病人卧遺屎不覺者死
　病人尸臭者不可治
　肝病皮黒肺之日庚辛死
　心病目黒腎之日壬癸死
　脾病脣青肝之日甲乙死
　肺病頰赤目腫心之日丙丁死
　腎病面腫脣黄脾之日戊己死
　青欲如蒼璧之澤不欲如藍
　赤欲如帛裹朱不欲如赭
　白欲如鵝羽不欲如鹽
　黒欲重漆不欲如炭
　黃欲如羅裹雄黃不欲如黃土
　目色赤者病在心白在肺黒在腎黃在脾青在肝黃色不可
　名者病胷中
　診目病赤脉從上下者太陽病也從下上者陽明病也從外
　入内者少陽病也
　診寒熱瘰􁣲目中有赤脉從上下至瞳子見一脉一歲死見
　一脉半一歲半死見二脉二歲死見二脉半二歲半死見三
　脉三歲死
　診齲齒痛按其陽明之脉來有過者獨熱在右右熱在左左
　熱在上上熱在下下熱
　診血者脉多赤多熱多青多痛多黒爲乆痺多赤多黒多青
　皆見者寒熱身痛面色㣲黃齒垢黃爪甲上黃黃疸也安卧
　少黃赤脉小而濇者不嗜食
　　　　扁鵲診諸反逆死脉要訣第五
　扁鵲曰夫相死脉之氣如群鳥之聚一馬之馭系水交馳之
　狀如懸石之落出筋之上藏筋之下堅關之裏不在榮衞伺
　候交射不可知也
　脉病人不病脉來如屋漏雀啄者死(屋漏者其來旣絶而止/時時復起而不相連属)
(也雀啄者脉來甚數/而疾絶上復頓來也)又經言得病七八日脉如屋漏雀啄者
　死(肺彈人手/如黍米也)
　脉來如彈石去如解索者死(彈石者辟辟急/也觧索者/動數而隨散亂無復次緒也)
　脉困病人脉如蝦之游如魚之翔者死(蝦游者苒苒而起尋/復退没不知所在乆)
(乃復起起輒遟而没去速者是也魚翔者似/魚不行而但掉尾動頭身揺而乆住者是也)
　脉如懸薄卷索者死
　脉如轉豆者死脉如偃刀者死脉涌涌不去者死脉忽去忽
　來暫止復來者死脉中侈者死脉分絶者死(上下分/散也)
　脉有表無裏者死經名曰結去即死何謂結脉在指下如麻
　子動揺属腎名曰結去死近也脉五來一止不復増减者死
　經名曰代何謂代脉五來一止也脉七來是人一息半時不
　復増减亦名曰代正死不疑
　經言病或有死或有不治自愈或有連年月而不巳其死生
　存亡可切脉而知之邪然可具知也設病者若閉目不欲見
　人者脉當得肝脉弦急而長反得肺脉浮短而濇者死也病
　若開目而渴心下牢者脉當得緊實而數反得沈滑而㣲者
　死病若吐血復􁋄衂者脉當得沈細而反浮大牢者死病若
　譫言妄語身當有熱脉當洪大而反手足四逆脉反沈細微
　者死病若大腹而洩脉當微細而澀反得緊大而滑者死此
　之謂也
　經言形脉與病相反者死柰何然病若頭痛目痛脉反短濇
　者死之
　病若腹痛脉反浮大而長者死
　病若腹滿而喘脉反滑利而沈者死
　病若四肢厥逆脉反浮大而短者死
　病若耳聾脉反浮大而濇者死(千金翼云脉大者/生沈遟細者難治)
　病若目􁞃􁞃脉反大而緩者死
　左有病而右痛右有病而左痛下有病而上痛上有病而下
　痛此爲逆逆者死不可治脉來沈之絶濡浮之不止推手者
　半月死(一作/半日)脉來微細而絶者人病當死
　人病脉不病者生脉病人不病者死
　人病尸厥呼之不應脉絶者死脉當大反小者死
　肥人脉細小如絲欲絶者死
　羸人得躁脉者死
　人身澀而脉來往滑者死
　人身滑而脉來往澀者死
　人身小而脉來往大者死
　人身短而脉來往長者死
　人身長而脉來往短者死
　人身大而脉來往小者死
　尺脉不應寸時如馳半日死(千金云尺脉上應寸/口太遟者半日死)
　肝脾俱至則榖不化肝多即死
　肺肝俱至則癰疽四胑重肺多即死
　心肺俱至則痺消渴懈怠心多即死
　腎心俱至則難以言九竅不通四肢不舉腎多即死
　脾腎俱至則五藏敗壞脾多即死
　肝心俱至則熱甚痸瘲汗不出妄見邪
　肝腎俱至則疝瘕少腹痛婦人月使不來肝滿腎滿肺滿皆
　實則爲腫肺之雍喘而兩胠滿肝雍兩胠滿卧則驚不得小
　便腎雍脚下至小腹滿脛有大小髀胻大跛易偏枯心肺滿
　大癎痸筋攣肝脉小急癎痸筋攣肝脉騖暴有所驚駭脉不
　至若瘖不治自巳腎脉小急肝脉小急心脉小急不鼓皆爲
　瘕腎脉并沈爲石水并浮爲風水并虚爲死并小弦欲驚腎
　脉大急沈肝脉大急沈皆爲疝心脉搏滑急爲心疝肺脉沈
　搏爲肺疝脾脉外鼓沈爲腸澼乆自巳肝脉小緩爲腸澼易
　治腎脉小搏沈爲腸澼下血血温身熱者死心肝澼亦下血
　二藏同病者可治其脉小沈濇者爲腸澼其身熱者死熱見
　七日死胃脉沈鼓濇胃外鼓大心脉小緊急皆膈偏枯男子
　發左女子發右不瘖舌轉可治三十日起其順者瘖三歲起
　年不滿二十者三歲死脉至而搏血衂身有熱者死脉來如
　懸鈎浮爲熱脉至如喘名曰氣厥氣厥者不知與人言(素問/甲乙)
(作暴/厥)脉至如數使人暴驚三四日自巳脉至浮合浮合如數
　一息十至十至以上是爲經氣予不足也微見九十日死脉
　至如火新然是心精之予奪也草乾而死脉至如散葉是肝
　氣予虚也木葉落而死(木葉落/作棗革)
　脉至如省客省客者脉塞而鼓是腎氣予不足也懸去棗華
　而死脉至如泥丸是胃精予不足也榆莢落而死(素問莢/作葉)
　脉至如橫格是膽氣予不足也禾熟而死脉至如弦縷是胞
　精予不足也病善言下霜而死不言可治脉至如交漆者左
　右傍至也微見四十日死(甲乙作/交棘)脉至如涌泉浮鼓肌中是
　太陽氣予不足也少氣味韭英而死脉至委委土(素問作/頽土)之
　狀按之不得是肌氣予不足也五色先見黒白壘(一作/藟)發死
　脉至如懸雍懸雍者浮揣切之益大是十二俞之予不足也
　水凝而死脉至如偃刀偃刀者浮之小急也按之堅大急五
　藏菀熟寒熱獨并於腎也如此其人不得坐立春而死脉至
　如丸滑不直手不直手者按之不可得也是大腸氣予不足
　也棗葉生而死脉至如舂者令人善恐不欲坐卧行立常聽
　是小腸氣予不足也季秋而死
　問曰甞以春二月中脉一病人其脉反沈師記言到秋當死
　其病反愈到七月復病因往脉之其脉續沈復記言至冬死
　問曰二月中得沈脉何以故處之至秋死也師曰二月之時
　其脉自當濡弱而弦得沈脉到秋自沈脉見浮即死故知到
　秋當死也七月之時脉復得沈何以處之至冬當死師曰沈
　脉屬腎其藏脉也非時妄見
　經言王相囚死冬脉本王脉不再見故知至冬當死也然後
至冬復病王以冬至日死故知爲諦華佗傚此
新刋王氏脉經卷第五
新刋王氏脉經卷第六
　　　　朝散大夫守光禄卿直秘閣判登聞檢院上護軍(臣)林億等類次
　　　肝病證第一
　　　膽病證第二
　　　心病證第三
　　　小腸病證第四
　　　脾病證第五
　　　胃病證第六
　　　肺病證第七
　　　大腸病證第八
　　　腎病證第九
　　膀胱病證第十
　　　三膲病證第十一
　　　肝足厥隂經病證第一
○肝氣虚則恐實則怒肝氣虚則夢見園苑生草得其時則夢
伏樹下不敢起肝氣盛則夢怒厥氣客於肝則夢山林樹木
○病在肝平旦慧下晡盛夜半静
○病先發於肝者頭目眩脇痛支滿一日之脾閉塞不通身痛
體重二日之胃而腹脹三日之腎少腹腰脊痛脛痠十日不
巳死冬日入夏早食肝脉搏堅而長色不青當病墜墮若搏
因血在脇下令人喘逆若耎而散其色澤者當病溢飲溢飲
者濕暴多飲而溢(一作/易)入肌皮腸胃之外也
○肝脉沈之而急浮之亦然苦脇下痛有氣攴滿引少腹而痛
　時小便難苦目眩頭痛腰背痛足爲逆寒時􁓝女人月使不
來時亡時有得之少時有所墜墮
○青脉之至也長而左右彈診曰有積氣在心下支胠名曰肝
痺得之寒濕與疝同法腰痛足清頭痛
○肝中風者頭目瞤兩脇痛行常傴令人嗜甘如阻歸狀
○肝中寒者其人洗洗惡寒翕翕發熱面翕然赤漐漐有汗匈
中煩熱肝中寒者其人兩臂不舉舌本(又作/大)燥善太息匈中
痛不得轉側時盗汗欬食巳吐其汁肝主匈中喘怒罵其脉
沈匈中叉窒欲令人推按之有熱鼻窒
○凢有所墜墮惡血留内苦有所大怒氣上而不能下積於左
脇下則傷肝肝傷者其人脫肉又臥口欲得張時時手足青
目瞑瞳人痛此爲肝藏傷所致也
○肝脹者脇下滿而痛引少腹
○肝水者其人腹大不能自轉側而脇下腹中痛時時津液微
生小便續通
○肺乗肝即爲癰腫心乗肝必吐利
○肝著者其病人常欲蹈其匈上先未苦時但欲飲熱肝之積
名曰肥氣在左脇下如覆杯有頭足如龜鼈狀乆乆不愈發
欬逆痎瘧連歲月不巳以季夏戊己日得之何也肺病傳肝
肝當傳脾脾適以季夏王王者不受邪肝復欲還肺肺不肯
受因留結爲積故知肥氣以季夏得之
○肝病其色青手足拘急脇下苦滿或時眩冒其脉弦長此爲
可治宜服防風竹瀝湯秦芁散春當刺大敦夏刺行間冬刺
曲泉皆𥙷之季夏刺太衝秋刺中郄皆㵼之又當灸期門百
壯背第九椎五十壯
○肝病者必兩脇下痛引少腹令人善怒虚則目􁞃􁞃無所見
耳無所聞善恐如人將捕之若欲治之當取其經
○足厥隂與少陽氣逆則頭目痛耳聾不聦頰腫取血者邪在
肝則兩脇中痛寒中惡血在内胻善瘈節時腫取之行間以
引脇下𥙷三里以温胃中取血脉以散惡血取耳間青脉巳
去其瘈足厥隂之脉起於大指聚毛之際上循足趺上廉去
内踝一寸上踝八寸交出太隂之後上膕内廉循股入隂毛
中環隂器抵少腹俠胃屬肝絡膽上貫膈布脇肋循喉嚨之
後上入頏顙連目系上出額與督脉㑹於巔其支者從目系
　下頰裏環脣内其支者復從肝别貫膈上注肺中是動則病
腰痛不可以俛仰丈夫頽疝婦人少腹腫甚則嗌乾面塵脫
色是主肝所生病者匈滿嘔逆洞泄狐疝遺溺閉􁓝盛者則
寸口大一倍於人迎虚者則寸口反小於人迎
○足厥隂之别名曰蠡溝去内踝上五寸别走少隂其别者循
經上睾結於莖其病氣逆則睾腫卒疝实則挺長熱虚則暴
癢取之所别肝病匈滿脇脹善恚怒呌呼身體有熱而復惡
寒四肢不㪯面目白身體滑其脉當弦長而急今反短濇其
色當青而反白者此是金之刻木爲大逆十死不治
　　　膽足少陽經病證第二
○膽病者善太息口苦嘔宿汁心澹澹恐如人將捕之嗌中介
介然数唾候在足少陽之本末亦見其脉之䧟下者灸之其
寒熱刺陽陵泉善嘔有苦汁長太息心中澹澹善悲恐如人
將捕之邪在膽逆在胃膽液則口苦胃氣逆則嘔苦汁故曰
　嘔膽刺三里以下胃氣逆刺足少陽經絡以閉膽却調其虚
　實以去其邪也
　膽脹者脇下痛脹口苦太息
　厥氣客於膽則夢闘訟
　足少陽之脉起於目兊眥上抵頭角下耳後循頸行
　手少陽之脉前至肩上却交手少陽之後入缺盆其支者從
　耳後入耳中出走耳前至兊眥後其支者别兊眥下大迎合
　手少陽於䪼(一本云别兊眥上/迎手少陽於巔)下加頰車下頸合缺盆以下
　匈中貫膈絡肝属膽循脇裏出氣街遶毛際横入髀厭中其
　直者從缺盆下腋循匈中過季脇下合髀厭中以下循髀陽
　出膝外廉下外輔骨之前直下抵絶骨之端下出外踝之前
　循足趺上岀小指次指之端其支者趺上入大指之間循大
　指歧内出其端還貫入瓜甲出三毛是動則病口苦善太息
　心脇痛不能反側甚則面㣲塵躰無膏澤足外反熱是爲陽
　厥是主骨所生病者頭痛角頷痛目兊眥痛缺盆中腫痛腋
　下腫馬刀挾癭汗岀振寒瘧匈中脇肋髀膝外至胻絶骨外
　踝前及諸節皆痛小指次指不用盛者則人迎大一倍於寸
　口虚者則人迎反小於寸口也
　　　　心手少隂經病證第三
　心氣虚則悲不巳實則笑不休心氣虚則夢救火陽物得其
　時則夢燔灼心氣盛則夢喜笑及恐畏厥氣客於心則夢丘
　山煙火
　病在心日中慧夜半甚平旦静
　病先發於心者心痛一日之肺喘欬三日之肝脇痛支滿五
　日之脾閉塞不通身痛體重三日不巳死冬夜半夏日中
　心脉搏堅而長當病舌卷不能言其耎而散者當病消渇而巳
　心脉沈之小而緊浮之不喘苦心下聚氣而痛食不下喜咽
　唾時手足熱煩滿時忘不樂喜太息得之憂思赤脉之至也
　喘而堅診曰有積氣在中時害於食名曰心痺得之外疾思
　慮而心虚故邪從之
　心脉急名曰心疝少腹當有形其以心爲牡藏小腸爲之使
　故少腹
　邪哭使魂魄不安者血氣少也血氣少者属於心心氣虚者
　其人即畏(一作/衰)合目欲眠夢逺行而精神離散魂魄妄行隂
　氣衰者即爲癲陽氣衰者即爲狂五藏者魂魄之宅舎精神
　之所依託也魂魄飛揚者其五藏空虚也即邪神居之神靈
　所使鬼而下之脉短而㣲其藏不足則魂魄不安魂属於肝
　魄属於肺肺主津液即爲涕泣肺氣衰者即爲泣出肝氣衰
　者魂則不安肝主善怒其聲呼
　心中風者拿拿發熱不能起心中飢而欲食食則嘔
　心中寒者其人病心如噉蒜狀劇者心痛徹背背痛徹心如
　蠱注其脉浮者自吐乃愈
　愁憂思慮則傷心心傷則苦驚喜忘善怒心傷者其人勞倦
　即頭面赤而下重心中痛徹背自發煩熱當臍挑手其脉弦
　此爲心藏傷所致也
　心脹者煩心短氣卧不安
　心水者其人身體重(一作/腫)而少氣不得卧煩而躁其隂大腫
　腎乗心必􁓝
　真心痛手足清至節心痛甚旦發夕死夕發旦死
　心腹痛懊憹發作腫聚往來上下行痛有休作心腹中熱苦
　渇涎出者是蚘咬也以手聚而堅持之毋令得移以大針刺
　之乆持之蟲不動乃出針腸中有蟲蚘咬皆不可取以小針
　心之積名曰伏梁起於臍上上至心大如臂乆乆不愈病煩
　心心痛以秋庚辛日得之何也腎病傳心心當傳肺肺適以
　秋王王者不受邪心復欲还腎腎不肯受因留結爲積故知
　伏梁以秋得之
　心病其色赤心痛氣短手掌煩熱或啼笑罵詈悲思愁慮面
　赤身熱其脉实大而数此爲可治春當刺中衝夏刺勞宫季
　夏刺太陵皆𥙷之秋刺間使冬刺曲澤皆瀉之(此是手厥隂/心包胳經)
　又當灸巨闕五十壯背第五椎百壯
　心病者匈内痛脇支滿两脇下痛膺背肩甲間痛两臂内痛
虚則匈腹大脇下與腰背相引而痛取其經手少隂太陽舌
下血者其変病刺郄中血者
邪在心則病心痛善悲時眩仆視有餘不足而調之其輸
○黄帝曰手少隂之脉獨无輸何也歧伯曰少隂者心脉也心
者五臟六腑之大主也心爲帝王精神之所舎其藏堅固邪
不能客客之則傷心心傷則神去神去則身死矣故諸邪在
於心者皆在心之包絡包絡者心主之脉也故少隂无輸焉
少隂无輸心不病乎
對曰其外經肺病藏不病故獨取其經於掌后兊骨之端也
○手心主之脉起於匈中出属心包下膈歴絡三膲其支者
循匈出脇下腋三寸上抵腋下循臑内行太隂少隂之間入
肘中下臂行两筋之間入掌中循中指出其端其支者别掌
中循小指次指出其端是動則病手心熱肘臂攣急腋腫甚
則匈脇支滿心中澹澹大動面赤目黄善笑不休是主脉所
生病者煩心心痛掌中熱甚者則寸口大一倍於人迎虚者
則寸口反小於人迎也
○手心主之别名曰内関去腕二寸出於两筋間循經以上繫
於心包絡心系氣实則心痛虚則爲煩心取之两筋間
○心病煩悶少氣大熱熱上盪心嘔吐欬逆狂語汗出如珠身
体厥冷其脉當浮今反沈濡而滑其色當赤而反黒者此是
水之刻火爲大逆十死不治
　　　小腸手太陽經病證第四
○小腸病者少腹痛腰脊控睪而痛時窘之復耳前熱若寒甚
獨肩上熱及手小指次指之間熱若脉䧟者此其候也
○少腹控睾引腰脊上衝心邪在小腸者連睾系属於脊貫肝
肺絡心系氣盛則厥逆上衝腸胃動肝肺散於肓結於厭(一/作)
(斉)故取之肓原以散之刺太隂以與之取厥隂以下之取巨
虚下廉以去之按其所過之經以調之
○小腸有寒其人下重便膿血有熱必痔
○小腸有宿食常暮發熱明日復止
○小腸脹者少腹䐜脹引腹而痛
○厥氣客於小腸則夢聚邑街衢
○手太陽之脉起之於小指之端循手外側上腕出踝中直上
循臂骨下廉出肘内側两骨之間上循臑外後廉出肩觧繞
肩甲交肩上入缺盆向腋絡心循咽下膈抵胃属小腸其支
者從缺盆循頸上頰至目兊眥却入耳中其支者别頰上䪼
抵鼻至目内眥斜絡於顴是動則病嗌痛頷腫不可以顧肩
似拔臑似折是主液所生病者耳聾目黄頰頷腫頸肩臑肘
臂外後廉痛盛者則人迎大再倍於寸口虚者則人迎反小
於寸口也
　　　　脾足太隂經病證第五
○脾氣虚則四肢不用五藏不安實則腹脹涇溲不利
○脾氣虚則夢飲食不足得其時則夢築垣蓋屋脾氣盛則夢
歌樂體重手足不㪯厥氣客於脾則夢丘陵大澤壞屋風雨
○病在脾日昳慧平旦甚日中持下脯静
○病先發於脾閉塞不通身痛體重一日之胃而腹脹二日之
腎少腹腰脊痛脛痠三日之膀胱背􁨌筋痛小便閉十日不
　巳死冬人定夏晏食
○脾脉搏堅而長其色黄當病少氣其耎而散色不澤者當病
　足骭腫若水狀
○脾脉沈之而濡浮之而虚苦腹脹煩滿胃中有熱不嗜食食
　而不化大便難四肢苦痺時不仁得之房内月使不來來而
頻併
○黄脉之至也大而虚有積氣在腹中有厥氣名曰厥疝女子
同法得之疾使四肢汗出當風
○寸口脉弦而滑弦則爲痛滑則爲实痛即爲急实即爲踊痛
踊相搏即匈脇搶急
○趺陽脉浮而澁浮即胃氣㣲澁即脾氣衰㣲衰相搏即呼吸
不得此爲脾家失度
○寸口脉雙緊即爲入其氣不出無表有裏心下痞堅
○趺陽脉㣲而澁㣲即無胃氣澁即傷脾寒在於膈而反下之
寒積不消胃㣲脾傷糓氣不行食巳自噫寒在匈膈上虚下
實榖氣不通爲閉塞之病
○寸口脉緩而遟緩則爲陽其氣長遟則爲隂榮氣促榮衛俱
和剛柔相得三膲相承其氣必強
○趺陽脉滑而緊滑則胃氣實緊則脾氣傷得食而不消者此
脾不治也能食而腹不滿此爲胃氣有餘腹满而不能食心
下如飢此爲胃氣不行心氣虚也得食而滿者此爲脾家不
治
○脾中風者翕翕發熱形如醉人腹中煩重皮肉瞤瞤而短氣
也
○凡有所擊仆若醉飽入房汗出當風則傷脾脾傷則中氣隂
陽離别陽不從隂故以三分候死生
○脾氣弱病利下白腸垢大便堅不能更衣汗出不止名曰脾
氣弱或五液注下青黄赤白黒病人鼻下平者胃病也㣲赤
者病發癰㣲黒者有熱青者有寒白者不治脣黒者胃先病
㣲燥而渇者可治不渇者不可治臍反出者此爲脾先落(一/云)
(先/終)○脾脹者善􁋋四肢急體重不能衣(一作/枚)
○脾水者其人腹大四肢苦重津液不生但苦少氣小便難
○趺陽脉浮而澁浮則胃氣強澁則小便数浮澁相搏大便則
堅其脾爲約脾約者其人大便堅小便利而反不渇
○凡人病脉以解而反暮㣲煩者人見病者差安而強與榖脾
胃氣尚弱不能消榖故令㣲煩損榖則愈
○脾之積名曰痞氣在胃管覆大如盤乆乆不愈病四肢不收
黄癉食飲不爲肌膚以冬壬癸日得之何也肝病傳脾脾當
傳腎腎適以冬王王者不受邪脾復欲還肝肝不肯受因留
結爲積故知痞氣以冬得之
○脾病其色黄飲食不消腹苦脹滿體重節痛大便不利其脉
微緩而長此爲可治宜服平胃圎瀉脾圎茱茰圎附子湯春
當刺隱白冬刺隂陵泉皆瀉之夏刺大都季夏刺公孫秋刺
商丘皆𥙷之又當灸章門五十壯背第十一椎百壯
○脾病者必身重苦飢足痿不收(素問作善肌/肉痿足不收)行善瘈脚下痛
虚則腹脹腸鳴溏泄食不化取其經足太隂陽明少隂血者
○邪在脾胃肌肉痛陽氣有餘隂氣不足則熱中善飢陽氣不
足隂氣有餘則寒中腸鳴腹痛隂陽俱有餘若俱不足則有
寒有熱皆調其三里
○足太隂之脉起於大指之端循指内側白肉際過核骨後上
内踝前廉上腨内循胻骨後交出厥隂之前上循膝股内前
廉入腹属脾絡胃上膈俠咽連舌本散舌下其支者復從胃
别上膈注心中是動則病舌本強食則嘔(一作/吐)胃管痛腹脹
善噫得後與氣則快然而衰身體皆重是主脾所生病者舌
本痛體不能動揺食不下煩心心下急痛寒瘧溏瘕泄水閉
黄疸好卧不能食肉脣青強立股膝内痛厥足大指不用盛
者則寸口大三倍於人迎虚者則寸口反小於人迎足太隂
之别名曰公絲去本節後一寸别走陽明其别者入絡腸胃
厥氣上逆則霍乱實則腹中切痛虚則鼓脹取之所别
○脾病其色黄體青失溲直視脣反張爪甲青飲食吐逆體重
節痛四肢不㪯其脉當浮大而緩今反弦急其色當黄今反
青此是木之刻土爲大逆十死不治
　　　胃足陽明經病證第六
○胃病者腹脹胃管當心而痛上支兩脇膈咽不通飲食不下
取三里
○飲食不下隔塞不通邪在胃管在上管則抑而刺之在下管
則散而去
○胃脉搏堅而長其色赤當病折髀其耎而散者當病食痺髀
痛
○胃中有癖食冷物者痛不能食食熱即能
○胃脹者腹滿胃管痛鼻聞焦臭妨於食大便難
○診得胃脉病形何如曰胃實則脹虚則洩
○病先發於胃脹滿五日之腎少腹腰脊痛脛痠三日之膀胱
背􁨌筋痛小便閉五日上之脾閉塞不通身痛體重(灵樞云/上之心)
六日不巳死冬夜半後夏日昳(六日一/作三日)脉浮而芤浮則爲陽
芤則爲隂浮芤相搏胃氣生熱其陽則絶
○趺陽脉浮者胃氣虚也趺陽脉浮大者此胃家㣲虚煩圊必
日再行芤而有胃氣者脉浮之大而耎㣲按之芤故知芤而
有胃氣也
○趺陽脉數者胃中有熱即消榖引食趺陽脉濇者胃中有寒
水榖不化趺陽脉麄麄而浮者其病難治趺陽脉浮遟者故
乆病趺陽脉虚則遺溺實則失氣
○動作頭痛重熱氣朝者属胃
○厥氣客於胃則夢飲食
○足陽明之脉起於鼻交頞中旁約太陽之脉下循鼻外入上
齒中還出俠口環脣下交承漿䪺循頥後下廉出大迎循頰
車上耳前過客主人循髪際至額顱其支者從大迎前下人
迎循喉嚨入缺盤下膈属胃絡脾其直者從缺盆下乳内廉
下俠臍入氣街中其支者起胃下口循腹裏下至氣街中而
合以下髀関抵伏莵下入膝臏中下循胻外廉下足跗入中
指内間其支者下膝三寸而别以下入中指外間其支者别
跗上入大指間出其端是動則病悽悽然振寒善伸数欠顔
黒病至䛩人與火聞木音則惕然而驚心動欲獨閉户牖而
處甚則欲上高而歌棄衣而走賁嚮腹脹是爲骭厥是主血
(血一/作胃)所生病者狂瘧(一作/瘈)温淫汗出􁋄衂口喎脣緊頸腫喉
痺大腹水腫膝臏痛循膺乳街股伏莵骭外廉足跗上皆痛
　中指不用氣盛則身以前皆熱其有餘於胃則消榖善飢溺
　色黄氣不足則身以前皆寒慄胃中寒則脹滿盛者則人迎
　大三倍於寸口虚者則人迎反小於寸口也
　　　　肺手太隂經病證第七
○肺氣虚則鼻息利少氣實則喘喝匈慿仰息肺氣虚則夢見
　白物見人斬血藉藉得其時則夢見兵戰肺氣盛則夢恐懼
　哭泣厥氣客于肺則夢飛掦見金䥫之器竒物
○病在肺下晡慧日中甚夜半靜
○病先發於肺喘欬三日之肝脇痛支滿一日之脾閉塞不通
身痛體重五日之胃腹脹十日不巳死冬日入夏日出
○肺脉搏堅而長當病唾血其濡而散者當病漏汗(漏一/作灌)至今
不復散發
○肺脉沈之而数浮之而喘苦洗洗寒熱腹滿腸中熱小便赤
肩背痛從腰巳上汗出得之房内汗出當風白脉之至也喘
而浮大上虚下實驚有積氣在􁗀中喘而虚名曰肺痺寒熱
得之因醉而使内也
○肺中風者口燥而喘身運而重冐而腫脹
○肺中寒者其人吐濁涕
○形寒寒飲則傷肺以其兩寒相感中外皆傷故氣逆而上行
肺傷者其人勞倦則欬唾血其脉細緊浮数皆吐血此爲躁
擾嗔怒得之肺傷氣擁所致
○肺脹者虚而滿喘欬逆倚息目如脫狀其脉浮
○肺水者其人身體重而小便難時時大便鴨溏肝乗肺必作
虚
○脉耎而弱弱反在関耎反在顚浮反在上弱反在下浮則爲
陽弱則血不足必弱爲虚浮弱自别浮則自出弱則爲入浮
則爲出不入此爲有表無裏弱則爲入不出此爲無表有裏
陽出極汗齊腰而還此爲無表有裏故名曰厥陽在當汗出
不汗出
○趺陽脉浮緩少陽㣲緊㣲爲血虚緊爲㣲寒此爲䑕乳其病
属肺
○肺之積名曰息賁在右脇下覆大如杯乆乆不愈病洒洒寒
熱氣逆喘欬發肺癰以春甲乙日得之何也心病傳肺肺當
傳肝肝適以春王王者不受邪肺復欲還心心不肯受因留
結爲積故知息賁以春得之肺病其色白身躰俱寒无熱時
時欬其脉㣲遟爲可治宜服五味子大𥙷肺湯瀉肺散春當
刺少商夏刺魚際背瀉之季夏刺太淵秋刺經渠冬刺尺澤
皆𥙷之又當炙膻中百壯背第三椎二十五壯
○肺病者必喘欬逆氣肩息背痛汗出尻隂股膝挛髀腨胻足
皆痛虚則少氣不能報息耳聾嗌乾取其經手太隂足太陽
之外厥隂内少隂血者
○邪在肺則皮膚痛發寒熱上氣氣喘汗出欬動肩背取之膺
中外輸背第三椎之傍以手痛按之快然乃刺之取之缺盆
中以越之
○手太隂之脉起於中膲下絡大腸還循胃口上膈属肺從肺
系横出腋下下循臑内行少隂心主之前下肘中後循臂内
上骨下廉入寸口上魚循魚際出大指之端其支者從腕後
直次指内廉出其端是動則病肺脹滿膨澎而喘欬缺盆中
痛甚則交兩手而瞀是爲臂厥是主肺所生病者欬上氣喘
喝煩心匈滿臑臂内前廉痛掌中熱氣盛有餘則肩背痛風
汗出小便数而欠氣虚則肩背痛寒少氣不足以息溺色変
卒遺失無度盛者則寸口大三倍於人迎虚者則寸口反小
於人迎也
○手太隂之别名曰列缺起於腋下(一云/腕上)分間别走陽明其别
者並太隂之經直入掌中散入於魚際其實則手兊掌起虚
則欠欬小便遺数取之去腕一寸半肺病身當有熱欬嗽短
氣唾出膿血其脉當短澁今反浮大其色當白而反赤者此
是火之刻金爲大逆十死不治
　　　大腸手陽明經病證第八
○大腸病者腸中切痛而鳴濯濯冬日重感于寒則泄當臍而
痛不能乆立與胃同候取巨虚上廉腸中雷鳴氣上衝匈喘
不能乆立邪在大腸刺肓之原巨虚上廉三里
○大腸有寒鶩溏有熱便腸垢
○大腸有宿食寒慄發熱有時如瘧狀
○大腸脹者腸鳴而痛寒則泄食不化
○厥氣客於大腸則夢田野
○手陽明之脉起於大指次指之端外側循指上廉出合谷兩
骨之間上入兩筋之中循臂上㢘上入肘後㢘循臑外前㢘
上肩出髃骨之前㢘上出柱骨之㑹上下入缺盆絡肺下膈
属大腸其支者從缺盆直入上頸貫頰入下齒縫中還出俠
口交人中左之右右之左上俠鼻孔是動則病齒痛䪼腫是
主津所生病者目黄口乾􁋄衂喉痺肩前臑痛大指次指痛
不用氣盛有餘則當脉所過者熱腫虚則寒慄不復盛者則
人迎大三倍於寸口虚者則人迎反小於寸口也
　　　腎足少隂經病證第九
○腎氣虚則厥逆實則脹滿四肢正黒腎氣虚則夢見舟船溺
人得其夢伏水中若有畏怖腎氣盛則夢腰脊兩解不相属
厥氣客於腎則夢臨淵没居水中
○病在腎夜半慧日乗四季甚下晡靜
○病先發於腎少腹腰脊痛脛痠三日之膀胱背􁨌筋痛小便
閉二日上之心心痛三日之小腸脹四日不巳死冬大食夏
晏晡
○腎脉搏堅而長其色黄而赤當病折腰其耎而散者當病少
血
○腎脉沈之大而堅浮之大而緊若手足骨腫厥而隂不㒷腰
脊痛少腹腫心下有水氣時脹閉時泄得之浴水中身未乾
而合房内及勞倦發之
○黒脉之至也上堅而大有積氣在少腹與隂名曰腎痺得之
沐浴清水而卧
○凡有所用力㪯重若入房過度汗出如浴水則傷腎腎脹者
腹滿引背央央然腰髀痛
○腎水者其人腹大臍腫腰重痛不得溺隂下􁊨如牛鼻頭汗
其足逆寒大便反堅
○腎著之爲病從腰以下冷腰重如帶五千錢
○腎著之病其人身體重腰中冷如氷狀(一作如水洗狀一作/如坐水中形如水狀)
反不渴小便自利食飲如故是其證也病属下膲從身勞汗
出衣裏冷濕故乆久得之
○腎之積名曰奔豚發於少腹上至心下如豚奔走之狀上下
無時乆乆不愈病喘逆骨痿少氣以夏丙丁日得之何也脾
病傳腎腎當傳心心適以夏王王者不受邪腎復欲還脾脾
不肯受因留結爲積故知奔豚以夏得之水流夜疾何以故
師曰土休故流疾而有聲人亦應之人夜卧則脾不動揺脉
爲之数疾也
○腎病其色黒其氣虚弱吸吸少氣兩耳若聾腰痛時時失精
飲食减少膝以下清其脉沈滑而遟此爲可治宜服内𥙷散
建中湯腎氣圎地黄煎春當刺涌泉秋刺伏留冬刺隂谷皆
𥙷之夏𥙷之夏刺然谷季夏刺大溪皆瀉之又當灸京門五
十壯背第十四椎百壯
○腎病者必腹大脛腫痛喘欬身重寢汗出憎風虚即匈中痛
大腹小腹痛清厥意不樂取其經足少隂太陽血者
○邪在腎則骨痛隂痺隂痺者按之而不得腹脹腰痛大便難
肩背頸項強痛時眩取之涌泉崑崙視有血者尽取之
○足少隂之脉起於小指之下斜趣足心出然骨之下循内踝
之後别入跟中以上腨内出膕中内廉上股内後廉貫脊属
腎絡膀胱其直者從腎上貫肝膈入肺中循喉嚨俠舌本其
支者從肺出絡心注匈中是動則病飢而不欲食面黒如炭
色(一作/地色)欬唾則有血喉鳴而喘坐而欲起目􁞃􁞃無所見心
懸若飢狀氣不足則善恐心惕惕若人將捕之是爲骨厥(一/作)
(痿)是主腎所生病者口熱舌乾咽腫上氣嗌乾及痛煩心心
痛黃疸腸澼脊股内後㢘痛痿厥嗜卧足下熱而痛炙則強
食而生害(一作/肉)緩帶𬒳髮大杖重履而歩盛者則寸口大再
倍於人迎虚者則寸口反小於人迎也
○足少隂之别名曰大鍾當踝後繞跟别走太陽其别者並經
上走於心包下貫腰脊其病氣逆則煩悶实則閉癃虚則腰
痛取之所别腎病手足逆冷面赤目黃小便不禁骨節煩疼
少腹結痛氣衝於心其脉當沈細而滑今反浮大其色當黒
而反黄此是土之刻水爲大逆十死不治
　　　　膀胱足太陽經病證第十
○膀胱病者少腹偏腫而痛以手按之則欲小便而不得肩上
熱若脉䧟足小指外側反脛踝後皆熱若脉䧟者取委中
○膀胱脹者少腹滿而氣􁓝
○病先發於膀胱者背􁨌筋痛小便閉五日之腎少腹腰脊痛
脛痠一日之小腸脹一日之脾閉塞不通身痛體重二日不
巳死冬雞鳴夏下晡(一云/日夕)
○厥氣客於膀胱則夢遊行
○足太陽之脉起於目内眥上額交巔上其支者從巔至耳上
角其直者從巔入絡腦還出别下項循肩膊内俠脊抵腰中
入循膂絡腎属膀胱其支者從腰中下㑹於後隂下貫臀入
膕中其支者從膊内左右别下貫髖(一作/肺)過髀樞循髀外後
㢘過(一本/下合)膕中以下貫腨内出外踝之後循京骨至小指外
側是動則病衝頭痛目似脫項似拔脊痛腰似折髀不可以
曲膕如結腨如列是爲踝厥是主筋所生病者痔瘧狂顚疾
頭腦頂痛目黄淚出􁋄衂項背腰尻膕腨脚皆痛小指不用
盛者則人迎大再倍於寸口虚者則人迎反小於寸口也
　　　三膲手少陽經病證第十一
○三膲病者腹脹氣滿小腹尤堅不得小便窘急溢則爲水留
則爲脹候在足太陽之外大絡在太陽少陽之間赤見於脉
取委陽
○少腹病腫不得小便邪在三膲約取太陽太絡視其結脉與
厥隂小絡結而血者腫上及胃管取三里
○三膲脹者氣滿於皮膚殻殻然而堅不疼熱在上膲因欬爲
肺痿熱在中膲因堅熱在下膲因溺血
○手少陽之脉起於小指次指之端上出兩指之間循手表腕
出臂外兩骨之間上貫肘循臑外上肩而交出足少陽之後
入缺盆交膻中散絡心包下膈徧属三膲其支者從膻中上
出缺盆上項俠耳後直上出耳上角以屈下額至䪼其支者
從耳後入耳中出走耳前過客主人前交頰至目兊眥是動
則病耳聾煇煇焞焞嗌腫喉痺是主氣所生病者汗出目兊
眥痛頰腫耳後肩臑肘臂外皆痛小指次指不用盛者則人
迎大一倍於寸口虚者則人迎反小於寸口也
新刋王氏脉經卷第六
新刋王氏脉經卷第七
　　　　　　　　　　　　　　　　　　臣林億等類次
　　　病不可發汗證第一
　　　病可發汗證第二
　　　病發汗以後證第三
　　　病不可吐證第四
　　　病可吐證第五
　　　病不可下證第六
　　　病可下證第七
　　病發汗吐下以後證第八
　　病可温證第九
　　　病不可灸證第十
　　　病可灸證第十一
　　　病不可刺證第十二
　　　病可刺證第十三
　　　病不可水證第十四
　　　病可水證第十五
　　　病不可火證第十六
　　　病可火證第十七
　　　熱病隂陽交并少隂厥逆隂陽竭盡生死證第十八
　　　重實重虚隂陽相附生死證第十九
　　　熱病生死期日證第二十
　　　熱病十逆死日證第二十一
　　熱病五藏氣絶死日證第二十二
　　熱病至脉死日證第二十三
　　　熱病損脉死日證第二十四
　　　　病不可發汗證第一
　少隂病脉細沈数病爲在裏不可發其汗
　脉浮而緊法當身體疼痛當以汗解假令尺中脉遟者不可
　發其汗何以知然此爲榮氣不足血㣲少故也
　少隂病脉㣲(一作濡/而㣲弱)不可發其汗無陽故也
　脉濡而弱弱反在關濡反在顚微反在止澀反在下微則陽
　氣不足澀則無血陽氣反微中風汗出而反躁煩澀則無血
　厥而且寒陽微發汗躁不得眠
　動氣在右不可發汗發汗則衂而渴心苦煩飲即吐水
　動氣在左不可發汗發汗則頭眩汗不止筋惕肉瞤
　動氣在上不可發汗發汗則氣上衝正在心端
　動氣在下不可發汗發汗則無汗心中大煩骨節苦疼目運
　惡寒食即反吐榖不得前(一云榖/不消化)
　咽中閉塞不可發汗發汗則吐血氣微絶手足逆冷欲得踡
　卧不能自温
　諸脉数動㣲弱並不可發汗發汗則大便難腹中乾(一云小/便難胞)
(中/乾)胃燥而煩其形相象根夲異源
　脉濡而弱弱反在關濡反在顚弦反在上微反在下弦爲陽
　運微爲隂寒上實下虚意欲得温微弦爲虚不可發汗發汗
　則寒慄不能自還欬者則劇数吐涎沫咽中必乾小便不利
　心中飢煩晬時而發其形似瘧有寒無熱虚而寒慄欬而發
　汗踡而苦滿(滿一作/心痛)腹中復堅
　厥不可發汗發汗則聲亂咽嘶舌萎榖不得前
　諸逆發汗㣲者難愈劇者言亂睛眩者死命將難全太陽病
　得之八九日如瘧狀發熱而惡寒熱多寒少其人不嘔清便
　續自可一日再三發其脉微而惡寒此爲隂陽俱虚不可復
　發汗也
　太陽病發熱惡寒熱多寒少脉微弱則無陽也不可復發其
　汗咽乾燥者不可發汗
　亡血家不可攻其表汗出則寒慄而振
　衂家不可攻其表汗出必額䧟脉上促急而緊直視而不能
　眴不得眠
　汗家重發其汗必恍惚心亂小便巳隂疼可與禹餘粮圎
　淋家不可發汗發其汗必便血
　瘡家雖身疼痛不可攻其表汗出則痓(一作痙/下同)
　冬時發其汗必吐利口中爛生瘡
　下利清榖不可攻其表汗出必脹滿
　欬而小便利若失小便不可攻其表汗出則厥逆冷汗出多
　極發其汗亦堅
　傷寒一二日至四五日厥者必發熱前厥者後必熱厥深者
　熱亦深厥微者熱亦微厥應下之而反發其汗必口傷爛赤
　病人脉数数爲有熱當消榖引食反吐者醫發其汗陽微膈
　氣虚脉則爲数数爲客陽不能消糓胃中虚冷故令吐也
　傷寒四五日其脉沈煩而喘滿脉沈者病爲在裏反發其汗
　津液越出大便爲難表虚裏實乆則譫語
　傷寒頭痛拿拿發熱形象中風常㣲汗出又自嘔者下之益
　煩心懊憹如飢發汗則致痓身強難以屈伸熏之則發黃不
　得小便乆則發欬唾
　太陽病發其汗因致痓
　傷寒脉弦細頭痛而反發熱此属少陽少陽不可發其汗
　太陽與少陽併病頭項強痛或眩冒時如結匈心下痞堅者
　不可發其汗
　少隂病欬而下利譫語者此𬒳火氣刼故也小便必難以強
　責少隂汗也
　少隂病但厥無汗而強發之必動其血未知從何道出或從
　口鼻或從目出(一作/耳目)者是爲下厥上竭爲難治
　傷寒有五皆熱病之類也同病異名同脉異經病雖俱傷於
　風其人自有痼疾則不得同法其人素傷於風因復傷於熱
　風熱相薄則發風温四肢不收頭痛身熱常汗出不觧治在
　少隂厥隂不可發汗汗出譫言獨語内煩躁擾不得卧善驚
　目亂無精治之復發其汗如此者醫殺之也
　傷寒濕温其人常傷於濕因而中暍濕熱相薄則發濕温病
　苦兩脛逆冷腹滿义匈頭目痛苦妄言治在足太隂不可發
　汗汗出必不能言耳聾不知痛所在身青面色変名曰重暍
　如此者死醫殺之也(右二首/出醫律)
　　　　病可發汗證第二
　大法春夏宜發汗
　凢發汗欲令毛足皆周至漐漐一時間益佳但不欲如水流
　離若病不觧當重發汗汗多則亡陽陽虚不得重發汗也
　凢服湯藥發汗中病便止不必盡劑也
　凢云可發汗而無湯者圎散亦可用要以汗出爲解然不如
　湯隨證良
　太陽病外證未解其脉浮弱當以汗解宜桂枝湯
　太陽病脉浮而数者可發其汗属桂枝湯證
　陽明病脉遟汗出多㣲惡寒表爲未解可發其汗属桂枝湯
　夫病脉浮大問病者言但堅耳設利者爲虚大逆堅爲實汗
　出而解何以故脉浮當以汗解
　傷寒其脉不弦緊而弱弱者必渴𬒳火必譫語弱者發熱脉
　浮解之當汗出愈
　病者煩熱汗出即解復如瘧狀日晡所發熱此属陽明脉浮
　虚者當發其汗属桂枝湯證
　病常自汗出此爲榮氣和榮氣和而外不解此衛不和也榮
　行脉中爲隂主内衛行脉外爲陽主外復發其汗衛和則愈
　属桂枝湯證
　病人藏無他病時發熱自汗出而不愈此衛氣不和也先其
　時發汗即愈属桂枝湯證
　脉浮而緊浮則爲風緊則爲寒風則傷衛寒則傷榮榮衛俱
　病骨節煩疼可發其汗宜麻黃湯
　太陽病不解熱結膀胱其人如強血必自下下者即愈其外
　未解者尚未可攻當先解其外属桂枝湯證
　太陽病下之微喘者表未解故也属桂枝加厚朴杏子湯證
　傷寒脉浮緊不發其汗因衂属麻黃湯證
　陽明病脉浮無汗其人必喘發其汗則愈属麻黄湯證
　太隂病脉浮者可發其汗属桂枝湯證
　太陽病脉浮緊無汗而發熱其身疼痛八九日不解表候續
　在此當發其汗服湯㣲除發煩目瞑劇者必衂衂乃解所以
　然者陽氣重故也属麻黄湯證
　脉浮者病在表可發其汗属桂枝湯證
　傷寒不大便六七日頭痛有熱與承氣湯其大便反青(一作/小便)
(清/者)此爲不在裏故在表也當發其汗頭痛者必衂属桂枝湯證
　下利後身體疼痛清便自調急當救表宜桂枝湯
　太陽病頭痛發熱汗出惡風若惡寒属桂枝湯證
　太陽中風陽浮而隂濡弱浮者熱自發濡弱者汗自出嗇嗇
　惡寒淅淅惡風拿拿發熱鼻鳴乾嘔属桂枝湯證
　太陽病發熱汗出此爲榮弱衛強故使汗出欲救邪風属桂
　枝湯證
　太陽病下之氣上衝可與桂枝湯不衝不可與之
　太陽病𥘉服桂枝湯而反煩不解者法當先刺風池風府却
　與桂枝湯則愈
　燒針令其汗針處𬒳寒核起而赤者必發賁豚氣從少腹上
　衝心者灸其核上一壯與桂枝加桂湯
　太陽病項背強几几反汗出惡風属桂枝加葛根湯
　太陽病項背強几几無汗惡風属葛根湯
　太陽與陽明合病而自利不嘔者属葛根湯證
　太陽與陽明合病不下利但嘔属葛根加半夏湯
　太陽病桂枝證醫反下之遂利不止其脉促者表未觧喘而
　汗出属葛根黃夲黃連湯
　太陽病頭痛發熱身體疼腰痛骨節疼痛惡風無汗而喘属
　麻黄湯證
　太陽與陽明合病喘而匈滿不可下也属麻黄湯證
　太陽中風脉浮緊發熱惡寒身體疼痛不汗出而煩躁頭痛
　属太青龍湯脉㣲弱汗出惡風不可服之服之則厥筋惕肉
　瞤此爲逆也
　傷寒脉浮緩其身不疼但重乍有輕時無少隂證者大青龍
　湯發之
　傷寒表不解心下有水氣乾嘔發熱而欬或渴或利或噎或
　小便不利小腹滿或㣲喘属小青龍湯
　傷寒心下有水氣欬而㣲喘發熱不渴服湯巳而渴者此寒
　去欲爲解属小青龍湯證
　陽明中風脉弦浮大而短氣腹都滿脇下及心痛乆按之氣
　不通(一作按/之不痛)鼻乾不得汗嗜卧一身及目悉黄小便難有潮
　熱時時􁋋耳前後腫刺之小差外不解病過十日脉續浮與
　小柴胡湯但浮無餘證與麻黄湯不溺腹滿加􁋋不治
　太陽病十日以去脉浮細嗜卧此爲外解設匈滿脇痛與小
　柴胡湯脉浮者属麻黄湯證
　中風往來寒熱傷寒五六日以後匈脇苦滿嘿嘿不欲飲食
　煩心喜嘔或匈中煩而不嘔或渴或腹中痛或脇下痞堅或
　心中悸小便不利或不渴外有㣲熱或欬者属小柴胡湯
　傷寒四五日身體熱惡風頸項強脇下滿手足温而渴属小
　柴胡湯證
　傷寒六七日發熱㣲惡寒支節煩疼㣲嘔心下支結外證未
　去者属柴胡桂枝湯
　少隂病得之二三日麻黄附子甘草湯㣲發汗以二三日無
　證故微發汗也
　脉浮小便不利微熱消渴與五芩散利小便發汗
　　　　病發汗以後證第三
　二陽併病太陽𥘉得病時發其汗汗先出復不徹因轉属陽
　明續自㣲汗出不惡寒若太陽證不罷不可下下之爲逆如
　此者可小發其汗設面色縁縁正赤者陽氣怫鬱在表當觧
　之熏之若發汗不大徹不足言陽氣怫鬱不得越當汗而不
　汗其人躁煩不知痛處乍在腹中乍在四肢按之不可得其
　人短氣但坐汗出而不徹故也更發其汗即愈何以知其汗
　不徹脉澀故以知之
　未持脉時病人义手自冐之師因教試令欬而不即欬者此
　必兩耳無所聞也所以然者重發其汗虚故也
　發汗後飲水多者必喘以水灌之亦喘
　發汗後水藥不得入口爲逆若更發其汗必吐下不止
　陽明病本自汗出毉復重發其汗病巳差其人微煩不了了
　此大便堅也以亡津液胃中乾燥故令其堅當問小便日幾
　行若本日三四行今日再行者必知大便不乆出今爲小便
　数少津液當還入胃中故知必當大便也
　發汗多又復發其汗此爲亡陽若譫語脉短者死脉自和者
　不死
　傷寒發其汗身目爲黄所以然者寒濕相摶在裏不觧故也
　病人有寒復發其汗胃中冷必吐蚘
　太陽病發其汙遂漏而不止其人惡風小便難四肢微急難
　以屈伸属桂枝加附子湯
　服桂枝湯大汗出若脉但洪大與桂枝湯若其形如瘧一日
　再三發汗出便觧属桂枝二麻黄一湯
　服桂枝湯大汗出大煩渴不觧若脉洪大属白虎湯
　傷寒脉浮自汗出小便数頗復(仲景頗伏/字作心煩)微惡寒而脚挛急
　反與桂枝欲攻其表得之便厥咽乾煩躁吐逆當作甘草乾
　薑湯以復其陽厥愈足温更作芍藥甘草湯與之其脚即仲
　而胃氣不和譫語可與承氣湯重發其汗復加燒針者属四
　逆湯
　傷寒發汗巳觧半日許復煩其脉浮数可復發其汗属桂枝
　湯證
　發汗後身體疼痛其脉沈遟属桂枝加芍藥生姜人參湯
　發汗後不可更行桂枝湯汗出而喘無大熱可以麻黄杏子
　甘草石膏湯
　發汗過多巳後其人义手自冐心心下悸而欲得按之属桂
　枝甘草湯
　發汗後其人臍下悸欲作賁豚属茯苓桂枝甘草大棗湯
　發汗後腹脹滿属厚朴生姜半夏甘草人參湯
　發其汗不觧而反惡寒者虚故也属芍藥甘草附子湯不惡
　寒但熱者實也當和其胃氣宜小承氣湯
　太陽病發汗若大汗出胃中燥煩不得眠其人欲飲水當稍
　飲之令胃中和則愈
　發汗巳脉浮而数復煩渴者属五苓散
　傷寒汗出而渴属五苓散證不渴属茯苓甘草湯
　太陽病發其汗汗出不觧其人發熱心下悸頭眩身瞤而動
　振振欲擗地属眞武湯
　傷寒汗出解之後胃中不和心下痞堅乾噫食臭脇下有水
　氣腹中雷鳴而利属生姜瀉心湯
　傷寒發熱汗出不觧後心中痞堅嘔而下利属大柴胡湯
　太陽病三日發其汗不觧蒸蒸發熱者属於胃也属承氣湯
　大汗出熱不去内拘急四肢疼下利厥逆而惡寒属四逆湯
　發汗多亡陽譫語者不可下與柴胡桂枝湯和其榮衛以通
　津液後自愈
　　　　病不可吐證第四
　太陽病當惡寒而發熱今自汗出反不惡寒發熱關上脉細
　而数此醫吐之過也若得病一日二日吐之腹中飢口不能
　食三日四日吐之不喜糜粥欲食冷食朝食暮吐此醫吐之
　所致也此爲小逆
　太陽病吐之者但太陽病當惡寒今反不惡寒不欲近衣此
　爲吐之内煩也
　少隂病飲食入則吐心中温温欲吐復不能吐始得之手足
　寒脉弦遟此匈中實不可下若膈上有寒飲乾嘔者不可吐
　當温之
　諸四逆厥者不可吐之虚家亦然
　　　　病可吐證第五
　大法春冝吐
　凢服湯吐中病便止不必盡劑也
　病如桂枝證其頭不痛項不強寸口脉微細匈中痞堅氣上
　撞咽喉不得息此爲匈有寒當吐之
　病匈上諸實匈中鬱鬱而痛不能食欲使人按之而反有濁
　唾下利日十餘行其脉反遟寸口微滑此可吐之吐之利即止
　少隂病飲食入則吐心中温温欲吐復不能吐當遂吐之宿
　食在上管當吐之
　病者手足厥冷脉乍緊邪結在匈中心下滿而煩飢不能食
　病在匈中當吐之
　　　　病不可下證第六
　脉濡而弱弱反在關濡反在顚微反在上澀反在下微則陽
　氣不足澀則無血陽氣反微中風汗出而反躁煩澀則無血
　厥而且寒陽微不可下下之則心下痞堅
　動氣在右不可下下之則津液内竭咽燥鼻乾頭眩心悸
　動氣在左不可下下之則腹裏拘急食不下動氣反劇身雖
　有熱卧反欲踡
　動氣在上不可下下之則掌握熱煩身浮冷熱汗自泄欲水
　自灌
　動氣在下不可下下之則腹滿卒起頭眩食則下清榖心下
　痞堅
　咽中閉塞不可下下之則上輕下重水漿不下卧則欲踡身
　體急痛復下利日十數行
　諸外實不可下下之則發微熱亡脉則厥當臍握熱
　諸虚不可下下之則渇引水者易愈惡水者劇
　脉濡而弱弱反在關濡反在顚弦反在上微反在下弦爲陽
　運微爲隂寒上實下虚意欲得温微弦爲虚虚者不可下微
　則爲欬欬則吐涎沫下之欬則止而利不休匈中如蟲齧粥
　入則出小便不利兩脇拘急喘息爲難頸背相牽臂則不仁
　極寒反汗出軀冷若冰眼睛不慧語言不休榖氣多入則爲
　除中口雖欲言舌不得前
　脉濡而弱弱反在關濡反在巔浮反在上数反在下浮則爲
　陽虚数則爲無血浮則爲虚数則生熱浮則爲虚自汗而惡
　寒数則爲痛振而寒慄微弱在關匈下爲急喘汗不得呼吸
　呼吸之中痛在於脇振寒相搏其形如瘧醫反下之令脉急
　数發熱狂走見鬼心下爲痞小便淋瀝少腹甚堅小便血也
　脉濡而緊濡則陽氣微緊則榮中寒陽微衛中風發熱而惡
　寒榮緊胃氣冷微嘔心内煩醫以爲太熱觧肌而發汗亡陽
　虚煩躁心下苦痞堅表裏俱虚竭卒起而頭眩客熱在皮膚
　悵快不得眠不知胃氣冷緊寒在関元技巧無所施汲水灌
　其身客熱應時罷慄慄而振寒重𬒳而覆之汗出而冒巓體
　惕而又振小便爲微難寒氣因水發清榖不容間嘔變反腸
　出顚倒不得安手足爲微逆身冷而内煩遟欲從後救安可
　復追還
　脉浮而大浮爲氣實大爲血虚血虚爲無隂孤陽獨下隂部
　小便難胞中虚今反小便利而大汗出法衛家當微今反更
　實津液四射榮竭血盡干煩不眠血薄肉消而成暴液醫復
　以毒藥攻其胃此爲重虚客陽去有期必下如汚泥而死
　趺陽脉遟而緩胃氣如經趺陽脉浮而数浮則傷胃数則動
　脾此非本病醫特下之所爲也榮衛内䧟其数先微脉反但
　浮其人必堅氣噫而除何以言之脾脉本緩今数脉動脾其
　数先㣲故知脾氣不治大便堅氣噫而除今脉反浮其数改
　㣲邪氣獨留心中則飢邪熱不殺榖潮熱發渴数脉當遟緩
　脉因前後度数如前(仲景前/字作法)病者則飢数脉不時則生惡瘡
　脉数者乆数不止止則邪結正氣不能復正氣却結於藏故
　邪氣浮之與皮毛相得脉数者不可下下之必煩利不止
　少隂病脉㣲不可發其汗無陽故也陽巳虚尺中弱澀者復
　不可下之
　脉浮大應發其汗醫反下之此爲大逆
　脉浮而大心下反堅有熱属藏攻之不全㣲汗属府溲数則
　堅汗多即愈汗少便難脉遟尚未可攻
　二陽併病太陽初得病時發其汗汗先出復不徹因轉属陽
　明欲自汗出不惡寒若太陽證不罷不可下下之爲逆
　結匈證其脉浮大不可下下之即死
　太陽與陽明合病喘而匈滿不可下之
　太陽與少陽併病心下痞堅頸項強而眩勿下之
　諸四逆厥者不可下之虚家亦然
　病欲吐者不可下之
　太陽病有外證未觧不可下下之爲逆
　病發於陽而反下之熱入因作結匈發於隂而反下之因作
　痞痞脉浮堅而下之緊反入裏因作痞
　夫病陽多者熱下之則堅
　本虚攻其熱必
　無陽隂強而堅下之必清榖而腹滿
　太隂之爲病腹滿而吐食不下下之益甚腹時自痛匈下結
　堅
　厥隂之爲病消渴氣上撞心中疼熱飢而不欲食甚者則欲
　吐下之不肯止
　少隂病其人飲食入則吐心中温温欲吐復不能吐始得之
　手足寒脉弦遟此匈中實不可下也
　傷寒五六日不結匈腹濡脉虚復厥者不可下下之亡血死
　傷寒發熱但頭痛㣲汗出發其汗則不識人熏之則喘不得
　小便心腹滿下之則短氣而腹滿小便難頭痛背強加温針
　則必衂
　傷寒其脉隂陽俱緊惡寒發熱則脉欲厥厥者脉𥘉來大漸
　漸小更來漸大是其候也惡寒甚者拿拿汗出喉中痛熱多
　者目赤睛不慧毉復發之咽中則傷若復下之則兩目閉寒
　多清榖熱多便膿血熏之則發黄熨之則咽燥小便利者可
　救難者必危殆
　傷寒發熱口中勃勃氣出頭痛目黄鼻衂不可制貪水者必
　嘔惡水者厥下之咽中生瘡假令手足温者下重便膿血頭
　痛目黄者下之目閉貪水者下之其脉必厥其聲嚶咽喉塞
　發其汗則戰慄隂陽俱虚惡水者下之裏冷不嗜食大便完
　榖出發其汗口中傷舌上胎滑煩躁脉数實不大便六七日
　後必便血復發其汗小便即自利
　得病二三者脉弱無太陽柴胡證而煩躁心下堅至四日雖
　能食以承氣湯少與㣲和之令小安至六日與承氣湯一升
　不大便六七日小便少者雖不大便但頭堅後溏未定成其
　堅攻之必溏當須小便利定堅乃可攻之
　藏結無陽證寒而不熱(傷寒論云不/往來寒熱)其人反静舌上胎滑者
　不可攻也
　傷寒嘔多雖有陽明證不可攻之
　陽明病潮熱㣲堅可與承氣湯不堅不可與若不大便六七
　日恐有燥屎欲知之法可少與小承氣湯腹中轉失氣者此
　爲有燥屎乃可攻之若不轉失氣者此但頭堅後溏不可攻
　之攻之必腹滿不能食欲飲水者即􁋋其後發熱者必復堅
　以小承氣湯和之若不轉失氣者愼不可攻之
　陽明病身合色赤者不可攻也必發熱色黄者小便不利也
　陽明病當心下堅滿不可攻之攻之遂利不止者死止者愈
　陽明病自汗出若發其汗小便自利此爲内竭雖堅不可攻
　之當須自欲大便宜蜜煎導而通之若土瓜根及猪膽汁皆
　可以導
　下利其脉浮大此爲虚以強下之故也設脉浮革因爾腸鳴
　属當歸四逆湯
　　　　病可下證第七
　大法秋宜下
　凢可下者以湯勝圎散中病便止不必盡三服
　陽明病發熱汗多者急下之属大柴胡湯
　少隂病得之二三日口燥咽乾者急下之属承氣湯
　少隂病六七日腹滿不大便者急下之属承氣湯證
　少隂病下利清水色靑者心下必痛口乾燥者可下之属大
　柴胡湯承氣湯證
　下利三部脉皆平按其心下堅者可下之属承氣湯證
　陽明與少陽合病而利脉不負者爲順負者失也互相刻賊
　爲負
　滑而数者有宿食當下之属大柴胡承氣湯證
　傷寒後脉沈沈爲内實(玉凾云脉沈實/沈實者下之)下之解属大柴胡湯證
　傷寒六七日目中不了了睛不和無表裏證大便難微熱者
　此爲實急下之属大柴胡湯承氣湯證
　太陽病未解其脉隂陽俱沈必先振汗出解但陽㣲者先汗
　之而解但隂㣲者先下之而解属大柴胡湯證(隂㣲一/作尺实)
　脉雙弦遟心下堅脉大而緊者陽中有隂可下之属承氣湯證
　結匈者項亦強如柔痓狀下之即和
　病者無表裏證發熱七八日雖脉浮数可下之属火柴胡湯證
　太陽病六七日表證續在其脉㣲沈反不結匈其人發狂此
　熱在下膲少腹當堅而滿小便自利者下血乃愈所以然者
　以太陽隨經瘀熱在裏故也属抵當湯
　太陽病身黄其脉沈結少腹堅小便不利爲無血小便自利
　其人如狂者血證諦属抵當湯證
　傷寒有熱而少腹滿應小便不利今反利者此爲血當下之
　属抵當圎證
　陽明病發熱而汗出此爲熱越不能發黄但頭汗出其身無
　有齊頸而還小便不利渇引水漿此爲瘀熱在裏身必發黄
　属茵蔯蒿湯
　陽明證其人喜忘必有畜血所以然者本有乆瘀血故令喜
　忘雖堅大便必黒属抵當湯證汗出而譫語者有燥屎在胃
　中此風也過經乃可下之下之若早語言亂以表虚裏實故
　也下之則愈属大柴胡湯承氣湯證
　病者煩熱汗出即解復如瘧狀日脯所發者属陽明脉實者
　當下之属大柴胡湯承氣湯證
　陽明病譫語有潮熱而反不能食者必有燥屎五六枚若能
　食者但堅耳属承氣湯證
　太陽中風下利嘔逆表觧乃可攻之其人漐漐汗出發作有
　時頭痛心下痞堅滿引腰下痛嘔則短氣汗出不惡寒此爲
　表觧裏未和属十棗湯
　太陽病不觧執結膀胱其人如狂血自下下之即愈其外未
　觧尚未可攻當先觧外外觧小腹急結者乃可攻之属桃人
　承氣湯
　傷寒七八日身黄如橘小便不利少腹㣲滿属茵蔯蒿湯證
　傷寒十餘日熱結在裏復往來寒熱属大柴胡湯證但結匈
　無大熱此爲水結在匈脇頭㣲汗出與大䧟匈湯
　傷寒六七日結匈熱實其脉沈緊心下痛按之如石堅與大
　䧟匈湯
　陽明病其人汗多津液外出胃中燥大便必堅堅者則譫語
　属承氣湯證
　陽明病不吐下而心煩者可與承氣湯
　陽明病其脉遟雖汗出而不惡寒其體(一本/作人)必重短氣腹滿
　而喘有潮熱如此者其外爲觧可攻其裏若手足濈然汗出
　者此大便巳堅属承氣湯其熱不潮未可與承氣湯若腹滿
　大而不大便者属小承氣湯㣲和胃湯勿令至大下
　陽明病譫語發潮熱其脉滑疾如此者属承氣湯因與承氣
　湯一升腹中轉失氣者復與一升如不轉失氣者勿更與之
　明日又不大便脉反㣲澀者此爲裏虚爲難治不可更與承
　氣湯
　二陽併病太陽證罷但發潮熱手足漐汗出大便難而譫一
　語者下之愈属承氣湯證
　病人小便不利大便乍難乍易時有微熱喘冐不能卧者有
　燥屎也属承氣湯證
　　　　病發汗吐下以後證第八
　師曰病人脉微而澀者此爲醫所病也大發其汗又數大下
　之其人亡血病當惡寒而發熱無休止時夏月盛熱而與(仲/景)
(作/𣣔)著複衣冬月盛寒而與(仲景/作欲)祼其體所以然者陽微即惡
　寒隂弱即發熱故(仲景/作醫)發其汗使陽氣㣲又大下之令隂氣
　弱五月之時陽氣在表胃中虚冷以陽氣内微不能勝冷故
　與(仲景/作欲)著複衣十一月之時陽氣在裏胃中煩熱以隂氣内
　弱不能勝熱故與(仲景/作欲)祼其體又隂脉遟澀故知亡血
　太陽病三日巳發其汗吐下温針而不觧此爲壊病桂枝復
　不中與也觀其脉證知犯何逆隨證而治之
　脉浮數法當汗出而愈而下之則身體重心悸不可發其汗
　當自汗出而觧所以然者尺中脉浮此裏虚須表裏實津液
　和即自汗出愈
　凢病若發汗若吐若下若亡血無津液而隂陽自和者必自愈
　大下後發汗其人小便不利此亡津液勿治某小便利必自愈
　下以後復發其汗必振寒又其脉㣲細所以然者内外俱虚
　故也
　太陽病先下而不愈因復發其汗表裏俱虚其人因冐冐家
　當汗出自愈所以然者汗出表和故也表和然後下之
　得病六七日脉遟浮弱惡風寒手足温醫再三下之不能多
(多一/作食)其人脇下滿面目及身黄頸項強小便難與柴胡湯後
　必下重本渴飲水而嘔柴胡湯復不中與也食榖者􁋋
　太陽病二三日終不能卧但欲起者心下必結其脉㣲弱者
　此本寒也而反下之利止者必結匈未止者四五日復重下
　之此挾熱利也
　太陽病下之其脉促不結匈者此爲欲觧其脉浮者必結匈
　其脉緊者必咽痛其脉弦者必兩脇拘急其脉細而數者頭
　痛未止其脉沈而緊者必欲嘔其脉沈而滑者挾熱利其脉
　浮而滑者必下血
　太陽少陽併病而反下之成結匈心下堅下利不復止水漿
　不肯下其人必心煩
　脉浮緊而下之緊反入裏則作痞按之自濡但氣痞耳
　傷寒吐下發汗虚煩脉甚㣲八九日心下痞堅脇下痛氣上
　衝咽喉眩冒經脉動惕者乆而成痿
　陽明病不能食下之不觧其人不能食攻其熱必􁋋所以然
　者胃中虚冷故也
　陽明病脉遟食難用飽飽即發煩頭眩者必小便難此欲作
　榖疸雖下之其腹滿如故耳所以然者脉遟故也
　太陽病寸緩關浮尺弱其人發熱而汗出復惡寒不嘔但心
　下痞者此爲醫下之也
　傷寒大吐大下之極虚復極汗者其人外氣怫鬱復與之水
　以發其汗因得􁋋所以然者胃中寒冷故也
　吐下發汗後其人脉平而小煩者以新虚不勝榖氣故也
　太陽病醫發其汗遂發熱而惡寒復下之則心下痞此表裏
　俱虚隂陽氣併竭無陽則隂獨復加火針因而煩面色青黄
　膚瞤如此者爲難治今色微黄手足温者易愈
　服桂枝湯下之頭項強痛拿拿發熱無汗心下滿微痛小便
　不利属桂枝去桂加茯苓术湯
　太陽病先發其汗不觧而下之其脉浮者不愈浮爲在外而
　反下之故令不愈今脉浮故在外當觧其外則愈属桂枝湯
　下以後復發其汗者則晝日煩躁不眠夜而安静不嘔不渴
　而無表證其脉沈㣲身無大熱属乾姜附子湯
　傷寒吐下發汗後心下逆滿氣上撞匈起即頭眩其脉沈緊
　發汗即動經身爲振揺属茯苓桂枝木甘草湯
　發汗吐下以後不觧煩躁属茯苓四逆湯
　傷寒發汗吐下後虚煩不得眠劇者反覆顚倒心中懊憹属
　梔子湯若少氣梔子甘草湯若嘔梔子生姜湯若腹滿者梔
　子厚朴湯
　發汗若下之煩熱匈中塞者属梔子湯證
　太陽病過經十餘日心下温温欲吐而匈中痛大便反溏其
　腹㣲滿鬱鬱㣲煩先時自極吐下者與承氣湯不尓者不可
　與欲嘔匈中痛㣲溏此非柴胡湯證以嘔故知極吐下也
　太陽病重發其汗而復下之不大便五六日舌上燥而渴日
　晡所小有潮熱從心下至少腹堅滿而痛不可近属大䧟匈湯
　傷寒五六日其人已發汗而復下之匈脇滿㣲結小便不利
　渇而不嘔但頭汗出往來寒热心煩此爲未觧属柴胡桂枝
　乾姜湯
〇傷寒汗出若吐下觧後心下痞堅噫氣不除者属旋代赭湯
○大下巳後不可更行桂枝湯汗出而喘无大熱可以麻黄杏
　仁甘草石膏湯
〇傷寒大下后復發其汗心下痞惡寒者表未觧也不可攻其
痞當先觧表表觧乃攻其痞觧表属桂枝湯攻痞属大黄黄
連瀉心湯
　傷寒吐下後七八日不觧熱結在裏表裏俱熱時時悪風大
渇舌上乾燥而煩欲飲水数升属白虎湯
傷寒吐下後未觧不大便五六日至十餘日其人日晡所發
　潮热不悪寒獨語如見鬼神之狀若劇者發則不識人循衣
　妄撮怵惕不安㣲喘直視脉弦者生澁者死㣲者但發热譫
　語属承氣湯若下者勿復服
　三陽合病腹滿身重難以轉側口不仁面垢譫語遺溺發汗
　則譫語下之則額上生汗手足厥冷自汗属白虎湯證
　陽明病其脉浮緊咽乾口苦腹滿而喘發热汗出而不悪寒
　反偏悪热其身躰重發其汗即躁心憒憒而反譫語加温針
　必怵惕又煩躁不得眠下之即胃中空虚客氣動膈心中懊
　憹舌上胎者属梔子湯證
　陽明病下之其外有热手足温不結匈心中懊憹若飢不能
　食但頭汗出属梔子湯證
　陽明病下之心中懊憹而煩胃中有燥屎者可攻其人腹㣲
　滿頭堅後溏者不可下之有燥屎者属承氣湯證
　太陽病吐下發汗後微煩小便数大便因堅可與小承氣湯
　和之則愈
　大汗若大下而厥冷者属四逆湯證
　太陽病下之其脉促匈滿者属桂枝去芍藥湯若㣲寒属桂
　枝去芍藥加附子湯
　傷寒五六日大下之身热不去心中結痛者未欲觧也属梔
　子湯證
　傷寒下後煩而腹滿卧起不安属梔子厚朴湯
　傷寒醫以丸藥大下之身热不去㣲煩属梔子乾姜湯
　傷寒醫下之續得下利清榖不止身躰疼痛急當救裏身躰
　疼痛清便自調急當救表救裏宜四逆湯救表宜桂枝湯
　太陽病過經十餘日反再三下之後四五日柴胡證續在先
　與小柴胡湯嘔止小安(嘔止小安一云/嘔不止心下急)其人欎欎㣲煩者爲
　未觧與大柴胡湯下者止
　傷寒十三日不觧匈脇滿而嘔日晡所發潮热而㣲利此本
　當柴胡湯下之不得利今反利者故知醫以丸藥下之非其
　治也潮热者實也先再服小柴胡湯以觧其外後属柴胡加
　芒消湯
　傷寒十三日過經而譫語内有热也當以湯下之小便利者
　大便當堅而反利其脉調和者知醫以丸藥下之非其治也
　自利者其脉當㣲厥今反和者此爲内實属承氣湯證
　傷寒八九日下之匈滿煩驚小便不利譫語一身不可轉側
　属柴胡加龍骨牡蠣湯
　火逆下之因燒針煩躁属桂枝甘草龍車牡蠣湯
　太陽病脉浮而動数浮則爲風数則爲热動則爲痛数則爲
　虚頭痛發热㣲盗汗出而反悪寒其表未觧毉反下之動数
　則遟頭痛即眩(一云膈/内拒痛)胃中空虚客氣動膈短氣躁煩心中
　懊憹陽氣内䧟心下因堅則爲結匈属大䧟匈湯若不結匈
　但頭汗出其餘无有斉頸而还小便不利身必發黄
　傷寒五六日嘔而發热柴胡湯證具而以佗藥下之柴胡證
　仍在復与柴胡湯此雖以下不爲逆也必蒸蒸而振却發热
　汗出而觧若心下滿而堅痛者此爲結匈属大䧟匈湯若但
　滿而不痛者此爲痞柴胡復不中与也属半夏㵼心湯
　夲以下之故心下痞与之瀉心其痞不觧其人渇而口燥小
　便不利者属五苓散一方言忍之一日乃愈
　傷寒中風毉及下之其人下利日数十行榖不化腹中雷鳴
　心下痞堅而滿乾嘔而煩不能得安毉見心下痞爲病不尽
　復重下之其痞益甚此非結热但胃中虚客氣上逆故使之
　堅属甘草瀉心湯
　傷寒服湯藥而下利不止心下痞堅服瀉心湯巳後以佗藥
　下之利不止毉以理中与之利益甚理中理中膲此利在下
　膲属赤石脂禹餘粮湯若不止者當利其小便
　太陽病外證未除而数下之遂挾热而利不止心下痞堅表
　裏不觧属桂枝人参湯
　傷寒吐後腹滿者与承氣湯
　病者无表裏證發热七八日脉雖浮数者可下之假令下巳
　脉数不觧今热則消榖喜飢至六七日不大便者有瘀血属
　抵當湯若脉数不觧而不止必夾血便膿血
　太陽病醫反下之因腹滿時痛爲属太隂属桂枝加芍藥湯
　大實痛属桂枝加大黄湯
　傷寒六七日其人大下後脉沈遟手足厥逆下部脉不至喉
　咽不利唾膿血泄利不止爲難治属麻黄升麻湯
　傷寒本自寒下醫復吐下之寒格更遂吐(一本作更/逆吐下)食入即
　出属乾姜黄苓黃連人參湯
　　　　病可温證第九
　大法冬宜服温熱薬及灸
　師曰病發熱頭痛脉反沈若不差身體更疼痛當救其裏宜
　温藥四逆湯
　下利腹滿身體疼痛先温其裏宜四逆湯
　自利不渴者属太隂其藏有寒故也當温之宜四逆輩
　少隂病其人欲食入則吐心中温温欲吐復不能吐始得之
　手足寒脉弦遟若膈上有寒飲乾嘔者不可吐當温之宜四
　逆湯
　少隂病脉沈者急當温之宜四逆湯
　下利欲食者就當温之
　下利脉遲緊爲痛未欲止當温之得冷者滿而便腸垢
　下利其脉浮大此爲虚以強下之故也設脉浮革因爾腸鳴
　當温之冝當歸四逆湯
　少隂病下利脉㣲澀者即嘔汗出必数更衣反少當温之
　傷寒醫下之續得下利清糓不止身體疼痛急當救裏宜温
　之以四逆湯
　　　　病不可灸證第十
　㣲數之脉愼不可灸因火爲邪則爲煩逆追虚逐實血散脉
　中火氣雖㣲内攻有力焦骨傷筋血難復也
　脉浮當以汗觧而反灸之邪無從去因火而盛病從腰以下
　必當重而痺此爲火逆若欲自觧當先煩煩乃有汗隨汗而
　觧何以知之脉浮故知汗出當觧
　脉浮熱甚而灸之此爲實實以虚治因火而動咽燥必唾血
　　　　病可灸證第十一
　燒針令其汗針處𬒳寒核起而赤者必發賁豚氣從少腹上
　撞者灸其核上一壯(一本作/各一壯)與桂枝加桂湯
　少隂病得之一二日口中和其背惡寒者當灸之
　少隂病其人吐利手足不逆反發熱不死脉不至者灸其少
　隂七壯
　少隂病下利脉㣲澀者即嘔汗出必數更衣反少當温其上
　灸之(一云灸厥隂/可五十壯)
　諸下利皆可灸足大都五壯(一云/七壯)商丘隂陵泉皆三壯
　下利手足厥無脉灸之不温反㣲喘者死少隂負趺陽者爲
　順也
　傷寒六七日其脉㣲手足厥煩躁灸其厥隂厥不還者死
　傷寒脉促手足厥逆可灸之爲可灸少隂厥隂主逆
　　　　病不可刺證第十二
　大怒無刺(大一/作新)已刺無怒(已一/作新)新内無刺
　已刺無内　大勞無刺(大一/作新)巳刺無勞
　大醉無刺　巳刺無醉　大飽無刺
　巳刺無飽　大飢無刺　巳刺無飢
　大渴無刺　巳刺無渴　無刺大驚
　無刺熇熇之熱無刺漉漉之汗無刺渾渾之脉身熱甚隂陽
　皆爭者勿刺也其可刺者急取之不汗則洩所謂勿刺者有
　死徴也無刺病與脉相逆者上工刺未生其次刺未盛其次
　刺巳衰粗工逆此謂之伐形(出九/卷)
　　　　病可刺證第十三
　太陽病頭痛至七日自當愈其經竟故也若欲作再經者當
　針足陽明使經不傳則愈
　太陽病𥘉服桂枝湯而反煩不觧者當先刺風池風府乃却
　與桂枝湯則愈
　傷寒腹滿而譫語寸口脉浮而緊者此爲肝乗脾名縱當刺
　期門
　傷寒發熱嗇嗇惡寒其人大渴欲飲酢漿者其腹必滿而自
　汗出小便利其病欲觧此爲肝乗肺名曰横當刺期門
　陽明病下血而譫語此爲熱入血室但頭汗出者當刺期門
　隨其實而瀉之濈然汗出者則愈
　婦人中風發熱惡寒經水適來得之七八日熱除脉遟身凉
　匈脇下滿如結匈狀其人譫語此爲熱入血室當刺期門隨
　其虚實而取之平病云熱入血室無犯胃氣及上三焦與此
　相反豈謂藥不謂針耶
　太陽與少陽併病頭痛頸項強而眩時如結匈心下痞堅當
　刺大杼第一間肺俞肝俞愼不可發汗發汗則譫語譫語則
　脉弦譫語五日不止當刺期門
　少隂病下利便膿血者可刺
　婦人傷寒懷身腹滿不得小便加從腰以下重如有水氣狀
　懷身七月太隂當養不養此心氣實當刺寫勞宮及關元小
　便利則愈
　傷寒喉痺刺手少隂少隂在腕當小指後動脉是也針入三
　分𥙷之
　問曰病有汗出而身熱煩滿煩滿不爲汗解者何對曰汗出
　而身熱者風也汗出而煩滿不解者厥也病名曰風厥也太
　陽主氣故先受邪少隂與爲表裏也得熱則上從之從之則
　厥治之表裏刺之飲之湯
　熱病三日氣口静人迎躁者取之諸陽五十九刺以寫其熱
　而出其汗實其隂以𥙷其不足所謂五十九刺者兩手外内
　側各三凢十二痏五指間各一九八痏足亦如是頭入髮一
　寸傍三分各三凢六痏更入髮三寸邊各五凢十痏耳前後
　口下項中各一凢六痏巔上一
　熱病先膚痛窒鼻充靣取之皮以第一針五十九苛菌爲軫
(一云/苛軫)鼻索皮於肺不得索之火火心也
　熱病嗌乾多飲善驚臥不能安取之膚肉以第六針五十九
　目㫮赤索肉於脾不得索之木木肝也
　熱病而匈脇痛手足躁取之筋間以第四針針於四逹(一作/逆)
　筋辟目浸索筋於肝不得索之金金肺也
　熱病數驚瘈瘲而狂取之脉以第四針急寫有餘者癲疾毛
　髪去索血(一竹/脉)於心不得索之水水腎也
　熱病而身重骨痛耳聾而好瞑取之骨以第四針五十九骨
　病食齧牙齒耳清索骨於腎無(一本/作不)得索之土土脾也
　熱病先身濇傍㪍(傍㪍太/素作倚)煩悶乾脣嗌取之以第一針五十
　九膚脹口乾寒汗
　熱病頭痛攝(攝一作/顳顬)目脉緊善衂厥熱也取之以第三針視
　有餘不足寒熱病
　熱病體重腸中熱取之以第四針於其輸及下諸指間索氣
　於胃絡得氣也
　熱病俠臍痛急匈脇支滿取之湧泉與太隂陽明(一云隂/陵泉)以
　第四針針嗌裏
　熱病而汗且出反脉順可汗者取之魚際太淵大都太白寫
　之則熱去𥙷之則汗出汗出大甚者取踝止横文以止之
　熱病七日八日脉口動喘而眩者急刺之汗且自出淺刺手
　大指間
　熱病先匈脇痛手足躁刺足少陽𥙷手太隂病甚爲五十九刺
　熱病先手臂痛刺手陽明太隂而汗出止
　熱病始於頭首者刺項太陽而汗出止
　熱病先身重骨痛耳聾目瞑刺足少隂病甚爲五十九刺(一/云)
(刺少/陽)
　熱病先眩冒而熱匈脇滿刺足少隂少陽
　熱病始足脛者先取足陽明而汗出
　　　　病不可水證第十四
　發汗後飲水多者必喘以水灌之亦喘
　傷寒大吐大下之極虚復極汗者其人外氣怫鬰復與之水
　以發其汗因得噦所以然者胃中寒冷故也
　陽明病潮熱㣲堅可以承氣湯不堅勿與之若不大便六七
　日恐有燥屎欲知之法可與小承氣湯若腹中不轉失氣者
　此爲但頭堅後溏不可攻之攻之必腹滿不能食欲飲水者
　即􁋋
　陽明病若胃中虚冷其人不能食飲水即􁋋
　下利其脉浮大此爲虚以強下之故也設脉浮革因爾腸鳴
　當温之與水即􁋋
　病在陽當以汗觧而反以水噀之若灌之其熱却不得去益
　煩皮上粟起意欲飲水反不渴宜文蛤散若不差與五苓散
　若寒實結匈無熱證者與三物小䧟匈湯曰散亦可身熱皮
　粟不觧欲引衣自覆若以水噀之洗之益令熱却不得出當
　汗而不汗即煩假令汗出巳腹中痛與芍藥三兩如上法
　寸口脉浮大醫反下之此爲大逆浮即無血大即爲寒寒氣
　相搏即爲腸鳴醫乃不知而反飲水令汗大出水得寒氣冷
　必相摶其人即䭇
　寸口脉濡而弱濡即惡寒弱即發熱濡弱相搏藏氣衰微匈
　中苦煩此非結熱而反薄居水漬布冷銚貼之陽氣遂㣲諸
　府無所依隂脉凝聚結在心下而不肯移胃中虚冷水糓不
　化小便縱通復不能多㣲則可救聚寒心下當柰何也
　　　　病可水證第十五
　太陽病發汗後若大汗出胃中乾燥煩不得眠其人欲飲水
　當稍飲之令胃中和則愈
　厥隂病渴欲飲水者與水飲之即愈太陽病寸口緩關上小
　浮尺中弱其人發熱而汗出復惡寒不嘔但心下痞者此爲
　醫下也若不下其人復不惡寒而渴者爲轉属陽明小便數
　者大便即堅不更衣十日無所苦也欲飲水者但與之當以
　法救渴宜五苓散
　寸口脉洪而大數而滑洪大則榮氣長滑數則胃氣實榮長
　則陽盛怫鬱不得出身胃實則堅難大便則乾燥三膲閉塞
　津液不通醫發其汗陽盛不周復重下之胃燥熱畜大便遂
　擯小便不利榮衛相搏心煩發熱兩眼如火鼻乾面赤舌燥
　齒黃焦故大渴過經成壊病針藥所不能制與水灌枯槁陽
　氣微散身寒温衣覆汗出表裏通然其病即除形脉多不同
　此愈非法治但醫所當愼妄犯傷榮衛
　霍亂而頭痛發熱身體疼痛熱多欲飲水属五苓散
　嘔吐而病在膈上後必思水者急與猪苓散飲之水亦得也
　　　　病不可火證第十六
　太陽中風以火刼發其汗邪風𬒳火熱血氣流泆失其常度
　兩陽相熏灼其身發黃陽盛則欲衂隂虚小便難隂陽俱虚
　竭身體則枯燥但頭汗出齊頸而還復滿而微喘口乾咽爛
　或不大便乆則譫語甚者至􁋋手足躁優循衣摸床小便利
　者其人可治
　太陽病醫發其汗遂發熱而惡寒復下之則心下痞此表裏
　俱虚隂陽氣併竭無陽則隂獨復加火針因而煩面色青黄
　膚瞤如此者爲難治今色微黄手足温者愈
　傷寒加温針必驚
　陽脉浮隂脉弱則血虚血虚則筋傷其脉沈者榮氣㣲也其
　脉浮而汗出如流珠者衛氣衰也榮氣㣲加燒針血留不行
　更發热而躁煩也
　傷寒脉浮而毉以火迫刼之亡陽驚狂卧起不安属桂枝去
　芍藥加蜀􁈍牡礪龍骨救逆湯
　問曰得病十五十六日身躰黄下利狂欲走師脉之言當下
　清血如豚肝乃愈後如師言何以知之師曰寸口脉陽浮隂
　濡弱陽浮則爲風隂濡弱爲少血浮虚受風少血發热悪寒
　洒淅項強頭眩毉加火熏欎令汗出悪寒遂甚客热因火而
　發怫欎蒸肌膚身目爲黄小便㣲難短氣從鼻出血而復下
　之胃无津液泄利遂不止热瘀在膀胱畜結成積聚狀如豚
　肝當下未下心乱迷憒狂走赴水不能自制畜血若去目明
　心了此皆毉所爲无他禍患㣲輕得愈極者不治
　傷寒其脉不弦緊而弱者必渇𬒳火必譫言弱者發熱脉浮
　觧之當汗出愈
　太陽病以火熏之不得汗其人必躁到經不觧必有清血
　陽明病被火額上㣲汗出而小便不利必發黄
　陽明病其脉浮緊咽乾口腹滿而喘發熱汗出而不悪寒反
　偏悪热其身躰重發其汗則躁心憒憒而反譫語加温針必
　怵惕又煩躁不得眠
　少隂病欬而下利譫語是爲被火氣劫故也小便必難爲強
　責少隂汗出
　太陽病二日而燒瓦熨其背大汗出火氣入胃胃中竭燥必
　發譫語十餘日振而反汗出者此爲欲觧其汗從腰以下不
　得汗其人欲小便反不得嘔欲失溲足下悪風大便堅者小
　便當数而反不数及多便巳其頭卓然而痛其人足心必熱
　榖氣下流故也
　　　　病可火證第十七
　下利榖道中痛當温之以爲宜熬木塩熨之一方灸枳實熨
　之　○熱病隂陽交并少隂厥逆隂陽竭尽生死證第十八
　問曰温病汗出輙復热而脉躁疾不爲汗衰狂言不能食病
　名爲何對曰名曰隂陽交交者死人所以汗出者生於榖榖
　生於精今邪氣交爭於骨肉而得汗者是邪却而精勝精勝
　則當能食而不復热热者邪氣也汗者精氣也今汗出而輙
　復热者邪勝也不能食者精无俾也汗而热留者壽可立而
　傾也
　夫汗出而脉尚躁盛者死此今脉不与汗相應此不勝其病
　也狂言者是失志失志者死有三死不見一生雖愈必死
　熱病巳得汗而脉尚躁盛此陽脉之極也死其得汗而脉靜
　者生也
　熱病脉尚躁盛而不得汗者此陽脉之極也死脉躁盛得汗
　者生也
　熱病巳得汗而脉尚躁喘且復热勿膚刺喘甚者死
　熱病隂陽交者死
　熱病煩巳而汗脉當靜
　太陽病脉反躁盛者是隂陽交死復得汗脉靜者生
　熱病隂陽交者熱煩身躁太隂寸口脉兩衝尚躁盛是隂陽
　交死得汗脉靜者生
　熱病陽進隂退頭獨汗出死隂進陽退腰以下至足汗出亦
　死隂陽俱進汗出已熱如故亦死隂陽俱退汗出巳寒慄不
　止鼻口氣冷亦死(右熱病隂/陽交部)
　熱病所謂并隂者熱病巳得汗因得泄是謂并隂故治(治一/作活)
　熱病所謂并陽者熱病巳得汗脉尚躁盛大熱汗出雖不汗
　出若衂是謂并陽故治(右熱病并/隂陽部)
　少隂病惡寒踡而利手足逆者不治
　少隂病下利止而眩時時自胃者死
　少隂病其人吐利躁逆者死
　少隂病四逆惡寒而踡其脉不至其人不煩而躁者死
　少隂病六七目其人息高者死
　少隂病脉㣲細沈但欲卧汗出不煩自欲吐五六日自利復
　煩躁不得卧寐者死
　少隂病下利若利止惡寒而踡手足温者可治
　少隂病惡寒而踡時時自煩欲去其衣𬒳者可治
　少隂病下利止厥逆無脉干煩(一本作/乾嘔)服湯藥其脉暴出者
　死㣲細者生(右少/隂部)
　傷寒六七日其脉㣲手足厥煩躁灸其厥隂厥不還者死
　傷寒下利厥逆躁不能卧者死
　傷寒發熱下利至厥不止者死
　傷寒厥逆六七日不利便發熱而利者生其人汗出利不止
　者死但有隂無陽故也
　傷寒五六日不結匈腹濡脉虚復厥者不可下下之亡血死
　傷寒發熱而厥七日下利者爲難治(右厥/逆部)
　熱病不知所痛不能自收口乾陽熱甚隂頗有寒者熱在(遀/骨)
　死不治
　熱病在腎令人渴口乾舌焦黄赤晝夜欲飲不止腹大而脹
　尚不厭飲目無精光死不治
　脾傷即中風隂陽氣别離隂不從陽故以三分候其死生
　傷寒欬逆上氣其脉散者死謂其人形損故也
　傷寒下利日十餘行其人脉反實者死
　病者脇下素有痞而下在臍傍痛引少腹入隂俠隂筋此爲
　藏結死
　夫實則譫語虚則鄭聲鄭聲者重語是也直視譫語喘滿者
　死若下利者亦死
　結匈證悉具而躁者死
　吐舌下卷者死唾如膠者難觧舌頭四邊徐有津液此爲欲
　觧病者至經上脣有色脉自和爲欲觧色急者来觧(右隂陽/竭盡部)
　　　　重實重虚隂陽相附生死證第十九
　問曰何謂虚實對曰邪氣盛則實精氣奪則虚重實者肉大
　熱病氣熱脉滿是謂重實
　問曰經絡俱實何如對曰經絡皆實是寸脉急而尺爲也皆
　當俱治故曰滑則順濇則逆夫虚實者皆從其物類始五藏
　骨肉滑利可以長乆寒氣暴上脉滿實實而滑順則生實而
　濇逆則死形盡滿脉急大堅尺滿而不應順則生逆則死所
　謂順者手足温所謂逆者手足寒也
　問曰何謂重虚對曰脉虚氣虚尺虚是謂重虚也所謂氣虚
　者言無常也尺虚者行歩匡然也脉虚者不象隂也如此者
　滑則生濇則死氣虚者肺虚也氣逆者足寒也非其時則生
　當其時則死餘藏皆如此也
　脉實滿手足寒頭熱者春秋則生冬夏則死脉浮而濇濇而
　身有熱者死絡氣不足經氣有餘脉熱而尺寒秋冬爲逆春
　夏爲順經虚絡滿者尺熱滿而寒濇春夏死秋冬生絡满經
　虚灸隂刺陽經滿絡虚刺隂灸陽
　問曰秋冬無極隂春夏無極陽何謂也對曰無極陽者春夏
　無數虚陽明陽明虚則狂無極隂者秋冬無數虚太隂太隂
　虚則死(右重實/重虚部)
　熱病所謂陽附隂者腰以下至足熱腰以上寒隂氣下爭還
　心腹滿者死所謂隂附陽者腰以上至頭熱腰以下寒陽氣
　上爭還得汗者生(右隂陽/相附部)
　　　　熱病生死期日證第二十
　太陽之脉色榮顴骨熱病也榮未夭曰今且得汗待時自巳
　與厥隂脉爭見者死期不過三日其熱病氣内連腎少陽之
　脉色榮頰前熱病也榮未夭曰今且得汗待時自巳與少隂
　脉爭見者死期不過三日
　熱病七八日脉㣲小病者溲血口中乾一日半而死脉代者
　一日死
　熱病七八日脉不躁喘不數後三日中有汗三日不汗四日
　死未曾汗勿膚刺(膚一/作庸)
　熱病三四日脉不喘其動均者身雖煩熱今自得汗生傳曰
　始府入藏終隂復還陽故得汗
　熱病七八日脉不喘其動均者生㣲熱在陽不入隂今自汗也
　熱病七八日脉不喘動數均者病當瘖期三日不得汗四日死
　熱病身面盡黄而腫心熱口乾舌卷焦黄黒身麻臭㐲毒傷
　肺中脾者死
　熱病瘈瘲狂言不得汗瘈瘲不止伏毒傷肝中膽者死
　熱病汗不出出不至足嘔膽吐血善驚不得卧伏毒在肝腑
　足少陽者死
　　　　熱病十逆死證第二十一
　熱病腹滿䐜脹身熱者不得大小便脉濇小疾一逆見死
　熱病腸鳴腹滿四肢清泄注脉浮大而洪不巳二逆見死
　熱病大衂不止腹中痛脉浮大絶喘而短氣三逆見死
　熱病嘔且便血奪形肉身熱甚脉絶動疾四逆見死
　熱病欬喘悸眩身熱脉小疾奪形肉五逆見死
　熱病腹大而脹四肢清奪形肉短氣六逆見一旬内死
　熱病腹脹便血脉大時時小絶汗出而喘口乾舌焦視不見
　人七逆見一旬死
　熱病身熱甚脉轉小欬而便血目眶䧟妄言手循衣縫口乾
　躁擾不得卧八逆見一時死
　熱病瘈瘲狂走不能食腹滿匈痛引腰臍背嘔血九逆見一
　時死
　熱病嘔血喘欬煩滿身黄其腹鼓脹泄不止脉絶十逆見一
　時死
　　　　熱病五藏氣絶死日證第二十二
　熱病肺氣絶喘逆欬唾血手足腹腫面黄振慄不能言語死
　魄與皮毛俱去故肺先死丙日篤丁日死
　熱病脾氣絶頭痛嘔宿汁不得食嘔逆吐血水漿不得入狂
　言譫語腹大滿四肢不收意不樂死脉與肉氣俱去故脾先
　死甲日篤乙日死
　熱病心主氣絶煩滿骨痛(一作/瘈)嗌腫不可咽欲欬不能欬歌
　哭而笑死神與榮脉俱去故心先死壬日篤癸日死
　熱病肝氣絶僵仆足不安地嘔血恐懼洒淅惡寒血妄出遺
　屎溺死魄與筋血俱去故肝先死庚日篤辛日死
　熱病腎氣絶喘悸吐逆腫疽尻癰目視不明骨痛短氣喘滿
　汗出如珠死精與骨髓俱去故腎先死戊日篤已日死
　故外見朣子青小爪甲枯髮墮身澀齒挺而垢人皮面厚塵
　黒欬而唾血渴欲數飲大滿此五藏絶表病也
　　　　熱病至脉死日證第二十三
　熱病脉四至三日死脉四至者平人一至病人脉四至也
　熱病脉五至一日死時一大至半日死忽忽悶乱者死
　熱病脉六至半日死忽急疾大至有頃死
　　　　熱病脉損日死證第二十四
　熱病脉四損三日死所謂四損者平人四至病人脉一至名
　曰四損
　熱病脉五損一日死所謂五損者平人五至病人脉一至名
　曰五損
　熱病脉六損一時死所謂六損者平人六至病人脉一至名
　曰六損若絶不至或乆乃至立死
治傷寒形證所宜進退　王叔和集仲景評脉要論
新刋王氏脉經卷第七
新刋王氏脉經卷第八
　　　　　　　　　　　　　　　　　　臣林億等類次
　　　平卒尸厥脉證第一
　　平痓濕暍脉證第二
　　　平陽毒隂毒百合狐惑脉證第三
　　平霍亂轉筋脉證第四
　　平中風歴節脉證第五
　　平血痺虚勞脉證第六
　　　平消渴小便利淋脉證第七
　　　平水氣黄汗氣分脉證第八
　　　平黄疸寒熱瘧脉證第九
　　　平匈痺心痛短氣賁豚脉證第十
　　　平腹滿寒疝宿食脉證第十一
　　　平五藏積聚脉證第十二
　　　平驚悸衂吐下血匈滿瘀血脉證第十三
　　　平嘔􁋋下痢脉證第十四
　　　平肺痿肺癰欬逆上氣喘飲脉證第十五
　　　平癰腫腸癰金瘡侵淫脉證第十六
　　　　平卒尸厥脉證第一
　寸口沈大而滑沈則爲實滑則爲氣實氣相摶血氣入於藏
　即死入於腑即愈此爲卒厥不知人脣青身冷爲入藏即死
　如身温和汗自出爲入腑而復自愈
　　　　平痓濕暍脉證第二(痓一/作痙)
　太陽病發熱無汗而反惡寒者名剛痓
　太陽病發熱汗出而不惡寒者名柔痓(一云/惡寒)
　大陽病發熱其脉沈而細者爲痓
　太陽病發其汗因致痓(論云發其汗/太多因致痓)
　病者身熱足寒頸項強急惡寒時頭熱面赤目脉赤獨頭動
　揺者爲痓(論云獨頭靣摇卒口/禁背反張者痓病也)
　太陽病無汗而小便反少氣上衝匈口噤不得語欲作剛痓
　葛根湯主之
　剛痓爲病匈滿口噤臥不著席脚攣急其人必齘齒可與大
　承氣湯
　痓病發其汗巳其脉浛浛如蛇暴腹脹大者爲欲觧脉如故
　反伏弦者必痓(一云痓脉/出欲巳)
　痓脉來按之築築而弦直上下行
　痓家其脉伏堅直上下
　夫風病下之則痓復發其汗必拘急
　太陽病其證備身體強几几然脉沈遟此爲痓栝楼桂枝湯
　主之
　痓病有灸瘡難療
　瘡家雖身疼痛不可發其汗汗出則痓
　太陽病關節疼痛脉沈而緩者爲中濕(論云中􁊨爲􁊨痺之/候其人小便不利大)
(便反快但當/利其小便)
　病者一身盡疼(一云/疼煩)發熱日晡即劇此爲風濕汗出所致也
(論云此病傷於汗出當/風或乆傷取冷所致)
　濕家之爲病一身盡疼發熱而身色熏黄也
　濕家之爲病其人但頭汗出而背強欲得𬒳覆向火若下之
　早則􁋋或匈滿小便利(一云/不利)舌上如胎此爲丹田有熱匈上
　有寒渴欲飲而不能飲則口燥也
　濕家下之額上汗出㣲喘小便利(一云/不利)者死若下利不止者
　亦死
　問曰風濕相摶身體疼痛法當汗出而觧值天隂雨不止師
　云此可發汗而其病不愈者何也荅曰發其汗汗大出者但
　風氣去濕氣續在是故不愈若治風濕者發其汗微微似欲
　出汗首則風濕俱去也
　濕家身煩疼可與麻黄湯加术四兩發其汗爲宜愼不可以
　火攻之
　風濕脉浮身重汗出惡風者防己湯主之
　病人喘頭痛鼻塞而煩其脉大自能飲食腹中和無病病在
　頭中寒濕故鼻塞内藥鼻中即愈(論云􁊨家病身疼痛發熱/靣黄而喘頭痛鼻窒而煩)
　傷寒八九日風濕相摶身體疼痛不能自轉側不嘔不渴脉
　浮虚而澀者桂枝附子湯主之若其人大便鞕小便自利者
　术附子湯主之
　風濕相摶骨節疼煩掣痛不得屈伸近之則痛劇汗出短氣
　小便不利惡風不欲去衣或身㣲腫者甘草附子湯主之
　太陽中熱暍是也其人汗出惡寒身熱而渴也白虎湯主之
　太陽中暍身熱疼痛而脉㣲弱此以夏月傷冷水水行皮膚
　中所致也瓜蔕湯主之
　太陽中暍發熱惡寒身重而疼痛其脉弦細芤遟小便巳洒
　洒然毛聳手足逆冷小有勞身熱口前開板齒燥若發其汗
　惡寒則甚加温針則發熱益甚数下之淋復甚
　　　　平陽毒隂毒百合狐惑脉證第三
　陽毒爲病身重腰背痛煩悶不安狂言或走或見鬼或吐血
　下痢其脉浮大数靣赤斑斑如錦文喉咽痛唾膿血五日可
　治至七日不可治也有傷寒一二日便成陽毒或服藥吐下
　後變成陽毒升麻湯主之
　隂毒爲病身重背強腹中絞痛咽喉不利毒氣攻心心下堅
　強短氣不得息嘔逆脣青面黒四肢厥冷其脉沈細緊数身
　如𬒳打五六日可治至七日不可治也或傷寒𥘉病一二日
　便結成隂毒或服藥六七日以上至十日變成隂毒甘草湯
　主之
　百合之爲病其狀常黙黙欲臥復不能臥或如強健人欲得
　出行而復不能行意欲得食復不能食或有美時或有不用
　聞飲食臭時如寒無寒如熱無熱朝至口苦小便赤黄身形
　如和其脉㣲数百脉一宗悉病各隨證治之百合病見於隂
　者以陽法救之見於陽者以隂法救之見陽攻隂復發其汗
　此爲逆其病難治見隂攻陽乃復下之此亦爲逆其病難治
(千金方云見在於隂而攻其陽則隂不得觧也復發其汗爲/逆也見在於陽而攻其隂則陽不得觧也復下之其病不愈)
　狐惑爲病其氣如傷寒黙黙欲眠目不得閉臥起不安蝕於
　喉爲惑蝕於隂爲狐狐惑之病並不欲飲食聞食臭其面目
　乍赤乍白乍黒其毒蝕於上者則聲喝其毒蝕下部者咽乾
　蝕於上部瀉心湯主之蝕於下部苦參湯淹洗之蝕於肛者
　雄黄熏之
　其人脉数無熱㣲煩黙黙欲卧汗出𥘉得三四日目赤如鳩
　眼得之七八日目四眥黄黒若能食者膿巳成也赤小豆當
　歸散主之
　病人或從呼吸上蝕其咽或從下膲蝕其肛隂蝕上爲惑蝕
　下爲狐狐惑病者猪苓散主之
　　　　平霍亂轉筋脉證第四
　問曰病有霍亂者何師曰嘔吐而利此爲霍亂
　問曰病者發熱頭痛身體疼惡寒而復吐利當属何病師曰
　當爲霍亂霍亂吐利止而復發熱也傷寒其脉㣲澀夲是霍
　亂今是傷寒却四五日至隂經上轉入隂必吐利
　轉筋爲病其人臂脚直脉上下行㣲弦轉筋入腹雞屎白散
　主之
　　　　平中風歷節脉證第五
　夫風之爲病當半身不遂或但臂不遂者此爲痺脉㣲而数
　中風使然
　頭痛脉滑者中風風脉虚弱也
　寸口脉浮而緊緊則爲寒浮則爲虚虚寒相摶邪在皮膚浮
　者血虚絡脉空虚賊邪不瀉或左或右邪氣反緩正氣則急
　正氣引邪喎僻不遂邪在於絡肌膚不仁邪在於經則重不
　勝邪入於腑則不識人邪入於藏舌即難言口吐於涎
　寸口脉遟而緩遟則爲寒緩則爲虚榮緩則爲亡血衛遟則
　爲中風邪氣中經則身癢而癮疹心氣不足邪氣入中則匈
　滿而短氣
　趺陽脉浮而滑滑則榖氣實浮則汗自出
　少隂脉浮而弱弱則血不足浮則爲風風血相摶則疼痛如掣
　盛人脉濇小短氣自汗出歴節疼不可屈伸此皆飲酒汗出
　當風所致也
　寸口脉沈而弱沈則主骨弱則主筋沈則爲腎弱則爲肝汗
　出入水中如水傷心歴節黄汗出故曰歴節也味酸則傷筋
　筋傷則緩名曰泄鹹則傷骨骨傷則痿名曰枯枯泄相摶名
　曰断泄榮氣不通衛不獨行榮衛俱㣲三膲無所御四属断
　絶身體羸瘦獨足腫大黄汗出脛冷假令發熱便爲歴節也
　病歴節疼痛不可屈伸鳥頭湯主之
　諸肢節疼痛身體魁漯脚腫如脫頭眩短氣温温欲吐桂枝
　芍藥知母湯主之
　　　　平血痺虚勞脉證第六
　問曰血痺從何得之師曰夫尊榮人骨弱肌膚盛重因疲勞
　汗出臥不時動揺加𬒳㣲風遂得之形如風狀(巢原云其狀/如𬒳㣲風所)
(吹)但以脉自㣲濇在寸口關上小緊冝針引陽氣令脉和緊
　去則愈
　血痺隂陽俱㣲寸口関上㣲尺中小緊外證身體不仁如風
　狀黄耆桂五物湯主之
　夫欲治病當先知其證何趣乃當攻之耳
　男子平人脉大爲勞極虚亦爲勞
　男子勞之爲病其脉浮大手足暖春夏劇秋冬差隂寒精自
　出酸削不能行少隂虚滿
　人年五十六十其脉浮大者痺俠背行苦腸鳴馬刀俠嬰者
　皆爲勞得之
　男子平人脉虚弱細㣲者喜盜汗出也
　男子面色薄者主渇及亡血卒喘悸其脉浮者裏虚也
　男子脉虚沈弦無寒熱短氣裏急小便不利而色白時時目
　瞑此人喜衂少腹滿此爲勞使之然
　男子脉㣲弱而澀爲無子精氣清冷
　夫失精家少腹弦急隂頭寒目睢痛(一云/目眩)髪落脉極虚芤遟
　爲清榖亡血失精
　脉得諸芤動㣲緊男子失精女子夢交通桂枝加龍骨牡蠣
　湯主人
　脉沈小遟名脫氣其人疾行則喘喝手足逆寒腹滿甚則溏
　泄食不消化也
　脉弦而大弦則爲减大則爲芤减則爲寒芤則爲虚寒虚相
　摶此名爲革婦人則半産漏下男子則亡血失精
　　　　平消渴小便利淋脉證第七
　師曰厥隂之爲病消渴氣上衝心心中疼熱飢而不欲食食
　即吐下之不肯止
　寸口脉浮而遟浮則爲虚遟則爲勞虚則衛氣不足遟則榮
　氣竭趺陽脉浮而数浮則爲氣数則消榖而緊(要畧緊/作大堅)氣盛
　則溲数溲数則緊(要畧/作堅)緊数相摶則爲消渴
　男子消渴小便反多以飲一斗小便一斗腎氣圎主之
　師曰熱在(一作/結)下膲則溺血亦令人淋閉不通淋之爲病小
　便如粟狀少腹弦急痛引臍中寸口脉細而数数則爲熱細
　則爲寒数爲強吐趺陽脉数胃中有熱則消榖引食大便必
　堅小便則数少隂脉数婦人則隂中生瘡男子則氣淋
　淋家不可發汗發汗則必便血
　　　　平水氣黃汗氣分脉證第八
　師曰病有風水有皮水有正水有石水有黄汗風水其脉自
　浮外證骨節疼痛其人惡風皮水其脉亦浮外證胕腫按之
　没指不惡風其腹如鼓(如鼓一作/如故不滿)不渴當發其汗正水其脉
　沈遟外證自喘石水其脉自沈外證腹滿不喘黄汗其脉沈
　遟身體發熱匈滿四肢頭面腫乆不愈必致癰膿
　脉浮而洪浮則爲風洪則爲氣風氣相摶風強則爲癮疹身
　體爲癢癢爲泄風乆爲痂癩氣強則爲水難以俛仰風氣相
　擊身體洪腫汗出乃愈惡風則虚此爲風水不惡風者小便
　通利上膲有寒其口多涎此爲黄汗
　寸口脉沈滑者中有水氣面目腫大有熱名曰風水視人之
　目裹上微擁如新臥起狀其頸脉動時時欬按其手足上䧟
　而不起者風水太陽病脉浮而緊法當骨節疼痛而反不疼
　身體反重而酸其人不渴汗出即愈此爲風水惡寒者此爲
　極虚發汗得之渴而不惡寒者此爲皮水身腫而冷狀如周
　痺匈中窒不能食反聚痛暮躁不眠此爲黄汗痛在骨節欬
　而喘不渴者此爲脾脹其形如腫發汗即愈然諸病此者渴
　而下利小便数者皆不可發汗
　風水其脉浮浮爲在表其人能食頭痛汗出表無佗病病者
　言但下重故從腰以上爲和腰以下當腫及隂難以屈伸防
　巳黄耆湯主之(一云風水脉浮身重汗出/惡風者防已黄耆湯主之)
　風水惡風一身悉腫脉浮不渴續自汗出而無大熱者越婢
　湯主之
　師曰裹水者一身面目洪腫其脉沈小便不利故令病水假
　如小便自利亡津液故令渴也越婢加术湯主之(一云皮水/其脉沈頭)
(面浮腫小便不利故令病水假/令小便自利亡津液故令渴也)
　皮水之爲病四肢腫水氣在皮膚中四肢聶聶動者防巳茯
　苓湯主之
　趺陽脉當伏今反緊本自有寒疝瘕腹中痛醫反下之下之
　則匈滿短氣
　趺陽脉當伏今反数本自有熱消榖(一作/消渴)小便数今反不利
　此欲作水
　寸口脉浮而遟浮脉熱遟脉潜熱潜相摶名曰沈趺陽脉浮
　而数浮脉熱数脉止熱止相摶名曰伏沈伏相搏名曰水沈
　則絡脉虚伏則小便難虚難相摶水走皮膚則爲水矣
　寸口脉弦而緊弦則衛氣不行衛氣不行則惡寒水不沾流
　走在腸間
　少隂脉緊而沈緊則爲痛沈則爲水小便即難師曰脉得諸
　沈者當責有水身體腫重水病脉出者死
　夫水病人目下有卧𧖟面目鮮澤脉伏其人消渴病水腹大
　小便不利其脉沈絶者有水可下之
　問曰病下利後渴飲水小便不利腹滿因腫者何也
　荅曰此法當病水若小便自利及汗出者自當愈
　水之爲病其脉沈小属少隂浮者爲風無水虚脹者爲氣水
　發其汗即巳沈者與附子麻黄湯浮者與杏子湯
　心水者其身重而少氣不得卧煩而躁其隂大腫
　肝水者其腹大不能自轉側脇下腹中痛時時津液微生小
　便續通
　肺水者其身腫小便難時時鴨溏
　脾水者其腹大四肢苦重津液不生但苦少氣小便難
　腎水者其腹大臍腫腰痛不得溺隂下濕如牛鼻上汗其足
　逆冷面又痩(一云大/便反堅)
　師曰諸有水者腰以下腫當利小便腰以上腫當發汗乃愈
　師曰寸口脉沈而遟沈則爲水遟則爲寒寒水相摶趺陽脉
　伏水榖不化脾氣衰則鶩溏胃氣衰則身腫
　少陽脉卑少隂脉細男子則小便不利婦人則經水不通經
　爲血血不利則爲水名曰血分(一云/水分)
　問曰病者若水面目身體四肢皆腫小便不利師脉之不言
　水反言匈中痛氣上衝咽狀如炙肉當㣲欬喘審如師言其
　脉何類師曰寸口脉沈而緊沈爲水緊爲寒沈緊相摶結在
　関元始時當㣲年盛不覺陽衰之後榮衛相干陽損隂盛結
　寒㣲動緊氣上衝喉咽塞噎脇下急痛醫以爲留飲而大下
　之氣擊不去其病不除後重吐之胃家虚煩咽躁欲飲水小
　便不利水榖不化面目手足浮腫又與葶􁋜丸下水當時如
　小差食飲過度腫復如前匈脇苦痛象若奔豚其水揚溢則
　浮欬喘逆當先攻擊衝氣令止乃治欬欬止自喘自差先治
　新病病當在後
　黄汗之病身體洪腫(一作/重)發熱汗出而渇(而渇一/作不渇)狀如風水
　汗沾衣色正黄如蘗汗其脉自沈
　問曰黄汗之病從何得之師曰以汗出入水中浴水從汗孔
　入得之黄耆芍藥桂枝苦酒湯主之
　黄汗之病兩脛自冷假令發熱此属歴節食巳汗出又身常
　暮卧盗汗出者此勞氣也若汗出巳反發熱者乆乆其身必
　甲錯發熱不止者必生惡瘡若身重汗出巳輙輕者乆乆必
　身瞤瞤則匈中痛又從腰以上必汗出下無汗腰寛弛痛如
　有物在皮中狀劇者不能食身疼重煩躁小便不利此爲黄
　汗桂枝加黄耆湯主之
　寸口脉遟而濇遟則爲寒濇爲血不足趺陽脉㣲而遟㣲則
　爲氣遟則爲寒寒氣不足則手足逆冷手足逆冷則榮衛不
　利榮衛不利則腹滿脇嗚相逐氣轉膀胱榮衛俱勞陽氣不
　通則身冷隂氣不通則骨疼陽前通則惡寒隂前通則痺不
　仁隂陽相得其氣乃行大氣一轉其氣乃散實則失氣虚則
　遺溺名曰氣分氣分心下堅大如盤邊如旋杯水飲所作桂
　枝去芍藥加麻黄細辛附子湯主之
　心下堅大如盤邊如旋盤水飲所作枳實术湯主之
　　　　平黄疸寒熱瘧脉證第九
　凡黄候其寸口脉近掌無脉口鼻冷並不可治脉沈渇欲飲
　水小便不利者皆發黄
　腹滿舌痿黄躁不得睡属黄家
　師曰病黄疸發熱煩喘匈滿口躁者以發病時火刼其汗兩
　熱所得然黄家所得從濕得之一身盡發熱而黄肚熱熱在
　裏當下之
　師曰黄疸之病當以十八日爲期治之十日以上爲差反劇
　爲難治
　又曰疸而渇者其疸難治疸而不渇者其疸可治發於隂部
　其人必嘔發於陽部其人振寒而發熱也
　師曰諸病黄家但利其小便假令脉浮當以汗觧之宜桂枝
　加黃耆湯又男子黄小便自利當與小建中湯
　黃疸腹满小便不利而赤自汗出此爲表和裏實當下之宜
　大黃黄蘗梔子芒消湯
　黃疸病小便色不變欲自利腹滿而喘不可除熱熱除必􁋋
　􁋋者小半夏湯主之
　夫病酒黃疸必小便不利其喉心中熱足下熱是其證也
　心中懊憹而熱不能食時欲吐名曰酒疸
　酒黃疸者或無熱靖言了了腹滿欲吐鼻燥其脉浮者先吐
　之沈弦者先下之
　酒疸心中熱欲嘔者吐之即愈
　酒疸黃色心下結熱而煩
　酒疸下之乆乆爲黒疸目青面黒心中如噉蒜虀狀大便正
　黒皮膚爪之不仁其脉浮弱雖黒㣲黄故知之
　寸口脉㣲而弱㣲則惡寒弱則發熱當發不發骨節疼痛當
　煩不煩而極汗出趺陽脉緩而遟胃氣反強
　少隂脉㣲㣲則傷精隂氣寒冷少隂不足榖氣反強飽則煩
　滿滿則發熱客熱消榖發巳復飢熱則腹滿㣲則傷精榖強
　則瘦名曰榖寒熱
　陽明病脉遟者食難用飽飽則發煩頭眩者必小便難此欲
　作榖疸雖下之腹滿如故所以然者脉遟故也
　師曰寸口脉浮而緩浮則爲風緩則爲痺痺非中風四肢苦
　煩脾色必黃瘀熱以行
　趺陽脉緊而數數則爲熱熱則消榖緊則爲寒食即滿也尺
　脉浮爲傷腎趺陽脉緊爲傷脾風寒相搏食榖則眩榖氣不
　消胃中苦濁濁氣下流小便不通隂彼其寒熱流膀胱身體
　盡黃名曰榖疸
　額上黒㣲汗出手足中熱薄暮則發膀胱急小便自利名曰
　女勞疸腹如水狀不治
　黄家日晡所發熱而反惡寒此爲女勞得之膀胱急少腹滿
　身盡黄額上黒足下熱因作黒疸其腹脹如水狀大便必黒
　時溏此女勞之病非水也腹滿者難治消石礬石散主之
　夫瘧脉自弦也弦數者多熱弦遟者多寒弦小緊者可下之
　弦遟者可温藥若脉緊數者可發汗針灸之浮大者吐之脉
　弦數者風發也以飲食消息止之
　瘧病結爲癥瘕名曰瘧母鼈甲煎圎主之
　瘧但見熱者温瘧也其脉平身無寒但熱骨節疼煩時嘔朝
　發暮解暮發朝解名曰温瘧白虎加桂枝湯主之
　瘧多寒者牡瘧也蜀漆散主之
　　　　平匈痺心痛短氣賁豚脉證第十
　師曰夫脉當取太過與不及陽㣲隂弦則匈痺而痛所以然
　者責其極虚也今陽虚知在上膲所以匈痺心痛者以其脉
　隂弦故也
　匈痺之病喘息欬唾匈背痛短氣寸口脉沈而遟關上小緊
　數者栝樓薤白白酒湯主之
　平人無寒熱短氣不足以息者實也
　賁豚病者從少腹起上衝咽喉發作時欲死復止皆從驚得
　其氣上衝匈腹痛及往來寒熱賁豚湯主之
　師曰病有賁豚有吐膿有驚怖有火邪此四部病皆從驚發
　得之
　　　　平腹滿寒疝宿食脉證第十一
　趺陽脉㣲弦法當腹滿不滿者必下部閉塞大便難兩胠(一/云)
(脚)疼痛此虚寒從下上也當以温藥服之
　病者腹滿按之不痛爲虚痛者爲實可下之舌黄未下者下
　之黄自去腹滿時減減復如故此爲寒當與温藥
　趺陽脉緊而浮緊則爲痛浮則爲虚虚則腸鳴緊則堅滿
　雙脉弦而遟者必心下堅脉大而緊者陽中有隂也可下之
　病腹中滿痛爲實當下之
　腹滿不減減不足言當下之
　病腹滿發熱数十日脉浮而数飲食如故厚朴三物湯主之
　寸口脉遟而緩遟則爲寒緩即爲氣氣寒相摶轉絞而痛
　寸口脉遟而澀遟爲寒澀爲無血
　夫中寒家喜欠其人淸涕出發熱色和者善嚏
　中寒其人下利以裏虚也欲嚏不能此人肚中寒(一作/痛)
　夫廋人繞臍痛必有風冷榖氣不行而反下之其氣必衝不
　衝者心下則痞
　寸口脉弦者則脇下俱急而痛其人嗇嗇惡寒也
　寸口脉浮而滑頭中痛趺陽脉緩而遟緩則爲寒遟則爲虚
　虚寒相摶則欲食温假令食冷則咽痛
　寸口脉㣲尺中緊而澀緊則爲寒㣲則爲虚澀則血不足故
　知發汗而復下之也緊在中央知寒尚在此本寒氣何爲發
　汗復下之耶
　夫脉浮而緊乃弦狀如弓弦按之不移脉数弦者當下其寒
　脇下偏痛其脉緊弦此寒也以温藥下之宜大黄附子湯
　寸口脉弦而緊弦則衛氣不行衛氣不行則惡寒緊則不欲
　食弦緊相摶則爲寒疝
　趺陽脉浮而遟浮則爲風虚遟則爲寒疝寒疝繞臍痛若發
　則白汗出手足厥寒其脉沈弦者大烏頭湯主之
　問曰人病有宿食何以别之師曰寸口脉浮太按之反澀尺
　中亦㣲而澀故知有宿食
　寸口脉緊如轉索左右無常者有宿食
　寸口脉緊即頭痛風寒或腹中有宿食不化
　脉滑而数者實也有宿食當下之
　下利不欲食者有宿食當下之
　大下後六七日不大便煩不觧腹滿痛此有燥屎也所以然
　者本有宿食故也
　宿食在上管當吐之
　　　　平五藏積聚脉證第十二
　問曰病有積有聚有繫氣(繫一作/榖下同)何謂也師曰積者藏病也
　終不移聚者腑病也發作有時展轉痛移爲可治繫氣者脇
　下痛按之則愈愈復發爲繫氣夫病巳愈不得復發今病復
　發即爲繫氣也
　諸積大法脉來細而附骨者乃積也(細一/作結)寸口積在匈中㣲
　出寸口積在喉中関上積在臍傍上関上積在心下㣲下関
　積在少腹尺積在氣街脉出在左積在左脉出在右積在右
　脉兩出積在中央各以其部處之
　診得肺積脉浮而毛按之辟易脇下氣逆背相引痛少氣善
　忘目瞑皮膚寒秋差夏劇主皮中時痛如蝨縁之狀甚者如
　針刺時癢其色白
　診得心積脉沈而芤上下無常處病匈滿悸腹中熱面赤嗌
　乾心煩掌中熱甚即唾血主身瘈瘲主血厥夏差冬劇其色赤
　診得脾積脉浮大而長飢則减飽則見䐜起與榖爭减心下
　累累如桃李起見於外腹滿嘔泄腸鳴四肢重足脛腫厥不
　能卧是主肌肉損其色黄
　診得䏏積脉弦而細兩脇下痛邪走心下足腫寒脇痛引少
　腹男子積疝女子瘕淋身無膏澤喜轉筋爪甲枯黒春差秋
　劇其色青
　診得腎積脉沈而急苦脊與腰相引痛飢則見飽則減少腹
　裏急口乾咽腫傷爛目􁞃􁞃骨中寒主髓厥善忘其色黒
　寸口脉沈而横者脇下及腹中有横積痛其脉弦腹中急痛
　腰背痛相引腹中有寒疝瘕脉弦緊而㣲細者癓也夫寒痺
　癥瘕積聚之脉皆弦緊若在心下即寸弦緊在胃管即關弦
　緊在臍下即尺弦緊(一日関脉弦長有積/在臍左右上下也)
　又脉癥法左手脉横癥在左右手脉横癥在右脉頭大者在
　上頭小者在下
　又法横脉見左積在右見右積在左偏得洪實而滑亦爲積
　弦緊亦爲積爲寒痺爲疝痛内有積不見脉難治見一脉(一/作)
　脇相應爲易治諸不相應爲不治
　左手脉大右手脉小上病在左脇下病在左足
　右手脉大左手脉小上病在右脇下病在右足
　脉弦而伏者腹中有癥不可轉也必死不治
　脉來細而沈時直者身有癰腫若腹中有伏梁
　脉來小沈而實者胃中有積聚不下食食即吐
　　　　平驚悸衂吐下血匈滿瘀血脉證第十三
　寸口脉動而弱動則爲驚弱則爲悸
　趺陽脉微而浮浮則胃氣虚㣲則不能食此恐懼之脉憂迫
　所作也驚生病者其脉止而復來其人目睛不轉不能呼氣
　寸口脉緊趺陽脉浮胃氣則虚
　寸口脉緊寒之實也寒在上膲匈中必满而噫胃氣虚者趺
　陽脉浮少陽脉緊心下必悸何以言之寒水相搏二氣相爭
　是以悸
　脉得諸澀濡弱爲亡血
　寸口脉弦而大弦則爲减大則爲芤减則爲寒芤則爲虚寒
　虚相摶此名爲革婦人則半産漏下男子則亡血
　亡血家不可攻其表汗出則寒慄而振
　問曰病衂連日不止其脉何類師曰脉來輕輕在肌肉尺中
　自溢(一云尺/脉浮)目睛暈黄衂必未止暈黄去目睛慧了知衂今止
　師曰從春至夏發衂者太陽從秋至冬發衂者陽明
　寸口脉㣲弱尺脉澀弱則發熱澀爲無血其人必厥㣲嘔夫
　厥當眩不眩而反頭痛痛爲實下虚上實必衂也
　太陽脉大而浮必衂吐血
　病人面無血色無寒熱脉沈弦者衂也
　衂家不可發其汗汗出必額上促急而緊直視而不能眴不
　得眠
　脉浮弱手按之絶者下血煩欬者必吐血
　寸口脉㣲而弱氣血俱虚男子則吐血女子則下血嘔吐汗
　出者爲可
　趺陽脉㣲而弱春以胃氣爲夲吐利者爲可不者此爲有水
　氣其腹必滿小便則難
　病人身熱脉小絶者吐血若下血婦人亡經此爲寒脉遟者
　匈上有寒悸氣喜唾
　脉有隂陽趺陽少隂脉皆㣲其人不吐下必亡血
　脉沈爲在裏榮衛内結匈滿必吐血
　男子盛大其脉隂陽㣲趺陽亦㣲獨少隂浮大必便血而失
　精設言淋者當小便不利
　趺陽脉弦必腸痔下血
　病人匈滿脣痿舌青口燥其人但欲漱水不欲嚥無寒熱脉
　㣲大來遟腹不滿其人言我滿爲有瘀血當汗出不出内結
　亦爲瘀血病者如熱狀煩滿口乾燥而渇其脉反無熱此爲
　隂伏是瘀血也當下之
　下血先見血後見便此近血也先見便後見血此逺血也
　　　　平嘔吐􁋋下利脉證第十四
　嘔而脉弱小便復利身有㣲熱見厥者難治
　趺陽脉浮者胃氣虚寒氣在上憂氣在下二氣並爭但出不
　入其人即嘔而不得食恐怖而死寛緩即差
　夫嘔家有癰膿者不可治嘔膿盡自愈
　先嘔却渇者此爲欲解先渇却嘔者爲水停心下此属飲家
　嘔家本渇今反不渇者以心下有支飲也
　問曰病人脉数数爲熱當消榖引食而反吐者何也
　師曰以發其汗令陽㣲膈氣虚脉乃数数爲客熱不能消榖
　胃中虚冷故吐也
　陽緊隂数其人食巳即吐陽浮而数亦爲吐
　寸緊尺澀其人匈滿不能食而吐吐止者爲下之故不能食
　設言未止者此爲胃反故尺爲之㣲澀也
　寸口脉緊而芤緊則爲寒芤則爲虚虚寒相搏脉爲隂結而
　遟其人則噎関上脉数其人則吐
　脉弦者虚也胃氣無餘朝食暮吐変爲胃反寒在於上醫反
　下之今脉反弦故名曰虚
　趺陽脉㣲而澀㣲則下利澀則吐逆殺不得入也
　寸口脉㣲而数㣲則無氣無氣則柔虚榮虚則血不足血不
　足則匈中冷趺陽脉浮而澀浮則爲虚澀則傷脾脾傷則不
　磨朝食暮吐暮食朝吐宿榖不化名曰胃反脉緊而澀其病
　難治
　夫吐家脉來形狀如新卧起
　病人欲吐者不可下之
　嘔吐而病在膈上後思水者觧急與之思水者猪苓散主之
　􁋋而腹滿視其前後知何部不利利之即愈
　夫六腑氣絶於外者手足寒上氣脚縮五藏氣絶於内者下
　利不禁下甚者手足不仁
　下利脉沈弦者下重其脉大者爲未止脉㣲弱数者爲欲自
　止雖發熱不死
　脉滑按之虚絶者其人必下利
　下利有㣲熱其人渴脉弱者今自愈
　下利脉數若㣲發熱汗自出者自愈設脉復緊爲未觧
　下利寸脉反浮數尺中自澀其人必清膿血
　下利手足厥無脉灸之不温若脉不還反微喘者死
　少隂負趺陽者爲順也
　下利脉數而浮(一作/偈)者今自愈設不差其人必清膿血以有
　熱故也
　下利後脉絶手足厥冷晬時脉還手足温者生脉不還者死
　下利脉反弦發熱身汗者自愈
　下利氣者當利其小便
　下利清榖不可攻其表汗出必脹滿其藏寒者當下之
　下利脉沈而遟其人面少赤身有微熱
　下利清榖必鬱冐汗出而解其人微厥所以然者其面戴陽
　下虚故也
　下利腹脹滿身體疼痛先温其裏乃攻其表
　下利脉遟而滑者實也利未欲止當下之
　下利脉反滑者當有所去下乃愈
　下利差至其年月日時復發此爲病不盡當復下之
　下利而譫語者爲有燥屎也宜下之
　下利而腹痛滿爲寒實當下之
　下利腹中堅者當下之
　下利後更煩按其心下濡者爲虚煩也
　下利後脉三部皆平按其心下堅者可下之
　下利脉浮大者虚也以強下之故也設脉浮革因爾腸嗚當
　温之
　病者痿黃躁而不渴胃中寒實而下利不止者死
　夫風寒下者不可下之下之後心下堅痛脉遲者爲寒但當
　温之脉沈緊下之亦然脉大浮弦下之當巳
　　　　平肺痿肺癰欬逆上氣淡飮脉證第十五
　問曰熱在上膲者因欬爲肺痿肺痿之病從何得之
　師曰或從汗出或從嘔吐或從消渇小便利数或從便難數
　𬒳駃藥下利重亡津液故得之
　寸口脉不出而反發汗陽脉旱索隂脉不澀三焦踟蹰入而
　不出隂脉不澀身體反冷其内反煩多唾脣燥小便反難此
　爲肺痿傷於津液便如爛瓜亦如豚腦但坐發汗故也
　肺痿其人欲欬不得欬欬則出乾沫夊夊小便不利甚則脉
　浮弱
　肺痿吐涎沫而不欬者其人不渇必遺溺小便数所以然者
　以上虚不能制下也此爲肺中冷必眩多涎唾甘草乾姜湯
　以温其藏
　師曰肺痿欬唾咽燥欲飲水者自愈自張口者短氣也
　欬而口中自有津液舌上胎滑此爲浮寒非肺痿也
　問曰寸口脉数其人欬口中反有濁唾涎沫者何也
　師曰此爲肺痿之病若口中辟辟燥欬則匈中隱隱痛脉反
　滑数此爲肺癰
　欬唾膿血脉数虚者爲肺痿脉數實者爲肺癰
　問曰病欬逆脉之何以知此爲肺癰當有膿血吐之則死後
　竟吐膿死其脉何類
　師曰寸口脉㣲而数㣲則爲風数則爲熱㣲則汗出数則惡
　寒風中於衛呼氣不入熱過於榮吸而不出風傷皮毛熱傷
　血脉風舎於肺其人則欬口乾喘滿咽燥不渴多唾濁沫時
　時振寒熱之所過血爲凝滯畜結癰膿吐如米粥始萌可救
　膿成則死
　欬而匈滿振寒脉数咽乾不渴時時出濁唾腥臭乆乆吐膿
　如粳米粥者爲肺癰桔梗湯主之
　肺癰匈滿脹一身面目浮腫鼻寒清涕出不聞香臭酸辛欬
　逆上氣喘鳴迫塞葶歷大棗瀉肺湯主之
　寸口脉数趺陽脉緊寒熱相搏故振寒而欬趺陽脉浮緩胃
　氣如經此爲肺癰
　問曰振寒發熱寸口脉滑而数其人飲食起居如故此爲癰
　腫病醫反不知而以傷寒治之應不愈也何以知有膿膿之
　所在何以别知其處
　師曰假令膿在匈中者爲肺癰其人脉数欬唾有膿血設膿
　未成其脉自緊数緊去但数膿爲已成也
　夫病吐血喘欬上氣其脉数有熱不得卧者死上氣面浮腫
　肩息其脉浮大不治又加利尤甚上氣躁而喘者属肺脹欲
　作風水發汗則愈(一云欬而上氣肺脹其脉沈心下/有水氣也要畧千金外䑓沈作浮)
　夫酒客欬者必致吐血此坐極飲過度所致也
　欬家脉弦爲有水可與十棗湯下之欬而脉浮其人不欬不
　食如是四十日乃巳(一云三/十日)欬而時發熱脉卒弦者非虚也
　此爲匈中寒實所致也當吐之欬家其脉弦欲行吐藥當相
　人強弱而無熱乃可吐之其脉沈者不可發汗乆欬数嵗其
　脉弱者可治實大数者不可治其脉虚者必苦冐其人本有
　支飲在匈中故也治属飲家
　問曰夫飲有四何謂也師曰有淡飲(一云/留飲)有懸飲有溢飲有
　支飲問曰四飲何以爲異師曰其人素盛今瘦水走腸間瀝
　瀝有聲謂之淡飲飲後水流在脇下欬唾引痛謂之懸飲飲
　水流行歸於四肢當汗出而不汗出身體疼重謂之溢飲欬
　逆倚息短氣不得卧其形如腫謂之支飲
　留飲者脇下痛引缺盆欬嗽轉盛(一云/輒巳)
　匈中有留飲其人短氣而渴四肢歴節痛其脉沈者有留飲
　夫心下有留飲其人背寒冷大如手
　病者脉伏其人欲自利利者反快雖利心下續堅滿此爲留
　飲欲去故也甘遂半夏湯主之
　病淡飲者當以温藥和之
　心下有淡飲匈脇支滿目眩甘草(草一/作遂)湯主之
　病溢飲者當發其汗小青龍湯主之
　支飲亦喘而不能卧加短氣其脉平也
　膈間支飲其人喘滿心下痞堅面色黧黒其脉沈緊得之数
　十日醫吐下之不愈术防巳湯主之
　心下有支飲其人苦冒眩澤瀉湯主之
　嘔家本渴渴者爲欲觧今反不渴心下有支飲故也小半夏
　湯主之
　夫有支飲家欬煩匈中痛者不卒死至一百日或一歲可與
　十棗湯
　膈上之病滿喘欬吐發則寒熱背痛腰疼目泣目出(目泣自/出一作)
(目/眩)其人振振身瞤劇必有伏飲
　夫病人飲水多必暴喘滿凢食少飲多心下水停甚者則悸
　微者短氣
　脉雙弦者寒也皆大下後喜虚脉偏弦者飲也肺飲不弦但
　喜喘短氣
　病人一臂不隨時復轉移在一臂其脉沈細非風也必有飲
　在上膲其脉虚者爲微勞榮衛氣不周故也乆乆自差(一云冬/自差)
　腹滿口苦乾燥此腸間有水氣也防巳椒目葶藶大黄丸主之
　假令瘦人臍下悸吐涎沫而癲眩者水也五苓散主之
　先渴却嘔爲水停心下此属飲家半夏加茯苓湯主之
　水在心心下堅築短氣惡水不欲飲水在肺吐涎味欲飲水
　水在脾少氣身重水在肝脇下支滿嚏而痛水在腎心下悸
　　　　平癰腫腸癰金瘡侵淫脉證第十六
　脉数身無熱内有癰也(一云腹无積聚身体一本作无熱脉/数此爲腸有膿薏苡附子敗醤湯主之)
　諸浮数脉應當發熱而反洒淅惡寒若有痛處當發其癰
　脉微而遟必發熱弱而数爲振寒當發癰腫
　脉浮而数身體無熱其形嘿嘿匈中微躁(一作胃/中㣲燥)不知痛之
　所在此人當發癰腫
　脉滑而数数則爲熱滑則爲實滑則十二榮数則主衛榮衛相
　逢則結爲癰熱之所過則爲膿也
　師曰諸癰腫欲知有膿與無膿以手掩腫上熱者爲有膿不
　熱者爲無膿
　問曰官羽林婦病醫脉之何以知婦人腸中有膿爲下之則
　愈師曰寸口脉滑而数滑則爲實数則爲熱滑則爲榮数則
　爲衛衛数下降榮滑上昇榮衛相干血爲濁敗少腹痞堅小
　便或澀或時汗出或復惡寒膿爲巳成設脉遟緊聚爲瘀血
　血下則愈
　腸癰之爲病其身體甲錯腹皮(一作/支)急按之濡如腫狀腸癰
　者少腹腫按之則痛小便　如淋時時發熱自汗出復惡寒
　其脉遟緊者膿未成可下之當有血脉洪数者膿巳成不可
　下也大黄牡丹湯主之
　問曰寸口脉微而澀法當亡血若汗出設不汗者云何
　荅曰若身有瘡𬒳刀噐所傷亡血故也
　侵淫瘡從口起流向四肢者可治從四肢流來入口者不可
　治之

新刋王氏脉經卷第八
新刋王氏脉經卷第九
　　　　　　　　　　　　　　　　　臣林億等類次
　　　平姙娠分别男女將産諸證第一
　　　平姙娠胎動血分水分吐下腹痛證第二
　　　平産後諸病鬱冐中風發熱煩嘔下利證第三
　　平帶下絶産無子亡血居經證第四
　　平鬱冐五崩漏下經閉不利腹中諸病證第五
　　平咽中如有灸腐喜悲熱入血室腹滿證第六
　　平隂中寒轉胞隂吹隂生瘡脫下證第七
　　平婦人病生死證第八
　　平小兒雜病證第九
　　　　平姙娠分别男女將産諸證第一
脉平而虚者乳子法也經云隂摶陽别謂之有子此是血氣和
調陽施隂化也診其手少隂脉動甚者姙子也少隂心脉也心
主血脉又腎名胞門子戸尺中腎脉也尺中之脉按之不絶法
姙娠也三部脉沈浮正等按之無絶者有娠也姙娠𥘉時寸㣲
小呼吸五至三月而尺数也脉滑疾重以手按之散者胎巳三
月也脉重手按之不散但疾不滑者五月也婦人姙娠四月欲
知男女法左疾爲男右疾爲女俱疾爲生二子
又法得太隂脉爲男得太陽脉爲女太隂脉沈太陽脉浮
又法左手沈實爲男右手浮大爲女左右手俱沈實猥生二男
左右手俱浮大猥生二女
又法尺脉左偏大爲男右偏大爲女左右俱大産二子大者如
實狀
又法左右尺俱浮爲産二男不爾則女作男生左右尺俱沈爲
産二女不爾則男作女生也
又法遣姙娠人面南行還復呼之左廻首者是男右廻首者是
女也
又法㸔上圊時夫從後急呼之左廻首是男右廻首是女也
又法婦人姙娠其夫左乳房有核是男右乳房有核是女也
婦人懷娠離經其脉浮設腹痛引腰脊爲今欲生也但離經者
不病也
又法婦人欲生其脉離經夜半覺日中則生也
　　　　平姙娠胎動血分水分吐下腹痛證第二
婦人懐胎一月之時足厥隂脉養二月足少陽脉養三月手心
主脉養四月手少陽脉養五月足太隂脉養六月足陽明脉養
七月手太隂脉養八月手陽明脉養九月足少隂脉養十月足
太陽脉養諸隂陽各養三十日活兒手太陽少隂不養者下主
月水上爲乳汗活兒養母懷娠者不可灸刺其經必墮胎
婦人懷娠三月而渇其脉反遲者欲爲水分復腹痛者必墮胎
○脉浮汗出者必閉其脉数者必發癰膿五月六月脉数者必
向壞脉緊者必胞漏脉遟者必腹滿而喘脉浮者必水壞爲腫
○問曰有一婦人年二十所其脉浮数發熱嘔欬時下利不欲
食脉復浮經水絶何也師曰法當有娠何以故此虚家法當微
弱而反浮数此爲戴陽隂陽和合法當姙娠到立秋熱當自去
何以知然数則爲熱熱者是火火是木之子死於未未爲六月
位土王火休廢隂氣生秋節氣至火氣當罷熱自除去其(病/即)愈
師曰乳後三月有所見後三月來脉無所見此便是軀有兒者
護之恐病利也何以故懷姙陽氣内養乳中虚冷故令兒利
婦人懷娠六月七月脉弦發熱其胎踰腹腹痛惡寒寒者小腹
如扇之狀所以然者子藏閉故也當以附子湯温其藏
婦人姙娠七月脉實大牢強者生沈細者死
婦人姙娠八月脉实大牢強弦緊者生沈細者死
婦人懷軀六月七月暴下斗餘水其胎必倚而墮此非時孤漿
預下故也
師曰寸口脉洪而濇洪則爲氣濇則爲血氣動丹田其形即温
濇在於下胎冷若氷陽氣胎活隂氣必終欲别隂陽其下必殭
假令陽終畜然若杯
問曰婦人姙娠病師脉之何以知此婦人雙胎其一獨死其一
獨生而爲下其死者其病即愈然後竟免軀其脉何類(何/以)别之
○師曰寸口脉衛氣平調榮氣緩舒陽施隂化精盛有餘隂陽
俱盛故成雙軀今少隂㣲緊血即濁凝經養不周胎則偏夭少
腹冷滿膝臏疼痛腰重起難此爲血理若不早去害母失胎
師曰婦人有胎腹痛其人不安若胎病不長欲知生死令人摸
之如覆杯者則男如肘頭參差起者女也冷在何面冷者爲死
温者爲生
師曰婦人有漏下者有中生後因續下血都不絶者有姙娠下
血者假令姙娠腹中痛爲胞漏(一云/阻)膠艾湯主之
婦人姙娠經㫁三月而得漏下下血四十日不止胎欲動在於
臍上此爲姙娠六月動者前三月經水利時胎也下血者後㫁
三月衃也所以下血不止者其癥不去故也當下其癥宜桂枝
茯苓圎
問曰婦人病經水㫁一二月而反經來今脉反㣲澀何也師曰
此前月中若當下利故令妨經利止月經當自下此非軀也
婦人經自㫁而有軀其脉反弦恐其後必大下不成軀也
婦人懐軀七月而不可知時時衂血而轉筋者此爲軀也衂時
嚏而動者非軀也
脉來近去逺故曰反以爲有軀而反㫁此爲有陽無隂故也
婦人經月下但爲㣲少師脉之反言有軀其後審然其脉何類
何以别之師曰寸口脉隂陽俱平榮衛調和按之滑浮之則輕
陽明少隂各如經法身反洒淅不欲食飲頭痛心亂嘔􁋋欲吐
呼則㣲数吸則不驚陽多氣溢隂滑氣盛滑則多實六經養成
所以月見隂見陽精汁凝胞散散者損墮設復陽盛雙姙二胎
今陽不足故令激經也
婦人姙娠小便難飲如故當歸貝母苦參圎主之
婦人姙娠有水氣身重小便不利洒洒惡寒起即頭眩葵子茯
苓散主之
婦人姙娠宜服當歸散即易産無疾苦
師曰有一婦人來診(一作/脉)自道經㫁不來師言一月爲衃二月
爲血三月爲居經是定作軀也或爲血積譬如雞乳子熱者爲
禄寒者多濁且當須後月復來經當入月幾日來假令以七日
所來因言且須後月十日所來相間設其主復來者因脉之脉
反沈而濇因問曽經半生若漏下亡血者定爲有軀其人言实
有宜是當護之今經㣲弱恐復不安設言當奈何當爲合薬以
治之
師曰有一婦人來診自道經㫁即去師曰一月血爲閉二月若
有若無三月爲血積譬如雞伏子中寒即濁中熱即禄欲令胎
壽當治其母俠寒懷子命則不壽也譬如雞伏子試取雞一毛
拔去覆子不遍中寒者濁今夫人有軀少腹寒手掌反逆奈何
得有軀婦人因言當奈何師曰當與温經湯設與夫家俱來者
有軀與父母家俱來者當言寒多乆不作軀
師曰有一婦人來診因言隂陽俱和調陽氣長隂氣短但出不
入去近來逺故曰反以爲有軀偏反血㫁㫁來幾日假令審实
者因言急當治恐經復下設令宫中人若寡婦無夫曽夜夢寐
交通邪氣或懷乆作癥瘕急當治下服二湯設復不愈因言髮
湯當中下胎而反不下此何等意邪可使且將視赤烏(一作/赤馬)
師曰若宫里張氏不差復來相問(臣億等詳此文理脫誤不属/无本可校以示闕疑餘皆倣)
(於/此)
師曰脉婦人得平脉隂脉小弱其人渇不能食無寒熱名爲軀
桂枝主之法六十日當有娠設有醫治逆者却一月加吐下者
則絶之方在傷寒中
婦人脉平而虚者乳子法也平而㣲者實奄續法也而反㣲濇
其人不亡血下利而反甚其脉虚俱坐乳大兒及乳小兒此自
其常不能令甚虚竭病與亡血虚等必眩冒而短氣也
師曰有一婦人好裝衣來診而得脉濇因問曽乳子下利乃當
得此脉耳曽半生漏下者可設不者經㫁三月六月設乳子漏
下可爲奄續㫁小兒勿乳須利止復來相問脉之
師曰寸口脉㣲遲尺㣲於寸寸遲爲寒在上膲但當吐耳今尺
反虚復爲強下之如此發匈滿而痛者必吐血少腹痛腰脊痛
者必下血師曰寸口脉㣲而弱氣血俱虚若下血嘔吐汗出者
可不者趺陽脉㣲而弱春以胃氣爲夲吐利者可不者此爲水
氣其腹必滿小便則難
婦人常嘔吐而胃反若常喘(一作/多唾)其經又㫁設來者必少
師曰有一婦人年六十所經水常自下設乆得病利少腹堅滿
者爲難治
師曰有一婦人來診言經水少不知前者何也師曰曾更下利
若汗出小便利者可何以故師曰亡其津液故令經水少設經
下反多於前者當所苦困當言恐大便難身無復汗也
師曰寸口脉沈而遲沈則爲水遟則爲寒寒水相摶趺陽脉伏
水榖不化脾氣衰則鶩溏胃氣衰則身軆腫少陽脉卑少隂脉
細男子則小便不利婦人則經水不通經爲血血不利則爲水
名曰血分(一作/水分)
師曰寸口脉沈而数数則爲出沈則爲入出則爲陽實入則爲
隂結趺陽脉㣲而弦㣲則無胃氣弦則不得息少隂脉沈而滑
沈則爲在裏滑則爲實沈滑相搏血結胞門其藏不瀉經絡不
通名曰血分
問曰病有血分何謂也師曰經水前㫁後病水名曰血分此病
爲難治
問曰病有水分何謂也師曰先病水後經水㫁名曰水分此病
易治何以故去水其經自當下
脉濡而弱弱反在関濡反在㒹遟在上緊在下遟則爲寒名曰
渾陽濁則濕名曰霧緊則隂氣慄脉反濡弱濡則中濕弱則中
寒寒濕相摶名曰痺腰脊骨節苦煩肌爲不仁此當爲痺而反
懷軀遟歸經體重以下脚爲胕腫按之没指腰冷不仁此爲水
懷喘則倚息小便不通緊脉爲嘔血氣無餘此爲水分榮衛乖
亡此爲非軀
　　　　平産後諸病鬱冐中風發熱煩嘔下利證第三
問曰新産婦人有三病一者病痓(亦作/痙)二者病鬱冒三者大便
難何謂也師曰新産亡血虚多汗出喜中風故令病痓何故鬱
冒師曰亡血復汗寒多故令鬱冒何故大便難師曰亡津液胃
燥故大便難産婦鬱冒其脉㣲弱嘔不能食大便反堅但願汗
出所以然者血虚而厥厥而必冒冒家欲解必大汗出以血虚
下厥孤陽上出故但願汗出所以生婦喜汗出者亡隂血虚陽
氣獨盛故當汗出隂陽乃復所以便堅者嘔不能食也小柴胡
湯主之病觧能食七八日而更發熱者此爲胃熱氣实承氣湯
主之方在傷寒中
婦人産得風續之数十日不解頭㣲痛惡寒時時有熱心下堅
乾嘔汗出雖乆陽旦證續在可與陽旦方在傷寒中桂枝是也
○婦人産後中風發熱面正赤喘而頭痛竹葉湯主之
婦人産後腹中㽲痛可與當歸羊肉湯
師曰産婦腹痛煩滿不得臥法當枳实芍薬散主之假令不愈
者此爲腹中有乾血著臍下與下瘀血湯
婦人産後七八日無太陽證少腹堅痛此悪露不盡不大便四
五日趺陽脉㣲實再倍其人發熱日晡所煩燥者不能食譫語
利之則愈宜承氣湯以熱在裏結在膀胱也方在傷寒中
婦人産中虚煩亂嘔逆安中益氣竹皮大圎主之
婦人熱利重下新産虚極白頭翁加甘草湯主之(千金方又/加阿膠)
　　　　平帶下絶産無子亡血居經證第四
師曰婦人帶下六極之病脉浮則爲腸鳴腹滿緊則爲腹中痛
数則爲隂中癢痛則生瘡弦則隂疼掣痛
師曰帶下有三門一曰胞門二曰龍門三曰玉門巳産属胞門
未産属龍門未嫁女属玉門
問曰未出門女有三病何謂也師曰一病者經水𥘉下隂中熱
或有當風或有扇者二病者或有以寒水洗之三病者或見丹
下驚怖得病属帶下
師曰婦人帶下九實中事假令得䑕乳之病劇易當劇有期當
庚辛爲期餘皆倣此
問曰有一婦人年五十所病但苦背痛時時腹中痛少食多厭
喜䐜脹其脉陽㣲関尺小緊形脉不相應願知所說師曰當問
病者飲食何如假令病者言我不欲飲食聞榖氣臭者病爲在
上膲假令病者言我少多爲欲食不食亦可病爲在中膲假令
病者言我自飲食如故病爲在下膲爲病属帶下當以帶下治
之
婦人帶下經水不利少腹滿痛經一月再見土瓜根散主之
婦人帶下脉浮悪寒漏下者不治
師曰有一婦人將一女子年十五所來問診言女年十四時經
水自下今經反㫁其母言恐怖師曰言此女爲是夫人親女非
耶若親者當相爲說之婦人因荅言自是女爾師曰所以問者
無他夫人年十四時亦以經水下所以㫁此爲避年勿怪後當
自下
婦人少腹冷惡寒乆年少者得之此爲無子年大者得之絶産
師曰脉㣲弱而澀年少得此爲無子中年得此爲絶産
師曰少隂脉浮而緊緊則疝瘕腹中痛半産而墮傷浮則亡血
絶産惡寒
師曰肥人脉細胞有寒故令少子其色黄者匈上有寒
婦人少腹䃂(音/衮)磊(力罪/切)轉痛而復自觧發作無常經反㫁膀胱
中結堅急痛下引隂中氣衝者乆必兩脇拘急
問曰婦人年五十所病下利数十日不止暮則發熱少腹裏急
痛腹滿手掌熱唇口乾燥何也師曰此病属帶下何以故曾經
半産瘀血在少腹中不去何以知之其證唇口乾燥故知之當
與温經湯
問曰婦人病下利而經水反㫁者何也師曰但當止利經自當
下勿怪所以利不止而血㫁者但下利亡津液故經㫁利止津
液復經當自下
婦人血下咽乾而不渇其經必㫁此榮不足夲自有㣲寒故不
引飲渇而引飲者津液得通榮衛自和其經必復下
師曰寸口脉㣲而濇㣲則衛氣不足濇則血氣無餘衛不足其
息短其形燥血不足其形逆榮衛俱虚言語謬誤趺陽脉浮而
濇濇則胃氣虚虚則短氣咽燥而口苦胃氣濇則失液少隂脉
㣲而遟㣲則無精遟則隂中寒濇則血不來此爲居經三月一
來
師曰脉㣲血氣俱虚年少者亡血也乳子下利爲可不者此爲
居經三月一來
問曰婦人姙娠三月師脉之言此婦人非軀今月經當下其脉
何類何以别之師曰寸口脉衛浮而大榮反而弱浮大則氣強
反弱則少血孤陽獨呼隂不能吸二氣不停衛降榮竭隂爲積
寒陽爲聚熱陽盛不潤經絡不足隂虚陽往(一作/实)故令少血時
發洒淅咽燥汗出或溲稠数多唾涎沫此令重虚津液漏泄故
知非軀畜煩滿洫月禀一經三月一來隂盛則瀉名曰居經
問曰婦人年五十所一朝而清血二三日不止何以治之師曰
此婦人前絶生經水不下今反清血此爲居經不須治當自止
經水下常五日止者五日愈
婦人月經一月再來者經來其脉欲自知常而反㣲不利不汗
出者其經二月必來
　　　　平鬱冐五崩漏下經閉不利腹中諸病證第五
問曰婦人病經水適下而發其汗則鬱冐不知人何也師曰經
水下故爲裏虚而發其汗爲表復虚此爲表裏俱虚故令欝冐
也
問曰婦人病如癲疾欎冐一日二十餘發師脉之反言帶下皆
如師言其脉何類何以别之師曰寸口脉濡而緊濡則陽氣㣲
緊則榮中寒陽㣲衛氣虚血竭凝寒隂陽不和邪氣舎於榮衛
疾(疾一/作候)起年少時經水來以合房室移時過度精感命門開經
下血虚百脉皆張中極感陽動㣲風激成寒因虚舎榮衛冷積
於丹田發動上衝奔在匈隔津液掩口入涎唾涌溢出眩冒狀
如厥氣衝髀裏熱粗醫名爲癲灸之因大劇
問曰婦人病苦氣上衝匈眩冒吐涎沫髀裏氣衝熱師脉之不
名帶下其脉何類何以别之師曰寸口脉沈而㣲沈則衛氣伏
㣲則榮氣絶陽伏則爲疹隂絶則亡血病當小便不利津液閉
塞今反小便通㣲汗出沈変爲寒欬逆嘔沫其肺成痿津液竭
少亡血損經絡因寒爲氣厥手足苦痺氣從丹田起上至匈脇
沈寒怫鬱於上匈中窒塞氣歴陽部面翕如醉形躰似肥此乃
浮虚醫反下之長針復重虚榮衛乆發眩冒故知爲血厥也
問曰五崩何等類師曰白崩者形如涕赤崩者形如絳津黄崩
者形如爛瓜青崩者形如藍色黒崩者形如衃血也
師曰有一婦人來脉反得㣲濇法當吐若下利而言不因言夫
人年幾何夫人年七七四十九經水當㫁反至今不止以故致
此虚也
寸口脉弦而大弦則爲减大則爲芤减則爲寒芤則爲虚寒虚
相摶脉則爲革婦人則半産漏下旋復花湯主之
婦人陷經漏下黒不觧膠薑湯主之
婦人經水不利抵當湯主之在傷寒中
婦人經水閉不利藏堅僻不止中有乾血下白物礬石圎(主/之)
婦人腹中諸疾痛當歸芍藥散主之(一云治壊姙/腹中疼痛)
婦人腹中痛小建中湯主之方在傷寒中(一云腹中痛小便/利理中湯主之)
　　　　平咽中如有灸腐喜悲熱入血室腹滿證第六
婦人咽中如有灸腐狀半夏厚朴湯主之
婦人藏燥喜悲傷欲哭象如神靈所以数欠甘草小麥湯(主/之)
婦人中風發熱惡寒經水適來得之七八日熱除脉遟身凉匈
脇下滿如結匈狀其人譫語此爲熱入血室當刺期門隨其虚
實而取之
婦人中風七八日續有寒熱發作有時經水適断者此爲熱入
血室其血必結故使如瘧狀發作有時小柴胡湯主之方在傷
寒中
婦人傷寒發熱經水適來晝日了了暮則譫語如見鬼狀此爲
熱入血室無犯胃氣若上二膲必當自愈(二字/疑)
陽明病下血而譫語此爲熱入血室但頭汗出者當刺期門隨
其實而寫之濈然汗出者則愈
婦人少腹滿如敦敦狀(要畧云/滿而熱)小便微難而不渇生後(生後/疑)者
此爲水與血并結在血室大黄甘遂湯主之
　　　　平隂中寒轉胞隂吹隂生瘡脫下證第七
婦人隂寒温中坐藥蛇床子散主之
婦人著坐藥強下其經目眶爲痛足跟難以踐地心中狀如懸
○問曰有一婦人病飲食如故煩熱不得臥而反倚息者何也
師曰得病轉胞不得溺也何以故師曰此人故肌盛頭㪯身滿
今反羸痩頭㪯中空感(一作/减)胞系了戾故致此病但利小便則
愈宜服腎氣圎以中有茯苓故也方在虚勞中
師曰脉得浮緊法當身軀疼痛設不痛者當射云何因當射言
若腸中痛腹中鳴欬者因失便婦人得此脉者法當隂吹
師曰寸口脉浮而弱浮則爲虚弱則無血浮則短氣弱則有熱
而自汗出趺陽脉浮而濇浮則氣滿濇則有寒喜噫吞酸其氣
而下少腹則寒少隂脉弱而㣲㣲則少血弱則生風㣲弱相搏
隂中惡寒胃氣下泄吹而正喧
師曰胃氣下泄吹而正喧此榖氣之實也膏髮導之
少隂脉滑而数者隂中則生瘡
少隂脉数則氣淋隂中生瘡
婦人隂中蝕瘡爛狼牙湯洗之
婦人藏腫如瓜隂中疼引腰痛者杏人湯主之
少隂脉弦者白腸必挺核
少隂脉浮而動浮則爲虚動則爲痛婦人則脫下
　　　　平婦人病生死證第八
診婦人漏血下赤白日下血数升脉急疾者死遟者生
診婦人漏下赤白不止脉小虚滑者生大緊實数者死
診婦人新生乳子脉沈小滑者生實大堅弦急者死
診婦人疝瘕積聚脉弦急者生虚弱小者死
診婦人新生乳子因得熱病其脉懸小四肢温者生寒清者死
診婦人生産因中風傷寒熱病喘鳴而肩息脉實大浮緩者生
小急者死
診婦人生産之後寸口脉炎疾不調者死沈㣲附骨不絶者生
○金瘡在隂處出血不絶隂脉不能至陽者死接陽而復出者
生
　　　　平小兒雜病證第九
小兒脉呼吸八至者平九至者傷十至者困
診小兒脉法多雀鬪要以三部脉爲主若緊爲風癎沈者乳不
消弦急者客忤氣
小兒是其日数應變蒸之時身熱而脉乱汗不出不欲食食輙
吐哯者脉乱無苦也
小兒脉沈而数者骨間有熱欲以腹按冷清也
小兒大便赤青瓣飱洩脉小手足寒難巳脉小手足温易巳
小兒病困汗出如珠著身不流者死
小兒病其頭毛皆上逆者必死耳間青脉起者瘈痛
小兒病而囟䧟入其口脣乾目皮反口中氣出冷足与頭相抵
臥不舉身手足四肢垂其臥正直如得縛其掌中冷皆死至十
日不可復治之
新刋王氏脉經卷第九
新刋王氏脉經卷第十(手檢圖三十一部)
　　　　　　　　　　　　　　　　　臣林億等類次
經言肺者人之五藏華蓋也上以應天解理萬物主行精氣
法五行四時知五味寸口之中隂陽交㑹中有五部前後左
右各有所主上下中央分爲九道浮沈結散知邪所在其道
柰何
歧伯曰脉大而弱者氣實血虚也脉大而長者病在下候浮
直上下交通者陽脉也堅在腎急在肝實在肺前如外者足
太陽也中央如外者足陽明也後如外者足少陽也中央直
前者手少隂也中央直中者手心主也中央直後者手太隂
也前如内者足厥隂也中央如内者足太隂也後如内者足
　少隂也前部左右彈者陽蹻也中部左右彈者帶脉也後部
　左右彈者隂蹻也從少陽之厥隂者隂維也從少隂之太陽
　者陽維也來大時小者隂絡也來小時大者陽絡也
　前如外者足太陽也動苦頭項腰痛浮爲風濇爲寒熱緊爲
　宿食
　前如外者足太陽也動苦目眩頭頸項腰背強痛也
　男子隂下濕女子月水不利少腹痛引命門隂中痛
　子藏閉浮爲風濇爲寒血滑爲勞熱緊爲宿食鍼入九分却
　至六分
　中央如外者足陽明也動苦頭痛面赤㣲滑苦大便不利腸
　鳴不能食足脛痺
　中央如外者足陽明也動苦頭痛面赤熱浮㣲滑苦大便不
　利喜氣滿滑者爲飲濇爲嗜卧腸鳴不能食足胻痺鍼入九
　分却至六分
　後如外者足少陽也動苦腰背胻股肢節痛
　後如外者足少陽也浮爲氣濇濇爲風血急爲轉筋絃爲勞
　鍼入九分却至六分
　　　　　右足三陽脉
　前如内者足厥隂也動苦少腹痛月經不利子藏閉
　前如内者足厥隂也動苦少腹痛與腰相連大便不利小便
　難莖中痛女子月水不利隂中寒子門壅絶内少腹急男子
　疝氣兩丸上入淋也鍼入六分却至三分
　中央如内者足太隂也動苦胃中痛食不下欬唾有血足脛
　寒少氣身重從腰上狀如居水中
　中央如内者足太隂也動苦腹滿上管有寒食不下病以飲
　食得之沈濇者苦身重四肢不動食不化煩滿不能卧足脛
　痛苦寒時欬血泄利黄鍼入六分却至三分
　後如内者足少隂也動苦少腹痛與心相引背痛淋從高墮
　下傷於内小便血
　後如内者足少隂也動苦小腹痛與心相引背痛淋從高墮
　下傷於尻内便血裏急月水來上搶心匈脇滿拘急股裏急
　也鍼入六分却至三分
　　　　　右足三隂脉
　前部左右彈者陽蹻也動苦腰背痛㣲濇爲風癎取陽蹻
　前部左右彈者陽蹻也動苦腰痛癲癎悪風偏枯僵仆羊鳴
　􁟍痺皮膚身體強(一作/淫)痺直取陽蹻在外踝上三寸直絶骨
　是也
　中部左右彈者帶脉也動苦少腹痛引命門女子月水不來
　絶繼復下止隂辟寒令人無子男子苦少腹拘急或失精也
　後部左右彈者隂蹻也動苦癲癎寒熱皮膚強(一作/淫)痺
　後部左右彈者隂蹻也動苦少腹痛裏急腰及髖窌下相連
　隂中痛男子隂疝女子漏下不止
　　　　　右陽蹻隂蹻帶脉
　中央直前者手少隂也動苦心痛㣲堅腹脇急實堅者爲感
　忤純虚者爲下利腸鳴滑者爲有娠女子隂中癢痛痛出玉
　門上一分前
　中央直中者手心主也動苦心疼面赤食苦咽多喜怒㣲浮
　者苦悲傷恍惚不樂也濇爲心下寒沈爲恐怖如人捕之狀
　也時寒熱有血氣
　中央直後者手太隂也動苦欬逆氣不得息浮爲内風緊濇
　者匈中有積熱時欬血也有沈熱
　　　　　右手三隂脉
　從少隂斜至太陽是陽維也動苦肌肉痺癢
　從少隂斜至太陽是陽維也動苦顚僵仆羊鳴手足相引甚
　者失音不能言癲疾直取客主人兩陽維脉在外踝絶骨下
　二寸
　從少陽斜至厥隂是隂維也動苦癲癎僵仆羊鳴
　從少陽斜至厥隂是隂維也動苦僵仆失音肌肉淫癢痺汗
　出惡風
　脉來暫大暫小是隂絡也(一作/結)動若肉痺應時自發身洗洗
　也
　脈來暫小暫大者是陽絡也(一作/結)動苦皮膚痛下部不仁汗
　出而寒也
　　　　　右陽維陰維陽絡陰絡脈
　前部横於寸口九丸者任脈也動苦少腹痛逆氣搶心胸拘
　急不得俛仰
　三部俱牢直上直下者衝脈也動苦胸中有寒疝
　三部俱浮直上直下者督脈也動苦腰脊彊痛不得俛仰大
　人顛小免癇
　　　　　右任衝督三脈
　肺脈之來也如循榆葉曰平如風吹毛曰病如狀連珠者死
　期丙丁日禺中日中
　心脈之來也如反笋莞大曰平如連珠曰病前曲後居如帶
　鉤者死期壬癸日人定夜半
　肝脈之來也搏而若曰平如張新弓弦曰病如雞踐地者死
　期庚辛日晡時日入
　脾脈之來也阿阿如緩曰平如雞舉足曰病如鳥之啄如水
　之滿者死期甲乙日平旦日出
　腎脈之來也微細以長曰平來如彈石曰病去如觧索者死
　期戊已日食時日昳黄昏雞鳴
　　　　　右平五藏脈
　寸口中脈躁竟尺闗中無脈應陽干陰也動苦腰背腹痛陰
　中若傷足寒刺足太陽少隂直絶骨入九分灸太陰五壮
　尺中脈堅實竟尺寸口無脈應陰干陽也動苦兩脛腰重少
　腹痛顛疾刺足太陰踝上三寸鍼入五分又灸太陽陽蹻在
　足外踝上三寸直絶骨是也
　寸口脈緊直至魚際下小按之如持維竿(一作/雞毛)狀其病腸鳴
　足痺痛酸腹滿不能食得之寒温刺陽維在外踝上三寸間
　也入五分此脈出魚際
　寸口脈沈著骨反仰其手乃得之此腎脈也動苦少腹痛腰
　體酸顛疾刺腎俞入七分又刺陰維入五分
　初持寸口中脈如細堅狀乆按之大而深動苦心下有寒胸
　脅苦痛陰中痛不欲近丈夫也此陰逆刺期門入六分又刺
　腎俞入五分可灸胃管七壮
　𥘉持寸口中脈如躁狀洪大久按之細而堅牢動苦腰腹相
　引痛以下至足胻重也不能食刺腎俞入四分至五分亦可
　灸胃管七壯
　尺寸俱沈但有闗上脈苦寒心下痛
　尺寸俱沈闗上無有者苦心下喘
　尺寸俱數有熱俱遲有寒
　尺寸俱微厥血氣不足其人少氣
　尺寸俱濡弱發熱惡寒出汗(一云内温熱手/足逆冷汗出)
　寸口沈胸中痛引背(一云/短氣)
　闗上沈心痛上吞酸
　尺中沈引背痛
　寸口伏胸中有逆氣
　闗上伏有水氣泄溏
　尺中伏水穀不消
　寸口弦胃中拘急(一作心/下愊愊)
　闗上弦胃中有寒心下拘急
　尺中弦少腹臍下拘急
　寸口緊頭痛逆氣
　闗上緊心下痛
　尺中緊臍下少腹痛
　寸口濇無陽少氣
　闗上濇無血厥冷
　尺中濇無隂厥冷
　寸口微無陽外寒
　闗上微中實(一作/胃虚)能食故裏急(一作無/胃氣)
　尺中微無陰厥冷腹中拘急
　寸口滑胸滿逆
　闗上滑中實逆
　尺中滑下利少氣
　寸口數即吐
　闗上數胃中有熱
　尺中數惡寒小便赤黄
　寸口實即生熱虚即生寒
　闗上實即痛虛即脹滿
　尺中實即小便難少腹牢痛虛即閉塞
　寸口芤吐血微芤衄血
　闗上芤胃中虚
　尺中芤下血微芤小便血
　寸口浮其人中風發熱頭痛
　闗上浮腹痛心下滿
　尺中浮小便難
　寸口遲上焦有寒
　闗上遲弱無胃氣有熱
　尺中遲下焦有寒背痛
　寸口濡陽弱自汗出
　闗上濡下重
　尺中濡少血發熱惡寒
　寸弱陽氣少
　闗弱無胃氣
　尺弱少血
　　　　右雜言三部二十四種脈
新刋王氏脉經卷苐十
