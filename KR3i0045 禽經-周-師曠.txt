#+TITLE: 禽經-周-師曠
#+DATE: 2016-06-11 12:23:31
#+SOURCE: github.com/kanripo/KR3i0045 master 0de8cd15                
欽定四庫全書　　　　　子部九
　禽經　　　　　　　　　譜録類三(草木禽魚之/屬)
　　提要
　　　　臣等謹案禽經一巻舊本題師曠撰晉張華
　　　　註漢隋唐諸志及宋崇文總目皆不著録其
　　　　引用自陸佃埤雅始其稱師曠亦自佃始其
　　　　稱張華註則見於左圭百川學海所刻考書
　　　　中鷓鴣一條稱晉安曰懐南江右曰逐隠春
　　　　秋時安有是地名其偽不待辨張華晉人而
　　　　註引顧野王瑞應圖任昉述異記乃及見梁
　　　　代之書則註之偽亦不待辨然其中又有偽
　　　　中之偽考王楙野客叢書載埤雅諸書所引
　　　　而楙時之本無之者如鶴以怨望鴟以貪顧
　　　　雞以睨視鴨以怒視雀以猜懼燕以狂䀪鶯
　　　　以喜囀烏以悲啼鳶以饑鳴鶴以潔淚梟以
　　　　凶呌鴟以愁嘯鵝飛則蜮沈鵙鳴則蚓結鸛
　　　　俯鳴則隂仰鳴則晴陸生之鳥咮多鋭而善
　　　　啄水生之鳥咮多圓而善唼短脚者則伏長
　　　　脚者多立凡數十條是楙所見者非北宋之
　　　　本又楙書中辨鶯遷一條引禽經鶯鳴嚶嚶
　　　　辨杜詩白鷗没浩蕩一條引禽經鳬善没鷗
　　　　善浮辨葉夢得詞睡起啼鶯語一條引禽經
　　　　啼鶯解語流鶯不解語今本又無之馬驌繹
　　　　史全録此書而别取埤雅爾雅翼所引今本
　　　　不載者附録於末謂之古禽經今考所載楙
　　　　已稱禽經無其文者凡三條其餘尚有青鳯
　　　　謂之鶡赤鳯謂之鶉黄鳯謂之肅紫鳯謂之
　　　　鷟鶴愛隂而惡陽鴈愛陽而惡隂鶴老則聲
　　　　下而不能髙近而不能尞旅旋目其名䴉方
　　　　目其名􁩊交目其名鳽鳥之小而鷙者皆曰
　　　　隼大而鷙者皆曰鳩烏鳴啞啞鸞鳴噰噰鳯
　　　　鳴喈喈凰鳴啾啾雉鳴嘒嘒雞鳴咿咿鸎鳴
　　　　嚶嚶鵲鳴唶唶鴨鳴呷呷鵠鳴哠哠鵙鳴嗅
　　　　嗅郤近翠者皆步却近蒲者能擲朱鳶不攫
　　　　肉朱鷺不吞鯹摯好風􁀙好雨鷞好霜鷺好
　　　　露陸鳥曰棲水鳥曰宿獨鳥曰止衆鳥曰集
　　　　鵞見異類差翅鳴雞見同類拊翼鳴鵻上無
　　　　尋鷚上無常雉上有文鷃上有赤暮鳩鳴即
　　　　小雨朝鳶鳴則大風鸇鸇之信不如鷹周周
　　　　之智不如鴻淘河在岸則魚没沸河在岸則
　　　　魚涌雕以周之鷲以就之鷹以膺之鶻以搰
　　　　之隼以伊之鴻雁愛力遇風迅舉孔雀愛毛
　　　　遇雨髙止雁曰翁雞曰􁁉鶉曰䳸鷹不擊伏
　　　　鶻不擊姙一鳥曰佳二鳥曰雔三鳥曰朋四
　　　　鳥曰乗五鳥曰􁁜六鳥曰鶂七鳥曰䲧八鳥
　　　　曰鸞九鳥曰鳩十鳥曰􁈦拙者莫如鳩巧者
　　　　莫如鶻鵲見蛇則噪而賁孔見蛇則宛而躍
　　　　山禽之味多短水禽之味多長山禽之尾多
　　　　修水禽之尾多促衡為雀虛為燕火為鷮亢
　　　　為鶴鸛生三子一為鶴鳩生三子一為鶚鷹
　　　　好峙隼好翔鳬好没鷗好浮乾車斷舌則坐
　　　　歌孔雀拍尾則立舞人勝之也鸞入夜而歌
　　　　鳯入朝而舞天勝之也霜傳強枝鳥以武生
　　　　者少雪封枯原鳥以文死者多雀交不一雉
　　　　交不再冠鳥性勇帶鳥性仁纓鳥性樂鴺鳥
　　　　不登山鶮鳥不踏土諸條其中有兩條為楙
　　　　所摘引餘亦不云無其文則今所見者又非
　　　　楙所見之本矣觀雕以周之諸語全類字説
　　　　疑即傳王氏學者所偽故陸佃取之此本為
　　　　左圭百川學海所載則其偽當在南宋之末
　　　　流傳已數百年文士往往引用姑存備考固
　　　　亦無不可也乾隆四十六年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)陸　　費　墀
欽定四庫全書
　禽經
子野曰鳥之屬三百六十鳳爲之長故始於此
　鳳者羽族之長
鳳雄凰雌
　鳯鴻前麟後蛇首魚尾龍文龜身鷰頷雞喙駢翼首
　載德頂揭義背負仁心抱忠翼挾信足履正小音鐘
　大音皷不啄生草五采備舉飛則羣鳥從出則王政
　平國有道
亦曰瑞鶠
　景純注爾雅云瑞應鳥也雞頭蛇頸鷰頷龜背魚尾
　五彩色髙六尺許出爲王者之嘉瑞孝經援神契曰
　王者徳及鳥獸則鳳鳥翔
亦曰鸑鷟
　鳳之小者曰鸑鷟五彩之文三歳始備也
羽族之君長也鸞瑞鳥
　鸞者鳳鳥之亞始生類鳳久則五彩變易故字從變
　省禮斗儀曰天下太平安寧則見其音如鈴巒巒然
　也周之文物大備法車之上綴以大鈴如鸞之聲也
　後改爲鑾
一曰雞趣
　顧野王符瑞圖曰雞趣王者有德則見
首翼赤曰丹鳳青曰羽翔白曰化翼𤣥曰隂翥黄曰土
符
　别五彩而爲名也
鳳翥鸞舉百羽從之
　鸞鳳翔止百鳥皆從也以類化
鳳靡鸞吪百鳥瘞之
　鳳死曰靡鸞死曰吪禽鳥啄土以瘞藏之
慈烏反哺
　慈烏曰孝鳥長則反哺其母大觜烏否
白脰烏不祥
　烏之白脰者西南人謂之鬼雀鳴則凶咎
巨喙烏善警
　烏之巨觜者善避矰弋彈射曰善警
哀烏吟夜
　烏之失雄雌則夜啼
鷙鳥之善搏者曰鶚
　鶚大人見而悚愕也
竊𤣥曰鵰
　色淺黑而大者其羽能落鳥毛也
鴘曰鵕
　鷹色蒼黄謂之鴘廣雅曰鴘鷹二歲色也鷹生二歳
　始擊也
骨曰鶻瞭曰鷂
　能遠視也瞭目明白音了
􁈪曰鸇
　晨風也向風搖翅其回迅疾狀類雞色青搏燕雀食
　之左傳云若鷹鸇之逐鳥雀
奪曰􁳠
　如鸇而小者其脰上下亦取鳥雀如攘奪也
王鴡鴡鳩魚鷹也
　毛詩曰王鴡摯而有别多子江表人呼以爲魚鷹雌
　雄相愛不同居處詩之國風始關雎也
亦曰白鷖
　鷖之色白者
亦曰白鷢
　狀如鷹尾上白也
雉介鳥也
　善搏鬬也
亦曰鳩
　爾雅曰雉絶有力奮
五采備曰翬
　爾雅曰伊洛而南素質五采皆備成章曰翬江淮而
　南青質五采皆備成章曰鷂言其毛色光輝也周禮
　后六服一曰翬衣取其雉性介而守以比后德也
亦曰夏翟
　書曰羽畎夏翟雉尾至夏則光鮮也
亦曰鷂雉
　青質五采解見上註
朱黄曰鷩雉
　背毛黄腹毛赤頸毛緑而鮮明周禮鷩冕取此
白曰雗雉
　江東呼曰白雉
𤣥曰海雉
　羽色純黑亦善鬭生海中山島上
首有彩毛曰山雞
　山雉長尾尤珍䕶之林木之森鬱者不入恐觸其尾
　也雨則避於巖石之下恐濡濕也乆雨亦不出而求
　食死者甚衆
頸有彩囊曰避株
　雉屬出華嶽及盛山中晴暘則頸出彩色作囊遇樹
　木則避之故曰避株任昉曰亦名吐綬鳥
背有采羽曰翡翠
　狀如鵁鶄而色正碧鮮縟可愛飲啄於澄瀾洄淵之
　側尤惜其羽日濯於水中今王公之家以爲婦人首
　飾其羽直千金
腹有采文曰錦雞
　狀如鳩鴿膺前五色如孔雀羽出南詔越山中歳採
　捕之爲王者冠服之飾
鳲鳩戴勝布穀也
　揚雄曰鳲鳩戴勝生樹宂中不巢生爾雅曰鵖鴔戴
　鵀鵀即首上勝也頭上尾起故曰戴勝而農事方起
　此鳥飛鳴於桑間云五穀可布種也故曰布榖月令
　曰戴勝降于桑一名桑鳩仲春鷹所化也
亦曰鴶鵴
　鳴自呼
亦曰穫穀
　江東呼爲穫榖見揚雄方言
春耕候也
　云此鳥鳴時耕事方作農人以爲候
倉鶊黧黄黄鳥也
　今謂之黄鶯黄鸝是也野民曰黄栗留語聲轉耳其
　色黧黒而黄故名黧黄詩云黄鳥以色呼也
亦曰楚雀
　北人呼爲楚雀
亦曰商庚夏蠶候也
　云此鳥鳴時蠶事方興蠶婦以爲候對上文也
雞鷽惡(烏路/反)其類
　鷄與山鵲惡其類相值則相搏鷽狀類鵲長尾丹觜
鴛鴦𤣥鳥愛其類
　鴛鴦匹鳥也𤣥鳥鷰也二鳥朝竒而暮偶愛其類也
鳱以水言自北而南
　鳱音鴈隨陽鳥也冬適南方集於江干之上故字從
　干
􁀙以山言自南而北
　􁀙亦音鴈中春寒盡鴈始北嚮燕代尚寒猶集於山
　陸岸谷之間故字從厈
鶴以聲交而孕
　雄鳴上風雌承下風則孕
鵲以音感而孕
　鵲乾鵲也上下飛鳴則孕
白鷁相眡而孕
　雄雌相視而孕
鵁鶄睛交而孕
　狀類鳬而足髙相視而睛不眩轉孕而生雛
鸐巂周子規也啼必北嚮
　爾雅曰巂周甌越間曰怨鳥夜啼達旦血漬草木凡鳴
　皆北嚮也
江介曰子規
　啼苦則倒懸於樹自呼曰謝豹
蜀右曰杜宇
　望帝杜宇者蓋天精也李膺蜀志曰望帝稱王於蜀
　時荆州有一人化從井中出名曰鼈靈於楚身死屍
　反泝流上至汶山之陽忽復生乃見望帝立以爲相
　其後巫山龍鬬壅江不流蜀民墊溺鼈靈乃鑿巫山
　開三峽降邱宅土民得陸居蜀人住江南羌住城北
　始立木柵周三十里令鼈靈爲刺史號曰西州後數
　歳望帝以其功髙禪位於鼈靈號曰開明氏望帝修
　道處西山而隱化爲杜鵑鳥或云化爲杜宇鳥亦曰
　子規鳥至春則啼聞者悽惻
隨陽越雉鷓鴣也飛必南翥
　廣志云鷓鴣似雌雉飛但徂南不北也
晉安曰懐南
　異物記云鷓鴣白黒成文其鳴自呼象小雉其志懐
　南不北徂也
江左曰逐隱
　古今注曰南方有鳥名鷓鴣向南飛畏霜露早與暮
　稀出有時夜棲則以樹葉覆其背燕人亦不知有此
　鳥也
鶡毅鳥也毅不知死
　狀類雞首有冠性敢于鬭死猶不置是不知死也左
　傳鶡冠武士戴之象其勇也
鷗信鳥也信不知用
　鷗水鳥如鶬鶊而小隨潮而翔迎浪蔽日曰信鷗鷗
　之别類羣鳴喈喈優優隨大小潮來也食小魚鰕􁀙
　之屬雖潮至則翔水嚮以爲信反爲鷙鳥所擊是知
　信而不知所以自害也
鷸有文而貪
　鷸狀類鷰紺色錯出有文色水際伺蚌出啄而食之
　反爲蚌所持死水中不知所食以爲害左傳曰好聚
　鷸冠是也
鳶不擊而貪
　鳶鴟也不善搏擊貪於攫肉也詩曰鳶飛戾天鮑照
　曰寒鴟嚇雛
鵜志在水
　鵜鶘水鳥也似鶚而大喙長尺餘頷下有胡如大囊
　受數升湖中取水以聚羣魚候其竭涸奄取食之一
　名淘河詩曰維鵜在梁志在水也
鴷志在木
　爾雅曰鴷斵木鳥巢木中觜如錐長數寸常斵樹食
　蠧蟲喙振木蟲皆動也
鳩拙而安
　鳩鳲鳩也方言云蜀謂之拙鳥不善營巢取鳥巢居
　之雖拙而安處也雄呼晴䳄鳴隂
鷦巧而危
　鷦􁁉桃雀也狀類黄雀而小燕人謂之巧婦亦謂之
　女􁈫江東人呼為蘆虎喙尖取茅秀為巢㓨以縑麻
　若紡績為巢或一房或二房懸于蒲葦之上枝折巢
　敗巧而不知所託
鳬鶩之雜
　鳬鶩鴨屬色不純正故曰雜矣
鷴鷺之潔
　鷴白鷴似山雞而色白行止閑雅
鶗鴂鳴而草衰
　爾雅謂之鵙鵙伯勞也狀似鶷􁈁而大左傳謂之伯
　趙方言曰孤雞鳴則草衰
澤雉啼而麥齊
　澤雉如商庚春季之月始鳴麥平隴也
風翔則風
　風禽鳶類越人謂之風伯飛翔則天大風
雨舞則雨
　一足鳥一名商羊字統曰商羊一名雨天將雨則飛
　鳴孔子辯之於齊庭也
霜蜚則霜
　鷫鸘鳥名其羽可爲裘以辟寒鷫鸘飛則隕霜
露翥則露
　露禽鶴也古今注鶴千載變蒼又千載變黑所謂𤣥
　鶴也子野鼓琴𤣥鶴来舞露下則鶴鳴也鶴之馴養
　於家庭者飲露則飛去
林鳥朝嘲
　林鳥朝之將翔也聚而噍啁
水鳥夜㖡山鳥巖棲
　山巖之鳥多不巢
原鳥地處
　􁀙􁋲鳥之屬是
靈鵲兆喜
　鵲噪則喜生
恠鵩塞耳
　一名休鶹廣雅曰江東呼爲怪鳥聞之多禍人惡之
　掩塞耳矣
鴽鶉野則義豢則搏
　月令曰田鼠化爲鴽關東謂之鶉蜀隴謂之循在田
　得食鳴相呼夜則羣飛書則草伏馴養之乆見食相
　搏鬭也
水鶩澤則羣擾則逐
　鶩野鴨也飛止大澤之中羣處既豢擾之惡其族類
　而相逼逐也
鸚鵡摩背而瘖
　鸚鵡出隴西能言鳥也人以手撫拭其背則瘖瘂矣
鴝鵒剔舌而語
　山海經謂之􁀙鵒今人育其雛以竹刀剔舌本教之
　言語謝尚能作鴝鵒舞
扶老强力
　古今注云扶老禿鶖也狀如鶴大者髙七八尺善與
　人鬭好啗蛇脯羞(一作/炙)食之益人氣力走及奔馬也
䳭鴒友悌
　雀屬也爾雅曰䳭鴒雝渠毛詩曰水鳥也大雀髙尺
　尖尾長喙頸黒青灰色腹下正白飛則鳴行則搖又
　曰脊令詩曰脊令在原兄弟急難鶺鴒共母者飛鳴
　不相離詩人取以喻兄弟相友之道也
宷寮雝雝鴻儀鷺序
　鴻鴈屬大曰鴻小曰鴈飛有行列也鷺白鷺也小不
　踰大飛有次序百官縉紳之象詩以振鷺比百寮雍
　容喻朝美易曰鴻漸于干于磐聖人皆以鴻鷺之羣
　擬官師也
鷃雀啁啁下齊衆庶
　鷃籬鷃也雀屬衆人之象言多也
鷯鶉雄鶛牝庳
　鷯雀也鶉也二鳥皆雄者足髙雌者足短
鳩鵽雌前雄後
　鳩鳲鳩也鵽大如鴿生闗西爲鳥憨急二鳥雌飛則
　隨雌止則止雌常在前也
鷇將生子呼母應
　鳥伏卵將成子鳴于鷇母應之
雛既生母呼子應
　鳥既雛母呼則子應之
班鳩辨鵴
　班次序也凡哺子朝從上下暮從下上他鳥皆否
梟鴟害母
　梟在巢母哺之羽翼成啄母目翔去也
舒鴈鳴前後和
　舒鴈飛成行也雌前呼雄後應也
羣棲獨警
　夜棲川澤中千百爲羣有一鴈不瞑以警衆也
覆卵則鸛入水
　鸛水鳥也伏卵時數入水冷則不􁍄取礜石周卵以
　助暖氣故方術家以鸛巢中礜石爲真物也
鵞􁩉月
　㐲卵則向月取其氣助卵也
宵鳸司夜行鳸主晝雄翼掩左雌羽掩右
　爾雅曰鳥雌雄不可别者以翼右掩左雄左掩右雌
物食長喙
　食物之生者皆長喙水鳥之屬也
穀食短咮
　鳥食五穀者喙皆短
搏則利觜
　鳥善搏鬬者利觜
鳴則引吭
　善啼鳴頸長也
毛協四時
　春則毛弱夏則稀少而改易秋則刷理冬則更生細
　毛自溫
色合五方
　倉鷹之屬以象東方木行朱鳥之屬以象南方火行
　黄鳥之屬應土行以象季夏白鷺之屬以象西方金
　行𤣥鳥之屬以象北方水行
羽物變化轉於時令
　仲春之節鷹化爲鳩季春之節田鼠化爲鴽仲秋之
　節鳩復化爲鷹季秋之節雀入大水化爲蛤孟冬之
　節雉入水化爲蜃淮南子曰鼇化爲鶉鶉化爲鸇鸇
　化爲布榖布榖復爲鷂順節令以變形也
乾道始終以成物性
　生物者乾之始成物者乾之終隨時變化成就萬物
　之性也
　
　
　禽經
