#+TITLE: 元明事類鈔-清-姚之駰
#+DATE: 2018-05-12 10:18:21
#+SOURCE: github.com/kanripo/KR3j0187 master 0c61372a                
欽定四庫全書
　元明事類鈔
　　提要
　　　　(臣/)等謹案元明事類鈔四十卷
　　　國朝姚之駰撰之駰有後漢書補逸巴著錄是
　　　　編盖摘取元明諸書分門𨽻載亦江少虞事
　　　　實類苑之流而核其條目則實類書也其所
　　　　纂述大抵典則可觀如元代故實載于説部
　　　　者最少是書誌疆域則引劉郁西使記以証
　　　　拓境之逺誌任官則引經世大典以証銓法
　　　　之密皆足補元史各志之闕又如引詩㑹小
　　　　傳以誌馬祖常之耿直引名臣言行錄以誌
　　　　霍肅之公正亦足禆元史列傳所未備至記
　　　　宫殿一門雜取元掖庭記元人詩集捜羅頗
　　　　博更可與析津志諸書相㕘唯記奎章閣而
　　　　不知崇文閣之更重記只遜引長安客話謂
　　　　上直之衣不知即輿服志之質孫(按只遜質/孫皆濟遜)
　　　　(之訛元史國語解已經考定今以辨其駁文/是以各書其舊字以見異同舛互之所由)
　　　　自天子至衞士皆有之乃前後互引失于考
　　　　証未免稍有疎畧至明代説部浩如烟海所
　　　　采亦未為詳賅然萬厯以後門户交爭恩怨
　　　　糾纒餘波及於翰墨凡所記錄多不足憑之
　　　　駰或病其冗濫而矜慎取之歟是亦不失闕
　　　　疑之義也乾隆四十六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　元明事類鈔卷一
　　　　　　　　　　監察御史姚之駰撰
　　天文門
　　　天
際天開宇元史禮樂志際天開宇亘海為家
天開眼元姚桐夀樂郊私語己亥秋月晦余曉詣嘉
　禾忽西北天開數百丈光燄如猛火照野宿鳥皆鳴
　視開處蠕蠕而動中復極明若金融冶少頃皆合舟
　人謂余曰此天開眼也
司天臺　玉堂綱鑑至元中建司天臺於大都太史令
　王恂等請建儀象圭表以銅為之
西域儀象　元史世祖時扎瑪里鼎造西域儀象明
　宋濓集元時西域有扎瑪里鼎者獻萬年厯其測
　候之法但用十二宫而分三百六十度若不聞二十
　八宿次舍之説及推日月之食頗與中國合
高表　元葉世竒草木子前代立八尺之表以量日影
　則晷影短而尺寸昜差元立四丈之表於二丈折中
　開竅以量日影故影長而尺寸無毫杪之失元楊桓
　高表銘惟昔八尺景促分宻為用雖可每艱辨析聖
　皇御極百度維新乃五其昔其用益神
簡儀　明陳邦瞻元紀事本末元興以儀象之噐規環
　不協太史郭守敬出其所創簡儀仰儀及諸儀表皆
　臻精妙古人未及元姚燧簡儀銘四儀兩軸二極是
　當南軸攸㳫下乃天常維北欹傾取軸榘應鏤以百
　刻及時初正
二線　元史郭守敬謂昔人以管窺天度宿餘分未得
　其的乃用二線推測於餘分纎微皆有可考
立里差　元史耶律楚材以西域與中國地里相去之
　逺近立為里差以増損之雖東西萬里不復差忒名
　曰西征庚午元厯
鳴如萬鼔　明鍾惺明紀編年宣宗親征高煦初發時
　東南天鳴聲如萬鼓六師所至罪人斯得
天門開　西樵野記天順間臨洮府蘭縣民陳鸞夜半
　獨起仰見天門大開上帝衮冕衣袍端拱其中儀從
　鵠立者甚衆宫殿闌楯昡彩奪目
一竅空明　明徐應秋談薈真臘國抵占城旁有西棚
　國望見天一竅空明稱天門一曰天際國女媧氏所
　不至也
天鳴如鐸　明許重熙五朝注畧萬厯時應天府天鳴
　聲如搗鐸旬餘乃止
黄道可見　明何孟春集天之黄道可見處暑後秋分
　前晴朗日没時於高處向南視之若虹霓斜界雲氣
　皆不敢入者是也
欽天監　本朝谷霖蒼明紀事本末洪武三年改司天
　監為欽天監設監官其習業者分四科曰天文曰漏
　刻曰大統厯曰回回厯
經緯雲柱　明費宏集觀象䑓渾儀黄赤二道交於奎
　軫與今之四正戾其陽經南北軸不合兩極出入之
　度隂緯東西窺管又不與太陽出沒相當掌監事吴
　君昊奏之鑄為新儀更二道環交於壁軫其經緯雲
　柱自是皆與天合
木代機衡　部學詞林周文安手置璿璣玉衡圖以木
　代之規製極巧廖道南曰予夙侍帝座乃見洪謨所
　著璿璣圖者張平子之靈憲郭守敬之簡儀先後若
　符也
測儀六式　明紀事本末西儒羅雅谷湯若望在厯局
　造測儀六式一曰象限懸儀二曰平靣懸儀三曰象
　限立運儀四曰象限座正儀五曰象限大儀六曰三
　直㳺儀復有弩儀弧矢儀紀限儀諸噐甚多
更定嵗差　五朝紀畧嘉靖時光祿少卿華湘言堯時
　冬至初昏昴中日在虚七度今冬至初昏室中日在
　箕六度末四千年而差五十度矣至元辛巳改厯至
　今嵗差一分五十秒今差三度六十四分五十秒矣
　至元距洪武甲子僅一百四年今則二百四十三年
　矣宜詳定嵗差以成一代之制
繪天　姚燧集聖人之道天也善言者繪工也山水鳥
　獸草木之為物或可圖而肖之以語繪天設色而得
　其髣髴萬一者古今人無能為也
丹霞天　元掲徯斯麻姑壇詩嵯峨仙都觀遥望丹霞
　天
碧瑶天　元張昱詩笑指清泠橋下水此中原是碧瑶
　天
天地若甕　明劉基詩天地若大甕萬物生其腹人猶
　腹中蟲蠢蠢随化育鑚攻無時休臓腑為翻覆帝青
　調元氣豈不畏戎毒皤然命滌蕩汗下兼湧衂
　　　日
暫沒即出　元史欽察國去中國三萬餘里夏夜極短
　日暫沒即出
兩圓影　樂郊私語至正丙申三月日晡有兩日相盪
　窓隙壁竇皆成兩圓影
中景　元史舊法以表端測晷所得者日體上邉之景
　今以横梁取之實得中景不容有毫末之差
聲若雷霆　元史沙弼茶國係日西沒之地至晩日入
　聲若雷霆國王每於城上聚千人吹角鳴鑼擊鼓混
　雜日聲不然則小兒驚死
如葢如吞　五朝紀畧萬厯中禮科周朝瑞奏時當向
　午而日光不射目日上恍有一物可比日大混沌無
　光伏壓日上非烟非霧如葢如吞
日珥　明王醕集日珥悲時事也荘烈帝某嵗仲春五
　日日生交暈如連環左右生㦸氣青赤色白虹彌天
　因作短歌
平行實行　明紀事本末督修厯法李天經䟽言太陽
　有平行有實行平則每日約行若干而實則有多有
　寡不獨秋分為然
起復弗合　明通紀正徳十三年五月朔日食起復弗
　合日官周濂請騐交食以更厯元
日不入地　元邱處機集輕清上浮為天重濁下凝為
　地三光輕清悉止於天如何下沉葢天下日月無出
　沒人間常有出沒而强稱日入地中有何意義明夷
　之解特假象明理耳
地體掩日　明鄭善夫經世要談聞西域人算日月食
　者謂日月與地同大若地體正掩日輪上則月為之
　食傳注家謂月食為暗虚所射者予未敢信
古日舒長　厯代小史郭守敬常言古日舒長今日暫
　促此義在度數之外不可以語泥者每百年短一分
　也
磐陀觀日　元吴萊海東洲磐陀石上觀日賦粤東遊
　於海徼兮得偉觀於陽阿登盤陀之疊石兮路㟪􁁊
　以巍峩天鷄號而夜半兮暾欲出乎重波恍元幕之
　沉黒兮惚火輪之盪摩
日月籠　元楊維禎詩書賦囚人日月籠明楊慎詩烏
　蟾日月籠
緑隂鏤日　元宋旡詩緑隂鏤日新歡夏紅雨鏖花故
　惱春
　　　月
夜無光　談薈元至正七年正月既望月夜出無光
命咏新月　明通紀懿文太子與太孫侍太祖命咏新
　月懿文詩曰昨夜嚴陵失釣鈎何人移上碧雲頭雖
　然未得團圓相也有清光遍九州太孫詩曰誰将玉
　指甲搯破碧天㾗影落江湖裏蛟龍不敢吞太祖覽
　之不悦
人入月中　明馮夢禎漫録虞長孺祖母秋夜坐庭中
　見有三人挨月而過異之急呼人同觀觀者出遲僅
　見其二湏臾俱入月中
漸過而東　明雜記太祖云二十八宿經星也附天體
　而不動日月五星緯乎天者也甞於天氣清爽之夜
　指一宿為主太隂居是宿之西相去丈許盡一夜則
　太隂漸過而東矣以此斷為天左旋日月五星右旋
望後西闕　玉堂漫錄新月之闕向東殘月之闕向西
　此謂映日可也惟望後月闕亦向西似與映日之説
　稍異
進退　明李夢陽空同子夏之初月高其圓也低冬之
　初月低其圓也高進退之義也
瑞雲承月　明夏言瑞雲承月賦序嘉靖己亥八月上
　南郊駕還時漏下四十刻仰見月生圓暈五采旋繞
　祥光絢發澹素雲承之移時乃散明日降手札示臣
月如佳士　元袁桶立春舟中見新月詩云春月如佳
　士翩翩欲上船相逢疑昨日一别又新年
月痩　元劉因詩蒼月痩黒風酸枯梢老竅號空山
呼酒客　楊維楨詩仰唾天上蜍誓作酒中魄勸君飲
　此酒呼月為酒客
釣月　元柯九思題釣月軒詩凭䦨看月出倚釣待雲
　生
延月　元許謙延月樓詩主人欲擅四時秋夜夜掀簾
　為延待
劃釵記㾗　元孫氏蕙蘭詩隔窓乆坐憐清影閒劃金
　釵記月㾗
月有㾗　明王禕詩春來天上渾無迹月到花間似有
　㾗
看月生　存齋詩話晩凉浴罷閒無事水閣東頭看月
　生此吴主一平生得意之句
月可呼　明僧梵琦詩船上見月如可呼愛之且復㽞
　斯須
　　　星
禜星　元史命回回司天監禜星
天狗堕地　元史紀要順帝丙戌司天監奏天狗星墮
　地血食人間五千日始於楚徧及齊趙終於吴其光
　不及兩廣
星隕如箕　續資治通鑑元世祖十五年有星隕於廣
　南色紅大如箕中裂為五墜地時聲如鼓焉
南望北斗　明紀事本末成祖親征阿嚕台次長清塞
　地極北夜望北斗已在南矣明王世禎憶昔詩天門
　直向隂山闢北斗翻從南極懸
景星頌　明紀事本末宣徳八年景星見天門少傅楊
　士竒進頌
五星紊度　明通紀洪武九年欽天監奏五星紊度日
　月相刑下詔求言而平遥訓導葉居升以直言死獄
　中
五星聚室　五朝注畧嘉靖三年正月丙子五星聚營
　室辛巳五星皆伏太白先過壁
夜望三台　明泳化類編萬安罷相在道猶夜望三台
　星冀復進用尋卒
星入月中　明紀事本末荘烈帝十七年正月星入月
　中
壽星見　明余繼登典故紀聞永樂十五年壽星見羣
　臣請賀上曰四方旱澇蝗疫比比有之鮮為朕言者
　此何足賀
長庚四角　明鄒漪明季遺聞福王稱制江南災異叠
　見東方長庚星光芒閃爛有四角或五角中有刀劍
　旗幟馬影似閧闘象
紅頭白尾　明謝在杭麈餘萬厯壬寅八月福建地見
　一長星頭大紅色尾尖白色霹靂一聲裂開中紅外
　白蠕蠕而動
星道　本朝王鴻緒明史藁日行黄道月行九道古來
　無所謂星道者山隂周述學推究五緯之行為星道
　五圖於是七曜皆有道可求
星輪　西洋厯書五星之天各有小輪原俱平行特為
　小輪旋轉於大輪之上下故人從地靣測之覺有順
　逆遲速之異
星數　明陳繼儒集三垣二十八宿中外宫計二百八
　十三座一千五百六十五星
斗柄挿水　明高啟時開篷望天邉斗柄挿水低
　　　雲
白雲庇墓　元史趙榮至孝𦵏之日白雲庇墓前後十
　五里葬畢而散
彩雲如葢　典故紀聞太祖攻婺城有五色雲見城西
　駐蹕地氤氲如葢
西北異雲　明王世禎史傳劉基甞遊西湖有異雲起
　西北光射湖水客以為慶雲将賦詩基大言曰此天
　子氣也在金陵十年後英主出其下非我誰名世者
囊雲　明寧獻王囊雲詩蒸入琴書潤粘來几榻寒小
　齋非嶺上宏景坐相看注臞仙每月令人徃匡廬最
　高處囊雲以歸搆雲齋障以簾幙放雲一囊四壁氤
　氲如身在岩洞
黒雲如繖　經濟録英宗至大同暮有黒雲如繖罩營
　雷雨大作衆皆危之已而有土木之難
青雲随渡　明解縉集高皇渡江青雲隨之親征婺州
　五色雲覆軍上下
雲中畵舫　獪園雜記隆萬間虞山採石者見雲一片
　自西南隅至鼓樂駭空有畵舫數隻蕩漾雲端仙妹
　靚粧列坐珠簾下江濤之聲𣺌在雲漢
雲闘　談薈正徳時江西有黒雲紅雲若相闘者乆之
　分為兩城人馬洶洶明年寧藩叛
雲如車葢　明何喬逺名山蔵孝宗册立為太子時詔
　至南京瑞雲見孝陵如車葢
雲占賊兵　劉基行状都督馮勝攻某城上使公授之
　方畧公以一赫號封曰夜半出兵至某所見某方青
　雲起即設伏頃有黒雲起者賊伏也勿輕動日是而
　黒雲漸薄回與青雲接者賊歸也急撃勿失已而具
　如基言
玉局雲　楊慎集㸃蒼山之麓有玉局觀焉四時有雲
　氣於夏尤著
黄海　明黄汝亨遊黄山記從三天門扶笻上是為海
　子又曰黄海葢雲極天界上下四方杳茫無辨似浮
　身海上稱黄山最勝處少頃登煉丹臺時落照弄晴
　白雲海中為翠為黛為巨浪為積雪為彩霞片片為
　金紫光為錦繡文百道千花幻出空界不可名状歸
　而作看雲之歌
組雜班錯　明祝允明建康觀雲記以青以丹以黄以
　碧以緋以赤以蒼以紫以緑以素以組雜以班錯
雲壇　本朝陸隴其集漢唐宋風雷雨皆各壇以祭未
　甞及雲明洪武二年詔風雲雷雨合為一壇
騎追雲　本朝王士禎池北偶談成化時翰林王公敕
　有仙術一日見白雲一片命騎追之雲落地化為石
　色如雪煮食之甚甘曰此雲母也
天孫妬　明屠隆五色雲賦大物矜炫變幻靡窮乍散
　乍合若淡若濃廓乎若啟窅乎若濛嗟此璀粲雕彼
　太素神乎巧哉天孫所妬何文章之綺靡恐大帝之
　是怒
如冪　元栁貫詩隙雨拂靣來空雲稍如冪
野碓舂雲　元周權詩溪深野碓自舂雲
為賔　袁桶詩古樹不受采白雲為之賔
凍雲　高啟詩梁園雪早凍雲癡
　　　風
禱風　姚燧集潘澤知宏州州之南故山風為災公為
　文以禱之自爾風災衰息
楊爵風　五朝注畧楊爵為御史以直諌逮詔獄平生
　清介絶俗居獄中惟推演易義而已逮之日京城大
　風人呼為楊爵風
只管有風　明太祖周顛仙傳周顛從行至皖城苦無
　風問顛顛曰只管行只管有風無胆行便無風行不
　三里果大風倐達小孤遂破友諒
旋風識火　明焦竑獻徴錄世宗南廵至衛輝白晝有
　旋風遶駕不散上問陶仲文何祥對曰主火上命禳
　之仲文曰火終不免苐謹䕶聖躬耳是夜行宫果災
　上僅以身免
海汎風　王世禎集倭舶之來恒在清明之後前乎此
　風候不凖清明後方多東北風且積乆不變過五月
　風自南來不利於行矣重陽後亦有東北者過十月
　風自西北來亦非所利故防海者以三四五月為大
　汎九十月為小汎
好黔　明馮時可滇行紀畧舊志雨師好黔風伯好滇
風伯主穴　明王尚絅風穴賦序聞風氣之為天地之
　號令也而汝州獨有穴又有所謂風伯者主之故又
　有風伯廟春秋祈報祀饗靡闕而風時為虐余惑焉
八風詩　吴偉業八風詩序余消夏小園風塕然而四
　至雖泠泠可以析酲已疾而凄其怒號不能無爰居
　之思避其庶人之雌風乎聊廣其意作為此詩
魚苖風　明袁宏道擢歌行四月魚苖風随君到巴東
　十月洗河水送君發楊子自注魚苖風洗河水皆長
　年語
涼信　元熊鉢詩西風涼信入虚簷
掲花影　元陳樵臨花亭詩歌珠一串流鶯出花影數
　重風掲開
　　　雷電
擊小吏　元史至正中永興縣雷擊死糧房貼書尹章
　於縣治時方大旱有朱書在其背云有旱却言無旱
　無災却道有災未庸殱厥渠魁且擊庭前小吏
震謹身殿　明徐禎卿剪勝野聞洪武中雷震謹身殿
　帝親見火炎自空中下乃再拜曰上帝赦臣臣赦天
　下
突烟雷　明陸深漫筆劉少師健為庻僚夏日奉命徃
　祀華山與客登高頋見山下白霧瀰漫若大海而山
　頂赤日方熾俯視突烟暴起或丈餘逓至尺許亦無
　所聞頗異之及下山問人云適有驟雨挾雷數百已
　過矣向所謂烟中突起者悉雷也
積沙書　談薈崇禎時雷擊余邑王家偶觸産室雷電
　遂霽堦上有天書二子不孝他日重治八字體作行
　書徑二尺餘似積沙成之洗濯不能去頃之自滅
繪梅花　耳談姑蘓韓某暑月坐堂中忽暴雷起繞柱
　奮擊數刻始去堂上砌石上繪梅花一枝紋理精妍
雷神掣符　鄒漪啟崇野乗萬尊師以三吴旱禜於數
　縣皆大雨道流竊語曰有雨無雷何也君方持請雨
　勘合未及焚雷神就其手掣去大震撃死謗法者
紅色楷書　武林紀事洪武乙酉杭州吴山三茅觀雷
　擊白蜈蚣長尺餘有紅色楷書秦白起三字
手執綠斧　獪園雜記廣東人家風雨晦明中雷神落
　地不得去赤髪狰獰頭如獮猿肉翅青手執綠玉斧
　語其家急延正乙道士誦清浄經出我須臾誦畢騰
　空而去
雷泉如願　明曺大章元君靈應記大章建碧霞君廟
　於郊外日徃薫修四明王生携一童子亦在頂禮白
　日雷作攫童子離殿二三丈地烈為池碧綠漣漪結
　成雷泉如願四字硃書久乃漸滅
四時雷電　明王世懋二酉委譚浮梁景徳鎮天下窑
　噐所聚余以分守至其地萬杵之聲殷其火光燭天
　令人不能寢戱目之曰四時雷電鎮
落電　明何景明雨詩樹明稍落電山暗轉奔雷
　　　雨
雨核　元陶宗儀輟耕錄至正時杭湖二州空中有物
　若果核與雨雜下五色間錯破其實食之似松子仁
　皆曰婆娑樹子後紅巾來雨核之地悉被兵火
平章雨　元史王伯勝拜遼陽行中書省平章嵗大旱
　禱畢即雨人謂之平章雨
别駕雨　元史宇文公諒同知餘姚州夏不雨公諒出
　禱輒應人頌之為别駕雨
着衣皆赤　元史元統二年正月朔雨血於汴梁着衣
　皆赤
二羊闘　元納新集元統間知樞宻事薩都拉過龍門
　峽見二羊闘山椒間頃刻大雨泛溢人馬皆漂溺
雨木氷　輟耕録順帝時雨木冰状如樓閣人物鳥獸
　卉木俱偹高林大樹珠葆羽幢彌望不絶
獨不霑濕　本朝邵逺平元史類編王庸至孝母卒露
　處墓前旦夕悲號一夕雷雨暴至鄰人持寝席徃蔽
　之見庸坐卧地獨不霑濕
菩薩線　元史至正三年三月彰徳雨毛如線而綠俗
　云菩薩線
永隆雨　明興雜記洪武中吳僧永隆請焚身以救冒
　請之僧至雨花䑓望闕拜辭取香瓣書風調雨順四
　字語侍中曰煩語陛下以此祈雨必騐乃自焚時大
　旱上命以所遺香至天僖寺禱雨夜雨大降上嘉曰
　此真永隆雨也别見僧
發矢約雨　明沈國元大事記滁州之柏子潭有龍祠
　水旱禱之輒應上因滁旱彎弓注矢立潭西祝曰吾
　與神約三日必雨連發三矢而還後三日果大雨
雨魚　明通紀嘉靖壬戌三月山東徳州雨魚三日時
　有詩云魚乃躍於淵何如降自天
侍郎雨　名世類苑永樂時浙江旱災上命王文安公
　英往祀南鎮公至紹興即大雨田野沾足人皆喜曰
　此侍郎雨也
紅黑雨　談薈俞震齋精五雷祈禱術同時有黄天元
　亦能之洪武時閩大旱官召二人祈雨立東西二壇
　分書朱墨二符私約曰吾二人雨當如其符色乃以
　書符朱墨二硯分投水缸中須臾雨至一壇水黑一
　壇水紅
天水　羅􁠴茶記云烹茶以泉水為佳如泉水不可得
　則用天水秋雨為上梅雨次之秋雨冽而白梅雨醇
　而白
瀉汞　元趙文敏孟頫雨詩云蛛網懸珠絡荷盤瀉汞
　銀
梅月逢庚　元李孝光詩梅月逢庚江雨歇稻花迎午
　水風凉
支干不靈　元馬臻詩雨乆支干盡不靈
烟織雨　元郭鈺詩江烟寒織雨山鳥暝穿雲
癡雨　元張飬浩乆雨初霽詩癡雨歇簷滴頑雲開日
　華
　　　露
乾清露　宋濂膏露頌洪武二年冬膏露降於乾清宫
　後苑蒼松之上光潤如酒凝結如珠肪白飴甘彌布
　松柯
扭露飲　明金幼孜北征錄發静鹵鎮人渇甚以衣於
　草間且行且拽漬露水扭出飲之
露如霜　元虞集詩天高露如霜客子衣盡白
　　　霜
聚霜煑羹　元史赫嚕事太祖西征在道絶汲晨起聚
　草上霜煮羹以進問曰何從得水因告之故
寫霜景　明董其昌集畫家霜景與烟景淆亂余末有
　以昜也丁亥冬燕山道上乃始悟之題詩驛樓云曉
　角寒聲散栁堤干林雪色亞枝低行人不到邯鄲道
　一種烟霜也自迷
繁霜是血　明戚繼光望闕臺詩繁雪盡是心頭血灑
　向干峯木葉丹
霜片　明高啟詩月下凍㾗生綠井隔簾霜片飛無影
　　　雪
雪獵　元史朱徳潤為鎮東行省提舉二月大雪英宗
　獵於栁林召見獻雪獵賦萬餘言
黒雪　元綱鑑大全順帝時湖廣雨黒雪
苦得滕字　元史類編吕徽之逃名以耕漁自給偶詣
　人家易榖種值大雪聞閣中分韻作雪詩有得滕字
　者苦吟弗就徽之不覺失笑諸貴逰方侮之因詢其
　笑何謂徽之曰我意舉滕王蛺蝶事耳衆始嘆服邀
　入座賦詩立就即去
祈雪　元史睿宗軍㑹於三峯山金人溝地立軍圍之
　睿宗令軍中祈雪夜果大雪三尺溝中軍僵立刀槊
　凍不能舉
暑雪　元劉郁西使記潮海地極寒雖酷暑雪不消
賦瑞雪　明閔文振仰山脞錄方孝孺少侍潛溪宋公
　寓京師㑹大雪太祖宴羣臣命各為瑞雪賦宋公既
　醉還邸属孝孺賦翊晨進上上讀之曰此非卿茟詞
　甚雄偉有用之才也
時玉　夏言集嘉靖乙未正月夜雪詰朝全霽上喜札
　諭禮官曰天賜時玉欲與卿等一見伏讀聖文以時
　玉名雪實古今所未道恭掇賦一首
送雪　明周憲王送雪詩准􁁏煖金香盒子明朝送雪
　與相知自注汴土風俗每嵗遇雪初下則以小盒子
　盛之送親知以為瑞或舉觴歡宴尤為宫中所尚焉
看雪堕松　王禕集宋景濓性踈曠或獨卧長林下看
　晴雪堕松頂雪出沒巖扉間悠然自適
掬雪頮靣　宋濓集孫孝子惟中廬墓晨起無火掬雪
　頮靣輒詣墓前拜
雪寒下馬　名臣遺事夏忠靖與蹇忠定值雪夜過禁
　門有不欲下馬者曰雪大寒甚公曰君子不以𠖇𠖇
　墮行
屋角墊　明文震孟集邢麗文家貧無所干請甞大雪
　人徃視之則屋三角已墊方携書坐其一角不糁者
　相見但誦所得佳句絶無惨凛色
赤足上嶽　明陳仁錫潛確類書王冕當天大雪赤足
　上嶽峯四頋大呼曰遍天地間皆白玉合成使人心
　胆澄徹便欲仙去
聽雪篷　明詩話嶺南無雪惟楊孚宅一見之杜詩所
　云南雪不到地也番禺黄哲度嶺而北倚篷聽雪詫
　曰天下竒音也歸搆一軒名聽雪篷
三千掃雪　野獲編大内每雪後即於京營中撥三千
　人入内庭掃雪輪番出入亦有㳺閒少年代充其役
　以觀禁掖者
和蒸字　明李東陽集王古直作詩亦有致甞與予和
　雪詩蒸字韻數徃復出新意予頗訝之乆乃覺其為
　方石所助因以一詩挑之謝乃躍然出和遂成巨卷
待伴　元張雨詩山㽞待伴雪春禁隔年花
齊腰　袁桷上京詩今年春事减土舍雪齊腰
粉月　元薩天錫詩吴剛粉月成瓊屑洒向人間沃春
　熱
七月雪　元納新七月十六夜看月詩却憶去年灤水
　上夜深孤舘雪蕭蕭自注去年客上都是日大雪
壓山　元吴澄雪詩䞉添吴楚千江水壓倒淮徐萬里
　山
千丈雪　明唐寅詩一夜空山千丈雪草元人在玉壺
　天
賣雪　明施武賣雪詞注大理蒼山雪六月不化市上
　女郎賣之猶吴下之賣氷也
三色　湧幢小品萬厯四十四年正月大雪無錫有黄
　紅黒三色
五月劖雪　明范汭滇中詞五月㸑僮劖雪去三冬𤏡
　女擔花來
　　　霧
紅霧　元史至正中丹陽雨紅霧草木葉及行人衣裳
　皆濡成紅色
十重霧　元史類編董摶霄奉命以兵援江南賊犯徽
　州有道士能作十二里霧摶霄以計破之妖霧頓開
　諸伏兵皆起遂破賊
銀色界　楊慎集安寧之境杪秋初冬天将霽晨必大
　霧千里一白如銀色界湏臾日出霞彩輝煥亦竒觀
　也
元日霧　明王守仁詩元日昏昏霧塞空出門咫尺誤
　西東
沉峯　明湯顯祖匡山舘賦積霧沉峯横雲矯嶂
　　　雹
玲瓏有竅　元史至元中清州雨雹大過於拳其状有
　如龜者如小兒形者如獅象者如環玦者或撱如卵
　或圓如彈玲瓏有竅色白而堅
成形　明邢侗集萬厯時山東臨邑縣雨雹盡作男女
　鳥獸形
如牛如象　談薈崇禎十年又四月武鄉縣雨雹知縣
　親騐有如象大者二塊如牛大者數十塊
　　　虹
青紅線　明董榖碧里雜存彭友信嵗貢至京一日高
　祖微行見虹霓口占二句云誰把青紅線兩條和雲
　和雨繋天腰友信應聲曰玉皇昨夜鸞輿出萬里長
　空駕彩橋上異之約明日同早朝至明宣入以為北
　平布政使
渴虹下飲　升菴外集予甞登眺山寺見雨霽虹霓下
　飲澗水明若刻畫日射其旁如盻睞然得句云渇虹
　下飲玉池水斜日横分蒼嶺霞
屈虹　明鄭選虹賦以子所言是名屈虹字以挈貳謚
　以螮蝀晦者為雌昭者為雄或言陽以隂䝱或言隂
　受陽攻或言樞鎮所散或言雨日所衝
　　　霞
撚細末　元貫裕實詩暖翠流香春自活手撚殘霞皆
　細末
銀霞　邱處機望隂山詩逺觀日脚射銀霞
紫烟衣　元倪瓉詩朝霞補作紫烟衣
　　　天河
黄河無影　明王鏳詩空擬乗槎問消息黄河無影到
　衡陽自注衡州不見天河疑黄河逺也
澹澹　劉因明河秋夕圖詩明河澹澹縱復横行雲悠
　悠度踈星
欽定四庫全書
　元明事類鈔卷二
　　　　　　　　　　　監察御史姚之駰撰
　　地理門
　　　地
幅員之廣　元史元起朔漠併西域平西夏滅女直臣
　髙麗定南詔遂下江南而天下一故其地北踰隂山
　西極流沙東盡遼左南越海表漢隋唐宋以來幅員
　之廣咸不逮元
測景之所　元史當時測景之所二十有七東極髙麗
　西至滇池南踰朱崖北盡鐵勒亦古人所未及為者
平雲南　元程鉅夫集世祖授鉞專征絶洮踰吐蕃遣
　使大理未幾㧞善闡攻交趾金齒白衣羅鬼緬中諸
　蠻相繼納欵雲南平列為郡縣刻石㸃蒼山以紀功
通緬國　元史緬國為西南夷不知何種前史皆不載
　其文字進上者用金葉冩之次用紙次用㯽榔葉謂
　之緬書世祖遣使招之道始通
輿圖畫方　綱鑑輿圖引是圖乃元人朱思本所畫思
　本撫之臨川人博學多聞踪跡遍宇内自叙此圖乃
　其十年之力茍非目足所及未敢遽書可謂用心之
　勤至其所為畫方之法則巧思者不逮也
慈悲國　元史類編八百媳婦國民皆𤏡種好佛惡殺
　毎村創一寺毎寺建一墖約以萬計有敵人來侵不
　得已舉兵得其讐而止俗名慈悲國元世祖初命將
　征之道逺不能通後竟招附焉
獞狼　本朝陸祚蕃粤西偶記猺人服化最早獞人之
　出自元至正始也狼人之出自明𢎞治始也
兩都　草木子元世祖定大興為大都開平為上都毎
　年四月草青則幸上都避暑八月草將枯則駕回大
　都矣
氣白　明史藁龍泉胡深精術數元末兵亂嘆曰浙水
　東地氣盡白禍將及矣乃集里中子弟自保
寰宇縦横　明紀事本末洪武中寰宇通志成東距遼
　左都司東北至三萬衛西極四川松潘衛西南距雲
　南金齒南踰廣東崖州東南至福建漳州府北暨太
　平大寧衛西北至陕西甘肅縦一萬九百里横一萬一
　千五百里四裔不與焉
燕薊形勢　明王鏊震澤長語古今都㑹未有及燕薊
　之形勢者太行盤盤自西而北居庸古北松亭等闗
　北瞰沙漠南引江淮土厚水深博大爽塏豈非天造
　其勝以貽帝王之業乎
建都籓籬　明邱濬集建都於燕切臨邉境太行西來
　逶迤而北歴居庸而東極於醫無閭是為第一層之
　内籓籬也又東起大寧界越宣府大同代州之境而
　西至於保定徳州之黄河又為第二層之外籓籬也
驛傳古名　楊慎集慎往年執簡史局見洪武中有請
　以春秋兩漢地名名今各路驛傳者詔既從其請史
　復書其事
大西洋　明紀事本末萬歴時天津稅監進大西洋利
　瑪竇方物明劉侗帝京景物畧大西洋奉耶穌教者
　利瑪竇自歐羅巴國航海九萬里入中國
開貴州　明鄭曉今言貴州本西夷羅施鬼國國初靄
　翠宋欽歸附乃其世官山峭地瘠夷情猾詐分𨽻川
　湖雲南永樂癸巳始立三司明吳國倫詩我聞水西
　奢香氏奉詔曾謁髙皇宮承恩一語九驛通鑿山刋
　木穿蒙茸
復哈宻　明史藁哈宻漢西域唐伊州地也明髙帝定
　陜西甘肅諸鎮嘉峪闗以西置不問永樂間封為忠
　順王即其地置哈宻衛
交趾興廢　明紀事本末張輔平安南奏請為郡縣如
　中國制乃置交趾布政使司都指揮按察司分十七
　府四十七州一百五十七縣至仁宗朝交趾復反上
　從楊士竒楊榮言遂棄之詔文武吏士携家來歸
五大洲　談薈西洋利瑪竇為萬國全圖言天下有五
　大洲一曰亞細亞洲中凡百餘國而中國居其一二
　曰歐羅巴三曰利未亞四曰亞墨利加其地最大分
　為南北二洲最後得墨瓦臘加洲為第五而域中大
　地盡矣
地心測算　西洋歴書天包地外地在天中其體皆圎
　皆以三百六十度算之地經各有測法從地窺天其
　自地心測算與自地面測算者多有不同
三輔　五朝注畧嘉靖二十九年以易州昌平通州為
　三輔
陪京　金陵社集海宇承平陪京佳麗仕宦者誇為仙
　都游談者指為樂土
如一圎毬　西洋歴書地形如一圎毬凡一切流峙動
　植之物皆粘吸於毬上故海水遶毬而流土物環毬
　而生於是有正者倒者横者斜者而天則虚空籠罩
　毬外
燕山八景　元陳櫟燕山八景賦建皇都於燕山信廣
　大而超卓稽載籍之所傳跨亳殷與京雒仰景致之
　佳絶殫泓頴而難窮味綺名之有八恍莫措其形容
　案八景為瓊島春雲太液晴波玉泉垂虹西山晴雪
　薊門烟樹盧溝曉月居庸叠翠金䑓夕照
南溟竒甸　邱濬賦序高皇帝勞海南衛指揮勑有曰
　南溟之浩瀚中有竒甸數千里地名炎方是時瓊郡
　入職方僅再朞荒僻陋鄙而聖祖即視之以畿甸而
　褒之以竒之一言豈無意哉
留都　明莫如忠留都詩班林禁旅譏訶卒頭白中璫
　給掃人
烏撒　明萬士和烏撒詩干羽未能馴鬼國祗貪闗市
　中鹽茶
無三尺平　明朱茂時黔中曲疊嶂曾無三尺平盤江
　狹處銕橋横自注地無三尺平黔中諺也
　　　山
長白山　名勝記長白山其巔有潭周八十里深不可
　測南流為鴨綠江北流為渾同江明一統志長白山
　在故㑹寧府南六十里横直千里髙二百里
日月山　元史憲宗二年八月始以冕服拜天於日月
　山明徐尊生讀元史詩祭天逺在日月山
萬嵗山　輟耕録相傳漠北有一山形勢雄偉金人望
　此山有王氣謀厭勝之乃求通好以乞此山因大發
　卒鑿掘輦運至幽州城北積累成山開挑海子營搆
　宫殿為遊幸之所後金亡元世祖徙都之及興築宫
　城山適在禁中遂賜名萬嵗山明紀事本末宣徳中召
　蹇義夏原吉楊士竒等十八人遊萬嵗山
煤山　日下舊聞案宣宗廣寒殿記及楊文貞諸公西
　苑諸記所稱萬嵗山皆本金元之舊至馬仲房始以
　煤山為萬嵗山迨萬歴間揭萬嵗門於後苑而紀事
　者往往混二為一盖金元之萬嵗山在西而明之萬
　嵗山在北也
仁山　元史金履祥居仁山之下學者稱為仁山先生
㸃蒼山　元史世祖平雲南刻石㸃蒼山以紀功徳詔
　程鉅夫撰其文
蟠龍山　元史楊大淵建言取呉必先取蜀取蜀必先
　據䕫乃遣其姪文安相䕫逹要衝城蟠龍山
慈悲嶺　元史詔與髙麗畫慈悲嶺為界
栲栳峯　元詩話岑安鄉餘姚人自號栲栳山人以所
　居近栲栳峯也
山分　元史李忠至孝大徳七年地震郇保山移所過
　摧壓將近忠家分為二行五十餘步復合其家獨完
　也
太和山　明羅宏運卓異記本朝太和山即古武當山
　也真武祀典之重前世無比明袁中道太和山詩山
　為凾夏諸丘長帝是軒轅有道孫
封陵山　嘉靖實録上諭内閣昨議進祖陵皇陵二山
　名朕思孝陵在鍾山亦宜同體文皇既封黄土山為
　天夀山今又擬顯陵為純徳山其祖陵宜曰基運山
　皇陵宜曰翔聖山孝陵宜曰神烈山並方澤從祀
鷄鳴山　聖君初政錄洪武時初建成均地多蜈蚣上
　令築土峯以鎮之號鷄鳴山自是蜈蚣頓息
西山　黄汝亨集西山之遊凡六日得泉樹十七得山
　十三而禪宫梵刹居半此山自我明標置間有唐宋
　元一二之遺故多宏麗少寂寞又皆為中貴人瘞骨
　處香林佛地實多聚溷亦此山所遭也元馬祖常西
　山詩鳳城西去玉泉頭楊栁堤邉馬上遊
琴杵　王鏊七十二峯記有若琴者曰琴山有若杵者
　杵山
封日本山　卓異記島寇刼畧文皇勑日本國王源道
　義討之獲渠魁以獻上嘉其勤誠賜書褒賚又封其
　國之山曰夀安鎮國之山
寶山　明楊士竒集時航海者莫知停泊往往膠淺陳
　平江瑄於太倉相可泊處以二十萬卒築髙丘二十
　丈延亘十里為表識衆便之稱寶山上親製文樹碑
　焉
甕山　帝京景物畧甕山初未名甕也初一老父語人
　曰山麓魁大而凹秀甕之屬也乃鑿之果得石甕因
　留䜟曰石甕徙貧帝里嘉靖時甕忽失去嗣是物力
　漸耗
康山　本朝吳綺揚州鼓吹詞康山在徐寧門内傳為
　開河時積土所成明康狀元海以救李夢陽罷官隠
　居玩世於此因以此得名
進耳山　湧幢小品髙帝欲征雲南未發衢童即謡於
　道求之知為土地神所洩因謫之雲南後憑巫於府
　治之西山故名之曰進耳山
凌霄峯　明紀事本末云成祖出塞次凌霄峯登絶頂
　望漠北萬里蕭條顧謂胡廣等曰元盛時此皆民居
　也
兎兒山　天啓宫詞注兎兒山即旋磨䑓天啓乙丑重
　　陽車臨幸
四面異色　明史藁西洋忽魯謨斯有大山四面異色
　一紅鹽石為器盛食物味自和一白土可塗壁一赤
　土一黄土皆適於用
山移　明李賢天順日錄王振擅權災異疊見浙江紹
　興山移平地地動白毛遍生
崖豁二扉　國初事蹟劉誠意未遇時知青田靈異日
　手一編面山而坐忽崖上豁二扉公即入其中有石
　室壁上有字云此石為劉基所破
湧山　明史稿萬厯時狄道山崩平地湧大小山五禮
　侍馮琦疏言山陷成谷地湧成山自開闢來惟唐垂
　拱中有之而今再見
布嚢貯山　明陳獻章行狀先生嘗夢一長髯道士以
　布􁂫貯羅浮山遺之
望山為雲　李夢陽集云内弟生不識山出陽武行望
　見山喜以為雲已知其山也益有喜躍馬行懊不即
　至
山市　明吕維祺集山市自古未聞東牟志載棲霞大
　方有之余按部棲霞薄暮峰雲繚繞皆如城郭臺榭
　人物花鳥之狀已抵蓬萊禱海市見焉與棲霞所見
　不殊
山鬬　明李日華雜綴正統時太湖中大貢山小貢山
　忽鬬開閤者數次乃共沉於水忽復起復鬬踰一時
　乃止
山帶㡌　劉因集今朝雪嶺初逢雨應是郎山帶㡌迎
　自注土人語云郎山帶㡌十日無道
惠山怪我　明沈周冐雨登恵山詩惠山怪我昨徑去
　歸來欲登却作雨
倦看北固　明泳化類編云姚廣孝初為僧字斯道嘗
　有京口覽古詩其末云蕭梁事業今何在北固青青
　眼倦看僧宗泐見之曰此豈釋子語耶斯道薄南朝
　矣
獻碧　袁中道詩云天雨乍霽雲乍拆馬首諸山齊獻
　碧
曾見古人　明鄭琨青山詩把酒對崔巍青山顔亦開
　吾嗟不如汝曾見古人來
山生面　明魏學洢詩青山宜作生面觀耳目爛熟妍
　亦醜
　　　水
落際　元史水至彭湖漸低近琉球謂之落際際者水
　趨下不回也凡舟遇颶風漂流落際回者百無一二
䟽灤水　元史决雙塔白浮諸水為通惠河以濟漕運
　而京師無轉運之勞𨗳渾河䟽灤水而武清平灤無
　墊溺之虞　本朝髙士竒松亭行記水經及注皆有
　濡水漢地里志亦有濡水音乃官反五音集韻濡水
　名一作渜据此則今水有灤而無濡且渜灤字形相
　類豈古或通用而然耶
水髙如山　北征録經濶灤海子遥望水髙如山但見
　白浪隠隠自髙而下嘗經江湖望水無不平者獨此
　水逺見如山之髙近處若極下此理極不可曉
浮光上燭　明張誼宦遊記聞宏治辛酉夏夜古渝城
　上忽白光映天人起視之但見渝水明耀浮光上燭
　而已次早視之宛如豆汁人不敢飲踰三日始澄澈
五色如畫　明于慎行筆麈至正十四年汴河水皆成
　五色花草如畫三日方解
水寶　祝允明語怪宏治中有回回入貢道山西某地
　見居民競汲山下一池謂伴者吾欲買此泉民漫言
　須十金回回即與之民曰戱耳遂聞於縣及府至五
　千金守不得已許焉回回鑿山入穴得泉源乃天生
　一石池水從中出即舁之去問之曰此水寶也凡汲
　者竭而復盈雖三軍萬衆城邑國都只用以汲終無
　竭時
赤水　獻徴録討來里思國山下有水赤色望之如火
　宣徳年入貢
水僵　李日華集正徳中文安縣水忽僵立是日天大
　寒遂凍為冰柱髙五丈圍亦如之中空而旁有穴後
　數日流賊過縣民避入冰穴賴以全活者甚衆
火萬炬　霏雪録洪武丁夘會稽王家堰夜大雨水暴
　至溺人無算水上有火萬炬
水向髙行　戒菴漫筆孝陵牆内寺僧於沿墻脚下鑿
　石作曲形引水水皆逆行自低向髙與江水異
真水無香　明王象晉羣芳譜洞庭張山人論水云山
　頂泉清而輕山下泉清而重石中泉清而甘沙中泉
　清而冽土中泉清而厚流動者良於安静負隂者勝
　於向陽山削者泉寡山秀者有神真源無味真水無
　香
襟街帶巷　明吕柟固原州行水記襟街帶巷出逹南
　河
善飲水　李夢陽集邵道人善飲水鄉野人争來欲觀
　道人令人自置水以椀列案無問多少飲之若冬月
　水氷則齒間瀺瀺聲頃之肩踴面紅汗下如雨
竹溜　劉因詩松巢低映㡌竹溜細通厨
波如澱　楊維楨詩瑤池春暖波如澱
　　　海
海運　元史朱清張瑄並為海道運糧萬户輟耕録國
　朝海運咸謂古來未有不知此法自秦已行之張昱
　詩國初海運自朱張百萬樓船渡大洋
星宿海　元地理志河源在土番朶甘思西鄙有泉百
　餘泓方可七八十里履髙山下瞰燦若列星以故名
　卾端諾爾卾端譯言星宿諾爾譯言海也徐尊生詩
　窮河直至星宿海
海涸　元五行志憲宗討八尺蠻於衮騰吉斯海㑹大
　風吹海水盡涸濟師大㨗
海子　元史海子在皇城之北舊名積水潭聚西北諸
　泉之水流入都城而滙於此汪洋如海人因名焉
雙泉海　後北征録次雙泉海即薩里竒爾元太祖發
　迹之所舊建宫殿及郊壇毎嵗於此度夏前有二海
　子一鹹一淡
文檄海神　明蔡錫傳鄞人蔡錫仁廟時守泉州欲脩
　洛陽橋橋跨海功難施錫以文檄海神忽一醉卒乞
　往自沒於海俄而以醋字出錫意必八月廿一日也
　遂以是日興工潮旬餘不至工遂成　本朝宋犖筠
　廊偶筆此事人不知而以附蔡端明且以為傳竒中
　妄語矣
不與海争　明潘損集陳讓知杭州時海漸内徙逼海
　寧城羣策莫治公請去城一里許開支河築内堤延
　袤十里以寛治猛不與海争利海果及堤而止
禱海神　明紀事本末倭寇浙江趙文華請禱海神殺
　賊遂遣如浙
祀海地　邱濬集今制祀東海於登州祀南海於廣州
　皆臨海而祭西海則望祀於蒲州北海則望祀於懐
　慶此因循宋舊也今京師東北乃古碣石渤海之處
　於此立祠為宜滇之極西百夷之外聞有大海通西
　海島夷即西海也宜於雲南城西望祀之
海氣結市　五雜爼海市海氣所結非蜃也家居海濵
　毎秋月極明海中蚌蛤車螯之屬皆能吐成城市樓
　閣截流而渡至杳不可見盖借海之氣也
十更　明史藁海道不可以里計舟人分一晝夜為十
　更因以更計道里如臺灣至彭湖四更可達彭湖至
　金門七更可達是也
羅刹海　元王逢詩風黑浪髙羅刹海月明天度使臣
　星
滇海　楊慎詩金碧山前惡氛起虜馬來飲滇海水
無分野　明俞安期望海詩星臨東極無分野山入南
　荒有沃焦
空青一片　王世貞泛海詩空青一片引牙􁀙不遣乾
　坤入混茫
　　　江
源出崑崙　江隂縣志徐霞客言河源星宿海在崑崙
　之北江源犁牛石在崑崙之南佛書謂之殑伽河南
　經石門闗始東折而入麗江為金沙江又北曲為叙
　州大江與岷山之江合金沙在蠻獠人迹不到故舍
　逺而宗近也余親歴崑崙南境故知之
金沙江　明紀事本末王驥征麓川師踰孟養至孟那
　孟養在金沙江西去麓川千餘里諸部皆怖曰自古
　漢人無渡金沙江者今王師至此真天威也元史鄭
　鼎從憲宗征大理國至金沙河波濤洶湧案金沙河
　疑即江也
通江滙　明紀事本末初漕舟至淮安過壩渡淮以達
　清河輸輓甚艱平江伯陳瑄采故老言鑿清江浦引
　水由管家湖入鴨陳口達淮築堤置閘以便引舟浚
　儀真𤓰州通潮鑿吕梁百步二洪石以平水勢開泰
　州白塔河通大江築髙郵湖堤而江淮遂通
白石江　明沐英傳英攻雲南梁王駐兵曲靖拒守英
　乗大霧進至白石江阻水而止霧斂則已薄其營矣
黒龍江　劉因詩黑龍江頭氣鬱葱自注黑龍江見金
　史
孝女江　明王穉登詩急雨潮平孝女江案即曺娥江
　也
水色變白　明朱國貞湧幢小品宏治時馬湖府底渦
　江水色變白眀瑩可鍳翊日白濁如泔漿凝於岸者
　如土粉
江色飛入　明陶安江色詩竹屋晨起闗江色直飛入
　空碧壓几案隂隂四壁濕玻瓈作天地泠然手可挹
縈紆萬里　明李東陽長江詩朝離巴峡暮洞庭九𣲖
　却轉潯陽城縈紆南徐萬餘里更萬餘里通蓬瀛
　　　河(漕河附/)
平河碑　元史至正四年黄河大溢命賈魯為總治河
　防使發軍民十七萬人供役自四月至十一月水土
　工畢掃諸堤成河復故道特命承㫖歐陽元製平河
　碑文以旌勞績元又從魯訪問方畧及詢過客質吏
　牘作至正河防記欲使後世罹河患者按而求之
河清　元史順帝二十一年黄河自平陸三門磧下至
　孟津五百里皆清凡七日泳化編世宗生之年河清
　三日
尋河源　元史至元中命多克實為招討使佩金虎符往
　求河源四閲月始抵其處是冬還報其後學士潘昻
　霄得其説撰為河源志臨川朱思本又得帝師所藏
　梵字圖書而以華文譯之與昻霄所志互有詳畧
　明僧宗泐望河源詩漢使窮河源要領殊未得遂令
　西戎子千載笑中國
河入淮　元方囬詩更乗四凟舟自注謂江淮河濟皆
　至今黄河入淮歸有光詩淮水自西流黃河從北下
　併合向東行終年無停㵼
㑹通河　續文獻通考元世祖因夀張尹韓仲暉獻議
　命興工起東平州安民山西南道夀張西北二百五
　十里抵臨清引汶絶濟以達御河建牐三十有一以
　節蓄洩遂名㑹通河
穆稜河　元史張榮從太祖征西域至穆陵河召問濟
　河之策榮請造船百艘一月而辦
金口河　綱鑑順帝托克托用言者於都城外開金口河
　引水東流達通州河成以水積泥壅卒以無功
通惠河　元史世祖時開通惠河以郭守敬領都水監
　道昌平白浮村神仙泉過䨇墖榆河引一畝玉泉諸
　水入城滙於積水潭從京北而南入舊河逾年畢工
　自是免都民陸運之勞帝京景物畧嘉靖時御史吳
　仲請修通惠河三月告成上登舟觀之大學士張璁
　等聫句以聞
二凟合一　邱濬集凟者獨入於海故江河淮濟皆名
　焉今以一淮而受大河之全盖合二凟為一也
束水刷沙　明潘季馴河防一覽通漕於河則治河即
　以治漕㑹河於淮則治淮即以治河合河淮而同入
　於海則治河淮即以治海惟在築堤束水借水刷沙
　以此奏功百年可治
挑淺　明馬從聘䟽黃河善淤故沿河州縣俱設有淺
　夫以為挑河而設如夏鎮則一千餘名徐州至三千
　餘名當水落之時率夫於灘淺處挑浚俟伏秋水至
　衝刷一空矣自治河者為束水滌沙之説取其効速
　而功顯無論旋滌於此復停於彼且河水暴發前堤
　壩盡化為河身宜其髙與城齊也
䟽水勢　泳化編徐有貞治河先是治者率築堤以遏
　之毎築輙壊更七年弗成有貞䟽言治水當先䟽其
　勢勢平乃治其决决至乃濬其淤於是作制水之閘
　流水之渠凡數百里越三年功成
遏汶入河　眀紀事本末永樂九年㑹通河成以汶泗
　為源汶水出寧陽縣泗水出兖州至濟寧而合置天
　井閘以分其流南流通於淮北流由新開河道東昌
　入臨清置十五閘以時啓閉又於寧陽築壩以遏汶
　水盡入漕河明謝肇浙詩汶流乆湮絶負載勞牛車
　戴村一以壩分水開龍渠畚鍤不再舉天府盈倉儲
　誰建平成烈共城宋尚書
五色照映　解縉河清頌榮光羃河河獻圖五色照映
　氷玉壺昔洪武今永樂襲休祥頌聲作自注三門磧
　黄河清凡三十有二日袁桷詩馬足曾窮五色河
河濟漕　今言大禹治河易今治河難禹時直欲除害
　今併欲興利以濟漕故甚難明紀事本末尚書朱衡
　言古之治河惟欲避害今之治河兼欲資利
議河套　五朝注畧嘉靖時縂督曾銑請復河套條八
　議以上　明呉一鵬詩去年捜河套今年捜河套河
　套水草多反以資冦盗
合五行　明紀事本末徐有貞治河功成渠名廣濟閘
　名通源架濤截流栅木絡竹實之石而鍵以鐵盖合
　五行用平水性
河入秦溝　明紀事本末朱衡治河開廣秦溝以通運
　道是名夏鎮於是河專由秦溝入洪而河治
新河　河渠志劉榮嗣尚書銜命治河時駱馬湖潰運
　道填淤乃創挽河之議起宿遷至徐州别鑿新河分
　黃水注其中以通漕計二百餘里費金錢五十萬然
　黃水衝沙往往成淤漕艘入新河者輙膠而潮水適
　平可行尚書下獄論辟後駱馬湖復潰舟行新河人
　頗稱便焉
河决汴梁　明李光壂守汴日志闖賊三次圍汴最後
　决河滿城俱成河洪止存鐘皷二樓及王府屋脊相
　國寺寺頂軍民溺死數十萬吳偉業詩城上黃河屋
　注來千金堤帚一時開梁園遺跡銷沉盡誰與君王
　避吹䑓
堰帚　河防一覽凡堤係掃灣預乾帚以衛堤根帚須
　土多料少樁簽用長入地須深
度閘　明貢奎度閘詩新河十里分三閘閘束水奔河
　勢狭萬艘昻昻擁不前我愁度閘如度峡
一旬百里　明邱兆麟泇河詩四月泇河濵運艘千百
　檥我舟銜尾來偶與同起止八牐閉九日一旬得百
　里前途牐更繁閉者轉難啓
春流無恙　眀李攀龍上朱司空詩春流無恙桃花水
　秋色依然瓠子宫
　　　湖
湖水立　宋濓集上攻陳友諒大戰於彭蠡湖軍聲嘯
　呼湖水為之起立
東湖　明吳寛集東湖本陳湖也在長洲邑東南周可
　六七十里陳仁錫集予家東湖成宏間詩人倡和甚
　多
臙脂湖　明陸應𤾉廣輿記監利有臙脂湖相傳陳友
　諒侍姬脂粉費以此湖漁利供之
複湖　獻徴録白昻奉命治河以髙郵甓社湖風浪時
　作多覆舟議即其東開複湖以避其患河成舟行無
　險名其河曰康濟人思公惠别名白公堤
湖涸　王世貞集于謙未死時杭之西湖涸龜底孫厚
　貞時鎮其地語人曰哲人其萎乎吾甚虞于公
髙士湖　鴻書孫一元與殷近夫泛西湖帶華陽巾披
　髙士服把酒四望謂近夫曰昔青蓮與尚書郎張謂
　泛沔州南湖因改為郎官湖今日予與子頗追踪前
　迹而湖可改為髙士湖矣時已醉甚信口成長歌云
惠娜湖　雲南志鶴慶城西有惠娜湖茂草佳木掩映
　其旁葉落水面即有青鳥啣出
湖眉　明聞啓祥種兩堤桃栁議子瞻云杭之有西湖
　如人之有眉目余謂兩湖目也湖有兩堤堤有花栁
　眉也葑草則其翳也為目計則先去葑為眉計莫先
　植花栁與禁折花栁
襟帶三郡　髙啓太湖詩長溪如白虹分走荆霅𣲖具
　區納羣流襟帶三郡界
　　　泉
瑞應泉　元史世祖賜長興縣金沙泉名瑞應泉此泉
　不常出唐時用以造紫筍茶進貢有司祭之始得水
　事訖輙涸宋末屡浚泉迄不出至是中書省遣官致
　祭一夕水溢可溉田千畝故賜今名
明月泉　元吳萊集浦陽舊有明月泉乆而不應今乃
　䟽𨗳其源似與弦望晦朔之間相為消長然
玉泉井　元史太弟攻大理以乆旱水逺軍渴甚乃仰
　天黙禱以劍挿地清泉湧出名曰玉泉井
神應泉　明紀事本末文皇北征至清水原水鹹苦不
　可飲人馬俱困明日營西北二十里有泉涌出甚甘
　冽賜名神應泉
玉泉垂虹　一統志燕京八景有玉泉垂虹何景明玉
　泉詩入宫朝太液穿苑象昆明
紫泉　潜溪集貴州有紫泉去城百歩相傳天子治則
　紫泉出洪武元年冬泉流溢於江其色深紫光潔可
　染
燃泉　楊慎丹鉛録犍為縣出泉如油人取燃之以代
　燈燭
金線泉　祝允明野録齊州有金線泉池心西南有金
　線一道微起水面以杖亂之線紋不見水止如故
呼來泉　武夷山志每嵗製茶令衆鳴金皷揚聲齊喊
　曰茶發芽旁有井旋即漸滿因名呼來泉詳見茶
南旺分泉　湯顯祖南旺分泉詩惟王資轉輸畫地此
　縈廻涓涓連衛潞洒洒注河淮吳偉業詩平分泰山
　雨兩使濟河風
一人泉　宋濓遊鍾山記泉出小窽中可飲一人繼以
　干百勿竭
漉梨泉　呉萊遊記西樵在南海西南巖有石室跳珠
　飛瀑如㵼下為漉梨泉
水火共鼎　明王衡陽泉記遵化州有湯泉泉本寒沁
　有石根可一畝類焦釡覆之水受石性故沸所不及
　則否盖数武之内而水火共鼎亦一竒也
石子養泉　明徐獻忠水品移泉水逺去信㝛便不能
　佳取泉中子石養之味可無變
洗屐　元謝翺詩窟泉春洗屐
泉舞　陶望齡第五泄詩客來泉亦喜舞作十溪雨赤
　脚立雨中衣沾翳厓樹
　　　潮
潮不至　元史巴延破臨安進軍浙江之滸潮不至者
　三日人以為天助納延詩三日錢塘海不波子嬰繋
　組納山河
聞潮誤哭　樂郊私語布哈至海上時秋濤大作潮夜
　吼布哈起問門者誤聴為禍到驚跳入内呼其妻曰
　不意今夕共作水鬼遂大慟外巡􁀙聞哭皆來意不
　花遭大故也布哈方令閉門使水不得入門者破扉
　而入見布哈夫婦皆升屋大呼救我因共詢知不覺
　絶倒
息潮患　元史天師張與材習掌道教時潮囓鹽官海
　鹽兩州為患與材治之一夕大雷電以震明日見有
　物魚首龜形者磔於水際潮患頓息
潮三至　元紀事本末順帝十七年泉州海潮日三至
凍死潮　明楊穆西墅雜記錢塘江潮自嘉靖甲午以
　來非惟不能過夷亭或且旬日不至時人謂之凍死
　潮
潮無信　眀史鑑觀潮歌人言潮來信有時我言潮來
　不可期君不見戎馬營沙人有待潮乎此時信何在
　徒勞日後來不休萬古莫洗錢塘羞
層波複浪　元黄溍詩前潮將斷後潮續層波複浪無
　重數
　　　井
龍泉　陶宗儀元氏掖庭記龍井泉瑪瑙石為井床雨
　花臺石為井甃香檀為盖離雲錦為索雲母石為汲
　瓶
滿井　長安客話滿井徑五尺餘清泉突出冬夏不竭
　或鑿石欄以束之水常浮起散漫四溢
生石笋　泳化編胡惟庸定逺舊宅井中忽生石笋出
　水數尺諛者争言符瑞自是益有異謀
啜厨井水　獻徴録黄學士諫好評品泉水自郊畿論
　之玉泉為第一自京城論之文華殿東大庖厨井水
　所烹茶比衆過多或當罷講則連飲數盃曰暫與汝
　辭談者以為嘉話
灑颶風　明史藁天方國有一井水清而甘泛海者汲
　以行遇颶風取水洒之即息鄭和使西洋所傳也
圎甃　髙啓氷壺井詩圎甃夏生氷光涵數星冷窓有
　定中僧休牽轆轤綆
　　　氷
嶺南氷　元史嶺南素無氷卜天璋為廣東亷訪使始
　有氷人謂政化所及
五色如畫　元史順帝時汴河氷皆成五色花草如繪
　畫
西湖氷合　明田汝成集元至正間西湖氷合故老云
　六十年前曾有此異元張仲舉詩西湖雪厚氷澈底
　行人徑度如長川安得長氷通滄海我欲三島求神
　仙
河氷夜合　明紀事本末燕王列陣河西河水難渡是
　日雪黙禱曰天若助予則河氷合是夜果合遂擊敗
　都督陳暉兵暉衆遁河氷忽觧溺死無算
氷異　典故紀聞永樂時金水河及太液池氷凝具樓
　閣龍鳳花卉之狀竒巧特甚此氷異也
湧浮屠　獪園雜記常熟陳莊靖公瓉修净業彌留時
　誦佛益莊時方賜氷既置氷於榻前衆見氷中七級
　浮屠湧出欄楯鈎綴窓格玲瓏移時方消
盂水夏凍　明史藁禮部侍郎蔡毅中有至性母病盛
　夏思氷盂水忽凍
氷走　元陳基詩濁浪滿河氷亂走
氷生癭　劉因寒夜詩硯滴氷生癭
練色寒光　明楊基咏氷詩壺清迷練色甌薄耀寒光
　當座人俱素登筵體共凉
漕驛報氷　明謝鐸詩漕鐸星馳已報氷
　　　石
石囤　元史鹽官州海溢壊堤侵及城郭有司請疉石
　為塘詔曰築塘勞民其增石囤捍之
奎章元玉　虞集詩序奎章閣有靈壁石竒絶名世御
　書其上曰奎章元玉命集賦詩
石人隻眼　元史嵗庚寅河南北童謡云石人一隻眼
　挑動黄河天下反及賈魯治河果於黄陵岡得石人
　一眼而汝頴之寇起
血影石　明史藁黄觀殉建文之難妻翁亦赴水死死
　時嘔血石上成小影訛傳為大士像僧舁至庵中翁
　夫人見夢曰我黄状元妻也比明沃之以水影愈明
　有愁惨状後移至觀祠名血影石
折糧石　本朝髙士竒金鰲退食記萬嵗山疉石巉巖
　金元故物也或云本宋艮岳之石金人載此石自汴
　至燕毎石一准粮若干俗呼為折粮石
鸚鵡石　雲林石譜荆南府有石如巨碑色淺緑不甚
　堅名為鸚鵡石明程敏政月河梵苑記槐屋南為小
　亭中度鸚鵡石其重二百觔色净綠
沁雪石　沈周集趙文敏公鷗波亭前有二石一曰沁
　雪一曰垂雲垂雲流落雲間沁雲在海虞縣治中錢
　氏購之白石翁為作圖系之以詩
山水如畫　宋濓集波斯人来閩相古墓有寶氣以錢
　數萬市而發之見骨肉俱潰惟心堅如石鋸開觀之
　有佳山水青碧如畫傍有一女靚粧凝睇盖此女有
　愛山水癖朝夕玩望故能融結如此
蒼松白猿　獪園程君某好畜竒石一石瑩澤如玉上
　有老猿手攀枯松根而以一足掛下濯於水其松蒼
　其猿白
文成梅花　耳談楊給舍言曾見一大理屏黑質白文
　成梅花一枝繪事所難工墜片紛紛撼風輕動樹下
　一巽字端楷類趙承㫖書
石行　麈餘林都運應雷閒坐山齋有太湖石一片自
　東行至西林惡之得疾卒
石函　談薈嘉靖時奸僧李福達一日至蘇稅一大宅
　袖中出一小石函縦横不數寸凡屏幛卧具衣服供
　膳盡從中出又於函中挈出婦人男子凡數軰皆其
　妾媵又有十餘小兒皆衣五彩將行仍挈諸人并器
　玩一一納石函中負之而去
一種一杯　筆麈海豊太宰楊公平生宦遊所歴名山
　皆取其卷石以歸乆之積石成小山閑時舉酒酬石
　毎石一種舉酒一杯亦自飲也
相思石　王世懋閩部䟽莆田青山海濱産小白石狀
　似杏仁而擘兩瓣腹有紋如蟲向無知其異者近有
　人拾之貯之醯碟中兩石離立相對須臾能自動兩
　相迎合名之曰雌雄石亦曰相思試之良然案宋周
　公謹曰長生之螺置之醋中則活疑即此也
石可為器　明通紀介休縣民言縣出五色石可為器
　成祖曰此石飢不可食寒不可衣奈何以此累民
石坊血下　本朝吳陳琰曠園雜志瓊州海忠介公以
　直節顯崇禎甲申三月公石坊鐫名處泚然血下以
　為其家禍拭之已復出至十九日乃止
石兎　暖妹繇筆福清化南里童子入石洞見石無故
　自動鑿開得一白兔走數歩即化為石
六合文石　筠廊偶筆明米友石為六合令好石六合
　文石得名自公始其珍藏甚多第一枚如柿而匾彩
　翠錯雜千絲萬縷即錦繡不及也
瑞石圖　解縉永樂歌序有瑞石呈圖日月合璧重輪
　宛然
㸃蒼石　山堂肆考大理府㸃蒼山出石白質墨文有
　山水草木之形温潤如玉可琢為屏五朝注畧萬歴
　時下雲南採大理石
出香石　元王惲出香竒石詩一峯華不注堕我几案
　間炷香烟滿竇野燒生春山
太古雪　元楊仲宏詩往時天大風能吹華山裂墜此
　一卷石或云太古雪
耄石　明倪元璐宿碧雲寺詩耄石雛花巡佛案瘦雲
　微雨裹禪房
　　　城
一字城　元史張君佐調守襄陽一字城
以城為墓　元史亦都䕶鎮火州都勒斡圍之急都䕶
　曰吾生以此城為家死以此城為墓不能從爾也
重城　世宗實録嘉靖四十三年京師重城成先是以
　邊報日至羣臣請築外城乃命相度四面約七十餘
　里既又慮工費重大只築正南一面東西轉北接内
　城角可以刻期完報
瀕海城　王世貞集髙帝謂湯和曰日本數為侵盗當
　固我封戍强為朕一行和乃巡視登萊淮揚吳越閩
　嶺瀕海要害處築城凡數十民取一丁戌之弇州外
　史曰余嘗按行海上父老咸指言湯信公功不劘滅
　哉
活城　元史鄂與漢陽分據大别山中挾巨浸號為活
　城
南城　舊京遺事初英廟居南城垣墉峻密及復辟之
　日令人椎壊曰我得出此城天也至今皇城豁達如
　洞
城如鳥巢　明唐順之古北口詩諸城皆在山之坳此
　城冠山如鳥巢
縳令築城　湧幢小品胡司空松先為嘉興推官署印
　平湖適倭寇至議築城公曰民難與慮始請縳某軍
　前禦倭百姓受某恩必相急從之民大震不閲月城
　成
　
　
　
　元明事類鈔卷二
欽定四庫全書
　元明事類鈔卷三
　　　　　　　　　　　監察御史姚之駰撰
　　嵗時門
　　　春
賦清江引　明查應賔靳史貫酸齋于立春小集客以
　清江引請賦且限金木水火土五字冠于毎句之首
　句各用春字酸齋即題云金釵影揺春燕斜木秒生
　春葉水塘春始波火候春初熱土牛兒載將春到也
迎春即至　明皇甫庸近峯聞畧正徳冬駕幸揚州河
　氷方合上問何時當觧江彬對曰立春然尚有旬餘
　日也上曰春迎之即至耳焉能候之命迎春于揚州
　之東郊明日百花盛開河氷流澌
春聫　本朝陳尚古雜記春聫之設自明孝陵昉也帝
　于除夕前忽傳㫖公卿士庶家門上須加春聫一副
　㣲行出觀以為笑樂偶見一家獨無詢知為奄豕苖
　者帝大為書曰雙手劈開生死路一刀割斷是非根
　投筆徑去
春加王上　畜徳録景泰時立春日正值聖節衆議慶
　賀迎春之先後于肅愍至衆質之公曰迎春宜先衆
　曰何據曰不見春王正月春加王上乎衆是之
親觀迎春　吕柟集武皇駐蹕留都親觀迎春寇公涂
　水時為府丞啓具于郊外嬖倖欲劾公遲延或曰此
　人勁直不可動乃免
賦春隂　明詩話王欽佩為秀才時夢中聞人誦詩云
　起來小步傍蘭堦花霧襲衣寒氣重宏治乙丑閣試
　春隂題以夢中句入之李長沙批其卷云二句如有
　神助遂登上選
咬春　金鏊退食記南花園在西苑門明時曰灰池植
　𤓰蔬于坑洞内烘養新菜以偹春盤薦生之用立春
　日進鮮蘿蔔名曰咬春
賜春餅　燕都遊覽志立春日于午門賜百官春餅
結羊腸　揭徯斯詩正月十六日風光京師女兒結羊
　腸焚香再拜禮神畢剪紙九道尺許長撚成對綰雙
　雙結心有所祈口難説明趙雍詩結成羊腸腸反斷
　惆悵春閨坐長嘆
春花　湧幢小品正統中毎立春順天府别造春牛春
　花進御前及仁夀宫中宫凡三座毎座用金銀珠翠
　等物費錢九萬餘
耍燕九　帝京景物畧京師人于正月十九日集白雲
　觀曰耍燕九弹射走馬焉呉寛燕九日詩京師勝日
　稱燕九少年盡向城西走白雲觀前作大㑹射箭擊
　毬人馬吼
春事　明程羽文清閒供春時晨起㸃梅花湯課奚奴
　洒掃䕶堦苔取薔薇露浣手讀書晌午採蕨作供汲
　泉試新茗午後乗欵段携柑酒往聴黄鸝日晡坐栁
　風前裂五色牋集錦囊句薄暮遶徑灌花
窮春盤　元耶律楚材驛中窮春盤詩勻和豌豆揉葱
　白細剪萎蒿㸃韭黄
春不死　陳樵詩春在地中常不死月行天盡又飛來
春光一擔　馬臻西湖春日詩石函橋畔人烟晩挑得
　春光一擔歸
望春如赦　張欲詩寒谷望春如望赦雨雨風風惡相
　嚇
四時春　楊慎滇海曲天氣常如二三月花枝不斷四
　時春
彩仗迎春　李東陽立春駕詣南郊詩暖香和露繞蓬
　萊彩仗迎春曉殿開北斗舊杓依嵗轉南郊佳氣隔
　城來
賦兩春　王世貞集迎春日對酒客有談一嵗兩春及
　中秋再閏者賦之秋當好處仍留閏臘未窮時再見
　春但使黄楊初厄過不妨青艸兩回新
花朝寒　袁宏道集燕地寒花朝節後餘寒猶厲凍風
　時作作則飛砂走礫局促室内
　　　元日
簽柏枝　明田汝成熈朝樂事正月朔日簽柏枝于柿
　餅以大橘承之謂之百事大吉
旦除詩卷　明詩話李杲堂云薛千仭年八十集其生
　平元旦除夕詩為一卷起萬厯庚辰至崇禎庚辰身
　為太平詞客六十年
閙嚷嚷　北京嵗華記元旦人家小兒女剪烏金紙作
　蝴蝶戴之名曰閙嚷嚷
懐一品　靳史呉子充遊大人以成名嘗于元旦賦詩
　懐分宜閣老其友聞之笑曰厯頭第一日懐中朝第
　一品循是懐人雖嵗除亦輪不到吾軰
綵勝雲屏　于慎行謝元旦賜門神掛屏葫蘆等物詩
　綵勝曾分仙禁縷雲屏况借漢宫春
老畏嵗朝　明何園客元日詩老畏今朝至貧看去日
　長
稀聞爆竹　明程孟陽元日詩欲訪寒梅愁信逺稀聞
　爆竹覺人遥
百花開　明吳兆詩閩中風景麗元旦百花開有岸
　皆縈草無波不染苔
　　　人日
草堂禮像　明朱日籓集升菴先生在江陽以畫像
　寄我己未人日金大輿何良俊諸君過余先生像
　在壁間諸君不肻背之坐各東西席覓陽羨茶烹
　中泠泉為供作禮畢各嘆曰幸甚今日乃得覩升
　菴先生也文子作人日草堂圖以寄先生并令諸
　君各賦詩于上
與春并　趙孟頫人日立春詩今年人日與春并人
　得春來喜氣迎
人日南郊　明胡儼人日從駕行南郊詩千門萬户
　東風暖勝裡金花剪綵新
人無頼　明髙承埏人日詩人日人無頼春風春可憐
　　　元夕
罷燈山　元史泰定帝以元夕勅搆燈山于内庭御史
　趙思魯以水旱請罷從之
太平皷　帝京景物畧上元時童子揺皷傍夕向曉曰
　太平皷
侍母往觀　明通紀永樂十年正月元宵賜百官宴聼
　臣民赴午門外觀鰲山自是嵗以為常上或御午門
　示御製詩使儒臣奉和時尚書夏原吉侍其母往觀鰲
　山上聞之曰賢母也賜鈔二百錠
十夜燈　帝京景物畧上元三夜燈始于唐五夜燈始
　于北宋六夜燈始于南宋而十夜燈則始自明代也
　太祖建南都放燈十日今北都燈市起初八至十三
　而盛迄十七乃罷也
立成百首　明彭時集劉定之資極頴敏一日中使傳
　㫖命製元宵詩公據几不停揮頃刻成四句七言詩
　百首以進
報獻燈　明紀事本末宣徳元年髙煦遣人獻元宵燈
　或曰此是窺瞰朝廷特以進獻為名耳上曰吾惟推
　誠待之復書報謝
罷烟火　五朝注畧神宗問居正元夕鰲山烟火祖制
　乎居正曰非也成化時以奉母后當時多諫者隆慶
　時方嵗供耳乃命罷之
觀燈計嵗　明袁凱集偕王叔明黄元吉錢伯雲張夢
　辰金彦振元夕觀燈會于蕭塘隐居景元舉酒屬客
　曰七人四百九十嵗以燈字為韻以此為首句因賦
　此
與婦飲　楊維楨元夕與婦飲詩問夜夜何其睠兹燈
　火夕老婦記節序清夜羅酒席
憲王樂府　李孟陽汴中元夕詩中山孺子倚新粧鄭
　女燕姬獨擅塲齊唱憲王春樂府金梁橋外月如霜
走橋　明張宿走百病詩白綾衫照月光殊走過橋來
　百病無再過前門釘觸手一行直得一年娯帝京景
　物畧上元時婦女相率宵行以消疾病曰走百病又
　曰走橋
不夜天　程敏政元夕奉太后致語窺月中之火樹疑
　新開不夜之天分霜後之黄柑知共樂長春之宴
兩元宵　明周用夀沈給事詩初度漫歌雙勸酒新年
　恰見兩元宵
　　　清明
戴栁　熙朝樂事清明日人家挿栁滿簷男女亦咸戴
　之諺云清明不戴栁紅顔成皓首
書几　明馮時可集王少湖先生年十䶖值清明節書
　几云天何以清人何以濁天何以明人何以昏見者
　驚其早慧
觀蟻墳　帝京景物畧京師人于清明日走海子觀螞
　蟻墳詳見蟻
旅庖無烟　元范梈清明日詩旅庖欲禁自無烟酒裡
　中原熟食天不分小桃紅似火為人兒女照鞦韆
借看梨花　明瞿祐清明詩客裡不甘佳節過借人亭
　舘看梨花
　　　上巳
爽心宴　元氏掖庭記上巳日諸妃嬪祓于内園迎祥
　亭漾碧池宴飲于中謂之爽心宴
走馬射兎　燕北雜記三月三日以木雕為兎分朋走
　馬射之先中者勝其負朋下馬奉勝朋人酒勝朋于馬
　上接盞畨呼此節為陶裒花陶裒是兎花是射
戴薺花　賞心樂事三月三日男女皆戴薺花諺云三
　春戴薺花桃李羞繁華
續蘭亭　至元庚子劉仁本治師餘姚州作雪詠亭于
　龍泉左麓仿彿蘭亭景物集名士趙俶謝理朱右天
　台僧白雲以下四十二人修褉賦詩名曰續蘭亭㑹
脫圏　元楊允孚詩脫圏窈窕意如何羅綺香風漾綠
　波自注上巳日灤京士女競作繡圏臨水棄之即修
　褉意也
老謝袚除　沈周上巳詩老謝祓除何故事健追行樂
　有間身
補褉　吳偉業補禊詩春風好景定昆池散誕天涯却
　誤期
　　　夏
坐禪　元歐陽公集貫雲石毎夏坐禪包山暑退始入
　城
避暑灤凉　明周憲王元宫詞年年避暑出居庸北望
　灤京朔漠中柯九思宫詞三十六宫齊上馬太平清
　暑幸灤都
炎暑賦　李東陽年譜公為庶吉士時劉文安閣試公
　炎暑賦嘆曰此文殆絶無而僅有者觀子之志盖欲
　用世吾老不及見矣
啓氷　帝京景物畧京師立夏日啓氷賜文武大臣編
　氓得賣買賣者手二銅盞叠之其聲磕磕曰氷盞
暑不持盖　王鏊集夏原吉為户部尚書治水兩浙布
　衣徒歩晝夜經營盛暑或持盖至曰衆赤體暴日中
　吾何忍求凉
火節　明江盈科談叢滇俗毎于六月二十八日各家
　俱束葦為藁髙七八尺遇夜炳燎其光燭天是日俱
　為生肉切膾調以醯蒜名曰吃生縂稱曰火節問其
　故則弔忠臣王褘盖梁王以是日殺禕醢其肉也
可無三伏　李日華集嘗見礐石大如拳明透閃爍象
　一掬珠盖絶品也聞歸歙友程季白季白有王右丞
　雪溪圖又兼取此可無三伏矣
巨檻載樹　明詩小傳錢華能詩好客園池種荷數十
　畆作錦香亭其中亭苦炎日以巨檻載大樹視日所
　向䕃之林木鬱然不知為水榭也
夏供　清閒供夏時晨起傍花枝吸露午後浮𤓰沉李
　搗蓮花飲碧芳酒日晡浴罷掉小舟垂釣薄暮蘀冠
　蒲扇立層岡看雲峯
薦麥𤓰　清閒供六月初伏薦麥𤓰中伏碧筩勸竹篠
　飲二十四日蓮誕
紅泣香枯　元薩都拉新夏曲紅泣香枯怨水流夜放
　籜龍千尺尾
包暑　明王維貞熱詩院深風不度火鍊井猶温林宻
　翻包暑蚊多故趂昏
暑嬾　王世貞暑嬾詩一暑生百慵一慵百事簡偃息
　衡門下悠悠夢初轉
紅嵐　劉基大熱遣懐詩清晨登樓望四野皆紅嵐
暑中圖雪　沈周暑中題雪圗詩老生放筆還自笑顛
　倒炎凉聊戱爾
　　　五日
散絨縧　楊允孚詩酬節凉糕猶未品内家先散小絨
　縧自注灤京重午節事
驃騎戱　明周賔所識小編禁中端午有龍舟驃騎之
　戱驃騎者一人騎而持幟前行後騎繼之各于馬上
　呈弄巧技盖以習騎乗云實元制也彭時筆記五月
　五日賜文武官走驃騎于後苑即俗名走解者也
㳺西苑　五朝注畧嘉靖時上以端午泛舟西苑召李
　時夏言郭勛侍行賜艾虎綵索牙扇自芭蕉園歴玉
　蝀金鰲橋至澄碧亭命諸臣近龍舟頋問
賜艾虎　泳化編嘉靖甲子端陽賜大學士徐階以靈
　符五道艾虎八個扇二把大符六道花縧一條陶望
　齡端午詩艾葉巧成虎
女兒節　帝京景物畧京師五月一日至五日家家妍
　飾小閨女簮以榴花曰女兒節余有丁帝京午日詩
　都人重午女兒節酒蒲角黍榴花辰
擊射　卓異記五日文皇幸東苑觀擊毬射栁聴朝臣
　夷使及耆老聚觀皇太孫而下以次擊射
侍御供狀　靳史髙舉拜御史罷歸謝絶人事值重午
　郡守飲月波樓以觀競渡舉㣲服坐小舟守怒令其
　供狀舉書一絶云皇后升遐未一年今春先帝又賓
　天江山草木皆含淚太守如何看畫船守詢知為髙
　侍御急延之公拂衣去
捕蝦蟇　帝京景物畧京城嵗五日中侍列同太醫院
　官金鼓前𨗳至南海子捕蝦蟇以取蟾酥
賜御詩扇　泳化編天順五年端午賜諸臣扇有御製
　十景七言古詩十首明年端午賜扇有御製清暑解
　愠二歌國家賜朝官扇有御詩惟此
綠艾黄梅　周權詩人家綠艾端陽節天氣黄梅細雨
　時
午日雪行　栁貫午日雪後詩尖峯猶是漠南山駝褐
　蕭蕭午日寒艾葉漫將頭上挿榴花應許夢中㸔
金葉銀符　于慎行集端午賜黄金艾葉銀書靈符等
　物嵗以為常詩寶葉光分仙島月靈符香綴御爐烟
健人符　明王屋端陽日詩重碧杯中滿輕黄額上塗
　醉憐雙髩短還挿健人符
賜粽　明莊㫤端午食賜粽詩大官角黍菰蒲香綵䋲
　萬縷雲霞光
釵符鎮膽　髙啟端午咏羙人釵符詩靈篆貯紗囊薫
　風綠鬢傍從今能鎮膽不怯睡空房
蛇首裝船　明沐璘午日詩蛇首裝船十丈長船頭鐃
　鼔間笙簧百夫劃槳齊聲去阿瓦城河沸似湯
半黍金鈴　呉偉業端午詞葫蘆如豆虎如蝇旁繫纍
　絲銀扇子半黍金鈴
　　　秋
吞豆　熈朝樂事立秋之日男女咸帶楸葉以應時節
　或以秋水吞赤小豆七粒案戴楸葉宋夢華録已有
　之
秋供　清閒供秋時晌午用蓮房洗硯拭梧竹午後戴
　白接䍦望紅樹葉落得句題其上薄暮焚香壅菊
秋耕宜早　羣芳譜秋耕宜早恐霜後掩入隂氣
樂清秋　楊慎樂清秋賦皇天平則成四時兮竊獨樂
　此清秋無宋玉之悲懐兮匪江淹之離愁袪炎曦之
　燄燄兮追凉颮之颼颼
六月秋　劉因詩山深六月有秋意
山瘦　元黄庚詩落葉瘦秋山
滿天商吹　明世宗秋日即事詩拂暑金風動衮裳滿
　天商吹助新凉
減葉聲　明梅鼎祚詩秋減葉聲中注云五字擅塲雖
　千章萬句何以加茲
秋先到　王守仁詩客途最覺秋先到
衣偏早　沈周詩老人衣服秋偏早
　　　七夕
鬬巧宴　元氏掖庭記至大中七夕臺上結綵為樓洪
　妃與宫官數人升焉剪綵散臺下令宫嬪拾之以色
　艷淡為勝負次日設宴大㑹謂之鬬巧負巧者罰一
　席
九尾針　元氏掖庭記九引臺七夕乞巧之所至夕宫
　女登臺以五綵絲穿九尾針先完者為得巧遲完者
　為輸巧各出資以贈得巧者
金合㸔巧　周憲王元宫詞盝頂殿中逢七夕遥瞻牛
　女列珍羞明朝㸔巧開金合喜得蛛絲笑未休
投巧針　帝京景物畧京師七月七日之午丢巧針婦
　女曝盆水中令膜生面繡針投之則浮㸔水底針影
　有成雲物花頭鳥獸形者謂乞得巧其影粗直或細
　如絲此拙徵矣婦或嘆女有泣者
五生盆　燕石集七夕前數日種麥于小瓦器為牽牛
　之神謂之五生盆宋褧詩巧棚人静五生蔫
鵲橋衣　明秦徴蘭天啟宫詞鵲橋衣卸巧山空自注
　七夕節各宫立乞巧山子宫眷衣鵲橋補自初一至
　初十止
踏歌乞巧　明朱日藩集滇南風土毎嵗七夕前半月
　人家女郎各分曹相聚以香水花果為供連臂踏歌
　乞巧于天孫因採其意為滇南七夕歌
却巧　元王達集昔栁儀曺曾製乞巧文銕崖亦嘗擬
　之余于壬辰七夕讀二先生之作感而作却巧文
鍼線月　張昱七夕詩乞與人間巧全凴此夜秋如何
　鍼線月容易下西樓
地底相逢　元趙雍七夕詩夜深只恐天輪轉地底相
　逢未可知
曝畫　倪瓉寄王叔明詩今年七夕聞多事曝畫繙書
　到夕曛
祖席𤓰果　李攀龍七夕送茂秦詩祖席陳𤓰果征衣
　理薜蘿明年見牛女能不憶羊河
　　　中元
盂蘭㑹　帝京景物畧京師七月十五日諸寺建盂蘭
　盆㑹夜于水次放燈萬盞
西苑燈　秦徴蘭天啟宫詞注中元節西苑作法事放
　河燈
蘭舟燈火　張雨中元西湖放燈詩共放蘭舟燈火閙
　不知風露濕青㝠如今池底休鋪錦此夕槎頭真掛
　星
　　　中秋
月圎佳㑹　元氏掖庭記仲秋之夜武宗與諸嬪妃泛
　月于太液池畫鷁中流蓮舟夹持舟上設女軍左曰
　鳳隊右曰鶴團帝開宴而喜曰際此月圎共此佳㑹
　池液之樂不減瑶池惜不聞步虚聲耳有駱妃者能
　歌歌曰玉華兮如織照臨兮一色麗正兮中域同樂
　兮萬國帝悦其以月喻已賜八寶盤玳瑁盞
㸔月㑹　月令廣義燕都士庶中秋餽遺月餅西𤓰之
　屬名㸔月㑹
祭月　帝京景物畧京師八月十五日人家多祭月其
　果餅必圎分𤓰必牙錯瓣刻之如蓮花向月供而拜
　則焚月光紙
停杯待月　明郎瑛類藁永樂中中秋開宴不見月聖
　情不懌學士觧縉口占風落梅一闋又賦長短句一
　首上覽之歡甚為停杯以待夜午月復明上大笑曰
　解縉真才子奪天手也命宫人滿酌宣勸盡歡而罷
撰致語　王世貞集隆慶初年有㫖令詞臣撰中秋致
　語徐文貞階曰先帝神主在几即宴且不可而况致
　語之盛于是併宴罷
中秋㧞城　明紀事本末燕師渡白溝河謂諸將曰今
　夕中秋彼不偹飲酒為樂此可破也夜半至雄縣㧞
　之
團圎節　帝京景物畧京師八月十五日女歸寧者必
　返其夫家曰團圎節也
閏而月　王穉登集中秋而閏稱難遇矣閏而皆有月
　又皆有江山樓閣良朋把酒相燕樂也豈不尤難而
　予今者兩得之
分題賦詩　明史藁王孫承埰齊庻人後于萬厯三十
　二年中秋日大集四方名士百二十人于金陵分題
　賦詩承埰名由此大著
伴嫦娥　明陸濬原瀋餘長安婦女有好事者曾于侯
　家覩一綵箋題曰一輪初滿萬户皆清若乃狎處衾
　帷不惟辜負蟾光亦恐嫦娥見妬涓于十五十六二
　宵聫女伴同志者一茗一爐相從卜夜名曰伴嫦娥
虎丘㸔月　明黄尊素虎丘㸔月賦八月之望呉公子
　邀客􁄻單舸遊虎丘盖呉蘇翫月大抵集此綺羅竽
　交笙歌鼎沸月懸扶桑烟浮水際有少年持檀板坐
　生公石起子夜之吳歌振激楚之餘風善洞簫者倚
　歌而和之吹窈眇激壮音嫋嫋餘響聞者沾襟
罷月賞　何景明中秋無月詩月賞今年罷髙樓獨客
　愁
　　　九日
五解　方囬重陽吟序興有不同而皆極天下之感陶
　淵明曰閒居愛重九之名此閒寂之極感也蘓長翁
　曰菊花開時即重陽此曠達之極感也潘邠老曰滿
　城風雨近重陽此衰謝之極感也吕居仁曰亂山深
　處過重陽此覊旅之極感也予不肖何足以跂前人
　嘗有詩曰干戈叢裡見重陽此亦亂離之極感也癸
　未之嵗適遇閒居重九私念平生五感俱集遂吟為
　五解焉
雲巖詩酒　明徐有功集古菊節登髙必以詩酒為樂
　事然鮮能兼之龍山有酒無詩栗里有詩無酒藍田
　齊山有詩有酒而又無屬和之什今雲巖之集盖前
　此所未有也
春蘭秋菊　熙朝樂事載云重九日以蘇子微漬青梅
　滷和甘蔗與霜梨香橙玉榴小顆各品名之曰春蘭
　秋菊
菊花補服　金鰲退食記故老監云明時重九或幸萬
　嵗山或幸兎兒山登髙宫眷内臣皆著重九景菊花
　補服喫迎霜兎菊酒
神筄變魚　曠園雜志崇禎癸未重九杭城數友登五
　雲山一友戲拈神筄卜曰我輩今日得入城否時日
　尚午筄語答以不能衆人一笑而去既下山見雙魚
　溪頭可俯拾也乃共捕之良久始得因就南屏酒家
　烹魚佐酒烹久不熟而禁門已扄矣啓視釜中乃廟
　中兩木筄耳
花糕　帝京景物畧京師九日麫餅種棗栗其面星星
　然曰花糕
重乾　元余闕九日宴盛唐門詩今日良宴集玉帳設
　金縣賔稱此嘉辰令徳應重乾
赤棗糕　髙啓九日食賜糕詩故園莫憶黄花酒内府
　初嘗赤棗糕
花糕旗　帝京景物畧九日糕肆摽紙彩旗曰花糕旗
　都人市以相問遺父母必迎女食花糕
無菊　沈周九日無菊詩苦無新菊安排醉漫有新詩
　剪刻秋
滿城秋色　謝榛九日過友無菊詩不種黄花君更嬾
　滿城秋色㡬人閒
天夀登髙　明潘緯聖駕九日天夀山登髙詩仙輿九
　日駐郊圻清蹕傳呼上翠微
莫上髙峯　明朝鮮總制鄭道傳九日詩望欲逺時愁
　更逺登髙莫上最髙峯
　　　冬
冬宜　清閒供冬時午後攜籠向古松懸崖間敲氷煮
　茗日晡皮㡌策蹇問寒梅消息晩則圍爐煨芋魁説
　無上偈
掃疥　熙朝樂事立冬日以各色香草及菊花金銀花
　煎湯沐浴謂之掃疥
冬暖如春　明廖道南集洪武三年十一月冬暖如春
　上召魏觀及危素宋濓等遊燕命各賦詩觀詩有淑
　氣已從天上轉人間無地不陽春之句
送寒衣　類函燕市俗刻版為男女衣状飾文五色印
　以出售小民競以初一日鬻去焚之祖考名曰送寒
　衣
紙籠花　北京嵗華記臘月束梅於盎匿地下五尺許
　更深三尺用馬通然火使地微温梅漸放白用紙籠
　之鬻於市小桃郁李迎春皆然
寒藉麥草　明馬理集吕文簡柟夙夜居一矮屋危坐
　莊誦隆冬足寒則藉麥草焉
妻御葛裳　明史藁陳道亨為吏部郎遭憂僦屋以居
　窮冬無衾幃妻或御葛裳日與其子拾遺薪爇以禦
　寒
語笑凍咽　明劉鳯斵氷記粟膚龜手不足言至語笑
　皆為凍咽
癡隂　元許衡詩癡隂冷墮雲間雪
成四絶　明何中冬日山中樂詩云穆山山下數彎月
　華山山崖千丈雪幽人獨在雪月中要與梅花成四
　絶
冬令偷春　明胡天游詩冬令偷春多得暖灞橋無思
　可吟詩
　　　長至
塗梅　梅允孚詩試數窓間九九圗餘寒消盡暖回初
　梅花㸃徧無餘白看到今朝是杏株自注冬至後貼
　梅花一枝於窓間佳人曉粧以胭脂日塗一圏八十
　一圏既足變作杏花即暖回矣
一線竿　元氏掖庭記刺繡亭冬至則候日於此亭邊
　有一線竿竿下為緝衮堂至日命宫人把刺以騐一
　線之功
日躔箕宿　獻徴録博士朱裕上言臣將嵗差之術叅
　詳較騐考得正徳丙子嵗冬至在辛夘丑初刻日躔
　赤道箕宿六度四十七分五十秒黄道箕宿五度九
　十六分四十三秒為厯元
大祀　明㑹典冬至大祀天於圜丘配以太祖
服貂　類函明制冬至節賜百官始戴貂㡌服貂裘萬
　厯初猶然
賀冬　馬臻至節即事詩天街曉色瑞烟濃名紙相傳
　盡賀冬明汪元量詩三殿乗輿去賀冬
新陽一縷　董其昌長安冬至詩子月風光雪後㸔新
　陽一縷動長安
冬假　明髙叔嗣至日省中詩蒙恩賜冬假拜手慶年
　華
愁長　明魯鐸至日詩日未及愁長
　　　除夕
懸鍾馗　舊京遺事禁中嵗除各宫門改易春聫及安
　放絹畫鍾馗像以素木小屏装之綴銅鐶懸掛
綵装門神　艮齋筆記宫中不帖門神殿門外列綵装
　二木人長與人等毎嵗除則飾以冠笏莊烈帝末綵
　裝人入夜輙走久之日未落即走至内官不敢獨行
讀書牀上　明史藁馮恩家貧力學除夜無米且雨室
　盡濕恩讀書牀上自若後為御史以直言論死尋得
　遣戍
却桃符　名世類苑章文懿為福建僉事以振風紀為
　己任嘗因嵗序却桃符題其門曰要使鬼神司屋漏
　不須鬱壘衛門庭
清寂可念　明通紀神宗三十四年除夕上謂左右曰
　此時廷臣受外覲官書帕開宴打閙惟侍郎楊時喬
　李廷機副都詹沂三人清寂可念
褚囊衡石　啓禎野乗郝給事仲輿毎嵗著述不輟紙
　札投匭中除夕輙令侍兒以褚囊示客衡之中石相
　與大笑曰聊以為豪具耳
令節不怡　明季遺聞福籓稱制江南一日除夕忽不
　怡韓賛周言新宫宜懽王曰梨園殊少佳者賛周泣
　曰陛下令節或思皇考或念先帝乃作此想耶
比省過　明世宗除夕詩序去年除夕朕以殘冬已盡
　陽和回春遂賦詩一首以辭殘比省過迓嵗比進善
　以示楊少師一清
不須爆竹　明張楷詩除夜不須燒爆竹四山烽火照
　人紅按楷是時提督八閩軍務賦此詩為言者所劾
　而罷
照田蠶　髙啓照田蠶詞東村西村作除夕髙炬千竿
　照田赤老人笑祝小兒歌願得宜蠶又宜麥
徧書春帖　明徐霖除夕禁直書事詩徧書春帖子知
　是沐恩殊
一年憂喜　明謝臻除夕詩一年憂喜今宵過兩髩風
　霜明日新
桃帖　明盧琦除夕詩援筆題桃帖
除夕春　王世貞除夕立春詩已遣黄雞催臘去真成
　白雪和春來盤中傳菜猶疑栢庭際封條縂是梅
除魔　李贄除夕詩白髪催人無奈何可憐除夕不除
　魔
不獨屠蘇　明朱多炡除夕咏懐詩白屋多強仕朱門
　屈壯夫萬端皆落後不獨是屠蘓
惠炭　謝應芳謝人除夕惠炭詩范叔寒多正不禁烏
　薪意重比烏金
　　　閏
曇花多瓣　雲南志優曇花在府城中土主廟髙二十
　丈毎嵗四月花開如蓮有十二瓣閏嵗則多一瓣占
　花多少以卜嵗
閏日　六硯齋筆記回回厯毎月有閏日而無閏月二
　月為一時六時為一嵗
忘閏　耶律楚材詩毎春忘舊閏隨月出新年自注西
　人不計閏以十二月為嵗
閏中秋　明洪希文閏中秋小集詩今年中秋月不見
　白玉盤天公莫省事留待閏月㸔王穉登詩何人不
　賞中秋閏㡬度能逢八月雙
冬閏　明嚴嵩詩嵗閏移隂律寒深值晩冬
　　　厯
厯理　元史至正十三年詔王恂定新厯恂以厯家知
　厯數而不知厯理乃召許衡至京與太史令郭守敬
　等新製儀象圭表
授時厯　元紀事本末許衡與郭守敬定厯増損古嵗
　差法上考春秋以來冬至無不盡合賜名曰授時厯
正厯失　元史類編耶律楚材以大明厯後天言遲也
　乃損節氣之分减周天之秒去交終之率治月轉之
　餘課兩曜之後先調五行之出沒以正大明厯之失
大統厯　眀紀事本末太祖吳元年太史院劉基率其
　屬髙翼上戊申大統厯
不用建除　明葉秉敬説鈴解大紳封事云治厯明時
　授民作事但伸播植之宜何用建除之謬方向煞神
　事甚無謂孤虚宜忌亦且不經東行西行之論天徳
　月徳之云臣料唐虞之厯必無此等
漏刻　陸深燕閒録厯家定漏刻長極六十短極四十
　惟正統己巳有晝漏三十九夜刻六十一以為隂過
　故有土木之變元授時厯則長極於六十二短極於
　三十八以為騐於燕地稍偏者故然
以晷影　眀紀事本末光禄少卿華湘言古今善治厯
　者三家漢太初以鐘律唐大衍以蓍策元授時以晷
　影而晷影為近其所因者本也
晷漏長短　明鄭世子厯書元人都燕其七曜出沒之
　早晏四時晝夜之永短皆凖大都晷漏算定國朝都
　金陵故大統厯則依南京晷漏大統夏至晝冬至夜
　皆五十九刻冬至晝夏至夜皆四十一刻授時夏至
　晝冬至夜皆六十二刻冬至晝夏至夜皆三十八刻
　相差三刻有竒
二分多少　西洋厯書七政諸天之中心與各地心不
　同處所春分至秋分多九日秋分至春分少九日此
　由太陽天心與地心不同處所人從地面望之覺有
　盈縮之差其本行初無盈縮
二厯有差　厯學新説大統與授時厯相較時差九刻
　若旦暮之間節氣所差不過一辰若處夜半之際所
　差便隔一日夫節氣差天一日則置閏差天一月自
　萬厯九年以來節氣差一日者甚多此非厯官之失
　正由厯經當改而未改也
西洋厯法　眀紀事本末太僕寺卿李之藻上言大西
　洋國陪臣龎廸我龍化民熊三㧞陽瑪諾諸人慕義
　逺來洞知厯算之學携彼國書籍極多其言天文厯
　數有中國昔賢所未及道者乞勑禮部依原文譯出
　成書不無禆益
撰中經　眀史藁自西域回回經緯厯入中國始聞經
　緯凌犯之説然其立法度數與中厯不合名度亦異
　唐順之欲剙緯法以㑹通中西卒官不果周述學乃
　撰中經用中國之算測西域之占以畢順之之志
陪臣供厯　眀紀事本末莊烈帝二年征西洋陪臣湯
　若望羅雅谷供事厯局
論十二屬　楊慎集十二屬之説天地自然之理日中
　有金鷄乃酉之屬月中有玉兎乃夘之屬日月隂陽
　互藏其宅也古篆巳字作蛇形亥字作猪形餘可推
　而知矣
頒厯　本朝王崇簡冬夜箋記眀頒厯舊在十一月朔
　成化十五年是日冬至改于十月朔後随因之
正朔新　徐禎卿奉天殿頒厯詩禮樂明堂舊乾坤正
　朔新一陽回建子夏厯豫頒春
㸔厯紀年　眀侯一元㸔新厯有感詩少日見星厯毎
　自閲紀年常常在人後漸漸出其前一朝見新厯我
　辰不及編
寶厯銅儀　明呉㑹送隂陽教授詩寶厯敬時頒嵗正
　銅儀窺夜識星文
　
　
　
　
　
　
　
　
　
　元明事類鈔卷三
欽定四庫全書
　元眀事類鈔卷四
　　　　　　　　　　　監察御史姚之駰撰
　　君道門
　　　符命
白光化神　元史太祖十四祖勃端察爾阿倫果斡寡居
　夜寢夢白光自天忩入化為金色神人趋卧榻驚覺
　遂娠勃端察爾
天改姓　元紀事本末金末太白經天郭寳玉嘆曰北
　軍南汴梁即降天改姓矣
製大寳　元經世大典我朝懲歴代之謬雖得秦刻及
　前世之器皆藏而不用爰製大寳質兼金玉之貴文
　列古今之宜以成一代之制
獻秦璽　元史國王拾得家有故璽將鬻之以示中丞
　崔彧有御史楊桓辨其文曰受命於天既夀永昌盖
　秦璽也彧請獻之賜金織文叚二
甲辰君　元史順帝時司徒香山言陶宏景胡笳曲有
　負扆飛天歴終是甲辰君之語陛下生年紀號寔與
　之合此受命之符宜宣付史館翰林諸臣以為恐啟
　䜟緯之端事遂寢
庚申帝　權衡庚申帝大事紀瀛國公居甘州山寺有
　趙王者贈一女子後生一男眀宗適自北来見寺中
　龍文五采氣問之曰子室中有異寳乎曰無今早産
　一男子耳眀宗因求為子并其母以去即庚申帝也
　余應詩合尊之妻夜生子眀宗隔帳聞笙鏞至今兒
　孫主沙漠吁嗟趙氏何其雄
紅羅幛　名山蔵太祖初生浴汲河水水浮紅羅遂取
　為衣故所居名紅羅幛
婁宿降靈　皇甫庸記畧元天歴戊辰婁宿降靈髙皇
　以是年生至洪武戊寅而婁星復眀
告太平　眀髙皇周顛仙傳顛人周姓者建昌人因患
　顛疾凡新官到任必謁見而訴之曰告太平後朕帥
　師取南昌顛者来謁必曰告太平
鳳陽陵　剪勝野聞淳皇帝及后疫死不能具棺太祖
　謀草𦵏山中行未抵所而綆絶忽風雨雷電聞神語
　曰孰襲取我土有應者具淳皇名曰為若人則己巳
　而暴風揚沙天轉晦比眀徃視土裂屍已䧟田伯劉
　大秀遂歸其地今鳳陽皇陵是也
紫衣與俱　眀紀事本末太祖歴光固諸州道病輒見
　兩紫衣人與俱病已遂不見解縉瑞應頌途中遇疾
　紫衣饋食
光燭地　名山蔵成祖初舉兵風雨四起咫尺昏迷少
　焉東方雲開露青天尺許有光燭地將士皆喜
日照龍鱗　卓異記文皇同東宫侍太祖偶見御輦馬
　命對曰風吹馬尾千條線文皇應聲曰日照龍鱗萬
　㸃金東宫徐對曰雨打羊毛一片氊其氣象不侔如
　此
太醫様　卓異記太祖看列代帝王像至宋真宗以下
　曰太醫様也至元世祖曰北人南相至順帝曰此又
　如太醫様何也盖順帝乃宋㓜主㬎所生
國號年號　春眀夢餘錄遼之正殿曰洪武元之正殿
　曰大眀後國號年號先見於此誰謂非定數也
赤光罩帳　眀通紀英宗既䧟北營時有赤光罩定御
　帳額森雪夜遣人行刺其人見一大蟒蛇遶䕶帳外
　畏怖而去
雨再来　明紀事本末正統中京師旱羣小兒為土龍
　拜禱歌曰雨帝雨帝城隍土地雨若再来還我土地
　未幾而有監國即位之事繼有復辟之舉説者謂雨
　帝者與弟城隍者郕王再来還土地復辟也悉如謠
　言
　　　帝誕
天夀節　元史仁宗朝詔以生日為天夀節
寺觀祝夀　元典章每聖誕前期一月文武官躬詣寺
　觀建祝聖萬安道埸本日朝臣詣闕稱賀外官則率
　民人結綵焚香呈舞百戱夾道祇迎就寺觀三呼舞
　蹈畢公宴而㪚其費皆督之里下
祠中異香　名山蔵當皇妣娠時夢黄冠授一丸有光
　吞之覺而口尚聞香眀日生太祖於土地祠中白氣
　貫空異香經宿祠中神驚避數里
授大圭　名山蔵宣宗始生之夕成祖夢髙帝授以大
　圭命曰傳之子孫永世其昌
聖節賦詩　陳建眀通紀宣宗二年聖節上製詩一章
　賜蹇義胡濙楊士竒楊榮賜宴盡歡而罷詩曰九天
　日月絢祥光萬嵗慈幃樂夀康初度幸逄全盛日賛
　襄有道賴賢良
民服祝聖　眀黄佐集叅議項喬舟出潞河遇聖夀節
　方欲行禮有報者曰小舟有民服具香案叩首祝聖
　禮節甚恭者喬曰此必薛某訪之果然盖薛侃是時
　方以行人放還其忠敬如此
賜鏤金字　于慎行萬夀節賜鏤金萬夀字銀書靈符
　等物詩裁就靈符華舜旦鐫成寳畫記堯年
金鏡瑤池　髙啓聖夀節早朝詩金鏡千秋録瑤池萬
　夀觴
　　　君德
物價頓减　元通鑑仁宗御便殿李孟進曰陛下御極
　物價頓减方知聖人神化之速
遲㽞覆奏　元史世祖諭史天澤曰朕或乗怒有所誅
　殺卿等宜遲㽞一二日覆奏行之
禁飛放　元經世大典冬春之交天子或親幸近郊縱
　鷹隼摶擊名曰飛放至仁廟以榖不熟詔曰朕不飛
　放其勅諸王皆不聽出
親署御名　元史秘書蔵裕宗當時倣書於學生之下
　親署御名習書謹呈其敬如此
却珠留錢　續文獻通考世祖時回回獻大珠要價數
　萬上曰珠何用當留是錢以賑貧遂却之
天性恭儉　經濟類編元仁宗天性恭儉通逹儒術事
　太后終身不違顔色待宗戚勲舊始終以禮大臣親
　老時加恩賚大官進膳必分賜貴近有司奏大辟每
　慘惻移時
故箧示儉　元史英宗燕大安閣閣中有故篋宦者進
　曰此世祖貯裘帶者有聖訓云蔵此以遺子孫使見
　吾儉樸可為華侈之戒即命發箧視之
素服寢地　元史仁宗不豫英宗憂形於色夜則焚香
　泣禱及升遐哀毁過禮素服寢於地日歠一粥
給林廟　元史成宗時給曲阜林廟洒掃户以尚珎署
　田五十頃供嵗祀焉
不似漢髙　元許衡集劉秉忠定朝議奏之因言漢髙
　帝有言吾乃今知皇帝之貴上曰漢髙眼孔小朕豈
　如是
却雨衣　元通鑑仁宗以夏旱露禱既而大雨左右以
　雨衣進帝曰朕為民祈雨何避焉
度越前代　眀鄭曉吾學編謝方石嘗曰我太祖有度
　越前代者五外攘荒漠収復諸夏一也肇基南服統
　一天下二也威加勝國鋒刄不交三也躬自創業臨
　馭最乆四也申眀祖訓宗法最嚴五也
衣袖敝垢　典故紀聞成祖坐右順門所服裏衣袖敝
　垢納而復出侍臣有賛聖德者上曰念當惜福故每
　澣濯更進昔皇妣躬緝故衣皇考見之而喜朕守先
　訓豈敢忘之
論寛恤事　眀通紀宣宗謂楊士竒曰憶五年五月共
　爾宿齋宫論寛恤事且兩閱嵗民事不又有可恤乎
　士竒退與胡濙條上十數事即命行之
虞夏為盛　眀林貞肅疏孝宗振舉舊章復午朝定日
　講開經筵時召劉健李東陽謝遷劉大夏戴珊等討
　論道理且革傳奉裁冗食善政不可枚舉宏治之政
　虞夏為盛
三舉耒　典故紀聞宣宗上陵還道中見耕者以數騎
　往視之下馬詢其稼穡之事因舉所執耒三推謂侍
　臣曰朕三舉耒已不勝勞况常事此乎耕者始知為
　帝乃驚躍羅拜命賜以鈔
不用殉𦵏　皇甫庸紀畧英宗遺命不用殉𦵏宮嬪此
　最盛徳事憲宗賔天亦有是命
得聖之威　王世貞集世宗皇帝得聖之威
誰能治吾　眀通紀孝宗曰吾不自治誰能治吾史臣
　曰上簡言慎動慤誠充粹燕處必衣冠置筆硯有常
　處
但取完固　眀紀太祖命有司立廟社建宮室典繕者
　以圗進見其有雕琢竒麗者即去之曰宮室但取完
　固而已何必極雕巧以殫天下之財
寛疏駁　名山蔵成祖諭諸給事云爾等疏駁奏牘一
　字之誤亦皆喋喋自今有此即改註印葢之不必以
　聞爾等在朕左右凡天下何弊當革何利當興當歴
　舉以言如此細故可略也
以手撤牘　泳化編宣宗仁愛每法司奏要囚輒慘然
　御膳廢食以手撤其牘謂左右曰說與刑官稍緩之
角樓草詔　典故紀聞仁宗聞淮徐饑坐西角門召楊
　士竒命草詔免稅及罷官買士竒對曰可令户部工
　部與聞上曰此不可遲即令士竒就西角樓書詔覽
　畢即命用璽已遣使賫行再語户工二部
片紙綴衣　徐禎卿集太祖勤于庶政思得一事即以
　片紙書之綴于裳衣或得數事則纍然滿身若懸鶉
　焉
櫜鞬導従　名山蔵宣徳五年清眀上奉太后上陵櫜
　鞬導従步掖過河
吾惟一叔　眀紀事本末宣宗平髙煦羣臣多請削趙
　王上曰吾惟一叔奈何不愛然當思所以保全之道
　乃封羣臣言章遣人賫視之趙王大喜曰吾生矣即
　獻䕶衞
素冠而朝　王世貞史傳仁宗即位喪滿禮部請釋服
　従吉而朝楊士竒止之不獲蹇義具二議以請上素
　冠麻衣出朝英公張輔與士竒等三學士如上服上
　曰張輔武臣而禮依之何六卿之不輔若也
郤玉璽　眀紀事本末宣徳時衛拉特順寧主入貢并獻
　前元玉璽上曰朕觀前代傳世之久歴年之多皆不
　在此王既得之可自留用其毋獻
毁香煙　眀紀事本末莊烈帝御便殿閱章奏聞香烟
　心動疑之出步堦墄間乃定詢内官乃宫中舊方即
　叱令毁之太息曰皇考皇兄皆為此誤也
習郊禮　眀王慎中詩序南郊工就冬至前四日上親
　勤玉輅習郊禮于壇上威儀卒度小臣従觀其羙作
　異典
五更傳蹕　王世貞宏治宫詞静數連籌第五更寒鴉
　金井未分明披衣欲坐猶疑蚤前殿連傳警蹕聲
咏曜靈　明陳子龍集曜靈天子遇旱而憂省獄減刑
　雨以時降詩人羙之按此美莊烈帝也
　　　馭臣
資左手　元史世祖語布呼珠曰太祖有言人主理天
　下如右手持物必資左手承之然後能固卿實朕之
　左手也
召老臣　元史仁宗即位召世祖朝諳知政務素有聲
　望老臣程鵬飛董士選李謙郝天挺程鉅夫等詣闕
　同議庶務
徴用老儒　元通鑑英宗時拜珠言前集賢侍講趙居
　信直學士吳澂皆有徳老儒請徴用之帝喜曰卿言
　適副朕心
治天下匠　元紀事本末常巴津以善造弓見知于太
　祖每曰國家方用武耶律儒者何用楚材曰治弓尚
　須用弓匠為天下者可不用治天下匠耶帝聞而善
　之
集賢館　類函元世祖置集賢館士應詔者盡命館穀
　之凡飲食供張之盛皆喜過望
屈四先生　眀紀事本末劉基宋濂章溢葉琛至建康
　入見上喜甚曰我為天下屈四先生
移榻召對　廖道南集劉公大夏受知敬皇每朝罷輒
　召對移時商確時事雖貴近不得聞李夢陽詩九重
　移榻數召見夹城日髙未下殿英謀宻語人不知左
　右微聞至尊羡
君臣隔絶　陸深集本朝君臣隔絶以憲廟口吃之故
仕元不與　眀紀事本末李文忠克應昌獲元主及其
　孫等㨗聞百官稱賀上令禮部榜示凡經仕元者不
　與
試士祝天　嚴嵩集孝宗乙丑試士日于宫中焚香祝
　天願得真才是年得顧鼎臣為進士第一眀顧存仁
　詩聞道孝皇曽露禱台星奕葉照麒麟
臣不孤　眀王直集洪熙朝有議朝覲官養馬責課者
　楊士竒埶不可上許出内批罷之已而不聞眀日又
　言上曰偶忘之午刻召公諭曰内批豈真忘耶聞李
　慶輩皆忿卿念卿孤立不欲因卿言而罷今有名矣
　出示陝西按察使一疏命公據此草勅止之公頓首
　言陛下知臣臣不孤矣
閣老不名　治世餘聞孝皇優禮大臣每召至幄中従
　容講論真如家人父子内閣諸臣皆稱為先生李西
　涯有近臣常造膝閣老不呼名句盖實録也
門何必杜　王世貞史傳宏治朝上最重劉大夏及戴
　珊等一日召對良久曰述職者集矣大臣皆杜門若
　二卿門何必杜也因各手白金一錠授之曰小佐而
　㢘且属無廷謝恐他人或觖望
倚䦨呼名　眀王錡寓圃雜記宣徳中駕幸楊士竒第
　夜已二皷士竒驚起朝服而迎但見儀従塞屋香氣
　氤氲不知上所在惟北向拜不已上方倚東闌看月
　笑而呼曰士竒朕在此所賜已充庭矣
推誠付託　眀通紀都御史戴珊以疾求退不得一日
　劉大夏奏事及之上曰卿去語珊朕以天下事推誠
　付託猶家人父子也太平未兆何忍舎我而歸乎
不殺諫臣　崔銑集李夢陽應詔陳二病三害六漸之
　弊末指皇親張侯侯怒誣以訕母后遂下獄已僅奪
　俸三月上語劉大夏曰朕欲寘夢陽輕典左右謂當
　廷杖渠忿則泄如朕殺諫臣何
不信飛語　吾學編孝宗嘗問劉大夏天下衛所軍士
　何如大夏對曰江南困於運糧江北困於京􁄻翊日
　有造飛語帖宫門誣公者上曰宫門外人不能至必
　内臣忿不得私役軍士耳
　　　好文
奎章獻書　元野史文宗御奎章日學士虞集博士柯
　九思常侍従以討論法書名畫為事授經即掲徯斯
　潛著一書曰奎章政要以進萬幾之暇每賜披覽及
　晏朝有畫授經即獻書圗行於世
譯孝經　通鑑元武宗時右丞以國字譯孝經進帝命
　刻板摹印諸王以下皆賜之
五經要語　元史世祖留意經學商挺與姚樞竇黙王
　鶚楊果纂五經要語凡十八類以進
途中賦詩　元詩選文宗自集慶路入正大統途中有
　作
雷轟電燭　觧縉集臣少侍髙帝蚤夜載筆楮以進聖
　情尤喜為詩睿思英發雷轟電燭玉音沛然數千百
　言一息無滯臣輒草書連幅筆不及成㸃畫
宫中觀書　名山蔵成祖顧侍臣曰朕愛孔子飽食終
　日之言宫中恒觀書爾等盛年切莫自逸
自撰程文　宣宗天縱神敏遜志經史每試進士輒自
　撰程文曰此不當㑹元及第耶
嗜學士書　王鏊集孝宗喜玩書尤嗜故學士沈度之
　書日臨數過
能書畫　眀紀宣宗多才藝善詩文能書畫所賦緑竹
　引采茶歌諸篇皆御筆親書世傳為寳
十齡大書　眀通紀神宗十齡踐阼即善書大書責難
　陳善四字分賜講官
改元宵句　明詩小傳肅皇帝喜為詩楊文㐮元宵
　作有愛看氷輪清似鏡之句上以為類中秋詩乃云
　愛㸔六街燈似月文㐮䟽謝以為曲盡情景不問可
　知為元宵詩
御製祭文　武宗南巡將臨大學士靳貴喪詞臣撰祭
　文皆不稱㫖乃御製一首云朕居東宮先生為傅朕
　登大寳先生為輔朕今南巡先生已矣時老於文者
　皆歎息歛手
　　　納諫
思魏徴　元史帝嘗謂拜珠曰今亦有如唐魏徴之敢
　諫者乎對曰槃圓則水圓盂方則水方有太宗納諫
　之君則有魏徴敢諫之臣
移仗　元史仁宗將即位廷臣用皇太后㫖行大禮于
　隆福宫法駕已陳矣張珪言當御大眀殿帝悟移仗
　大眀
自當不滿　元通鑑文宗欲逰西湖自當諫不聽遂稱
　疾不従文宗在舟中顧謂臺臣曰自當終不滿朕此
　逰耶
留葢御史　元史類編葢苖為御史時帝幸䕶國寺泛
　舟玉泉苖進曰今頻年不登邉隅不靖何暇逸㳺以
　臨不測之淵帝嘉納之臺臣擬僉淮東㢘訪司事帝
　曰仍留葢御史朕欲時聞讜言
罷張燈　元通鑑英宗欲以元夕張燈結綵樓於宫中
　設宴叅議張養浩進諫帝曰非張希孟不敢言即命
　罷之賜以織幣
置白牌　泳化編太祖慮朝政有失無人敢言乃立執
　法議理官置白牌於上書執法議理四字如有失許
　將牌極諫後竟廢之
聽講罷遊　王守仁集王文恪鏊為日講官方春上遊
　後苑左右諫不聽公講文王不敢盤於遊田上為罷
　遊并召所幸戒之曰今日講官所指殆為若等
以妃禮葬　眀程楷集尹文和直在内閣時貴妃萬氏
　薨欲易太子婚期公執不可竟不易上又以妃殮宜
　服黄且欲以后禮葬皆以公言而止
皆得建言　眀史藁始太祖不設諫官宣宗時或以為
　言帝曰設官定制朕不得増損今中外大小臣皆得
　建言所得更多
吕震誤朕　眀紀事本末仁宗時太理少卿戈謙言事
　過激吕震等奏其沽名上因免謙朝叅楊士竒曰四
　方朝覲之臣咸在豈能盡知謙過將謂朝廷不能容
　直臣上惕然曰此吕震誤朕也遂命書􁀐引過而待
　謙如初
全無痛痒　五朝注畧神宗在御乆每見臺諫條陳即
　曰此套子也即有直言激切亦曰此欲沽名耳卷而
　封之于慎行以為大度宋纁曰寧可罪及言官畢竟
　還有儆省若一概不理如痿痺之疾全無痛痒無藥
　可醫矣此後數年凡百奏請一切留中萬歴之政遂
　衰
賜銀章　邱濬集仁宗召夏原吉等至扆前賜銀章一
　其文曰繩愆紏謬且諭曰朕有過舉卿即舉奏来以
　此識之朕不難于従善也
殺諫臣　眀紀事本末嚴嵩殺楊繼盛國家殺諫臣自
　此始
立諫官　眀方孝孺詩伏枕三旬不整冠夢中時復對
　金鑾忽聞盛事披衣坐今日朝廷立諫官
　　　武功
滅四十國　元史太祖征西域滅國者四十
市肆不移　元巴延平南宋表爰従江海之上流復出
　武昌之故渡藩屏一空于江表烽烟直接於錢塘犄
　角之勢已成水陸之師並進奉揚寛大撫戢吏民九
　衢之市肆不移一代之繁華如故
奄入南方　眀太祖檄文西抵巴蜀東連滄海南控閩
　越湖湘漢沔兩淮徐邳皆入版圗奄入南方盡為我
　有
北取中原　眀紀事本末太祖命將北取中原諭曰都
　城城守必固若懸師深入餽餉不繼援兵四集非我
　利也吾欲先取山東撤其屏蔽旋師河南斷其羽翼
　㧞潼闗而守之㨿其户檻天下形勢入我掌握然後
　進兵則彼勢孤援絶不戰可克既克其都皷行而西
　雲中太原及闗隴可席捲而下諸將皆曰善
親冒矢石　類函成祖大小百戰皆親冐矢石
刻石紀功　眀紀事本末文皇三征阿嚕台班師至清
　水源道旁有石崖數十丈命楊榮金㓜孜刻石紀功
　曰使萬世後知朕親征過此也
馬上料敵　眀通紀宣宗親征髙煦于馬上謂従臣曰
　髙煦外多誇詐内實怯懦今敢反者輕朕年少新立
　衆心未附又謂朕不能親征即遣將来得以利誘今
　聞朕行已膽落敢出戰乎至即擒矣
　　　巡幸
一幸再幸　眀紀太祖一幸汴梁再幸中都
北巡　類函成祖定鼎幽燕北巡者三
存問髙年　眀通紀文皇巡幸所經必命存問髙年
思念保民　眀書宣德三年車駕巡邉諭諸將曰朕深
　居九重豈不自逸但朝夕思念保民故有此行
營府第　眀紀武宗時江彬等導上㳺戯近郊因數言
　宣府樂遂出居庸闗至宣府彬為營鎮國公府第輦
　豹房珍玩女御其中帝樂之忘歸曰家裏
臨幸不謝　眀紀宣宗遣使問楊士竒車駕臨幸曷不
　謝對曰至尊夜出愚臣迨今中心惴慄未已豈敢言
　謝
幸承天　眀紀事本末世宗以皇考顯陵狭隘欲南幸
　躬視羣臣諫不聽遂幸承天奉章聖太后梓宫合𦵏
　焉
親征南遊　眀通紀宸濠叛上欲假親征南遊遂下詔
　南征出師駐良鄉而王守仁㨗奏至上令追回待至
　南京另奏遂詣孝陵受江西俘至次年閏八月乃旋
　蹕
廬次衛宫　夏言大駕南巡賦于時大司馬肅甲騎教
　步師而慎張皇大司徒布委積嚴芻餉而偹輸蔵大
　宗伯率胥史講巡狩而道趨蹌大司空飭行道列廬
　次而衛宫墻文章侍従則有起居百職集螭㘭而獻
　技金吾宿衛則有羽林千騎奮虎賁而超驤
翠網黄旗　黄佐南征詞翠網張瑶浦黄旗漾碧流殷
　勤供廟薦蕭洒事宸遊
萬馬踏雲　眀胡廣扈従幸北京詩萬馬踏雲開輦路
　六龍扶日渡天津
隔㟁鵷序　眀周忱車駕渡江詩衣冠隔㟁催鵷序舸
　艦中流列雁行
　
　
　
　元眀事類鈔卷四
欽定四庫全書
　元眀事類鈔卷五
　　　　　　　　　　　監察御史姚之駰撰
　　君道門(二/)
　　　涼德
烟霞小仙　元氏掖庭記順帝自稱玉宸館佩瓊花第
　一洞烟霞小仙就萬歳山建玉宸館叠石為瓊花洞
　以居焉
稱将軍　眀紀事本末武宗議北征自稱威武大將軍
　太師鎮國公朱夀廵邉令内閣草勅梁儲泣諫不可
　上乃自稱之鄭善夫詩聞道漢天子身封鎮國公
大慶法王　續蔵書康陵好佛自稱大慶法王内批禮
　部稱大慶法王與聖旨等傅珪為禮部尚書佯不知
　執奏孰為大慶法王者敢並至尊書䙝天子大不敬
　詔勿問
上道號　眀紀事本末世宗自號靈霄上清統雷元陽
　竗一飛元真君後又加帝君等號各數十字
土木之變　眀紀事本末英宗惑于王振親征額森前
　軍覆沒因班師至土木敵四面来攻上遂被擁以去
　尹耕詩永寧山外黄花鎮隆慶州旁土木城
外四家　眀紀大同逰撃江彬入亰賂錢寧引入豹房
　得見上上喜冒國姓為義兒時時在上前說兵事時
　許泰劉暉皆有寵于上號外四家而彬尤甚
破産禮佛　眀海瑞䟽陛下破産禮佛民間室如懸磬
　天下因即位改元之號而臆之曰嘉靖者言家家皆
　浄而無財用也
中㫖　眀通紀魏忠賢竊柄動曰中㫖廷臣交諫給事
　李魯生上言執中者帝宅中者王㫖不自中出而誰
　出時論鄙之
内撡　眀紀事本末熹宗任忠賢開内撡鉦皷之聲喧
　衠宫禁眀沈德符天啟宫詞封章臺鎖俱休進萬乗
　臨戎正内撡
選淑女　明季遺聞福籓稱制江南惟以選淑女為事
　特遣内監于杭州選到三人命户工二部採辦珠冠
　　明沈一貫有觀選淑女詩其詞云吏符登門如索
　仇斧柱破壁怒不休父母長跪兄嬸哭願奉千金從
　吏贖
開帥府　王世貞正徳宫詞大内别開元帥府傳聲侍
　女莫稱臣
　　　興亡
冬青塜　倪端叟遊杭雜稿㑹稽唐珏聞發宋陵事乃
　聚諸少年潛收諸陵遺骨埋之又於宋常朝處掘冬
　青樹植於所函土上楊維楨冬青塜篇云江南石馬
　久不嘶塜上冬青今已拱袁洪道詩云六陵花鳥哭
　冬青
羊兒年　元史至正五年淮楚間童謡云富漢莫起樓
　窮漢莫起屋但看羊兒年便是吳家國
日月並行　明劉玉紀已瘧編元主嘗召一術士問以
　國祚對曰國家千秋萬嵗不必深慮惟日月並行為
　可憂耳至明兵至而元亡
乾坤有恨　明建文帝詩乾坤有恨家何在江漢無情
　水自流
開箧披剃　傳信錄太祖一日問劉基汝有何術以教
　朕使守天下基對曰有因成一小箧用銕汁灌鎖戒
　後世非有大故不可開後靖難師至建文開篋視之
　則見袈裟一伽黎一剃刀一曰此伯温教我也遂披
　剃而遁
製錫椑　吾學編成祖崩于榆木川金文靖與楊文敏
　速集諸内侍秘不發喪亟括行在及軍中錫器召攻
　金者銷錫為椑權歛而錮之殺工以滅口命光祿寺
　進饌如常儀
奪門　眀紀事本末李賢對英宗曰陛下應天順人門
　何必奪且内府門寧當奪耶泳化編時言奪門㓛者
　紛紛上一日與李賢論及此深陳奪門二字之非
西山抔土　眀顧起元詩西山一抔土寂寞亦冬春自
　注舊傳建文君𦵏于西山不封不樹
藍衣朱履　眀通紀京城䧟帝自經于萬嵗山之夀皇
　亭披髮御藍衣跣左足右朱履衣前書曰逆賊直逼
　京師雖朕薄徳匪躬然皆諸臣之誤朕也朕死無面
　目見祖宗于地下去朕冠冕以髮覆靣任賊分裂朕
　屍勿傷百姓一人
眀亡厰衛　眀詩話沈起嘗擬撰眀書謂眀不亡于流
　㓂而亡于厰衛自成化十二年秋始設西厰絶筆焉
　眀季遺聞福王稱制時禮科袁彭年䟽諫錦衣緝事
　言厰衛一盛于成化再盛于正徳三盛于天啓即厰
　衛之興廢而世運之治亂因之
　　　皇后
却臨幸　元史巴延呼圗克皇后從順帝廵上京次中道
　一夕帝遣内官傳㫖欲臨幸后曰暮夜非至尊徃来
　之候中使反覆者再竟不納
易院官　元史成宗尊母為皇太后命設官属置徽政
　院後院官有受獻浙西田七百頃籍于位下太后曰
　江南率土皆國家所有我安得取之命中書省易院
　官之受獻者
一視而返　玉堂綱鑑世祖后鴻吉哩氏性眀逹帝以
　宋府庫物置殿庭召后視之后一視而返帝問何欲
　后曰宋人貯蓄以貽子孫子孫不能守我又何忍取
　之
禮法自持　輟耕錄皇后鴻吉哩氏性節儉不妬忌動
　以禮法自持第二皇后竒氏有寵帝希幸后所后無
　㡬微怨望
法古賢后　元史類編順帝諤勒哲呼圗克皇后故能矯飾
　每暇則取女孝經史書訪問歴代皇后之有賢行者
　為法四方貢獻珍羞輒先遣使薦太廟然後敢食
賜臣下酒　元史史樞取劍州帝大宴頋皇后命飲樞
　酒且曰我國家未有皇后賜臣下酒者以樞父子世
　篤忠貞故寵以殊禮有能盡瘁國事者亦如之
豈能相救　綱鑑巴延誅騰吉斯其弟走匿皇后座下
　后蔽之以衣左右曳出斬之巴延并執后后呼曰陛
　下救我帝曰汝兄弟為逆豈能相救
齋素作福　剪勝野聞太祖欲殺宋濓太子救之不得
　㑹與后食后具齋素帝問之對曰妾聞宋先生坐罪
　薄作福佑之帝投筯而起竟使謫茂州
女官加刃　眀書張太后謁陵還召英國公輔大學士
　士竒榮漙尚書濙入頋上曰此五臣三朝所簡任貽
　皇帝者頃之宣太監王振曰汝侍皇帝起居多不法
　今賜汝死于是女官加刃振頸上為跪請太后曰我
　聽帝姑留然自今不得令干國事
懐糗餌　泳化編太祖曰皇后起布衣同甘苦嘗在軍
　倉卒忍饑懐糗餌以進比之豆粥麥飯其困尤甚
戒垂簾　泳化編英廟㓜冲大臣請太后垂簾視事不
　許且曰毋壞我祖宗家法使母后預政也
哀籲拜天　寓圃雜記英宗錢后性謹不妬上北狩每
　夜哀籲拜天倦則卧地因損一肢哭泣太多復損一
　目傾宫中所有佐迎駕之費復辟之後䖏景皇后猶
　有禮焉
星見燕分　眀王家屏集慈聖太后降里中異香弥旬
　不㪚司候言后星見燕分直帝城東南其地女家多
　喜後慈聖儷莊皇帝于裕邸
夢月入懐　眀史藁孝宗孝康皇后張氏興濟人母金
　夢月入懐而生后
召諭大臣　弇山堂别集宣宗侍太后謁陵太后命召
　見大學士三楊英國公張輔少師蹇義于便殿諭曰
　皇帝數言卿等忠勤今天下清寕固是祖宗福祐亦
　卿等賛襄之功賜以酒肴及白金紵絲表裏
呼帝起　眀史藁神宗初立李太后每當朝即五更至
　帝寝所呼曰帝起勅左右掖帝坐取水為盥面挈之
　登輦以出
讀趙髙傳　眀紀事本末張后賢眀魏客忌之上一日
　幸后宫頋見几上書一卷問后何書曰趙髙傳也上
　黙然
有娠托疾　蕪史玉熈宫内安樂堂在焉成化間萬貴
　妃專權孝穆紀皇后有娠托疾居此誕生孝宗
　　　妃嬪
緝駝茸　元史世祖出獵道渇見一女子緝駝茸従覔
　馬潼女子曰馬潼有之但父母不在我女子難以與
　汝世祖欲去女子曰我獨居此汝自来自去于理不
　宜姑待父母歸須臾果歸出馬潼飲世祖賢之後納
　為太子妃
聫縞　元氏掖廷記熊嬪性耐寒嘗于月夜逰棃花亭
　露袓坐紫斑石上帝見其身與棃花一色因名其亭
　曰聮縞
玉龍笛　元氏掖庭記程一寕未幸時嘗春夜登翠鸞
　樓倚闌弄玉龍之笛歌中情詞悲愴帝聞之遂至其
　所一寧見龍騎簇擁趨出俯伏帝以手扶之曰卿非
　玉笛中自道其意朕安得至此
投敝梳　泳化編代王母下邳人初太祖嘗過其家已
　晩母曰人言汝當為天子因留宿詰旦去母曰有娠
　以何為驗太祖投以敝梳既而果娠生代王
歌閔農詩　椒宫舊事髙皇登香雲閣觀後苑刈稻取
　酒為賞令孫貴妃誦詩歌李紳閔農詩上大悦
天外玉簫　明寧獻王宫詞忽聞天外玉簫聲花下聴
　來獨自行王司綵宫詞贏得君王留步輦玉簫嘹喨
　月明中注永樂間上寵幸髙麗賢妃權氏穠粹善吹
　簫宫中争效之司綵宣徳中女官也亦詠權妃事
守宫論　徐禎卿異林女氏沈秀州人孝宗嘗試六宫
　守宫論沈發端云甚矣秦之無道也宫豈必守哉擢
　第一贈弟溥試春官詩有同補山龍上衮衣之句
年長獲寵　明史藁憲宗年十六即位萬貴妃巳三十
　五矣寵之專房遂譛廢吳后六宫希得進御
訶妹妲　五朝注畧神宗元夕御宴慎嬪魏氏勸停礦
　稅君民同樂面訶鄭貴妃為妹妲忤旨幽之七日卒
緘玉合　明史藁鄭貴妃于大髙元殿要帝謁神設誓
　立其子為太子因御書一紙緘玉合中賜妃為符劵
　後以廷臣之争既立皇長子帝遣人取玉合封識宛
　然發合虫蝕書盡矣
羅巾有詩　明郭子章詩話嘉靖中宫人張氏卒身畔
　羅巾題自嘆詩有雨過玉階秋氣冷風吹金鎻夜聲
　多之句上傷之杖死宫監數人案湧幢小品以為成
　化宫人邵氏詩憲宗聞之遂召幸焉後誕獻皇帝
移宫　三朝典要給事楊漣疏曰先帝升遐宫中有選
　侍儼然以母道自居故諸臣請陛下暫居慈慶宫今
　既登大寶豈有天子偏處東宫之理選侍非嫡母非
　生母無妄恃舊恩曰我貴妃我哥兒作此大不敬語
　宜勅遵天語立移入一號殿是為守禮安分
江南供設　明史藁懐宗田貴妃知書善畫蘭鼔琴母
　家本揚州宫中供設皆自江南輦致吳偉業永和宫
　詞有私買瓊花新様錦自修水遞進黄柑句
　　　太子
承華事略　元史裕宗在東宫王惲進承華事略二十
　篇裕宗覽之至漢成帝不絶馳道唐肅宗改服絳紗
　為朱眀服心甚喜曰我若遇是禮亦當如是王惲西
　池幸遇詩首詢帝子龍樓召喜輟犀弓偃月彎自注
　時進承華事略太子讀之喜至為輟射
旁求經籍　元史類編仁宗為太子雅重儒學遣使旁
　求經籍装潢成帙識以玉印時有進大學衍義者命
　節而譯之曰治天下此一書足矣命與圗象孝經列
　女傳並刋行以賜臣下
崇儒重道　元通鑑世祖太子真金好賢若渇宋衟目
　眚則賜鈔王磐請老官其壻于東平辟劉因舉夹谷
　之竒為賛善孔洙自江南入覲則責張九思以學聖
　人之道何不知有聖人之後其崇儒重道夲天性如
　此
不效流觴　元史東宫香殿成工請鑿石為池如曲水
　流觴故事太子曰古有肉林酒池亦欲吾效之耶不
　許
戒飛放　輟耕録太子在端夲堂讀書近侍之嘗以飛
　放従者輒臂鷹至廊廡間喧呼馳逐将勾引出逰太
　子授業畢徐令戒之曰此讀書之所先生長者在前
　汝輩安敢褻狎如此衆皆驚懼而退
屏去臂禽　元史許有壬前朝舊德太子敬禮之一日
　入見方臂鷙禽以為樂遽呼左右屏去
置東宫官　王世貞集元以太子領中書令髙帝曰太
　子當尊師傅習經傳他日軍國機務皆令唘聞何中
　書令也其議置東宫官属
負逃圗　剪勝野聞太祖嘗為漢兵所逐馬后負之而
　逃太子私繪為圗及后崩帝愈肆誅虐太子驟諫帝
　怒射之太子走帝追及太子探懐中所繪圗遺于地
　帝發視之大慟而止
賑荒　眀紀事本末仁宗為太子過鄒縣見男女持筐
　路拾草實為食因下馬入民舎視民皆衣百結竈釜
　傾仆嘆曰民隠不上聞至此乎賜之鈔即令布政使
　停止秋稅且發官粟賑之官吏請人給三斗曰且與
　六斗
起立拱聽　李東陽集周文端為中允侍太子講文華
　大訓太子每起拱聽大臣以為勞謂宜跪請坐聽公
　不従竟得如禮
親封御物　聖諭録文皇北征命太子監國一日問楊
　士竒太子何如士竒對曰太子孝敬仁眀有事宗廟
　祭品祭器皆親閱每進御物必親為封識
情須自致　眀紀懿文太子薨皇太孫欲服三年喪太
　祖不可然三年内未嘗髙聲笑未嘗露齒不飲酒食
　肉不舉樂不御内人勸之則曰服可例除情須自致
養正圗　萬歴注畧修撰焦竑為皇長子講官進飬正
　圗
讀三字經　隆慶注畧一日太子遇閣臣于御道西召
　謂曰先生翊賛良苦閣臣頓首謝曰願殿下勤學荅
　曰方讀三字經既而曰先生且休矣睿音清朗聽者
　悚恱眀徐階朝賀東宫詞千官繞仗容常㤗三字開
　編誦已成
抱足對泣　後渠雜識英皇病卧便殿召李賢諭曰今
　庶事頗寕頋大者反揺奈何賢力陳國本不可動上
　遂召太子太子至賢曰天下事定趨出謝太子抱上
　足對泣讒遂不行
嘆不同時　楊士竒集仁宗在東宫覽歐公奏議愛重
　不已有生不同時之嘆常舉公所以事君者勉羣臣
好皇孫　玉堂叢話漢庶人謀奪嫡成祖惑焉遂欲易
　儲召重臣决之諸臣莫對觧縉獨曰好皇孫成祖由
　是釋然盖縉以三語而决此大事云
啖金銀　眀通紀景帝欲易太子恐大臣不従與太監
　謀先啖閣下諸學士賜以金五十兩銀一百兩陳循
　輩遂以太子為可易
所見七事　明姚䕫集仁宗監國時有飛語上聞上属
　胡濙往察之公至以所見七事皆誠敬孝謹宻疏以
　聞上自是不復疑
争國夲　眀紀神宗晚年國夲之論起廟堂益相水火
　上頗厭惡之斥逐相繼持論者愈堅乃一切置之髙
　閣
震器有歸　明姚登孫賀建儲表坤元居上扶皇統于
　中天震器有歸衍孫謀于奕世
三加冠　眀陸釴漫記太子三加初折上巾二逺遊冠
　三九旒冕
　　　藩王
分封西北　續文獻通考元初以親王分封西北其地
　極逺去亰師數萬里
碩自歸藩　元史噶瑪拉封晉王世祖崩奔赴上都王
　于世祖為冡孫大臣皆属之王慨然曰昔皇祖命我
　鎮朔方碩服厥職母弟特穆爾仁孝可嗣大統于是
　成宗即位而王自歸籓
五世六王　元元眀善集許慎氏五世六王六太師男
　婚帝族女嫓王家入垂子則出垂臣範
一字王　續文獻通考元制封一字王者金印獸紐兩
　字王者金印螭紐
金印傳國　元史穆呼哩沉毅多智略事太祖以忠勇
　稱滅金後封為魯國忠武王賜黄金印曰子孫傳國
　世世不絶
蜀秀才　眀朱謀瑋籓獻記蜀獻王椿博綜典籍容止
　都麗有儒素風髙皇常以蜀秀才目之
喜生食人　吾學編祥符王有熺喜生食人腦肝膽薄
　暮每伺人過門輒誘入殺而食之故其邸前日未晡
　即斷行迹
園亭待友　獻徴録唐恭王彌鉗平生雅尚儉素晚年
　乃廣置園亭曰吾非耽樂以待賔友爾士大夫過南
　陽無不造門求見者
製賦親餞　明史藁襄王瞻墡入朝英宗為製峴山漢
　水賦及襄陽四時歌親餞之盧溝橋
日賦一詩　類函明秦簡王嗣位日賦一詩積三十年
　薨後妃某氏命紀善校刻其詩號賔竹小鳴集
女不乞封　籓獻志恭裕王載坅以已祿縻費國廪無
　所補故事郡王女封縣主嵗食祿六百石王四女皆
　不乞封而以妻諸郡學弟子
囊雲送雪　明寧獻王有囊雲詩注云臞仙每月令人
　往匡廬最髙處囊雲以歸搆雲齋障以簾幙放雲一囊
　四壁氤氲如身在洞壑又周憲王有送雪詩自注云
　汴土風俗每嵗遇雪初下則以小合子盛之送親知
　以為瑞或舉觴歡宴尤為宫中所尚焉按臞仙囊雲
　憲王送雪此宗籓中佳話可以屬對
墐户著書　明史藁鎮國中尉謀㙔墐户著書至百十
　有二種皆手自繕寫黄汝亨為進賢令投謁抗禮劇
　談乆之逡廵改席次日遂北靣稱弟子人兩髙之
四葉有集　類函蜀自獻王移四葉皆有文集行世昭
　王仁厚好儒孝宗嘗賜詩以河間禮樂為比
不用婦言　徴吾録宸濠将叛婁妃泣諫不聽及後被
　擒于檻車中泣語人曰昔紂用婦人言而亡天下我
　以不用婦人言而亡其國
風流好文　明錢希言遼邸記聞遼王宫室聲伎之樂
　甲于諸籓且風流好文于諸技靡不狎弄四方之墨
　卿賦客博徒酒人無不集其座上江陵相未第時極
　為遼王所眷既入掌國事日夜思齮齕王十年間小
　山蘭坂遂鞠為草莱矣
百子並封　弇山堂集慶成王生百子俱長成每㑹紫
　玉盈座詳見生子
兩疏上慰　眀紀事夲末土木之變襄王兩上疏安太
　后乞命太子攝位急圗迎復仍乞訓諭郕王盡心輔
　政疏上景帝已立八日矣天順復辟得疏宫中上感
　嘆取王入朝禮待甚隆
蜀府最富　病逸漫記天下王府惟蜀府最富楚秦次
　之其他如韓府襄城范德最貧至有喪不能舉服不
　能完者
自比世民　眀紀事夲末髙煦封漢王不肯之國請得
　天䇿衞為䕶衞曰我英武豈不類秦王世民乎後謀
　反死
桐棺一寸　眀史藁福王常洵就封洛陽是時帝所遣
　稅礦使日進月奉貴妃斥十之九資之又賜莊田四
　萬頃荻洲塩茶之稅以億萬計及為闖賊所殺兩承
　奉乞収王骨賊義而許之桐棺一寸載以斷車
六王　王世貞集今世知六王不知六王之為韓宋二
　公而後不王者作李善長馮勝傳袁袠集眀興猛將
　雲従而六王最著按六王徐中山逹常開平遇春李
　岐陽文忠鄧寕河愈湯東甌和沐黔寧英
支禄法　皇甫庸紀畧宗籓之盛二百年来不下萬餘
　人後以禄米不能供億定十六嵗以上支禄之法又
　定妃夫人而下不係奏請宫嬪所生皆與庶人同不
　得混襲
司香　眀敖英集舊制太子未生生而未立立而未長
　親王一位不之國令其出閣而于太廟司香其慮深
　逺矣
裁抑宗籓　明通紀卓敬宻奏裁抑宗籓于是燕周齊
　湘代岷諸王頗相煽動上患之謀諸齊泰泰與黄子
　澄首建削奪議
共篷分餅　今言髙帝子孫盖四萬有竒邸禄嵗増民
　財日窘至有共篷而居分餅而膳四旬未婚十年不
　𦵏者
婚嫁命名　眀史藁宗籓婚嫁命名例請于朝貧者為
　部所稽積疏數千有已死尚未名者崇禎初用何如
　寵請貧宗得嫁娶者六百餘人
辨方分土　髙啓封建親王賜宴詩漢運初興日周籓
　並建年辨方分社土當陛列宫懸
　　　公主
王公主　元諸公主表秦漢以来惟帝姬得號公主而
　元則諸王之女亦槩稱焉
以鈔還直　元史類編廉希憲為北京行省平章長公
　主入朝縦獵郊原希憲欲入奏公主恐碩以鈔五千
　貫還民之直
諮禀軍政　元史阿拉克必濟公主眀敏有智畧太祖
　征伐四出嘗使留守軍國大政悉諮禀而後行故師
　出無内頋憂
拜甎雙趺　紫柏禪師語録潭柘寺有元妙嚴公主拜
　甎雙趺隠起㡬透磚背相傳妙嚴為元世祖女削髮
　居此日禮觀音遂留此跡
駙馬安在　明通紀駙馬都尉梅􁆖鎮淮安燕師假道
　􁆖拒之革命日殷大慟欲死燕王迫公主囓血為書
　以招殷後為人擠死橋下公主疑出上意牽衣大哭
　曰駙馬安在文皇笑觧之
金瓶取一　筆麈萬歴中選擇尚主兄弟三人入見太
　后置其名金瓶中焚香祝天取其一即時緋袍覆之
　送入春曹
貽書阻兵　吾學編寕國公主嘗遺書阻靖難兵文皇
　不荅兵至淮北與公主書言興師不得已故令遷居
　太平門外公主亦不荅
孤婺髙行　眀史藁神宗榮昌公主下嫁楊春元春元
　早卒主孤婺髙行帝深重之
何敢偷生　眀紀事夲末李自成犯京師尚衣監何新
　入宫見長公主斷肩仆地與宫人救之而甦公主曰
　父皇賜我死我何敢偷生
長平誄　夲朝張宸長平公主誄賊以貴主既隕授屍
　國戚越五日復生順治二年上書碩髠緇空王詔不
　許以周君故劍是合俄焉薨逝𦵏于彰義門之賜莊
　禮也
　　　閏位
海精　元史補遺方國珍生有膂力善馳跳時童謠云
　楊嶼青出海精楊嶼者台州海上童山也延祐六年
　忽草木欝然是嵗國珍生後㩀有台温慶雲等路賜
　爵衢國公眀興乃降
捕魚兒　眀紀事夲末陳友諒鷙悍為羣䧺冠其初起
　也父戒之曰若捕魚兒耳而乃圗大事友諒曰相塜
　者言我家當富貴今其時矣及僣稱漢帝往迎父焉
　康郎之戰敗死稱帝僅四年
張王　楊循吉吳中故語迹士誠之所以起葢亦乗亂
　保結然在元猶貢運不絶亦固知有大義者蘇人至
　今猶呼為張王云
黄菜葉　眀紀事夲末張士誠委政于弟士信每事惟
　與黄敬夫葉德新蔡彦文三人謀時有民謡曰丞相
　做事業專用黄菜葉一朝西風起乾癟後徐達破平
　江刳三參軍藁于旗杆之首眀胡儼姑蘇詩夜月人
　歌黄菜葉秋風夢遶白駒場
樊樓主人　壟起雜事韓林兒嘯亂稱小眀王都汴梁
　起樊樓于街西飾紅裙綺瑟于上将帥出師飲餞于
　此自稱樊樓主人
濠城甥館　眀通紀時四方兵起定逺人郭子興據濠
　上欲入濠城避兵卜吉而往子興以養女妻焉即髙
　后也上在甥館有救天下安生民之志後上克滁子
　興立為滁陽王王卒上統其軍
披圗伐蜀　明紀眀玉珎稱帝于蜀國號大夏遣使來
　聘太祖使參知政事蔡哲往報哲挟畫工同往圗其
　山川險易以獻太祖覽而嘉之遂為取道伐蜀之張
　夲
　
　
　元明事類鈔卷五
欽定四庫全書
　元眀事類鈔卷六
　　　　　　　　　　　監察御史姚之駰撰
　　政術門(一/)
　　　法制
行中書省　元史世祖混一天下立行中書省十一曰
　嶺北遼陽河南陕西四川甘肅雲南江浙江西湖廣
　征東
不立兆域　元史諸帝皆𦵏起輦谷李日華集元人𦵏
　起輦不立兆域無丘壟隧道用木刳中兩片合之金
　皮束固髹漆重重至期穴土而埋厚覆土馳萬馬踏
　平之列騎環坐至草生彌望不可復識乃馳去
泥金書誥　談薈巴延擅政諛者上言其功勲盖世合
　用泥金書制以尊之臺院議不可止金書上天眷命
　皇帝聖旨八字
行漢法　許衡集考之前代北方奄有中夏必行漢法
　可以長乆故後魏遼金歴年最多
絲綸簿　今言王文恪公曰陸㢘伯言内閣故有絲綸
　簿楊文貞晚年以子稷故欲媚王振以絲綸簿付之
　故内閣之權盡歸中官予入内閣見列朝詔誥底夲
　皆在非所謂絲綸簿乎不聞送入也湯顯祖集譚侍
　御疏言閣中故有絲綸簿為大璫竊去詔旨切責問
　出何記竟謫歸
論分封　泳化編太祖封諸王葉居升應詔陳言論分
　封太侈太祖大怒曰小子敢間吾骨肉後死獄中雙
　溪雜記國初諸王皆置䕶衛有兵權太宗靖難後遂
　皆革罷其有感于居升之言耶
票旨　詞林記洪武中批荅皆御前傳旨永洪猶然至
　宣德時始令閣臣于章奏用小票黒書貼各疏面以
　進御筆易紅書以出及遇大事則命大臣面議議定
　即傳旨處分嗣後正統則止委中官𢎞治中㡬復國
　初之舊正德時批荅大率與正統類也
年號不更　筆麈夲朝廟號多至十六字比之唐宋尤
　為過溢惟年號不更及主上臨御不上尊號此前代
　所不及
嫡裔博士　王鏊集沈杰知衢州府初宣聖有嫡裔在
　衢儕于齊民公始命復其家為疏于朝得世襲五經
　博士
言事八件　玉堂叢話自太祖相傳凡臨朝每至日昃
　英宗㓜冲三楊慮聖體易倦權制每日早朝只許言
　事八件前一日先以副夲詣閣下豫為處分遇奏事
　止依所陳傳旨而已後遂以為定制
制詞體　眀張居正集成宏時誥𠡠不過百餘字至扵
　慶典覃恩其詞尤簡此制體也近年以来多至百千
　言或無實行虚為頌羙以臣諛君猶謂之佞况以上
　諛下乎
復内朝　王鏊疏國家大朝㑹則奉天殿即古之正朝
　常朝則奉天門即古之外朝而内朝獨缺然非缺也
　華葢謹身武英等殿非内朝之遺制乎今内朝罕臨
　常朝之外人臣無復進見故上下之情壅惟陛下倣
　古内朝之意大臣㦯三日或日一起居更不時引見
　羣臣則眀目逹聪不是過矣
停内批　吾學編孫懋疏言臣請每日視朝之餘即御
　文華殿聽政凡章奏皆賜觀覧不時召入閣臣斟酌
　裁決㦯有矛盾則勅廷臣集議不宜謀及䙝近徑従
　内批
美諡　震澤長語夲朝之諡有美無惡官由翰林者乃
　得諡文定諡出扵秉筆一二人又不能如前代有博
　士駁正之條何以服天下信後世哉
封贈如一　于慎行集宋元封贈大父母降父母一等
　父母降夲身一等夲朝則三代一如見爵教孝之典
　可謂大偹
封夲生　明張元忭集舊制為人後者不得兼封夲生
　亦未有兼服夲生者諸公大綬痛之草奏祈貤封甚
　懇肅皇嘉其孝允之經陳淑人䘮衰絰三年當事為
　疏于朝凡後于人者皆得服其夲生遂皆著為令
武爵襲䕃　王鏊集時議武爵以世坐耗天下宜以漸
　消之欲令繼絶者不得以旁支犯奸盜禠職者不得
　襲陳凱時為武選郎中曰如前功何議凡同宗出自
　立功者襲餘則否作姦禠職者夲支則坐属従降二
　謂得調停之宜
糾儀陳政　名世類苑孝廟登極御史湯鼐侍班糾儀
　庶吉士鄒智告之曰祖宗盛時御史糾儀得面陳政
　務當下取旨近年遇事惟退而進夲此君臣情分所
　由隔也公值大政維新時請效盛時故事
辭宻掲　眀名臣錄孝宗召劉大夏語曰事有當行當
　罷者可寫掲帖宻封来公曰不敢臣下以掲帖進朝
　廷以掲帖顯行是前代斜封墨勅之弊也
勸御朝　萬歴注畧王錫爵勸御朝疏云一刻臨御勝
　于百刻披覽面決一事勝于手勒百言
誥勅　宛委餘編凡給一品至五品皆誥六品以下勅
　花色殊異公侯一品玉軸伯及二品犀軸三四品鍍
　金軸餘角軸内用御寳加于年月上
遷都　眀通紀永樂十四年上将建北亰宫殿命羣臣
　㑹議諸臣上疏曰北亰聖主龍興之地誠萬世帝王
　之都也宜蚤興工營建上従之十五年上廵北亰遂
　遷都焉
排和議　明紀事夲末額森聲言欲送上皇衆遂多主
　和于謙獨排衆議曰社稷為重君為輕遣人申戒各
　邉毋墮賊計
止南遷　眀通紀土木之變徐珵請幸南亰于謙上疏
　抗言京師天下根夲宗廟社稷陵寢百官萬姓帑蔵
　倉儲咸在若一動則大勢盡去宋南渡之事可鑒也
　珵妄言當斬
錦衣害　天順日録李賢言於上曰今天下百姓頗安
　惟有一害上曰何害賢曰錦衣官校是也上即悟曰
　此輩害人不問可知今後非重事不遣明通紀霍文
　敏見亰官有罪即命錦衣衛擒挐上疏以為越介胄
　之職侵刀筆之權使士大夫朝列清班暮汚幽獄
賞卓　萬歴注畧光禄卿言内廷賞卓之費不堪耗用
駕帖　名世䫫苑王端􁃒公廵撫雲南錦衣官校絡繹
　縦横公疏言駕帖下各衙門用司禮監印刑科掛號
　皇城諸門俱用照出闗防所以防詐偽也今所齎駕
　帖俱無之臣恐行詐濟私其弊不一
毁要典　眀紀事夲末倪元璐上言魏忠賢殺人則借
　三案羣小求富貴則借三案以臣觀之三案者天下
　之公議要典者魏氏之私書惟有毁之而已
十家牌　王守仁集軍民之家多圗小利寄住来歴不
　眀之人盜賊以之不靖今令在城居民每家置一牌
　偹寫門户籍貫及人丁多寡之數有無寄住暫宿之
　人掲于門首以憑官查仍編十家為一牌開列各戸
　姓名日輪一家按牌審察但有靣目可疑即行報究
　㦯有隠匿十家連罪
　　　疆域
拓境萬里　劉郁西使記帝弟實喇烏訥格統諸軍西征凡
　六年拓境㡬萬里
龍蟠􁉒踞　元史世祖在潜邸語巴圗爾曰今天下稍
　定我欲勸主上駐蹕回鶻何如對曰幽燕之地龍蟠
　􁉒踞南控江淮北連朔漠大王欲經營天下駐蹕之
　所非燕不可
路府州縣　元地里志唐以前以郡領縣而已元則有
　路府州縣四等大率以路領州領縣而腹裏或有以
　路領府府領州州領縣者其府與州又有不𨽻路而
　直𨽻省者
西域奉表　眀史藁元太祖盡平西域封子弟為王鎮
　之其小者則設官置戍元亡各自割㨿洪永間遣人
　招諭稍稍来貢迄宣德朝稱臣奉表者多至七八十
　部
都燕　郭子章集成祖之營燕也當時䑓諫交口言不
　便成祖曰北平之遷吾與大臣宻計數月而後行夫
　燕非金元始也周為召公封國歴四十三世九百餘
　年眎周歴且過意亦宻計之一也
制馭西番　眀史藁太祖建重鎮於甘肅以北據蒙古
　南捍諸畨不得相合又令畨人得以馬易茶且亦許
　其朝貢彼勢既分又動于利不敢為惡自邉臣失防
　北㓂得與畨族交通西陲遂多事然䆒其患終在㓂
　而不在畨故議者以太祖制馭為善
邉闗為急　吾學編額森薄京師大臣有奏留邉將守
　亰者于公謙言今日之事邉闗為急徃者獨石營不
　棄則六師何以䧟土木紫荆白羊不破則畨騎何以
　薄都城今宜遣將固守宣府居庸為便
通馬市　眀紀事夲末仇鸞使諳達以貢馬互市為請
　羣臣弗敢異兵部貟外郎楊繼盛疏諫陳十不可五
　謬焉
復河套　王世貞集都御史曾銑議復河套夏言主之
　相嵩不可竟斬銑
生熟畨　眀董份集洮岷古西羗地自國家服属號熟
　畨然尚羈縻之不約偹也洮叠之外諸名為生畨者
　則以計之得失為安危
衆建土司　眀紀事夲末時西南荒服楊氏反播奢氏
　反藺安氏反水西朱爕元総督五省軍務討平奢安
　朝廷欲郡縣之爕元諫止以為不若衆建土司使其
　勢少力分則易制各欲保土地傳子孫則不敢為逆
　宜分水西之地授諸渠長及有功漢人制曰可
脩邉謠　眀尹耕脩邉謠去年脩邉君莫喜血作邉墻
　墻下水今年脩邉君莫憂石作邉墻墻下頭
憫黎詠　眀錢嶫憫黎詠序嘉靖中崖吏失馭重以積
　蠧之餘羣黎遂叛攻掠城邑當路請命征討予分典
　戎事憫而詠之
　　　任官
補吏　經世大典元代入官之制自吏業進者為多卿
　相守令于此出焉故補之法尤宻
増俸　玉堂綱鑑崔彧言今百官月俸不能副其贍養
　難責以㢘勤之􁄻遂詔官吏内外俸以十分為差増
　給五分
貳蒙古　元百官志序世祖命劉秉忠許衡定内外之
　官自中書省以至路府州縣其長則蒙古人為之而
　漢人南人貳焉
定朝班　解酲語元史定朝班凡執政大臣謂擎天班
　玉堂清署謂煥璧班言官法司謂劍鍔班親王謂瓊
　枝班功臣將帥謂豹首班外戚謂淑蘭班其餘朝臣
　謂隨班
先守令　元史哈喇哈斯嘗言治道必先守令近者多
　不得人于是精加遴選定官吏贓罪十二章
不致仕　齊履謙集國家内外官年及七十並聽致仕
　郭公守敬以舊臣且朝廷所頼獨不許其請至今翰
　林太史司天官不致仕者自公始
職田　元食貨志至元中定路府州縣官職田凡交代
　芒種以前去任者其租後官収之以後去任者後官
　分収
従吏入　元史時由進士入官者僅百之一由吏致顯
　要者常十之九帝欲起傅巖為吏部尚書御史韓鏞
　言吏部掌天下銓衡巖従吏入官烏足盡知天下賢
　才
集賽　元史凡集賽出身者國初用左右宿衛心膂爪
　牙故四集賽子孫世為宿衛之長使得自舉其属元
　張憲詩集賽兒郎年十八手中弓箭無虚發黄昏偷
　出齊化門大王莊前行刼奪
奪敕還粟　元綱鑑順帝時令人入粟補官􁁏賑有匿
　奸罪而輸粟得七品雜職者右司郎成遵以為鬻爵
　已非令典况又賣與奸人必奪其敕還其粟著為令
　乃可従之
河渠官　元紀事夲末詔曰農桑之事以􁁏旱潦為先
　凡河渠之利悉委夲處正官一員以時濬治民力不
　足則相其輕重官為導之貧不能造水車者官具材
　木給之
陞秩　元史英宗時廣海郡邑官曠貟勅愿往任者陞
　秩二等
課賦吟詩　元通鑑帝嘗従容問趙良弼曰漢人惟務
　課賦吟詩将何用焉對曰此非學者之病在國家所
　尚耳
章程學　元史楊湜習章程學工書算辟為中書掾
用資格　經濟録邱文莊曰祖宗立法之善文職四品
　及在京堂官在外方靣皆具名以聞五品以下吏部
　始得銓注此所謂用資格而有不用者也
西序書名　卓異記洪熙初諭吏兵二部曰庶官賢否
　軍民休戚所係皇考嘗書中外官姓名于武英殿南
　閒暇觀之今在京官朝夕接見可察賢否若在外三
　司官朕之未識可具其姓名履歴掲諸西序將考其
　行事而黜陟焉
大選　湧幢小品每雙月大選吏部先于門下奏選官
　承旨退同吏科都給事中于御道謝㤙出赴東闕領
　酒飯赴午門外直房候上覧夲畢傳出印子夲于左
　順門部官接出照夲填榜張掛于吏科之上除官看
　榜選事畢各官出朝
久任成功　眀胡世寧疏舊制藩臬守令皆久任而責
　其成功今則一嵗之中遷徙不常是諸官皆過客也
　必以九載為滿以六期為限其政事卓異者璽書旌
　奨増秩賜金如漢世庶得収用人之效乎
給道里費　典故紀聞太祖時除郡縣官皆給道里費
　葢以先養其㢘也
文武軒輊　嘉靖注畧楊一清奏言年来文武二途軒
　輊太甚文吏以法䋲将官或寸牒不眀羅織驍将他
　日邉事之壞未必不由于此
不拘曺局　眀張衮集朱希周為南京吏尚考察時譛
　者謂南科無一人之去以為私公曰使一曺皆賢必
　去一人以為公則一曺偶皆不肖亦将姑去一二以
　塞責乎上亦不之譴
用保舉　名世類苑有言方靣官及府州縣專用保舉
　恩出于下宜仍洪永故事令吏部選除楊士竒曰宣
　徳時以官多不得其人是以令大臣保舉自後人才
　頗出况衆官保舉吏部覈實奏請俞允然後授官㤙
　實非出于下也宜仍用保舉便
准周禮　陸深集夲朝准周禮建官以吏户禮兵刑工
　為次第在廷立班亦然宋制雖不合而轉遷之次亦
　同
文武職數　眀史藁解學龍為給事言國初文職五千
　四百有竒武職二萬八千有竒神宗時文増至一萬
　六千餘武増至八萬二千餘今又不知増㡬倍若冗
　者汰之嵗可得餉數十萬
譯言官　邱濬大學衍義補譯言之官自古有之文皇
　始為八館曰西天曰韃靼曰回回曰女直曰髙昌曰
　西畨曰緬甸曰百夷初以舉人為之其後擇俊民使
　專其業焉
孝行授官　楊士竒集張信孝友出于天性自幼雖饑
　渇飲食不先父母又嘗刲臂煮液療母疾永樂初有
　司以逹于朝詔旌其門授為尚寳司丞
錦衣志　王世貞錦衣志錦衣一禁校耳其領宿衛則
　光禄勲也制奸則司𨽻也至炳而分將相任極矣一
　重于紀綱再重于錢寕三重于陸炳其究乃位師保
　叅綸綍不亦異哉
經撫不和　眀史藁熊廷弼經畧遼東主守廵撫王化
　貞一切反之中外舉知經撫不和必悞疆事已而果
　然
問三李　眀紀事夲末給事李魯生太僕李蕃謟事魏
　忠賢與禮科李恒茂相善時人語曰官要起問三李
棄筐綰符　觧縉集陛下進人不擇賢否授職不量重
　輕使闒冗之輩朝捐刀鑷夕擁冠裳左棄筐篋右綰
　符組
疏三病　眀通紀莊烈帝時武舉陳啓新疏朝廷有三
　大病一當停科目以黜虚文一當舉孝㢘以崇實行
　一當罷知推行取科道以除横恣之陋習上嘉異之
　特簡為吏科給事
　　　學校
免丁　元史嵗壬子料民丁于中原凡業儒者試通一
　經即不同編户儒人免丁者實月乃合始之也
分教三齋　元史至元十四年立國子學而定其制設
　博士通掌學事分教三齋凡讀書必先教經博士助
　教親授句讀音訓正録伴讀以次傳習其功課對属
　詩章經解史評則博士出題生貟具稿録課簿以憑
　考校
建學　泳化編洪武己酉詔天下郡縣並建學校以作
　養士類師生月廪米六斗有司給魚肉
立附學　眀侯甸野記舊制生員惟有廪膳増廣廪膳
　有額増無額然成化初京師語曰和尚普度秀才拘
　數禮部姚䕫請奏立附學焉
選貢　續通考宏治時祭酒張懋疏奏資格所拘羙材
　多滯乞于常員外令提學行選貢之法不分廪膳増
　廣生員通行精選充貢
増廣生員　眀紀洪武二十年令増廣生貟不拘額數
　正統元年生員名缺許夲處官貟軍民之家及社學
　俊秀無過犯者選補十二年奏准生員常額之外軍
　民子弟碩入學者提調教官考選待補増廣名缺一
　體應試
武臣聽講　寓圃雜記正統十一年英國公張輔暨侯
　伯二十餘人奏曰臣等武夫不諳經典碩賜假詣國
　學聴講上命以三月三日徃至日到監祭酒李時勉命
　諸生立講五經各一章講罷設酒命諸生歌鹿鳴之
　詩賔主雍雍抵暮而㪚
臨雍　眀王錫衮聖駕臨雍詩俎豆三千士都俞十九
　人公庭看萬舞未許羽衣陳眀雜記思陵再臨辟雍
　龍虎山張真人適在亰疏請入監觀禮禮臣不可駁
　回
納粟　明史藁鄒幹成化時為禮部尚書不恱學嘗廵
　視水災臨清諸生伍銘等碩輸粟入監讀書幹為之
　請遂為例矣
移學　眀張鼐疏古之時簡太學之不率教者移之郊
　遂今之時舉四民之頑鈍無恥者移之太學臣未見
　朝廷之能重太學也
　　　經筵
陳七臣狀　元史庫庫侍經筵日勸帝務學凡四書五
　經所載治道必紬繹而言若栁宗元梓人傳張商英
　七臣論尤喜誦說嘗于經筵力陳商英所言七臣之
　狀左右錯愕有嫉之之色
經筵活我　宋濂集危素檢討經筵一月進講者三嘗
　繹民惟邦夲之言以進順帝大恱詔賜經筵官酒公
　不飲詔復賜馬湩一革嚢已而詔下中書發錢粟千
　萬賑河南永平民咸曰活我者經筵官也
隨事規諫　玉堂綱鑑庫庫知經筵隨事規諫嘗曰天
　下事宰相當言宰相不得言則臺諫言之臺諫不敢
　言則經筵言之
不必忌諱　歴代小史孝宗經筵日劉學士機進講責
　難于君二句上注聽久之問何以不講末句答以不
　敢上曰何害善者可感善心惡者可懲逸志自今不
　必忌諱
分撰講義　泳化編仁宗命翰林分撰講義與閣臣閱
　改然後呈講乃以觧縉属書胡廣属詩金㓜孜属春
　秋楊士竒属易其義有疑必召四人辨析
念苦辛　泳化編孝宗雅重講幄諸臣文華殿講書畢
　賜織金緋衣金帶等頋勞之曰先生辛苦程敏政詩
　經生職分尋常事消得君王念苦辛
重講官　典故紀聞正統元年始開經筵毎講畢上必
　曰先生喫酒飰閣老與講官承旨而退成化時劉主
　静入閣托中貴言今後酒飰只以成例賜無煩玉音
　自是儼然而進黙然而退先生之稱亦不獲聞左右
　亦不知講官之重矣
揺扇鋪氊　萬歴注畧上每御講筵盛暑時先就居正
　立處令内史搖扇殿角試其涼暄隆冬進講以氊一
　片鋪丹地恐居正立處寒也
正勃字　眀通紀神宗在講筵讀論語至色勃如也讀
　勃作背居正従旁厲聲曰當作勃字上悚然而驚同
　列皆失色說者謂居正有參乗之萌而不自覺也
講言可畏　眀鄒元標集朱賡充日講經筵官一日聞
　宫中娛情花石因講宋史花石綱極言羣小騷奪之
　害上退戒左右曰講官言可畏
感出獄　眀史藁文震孟在講筵最嚴正常講君使臣
　以禮章反覆規諷帝即出尚書喬允升侍郎胡世賞
　于獄
錦衣侍　眀紀事夲末上以王振姪山為錦衣衛同知
　尋命侍經筵
黄綾冩夲　貢師㤗詩黄綾冩夲奏經筵正是虞書第
　二篇聖主従容聽講罷許教留在御床邉
經帷講殿　楊慎經筵紀事詩經帷當日表講殿直天
　中瑩徳同金礪温規借玉攻
　　　賦役
减絲賦　元史世祖時勅减今嵗絲賦之半
科差　元史類編科差之名有二曰絲料曰包銀各騐
　其户之上下而科焉後又有俸鈔之科亦以户之髙
　下為等于是以合科之數作大門攤分為三限輸納
以唐為法　元史時取民大率以唐為法其取于内郡
　者曰丁稅曰地稅此倣唐之租庸調也取于江南者
　曰秋稅夏稅此倣唐之兩稅也
儲大倉　元通鑑張宏範守大名以大水請免民租曰
　朝廷儲小倉不若儲大倉帝曰何說對曰水潦不収
　而責民輸賦民死亡且盡眀年租將安出曷若活其
　民則嵗有恒収非陛下大倉庫乎
助役粮　元史㤗定時立助役法命江南民户有田一
　頃以上者于所輸稅外每頃量出助役之田具出扵
　冊嵗収其入以助充役之費民賴以不困
蠲佃民　元史成宗時江浙行省言今年蠲田租十分
　之三然江南與江北異貧者佃富人之田嵗輸其租
　今所蠲特及田主是㤙不逮于貧民也宜令佃民當
　輸者亦如所蠲之數從之
不登羨課　眀薛應旂元通鑑成宗語省臣曰比有以
　嵗課増羨希求爵賞者此非掊刻于民何従而出自
　今除原額外勿以増羨作正數
市舶　續通考世祖定市舶抽分例舶貨精者取十之
　一粗者十之五
門攤　元史御史臺言江南宋時行兩稅法自阿爾哈
　雅改為門攤増課五萬今宣慰請復科夏稅與門攤
　並徴以圗陞進湖湘重罹其害帝命輒罷之
至元新格　元史時以至元新格定科差法諸差皆司
　縣正官監視人吏置局均科夫役皆先富强後貧弱
　貧富均者先多丁後少丁
免門徭　元史成宗時詔免醫工門徭
廟户給復　元通鑑至元間王磐定孔子廟給民百户
　以供洒掃復其家
科船　元史順帝時立船户提舉司定船户科差納鈔
夏稅秋粮　經濟録邱濬曰我朝稽古定制以天下之
　墾田定天下之賦稅徴之以夏者謂之稅徴之以秋
　者謂之粮嵗有定額家有常數其額則具于黄冊搃
　于户部其徴輸期限則責之藩服州縣
減官田租　眀實録正統元年户部奏浙江直𨽻蘓松
　等處減除租粮命官為覈實其官田毎畆秋粮四斗
　一升至二石以上者減作二斗七升二斗一升以上
　至四斗者減作一斗一升其二斗者減作一斗従之
魚鱗冊　典故紀事太祖以兩浙田多詭寄遣國子生
　徃各處量之圗其田之方員次其字號書其主名及
　丈尺四至類編為冊號為魚鱗圗冊
斛靣尖頭　眀吳道賢集楊繼宗知嘉興時粮長人役
　有多収斛靣尖頭事發公嘆曰是弊自上始于是先
　革管粮官之遺賂後治其罪故彼時徴収石米但増
　三升而已
不蠲舊逋　焦竑集申公時行為相一切以寛大行之
　蠲新稅不蠲舊逋俾民沾實恵而姦民不得濫免
減租詩　眀宣帝減租詩官租頗繁重在昔葢有因而
　此服田者夲皆貧下民下詔減十三四方行之均實
　録宣徳七年勅行在部院近年百姓稅粮逺運艱難
　官田尤甚其悉為減免
除香米　續通考太祖謂中書省臣曰金華嵗貢香米
　三十石其禁除之
黄冊　眀史藁范敏授試户部尚書髙帝以徭役不均
　命編造黄冊敏議百一十户為里丁多者十人為里
　長鳩一里之事以供嵗役十年一周餘百户為十甲
　後遂仍其制
鱗圩櫛號　王世貞集時方均田平湖之田多不實劉
　士瑗為令召集三老正平帥區役之能者為分界植
　標竅石弓步鱗圩櫛號聽民自實上之三老候躳自
　稽之乃得實田之數
編審均徭　續通考宏治元年令各處編審均徭查照
　嵗額差使有力者止編夲等差不許加増人户并逃
　亡者聽其空閒
丈量　近峯聞畧蘇守楊貢以民間多隠田乃為丈量
　之法有投詩者曰量盡山田與水田只留滄海與青
　天如今那有閒洲渚寄與沙鷗莫浪眠守為罷法
賠糧　眀楊一清疏存伍止軍身有差撡隨伍軍餘例
　撥屯種然附郭屯地每歸於該管官司勢要之家屯
　田軍餘有終嵗賠粮而不知屯地之所在者
増賦　眀史藁楊嗣昌當國主加賦予餉然餉徒虚縻
　兵益無實自神宗末増賦五百二十萬崇禎初再増
　百四十萬総名遼餉至是復増勦餉練餉先後共増
　一千六百七十萬民不聊生益起為盜迨帝末年始
　詔罷練餉而賊兵已逼城下矣
十倍淮隂　眀歸有光集國初田賦往往因其舊貫蘇
　州田不及淮安半而吳賦十倍淮隂松江二縣粮與
　畿内八府百七十縣埒其不均如此
因賦定役　續通考明初因賦定役每十年大造黄冊
　分上中下三等差役照冊僉定之凡各處賦役必騐
　丁粮多寡産業厚薄以均其力
條八式　眀史藁莊烈帝時畢自嚴為户尚時軍餉匱
　乏詔令輯賦役全書自嚴言自行一條鞭法距今已
　四十五年有一事而此多彼少者其弊為混派有司
　聽奸吏暗灑𤓰分其弊為化派當大為申飭因條八
　式以獻
市布漆　眀紀事夲末工部奏修軍器請徴布漆于民
　宣宗命給鈔市之
船稅　湧幢小品國初止収商稅未有船鈔宣徳間始
　設鈔闗凡七所河西務臨清九江滸墅淮安揚州杭
　州萬歴注畧時始徴湖口船稅後又徴長江船稅
礦稅　眀紀編年禮部侍郎馮琦上言礦使出而天下
　之苦甚于兵稅使出而天下之苦甚于礦
店租　明紀事夲末萬歴中給督徴天津等處店租内
　官闗防又山東及荆州俱徴店稅
罷織造　眀通紀莊烈帝即位罷蘇杭織造諭曰封疆
　多事徴輸重繁朕不忍以衣被組綉之工重困此一
　方民吳偉業聞撤織造志喜詩恩詔只今憐赤子貢
　船従此罷黄河
素衣詩　倪瓉素衣詩序素衣内自省也督輸店租羈
　縶幽憤思棄田廬歛裳宵遁焉
裁驛站　眀紀編年給事劉懋清請裁驛站即給郵乗
　傳者有額無濫用縣官錢嵗省費無算而河北㳺民
　向藉食驛糈用是益無賴潰兵煽之而全陕無寕土
　矣
議役法　眀紀事夲末命中書議役法每田一頃出丁
　夫一人不及頃者以别田足之名曰均工夫于農隙
　用之
　
　
　
　
　
　
　
　元眀事類鈔卷六
欽定四庫全書
　元明事類鈔卷七
　　　　　　　　　　　監察御史姚之駰撰
　　政術門(二/)
　　　重農
勸農官　元史至元九年命勸農官舉察勤惰
耕織圖　虞集文元置十道勸農使皆慎擇其人親歴
　原野而教之功成省歸憲司憲司置四僉事其二乃
　勸農之官故天下守令皆以勸農繫銜憲司以耕桑
　之事上大司農至郡縣大門兩壁皆畫耕織圖也
募耕間田　續通考元至元中募民能耕江南曠土者
　免其差徭又遣官墾甘肅間田給以牛種農器
社長　元經世大典凡縣邑所屬村堡五十家立一社
　擇髙年曉農事者為社長以教督農桑為事凡種田
　者立牌橛於田側書某社某人於上社長以時㸃視
　舉不率教者姓名以授提㸃官責之有疾病凶喪不
　能耕種者合力助之一社之中災病多者兩社助之
　凡為長者復其身郡縣官不得以社長與科差事
農桑輯要　元史世祖即位首詔天下國以民為本民
　以衣食為本衣食以農桑為本於是頒農桑輯要之
　書於民俾民崇本抑末
分司農　元綱鑑順帝時托克托言近京水地宜募南人
　耕種嵗可得粟麥百萬餘石不煩海運京師足食帝
　從之乃立分司農司立法佃種所用工價牛具悉從
　官給
遍歴農家　類函洪武間圜丘成帝出視太子從行因
　命左右導之徧歴農家觀其居處飲食器用
墾田　明紀沐英鎮雲南治水利墾田一百一萬餘畆
　雲南遂為樂土
農桑皷　明紀事本末太祖令民每村置皷凡遇農桑
　時月晨起擊皷會田所怠者里老督責之
耕夫記　明通紀宣宗道路見耕夫因錄其語作耕夫
　記
同觀收穫　明通紀嘉靖十年無逸殿豳風亭成上召
　翟鑾等同觀收穫諭曰農之辛勤見於紙上不如親
　見為真果為粒粒皆辛苦也
教藝稻　明史藁董應舉萬歴時以御史理天津至山
　海屯務買田十八萬畆廣募耕者畀工廪田器牛種
　濬渠築防教之藝稻凡費二萬六千而嵗收黍麥榖
　五萬五千餘石廷臣多論其功
開水田　明申時行集京東諸縣多卑窪地可開水田
　如江南耕耨法嵗收自倍徐尚寳主其說墾田以億
　計畆收一鍾而北人恐其起稅如江南也撓之水田
　遂罷盡毁堤岸斥為間田案徐名貞明字孺東貴溪
　人
　　　漕糧
糧數　元史天下嵗入糧數總計一千二百十一萬四
　千七百八石
海運　元通鑑朱清張瑄並為海道運糧萬戸詳見海
京糧　元史順帝時命大司農司屯種䧺覇二州以給
　京師號京糧
倉數　元史河西務十四倉京師二十二倉通州十三
　倉
陸運術　元史類編董摶霄言海寜一境不通舟楫惟
　可陸運其陸運之方每人行十步三十六人可行一
　里三百六十人可行十里三千六百人可行一百里
　每人負米四斗以夾布囊盛之用印封識人不息肩
　米不著地排列成行日行五百囘計路二十八里日
　可運米二百石此百里一日運糧之術也明史藁延
　綏盗起李繼貞請發帑金用董摶霄人運法糴米輸
　軍前莊烈帝不從
罷海運　明紀事本末永樂十三年始罷海運凡漕渠
　在齊魯間者宋禮功為多在江淮間者陳瑄功為多
長運　續通考成祖時海陸兼運後會通河成於淮安
　諸處設倉令軍船每嵗通運四次所謂支運也宣徳
　時始令民補給脚價及加耗米與運弁則轉運變而
　為兊運也成化時罷𤓰淮兊運裏河官軍僱江船於
　江南水次民加過江之費是兊運變而為長運也
通濟倉　明實錄永樂七年修通州衛十六年置通州
　衛通濟倉
益耗納官　明紀事本末宣徳時陳瑄言支運法軍民
　均勞甚善但民病舍穡往還不若益耗兊軍便因改
　為兊軍法行之既久耗亦納官矣
支變為兊　明邵寳集我朝支運雖遇災傷民有免徴
　而軍無免運支者不必出當年之居納納者不必供
　當年之軍支蓋通數年之裒益而計之及支變為兊
　向也轉輸今也直達派徴免納叢於一嵗之中矣
冬月兊運　玉堂叢話漕河通張居正謂嵗賦逾春而
　發即水横溢非次即涸乃采漕臣議令以孟冬月兊
　運及嵗初而畢發少罹水患
四凟畢涉　明王恕漕河圖志序跨江入淮由河達濟
　四凟畢涉舳艫相望者三千里
減耗　續通考𢎞治二年令應天府上元等七縣官田
　糧每石減耗米二斗五升民田每畆勸出米二升其
　餘有差
粟支六年　張居正尺牘運艘過淮無任欣慰今計太
　倉之粟一千三百餘萬石可支五六年鄙意十年之
　上當别有勾當今未敢言也
一耕十食　劉基感時詩聖人别九州田賦揚為殿豳
　風重稼穡王業丘山奠哀哉㒺稽古生齒徒蕃羡一
　耕而十食何以奉征繕
漕四百萬　吳寛詩幽燕建都邑九鼎從而遷八政一
　曰食仰此東南偏嵗漕四百萬舳艫相後先雲帆罷
　轉海江淮達且沿迤邐經齊魯有渠昔人穿置牐以
　啓閉相時為節宣
官倉行　何景明官倉行帳前喧呼朝不休剪旌分隊
　聽唱籌富家得粟堆如丘大車檻檻服兩牛鄉間餓
　夫立墻下稍欲近前遭吏罵
　　　鹽法
紅鹽甘　元史類編寧夏所産紅鹽池不辦課程其池
　隣接陜西環州百餘里紅鹽味甘而價賤解鹽味苦
　而價貴百姓私相販而不可禁約
野鹽　元史至元九年罷遼陽瀕海民煎熬野鹽
鹽利居八　元史世祖時朝廷經費鹽利居十之八而
　兩淮鹽商獨當天下之半法日以壊以郝彬行户部
　尚書省經理之
撈鹽　元史中統十年命撈鹽户每丁撈鹽一石給工
　銀五錢
地震涌鹽　元通鑑卭州有金鳯茅池二井因地震鹽
　水湧溢民有願作什器煮鹽而輸課於官者從之
海竈圖　名世類苑彭韶進海竈圖䟽曰庶民之中竈
　户尤苦今將兩浙鹽場景物事情畧分八節各繪為
　圖并述以詩装冊上進庶㡬目擊貧竈之迹
開中　續通考明初天下鹽課俱於各邊開中上納本
　色米豆商人欲求鹽利於近邊轉運本色以待開中
　故邊方粟豆無甚貴之時嘉靖時户部尚書葉淇聽
　商人言更其制而邊儲自此匱矣
不粟而銀　明李文靖鹽法議輸之不粟而銀也不之
　塞下而之鹺司也自度支葉淇始也
停奏討　治世餘聞李東陽疏曰鹽法今大壊各邊開
　中徒有其名商人無利不肯上納此皆因奏討之弊
　蓋奏討之中有夾帶奏一分則夾帶十分也上然其
　言
鹺有秋　邢侗集姚三讓按山西鹺周視鹺池劑量池
　勢髙下别為塍畦翻車以時轉運不令亢旱潦淖鹺
　乃大有秋
鹽租界　元貢師㤗詩法重鹽租嚴犯界官多魚稅倍
　征闗
黒井好　明施武煮鹽詞使君不及鬱林亷舊例逡巡
　新例添白井争如黒井好一斤水煮半斤鹽
　　　茶馬
長短引　續通考至元中定茶課長引短引之法以三
　分取一後置𣙜茶都轉運司於江州總江淮荆湖福
　建之稅遂除長引專用短引
䧏金牌　經濟錄楊一清言我朝之制西畨納馬謂之
　差發我則酬以茶斤較之前代互市得失較然洪武
　年頒降金牌以定茶馬數目今金牌制廢私販盛行
　畨人不知懐徳畏威坐失茶馬之利此大弊也
折馬　明袁黄羣書備考祖制種馬所以壯京營乃種
　之既久而馬蕃則議折折之既久而價多則議借至
　邊鎮之借者遂沿以為例而太僕大困矣
種馬　明劉大夏疏祖宗之法種馬養在民間正欲孳
　生起俵以備邊用今雖有種馬之額而無種馬之實
易馬　續通考洪武初令陜西洮州河州西寜各茶馬
　司收貯官茶每年一次差京官捧金牌信符往附近
　畨族將茶易馬上等馬每匹一百二十斤中七十斤
　下五十斤
中茶　續通考明招商中茶上引五千斤中引四千斤
　下引三千斤每七斤蒸曬一箆運至茶司官商對分
　官茶易馬商茶給賣每上引仍給附茶百箆中八十
　下六十名曰酬勞
馬市　明紀事本末嘉靖時仇鸞有貢馬互市之請詳
　見疆域
餘地何罪　王世貞集羅良司理大名時燕齊之境不
　困賦而困養馬故事養馬而賦金者為牧地賦金而
　免馬者為餘地後併賦金地悉通融養馬矣久之賦
　復如故公曰餘地何罪而重困之乃更為調停蠲减
　焉
　　　荒政
不罪擅發　元史王克敬除江浙行省都事畨陽大饑
　總管王都中出倉粟賑之行省欲罪其擅發克敬曰
　畨陽距此千里比待命民且死彼為仁而吾屬乃不
　仁乎都中因得免
示糠餅　元史蓋苖為單州判官嵗饑郡遣苖至户部
　請賑部難之苖伏中書堂下出糠餅以示曰濟寜民
　率食此况不得食此者尤多豈可坐視不救因泣下
　時宰悟乃許賑
善法漢唐　續通考元立義倉於鄉社又置常平於路
　府使饑不損民豐不傷農可謂善法漢唐者矣
廪給流移　明通紀宣宗時山西民饑流移至南陽諸
　郡者十餘萬有司捕逐死亡者多上聞之曰民饑流
　移豈其得已驅逐使之失所不仁甚矣其即發倉廪
　給之隨其所至居住有捕治者罪之
秋賑　明蔡清集何喬新按察河南時大水民艱食舊
　制賑貸貧民至秋罷公曰止於秋者以秋成可仰也
　今秋田無收賑可已乎命如舊賑之麥熟乃止
識額授票　獻徴錄同安大饑俞大猷領賑東偏每詣
　一鄉令民敷地而坐公徧行坐間審其餓者以藥識
　其額就授以票使得受榖於官既不病里胥墨冐而
　饑民又無離鄉而死者
濟農倉　泳化編周忱巡撫江南諸郡大稔朝廷詔許
　以官鈔平糴且勸借儲峙以待賑忱承命於各縣置
　倉分貯名曰濟農倉
救荒令　羣書備考凡救荒洪武六年有蠲免稅糧之
　令二十六年有先發倉廪然後奏聞之令永樂二年
　有星口借給之令六年有各項停徴之令景㤗四年
　有有力囚犯給米賑濟之令
散銀　明朱睦㮮集山東大饑議出帑銀三萬賑之徐
　有貞曰散銀有弊無益饑者李賢曰天下事未嘗無
　弊顧奉行何如耳散銀有弊而不貸將聽其饑死乎
　上以為然命增銀四萬兩民賴以活
救荒錄　名世類苑王莊毅巡撫江北時淮南大祲公
　不待奏報大發廣運倉賑之近者人日飼之粥逺者
　量散以米流移者給米以為道食被鬻者贖其人以
　還擇醫四十人空庾四十楹處流民之病者其死者
　給以棺為叢冡葬之或述公行事為救荒錄傳世
糴以升斗　玉堂叢話京師饑陳俊奉勅發太倉粟百
　萬減價糶之有乗時射利者俊請凡糴以升斗計滿
　一石者閉不與由是饑者獲濟
救荒平政　明楊繼盛集京師有捨米飯及減價賣米
　之惠人皆聞風而來而又鮮有實惠每至凍餓以死
　夫救荒自有均平之政若令各處撫按作急賑濟然
　後給示諭之使各歸鄉里又將所捨之米預支二三
　十日以為囘家之費則窮民有鄉井飽食之樂京師
　無死亡道路之慘矣
移􁚠轉糴　明朱坤集茅坤補丹徒令時旱饑徐沛間
　稍登而閉糴公移􁚠諸司詞多剴切遂得弛禁於是
　搜庫金五千兩并導富民出貲收糴於稔鄉歸而出
　糶價踴者平矣
救荒本草　獻徴錄周定王以庶草多可佐饑乃購諸
　野人得四百餘種植圃中躬自辨别察其成熟繪圖
　而注疏之作救荒本草四卷
發賑旁縣　獻徴錄梁泂奉命賑徐州時蕭碭二縣亦
　饑泂欲賑之有司以未有命沮泂泂曰民皆王民可
　坐視其死耶有罪吾自任之遂發粟賑濟事聞太宗
　嘉之
糴糧貯倉　續通考正統時楊士竒言太祖備荒有制
　郡縣悉出官鈔糴糧貯倉以時散歛嵗久滋弊榖盡
　倉毁請京官往督之五年敕立預備倉發所在庫銀
　糴糧貯焉
贖鍰糴榖　續通考嘉靖時許纉言郡縣贖鍰引稅多
　乾没宜令糴榖備賑從之
　　　刑法
循金律　元史元興其初未有法守百官斷理獄訟循
　用金律頗傷嚴刻
用七　元經世大典五刑自七下至一百七數用七者
　考之元以前斷獄皆用成數大徳中刑部尚書王約
　言國家用刑寛恕笞杖十減其三故笞十減為七今
　之杖一百者宜止九十七不當又加十也議者憚於
　變更其事遂寢
誤殺罰銅　元史濟陽縣有牧童持鐵連擊野雀誤殺
　同牧者繫獄數嵗達爾瑪曰小兒實無殺人意難以
　定罪罰銅而遣之
身被五刑　元通鑑曺伯啟言五刑者刑異五等今黥
　杖徒役於千里之外百無一生還者是一人身被五
　刑也法當改
焚獄具　元史富珠哩翀往淮東覈憲司官聲時憲臣
　尚刑多置獄具翀曰國家所以立風紀將肅清天下
　初不尚刑也取其獄具焚之
繩索法　元典章王儀為刑部侍郎能以一繩縛囚令
　其徧身痛楚稍重則四肢斷裂號王侍郎繩索法
贓吏治喪　元綱鑑順帝時有議贓吏遭喪不許歸葬
　須竟其獄者右司郎中成遵曰惡人固可怒然與人
　倫孰重議遂寢
贖俸　泳化編洪武中工部尚書坐法當笞太祖曰六
　卿不宜以細故辱命以俸贖罪後百官有過皆許贖
　俸葢始此
審駁成卷　吾學編王恭毅任兩法司及畿籓多所平
　反諸所審駁㑹文切理倫要簡暢轉相傳錄類成卷
　籍至今法司行之
八字五服　續通考明律以名例攝科條以八字括詞
　議以五服參情法以墨湼識盗竊凡死刑並讞上巳
　乃聽决
焚㑹定書　續通考宣徳時王恕言近日書坊刋大明
　律後有㑹定見行律一百八條皆輕重失倫不可行
　於天下法司㑹議自後斷罪悉依大明律并奏准現
　行事例不得用會定律條仍行書坊即將刻本燒毁
抱案聽讀　明周忱墓誌文襄欲活一死獄而無路形
　於憂嘆使吏抱成案讀之至數萬言背手立聽至一
　處忽然㸃頭喜曰幸有此可生遂出其人
折獄緣文　明文徴明集薛君采折獄詳明所當必允
　緣餙以文條例燦然一時法家咸推之
枷鎖香　楊繼盛朝審口吟詩風吹枷鎖滿城香簇簇
　爭看員外郎
廷杖　明伍袁萃集自古言官無杖辱者國初間有之
　然皆不去衣重綿裹受汪直用事或教之曰言官不
　怕貶只怕杖耳於是始去衣痛懲後宰執亦效尤而
　斃杖下者多矣
重氊叠帊　嘉靖注畧林俊言古者撻人於朝辱之而
　已成化初廷杖容令重氊叠帊至劉瑾始啓觧衣之
　端釀成撻死之慘非祖宗仁厚之意
胡藍獄　明紀事本末太祖時胡惟庸之獄僚屬黨與
　被誅者凡萬五千人藍玉之獄坐黨論死者可二萬
　人
𤓰蔓抄　王鏊集景清醢上晝寢夢清入繞殿追之曰
　清猶能為厲耶命籍其鄉轉相攀染至數百千人謂
　之𤓰蔓抄明曾朝節方正學祠詩𤓰蔓抄雖毒遺文
　百世傳
鴆血染衣　泳化編太祖用法過嚴一時仕者多以鴆
　血染衣帶一有捕命即吮帶死每早朝即與妻子泣
　訣至暮則相慶更生
二字獄　明紀事本末英宗復辟徐有貞嗾言官以迎
　立外籓議劾王文并誣于謙下獄勘之無騐法司阿
　石亨軰乃以意欲二字成獄
犯聖經　嘉靖注畧楊繼盛論嚴嵩刑部受嵩指論絞
　或問郎曰繼盛絞犯何律曰不犯律犯聖經耳直而
　無禮則絞也滿朝傳為美談
遣緹騎　天啓注畧許顯純勘問汪文言受魏忠賢指
　羅織楊漣左光斗魏大中諸人於是内傳㫖遣緹騎
　逮之明紀事本末御史楊仁願言臣子獲罪但勅撫
　按檻車送詣未為不可緹騎一遣為害實深
用比律　文徴明集吳愈為比部郎内庫遺火事連中
　司坐死者數人公具獄以比請尚書言情罪既得奚
　比為公曰法如是不可踰也獄上當讞者稱善曰此
　所坐非正律宜以比言卒改用比律奏之
焚燬非刑　明通紀莊烈帝元年詔曰非法非刑慘毒
　異常豈盛世所宜有今遵高皇帝勅概從焚燬
　　　賄賂
羊羔利　元史時州縣多貸回鶻賈銀以償官息動累
　數倍名羊羔利至奴其妻子猶不足楚材奏令本利
　相侔而止民所負者官代償之
棒頭血　楊維楨集四溪吏某積金若干盛以巨木櫃
　妻曰此非金櫃乃血櫃耳吏問故曰棒頭舊血漸新
　血櫃裏黄金壓白金櫃非血乎
四髙會　弇州史料嚴世蕃積貲滿百萬輒置酒一髙
　會其後四髙會矣而乾没不止
以錢償　明紀給事韓一良言今之世何處非用錢之
　地何官非愛錢之人向以錢進安得不以錢償臣起
　家縣官居言路知縣令行賄之首而給事納賄之魁
　今但咎守令之不亷然守令亦安得亷乎
黄白米　明史藁宦者李廣死於其家得路籍多文武
　大臣名餽黄白米各千百石帝曰廣食幾何家亦甚
　隘豈能容是左右曰黄米者金白米者銀也帝怒下
　法司究交結廣者
京債　明紀事本末劉瑾用事諸司官朝覲者各歛銀賂
　之多貸於京師富豪復任日取官庫賠償名曰京債
古器貨賂　明王穉登集往時吳中古器物視今價不
　能一二今讀邸中書若某人為御史則曰以某器進
　某人為監司則曰以某圖入是古鐘鼎金石圖書為
　金錢貨賂矣
掃錢　明季遺聞福籓稱制江南馬士英借徴餉名賣
　官鬻爵時人語曰掃盡江南錢填塞馬家口
書帕長安　明趙南星疏司選者每遇退朝羣遮留講
　陞講調至署則公書私書闐户盈几所謂面皮世界
　書帕長安也
戲雙陸　元史哈瑪爾寧宗乳母之子順帝深眷之官侍
　御史嘗與帝雙陸為戱又宻進西天僧以運氣術媚
　帝帝習為之號演揲兒法
以言利進　元綱鑑盧世榮初以言利進太子深非之
　曰財非天降安能嵗取贏乎後伏誅
　　　佞幸
折栁鼓譟　明通紀成祖寵任紀綱既久端午帝與羣
　臣射栁綱屬鎮撫龎瑛曰我故射不中若折栁鼓譟
　以覘衆瑛如其言無敢糾者綱喜曰是無能難我矣
　遂謀不軌
臣安進　皇甫庸紀畧憲宗崩宫中得疏一篋皆房中
　術也紙尾悉署臣安進太監懐恩袖至閣下示安曰
　是大臣所為乎安慚汗不能出一語案萬安時為大
　學士
遣校偵事　明史藁天順時逯杲大幸遣校尉偵事凡
　四方大吏及富家多進伎樂貨賄以祈免親籓郡王
　亦然無賄者輙執送於是天下朝覲官大半罹罪
學五雷法　明紀事本末憲宗好方術李孜省乃學五
　雷法厚結中官以符籙進賜金冠法印至擢禮部侍
　郎掌通政
大小丞相　楊繼盛疏嵩以臣而弄君之權世蕃復以
　子而弄父之柄京師有大丞相小丞相之謡
枕卧　明史藁錢寜得幸賜國姓為義子其名刺自稱
　皇庶子帝在豹房常醉枕寜卧百官候朝至晡莫得
　帝起居宻伺寜寜來則知駕將出矣
煉秋石　獻徴錄顧可學以進士官叅議家居十年瞷
　上好長生重賄相嵩自言能煉秋石服食却老遂得
　進用累擢至禮部尚書然惟帶空銜支俸不與聞公
　事
兼公孤　弇山堂集陸炳以乳媪子得幸勢傾天下累
　加太保兼少傅掌錦衣如舊故事三公無兼三孤者
　僅於炳見之
四字諡　嘉靖注畧邵元節入京大加寵信後拜禮部
　尚書死時帝為出涕賜少師葬用伯爵禮禮官擬諡
　榮靖不稱㫖又擬文康帝遂兼用之互見道士
　　　權奄
釋奠風異　元通鑑武宗遣宦者李邦寜釋奠於孔子
　方行禮忽大風起殿上及兩廡燭盡滅燭臺底銕鐏
　入地尺許無不㧞者邦寜慚悔累日
失鐵牌　獻徴錄太祖置鐵牌髙三尺上鑄内臣不得
　干預政事八字在宫門内王振惡之一夕忽失牌所
　在
西厰　明紀事本末憲宗命太監汪直詗刺外事遂置
　西厰初永樂中因僇建文諸臣設東厰主刺奸至是
　名西厰以别之明商輅集去嵗有妖物出自西北遶
　城傷人當時人言必有應騐及妖怪方息遂立西厰
　一如妖物害人之時若不除革禍卒難消
呼先生　王鏊紀聞王振之横天子亦以先生呼之三
　殿初成宴百官故事宦官雖貴寵不與上乃使人視
　王先生何為振方大怒曰周公輔成王我獨不可一
　坐乎使以復命乃命振由東華中門出使百官候振
　拜振始恱
兩帝　疏議輯畧劉瑾肆惡四川巡撫林見素上疏以
　為今日近而京師逺而天下皆有兩皇帝之謡曰朱
　皇帝劉皇帝又曰坐皇帝立皇帝
入覲投冊　明紀事本末莊烈帝時總理太監張彛憲
　請入覲官投冊以隆體統許之僉事袁繼咸上言諸
　臣未覲天子之光先拜内臣之座士大夫尚得有亷
　恥乎
老伴來　明陸釴漫記宦官覃吉識大體通書史輔導
　東宫之功為多東宫嘗念髙王經而吉適至駭曰老
　伴來矣即以孝經自携吉跪曰主得無念經乎曰否
　吾才讀孝經耳其見畏如此
垂手小扶　王世貞觚不觚錄馮璫勢張甚固安武清
　以長樂尊父見之亦叩頭惟謹馮少屈膝荅之曰皇
　親免禮而已若駙馬叩頭則垂手小扶之耳
笞寄尚書　嘉靖注畧太監崔文奴横索民錢刑部鞠
　之文請㫖移訊錦衣尚書林俊不與文劾俊抗㫖即
　收捕告人捶之叱曰此笞寄與尚書
内臣總兵　明紀事本末英宗使太監曺吉祥監定西
　侯軍號都督多選降丁騎射以從此内臣總兵之始
呼士錄書　吳中故語成化時太監王敬以采藥材書
　籍至江南横暴尤甚呼士子錄書至千餘卷或不如
　意則出梵經使鈔之得賂而止方近秋試復以紙牌
　召集諸生於是有三學罵王敬一事
刻沉香　明紀事本末英宗復辟悔殺王振乃刻沉香
　木為振形葬之祀智化寺焉
厰臣並㫖　天啓注畧時有㫖稱朕與厰臣軫念云云
　嗣後聖諭皆上與厰臣并稱而不名
蟒玉趨隨　明楊漣疏魏忠賢進香涿州鐵騎之簇擁
　如雲蟒玉之趨隨耀日警蹕傳呼清塵墊道
富貴自在　明紀事本末闖賊薄彰義門太監杜勲縋
　城上入見大内張皇賊勢語守璫輩曰吾黨富貴自
　在也
秉筆尊　明周宗建感事詩宫禁髙皇誥尚存只今秉
　筆自言尊
　
　
　
　
　元明事類鈔卷七
欽定四庫全書
　元明事類鈔卷八
　　　　　　　　　　　監察御史姚之駰撰
　　官品門(一/)
　　　内閣
十八入相　元明善集安同年十八入相薦用端良職
　任漢士天子嘉之曰安同為相朕寢乃熟元名臣事
　畧安童十八登庸在相位前後二十年海内號為極
　治案元史俱作安童
花馬平章　元史布延特穆爾持身亷介常乗花馬時
　稱花馬兒平章
為百姓哭　元通鑑耶律楚材為相每陳民生休戚辭
　色懇切太宗嘗曰汝又欲為百姓哭耶楚材嘗言興
　一利不若除一害生一事不若減一事
元德上輔　元史巴延求解政柄三宫勉留詔為大丞
　相加號元德上輔輟耕録巴延所署官銜計二百四
　十六字曰元德上輔云云
自毁其稿　元史類編李文忠孟三入中書退居一室
　蕭然如布衣凡獻納謀議常自毁其稿家無存者
給皮服　元通鑑京師苦寒有丐訴丞相馬前丞相索
　皮服予之仍覈在官皮服悉給貧民都事歸暘曰宰
　相當廣濟天下此皮服幾何而欲給之
丞相廢置　明侯甸西樵野記本朝承宋元以來亦嘗
　置丞相若汪廣洋胡惟庸等俱在相位後因井油之
　變誅戮數千由是始置三公閣内以備顧問而丞相
　廢革矣陳子龍集國家廢中書而立閣學然久之竟
　如真相者近人主而操絲綸也此即東京政歸臺閣
　之意耳
入内閣　今言直文淵閣者入内閣預機務出納帝命
　奉承規誨㸃檢題奏擬議批答九卿奏事亦不得相
　關白蓋既罷中書丞相此直閣者即虞揆殷衡周宰
　之職也
功名始終　明實録費宏恭慎謙抑明習國家故事能
　持重得大體凡三入内閣以功名始終云
三楊　玉堂叢話正統間文貞為西楊文敏為東楊因
　居第别之文定郡望每書南郡世遂稱南楊西楊有
　相才東楊有相業南楊有相度論本朝賢相必曰三
　楊
風流儒雅　明何良俊叢説李文正當國每朝罷門生
　羣集其家皆海内名士談文講藝絶口不及勢利其
　文章亦足領䄂一時風流儒雅雖前代宰相罕見其
　匹
李謀劉斷　明費宷集劉文靖健晩年遭際孝廟與李
　公東陽謝公遷同心輔政上推心任之時人語曰李
　公謀劉公斷謝公尤侃侃
薦文武才　明名臣記李賢為大學士練達政務不屑
　為小廉曲謹薦用耿九疇軒輗年富王竑姚䕫崔恭
　顔彪馮宗諸文武才臣皆得其用
學博才雄　吾學編正德時楊一清入内閣學博才雄
　善應變尤曉暢邊事羽檄旁午一夕十疏口占指授
　悉中機宜
首相　今言設内閣自李文達領吏部尚書而彭文憲
　商文毅萬安相繼領之遂為首相故事
不私鄉故　殿閣詞林信陽進士何景明年少能詩時
　劉文靖在内閣人以為首相同鄉必入翰林公曰此
　人福薄能詩何用後竟如其言自來居内閣不私鄉
　故惟公一人
手摺疏名　陸深集楊文貞士竒當國時有手摺子書
　知府以上名姓懐之䄂中暇即展閲此與宋吕晦叔
　籍記人才事件謂之掌記者正同
虛扆總已　明楊廷和行狀四月二十一日嗣君至行
　殿明日即位自三月十四日至是三十有八日公承
　虚扆總已内外晏然十六載弊政姦人皆于即位詔
　除之
視部如屬　明孫鑛集高皇罷丞相以政事歸六卿吏
　部為首故文皇委任蹇忠定猶在三楊上後三楊位
　益尊而繼蹇者資淺因少遜焉後王文端忠肅繼之
　職守復正自兹以還時有低昻要不甚遠分宜在閣
　久部權始失至江陵而始自為真相視部如屬也
首疏八事　名臣記商輅于成化二年復入閣首疏八
　事勤政納諫儲將材飭邊備革冗員設社倉崇先聖
　之號以配天開入德之基以造士
自訪一人　明岳正傳英宗復辟召見文華殿既出上
　曰今内閣朕自訪得一人乃岳正也
問子薦賢　明耿定向集楊溥執政其子自鄉來省公
　公問一路守令孰賢子曰兒道出江陵其令殊不賢
　曰云何曰即待兒茍簡甚矣乃天台范理也公黙然
　居數日即薦陞安陸知府
直廬三語　王世貞集徐文貞階為相上輟分宜直廬
　以賜公于是公始為政書三語懸之朝房壁曰以威
　福還主上以政務還諸司以用舍刑賞還公論
直窮慕古　名臣記大學士薛瑄卒劉定之請從祀孔
　廟言公直窮慕古談道淑徒進無附麗退不慕戀
多平反　獻徴録仁宗時金幼孜為武英殿大學士當
　時法司論死罪多寃帝命臨决必三學士㑹讞幼孜
　知律例多平反
老儒讀書　獻實邱濬宏治中入内閣上時政疏凡十
　餘萬言帝知濬老儒讀書事上輒允
六載拜相　王世貞集張文忠孚敬在公車最久而其
　成進士僅六載而拜相天子之所以禮信之者自明
　興無兩
封還手諭　明史藁鄭貴妃不欲福王之國沮撓萬端
　以明年太后七十壽宜留慶賀帝令内閣宣諭廷臣
　葉向高留弗宣帝又遣中使促之向高反覆上言封
　還手諭帝不得已從之
父子宰輔　明史藁陳于陛大學士以勤子也終明世
　父子為宰輔者惟南充陳氏世以比漢韋平
夢二祖　明王錫爵集李文定春芳少時夢與百神遊
　於鈞天廣樂二祖御而引之曰大事付汝又一夕夢
　謁英宗其相高少保取其扁授公曰而嗣我而嗣我
第稱元輔　明紀事本末張居正為相剛愎自用至章
　疏不敢斥名第稱元輔始譽以伊周漸進以五臣居
　正亦恬然居之至有以舜亦以命禹題試士者當時
　目為勸進
外僚入閣　明史藁莊烈帝將增置閣臣以翰林不習
　世務思用他官參之召廷臣數十人各授一疏令擬
　㫖遂擢張至發入閣自世宗朝許瓚後外僚入閣自
　至發始
林下九相　王世貞明盛事記萬厯元年少傅李本太
　子太保嚴訥少師徐階李春芳太師高拱少傅郭樸
　陳以勤少保殷士儋太子太保趙貞吉凡九人皆一
　品腰玉逍遥林下此亦前代所未見者
南人作相　王鏊相論國朝之興奮自南服一時元勲
　皆出濠定之間其後名臣碩輔如三楊蹇夏出于南
　者不可縷數
萬嵗閣老　泳化編成化時彭時以君臣懸隔為言司
　禮乃約云上御文華殿召見但情未洽浹不宜多言
　至期時方奏天變減俸二事萬安遂呼萬嵗彭時商
　輅皆同呼而退四方因傳笑萬嵗閣老云
閣中無人　萬厯注畧閣中李廷機請告至一百二十
　三疏後葉向高復杜門閣中虛無人者五月
清客宰相　明紀事本末莊烈帝初年編修倪元璐屢
　言事大學士來宗道嘗曰渠何事多言吾詞林故事
　惟香茗耳時謂宗道清客宰相
爭枚卜　明紀事本末時㑹推閣員禮部尚書温體仁
　訐錢謙益主試納賄不宜枚卜上召廷臣及體仁謙
　益于文華殿質辨體仁言如湧泉而謙益出不意頗
　屈
閣權　今言内閣之預機務也自建文始也孤卿入内
　閣自王文始也内閣之領吏部亦自文始也至于今
　非孤卿則六卿内閣職業重于中書省體統尊於三
　公府而内閣之權益隆
　　吏部
不私鄉人　元通鑑成宗時吳元珪為吏部尚書時選
　曹多私其鄉人元珪曰此風不可長蜀黨朔黨宋之
　所由衰也自視事請謁皆謝絶
從吏入官　元史帝欲起傅巖為吏部尚書韓鏞言吏
　部掌天下銓衡巖從吏入官不可詳見任官
嵗月定資　元史仁宗時韓若愚為吏部郎中故事凡
　潛邸官吏不次遷轉若愚請以嵗月定其資品遂著
　為令
簡命特異　官制沿革洪武時革中書省使政歸六部
　吏部分四子部曰總部後改文選曰司封後改驗封
　曰司勲後改稽勲曰考功尚書之簡命禮數特異其
　勲勞茂著徃徃加以三孤贈以三公
銓法秩然　明史藁洪武四年陳修拜吏部尚書偕侍
　郎李仁詳考舊典叅以時宜按地劇僻為設官繁簡
　凡庶司黜陟及課功覈實之法皆精心籌畫銓法秩
　然
榜吏部壁　王世貞集徐文貞階當遷吏部時榜于壁
　曰咄汝階二十一而及第四十三而佐天官國恩厚
　矣何以稱塞
揭缺　明高拱志銘徃除吏時其善地多留而不除曰
　養缺公曰民方無主何以留為祇留以供用且以供
　人之用耳命選司凡有所缺悉揭諸門外使衆見之
不受私謁　申時行集嚴文靖訥為吏部尚書下教諸
　以公事謁及攻吾闕者之待漏所毋私第吾不受私
　謁有郡守使人上謁公鐫守三秩曰吾不愛一守以
　明吾志
革頂首　明何世守集舊時吏役實㕘者皆坐名撥缺
　多行重賂以圖厚利新舊相代索頂首銀至千兩霍
　韜為吏部侍郎一概􁭤撥之痛革頂首之弊
朝房見客　獻徴録陳有年為吏部尚書視事即止息
　於公署以朝房見客諸中貴聞之人人自失自是片
　楮不及門矣
不家此官　名臣記吏部闕侍郎上求老成名持法者
　乃以兵侍歐陽鐸上輒報可鐸佐吏部不攜家曰吾
　乃敢家此官哉
布秧歛手　卓異記洪武間吏部尚書吳琳致仕上遣
　使察之潛至旁舍見一農人孤坐小几起拔稻秧徐
　布於田使者問曰此有吳尚書乎農人歛手曰琳是
　也使以狀聞上益重之
典銓嚴肅　明徐階集周用為吏部尚書自近嵗來郎
　中於為政專尚書至不暇有可否而侍郎以噤不語
　為知體郎中者其智與力俱困則盡以任吏於是銓
　部之政幾由吏出公有舉錯必叅以衆論吏不得為
　奸私故其典銓不嚴而肅
黜幽創條　吾學編成化時李裕為冢宰舊制以老疾
　罷軟貪酷不謹四條為黜幽公謂遲鈍似軟偏執似
　酷創立才力不及一條以處之實愛惜人才之意其
　法迄今不變
子接賓客　名臣記王恕居冢宰時子承裕隨任令接
　海内賓客籍其所長恕依而用之當時既不疑其子
　而海内號稱公明
壽最高　實録上嘗謂李賢曰今六部尚書庶皆得人
　但慮吏部王翺老爾時翺年七十八賢對曰臣聞禄
　命之説翺壽最高尚有十年上喜曰如此無慮
注地停筆　明黄佐集吏部尚書屠滽注選至惡地必
　停筆良久務以土俗稍宜者補之
嵗寒圖　名世類苑正統間俞山為吏部侍郎上嘉其
　清慎作嵗寒圖併題詩以賜之
注牘填牓　獻徴録李裕拜冢宰每大選先二日於後
　堂設一木榻上書皇天鑒之與二侍郎文選司官以
　缺員與選人一一第資格可否注牘至期引奏填牓
　更無舛錯而庶官得人
恊心為政　明何喬新集宏治初王恕為吏部尚書楊
　守陳與劉紹和為左右侍郎三公恊心為政凡黜陟
　人才楊公於其人忠邪易險侃侃言之二公知公好
　惡無私率皆聽用故當時用舍天下皆以為當
書册參驗　明郭正域集高文襄拱以内閣兼吏部集
　諸司官各授之柬曰吏部職在知人某也德某也才
　某也不德不才或所自見或得之何人各書諸册月
　終以復予慎之哉每嵗得八百餘册以為參驗
注王官　明史藁趙南星為吏部尚書鋭意澄清有給
　事為貲郎求鹽運司即注貲郎王府而出給事於外
　知縣石三畏夤緣行取亦置之王府時進士無為王
　官者南星不恤也
選人報缺　明胡直集楊載鳴掌銓事時曹中吏多匿
　善缺市賄選士有數年不得出者公乃示應選者各
　呈報其鄉之缺官不踰月缺盡出遂無復壅滯
京察不狥　獻實考功郎趙汝謙主京察事人謂公曰
　兩閣下私人須先請問否則匪直損官而已公不從
　明日立堂上簿唱官名執議不狥
别疏請汰　明楊廉集凃觀在考功别白賢否人以為
　明當考察時力與侍郎章公綸争可否既連署以上
　章公復别疏請汰十餘人憲廟命廷臣覈之卒從觀
　議
采鄉評　名山藏張瀚曰銓部省各一人凡以采鄉評
　杜誣衊也
不知吏部　名臣記林春赴官泊淮淮守某以次謁客
　舟始及春供饌又薄若不知為吏部者後淮守入覲
　考下春時為稽勲郎白尚書以過淮事薦其亷静
延訪人才　明史藁故事選郎悉閉門謝客黄孔昭入
　文選公退客至輒延見訪以人才書之於册除官以
　其才高下配地繁簡其以私干者悉拒之
因才授職　獻徴録嘉靖朝屠楷為選郎每注選因才
　授職權勢請托抗論不從後以久任當遷侍郎奏留
　之曰四五十年來無此文選云
擲眼紗　明詩話劉天民始諫南廵再諫大禮兩笞闕
　下以選郎調知壽州故事京官外謫出都以眼紗自
　蔽時過部門選人擁其馬不得前天民擲紗於地曰
　吾無愧於官俾汝輩見吾面目可耳
選郎憂喜　吳寛集黄仲昭為選郎十五年持法最慎
　侍郎謝鐸嘗稱之曰在文選每見其喜則知賢者之
　得進見其憂則知小人之不得退十有五年始終一
　節
從他部調　明史藁時選郎缺儀制郎吳昌時欲得之
　周延儒力薦於帝諸臣亦稱其賢遂以他部調選郎
　前此未有也
封外無職　孫鑛集成國公朱希忠卒援封王例為請
　時陳恭介有年為騐封郎中拒之詔下竟王焉公即
　日移病曰郎官職在司封封外無職今有王封而不
　得爭復何冀乎
陽秋可畏　明顧璘集儲文懿瓘為考功時留意人才
　考注臧否無不曲當一時人士竦然戒曰儲君陽秋
　可畏
抽籖注缺　萬厯注畧孫丕揚為吏部更定選法親自
　抽籖時人嘲銓部為籖部明顧大韶竹籖傳竹氏之
　興蓋顯於禹益之世後更名籖萬歴間太宰薦於朝
　命入吏部貳文選郎事
南銓　明蕭士瑋集南銓如退院僧日煨折脚鐺罨糙
　米飯
執劵酬　吳萊詩選曹已似執劵酬皂鵰一飛即掣韝
玉帶朱衣　沈周寄三原王冢宰詩玉帶朱衣鶴髮明
　夕陽林下寄長生
帶翰林　李東陽賀彭閣老詩吏部銜清帶翰林路隨
　仙歩轉高深
　　户部
指蠒　姚燧集李德輝為户部尚書事無大小必决之
　一日書判煩勞指為之蠒
心計精析　元史類編楊湜心計精析為户部侍郎時
　用壬子舊籍定賦役之高下湜言不可因俾第其輕
　重人以為平
奏罷提舉　元史至元中尚文為户部尚書奏罷懷衛
　竹税提舉司民便之
十二部　吾學編明初制户部屬有四曰民部曰度支
　曰金部曰倉部後以庶務浩繁改為十二部各令清
　理一布政司事二十九年又改十二部為十二清吏
　司
公毋署名　獻徴録年富拜户部尚書錢穀㑹計躬任
　其勞事有關於利害者僚佐或難之富曰苐行之吾
　當其責公毋署名可也
告報草米　明通紀命户部侍郎劉大夏理北邊粮草
　時粮草半屬中貴子弟經營以致缺乏大夏日夕講
　究得其要領揭榜云某倉場缺幾千石每石給官價
　若干官民客商但願告報者米自十石以上草自百
　束以上皆准告雖中貴子弟不禁也不兩月公有餘
　積民有餘財蓋徃時來告粮百千石草十萬束方准
　故中貴子弟相争為市耳
袖小帖　泳化編夏原吉為户部尚書每天下錢粮之
　數悉書小帖於袖暇即按閲
天眼開　明崔後渠雜識詔還梁健菴材司徒途人馬
　子相語曰今天眼開故囘梁爺
請停取買　明紀編年隆慶時劉體乾為户部尚書凡
　内降取買金玉之類每執持不行嘗上疏請停取買
　疏至文思房不肯進體乾仍令齎上内閣請體乾面
　諭不必上本體乾遂致仕
乘一騾去　明紀事本末户部尚書韓文為劉瑾所厄
　而罷即日乘一騾宿野店而去
課多考下　李東陽集周文端經為户部尚書每委官
　監税必諭以愛節民力凡課入多者則與下考
呼李戅　獻徴録宣德中李新任户部侍郎上常呼李
　戅而不名其見重如此
筆如嵌金　明彭韶集陳俊為户部侍郎隨時裁决懸
　合事宜部屬相謂諸文移稿有陳公筆如嵌金然其
　重之如此
張板知名　名山藏徃年南京芻粟委之憲臣及張鳯
　改南户部侍郎特勅鳯兼督蓋以出納嚴慎故時人
　以其執法號為張板朝廷亦知其名
名堂後樂　名臣記南户部尚書黄福公正亷恕素孚
　於人憂國之心始終不渝嘗以范希文語名其退食
　之堂曰後樂以見其志
食止柿餅　獻徴録劉璣為户部尚書未製緋𫀆冬月
　朝㑹公卿皆緋紵璣獨絳紗𫀆直至郊賜始製服日
　至部視事過午堂食止柿餅四枚茶一盂耳
響應無遺　解縉集户部侍郎郁新每奏事廷中玉音
　顧問天下地理隂陽户口漕運之數民間利害無巨
　細皆響應無遺謬
得十二人　京學志梁端肅材為司徒上念吏治厖雜
　特命公行考察所汰者數百人人心大服又大獄久
　不决者四事上命兼司冦讞之居數日盡得其情上
　喜曰得尚書十二人如材者朕可無憂矣
士得宿飽　明史藁鄭三俊起南京户部尚書南糧嵗
　額八十二萬有竒積逋至數百萬三俊初至時倉庫
　不足一月餉乃力祛宿弊屢與兵部爭虚冒久之士
　得宿飽
盡令入署　明史藁户部十三司自宏治來以公署隘
　惟郎中一人治事員外郎主事止除官日一赴而已
　王國光為尚書盡令入署職務得修
立輸賈法　明邵寶集畿内諸倉有餉馬菽久腐且棄
　或扺數給軍徃徃生怨陸廣為山西司主事立輸賈
　法平糴直給有備無壞且省道理費以備荒賑疏上
　行之
屬京府　楊廷和集侯觀為户部郎尚書周文端器之
　雲南司缺薦公調補蓋雲南司屬京府事倍他司故
　也部中章奏多以委之
不給公廪　獻徴録户部員外郎張昕一以養民為心
　恒念先人所遺幸有餘自為主事即辭禄雖奉使在
　外不給公廪餽遺一無所取
司農倚重　獻實世宗時鄒守愚歴户部郎中議行平
　糶法奏發帑金賑全陜饑劾中貴冒芻茭與為逋逃
　主者諸所持論諤諤不阿司農氏倚重焉
減璫息　明史藁曹珖授户部主事督皇城四門倉衛
　軍貸羣璫子錢償以月餉軍不支餉者三年珖命減
　息璫大譁珖曰並私券奏聞聽上處分耳羣璫請如
　命軍困稍蘇
漢命周餘　明俞安期送路司農考績詩仙吏度支猶
　漢日黎民苦旱似周餘
　　禮部
不視衆伎　元通鑑庫庫拜禮部尚書故事大樂教坊
　𨽻本部遇公讌衆伎雜陳庫庫端坐不一視僚佐以
　下皆肅然
親書官階　元史至大中郭貫除禮部尚書帝親書其
　官階曰嘉議大夫以授有司
如古圖畵　元史類編文宗視郊時張起巖為禮部尚
　書充大禮使導帝陟降歩武有節百姓望之如古圖
　畵中所覩帝甚嘉之賜賚優渥
申卷班令　元史曹元用為禮部尚書及大朝㑹為糾
　儀官申卷班之令俾以序退無爭門而出之擾行之
自翰林擢　續文獻通考國家稽古右文敷典察倫類
　非道藝德行具備者莫稱兹任故成宏以來率以翰
　林為之登公孤任輔導皆必由此明史藁禮部長不
　由翰林者席書以言大禮故由他曹選萬士和亦先
　歴其部侍郎惟徐學謨則以刑侍徑拜張居正之力
　也
不奉封册　明王錡寓圃雜記宣廟時胡濙為大宗伯
　宫中屢有封册必先命於公或有不當必奏曰臣掌
　天下大禮一不合宜遺譏萬世臣不敢奉詔上亦為
　之中止
關係禮儀　明霍韜行實公為南京禮部尚書諸施為
　建白若拜牌更十二拜之禮制帛嚴導送之儀擬差
　小九卿之進箋議革小京堂之用轎察百職事之拜
　孝陵劾劉監丞之衝儀仗皆關係禮儀之大者
風化為務　明趙永集李文康時長禮部首以風化為
　務京師節日城西諸刹假禮佛邀男婦出遊公以為
　狎昵薄俗奏止之
十知貢舉　明盛事記胡忠安濙在禮部自宣德丁未
　至景泰甲戌凡十為㑹試知貢舉官
奏請専對　名臣記太宗時吕震為禮部尚書每朝時
　奏請他尚書皆執副本以備遺忘又與左右更進迭
　奏時震兼户兵二部奏牘之多數倍震皆自専對未
　嘗有誤
天選侍郎　獻實天順時禮部侍郎缺時有結權貴圗
　進者上不許密訪得李紹甚喜曰朕知其人久矣召
　吏部陞紹公卿往賀尚書王皥舉酒酬曰天選侍郎
　也
侍郎雨　泳化編禮部侍郎王英遣祀南鎮時久旱英
　至紹興即大雨四野沾足人皆曰此侍郎雨也又詳
　見雨
了無供具　名山蔵吾紳拜少宗伯衣冠畢賀而一室
　蕭然了無供具有誚之者曰拜官不祀先㑹客乎紳
　笑唯而已
方術尚書　嘉靖注畧陶仲文起筦庫以符水噀劍絶
　宫中妖太子患痘禱之而瘥帝深寵異仕至禮部尚
　書加少保
却様茶　明顧清集精膳司主天下貢茶至者必先呈
　様様者其名實則以私餽唐貞為郎中飭門者正供
　外無得入流風一清
臨軒試詩　獻徴録林鴻擢膳部員外郎太祖臨軒試
　龍池春曉孤鴈二詩一日名動京師
辨安南表　宋濓集安南來貢主客曹已受其表曽魯
　為祠部主事取其副覽之其王乃陳叔明公曰前王
　陳日熞今驟更名必有以也白尚書詰之果簒位者
　托修貢以覘朝廷之意上聞之乃却貢不受
毁淫寺　明屠應埈集兄應塤遷祠祭郎中人有建議
　毁京師諸淫寺事下部議議者多幻惑兄一夕發檄
　遍京師盡毁諸寺無復艱慮
訂讀書約　孫鑛集蔣勸能為精膳司員外余亦備員
　主客是時署中多知名士共訂讀書約欲兼通今古
　先讀經濟録吾學編次乃讀左氏傳班范諸史今書
　日一卷古書半之各以意加評㸃十日為期公退後
　共攜所讀來直共相辨論
知貢焚香　明張以寧賀禮部王尚書詩知貢春題榜
　焚香晝鎻㕔為公植桃李報國蓄參苓
　　兵部
增驛鈔　元史兵部總天下諸驛時使客之費十倍強
　取於民趙孟頫授兵部郎中請於中書增鈔給之
蹇驢赴戍　名臣紀劉大夏以兵部尚書發戍策一蹇
　驢赴戍所披甲持鋭與諸卒無異
不論首功　明史藁王瓊為兵部尚書時四方盜起將
　士率以首功進秩瓊言此嬴秦弊政行之邊方猶可
　未有内地而論首功者今江西四川妄殺平民千萬
　縱賊滋蔓貽禍實深自後惟以蕩平為功不計首級
　從之
真司馬　王世貞集英廟北狩時于公謙稱真司馬葉
　公盛稱真夕垣
䄂中手册　獻徴録上嘗召兵部尚書齊泰問邊將姓
　名泰歴數無遺又問諸圖籍泰出䄂中手册以進簡
　要詳宻上大竒之
不與管鑰　明書武皇南廵江彬欲為亂一日遣校索
　南京九門管鑰甚急督府莫能難問兵部尚書喬宇
　宇曰守備者所以備非常城門管鑰孰敢取亦孰敢
　與乎雖天子詔無聽可也事得寢
屹立無怍　野記王繼改南大司馬時中貴李廣以左
　道見寵大臣競以賄結廣敗科道劾交通之大臣上
　宥之翊日早朝空班謝罪惟公與鈞陽馬公弗預垂
　紳屹立了無怍色
可屬大事　名山藏兵部尚書戴金首陳安攘大計十
　二事上省覽嘉悦謂戴尚書可屬大事命斟酌舉行
獻三經　名臣記胡世寧前謫遼東熟知京東一帶利
　病及起兵部侍郎進備邊二十五事復憂時獻三經
　講義辭多中羣忌
一日剖决　獻徴録楊博再起兵部尚書署事者以公
　將至案牘皆謙讓未敢判叢積多至數十公至一日
　盡剖决無留滯者
兩熊夾馬　明通紀熊翀為兵部侍郎時大司馬馬文
　貞公名燄然而侍郎有左熊右熊公為左熊京輦有
　兩熊夾一馬天下太平之謠
餘羨治船　吾學編武庫司故所𨽻風馬船千餘以備
　上供物每船敝輒衞校士自補破産者相望王積為
　郎中時言於朝以武庫餘羨治船不累衞校士
武選得人　獻徴録陳愷任武選久武選固劇司怨叢
　勢軋愷一意奉公杜門自守一時稱得人大司馬鈞
　陽馬公謂可備方岳之任
裁貢船　泳化編正德中臧應奎授南職方司時中官
　以進貢多索船利私載縻金害民奎悉裁省
條論互市　王世貞集楊繼盛為兵部員外郎時仇鸞
　驕且畏敵請於二邊互市市馬公上疏條論其十不
　可五謬遂貶狄道典史
匿籍　泳化編朝廷欲使人於西洋求寶玩命兵部查
　王三保至西洋時水程尚書使都吏檢舊案時劉大
　夏為主事先入檢之匿其籍遂不得後私語尚書曰
　三保下西洋時所費錢粮數十萬軍民死者萬計舊
　案雖在何足究其有無耶
恤馬户　明陳所藴集留都故有買馬户供騎士用所
　市馬必由兵垣及守備以次傳閲皆横索錢不則駁
　不中選陶大年為駕部郎白大司馬自駕部一驗肥
　瘠即付領騎又檄管操人同閲以杜軍人口嵗省馬
　户若干緡
竟日坐署　明于慎行集武選掌天下軍職圖籍充棟
　郎不能一一閲曹椽以其間受賕上下之李學詩為
　郎每逢選月即謝絶人事竟日坐署中校其功閲即
　有秋毫之奸無不燭照
繪九邊圖　明顧夢圭集周鳯鳴為職方嘗繪九邊圖
　以獻欲上知邊隅要害本兵李公每語人曰職方得周郎
　吾可坐嘯矣乂獻徴録載鄭曉撰次九邊圖志三十卷
單騎出關　明史藁袁崇煥為職方主事廣寧師潰廷
　議扼山海關崇煥即單騎出閲關外部中驚失袁主
　事家人亦不知所徃已還朝具言形勢且自任一人
　可守遂使監關外軍
職方賤　明季遺聞福藩稱制南京馬士英阮大鋮等
　用事一時倖進者衆京中為之語曰職方賤如狗都
　督滿街走
洗諸司馬　水東日記劉洗馬定之朝遇王偉兵侍王
　戯之曰吾太僕馬多洗馬須一一洗之劉應聲曰何
　止太僕也諸司馬不潔我固當洗之耳
儲養本兵　高拱集兵乃專門之學非人人可能者宜
　養之有素臣謂儲養本兵大臣即當自兵部司屬始
　宜特高其選以有智謀才力者充之使其專官於此
　而又優其陞格焉
　　刑部
何必強壯　元史阿嚕台為平章議刑部尚書宰職有
　所舉者或曰此人柔軟非刑部可用阿嚕台曰廟堂
　即今選劊子耶何必求強壯之人
不責稽遲　元通鑑仁宗朝以吏多滯事責曹按不如
　程謝讓曰刑獄非錢穀銓選之比寛以嵗月猶恐失
　實豈可律以常法由是刑曹獨得不責稽遲從讓言
　也
辨赦前　元史丞相特們徳爾專政一日召刑曹官屬
　問曰西僧訟某之罪何久不治衆莫敢對時曹伯啟
　為侍郎從容言曰犯在赦前丞相雖怒莫之奪也
四科　歴代沿革洪武時於刑部中分十二部各清理
　一布政司刑名事每部仍分憲部比部司門部都官
　部四科以領其事
筆不忍下　明通紀夏原吉為刑部尚書嘗夜閲文書
　撫案嘆息欲下而止者再夫人問之吉曰適所批者
　嵗終大辟奏也吾筆一下生死决矣是以慘沮而不
　忍下也
簿籍無名　筆麈萬厯初籍没馮璫閲其簿籍大臣皆
　有問遺惟無司冦嚴公清名上甚重之内中因呼為
　嚴青天未幾拜太宰
牒付司城　明汪道昆集聞淵遷南刑部尚書南京訟
　故煩晨持牒者數百公曰守備中官受告宻侵刑部
　權釋此不問顧獨下行有司事乎自今民間大事必
　由通政司達刑部其餘一切付司城
作期無軒　獻徴録刑部尚書周雍初遷即作期無軒
　以自警
書名御屏　明曽同亨集陸光祖為大司冦時上嘗列
　公名於御屏間下書清正二字後改吏部實出上意
奏定條例　吳寛集刑部尚書臼昻以律為萬世之法
　條例為一時之宜今吏得為奸皆條例繁冗之故因
　詳定為若千條奏上頒行而奸弊始少
以徃牘决　何喬新集陸瑜簡為刑部尚書英廟語左
　右曰刑部得人矣公久居法曹練達國家典故凡有
　大獄下不能决者質於公則曰某時某所犯類此退
　索徃牘閲之年時無少差
與屬講律　獻徴録陳璋之為刑部侍郎也日以律法
　與諸屬講明故一時多以刑名著聞
無路可通　名臣記刑部獄詞既經侍郎詳定尚書多
　不覆視惟死罪始自裁决楊志學遷刑部尚書自笞
　以上皆親覽請托不行人皆曰楊公無路可通也
外翰林　客燕雜記嘉靖間李攀龍王世貞輩俱官西
　曹相聚論詩建白雲樓榜諸君詩人目刑部為外翰
　林
何鐵而　本朝朱彛尊明詩綜傳永樂中仁和何澦官
　刑曹郎持法不避貴勢京師語曰無縱誕避何鐵面
殺猪享囚　四部稿王守仁為刑部主事當直獄嵗行
　盡而故尚書侍郎家畜猪飼以囚食甚腯守仁悉殺
　以享獄卒及囚莫能詰也
辨詐囚　明李濓集趙羾為刑部郎時一人犯大辟死
　獄中出其屍實閉氣詐死也越四十年公為司冦其
　人復犯法公一見呼其姓名曰汝非曩死獄中者耶
　訊之伏辜人以為神
勝百輩　獻徴録洪武中詹鼎為刑部郎中刑郎僚佐
　未完有司請除吏丞相曰刑部有詹鼎在勝百軰其
　見重如此
治錦衣　獻實錦衣衞𨽻廣東司其官校多恣横法司
　每優容之何喬新為員外郎時有犯輒捕治不貸官
　校皆悚懼無犯
關門郎中　泳化編刑部郎朱恩遜志吏事不通問謁
　有關門朱郎中之稱至聞於孝皇
治律如經　王錫爵集王樵為刑部郎治律如經生治
　經字比句櫛貫串折衷有手纂讀律私箋法家不能
　難也
有著輒屬　王世貞集李於鱗官刑部曹事寖劇守文
　法無害而其業日益進大司冦有著作輒以屬於鱗
　藉藉公卿間
自署疏尾　明袁洪愈集相嵩之欲殺楊忠愍也授指
　侍郎案以詐傳親王令㫖時史朝賓為刑部郎論辨
　終日無如之何乃自署疏尾有楊繼盛語雖詿誤心
　實無他惟陛下憫其愚狂以全好生等語嵩怒乃降
　職調外
一官易命　明史藁顧大章為刑部員外時遼陽邏奸
　細論死絶無左騐者二百餘人未死者僅四之一大
　章曰以一身易五十人命且甘之况一官乎即言於
　尚書㑹讞繫三人餘悉移大理釋放
赭衣啼　明通紀南京獄官孫一謙於獄囚甚有恩囚
　米舊日一升率為獄卒盜去公手一秤秤米計飯按
　籍分給囚衣敝為浣濯補綴終其官囚無凍餓凌虐
　死者王世貞贈孫獄官詩青衫白馬帝城西祖道無
　人日欲低獨有苦盧方畝地赭衣猶作數行啼
生地獄　湧幢小品閩人蘇夢𤾉為獄官禁獄卒患苦
　諸囚又恐其夜虐莫知也則監置一鑼令曰有虐囚
　者同監鳴此其他撫恤法甚備郎中沈珖指獄户語
　曰此生地獄也
掌三法司　獻徴録楊茂元授刑部主事練習法比大
　司冦器之部政有干三法司者悉令兼理人謂之掌
　三法司蓋慎選也
　　工部
息民力　元史成宗時連年水旱五穀不登工部尚書
　吳元珪言春秋之義以養民為本凡用民力者必書
　葢民力息而生養遂
丞相怒我　元史類編唐仁祖遷工部尚書丞相欲重
　困之考織課稍緩遽命吏徃督且促其期仁祖召諸
　署長諭曰丞相怒在我爾等勿懼衆皆感激晝夜倍
　其功期未及而辦
不治鷹食　元史阿哈瑪特使鷹監奏工部不給鷹食鷹
　且瘦死帝促召治之時董文用為工部侍郎帝望見
　文用入曰此豈為爾治鷹食者置不問
賜繡囊　名山藏毛伯温為工部尚書以意製八輪車
　上聞之喜賜繡囊銀勺各一詳見車
治决河　獻徴録景泰中趙榮遷工部侍郎張秋河决
　命董治之卒復故道
不虚讓　名臣記杜銘遷大司空故事拜尚書者率上
　疏禮辭公曰事君貴誠虛讓非禮也獨不辭
請酌緩急　獻徴録時大工並興漏巵乾没百出張潤
　為工部尚書躬勤省閲百弊盡祛乃請酌緩急為先
　後上納之
均羣匠　獻實孫需為南工部尚書先是諸營建給領
　料價悉匠魁専之部或與為市故羣匠無所得而工
　不可完需令匠魁及羣匠同領而均分之稱便如出
　一口
冬曹大臣　泳化編陸杰晉工部侍郎御札諭問稱冬
　曹大臣而不名
馬前雙　明説聽工部居六曹後仕進者泠局視之嘉
　靖間興大工添設郎官數倍營繕司尤盛或得驟陞
　京堂亦有先賜四品服者人始慕之而為語云馬前
　雙馬後方督工郎雙者棍方者杌也
題詩驛亭　獻徴録屠勲授都水主事分司清江浦督
　修運舟持亷秉公百度具舉有題詩驛亭以美其事
　者
獻玉池　泳化編工部郎陸祥多巧思嘗用玉一方寸
　許刻鏤為方池以獻凡水中所有魚龍荇藻之類皆
　備
戎器堅利　孫鑛集沈子木為虞衡主事領盔甲厰厰
　有中貴主之物料半侵牟公乃召工匠嚴諭之有不
　中程者輒毁棄令重治後敵猝至通州禁軍出禦出
　戎器十三萬有竒皆堅利可用
印識　明茅瓚集虞衡司嵗収所貢縑及軍仗當事者
　惡其濫惡輒鹵漬而刀碎之輸者大困吳源在司以
　膏硃印識縑兩端以火烙印識軍仗濫惡者不得行
　而民免於困
一遷自可　明紀事本末石亨以迎復功專恣工部侍
　郎孫宏縁亨薦得官復請以為尚書上曰且使侍郎
　再遷則尚書矣亨出曰一遷尚書何不可者乃待再
　耶
貳尚書　明通紀莊烈帝時工部侍郎高宏圖言臣部
　有公署中則尚書旁列侍郎禮也内臣張彛憲奉總
　理兩部之命儼臨其上不亦辱朝廷乎臣之為侍郎
　也貳尚書非貳内臣也
　　諸曹郎
顛主事　明世説楊循吉多病好讀書最不喜酬應常
　開卷至得意因起踔掉不休人遂呼為顛主事
願就部曹　褒談士之始進以翰林為極選競進者率
　規計恐後戴公珊與華容劉公堅避不徃且曰願就
　部曹習民事没没老文字竊所恥也後兩公咸為名
　臣
南郎　湯顯祖集南郎者仕人所謂遲迴厭怠之者也
　然僕有私願而特不願去者五
　　翰林院
翰林中人　元史曹元用幼嗜書經目成誦為翰林編
　修值禋院副史缺中書奏以元用為之帝不允曰此
　人翰林中所不可無者
援筆立成　元史類編李之紹授編修姚燧欲試其才
　凡翰林應酬之文積十餘事併以付之紹援筆立成
　燧曰可謂名下無虛士也
嘆未顯擢　元史虞集兼編修官仁宗嘗對左右嘆曰
　儒者皆用矣惟虞伯生未顯擢耳
烏珠宫　瀛洲道古録元時翰林院以金烏珠第為之
　歐陽楚公詩翰林老屋勢深雄猶是金家烏珠宫
六入翰林　元史歐陽元歴官四十餘年六入翰林三
　拜承㫖凡宗廟朝廷雄文大册多出元手金繒上尊
　之賜幾無虚嵗
萬世公論　元史仁宗曰御史臺是一時公論國史院
　是萬世公論於是陞翰林史院秩從一品
養老地　玉堂綱鑑袁成宗曰集賢翰林乃養老之地
　自今諸老滿秩者陞勿令輒去
詞林　殿閣詞林記洪武初建翰林院於皇城内學士
　而下晩朝即宿其中扁之曰詞林
二十八宿　吾學編永樂甲申始選庶吉士得二十八
　人以應列宿
挨宿　明世説永樂時選庶常周文襄忱自陳年少乞
　讀中秘書時人謂之挨宿明彭惠安為文襄像贊學
　博而邃沛乎有容二十八宿誰能右公
玉堂仙　彭時筆記翰林官職清務簡世謂之玉堂仙
　好事者謂第一甲三人為天生仙餘為半路修行仙
　以三人即除撰編餘選庶吉士須教養數年而後除也
投獻　皇甫庸紀畧宏治前凡選庶吉士必先呈所為
　文於内閣謂之投獻後諱其名廢不用
不屑文　内閣行實徐武功入翰林不屑以文名凡軍
　旅行役水利之類無不講求其法曰此孰非儒者事
　使朝廷一日有事用我恐學之無及矣
柯亭劉井　明詩話北京翰林院設玉河橋西堂後有
　井劉文安所鑿也亭二間凡八楹柯學士所築也至
　今入院者以劉井柯亭為佳話李東陽詩當時院長
　文安公柯亭劉井相西東
教如國子　明徐階集歐陽德奉命教庶吉士曰此朝
　廷所厚養以需大用者不宜徒以文為也教之如國
　子而繼之以時政之所急
不減年　獻徴録王崇儉舉進士㑹考選庶吉士有逹
　官見其詩翰者謂曰以君才學宜居上選惜年逾三
　十少減一二入選必矣公正色曰豈有未事君而先
　欺君者乎卒不減
伐老栁　湧幢小品楊守隨掌院事院後有巨栁數章
　參天蔽日民之輸廪米者欲曝於庭患栁隂翳之請
　伐其最巨者公不許作伐老栁賦示意
改翰院　唐順之集昔官翰林者進士高甲與庶吉士
　兩途今天子以為不足遂得李學詩等十一人改翰
　院皆取之科道與部屬而學詩與余皆從吏部入
柯學士柏　玉堂叢話廖道南遊翰林見有亭一區曰
　柯亭有柏二株曰柯學士柏嘆曰流風遺澤令人永
　矢勿諼
獨長揖　吾學編崔銑為編修時宦瑾擅權卿佐皆伏
　謁跪銑遇瑾史館門獨長揖瑾怒目視銑他日諸史
　官見又皆長揖瑾怒謂張綵曰翰林後生多輕薄如
　崔銑尤甚
疏諌南巡　明通紀江暉翰林庶吉士與同館舒芬等
　抗疏諫南巡廷杖幾斃
四諫　玉堂叢話成化丁亥上以元宵張燈令侍從諸
　臣賦詩編修張懋莊㫤檢討黄仲昭上疏諫上怒杖
　之謫補外時稱三君子先是修撰羅倫論執政起復
　被謫而章等繼之號翰林四諌
積沙　明蔣一葵長安客話翰林院門左右各積有飛
　沙高三四尺世廟中掌院某嘗令除去官僚罷謫幾
　空未幾沙還積如故或以為形勢宜爾
久握院章　明王㒜集王獻天順時入翰林三十有七
　年先後握院章者十六年而年始五十餘
多陟顯要　明王瓊雙溪雜記自成𢎞以來南北史部
　必用翰林一人禮部非翰林出身不得陞入由是翰
　林人多陟顯要而科道部屬不得齊驅矣
草誥無誇　陶望齡集林偕春為編修以次草江陵誥
　詞㨿體演文無所誇飾江陵不怡屬令改定公曰王
　言適如是止也不増易一字
入館徒行　明毛紀集李遜學教習庶吉士言曰學者
　宜甘淡泊服勞苦以為他日受大任重之地向予輩
　初入館艱於置騎徒行者久之雖暑寒弗輟也今寜
　有是夫
屢建言　明通紀張元貞天順時為編修屢建言與時
　宰議不合告歸潛心理學名益高
不弔内臣　王鏊集成化中司禮監黄賜母死省寺監
　院無弗弔祭翰林獨不徃或曰時且如此奈何陳音
　奮言曰堂堂翰林相率而拜内臣之門天下其謂何
　事遂已
女兒官　凡史官在禁近者皆暖暖姝姝俯躬低聲涵
　養相體謂之女兒官孫少師承宗獨不然
刻勵古學　獻徴録陳束為庶吉士與唐順之王慎中
　諸人刻勵為古學張桂受上殊寵朝士咸奔走束獨
　不徃諸老憾之呼為輕薄小黄毛
分畨入直　萬厯注畧張居正請令翰林官分畨入直
　應和文章或侍上清晏質問經義陳説治理如唐宋
　故事
吉士専疏　明史藁明世以庶吉士専疏建言者前惟
　鄒智後則劉之綸劉綱並四川人
非三公府　明史藁宣徳七年以故鴻臚寺為翰林院
　落成大學士皆至掌院事錢習禮不設楊士竒溥座
　曰非三公府也士竒漙以聞於帝帝命具坐士竒漙
　乃自閣内出坐諸學士上
一時之厄　嘉靖注畧張璁以不由翰林驟居輔導而
　議禮時為詞臣攻訐乃因事逐之十去六七又進閣
　時庶吉士不屑赴揖乃謂皆不堪教養不當出為科
　道於是盡補司屬知縣為翰林一時之厄
就熱去寒　明詩綜傳明京師諺曰翰林九年就熱去
　寒
七科　湧幢小品詞林初授官有七科以上旁坐避馬
　之説聞己丑焦弱侯過司成鄧定宇鄧辛未科焦執
　舊禮鄧固辭曰即如俗禮所云曰七科以上葢八科
　也奈何仍訛至此遂得改正
重前輩　湧幢小品翰林最重前輩張太岳丁未進士
　陸平泉第辛丑盖前兩科太岳柄國起平泉大宗伯
　從人望也而欲其速去平泉乃亟請歸
作自罰文　焦竑集景暘為編修以不獲裨補時政居
　恒深念作自罰一篇大意以進不得成啟沃開導之
　益與磨研編削之功而退復不束修自勵徒恬享大
　官之賜美服而安坐於心能自寧乎
三討　泳化編王九思授檢討有名史館中時人語曰
　上有三老下有三討
誚無文　館閣文字皆沿襲格套爛熟如舉子程文人
　目為翰林體及王李之學盛行則詞林又改步而從
　之至天下皆誚翰林為無文也
滯選調　文徵明集蔡羽為文每一篇出人爭傳以為
　式然試輙不售以太學生赴選天官卿雅知其名曰
　此吾少日所聞蔡某今猶滯選調耶然限於資地奏
　授南翰林院孔目
一見相契　獻徵錄何良俊偃蹇場屋當事者重其才
　名授翰院孔目趙文肅公來視院篆一見相契後王
　諭徳維貞至亦如之每出遊必挾與俱
持節　元王逢詩况有翰林持使節憲郎應得效馳驅
　自注翰林指歐陽學士時除閩使
教習師　王世貞送韓宗伯召兼翰學教習庶吉士詩
　為開東閣翹材館勞借良師貢玉堂
春帖分裁　袁桷翰林故事詩春帖分裁閣分多宫娥
　争餽纈綃羅青綃茶餅銀盤送幡勝新題墨旋磨
十洲仙　程敏政玉堂散直圖詩奎文上應圖書府挿
　架連籖照今古同遊恐是十洲仙下界紛紛半塵土
　
　
　
　元明事類鈔卷八
欽定四庫全書
　元明事類鈔卷九
　　　　　　　　　　　監察御史姚之駰撰
　　官品門(二/)
　　　學士
代署御名　馬祖常集元明善為學士英宗親祼太室
　禮官進祝册奏請署御名上命代署者三眷遇褒優
　近世無有
典國史　元通鑑仁宗時以趙孟頫為翰林學士承㫖
　有言國史不宜令孟頫典帝曰子昻世祖所簡抜朕
　置之館閣史典述作傳之後世何呶呶也
養老尊賢　元史類編汪澤民預修三史書成遷集賢
　直學士未兩月移書告老大學士曰集賢翰林實養
　老尊賢之地願少留以副上意澤民竟致仕而去
潤筆資　元史富珠哩翀從幸上都奉􁀐撰碑文稱㫖
　帝曰候朕還大都當還汝潤筆資也遷集賢直學士
植立斯文　元史類編宋本元統中轉集賢直學士性
　高伉不屈然以植立斯文自任知貢舉滿百人額為
　讀卷官増一甲為三人
練習典故　元史王構學問該博練習臺閣典故凡諡
　册之文皆所裁定朝廷每有大議必咨訪焉薦引寒
　士數十人後皆有名終翰林學士承㫖
書置禁中　玉堂綱鑑耶律希亮武宗時特除翰林學
　士承㫖兼修國史希亮以職在史官乃類次世祖嘉
　言善行以進英宗取其書置禁中
裁定典章　元文類王磐世祖即位首抜為翰林學士
　承㫖制誥典章皆所裁定
小張學士　明史藁張以寧為侍讀學士知制誥在朝
　宿儒虞揭歐陽之屬相繼物故以寧有俊才博學強
　記擅名於時人呼小張學士後入明終侍講學士
醉學士歌　雙槐嵗抄宋濂素寡飲嘗侍晏上強之飲
　至三觴而如赭行不成步上歡笑賦楚詞一章賜之
　仍命羣臣賦醉學士歌
撰元　明紀事本末嘉靖中命學士嚴訥李春芳中允
　董份直西内撰元詞時詞人多舍本職求供奉以希
　進
當帷中寄　續通考明太祖時學士劉基最貴幸當帷
　中寄丞相以下莫敢望之
每預密議　吾學編劉三吾在洪武中為翰林學士三
　吾博學通經史為文章頗典麗既入翰林備顧問每
　預密議焉
不答易緋　名臣記吕原在天順初陞翰林學士時石
　曹用事而知敬愛原原嘗朝㑹衣青袍石亨笑謂曰
　行為先生易緋袍耳原不答未㡬原與岳正列上石
　曹罪狀
専尚經術　獻徵錄王文恪鏊為侍講學士試士南宫
　専尚經術宏治間文體為之一變士習亦稍端皆文
　恪力也
書温樹　泳化編宋濓為學士嘗大書温樹二字於室
　中或問朝政指二字不對
磨墨學士　卓異記永樂時命儒臣纂修書籍總裁官
　則學士胡廣楊榮金幼孜惟武進陳濟字伯載以布
　衣薦入學問該博館中頼焉呼為陳頭巾而目金為
　磨墨學士
兼官　湧幢小品今學士之官皆為尚書侍郎詹事少
　詹所兼而本院廢不復設豈難其人抑靳其官而惜
　之耶
免考察　明典故宏治十年考察京官五品以下掌院
　侍讀學士楊守阯疏言臣與掌詹侍讀學士王鏊俱
　在聽考之數但我朝於學士之官特加優異慶成侍
　晏坐四品之上視學與三品以上坐彛倫堂今四品
　官不屬考察而學士一概聽考其於事體不便詔從
　之
五品不遜　湧幢小品五品不遜一語乃各衙門所以
　嘲學士者或且収為佳話鄧定宇先生見而哂之
　　詹事府
輔成道德　玉堂綱鑑時太子卒朝議欲罷詹事院張
　九思方為詹事丞抗言曰皇孫宗社人心所屬詹事
　所以輔成道德者奈何罷之遂止
入參出掌　元史類編裕宗為太子史天澤署詹事長
　入參謀議出掌環衞小心慎宻太子甚重之
屏鷹以見　元通鑑許有壬兼左諭德太子頗敬禮之
　一日入見方臂鷹以為樂遽呼左右屏去
戒為飛龍　元史王約為太子副詹事抗章諫節飲仁
　宗嘉納焉家令薛居敬言陜西分地事太子因被命
　徃理之約不肯署行曰太子潛龍也為飛龍之事可
　乎遂寢
進經術　元史帝開端本堂命太子入學以李好文為
　諭德文以孝經大學論語孟子中庸摘其要畧又取
　史傳及先儒論説有關治體者倣大學衍義之例為
　書名曰端本堂經訓奉表以進
資匡弼　實録周述永樂時為諭德從太子居守南都
　上諭之曰汝素厚重尤資匡弼太子雖聰明純謹然
　智或未逮行或過中必須盡言庶稱朕意
宫端宿德　獻徴録劉鉉歴任祭酒天順復辟以宫端
　必求宿德之儒在朝無踰鉉者遂陞少詹事
用聖賢後　實録孔公恂為給事中時大學士李賢言
　於英宗謂公恂與贊善司馬恂皆古聖賢後可居輔
　導之職遂同日超陞少詹事
進聖功圖　明霍韜傳韜嘉靖間掌詹事府事進東宫
　聖功圖
書稱先生　獻實天台徐善述進左贊善仁廟在東宫
　以師禮待之詩文皆令改定致書稱為贊善好古先
　生
學士同班　明書汪叡洪武初為春坊司直郎上亦日
　召侍講周旋於兩宫之間與朱善劉三吾二學士趨
　朝則同班賜座則聯席人稱三老
聘布衣　續通考英宗知吳與弼賢聘之問李賢曰當
　授何職賢對以東宫講學宜授宫僚遂命為左諭德
　與弼固辭而歸
義門特授　續通考洪武時以義門鄭濟王懃特授春
　坊左右庶子
勸講學　獻徴録孝宗在東宫學少閒呉寛為詹事上
　疏曰東宫講學自寒暑風雨朔望令節外一嵗之内
　不過數月一日之中不過數刻况其間又多閒歇人
　生八嵗出就外傅欲其親正人也庶民且然况有天
　下者乎
恊理多人　明史藁先是詞臣多積資不遷天啟初當
　遷者衆而林居又並起乃悉擢尚書侍郎署之詹事
　府掌印者一人恊理者多至二十餘人時詫為異事
日洗幾馬　耿定向雜説楊守陳以洗馬乞假次一驛
　其丞不知為何官曰公職洗馬日洗幾馬公漫應曰
　勤則多洗懶則少洗俄一御史至則公門人也丞乃
　匐伏乞憐公亦不校
資論納　明仁宗賜右春坊贊善梁濳詩旦夕資論納
　豈獨詞華新
　　都御史
拜謁平受　元史中丞崔彧好盛氣待人他御史拜謁
　皆平受獨見劉廣則待以上賓之禮
中丞忠臣　虞集文張珪以道士劉志清不當死強争
　之明日復極諫上曰張中丞乃張忠臣也
諭存大體　元史徹爾拜御史大夫召都事謂曰國家
　置御史臺所以肅清庶官興起教化也乃者御史不
　存大體按廵以苛為明徴贓以多為功為語諸史毋
　輒效尤
為耳目　元史類編姜衛為御史大夫奏曰陛下以臣
　為耳目臣以監察御史按察使為耳目倘非其人則
　臣之耳目先自閉塞矣帝嘉之命御史臺清其選
獨持風裁　元史桑節至治中為江南行臺御史大夫
　時承平日久内外以觀望為政桑節獨持風裁御史行
　部必勅厲而遣之
死義不畏　元史何瑋授御史中丞成宗崩丞相阿古
　台集羣臣議祔廟及攝政事瑋難之阿古台變色曰
　中丞謂不可行獨不畏死耶瑋曰茍死於義夫復何
　畏
叅用南人　元通鑑程鉅夫言省院諸司皆叅用南人
　惟御史臺按察司不用不宜過於區别帝即命鉅夫
　為御史中丞
紡棉鋤菜　明紀來恭洪武中為僉都御史彈劾不避
　權勢有讒恭者帝私幸其第見夫人紡棉恭鋤菜遂
　誅讒而益重公
火差簿　李夢陽集黄紱為左都嚴甄御史量能委之
　火其差簿於庭曰事貴得人耳資勞久近豈立官者
　意哉
杖御史　萬歴注畧海瑞為南院都御史南臺故養望
　地右都雖長然無所短長瑞約束諸御史甚嚴一御
　史為戯晏者瑞坐堂上謂曰爾聞高皇帝有杖御史
　法乎諸御史争不得卒杖之
憲臺一清　續通考宣德中左都邵紀奉命考察御史
　黜其不肖者二十餘人服其公明憲臺為之一清
雙藤外立　九朝野記永樂末都御史顧佐剛嚴為朝
　紳冠每待漏朝房諸僚無一人與同坐或過門見有
　雙藤外立知是公也趨而避之
僚儕相避　吾學編軒輗為左都御史嚴毅遇人嵗時
　時詣禮部拜表慶賀屏居一室撤燭朝服端坐鼔嚴
　出行禮畢竟肩輿歸僚儕聞輗來輒避去
不恃摶擊　名臣記章溢洪武元年拜御史中丞務存
　大體不屑細故嘗曰憲臺百司儀表居其職者當先
　養人廉恥使避而不犯豈直恃摶擊為哉
誅賣國賊　吾學編練子寧建文時為御史大夫李景
　隆懐異志屢敗召還子寧執之於朝請誅之不聽叩
　首言此賣國賊臣備員執法不能除奸請先伏誅遂
　罷朝
　　御史
醫左右手　元史明宗命臺臣曰天下國家譬猶人身
　中書右手也樞宻左手也左右手有病治以良醫省
　院闕失不以御史臺醫之可乎
直聲震時　詩㑹小傳馬祖常拜御史直聲震一時㑹
　特們徳爾專政祖常率同列劾其十罪仁宗黜之
稱貸　元史言者謂董士選嘗貸朱清張瑄鈔非義帝
　曰臺臣稱貸其廉可知不必問也
從本臺選　續通考世祖時中丞崔彧言選用臺察若
　由中書必有偏狥合從本臺官選擇因敇御史臺得
　選御史
峭直無忌　元史余闕拜御史知無不言言多峭直無
　忌或勸之稍遜以避禍闕勿答
譬卧虎　虞集文時有忌亷察官者建議行臺𨽻行省
　董文用為尚書議曰不可御史臺譬之卧虎雖不噬
　人人猶畏之一旦摧折則風采薾然矣
巴兒恩　續通考元世祖時姚天福為御史每廷折羣
　臣上嘉其直賜名巴兒恩謂其不畏強禦猶虎也仍
　厚賜以旌之
冷面寒鐵　獻徴録周新拜御史彈劾敢言貴戚畏之
　目為冷面寒鐵京師至以怖小兒
止女樂　明史藁高帝初建御史臺擢周觀政監奉天
　門有中使將女樂入觀政止之中使愠而入頃之出
　報曰御史且休女樂已罷不用觀政曰必面奉詔已
　而帝親出曰宫中音樂廢缺欲使内家肄習耳朕已
　悔之御史言是也左右無不驚異
訪朝班　玉堂叢話薛文清為御史時每至三楊門止
　投刺而去三楊慕其人憾不得見後訪於朝班誰為
　薛御史始識其面
四鐵　王世貞集馮恩彈汪大夫下獄論死㑹審南闕
　門汪執筆故令卒持公轉膝面之公即起立不跪辨
　詞甚厲觀者嘆曰是御史始者以其膝鐵也其辨口
　亦鐵今者覺其膽與骨皆鐵矣因目公為四鐵御史
數以目眴　明徐觀瀾集林潤擢南京御史相嵩子世
　蕃置酒為别諸御史見世蕃不敢吐一語潤獨高談
　座上世蕃數以目眗之既罷語其客曰林御史是好
　持諤諤者吾頃以目攝之後公竟劾世蕃致之死
閉關不納　名世類苑武宗㣲行欲過居庸關御史張
　君欽閉闗不納扣馬諌阻疏凡三上帝即囬鑾獵昌
　平而還明韓邦靖西巡歌去年天子詣行宫今年榆
　林駐六龍聞得北關張御史曽囬聖駕在居庸
獨持大體　吾學編林鶚景泰初為御史時言官多妄
　言捃摭中傷人鶚獨持大體畧細故
踣而復奮　獻徴録陳祚宣德時為御史疏請帝讀大
　學衍義帝怒曰蠻嗤朕謂大學不識耶並逮其妻子
　族人下獄五年得出旋以發遼府事再下獄甫出又
　劾法司亂成法吳寛曰陳御史忠義之心剛大之氣
　踣而復奮幾死不悔
民御史　王世貞集萬歴初一御史上書忤㫖奪職歸
　自稱為吳氓病劇而謂其友人曰死幸呼我為民御
　史於是友人草為民御史狀而屬余傳之為民御史
　者胡涍無錫人
練綱口　名臣録練御史綱性剛鯁嚴於嫉惡遇事輒
　盡言院中語曰歐寧手練綱口按明史藁稱御史練
　綱以敢言名而左鼎尤善為章奏京師語曰左鼎手
　練綱口與此不同
快御史　獻徴録王越為御史英宗數目之尋大同有
　警當置巡撫吏部請徴越召見便殿越故偉服而短
　其𬒮上熟視良久曰非故快御史耶可使弁而將也
捧疏升堂　魏禧集江東之為御史劾僉都御史王宗
　載故事上疏必以副本白堂上官公捧疏升堂宗載
　迎謂曰江御史何言公曰言公殺人媚人耳宗失氣
　反走後戍邊
翹楚　典故紀聞蕭山朱仲安為御史亷重不茍仁宗
　每曰朱仲安今御史之翹楚者
射東樓　明紀事本末御史鄒應龍欲劾嚴嵩一夕夢
　出獵見一高山射之不中東有培壘樓其下甚壯樓
　俯平田有米草覆其上一注矢拉然醒而悟曰此小
　兒東樓之兆也遂疏劾世蕃竟下於理
呵璫　明史藁魏忠賢欲杖御史林汝翥諸言官詣閣
　争之小璫數百人入閣肆罵閣臣俯首不敢語黄尊
　素厲聲曰内閣絲綸地即司禮非奉詔不敢至若輩
　無禮至此乃稍稍散去
猛虎綿羊　泳化編正統時言路風力北不如南時人
　謠曰南京科道如猛虎九年考滿陞知府北京科道
　如綿羊九年考滿陞京堂
三方鼎峙　明通紀萬歴中上於奏疏俱留中無所處
　分惟言路一糾其人自罷去不待詔㫖於是臺省之
　勢積重不返有齊楚浙三方鼎峙之名
能御史　名臣記高明天順時御史同官劾來朝吏語
　觸帝怒詰疏出誰明任實草疏都御史言每年奏牘
　皆属高明乞貸其過帝怒亦解顧喜明曰是能御史
　也
秀才御史　啟崇野乗馮從吾為御史壬辰大計公司
　偵邏包匭肅清生平與相知贈答惟書卷人目為秀
　才御史
斥之此輩　明紀事本末李應昇上言言官為耳目近
　臣魏廣㣲父嘗居言路公正發憤得罪閣臣以去廣
　㣲獨不念乎奈何比之路馬斥之此輩
風憲　明趙時春集明制内設御史外立按察司以糾
　邦治號曰風憲臣
劾藩王　吾學編曽鳳韶建文初為御史㑹藩王入覲
　馳皇道入且不拜鳳韶侍班劾其大不敬帝以至親
　勿問
十三道　明董份集明興諸御史皆稱監察分其道十
　三畧倣晉制而各𨽻以諸省因名焉
驄馬避　明王履和驄馬行貂璫行驄馬鳴緹騎至驄
　馬避驄馬欲鳴聲不長君不見昨日新殺屯田郎自
　注記乙丑林侍御事
花粉御史　明孔邇雲紀談明昇在蜀蜀故有粉水井
　以為粉則膏膩鮮明昇建銀輝殿於側署官掌之日
　給數錠於宫内號為花粉御史
　　給事中
源士　明袁􁑋集卓敬為給事中一日與同官見適八
　十一人上命改為元士尋以六科為政事本源又改
　為源士後復稱給事中
増置諫垣　夏言疏六科給事共五十八員後乃有不
　盡然者先朝一時補足當時侈為美談蓋増制諫垣
　自是盛代事
抗章報公　泳化編廖莊為給事中時同鄉楊士竒居
　相位家人有不律者莊抗章論之或曰獨不為楊公
　地乎莊曰此所以報公也
大聲如鐘　獻實永樂中陳給事諤舉劾權貴無所避
　每奏對大聲如鐘上令饑之數日奏對如故上曰是
　天生也每見呼為大聲秀才
選貎　菽園雜記編修張元貞嘗建言選給事不必拘
　體貎長大惟以器識遠大學問該博文章優贍者充
　之其言最當蓋六科近侍官兼主奏對故當時以選
　貎為重鄒智疏今之諫官以體貎魁梧為美以應對
　給㨗為賢
真給事　明通紀張寧拜諫議遇事敢言每有大議景
　帝必問張給事云何英廟復位尤多眷注每對廷臣
　稱真給事中
惴惴給諌　王世貞集父老稱孝皇朝每給事御史上
　殿則大臣色惴惴重足立蓋諌官之勢尊其黙折逆
　消者多
言官枉人　明楊文㐮集陳尚書壽在諫垣指陳時政
　無𨼆惟不喜彈劾曰吾父戒勿作刑官枉人而言官
　枉人尤甚顧可以此沽直名耶
一日三疏　吾學編葉盛授兵科給事巳己之變率同
　列請誅將臣扈從失律者謝天下然後練兵選將討
　賊復讎一日三疏悉中機宜
響張　獻徴録張益為禮科給事上臨朝羣臣奏對多
　失序益代陳奏明辨稱㫖特呼為響張
劾罷二相　名臣記陸粲為給事中時張璁桂蕚繼相
　粲抗疏劾其奸帝為罷二相無何用霍韜言召還二
　相粲謫驛丞
糾正違失　吾學編年富永樂中為給事糾正違失務
　存大體
即日解官　名臣記賀欽為給事見白沙論學嘆曰至
　性不顯寶藏猶霾世即用我而我奚以用即日上疏
　解官互見師生
自請外補　明史藁給事中率内外逓轉人情輕外百
　方規避蕭近高自請外補吏部請亟許以成其美乃
　用為叅政所至以清操聞
給相門事　萬歴注畧沈一貫為相給事中錢夢皋當
　外補特㫖留用時有吳中布衣在一貫座夢皋戲云
　昔之山人山中閒人今之山人山外遊人布衣對云
　昔之給事給黄門事今之給事給相門事
建言馬尾　餘冬録宏治間一給事建言處置軍國事
　一條言京師士人好着馬尾襯裙官馬多被偷拔􁍺
　尾馬拔尾落臕不無有悞軍事
呼蝦蟇　明靳史萬歴時給事胡汝寧請禁捕田雞以
　廣好生人呼為蝦蟇給事
　　通政司
樞機喉舌　明宣宗通政司箴維樞維機維喉維舌爾
　飭無怠庶儆在列
有大臣量　明楊鼎集李錫在通政時封駁章奏通達
　下情雖倥偬煩劇而無壅滯之弊又能不察察小失
　有大臣德量
大櫃封鑰　明靳貴集王敞為通政使初天下章奏皆
　諸吏分掌出納得縁為奸至是置大櫃列後堂親封
　鑰之弊遂革
為鷹犬　楊繼盛疏趙文華為通政凡疏到必先送世
　蕃閲而後上進是納言為其鷹犬也
　　宗人府
㑹决庶務　續通考元大宗正府初未有官制首置斷
　事官會决庶務至皇慶元年以漢人刑名歸刑部
修玉牒　吾學編宗人令掌皇族六親之屬籍以時修
　其玉牒書宗室子女適庶名封生卒婚嫁諡𦵏
　　府尹(丞附/)
尹京稱首　元史姚天福拜大都路總管兼大興府尹
　畿甸大治後之尹京者以天福為稱首
改京尹　吾學編洪武初鄭沂為御史言京師天下根
　本今南京知府與在外散知府同甚失内外之統宜
　改應天府知府為南京尹則國體尊而爵位當上從
　之
冗繁待治　獻徴録王賢為順天府尹恤民疾苦折中
　貴横暴景泰間再疏乞休上曰京畿冗繁非爾不治
　英宗復辟之初顧謂近臣曰府尹如賢者何可得哉
治以簡静　明雷禮列卿記宏治間高敞尹應天欲以
　簡静治之或曰古尹京者必嚴明始稱其官敞笑曰
　任吾性而已公退輒與賓客燕飲如平時久之吏樂
　其簡民安其易
忠良鯁直　獻實陳蕚擢順天府尹政尚嚴察嘗出行
　誤衝太子駕太子訴之上曰陳府尹是我父母官竟
　不問賜以忠良鯁直四字示寵異焉
視牒八百　名世類苑馬諒尹應天府溧水民素健訟
　一日投牒至八百公視其虚實而訊之曰虚則受笞
　實則待勘時待勘者不十一焉
種蔬自飽　獻徴録薛均受應天府尹益尚廉明買頓
　舍餘一片地種蔬旦暮荷鋤徃芸之日飽饘粥菜茹
　文皇宻使人偵之笑曰人皆樂惟孤與均苦耳然庭
　無廢事
抗請迴鑾　名世類苑正德時孫懋為南京府尹適駕
　幸南都懋上章屢請迴鑾江彬生日衆期徃賀懋曰
　某抗疏欲置之死而今復賀其生非情也彬雖憾之
　然因懋不敢輕動
小衣坐衙　叢説冦天叙為應天府丞武宗南巡江彬
　肆横公每日帶小㡌穿一衫坐堂自供應朝廷外毫
　不妄用彬有所索每差人來冦佯為不見直至堂上
　方起立呼為欽差語之曰南京百姓窮倉庫又没錢
　粮無可措辦府丞所以只穿小衣坐衙專待拿耳其
　人無可奈何徑去每次如此彬亦不差人來索矣
　　大理寺
鵞止輿下　獻徴録龔永吉為大理卿時有土豪殺細
　民項仕和以賄脱罪公疑之晩歸過太平堤忽一鵝
　止肩輿下揮之弗去公指謂鵝曰若有寃可隨我至
　門及至則鵝不見矣公曰此非項士和之寃耶翌日
　閲案遂駁囬後竟按如律
嚴其選　楊士竒集仁宗即位嚴大理之選曰是天下
　之平也迺擢虞謙為卿公察寃獄凡釋百餘人
明斷之譽　李賢集薛瑄為大理少卿時有妾誣妻魘
　夫死者公辨其寃王振誣公出入人罪繫獄當死公
　曰辨寃獲罪死何愧焉以大臣申救得免後陞南京
　大理卿有富豪虐人命者執法者欲貸之公曰死者
　何辜竟扺於法明斷之譽播於民謠
貫城　續通考洪武十七年改建刑部都察院大理寺
　等官署於太平門外名其所曰貫城
三平　明史藁馬恭敏森初為大理卿屢駁疑獄與刑
　部尚書鄭曉都御史周延稱為三平
獨持明允　名臣録天順時王概為大理卿出入十年
　多所平反時吏諳律比者類多深刻概獨持明允濟
　以長厚
乞從南　徐禎卿傳貞卿以進士除大理寺寺副乞從
　南就養㑹失囚謫官卒於京
據律參駁　邱濬集大理之設自兩法司所聽斷日抱
　成案引囚徒詣寺詳讞寃者疑者情輕重者皆得一
　一據律參駁必求之當然後月報嵗聞於上請施行
　之
超拜　明史藁崇禎時范復粹以大理少卿擢侍郎入
　閣初張至發由刑侍入薛國觀由僉都入望氣者言
　大理中當有超拜者以應三法司之祥至是果驗
　　太常寺
増樂舞　元史徐世貞請増宫懸大樂文武二舞令舊
　工教習以備大祀制可命世隆卿太常以掌之
記笏　元史富珠哩翀僉太常時文宗親祀翀為禮儀
　使詳紀行禮節文於笏遇至尊不敢直書必識以兩
　圏帝偶取笏視曰此為皇帝字乎因大笑以笏還翀
管梨花　明詩話南京太常尤閒寂先輩有為是官者
　終日坐嘯而已一日傳門柝甚急詢之乃宣州公文
　因春風多園户訴所供太廟梨花被落盡至秋恐難
　結實故為申請因成一絶云印床高閣網塵沙日聽
　喧蜂兩度衙昨夜宣州文檄至又嫌多事管梨花
革俗樂　明書吕柟為太常少卿革教坊俗樂四方士
　趨講下問學者殷勤開誘引接無倦
真太常　明陳璘集喬尚書宇為太常少卿時有事南
　郊公導駕齋壇孝廟竒公貎曰真太常也
請祧睿宗　明史藁洪文衡為太常卿光宗崩議升祔
　文衡請祧睿宗言一時崇奉之情不合古誼更定正
　在今時疏格不行
請别建置　實録宣德時太常寺奏本寺寄處故元萬
　壽宫承慶堂祭器神帛品物皆貯於内請别建置從
　之
儒者有用　元史類編虞集除太常博士丞相拜珠方
　為院使從集問禮器祭義甚悉拜珠嘆息益信儒者
　冇用
膝行阻橋　梧溪集李好文為太常博士至順皇帝祭
　太廟乗馬至裏橋無敢諫止者好文膝行阻橋曰請
　皇帝下馬上如其言
不輕與人　實録永樂中吏部尚書師逵薦魏驥陞太
　常寺博士上謂逵曰劉履節九年御史皇考方授以
　此職不輕與人也
清標如雪　貢師泰詩最喜太常張博士清標如雪照
　鴛行
　　光禄寺
月籍支費　典故紀聞世宗時光禄嵗用銀計三十六
　萬兩帝疑有乾没乃切責寺官而添差御史月籍該
　寺支費進覽
躬視精潔　實録張泌為光祿卿二十餘年於御膳必
　躬視精潔然後敢以進其祭享必潔清而宴㑹必豐
　美
紫禁滄洲　明農丈人集張元易於光祿署種竹甚蕃
　黎惟敬秘書題曰紫禁滄洲
羡金償直　明葛守禮集盧宗哲為光禄卿故事光禄
　上供品物皆𣙜長安中賈人然不時予直積萬計公
　曰是縣官紿賈人食物也索蔵中故有羡金悉以償
　之
西華報進　明黄瓚集張恵為南京光禄寺少卿時法
　度廢弛錢糧不清巵漏漁侵弊端百出公到寺即盤
　㸃以虧折數目具奏上聞又曰欲要正人必須潔己
　自是分毫不染日用飲食俱取具於私家從西華門
　報進
土物上供　獻徵録趙廷瑞為光祿寺卿駕幸承天公
　扈從上言行營倉猝珍膳或不能辦請以土産時物
　供用公私兩便上納之
謹德至近　明霍韜集黄宗明為光禄卿輯光禄須知
　為疏以進畧曰帝王謹德供御飲食至為切近又曰
　宗廟薦祭竭誠致報防奢止欲養德養身不可不慎
　　太僕司
輸金代馬　于慎行集田濡為太僕卿馬政之敝也南
　畿苦賦北畿苦養公請以額馬賦十之三其七以金
　代而輸之北寺即有軍興以便宜召買使兩畿民力
　有所蘇息從之
民不破産　獻徴録孫緒為太僕卿時淮安鳯陽諸郡
　饑馬俱小弱緒察其故咸與交兊省費萬緡民賴之
　不破産者千餘家
築城養馬　名臣紀金弼為太僕少卿以馬政修舉為
　任有順聖川者水草甘肥永樂中嘗牧馬蕃息天順
　初命弼徃視定築二城用養天閑之馬増二驛於中
　道以便徃來從之
不願太僕　明通紀劉大夏官郎中議擢太僕卿大夏
　曰郎中轉京堂固人所欲但吾做秀才時見府縣政
　事不善輒曰使我為之不若此今幸登朝不得一親
　民官非志也吏部乃陞大夏福建叅政
立草塲　吾學編太祖留心馬政拜朱守仁太僕寺卿
　首奏都督等府衙門各立草塲俱於江北籠泉滁州
　等處牧放馬匹
照刷馬政　獻徴録故事太僕馬政不得為人所窺文
　卷例不刷登耗無所於考吕㦂為太僕卿曰他官可
　不相涉太僕所掌何事而可不與知乎乃建白凡馬
　政卷許三年一照刷以為例
視司牧　明劉鳯集太僕之官冏之命書獨著之若今
　之建官則視司牧也其職少異然入踐九卿國之大
　政實預聞之
馬曹散吏　明文林詩馬曹散吏真如隱咫尺山田帶
　雨耕
　　鴻臚寺
不設鴻臚　續通考元以禮部㑹同館掌接外國之來
　朝者以通政院廪給司掌使客飲食供張而鴻臚寺
　不設
罄折甚恭　實録施純成化時為鴻臚卿習禮度每旦
　侍朝為罄折狀甚恭又諸司奏事上是之語頗澁純
　請以照例易之用是蒙寵眷
奏對明暢　明傳珪集楊宣掌鴻臚寺凡朝廷宴饗朝
　賀大禮皆出職掌公修幹美髯奏對明暢日見寵遇
　後擢禮部侍郎仍掌寺事
局閒事省　列卿記嘉靖間吳森為南鴻臚卿以局閒
　事省減去直役談説理學講明國是
古九賓職　獻徴録齊政宣德間以太學生選為鴻臚
　寺序班或謂政且登科甲政曰此古九賓職也愳不
　能稱耳政音吐洪亮禮制嫺熟至天順時累陞至正
　卿
冠裳肅立　謝榛寄郭鴻臚詩今上垂衣海宇平冠裳
　肅立待雞鳴千年䕶闕山河勢五夜趨朝劍佩聲
　　國子監
魁躔拜座　歐陽元集泰定丁卯進士右榜第一人阿
　恰齊左榜第一人李黼皆肄業國學余授業生也是
　日京尹備鼓樂麾葢導二狀元入學謝師拜余明倫
　堂榜眼探花皆嘗從余遊亦拜其側其餘進士以門
　生禮來者雜遝都人以為昔未有也作詩紀之淡墨
　題名二十年一官獨自擁寒氊居然國子先生館三
　五魁躔拜座前
謝絶人事　國學事跡許衡為祭酒自詣學家事悉委
　其子凡賓客來者皆謝絶嘗謂學中若應接人事諸
　生學業必有所荒
儒人師　元史富珠哩翀為祭酒不拜帝師曰余孔子
　之徒天下儒人師也詳見方正
教法四條　元通鑑仁宗時以吳澄為司業澄用程純
　公學校奏疏胡文定公六學教法朱文公學校貢舉
　私議約之為教法四條一曰經學二曰行實三曰文
　藝四曰治事
奏立學館　元史類編耶律有尚除司業奏立學館後
　陞祭酒儒風為之丕振前後五居國學身為學者師
　表數十年海内宗之猶昔之宗許衡也
六館興讓　虞集文學士劉賡之在成均也有生貧且
　親老同舍生有在前名者因博士以告曰我方壯有
　以為養請讓之公大喜從焉别為書薦其人自是六
　館之士皆興讓矣
升齋積分　元史齊履謙為司業立升齋積分法詳見
　闈試
他館率詣　元史虞集為助教即以師道自任諸生時
　其退每挾策趨門下卒業他館生多相率詣集請益
南陳北李　明紀事本末陳敬宗官南祭酒李時勉官
　北祭酒並以師席著聞世稱南陳北李
舉為楷法　獻徴録宋訥為祭酒請於上嚴立學規諸
　生皆知敬畏卒後太學生有連舉大魁者上曰此宋
　祭酒教迪之功也凡諸生守官稱職者多出訥門上
　每舉訥為教國子者楷法
易服受籍　名臣録徐文貞階官祭酒時為籍記諸生
　淑慝月朔廷誦之以吉服受淑籍素服受慝籍然有
　曖昧失者亦務覆蓋之
宋胡　明楊溥集胡若思以内閣學行堪為師表太學
　稱曰前有宋胡後有李陳
燈光待旦　可齋雜記李時勉為祭酒極意造士列格
　致誠正四號每夜讀書務盡二更將五更復令膳夫
　提鈴循號喚讀或潛行以察勤惰無燈者暗記示責
　自是燈光逹旦書聲不歇
刋史　明費寀集先是有㫖命國子監校刻二十一史
　未就林文俊為祭酒躬率諸生讐校竄補恒至逹曙
　不數月鍥梓上獻聖心嘉悦每御文華殿指示元臣
　曰此林祭酒所刋書也
若氷　明世説崔銑作南祭酒罷歸行囊無江南一物
　自笑曰人言金祭酒我今若氷矣
荷校　通紀王振嘗詣國子監以祭酒李時勉無加禮
　誣以罪矯㫖令荷校肆諸成均司業及掌饌同械時
　勉校特重而竅隘諸生上書求解者數千人
銅司業　陸深隨筆本朝國子監例不刷卷故諺曰金
　祭酒銀典簿正德中予轉司業適送供堂皂𨽻鋃數
　兩至色如黒銅予笑曰正好謂之銅司業聞者絶倒
立十二㑹　獻徴録林時為司業立十二㑹選博士堂
　官文行優者六人分領之月終稽核親為改正教勛
　戚定國公而下二十二人授業日禮遇如書生體貎
　峻絶怠者必斥
鴟鴞公　玉堂叢話南京國子監有䲭鴞鳴祭酒周洪
　謨惡之令監生能捕者予假三日一時跅弛之士多
　得假因目為鴟鴞公其後劉祭酒俊好食蚯蚓監生
　名之曰蚯蚓子以為對
成均三助　明史藁洪武時聶鉉以獻詩賦授助教遷
　典籍後與同邑張美和同賜歸帝親為文賜之時稱
　成均三助謂鉉與羙和及嘉興貝瓊也
書名殿柱　黄佐集陳南賓為國子助教高皇帝命之
　講洪範九疇辨析甚詳上喜曰此天下善講書者御
　書其姓名於殿柱以褒之
考最不陳　泳化編歐陽賢為助教九年考最凡考最
　者皆援例自陳得陞賢曰吾嘗戒學者宜安命乃今
　自蹈之耶即卒不自陳
普講　獻徴録林大猷為國子學録從遊者數百輪畨
　聽講又約日通集諸生講經謂之普講進監丞後陞
　檢討仍管監丞事
　　中書
同為侍從　石淙稿中書舍人每大朝㑹則與翰林史
　官上殿東西班侍立東宫朝賀文華殿導駕侍班其
　初本與翰林宫坊六科同為侍從之臣諸司無相並
　者
不寫佛經　明詩話李應貞在中書日應制寫佛經進
　曰臣聞為天下國家有九經不聞有佛經也不受命
工書法　明宋璲傳璲太史公濓之次子為中書舍人
　工書法真行草篆俱入能品
徐拾一文　明詩小傳宣嗣宗為中書舍人宣宗幸内
　閣以銀錢撒地令從官競取嗣宗俟諸臣取畢徐拾
　一文
却題畵　何景明傳劉瑾誅景明復除中書錢寧方貴
　倖以古畵求題景明却之詳見方正
小中書　寓圃雜記崑山夏㫤年少登科一日與諸中
　書在文淵閣寫書成祖見其字愛之語諸人曰今後
　俱效此小中書寫因問姓名以其名昶移日於永字
　之上
立就雪賦　典故紀聞李儒博學能文天順初以薦授
　中書舍人嘗在翰林奉命撰雪賦甚急儒援筆立就
　一時驚嘆
牙牌易銀　明史藁劉鈗大學士吉子也八嵗時憲宗
　召見愛其聰明命為中書舍人宫殿門閾高同官楊
　一清常提之出入帝慮牙牌易損命易以銀
存舍人　續通考明中書舍人屬内閣革中書存舍人
小瀛洲　明張翥賦中書左曹小瀛洲詩東曹地逈集
　名郎宛是仙家紫翠房
　　行人司
詩卷為贈　明馬汝驥集孟陽為行人初使宣府犒軍
　餽遺一無所取再使韓府亦郤其餽王乃製詩卷贈
　之
諌南幸　明張岳集武皇將南幸余時備員行人同僚
　上疏者二十人其七人杖死
差易官多　明茅元儀談話國初差行人極易故行人
　官極多而資格亦不貴後則不然矣
請去題名　明史藁姜垓授行人見署中題名碑崔呈
　秀阮大鋮與魏大中並列立拜疏請去二人名
真鐵漢　獻徴録嘉靖時薛侃為行人司正疏請建儲
　事下廷鞫侃曰明有君父幽有鬼神頭可斷心不可
　欺觀者嘖嘖以真鐵漢稱之
南使樓船　李夢陽送李行人還朝詩南使樓船漫北
　迴西巡車駕歘東來
　　王官
留居藩府　元史世祖在潛邸時譚澄入見嘉其容止
　安祥留居藩府稱其官而不名
大義勸王　獻徴録王鐔為晉府長史燕師起徴兵於
　晉鐔以大義不可靖難後詔械至不屈死之
擬成相篇　明朱睦㮮集户侍王瀹為鄭王長史王當
　祀不齋又累月不視朝瀹諌不聽乃擬荀卿成相篇
　撰十二章以進語尤激切
趙董　實録太祖簡趙季通董子莊為趙王左右長史
　兩人端厚和平操守堅確太祖及仁宗皆深知之當
　時論親藩輔導之臣盖趙董為極選云
諫毁孔廟　何喬新集劉誠為秀王府長史羣小逢迎
　欲毁孔子廟以廣王宫苑君極言力諫其不可廟得
　以不毁
攄忠槐　獻徵録劉淳為周王長史端禮門槐忽枯數
　幹淳厯陳咎徵勸王修省王納其言槐乃復榮號曰
　攄忠槐又詳見槐
十事　明洪文科集王官十事一曰習儀拜牌二曰接
　詔送表三曰救䕶四曰春秋祭壇五曰朔望朝王六
　曰拜千秋七曰兩臺作揖八曰計期支俸九曰手談
　消日十曰染鬚
　
　
　
　元明事類鈔卷九
欽定四庫全書
　元明事類鈔卷十
　　　　　　　　　　　監察御史姚之駰撰
　　官品門(三/)
　　　総督
総制軍務　列卿記成化時滿四亂始命都御史項忠
　総督固原等處軍務後王越総制陜西馬文升節制
　三邊然皆未有專職宏治時部議三邊宜得重臣專
　任開府乃起王越為之又命秦綋総制軍務遂為定
　規至嘉靖時避制字改為総督
擕二僮　名臣錄劉大夏総督兩廣勅使臨門即擕二
　僮以行兩廣人士聞其來如饑兒之得乳母
築邊牆　獻徵錄翁萬達総督宣大偏保軍務議築邊
　牆東自老營堡西距滑石澗延袤幾二萬丈于是自
　居庸以臨三鎮室家無虞行旅絡繹皆築垣守要之
　力也
旌㢘杜餽　海瑞集郭襄靖應聘総制兩粤粤故苦奉
　大吏将領不暇扞圉日計剥取軍餉時遂有東山
　之變公至未言討賊先下令旌㢘杜餽吏民惴恐東
　山叛卒争丐降矣
民為立祠　名臣録秦綋総制三邊造兵車置火器修
　城堡闗隘一萬四千餘處邊功孔多既去民為立祠
　祀焉
上疏手書　湧幢小品胡宗憲総督浙江先後上疏皆手
　書如一葢不獨有禦倭之功其一段敬謹心亦自難
　及
約和市　列卿記石茂華縂督陜西時雲中和市初成
　公與為期約不使越額後秦隴大饑日夜露禱為民
　請命天果大雨
仍欲用論　獻徵録許論為薊遼総督有功入為尚書
　敵掠灤西上曰朕仍欲用許論論至鎮敵伺大水峪
　論登陴誓諸軍力戰而却之
撫蠻得宜　列卿記王翺威望素著総督兩廣蠻人聞
　其至大懼翺曰蠻人久反要在撫化得宜耳引其酋
　長犒以金帛酒食多見歸順
封威寧　名臣録王越成化時総督三邊出延綏斬敵
　搜河套奪其馬牛羊器械無算又出大同破威寧海
　遂封威寜伯
設險除器　泳化編劉天和総制三邊設重險以衛内
　除戎器以備外于是有乾溝澗諸女牆濠墩之設又
　制為有脚輕車強弩諸火器短兵之制
平奢安　明紀事本末崇禎時起朱爕元仍総督貴湖
　雲川廣五省軍務爕元再涖黔乃檄滇兵下烏撒蜀
　兵出永寧畢節而親帥大軍駐陸廣八月奢崇明安
　邦彦俱授首焉明史藁爕元長八尺腹大十圍飲噉
　兼二十人治事明果使人各當其材
盡撤防兵　名世類苑嘉靖中王守仁総制廣西等四
　省軍務時土官作亂守仁至南寧盡撤防守之兵於
　是思田二州頭目悉領其衆移境來歸
屹然巨障　明謝純集正德改元命楊公一清総制全
　陜兼督馬政公以寧夏花馬池要害地宜修濬牆墊
　以固邊防乃興工築邊牆刻期奏績時劉瑾憾公公
　乞休僅築四十餘里至今屹然巨障
諳逹封貢　澹園集王襄毅崇古総督宣大諳逹數入
　塞叛人趙全輩實傳翼之諳逹孫扣闗請降厚遇之
　以購全等竟執全以獻因議封諳逹為順義王嵗貢
　馬五百有九
方王　明史藁萬厯時方逢時起故官總督宣大山西
　軍務始逢時與王崇古共決大計貢市之議崇古獨
　成之逢時復代崇古申明約信兩人首尾共濟邊境
　遂安人稱方王云
巡邊供具　玉堂叢話何元郎云王晉溪総制三邊時
　每一巡邊雖打中伙亦費百金未嘗折乾到處俱要
　供具燒羊亦數頭不數臠盡撤去散與從官雖衆頭
　目亦皆沾及西北一有警則人人效命
墮淚碑　明紀事本末荆襄流賊叛命項忠総督軍務
　討平之忠多濫殺既樹平荆襄碑或亦呼為墮淚以
　嘲焉
聽節制　泳化編総督軍務自総兵下悉聽節制葢自
　靖逺伯王驥麓川之役始
元樞上畧　明馮錡賀総督啟帝眷元樞國資上略自
　天子所出宣南仲之威以我公歸入領北軍之重
　　　総河
河平圗　元史順帝時河決命賈魯以工部尚書総治
　河防功成帝遣使報祭河伯召魯還朝以河平圗獻
　詳見河
宋陳功　明紀事本末凡漕渠在齊魯間者宋禮功為
　多在江淮間者陳瑄功為多
総河專官　明馬從聘疏歴朝命大臣出総漕運兼理
　河渠河漕原未分設間值河有他故亦旋設旋罷而
　総河專官則自尚書潘季馴始
橇檋治河　王世貞集劉尚書天和総理河道時河驟
　南徙歴濟而徐皆旁溢公晨夜改舟車為橇檋探求
　盡得其利便疏汴以殺其下流疏七十二泉以濬其
　上流不淹時而河工就
治張秋　泳化編孝宗時命劉大夏為僉都御史治張
　秋決河大夏浚河築堤五旬而事竣費輕功重逾于
　徐有貞云
得龍首　明通紀萬厯時潘季馴総理河漕築髙家堰
　塞崔鎮東河淮正流使並趨入海三年而堰成一夕
　黄浦涸得龍首以獻其大專車時以比龍首渠云
禱神潮湧　名臣記喬毅以工部侍郎治漕河時亢旱
　水淺舟膠公齋沐禱于江海之神江潮湧入漕河運
　船遂通
事不中制　明紀事本末景泰時河決兖州濟汶諸水
　皆從之入海㑹通河遂淤上命徐有貞治之有貞言
　治河必先疏上流水勢平乃治決決止乃濬淤多為
　之方以時節宣時工部請如有貞言不中制以是得
　有功葢三年而告成
四治河　潘季馴河防一覽河性湍悍善徙者水漫而
　沙壅也法莫若以隄束水以水攻沙循河故道束而
　湍之使水疾沙刷無留行而又近為縷隄縷隄之外
　復為遙隄則水益淺逺不至旁決葢季馴凡四治河
　河皆治云
開淤避險　明史藁李化龍総理河道與巡撫李三才
　奏開淤河由直河入泇口抵夏鎮二百六十里避黄
　河吕梁之險
禮官新祀　邵寳詩我有瓣香何所致禮官新祀宋司空
　按明工部尚書宋禮與平江伯陳瑄俱治㑹通河漕
　運賴之建祠世祀于南旺
詔領河隄　陳子龍送人擢河道少司空詩舊京開府
　静牙璋詔領河隄入未央
　　　総漕
始置督漕　續通考景泰二年始置欽差總督漕運都
　御史一員駐淮安府
從河運　明紀事本末永樂十三年罷海運糧命平江
　伯陳瑄于湖廣江西造平底淺船三千艘以從河運
　嵗運三百餘萬石
嵗運不稽　明張燦集李裕于憲宗時総督漕運時法
　久弊生皆起于軍官掊克交兊違期閘河阻淺之故
　公剔其弊而更之嵗運不稽漕卒亦樂于趨事
疏河固隄　明書馬卿以副都御史督漕㑹漕塞議者
　紛紛言復海運開濟汶卿曰令六月無漕者京師困
　矣他豈及救哉盍姑紓目前急乎仍疏河而固隄水
　無泛洩漕旋通
奏留漕米　列卿記張縉宏治中総督漕運兼巡撫造
　舟之價必預給漕卒必選精壯者淮揚饑奏留漕米
　萬石全活之
議導淮　五朝注略萬厯二十三年河決総督漕運褚
　鐵議導淮総督河道楊一魁議先分黄次導淮御史
　牛應元議合行之
漕政一新　明謝廷諒集鎮逺侯顧仕隆有心計時漕
　政久壞督漕難其人咸推轂公公至漕政一新其大
　者為士卒請月糧奏恩恤循仁宗詔書故事不禁附
　載什物私鹽則禁軍士無不感泣者
敝衣數事　列卿記李綱成化中総督漕運奏准運船
　遭風漂流糧米免送問以疾卒箱中止敝衣數事
濬泇河　明紀事本末莊烈帝七年漕運総督楊一鵬
　議濬泇河從之九年泇河重濬成
漕府　張翥詩每念京師食遙需漕府糧
　　　巡撫
堪任侍郎　泳化編宣德時以各省多逋糧欲差巡撫
　等官上召胡濙問之濙與楊士竒議堪任侍郎者六
　人分蒞各省
撫按政體　張居正尺牘撫按職掌不同政體亦異振
　綱維察奸弊摘幽隠糾貪殘如疾風迅雷一過而不
　留者巡按之職也措錢榖調賦役飭武備安軍民如
　髙山大河奠潤一方而無壅者巡撫之責也
朝卿出監　朱睦㮮集巡撫之設即成周以王朝卿出
　監之意洪永之際或曰採訪或曰巡視事已即還宣
　德庚戌乃置耑職其遷轉亦以年資計也
區處榆林　邱濬集余肅敏子俊巡撫延綏以榆林列
　戍未有衛也請以戍者編伍實之拓城加廣範銅鐵
　為軍器擇軍中子弟之秀者請建學以教之又教民
　種植蔬果開地以為屯田自是榆林為重鎮與寧夏
　甘肅鼎立而三
王公周公　名山藏王竑景泰中総督漕運兼巡撫請
　發漕米以鎮淮安饑與巡撫周忱借餘米以足民食
　皆先發後聞人稱名巡撫必曰王公周公云
築城徙畨　獻徵録楊博巡撫甘肅始罕東屬畨為土
　魯畨所逼入據肅州既久邊民苦之公召其酋長喻
　以復業于是築白城威鹵金塔諸城于塞外諸畨樂
　焉盡徙去
捍海隄　列卿記成均宣德中巡撫浙江築捍海堤民
　賴之
夜書木簡　名臣錄周文襄忱巡撫蘇松每夜留暗燈
　及筆硯木簡于卧榻旁寤度政務有所得遂書之簡
　即日施行
焚香禮示　玉堂叢話王端慤恕巡撫雲南不挈僮僕
　惟行竈一竹食籮一服無紗羅日給惟猪肉一觔乳
　豆二塊其告示云欲攜家僮隨行恐致子民嗟怨是
　以不惜衰老單身自來人皆録詞而焚香禮之
知胡卿　明陸粲集宣德初胡公槩巡撫南畿其為政
　尚嚴一時豪猾之徒薙除略盡去之百年而其名猶
　赫赫人皆知胡卿云
風雨必記　玉堂叢話周忱為巡撫有一冊自記日行
　事每日隂晴風雨亦必詳録一日有告糧船失風者
　公詰其失船何日風起何時及東西何方其人不知
　妄對公一一語其實其人驚伏詐不得行乃知公之
　風雨必記葢亦公事非漫書也
龎父　明詩綜傳㑹稽商初正萬歴初巡按福建與巡
　撫龎尚鵬協心共事民歌云恤我甘苦龎父商母
置二匣　名臣錄王守仁巡撫南贛置二匣行臺前榜
　曰求通民情願聞已過
名録屏風　今獻備遺劉夔任保定巡撫屢荷殊恩世
　宗常録䕫名于屏風曰此可大用
思齊堂　名世類苑彭惠安任蘇松巡撫何文肅書勉
　之曰東吳巡撫有遺惠在人者周文襄也公遂作思
　齊堂
二驢送客　獻徵録徐節巡撫山西居官甚㢘不忍擾
　民飼二驢于私廨鄉人過郡者以驢送出境
清風袖　弇州史傳于謙為巡撫入朝人謂即不槖金
　往寧無土物如合薌乾菌裹頭足充交際者謙兩舉
　其袖曰吾惟有清風而已因賦詩見志
黄絹敝衣　明通紀秦紘巡撫陜西時秦府旗校肆横
　民苦之綋擒治不少貸秦王奏綋欺蔑親藩上怒逮
　綋下獄籍其家只黄絹一疋敝衣數事上親閱嘉歎
　良久詔釋之且賜鈔以旌㢘
更記得　獻徵録保定巡撫陸鈳時車駕駐真定中貴
　有厚望者偶語于馬前曰君記得送往迎來否鈳應
　之曰記得更記得節用愛人
定二亂　明史藁萬厯時杭州營兵以減餉搆亂縛毆
　巡撫朝命張佳允來代甫入境而民以行保甲故亦
　亂佳允知亂兵與亂民未合乃令營兵討亂民自贖
　禽斬五十人佯予亂兵二人冠帶而宻屬捕渠魁并
　二人斬之二亂悉定
少黜罰　寓圃雜記王恕為巡撫每御府縣小官少所
　黜罰嘗曰此輩去此輩來徒費送迎耳真得大臣之
　體
黒髯慈父　列卿記陳鎰巡撫陜西值亢旱奏免宿逋
　數百萬人呼為黒髯慈父明史藳陳鎰凡三鎮陜先
　後十餘年每還朝必遮道擁泣再至則歡迎數百里
罷工天雨　明李濓集鄭寧巡撫宣府時盛暑築城堡
　工役數千人久旱祈禱莫應公曰此勞民弗息之徴
　也下令罷工是夕大雨
絶優晏　王世貞集陸樹徳巡撫山東間一留客不過
　酒茗鮭菜客偶謂齊優一何拙耶公念必藩司宴有
　之次日入謁以微言自引咎不已衆相顧錯愕不敢
　對而優晏絶矣
單騎諭降　列卿記楊信民巡撫廣東時黄養蕭作亂
　信民單騎諭降賊數十萬迨卒廣人奏請立廟水旱
　疾疫必禱焉
由鄉舉　明史藁明世舉于鄉而仕至巡撫者隆慶朝
　海瑞萬厯朝張守中艾穆莊烈帝破格求才得十人
一方之本　張居正集一方之本在撫按天下之本在
　政府
牙旗髙建　唐順之寄周中丞詩牙旗髙建白羊東彭
　角殷殷瀚海空
玉節中丞　王穉登送吳中丞詩玉節中丞新盪冦樓
　船諸將舊平吳
鎮撫　明羅洪先寄朱中丞巡撫山東詩鎮撫正資清
　净理片言肻向盖公㕔
　　　巡按
長齋御史　續藏書河東朱裳少勵清節躬自汲炊為
　御史寒約如故巡按山東西有風采人稱為長齋御
　史
有識量　治世餘聞孝皇召戴珊劉大夏諭曰近各衙
　門凡事俱奏巡按御史勘報豈以此官公道可托耶
　大夏曰巡按無久交不掣肘故事多責成之上曰權
　之所在惟在有識量者能不移其心今後差巡按務
　揀老成有識者毋用輕躁新進之人
題詩還金　寓圃雜記吳文正訥巡按貴州回三司遣
　人賫黄金追送公不啟題其上還之詩曰蕭蕭行李
　向東還要過前途最險灘若有贓私并土物任他沈
　在碧波間
留經記　京學志耿定向按闗西歸行李惟二笥或餽
　以石經慮疲役夫卒留之境上作留經記
一哲　明通紀宏治中吳江王哲巡按江西所至恤民
　隠作士風又善斷疑獄民為謠曰江西有一哲六月
　飛霜雪天下有十哲太平無休歇
老奴司户　獻徵録董建中按順天遣其妻子還獨留
　老奴司户毋敢私謁
斗米為餽　于慎行集郭康介宗臯按江南時顧文康
　公柄政公行部至縣以廩米一斗為餽吳中至今稱
　御史㢘平以公為最
願年年　名臣錄鄰水楊純巡按貴州任滿百姓乞留
　一年詔許之民乃謠曰鄰水楊但願年年巡貴陽
供張從儉　春明夢餘録憲綱開載巡按所至博採諸
　司官吏行止不得多用導從飲食供張只宜從儉
稱神明　吾學編于謙巡按江西平反寃獄稱為神明
不稅淤地　名臣記髙明巡按河南時大河南徙民耕
　淤地畝收嵗數斛議者欲履畝坐稅明曰河徙無常
　稅額不改平陸亦復巨浸常稅猶按舊籍民何以堪
侵越巡撫　張居正集近時直指使者往往舍其本職
　而侵越巡撫之事此大謬也
登臺攬轡　李攀龍送人按滇中詩登臺越巂山形合
　攬轡昆明秋色來
玉􁈼金豸　明劉溥送盛御史巡按廣東詩玉􁈼金豸
　下青霄庾嶺南頭道路遙
　　　巡鹽
禱雨減鹺　王世貞集喻時視鹺河東屬嵗旱公禱雨
　旱弗利民而當饒得鹺或強公毋禱公不可禱竟雨
　立澍而鹺額亦不虧
周視鹺池　獻徵録姚三譲為御史出按三河鹺周視
　鹺池髙下不令乾潦乃大有秋
遺民有家　吕柟集雍泰巡鹽兩淮商民咸恱巡撫復
　奏留一年初竈民貧而鰥者幾二千人比及二年具
　與完室既去淮南人詠曰客邊檢槖渾無硯海上遺
　民盡有家
炎瘴無避　列卿記宏治中張憲以侍郎兼僉都整理
　閩浙鹽法親歴諸塲炎瘴無所避尋加右都御史仍
　督其事
空手見瑾　李夢陽集余下詔獄凃君業先繫獄相見
　問故初瑾以鹽貨源也因厚望巡鹽御史貨他御史
　入貨如瑾望凃君還則空手見瑾瑾怒下君獄坐掠
　重尋卒案凃名禎
積羨抵額　于慎行集馬文煒為御史按鹺兩淮比代
　積羨十餘萬金以抵正額商困乃甦
如上供　海忠介公傳鄢懋卿由中臺出理鹽政勢張
　甚所至縣令如上供以得無叱辱為幸将往徽齊雲
　牒所過郡邑供辦甚峻海公為淳安令上書泥之鄢
　遂罷行
　　　布政司
教禮儀　元史賽音迪延齊行省雲南改立郡縣雲南舊無
　禮儀男女徃􁂰自相配偶親死則火之不為祭無
　秔稻桑麻子弟不知讀書賽音迪延齊二教之建孔子
　廟購經史授學田
方岳　明宣宗制布政使箴國有方岳統治列郡先舉
　其綱紀斯不紊
建藩　李攀龍集上之臺中省中若建藩陳臬諸執事
席首布裙　明崔鐃集石璞在山西其夫人與諸僚妻
　燕歸愠曰彼多金珠綺采吾布裙襖不稱布政妻也
　公曰爾何坐曰席首公曰使吾墨于憲汝安得居此
　坐且吾豈以妻子故宦耶
例不取羨　文震孟集陳方伯鎏署藩篆鈎羨萬金悉
　歸庫筦庫者以例請公曰若知取羨例也不知不取
　羨吾例耶
三速六字　郭子章集夏公良心與予同籍同官比為
　藩司長公得豫章予得閩予請益公曰我有三速速
　收速批給速放且曰何以朂我予曰予有六字一錠
　收原封放
准功得生　明魏驥集梁楘為廣西布政一日洞蠻入
　栁州界刼掠人民官軍追及之悉殺掠者以要功公
　謂其首帥曰今後官軍但得被掠男女一人生者准
　功一級自是得生者莫計其數
留履志異　明楊文㐮集李贊為浙江布政教民敦本
　實崇儉朴後致仕杭之老稚遮道泣留不得至留其
　一履以志異
還令驢　獻徵錄張賢為山西布政使子紀徒步入太
　原道過曲沃令見其良苦以一驢送之既見賢怪其
　跨驢也詰之乃痛箠紀還令驢并正其罪
分日治事　明許國集故事籓司一切政務專制于左
　使右署名而已萬士和為廣東左藩曰朝廷並設兩
　使若左右手非有所輕重也約分日治事以明大體
還銀燭　實録豐慶為河南布政一日行部有一知縣
　簠簋不飭無以紓解乃以白金為燭餽之㕔子以告
　次日從容謂知縣曰汝燭不然盡出之以易可然者
　自今無復爾矣知縣大恐棄印綬去
雨獨不濡　名臣紀魏棨為福建布政使延平郡久不
　雨棨行部至郡禱壇下澍雨如注上有鮮雲一道棨
　行雨中獨不濡見者異之
俸金貯庫　獻徵録張文奎為山西布政使惟攜二僮
　以行俸金亦以貯庫
　　　按察司
堂産芝　元史類編烏克遜澤為福建亷訪使有芝五
　色産于憲司澄清堂民謂澤宿有德于閩故致此
外臺　元史時有議益國賦者慮按察司撓其事請併
　入轉運使夾谷之竒曰按察司名外臺發擿姦伏責
　任匪輕若使之理財則心勞事冗安能繩糾他人併
　之非便
改亷訪　元史世祖時改提刑按察使為肅政亷訪司
　每道仍設官八員除二使留司以総制餘六人分臨
　所部
憲臣　明宣宗按察使箴國家養民藩牧是寄必有憲
　臣紀綱攸繫
荆布夫人　明彭森集周按察新未顯時夫人常治褥
　以給及偕來浙處如貧日同僚私屬内宴公夫人荆
　釵布帬諸婦慚還遂相變為澹素
風力無雙　名世類苑雍尚書太初為吳縣時發奸摘
　伏如神期年陞山西按察使或謂太宰曰雍某擢何
　驟曰雍某風力無雙可以諸人遇之乎
摭道訴寃　吾學編王㳟毅按察河南剛方不撓被徵
　下獄㑹襄王入朝上問所過官吏賢否王曰臣道河
　南百姓摭道訴王廉使寃言廉使清勁殿下幸為百姓
　還我王廉使上喜立命法司雪公
公拆書問　名山藏周廷用按察江西凡以書問至者
　令二吏于㕔事公拆之請囑皆廢
平滯獄　獻徵録陶垕仲為福建按察使時多滯獄吏
　夤緣為奸公治贓吏數千人盡革其宿弊
蠻僰畏懐　名臣記劉釬為雲南按察使雲南外與哀
　牢交阯接釬為治寛其禁令蠻僰畏而懐之
立遣繫囚　黄佐集師逵為陜西按察使至則獄囚繫
　者數千逵檢案牘訊鞫各以其罪輕重立為決遣旬
　月而盡
二竹籠　吾學編軒輗告歸上不許召問曰昔浙江亷
　使考滿歸家具僅二竹籠是汝乎公頓首
洗滌㕔事　明史藳楊繼宗按察湖廣既至命汲水百
　斛洗滌㕔事而後視事曰吾以除穢也
登臺端　徐禎卿野聞太祖微行與監生某同飲酒坊
　舉翣几小木命賦詩生賦曰寸木元從斧削成每于
　低處立功名他時若得臺端用要向人間治不平次
　日召見曰汝欲登臺端乎遂除為按察使
浚西湖　獻徵録楊瑄按察浙江以西湖舊深廣能溉
　田至十六萬頃今湮過半奏請浚深之于湧金門北
　闢水門放湖流入城河出清河閘抵海寧黄灣以溉
　田
不朝王　明史藳都任按察山西性剛嚴月朔諸僚約
　同朝晉王任曰㑹典朔望朝王惟都布二司按察職
　在糾舉奈何與守土者同朝執不行
臬長　明楊博集今制列省各置臬司臬之長與中臺
　御史大夫實相表裏
風霜面　明李思衍寄江西魏按察詩寒生柏府風霜
　面清照梅花玉雪心
　　　𣙜闗
減額　元史耶律楚材薦張奐為河南路徵稅長官廉
　訪使奐先以愛民之道言于楚材既至減元額四之
　一公私便之
不更籍　明康泰和集沈鑒𣙜稅蕪湖為籍者三一存
　堂一在門一頒縣商之輸稅使自取三籍書之及上
　計即以是籍上不更籍
寧漏無擾　邵寳送蕭户部詩司徒𣙜課嵗有常數或
　不經寧惠商太原周公有是語至今傳頌盈廟堂自
　注宏治中太原公在户部人有言九江分司縱邏卒
　擾商者或曰不爾有漏稅之弊公曰與其擾也寧漏
點籌放船　啓禎野乗葉茂才𣙜蕪闗國課既登自點
　籌放船不取一緡
減纜價　孫鑛集許孚逺督龍江闗運舟入閘例輸米
　舟五石名曰䌫價公欲革之不可則止收一石得米
　四千石以千石築堰以千石賑貧餘二千石建倉貯
　之備不虞頌者藉藉
稱抗者　明張元忭集尤時熙𣙜滸墅稅一意便民長
　洲令某與抗先生㢘其賢不較他日代𣙜者至問吳
　中令孰賢先生首稱長洲代者曰此非抗君者耶先
　生曰吾儕論人惟其賢耳
薄征鈔倍　明潘潢集潘鑑監浙江北新闗闗長日不
　閉縱民往來才半月鈔額告溢則盡蠲小稅大者亦
　損舊則十二是嵗薄征而鈔倍公愀然曰嵗入盈縮
　視客艘多寡茍以是為率民勿堪矣乃歸其羡于大
　司農以佐賑焉
稅減　謝肇淛送人𣙜滸墅詩度支使者𣙜吳闗飽看
　姑蘇郭外山稅減任教商舶過吏稀常對㦸門閒
鈔闗　續通考宣德中令南京至北京沿河漷縣臨清
　州濟寧州徐州淮安府楊州府上新河客商輳集處
　設立鈔闗
　　　運司
不上羨課　元通鑑仁宗時張思明為兩浙鹽運使嵗
　課羨贏僚屬請上増數思明曰盈縮不常萬一以増
　為額是希一已之榮遺萬世之害不可
禁逮婦人　元史黄克敬轉兩浙鹽運使温州逮私鹽
　者以婦人至克敬怒曰豈有婦人千百里外與吏卒
　雜處者自今毋得連逮著為令
使君清　泳化編耿九疇為兩淮鹽運使有㢘聲常臨
　水坐有童子戲其旁曰此水何清也童子曰尚不如
　使君之清
鹽筴裁書　王世貞送人遷兩淮運判詩飛葢一江隔
　棠隂兩地餘水經初罷注鹽筴旋裁書
領鹽官　李攀龍送都轉運劉使君詩郡接荆衡分岳
　牧塲開海岱領鹽官
　　　提學
督學校　泳化編正統元年始置兩京各御史一員及
　浙江等省僉事一員專一提督學校大學士楊士竒
　議督學條例若干條皆從之
察三官　汪道昆集在憲令凡遣使出視學必察之三
　官官守問天官文學問大宗伯吏治問御史大夫皆
　曰可然後以璽書命之
去糊名　名世類苑張莊簡恱提督浙江學政始以糊
　名校士尋去之曰我且自疑人誰信我諸所請託屹
　不為動士皆帖服
林蘇　陶望齡集林公偕春為浙江提學副使其所拔
　擢始或疑駭後懸驗莫不稱服代先生者晉江蘇公
　濬至今兩浙言良督學稱林蘇
用人最要　吳寛集黄仲昭嘗云用人莫要于提學得
　人則能培養天下之才為國家用
薛夫子　薛瑄行狀公提學山東每臨視諸生親為講
　解不事榎楚人皆呼之曰薛夫子
政嚴教寛　名世類苑李西涯當國贈提學江西邵文
　莊詩末云職在文學官在憲政宜嚴肅教宜寛文莊
　嘗語人曰某在江右深得其力
視郵筒　明詩綜傳譚昌言提學八閩有投私書者槩
　不發試竣題數行裹原書覆之閩人語云來一封去
　一封以為不信視郵筒
縳神投江　明程文憲中洲野録李空同督江西學政
　渡江時有司請祀水神公怒命從者縛神投諸江且
　曰以水神而投諸水得其所哉竟無恙
獨木橋　本朝王逋蚓菴𤨏語萬厯時有學使者喬某
　公㢘嚴毅公瞽一目諸生嘲之為獨木橋葢況其難
　履也惡投考諸生吟哦搖首僉紙封其巾于几封紙
　若斷攫其巾繳卷時另置一束文雖佳下一等
隨閱隨定　獻徵録孫鼎督學南畿行部單輿猝至諸
　生集輙閉門面試一文或破題數首隨閱隨定畢使
　開門呼名而出案牘隨之先後允愜私囑者無所措手
得三士　明李元陽集楊文襄一清為提學謂人曰吾
　于陜得三士康海吕柟馬理也後果為聞人
為損月俸　獻實宗臣為福建督學進退諸生人人厭
　服其貧者調學租贍之不給則為損月俸減供具繼
　之以為常
始覩全經　明李開先集李舜臣提學江西往時士子惟
　留心好題無忌諱者詩廢風雅之變易廢凶咎之爻書
　廢金縢顧命之䇿禮廢雜記䘮服等篇春秋廢雨雹日
　食地震之災弑殺崩薨之書公一切命題始覩全經矣
秉燭命講　寓圃雜說陳選崇尚道學為繡衣提學南
　畿教諸生讀書必自小學始其來居必學舍夜則秉
　燭命諸生講解
如所自志　獻徵錄何景明為副使督教闗中以經術
　世務如其所自志闗中士習文藝自是一大變云
排闥擁去　名臣記蘇葵督學江西公明服士鎮守太
　監董讓作威葵守正不媚讓誣奏葵遣法司臨勘将
　刑葵諸生數百排闥入擁之而去事竟得白
青衿擁坐　明陸容送人之廣東提學詩畫皷發船馴
　巨鱷青衿擁座聴春蠶
　
　
　
　
　
　
　
　
　
　
　
　
　
　
　
　元明事類鈔卷十
欽定四庫全書
　元明事類鈔卷十一
　　　　　　　　　　　監察御史姚之駰撰
　　官品門(四/)
　　　各道
治廣㵼　元史烏克遜澤為廣西兩江道副使雷州近
　海農病鹻鹵澤教民浚故湖築大堤碣三溪瀦之為
　斗門七堤堨六渠二十有四渠皆支别為牌時其啟閉
　瀕海廣瀉並為膏土
滿朝清　元史類編多爾濟為中興路副管民官無毫
　髮私號曰滿朝清
朱墨點　元名臣言行錄霍肅為浙西憲副所至署僚
　吏姓氏蒐詢遺老凡言某善朱加點某不善墨加點
　朱墨半者精覈之後朱多者衆毁弗信墨多者衆譽
　勿納
縱斧主　元史達爾瑪為燕南道㢘訪副使堂縣民斫
　桑道側偶有借斧削杖者其人夜持杖出刦事覺并
　逮斧主達爾瑪原其未知情縱之
脫當笞吏　趙孟頫福建廉訪副使仇公碑公出安西
　有從騎十數西來見公遽下馬拜曰我當笞吏也公
　向脫我罪又朂我仕今效節兵伍為千夫長
鸜鵒辨獄　明呂本集陶莊敏諧僉事江西有二商逺
　歸其一商過舊館止食竟不歸其家以先歸有謀訟
　之公推按舘人不服見舘所畜鸜鵒能言使持刀詰
　之鸜鵒言積灰處啟灰得尸事遂白咸以為神
得罪虎　獻徵録翁萬達叅政廣西行邊虎出傷其一
　卒公為文告山神曰噬人者死募力士探其穴前後
　射殺者七其一獨猛果生得之軍中驩云罪虎也
鶖啄蝗　李賢集宋侍郎琰叅政河南時汝陽不雨禾
　将槁蝗復大出公嚴齋致禱有鳥數千成陣而下名
　曰秃鶖啄蝗無遺已而飛去
魯鐵面　典故紀聞天台魯穆由御史為福建僉事剛
　方廉介人目為魯鐵面
疏請留餘　邵寳集陳䇿叅政汀漳時省城軍士因給
　糧踰期将叛曰必得陳叅政榜乃解公竟解之公以
　民苦急徵軍樂早支亂是之由于是疏請嵗留餘銀
　九萬兩為軍餉之備
一童遣還　吾學編劉崧為北平按察副使攜一童竟
　遣還每夜孤燈一榻讀書不輟五更衣冠起坐待旦
　勵精庶政
崔參曲僉　今獻備遺安陽崔陞任四川參政與僉事
　曲銳並有威名蜀人語曰崔叅曲僉屹如雪山
築海塘　明楊守陳集楊瑄副憲于浙凡海塘皆修築
　之以奠邑居以興民利而海鹽塘踰二千三百丈工
　尤鉅禦患尤大非公莫能為也
小方面　典故紀聞郭璡為福建叅議時年二十四人
　呼為小方面
通儒能獄　明霍韜集髙叔嗣叅政山西有察獄三事
　父老咸稱其神明渭崖子曰世言儒不能獄謂腐也
　子業通儒能獄不足多也
分臬　李東陽送羅兵備詩駐兵曾六鎮分臬比諸侯
枯潤仆起　獻徵録王慎中為河南叅政嵗大饑公承
　檄賑貸遍歴郡邑周行鄉井間開廪發粟勸分平糶
　里豪不得侵冒銖髪枯潤仆起頌聲載途
為位以祀　明史藁馮應京為湖廣分廵道税監陳
　奉恣横應京獨以法裁之奉誣劾應京就逮士民擁
　檻車號哭車不得行既去則家為位祀之又相率詣
　闕訴寃
撫汀漳冦　名山藏陳策為福建叅政汀漳冦方熾策
　往征之過同安巨冦蘇某勢尤猛獗策首降之以臨
　汀漳冦皆氣奪降者争出因撫而遣之
不放支　名世類苑楊淳為四川叅政時嘗視藩篆當
　放支銀五萬或曰此可得羨餘公終不肻放支
馳符徵　獻實陳觀參政陜西奉公憂職以廉謹稱一
　日上忽馳符徴之時非輯瑞之期而赴召入覲縉紳
　榮焉
備倭圗　泳化編卜大同為福建巡海副使時有倭亂
　公簡卒伍積糗糧大治樓船以待賊又輯備倭圖記
　授吏士言悉而當
貼司　明趙時春集副使佐按察使之治不以逼為嫌
　其後為之者卒謙遜無所闗或問之應曰我貼司副
　使當然豈法制使然哉
憲使　楊基送人作副使詩朝散掖垣風恩承憲使􁈼
　星辰天咫尺山水浙西東
大參少參　李攀龍有送羅大參之任詩吳國倫有送
　徐少參赴闗内詩
　　　知府
微服察租　虞集文張宏範移守大名未上微服行民
　間察所患苦見倉吏收民租視所當輸倍蓰明日視
　事首取治之
三至碑　元史史弼凡三官揚州人喜刻石頌之號三
　至碑
千里奔告　元史觀音努為歸德府廉明剛斷發摘如
　神民有衘寃不直者雖數十年前事皆千里奔告立
　為剖決
到底清　元史類編達兼善為台州守有所廉察因夜
　宿村家聞鄰婦有姊姒夜績者姊曰我有瓶酒可禦
　寒分其清者留奉姑下濁者與爾飲之姒起而注清
　者于他器且曰此達元帥也吾等不敢飲矣姊曰到
　底清耶遂笑而罷
禱速來　元史蕭拜珠知中山府以憂去官屬仁宗過
　中山同官譛之帝行田野見老嫗問之曰府中官孰
　賢嫗對曰有蕭知府餘不知也復過神祠有數老人
　焚香羅拜問之曰蕭知府奔䘮禱其速來耳帝意遂
　釋
杖控鶴　姚燧集張廷珍兼開封府尹有控鶴十餘輩
　僦大第居黄金横帶縱横街陌人謂其真也公曰控
　鶴役在京師此必劇賊耳密鞫之果然
攜石硯　元元淮詩此來囊中無一錐但攜石硯作親
　隨官罷奚奴背歸去濃磨香墨賦樵溪案淮時為溧
　陽総管
余公渠　泳化編余子俊守西安城中民苦水鹹飲輙
　病公為開渠引泉行地中匝城市人得户汲至今號為
　余公渠
革鞭懸楹　獻徵録方克勤守濟日府廷不陳杻械革
　鞭懸于楹間示不妄罰考為六府最
鞭石　名世類苑劉清惠為紹興太守善闘知有行者
　于路傍枕石睡熟囊中千錢盜去公令舁其石于庭
　鞭之縱人觀潜使人伺之有窺覘不入者即擒之果
　得一人乃盜錢者也聞鞭石事甚竒不能不來入則
　又不敢耳
訟師技窮　孫鑛集陶少保承學初為徽州知府郡民
　善訟公大事律斷小事情宥請託一切不問訟師技
　窮又于庭質時面為勸諭月再受狀初至日數百人
　二年後不過數人或竟無一人
比韓愈　陳憲章集吏于潮者多矣其有功而民思之
　唐莫若韓愈明莫若王源源潮守也
假柄　吳中故語楊文貞薦況鍾知蘇州州有内官難
　治鍾請賜𠡠書以行文貞難其事不敢直言乃以數
　毋字假之以柄
趙雙硯　明閔文振集臨海趙太守在肇慶有亷聲及
　歸歎曰昔趙清獻持一硯今吾倍之遂持二硯以歸
　時號趙雙硯
萬姓耕闢　開國功臣録陶安守饒活人甚衆民為之
　歌曰千里蓁蕪侯來之初萬姓耕闢侯去之日
陳半升　吕柟集陳祥知惠州府民有告理賫糧數合
　計刻白事時有陳半升之謡
聖人兒孫　明通紀孔鏞為田州知府纔三日峒獠犯
　城城中無備鏞議諭以朝廷恩威庶自解乃獨乘一
　馬徑入峒賊露刃出迎鏞曰我乃爾父母官孔太守
　也賊曰豈聖人兒孫耶鏞曰然賊皆羅拜鏞乃以禍
　福諭之衆錯愕伏地迄鏞終任不復出
包淚送友　筆麈許應逵為東平守甚有循政調去吏
　民走送哭泣不絶晩至逆旅謂其僕曰為吏無所有
　只落得百姓幾點淚耳僕嘆曰阿爺囊中不著一錢
　好将眼淚包去作人事送親友許為一拊掌
止相廣地　獻徵録温州守郁山時元輔張孚敬大治
　第宅求廣基地強勒市買不休山自往止之責其出
　蕭何李沆下張怒作色然地亦不再廣
山水功名　明詩綜傳安岳湯紹恩為紹興守瀕海潮
　至渰沒田舍紹恩為築堤建牐以時蓄洩闢田數千
　畝越人歌曰泰山巔髙于天長江水清見底功名如
　山水萬古留青史
明日來　明顧清集趙豫守松江每見訟者非急事則
　諭之曰明日來始皆笑之既而獄訟衰息松郡大治
無繡女　四友齋叢說武皇南巡沿河皆拆民房以便
　扯縴過揚州太守蔣瑤獨不拆房曰有罪知府當之
　江彬傳㫖要報大户公曰揚州只有大户四箇鹽運
　司揚州府鈔闗江都縣其百姓窮别無大戸又云朝
　廷要選繡女公曰民間並無只知府有親女三人江
　語塞事遂寢
家無積䘮　王世貞集歐陽鐸知延平府下令諸死者
　毋久匿弗葬葬毋張宴毋得為佛㑹葢未幾而家無
　積䘮寺舍無寓棺也
濬京口閘　明胡儼集劉辰知鎮江府時京口閘廢舟
　楫不通漕運皆轉新河江隂二港以出江多為風所
　阻溺公乃自京口至吕城百二十里去淤塞甃石作
　壩修閘門順水勢之出入于是公私便之
止一老僕　崔銑集楊繼宗知嘉興九年止一老僕自
　隨朝夕飯兩盂蔬兩豆而已夫人自其鄉來閱三日
　促歸
不持一磁　黄佐集祁敕知饒州饒人歌之曰有影黄
　堂月無痕碧水秋及罷去士民遮泣形諸歌頌其卷
　曰一磁不持云
立先哲祠　明謝鐸集張弼知南安毁淫祠數百區為
　社學凡先哲之蒞兹土者若張九齡李綱劉元城諸
　公皆特為立祠至周程三先生則既祠而又别立吟
　風㺯月臺以深致景仰
姑蘇五守　明李濂集余泊姑蘇聞一二耆俊道太守
　王公觀之賢公之前有季亨魏觀後有姚善况鍾皆
　有惠政稱姑蘇五太守
重生包老　明康海集韓福為大名府知府八年再入
　覲朝廷以其治平為天下第一錫宴吏部觀者盈庭
　皆争覩韓大名曰重生包老云
訟者自炊　明史藁汪喬年守青州廊廡置土銼十餘
　令訟者自炊候鞫吏無敢索一錢
埋羮　獻徵錄王􁀙守寧波自奉儉約一日見饌兼魚
　肉大怒命撤而埋之號埋羮太守
況青天　明劉昌集況鍾治蘇剛果敏達有惠政九載
　滿去民赴闕留者八萬餘人歌曰況青天朝命宣宜
　早還又曰況太守民父母願復來養田叟
建石堤　明史藁方岳貢守松江海水齧土為禾患易
　以石堤二十里郡漕數十萬石而諸倉乃去城五里
　為築城䕶之名曰倉城
伽藍判事　袁中道集李贄為守法令清簡每至伽藍
　判了公事坐堂皇上或置名僧其間
　　　同知
官事清簡　元史趙孟頫恐為人忌力請補外出同知
　濟南府事時総管闕孟頫獨署府事官事清簡
渡海毁祠　典故紀聞彭鏡初大理同知也滇俗尚鬼
　鏡初多毁淫祠海上有獵神頗靈異鏡初往毁之方
　航海髙浪如屋獨無所怖已而風止卒毁而還
散礦賊　獻實天順間蔡蒙同知温州時閩括流冦聚
　刼泰順山中據礦為亂官兵勦之不克䝉曰賊皆平
　民諭以禍福當戢即深入賊窟反復諭之賊感悟推
　其魁諸營立即解㪚
耆老移問　獻徵録施奎調南安同知專尚德化去任
　數年耆老數百人連名狀上府縣移文浙籍問其起
　居懇希回字以慰黎庶其得民心如此
雙異集　王世貞集徐尚書栻為丞時嘗攝郡禱雨雨
　澍應拜火火滅郡人異之譜之詩曰雙異集
滯馬曹　明陳大濩詩興已懷鱸鱠官猶滯馬曹案時
　大濩方為思恩同知
　　　通判
穿井陶瓦　元史楊景行判㑹昌民舊飲汲于河故多
　疾癘以茅覆屋故多火災景行教民穿井以飲陶瓦
　以代茅茨民始免于疾癘火災
禱虎　元史許惟禎為淮安判官屬縣有虎害惟禎默
　禱于神祠一虎去一虎死既又禱雨禱雪無不應者
不掩栁州　王世貞藝苑巵言桑恱為長沙倅再調栁
　州恱實惡州荒落不欲往人問之輙曰宗元小生任
　此州名久吾一旦往掩奪其上不安耳明桑恱詩安
　心此日無言語肻與宗元競栁州
未嘗造簮　獻徴録朱光霽為重慶府通判聲望大起
　有僉事發銀買簮光霽持銀入白曰通判自幼但知
　讀書未嘗造簮也僉事慚而寢
却贐　明劉定之集劉實為金華通判南京鄉闈校文
　給帷幕衾褥遂以為贐舊常然也君却還之
投金水中　獻徵録譚讓為南昌通判職綱税糧槩謝
　賄賂賀表京師舟将發投金甚衆悉命吏投水中人
　競網取之争多寡至訟于官
懲貲郎　明詩話吳稼竳維岳子以例除光禄典簿遷
　通判病革語其子以布衣幅巾歛謂如此庻足以見
　疇昔詩人于地下葢以貲郎自懲云
持袍嘆息　名臣錄劉容通判黄州布袍蔬食不殊寒
　士時景王柩回京中使横甚兩臺凛凛懼譴容力任
　之中貴人素聞其名持其青袍嘆息嚴諭其下無所
　擾
亷判　獻徵錄吕言通判應天刻苦日勵妻子不以自
　隨數日乃一舉肉勿飽也中丞大僚俱敬之呼為亷
　判
　　　理刑
平郡刑　明支大綸集祖宗設推官非若近日之隨巡
　承委也念黎庶非法用乂是故設法司以平天下之
　刑設臬司以平一省之刑設推官以平一郡之刑今
　之推官溺其職矣
設推官　雷禮集洪武初御史鄭沂言人命至重古人
　所矜各府宜設推官一員専掌刑名不預他政庶責
　有攸歸而人無寃抑矣從之
攝判半越　羅洪先集毛尚書伯温初授紹興府推官
　每㫁一獄必委曲詳慎務中人情當道判訴者咸求
　詣公為幸或有疑似轇轕者必相屬以是攝判嘗半
　越申
訊一枝梅　明鄭一鶚集永州司里府君諱淮在永時
　有江湖劇盜名一枝梅者以刼人定畫梅而識之示
　人不測不敢捕也府君嚴督捕役獲在獄不踰時一
　枝梅又犯刼亟索在獄者視之如故也府君曰此必
　掌禁人受賄密約盜黨以一枝為名可以激人告圗
　脫先罪耳訊之果然
不内鄙薄　王世貞集徐階斥為延平府推官偕既以
　尊孔子首抗天子排上相中外稱之而尚意其自禁
　近出為小官即不内鄙薄有故事可以優游養重而
　階獨不然乃單車馳之任
理官　貢師泰寄推官詩曹吏盡隨衙皷散理官獨抱
　獄書歸黄溍詩理官髙選出新除
　　　知州
增户闢田　元史臧梦解授海寧知州剛直㢘慎于是
　民以户計者新增七百有竒田以頃計者新闢四百
　有竒桑柘榆栁交䕃境内而政平訟簡為諸州最
拒私役　獻徵録朱光霽知綿州州多勢家私役州民
　公禁之有稱尚書府家人徵夫栽田者掲律示之其
　人索愈急乃呼吏出獄囚使領曰此數百指可為栽
　田用矣其人曰恐不可公曰吾亦以為不可聞者哄
　然
䟽減宫女　泳化編成化間李愚知晉州值嵗凶賑恤
　不遺餘力是年大水復至愚以為大水隂盛也乃上
　疏請減宫女則天變可回上怒械繫之頃之感悟釋
　愚還職出宫女五百人
請納蠶婦　名臣録汪應軫知泗州康陵南巡中使傳
　㫖俾進美人善歌吹者應軫奏泗州僻左婦女不諳
　歌吹唯民間醜婦能蠶倘納之宫中受蠶事庶于治
　化有裨事遂寢
鄉民舁輿　明史藳周思兼除平度知州躬巡郊野坐
　籃輿中攜飯一盂令鄉民以次舁行因盡得疾苦狀
　悉蠲除之
移帑代輸　耿定向集劉端簡宷知宿州屬嵗大祲米
　翔貴而漕臺督輸急宿民嗷嗷公請移帑羨金轉糴
　為民代輸俟秋償漕臺格之公竟矯申前議至秋民
　繮䌵輸償卒無負者
啟櫝還書　明王維禎集馬汝驥以編修諫南巡調知
　澤州澤故多王府羣小侵暴乃稍懲其不法者王以
　書來私好即投封櫃中所請或于法得釋又使将謝
　乃引使者啟櫝取書還之實未發為報曰法誠如是
　吾安敢低昻徇情乎後書不更來
鞭石得盜　獻徵錄寗直知邳州有人囊鈔五百貫為
　人盜去者問之曰只枕一石他無所見直令人取石
　入城隍祠鞭而求之以其狀焚于祠下人争趨觀令
　觀者皆索鈔一貫乃得出密令吏二人聽察衆中有
　二人私相語曰我知盜鈔者我與汝即其門彼分我
　則已吏輙執之遂得盜
詣闕乞留　卓異記陳漣守滁州永樂北巡衆言滁績
　最滁人恐失之詣闕乞留遂擢揚州知府仍掌滁事
決水去荷　邵寳集華山知鈞州鈞隣于許徽藩國焉
　許濠有荷花之觀王欲之君曰是不可以言争即日
　令決其水荷乃不花民免于擾
民不復訟　明梁潜集顧光逺知泰和州其民好訟公
　乃自書榜訓諭民争觀之不訟者十二人又令凡訟
　者居譙門上思三日然後得訟思不三日去者過半
　矣乃置簿受祠勾稽其始末誠負寃者輙為訴理願
　悔自止者聽不問未兩月民不復訟
談經術　名山藏施雨謫濮州州同州事悉歸長吏日
　進校士談經術銳意興古文
救荒有緒　梧溪集葉森為鹽官州判官適大祲斗粟
　十千倉庫並罄森激巨室發贏糧賑濟已復運米殺
　直平糶全活飢民六萬餘省臣嘉其救荒有緒
逼郡麾　宋旡送州判官詩王事勤州佐官聫逼郡麾
　談經猶寳地視篆必𤓰期
　　　知縣
不敢見尹　元史吕思誠為蓚縣尹民李愬其弟匿羊
　思誠叱之退有王青兄弟四人友愛思誠至其家取
　酒勸酬歡同骨月李之兄弟相謂曰我等終不敢見
　尹矣具酒食悔過析居三十年後還同㸑
錫錦　元史類編世祖以平隂縣尹馬欽發私粟六百
　石贍飢民又給民粟種四百餘石詔奨諭特賜西錦
　五端
旁縣聚觀　元通鑑董文柄為藁城令明于聽斷旁縣
　民有訟不得直者皆詣之文炳嘗上謁大府旁縣人
　聚觀之曰吾亟聞董令顧亦人耳何其明若神也
烏程謠　元史于文𫝊累遷長洲烏程兩縣尹治行為
　諸州縣最胡鏞僉所西㢘訪司事作烏程謠以紀其
　績
永春大夫　姚燧集盧琦為永春縣尹鄰邑仙遊盜發
　琦適在其境盜遙見之迎拜曰此永春大夫也為大
　夫百姓者何幸乎吾邑長乃以暴驅我也琦立馬喻
　以禍福衆皆投刄請自新
笞醫　洪武實録道同性峭直知畨禺縣布政使徐本
　雅重之嘗按一醫士罪當笞本急欲得醫遣卒語同
　釋焉同不聼笞而遣之
土木修堰　楊士竒集胡夀昌知灌縣有都江堰乃李
　氷所鑿渠溉成都諸郡田者修堰者必伐石錮鐵費
　以萬億計衆難之夀昌曰土木可以固豈必鐵石哉
　乃悉疏決淤塞伐竹為籠實以沙土又伐木貫籠並
　緣窒堰岸江水乃復溉田民大利之
神鬼皆怕　明郭朴集王勳知淶水縣雖逆瑾亦信其
　清廉時有進戲御前者一鬼躍舞于途諸達官過之
　鬼恬不畏忽傳呼王勳來亟趨避之問何故曰官不
　要錢神鬼皆怕由是勳㢘名徹于内庭矣
食腐一方　萬厯注略樊玉衡令崑山五年日與家人惟
　食腐一方苞苴不入都莫有薦者其卒也人廟貌之
粉版繪𨽻　明姜南詩話宣徳中全椒章惠知平陽縣
　凡公務不差𨽻卒止用粉版背繪一𨽻甲乙為次傳
　遞勾攝題其板曰不貪不食與民有益人隨牌至庶
　免譴責
四異圖　費宏集周旭鑑知黄巖縣一嵗民間麥秀五
　穗桑生駢枝又有靈芝及一乳三子之祥邑士夫因
　繪四異圗以紀其盛
一葉清　黄佐集周新按察浙江知錢塘縣葉宗行廉
　嘗偵之入其居惟笠澤魚䱜一束家所寄也袖少許
　以出明日召飲出示葉葉益砥礪號錢塘一葉清
不累廉官　獻徵録姜湧知武清有巨盜陳著奉㫖名
　捕獲之下獄賊黨欲刼之犇突而至抵公署前賊忽
　自悔曰此事無難可惜累及廉官耳遂䇿馬去
為母市肉　名臣録海瑞為淳安令課老僕樹藝自江
　水外無闗淳安者制府胡宗憲一日語藩臬曰昨聞
　海令為母夀市肉二斤矣葢異之也
七月得民　菽園雜記范理知江陵清順惠利纔七日
　而去民遮阻不克則奔餞數十里慟哭而返
掲卓茂傳　明俞允文集歸開甫以經術理長興屬余
　寫卓茂傳掲之㕔壁其治多凖古道而不合於今之
　人故訕者森若交㦸
縱雀　泳化編陳鋼為黔陽令多惠政嘗過他縣道旁小
　兒黏雀為嬉聞鋼來相顧曰公必惡戕物命悉縱去
卧紙帳　明詩話新安胡夀安宰蜀新繁麄衣糲食如
　韋布士嘗卧一紙帳題其上云紫絲步障簇春華卧
　雪眠雲自一家雪又不寒雲又暖扶持清夢到梅花
獄三執　名山藏何宏遷六合令嘗具獄上御史田頊
　三反宏三執人謂必獲罪矣頊竟薦之曰縣令不為
　御史所撓可不謂賢哉
兩僕皆遯　泳化編葉起鳳為杞令自月俸外即薪事
　多歸之官日出二分銀付小吏具飲食所從兩僕不
　勝困皆遯官舍肅然夜自襆被而寢
清官店　明通紀御史盛顒以言石亨出知束鹿邑豪
　士聞其來相戒曰是嘗劾石總兵者不可犯也他境
　之民聞風趨赴郊外有荒落地自然羣聚以成市邑
　人稱為清官店
木偶躍舟　羅洪先集戚賢令歸安縣有蕭総管者淫
　祠也賽廟特盛公禁之因禱雨不得遂沉木偶一日
　舟行忽木偶自水躍入侍人失色走曰蕭総管來公
　笑曰是未之焚也遣黠吏戒之曰俟水中人出械以
　來已而果然葢䇿諸賽者必賄沒人為之也
河水可鑑　明梁潜傳畧廣東四㑹縣縣有龍橋河吏
　廉平則河水清潜知縣事自至迄去水可鑑
月無雲　名臣錄程􁀙令上元壹意利民時霍尚書韜
　為南宗伯風稜矯矯民為之語曰禮部霍韜天有日
　上元程􁀙月無雲葢以並也
嫗哭丁父　名臣録丁積知新㑹有善政以勞卒民哭
　弔于途一嫗夜哭而哀或問之曰來年當甲首丁父
　死吾何以聊生
洗三日　獻徵録南海洗光正德中知安仁縣能辨疑
　獄百姓語曰民無寃訟有洗燈籠訟無滯屈有洗三
　日
問髻　明湛若水集吳䨥曰先生令弋陽嘗從其僕問
　弋之俗因謂婦人何髻僕訝曰主官弋六年今問髻
　詐我也公曰吾殊不覺耳安有為民父母窺其子女
　者乎
雍公返舟　呂柟集雍泰為吳縣人稱青天後擢御史
　吳俗令行皆饋樓船公不受民固饋乃駕至張家灣
　還之吳人歌曰時苗留犢雍公返舟
葛帷竹笥　明朱鶴齡集李遷梧令吳江御史行部供
　億不堪卧榻折足御史怒突入縣庭欲覈庫至後堂
　見東壁一小床葛帷已敝旁置二竹笥不設鎻鑰問
　之則令之卧具行篋也乃深愧嘆而去
三日百年　獻徵録濮州蘇祐宰束鹿邑多囚繫下車
　一日釋數百人明日革罷徭車三十両又明日有詔
　召束鹿令邑人語曰三日官府百年父母
立應軍需　湧幢小品宣德間張愷知江陵時征交阯
　大軍過日晡立取火爐及架數百愷以方卓鋸半脚
　鑿而受鐵鍋又取馬槽千餘乃以布縫成槽口綴以
　繩用木樁張其四角既可立辦且便收卷遂以為法
穿山引水　明史藁袁應泰授臨漳縣築堤四十里捍
　禦漳水調繁河内穿太行山引沁水成二十五堰溉
　田數萬頃鄰邑皆享其利
王㐮陽　紫桃軒雜綴元燕人王鐸嗜石成癖慕米元
　章為人以賂求為㐮陽令號王㐮陽
白頭作縣　貢師泰送人詩白頭作縣臨東海誰識先
　生去住心
抛印　髙叔嗣詩厭事常疑抛縣印
　　　縣佐
負貨擒盜　元史胡長孺轉寧海主簿縣有銅岩惡少
　年恒出抄道為過客患長孺偽衣商人服令蒼頭負
　貨以從隂戒騶卒十人躡其後至岩中突出要之騶
　卒俄集皆成擒
故民贈縑　胡廣集廖欽為河内縣丞一以忠信導民
　後滿去嘗經河内休于途民見之曰是我昔日父也
　乃羅拜于前明日各持縑以遺公辭不受民益懇請
　公一夕不告而去
抗言繫賊　名卿績紀陶魯為新㑹丞時韓雍討大藤
　峽賊魯直膳侍白賊易破狀雍怒曰賊銳甚丞但能
　食粟耳乃言繫賊若妄當笞魯不拜抗言攻賊事雍
　異之許魯練三百人以往卒大破賊後仕至布政使
叱大老　解縉集大學士徐均舊為陽春主簿縣豪雄
　據為姦吏白應往視莫大老均叱曰何物大老若化
　外抑民伍也亟走來不然且戮大老懼乘板輿至叱
　使下拜
乃吾死所　兵略纂聞倭攻江隂主簿曹廷慧父子與
　兵僅十二三人縣令欲移家于學宫或勸曹自為計
　曹叱曰此地乃吾死所手斫家人一耳又将刃其子
　賊攻城設法禦之賊不敢近
不取恢辦　續通考太祖時山西考平遙主簿成樂恢
　辦商稅上曰恢辦是額外取民主簿佐縣撫民豈以
　此為能考非是命吏部移文訊責
建祠刻石　徐渭集吳成器為㑹稽典史當海上冦起
　承大吏命提兵歴浙東西南直𨽻大小數十戰民多
　知其功者就所戰處為建祠刻石今曹娥江其一也
金杯十餘　典故紀聞石璞歴官清介致仕歸鄉人有
　為典史者璞往其家几上陳銀器前列金杯十餘問
　曰汝官數年矣曰未滿考也曰胡歸乎曰刁民訟吾
　貪奪職曰嗟夫使我治汝汝焉能還郷里哉拂衣去
杖簿　吳中故語來内官以事杖吳縣主簿況太守聞
　之徑往執其兩手怒數曰汝何得打吾主簿縣中不
　要辦事只幹汝一頭事乎來懼謝
願得煩劇　天順日録曹文忠鼐為人疏通俊爽為校
　官不樂願得煩劇一職改泰和典史治事之暇進學
　不倦復修舉子業登進士第西楊薦入經筵後入閣
　與政
自經皷下　明史藁青文勝為龍陽典史縣瀕洞庭嵗
　罹水患逋賦數十萬文勝詣闕上疏至再不報復具
　疏擊登聞皷以進遂自經于皷下太祖乃詔寛龍陽
　租二萬四千餘石
言事超擢　明通紀洪武中馮堅以典史言防制宦官
　事稱㫖超擢僉都御史
稱縣名　髙啓送德清主簿詩家貧稱縣名
　　　學官
校官　元史先是校官率以廩薄曠職孔思晦調寧陽
　學獨儉約自持教養有法案校官見漢書韓延夀傳
　然專治學政自元始故錄
棄職著易　元史類編王埜翁性嗜易辟鎮江學政謂
　此職十年亦不得至卿相棄官歸著見易篇
擢御史　洪武實録三年選天下教官入覲奉天門適
　太史奏文星見帝親擢十八人俱為御史次日詣神
　武樓下賜袍帶王佑寄秦郎中詩奉天門下共恩榮
　十八人中第二名
優賓禮　遺愛録楊繼宗于郡邑教官皆優以賓禮見
　必茶話移時常曰是教吾子弟者豈可以班屬吏
茶粥供讀　古穰雜錄魏文靖為松江訓導汲汲造士
　諸生在學者一更㩦茶往視之見書聲者供茶一甌
　至三更㩦粥以往尚有誦者供粥一碗如此間一行
　之士皆感激
畫守城事　兵畧纂聞郭懋為把縣教諭抵官之明日
　難作邑令欲遁公正色責之即為畫守城事甚具兩
　臺得狀下檄以城社屬公
海筆架　泳化編海瑞為教諭每謁上官不茍折腰一
　日偕兩訓導迎謁兩訓導先跪瑞獨聳立人稱為海
　筆架
執葢更侍　湧幢小品劉文靖之父名亮為澄城教官
　性嚴毅士皆畏而服之嘗病暑但坐雨中諸生更執
　葢立侍
重儒師　王鏊集儒師之重前數十年有自是為御史者
　祖宗之世有自是為翰林者而近世名臣有若楊文
　貞魏文靖年尚書多出其間而謂今之世無其人耶
八十教官　名臣錄劉亨靖難後隠居不出宣德中有
　薦其學行可為師表者亨自言年将八十不足任教
　事上曰伏生九十尚傳經八十教官何不可者
文髙翰苑　明詩話聶大年掌教武林掲對聨示諸生
　云文章髙似翰林苑法度嚴于按察司以是見迕達
　官九年不調
　
　
　
　
　
　
　
　
　
　
　
　
　
　
　
　元明事類鈔卷十一
欽定四庫全書
　元明事類鈔卷十二
　　　　　　　　　　　監察御史姚之駰撰
　　仕進門
　　　薦舉
有多岐　元史當時仕進有多岐銓衡無定制出身學
　校者有國子監學蒙古字學回回國學醫學隂陽學
　其策名于薦舉者有遺逸有茂異有求言有進書有
　童子
童子舉　元選舉志童子或能默誦經文書冩大字或
　能綴緝詞章講說經史並令入國子學教育之
不召之臣　續通考元世祖徵劉因為賛善大夫尋辭
　歸後又徴為集賢學士辭不至帝曰古所謂不召之
　臣也
奉詔求賢　元史類編侍御程鉅夫奉詔求賢江南起
　吳澄至京師未幾以母老辭歸
安車迎　元史世祖在潜藩以安車迎李俊民延訪無
　虚日
衣冠盛事　元史趙孟頫以程鉅夫薦起家為郎及鉅
　夫為翰林學士承㫖致仕去孟頫代之先往拜其門
　而後入院時人以為衣冠盛事
坐舉主　續通考洪熈元年上諭曰古者除官則署舉
　主姓名貪穢則連坐今當循此法
定山髙處　湛若水集莊定山被薦官南京驗封郎到
　任十二日病風遲留野寺明年赴本部告歸不為題
　處乂明年考察以老疾去乃先生告歸已改嵗矣故
　白沙詩曰欲歸不歸何遲遲不是孤臣託疾時此是
　定山最髙處江間漁父却能知
更無辭表　陳獻章行狀白沙以諸臣交薦不得已至
　京師朝廷用故事敕吏部考試㑹疾不果上疏以母
　老乞養辭憲宗授以翰林檢討命親終疾愈仍來供
　職復上表謝遲遲始買舟南去李東陽贈白沙詩只
　有報恩心未老更無辭表意全真
繼粟終身　今言石亨謀於南陽疏薦吳康齋與弼遣
　行人賫束帛𠡠書召至京授以宫僚固辭仍以行人
　送歸與璽書令有司繼粟終身
　　　除授
仕三途　姚燧集凡今仕惟三途一由宿衛一由儒一
　由吏由宿衛及儒者十分之一吏則十九有半焉
立選法　續通考成宗大德二年立選官之法從七品
　以下屬吏部正七品以上屬中書三品以上非有司
　所予奪由中書取進止
出身通事　元史徹爾請罷科舉叅政許有士曰科舉
　取士豈不愈於通事知印等出身者
不喜進士　九朝野記年尚書富不由科甲不喜進士
　一日越常規于考滿主事各考論一道稍劣者至遭
　撻辱而遇監生則每温言改容道之
選知州　明紀事本末進士楊集上書于謙曰姦人黄
　竑進易儲之說本逃死計耳公等國家柱石不思所
　以善後乎謙以示王文文曰書生不知法度然有膽
　當進一級處之進士選知州自此始
題詩部門　黄溥言今古録奉化應履平除徳化縣考
　滿吏部試論一篇文雖優而貌寢不得列乃題詩部
　門云為官不用好文章只要鬍鬚及胖長更有一般
　堪笑處衣裳糨得硬綳綳閽者以呈冡宰冡宰曰此
　必應知縣也取其文覽之果髙即奏陞吏部郎後仕
　至布政
感宦籍　湯顯祖集予以昌平令上計如錢唐盪舟童
　子以宦林全集進予覧其書書官書地書名書號大
　若麟角細若牛尾亦可以奮孤宦之沉心窺時賢之
　能事感而賦之
特用榜　明詩綜傅思陵留意人材俾下第舉人及廷
　試貢士俱留特用悉許同進士出身畀以民社之任
　諸人又請援例謁文廟及題名太學詔許之
七年一品　嘉靖注畧張璁以議大禮合上意自進士
　至一品凡七年四任首輔
　　　科第
文昌星明　元史至元己酉三月太史奏文昌星明文
　運将興時世祖行幸上都明日皇孫生是夜張起巖
　亦生其後皇孫踐祚為仁宗始設科取士及廷試起
　巖居第一其言果騐
左右榜　筆麈元科舉之制有兩榜以蒙古色目人為
　右漢人南人為左各命題也
冀得真儒　元史仁宗以二月㑹試京師中選者親試
　于廷賜及第出身有差諭曰不用儒士何以致治設
　科取士兾得真儒之用以興治道耳
父子榜　元史類編李世弼于金貞祐間廷試屢不第
　一夕夢在李彦榜下及第閱計偕之士無之時子昶
　年十六及更名曰彦後父子廷試昶果中二甲第二
　人世弼三甲第三人
世科　元史普華子偰文質兄弟子孫相繼登第一門
　世科當時希有其盛以為忠義之報
三魁不負　元通鑑李齊招降張士誠士誠無降意呼
　齊使跪齊叱曰吾膝如鐵豈為賊屈遂碎其膝而咼
　之時論大科三魁若李輔台哈布哈及齊皆不負所學
　云
月中花　元史裕嚕布哈試江浙鄉闈居右榜第一方
　掲曉試官夢月中有花象已而果符其言
棣蕚鳳麟　元周伯琦集至正十一年省試有三家兄
　弟連中號棣蕚榜明年二月禮闈掲牓其魁曰李國
　鳳趙麟人號為鳳麟牓
五桂　元史類編偰列箎兄弟五人俱登進士第方伯
　表之曰五桂坊
出身不正　元好問集衛紹王方重吏員輕進士至謂
　髙廷玉人材非不佳恨其出身不正耳
卷騰雲霄　楊循吉别記威寧伯王公廷試日稿甫就
　忽旋風起掖下騰卷于雲霄中廷臣咸仰視彌久彌
　髙至不能見詔許别楮謄進後公乃以文臣得拜極
　品云明詩小傅威寧廷試日旋風掣其卷去逾年髙
　麗貢使攜以上進占者曰此封侯萬里之徴也
黄練花　玉堂叢話洪武乙丑㑹試黄子澄第一練子
　寧第二花綸第三及殿試讀卷官奏花綸第一子寜
　次之子澄又次之是年童謠云黄練花花練黄至是
　始驗
馬上占句　耿定向集鄒元齋智年十六發解蜀省迎
　宴日觀者驚羨公馬上占句云龍泉山下一書生偶
　占三巴第一名世上許多難了事市兒何用喜相驚
　既登第舘選上書忤權貴而去
三日掲榜　登科考國初於殿試之明日即傳臚掲榜
　今制寛以三日内閱卷禮部地專而人衆庶得盡心
　鍳别云
觀學士圖　日下舊聞殿試進士填冩黄榜各官散出
　宫坊以下與執事者是日赴兵科觀唐人十八學士
　圖玉堂薈記十八學士圖皆立像末有沈括跋嘉靖
　間蒲州監生魏希古條陳兵事兼進此卷疏下併發
　兵科遂留至今云
賦策士歌　典故紀聞宣宗臨軒䇿士謂儒臣曰取士
　不尚虚文欲得如劉蕡蘇轍輩能直言抗論足矣於
　是賦策士歌以示讀卷官
一門髙第　明盛事記謝文正遷以解元㑹魁中狀元
　而子丕復以解元㑹魁及第倫諭德文叙以㑹元中
　狀元而長子通叅以諒復領省解次子以訓㑹元及
　第一門皆髙第焉
廷對直言　明史藳顧允成萬厯中殿試對䇿有云陛
　下以鄭妃勤于奉侍冊為皇貴妃廷臣不勝私憂過
　計請立東宫進封王恭妃非報罷則峻逐或不幸貴
　妃弄威福其戚屬竊而張之害可勝言執政駭且恚
　置末第
老桂坊　吳中往哲記進士奚原啟久遊塲屋始得第
　題坊曰老桂
三箭插黿　震澤長語乙未㑹試徐公與邱文莊主考
　未得魁選各約禱天以祈夢兆徐公夢至一所大浸
　茫茫忽有物如黿叩首登岸以三箭插其上鏊時新
　發解家在太湖公以為其應也及掲榜果忝第一後
　余仕至少詹語公曰所語三箭者應矣薦㑹試一也
　學士二也詹事三也公曰不然吾當夢插箭為品字
　象其一品之兆乎後公沒而余秩一品
青氣徹霄　明陸粲庚已編徐有貞辛夘嵗入郡學指
　大成殿鴟吻曰此有青氣上徹重霄文明之象也來
　年吳士其有魁天下者乎明年胡文定公及第
蚤達　明盛事記早達者十二嵗楊文忠廷和舉鄉試
　大理卿朱奎太常卿任道遜舉竒童十四嵗趙中丞
　時春中經魁楊文襄一清中鄉試十五嵗蔣文定冕
　中解元十六嵗王庶子澄登進士何提學景明張少
　師居正中經魁
領班籖　明江汝璧集費文憲宏初上春官伯父瑄貽
　之書曰汝脫下第毋南歸宜入北監讀書吾嘗夢汝
　入監領班籖籖乃彭文憲故物也文憲嘗遊北監中
　解元矣汝勉之後果然
未開着眼　啟禎野乘李九嶷號知人每以第一流許
　曹勳及勲南宫第一李以畫梅一枝題贈曰曾向未
　開先着眼春來驚見最髙枝
奈二親何　名世類苑司業劉崧鄉試報捷至公適自
　田中摘粟歸悵然泣下曰奈二親何
父子同朝　金臺紀聞孝廟人材之盛好事者取其父
　子同朝作對云一雙探花父兩個狀元兒時張宗伯
　昇己丑狀元子恩王禮部華辛丑狀元子守仁俱為
　兵部主事户部郎劉鳳儀則己未探花龍之父兵部
　員外李(缺/)　則壬戌探花廷相之父也
減塲作元　明許彬集楊述為司訓正統甲子聘試蜀
　閱卷将終其全塲者多不稱而解首乏人公簡減塲
　一卷曰此當冠多士既撤棘乃長寧周宏謨明年洪
　謨果登春榜而廷對第二人
側卧咄咄　王錫爵集黄少詹洪憲冠賢書不急一第
　湛思精苦辛未第二報至公側卧不應曰咄咄吾文
　未盡吾量也其自負如此
不背糟糠　冬夜箋記張受先莊烈帝時舉進士時習
　尚登第後多易號娶妾故京師諺曰改箇號娶箇小
　時有勸受先娶妾者愴然曰甫釋褐而即背糟糠吾
　不忍也
不謁中要　名世類苑邵康僖魁禮闈逆瑾方熾同年
　多請往謁公毅然曰可使後世謂進士謁中要自銳
　始耶及吕仲木為狀元亦不往
刻印章　明徐官古今印史都元敬曰唐宋人無有書
　進士于官銜之上曰逮元猶然獨楊㢘夫書李黼榜
　進士至用刻之印章葢李黼死節㢘夫欲自附于忠
　臣後耳後人效之失矣
雙桂　解縉雙桂坊上碑文御史大經翰林大紳一舉
　成名二惠競爽人皆稱難為兄而難為弟我獨謂有
　是祖則有是孫
譏刺時政　明紀舒宏志巡撫應龍之子萬厯時廷試
　宏志年少策竒麗語多譏刺時政且侵言官之横者
　大臣惜而不敢顯置之前級神宗擢為第三中外嘆
　為得人
毁新衣冠　明史藁魏大中讀書砥行舉于鄉家人易
　新衣冠怒而毁之
紅綾旗　王世貞觚不觚集中鄉㑹試者郡縣必送捷
　報以紅綾為旗金書立竿以揚之若狀元則以黄紵
　絲金書狀元立竿以揚之
軍士第一　續通考景泰元年學士劉鉉主順天試掲
　曉第一人劉宣盧龍軍士也同事欲更之鉉曰朝廷
　立賢無方乃止
斷么絶六　明通紀神宗四十四年㑹試放榜第一名
　沈同和第六名趙鳴陽俱以弊發除名時人謠曰丙
　辰㑹録斷么絶六
設武科　明紀事本末成化中汪直奏請武舉設科鄉
　㑹殿試如進士例從之
臚唱聞鶯　元許有孚詩却憶當年閶闔晩恩袍光照
　上林春自注登第日唱名西宫宻邇上林嘗聞鶯也
翠葉銀旛　元李祁賜恩榮宴詩翠葉銀旛髙壓帽玉
　盤珍果漫堆筵
名書綵紙　薩都拉及第謝恩詩虎榜姓名書綵紙羽
　林冠葢竪旌旄
鴻臚三唱　李東陽聴傳臚詩黄紙數行丹詔字鴻臚
　三唱甲科名
　　　狀元
不負所學　元史類編論者謂三科大魁若台哈布哈没
　海上李黼隕九江李齊殉節髙郵皆不負所學云
忠義科名　明管訥弔余忠宣詩尚憶李侯並達帥一
　時忠義屬科名自注達兼善狀元為浙東元帥死于
　海李子威狀元為江州太守死于郡
穹窿石移　庚巳編吳人舊傳云穹窿石移狀元來歸
　宏治丙辰狀元為朱學士希周前一嵗穹窿山風雨
　中大石自移時學士猶為諸生云
貺圗書　泳化編顧鼎臣里中有宋狀元衛涇祠鼎臣
　入邑庠夜夢一人紫袍象簡稱衛姓携狀元及第圖
　書貺之後果第一人及第
朱書榜首　玉堂叢話永樂甲辰上策士以孫曰㳟為
　第一邢寛次之既而曰孫暴不如邢寛遂擢寛仍朱
　書其名於榜首
曹鼐不可　九朝野記曹鼐為太和典史因捕盜獲一
　女子甚美心恱之晩至驛令召侍每目之心動輙以
　片紙書曹鼐不可四字火之如是終夕竟不及亂次
　日遣還後㑹試中式廷對時忽大風起吹一紙條墮
　于公前上有曹鼐不可四字公大驚下筆如有神助
　遂狀元及第
神語佳對　泳化編永樂時馬鐸為狀元林誌居二誌
　每誚鐸無學狀元至互争于庭上聞之召入曰朕試
　汝一對佳者即真狀元御題風吹不響鈴兒草鐸即
　應聲雨打無聲鼔子花上大稱許誌竟不能對葢鐸
　㓜時夢神語以七字至是用之也
釘綴絲　玉堂叢話洪武乙丑殿試先一夕上夢殿上
　一巨釘綴白絲數縷悠揚日下及拆首卷乃花綸以
　年少抑之已而得丁顯卷悟姓名與夢符遂擢第一
儒釋道　明紀畧正統戊辰廷試前一日上夢儒釋道
　三人來見及傳臚狀元彭時儒榜眼陳鑑嘗為神樂
　觀道童探花岳正嘗為慶夀寺書記
最少年　明盛事記狀元最少年者費宏二十林大欽
　二十二施槃二十三朱希周楊慎二十四孫繼臯二
　十五
以貌易　續通考建文二年廷試王艮策最優以貎不
　揚易胡靖第一後艮死難故曰以貌取人失之子羽
鵲報　侯甸集羅一峰赴春闈因至遲舘舍盡屬他人
　覔一暗室塵垢滿梁方掃除間忽梁上墜一軸拂塵
　視之圗有一枝梅上棲雙鵲欵書報狀元三字羅懐
　之是科第一人及第
多吉水　明詩話吳宗伯名佑金溪人首科狀頭位
　至閣老自後江西人物繼起遂有狀元多吉水朝
　士半江西之諺
御筆改名　泳化編李騏初名馬廷對時成祖閱卷喜
　擢居首御筆改馬為騏傳臚三唱無應者上曰即李
　馬也騏乃受詔
童謠　可齋雜錄正統戊辰京師童謠云莫問知不知
　狀元是彭時是年安福彭時殿試第一
三年一人　耿定向先進遺風羅念菴魁天下年才弱
　冠時外舅官棘寺卿聞報告曰喜吾壻幹此大事念
　菴曰丈夫事業甚多此等三年遞一人耳奚足為大
　事耶是日猶袖米偕二友于蕭寺論學
亦在吾輩　泳化編黎淳㑹試二月始抵京司郎嫌其
　遲拒之曰少汝作狀元耶淳應聲曰此亦在吾輩也
　是年果第一人及第
卧龍山鳴　明張元忭集諸大綬舉鄉試第一人傳臚
　日越卧龍山鳴聲聞數里人謂地靈響應
三元　李東陽夀商少保詩自古年華稀七秩本朝科
　甲重三元明商輅謝建三元坊啟三元及第今為隔
　世之虚名刺史表閭又作他時之故事
由職官　明史藳明代以職官冠廷對者二人曹鼐以
　典史翁正春以教諭
作别字　萬厯注畧賜進士莊際昌等時際昌進呈卷
　有别字洗補字科臣楊漣疏曰以狀元而别字必三
　百進士皆不識字人可以狀元而洗補必三百進士
　皆曳白可
　　　不㨗
不稅愁　明敖英雜言吳中名士陸楠上南宫不售歸
　過揚州司闗欲稅其舟楠投一詩云獻策金門苦未
　收歸心日夜向東流扁舟載得愁千斛幸有明王不
　稅愁司闗見詩迎而禮之案玉堂叢話作吳文定公
　寛事
彈擿徧紙　陶望齡集徐渭被胡宗憲知值比嵗公思
　為渭地諸㢘官入謁屬之偶一令晩謁其人貢士也
　心輕焉忘不與語及試渭牘適屬令事将竣諸人乃
　大索獲之則彈擿徧紙矣
不第見公　明紀天順朝㑹試下第舉子有怨考官者
　以李賢弟李譲亦不第揣賢必怒遂奏考官較文不
　公上召問賢賢對曰此乃私忿考官無弊如臣弟譲
　亦不中可見其公上命置舉子于法
來科狀元　王守仁年譜先生㑹試下第縉紳咸來慰
　諭宰相李西涯戲曰汝今嵗不第來科必為狀元試
　作來科狀元賦先生援筆立就諸老驚曰天才也
不修花譜　沈周觀試録寄沈宣詩滿院桃花九十株
　爛然春色照西湖沈郎不解修花譜徹底從頭一字
　無
　　　闈試
文合程式　元史類編南陽成遵能文章時郡中先輩
　無治進士業者遵欲為以不合程式為患一日憤然
　曰文無逾于史漢韓栁區區科舉之作何難哉後中
　進士第
三不成字　元史彌封官分卷以三不成字撰號無名
　累塲同一號
索挾書　元史補遺平江陳謙潜心理學嘗應試入院
　門卒有解儒士衣索挾書者嘆曰是豈士人致身之
　道耶遂趨出不就試
罷科舉　元通鑑順帝至元元年詔罷科舉至六年乃
　復歐陽元詩云杏園花發當三月桂苑香銷又七年
陞齋積分　元史齊履謙為司業立陞齋積分法每季
　考其學行以次而升上齋必踰再嵗乃私試辭理俱
　優者一分辭平理優者半分嵗終積至八分者充髙
　等然後集賢禮部定其入格者以充嵗貢
科舉格　明紀事本末洪武三年詔設科取士定科舉
　格初塲經義一道四書義一道二塲論一道詔告表
　箋内科一道三塲䇿一道中式者後十日以騎射書
　策律五事試之詔今非由科舉者毋得為官
南北卷　卓異記上以科舉取士往往失人楊士竒曰
　科舉雖兼取南北然士之長材大器多出北方第鈍
　樸少文難與南人並較請令于試卷外書南北字南
　取六北取四則人才皆入用矣上曰善又以四川雲
　南貴州等不能概列南卷乃又分為中卷云
鳥中孤鳳　泳化編方孝孺主應天鄉試試題出可以
　托六尺之孤一章有士子劉政善屬文孝孺閱其卷
　嘆曰此他日臨大節而不可奪者也批云羣鳥中之
　孤鳳吾當虚左以處之取居第一後靖難時政不食死
作五經題　明小紀洪武庚午應天鄉試長泰貢文史
　以作全塲五經題領解迨天啟甲子龍溪顔茂猷亦
　作五經題以違制不售崇禎甲戌以知貢舉林釪言
　士子有作五經者俱謄進于是顔公中式特命㑹試
　録題顔公姓氏于第一人之前至丁丑則臨川掲重
　熙癸未則嘉興譚貞良慈谿馮元颺武鄉趙天麒皆
　以五經舉鄉㑹試萊陽宋瑚亦以五經中己夘鄉試
青筆乙　啟崇野乘文光禄翔鳳為文奥古庚戌硃卷
　房考鈎稽段落以青筆乙其處始就句讀
刻程文　邱濬科舉議小録所刻之文謂之程文特録
　為士子程式也非用以獻上也文可為程式者則刻
　無則否多寡不必同不許代舉子作或稍加筆削可
　耳
京官點差　續通考嘉靖時張璁言近各省鄉試權歸
　簾外多通闗節宜用京官臨時點差往典試事從之
命題獨異　獻徵録霍韜主㑹試謂變詩䘮禮至道攸
　寓特以命題不復拘忌春秋比事碎裂經㫖不以試
　士
發䇿論事　明周仕佐集汪汝璧主試南畿以安南不
　必征發策言甚剴切上覽而震怒逮赴詔獄後竟罷
　安南之征
兀坐寓舍　孫鑛集陸文定樹聲居常多静坐當其赴
　㑹試也不携一帙獨兀坐寓舍中時江南名士數人
　皆忌公覸公不携書則叱之某公曰今嵗奪魁者必
　此人也榜出果然
南宫首捷　吳偉業集王文肅錫爵生平手跡人皆藏
　庋以為榮而南宫首舉之故牘最後始出公之孫烟
　客亂後以數百千易諸老兵之手
十八房　明楊彛集十八房之刻自萬厯壬辰鈎元録
　始旁有批點自王房仲選程墨始本朝顧炎武日知
　録八股盛而六經微十八房興而廿一史廢
代彈文　啟禎野乘丁學士乾學主考江西時璫燄方
　熾公以試録代彈文于第三程策内言今中㫖頻頒
　緹騎時下且以通國争而不勝當時汪直劉瑾之禍
　釀之有端去之有術東陽之委蛇既未可為健遷之
　潔已亦豈得策韓文之申大義未可盡非顧何以如
　楊一清卒清君側之奸耶
火卷　維風編王翺為吏部尚書仲孫以䕃入監應秋
　試以有司印卷白公公曰汝學尚未萬一誤中選則
　妨一寒士矣且汝有階得仕何必強所不能以冀非
　分耶裂卷火之
嵗貢預試　明吳鼎集嘉靖初天下嵗貢生候部至二
　百人徐顥為儀制司郎中建白聴其附試京府葢禮
　部嵗貢生預鄉試始此
不從節句　陳獻章集羅倫舉進士對策頃刻萬言中
　引程正公人主一日之間接賢士大夫之時多親宦
　官宫妾之時少執政欲節其下句倫不從直聲震于
　時奏名第一
天上主司　明胡應麟甲乙剩言乙未春試前一夕
　夢一人冕服坐殿上召余入試先有一人呼易水生
　者在焉俄飛下試目有晉元帝恭黙思道七字與易
　水生争逐之為彼先得及入塲首題是司馬牛問仁
　章始悟晉姓司馬元帝是牛金所生合為司馬牛也
　恭默思道是訒言及掲榜則湯尹賔第一葢以易水
　二字為湯耳然書法以水從易音陽非易也豈天
　上主司亦不識字耶
惟坐飲噉　王世貞集張江陵子試于南都九卿皆郊
　迎巡按以下為之飭傳舍提學至檄屬邑之雋同經
　者與處監試御史當試時委曲使之同號御史至具
　草使同號者酌量之且代為書唯坐飲噉耳竟得中
　前列
初開武舉　玉堂叢話劉春初開武舉充試官武舉有
　録自此始其條格皆剏為之劉大夏疏今欲依倣唐
　宋故事少加損益初較騎射二較步射三試策二道
　論一道優者列職論官其非全材黜之
棘闈　馬祖常詩棘闈魚鑰待晨鐘
秋闈獻藝　黄溍試院詩右轄升庸日秋闈獻藝初誰
　與隨計吏行矣聴傳臚
貢院　李夢陽明逺樓春望詩貢院初開閣春隂獨倚
　闌
監塲　明曹伯啟九日秋闈詩偶于職外守沿檄監文
　塲諸生競葩藻寸晷何倉皇
潮湧雨來　王鏊塲中初九夜詩海潮忽湧囂聲動山
　雨横來筆陣收
　　　座主
不稱師　明管志道集座主不稱師稱師自我朝始其
　例起宣英二廟時至分房而亦以師稱則嘉靖末年
　事也
却門生刺　玉劍尊聞萬厯時楊東明所取士放榜後
　來謁引與對坐却所投門生刺曰為主求賢敢借此
　為私交耶
通刺書晩　明文英華霍韜主㑹試不認唐順之三百
　人為門生令通刺但書晩生云
小座主　明詩話宏治乙丑崔銑試禮部分考未録時
　楊用修侍石齋公于禮闈見之愛其竒雋石齋遂擢
　之經魁崔知而以小座主稱用修焉
不通一牘　于慎行集巡撫孫維城嘗三為邑令座師
　江陵柄政不通一牘
執門生禮　獻徴録胡儼典文衡以楊文定溥為首選
　後儼為祭酒公已在禁垣終身執門生禮儼亦不譲
　人兩髙之
講鈞禮　王世貞集李遂省試得嚴公嵩時嵩貌羸且
　鶉衣遂不復盻接後奉使道謁乃投刺而講鈞禮遂
　漫應之次日始修門人禮而曰某以公向厭之恐終
　棄之耳其急睚眦如此
　
　
　
　
　
　
　
　
　
　
　
　
　
　
　
　元明事類鈔卷十二
欽定四庫全書
　元眀事類鈔卷十三
　　　　　　　　　　　監察御史姚之駰撰
　　人倫門(一/)
　　　忠臣
哭河水　元紀事本末王鶚金狀元也元世祖訪求遺
　逸得之鶚請曰天兵克蔡金主自縊其御焚𦵏汝水
　之旁願往祭𦵏許之至則為河水所沒乃具牲酒為
　位而哭
哭思舊主　元史蔡子英館于儀曺忽一夜大哭不止
　人問之曰思舊主耳明主知志不可奪送之出塞
不面北坐　元王逢集劉師勇守常州圍五十餘日城
　䧟潛走行在或曰國初吳城外有一老僧居十餘年
　未嘗面北坐人詰其姓名不荅死之日開其笥有師
　勇官誥豈其人耶
齎鴆自隨　元巴延子中傳子中仕元為侍郎元亡變姓
　名黄冠㳺行江湖太祖求之不得簿録其妻子子中
　竟不出常齎鴆自随後詔舉元遺民以幣来聘子中
　太息曰死晚矣飲鴆而死
人比張廵　元史禇布哈守淮安五年殆數十百戰精
　忠大節人比之張廵
忠節坊　元通鑑余闕守安慶力竭城䧟自剄墮清水
　塘中安慶内附眀髙帝嘉其忠詔立廟于忠節坊
井填咽　元史類編布延布哈守益都城䧟不屈死其
　妻阿爾展欲投舍南井而家人溺者已嗔咽遂投舍
　北井俄亦填
斫印　元史徳哷黙色守潭州明兵破城乃詣㕔事公
　服再拜畢引斧斫其印文又大書手版曰大元臣子
　遂㧞刀刺喉而死
膝如鐵　元史類編李齊知髙郵府張士誠作亂朝遣
　齊往諭之士誠呼齊使跪齊叱曰吾膝如鐵豈為賊
　屈賊扼之跪齊立而詬乃倒曵搥碎其膝剮之
不書宋亡　元史鄭陶孫為編修㑹纂國史至宋徳祐
　末年事陶孫曰臣嘗仕宋義不忍書終不書世祖嘉
　之
抱柱　元史李伯温帥平陽城䧟即拔劍殺家屬因以
　刃植柱刺心而死金人登樓見伯温抱柱如生
雙節　玉堂鋼鑑贈章州知事闞文興妻王氏廟號雙
　節時文興戰死王氏紿賊焚屍即自投火中也元史
　綽羅知安陸府賊犯郡不屈死妻侯亦紿賊自經朝
　表其門曰雙節
真鐡漢　元史類編張桓為御史歸劉福通䧟汝寧襲
　獲之桓據榻與之抗論順逆賊捽桓跪桓仰天大呼
　叱益厲賊曰但一揖亦恕汝死桓終不屈遂刺之後
　語人曰張御史真鐡漢刺之可惜
純臣令子　王世貞集文皇起兵徐公輝祖其妃弟也
　而恬然輙死于建文為純臣于中山王為令子
勲著兩朝　獻徵錄穆宗即位科道交章奏楊廷和應
　得䘏典下禮部議云廷和性抱忠貞才優經濟相武
　廟于危疑之日克收旋轉之功翊先皇于繼統之初
　懋賛中興之烈勲庸著于兩朝譽望流于四海
望見衣裳　名臣錄鄒汝愚貶石城作辭朝詩曰盡披
　肝膽知何日望見衣裳只此時但願太平無一事孤
　臣萬死更何悲其慷慨忠厚之意溢于言表
㽞十三年　朱睦㮮集傅安持節使賽瑪爾堪國酋長
　負固不服且諷之降安曰吾天朝使臣可從汝反耶
　因覊㽞北庭凡十三年酋長知不可屈乃以禮送還
　國時同行官軍千五百人生還者十有七人而已
鳳鳴朝陽　獻徵錄憲宗時妖僧繼曉挟近幸梁芳以
　進得被殊眷林俊上疏請斬繼曉而黜芳言甚激烈
　時言路久塞俊直聲振海内人比之鳳鳴朝陽云
諫臣死杖　張岳集武皇將南幸廷臣交章奏沮上怒
　責先諫者跪外庭待五日罪後行人司奏繼上遂下
　詔獄翌日大理寺闔寺繼之又翌日工部屬三人繼
　之上命鎻械暴庭中五日復繫詔獄時諫者有百餘
　人械繫者三十七人死杖下者十一人
朝退輒泣　李夢陽秘記康陵初即位内侍劉瑾等日
　導上犬馬鷹兎舞唱角觝廢萬㡬公毎朝退輒泣屬
　吏李夢陽說公大臣義共休戚徒泣何益比言官交
　劾諸内侍章下閣閣老持劾章甚力公誠及此時以
　死争去瑾軰易耳公乃具疏以進後瑾矯詔奪公官
　逮詔獄案此言户部尚書韓文也
十族奈何　眀紀事本末方孝孺不為文皇草詔哭罵
　求死文皇曰汝不顧九族乎孝孺曰便十族奈何乃
　詔籍其朋友門生為一族與九族並戮焉明葉向髙
　詩兩朝事往君㤙在十族烟銷詔草成
緋衣犯駕　遜國記景清自歸文皇仍其官清伏劍衣
　袵中朝畢將犯駕先是欽天監奏有星紅色犯帝座
　甚急至是清衣緋獨鮮上命左右收之得所帶劍遂
　遇害
成王安在　遜國記練子寧縛至不屈文皇命斷其舌
　曰我法周公輔成王耳子寧探舌血大書成王安在
　四字
輪藏有聲　明史藁王詔㳺治平寺觀轉輪藏藏上嚄
　嚄有聲異之探得書一卷載建文亡臣二十餘人事
　楮墨斷爛不可讀其可識者九人梁田玉良玉良用
　中節皆定海人又有何申宋和郭節郭良餘並失其
　姓名
致身錄　明史晟致身錄䟦先君性忠孝從亡一節為
　仇訟凡十有七竟以此死案公名彬從亡凡二十餘
　年建文君行遯先在彬家後往雲南洪熈時又至彬
　家所紀致身錄皆隨亡事也
鐵冐列伍　啟崇野乗鄒南臯論江陵奪情遣戍貴州
　在戍所讀書講學毎廵方操閱公必鐡㡌號衣持㦸
　負弩列軍伍中廵方遣人謝公不顧也
燬印自焚　明張芹備遺錄王艮為浙江按察司靖難
　後集本司及各道印列薪于户闔室自㷊事聞上曰
　死自其分燬印可罪徙其家于邉
斬荻覆𦵏　泳化編楊瑄及子源皆以諫顯源打棍發
　軍肅州至河南陽和驛傷重而死妻度氏斬蘆荻覆
　尸𦵏之驛後
國有君　李夢陽集論肅愍公未嘗不酸鼻流涕焉也
　先擁上皇大同城下勒降也大同人登城謝曰頼天
　地宗社之靈國有君矣至京城下城人又謝如言于
　是颺言曰豈不聞社稷為重君為輕斯言也事以之成
　疑以之生者歟
惟有卓敬　遜國記卓敬上言宜徙燕封南昌以絶禍
　本建文不聽靖難後就僇神色凛然經日如生文皇
　曰國家養士三十年惟有卓敬
臣無二君　名世類苑宸濠將反因各官謝宴隂令甲
　士匿幕中出立露臺大言曰太后有宻㫖請我監國
　孫忠烈燧時為廵撫請宻㫖㸔濠曰不必多言我往
　南京汝保駕否公曰天無二日臣安得有二君濠怒
　出幕中兵徑執公遂遇害
惟有赤心　今獻備遺宸濠叛問許逵何言逵曰惟有
　赤心耳豈從汝反乎遂害之
紿僕市酒　明紀事本末元都破翰林待制殷布欲投
　井為僕所守乃紿僕入市取酒遂赴井死
畫苫藁形　啟崇野乗莊烈帝殉難徐學士汧自畫其
　形以置苫藁間題曰汧爾忘三月十九日之事乎爾
　孤臣也宜寢苫爾罪臣也宜席藁
俟大行殮　明紀事本末户部尚書倪元璐投繯時題
　案云南都尚可為死吾分也因詔家人曰若即欲殮
　必俟大行殮方收吾屍
一家殉難　明史藁賊入京城中允劉理順闔門自縊
　時謂臣死君妻死夫子死父㒒死主一家殉難者以
　劉狀元為最
灑土掩血　吾學編武宗南廵金吾張英肉袒挟兩土
　囊當蹕哭諫不允即拔刀自刎血流滿地縳送詔獄
　問囊土何為曰恐汚帝廷洒土掩血耳是時諫者舒
　芬等百有七人俱廷杖外謫
樵夫投湖　名臣錄臨海東湖樵夫負柴入市口不二
　價聞文皇登極愕然曰皇帝安在或答曰燒宫自焚
　矣樵夫大哭自投湖中
祝髪從亡　眀紀建文遜國于紅箧得度牒三張一名
　應文一名應能一名應賢程濟即為帝祝髪教授楊
　應能願祝髪隨亡御史葉希賢毅然曰臣名賢應賢
　無疑亦祝髪羣臣凡五六十人痛哭仆地俱矢從亡
主七家　遜國記建文出亡更主七家廖平王良鄭洽
　郭節王資史彬梁良玉
獄中大慟　湧幢小品海忠介在獄自分必死世廟賔
　天提牢主事知之欵公盛饌公飲啖逾常問之曰欲
　作飽死鬼耳盖故事行刑前一夕必與酒飯也主事
　宻以賔天告且云公將進用公聞之即大慟投體肴
　酒盡嘔哭終夜不絶明日成服于獄中
力疾草疏　邱濬集余子俊為兵部尚書疾已亟猶命
　卧理部事屬楚蜀大荒公慮有變猶力疾草䟽乞遣
　將臣鎮壓之以銷未然之患既封進屢問左右章出
　未或曰否遂側身靣内而卒
黄沙四塞　謝鐸集章恭毅綸為郎中時諫景皇易儲
　逮繫詔獄掠無全膚天忽大風雨黄沙四塞獄遂稍
　緩
忠義鄉　名世類苑鍾御史同于景帝時諫易儲事死
　于獄後其子乞歸𦵏浪田之陽有鵲巢山木産白雛
　而喙距紅人以為精誠所感名其地曰忠義鄉
菜傭觸石　明紀編年菜傭湯之瓊見莊烈帝梓宫過
　痛哭觸石死
忠孝一門　眀陸樹聲集馮㤙以直言論死子行可年
　十四刺血上書願就斧躓以贖父死上覽疏動容曰
　忠孝乃出一門耶得貸
撼門哭　嘉靖注略時以璁萼議命去冊文本生字楊
　慎曰仗莭死義正在今日王元臣張翀遮㽞羣臣于
　金水橋南合二百二十人俱赴左慎門跪伏有呼髙
　皇帝孝宗皇帝者上命司禮監諭退不去楊慎等乃
　撼門大哭羣臣皆哭聲震大内
衣衮投水　獻實鄱陽之戰敵舟圍急指揮韓成請賜
　衮冕與上服因對衆投水賊衆歡呼圍乃觧
斥逆黨　明紀事本末知府葉仲恵以修髙帝實錄斥
　燕師為逆黨論死
鬚髪盡白　明史藁選侍移宫一事自光宗崩後六日
　而後定楊漣與一燝嘉謨定宫府危疑言官惟光斗
　助之餘悉聽漣指漣鬚髪盡白帝亦數稱忠臣
尸不北面　卓異記鐡鉉入油鑊導其尸使朝上終不
　可得文皇令内侍用銕棒十餘夾持之使北靣笑曰
　爾今亦朝我耶語未畢油沸濺丈餘内侍手糜爛棄
　棒走尸仍反背如故
不敢草敕　霍韜集武皇詔宰臣草威武大將軍敕楊
　廷和蔣冕皆引疾帝召大學士梁儲面促之儲奏以
　臣名君不敢帝怒手劍挾之儲涕泣願死遂不促草
　勅
葬敬亭　本朝王鴻緒明史藁萊陽姜埰以言事忤上
　上欲殺之以廷臣救獲免與杖繫獄久之始得釋謫
　戍宣州將赴戍所而都城陷遂南奔後流寓蘇州疾
　革語其子曰先帝命戍宣死必𦵏我敬亭之麓子如
　其言
抱琴死　明詩話南海鄺露常蓄二琴一曰南風宋理
　宗宫中物一曰緑綺臺唐武徳年製康陵御前所彈
　也出入必與二琴俱廣州城破抱琴而死
闔門死節　魏禧集賊入京新樂侯劉文炳同弟文燿
　皆投井死夫人同妾女登樓入繯命急焚府第闔門
　死節者四十二人
解繯正序　眀紀事本末檢討汪偉殉難為兩繯于梁
　間偉就右妻耿氏就左既皆投繯耿氏復揮曰止止
　雖在顛沛夫婦之序不可失也遂解繯正左右序而
　死
楚詞投水　卓異記雪菴和尚好楚詞時棹小舟中流
　朗誦一葉輙投于水投已輙哭哭已又誦死之日其
　徒問師宜銘何許人張目曰松陽問姓名不荅或曰
　此御史葉希賢也以靖難遯去
　　　孝子
聞聲阻言　元明善集㢘希憲力行䘮禮必欲終制有
　詔奪情諸相往起居未至廬前聞其哭聲之哀不忍
　言而退
煦唾　元史哩魯孫負母避亂盗將刅其母請以身代
　母渴不得水乃含唾煦之盗駭嘆反與水飲之
日課孝經　元好問集楊奐年十一丁内艱日蔬食誦
　孝經為課人咸異之
跪而自訟　元史類編李黼舉進士第一父工部尚書
　守中性卞急遇諸子過嚴毎一飲酒輒半月醉不解
　黼百計承順求寧親心不可得常跪而自訟無幾微
　厭怠意
行乞尋母　元史黄覺經五嵗因亂失母稍長誓天誦
　佛書願求母所在乃渡江渉淮行乞而往偹歴艱苦
　至汝州春店始得其母而歸
俛首受杖　元名臣事略徹爾既貴顯母富察夫人杖
　之則俛首
髪解鞍墮　元史類編趙應祥父客死應祥往求父屍
　冡纍纍不可辨行哭七日解髪繫馬鞍祝曰隨馬所
　之過吾父坟當髪解鞍墮經一坟果然發之棺上有
　父姓名遂脱衣褁骨而歸
夢墓　元丁鶴年集有夢得先妣墓一首眀烏斯道丁
　孝子傳丁鶴年西域人遭亂生母馮阻絶病死道既
　通鶴年痛哭行求夢其母告以踪跡因齧血沁骨而
　𦵏晚年屏絶酒肉廬墓終身
錫十二齡　元史王薦父疾甚薦夜禱于天願減巳年
　益父父絶而復甦曰有神人語我汝子孝上帝錫汝
　十二齡疾遂愈
假芻靈　元史史彦斌有孝行時河溢金鄉母卒慮有
　患乃為厚棺刻銘以塟明年果為水所漂彦斌縳草
　為人置水中仰天而呼願假芻靈指示乃乗舟隨草
　人行三百餘里忽止桑林中則母柩在焉載歸復塟
戈折　元史類編張紹祖以孝聞於朝特官教授後奉
　父避兵山間賊猝至執其父將殺之紹祖泣請以身
　代賊怒以戈逐之戈應手挫折賊感而相謂曰真孝
　子不可害
天醫書方　輟耕錄陶眀元母病心痛醫莫能愈一日
　禱于神將割一臠為湯劑忽有鄰童躍入叱曰無自
　損我天醫也取案上筆書于几靣擲筆仆地而醒視
　其書藥方也如方治之痛不再舉
舁行田園　元史寧珠卜古至孝母年七十餘患風疾不
　能行珠卜古手滌溷穢又造板輿載母夫婦共舁行田
　園以娱之
求冰　元史補遺湯霖至孝母嘗病熱曰惟得冰可愈
　時天氣甚燠霖求冰不得號哭累日忽聞池中戞戞
　聲拭淚視之氷也亟取以奉母
紿犬炙　元張養浩長安孝子賈海詩天歴元二載西
　土罹薦飢鄠縣民有賈竭力奉母慈妻曰擕此子從
　鬻無問誰市呼不見售復歸泣漣洏隂擕至他所手
　足隨紛披紿云黄犬炙雅于補衰宜元史張養浩為
　行臺民間有殺子以奉母者為之大慟出私錢以濟
　之
䑛目　元史張氏女廬州人母病目喪明張抱母泣以
　舌䑛之忽能視
鑿腦　元史補遺宜陽秦氏二女父有危疾姊閉户黙
　禱鑿已腦和藥進飲即愈後復病妹刲股肉置粥中
　父小啜即甦
滇南痛哭　吾學編王博士紳痛父死義走雲南行求
　遺骸不能得即奠死所仰天一號幾絶因述滇南痛
　哭記布政使張紞為作王孝子文
不忍易石　獻徵錄成國公朱儀忠孝出于天性賜第
　中道石圯或請修之曰此石先王所履吾不忍易也
淚濕爐灰　明名臣錄姚伯華以二親遇難在二月間
　不知其死日每至是月則終月絶人事獨擁爐自泣
　手持杖畫灰淚傾注盡濕不已
投譙折肢　王世貞集武義王世名父為族豪所殺孝
　子始以孱忍繼㛰娶畢舉一子教弱弟有成乃手斧
　族人趨至縣請償死令義之繫于麗譙之上以孝子
　殺固當然必檢父屍而後獄可成孝子聞之自譙投
　下敗靣折肢曰為我而暴父骨耶乃不食死
與虎狎　邵寶集羅孝子瑋廬墓三年嘗隨一白犬主
　哀亦哀主息亦息山故無虎至是一虎渡江来周旋
　塋次與犬狎而不害
私作神主　東里小傳楊士竒一嵗而孤從母適羅氏
　六嵗時以祀先不命陪禮問母知之乃私作神主于
　别室祀其三世毎旦入焚香謁拜出入扄鑰羅公覘
　知竊窺之見其進退拜俯皆感泣
拜受父書　馬汝驥集吕侍郎柟居官凡父母賜書再
　拜使者受之退而跪讀餘親友書受讀有儀聞期功
　緦喪必為位而哭
誓不見燭　眀陸容雜記李賔之極孝雖位至公孤承
　順不怠常中夜飲酒歸其翁猶候之賔之愧悔自是
　赴席誓不見燭
七十嬉戱　楊一清集王尚書華夀逾七十時母岑太
　夫人年近百嵗猶朝夕為童子嬉戱以悦親左右扶
　掖不忍斯湏去側
子女驚問　眀方學漸集夏㤙廬墓三年鬚髮皆焦形
　容枯悴服闋始奉主返室始往子甫嵗有半女三月
　及返子女能貎人不知其為父也驚問母曰徑入室
　者為誰
歩送母喪　霍韜集侯一元為禮部扶母氏之喪歸闗
　西歩至于良鄉足盡腫曰吾親震撼吾忍自惜乎至
　于慶都邑令髙勸之力乃騎
寢室俯首　眀史藁仁和江圻官提學僉事性至孝居
　喪寢苫三年經寢室必俯其首妻經夫廬亦然
聵兩耳　眀趙貞吉集孫堪忠烈公子聞江西難即洒
　淚挺戈從之至則逆魁已擒因改殯一慟而死逾時
　始蘓遂聵其兩耳陽明先生弔忠烈文曰公為忠臣
　公之令子為孝子故世皆稱孫孝子云
望母巖　名臣錄康儼至孝母殁廬墓三年蛇虎縱横
　不怖也日取薪水甚疲樵牧相其勞儼謝之顧璘知
　全州賦詩咏其事書山之壁曰望母巖
刻像與俱　啟崇野乗歸安趙孝子仁貧為人傭有甘
　毳必歸遺母又刻木為像拜事傭所曰吾不能頃刻
　離也母死奉像愈至食必享像而後下箸即入市亦
　必與俱
孝乞兒　耿定向孝子傳吳市一丐每以所丐酒食捧
　罌而跪進其母歌唱以侑之一貴人見之嗟嘆良久
　每宴輒置餘豆間曰以待孝乞兒也
死呼孃孃　王髙士賔至孝年七十病革抱母不舍死
　半晌復蘓連呼孃孃方絶葬後夜二鼓室中曳履拄
　杖連呼孃孃母應之復曰兒舍孃孃不得也
生知死　眀詩話萬衣官南京頻夢其父心動急請歸
　抵家九日父殁里人為之語曰萬孝子生知死
孝莭並旌　陸樹聲集楊公允繩好直諫時宰必欲殺
　之公子應祈百計請代不得乃先慟哭絶食死婦袁
　以節顯後以孝子節婦並旌
禱詞代死　黄汝亨集吳張眀父母病請以身代越七
　日眀父死而母以生家人無知者久之得禱詞于壇
　下敗楮中而後知之
滴血塑像　眀深州志鄊民董思芳親死負土築坟廬
　于墓側時大旱無食掘草根啖之鄊人逐之歸乃嚙
　指血和泥塑親像泣捧歸家是夕大雨眀旦復廬墓
　側後兵至不肯去伏墓號哭竟遇害
謚孝　眀紀陳文奉母至孝太祖時積官都督卒封東
　海侯謚孝勇眀臣得謚孝者文一人而已
一獐入家　洪武實錄舞陽周炳至孝母病思食獐肉
　求之不得忽一獐入其家即以供母病遂瘥
麾漿　眀史藁魏大中就逮子學洢變姓名晝伏夜出
　稱貸完贓大中斃于獄學洢慟㡬絶扶櫬歸遂病家
　人以漿進輒麾去曰詔獄中誰半夜進一漿者竟號
　哭死後詔旌為孝子
販鹽致甘　歸有光集歸孝子鉞為父母所逐瀕死父
　卒後母獨與其子居孝子販鹽市中時私其弟問母
　飲食致甘鮮焉
籲天火滅　明孝子傳章三溢篤于孝友父喪未葬里
　閈被災公稽首籲天火至柩所即滅
神告郡守　眀通紀建寧陳榮母目失眀十年以口䑛
　而復視後遭大水榮與母兩地隨流各附一木卒遇
　其母郡守夜梦神告次午孝子附舟乃艤舟以待一
　木冲岸視之榮也
築色養堂　獻徵錄楊實卿為編修以直諫罷歸慮傷
　親心時延親所厚者列宴坐築色養堂開内宴以招
　諸親擕諸孫勸酬以為常
金賜孝女　眀顧文亨集吳江孝女某鬻于人居相近
　日莭縮已食歸以遺母一日摶飯置胸墮溷中浴之
　自飽復乞餘以食母忽雷震母室有遺金若干包褁
　如摶飯狀上書天賜孝女字
鞭虎　湧幢小品黄巖夏孝女隨父入山樵採父䧟虎
　口女直前執薪鞭虎且鞭且泣虎棄其父而啖之
脇下紅痕　宋濓集陳孝女竗珍刲股療大母疾不應
　夢神語曰能剔肝食之則愈且指右脇視之及覺視
　脇下有紅痕乃割之俯身而肝忽出大母纔下咽即
　愈復夢神言宜煉紙作灰傅創瘡亦愈
賦線石　眀吳師道為葉敬甫賦母線石詩宻宻線縫
　裳依依石在筐石如心不轉線與恨俱長
　　　節婦
題滿庭芳　元史類編徐君妻某氏被掠題滿庭芳一
　闋投池中死有幸此身未北猶客南州破鏡徐郎何
　在空惆悵相見無由之句
碎香　元史松楊毛氏避亂為賊所得以刀磨其身大
　詈曰碎咼賊汝碎則臭我碎則香賊怒刳其腸而去
吐嚕吐嚕　元史補遺梁王徳大理叚功以阿結主妻
　之或譖之命主毒焉主不從乃隂令畨將格殺之主
　作愁憤詩曰吾家住在雁門深一片閒雲到滇海心
　懸明月照青天青天不語今三載欲隨明月到蒼山
　悞我一生踏裡彩吐嚕吐嚕叚阿奴施宗施秀同奴
　歹一夕竟自盡案吐嚕華言可惜也
四節　新安志元歙人鄭千齡妻洪氏少寡矢節子長
　曰玉次曰濬眀兵入徽玉自縊妻程死之妾何矢志
　撫其孤璿早卒妻王亦不二志人稱鄭門四莭泳化
　編桐城陶氏三世四節詔表其門
如厩　元史貴哥夫同知宣政院得罪貶籍其家詔以
　貴哥賜近侍哈瑪爾貴哥令婢㒒以飲食延哈瑪爾于㕔
　事如厩自經
不迎醫　元明善集馬氏以夫故沒入托狂疾得全復
　乳生瘍或曰當迎醫馬曰吾寡婦也寧死此疾不可
　男子見竟死
入門即婦　元史類編范竗元歸江氏及門未合卺夫
　忽以癎疾卒范曰我既入江門即江婦也遂居其家
　撫姪如已出
嚙指書詩　元錢惟善集襄陽賈尚書兒婦韓魏公五
　世孫也岳州破被虜以衣帛嚙指書長詩渡江中流
　自溺死其詩有江南無謝安塞北有王猛之句
不為針工　元史呼圗以夫㤙封雲中郡君紅巾賊至
　為賊所得令與衆嫗縫衣拒不肯罵曰我達嚕噶齊
　妻也不能為鍼工以從賊賊殺之
血書在石　錢惟善集天台王氏妻為兵所掠過嵊縣
　清風嶺嚙指題五十六字石上投崖而死迄今血書
　宛然㤗定初邑丞上其事請立廟旌之
求尸白刅　劉因翟莭婦詩燕山翟氏女既嫁夫防邉
　一朝聞死事健婦增慨然求尸白刅中負土家山前
　事去哀益深義盡身可捐
水不嚙山　解縉集胡貞婦不食死葬石屋山未塟時
　水嚙其山㡬䧟既塟乃日就平復水縈回如帶人咸
　異之
含骨如膠　宋濓集鄒平張義婦戍閩死張往求之不
　得夫忽降于童與言骨在處張得之曰爾信妾夫耶
　入口當融如氷雪黏如膠已而果然
氷操如梅　楊慎唐貴梅傳歌婦生不辰遭此悍姑生
　以梅為名死于梅之株氷操霜清梅乎何殊既孝且
　烈汗青宜書
白頭花燭　眀史藁歸安倪氏許聘陳敏敏從征不返
　遥以死聞踰五十載始歸倪守志不嫁至是成婚年
　六十一矣時號白頭花燭
嚙棺成穴　商輅集傅氏元時人夫死道上傅往蒲伏
　抱屍歸三日夜不忍入櫬既殮至嚙其棺成穴
剪香字　明語林王烈婦夫死密製殮服又剪一皮金
　為一香字以示侍女曰此所以志也吾骨亦若是耳
　遂扄户自縊
栁林操　明岳和聲集秣陵有栁林者建文殉難臣黄
　侍中觀暨夫人二女墓在焉侍中勤王夫人知必及
　于難先招魂葬之江上而後自溺兩女從死為作栁
　林操
猶及見夫　復齋日記台州章某聘某氏未婚納妾有
　娠而某病且死某氏請往一見即逝撫妾守喪妾生
　子親教之成進士官至侍郎氏嘗為詩云誰云妾無
　夫猶及見夫夫方殂誰云妾無子側室生兒與夫似
　兒讀書妾䌟纑空房夜夜聞啼烏兒能成名妾不嫁
　良人瞑目黄泉下
髽經移脰　祝允明董烈婦行母去皃解防兒身終自
　妨兒有十尺麻為君繫三綱麤麤髽經移在脰玉質
　髙懸几筵右手持元氣還乾坤青天増髙地増厚
未婦而殉　吳國倫集閩林氏仕族女待字中閨曽不
　知夫庭所在乃未婦而殉誠千百年不多見
紿象奴　泳化編許觀徵兵上游成祖已克京師命執
　其妻女配象奴妻出釵釧紿象奴往市酒肴遂及女
　俱赴淮清橋水死
如旌例　明史藁海州女子未嫁而夫亡歸夫家持服
　養其姑姑死不嫁採訪使上其事禮部以年未五十
　不旌兵侍徐宗實爭之詔如旌例
女婦兼稱　陸深集張莊懿公仲子早卒所聘趙氏女
　聞夫殁即輿至夫家奉翁姑如婦禮年五十餘矣松
　守上其事旌之題曰趙女張節婦顧侍讀學士以為
　言婦則無所附麗言女則已去其母家若不當旌者
　錢修撰與謙起辯之引張良陶潛事為類至千餘言
　不止
哭夫百首　明詩小傳薄少君為沈君烈妻君烈有才
　而夭薄為詩百首弔之踰年值忌辰酹酒一痛而絶
含血噀面　四部藁來節婦精女紅亡賴子遣鄰嫗誘
　之節婦怒罵曰未亡人役此手以養姑何得妄言嚙
　指含血以噀嫗面
截耳　泳化編胡廣女吉慶奴許字解縉子乃在娠時
　成祖所命後縉坐戍廣欲悔議女竊入取刀截耳且
　曰薄妾之婿皇上主之父面承之背主違父何用生
　為後解得赦歸乃完娶極盡婦道
作孤鳴雁　啟崇野乘漢上婦易氏幼侍父聞雁聲有
　凄苦特甚者問故父曰此失雄不再合耳婦頷之後
　十九而寡曰吾其向日孤鳴雁矣撫兩孤夀至百嵗
見簮毋忘　吳國倫集莊節婦八兒以人奴子為人奴
　婦夫死舅姑迫嫁之度不能抗至期與其姒易簮曰
　他日見簮毋相忘也姒不解其意須臾入室自經
歌咏婦人　楊繼盛題張節婦詩文集序今節義在婦
　人者郡縣俱有之而丈夫不多見豈天地精粹之氣
　不萃於男子乎古人之同于婦人者已為可恥今人
　之行反婦人之不如予于此感且媿諸君子無徒歌
　咏婦人也乎
　
　
　
　
　
　
　
　元眀事類鈔卷十三
欽定四庫全書
　元眀事類鈔卷十四
　　　　　　　　　　　監察御史姚之駰撰
　　人倫門(二/)
　　　祖孫
四世知學　元宋本集蘓伯修髙祖作屋置書祖威如
　又手自鈔校得數百卷貯之名曰滋溪書屋至父益
　市書萬餘卷教子尤嚴今伯修又嗜學不厭盖四世
　知為學矣
四世八相　元史綽斯戬額森布哈之孫額琳沁之子
　也四世為丞相者八人世禄之家鮮與比盛
太守山　眀史藁陳彦回守徽州遭祖母郭喪以百姓
　乞㽞屢請終喪不許葬郭徽城北山上彦回時走墓
　所哭甚哀人目之曰太守山後死建文之難
魁元卿相　靳貴集楊公春乃石齋先生之父孫慎狀
　元及第令子秀孫既多且顯魁元卿相勲業文章並
　萃一時公皆及親見之
除祖戍　遜國臣記程通祖平謫戍延安通上書求免
　言極懇切髙帝憐之私命驛召平既至並召通東西
　立殿陛下顧通曰汝識此人否祖孫相持哽咽不能
　仰視帝嘆曰孝哉此人命除其籍
廬湧醴泉　眀語林徐應魁有至性祖母歿負土成坟
　冬大雪門徑盡沒水火絶六日忽地響廬中醴泉湧
　出
得詩乞歸　稗史王璧為郎署居京師其祖夀登期頥
　寄詩有云若使来㸔百嵗祖何妨遲作十年官璧以
　詩聞乞歸省
誦祖讀書　王守仁年譜公生五嵗能言一日誦祖竹
　軒公所讀過書訝問之曰聞祖讀時已熟記矣
得頭泣葬　眀史藁邉之垣攻破畨巢嘉靖初之垣祖
　輪討賊被殺賊漆其頭為飲器至是六十年之垣得
　頭而泣遂還葬焉
一身五世　文徵明九十元日詩百嵗㡬人登耄耋一
　身五世見曾元
　　　父子
一門倡和　中州志許有壬仕宦垂五十年工詞章子
　禎少負才一門倡和共為圭塘欸乃集
　一子能教　元宋本集蘇威如至伯修三世皆一子惟
　其能教故悉克自樹立今伯修亦一子甫􁀙而頴拔
　可就傅
母子義烈　元史姚天福拜御史母戒之曰當公爾忘
　私勿以未亡人為䘏天福亦請于憲府曰監察責當
　言路苟獲譴乞不為親累帝聞嘆曰母子義烈之言
　當於古人中求之
戒酣酒　元史類編拜珠母竒􁐅氏寡居教子甚嚴一
　日入侍宴英宗知其素不飲强以數巵既歸母戒之
　曰天子試汝量故强汝飲汝當益戒懼無酣于酒
得學家庭　元綱鑑朱公遷父梧岡翁聞同郡凖軒吳
　中行得朱子門人黄榦之學於廣信饒魯因往學
　焉由是道徳文章卓然名世公遷之學得之家庭為
　多
内訓口授　元史虞集母楊氏宋末兵亂攜家趨嶺外
　無書可讀楊氏口授集論語孟子左氏傳歐蘓文後
　集文翰擅名皆楊氏内訓之力也
旌門　元史貝降母徐氏盛年守節教子甚嚴比貝降
　貴特旌其門及老見貝降歴官有聲譽乃喜
督畊雨中　名世類苑劉忠宣公教子讀書兼力農常
　督畊雨中或勸公為子乞恩曰此固國典然以待賢
　有功者某則何敢
伯温有子　眀紀事本末劉璟同兄璉侍父入朝太祖
　竒之曰阿璉眀秀阿璟凝重伯温有子矣後文皇登
　極璟不屈死
世為冡宰　南雝志詹同為吏部尚書甄别人倫鋪張
　神藻為朝野所推服子徽仕至左都御史兼吏部尚
　書父子世為冡宰亦薦紳盛事也
吾兒將酒　明語林張輪官知府歸省郡守過候父留
　飲輪持榼上饌如童子饌既具即退立廡下郡守固
　請答曰幸君候過敝廬老父主之吾兒特將酒耳郡
　守惶恐欲起乃賜食廡下
執篲以問　王錡雜記尤安禮為貴州㕘議罷歸有一
　子命之洒掃執篲以問曰大人地從何䖏掃起其謙
　厚如此
虐名士　藝苑巵言王稚欽少為文頃刻便就多竒氣
　然好狎逰蹶不可馴父母抶扑之輒呼曰大人奈何
　輒虐海内名士耶
有子不識　名卿集紀胡世寧子繼㓜讀書不了了父
　亦棄之世寧調兵至江西兵官以世寧出見繼繼為
　指授甚詳三日世寧歸閱得實嘆曰我有子自不識
　何也自是擊賊必從繼方略十不失一
五十荆　明王鏳穫稻分三子詩家風似此真堪賞只
　少㕘軍五十荆自注蔡㕘軍貲巨萬以豪蕩盡晚不
　能給其子乃各杖而遣之眀日周侍御往賀曰聞尊
　門析産長君五十餘三十也邑中傳以為笑
申父志　羅洪先集劉球以劾王振遇害始鍾𣸪實約
　與偕為妻泣勸而止未數日鍾病死妻亟悔之子同
　尚穉比長常欲申父志後諫易儲杖死入祀郡中忠
　節祠與公同日迎主且聨坐云
繼武若翁　獻徵錄宋訥為祭酒凡諸生守官稱職者
　多出訥門上每舉為教國子者楷法次子復祖上召
　為司業進而諭之曰若尚思繼武若翁也
按撫父子　李開先集藍田廵按山西父資善先廵撫
　其地有平亂安民功諸縣為立生祠公取道瞻拜復
　修其舊政西人謡曰一按一撫一子一父鹵不犯邉
　民皆安堵
血書訣父　吳偉業集天啟中逆奄矯㫖逮御史江隂
　李公於其家下詔獄以死獄中裂裳嚙血訣父手書
　自言三十餘嵗便作一世人矣
呼子東樓　王世貞集相嵩晚年每承聖諭必藉世蕃
　籌略方應荅無忤而機務亦湏世蕃取辦故嵩不敢
　名其子而呼之曰東樓
安能為孝　眀季遺聞李自成破京師吳三桂援師將
　至賊命三桂父驤作書招之三桂致書絶父云父既
　不能為忠臣兒亦安能為孝子兒與父訣請自今日
　賊怒戮驤家三桂痛哭誓師而進
語兒焚硯　明紀事本末御史李應昇下獄栲死卒之
　前一日寄詩云寄語兒曹焚筆硯好將犁犢聴黄鸝
喜逢口　明張翥集溧陽驛東北有雙塚世傳昔有久
　戍不歸者其父求之適遇此山下相抱大哭喜極而
　死遂葬于此因名喜逢口亦猶望夫之有石也
一品親扶　虞集文劉賡官一品年七十而孝靖公無
　恙仁宗有賜拜受公鬚鬂皓然親為扶掖詳見老夀
為賢母歡　泳化編永樂中正月夏原吉侍母往午門
　外觀燈上聞之賜鈔二百錠曰為賢母歡也詳見上
　元
王氣在燕　楊士竒集隆平侯張信初為北平都司受
　宻勅令縳藩府人信日夕􁂋憂母微察之信屏人以
　對母曰不可汝父每言王氣在燕汝無妄為禍家族
固求見母　筆麈頋文康公鼎臣父為小賈其嫗甚妬
　文康及第嫗猶虐其生母使之蓬跣執㸑不令見子
　文康遂介親友固求見母久之乃令自厨下出衣服
　藍縷文康抱之大慟親友皆為泣下
治事告母　眀史藁藺芳永樂時知吉安郡母甚賢芳
　日所治事暮必告母有不當母必教誡之芳受命惟
　謹由是為良吏
為嚴師　眀語林孫文恪陞妻楊氏有才學能詩于諸
　子為嚴師四子皆致卿貳諸孫皆進士如㳺官至大
　學士
灌園跪飲　玉堂叢話陳檢討繼㓜孤母守節訓公嚴
　篤郡上其事朝命廵按㢘之見節婦率子灌園子抱
　盎從步肅如朝廷少頃婦入内手持茶甌来檢討遥
　見遽擲盎趨迎至前跪兩手捧一甌而起飲之御史
　即以上奏旌門
手寫教子　解縉集先兄祠部公亂離無書太夫人手
　寫孝經古文杜詩教之
　　　兄弟
二室　元史虞集與弟槃構書舍為二室左室書淵眀
　詩於壁題曰陶菴右室書堯夫詩於壁題曰邵菴故
　稱集為邵菴先生
栁連理　元史類編吴思達兄弟六人以父命析居思
　達為主簿父卒還家曰吾兄弟别處十餘年今多破
　産忍使苦樂不均耶即出家財償其逋更復共居宅
　後栁連理人謂友義所感
雙璧　元史和和字子淵與弟庫庫皆負時望世號雙
　璧
教弟如師　元明善集董文炳教諸弟如嚴師雖貴顯
　如文用文忠歸休沐不敢先私室侍立終日裘馬金
　帛文炳未嘗先御有則盡賜諸弟諸弟或以過被笞
　皆俯首受之
三胡　元史胡長孺與從兄之綱之紀皆以經術文學
　顯人稱三胡
讓官　元蘇天爵集鄭欽以父功授右掖衛親軍千户
　請于朝以讓其弟銓大徳中銓復以讓欽之子克諶
　兄弟讓官賢于宋宣公穆公甚逺
大小宋　元史宋子貞字周臣工詞賦與族兄知柔同
　補太學生俱有名人以大小宋目之
以塊提仲　烏斯道集樂枅洪武中以例逮赴京仲氏
　棁願往代枅不可棁追及之枅叱之去不聼即乗垝
　垣以塊提棁垣之塊去者半棁知不可回始慟哭而
　返
五人同居　名世類苑劉忠愍球性孝友兄弟五人同
　居合食終無間言
小美　王世貞集敬美每出一語于鱗必大驚賞呼之
　小美至曰小美真才子也又謂世貞阿怒咄咄火攻
　伯仁不虞燎鬚耶陳繼儒集嘉隆季推王季仲佐之
　大小美
雙清館　玉堂叢話端木孝文與弟孝思先後使朝鮮
　以清節著朝鮮人為立雙清館詳見館
一世兩清　明李春芳集張􁑯㕘河南藩政繼伯兄羽
　後凡例所應得者悉從謝絶一如伯氏舊政洛中有
　一世兩清之稱
四甫　明詩話長洲皇甫冲與弟涍汸濓並有盛名稱
　四皇甫四甫之才子峻為冠
怡齋　明茍宗道詩因書怡齋詩以為友于箴自注蔚
　州元氏兄弟八人皆能文居無間言故牓其所居之
　室曰怡齋諸名公皆有詩
爭入獄　明紀事本末有訴浦江鄭氏交通胡惟庸者
　兄弟六人吏捕之急諸兄爭欲行弟湜不肯獨詣吏
　請往仲兄濓先有事京師與弟爭入獄上聞之曰有
　人如此而肯從人為非耶即命宥之
兵柄一門　陳子龍贈馮留仙巡撫天津鄴仙拜少司
　馬一時命下詩左樞司馬擅良籌憲府中丞擁上游
　兵柄一門推世將軍容兩地接皇州三邊烽燧甘泉
　夜萬國梯航碣石秋昔日二馮歌魯衛看君兄弟並
　封侯
聨䄄共食　文徵明集王履吉與兄履約少同筆硯食
　息起居未嘗少離既各授室而聨䄄共食視室處之
　時恒倍
南北司徒　玉池談屑嘉靖中靈寶許瓚為北司徒其
　弟誥為南司徒皆故冢宰襄毅公之子也兄弟對峙
　兩京並掌國計古今未有
同尚主　明野記太宗偶問宋指揮㻯有子無對有二
　子令帶來及入見上喜曰都好即命三公主四公主
　同下降兄弟並為都尉
對掌成均　談薈鄞縣楊守陳守阯兄弟各發本省解
　其後對掌成均並為尚書
雪月二編　皇甫汸集追昔家居兄弟多燕㑹觴歌之
　樂特甚者如眺飛素于寒朝玩流光于清夜雪月二
　編華萼競美矣比承慈戚兼值仲徂無復歡悰聊申
　慨咏
三魏三劉　明史藁魏允貞官兵部侍郎弟允中允孚
　俱為部郎名著一時劉廷蘭與兄廷蕙廷芥亦皆舉
　進士有名世所稱南樂三魏漳浦三劉者也
　　　姊妺
拒少師拜　明通紀姚少師少事姊如母既貴還欲拜
　之姊不肯出不得已出立堂中少師望見即却拜至
　第三拜姊遂抽身入户云我不要爾拜許多那見做
　和尚不了的是什麽好人
事如母　獻徵録林興祖有雅度終日端坐事姑姊如
　母育孤甥如子卒致有立
彷兄書　邢侗書名益重購請填咽妺慈靜善彷兄書
　　　夫婦
題詩返寄　元史吳叔仁業太學寄簡于妻韓氏韓拆
　簡乃白紙一幅遂題詩返寄之曰碧紗窻下拆緘封
　一紙從頭徹底空料想仙郎無别意憶人長在不言
　中
紅羊黑鼠　元史類編吳妙寧贅張氏子父以叛黨連
　坐吳曰吾不遄死禍延良人即自投繯時人謡曰紅
　羊年黑鼠月張婦吳儼遺烈九山風酸泖波血二氣
　舛錯愁雲結一樹梅花驚飄雪
鞵履復全　元史類編程鵬舉被俘于張萬户家張以
　所獲宦家女妻之妻屢勸程逸去成名程訴于張張
　命出之妻臨行以繡鞵易程一履泣曰期執此相見
　程感悟乃去後積官至參政自與妻别已三十年遣
　使攜鞵履往求之知巳乞身為尼使者至菴中故遺
　鞵履于地尼見之曰鞵履獲全吾願畢矣使者告以
　參政未娶終不出程乃具車輿迎之重為夫婦
亷信于妻　明通紀永樂時有人納銀于𤓰以餽刑部
　主事劉寧寧妻安氏發之詔褒寧平日亷信于妻妻
　能佐夫以義賜白金綵幣
寄外詩　藝苑巵言黄夫人寄外之作楊用修答和皆
　不及也明黄安人寄夫詩雁飛曽不到衡陽錦字何
　由寄永昌三春花栁妻薄命六詔風烟君斷腸曰歸
　曰歸愁嵗暮其雨其雨怨朝陽相憐空有刀環約何
　日金雞下夜郎
記鈐山堂　明紀事本末嚴嵩縱世蕃自恣妻歐陽氏
　常語嵩曰不記鈐山堂二十年清寂耶嵩甚愧之
水寛　見聞録屠愈徳漸山一日欲治僕某怒甚僕求
　解于夫人夫人笑謂買一大魚來莫測其指漸山嗜
　魚見而詫其肥夫人從旁微哂曰但水寛耳僕以此
　獲免
臣夫表　本朝尤侗明史樂府臣夫表注沈束以劾嵩
　繫獄十六年妻張氏上疏求代法司亦為之請不聼
　夏言之妻蘇氏請以身代夫上曰蘇氏亦流人安得
　代耶楊繼盛妻張氏疏乞斬妾首以代夫命為嵩所
　抑不得達
棄刃痛哭　汪道昆集戚少保王夫人封一品無子而
　鷙少保隂納羣姬御人露諸姬多子狀日操白刃願
　得少保而甘心少保裹甲入寢門號而愬祖禰一品
　亦棄刃抱頭痛哭乃攜一子子之
鐵夫人　明雜記林大輅諫武宗南巡拜杖下獄妻黄
　籲天求免緹騎以咒詛告并逮入受訊楚毒不承情
　詞慷慨惟求一死居五月得偕釋人稱為鐵夫人
染淚裁詩　明詩話鉛山費少師女嫁宜興吳尚書子
　不見答有詩寄父云染淚裁詩寄老親洞房辜負十
　年春西江不是無門第錯認荆溪薄倖人
金珥投江　明書龔鐩按察四川妻久從宦不治妝飾
　歸篋僅一金珥鐩見之駭曰安得此汚吾素風投之
　江
以為童烏　文太青繼室鄧氏太青好竒如子雲搆太
　元經以鄧為其童烏覃思少間相與論李詩韓筆喜
　而忘寐
李少婦　朝鮮崔慶昌詩序鐵原李淑卿歸梁文學無
　何梁應試漢京擢宏文館不還淑卿懐之而歿聞者
　哀之作少媍詞以表其貞靜専一之志
婦誚不亷　典故記聞工部尚書吳中立惟貨色是好
　有寵妾數十然甚畏其妻嘗領誥命妻命左右誦之
　曰此制甚當誦至終篇何嘗有一清一亷字吳不敢
　怒
不為汝曹　王世貞集盧柟上賦趙王王竒之賜金百
　鎰後不自得罷歸顧槖中所餘金㡬何趣付酒家也
　婦囁嚅咎柟不顧曰天生盧柟為汝曹地耶
　　　宗族
共乳兒　元通鑑張閏延安人八世不異㸑諸女婦各
　聚一室為女紅工畢歛貯一室無私蔵者一婦歸寧
　留其子衆婦共乳之不問巳兒兒亦不知孰為巳母
　也
義門　元史浦江鄭文嗣其家自建炎以來同居者十
　世凡二百四十餘年胡廷旌為義門
六世同居　萬厯注畧滁州義民盧守益家衆二百餘
　口同居六世詔旌之
思逺莊　名臣録陳選為廣東布政平生清苦獨倣范
　文正置田百四十畝祀先周族名思逺莊迨卒族以
　其家貧甚舉田還其子戴戴不受
任子移姪　明何世守集霍尚書韜三品秩滿任子恩
　移䕃小宗長姪聚宗族合食凡産業俱統于一租税
　所入伯兄掌之以均族衆所得俸薪亦以均之
　　　師生
作師友圖　元史趙復以朱子門人散在四方因以見
　諸登載與得諸傳聞者共五十有三人作師友圖
以義制服　元通鑑蘭谿金履祥從學同郡王柏及何
　基之門基則學于黄榦而榦則親得朱子之傳者及
　何王之喪履祥率同門士以義制服觀者始知師弟
　子之係于彛倫也
更三師　元史許衡七嵗入學問其師曰讀書何為曰
　取科第耳曰如斯而巳乎師大竒之久之謂其父曰
　兒潁悟不凡他日必有大過人者吾非其師也固辭
　去如是者凡更三師
歛于家　元史類編顧潤之㓜從俞長孺學長孺無子
　嘗語人曰吾昔寢疾潤之侍湯藥情若父子醫為感
　動弗忍受金今我老必託之以死既病革趍舟往卒
　之明日乃至潤之奉其尸歛于家衰絰就位而哭
從三事　明孟熙霏雪録姑蘇巨家蔣氏有子八齡厚
　延楊鐵崖為師鐵崖曰能從三事則可幣不足計也
　一無拘日課二資行樂費三須卜别墅以貯家人蔣
　欣然從之鐵崖竟留三年後蔣子亦有名于時
求骸歸𦵏　獻徵録王稌受業方孝孺孝孺之及于難
　也稌與鄭珣至聚寶門求其遺骸不得卒坐逮繫文
　皇念其祖禕死國特免之後又購孝孺遺文為侯城
　集以傳
擊額以管　獻徵録李希顔隠夾谷太祖手書徵之為
　諸王子師教法嚴毅有不若者或擊額以管帝撫而
　怒髙后曰惡有以堯舜訓爾子顧怒之耶帝威用霽
肖白沙像　吾學編醫閭先生賀欽為給事中見白沙
　論學即日上疏去官執弟子禮事白沙既别肖其像
　懸室中事之甚謹
卒稱弟子　明史藁王艮謁王守仁江西執木簡立名
　其冠曰有虞氏之冠服曰老萊子之服與守仁辯久
　之大服拜為弟子退繹所聞悔曰吾誤矣明日告之
　悔復就賔位自如巳心折卒稱弟子
憶師百首　名世類苑邵文莊為李西涯門生情義懇
　篤西涯歿文莊聞訃執喪如子為位哭泣追憶生平
　每事作詩不下百首
疏請代師　明陳宗敬文祭酒李先生坐困首木太學
　生石大用曰師猶父也奚忍坐視草疏請代銀臺懼
　以法大用固請事聞蒙並釋
下駙馬位　明黄淮集徐垢奉命授館教駙馬都尉胡
　觀中使援例設駙馬位于堂中北牖下南面而置師
　席于西階上東面先生憮然曰我豈以布衣而失師
　道哉手引駙馬位使下然後為説書明日復然先生
　為書責之觀大感悟
不阿主司　明史藁黄直金谿人受業于王守仁㑹試
　時主司發策極詆守仁之學直與同門歐陽徳不阿
　主司意編修馬汝驥竒之兩人遂中式
雙璧　啓崇野乗倪元璐與黄道周並為韓太史門下
　一時推為雙璧
撻紅袴　明詩話范菁山先生不畏强禦為國子監丞
　時嚴世蕃著紅袴入上舍先生撻之分宜次日造門
　謝未㡬而有大理郡丞之命
斸地編籬　名山蔵陳獻章受學吳與弼與弼師道尊
　嚴獻章為劚地編籬研墨捧茶
書帛觀刑　明史藁世蕃臨刑時沈鍊所教保安子弟
　在太學者以一帛署錬姓名官爵持入市觀世蕃斷
　頭訖大呼曰沈公可瞑目矣因慟哭而去
國賢即庄　邵寶詩曽説近遊須館我吾亭今合號涯
　翁自注文正公嘗欲卜居吳興寶與聞焉寶嘗謂公
　無錫須置一庄公曰國賢即我庄也又莊何為
　　　朋友
譏父友　元史帝問趙孟頫以留夢炎葉李優劣孟頫
　以夢炎為優帝曰汝以夢炎父友不敢禠言其非可
　賦詩譏之孟頫有往事已非那可説且將忠直報皇
　元之句帝嘆賞焉
讓新宅　輟耕録周仁榮築一室纔落成友人楊公道
　輿疾至門曰願假君新宅以死即讓正寢居之及死
　箱財對衆封籍呼其子還之喪費皆自巳出
葉郎還金　元史類編葉公政轉餉鄂閫時丹陽束子
　章先在志相合未㡬子章辭赴沔以貲囊相託越兩
　月其友朱君讓來謁曰子章不幸被盗死昔寄囊中
　有我物在敢請之公政不與明年還丹陽至朱束二
　氏照原封匙還之王逢詩天生禍亂有今日誰謂交
　遊無故人葉郎還金何媿竇禹鈞
函櫝付𦵏　陶九成集張毅父文丞相友也丞相赴北
　毅父偕行寓于公囚所日以美饌餽三載如一且潛
　置一櫃公受刑日即以藏其首復訪求公之室于俘
　中俾出收拾骸骨與先所函櫝南歸付公家𦵏之
匹馬送别　獻徵録屠應埈與袁􁑋聨名相䁥武庫灾
　􁑋下詔獄應埈旦夕具壺餐餉獄中戍之日諸人謂
　官校方偵邏莫敢送應埈獨匹馬出郊握手别
北郭文物　髙啓集余居吳北郭同里交善者惟王止
　仲一人後徐㓜文自毘陵髙士敏自河南唐處敬自
　㑹稽余唐卿自永嘉張來儀自潯陽各以故來而皆
　與余隣于是北郭之文物遂盛
迎友黄封　客座新聞楊士竒知陳敬宗自南京考滿
　來令子迎于道分贈黄封一壺且侑以詩曰請詢陳
　司業㡬月出南都河上交氷未江南下雪無道塗多
　䟦涉塵土著些須下馬須煎滌呼兒送一壺論者謂
　此詩頸聨有相臣體而友誼之隆藹然見於言表
救生盧柟　王世貞集盧柟繫獄謝榛攜柟賦遊長安
　見諸貴人絮而泣曰生有一盧柟視其死而不救乃
　從千古惘惘哀沅而弔湘乎
身自掖蔽　明通紀科臣石星上圖政疏上怒命廷杖
　削籍星友部郎穆文熙恐以杖斃乃先以義白緹帥
　而身自掖蔽星閽人共詈之文熙且詈且掖以出得
　不死
取十餘曹　弇山園稿文徵仲前輩名家最老夀其所
　取友祝希哲都元敬唐伯虎輩為一曹錢孔周湯子
　重陳道復輩為一曹彭孔嘉王履吉輩為一曹王禄
　之陸子傳輩為一曹先後凡十餘曹俱盡而最後乃
　得周公瑕
對山救我　薛應旂集李夢陽忤劉瑾械至京將置之
　死先是瑾慕康海名欲招致門下而海不往夢陽從
　獄中出片紙曰對山救我海見之曰我豈敢吝惡人
　之見而不為良友救耶遂詣瑾瑾大喜從容言夢陽
　事遂得釋
館閣同志　楊士竒年譜公求歸未遂與館閣同志者
　七人彷唐宋洛中諸老真率㑹約十日一就閣中草
　具小集酒各隨量殽止一二味蔬品不拘故為具簡
　而為歡數也
哭郊外　汪道昆集忠愍當大辟元美從徐子與及諸
　郎官哭之郊外治其喪嚴氏跡之于是元美首及難
　子與亦行
内狂生　李攀龍集余往從殿卿則鞅鞅去者瞰余又
　相謂太孺人顧奈何内狂生也
抱屍禮𦵏　獻徵録靖難師至給事黄鉞投琹川死時
　訛言將戮鉞家親朋悉驚伏友人楊福獨具棺衾晝
　夜泣橋側數日屍忽自出立水中福親抱而起竟成
　禮𦵏之
獻臣生我　明書吳尚書廷舉生平篤友誼在太學時
　羅玘以貲貢兄事之玘病痢日為煮藥餌負登厠十
　晝夜數十反玘既瘥同舉進士語人曰玘四十年前
　生我者父母後獻臣生我也
見録輙焚　王鏊集姚廣孝别有道餘録専詆程朱其
　友張洪云少師于我厚矣無以報之但見道餘録輙
　為焚棄
贖女治喪　紀典纂要于寛成化舉人友任良病死其
　妻鬻二女治喪寛贖還之
並橜共衾　徐禎卿與獻吉書惟昔與子聨蟬裾玉周
　旋朝寺良時出遊則並橜而趍清宵燕寢則共衾而
　寐
蕨粟同吟　王世貞集韓邦憲守衢訪童子嗚于山塢
　中山中人皆擁門瞷觀尉使遊徼旁午顧見案上一
　柈蕨菜脱粟飯太守與子鳴共而鳴鳴吟至夕始去
被逮出餞　明史藁魏大中被逮道吳門周順昌出餞
　與同卧起者三日許以女聘其孫旗尉趣行順昌瞋
　目叱之尋亦遇禍
復社　明詩話復社之名傾動朝野蘇州民陸文聲疏
　言張采張溥倡立復社以亂天下下學政察覈至有
　草檄以聲復社十罪者金毓峒姜埰各上疏白其事
　始得釋福藩稱制阮大鋮語馬士英云孔門弟子三
　千而維斗等聚徒至萬不反何待至欲陳兵于江以
　為防禦心知無是事而意在盡殺復社之主盟者
　　　奴婢
抱琹　元史泰不華為國􁰡所害有僮名抱琹亦從死
訴枉還籍　元史類編鄭一徳被俘至燕事鄭留守家
　厯三世以思親將辭歸㑹留守以寃誅詔簿録其家
　衆各亡散一徳獨詣中書訴枉狀得還所籍鄭母勞
　以田廬不受
貸鈔贖親　元史廬江羊仁年七嵗因亂母及兄弟皆
　相失仁被掠賣為奴力作二十餘年主憐之縱為良
　仁踪跡得母及兄弟乃貸鈔百錠厯詣各家贖之二
　十餘口復聚居為良
用愚騃　輟耕録許魯齋在中書欲僱一僕其能應對
　嫻禮節者却之曰特欲老實耳他日得一蓬頭垢面
　愚騃之人即用之
解檢書　湧幢小品王弇州書室中一老僕能解公意
　公欲取某書某卷某頁某字一脱聲即檢出待用
枕中二楮　明田汝成集阿寄淳安徐氏僕也事寡主
　母易簮珥得銀十二兩為息而致産數萬金為寡婦
　嫁三女婚兩郎病且死出枕中二楮則家計悉在曰
　此可遺兩郎君也啓其篋無寸絲尺粟之儲焉
上墓先在　啓崇野乗趙登事其主趙廣文勤力作苦
　主倦遊歸乃悉歛所積㡬百金跪進之念其久勞遣
　令休息廣文歿子孫上墓登輙先在
勸登山　明王履集余僮張一頗慧聞余有登華之謀
　力勸行及入山乃能體吾愛畫之癖當摹冩時每索
　竒樹怪石以報逮余還家為圖間有忘者又能以其
　所記禆余余喜其弗俗也為詩以賞其異
千里負兒　湧幢小品丁汝䕫坐辟家戍遼陽皆死惟
　一孫生方五月僕孫明抱兒乞乳哺之又哭訴監司
　乃得脱籍數千里負兒乞食以歸事兒如事主仍追
　理其遺産白之官出入具一尺籍及長悉以付之
烹縳主僕　明紀事本末元何真圍王成募人能縳成
　者成僕縳之以出僕求賞真如數與之乃使人具湯
　鑊車上縳僕促烹之使數人鳴鉦督僕妻炊火僕每
　一號則羣應之曰四境有如僕縳主者視此
稱鶴坡　談薈分宜當國家人永年専為世蕃過錢號
　曰鶴坡朝官無不稱鶴坡者一御史朱至與之結義
　兄弟云
投刺楚濵　耳談張江陵柄政家人子游七司其出入
　號曰楚濵二給事至與之通婚媾翰林諸公贈詩文
　而　列臺垣投刺者十四五矣
𦵏主骸　明通紀張獻忠陷長沙推官蔡道憲死之健
　卒林國俊九人追侍從死内四卒曰願𦵏主骸而後
　受刃賊義而許之于是解衣裹骸𦵏畢而自經
蓮實啗兒　焦竑集花雲就縳妻郜氏亦赴水死子方
　三嵗侍兒孫收郜痊之抱兒逃互見蓮李東陽花將
　軍歌浮槎為舟蓮為食空中老父能知津孫來抱兒
　達行在哭聲上徹天能聞
封婢　菽園雜記楊文貞在内閣夫人已蚤世惟婢侍
　巾櫛一日宫中有慶命婦皆至太后命召其婢至其
　貌既不揚衣復儉陋命妃嬪重為梳整易内製而遣
　之翊日命所司如制封之不為例
守節　李東陽集無錫殷氏婢守節秦武昌廷韶有傳
　識之以詩中有句云少有清風辭外侮老將遺業付
　諸孤
媵奴死節　湧幢小品黄巖真奴媵鍾氏嫁于苻十三
　日而苻死鍾有異志真奴知不可回乃夜縊死苻柩
　上
竊子歸郭　謝方石集阿菊者從陳氏嫁于郭生一子
　而郭死陳改適菊夜竊其子歸于郭
膳㜎　沈周落花詩焚追螺甲教香史煎帶牛酥屬膳
　㜎
　
　
　
　
　元明事類鈔卷十四
欽定四庫全書
　元明事類鈔卷十五
　　　　　　　　　　　監察御史姚之駰撰
　　人品門(一/)
　　　方正
以廉為姓　元史博囉哈雅拜亷使子希憲始生喜曰
　吾聞古以官為姓天其以亷為吾宗之姓乎故子孫
　皆姓亷氏
裂絹却幣　明顧元慶雲林遺事張士信使人持絹以
　幣求元鎮畫元鎮曰予生不能為王門畫師即裂其
　絹而却其幣
面折廷諍　元史竇黙于國家大計面折廷諍人謂汲
　黯無以過之
手記暮書　元史類編宇文公諒嘗挟手記一冊識其
　編首曰晝有所為暮則書之其不可書即不敢為天
　地鬼神實聞斯言
天下儒師　元通鑑元迎帝師至京令朝臣郊迎大臣
　俯伏進觴帝師不為動富珠哩翀時為祭酒舉觴立
　進曰帝師釋迦之徒天下僧人師也余孔子之徒天
　下儒人師也請各不為禮帝師笑而起舉觴卒飲
一人獨立　眀紀事本末王振以楊士竒言召薛瑄為
　大理少卿瑄至不謁振一日㑹議東閣公卿見振皆
　拜一人獨立振知其為瑄也先揖之且告罪然自是
　深銜之
硬黄　李夢陽集尚書黄􁀍正色山立當為郎中時人
　業以硬黄目之
不見時相　詞林人物考李淑㨗南宫相嚴嵩曰聞楚
　有才士李某者吾鄉人也能一見我乎公謝不肯往
　當射䇿夏太宰薦之鼎甲嵩故下之
豈可呈身　獻徵錄隆慶時劉淛試南宫下第大學士
　李公得其遺卷心竒之欲致一見不可曰落第書生
　豈可呈身相門耶張居正欲致之東閣亦拒不相見
旋師却女　傳信錄徐武寧南征至蘇州見一女子絶
　色即以重幣遺之曰當為後期及師旋悔之令其他
　適女父母堅求以侍巾櫛拒不從
謝延致　眀史藁張居正欲其子及第羅名士以張之
　聞湯顯祖及沈懋學名命諸子延致顯祖謝弗往懋
　遂與居正子偕及第顯祖遲久始成進士
䄈褐見客　嘉靖注略楊一清起總制陕西過雒陽造
　故大學士劉健欵良久健䄈褐出曰應寧出將乎曰
　承乏耳出甌茗飲之竟無一語
不致半詞　明林俊集吴希賢為檢討預修實錄要人
　子冦者賂優其父半詞公曰茍為是他日何以見董
　狐于地下却之
還處子　筆麈御史大夫葛端肅公終身不置姬侍年
　且五十夫人求一姬奉之不得已一往見其無羞澁
　態即拂衣出竟不復往數年乃召其家還之猶處子
　也
長揖謝扇　獻徵錄逆瑾肆虐一日贈川扇于諸翰林
　有入而跪見者公獨長揖頃之受贈者復跪謝公傍
　正色曰何跪而又跪也瑾大怒詰其姓名公自前對
　曰翰林何塘
涕唾爵禄　劉定之集元儒劉因傲晲濁世涕唾爵禄
　是以裕宗不能留世祖不能致
叱權門犬　明紀編年都城戒嚴趙貞吉議罷盛氣謁
　相嵩嵩不見㑹趙文華入謂貞吉曰公休矣天下
　當徐議之貞吉罵曰汝權門犬何知天下事
衡山有恒　靳史文衡山素不至河下拜客嚴介溪過
　吴門候之二日不至忿然謂顧東橋曰不拜他人猶
　可渠亦敢以我概人耶東橋曰若非衡山有恒那得
　介溪有芥
恥列鄉祠　唐順之集羅念菴以吉水鄉祠駁雜所祀
　非類耻其父與之同列欲奉其主以歸
效韓愈　王鏊集西域法王来朝上將親勞之夏原吉
　曰宜示以君臣之禮上曰爾欲效韓愈耶他日法王
　見便殿上命公拜公曰臣死不敢奉詔上笑曰卿過
　楊勉之拜獼猴逺矣
恥為諛墓　明紀事本末忠賢嘗營坟于玉泉山遣人
　詣繆昌期乞墓碑昌期叱之曰吾生平恥為䛕墓豈
　肯順璫旨耶忠賢後起大獄竟殺之
不與瑾交　吾學編吕柟為修撰時逆瑾用事以柟鄊
　人欲引啗柟驟與卿佐柟遜避不與交瑾憾且中傷
　㑹瑾敗得免
避臺選　獻徵錄鄭世威嘉靖己丑進士㑹臺臣闕詔
　廷臣従諸進士選擇衆競趨之世威曰才脱章句便
　躐司耳目母論躁且虞曠也竟不往
首請削濠　霍韜集王瓊為兵部尚書宸濠反聞朝士
　愕駭持兩端公獨奮曰竪子鳥䑕聚刻期成擒又曰
　王守仁據上㳺躡濠後擒濠必守仁乃從直房頃刻
　覆十三疏首請下詔削濠屬籍正賊名次䇿命帥進
　兵已而擒濠皆如公䇿
謝外丹　徐階集羅念菴嘗逰衡嶽僧楚石欲授公外
　丹公曰吾道自足寧須此
死拚一身　維風編劉忠宣大夏遭逆瑾之難同難者
　謀行賄紓禍公曰如此而死拚一身耳如此免死則
　累一生且累子孫矣頼屠中丞得減死戍肅州
聼選人語　可齋雜記學正魏齡至京侍古亷先生言
　曰昨聼選郎羣衆相語但問某地有出産不聞一人
　施政教方略為言者如此天下安得治先生聞之語
　彭文憲曰新學正有志之士因力薦之
不題古畫　獻實何景明為中書錢寧欲交驩景明持
　古畫求題景明謝曰此名畫不可㸃汚卒不許
直道不貶　武宗實錄馬文升歴事五朝垂六十年儉
　節清名終始如一直道而行不阿權貴屢起屢仆卒
　不少貶
顧獨坐　明紀顧佐性嚴重為都御史非議政不與諸
　司羣坐人稱為顧獨坐詳見都御史
在在逆旅　王錫爵集海剛翁天下竒男子有傳其倦
　逰狀者僕曰如此公不必歸不必不歸故衣一箧飢
　僕數人在在皆逆旅息息皆嬰兒也
報詩却金　嘉靖注略沈鍊以論嚴嵩戍宣府總督楊
　瑞方媚事嵩然畏鍊之口時順方殺平民奏首功以
　金遺鍊結好鍊報詩有云試聽沙場風雨夜寃魂相
　喚覔頭顱順得詩大懼遂謀殺之
水汚吾手　徐渭集葉信為工部時同舍郎某以墨聞
　公從之飲醉沃手先同舍郎次公公叱奉盆者易水
　曰是水汚吾手
手削署名　明史藁顧憲成為主事時張居正病朝士
　羣禱焉憲成不可同官代之署名憲成聞馳往手削
　去之
越中四諫　獻徵録㑹稽沈束為給事中抗疏論嚴氏
　下獄十八年其後餘姚趙錦上虞徐學詩㑹稽沈鍊
　先後上書論嵩皆被逮譴謫以去時號越中四諫
不易一官　函史宏治中景州阜城獻縣民田萬頃界
　連東宫莊管莊内侍欲冐占民田訴于朝命户部貟
　外官亷往勘内侍私之曰田歸我講官可得也亷曰
　以萬人之命易一官我不忍為卒以田歸之民
長揖勢閹　吴中故語况鍾知蘇州下車首謁一勢閹
　于驛拜下不答歛揖起云老太監固不喜拜且長揖
　既乃就坐與之抗論
半揖畫像　明史藁耿如杞偹兵遵化廵撫劉詔懸魏
　忠賢像于行署率文武將吏五拜三叩首杞半揖而
　出忠賢令詔劾之
不建璫祠　冬夜箋記梁應澤撫治鄖陽當魏忠賢擅
　權天下廵撫鮮不具疏建祠者鄖陽獨無
東林　明通紀萬歴中沈一貫為相以才自許不為人
　下顧憲成謫歸講學于東林而孫丕揚鄒元標趙南
　星之流謇諤自負與政府每相持憲成講學天下趨
　之一貫持權求勝受黜者身去而名益髙此東林浙
　黨所自始也其後更相傾軋垂五十年
　　　義烈
作生祭文　元史類編王鼎翁負氣節文天祥被執至
　青原作生祭文遺之
取姦臣頭　玉堂綱鑑益都千户王著殺阿哈瑪特于闕
　下時阿哈瑪特病國欺君著因人心憤怨矯制殺之帝
　命討亂者著臨刑大呼曰我為天下除害今日死矣
　異日必有為我書其事者王惲義侠行堂堂義烈王
　青州胸藏秘䇿通神謀䄂中金鎚斬馬劍談笑馘取
　姦臣頭
葬陵骨　張孟兼集楊璉真伽發宋陵唐珏隂召惡少
　收貯遺骨瘞蘭亭山後人咸稱為義士詳見興亡
持竹夹　鄭元祐雜錄東嘉林霽山當楊總統發諸陵
　時林故為丐者背竹籮手持竹夹遇物即夹又鑄銀
　作小牌擊腰間取賄畨僧果得髙孝兩朝骨歸葬
碎膝　元史巴拉為父報仇不克被執逼令跪不屈以
　鐵撾碎其膝終不跪
扑酹觴　名臣錄于謙為曹吉祥軰所害行路嗟嘆吉
　祥麾下有達官指揮多爾者以一觴酹其地而慟吉
　祥恚扑之明日復酹慟如故
袒胷受射　明通紀錢唐洪武中為刑部尚書後上讀
　孟子欲去其配饗即上疏諫先是有旨来諫者當射
　殺之唐置棺袒胸受射上見其諫甚切命太醫治其
　瘡配饗得不廢眀陳南山詩引棺絶粒箭當胸拚死
　扶持亞聖公
扶顛子　眀盧演方氏本末記先生抗命時魏公澤時
　尉寧海匿其㓜子徳宗天台余學䕫佯狂迓公而歌
　有區區尚願效程嬰之句公心動叱曰扶顛子去越日
　又歌如前公乃潜以德宗託之航海匿雲間依俞祠
　部允萬厯時乃得復姓歸台
觀杖上疏　明紀事本末鄒元標觀政刑部時吳中行
　趙用賢艾穆沈思孝以劾江陵受杖復加鐐鎻元標
　憤甚視四人杖畢而疏上旋亦受杖謫戍
書劾魏疏　明史藁吳懷賢為中書楊漣劾忠賢疏出
　懐賢書其上曰宜如韓魏公治任守忠故事即時遣
　戍又與吳昌時書有事極必反反正不逺語忠賢偵
　知之大怒矯㫖下獄拷掠死
張屈字　髙啟集元至正間袁有一守多恵政郡使者
　强奪其官一博雞人素豪聞之即連楮為巨幅廣二
　丈大書一屈字以兩竿夾掲之走訴御史臺臺臣弗
　理乃與其徒日張屈字遊金陵市中臺臣慚為復其
　官
脫封刳梏　李東陽集岳正為曹石所陷謫戍至涿州
　傳舍手梏急氣奔且死涿人楊四為祈哀解人不肯
　楊醉以酒伺其睡乃燒鏊令熱以酒噴梏封炙之紙
　皆昻起因去釘脫梏刳其中復釘而封之其人覺有
　異楊說之以銀為夀公乃得至戍所
射三鵠　王世貞集沈青崖田保安塞外人争為公詈
　相嵩公與従游士射立三鵠書李林甫秦檜嚴嵩名
　于其上令射之
為世誅賊　明紀事本末王振挾帝親征師潰于土木
　帝北狩將軍樊忠従帝旁以所持錘捶死振曰吾為
　天下誅此賊
璫頭祭忠　啟崇野乗蔡經歴士順自號為東林鄉人
　莊烈帝御極首拆璫祠萬憤逡廵尚為餘威所刼公
　直前與王太守索璫像頭徧祭死事忠介諸公
疏相八罪　明胡直集御史王宗茂劾相嵩八大罪以
　為中外唾罵人神怨恫雖唐之楊國忠宋之秦檜大
　有甚焉疏入謫平陽縣縣丞
白氣縷縷　李夢陽集霍恩為上蔡令賊來攻城恩力
　竭而潰遂遇害頸斷無血白氣縷縷若騰龍事聞詔
　贈光禄少卿
説魏公　明紀事本末周宗建逮至詔獄鞫時更慘偃
　卧不能出聲許顯純罵之曰此時尚能說魏公不識
　一丁否葢宗建前疏中有此語也卒斃于獄
燕中少年　王世貞錦衣志門達搆袁彬以死罪燕中
　少年楊賢者常為漆工尚方奮曰袁公上魚服侣也
　門達何人而輙害之因上疏詆達極稱彬枉詔併下
　達治達捶賢至百餘賢以計呼寃上悟竟出袁彬
猛拚一死　周順昌尺牘大丈夫猛拚一死何事不可
　為末後一著定當俊偉
税官謠　明欽叔陽稅官謠序太監孫隆以織造駐蘇
　州朝廷方起稅額惡少年賄充委官勒索商稅民不
　堪命崑山人葛誠率衆殺委官慷慨就獄焉詩斬爾
　木揭爾竿隨我來殺稅官
討天下賊　楊繼盛劾嚴嵩疏嵩有十罪五姦臣居兵
　曹以討賊為職嵩盗權竊柄誤國殃民天下一大賊
　也
五人墓　明張溥五人墓碑記五人者當蓼洲周公之
　被逮急于義而死者也至于今郡之賢士大夫請于
　當道即除魏閹廢祠之址以𦵏之且立石墓門以旌
　其所為五人曰顔佩韋楊念如馬杰沈揚周文元李
　繼貞五人咏五人生為義士死為神不然厲鬼除君
　側
孔孟主使　明史藁宦官何鼎性忠直張鶴齡常侍内
　宴帝如厠鶴齡倚酒戴帝冠他日復窺御帷鼎持大
　𤓰欲擊之張后激帝怒下鼎獄問有主使乎曰有問
　誰耶曰孔子孟子也后竟殺之
紿賊斷喉　明紀編年闖賊分宫嬪宫人費氏年十六
　投眢井賊鈎出之紿曰我長公主也遂見自成察之
　非是賞部校費復紿賊置酒成禮懐利刅俟賊醉斷
　其喉因自刎
瓊枝曼仙　本朝徐岳見聞録張獻忠破荆州召恵府
　樂户行酒有瓊枝者色藝出羣命之歌不肯曰我雖
　賤豈能以歌侑賊觴以刅挾之不畏乃臠之同時有
　曼仙者召至刻意逢迎獻忠大恱曼仙侍寢置毒于
　酒以奉獻忠妮之曰汝先飲此却之不得立飲而斃
　獻忠始覺碎磔其尸
　　　道學
儒道不廢　虞集文南北未一許衡先得朱子之書伏
　讀而深信之持其説以事世祖儒者之道不廢衡實
　啟之
傳道圖　元史趙復原羲農堯舜所以繼天立極孔子
　顔孟所以垂世立教周程張朱氏所以發明紹續者
　作傳道圖而以書目條列于後
戒科舉文　元史許謙居東陽八華山學者不憚百舍
　來受業然獨不以科舉之文授人曰此義利之所由
　分也
德性為本　元史類編吳澄嘗為學者言朱子道問學
　之功居多而陸子静以尊徳性為主學問不本于徳
　性其弊必偏于言語訓釋之末故學必以德性為本
　議者遂以澄為陸氏之學所居草屋數椽程鉅夫題
　曰草廬
不復赴試　元通鑑休寧處士陳櫟致力聖賢之學科
　舉初開不欲就試有司强之中選遂不復試禮部教
　授于家學者稱為定宇先生
夢夫子　元史黄澤明經學道嘗夢見夫子以為適然
　既屢夢見之最後乃夢夫子手授所較六經字畫如
　新由是深有感悟
親得二氏　元通鑑金履祥従學同羣王柏及何基之
　門二人葢得朱子之傳者當時以為基之清介純實
　似尹和靖柏之髙明剛正似謝上蔡履祥則親得之
　二氏而並克于巳者也
未嘗偃卧　元史楊桓㓜讀論語至宰予晝寢章慨然
　立志由是終身非疾病未嘗偃卧
生朱子鄉　明詹烜集趙東山汸謁虞公集于臨川時
　江西憲試請題虞公擬策問朱陸所異同東山條對
　精切虞公曰子常生朱子之鄉而得陸氏之説乎二
　家所以成巳教人反覆究明葢素用力于斯非綴緝
　者比也
三禮尤深　元史類編熊朋來于諸經中三禮尤深
持錢買水　元史尚野誨人先經學而後文藝毎謂諸
　生曰學未有得徒事華藻若持錢買水所取有限能
　自鑿井及泉而汲之不可勝用矣
儒風獨盛　元史類編胡雲峰先生名炳文尤潜心朱
　氏之學其族子淀為建明經書院以處四方學者儒
　風之盛甲于東南
道學正脉　明通紀薛瑄年十二作詩賦監司竒之稍
　長講周程張朱書歎曰此道學正脉也遂焚其所作
　後授御史三楊欲一識面不可得
活孟子　玉堂叢話姜麟使貴州特枉道見白沙先生
　出曰吾閱人多矣如先生者耳目口鼻人也所以視
　聽言動者殆非人也至京師有問之者對曰活孟子
　活孟子
傳習録　王守仁年譜先生講學始論知行合一後專
　以致良知訓學者門人薛侃刻傳習録後南大吉續
　之
濳心録　李賢古穰襍録吉水羅僑嘗為台州知府平
　生所養甚正著潜心録有云每見青天白日便看吾
　心光明何如每見雲影蔽日便看吾心昏蔽何如每
　見草木生意便看吾心生意何如每見禽獸自適便
　看吾心自適何如
書與世敝　明王慎中集陳紫峰之書焯乎昭布大行
　而乆存雖與世相敝可也今書肆所板四書淺説易
　經通典是也
疏朱子言　一統志胡一桂入元隠居著書以閩為文
　公講學地過其鄉訪求緒論復従建安熊禾游十餘
　年歸乃裒諸家之説以疏朱子之言學者稱雙湖先
　生
二王　明趙貞吉集泰州王艮講學以悟性為宗以格
　物為要聞陽明良知之論即日往造江西就第子列
　後従居越卒配越中為二王云
建書院　獻徴録湛尚書若水平生足跡所至必建書
　院祀白沙無處不授徒無日不講學従游者殆遍天
　下
多說夢　泳化編吳康齋日録多説夢録首即説夢見
　文王孔子與朱子中間復言夢孔子來訪朱子來訪
繫獄講經　玉堂叢話金問坐繫獄十年非義相餽皆
　不受時黄淮楊溥同坐繫三人相得甚省躬念舊之
　暇各持一經講論曰此處憂患之道也
以敬名齋　明書胡居仁字叔心従吳聘君遊其學以
　主忠信為本以窮理盡性致命為期謂聖學成始成
　終在于敬因以敬名齋
傳伊雒　明吕維祺集中州真儒輩出程邵開天國初
　曹月川與文清諸君子鼓吹羽翼隆萬之間雒有尤
　西川新安有孟雲浦皆傳伊雒之鉢古道清時正學
　垂後月川已諡静修而二先生尚未易名
六經正宗　蔡清傳清之學以六經為正宗四書為嫡
　傳宋四儒為真派摹擬闡解學者宗之稱曰虛齋先
　生著有四書易經蒙引太極圖宻箴世廟閱其易説
　特命頒行列姓名于理學名臣録中
志在世道　明史稿涇陽先生顧憲成講學東林書院
　嘗曰官輦轂志不在君父上官封疆志不在民生上
　居水邊林下志不在世道上君子無取焉故其講習
　之餘往往諷議朝政裁量人物朝士慕其風遙相應
　和故東林名大著而忌者亦多
真士大夫　名世類苑邵文莊嘗曰願為真士大夫不
　願為假道學
辟良知　明史稿越中自王守仁後弟子一再傳皆襍
　于禪或以因果為說去之益逺劉宗周憂之乃築證
　人書院集同志講肄臨殉難時語門人曰為學之要
　一誠盡之而主敬其功也若良知之說鮮有不流于
　禪者學者稱念臺先生
笑擁如花　黄佐大醉言志詩倦游却憶少年事笑擁
　如花歌落梅自注欲盡理還之喻王世貞集此公作
　美官講學恐人得而持之故詩云云
　　　清介
賣田之官　元史董士選仕至平章每一之官必賣先
　業田廬為行貲子孫不異寒士
休糧方　輟畊録胡長孺方絶糧趙孟頫為羅司徒奉
　鈔百錠為父求墓銘長孺怒曰我豈為宦官作墓銘
　者堅却之其送蔡如愚詩云薄糜不繼襖不煖謳吟
　猶是鍾球鳴語之曰此余秘宻藏中休糧方也
鬻産佐費　元史黄潛天資介特在州縣惟以清白為
　治月俸弗給毎鬻産以佐其費
還金　元史類編曺鑑任湖廣員外時有故掾顧淵伯
　以辰砂一裹餽鑑漫置笥中半載後因割藥劑取視
　之中有黄金三兩鑑驚歎曰淵伯以我為何如人也
　時淵伯已殁呼其子歸之
行炭穴　元史劉正以阿哈瑪特故被繫尋得釋上曰劉
　正衣白衣行炭穴十年可謂廉潔
芥視珠犀　元史類編庫庫往覈泉舶芥視珠犀不少
　留目
世無貪墨　楊士竒集楊氏世以清白聞不必逺舉由
　元至今一二百年内自朝宁外至郡縣無不有焉而
　無一人以貪墨失官者
氷霜鐵石　明史稿馬謹正統時仕至廵撫素亷介楊
　士竒嘗稱為氷霜鐵石
白袍㸃墨　水東日記山襄毅亷正自持帥府有老𨽻
　性敢言公呼試問曰世謂為將不忌貪有諸對曰白
　袍㸃墨終不可湔公舉手曰教我教我
書壁却餐　獻徴録王敬臣廬居甚隘寄寓天王寺中
　鬻書易米有餽餐者却之不已則書壁云不食嗟来
　食寧為溝壑夫其人乃止
教鬼負　筆麈徐階為宗伯其同邑孫承恩亦以大宗
　伯掌詹徐賓客甚盛孫惟閉門深卧而已一日僕竊
　語曰同為尚書他家車馬盈門相公第中鬼亦不至
　我輩何望孫聞之曰任爾等他往留我一人在此教
　鬼負去
餽目無名　内閣行實廣東布政徐竒來朝載土簟諸
　物以餽廷臣或得其單目以進上閱無士竒名召問
　將治廷臣私交之罪士竒曰竒赴廣時衆皆作詩文
　贈之故有此餽臣時病未有不然亦不免今受否未
　可知且物微上意解命燬其目
弔馬張　明石瑤集張舉為户部主事日自擕菜果以
　度饑渇所乘馬亦清鞚終日不與少秣人呼為弔馬
　張
三日一肉　古穰襍録軒輗按察浙江俸資之外一毫
　不取四時著一青布袍三日以米易肉一斤
貧不愛錢　獻徴録錢昕官布政魚侃守開封皆有亷
　名人曰富不愛錢錢昕貧不愛錢魚侃
不二衾　王世貞集陳察為南贛廵撫生平不二衾蔬
　肉分日而食冠衣袽亡易令綴以絲襚色錯然乆而
　失其故
辭禄　楊士竒集張昕為户部主事即辭禄雖奉使在
　外公廩一無所取
不増一室　孫鑛集禮部尚書陶承學所居惟樓三楹
　猶與季氏布政公共之子息既衆則屏藩以居終身
　不增一室
辭計偕金　雷禮集胡端敏世寧初舉鄉試第二故事
　計偕者給路費百金公以浙眚竟辭其半
不受一蔬　吳中往哲記長史顧德輝清介絶俗平生
　不受人一蔬之餽詣人家誓不飲食或主自啜茶公
　對之清談而已
却求畫　四友齋叢説衡山先生于辭受界極嚴人或
　持餅餌一􁁊來索書欣然納之唐王以黄金數笏遣
　人求作畫先生拒絶不納竟不見其使
乳羊博沽　續藏書劉麟為工部尚書罷歸太宰李黙
　訪之觴于逸老堂了無夙具旋以乳羊博市沽風雨
　瀟瀟欣然逹夜
十擡　周穉閩小紀永樂時洪公英以都御史還家有
　十擡士紳疑皆輜重也相戒不與通公後知之令取
　几案盡開諸笥陳之乃圖籍耳于是置十擡空摃于
　案下人共窺探士紳方往來如初
就日而暴　維風編李文正東陽清約之􁄻出自性成
　冬月不爐披册􁄻觚不勝其慄輙就日而暴之日移
　亦移
案設陶器　獻徵錄成祖常宴近臣各設銀器一案因
　以賜之惟兵部尚書張本坐案皆設陶器諭曰卿號
　窮張銀器不知用也本頓首謝
死不汚財　典故紀聞餘姚毛吉為副使以殺賊衆寡
　不敵而死或閔其家貧無歸以所餘犒軍金宻授其
　僕是夜僕之婦忽據中堂舉止正如吉狀顧左右請
　夏憲長來夏至起揖而言曰某受國恩死無所恨但
　所遺官銀已付我家雖官無所考然汚我地下矣願
　急以還官言畢而仆
歸益斛　顧璘集景暘為司業與六館諸生講解不憚
　寒暑典簿餽公廪私益以斛公知之歸其益讓之曰
　吾雖貧何相賊也
却金賜酒　明史藁孫祖夀為大帥部將以五百金遺
　其子于家却不受他日來省賜之酒曰却金一事善
　體我心否則將盡法于汝矣
焦紗為帷　黄汝亨集王二固為留都侍御既殁吾輩
　入哭于時寒風臘雪猶以敝焦紗為帷所覆布被陳
　絮而已槖中如洗至無以為殮
醵金為殮　明通紀海瑞為南京都御史卒于官僉都
　王用汲入視葛帷敝籯有寒士所不堪者啟其篋僅
　十餘金士大夫醵金為殮具士民哭之罷市者數日
　明朱良佑弔海忠介詩蕭條棺外無餘物冷落靈前
　有菜羮
盜不啟篋　典故紀聞太僕少卿李綱居官㢘介會于
　途遇盜奪其篋將啟之既知為綱曰乃李少卿耶是
　無錢不啟篋而去
蒼頭給㸑　明史藁魏大中為都給事不以家自隨二
　蒼頭給㸑而已入朝則鍵其户寂無一人
家惟書籍　明紀事本末英宗復辟籍于謙家無餘貲
　蕭然僅書籍耳而正室鎻鑰甚固則皆上賜也
封還紅褐　明陳建通紀鄺埜按察陜西其父家教至
　嚴嘗以俸易一紅褐寄之父大怒曰子不才乃索此
　汚我耶封還以書責之
贈䨇磁　玉堂叢話萬公士和之饒時唐先生贈以雙
　磁罌曰夫饒非乏磁而吾以磁贈知君不取磁于饒
　也
　　　厚徳
追署案　元史額勒登為右司員外郎嘗讞獄既論决而
　中書譴其額勒登初未嘗署案及是乃竊署巳名或
　訝之曰吾前偶不及署耳中書聞之併同列並免
歸田焚劵　元史類編魏敬益好施與有田十六頃一
　日語其子曰自吾買四莊村之田十頃環村之民多
　不自給今將以田歸其人也乃呼四莊村民語之衆
　愕不受因强與焉焚其劵丞相賀太平聞之詔授以
　官不拜
奏勿殺掠　元通鑑史天澤自真定病篤附奏曰臣死
　不足惜但願天兵渡江慎勿殺掠語不及他
亷民　亷希憲神道碑希憲行省江南初宋故官入謁
　必廣羅珍貨希憲拒之見者輙獻所俘男女乃受之
　聽其歸完聚歸者感徳自稱㢘民云
建惠局　明趙貞吉集楊文忠廷和一生宦遊毎歸則
　為鄉人建一惠局初通水利灌涸田萬頃鄉人徳之
　號為學士堰次捐建坊費修縣城城成而賊至完生
　命萬計次置義田于城西北以贍族人
不報少年　獻徵錄呼良朋㣲時年少齮齕之比貴其
　人悔謝且虞修報良朋曰騃䜿子乃公豈以一日遭
　逢而傷汝曺令淮隂専美哉後少年中文法為解救
　不使知
不問甬溜　九朝野記尚書楊翥厚徳事甚多如隣家
　搆舍侵其甬溜墜其庭公不問曰晴日多雨日少也
　又或侵其址公有普天之下皆王土更過些些也不
　妨之句
慰遣偽師　明錢鶴灘遺事梁溪華某以厚幣交公公
　不納里中薛生潛謁華氏稱為公師華厚欵之俄報
　公入邑薛馳詣公跪請願以死報公笑而慰遣之因
　過華氏漫語曰所不辭䟦渉者為吾先生庚癸謀也
　華乃更厚遺薛
租入分給　吳文定公寛傳公篤厚倫誼吳中有田數
　百畝每嵗租入視親戚故舊之貧者分給之
不受失褐　湧幢小品羅念菴尊人遵善公當㑹試時
　忽亡其槖中褐同舍唐鵬物色其人比入座戲探其
　囊出褐曰是不類君物耶公目逆曰毋戱言唐持褐
　欲辨公趍出向其人曰唐誶語也唐歸責公公曰吾
　失褐不甚損張彼惡名尚得為士人乎
戒洩偽金　維風編魏驥為吏部侍郎奉命往南都所
　積俸資召同年子官刑曺者付之其人請封鑰公不
　允刑曺之壻乃為偽銀以盗其真者公竣事歸知之
　戒勿洩已而刑曺㣲聞之乃盡數以償公曰君誤矣
　奈何以不明跡加人乎予銀具在未有以偽易者迄
　不受
市門散布　顧璘集儲侍郎瓘曾大父仲文倜儻負義
　嘗隆冬載布數乗入遼遇警道阻人多凍死遂立市
　門散之
併價不取　獻徵錄鄞人張翁尚書邦竒之父也公為
　學憲時其㕔事僅二楹旁一楹乃叔居願售公以倍
　價買之告于翁翁知其倍也甚悦已忽淚下曰至日
　拆屋彼夫婦何以為情公惻然遽抽身取劵翁止之
　曰吾計其銀已償人去矣將若何公曰第併其價不
　取可也翁乃欣然
慿闌不懌　申時行集嚴文靖訥嘗樓于第之東落成
　宴客酒半公慿闌四顧忽愀然不懌客問故公曰吾初
　不知是棟直東隣此形家所忌亟更之其篤厚如此
薦用仇吏　楊士竒集金忠襄公㣲時里人有數窘辱
　公者公為尚書其人由吏來京師懼不為容公薦用
　之或曰彼不于公有憾乎曰其才可用奈何以私故
　掩人之長
不發偽文　宋濂集楊鐡崖性寛厚無賴之徒偽為君文
　以冐受金繒或疑以為問將發其奸君曰此誠予所作也
火焚簿録　劉基傳畧基先世濠仕宋宋亡邑人倡義
　事敗元遣使簿録其黨將盡殱焉濠醉使者而寢之
　樓夜縱火焚樓籍已燬乃托言有宻戚可録其名因
　以渠魁二百人授之餘全活無算
不下㕓扉　張鳯翼集秦鳴雷嘗肩輿入市有㕓扉礙
　車葢其人趣下之已而知為公曰吾以為他官若秦
　尚書固可無下渠不我譴也
累杜君　獻徵録杜環好周人急父友死其母無所歸
　環贍養十三年將死舉手向環曰吾累杜君環具殯
　殮葬之嵗時祭其墓
索還金環　明雜録天順癸未羅狀元倫赴春闈試宿
　邸舍其家奉盥遺金環于盆僕取以行倫知返而還
　之比至其婦為夫所逼幾捐生矣是嵗禮闈火舉子
　多厄倫竟免焉
解驢欲行　馬氏日抄徐尚書晞始為郡吏有某甲以
　人命被誣公宻為釋之嵗久跨驢行遇甲苦邀至家
　與妻泣拜設雞黍已而甲逸妻曰吾夫感活命之恩
　願以陋姿侍寢公大驚即起解驢欲行媍乃呼甲還
　公慰諭再三待曙即去
發囊還金　宋濓集金陵李疑好周人急金華范景祥
　病且死願假一榻疑為之徵醫治疾景祥知不復生
　告以有黄白金四十兩在故逆旅令自取焉疑求其
　里人偕擕歸面封識之范死乃書召其二子同發囊
　按籍而還之并贐以貨
　　　言語
論三教　輟畊錄富珠哩翀在翰林進講罷上問曰三
　教何者為貴對曰釋如黄金道如白璧儒如五榖上
　曰然則儒賤耶對曰黄金白璧無亦何妨五糓于世
　豈可一日闕哉上大悦
辭賚金　輟耕錄元文敏公明善副蒙古臣使交阯將
　還國主賚以金蒙古受之公固辭曰彼使臣已受矣
　公獨何為公曰彼所以受者安小國之心我所以不
　受者全大國之體國主嘆服
郷里人物　明陳敬則明興襍記朱善為大學士太祖問
　卿家豐城郷里人物何如答曰鄉有長安長樂里
　有鳯舞鸞歌人有張華雷煥物有龍泉太阿
對縣令　西墅雜記宣徳間慈谿一縣令初至任謂羣
　下汝聞諺云滅門刺史破家縣令否乎一父老對曰
　間者生員多讀書某等只聞得豈弟君子民之父母
　縣令為之黙然
龍鬚　明馬生龍紀事太祖一日御膳中有髪一莖問
　之光祿司對曰非髪也乃龍鬚耳上因捋鬚得數莖
　乃罷遣之
闗中三才　明張治道集康海以救李獻吉往見劉瑾
　留飲謂曰人謂自來狀元俱不如先生真為闗中增
　光先生紿言曰海何足言人稱闗中有三才公聞之
　否瑾驚問之先生曰其一為公次則李郎中如海亦
　從二公後幸矣瑾曰非李夢陽耶若應死無赦先生
　曰應則應矣殺之闗中少一才矣明日瑾奏赦李
買東西　兎園册思陵間遣中官問詞臣曰今市肆交
　易只言買東西而不及南北何也詞臣猝無以對輔
　臣周延儒曰南方火北方水求水火無弗與者此不
　待交易故惟言買東西上善之
對似魏徵　獻徵錄景帝欲易儲一日語内侍金英曰
　七月二日東宫生日也英叩首曰東宫生日乃十一
　月二日帝黙然葢帝所言謂懷敏英所對謂憲廟也
　實與魏徵獻陵之對相似
勸誅瑾　明通紀寘鐇之叛以誅劉瑾為名楊一清偕
　太監張永討平之一清宻勸永除瑾永難焉一清曰
　公亦天子信幸臣公班師入京請上間語寧夏事上
　必就公問公于此時上寘鐇偽􁚠并述瑾凶狡謀不
　軌上英武必悟且怒誅瑾瑾誅必柄用公矣永攘臂
　起曰我亦何惜餘生報主乎
不貪重寶　王世貞集興濟伯楊善迎太上皇也先謂
　有重寶來購乎善曰太師得重寶而歸我太上皇天
　下後世謂太師貪重寶也歸太上皇而不索重寶天
　下後世以太師貴信義而賤貪黷令名奕奕何况我
　之徳太師無已而重寶以漸繼也也先大悦
陳礦害　明史藁沈鯉賀長至于仁徳門帝賜食遣司
　禮監陳矩侍鯉徐及礦税害民狀且曰小民猶可虧
　聖體奈何矩問何也鯉曰自礦使出破壞天下名山
　大川靈氣盡矣聖躬安得無虧矩還道之帝悚然咨
　鯉所以補救者鯉言急停開鑿則靈氣自復帝聞為
　首肯
復道周　明紀編年黄道周在獄人謂必不可救時周
　延儒承眷最深多以㣲詞回上意一日上言及岳飛
　事延儒曰飛自是名將然史或多溢詞即如黄道周
　之為人傳之史册不免曰其不用也天下惜之上黙
　然即傳㫖復官
　　　雅量
不抗御史　經濟類編伯勒齊爾布哈諷御史劾阿嚕圖
　不宜居相位阿嚕圖即辭避所親為之不平阿嚕圖
　曰我固世裔豈以丞相為難得但御史臺世祖所建
　我與御史抗即與世祖抗矣汝等勿復言
碎玉毋懼　輟耕録河南王布琳濟逺一日行郊天氣且
　暄王易涼帽左右捧笠侍風吹墮石上擊碎御賜玉
　頂王笑曰是有數也令毋懼
比安石　白下紀聞宸濠報至南京都人洶洶喬公宇
　時任留守従容籌畫客至則談笑飲奕自若京師恃
　以無恐人謂公有安石雅量
大臣量　實録商輅在内閣與錢溥不相能溥至為秃
　婦傳以譏之亦不與較黎淳以易儲事專歸咎于輅
　上章攻之輅待之無異平時人咸謂其有大臣之量
鑿石椁　王守仁年譜先生貶龍陽驛在貴州萬山中
　時瑾憾未釋自計得失榮辱俱亡惟死生一念尚在
　乃鑿石椁以俟命焉
稱艷科第　埜記楊文貞自布衣至帝師且擅當時文
　柄而其于進士科第稱艷誇道往往見之詩文
不責汙衣　獻徴録太宰屠襄惠公部堂燕居命辦事
　官捧硯時公新衣白綾甚澤其人誤傾硯汁狼籍公
　衣惶懼請罪公曰去去汝何為者吾方惡其太白而
　易汚也
圍碁賦詩　明費宏集謝文正公遷為逆瑾所切齒禠
　職歸瑾意叵測人皆危之公曰天佑皇明我當無他
　日與客圍碁賦詩以自娛
縲絏講文　獻徴録李時勉為祭酒王振惡其不附已
　逮之方閱試卷錦衣官校猝至即掩卷起受縲絏合
　監皆驚愕公神色自若徐呼諸生語曰某人某處講
　是某處非某人今次稍勝前某人比前不及因顧僚
　屬曰還須校定髙下出榜語畢乃行
囊筆生　吳偉業集石田先生隠相城有郡守召之圖
　其樹塞門先生不肯祈免囊筆往圖畢而歸後守輯
　瑞入吳文定公時為宗伯首迎問先生起居守愕詒
　不能應退訪之則向者囊筆生也歸而惶恐執贄謝
　先生已踰垣遁矣
獄中讀書　楊榮神道碑漢庶人謀奪嫡宫臣楊文定
　下獄十年家人供養數絶粮又上命叵測公方讀書
　不輟或止之公曰朝聞道夕死可也
題素牓　明紀事本末周順昌被逮曰吾固知詔使必
　至也令請入治裝舉家號哭笑曰無事亂人懐顧案
　上有素牓徐曰此龍樹菴僧屬我書者今日不了亦
　一負心事乃題小雲栖三字投筆而起改囚服出門
三木賦詩　明通紀御史黄尊素在詔獄獄吏曰内侍
　欲斃公公何語可書以寄家尊素畧不及他事即于
　三木上賦詩是夜卒
　
　
　
　
　元明事類鈔卷十五
欽定四庫全書
　元明事類鈔卷十六
　　　　　　　　　　　監察御史姚之駰撰
　　人品門(二/)
　　　聰敏
一覽千言　元史許有壬幼頴悟一目五行嘗閲灤州
　净居寺碑文近千言一覽輙背誦無遺
誦徹秘書　玉堂叢話景清逰國學時同舎生有秘書
　公假之約明旦即還生旦往索公謬曰吾未嘗假也
　生忿訟于祭酒公即持所假書往見曰此清所業書
　即誦徹卷祭酒問生生不能誦一詞因叱生退公出
　即以書還生曰吾以子珍秘太甚特相戲耳
假書七日　金幼孜集向都御史寶資性異常嘗從人
　假通鑑綱目七日即還之間舉以問答之如響
疏碑文　明史鑑集吕尚書震從上北征見碑立沙磧
　中率從臣讀之後一年上語及碑詔往録焉震曰臣
　當時與讀此今尚記憶遂于上前疏之上不信密使
　人至彼拓其本囘校之無一字脱誤
已在胸中　明黄伯生集劉誠意在燕京時書肆有天
　文書一帙因閲之翌日即背誦如流其人大驚欲以
　書授公公曰已在吾胸中矣無事于書也
持軸一揮　澹園集張文僖益才甚敏捷而好圍碁求
　者敦迫輒令侍書持軸舉筆一揮詞翰雙美
馬過成誦　程敏政集湯允勣少負才入學為生徒日
　記數萬言學有舊版文千餘字允勣騎馬過一目成
　誦
一過識面　洪武實録陳洽為給事中嘗奉命閲軍一
　過輒識面目記姓名有再至者輒叱去
按畢成誦　宋濂小傳潛溪公善記張繼之問四書經
　傳若干曰可通背公以一月為答繼之不信抽架上
　雜書俾即記五百餘言公以指爪逐行按之按畢成
　誦一字不遺
書染肆籍　典故紀聞劉昌蚤嵗頴悟嘗避雨染肆閲
　其簿籍已而染肆火即書以畀之不失毫髮後仕至
　㕘政案五雜俎作閩人林誌事
横看書　啟崇野乗陳行人際泰一目數行嘗黙二十
　一史不三月而成人以為略公曰諸君目鈍我横看
　耳
書繪圮壁　玉堂叢話黄諫博學工篆隸兼善繪事館
　中壁舊寫白菜其上題者先後數百人一日忽圮衆
　共惋惜諫命亟立壁一一書之并繪白菜如舊
百韻二章　明史藁屠長卿詩文一揮數紙常戲命兩
　人對案分拈二題各賦百韻咄嗟之聲二章立就
　　　幼慧
詰金釧　元史岳柱八嵗觀畫師何澄畫陶母剪髮圖
　指陶母手中金釧詰之曰釧可易酒何剪髮為何大
　驚
畫地為卦　元史類編巴延生三嵗以指畫地或三或
　六若為卦者
識風丁　元史王恂穎悟三嵗時家人示以書帙輒識
　風丁二字
畫地為陣　元史齊榮顯幼聰悟與羣兒戲畫地為戰
　陣端坐指揮各就行列九嵗代父任為千户
得錢市書　元史類編馬祖常七嵗知學得錢即以市
　書十嵗時見燭欹燒屋解衣沃水以滅火
童子舉　元史補遺時舉童子科惟張奉山尤精篆籕
　陳元麟能通性理葉留耕問元麟以四書大義則曰
　無過事父母能竭其力事君能致其身
折軰與交　元史李孟七嵗能文通貫經史善論古今
　治亂一時名人商挺王博文皆折行軰與交
日易一帙　元史吳萊七嵗能屬文書一經目輒成誦
　嘗往族父家日易漢書一帙以去族父扣之萊琅然
　而誦不遺一字
應口作詩　解縉行狀公頴悟絶人六嵗時人戲之曰
　小兒何所愛即應口作四詩其一曰小兒何所愛愛
　者芝蘭室更欲附飛龍上天看紅日
暗誦九經　宋濂集曾魯官至侍郎七嵗時能暗誦九
　經一字不漏
賦鳳凰臺　沈周年十五㳺金陵作百韻詩上地官崔
　侍郎面試鳳凰臺賦援筆而就咸以為不減王子安
目市厯　楊一清墓表公七嵗時便能屬文讀書過目
　成誦人欲試其心取諸市家日厯鱗雜米鹽之數令
　目一過輒無遺脱
不易美衣　明崔銑集劉主事佐生五嵗值嵗凶民有
　鬻美衣于市者大母以升米易之曰将衣汝佐泣曰
　今米與衣孰重無米死矣衣何用大母大奇之
石蟹金龍　明吕本集袁文榮煒五嵗時即能屬對試
　之者曰書生尋石蟹公應聲曰學士跨金龍識者已
　知為台輔矣
夾袋法言　明吳儼集徐文靖溥為兒時從里師逰嘗
　取經典法言為一冊題曰聖賢要語藏夾袋中以自
　警里師疑為玩具逼而觀之乃大驚
神童脚短　李東陽年譜文正四嵗能作大書順天府
　以神童薦入内庭過門限太監云神童脚短即髙應
　云天子門髙召見文華殿命給紙筆書麟鳳龜龍十
　餘字上甚喜抱置膝上賜珍果及寶鏹六嵗八嵗復
　兩召試講尚書命𨽻京庠
詔試館閣　明洗東之集程篁墩生而蚤慧十餘嵗以
　神童薦英廟喜其應對拜起如老成人詔館閣試之
　賦聖節瑞雪詩并經義一篇援筆立就文采燦然
私作詩文　劉定之行状公父石潭先生日授以書而
　不令作文字公每私為之一日于床褥間得所作祀
　竈文及咏桃漿諸詩先生大驚自是稍敢以文字進
為韻語　王鏊集張少宰元貞生而靈異出語驚人寧
　靖王聞其名召見之命為韻語響應無窮有心定萬
　事定之語
咏寶刀　陳繼儒集王元美年十五咏寶刀詩師為之
　避席
老吏筆　吳寛集倪文毅公生而瓌岸童時業文之餘
　兼通吏事有羣吏将赴部試出獄詞為題令剖斷旁
　觀者曰此老吏筆也
咏五指山　黄佐集邱濬六嵗時信口為歌詩語皆警
　拔如咏五指山詩識者知其必為國器
賦赤雁　薛應旂集舒芬幼峭穎甫成童入郡學郡守
　試以赤雁賦奇其才謂當魁天下
父名輟讀　明史藳姜士昌五嵗授書至惟善為寶以
　父名寶輟讀拱立師大奇之後仕至員外郎數有論
　建
不學識字　麽㱔詔元時有麥宗生七嵗不學而識文
　字旁通外畨百蠻諸家之書
　　　勤學
必至千遍　元史韓擇積學四十年多讀書必熟誦乃
　已嘗言人讀書不至千遍終于無益
抄日者家　元史許衡遭世亂且貧無書嘗從日者家
　見書疏義因請寓宿手抄
塞窻讀書　姚燧集姚公樞稚弱讀書夜分不輟魯國
　夫人恐傷耽苦每止之乃塞窻不使見燭就枕讀書
　必至三鼓
就磨坊燈　梧溪集李好文幼力學家貧夜夜就鄰之
　磨坊燈讀書凡十餘年不懈
書柳簡　元史類編秦起宗生長兵間學書無從得紙
　父順削栁為簡寫以授之成誦削去更書
轆轤傳食　明貝瓊集鐵崖先生父宏築萬卷樓使先
　生讀書樓上懼易怠去梯轆轤傳食積五年
摘葉書事　元史類編陶九成輟耕樹隂每記一事輒
　摘葉書之貯一破盎去則埋于樹根十餘年遂累盎
　至數十一日盡發其藏萃而録之題曰南村輟耕録
革衣偃卧　元史蕭㪺讀書南山三十年製一革衣由
　身半以下及卧輒倚于榻玩誦不置
赴操求火　獻徵録翟少傅鑾少時日記數千言每讀
　書率終夜不寢鄰有武人張姓者每五鼓赴操必扣
　門求火公自給之如是者數載
兩甎皆穿　名山藏曹端篤尚理學専盡研究座下著
　足皆穿
居牛棚　明戚元佐集海寧祝先生教授生徒學者雲
　集吳昻短褐草鞋負書走數十百里從學先生奇之
　曰生來晩書室盡滿惟室旁一牛棚幸無牛生寧居
　乎昻曰唯唯先生乃令人掃除塗塈昻解衣雜塗人
　共作不日就舎後學業大成登進士仕至方伯
竹筩注膏　唐順之集林吏部春少時家貧常以竹筩
　注膏繫衣帶間惟所適則出膏于筩燃火讀書
獄中讀書　明通紀楊溥在獄十年家人供食不能繼
　日與死為鄰愈勵志讀書不輟同難者止之對曰朝
　聞道夕死可也已而得釋晩年遭遇為閣老大制作
　多出其手獄中讀書之功居多
藥主人　獻徵録王行家貧隨父讎藥時數嵗閲藥千
　品悉志其名主人遂悉所儲書恣其披閲三年辭去
　對客紬繹經史纚纚不窮然几上無留冊叩其所自
　曰向得之藥主人耳郡守魏觀為薦于朝
畫牧牛圖　耿恭簡集董大㕘朴少魯讀書日不能數
　行鄰父謂其父曰郎君不慧曷不令牧耶公聞之憤
　丐畫工畫一牧子牧牛置座右益奮勵比長而發慧
　卒成進士以文學顯
不踐房闥　明黄姬水集趙僉事汴弱冠始室即晨興
　佔俾多在雞鳴前一老嫗執燭辨明而出夜分而入
　晝日不踐房闥曹夫人嬪公半載未識其面
燃葉諷誦　獻徵録鄒智幼讀書龍泉菴中貧無繼晷
　之給掃樹葉蓄之燃以代燭諷誦達旦
習不待職　王世貞集徐有貞為編修時于書無所不
　讀而好習兵法刑名水利諸家于天文風角尤精究
　不倦人曰此豈公職耶有貞笑曰待職而後習則已
　晩矣
袪勌鬼　李日華集吳匏菴少勤夜讀作祛勌鬼文宦
　者傳入禁中世皇御筆改鬼作魔
讀書燈　吳中有娶婦者夜大風雨滅燭徧乞火無應
　者僉曰南濠都少卿家當有讀書燈在叩其門果得
　火案少卿名穆
遶屋温誦　王世貞集楊忠愍少讀書僧寺毎至夜分
　燈且盡瞑坐而思屬文誼會寒無下襦遶屋行且温
　誦日所臆令脛以上微暖得少假寐五更起汲水手
　凍屬于綆呵之乃解
褰裳送目　陶望齡三條編夙齡嗜篇翰屈首受詩書
　褰裳九流津送目萬古初
　　　博物
三不可及　元名臣事略郭公守敬以純徳實學為世
　師法然其不可及者有三一曰水利之學二曰厯數
　之學三曰儀象制度之學
記僻學　元史富珠哩翀記問宏博于異言僻語無不
　淹貫
嵗記月記　山堂肆考袁伯長學士博問洽識江左絶
　倫嘗語張伯雨曰宋東都典故能以嵗記之渡江以
　後事能以月記之
該貫旁通　元史許謙肆力于學若天文地理典章制
　度食貨刑法字學音韻醫經術數之説靡不該貫旁
　通而釋老之言亦洞究其藴
如探篋笥　元史侯均積學四十年無不淹貫兼通釋
　老外典其答諸生所問窮索極捜如探諸篋笥雖方
　言古語世所未曉者莫不隨問而答
職注張　玉堂叢話武廟閲文獻通考有星名注張問
　欽天監不知内使下問翰林楊慎對曰注張栁星也
　周禮以注名者注曰注味也鳥喙也音呪南方朱鳥
　七宿栁為鳥之咮也史記律書西至于注張漢書天
　文志栁為鳥喙因取史記漢書二條以覆
熟藏書　明羅圯集吳孜為典籍文淵閣藏書數萬卷
　標目亦數帙或問之矢口縷縷如注
如探淵海　獻徴録翟鑾在内閣上嘗顧問羅峰張公
　某事莫知所本公告以出劉向説苑手自檢授張公
　嘆服曰公博物洽聞如探淵海非吾所及
矞宇嵬𤨏　楊慎集嘉靖初給事張翀上疏論學術有
　矞宇嵬瑣語上以此四字問内閣值慎在史館即取
　荀子非十二子篇以復
對應龍　王鏊記聞宣宗閲畫見龍有翼而飛者後問
　閣下三楊諸公皆不能對上顧翰林諸臣曰有能知
　者否陳繼時官在下對曰龍有翼曰應龍上問何出
　對曰出廣雅命取視之信
求未見書　獻徴録邱濬名動京師益求人間所未見
　書讀之遂以博極羣書稱于時尤熟本朝典故
詗四事　明周復俊集楊升菴舉進士少師三南楊公
　設四事詗之皆生平所未了者升菴從容酬對本末
　融貫少師嘆曰此真才子
條對僻事　明曾棨傳略成祖摘記載諸隠僻事問棨
　條對無遺誤由是見寵有薦文字者帝必問才學如
　棨否
熟掌故　明史藳蔣徳璟博聞强識熟前代典章及本
　朝典故九邊阨塞河漕屯牧鹽筴水利厯律刑法莫
　不究其利弊文章敏捷嘗一日應二十餘誥勅
　　　識鑒
試古文　元史淵頴先生吳萊人或以古文暗試之察
　其詞氣即知為某代某人作
非逺器　元史龔伯璲以才俊為馬祖常所喜欲虞集
　為薦引集曰不可是子雖小有才然非逺器亦恐不
　得令終伯璲後以事敗殺身世乃服集知人
脱俘籍　元史類編姚樞奉詔即軍中求儒釋道醫卜
　士凡儒生掛俘籍者輒脱之趙復在其中樞與之言
　信奇士
縉非狂士　名臣録文皇嘗與解縉論羣臣御書蹇義
　而下十人命各疏于下公以實對後驗之十不失一
　仁宗出所評示楊士奇曰人謂縉狂士縉非狂士也
論相器　劉誠意行狀上欲相楊憲公與憲素厚以為
　不可曰憲有相才無相器上曰汪廣洋何如公曰此
　褊淺曰胡惟庸何如公曰此小犢將僨轅矣
閲文知人　李東陽集戴恭簡珊毎試士閲文即知其
　人之心術器識至年之修短位之崇卑悉斷决不爽
　督學南畿其最賞譽者王公鏊也
持律與别　趙貞吉集楊廷和少年讀中秘書才器廟
　廊司馬余肅敏重之歸老之日獨持大明律與别曰
　介夫當相天下為我熟此以助他日謀斷
解帶相贈　張居正集僕年十三東橋顧公時為巡撫
　一見即許以國士呼為小友毎與人言此子將相才
　也又解束帶以相贈曰子他日不束此聊以表吕䖍
　意耳
有王伯安　明紀事本末宸濠反飛報至朝王瓊宣言
　曰有王伯安在何患不久當有捷報耳卒如其言
文足傳世　玉堂叢話吳文定未遇時受知于徐武功
　有人來乞墓志公曰若欲名宦以榮親耶欲傳世之
　文耶其人言為親不死計正欲傳世耳公曰若是則
　吳寛秀才其文足傳世者盍往求之
嚙手出血　獻徴録趙尚書羾善賞識臧否于肅愍巡
　撫河南時公方家居于數造焉一日公執于手嚙之
　出血于即悟泣拜請教公不答于出其孫問之公憮
　然曰于好官惜不得令終耳
朝服再拜　明史藳楊繼宗嘗監鄉試得二卷具朝服
　再拜曰二子當大魁吾為朝廷得人賀耳及拆卷乃
　王華李旻也後果相繼為狀元
詩識賢輔　獻徴録郭璡為吏部尚書進士李賢入選
　公試嘉禾詩奇賢輔相材授騐封主事
讓一頭地　李賢雜録楊文定溥鄉試胡儼典文衡批
　其卷曰初學小子當退避三舍老夫亦讓一頭地又
　曰他日立玉階方寸地必能為董子之正言而不效
　公孫之阿曲時以儼為知人
能知人　楊文襄行略文襄急于進賢而明于知人拔
　仇鉞于列校而寘鐇擒舉王守仁于庶僚而宸豪誅
　録楊洪于編戍而總兵漕運俱得至于宇文定之首
　倡義旅喬公宇之捍禦留都俞公諫之總制江右是
　皆儲才于無事之時應用于有事之日也
戒吏伐鼓　明史藳南樂魏允中為諸生副使王世貞
　大器之嵗鄉試戒門吏曰非魏允中第一無伐鼓以
　傳也已而果然
識社禝臣　本朝王貽上居易録左光斗有知人鑒視
　學北畿拔史可法為童子冠史年少貌寢左撫之曰
　善自愛將來社禝臣也衆咸笑之後果大拜殉國難
　　　賞譽
公輔器　元史虞集聞成遵名亟欲見之會遵來謁集
　方有目疾迫而視之曰適觀生文今見生貌公輔器
　也
何如曼碩　元史類編揭徯斯擢授經郎文宗多所咨
　訪中書每奏用儒臣必問曰其才何如揭曼碩
神人　元名臣事略太宗時西域諸國及髙麗使者來
　朝帝指楚材示之曰汝國有此人乎皆對曰無有殆
　神人也帝曰朕亦度必無此人
宜居師範　元史陳旅字衆仲為閩海儒學官中丞馬
　雍右與俱至京虞集見其文嘆曰此所謂我老将休
　付于斯文者即延至館中譽以博學多文宜居師範
　之選
景星麟鳳　元史同恕自京還家居縉紳望之若景星
　麟鳳鄉里稱為先生而不姓
中原碩儒　元史類編文宗嘗駐蹕龍虎臺馬祖常應
　制賦詩尤被賞嘆稱為中原碩儒
文章政事　元史廉希憲為名相慎許可嘗語人曰方
　今文章政事兼備者王國賓也
賜六花袍　元史補遺王景賢號愚谷著作超逸文宗
　出居海南得所為詩嘉其清雋手書愚谷二大字賜
　之及即位更賜以六花官袍
比之李蘇　元史世祖與侍臣論文學之士曰趙孟頫
　唐李太白宋蘇子瞻之流也
真臺掾　元史張養浩辟為禮部令史仍薦入御史臺
　一日病布呼珠親至其家問疾四顧壁立嘆曰此真
　臺掾也
儒林四傑　元史婺州黄溍與同郡栁貫臨川虞集豫
　章揭徯斯齊名號為儒林四傑
追漷南　元史揭徯斯年七十致仕而詔遣使追及于
　漷南復奉㫖還撰明宗神御殿碑文成賜楮幣甚渥
完名令徳　續通考本朝學者見道分明踐履篤實惟
　薛文清一人至吕涇野𣆀出完名令徳不忝文清
賜對　明沈士謙明良録陶安字主敬上賜對曰國朝
　謀畧無雙士翰院文章第一家
岐舌并口　唐寅集僕往冒東南文士之上方斯時也
　薦紳交友舉手以慶岐舌而贊并口而稱
真儒復出　吾學編陳白沙逰太學邢祭酒讓試和楊
　龜山此日不再得詩大驚曰龜山不如也即颺言朝
　宁謂真儒復出由是名動京師
子房諸葛　明劉瑜謝表先臣劉基放迹江湖識真主
　于未遇决機帷幄翌丕運于方開故在軍則稱之曰
　子房其命詞至比之為諸葛
厚重博大　名臣録蹇忠定公厚重博大為當代名臣
　凡大臣得位行志未有若其顯且久者
楚三傑　玉堂叢話世宗在藩邸獻皇帝語之曰吾楚
　有三傑若知之乎兵部尚書劉大夏大學士李東陽
　楊一清
古人未易　明紀事本末陳獻章少所許可劉大夏在
　廣東時獻章稱之曰劉公愛民如子守身如女無論
　今人即古人亦未易得也
賦相逢行　明陸師道集袁永之制作燦然動師邃古
　北地李獻吉少所許可獨一見歡然如故賦相逢行
　為贈且命其子他日必袁生表吾墓其重之如此
伯宗才子　吾學編吳伯宗入朝太祖製十題命賦援
　筆立就辭語峻潔太祖曰伯宗才子
先民遺軌　憲章録劉忠宣明識治理如賈誼通達治
　體如陸贄質直不阿如汲黯廉潔不私如包拯忠誠
　懇至如司馬光固先民之遺軌云
神駿祥鸞　耿定向集李東陽幼負俊才藉有清譽藝
　林推為神駿雲路比之祥鸞
恭慎醇粹　名山藏劉閔恭慎醇粹孝行髙古日無二
　粥身無完衣而處之裕如宏治中尚書林俊薦以布
　衣入侍東宫
一攀龍　汪道昆集元美之多于鱗也其言曰漢庭兩
　司馬吾代一攀龍言兼長也
玉光劍氣　玉堂叢話吳祐幼而頴悟鄉先達葛元詰
　曰此兒玉光劍氣終不可掩洪武三年鄉試又一年
　禮部廷對皆第一
小韓子　吾學編方孝孺髫齡已善屬文讀書十行俱
　下曰積寸許人呼為小韓子
清剛簡貴　梅村集黄陶菴先生為人清剛簡貴言規
　行蚤有得于濂洛之傳
一身四現　明薛剛筆餘長卿儀部之才如天風乍來
　海濤忽勇漢之文園唐之青蓮宋之坡老明之長卿
　葢一身四現者也
兩文敏　吳偉業題思翁倣趙承㫖筆詩佘山雲接弁
　山遥苕霅扁舟景色饒羨殺當時兩文敏一般殘墨
　畫金焦董尚書其昌宏光補諡以其風流文物繼迹
　承㫖得諡文敏
　　　名望
遇冦詭稱　元史蕭㪺有盛名鄉人有暮行遇冦者詭
　曰我蕭先生也冦驚愕釋去
容接為榮　元名臣事畧王磐夙有重名天下想聞風
　采得被容接者終身以為榮
武夫知重　貝瓊集楊鐵崖先生武夫悍卒識與不識
　皆知其文為重
白雲先生　元史許謙身任正學之重嘗以白雲山人
　自號世稱為白雲先生又察罕暮年居徳安白雲山
　别墅以白雲自號嘗入見帝望之曰白雲先生來也
稱韓先生　元史補遺韓性出無輿馬僕御所過負者
　息肩行者避道巷夫街叟至于童稚厮役咸稱之曰
　韓先生云
以米沽名　元史類編有陳柏者被命監鑄祭器來杭
　州倪瓚慕其名張燕湖山間餽米百石柏命從者舉
　豆觥引伎樂悉分散之顧瓚曰自在京時即熟爾名
　葢以米沽之也遂絶不與交
禦冦還財　典故紀聞陳公甫與族弟同舟遇冦盡刦
　舟中財物而去公甫居舟尾呼曰我有行李在此寧
　取我物耳冦問為誰答曰我陳獻章也冦曰小人不
　知冒犯君子舟中人皆先生友也忍利其財乎悉還
　于舟乃去
懸像對坐　王瓊事略晉溪在本兵時王文成撫贛每
　讀其疏必稱奇才平生不見先生面客有進先生像
　者公懸之中堂焚香對坐左手抱孫右手執先生奏
　讀之明日入奏事必盡行其所請明王士騏詩尚書
　懸像拜中丞僕僕生前豈為名
疏薦遺佚　明史藳鄒吏部元標里居講學從逰者曰
　衆名髙天下中外疏薦遺佚凡數十百上莫不以元
　標為首
三甫　嘉靖中五子創詩社于長安于鱗出守元美為
　政南昌銅梁張肖甫及助甫相繼入焉是為七子元
　美所謂吾黨有三甫是也
鼎立而三　陳繼儒集御史楊公謁于忠肅公墓嘆曰
　浙中伍大夫岳武穆與公鼎立而三命廓公祠遂成
　湖上偉觀
不犯鄉里　玉堂叢話正徳中湖廣調土兵截殺流賊
　所經擄掠一空至華容見劉司馬大夏各拜曰大人
　鄉里安敢犯遂肅然出境
貢使問安　明樓璉集海外殊絶罕至之國朝貢之使
　接于國門必門宋公濂安否購公文集以歸孫蕡送
　先生致仕詩髙麗日本朝王使長向仙班問姓名
草木知名　明史藳黄忠宣福兩以尚書領交阯布按
　事多恵政後㕘贊南京有安南使來或問曰汝識此
　大人否對曰南交草木亦知公名安得不識
闗中先生　明楊廉琬琰録馬溪田未登仕籍安南貢
　使問禮部主事黄清曰闗中馬理先生何在其名重
　外夷若是
蠻貊所重　劉忠宣言行録邑舉人張某會朝鮮使使
　問公起居某詰其故曰吾聞中國有李西涯劉東山
　某復扣其孰優使徐曰是何待言鄉人令廣中遇安
　南使者入貢問曰爾鄉劉司馬逺戍西鄙今安否其
　為蠻貊所重如此
東西王　明史藳王直泰和人在翰林二十餘年著作
　多出其手與金谿王英齊名人稱二王以居地目直
　曰東王英曰西王
褐衣客　李攀龍詩謝榛吾黨彦咄嗴名士籍遂令清
　廟音乃在褐衣客
八君子　明史藳時稱東林八君子顧憲成允成髙攀
　龍安希范劉元珍錢一本薛敷教葉茂才
老許小李　啟崇野乗李維貞為庶吉士與許文穆齊
　名同館有曰記不得問老許做不得問小李
四皇三張　明詩話吳人皇甫沖兄弟四人並有盛名
　既而張鳳翼兄弟三人亦有名于時吳人語云前有
　四皇後有三張
羅刹成佛　啟崇野乗方震孺在詔獄魏璫必欲置之
　死其卒或時佐公飲啜公疑之卒曰此我妻聞公精
　忠手治以獻者也公因賦羅刹成佛詩贈之
讀詩愛名　藝苑巵言鄭郎中善夫初不識王廷相作
　漫興中有云海内談詩王子衡春風坐徧魯諸生後
　鄭卒王始知之為位而哭走使千里致奠仍刻其遺
　文甚矣人之愛名也
四錢　明史藁錢象坤在翰林時與龍錫士升並負物
　望稱四錢
酒樓懸像　陳眉公之名傾動寰宇逺而夷酋土司丐
　其詞章近而酒樓茶館懸其畫像享髙名食清福古
　稱通隠庶幾似之
　　　品藻
竇心姚才　玉堂綱鑑元世祖嘗曰如竇渼卿之心姚
　公茂之才合而為一可謂全人矣
不讓漢卿　元史特穆爾好讀書與學士大夫逰字之
　曰漢卿仁宗曰漢名卿不讓也字之宜矣
賢王聘問　元史世祖在潛邸召李冶問人材賢否冶
　曰今儒生如魏璠王鶚李獻卿蘭光庭趙復郝經王
　博文軰皆有用之材又賢王所嘗聘問者
㢘孟子　元通鑑廉希憲一日方讀孟子聞召急懷以
　進世祖問其説遂以性善義利仁暴之㫖為對世祖
　嘉之曰廉孟子
三楊　元史楊湜工書算為中書掾與中山楊珍無極
　楊卞齊名時人以三楊目之
氣融神邁　元史吳澄身若不勝衣正坐拱手氣融神
　邁
書畫掩才　元史史官楊載稱孟頫之才頗為書畫所
　掩知其書畫者不知其文章知其文章者不知其經
　濟之學人以為知言
操翰自苦　新倩籍文徴仲述造勤工嘗矯諸友曰君
　等並持欵説而璧獨操翰自苦譬之騄耳泛駕蹇牛
　負軛誠不可共語也
完人　王守仁集世所謂完人若震澤先生王公非耶
　内裕倫常無俯仰之憾外際明良極禄位聲光之顯
　所謂夀福康寧攸好徳而考終命者公殆無愧焉
人如龍虎　明王維貞集在昔經國之臣有所謂楊石
　淙者其人如龍又有所謂王晉溪者其人如虎龍所
　在淵雷雨興焉虎所在山草木茂焉人罔不仰其為
　祥亦罔不駭其為異
貌古心夷　湛若水集莊定山貌古心夷學博志大就
　之退遜若不勝衣而胸中多奇探之不窮使人恍然若
　失
布衣學士　湧幢小品明初南城瀟泗其父兄皆仕宦
　泗獨為農而通經術多讀古書時號曰布衣學士
靖難人豪　何良後集皇天眷佑凡國家有一大難必
　生一人以靖之英宗北狩則生一于肅愍劉瑾謀逆
　則生一楊文襄宸濠之變則生一王陽明武宗南巡
　則生一喬白巖武宗大漸時江彬隂蓄異謀則生一
　楊文忠王晉溪皆對病之藥手到病除
勲業文章　玉堂叢話楊文懿守陳曰子房不見文詞
　元齡僅辦符檄劉誠意勲業造邦文章傳世可謂千
　古人豪
含宏亮直　王鏊集成宏間翰林聲望最著者吳寛謝
　遷二人皆狀元儀貌修偉寛温粹含宏遷明暢亮直
　並有公輔之望
經濟大業　楊文忠行狀太師李文正公曰文章我不
　敢辭經濟大業須歸石齋梁文康公曰天下大事非
　石齋莫能濟
四王　王文貞集時海内有稱二王者則元馭兄弟而
　又有稱四王者則濫及余與敬美余實不能當也
朗暢玉立　國寶新編李夢陽朗暢玉立傲睨當世
字一字　袁小修集顧鎬字京汝南人今人皆兩字字
　而京獨字一字自東漢以下無之
真孝廉　啓崇野乗吳江朱陛宣鄉舉後益儉約自矢
　不名一錢惟日以娛親為樂幾度春闈獻嵗而行甫
　竣事即歸未嘗有三月淹巡按衫彪佳以真孝廉請
　于朝贈翰林院待詔
擬禰李　盧𥅆集余坐誣繫濬獄有人傳四溟詩集讀
　之乃茂秦所為中二絶句矜予極寃擬之禰衡李白
　夫禰李雖死詩文猶傳于世若余發跡既隠又罹重
　患有説如山誰肯為余傳哉因作詩以答其意
三不貪　海瑞集郭襄靖公之不貪三白首淹恤遲馬
　後鞭處咸寧分宜江陵際進退完珏是不貪位自公
　開府粤地夷罽停櫓珠胎斷罾是不貪利削平夷獠
　功滿東南孫膚寂若􁀙􁀙儒生是不貪功案公名應
　聘官兵部尚書
志肆材縮　徐貞卿集唐寅悲以華盛榮名不立乃作
　昭恤賦以自見又嘗自論曰嗟乎唐生何志之肆而
　材之縮乎
醍醐稱　弇山園稿徐子與舌有臧而無否莊事李攀
　龍不敢以友進宗臣梁有譽早死攀龍髙簡少延納
　國倫與世貞不耐多口語獨于公無間言以故得醍
　醐稱一曰國老和而甘且善劑也
表裏相稱　李賢雜録吏部侍郎缺上召李賢問之對
　曰無如禮部二人上復問其優劣賢曰鄒幹為人端
　謹但規模稍狹姚䕫表裏相稱有大臣之量上遂用
　之
附庸風雅　陳仲醇通明俊邁短章小詞皆有風致亦
　可裝㸃山林附庸風雅
品第四等　嘉靖注略御史曹嘉品第朝臣五十餘人
　釐為四等上奏上以其狂肆令補外
　　　隠逸
米桶中人　元史補遺吕徽之隠居萬竹山諸貴㳺往
　訪之時天寒忽米桶中坐一人乃其妻也問吕先生
　何在曰溪上捕魚詣其處見之少頃擕魚換酒至盡
　歡而别他日復往則遷居矣
老客婦　楊維貞傅維貞于洪武二年召修禮樂書謝
　曰豈有八十嵗老婦就木不逺而再理嫁者耶賦老
　客婦詞以進遂以白衣乞骸骨歸
林泉民　貝瓊集陳留張夢辰居華亭之城東日與子
　弟數十人講春秋或勸之仕不應人以是髙之稱曰
　林泉民
待清　元史補遺潘音生十嵗聞崖山之變不食者累
　日長而絶意進取築居南洲山中扁其軒曰待清後
　徴天下遺逸廉訪使􁚠贊之行固辭不就
畀床　元史陳友諒陷江西吳當戴黄冠著道士服杜
　門不出友諒辟之當卧床不食以死自誓乃畀床載
　之舟送江陵終不為屈
致書丞相　元史杜本隠武夷山丞相托克托以隠士
　薦詔遣使以織幣上尊召為翰君待制使者致君相
　意趣之行至杭州稱疾固辭致書丞相而返
枕槖卧　明李希顔傳希顔隠居不仕太祖手書徵為
　諸王師授贊善諸王就國希賢歸舊隠部使者騶輿
　訪之途遇一老枕槖而卧前驅蹴之起乃希顔也倚
　槖與語竟日而别
浮㳺湖山　明周南老集倪處士元鎮晩嵗益務恬退
　棄散無所積屏慮釋累黄冠野服浮㳺湖山間足跡
　不涉貴人之門
晉宋風致　宋濂集吾衍意氣簡傲不為公侯屈生徒
　從逰者常數十百人衍左目眇又跛右足一俯一仰
　嫵媚可觀宛有晉宋風致
倚樓長嘯　獻徵録王冕每居小樓上客至僮入報命
　之登乃登部使者行郡坐馬上求見拒之去去不數
　武冕倚樓長嘯使者聞之大慚
行窩詩畫　明張時徹集沈周隠居奉母居常戒入城
　市郭外置一行窩間與親賓欵語有擁騶徒過者則
　不納每欲至窩逺近喧傳曰沈先生來矣候之者舟
　滿河干乞詩乞畫隨所欲應之然以母故亦不留宿
不足而足　王鏊集東岡髙士施鳳食貧礪行晩構一
　臺于松竹之間客至與飲怡然終日有貴者過而問
　焉曰君何所得而樂若是曰吾無得也吾所欲易足
　耳貴者惘然曰吾足而不足君不足而足
鶴鹿夾輿　王鏊集吳興有逸人王綸每值好風日肩
　輿行山溪間蒼鹿一白鶴一夾輿馴擾鄉人遥望之
　輒曰吳隠君來也
風神藻雅　李夢陽集太白山人者吳越間放人也往
　劉子過夷門數山人風神藻雅云與之逰令人坐忘
　然予竟莫知其何人也明孫一元傳一元字大初入
　太白山嚼草木因自號太白山人
世隠　文震孟集顧氏自樂安君隠居臨頓里結椽三
　楹署曰春潛子克成孫子武葢三世饒隠徳焉
大籠五六　李東陽集王古直名佐旅食三十年無僮
　僕不置釡甑有大籠五六惟詩畫數百幅中貯壺酒
　晨出飲一再勺已復鑰之以去
一石支門　獻徵録陸叔平善繪事饒風雅築室支硎
　山下蓺名花數百種佳客過從即迎至花所茍非其
　人强造者以一石支門剥啄如弗聞矣
自答不在　明韓奕小傳奕字公望絶意仕進與王賓
　咸隠于醫建文初姚善守吳造請之公望不踰中門
　于布簾内答云不在一日伺賓在掩入其室公望走
　楞伽山善隨至則泛小舟入太湖善太息而去
苕溪五隠　李夢陽集孫一元就昏吳興與劉麟吳珫
　陸崐龍霓稱苕溪五隠
山人横金　王世懋集余乞休不允强出朝過李臨涯
　遇一舊識山人在座李謂余曰君知舊日山人多改
　業乎是君為一中丞所知腰已横金矣余戲謂山人
　方競横金那聽横金吏反作山人也
寒山名　啓崇野乗趙凡夫得地寒山之陽鑿澗疏泉
　披蓁削莾收户三十連岑五百于是寒山之名聞海
　内
煤書厯背　本朝王士禎詩話天啟初潁川張逺度置
　田潁南一日獨逰見耕而歌者聽之皆杜詩也遂呼
　與語自言王姓清臣名因過其廬見舊厯紙背以煤
　書所作詩皆有致
處士頭銜　元陳旅贈梅石詩還家不復羨浮榮處士
　頭銜字字清
地髙卿相　吳偉業題陳徴君祠詩通隠居城市風流
　白石仙地髙卿相上身逺亂離前
　
　
　
　
　
　
　元明事類鈔卷十六
欽定四庫全書
　元明事類鈔卷十七
　　　　　　　　　　　監察御史姚之駰撰
　　人品門(三/)
　　　富豪
花嬉玉樂　元氏掖庭記雅克特穆爾脂紅粉白羅列左
　右隨其所取以為花嬉玉樂
散五十篚　元史姚燧文名天下髙麗求詩文不與至
　奉㫖乃與之王酬幣帛金玉名畫五十篚燧即時分
　散屬吏止留金銀為翰林院公用器物其豪邁如此
金盤美人　楊維楨金盤美人詩註偽駙馬潘某娶美
　妓數十一蘓氏才色兼美醉後殺之以金盤薦其首
　於客絶類北齊主事
人皮褥　湧幢小品韓觀都督兩廣殺人甚多御史欲
　劾之一日觀召御史飲以人皮為坐褥耳目口鼻顯
　然髪垂褥首披椅後殽上設一人首觀以箸取二目
　食之御史戰慄迄不能劾
女伎夾道　談薈胡少保開府錢唐值迎春設宴選伎
　女二百侍飲每十人則以一佳者領之使捧酒炙樂
　器之屬不設几案亦無他執役者日已瞑張燈火數
　里鼓吹沸天女伎夾道跪送
七寶虎子　明靳史嚴東樓所用虎子以七寶嵌金為
　之又用金銀鑄婦人而空其中粉白彩衣以隂受溺
鹽筴祭酒　李攀龍集汪次公客東海諸郡部使者視
　鹽筴必召公畫便宜有司乃籍為鹽莢祭酒
得金牛馬　稗編明沈萬三為江南第一家太祖定鼎
　金陵召廷見令嵗獻白金千錠黄金百斤甲馬錢榖
　多取資其家後得罪發遼陽從戎又穴地得金牛馬
　亦累千云
望竿燈　談薈王文恪子延喆性豪奢寵姬數十人人
　設一院院設一竿夜懸紗燈其上夜與諸姬縱飲為
　樂最後出白玉巵是夜所屬意者則酌以賜諸姬擁
　入院始散去餘紗燈皆熄惟此院獨存各院望見紗
　燈知尚私飲嘖嘖相羨
人雙陸　明雜記大同僉事某餽東樓以人雙陸飾女
　童三十人分紅白繡衣二色織紫絨罽為局毎對直
　當食子則應移女子抱當食者出局
文錦被厠　明史稿鄢懋卿性奢侈至以文錦被厠床
　白金飾溺器
富媪　楊維貞鹽商行人生不願萬户侯但願鹽利淮
　西頭人生不願萬金宅但願鹽商千料舶吁嗟海王
　不愛寶夷吾莢之成霸道如何後世嚴立法祇與鹽
　商成富媪
　　　貧儉
無茗具　名臣録邵清為副史歸無室廬依外氏以居
　督學御史訪之笑語移時貧無茗具可設乃太息而
　去
稱窮鬼　明陳鳳集劉都督璽分閫江西計廩而食巡
　按薦之有僚友比之學官家人謂之窮鬼諸語後推
　總漕上識其名喜曰是前窮鬼耶亟可其奏
舉火日午　陳獻章集羅一峰家居客晨至留具飯其
　妻語其子曰瓶粟罄矣之旁舎干之比舉火日已近
　午一峰曠然不以為意
無一煖食　吳中往哲記邢蠢齋于書無所不覽僮僕
　皆無惟炊一黍分而食焉未嘗得一煖食
陳也罷　客座新聞陳愧齋性寛坦在翰林時會客至
　呼茶夫人曰未煮公曰也罷又呼曰乾茶夫人曰未
　買公曰也罷客為捧腹時因號曰陳也罷王鏊集愧
　齋小事無可不可輒曰也罷人戲稱為也罷先生
車牕　薛瑄集薛徳温官御史五年始買小屋兩間于
　京師又苦其東壁暗甚力不能辦一牕乃取廢車轅
　中方穿櫺若牕者穴壁而安置之因作車牕記
爨馬通　崔銑集家君為京官二十年日令僮拾馬通
　夾薪以爨
買油　裒談耿裕為禮部尚書時嘗曰吾暮自部歸必
　經三原王公之門見一老蒼頭每持秤買油吾自入
　仕未嘗買油故每過輒面城而行葢愧之也
樓碍冠　玉堂叢話章楓山徙居城中廢寺舊有小樓
　二間其卑至于碍冠楓山終日宴坐其中每作文搆
　思必遶室中行紗幘數為所觸亦不知也後年八十六
　竟哭于斯别無營搆
子孫榼　祝允明猥説江西俗儉果榼作數格惟中一
　味或果或菜可食餘悉充以雕木謂之子孫果榼
布被十年　明劉崧傳略崧博學有志行微時兄弟三
　人共居一茅居有田五十畝及貴無所增益十年一
　布被鼠傷始易之仍緝以衣其子
跼蹐敗絮　虞集貧士詩老骨寒不寐夜長況聞風心
　悸危欲折跼蹐敗絮中
典衣購畫　趙孟頫詩貧尚典衣貪購畫
　　　簡傲
謁部三揖　湛若水集莊定山被薦以特㫖召用故行
　謁吏部三揖不跪冡宰起延之以茶令四司送出部
　門
割薪忙　明世説蘇郡隠士王賓素與姚少師善及少
　師靖難賓愧其所為不與接少師屏騎從以往賓不
　納因徉問為誰曰是昔日道衍也不應少師大呼曰
　不棄舊雅容老僧一見乎答曰吾方割薪忙不暇也
送客對山　劉麟集太白山人隠居西湖一朝貴辟騶
　從過訪太白送之出面對山不一顧朝貴訝曰山有
　何好太白曰山無好處但對青山勝對俗人耳
半醉罵侯　藝苑巵言李獻吉以上書論夀寧侯事下
　獄賴上恩得免一夕醉遇侯于市罵其生事害人以鞭
　稍擊墮其齒侯欲陳其事隠忍而止獻吉後有詩云
　半醉唾罵文成侯葢指此也
刺書才子　王世貞集桑悦為博士弟子謁部使者書
　刺曰江南才子使者大駭延之較書預刋落以試悦
　校至不屬即索筆請書足乃敬禮焉
　　　任達
至寶是保　何氏語林趙子固嘗得姜白石所藏定武
　不損本褉帖乗舟夜泛而歸行至霅之昇山風起舟
　覆子固披濕衣立淺水中手持褉帖語人曰蘭亭在
　此不足問也因題于卷首云性命可輕至寶是保
儒衣僧帽　獻徵録顧瑛才情妙麗嘗閲釋氏書有悟
　遂祝髮稱金粟道人自題其像曰儒衣僧帽道人鞋
　天下青山骨可埋若説向時豪俠處五陵鞍馬洛陽
　街
前者無觸　雲林遺事元鎮使童子入山擔七寶泉以
　前桶煎茶後桶濯足或問之曰前者無觸後者或為
　泄氣穢耳
騎牛誦書　元史補遺王元章一試不第即焚所為文
　常著髙簷帽披緑簑衣履長齒木屐或騎黄牛持漢
　書朗誦人皆目為狂
埋骨湖心　西湖志餘張昱官杭省左司後棄官歸居
　西湖每放舟湖心把酒扣舷自歌其詩笑曰我死埋
　骨于此題曰詩人張員外墓足矣
詛三等　藝苑巵言豐坊狂誕傲僻嘗要邑子沈嘉則
　結忘年交甚驩或問之曰是嘗姍笑公詩即大怒設
　醮上章詛之所詛凡三等一等皆公卿大夫有仇隙
　者二等則布衣文士嘉則為首三等鼠蠅蚊蟲其狂
　易可笑類如此
縛帚不給　袁中道集李温陵閉門下楗日以讀書為
　事性愛掃地數日縛帚不給
譁聲撼鄰　方孝孺集孫伯融持辨風生人莫當其口
　夏煜有詩名伯融與對飲務出奇相勝每得一爽句
　拍案大呼拔劍起舞譁聲撼鄰
扣扉起詠　叢説朱野航葑門老儒教書王氏晩酌罷
　主人入内適月上野航得句云萬事不如杯在手一
　年幾見月當頭喜劇發狂扣扉呼主人起咏此二句
　主人亦大擊節取酒更酌明日更請吳中善詩者賞
　之
吾師少住　藝苑巵言崔子鍾好劇飲嘗五鼓踏月長
　安街席地坐飲李文正以元相朝天偶過遥望之曰
　非子鍾耶崔便趨至輿旁拱曰吾師得少住乎李曰
　佳便脱衣行觴火城漸繁始分手别
挾冊坐桶　嵩陽雜識何大復傲睨當世在京師毎有
　燕席常閉目坐一日命隸人擕圊桶至會所手一冊
　坐桶上傲然不屑
挿花逰市　玉堂叢話楊用修在瀘州嘗醉輒胡粉傅
　面作雙丫髻挿花門生畀之諸仗捧觴逰行城市了
　不為怍
醉卧謝令　王世貞集濬令某陽慕盧柟從容語柟吾
　旦過若飲柟歸夜共張至旦會令有他事日昃不來
　柟愧且望之斗酒自勞醉則已卧報令至柟故徐出
　坐久之稱醉不能具賓主令恚去曰吾乃為傖子辱
　遂以事繫柟獄中
秀才嚎囂　獻徵録徐渭在胡宗憲幕府性通脱多與
　羣少年眤飲市肆幕中有急需召渭不得夜深開㦸
　門以待之偵者得狀報曰徐秀才方大醉嚎囂不可
　致也
眼同季真　明世説袁中郎逰鑑湖語陶石簣曰爾狂
　不如季真飲酒不如季真獨兩眼差同耳石簣問故
　袁曰季真識謫仙人爾識袁中郎
杖藳人　陶望齡集蔡羽怪誕有三間齋已處其中縛
　藳為二大儒令腰膝皆可屈折繫兩旁室朝課易夕
　課四書自為解而置傳註几旁每開卷便大詬曰某
　甲謬甚叱童子牽以來跪而杖之
更衣為丐　明閻秀卿集張靈好逰俠與唐寅逰武邱
　會數賈飲于可中亭且咏詩靈因更衣為丐者上賈
　與之食啖之靈請作狗尾續賈笑曰得無誑乎令賡
　之即揮毫不已返舟易維蘿隂下令迹絶賈使人察
　之不見皆以為神仙
吟嘯還家　黄佐集秫坡黎貞戍遼東十八年其歸也
　適薄暮明月滿江呼舟中餘酒登所築釣魚臺吟嘯
　久之乃扣門還家
微吾長夜　微吾長夜于鱗既跋扈于前才勝相如伯
　玉亦簸揚于後
棲樹呌呼　四部稿王稚欽為庶吉士翰林故事兩學
　士典司教習體貌嚴重稚欽俟其退食棲院署樹杪
　窺見其起居狀大聲呌呼兩學士無如之何佯弗知
　也
　　　排調
倒好嬉　水東日記吾子行嘗作一印曰好嬉子魏國
　夫人作馬圖子行為題詩後倒用此印坐客莫曉文
　敏見之罵曰箇瞎子他道倒好嬉子耳
多耳少目　靳史聶大年被徵修史卒于京邸翰林中
　多惜不獲見者時童大章在座因曰不必識其人彼
　但多一耳少一目而已衆為閧堂葢大年姓聶而眇
　一目也
楚兵六千　弇州史傳張永多役兵治私第優人阿丑
　裝為楚歌者曰吾張子房也能一歌而散楚兵六千
　問者曰吾聞楚兵八千人何以六千曰其二千在保
　國府作役上為一笑永懼而出其兵
陳公一怒　玉堂叢話髙穀夫人悍妬無出偶留陳公
　循酌談及夫人聞之即出詬循掀案作怒以一棒撲
　夫人仆地數其罪且云當奏聞置于法自是妬少衰
　髙得御妾生一子人曰此陳公一怒之力也
李先生　山堂肆考西涯李公善謔居政府時庶吉士
　進見公曰今日諸君試屬一對云庭前花始放衆哂
　其易各思一語以應公曰總不如閣下李先生一笑
　而散
無錢可貫　明陸楫雜抄劉文莊徤邱文莊濬同在内
　閣劉凡事獨秉大綱邱則博極羣書一日劉對客論
　邱曰渠所學如一倉錢縱横充滿而不得貫以一繩
　邱公聞之語人曰我固然矣劉公則有繩一條而無
　錢可貫奈何士林傳為雅謔
行窩門生　明世説湛甘泉在南都講學其門生甚多
　後為宗伯揚州儀徴大鹽商亦皆從學甘泉呼為行
　窩中門生
生死市　明世説張江陵當國附勢者競趨其門江陵
　敗衆急攻之以覬殊擢太倉相公曰生江陵市與死
　江陵市等耳
劉棉花　明文棉漫抄閣老劉吉屢為臺諫所論而上
　眷不衰人因稱為劉棉花謂轉彈轉可用也
笑長卿　王世貞集王兆貞為文有聲而久蹭蹬客謂
　君家幸饒胡不北逰京師取他途顯乎君曰吾嘗笑
　長卿以如是才而甘心貲郎藉令不藉人主知以三
　賦稱天下後世即􁎋錦江水庸能洗之
何用今泣　明通紀正徳初大臣議攻劉瑾西涯李公
　俛首不語葢與劉厚也後劉公健謝公遷被斥囘日
　李公祖道嚱吁劉曰使當日出一語何用今日泣為
中庸又見　内閣行實胡文穆性乏骨鯁一味承順病
　篤時有人投詩云漢朝胡廣號中庸今日中庸又見
　公可笑天生兩奸宄天教名姓正相同
給事餂疥　菽園雜記近時言官嘗受挫辱自是噤不
　敢言有孫御醫者人問生疥何以愈之曰請六科給
　事餂之問故曰不語唾可治疥也
非跨鶴人　靳史錢鶴灘告歸門生某守揚州遣使迎
　公久始一至諸大賈爭先迎謁將有所屬公曰老夫
　扶杖來看廣陵濤並問瓊花消息耳無作跨鶴人猜
　也
洗幾馬　明尹直瑣綴録景泰間劉主靜為洗馬兵部
　侍郎王偉戲曰先生一日洗幾馬劉應聲答曰大司
　馬洗得乾淨少司馬洗得不乾淨衆為噱然
厚禮　王鏊震澤紀聞閩人呼猪為咨翁世資為尚書
　屬官禀工部送一咨來世資以為猪也曰厚禮聞者
　大笑
名大　泳化編成化間一御史性頗狂以居言路署名
　字大寸許或貽之口占云諸葛大名垂宇宙今人名
　大欲如何雖于事體無妨碍只恐文房費墨多
懷一品　明詩話吳子充于元旦賦詩懐分宜其友笑
　曰厯頭第一日懷朝中第一品詳見元日
倚靠蘇子　留青日札近俗學尚三蘇合之得雋一士
　素不喜眉山文笑曰人皆有蘇子倚筆我獨無蘇子
　可使喚耶于是論䇿中三引蘇子蘇氏之言主司批
　云此子固留心三蘇者但未純熟士見而大笑葢所
　引蘇子乃蘇秦蘇竟蘇氏則若蘭也
太史附熱　明史陸式齋遷職方李西涯時為學士戲
　曰先生其知幾乎曷為又入職方也式齋應聲曰太
　史非附熱者奈何只管翰林耶
仗兩鉞　王世貞集閹人汪直挾上寵開邊釁恃主越
　以行而兵部尚書陳鉞亦中直心有優者阿丑嘗于
　上曲宴為中貴武狀者挾兩斧踉蹌而前人問之曰
　我汪太監也已左右顧其手曰吾惟仗此兩鉞耳
烹白陽　池北偶談畢白陽崇禎初為户部尚書精心
　計時新餉日增一言官以亢旱上疏有烹宏羊天乃
　雨之語先生笑曰此非烹宏羊直是要烹白羊耳
　　　紕漏
不驚越女　輟耕録張氏據平江部將吕珍守越㕘軍
　陳庶子饒介之在左右一日陳賦詩寄吕有聞説錦
　袍酣戰罷不驚越女採荷花之句饒為題扇寄之詞
　翰雙絶吕倩人誦罷大怒曰我為主人血戰守封疆
　豈愛一女子不忍驚乎見則必殺之
唐寅以降　王世懋集文徴仲生年與靈均同嘗為圖
　書取離騷句曰惟庚寅吾以降一郡守問曰文先生
　前尚有善畫于先生者否或對曰有唐解元寅守躍
　然曰信吾見先生圖書惟唐寅吾以降
誤入户部　玉堂叢話陳太常音常考滿誤入户部見
　入税銀者驚曰賄賂公行至此已極
懲鐟　天順日録陳智性褊急一日因岸帽取鐟剔指
　失墜于地怒其鐟起自拾之觸地數次若懲其鐟者
竊鉄　筆塵在朝時有一臺諫上疏以草相示内有竊
　鉄二字葢以鈇為鉄也予難于面質苐曰此莫是錯
　寫渠愕然不答及奏牘上進已寫作大鐵字不可復
　正
效跪　泳化編汪直勢燄逼人王越為尚書每見必跪
　時吏部尚書尹旻欲詣直私問越跪否越曰安有六
　卿跪人者越先入跪叩頭出旻伺之入見皆跪比出
　越尤旻旻曰吾自見人跪來特效之耳
併案宋元　明史稿焦芳居内閣惡江西人因劉本事
　乃減江西解額五十名通籍者勿選京職又欲榜王
　安石吳澄罪楊廷和曰以一盜而禍連一方已足矣
　宋元人物亦欲併案耶
公乃重瑞　萬厯注略張居正喪父湖廣巡撫至其家
　喪服而哭并祈見居正母母指旁私役小閹謂瑞曰
　幸一垂盻之瑞即起揖閹曰瑞安能重公如公乃能
　重陳瑞耳
誰為作傳　明紀事本末衡府紀善周是修與楊士奇
　輩約同死義惟是修不負其言後楊士奇為作傳語
　其子轅曰當時吾亦同死誰為爾父作傳聞者笑之
　案天順日録作解縉語
書几　繼世餘聞李西涯子兆先幼穎敏然㳺俠無度
　公一日過其館中書几云今日栁陌明日花街焚膏
　繼晷秀才秀才兆先見之亦過公齋書几云今日黑
　雨明日黄風爕理隂陽相公相公聞者以為笑談
蘇文劣等　明靳史姜寶提學四川道楚汪伯玉為臬
　副會飲黄鶴樓舉杯大言曰蜀人如蘇軾者一字不
　通此等秀才當以劣等處之衆皆􁂚眙數日復會汪
　大言如初姜笑應曰訪問蜀中胥吏秀才中並無此
　人想臨考畏避耳座為閧堂
晩年泥愛　天順日録楊士奇晩年泥愛其子或以其
　暴横來告反疑之必與子書云某説爾過即改之
　子得書反毁其人後主者連奏其不善狀朝廷不忍
　加辠士奇卒始論死
全似吾家　靳史陳師召嘗自院中歸語從者以訪某
　官從者不聞引轡歸舎師召謂至某官家矣升堂周覽
　曰境界全似吾家何也又覩壁間畫曰是我家物縁
　何在此夫人出視之公訝曰何為亦在此
聞何況　明史稿内閣鄭以偉讀書過目不忘文章淵
　奥而票擬非所長章疏中有何况二字誤以為人名也
　擬㫖提問帝駁改始知
學飛墮地　朱大復好仙罷官後修真煉形常累几
　案數十重梯而登其上反手跋足如鳥之學飛以求
　翀舉墮地傷重僅而不死人爭揶揄之
褁身若繭　談薈明梁次櫨常令積綿于樓之庭與檻
　齊已從髙墜其中綿褁身若繭然人爭解之以為樂
擬孔子　明通紀監生陸萬齡請建魏忠賢祠于國學
　之旁謂孔子作春秋而忠賢作要典孔子誅少正卯
　而忠賢誅東林詔許之
比妖賊　明紀事本末天啟時給事朱童蒙疏紏鄒元
　標馮從吾醵金講學比之妖賊
擬選人名　明史稿司禮王體乾附魏忠賢凡遇選人
　有似忠賢所惡者即極力排斥故錢受益黄尊素輩
　并禁錮聞者嗤之
文選有詩　明張鳳翼談輅予纂文選註既成一貴逰
　閲之云張公誤矣既云文選安得復選有詩客以語
　予予笑曰此事當問蕭君不干張君事
改牡丹　日知録山東人刻金石録于李易安後序紹
　興二年元黓嵗壯月朔不知壯月之出于爾雅而改
　為牡丹凡萬厯以來所刻之書多牡丹之類
稱明年　馮梦貞漫録臨安令有趙鼻涕者最罷軟民
　錢徳明持狀稱徳明年若干嵗趙怒命行笞曰汝欺
　我不稱今年而稱明年何也
　　　風懷
鴛鴦會　元史雅克穆爾姬妾數百一日宴趙世延家
　男女列坐名鴛鴦會見座隅一婦色甚麗問為誰欲
　與俱歸左右曰此太師家人也
竟夕不交　雲林外紀元鎮常眷趙寶兒疑其不潔俾
　之浴既寢且捫且嗅復俾浴不已竟夕不交而罷
侑觴乞詩　元顧瑛傳阿瑛築玉山草堂園池聲伎之
　盛甲于天下四方名士常主其家有二伎曰小璚花
　南枝秀者毎遇宴會輒會侑觴乞詩風流文雅著稱
　東南
綾裓醉墨　藝苑巵言楊用脩謫滇有東山之癖夷酋
　欲得其書不可乃以精白裬作裓遺諸伎服之使酒
　間乞書楊欣然命筆醉墨淋漓裾袖酋購歸裝潢成
　卷
毋傷十娘　余懷板橋雜記萊陽姜如須逰李十娘家
　匿不出户方密之孫克咸並能屏風上行漏三下兩
　君一躍登屋排闥閧張勢如盜賊如須下床跪稱大
　王乞命毋傷十娘兩君擲刀大笑曰三郎郎當復呼
　酒盡醉而散
牽妾載輿　明史稿張綵尤漁色其鄉人劉介守撫州
　妾美綵擢為太常少卿盛服往賀曰何以報我介謝
　曰一身外皆公物綵曰命之矣即使人直入内牽其
　妾輿載而去
玉雲生　湯顯祖集予昔時一曲纔罷即為玉雲生夜
　舞朝歌而去生故修窈其聲若絲遼徹青雲莫不言
　好
惜是婦人　明世説楚中有篤于男色者見一美姬姿
　態絶倫乃嘆曰可惜是婦人耳
眉約目成　明宋珏集湯宣城詩有長橋細月眉相約
　之句惜全篇不稱春日坐浪樓為對以逺浦微波目
　共成戲為足之
狹斜行　明吳鼎芳挽王百榖詩生平只合狹斜行紛
　紛安用栽桃李
　　　閨媛
拾炭題壁　元史徐彩鸞逃亂捨身救父為賊所拘至
　桂林橋拾炭題詩壁間有惟有桂林橋下水千年照
　見妾心清遂投水死
立前妻子　元史類編耶律瑠格妻姪里氏見帝請以
　長子薛闍襲父爵帝欲立其弟氏拜且泣曰錫沙者
　前妻所出嫡子善格婢子所出若立之自私已而蔑
　天倫竊以為不可帝嘆其賢許之
緑窻遺稿　元詩話傅若金妻孫氏蕙蘭因其弟受唐
　詩得其音格輒能為近體五七言早卒若金為序其
　詩曰緑窻遺稿
真真曲　貝瓊詩序姚文公燧在玉堂一日宴集有妓
　真真者操南音公問之泣對曰妾西山之裔也父坐
　盜縣官錢賣妾以償遂落倡家公憫之白丞相為落
　藉且謂翰林王棣曰汝無妻以此配汝吾即其父也
　為作真真曲以紀事
易服從征　焦氏筆乗國朝蜀韓氏女遭明玉珍之亂
　服男子服從征雲南七年無人知者後遇其叔始擕
　以歸
龍香一篆　王逢感宋遺事詩龍香一篆魂同返猶藉
　君王舊賜恩自注宋三宫赴上都内人安康朱夫人
　安定陳夫人及二侍兒閉門焚香于地自經死衣中
　自書有不免辱國幸免辱身焚香設誓代書諸紳
　之語
銀簪詞　明詩話徳清女子沈囘奴元末兵亂為賊所
　獲紿賊以擇日具禮至期㧞頭上簪刺喉死明陳震
　銀簪詞銀簪不刺股銀簪不錐目咽喉三寸氣出入
　此氣一斷難再續
薄皇后　明雜記徐竗錦仁孝皇后妹靖難後矢志不
　嫁后薨成祖聘之不從宣徳中張太后召入宫自稱
　徐達第三女宫人竊語此薄皇后不為者
二女賦詩　王鏊紀聞鐵鉉不屈死其家屬發教坊為
　娼有二女誓不受辱仁宗即位赦出之皆嫁朝士二
　女能詩有教坊脂粉洗鉛華一片閒心對落花及覽
　鏡自憐傾國貌向人羞學倚門粧之句
著酒食議　解縉集縉母髙夫人好讀書其治食饋酒
　醯醢果蔬俱有法著酒食議若干卷
乞序旌母　語林韓㕘議妻屈氏有詩才及卒女異悲
　母集散失以書貽康對山乞序書云願藉皮為楮削
　骨代頴以傳母集對山感其誠為作序表之
夫人城　明通紀沁水之竇莊堡甚堅賊入衆議棄去
　張忠烈銓妻霍氏曰死于家不猶愈死于野乎躬率
　僮僕為守禦賊攻不克宗族獨金兵備表其堡曰夫
　人城
三娘子　明紀事本末諳達妻三娘子慕華欵塞總督
　吳兌兒女畜之或致手書索金珠兌隨市與以敦好
　部落有梗化者三娘子時時報聞後封忠順夫人于
　慎行題忠順夫人畫像不道長安春色少甘泉宫裡
　畫閼氏
女秀才　明詩話明初識字婦女得舉女秀才入尚功
　局
忠允姑　明紀事本末大理卿胡閏死于靖難女郡奴
　方四嵗一功臣家爨下婢收之稍長識大義髮至寸
　即截去曰以炭汚面後遇赦郡奴行乞歸鄱陽鄉人
　爭饋之女所受免死而已後没私諡曰忠允貞姑
論夫學　明史稿冀元亨以宸濠事為張忠輩所誣下
　獄所司繫其妻李李無怖色曰吾夫尊師樂善豈他
　慮哉獄中與二女治麻枲不輟事且白按察諸僚婦
　聞其賢召之問其夫學曰吾夫之學不出閨門袵席
　間聞者悚然
手製征袍　明莊烈帝賜女土司秦良玉詩蜀錦征袍
　手製成桃花馬上請長纓世間不少奇男子誰肯沙
　場萬里行明通紀良玉兄弟三人皆死王事諸部以
　其忠勇遂襲宣撫使屢有戰功張獻忠入蜀鑄金印
　齎之不為動賊黨無敢入境者
驛壁題詩　新嘉驛壁間有題云余生長會稽幼攻書
　史嗟林下之風致事腹負之將軍加之河東獅子曰
　吼數聲逢彼之怒辱等奴婢忍死須臾伺同類睡熟
　竊以淚和墨題三詩于壁庶知音讀而悲之
躍御河　明通紀闖賊入清宫官人魏氏大呼曰賊入
　大内我輩必為所汚有志者蚤為之計遂躍入御河
　頃間從死者一二百人
搗衣杵　楊慎集山東女子趙小錢年十五為賊所掠
　罵賊不從以搗衣杵擊賊遇害事聞詔旌其門
經濟宏文　浙江通志仁和顧若璞適黄汝亨之子蚤
　寡每為遺孤説經史大義平生好講求河漕邊備諸
　大計所著卧月軒集多經濟宏文又嘗論建文景泰
　間事欲建白更定囑二子曰而他日得備官必勉為
　之
萱草帖　楊維禎答士女曹妙清詩冩得雪濤萱草帖
　西湖紙價可能髙明詩話妙清錢塘人善鼓琴工詩
　行書㸃畫皆有法三十不嫁事母孝謹故云
作上梁文　明詩話朝鮮許蘭雪其兄篈筠皆狀元八
　嵗作廣寒殿玉樓上梁文才名出二兄之右不見答
　于其夫夫徇國難許遂為女道士有集盛傳中夏
摹本草　啟崇野乗趙靈均婦文字端容性明慧所見
　花草蟲蜨皆能摹寫性情圖得千種名曰寒山草
　昆蟲狀又嘗摹内府本草購者填塞
撰狀乞銘　啟崇野乗趙靈均與婦卒無子一女曰昭
　嫁平湖馬氏撰其父母事狀乞銘當世
河東君　明程嘉燧贈河東君詩盃近仙源花瀲瀲雲
　來神峽雨濛濛案河東君姓栁字如是工筆札其所
　居名我聞室
　　　美人
香肌席　元氏掖庭記雅克特穆爾洞房設樓床廣褥
　擇美姬温軟少骨者枕藉而寢謂之香肌席
三聖奴　明周憲王元宫詞隊裏惟誇三聖奴清歌妙
　舞世間無御前供奉蒙深寵賜得西洋塔納珠
花月對　楊維貞集春日偕顧仲瑛諸人燕于吳城佐
　酒六姝皆蘇臺之選有璚花與珠月者選中之絶也
　璚花捧硯請予題仲瑛曰花月一對雖絶而不無相
　妬題品稍偏當令偏者舉一巨觥予矢口月滿十分
　珠有暈花開第一玉無瑕兩姬大喜明日乃足成之
羣珠碎　元陳基集吳帥潘元紹七妾皆青年絶色善
　纂組歌詞因潘出軍恐致疑皆自經為作羣珠碎詩
　楊慎集七姬之死葢潘逼焉平居則獶雜子女而漁
　聚之一旦有變恐樂他人之少年而雉經之潘之惡
　甚矣
香唾盂　明雜記嚴東樓唾吐皆美人以口承之方發
　聲婢口已巧就謂之香吐盂
雲英　明周憲王詩雲英何處訪遺跡空對陽臺十二
　峯注王宫人雲英生五嵗闇誦孝經七嵗盡通釋典
　色藝絶倫其居曰端清閣後卧病求為尼以了生死
　作偈示衆而逝
圓圓　吳偉業圓圓曲鼎湖當日棄人間破敵收京下
　玉關慟哭六軍俱縞素衝冠一怒為紅顔家本姑蘇
　浣花里圓圓小字嬌羅綺
奉聖夫人　明紀事本末客氏為太孫乳媪先與魏朝
　私忠賢亦通焉熹宗即位一夕忠賢與朝爭擁客氏
　囂聲達御前上知客厭朝獧薄乃逐朝而忠賢得専
　客氏後封奉聖夫人
囘鶻隊　王世貞正徳宫詞紅粉别依囘鶻隊君王新
　自虎城來
延年藥　王世貞西城宫詞兩角鵶青雙箸紅靈犀一
　㸃未曾通自縁身作延年藥憔悴春風雨露中
戎粧美人　黄汝亨戎粧美人詩芙蓉寶劍石榴裙一
　片香鬟挽陣雲自是傾城能破敵漫疑娘子學從軍
　　　妓女
折花歌曲　樂全堂廣客譚野雲廉公于萬柳堂張筵
　邀疎齋松雪兩學士歌姬劉名解語花者左手執荷
　花持獻右手舉杯歌驟雨打新荷之曲松雪喜而賦
　詩
揭簾半面　張昱輦下曲教坊女樂順時秀豈獨歌傳
　天下名意態由來看不足揭簾半面已傾城
雜劇獨步　輟耕録歌兒珠簾秀姓朱氏姿容珠麗雜
　劇當今獨步胡紫山宣慰極賞之
正反雙下　明潘之恒曲中志徐飛卿一字翩周公瑕
　曰翩字法遒媚又能正反手雙下不失絲毫稱為絶
　技
贈簪　明武宗外紀上南巡與伎劉氏有約劉贈一簪
　且以為信過盧溝馳馬失之大索不得至臨清使召
　劉劉以無信辭上乃乗單舸疾歸張家灣與劉俱載
　而南
春隂詩　異林金陵妓徐氏有文藻作春隂詩末云楊
　花厚處春隂薄清冷不勝單裌衣
像傳蠻峒　薛素素為李征蠻所嬖其畫像傳入蠻峒
　酉陽彭宣慰深慕之吳人馮生自詭能致素素費金
　錢無算竟不讎
紅粧季布　王穉登序馬湘蘭詩有美一人風流絶代
　問姓則千金燕市之駿託名則九畹湘江之英輕錢
　刀若土壤翠袖朱家重然諾如山邱紅粧季布
盒子會　明詩話南都舊院特盛成宏間院中色藝優
　者結二三十姓為手帕姊妹每月節以春檠巧具殽
　核相鬭名為盒子會沈啟南曾為作圖繫以長句
寶奴老去　梅鼎祚頓嫗坐追談正徳南巡事詩寶奴
　老去優仁逺坊曲今誰記姓名自注頓之先有頓仁
　彈琵琶及角妓王寶奴俱見幸
冦白門　叢殘紅粉念君恩女俠誰知冦白門板橋雜
　記詩冦家姊妹總芳菲十八年來花信迷則冦家多
　佳麗白門其一也
士女表　明曹大章秦淮士女表表有學士太史狀元
　等目學士者王賽玉品云嬴樓國色原名玉瑤島天
　仙舊是王狀元者蔣玉蘭品云麗質人如玉幽香花
　是蘭
咏骰子　天禄識餘正徳間有妓女失其名于客所分
　咏骰子詩曰一片寒微骨翻成面面心自從遭㸃汚
　抛擲到如今
散花詞　王穉登詩閩中有女最能詩寄我一部散花
　詞
禁用歌妓　崔銑後渠雜識宣徳初臣僚燕樂歌妓滿
　前紀綱為之不振顧公為都御史始禁用歌妓焉
善彈　胡應麟剰言京師薛素素姿度艷雅工書畫又
　善馳馬挾彈能以兩彈先後發必使後彈擊前彈碎
　于空中又置一彈于地能反引弓以擊地下之彈百
　不失一
訕妓　明詩話鄭若庸妙擅樂府嘗填玉玦詞以訕院
　妓一時白門楊栁少繫馬者羣妓患之乃醵金數百
　行薛生近兖作繡襦記以雪之秦淮花月頓復舊觀
畫蘭　明王醇題馬湘蘭畫蘭詩冰綃宛是湘江曲寒
　映秋芳數枝玉
用官妓　明揭軌宴南市樓詩江頭魚藻新開宴苑外
　鶯花又賜酺趙女酒翻歌扇濕燕姬香襲舞裙紆明
　姜明叔詩話觀揭孟同詩知國初宴集皆用官妓與
　唐宋同
　
　
　
　
　元明事類鈔卷十七
欽定四庫全書
　元明事類鈔卷十八
　　　　　　　　　　　監察御史姚之駰撰
　　藝術門
　　　醫學
納牛腹　元史布札爾力戰身中數矢血流悶仆太祖
　命取一牛剖其腹納布札爾於内浸熱血中移時遂
　甦
銅人鍼　元史類編竇黙少避亂蔡州遇名醫李浩授
　以銅人鍼法
十三科　元史諸人於十三科内不能精通一科者不
　得行醫
賜鋌如年　元史許國禎以醫徴莊聖太后疾治之即
　愈太后時年五十三遂以白金鋌如年數賜之
東垣十書　元史李杲深於醫所著有東垣十書
丹溪心法　元史類編朱震亨師事許謙一日母病延
　醫因自悟曰人子不知醫或委之庸人寧無有失於
　是研究醫理治症多竒效學者稱丹溪先生
尚醫　元史中統元年置宣差提㸃太醫院事二十年
　改為尚醫監明馮璧詩尚醫冗食渠百軰公論共推
　君十全
知非人脉　庚巳編元至正間范益為醫官有老嫗擕
　二女求醫益診之曰何以俱非人脉嫗曰妾西山老
　狐也知公仁術故來投耳益曰禁城百神呵䕶何得
　至此嫗曰真天子自在濠州此間空虚故得出入益
　異其言授以藥
劉李　王禕叢錄金時張潔古劉守真張子和李明之
　皆精於醫潔古子和一再傳無聞焉明之專於補守
　真主於攻李氏弟子多在中州劉氏傳於江南而南
　方皆宗之
不言疹靨　王世貞集痘疹于幼為甚危而醫之於方
　絶不及或曰其症不起唐以前第不知所由始考之
　前史備載人貌之妍醜正偏獨不言疹靨其然哉
紅丸　三朝典要光宗大漸召諸臣入宫有鴻臚寺丞
　李可灼自言欲進紅丸諸臣遲疑間可灼袖出萬病
　回春書一卷載有此方旋召入診脉即和藥以進帝
　舉玉杯飲之曰似已小安次蚤即聞上昇矣
下錫　陸深金臺紀聞金華名醫戴元禮被召至京見
　一醫家迎求溢户其按方發劑皆無他異偶一人求
　藥者既去追而告曰臨煎時下錫一塊元禮始大異
　之叩之曰是古方耳元禮求得其書乃是餳字
下蝗　震澤紀聞太宗得瘕疾諸藥不效召戴元禮至
　問上所嗜曰生芹曰吾得之矣乃處劑以進是夜暴
　下視之皆細蝗也蓋食生芹所致耳
砭犬　異林葛可久遇異人授以醫術道有狂犬可久
　曰是可療惡少環執之砭其腎犬臥良久差
授針術　明史稿歸安凌漢章雲逰泰山古廟有病人
　垂死雲嗟嘆久之一道人曰汝欲生之乎為針其左
　股立蘇曰此人毒氣内侵非死也毒散自生耳因授
　以針術雲拜受之為人治疾無不效
禮藥王　王世貞贈盛國醫詩任是醫和通國脉可煩
　臣意對師方生平怪殺兒曹嬾擁篲爭先禮藥王
診腸斷　徐禎卿集葛可久醫術神異羣少戲里中望
　見可久一少年從牗躍入室曰召可久診視不騐則
　羣噪之可久診之曰腸已斷矣當立死耳有頃少年
　死
證治凖繩　明史稿金壇王肯堂官檢討貶福建參政
　博極羣書兼通醫學所著證治凖繩為醫家所宗
本草綱目　明史稿蘄州李時珍字東璧病本草之雜
　乃窮搜博採芟煩補闕歴時三十年閲書八百餘家
　稿三易而成本草綱目一書書成將上之朝而遽卒
　後其子來獻神宗命刋行之
艾師　楊維禎詩艾師艾師古中黄肘有補注明堂方
　籠有岐伯神鍼之海草篋有軒轅洪爐之燧光
杏村清杵　沈周分得藥臼謝醫詩抱疾人來識清杵
　數聲遥在杏花村
藥市春　楊慎藥市賦蓬邱仙伯匕刀圭而通神奈園
　老宿品千二而稱珍何如蓉城之日重開藥市之春
　　　卜筮
羊脾卜　元史睿宗燒羊胛骨卜得吉兆果大勝
銀河棹　楊慎集元至正間瑞州曾義山賣卜有瞽而
　丐者曰明有三人共一目者來宜叩之巳果然遂以
　其書相授且畫沙指訣其書名銀河棹山後占卜如
　神臨終謂其子曰某月日劉姓過吾家取書畀之後
　劉伯温官髙安果經山家其子如言授焉
白馬將軍　元史張廷瑞攻𦍑其酋長羅拜曰我近生
　裂羊脾卜之視肉之分拆分吉㓙其兆曰有白馬將
　軍來可不勞兵而罷今公馬果白敢不從命
教學竒中　元通鑑阿榮長文翰尤深於數學言多竒
　中天厯三年春䇿士于庭阿榮與虞集㑹于直廬語
　集曰更一科後科舉當輟輟兩科而復復則人材彬
　彬矣後竟如其言
金姬卜　湧幢小品李金兒章邱人從父得卜藝言皆
　響應被俘入張士誠宫髙郵被圍䇿其必勝及士誠
　據姑蘇則以為不可居且有大患士誠不聼且將册
　為妃姬知不免遂閉目而逝後屢見夣于士誠妻亂
　後為黙保其二子
三殿當燬　卓異記永樂時三殿工畢上召刻漏博士
　胡崙卜之曰明年某月某日午時當燬上怒囚之至
　期獄卒報午過無火胡服毒死則午正三刻也殿果
　焚
筮復辟　明紀事本末上皇北狩隂遣使諭鎮守太監
　裴富富私問卜者仝寅筮得乾之初九附奏曰大吉
　可以賀矣龍君象也四初之應也龍潛躍必以秋應
　以壬午浹嵗而更龍變化之物也庚者更也庚午中
　秋車駕其還乎還則必幽勿用故也或躍應焉或之
　者疑之也計七八年當必復辟故曰大吉
狸七斤　異林胡宏善卜易有一人家暴富心疑宏為
　設卦曰家有貍奴走入室是其祥也曰然曰狸形必
　大稱之得幾斤曰七斤曰富及七載狸奴當去後果
　然
占勝兆　稗史彚編華亭沈昭陽善卜太宗時驛取至
　京命於午門上布卦問英國公征南事昭陽占曰此
　大勝之兆時正午當得㨗音至其時果有飛檄至報
　安南平上大悦賜鈔幣
籌易知赦　嘉靖注畧楊爵復繫又三年冬日爵籌易
　與同繫者飲曰須盡此杯明日出矣是日大髙元殿
　火火中恍呼爵名者遂併釋為民
十八孩兒　明紀事本末李自成有卜者善河洛數名
　宋獻䇿長不滿三尺獻圖䜟云十八孩兒當主神器
　自成大喜拜軍師
賜筮錢　程敏政集仝寅字景明英廟北狩占復辟日
　月皆符將官之固辭乃命工鑄隂陽神靈四字為筮
　錢十八文製牙盒貯之并金杯彩幣以賜
九宫數　楊維禎集洪州矮張如矮瓠大帛深衣更雙
　屨自言矮瓠不食酒惟貯先天九宫數
瞽師　髙啟贈談鬼谷數瞽師詩瞽師得異傳相去逾
　千春不為縱横説談數妙入神
　　　異術
識鷄卵　元史田忠良好學通儒雜家言世祖召至俄
　指西序第二人謂忠良曰彼手中握何物對曰鷄卵
　也果然又帝出獵駐輦召忠良曰朕有所遺汝知何
　物還可復得否對曰其數珠乎明日二十里外當有
　得而來獻者已而果然
通鳥語　元史補遺瑪爾藏能通禽鳥語道其呼鳴之故
　試之輙騐互見幼慧
定相日　談薈元相哥元名桑哥拜相後延日者書桑
　字令拆曰欲知相位久近曰木字十八也上有三個
　十字當有四十八個月相哥不滿遂更今名復書相
　字令拆曰目字横㸔又是四字横直只四十八個月
　後果然(按相哥桑哥俱應改僧格/因載日者之言故仍其舊)
鐵冠竒中　從信録鐵冠道人張中曾遇異人授以太
　極數學太祖聞豫章受圍問何日當解中曰當在七
　月丙戌暨報至乃乙酉蓋日官算厯是月差一日實
　在丙戌解去其他竒中類如此
秘記圖　明季遺聞大内有宻室劉誠意留秘記鐍鑰
　甚固戒非大變勿啓崇禎癸未秋啓之柜中得繪圖
　三軸第一圖繪文武官手執朝服披髪亂走第二圖
　繪兵將倒戈窮民奔逃狀再展三圖圖像酷肖帝容
　身穿白背心右足跣左足有履襪披髪中懸後煤山
　之事皆符焉
將臺見水　楊士竒集楊本精於遁法建文募才智之
　士本應募授錦衣衛鎮撫時吳王撫軍一日本請王
　出觀兵及登將臺見大水淼茫平階而一軍皆不見
　本曰此水遁也
預知兵起　卓異記熒惑守心岳池教諭程濟上言北
　方兵起期在明年朝議以濟妄言將殺之濟曰陛下
　幸囚臣至期無兵殺臣未晩也詔囚于獄至期靖難
　兵果起
自知當竄　獻徴錄宋琮洪武丁丑禮闈第一琮明於
　易數謂其同進諸士曰旬月間翰林多罪琮其竄乎
　後因西北人無登第者以試官狥私至主考劉三吾
　等皆置於法琮以首舉連坐安置威虜衛
土遁　白醉𤨏言正徳初有太監入京一老人附舟日
　與歡洽俄賊報至老人曰無恐令散諸僕留一二人
　侍戒勿言笑乃出小嚢以七挑其中物于舟首尾曰
　可髙枕矣明晨賊騎皆四顧曰昨有龍衣船當泊此
　今何之老人徐起收其物入囊而舟遂見或曰土遁
　也
拆榜字　霏雪錄洪武初參知政事劉某王某莅浙日
　改拱北樓為來逺樓榜掲拆字者張乗槎視之曰三
　日内主哀䘮之事如期王父母夫人皆病卒劉以事
　坐法或問之張曰來者䘮字形逺者哀字形旁之一
　㸃相結者泪㸃也
望大將氣　王鏊集皇甫仲和善占土木之難敵騎逼
　城下城中皆哭仲和登髙望曰雲頭向南大將氣至
　冦將退矣明日楊洪等入援敵遂遁
紅篋　明通紀金川門失守太監王鉞曰昔髙帝升遐
　時有遺篋曰臨大難當發命急出之俄舁一紅篋至
　四圍俱灌以鐵二鎻亦灌鐵程濟碎篋得度牒三張
　袈裟帽鞋剃刀俱備建文帝乃即祝髪出亡
卜骰子　本朝揆叙雜識閩鄭仰田有異術倪元璐與
　温體仁忤將請告遇鄭于席上初未通名取骰子緋
　四者予卜鄭曰京官四品而握印者非祭酒耶倪頷
　之曰骰子骨所成而四面稜骨公必與當事忤姓名
　𢃄骨字者又曰公欲歸乎得請矣骰體方類口四亦
　類口乃回字也後果然
相字　獻徴錄胡宏善相字有二士將赴試皆書立字
　問得失宏云一當中一有服阻已而果然或問之宏
　曰一問時適有人汲水而過水與立泣字也故知其
　當有哭泣之戚一人問時偶有人立于旁成位字故
　知其必中也
聞撞木聲　庚巳編劉誠意遊吳門夜聞撞木聲則居
　人上梁也曰吉日辰良上梁最宜問知是貧家僅數
　楹屋嘆曰後日驟發必當更置此屋旺氣一去其衰
　可待惜哉後果然
審音術　甌江逸志富春孫君遇異人授以審音之術
　周坦未第時偶坐市肆厲聲詬僕孫聞其聲往揖之
　曰狀元何來耶周以紿已不答後果擢進士第一
當西南事　明史稿朱爕元初官陜西遇一老人盡得
　其風角占候遁甲諸術將别語爕元曰幸自愛異日
　西南有事公當之矣後督雲貴廣西軍事安奢之難
　皆平之
　　　日者
居官有火　獻徴錄古行翁王竒為諸生兼通星數之
　學王郎中應煃問命翁曰是火氣太盛若官之南所至
　必有火災後守台州三月郡中十室九燼王以疾去
知瞽女貴　王世貞史傳郭公善日者言里中富翁有
　女而瞽為推其支干曰是命當貴遂委禽焉自是家
　益饒生仲子興封滁陽王
不諳自命　李夣陽集副使周君善星命十中八九然
　不諳自命華林之役有星命者實賊黨來談君命曰
　美哉動罔不利君曰我刑殺太重無制其人曰夫刑
　殺者利于兵者也遂决自攻賊竟死焉
命舎磨蝎　髙啓集蘇文忠謂韓文公身生磨蝎宫而
　已命亦居是宫故平生毁譽頗相似余景仰二公無
　能為役而命亦舎磨蝎又與文忠皆生丙子是幸而
　偶同也
不對命　邵寳集古行翁善星數之學在金陵吏部官
　欲黜二御史而問其命翁曰命豈宜問于公哉進退
　人才固有不在命者不對而出
多王侯命　明王文禄龍興慈記劉伯温往臨淮見人
　皆英雄直諒與之算多王侯貴人命嘆曰天子必在
　此不然何從龍者之衆耶
焚禄命書　本朝勞大與甌江逸志蕭鳴鳯精於星學
　以郡守罷歸遇比部張公璁以命叩之曰禄命書從
　此可焚矣僕自揣位應至方伯而今如此君命不出
　三年便應入相而君猶郎署也豈吾術未至耶後張
　入京僅三載以議大禮至大拜既貴憶蕭言即起之
　果仕至方伯
拙運　耶律楚材詩拙運且淹童子役雄材宜作帝王
　師
　　　相士
相子封侯　明史稿濠州郭山甫善相人太祖微時過
　其家山甫相之貴不可言因謂諸子子興英曰吾相
　汝曹皆可封侯者以此亟遣從渡江並遣女侍後封
　皇寕妃
視日不眩　霏雪錄洪武中有胡僧善相見四明袁廷
　禮欲授其術乃令袁視日久之雜以黒白豆令㨂之
　袁目不眩遂以其術傳之
平世封侯　明封爵考石亨方面豐軀美髯及膝從姪
　彪亦雄偉髯亦過臍嘗同貰酒相工遇之酒肆大竒
　之曰今當平世奈何二人有封侯相後亨封武靖伯
　彪封定逺伯
酒肆趨拜　傳信錄燕王聞袁珙名召至王從貌類者
　十餘人知珙飲酒肆亦入焉珙一見即趨王前拜曰
　殿下何自輕如此王手止之命入宫悉屏左右珙俯
　伏曰大王太平天子也臣逰燕市見諸將相接肩則
　以大王之故也王大喜
尚書骨法　雙槐嵗抄袁廷玉過鄞縣見婦人哭甚哀
　曰夫戍當行遂往問其夫曰我金世忠也卜課度日
　為强人以我代戍袁相之曰此尚書骨法也因厚贐
　之囑曰他日無相忘金至戍所開卜肆以竒騐聞燕
　邸召問靖難事卜吉多用其謀後至兵部尚書
相王于　明史稿袁忠徹𫝊父相術相王文謂面無人
　色法曰瀝血頭相于謙謂目常上視法曰望刀眼後
　果如其言
摩頂卜相　于謙集古春法師于予彌月時赴湯餅㑹
　摩予頂曰此兒他日救時宰相
子星滿容　泳化編徐昻初無嗣有相士王姓者言多
　中曰君相不容嗣也徐後守西安途娶一嬖詰之故
　家女也即焚券及之任擇士人嫁之後王生見之驚
　曰君相異矣子星滿容詎非培徳所致乎後果育五
　子
識執扇兒　獻實袁尚寳忠徹相術妙天下盛琦少役
　于劉指揮家袁見其執扇在旁謂劉曰善視此兒乃
　進士知縣也後果業舉子登進士授無錫尹
聖果圓　王守仁年譜公年十二于長安街遇相者有
　鬚至下丹田聖果圓之語詳見鬚
胖和尚　卓異記姚廣孝嘗逰嵩山佛寺遇袁珙珙相
　之曰寧馨胖和尚乃爾耶目三角影白形如餓虎性
　必嗜殺他日劉秉忠之流也廣孝大笑
眉間氣　髙啓贈薛相士詩自言解相人視予難久藏
　腦後骨已隆眉間氣已黄
　　　地師
當出異人　元史吳澄祖居南華蓋臨川二山之間望
　氣者徐覺言其地當出異人
禁聴野師　元典章郭貫上言江淮無知人多發掘坟
　墓改售圖地或聴信野師妄以風水誑惑曰某山强
　則某支富某水弱則某支貧以致輕發先塋請以此
　同惡逆定罪野師責逐刑曹是其言著為令
狐臥　芝園集李東陽父淳家貧業渡因渡一孝婦終
　身不受直忽遇一老叟指一山視之曰此中狐臥處
　善地也可以葬淳往果白狐稔睡不起驚狐去之而
　葬訖復遇叟告之叟曰驚之而去後當中衰然汝子
　不失為三公後果然
擇黄土　潛確類書廖均卿精地理成祖擇夀陵久不
　得吉壤均卿至昌平徧閲諸山擇黄土山最吉成祖
　即日臨視封為天夀山授均卿以官
萬馬騰空　卓異記王京兆某微時夣人授以一書曰
　讀此可以衣緋翌日於道旁拾一書乃青烏家言遂
　以其術顯文皇召見於房山指示所得地對曰此公
　侯地耳更扈從至竇十郎故宅奏曰萬馬騰空而下
　真龍穴也上從之今長陵是也
金鎻玉鈎　湧幢小品舒梓溪微時嘗濟人之急除夕
　聞鬼語曰銀環金鎻鎻簾捲玉鈎鈎後有形家者告
　曰此中有大地為美女梳粧形有銀環金鎻珠簾玉
　鈎先生念其與鬼語合遂葬其先人不數年廷試第一
風水御史　明史稿萬厯時作夀宫于大峪山中有石
　帝躬往視之終謂其吉御史柯挺因自言習葬法力
　稱大峪之美獲督學南畿時稱風水御史
出金𢃄　庚巳編長洲薛副使英祖墓在夷亭劉誠意
　舟過之曰此地當出一繫金帶人時薛猶未達後果
　然
玉帶數條　筆麈正徳時樂長臧賢被寵給一品服相
　傳本司門曾改方向有形家云此中當出玉帶數條
　未幾上有所幸伶兒詔盡官之使入為鐘皷司後皆
　賜玉
　　　畫學
進比干圖　元史順帝欲觀古名畫庫庫取郭忠恕比
　干圖以進
妙在界畫　虞集文永嘉王振鵬畫學妙在界畫運
　筆和墨毫分縷柝左右髙下不失錙銖
小弓彈粉　明都穆譚纂王叔明知泰安㕔事後有樓
　對泰山叔明張絹素於壁毎興至輙一舉筆凡三年
　而圖成時陳汝言為經厯一日大雪叔明欲改雪景
　汝言曰當為小弓夾粉筆張滿彈之粉落絹上儼然
　飛舞之勢相顧以為神叔明題其上曰岱宗宻雪圖
　因贈陳
西域才人　本朝查嗣瑮輯聞髙尚書畫在元時推為
　第一危素贈詩云房山居士髙使君系出西域才超
　羣周伯琦云西域才人畫似詩雲山髙下墨淋漓
繪鑑　元史類編夏士良篤愛繪事賞鍳無毫髪爽
　乃自史皇封膜而下訖于有元刋冗補闕為五卷名
　圖繪寳鑑
畫欵　明沈顥畫麈元以前畫多不用欵欵或隠之石
　隙恐書不精有傷畫局後來書繪並工附麗成觀
三絶圖　虞集詩注髙文簡公一日逰西湖見素屏
　乗興畫竒石古木數日後文敏公為補叢竹後為楊
　侍郎所得虞文靖公題詩其上此圖遂成三絶
補摘𤓰圖　張羽集趙文敏家藏小李將軍摘𤓰圖厯
　代寳之常倩胡廷暉同補暉私記其筆意歸寫一幅
　質公公大驚賞謂其亂真
畫解　元稗編陳汝言坐法臨刑猶從容作畫畫畢乃
　就戮説者以兵解之法推之謂之畫解
飛白體　真逸農田餘話古無畫葡萄者吳僧温日觀
　於月下視葡萄影因以飛白書體為之明楊載題日
　觀葡萄詩翠藤蟠屈那可辨但見滿紙生龍蛇
詰金釧　元史岳柱八嵗觀畫陶母剪髪圖詰金釧可
　以易酒詳見幼慧
横披　許衡詩桃溪風景寫横披渾是秦人避亂時
喜怒氣　元僧覺隠集吾嘗以喜氣寫蘭怒氣寫竹
竹同八法　柯九思題魏公竹石詩石如飛白竹如籀
　寫竹原於八法同
手卷四家　吳梅村詞元人手卷四家中注謂倪元鎮
　王叔明黄子久呉仲圭也
寫逸氣　元史類編倪瓚自題其畫竹云人每愛予竹
　予之竹聊以寫胸中逸氣耳豈復較其是與非哉
紅袍垂釣　陸深隨筆宣廟喜繪事戴文進入京衆
　工妬之嘗進秋江獨釣圖一紅袍人垂釣畫家惟紅
　色為難文進獨得古法妬者奏曰大紅是朝廷品官
　服以此釣魚甚失大體遂揮去
工畫　筆麈宣憲二宗雅好畫品武英待詔精者頗多
　然皆工畫也
數年一幅　懸笥𤨏探王孟端中書山水名筆嘗退朝
　黔國公呼之不應謂同行者曰此必與我索畫耳黔
　公又造其第求之數年始作一幅曰吾不可直寄黔公
　其西賔吾故人也吾寄之待彼與求耳
詭翻墨汁　獻徴錄吳次翁亦稱小仙憲宗命作松風
　圖詭翻墨汁信手塗抹而風雲生屏障間上嘆曰仙
　人筆也李夣陽詩帝命待詔仁智殿有時半酣被召
　見詭翻墨汁信手塗白日慘淡風雲變
重元畫　王世貞集畫當重宋而三十年忽重元乃至
　倪元鎮以逮明沈周價增十倍矣
仁智殿　四友齋叢説國朝設仁智殿以處畫士一時
　在院中者人物則蔣子成翎毛則邊景昭山水則商
　喜石鋭馬軾李在倪端陳暹鍾欽禮王諤朱端然皆
　畫家第二流人
畫兼詩書　明薛岡筆餘吳中名畫如啓南徴仲伯
　虎道復諸公後世珍之不在黄癡倪迂下以其皆文
　人之筆無畫工色相更難在毎畫之中詩與書法無
　不佳
蜂蝶叢集　籓獻記荆王厚烇精繪事一日拂素圖蜀
　葵移暴日中蜂蝶叢集花上拂之輙來其神妙動物
　如此
天真幽淡　明莫是龍畫説倪迂晚年聚精于畫一變
　古法以天真幽淡為宗要亦所謂漸老漸熟者若不
　從北苑築基豈容易到
蒼潤　盛貢士時泰善畫家有小軒文徴仲題曰蒼潤
　以盛畫法倪迂沈啓南贈詩有筆蹤要是存蒼潤畫
　法還應入有無之句
畫梅得米　宋濓集王冕善畫梅不减楊補之求者相
　望以繒幅短長為得米之差
賣畫為活　明詩話六如淪落明時恒賣畫為活其詩
　有湖上水田人不要誰來買我畫中山之句
渇苔攢苔　畫麈山石㸃苔水泉索線常法也叔明渇
　苔仲圭攢苔是二氏一種學二氏以苔取肖鈍漢也
俟時㸃苔　紫桃軒雜綴山水林石家以苔為眉目古
　人極不草草嘗聞白石翁積畫一篋俱未㸃苔語人
　曰今日意思昏鈍侯精明澄徹時爲之
畫松馳聲　楊士竒題費同知松樹障子歌當代畫松
　誰最精王紱卓廸俱馳聲两生以來鮮繼者鳳池周
　璿新得名
寫鳥用墨　李夢陽題林良畫鷹詩百餘年來畫禽鳥
　後有吕紀前邉昭二子工似不工意吮筆决眥分毫
　毛林良寫烏只用墨開縑半掃風雲黑水禽陸禽並
　臻妙挂出滿堂皆動色
真菊　明荘寶題計汝和墨菊詩郎中畫菊真是菊蒙
　泉葡萄太常竹一時能事併馳聲豈真文章難繼續
　自注天順中語云林良翎毛夏㫤竹岳正葡萄計禮
　菊
催賜金錢　吴偉業詩武宗供奉徐髯仙豹房夜直從
　遊畋青熊蒼兕寫竒特至尊催賜黄金錢
似龍眠　陳繼儒集丁南羽白描似龍眠所畫阿羅漢
　像絲髪之間而眉睫意態畢具
翎毛獨歩　蕭鎡詩宣徳年間邉景昭彩色翎毛稱獨
　歩
烟霜　董其昌集畫家烟景與霜景淆亂余未有以易
　也丁酉冬燕山道上乃始悟之題詩驛樓末二句云
　行人不到燕山道一種烟霜也自迷
淡墨欹斜　白陽山人陳道復善畫尤好寫生一花
　半葉淡墨欹斜非畫工可比
題元兔圖　萬厯注畧上御文華殿取宣宗元兎圖示
　史官令賦詩復命張居正而下三十五人皆親書於
　軸并得自用圖記
琳瑯照座　獻徴錄錢叔寳嗜讀書以其餘工繪事嘗
　裒吳中先賢而像之各手錄其誌傳而聯綴之開卷
　一室琳琅照座
畫狀元　獻徴錄孝廟時復召見吳小仙命畫稱㫖賜
　畫狀元印
稱腕痛　袁凱咏朱澤民畫詩王卿巨公數見尋往往
　閉門稱腕痛
侵畫位　畫麈石田晚年題寫灑落毎侵畫位翻多竒
　趣人多效之
四齡善畫　明詩話陳章侯四齡見翁家新堊壁登案
　畫關侯像長八九尺翁見下拜遂以室奉之
朱竹　談薈朱竹古所無起于國初宋仲温在試院卷
　尾以朱筆掃之故張伯雨有偶見一枝紅石竹之句
　管夫人常畫懸崖朱竹一枝楊亷夫題其上云網得
　珊瑚枝擲向篔簹谷
江山圖　徐禎卿野聞太祖召畫工周元素令畫天下
　江山圖于殿壁元素曰惟陛下草建規模臣再潤之
　帝即操筆倏成大勢令加潤元素進曰陛下山河
　已定豈可動揺帝笑而唯之
挾畫工　明紀事本末夏主明昇遣使來聘太祖遣蔡
　哲報之哲挾畫工同往圖其山川險易以獻太祖覽
　而嘉焉遂為取遂伐蜀之張本
畫像如塑　帝京景物畧西洋天主堂藻繢特異供耶
　穌像其上畫像也望之如塑中國繢事所不及
繡畫　李攀龍集許太安人生十嵗兼善繪事嘗曰
　刺繡制形圖畫制意形致欲實意致欲虚並伎相發
　若輟若起
求古畫　明紀事本末嚴世蕃嘗乞古畫于王忬忬有
　臨幅類真者以獻世蕃知之後竟殺忬
　　　射
貫松牌　元史張廷瑞為蠻夷部宣慰使叛蠻善飛鎗
　聨松枝為牌自蔽廷瑞討之所射矢出其牌半簳蠻
　驚曰何物弓矢如此之力即請服
射雄　元史太祖與賊遇將戰二飛鶩至命綽哈射之
　請曰為雄乎為雌乎帝曰雄一發墜雄賊大驚
墜鵰　元史類編諤勒哲圖勒諸軍大獵以耀武令降
　人縱觀之適一鵰翔空中諤勒哲圖引仰射鵰應弦
　而墜賊大慴服
洞虎喉　元史張珪少能挽强命中嘗從父出林中遇
　虎珪抽矢直前虎人立遂洞其喉一軍盡歡
剪栁　明周賔所識小編永樂時禁中有剪栁之戱
　即射栁也陳繼儒云以鵓鴿貯葫蘆中懸桞上射
　中輙飛出以飛髙為勝㑹于清明端午日名射栁
折兩弓　典故紀聞都督武忠善射嘗使朝鮮國人請
　閲兵忠挽弓輙嫌其弱並張兩弓折之會有雁横空
　忠射之應弦而落
墜翔鴟　楊士竒集平江伯陳瑄精騎射少侍大將出
　郊遥望孤雁雜鵝羣命從者射不中公發一矢斃之
　有翔鴟於上命公射應弦而墜
勝十萬師　名世類苑鄱陽之戰友諒自督戰子興射
　之死餘悉降上喜曰郭子興一箭勝十萬師
三發三中　明紀事本末王守仁平宸濠張忠許泰軰
　復以内㫖討濠餘黨忠泰自挟所長較射教塲乃强
　守仁守仁故不得已應之忠泰笑守仁乃三發三中
　北軍皆同聲呼躍
折青絲　明王直射栁詩向風飛白羽和露折青絲
　　　奕
不能碁　泳化編故儼侍宣宗朝一日上命之圍棋對
　不能問之對曰㓜時父師嚴只教讀書不學無益
　之亊所以不能案獻徴錄作尚書福事
消日　明世説李西涯躭奕何燕泉勸之李曰將何消
　日
老人指示　胡應麟剰言方子振小時嗜奕嘗于月下
　見一老人示之由是海内遂無敵者
以口對奕　湧幢小品韓苑洛之弟邦靖有竒質嘗與
　客奕背坐不視局以口對奕者始終不差一着
命終局　王世貞集盛寅以御醫入直宣宗幸内直房
　時方奕弗及屏上命終局且授韻俾賦奕詩明日上
　倚和焉
不敢讓　卓異記劉璟文成仲子嘗至燕文皇與奕不
　勝文皇曰卿獨不少讓我耶璟正色曰可讓處璟不
　敢不讓不可讓處璟不敢讓後文皇登極璟對語猶
　稱殿下遂下獄自經死
用紙　震澤長語宣宗一日過城令内䜿覸閣老何為
　曰方對奕問何以不聞落子聲對曰棊用紙上笑曰
　何陋也明日賜象牙棊一副
奕律　王思任奕律笞十贖銀五厘杖十贖銀一分徒
　作愚徒之徒毎一年贖銀三錢不贖侍坐
勝國手　陸深玉堂漫筆國初奕棋以江隂相子先為
　國手鄞人樓得勝乃累勝子先得賜冠帶
蚤知勝負　燕山叢錄閻子明善圍碁下子十餘便知
　勝負所在終日對局令再布不差一子隆萬間推為
　第一
敗中有勝　楊慎集諺曰敗棋有勝著惜乎當局者迷耳
對奕救災　龍興慈記聖祖賜劉誠意一金𤓰曰撃門
　椎有急則撃之一夕夜將半撃門而入曰睡不安思
　聖上奕碁耳命對奕俄頃報太倉災命駕往救劉止
　之曰且奕先遣一内使充乗輿往遂如言回則内使
　已斃車中矣
怕死貪生　明郭登棊詩怕死貪生錯認真運籌多少
　費精神㸔來總是爭閒氣笑殺旁觀䄂手人
添燭了殘　黄庚詩分茶醒酒客添燭了殘棋
　　　篆刻
比紹之　王世貞集童叟善書工鐫刻文待詔毎書石
　非叟刻不快待詔曰吾不能如鍾成侯戴居士手自
　登石童生非吾茅紹之耶紹之者趙文敏客也
才子圖石　唐寅傳伯虎文章風采照耀江表圖其石
　曰江南第一風流才子
片石金價　李維貞集何主臣以篆刻名東南一時無
　軰設而人益重之片石與金同價
刀芒森立　黄汝亨集鐫古篆如作古詩政使筆慧刀
　瘢兩兩俱化為佳予所見何雪漁篆刻筆筆皆古人
　而刀芒森立睨視流軰
擢尚寳卿　明史稿進士郭琮由主事以篆刻為中人
　所引擢尚寳少卿日與市井工技趨走闕廷
守三寸鐵　吳寛題何刻工卷詩百年獨守三寸鐵姓
　名與石同貞堅
銅章　王世貞謝人刻五湖長銅章詩銅章仍再錫知
　我莫如君果署五湖長應須十賚文
　　　算法
算術一藝　元史王恂善算術裕宗問焉曰算數六藝
　之一定國家安人民乃大事也
誦年加减　國學事跡許衡為祭酒欲令諸生習學算
　術遂自唐堯戊辰至元壬申凡三千六百五年編其
　世代厯年為一書俾諸生誦其年數而加减之
問答算數　元史至元間初立太史局治厯皆司天臺
　子太史王恂問以算數莫能對獨齊履謙隨問隨
　答恂大竒之
洞淵九容　元李冶測圓海鏡序予自幼善算數恒病
　考圓之術例出牽强後得洞淵九容之説日夕玩之
　遂衍為一百七十問
廢算法　明鄭善夫請改厯元䟽本朝算法既廢户部
　考校數嵗限取數人又止于算錢榖户口此在九章
　尚未得其一也
自撥盤珠　明李開先集唐順之至廬州適府有算粮
　事唐子乃索善算者十餘人人各與一數算訖記其
　概只數字凡三四易自撥盤珠毎一數亦只記數字
　不移時而一府錢糧數目清矣老書算咸驚其神速
精明九數　明從信錄博士元統奏言郭伯玉精明九
　數願徴令推算以昭一代之制
　　　雜技
見魏徴像　元史劉元從阿爾尼格學西天梵相稱絶藝
　大都作東嶽廟元造神聖帝像巍巍然有帝王之度
　其侍臣像乃若憂深思逺者始元欲作侍臣像久之
　未措手適閲秘書圖畫見唐魏徴像瞿然曰得之矣
　非若此莫稱為相臣者遂走廟中為之即日成
繡工　元史閩俗滛巧文繡局多取良家女充繡工范
　梈為閲海道知事作詩歌述其弊後得罷遣
賞蹴踘　元通鑑有近臣蹴踘帝前命出鈔十五萬貫
　賜之阿實克布哈曰以蹴踘而受上賞則竒技滛巧之
　人日進而賢者日退矣
織御容　元史原廟御容皆阿爾尼格織錦為之圖畫弗
　及
鍼灸像　元史阿爾尼格以心為師知畫塑鑄金之藝帝
　以明堂灸銅人嵗久闕壊無能修完之者命新之後
　新像成闗鬲絡脉皆備金工嘆其大巧
烟火　野獲編世宗居永夀宫冬夜火大作凡乗輿服
　御及先朝異寳悉燼相傳上是夕被酒與尚美人于
　貂帳下試小烟火延灼遂熾趙孟頫贈放烟火者詩
　人間巧藝奪天工煉藥燃脂清晝同栁絮飛殘鋪地
　白桃花落盡滿階紅
泥金畫漆　張弼集義士楊塤父為漆工宣徳間嘗遣
　人至倭國傳泥金畫漆之法以歸塤習之更出已意
　以五色金鈿並施物色各稱倭人見之亦齚指稱嘆
　蓋其天資敏妙即一藝亦絶古今也
指鳥而下　髙啓集南宫生吳人博涉書傳喜撃劍走
　馬尤善彈指飛鳥下之
壘石　吳偉業集張南垣少學畫好寫人像兼通山水
　遂以其意壘石最工董元宰陳仲醇亟稱之曰江南
　諸山土中戴石一峯仲圭常言之南垣知夫畫脉者
　也
補鍋　卓異記補鍋匠不知何許人往來䕫慶間所至
　不過三日必去有欲學補鍋者即教之不索謝但令
　負擔從一日于市逢馮翁相顧愕然已復相持哭哭
　已乃相牽入深山中
葉子譜　潘之恒葉子譜題詞葉子古貝葉之遺製其
　法始于崐山初用水滸傳中名色為角牴戲耳後為
　馬掉
數錢葉　汪道昆數錢葉譜語云河間姹女工數錢夫
　錢無盡藏數無窮極工者為誰惟不貪乃能工故有
　取于介士
演義　吳偉業集栁敬亭善談論或問生何師曰
　吾師乃儒者雲間莫後光莫君之言曰夫演義雖
　小技其以辨性情考方俗形容萬類不與儒者異
　道栁生退揣摩數月莫君望見驚起曰子得之矣目
　之所視手之所倚足之所跂言未發而哀樂具乎其
　前此説之全矣
治犀玉　觚不觚錄吳中陸子岡之治玉鮑天成之治
　犀朱碧山之治銀趙璧之治錫馬勲治扇周治治商
　嵌及歙吕愛山治金王小溪治瑪瑙蔣抱雲治銅皆
　比常價再倍也
昊十九　明雜記浮梁人昊十九善製磁器士大夫多
　與之逰時人語云成窑太薄永窑厚天下馳名昊十
　九
　
　
　
　
　
　
　
　
　
　
　
　
　
　
　
　元明事類鈔卷十八
欽定四庫全書
　元明事類鈔卷十九
　　　　　　　　　　　監察御史姚之駰撰
　　釋道門
　　　佛
白傘　元史世祖以帝師言于大明殿御座上置白傘
　葢一頂用素縀泥金書梵字于上毎嵗二月十五日
　啟建白傘葢佛事用諸色儀仗迎引傘葢周遊皇城
　士女聚觀
㫋檀像　輟畊錄京師㫋檀佛像以靈異著相傳其像
　無所倚着人君有道則至其國國初時尚可通一線
　今不然矣帝京景物略鷲峰寺㫋檀像髙五尺許寒
　暑晨昏不一色像造自優闐國當佛升天時乃周穆
　王辛卯至明熹宗丁邜凡二千六百一十餘年
泥金書經　元史順帝時詔以泥金書經一藏
三禪㑹　元史世祖詔僧人通五大部經者為中選以
　有徳業者為僧錄等官仍于各路設三學講三禪㑹
鐵像自移　燕山叢錄香河鐵佛寺舊有鐵佛像髙大
　餘元至正中佛見夢于僧曰吾緣法不當住此將辭
　去僧以鐵鎖鎖佛臂一夕竟移去東光寺獨鎖臂存
　至今為僧供養
金佛塔　元史世祖時闍婆國供金佛塔
辟支牙　耶律楚材題佛牙詩殷勤敬禮辟支牙緣在
　西菴居士家午夜飛光驚曉月六時騰熖燦朝霞
心佛　宋濓集臨川僧法循常行􁀙舟三昧示寂後闍
　維心獨不化熾火鍜之出五色光視之獲佛像髙三
　寸非金非石絶類刻成者又有優婆塞得禪觀之法
　死後火塟心内包觀自在鸚鵡軍持皆具
塔光　王世貞集京師天寧寺塔可髙三十尋四周綴
　鐸以萬計恒語不絶至是忽盡歛乃它聲作于下耔
　耔然仰睇相輪表青白光晶濙大于五㪷瓮上下焛
　􁰔不定間一射人衣亦作青白色可炊黍熟許時乃
　息則鐸聲發它耔耔聲亦息矣
觀音夢　明董榖碧里雜存文皇后在燕邸嘗夢白衣
　大士授以經一卷謂之曰汝他日正位中宫誦此可
　以禦難夢中誦之覺書之不遺一字命之曰觀音夣
　感經自製序文宣入大藏
佛帚　明梵僧鎖喃嚷結記天竺國荅辣寺有佛箒帚
　一把乃伽舍草作成長三尺圍七寸帚柄雜寳裝餙
　玉石匣盛
年齒當拜　蘇談周文襄撫吴好徜徉梵刹毎至佛殿
　則膜拜人或笑之文襄曰即以年齒論之彼長葢二
　三千嵗豈不直得人拜一二拜也
塔見多影　名山藏成祖往靈谷寺觀向日塔影隨心
　所祝見影十一彩雲輪囷寳像週現上大悦曰物影
　一而已塔見多影佛道僧法于斯為勝
攝身光　明李逸民集雞足山放光寺見兠羅綿雲緬
　出一白宛如玉地大圓光如鏡倚立玉地之上觀者
　自見身現鏡中僧呼為攝身光也
塔光迎經　啟崇野乗憨山為報恩寺請藏上命師齎
　送寺塔放光累日迎經之日光如浮橋北渡經在塔
　光中行
佛現了　暖姝繇筆蛾眉山放光或見七圓光五大二
　小一二日前有鳥連呌施主施主數聲後云佛現了
　則光見矣
大士女像　談薈大士像餙以婦服前此未聞考宣和
　畫譜唐宋名手寫像俱不作婦人凢法苑珠林等記
　觀世音顯跡六朝至多其相或沙門或道流或菩薩
　無作婦人者惟宋夀涯禪師咏魚籃觀音有金蘭茜
　裙諸語然亦其變相耳後世訛為女像又訛為妙莊
　玉女尤可笑
窑變　帝京景物畧報國寺窑變觀音像可尺許寳冠
　綠帔瞑而右倚譚元禮賛陶人為陶水火土佐烟銷
　窑開有觀音座是觀音來匪窑也變世化若烟空際
　色現
燔佛骨　雲谷卧餘世宗撤大善殿夏言請以佛骨瘞
　之中野世宗曰今雖埋之將來豈無竊發乃焚之于
　通衢佛骨佛牙凡一萬三千餘觔
銷金像　明紀事本末嘉靖中黜禁中佛像召李時夏
　言入視大善殿見金範像不下千百俱命銷燬
天雨杪欏　明雜記洪武四年詔徴江南髙僧十人詣
　京師建法㑹以薦國殤泰厲帝搢圭靣佛樂七奏是
　日天雨杪欏子于山中
上佛表　明僧夷簡詩序洪武五年正月十三日三皷
　上御奉天殿集公侯百官奉上佛表命禮部尚書賫
　赴鍾山焚之詩尚書夜待三更漏使者朝持五色雲
求遺經　明太祖以佛書有遺帙命宗􁲣引徒三十餘人
　徃西域求之三年得莊嚴寳王文殊等經還朝姚廣
　孝和宗泐使天竺取經回朝詩曇花瑞現傳天界貝
　葉文翻進帝宫
浮來佛　明袁易觀浮海石佛詩閣中兩金象竒姿斵
　山石當年浮巨海波汎來中國髙啟開元寺詩法身
　已現浮來佛宗㫖曾傳化去僧
雪佛　程本立雪佛碑詩乃瞻白玉相安用黄金餙一
　洗熱惱心悉依清净力
螺髻挿星　王世貞咏大佛詩何來布金地螺髻挿星
　辰謂爾原無相憐予亦幻身
母即佛　明李元陽集楊黼讀書養親一日聞蜀有無
　際大師悟道因辭親往訪途遇一老僧告之僧曰即
　無際不如見佛曰佛安在曰汝但回遇着某色衣履
　者即是佛也遂回數日無遇暮夜至家其母喜甚披
　衾出户乃即老僧所言佛狀也自此知父母是佛不
　用逺慕
呼佛當怒　明世説翟永齡之母日誦佛不輟聲永齡
　徉呼之母應諾又呼不已母怒曰無事何頻呼也永
　齡曰吾呼母三四便不悦母日呼佛千萬聲怒當何
　如母為少止
未聞佛經　明世説李應貞以中書舍人供奉上命繕
　冩佛經李奏曰臣聞凢為天下國家有九經未聞有
　佛經者
活佛　明史藁正徳時以烏斯藏僧有能知三生者國
　人稱之為活佛命中官乗傳往迎縻金錢數十萬不
　能致韓邦靖宫女行更寵番僧取活佛似欲清浄超
　西天
由敎而禪　明僧古溪集入佛之門有二由文字而顯
　曰敎離文字而悟曰禪泥文字則失之滯畧文字則
　失之誕去滯與誕其必由敎而禪乎
掇釋腴　唐順之集薛君采喜觀釋氏書謂能一死生
　外形骸將掇其腴以求㑹于吾儒性命之㫖
儒釋合　吴偉業集唐宋之講學儒釋分而明之講學
　儒釋合憨山蓮池諸大法師皆能融㑹書傳歸之敎
　乗
　　　仙
神仙宗伯　元史邱處機自號長春子兒時有相者謂
　其異日當為神仙宗伯金宋之際俱遣使來召不赴
　一日語其徒曰天使來召我我當往翊日太祖召者
　至遂行
仙相　元史類編張留孫少時入龍虎山為道士有道
　人相之曰神仙宰相也後從天師入朝遂留闕下封
　大真人位大學士上
焚道書　元史張易言道書惟道徳經係老子親著餘
　皆後人偽撰宜悉焚燬從之
告太平　明太祖周顛仙傳顛人周姓者建昌人因患
　顛疾凡新官到任必謁而訴之曰告太平後朕帥師
　取南昌顛者來謁必曰告太平
噀水登舟　異林太宗召張刺達窮其道術張命取水
　噀于中庭須臾即成巨川岸際横一舟張舉手招之
　舟忽近人遂登舟去不知所之尋視庭際杳無波浪
八仙像　王世貞集八仙者鍾離李吕張藍韓曹何也
　不知其㑹所由始余所觀仙跡及圖史詳矣凡元以
　前無一筆而明畫手稍有名者亦未嘗及之意或妄
　庸畫工取委巷叢俚之説而為之耶
剪紙成舟　卓異記金箔張有道術上召問之曰能頃
　刻開蓮花請上御金水橋觀焉張取蓮子撒河中隨
　見荷葉競發菡萏齊開張復剪紙作舟吹落河中張
　拏舟而登歌採蓮之歌妻子僮僕皆在舟中相與倡
　和上大悦忽驟風起人舟荷葉皆不見
留小皷　獻徴錄張三丰有仙術臨窆復生以小皷一
　腔留寳雞民家雖戞大鏞不能混其身後亦亾去本
　朝陳鼎滇黔紀遊平越城内有張邋遢脩道故迹邋
　遢名三丰閩人
投橋出闗　類纂鐵冠道人術甚神太祖重之居白下
　數年自投大中橋水死太祖令索尸不獲未幾潼闗
　守奏某月日道人杖策出闗計之正其投橋之日也
曇陽　王世貞集曇陽大師姓王氏少好誦佛號忽夢
　大士及朱真君吸香烟遂不飯後諸真數至久之能
　鍊形出神臨化時曰吾曇鸞菩薩化身也因左手結
　印執劍右手握麈尾端立而瞑明王叔承詩曇陽仙
　子王家姑幼從節烈參虚無七年服氣絶烟火玉樓
　明月寒氷壺
仙諭　明楊儀異纂程濟朝邑人有仙術嘗為四川岳
　池敎諭相去數千里旦暮寢食未嘗離家而日治岳
　池事不廢
從十洲來　李日華集人説黄子久年九十餘碧瞳丹
　頰一日于虎跑同客立石上忽雲霧湧溢片時竟不
　見子久以為仙去予繙道藏見公望編錄者非一其
　師則金蓬頭友則莫月鼎冷起敬張三丰乃知此老
　原從十洲來
達夫訪客　羅達夫沒人言其仙去不死或見之燕齊
　海上云蜀人馬生恢怪士也于京口語余曰念菴先
　生數千里訪公得無相失乎余歸問之果有西江老
　人衣冠甚偉杖䇿叩門不告姓名而去
懐皮雀　異林張道脩師事胡風子欲宻授以五雷法
　以書置屋上覆瓦中呼道脩曰天將雨急乗屋道脩
　如其言往胡公曰得乎曰得矣于是能驅風雷如神
　常懐一皮雀狎小兒毎出則小兒群遶之故時人謂
　之張皮雀
隠瓶　獻徴錄冷謙為恊律郎有故人貧甚知謙有異
　術求濟謙曰吾指汝一所有贏金二錠可資但勿過
　取廼于壁間畫一門一鶴守之令其人敲門門忽自
　開竟恣取以出而不覺遺其引他日内庫失金吏獲
　引執其人詞連及謙謙將至城門謂逮者曰吾死矣
　安得少水以濟渴守者以瓶汲水與之謙遽以足入
　瓶中其身漸隠守者遂携瓶至御前問之輙于瓶中
　奏對上怒碎其瓶片片皆應
法鐘齊發　異林雷蓬頭者名太雲成化間居太和山
　敝衣蓬首行若飄雲倐忽數十里山中祠宫咸固鎖
　鑰毎雞鳴諸山法鐘逺近俱發道士驚起曰雷仙人
　入宫矣
噉擔𤓰　獻徴錄尹蓬頭入市適賣𤓰擔停焉人戱曰
　公能盡此一擔𤓰乎曰能即買而饋之噉𤓰立盡
祭碑　遜國記徐州之㨗諸將樹碑敘戰功及統軍者
　姓名程濟一夜潜往祭碑人莫測所以後文皇過徐
　見碑大怒趣左右椎碑再椎遽止曰為我錄碑文來
　已而按碑族諸將濟名正當椎處得免
虞臯宴客　明雜記虞臯羅源人常為道士所辱故人
　木當敏背之去尋入羅喜洞望見玉堂金闕麗人百
　數臯至皆前迎有頃宴客坐當敏于堂下居十日辭
　歸城郭人民盡非昔日葢洪武之十二年矣
月府侍書　啟崇野乗鄭公子曽脩玉京女史時月府
　侍書寒簧聞之于其讀書樓下花架中一現天仙女
　身此天順二年事後鄭公子托生張姓寒簧謫為葉
　工部女名小鸞方締姻好便爾長逝小鸞仍𨽻仙籍
　焉
英雄為仙　彭仙翁幼朔嘗語余近有人入青城山中
　見老人跨白鹿曰我三國徐庶也世寧有英雄不為
　神仙者乎
通名紙　異纂劉知府偉好神仙比死命無塟我其甥
　韓邦竒宦山西忽閽人持名紙入報韓驚起命延入
　戴古毡笠青絹袍一童子扶之入坐無異平生手接
　茶而不飲語及家事頗作悲泣之狀别去令人踪跡
　之至一逺寺中止明日訪之去矣劉氏聞之發棺視
　惟一冠在焉
左手常握　山東通志海上一老人髮如銀絲顔如渥
　赭左手常握而不開日進生果三枚水一勺而已生
　元至正甲辰至明成化癸卯涉一百二十餘嵗濟南
　衛指揮奏其事賜名王士能
袖中兩橘　獻徴錄尹蓬頭館魏國家嘗偃大棹晝睡
　寤而語魏國曰適遊姑蘇洞庭山而返魏國不信即
　出袖中雙橘其時南都尚未有也
箕仙　名世類苑世宗信任箕仙勅建承天閣以奉之
　吏部尚書熊浹言箕仙不足崇信上怒黜為民
青詞　明紀事本末夏言與嚴嵩俱以青詞得幸言老
　倦令幕客具草毎多舊所進者上輙抵之地嵩聞益
　精其事上愈幸嵩
　　　僧
步行水面　談薈元時黄衣和尚毎渡津即步行水面
　衣履不濕遇虎豹輙叱之而馭
帝師　元史世祖以梵僧帕克斯巴為帝師授以玉印
　統釋教
數珠愈疾　元史允丹嘉勒燦妻得竒疾國師丹巴以所
　持數珠加其身立愈
並驅嵩璉　元歐陽詹為蒲菴集序由唐至宋大覺璉
　公明敎嵩公覺範洪公宏詞妙論人盡嘆服元初若
　天隐至公晦機熈公倡斯文于東南一洗咸淳之陋
　晦機之徒笑隐訴公尤為雄傑後見心復公以敏悟
　之資發為詞章即卓然並驅于嵩璉諸師無愧也
咒食龍湫　元史丹巴習梵秘法禱雨立應又嘗咒食
　投龍湫久之竒花異果上尊湧出波面取以上進
聰書記　元史劉秉忠初從釋氏名子聰世祖愛之雖
　居左右而猶不改舊服人稱之為聰書記後位太保
延徹爾　元史順帝時西天僧進房中運氣之術號延
　徹爾法帝又習西番僧秘宻法
梵孫　姚燧集佛遊悠久其言斯存孰為其言百世梵
　孫
羊皮牒　湧幢小品元時僧度牒以羊皮為之
不入僧座　元史虞槃以兄集喜接方外士聞諸僧在
　坐輙不入竟去
立聼詔㫖　耶律楚材集萬松老人住持仰嶠章廟入
　山屢重顧問翌日遣賜錢二百萬使者傳勅命師跪
　聼師曰出家兒安有此例竟焚香立聼詔㫖
皁衲　元方囬詩敲月㑹碁迎皁衲
懷探玉龍　獪園西域僧班廸達與真人張宇皆侍髙
　皇令二人較術曰聞西域某國有玉龍可取之真人
　受詔作法的達止盂水置前趺坐而已踰六日不至
　宇以的達破其術帝令觧之廸達取盂水㵼于地有
　頃諸神報曰取得玉龍行抵流沙忽洪濤漲天六日
　水退始得渡而玉龍竟沉于沙中帝不悦廸達便從
　懐中取出以獻
焚身救僧　剪勝野聞洪武中下度僧之令僧至者三
　千餘人巾有冐名代請者上悉命戮之吴僧永隆請
　焚身以救帝允之至雨花䑓秉炬自焚骸骨不倒異
　香逼人羣鶴舞于龕頂上乃宥三千人
役木球　李東陽集宣徳中板菴禪師能役木球大如
　斗轉輪行馳登下委折如目脛具逢人躍躍如首稽
　叩師曰入某門則入募金若干宣宗召入命為木球
　使者施金錢遂建巨刹曰功徳寺
雪中紅光　宋濓集壁峰禪師在五䑓順帝召之冬夕
　大雪有紅光自師空室中起上接霄漢帝驚歎賜以
　金紋伽黎衣
泐秀才　傳信録泐公好儒帝呼以泐秀才
拂子趕蠅　明髙僧傳雪公将示寂坐髙齋俛見擔糞
　者過其下呼至授以拂子曰拿去趕蒼蠅
設燈懴詛　今言靖難兵起南州法師愽洽設藥師燈
　懴詛長陵金川門開又為建文君薙髮長陵聞其事
　囚之十餘年姚榮靖疾問所欲言于榻上叩首曰愽
　洽繫獄久矣上即日釋之
乞施剩韻　明陸儷山詩話國初越中詩人遊曹娥祠
　一僧敝衣坐船尾衆方分韻賦詩殊不之顧忽作禮
　云有剰韻乞布施一個衆拈蕉字與之即應聲賦七
　律一章末云西北隂沉天欲雨卧聼篷韻學芭蕉衆
　驚曰公非噩夢堂乎遂邀入社
諷經虎溪　西湖志蓮池師見雲栖山水幽寂有終焉
　之志環山多虎患師發悲懇諷經施食虎遂逺徙
宣偈送塟　徐禎卿野聞馬后塟日大風雨雷電帝不
　樂召僧宗泐至命宣偈泐應聲曰雨落天流淚雷鳴
　地舉哀西方諸佛子同送馬如来帝大悦
不付弟子　明髙僧傳雪公造詣淵微與天童同為禹
　門法嗣天童以巾拂付弟子十二人再傳登獅座者
　多至六百七十八人雪公終身不付一弟子
釋三負　明髙僧傳紫柏師聞憨山被難閹人督礦横
　行乃决䇿入都謂人曰海印不歸我為法一大負礦
　税不止我救世一大負傳燈錄不續我慧命一大負
　捨此一具貧骨釋此三負不復走王舍城矣
真䕶法　明僧祩宏尺牘佛法外䕶付與王臣但今之
　䕶法有矯枉過正者遂令緇侣樂于菴居蒼生哭于
　郊野豈不可傷願居士以忠君愛民為正務次乃及
　于䕶法是謂之真䕶法
魚聲逹宫　隴蜀餘聞明無壊禪師西域人與秦愍王
　有宿緣木魚聲逹王宫異之往見與語恍然悟前生
　事師携石甑炊飯石瓶煮水飲食從者遍千人
三軍法侣　憨山戍雷陽赭衣見大師乃搆丈室于行
　間以金鼓為鐘磬以旗幟為幢幡以刁斗為鉢盂以
　三軍為法軍以參謁為禮拜
食肉止殺　呉偉業綏冦紀畧張獻忠殺人之多較黄
　巢百倍破山和尚嘗勸賊止殺賊以羊豕進曰和尚
　食此吾當封刃破山遂食之
拄杖打狗　明髙僧傳雪公手携藤杖甚竒古或見之
　以為難得公笑曰小大魔王動以拄杖拂子付人十
　年之後此物不中打狗
少林棍　明李本寧題少林演真圖程宗猷受少林棍
　法彚之成帙有圖有訣相傳寺僧于隋唐間力能拒
　賊至勝國時㸑下僧奮神棍火中以却紅巾而刺麻
　師益拘討之國家有征討往往召僧奏効名益著矣
如鷙　嘉靖注畧僧天圓講楞嚴于天池山蘇州撫臣
　知其武召之出募遊僧八十人製衣内皮外竹甲造
　鎗鈎鐵挺諸仗毎戰為官兵前行或俟諸軍戰酣羣
　僧躍擊如鷙倭賊畏之
如妓　陳仁錫焦山塔記金山僧如妓廬如市
釋燄　明董石林題唐義士傳後釋燄薰天墨毒殘骨
　唐進士忠憤激發拔遊魂于獸髑之中
臨濟兒孫　法幢日倒魔民師子妄稱臨濟兒孫互相
　尊奉
華云　楊慎感通寺詩傳燈留聖製演梵聼華云自注
　洪武中賜寺僧詔云衆僧經通佛㫖語善華云華云
　猶華言也
吕尼趺逝　帝京景物畧英宗親征也先陜西吕尼迎
　駕諌曰不利上怒叱武士交捶尼趺坐以逝及䝉塵
　時數見尼或授上餅餌駕返居南宫亦數數見復辟
　後詔封皇姑建寺後殿祀姑肉身
　　　道士
七真　詩話元時道敎特盛所稱邱劉譚馬郝王孫七
　真者大半有集
虎徙　元史張志清傳道制行堅峻東海珠牢山舊多
　虎志清往結茅居之虎皆避徙然頗為人害志清曰
　是吾奪其所也遂去之
句曲外史　張雨傳雨字伯雨年二十棄家為道士王
　真人偕之入京璽書賜驛傳欲官之自誓不更出往
　來華陽雲石間世稱句曲外史
廿年不睡　劉因九日登洪崖詩况有幽栖人嗒然空
　隠几自注有道士居此今二十年不睡矣
呵屍　志怪錄葉宗可元末避兵淮陽晝伏夜行倦卧
　地上雜衆屍中夜分月明見一道士偕一童子以燭
　燭羣屍凡老幼羸尫者俱不顧得一壯男子道士視
　之有喜色即觧衣與之合體相抱持對口呵氣良乆
　道士氣漸㣲屍冉冉動俄而欠伸又開眼遂推道士
　于地蹶然而起仍令童子執燭而去
作符篆　元史張伯雨謁虞伯生虞問能作幾家符篆
　乎荅曰未也虞連書七十二家示之伯雨下拜曰真
　吾師也
劍印相傳　元史世祖遣使召天師三十六代宗演命
　取其所傳玉印寳劍觀之語侍臣曰朝代更易不知
　其幾而此印劍傳子若孫至今豈非神相
天師世家　宋濓集嗣漢四十二代天師張真人以世
　家一卷徴序于予葢文成侯九傳而生漢天師道陵
　是為元敎之宗厯千二百有餘歳而至今天師秩視
　二品
嘘氣成煖　異纂蔡敞好神仙嘗有一道士來謁偶命
　一童子去席百步觧衣而立時方隆冬道士遙吐氣
　嘘之即汗出淋漓煖如盛夏既而口出風吹之寒氣
　襲人便欲僵卧敞曰庭中瓦礫山積君能除之乎曰
　易耳即令閉門盡屏侍從但聞人馬聲瞬息聲止開
　視之階砌如掃矣
化金蛇　蓴鄉贅筆彭通微母夢一黄冠食以大桃而
　有娠及長𫝊太和張真人錬氣之術居細林山中明
　太祖召之值其羽化命啟毳視之正坐不倚長爪繞
　身其爪甲隨風而化變為金蛇或藏之器中倐去不
　見
劾狐　啟崇野乗萬安禮好道習符法人有為狐媚者
　延往劾之狐盛車騎迎入雜然相詆訶安禮乃握掌
　黙運雷訣須臾雷震狐死樹下
符籙幸　嘉靖注畧龍虎山道流邵元節以符籙幸曰
　致一真人仕至尚書
祝生老人　異人祝萬春决楊漣必為大器漣少時疾
　將屬纊祝視之大呼楊二者三唇微張乃出藥一粒
　啟其齒下之氣息惙惙夜分而甦人皆曰祝老能生
　死人也
方術尚書　嘉靖注畧陶仲文為庫大使以方術召見
　仕至禮部尚書加少保明唐時升過陶真人故居詩
　世皇中嵗好神仙方士承恩玉几前
鍊師禱雨　髙啟贈鍊師禱雨詩當年服侍茅長君能
　役鬼神呼風雲下為群生掃旱沴雨工驅起如羊羣
金籙大齋　明紀事本末嘉靖中命建金籙大齋于内
　皇壇白鶴遶壇卿雲捧日賞天師張彦翀有加
丹侣　何景明天壇沈道士觀中詩洞口逢丹侣花間
　醉碧簫
　　　寺觀
集慶寺　虞集碑銘皇帝自金陵入正大統以金陵為
　集慶路遣使以潜宫之舊作大龍翔集慶寺銘曰我
　即我宫作祠奕奕照汝净月沐汝甘澤
報恩寺　程鉅夫報恩寺銘彤雲承霤翠霧凝柯天花
　夕雨貝葉晨哦湧幢小品南京報恩寺有琉璃塔及
　殿屋皆莊嚴䧺偉葢悉成祖宣廟財力成此
延釐寺　姚燧集安西王請即六盤興慶池園為寺用
　資兩聖㝠福案華嶽實王封内嶽祠之門揭為宣釐
　則表寺之名莫延釐為宜
西山寺　郝敬西山絶句西山三百寺十日徧經行歸
　與家人語山多不記名辛齋詩話西山巖麓無處非
　寺王子衡詩西山三百七十寺正徳年中内臣作何
　仲黙詩先朝四百寺秋日徧題名鄭繼之詩西山五
　百寺多傍北邙成
華巖寺　袁桷華嚴寺銘巍煌華嚴窮珍極瑰龍伏藻
　井雲凝瑤䑓
五臺山寺　筆麈五䑓山寺元太后宏吉剌氏所造剙
　寺之役民夫伐木運石死者萬人
慈仁寺　排悶錄慈仁寺本為周太后弟吉祥建而寺
　碑只云為太后祝釐盖諱其事至歸熈甫作記始詳
　言之寺建于報國寺之東南都人至今目為報國寺
塔變紅　元史元統中彰徳路天寧寺塔忽變紅色表
　裡透徹如煆鐵初出于爐頂上光焰迸發先是河北
　有童謠云塔兒黒北人作主南人客塔兒紅朱衣人
　作主人公
禮拜寺　明史稿天方重囬囬敎國有禮拜寺共三百
　六十間皆白玉為柱黄甘玉為地其堂以五色石砌
　成沉香大木為梁凡五又以黄金為閣垣墉悉以薔
　薇露龍涎香和土為之守門以二黒獅鄭和使西洋
　傳其制如此
臨濟寺　元好問遊龍泉寺詩庭樹老于臨濟寺霜林
　渾是漢家營
秋水觀　虞集秋水觀詩湖深天影碧天浄月光空幸
　自無波浪蘋花滿晩風
先天觀　余闕先天觀詩仙客錬金地蒼山深幾重至
　今龍虎氣猶在琵琶峰
延祥觀　盤隂雜志延祥觀初名元寳觀至元中邱長
　春過此觀有枯柏捫之復榮
紫陽菴　薩天錫贈吴山女道士詩序吴山紫陽菴丁
　姓者棄俗為全真一日忽召其妻出詩云嬾散六十
　三妙用無人識順逆兩俱㤀虚空鎮長寂抱膝而逝
　尸堂尚存其妻王守真亦束髮為女道士奉夫尸不
　下山二十年西湖志紫陽菴元至元間建丁號野鶴
　王世貞紫陽菴詩觧道丁家留鶴蛻至今華表未聞
　歸
白雲觀　帝京景物畧白雲觀太極宫故墟中塑長春
　邱真人像都人正月十九致漿祠下相傳是日真人
　必來王世貞遊白雲觀詩行散到古院翛然遇真師
　落日淡眉宇清霜踈髩絲
大素宫　登齊雲巖詩先帝祈年盻蠁聞紫壇綘節正
　氤氲金莖直上虚危位銀牓親書天地文自注大素
　宫是也世廟禖祀所建
梵樓　楊維楨承天閣詩荆棘荒凉繞舊宫梵樓突兀
　畫圖中
栖雲　宋濓棲雲室記中峰本禪師結廬姑蘇城西趙
　文敏書其扁曰栖雲中峰之孫用菴作新室于故址
　復取故名掲之
塔燈　李本寧報恩寺塔燈詩鳯刹勢參天天花歩歩
　蓮火從三昧入燈向十方傳
天寧寺　帝京景物畧天寧寺塔藏釋迦舍利珠髙十
　三尋何景明天寧寺塔詩七級芙蓉起千年舍利藏
　地形標海嶽人代閲隋唐
功徳寺　李夢陽功徳寺詩宣宗昔遊幸遊戱玉泉傍
　立宇表􁋥嵲開池荷芰香
皇覺寺　泳化編太祖㣲時托身濠州皇覺寺
元武金殿　卓異記靖難兵起南軍遥見空中真武二
　字旗幟皆攻後以北既正大統遣使于武當山營元
　武宫殿楣柱甃甓悉用黄金一時天下金㡬盡明成
　祖御製太和山碑太和山神隂翊顯佑靈赫奕肆今
　建玉虚宫天柱之巔冶銅為殿餙以金泥
　元明事類鈔卷十九
欽定四庫全書
　元明事類鈔卷二十
　　　　　　　　　　　監察御史姚之駰撰
　　神鬼門
　　　神靈
天妃　元史南海女神靈惠夫人至元中以䕶海運有
　竒應加封天妃嵗遣使致祭袁凱天妃廟詩百年祀
　事崇邦典半夜神光出海濤
頸涌白液　元史類編王伯顔知福寧罵賊死頸涌白
　液如乳後賊時覩其引兵出入明年我兵討賊望空
　呼王州尹乃見隂兵相助
元武石　宋濓集吴興林君静事元武神夜夢羽客遲
　遊鰲峰翌日往逢龜蛇出洞中已而不見因劚地獲
　圓石有元武像黄帕按劍坐雲中龜蛇在下衣如淡
　金色背文外為墨緣其色正白所現之形毫末備悉
廟移　文林漫抄髙皇生于靈跡鄉土地廟相傳生時
　夜晦惟廟有火光明日廟移至東路至今其地丈許
　不生草
惠墨一擔　祝允明集唐子畏性絶頴利嘗乞夢仙遊
　九鯉神夣惠之墨一擔葢終以文墨傳焉
司土供地　徐禎卿集太祖微行有監生某者入酒坊
　帝與之入時座客滿案惟供司土神几尚餘空帝携
　之在地曰神姑讓我乃與生對飲次日召見除官秣
　陵民家至今供土神于地也
酆都獄　祝允明語怪酆都觀香火甚盛永樂間江西
　尤和為令意欲除之一日門子忽倚其靴而僵越二
　日始甦云方走無常始回耳問其所攝則即令之弟
　也扣其室廬相貌無不合者命人訊于家弟果亾乃
　入觀醮謝紀其事而鑱之石
廟徧天下　元李俊民闗將軍廟詩曹吴不是中原手
　天下英䧺有使君明錢福集義勇武安王闗公廟祀
　徧天下端人正士義其忠武夫勁節壯其勇田畯村
　嫗攝其神
巨人大言　王守仁年譜壬子先生試于鄉時闈中夜
　半見二巨人衣緋綠東西立大言曰三人好作事已
　而先生與孫中丞燧胡尚書世寧同舉及宸濠之變
　胡發其奸孫死其難先生平之
桑將軍　獻徴錄戚編脩瀾嘗渡錢塘風濤大作有綘
　紗燈數百照江通明丈夫九人乗白馬飛馳水面公
　推窻看之九人皆下馬跪問曰若軰非桑將軍九弟
　兄耶曰然曰去吾喻矣公遂反棹謂家人曰某日吾
　逝矣及期沐浴朝服坐九人率甲士來迎踐屋瓦皆
　碎有頃公卒
藤像　帝京景物畧顯靈宫祀王靈官神相傳靈官藤
　像文皇獲之東海崇禮朝夕所征必載及金川河舁
　不可動就禮而秘問之曰上帝有界止此也明李言
　恭顯靈宫詩殿中香火儀猶具海上仙人事轉疑
九蓮菩薩　玉堂薈記九蓮菩薩者孝定后夢中授經
　者也覺而一字不遺因錄入大藏中旋作慈夀寺内
　塑像跨一鳯而九首寺僧相傳菩薩為孝定前身
樹中神像　典故紀聞雲南普寕州有大樹頗靈後大
　風折樹鋸之中有神像戴冠執簡容貌如畫因立祠
　以祀
旌旗蔽天　名臣錄成祖起兵問少師姚公師期曰未
　也俟吾師及祭纛見披髮而旌旗者蔽天問公何神
　曰向固言之吾師北方之將元武也于是成祖即披
　髮仗劍相應焉
龍王　明神宗畫眉山龍王廟詩序廟在都城西一舍
　地故有泉潭相傳為龍所居即其旁建廟焉禱雨輙
　應
州西寺　李夢陽集黄紱為四川叅政過崇岡忽旋風
　起輿前公曰是有寃禱之城隍夢中若有人言州西
　寺云公宻訪之果有寺倚山為寨抵寺見一人狀甚
　惡鞫之盗也并暴諸僧奸狀遂毁其寺
鸚鵡神　徴吾錄寘璠將叛覡王九兒降鸚鵡神妄言
　禍福每見寘璠輙呼老天子
神人呼　觧縉永樂歌詞序有老父羽衣至神樂觀大
　呼萬嵗者三已而忽不見廼知其神人也作神人呼
伽藍告　帝京景物畧報國寺碑記云英宗周后弟幼
　祝髮晝遊市陌夜宿寺之伽藍殿英宗忽夢伽藍神
　來告后弟今在某所后夢亦同即日求得之后弟仍
　願為僧乃改報國寺為慈仁寺
濟瀆貸　語怪濟瀆祠前有大池欲假金者先以珓禱
　神許則投劵池中良乆有銀浮出如數貸者持去如
　期具子本祭謝而投之銀沒而原劵浮也
碑石自立　明潘塤集劉安宰南宫邑有李陽冰祠祠
　頽碑髙丈餘且仆公祈雨至祠下告神曰如神有靈
　碑自立當新其祠翌日雷雨大作四野霑足碑且起
　立公具其事上聞
問孔老人　異林文太守在温州遣人至九仙山祈問
　夀算夢中人云有孔老人還自問之至郡以白守捜
　訪果有此人昨被差遣將一大木付鋸因召問曰此
　木合鋸幾何對曰合得板五十有六中腐其一數不
　全耳守時年五十有五聞言驚汗明年卒
紫姑詩　泳化編朱原虚有弟二人皆幼遂匿父所遺
　綾錦二弟皆至貧乏一日請紫姑仙乞詩仙降云何
　處西風夜捲霜雁行中斷各凄凉吴綾越錦成私篋
　不及姜家布被香原虚大慚即召還二弟
碧霞君　董其昌望岱詩何當馳匹練髙揖碧霞君
子路擊　明紀事本末有張生者欲上䟽以忠賢與孔
　子並尊入國學忽稱見子路擊之遽殂
城隍禮佛　帝京景物畧萬厯時鷲峰僧在殿誦經一
　士子禮拜墀下僧覩儀觀有異乃迎上殿士固不可
　因通曰城隍也殿有戒神呵䕶我小神敢輕入語罷
　不見
花神邀飲　明詩話閩人鄭琰客西寧侯所晝夢黄衣
　少年邀至廡下共飲少焉一麗人至起舞歌春遊之
　曲飲正歡駭曰文羗校尉來矣見一人綠袍張目至
　前遂罷席而寤就視庭中牡丹一花映日一黄蝶一
　螳螂而已
判官閲籍　名世類苑商輅㑹試累不第乙丑載試夢
　至嶽祠祈問利否嶽神目判官閲籍云皆在首商喜
　趍出遂寤後果然
汗如珠　湧幢小品安吉州李衛公廟宏治初歳旱邑
　令輿神禱雨雨隨輿至後又旱且酷熱禱于神神額
　有汗如珠拭之復汗雨亦隨應
㧞木積廟　崔銑集石璞開籓山西議脩堯廟一夕大
　風㧞木積廟前皆棟梁材
山神震吼　沂陽日記江彬導武皇宿牛首山三日彬
　欲行異志而山神震吼達曙不敢舉事
貶土地　西樵野記吴文定少就某師學偕友詣土地
　祠戱書神座云土地無道貶三千里其夜神見夢于
　師曰從者無過見譴然天曹筆也兾為我釋之某師
　起訪諸其徒得匏翁焉乃命洗滌之後文定官吏部
　侍郎
日中紅衣　獻實周新死西市後數日或見形于朝又
　或見一人衣紅衣立日中不甚可辨上問為誰對曰
　臣周某也上帝以臣剛直命為浙江城隍矣言已不
　見
牲筵犒軍　汪道昆集戚将軍繼光提兵過萊山萊山
　其上祠秦始所封日主未及一舍一嫗伏謁馬前請
　犒從事問其故嫗自言嫗子病禱於祠陳牲二筵夜
　夢神謂曰朝有孝亷將軍至願持此為餉故敢逆軍
　吏耳
金龍王　湧幢小品金龍大王姓謝名緒隱居金龍山
　聞元兵入臨安赴江死尸僵不壊明兵起神示夢佑
　戰輙勝後鑿㑹通渠于吕梁洪舟過者禱無不應于
　是建祠洪上潘季馴治河時屢著靈應祗事益䖍
夢羽士　徐禎卿野聞常遇春初附劉聚嘗晝寢夢一
　羽士語之曰起起此處非爾所托爾主至矣既寤適
　太祖至遂傾心焉
如豕者七　蘇談徐武功下詔獄日默誦斗母咒迨獄
　且論决而風雷大作承天門鴟吻落暝晦中有見錦
　衣堂上有物如豕者七蹲焉葢斗神所為也
漁翁引兵　功臣錄湯襄武征福建從海道進兵遇漁
　翁面藍色操舟就之曰子弗殺人吾指子路應曰諾
　遂潜兵直抵城下全城降附視昔之漁翁乃南䑓太
　廟殿神也
五聖　觚賸明祖定天下大封功臣夢兵卒千萬拜殿
　前曰我軰沒于行陣請加恩卹髙皇曰汝固多人無
　從稽考姓氏但五人為伍處處血食足矣因命江南
　人家立尺五小廟祀之俗稱五聖祠
焚香灰結　王世貞集劉大夏治張秋河决祀河神而
　所焚帛灰結若人形物議洶洶大夏不為動乃䟽上
　流之壅而别河張秋之南以通運艘河就馴
猿仙神　湧幢小品韓苑洛為浙江僉事以誣被逮時
　山東魯橋有猿仙神能言禍福官校謁神神曰汝輩
　非拿韓僉事者乎韓大好官無人不惜其枉異日且
　大用爾軰可謹事之衆自是待韓愈恭
天妃送風　埜記羅文肅玘未遇時嘗在舟中病䔍忽
　聞人呼天妃至遂張目視之覺舟之箬􁯳􁭘下如轎
　足之垂一婦人呼曰此中一有學之士病在孤旅如
　何無一人救䕶我送他一陣好風言畢轎足舉起頓
　覺身顫汗出而漸甦
伽藍呵責　李日華集唐伯虎讀書山寺偶椎村犬拾
　佛廬中木位作薪煮啖之隣寓一措大亦分啖數臠
　措大歸即病為鬼語呵責曰我寺之伽藍神也措大
　辯曰事由唐寅神曰唐寅則可汝何人敢效之耶
書牌封劍　明史藁熊廷弼按遼東嵗大旱行部金州
　禱城隍神約七日雨不雨毁其廟踰期乃大書白牌
　封劍使使往斬之未至風雷大作雨如注遼人以為
　神
曇鸞降闈　虞長孺一生多仙靈冥感己夘鎖闈寐而
　腕書六義醒以意足之為舉子曇鸞降焉以所挾行
　卷焚之俄而完楮飛回上有紫粉批絶細
天主女圖　明紀事本末利瑪竇貢方物禮部言大西
　洋不載㑹典而所貢天主女圖又屬不經勿宜令住
　京師
死作閻羅　獪園陳用賔撫黔夫人病劇以三月十六
　日設壇召乩乩至自稱金碧山神問病可救乎曰常
　熟春官侍郎趙公用賢新為五殿閻羅十五日蒞任
　法甚嚴峻無路可救矣越三閲月知侍郎果以是日
　捐館萬里之遙一日而神已知異哉
靈真位業　明曹士龍玉海詩記天上靈真位業一十
　九位太保萬楚中岳陶潜南岳杜甫西源大帝王羲
　之廵王四大洲謝安左館玉書蘇子瞻西溟星君莊
　定山太極殿大學士李于鱗其可知者也
刺謁夣中　謝肇淛集練中丞闔門茶毒有侍媵抱匝
　嵗子匿民間展轉入閩為傭六世孫綺為陳孝㢘書
　記江右楊生同舟先一夕夣練公持刺謁已心異之
　比見書記侍側問何姓荅曰姓練生扣之具得其狀
　歸白當事聘之授以衣巾俾奉公祠
授仙篆　魏禧集萬厯時孝子吴紹宗以父病自投太
　華山捨身崕代死投訖立空不墜足下白雲起遙見
　石門上一大孝字有神人命之曰孝子吾左側石有
　仙篆九十二畫汝記歸書紙食汝父不獨却疾且延
　年孝子叩謝畢身已在殿上急歸如言後果然
夣報風濤　弇州史料邱文莊夫人嘗過鄱陽湖夜夣
　達官呵擁入舟曰吾編脩戚瀾也昔與邱先生同官
　誼不容絶特報爾三日後有風濤可亟遷于岸夫人
　驚覺如其言移于寺中未㡬果有風濤衆舟盡溺至
　京夫人白其事于公公以聞于朝遣官諭祭
掃晴婦　李俊民集世俗為掃晴婦者葢假爕理之手
　使民免乾熯之患也感其事而賦之明王彦泓竹枝
　風雨元宵意倍傷畫檐低拜掃晴孃
　　　鬼物
貞魂求書　趙孟頫集巴陵韓氏魏公五世孫嫁董瓊
　岳州破被虜以衣帛書詩自投于江詩傳人間長興
　判官托劉光履求書此詩傳世劉諾而未言一夕夣
　一婦人云趣為我求書庶因大人君子之筆發揚幽
　憤余聞為冩一道
人皮詛　談薈元世祖誅阿哈瑪特籍其家得二熟人皮
　于櫃中兩耳俱存云詛咒時置神座上其應如響
蘇小和詩　楊儀雜錄西陵蘇小小塟處也詩人馬浩
　瀾遊西湖首倡長律明日再遊坐中有客扶乩浩瀾
　以前詩請和運乩如飛詩畢曰錢唐蘇小小和馬先
　生昨日湖頭原倡
玉香吟詩　明詩話成化中閩林景清戀妓楊玉香既
　别而玉香夭林泊舟白沙則玉香夜至有詩相酬和
　及過金陵訪之則死已一月矣是夜獨宿見玉香從
　帳中出吟詩末云從前為雨為雲處總是㐮王一夢
　中
避景秀才　遜國記景清赴舉宿旅主家主家有女為
　妖所憑是夜清在而妖不來女詰之曰避景秀才也
　女父告清清乃為書景清在此四字令䊀其門妖遂
　絶
耗紙鬼　明詩話劉溥為廷美題終南進士詩廷美懸
　之堂上次日賀客正至競裂門籍紙傳冩廷美曰此
　馗乃耗紙鬼也
鬼兵　庚巳編陸容居呉之婁門外正徳丙寅春一日
　晩聞隔岸洶洶有兵甲聲已而有數千百人自腰以
　下可見皆花繒纒股其行甚疾呼家人出皆見之是
　嵗海冦起葢兵象也
詩魂夜訪　才鬼記吳人竹溪翁嘗讀書山中夜半有
　鬼扣其門其人不敢納鬼誦詩云墓頭古樹號秋風
　墓底幽人萬慮空獨有詩魂消不得夜深來訪竹溪
　翁
鬼聲戢戢　獻徴錄蔣欽為御史偕同官十三人劾逆
　瑾屬草燈下聞鬼聲戢戢自念此鳴者將非先人之
　靈懼覆後嗣欲泥吾事乎俄而聲振四壁欽嘆曰使
　緘默負國為先人羞亦均于不孝矣因奮筆曰死即
　死耳不可易也聲遂止䟽上被杖而卒
黒眚　典故紀聞正徳七年黑眚見形兼赤黑大者如
　犬小者如猫風行有聲夜出傷人有死者震澤長語
　先是黑眚見未㡬立西厰使汪直偵外事大臣多被
　戮辱人以為其應也
婉娥贈詩　明詩話吴江沈韶洪武中汎舟九江登琵
　琶亭月下聞歌聲明日復往有麗人來呼韶並坐曰
　妾偽漢主媫妤鄭婉娥也死殯亭側因口占一律贈
　韶且命侍兒鈿蟬取酒韶與留連半載臨别以金跳
　脱為贈
疫無鬼　王世貞集楊繼盛少讀書僧寺諸僧病疫同
　舍生皆亾去繼盛為調藥餌而愈而公兄亦病因奔
　歸日夜扶侍亦愈時人為之語曰疫無鬼以為不信
　視楊氏子
大小青　湧幢小品陸道判遊姑蘇假一廢宅多祟夜
　坐有二女笑語于前陸叱之荅曰妾乃大青小青也
　言訖躍出陸飛劍擊之早視劍處有大小冬青二樹
　因斧之啟下一石板黄白數罌後贅沈氏生萬三為
　江南富族之甲
大將題壁　程敏政集湯公讓戰死延綏後邊人見一
　大將盛服鼔吹擁衆宿郵舍質明而去壁上詩有血
　汚游魂歸不得幽冥空作望鄉䑓之句見者知為公
　手跡也
晩翠亭詩　葉世竒草木子有才鬼作晩翠亭詩云山
　深不知秋落葉下枯木須㬰翠烟開月色照綵服
紙鬼為奴　宋濓集王萬里以妖術行辱于王弼遣鬼
　物害之弼聞鬼晝哭咨之曰我周女名曰月西以母疾
　召萬里卜萬里以兒生年月禁架昏迷負至桞林穴
　取心肝咒刼精魂使附于紙為奴稍怠則以針刺不
　勝痛苦君其為我白諸弼具白于縣急捕伏辜
不近端人　泳化編夏原吉少就里塾每歸夜恍有帶
　大笠若土神者䕶行又郡中有鬼物能白晝報人禍
　福惟原吉至鬼輙不言或叩其故曰夏公端人吾不
　可近
人頭入宫　皇甫庸紀畧建文時新宫初成見男子提
　一人頭血色糢糊直入宫中大索不得夜宴張燈忽
　不見人
委鬼當朝　明紀事本末魏忠賢初直東宫有道人宿
　朝天宫日歌市中曰委鬼當朝立茄花滿地紅葢指
　客魏也後果驗
仙箕題詩　才鬼記嘗有召仙請作梅花詩仙箕遂冩
　玉質亭亭清且幽其人云要紅梅者即承云着些顔
　色㸃枝頭牧童睡起矇矓眼誤認桃林去放牛又一
　箕題雞冠詩亦如此改其詩云雞冠本是胭脂染洗
　去胭脂似雪粧只為五更貪報曉至今猶帶一頭霜
蟲齧成字　明詩話萬厯中閩人董槐能文年十七而
　歿長現形為母䕶湯藥墓上樹蟲齧成字或螘縁土
　為字皆成詩句末必書行仙董郎
㯶舍人　郎瑛續已編㯶三舍人者㯶䌫也太祖御舟
　師敗陳友諒于鄱陽湖死者數十萬返還擲㯶纜于
　湖寃魂憑之能溺人舟
避正人　湧幢小品蘭溪北隅一樓章文懿游其上倦
　而寐有二鬼來瞷驚曰章大人在此奈何一欲避去
　一曰奉命洒掃候北斗使者如何可違公隐隐聞之
　聲漸逺乃起後一醫士夢一鬼兩股流血泣曰不避
　正人為主者所撻乞藥傅瘡
掩骸定情　明詩話嘉靖中福清韓夣雲過石湖山見
　遺骸哀而掩之是夜見一麗人拜燈下曰妾王秋英
　元至正間從父之官遇冦投崖死荷君子惠及骼胔
　亦夙世緣也遂定情焉生一子曰鶴算萬厯癸巳揮
　淚而别
給銀買屍　宦逰紀聞正徳時陜西靖寕朱進病死逾
　二載同縣蘇氏有子卒越日忽甦熟視左右曰此非
　吾家吾乃朱進也遂趍朱宅二氏訴于官㫁令朱氏
　給銀還蘇為買屍之資
走無常　語怪酆都熊君言彼邑走無常者其人無病
　忽擲跳仆地㝠然如死或六時或竟日甚或越宿必
　甦不復驚異也葢㝠府鬼吏不足則取諸人間令攝
　鬼卒行事事訖即還
死不受餽　名世類苑毛吉破賊遇害或以犒軍餘銀
　宻付其家吉降神于僮悉索還之人謂其死不受餽
　也詳見清介
欽定四庫全書
　元明事類鈔卷二十一
　　　　　　　　　　　監察御史姚之駰撰
　　文學門(一/)
　　　經典
䕶九經石　元史楊璉真伽作浮圖于宋故宫取髙宗
　所書九經石刻以築基申屠致逺力拒之乃止
元儒經學　池北偶談孫退谷言元儒經學非後人所
　及葢元時天下有書院一百二十各以山長主之敎
　子弟必經學明乃得入國學明初猶多通經人皆元
　遺逸也
棄註䟽　今言洪武開科詔五經皆宗古註䟽易兼程
　朱書蔡詩朱春秋左公羊榖梁程胡張禮記陳乃後
　盡棄註䟽或曰始于頒五經大全時以為諸家説優
　者采入故耳然古註䟽終不可廢也
分日讀經　文衡李舜樸東安人一意經術易詩書三
　禮左傳分日讀之每六日一易
人稱五經　明紀臨江梁寅隠居教授就徵修書授以
　官辭去四方士從之稱為梁五經吳中往哲記檢討
　陳繼老而居吳多聞故實徳尊行茂咸仰以為宗工
　稱曰陳五經家
手寫經書　文徵明集王履吉于書無所不讀而尤詳
　于羣經手寫經書時一再過
纂修大全　本朝徐乾學經解序明永樂時詔輯五經
　四書性理大全徵海内名士開館東華門御府給筆
　札是時胡廣諸大臣虚縻廩餼叨冒遷賚四書大全
　則本倪士毅通義大成詩則襲劉瑾通釋春秋則襲
　汪克寛纂疏𠞰竊藍本茍以塞責而已
兵間注易　元史余闕守安慶時羣盜環布闕居其中
　少暇即注周易
易緯猶存　王禕叢録宋大明中始禁䜟緯之書唐以
　來其學遂熄然唐志猶存九部今皆亡之而易緯乾
　鑿度猶存
誦易乾卦　吾學編雪菴和尚靖難後為僧走重慶居
　白龍山下昕夕誦經山中人且謂誦佛經不知其誦
　易乾卦也
一語功效　明通紀文皇諭胡廣等曰為學不可不知
　易只内君子外小人一語人君用之功效不小
對榻析疑　吾學編白沙嘗以周易疑義質吳與弼與
　弼曰過清河可叩龍潭老人白沙往謁適龍潭雨中
　簑笠犁田即延至其家與之對榻信宿辨析疑義白
　沙嘆服而去
說舉儲貳　明紀編年永樂中侍講王達侍皇太子進
　講乾四爻舉儲貳為說太子召楊士竒問曰達不含
　譏否士竒對曰此本宋儒胡瑗之說也曰常人得此
　爻亦舉此說乎士竒曰程子云凡卦六爻人人有用
　君有君用臣有臣用無所不通太子大悅
尤長于易　獻實蔡介夫明經而尤長于易觀其去銓
　司而乞南曹䘚脫淮南之禍所謂見幾而作者也
繹尚書　元史元明善為翰林學士仁宗詔節尚書經
　繹其闗政要者以進書成每進一篇帝必稱善
出閣先讀　野記天順時皇太子出閣讀書上曰且讀
　何書李賢對曰宜先大學尚書上曰書經有難讀者
　賢對曰如二典三謨太甲伊訓說命諸篇明白簡易
　可先講讀
改尚書註　明紀太祖以尚書咨羲和惟天隂隲下民
　二處蔡沈註誤命儒臣改正為書傳㑹選刋示天下
神童講書　明詩紀事李東陽舉神童召見講尚書大
　義
秦焚不到　明文翔鳳伏生墓詩秦焚不到書生腹孔
　壁重歸女史環
豳風圖　明紀事本末宣徳中上閱内庫書畫得趙孟
　頫豳風圖因賦詩一章召詞臣示之曰豳詩周公以
　告成王使知稼穡艱難萬世人君皆當鑒此朕愛斯
　圖為賦長句將掲于便殿之壁
一本于禮　方孝孺集春秋聖人用刑之書也而一本
　于禮
召講春秋　吾學編宋濓授太子經召講春秋左氏傳
　公曰春秋褒善貶惡之書遵而行之賞罰適中天下
　可定也
作要㫖　楊士竒集金幼孜得春秋微㫖仁宗在東宫
　公専說春秋敷析簡明睿㫖稱善命纂十二公行事
　作春秋要㫖以進
三禮尤深　元史熊朋來以周禮首薦鄉郡而元制周
　官不與設科治戴記者又鮮朋來屢以為言葢朋來
　之學諸經中三禮尤深
制科所宗　元史補遺都昌陳澔承其家學深探禮奥
　著禮記襍說至今與程朱蔡胡𫝊義並為制科所宗
　顧其名跡稍晦未得從祀聖廡云
請刪禮記　名山蔵解縉上封事論時政萬餘言其中
　有曰禮記出于漢儒蕪襍尤甚宜及時刪改
上儀禮　吾學編劉有年洪武中為御史忤㫖謫居通
　州讀書不懈得儀禮十八篇于州故家上之詔蔵秘
　閣
即家録上　元史類編吳澄居布水谷著孝經章句校
　次六經諸書程鉅夫請置澄所著書于國子監以資
　學者朝廷命有司即其家録上
譯孝經　元史右丞以國字譯孝經進成宗曰此乃孔
　子之微言命刻板模印
皆古樂章　吳澂泗經序録風雅凡三百十一篇皆古
　樂章
　　　書籍
藝林庫　元史藝林庫蔵貯書籍天厯三年所置
盡俸買書　虞集文董文用仕宦五十餘年禄俸之餘
　盡以買書而家無饘粥之資
得書歸蜀　陸深漫鈔元至正初遣官求書東南異書
　頗出時有蜀帥紐鄰之孫盡出其貲遍逰江南得書
　三十萬卷溯峽歸蜀
夢蔵書　元好問集予家所蔵書宋元祐以前物也往
　在鄉里侍諸父燕談每及家所有書必枚舉而問或
　買于某處傳之何人蔵之幾何年則欣然志之今雖
　散佚其綴緝裝褶籖題印識猶夢寐見之
識玉章　元史仁宗為太子遣使四方旁求經籍識以
　玉章命近侍掌之
墨莊　元史類編申屠致逺清修苦節聚書萬卷名曰
　墨莊
橐駝負書　姚燧集參知政事賈守謙視政之暇未嘗
　廢書從戎亦橐駝負書以行
至正珍秘　元史順帝刻小玉印以至正珍秘四字為
　文凡秘書監所掌書皆識之
秘書監　元史秘書監秩五品掌厯代圖籍并隂陽禁
　書卿四員延祐中㕘用宦者一人
大學石皷　帝京景物畧太學有石皷其髙二尺廣徑
　一尺有竒其數十其文籀其詞頌天子之田初金人
　輦至燕元大徳中虞集得之始移國學大成門内名
　人題咏甚多
尤篤史學　元史類編胡三省博學能文尤篤于史學
　著資治通鑑音註及釋文辨誤百餘卷行世
獨取數部　耶律楚材神道碑靈武下諸將争掠子女
　玉帛公獨取書數部
元壊史法　楊慎集元修宋遼金三史時不惟其人惟
　其官形迹拘忌義例蒙晦嗚呼元所壊者宋一代史
　猶可也而其法遂使嗣代襲用之張昱詩詞臣奉詔
　修三史丞相兼銜領總裁
史不可没　元史董文炳滅宋謂學士李槃曰國可滅
　史不可没宋有天下三百年其太史所紀具在史館
　乃檢宋史及諸注記五十餘册歸之國史院
官為鏤板　元史類編馬端臨著文獻通考仁宗時遣
　王壽衍訪有道之士至饒州路録其書上進詔官為
　鏤板以廣其傳仍令端臨親賫稿本赴路校勘
史筆　元史掲傒斯授編修時平章李夢監修國史讀
　其所撰功臣列傳嘆曰是方可名史筆若他人直謄
　史牘耳
餘租刻書　金臺紀聞元時州縣皆有學田以供師生
　廩餼餘租悉用刻書故讎校字畫頗有精者皆書院
　山長主之故也
爪侵唾掲　趙孟頫集善觀書者澄神端慮浄几焚香
　勿捲腦勿折角勿以爪侵勿以唾掲勿以作枕勿以
　夾刺
百櫃十艘　明姚福暇筆永樂中北京大内新成勅以
　南内文淵閣所貯書籍自有一部至有百部各取一
　部送北京時修撰陳循如數取進得一百櫃載以十
　艘至正統時南内災而文淵閣之所蔵灰矣
多宋元板　鬱岡齋筆麈文淵閣蔵書皆宋元秘閣所
　遺無不宋元板者近多為人竊去所存僅千百之一
文淵秘書　卓異記中秘書在文淵閣之署約二萬餘
　部近百萬卷直者辰入未出中楹當梁拱䜿一金龍
　柱以上嘗幸其地與閣臣繙咨詢問故置此
二酉蔵書　王世貞集胡元瑞盡毁其家以為書書為
　四部一曰經為類十三為家三百七十為卷三千六
　百六十二曰史為類十為家八百二十為卷萬一千
　二百四十四三曰子為類二十二為家一千四百五
　十為卷一萬二千四百四曰集為類十四為家一千
　三百四十六為卷一萬五千八十名曰二酉蔵書
蔵書最富　海内蔵書之富近推江都葛氏章邱李氏
　宗正灌甫實兼之起萬卷堂諷誦其中圏㸃讎勘丹
　鉛厯然
金元圖籍　吳偉業集質慎庫圖書百萬卷皆宣和所
　蔵金自汴梁輦入燕者厯元及明初無恙徐中山下
　大都時封記猶在今皆散失不存
金購板鏤　呉偉業汲古閣歌嘉隆以後蔵書家天下
　毘陵與瑯琊整齊舊聞收放失後來好事知誰及比
　聞充棟虞山翁里中又得小毛公捜求遺逸懸金購
　繕寫精能鏤板工
子集多闕　明紀永樂四年上問文淵閣金史子集皆
　備乎解縉曰經書粗備子集多闕上曰古人家稍有
　餘資皆欲購書况朝廷而可闕乎令擇通知典籍者
　四出購求
獻顔子　胡應麟剰言國初朝鮮獻顔子朝儀以偽書
　却之近有人自朝鮮來言彼中書籍多中國所無者
進三書　陸深集洪武中福建布政使進南唐書金史
　蘇轍古史初上遣使購遺書命刋行至是三書先成
　進之
著述之富　啟崇野乗吳郡著述之富首推弇州瑯嬛
　二酉之蔵居然文苑中南面王陳祭酒明卿後百年
　而萬卷百城與之彷彿何其盛也
抽簮刻竹　明田藝衡集田子敖詠竹中偶聞瞥見則
　抽簮刻竹紀之于是竹無空節節無完膚幾三十年
　謄稿充宇遂命之曰留青日札
精與博兼　周復俊集楊升菴著書五十六種扶疎浩
　蕩考訂精宻漢以降儒者或博而不精或精而不博
　乃今兼之巵言明興稱博學饒著者無如楊用脩
石室見書　本朝許纉曽紀程辰溪縣鐘皷洞洞中有
　蔵書室相傳穆天子蔵書處正統中樵夫入石室見
　書報縣縣令往取之書皆隨風飄滅無存
書傭裁書　唐順之集書傭胡貿以善錐書名余嘗取
　諸刪次既披閱點竄則以付貿使裁焉始或篇而離
　之句而離之字而離之既也篇而聨之句而聨之字
　而聨之錯綜經緯各歸其類而止貿于文不甚解而
　獨能為此葢其天竅使然
三世積書　鴻書周公謹家三世積書凡有四萬二千
　餘卷及三代以來金石刻一千五百餘種
史宬　皇甫汸集皇史宬者嵗乙未上命考金匱石室
　之制以蔵書重祖訓也燕都逰覽志皇史宬蔵寳訓
　實錄之處
寒士叢說　明紀事本末解縉上言陛下好觀道徳心
　經說苑韻府諸書臣竊謂劉向學不純師隂氏韻府
　寒士叢說此不足觀
正韻　宋濓集上謂詞臣曰韻學起于江左殊失正音
　有獨用當併為通用者如東冬清青之類亦有一韻
　當析為二韻者如虞模麻遮之類當廣詢通音韻者
　重刋定之于是勒成一十六卷改名洪武正韻
得其魂　獻徵録康修撰海于書覽而不誦葢悉其意
　而遺其詞嘗曰經籍古人之魄也有魂焉吾得其魂
　焉已矣
天禄外史　湧幢小品嘉靖時崑山王舜華有髙才著
　天禄閣外史托于黄叔度以自鳴自初出即有纂入
　東漠文者其誣已甚
補建文編　吾學編楊守陳嘗言國可滅史不可滅靖
　難後不記建文君事使當時朝政及死事諸臣皆無
　傳及今猶可補輯景帝已正位號英宗實録猶書郕
　戾王附宜改正
宋本漢書　趙文敏家蔵前後漢書為宋槧本之冠前
　有公小像太倉王司冦得之余以千金購出今年鬻
　之四明謝象三此書去我之日殊難為懐李後主去
　國對宫娥揮淚一段凄凉景色約畧相比
摹宋槧　本朝王貽上集明尚寳卿王延詰性豪侈有
　持宋槧史記求鬻者索三百金因紿其人曰姑留此
　乃鳩善工就本摹刻一月畢工故紿以原書還之數
　日其人復來曰此亦宋槧而紙差不如吾書豈誤耶
　延詰大笑取新雕數十部併三百金予之
革書　明雜記西亭王孫睦㮮所刻革書紀正統北狩
　事乃天順間劉某所述劉與袁彬哈銘同侍英宗于
　行在者塞外無紙書之于革故名革書
𤏡文書　滇黔紀逰楊升菴往來大理永昌間訪于舊
　家得白古通元峰年運志其書𤏡文升菴諳其語譯
　為滇載記南詔始末方得詳備
題書橱　楊循吉題書橱詩辛勤一十載購求心頗専
　一一紅紙裝辛苦手自穿豈待開卷看撫㺯亦欣然
　　　文章
碑板不苟　元史虞集家素貧歸老後食指益衆登門
　之士相望于道然碑板之文未嘗茍作
文若宿搆　元史類編耶律楚材博極羣書下筆為文
　若宿搆者
悲其文　吳澂别趙子昻序為文而欲為一世之人好
　吾悲其文為文而使一世之人不好吾悲其人
桷筆為多　元史袁桷在詞林朝廷制冊勲臣碑銘桷
　之筆為多
元文　歐陽圭齊集中統至元之文龎以蔚元貞大徳
　之文暢而腴至大延祐之文麗而貞泰定天厯之文
　贍以雄
金舂玉撞　元史胡長孺為文章有精魂金舂玉撞海
　内求者如購拱璧碑版焜煌照耀四裔
泚筆屬刪　元史元明善與虞集不相下明善作文成
　曰伯生見吾文必有譏彈因假治具招伯生來觀之
　集曰公能從集言去百有餘字則可傳矣明善因泚
　筆屬集凡刪百二十字而文益精當明善大喜乃驩
　好如初
西北子弟　元張昱書雁門集後元興西北子弟盡為
　横經雲石海涯馬伯庸以綺麗清新之𣲖振起于前
　而天錫繼之于是雅正卿達兼善迺易之余廷心諸
　人各逞才華標竒競秀
得文為榮　元史范梈為文章善敘事語簡而當詩尤
　清婉麗宻大典冊多出其手殊方異域咸願得其文
　以為榮
文章大匠　元史姚燧為文閎肆該洽自延祐以前文
　章大匠莫能先之
范虞　栁貫詩南州雙璧范與虞君當賦詩傾明珠案
　此謂范梈虞集
臺閣體　王世貞集楊士竒文尚法源出歐陽氏以簡
　蕩和易為主至今貴之號曰臺閣體
口鼻流出　宋濓集詹同文以文名當世酒酣耳熱有
　執卷求者捉筆四顧文義絪緼從口鼻間流出頃刻
　盈紙爛爛皆成五采
正論過蘇　遜國臣紀孝孺文章大類蘇氏而正論過
　之所著有遜志齋集四十卷
一代宗工　吾學編李東陽慧悟夙成文章流麗代言
　敷奏明暢爾雅裒然一代宗工也
漢後無文　李獻吉負雄驁之才僩然謂漢後無文唐
　後無詩以復古自任
朽文　湯顯祖集俗情之文必朽而人輒干之不置有
　無可如何者偶而為之實未嘗數受朽人之請為朽
　文也
館閣文章　明李季重集成宏以來李何登壇狎執牛
　耳談藝者輒謂文章之權不在館閣然如劉伯温之
　警䇿宋景濓之温純解大紳之豪爽李賓之之浩瀚
　王濟之之簡潔曽子啟王敬夫之髙邁髙季迪之超
　脫崔仲甫之修潔邱仲深之博雅楊用修之竒崛王
　允寧之簡練康徳涵之雄俊廖道南之富有于館閣
　中皆稱獨詣
精純典雅　獻實徐禎卿為文精純典雅出入漢魏作
　談藝録以究詩體之變晉以下勿論也北地李夢陽
　方以文雄海内人稱徐李
樹顛死去　玉堂叢話羅圯好為竒古險怪之詞每有
　撰造栖居于喬樹之顛霞思天想或時閉坐一室客
　有于隙間窺者見其容色枯槁有死人氣今所傳圭
　峰稿大抵皆樹顛死去之所得也
詹吳樂宋　泳化編魏杞山云詹同吳沉宋訥樂韶鳳
　皆時彦撰述承恩晝夜
迸霞飛雪　徐渭集出袖迸霞入齒飛雪
金幣乞文　藝苑巵言洪武中日本安南俱上章以金
　幣乞宋景濓碑文
不當傳益　明書章文懿懋年四十一即致仕閉門却
　掃弟子雲集或諷為文章曰小技耳不為也勸著述
　曰儒先之言至矣當刪其煩冗詎當傳益哉
頰赤素棘　王世貞集于麟之文成其姍侮者八九姍
　侮之言曰吾詎知所謂使凡將氏辨之而吾未之識
　也盡卷而猶茫然帷有頬赤素棘而已
子長眉髮　明茅坤集僕少喜為文每謂當跌宕激射
　似司馬子長近迺取百家文之深者按覆之而因悟
　曩之所云子長者眉也髮也
類譯人　康海集古人言以見志故其性情狀貌求而
　可得今或不能自立傍人門户效顰而學步毋乃類
　諸譯人也耶
歐態韓格　王鏊集吳文定為文不事雕琢體裁具存
　紓徐則有歐之態老成則有韓之格
批㸃八家　茅順甫為文滔滔莾莾謂文章之逸氣司
　馬子長之後千餘年而得歐陽子又五百年而得茅
　子疾世之偽為秦漢者批㸃唐宋八大家之文以定
　之
漢魏以上　顧璘新編李夢陽讀書斷自漢魏以上聞
　人論古昔有不解事即曰豈六代以還書耶
文不檄致　王世貞集于鱗視學陜西中丞以檄致于
　鱗使屬文于鱗不懌曰副使而屬視學政非而屬也
　且文可檄致耶遂乞骸骨歸
標目七子　獻徵録刑部郎梁有譽與同舎郎王世貞
　李攀龍徐中行謝山人榛宗考功臣吳舎人國倫切
　劘為古文詞倡和為樂都人士無不標目七子焉王
　世貞詩見數八公君第幾空傳七子世無多
濟南北地　黄汝亨集後之作者謂北地古而踈濟南
　古而棘
瞑去四度　玉堂叢話羅圯為文鈎深元思都少卿穆
　乞伊考墓銘銘成語之曰吾為此銘瞑去四五度矣
南華西竺　明馮琦集人文向盛士習浸漓厭薄平常
　漸趍詭僻惟南華西竺之語是宗是競取佛經言心
　言性之語畧相近者竄入于聖言取聖言有空字無
　字者强同于禪教
龍鬼精怪　王思任集文章之托生與人無異有從天
　而下者有從星辰嶽瀆而降者有仙佛度世者有神
　道轉輪者有龍鬼精怪投胎吐氣者文長之文靈異
　立成爪牙皆矗予斷以龍鬼精怪
文辭無恙　李攀龍集文辭經術誠無當于今之君子
　然業巳為之我二三兄弟所恃以厭今之幸我者在
　是而何可使人更謂子與曰太守甚苦書䇿稠濁吏
　事旁午經術文辭一切無恙乎
文豪任吏　陳繼儒集王元美所至吏治精詗都人士
　咸嘆曰弇州文而豪乃任吏耶
文士知兵　沂陽雜記伍文定公善騎射知兵法勦江
　西賊時指揮李隆以文士易之屯兵以險處與公公
　料敵制勝每能追殺破賊李由是愧服
觸諱　明詩話元時進賀表文觸忌諱者凡一百六十
　七字著之典章使人不犯逮明孝陵恩威不測每因
　文字少不當意輒罪其臣若蘇平仲徐大章輩是也
新著稿　髙啓詩家篋已添新著稿官衫未歇舊熏香
成宏風格　黄汝亨題近義成宏代逺風格漸湮新既
　盩古而反古者貌擬膚立神理索然
王唐瞿薛　明史稿薛應旂工塲屋文字與王鏊唐順
　之瞿景淳齊名天下稱王唐瞿薛其閱文所品題百
　不失一
坊刻　明李詡漫筆余少時學舉子業並無刻本窗稿
　荆川中㑹元其稿亦門人所刻方山中㑹魁其試卷
　亦門人以活板印行未聞有坊間板今滿目皆坊刻
　矣
典起斯文　明史稿艾南英字千子為諸生好學與同
　郡章世純羅萬藻陳際泰以興起斯文為任刻所作
　行世世皆歸之
倡社　明雜紀楊先生廷樞倡應社于吳中評隲五經
　文字張溥未隗主易楊彜顧夢麟主詩周銓周鍾主
　春秋張采王啟榮主禮記而先生與嘉善錢㫋主書
　後與復社㡬社合領解之後聲譽日重門下著録者
　二千人
敲門石　王鏊詩鏤氷刻棘巧何為名成至此敲門石
　
　
　
　
　
　元明事類鈔卷二十一
欽定四庫全書
　元明事類鈔卷二十二
　　　　　　　　　　監察御史姚之駰　撰
　　文學門(二/)
　　　詩賦
上一統賦　元史陳孚宋剛中以布衣上大一統賦行
　省轉聞于朝署山長後仕至治中
識羅刹江　元錢惟善傳惟善鄉試時以羅刹江賦命
　題鎖院三千人不知羅刹江之為曲江也惟善引枚
　乗七發注為據大為主司所稱由是知名
十嵗作賦　元史謝端五六嵗能吟詩十嵗能作賦
賦兩都　藝苑巵言桑民懌在燕市見髙麗使臣市本
　朝兩都賦無有心竊恥之即作兩都賦眀詩小傳盛
　仲交以陪貢試吳下張肖甫謂之曰子過姑蘇必謁
　王元美仲交遂擕所著兩都賦謁元美于小祗園元
　美贈之詩曰遂令陸平原不敢賦三都
金繒乞選　樂郊私語楊亷夫選諸同人吳越兩山亭
　題咏嘉禾能詩者人人執金繒乞留選楊運筆批選
　只留四首
作賦賜宴　眀紀洪武元年十一月命東宫官作鍾山
　龍蟠賦時雪賦因賜曲宴
著賦自廣　王世貞集盧柟坐事繫獄著幽鞠放招賦
　以自廣故人謝榛擕柟賦㳺京師貴人間泣白其寃
字鍊句戞　王禕文訓其賦則字鍊句戞音覈韻軋藻
　秀春擷花艶時撥校妍􁈂于錙銖品抑揚于毫髪
詩過前代　楊維貞集本朝古文遜前代詩則過之郝
　元初變未㧞于宋范楊再變未幾于唐至延祐泰定
　之際虞掲馬宋諸公作然後極其所至上薄風雅繼
　此者世稱陳李二張而宛陵貢公則又馳騁其間未
　知軒輊
元詩近唐　李東陽詩話宋詩深却去唐逺元詩淺去
　唐却近頋元不可為法所謂取法乎中僅得其下耳
　極元之選惟劉静修虞伯生二人皆能名家
虞楊范掲　輟耕録國家詩稱虞楊范掲嘗有問集者
　曰載詩如何曰如百戰健兒梈詩如何曰如唐臨晉
　帖徯斯詩如何曰如美女簮花先生詩如何笑曰集
　乃漢廷老吏葢未免自負公論亦以為然
易聞為看　胡儼集薩天錫詩云地濕厭聞天竺雨月
　明来聽景陽鐘虞學士見之曰詩固佳惜聞聽字意
　重耳薩思之不能改後以問虞虞曰唐人詩云林下
　老僧来看雨何不易聞為看音調差勝薩大服
鐵體　元詩話楊亷夫學博才横承學之徒流傳沿襲
　槎枒鈎棘號為鐵體
袁白燕　明楊儀驪珠録時大本賦白燕詩呈鐵崖極
　稱其珠簾玉剪之句袁景文在座以為未盡體物之
　妙歸作詩翌日呈之鐵崖嘆賞書數紙散座客一時
　呼為袁白燕李獻吉集海叟師法子美集中白燕詩
　最下最傳
脱屣場屋　元黄庚詩稿自序僕齠齡時習舉子業何
　暇為詩自科目不行始得脱屣場屋凡生平豪氣盡
　發而為詩歌
成宏詩變　顧璘集國朝詩至成宏再變西涯李公主
　清婉尚才情定山莊公主雄渾白沙陳公主沈雅尚
　理致各名震海内
不觀宋詩　楊慎集何仲黙嘗言宋人書不必收宋人
　詩不必觀余一日出張文潜蓮花二詩劉美中夜度
　娘冦平仲江南曲訊之曰此何人詩荅曰唐詩也余
　笑曰此乃吾子所不觀宋人之詩也仲黙沈吟久之
　曰細看亦不佳可謂倔强矣
真詩　李夢陽自序詩者天地自然之音也今真詩在
　民間而文人學子顧往往為韻言謂之詩
捨筏登岸　何景明集今為詩不推類極變冺其擬議
　之迹徒叙其已陳修飾成文稍離舊本便自杌揑何
　益道化佛有筏喻言捨筏則達岸矣達岸則捨筏矣
類鬼作　草木子危太朴與楊徳機同晩步徳機得雨
　止修竹間流螢夜深至二句喜甚既而曰語太幽殆
　類鬼作
七律千篇　胡元瑞詩藪評七言律唐名家不過十數
　老杜至多不滿二百弇州乃至千數誠謂前無古人
三李詩　明胡霖墨池浪語李空同得趣于風李滄溟
　得趣于騷李西涯得趣于頌空同其詩中之長江乎
　滄溟其詩中之海市乎西涯其詩中之洞庭乎
取則貴人　劉基集今天下為詩者取則于達官貴人
　而不師古
口吻猶香　徐昌榖年少沉酣六朝散華流艶文章江
　左家家玉烟月楊州樹樹花之句至今令人口吻猶
　香
冲澹蕭散　獻徴録周南老作倪瓉墓志云處士之詩
　不求工而自理致冲澹蕭散尤負氣節
髙韻深情　王世懋集孟浩然五言雋永千載垂珍我
　明其徐昌榖髙子業乎二君詩不同而皆巧于用短
　徐以髙韻勝髙以深情勝
吾家詩　獻徵録林膳部鴻肆力為詩三山周元黄元
　師之世稱二元浦舍人源以詩謁鴻不見使二公問
　所為来源出所懐詩投之二公讀至雲邉路繞巴山
　色樹裏河流漢水聲驚嘆曰吾家詩也白鴻出見之
　相得益歡
和唐　眀詩評四明張楷遍和唐音各十餘卷餘姚楊
　時秀亦和唐煞有風致
髙楊張徐　王世懋擷餘髙季迪才情有餘使生宏正
　何李之間未知鹿死誰手楊張徐故是草昧之雄不
　中與髙作僕明張習集國初以髙楊張徐比唐之四
　傑不惟文才之似也眉菴盈川令終如一太史之斃
　同于賔王北郭雖不溺海而死非首邱張司丞投龍
　江又與照鄰無異
邵半江　李東陽集邵珪有半江帆影落尊前之句人
　稱為邵半江
作者森起　明詩評我朝詩莫盛國初莫衰宣正至宏
　治西涯倡之崆峒大復繼之自是作者森起雖格調
　不同於今為烈
李何徐邉　明袁永之集李何徐邉世稱四傑李雄健
　何秀逸徐精雄邉樸實四公殆萟苑之精英也邉稍
　不逮
髙凌徐庾　新編祝允明吐詞命意迥絶俗界效齊梁
　月露之體髙者凌徐庾下亦不失皮陸
唾諛貴詩　獻徵録鵝池生宋登春之京師日跨一蹇
　驢行長安道中往来覔詩時臨緇布衣某以詩逰公
　卿間聲稱籍甚生得其詩唾之曰作詩何為者而令
　七尺軀津津䛕貴人丐活耶
雄視千古　胡元瑞集信陽之俊北地之雄濟南之髙
　瑯琊之大足可雄視千古然仲黙為大家不足于鱗
　為名家有餘
杜赤壁　杜庠在都下㑹飲詩人畢集雲間張汝弼拱
　揖曰此過赤壁題驚人句杜先生也持酒前為夀長
　安人競呼為杜赤壁
陳莊體　泳化編莊定山詩初就少陵而不自以為然
　讀白沙詩愛之所用惟乾坤鳶魚老眼脚頭之類自
　謂為佳時稱陳莊體
詩以畫壽　李日華集白石翁詩沈卓雄快直闖杜陵
　營壘乃其詩多于所作墨戯間見之石翁淡于取名
　無意傳其詩而詩與畫皆盛傳是翁之詩以畫壽非
　以畫掩也
十五國風　教英雜言周有二南十三國合之為十五
　國風本朝有兩京十三省亦合之為十五國既嘗欲
　賦兩京且為十五國之賦近楚瞿氏欲采十五國之
　詩比于周風也
九言詩　麓堂詩話國初人有作九言詩曰昨夜西風
　擺落千林梢渡頭小舟捲入寒塘㘭貴在渾成勁健
　亦備一體
三言體　麓堂詩話羅明仲嘗謂三言亦可為體出樹
　處二韻迫予題扇予援筆云援風帆出江樹家遥遥
　在何處一時戯筆也
梅黄李白　靳史李西涯與程篁墩過采石李得句云
　五風十雨梅黄節程即應云二水三山李白詩一時
　服其巧麗
詩止詩　明陸錢詩序聞賓之以詩止詩不覺失笑乃
　戯以八止詩簡之而賓之遂有雞酒之約未幾賓之
　逾約予乃徵前物賓之以詩分理不能直因歸咎于
　督詩者令各助費因一笑為㑹
一月一體　李東陽集謝方石在翰林時學詩自立程
　課限一月為一體如此月讀古詩則凡院課及應荅
　皆古詩也故其所就沉著堅定非口耳所到
北格南調　鳳笙閣簡抄大抵北偏于格以雄渾為本
　故其詩専主子美南偏于調以流麗為工故其詩並
　祖開元
嬉春體　楊維禎集嬉春體五首遺錢唐詩人學杜者
　顧瑛云此體即如老杜以江上誰家桃栁枝為新體
　也
凸出紙上　二三朋儕各有諷詠孟陽攬筆長吟喜動
　顔色一字未妥一韻未穏胸中鶻突如凸出紙上横
　目而㨗得之審端諦視必匠意乃止
天上許可　曹士龍玉海詩天上詩人玉許可者李白
　韓愈輩其中有王世貞謝榛
要留清白　于肅愍公行狀景泰初公監修京城時見
　石灰因口占一絶云千鎚萬鑿出深山烈火坑中鍊
　爾顔粉骨碎身皆不顧要留清白在人間此詩䜟也
詩集大成　王世懋集詩家集大成手古惟子美今則
　吾兄李維楨集三吳文獻明則季迪開先禎卿中興
　元美集大成
詩案　胡纉宗有詩案之役因仇訐其聞駕幸楚詩有
　穆王湘竹語為怨望呪詛纉宗下獄取錦衣獄中柱
　械之類作制獄八景詩衆争咎之纉宗笑曰坐詩當
　死不作詩得免死耶
選詩精博　明誌林集詩至唐為極盛宋失之理趣元
　滯于學識而不知由悟以入自襄城楊士宏始編正
　始遺響然知之者尚鮮髙典籍棅選唐詩品彚拾遺
　正聲三種凡百餘卷識者服其精博
鍾譚體　鍾伯敬負才藻思别出手眼另立深幽孤峭
　宗以駕古人而譚生友夏為之應海内靡然從之謂
　之鍾譚體
武臣能詩　李東陽集國朝武臣能詩者莫過定襄伯
　郭元登有聨珠集行世
詩賈　明詩話黄季美能詩何侍郎穉素稱之為作詩
　賈傳曰唐人以詩名桑門閨秀皆進乎技賈人缺焉
　季美詩不妨賈賈不揜詩遂無前人
練川三老　明史稿嘉定唐時升詩援筆成不加㸃竄
　與同里婁堅程嘉燧並稱曰練川三老
倭人賦詩　卓異記洪武時倭國遣使嗐哩嘛哈奉表
　上問爾國風俗何如倭以詩荅有衣冠唐制度禮樂
　漢君臣句
鉛粉氣　徐禎卿集孟淑卿姑蘇女士工詩嘗曰作詩
　須脫胎化質僧詩無香火氣乃佳女子鉛粉亦然朱
　淑貞故有俗病李易安差可語耳
賣卜姍笑　明詩話劉子威詩襞績纂組節節俱斷其
　集皆顯名者序之盛相揚詡吳郡賣卜人表孟逸每
　向人抉擿其謬子威怒愬之有司有司既撻之而數
　之曰若敢復姍笑侍御詩文耶伏地對曰民寧更受
　笞數十不敢妄䛕劉御史也
尋詩　髙啓詩獨騎欵叚尋詩去
詩當厯　戴表元詩骨警如醫知冷熱詩多當厯記隂
　晴
褁魚罾　虞勝伯好為詩裔孫貧落死時勝伯所蔵詞
　翰數篋妻子以一魚罾褁置屋梁久之并其罾亡矣
自圏詩　明曹能始嘲沈野詩半夜號咷嘗索酒一生
　􁀙矂自圈詩
　　　詞曲
元曲　元史補遺闗漢卿解州人工樂府著北曲六十
　本世稱宋詞元曲然詞在唐人已優為之惟曲自元
　始有南北十七宫調
元人百種　明臧晉叔元曲選序今南曲盛行人人自
　謂作者而不知其去元人逺也元以曲取士人争挾
　長技自見予故選雜劇百種以盡元曲之妙
雪伯喈恥　今古録髙則誠元末進士晩以詞曲自娛
　因劉後村有死後是非誰管得滿村聽唱蔡中郎之
　句因編琵琶記用雪伯喈之恥髙皇覽其書云五經
　四書如五榖家家不可缺琵琶記如珍羞富貴家不
　可缺
填詞科　元史類編相傳當年取士有填詞科主司定
　題目并限曲名及韻其賓白則伶人自為之
闗卿　楊維禎宫詞開國遺音樂府傳白翎飛上十三
　弦大金優孟闗卿在伊尹扶湯進劇編
南曲　明周憲王元宫詞江南名妓號穿針貢入天家
　抵萬金莫向人前唱南曲内中都是北方音
康王樂府　王敬夫與康徳涵同里居相與徵歌度曲
　為娛萬厯中廣陵顧小侯逰長安訪求曲中七十老
　妓令歌康王樂府其流風餘韻闗西人猶能道之
逰春姓名　李開先集王渼陂罷壽州後始為詞曲嘉
　靖初将徵之纂修實録或摘取逰春記中所具人姓
　名毁于朝李林甫固是指西涯而楊國忠得非石齋
　賈婆婆得非南塢耶坐此竟已之
遼王豔曲　明錢希言紀聞遼王雅工詩賦尤嗜宫商
　自製小詞豔曲最稱獨歩後安置鳳陽又撰賣花聲
　諸詞流傳江表
賦打虎曲　明雜記武廟幸南都問伶臧賢南人有善
　詞曲者乎賢以楊君謙對召之命賦打虎曲稱㫖毎
　承㫖為樂府小令與優伶處因謀于賢請歸
傷曲　明詩話湯義仍牡丹亭曲本尤極情摯太倉相
　君亟令家樂演之且云吾老年人近頗為此曲惆悵
　又婁江女子俞二孃酷嗜其詞斷腸而死故義仍作
　詩哀之云畫燭揺金閣珍珠泣繡忩如何傷此曲偏
　只在婁江
　　　書法
分𨽻最長　掲徯斯詩國朝分𨽻誰最長趙虞姚蕭范
　與楊趙公温温蔡中郎虞公之格由鍾梁姚蕭二公
　撼中邦豈以筆法窺漢唐范公法遒不可當縱横石
　經兀老蒼楊家起候自洛陽華山之碑早擅場
篆冢　錢惟善集雲間善篆以所書瘞之細林山中題
　曰篆冢為賦長句自注雲間者朱芾孟辨也元詩話
　朱芾善大小篆常以所書瘞之細林山中題曰篆冢
成七家　吳澂贈趙子昻詩蝌蚪史籕来篆𨽻楷行草
　字體成七家落筆如一掃
摹書刻石　元史仁宗以周伯琦工書法命篆宣文閣
　寳仍題扁宣文閣及摹羲之蘭亭序智永千文刻石
　于閣中
十種蘭亭　李日華集元人錢國衡刻十種蘭亭筆法
　咸有異趣南宋内府五十餘種與韓氏羣玉堂賈氏
　悦生堂本爾時猶有存者故得選其萃耳
國學蘭亭　春明夢餘録國學有蘭亭石刻疑是宣州
　薛師正翻本或薛紹彭所刻本此石一云明初出天
　師菴土中一云元順帝北還重氊裹載棄之于路徐
　中山取置國學
寳單牘　元史庫庫字子山真行草書得晉人筆意單
　牘片紙人寳之不翅金玉
萬里求書　元史趙孟頫以書名天下天竺有僧數萬
　里來求其書歸國中寳之徐渭集世好趙書取其媚
　也
日寫三萬　輟耕録庫庫嘗問客云一日能寫幾許字
　客曰聞趙學士言一日可寫萬字庫庫曰余一日寫
　三萬字未嘗以力倦而輟筆
雙手二牘　元伊世珍嫏環記有黄華者雙手能寫二
　牘或楷或草揮毫不輟各自有意
可以鬻錢　趙孟頫自䟦千文此卷殆數年前所書田
　君良卿買得持來因思余自五嵗入小學學書不過
　如世人漫學之耳不謂時人持去可以鬻錢而良卿
　又捐錢以購之皆可笑也
書字寓規　元史世祖欲觀國子所書字布呼珠年十
　六獨書貞觀政要數十事以進帝知其寓規諫意嘉
　嘆久之
一家能書　堯山堂外紀仁宗嘗命管夫人書千文特
　勅磨玉軸付秘書監裝池又命子昻書六體為六卷
　子雍亦命書一卷且曰令後世知我朝有善書婦人
　且一家皆能書也
煮字　黄庚詩躭書自笑已成癖煮字元来不療飢
蒙古字　元史至元八年頒行國字又設蒙古字視儒
　學加重馬中錫謁元世祖廟詩綽楔半存蒙古字隂
　廊尚繪巴延軍
左行書　僧梵琦漠北懐古詩健兒雙眼碧慣讀左行
　書
道許氏説　楊士竒集永樂中滕用亨待詔翰林工篆
　籕自視天下無愈已者陳思孝就用亨語之戾許叔
　重者十數事相辨難且道許氏説文娓娓皆用亨素
　所忽者用亨乃始黙然
雄麗樸古　顧璘集自趙孟頫亡書學遂微篆法尤多
　失正至周伯温始克振本朝李文正公逺續其緒時
　則徐君子仁躬詣堂室早尚雄麗晚益朴古
篆沙蝸蚓　楊慎集篆學元有熊朋来趙古則窺斑得
　䏿擷英尋實何物周伯温者類撼樹之蚍蜉似篆沙
　之蝸蚓
三十六篆　王世貞集曇陽子授仙篆三十六其不可
　攷者天圓地方採陽元元含珠竹葉松書而已
草篆　明詩話趙凡夫以篆書名畧用草書體書之號
　曰草篆精舍名園咸乞其書題扁所撰有篆文長箋
篆韻　宋濓集鄱陽劉爆留意篆學用韻譜為宗而其
　先後則分以五音每字之下又析以九類説文所引
　古文六經其字與今所行本不同集為一編附其後
吳人善書　黄省曽吳風録吳人善書章草稱宋克能
　品稱徐有貞李應貞吳寛而超入于晉者惟祝允明
宗立綱　筆麈今秘殿法書皆以姜立綱為宗類如文
　奏之書
花鬚蝶芒　解縉春雨雜謎作字須善布置所謂増一
　分則太長虧一分則太短魚鬛鳥翅花鬚蝶芒油然
　粲然各止其所
精字學　獻徵録崑山王應電精于字學所著有同文
　備考書文指要六義貫珠圖六義相闗圖布字原病
　等書皆有禆于小學郭子章為之傳
雲間二沈　玉堂叢話太宗徵善書者試而官之最善
　雲間二沈學士尤重度書曰我朝王羲之吳偉業詩
　雲間學士推二沈布衣召見登華省一代才名並玉
　珂百年絹素垂金粉
改㫤字　明姜南抱璞簡記太常卿夏㫤文廟嘗試其
　書第一命書諸宫殿榜眷顧極隆初㫤字本書作昶
　因召見上曰日豈可從旁宜加永上遂為更定
東書堂帖　周憲王奉藩多暇留心翰墨集古名蹟十
　卷手自臨摹勒石名東書堂帖厯代重之
攙奪蘇市　吳寛答賓之作書戯效拙體詩此意亦知
　聊戯我試看攙奪語尤頑自注来詩小序有勿怪蘇
　家攙奪行市之語
危帽輕衫　祝允明書述棘寺正書娟媚行草傷輕加
　危帽輕衫少年毬鞠
購字易絹　玉堂叢話交南人購白沙先生字每一幅
　易絹數疋
希復執筆　髙啓集南宫生宋克草𨽻逼鍾王患求者
　衆遂自閟希復執筆
邢張米董　明史稿董其昌同時以善書名者臨邑邢
　侗順天米萬鍾晉江張瑞圖時人謂邢張米董又曰
　南董北米然三人者不逮其昌逺甚
董書　黄汝亨集毎見董元宰書細如㳺絲活如㳺龍
　本二王之妙間出蘇米而蒼顔老榦如顔栁者少此
　卷乃兼出之當是元宰變調真足寳也吳偉業集元
　宰署書為古今第一
易字　明陸容雜記壹貳叄肆伍陸柒捌玖拾阡陌等
　字相傳始于國初刑部尚書開濟然宋邉實崑山志
　已有之盖錢榖之數用本字則奸人得以盗改故易
　之耳
　　　筆
夢中授筆　元史楊奐父夢一神人以筆授之已而奐
　生詳見生子
萃三管　紫桃軒雜綴趙文敏善用筆所使筆有如意
　者輒剖之取其精毫凡萃三管之精令工總縳一管
　則真草巨細無不可終嵗任之無敝矣項子京欲倣
　此法竟不果
持筆賜酒　元王士熙集張進中善為筆管以堅竹毫
　以鼬䑕極精鋭宜書尚方所需非其所為不用進中
　自持筆以入必賜以酒璽書蠲其徭役焉
縳筆髙萟　楊維貞贈筆生詩楊君縳筆三十年髙藝
　豈止千人傳梁園學士為作傳虎邱道人㑹乞錢
不能執筆　輟畊録今色目人之為官多不能執筆花
　押例以象牙或木刻而印之
懸筆　輟畊録虞邵菴訪方外宰淵徵鍊師求召鬼仙
　以卜行蔵師即置箕懸筆書符作法
老頴上天　元胡天㳺無筆歎詩山中老頴飛上天九
　館癡髯化為石
三絶　謝肇淛西吳枝乗呉興毛頴之技甲天下元時
　馮應科者與趙子昻書錢選畫稱三絶至今猶相沿
　尚之
綾褁襯綿　戒菴漫筆朝廷用筆毎月十四三十日兩
　次進御各二十管冬用綾褁管裏襯以綿春用紫羅
　夏秋用象牙水晶玳瑁等
夢五色筆　解縉生而頴絶少時夢五色筆筆有花如
　菡蓞
黄䑕筆　劉永之集陳君心吾以黄䑕筆見貽此筆惟
　京師有之江南罕得也賦詩贈之
茅龍　陳憲章行狀白沙能作古人數家字山居筆或
　不給束茅代之晩年専用遂自成一家故其詩曰茅
　君頗用事入手稱神工又曰茅龍飛出右軍窩
玳瑁筆　明廖道南集太祖命劉三吾編緝諸書仍以
　朝鮮所貢玳瑁筆賜之
筆躍　談薈無錫想文宏治己酉秋赴應天試几上筆
　忽自躍是嵗魁榜第二人
瘞筆　明陸樹聲集予自南雍謝病歸敗筆盈篋童子
　將畀水火予曰是夕從事者其忍諸發䇿而筮之得
　坤之六五乃擇地西南隅坎而埋焉
挾筆以死　明紀事本末張獻忠陷成都懸榜試士諸
　生逺近争赴因以兵圍之殺數千人咸挾筆握䇿以
　死
　　　紙
不題古紙　談薈元李氏有古紙長二丈許相傳四世
　請趙子昻書子昻嘆其雅絶不敢落筆但題其尾
春膏　潜確類書元有春膏氷玉二箋魫色尤竒又以
　繭紙作蠟色兩面光瑩多寫大蔵經流傳于世
雪藤　升菴外集廣安州紙名雪藤玉版之類也何志
　熙詩雪藤尤異産不數花箋
百韻箋　費著蜀箋譜近有百韻箋合以兩色紙為之
　可以寫詩百韻故名
金葉寫　元史緬國為西南夷其文字進上者用金葉
　寫之次用紙又次用檳榔葉葢謄葉而後通也
羅文箋　朱徳潤贈牋紙吕生詩羅文緝緝染湘流中
　瑩晴空一叚秋
黟川雪　顧瑛謝人恵紙詩荷君寄我黟川雪猶帶漣
　漪瀉月聲
繭紙　王逢謝人遺繭紙詩明公枉珍遺開緘霜雪色
　自非玉女舂必假天孫織
蜀牋　蜀牋譜今天下皆以木膚為紙而蜀中乃盡用
　蔡倫法牋紙有貢餘有經屑有表光玉版貢餘雜以
　舊布破履亂麻為之惟金屑表光非亂麻不用
紙價十倍　近峯聞畧逆瑾用事百官門狀啟禮悉用
　紅紙故京師紙價頓數十倍
宣紙　帝京景物畧宣紙至薄能堅至厚能膩箋色古
　光文藻精細以陳清欵為第一
免貢紙　賓退録温州貢紙五百張其来久矣明開局
　于瞿溪何東園出守慮其病民潜濁其水製紙轉黒
　乃以地氣改遷奏聞奉㫖勘實得除免
井水製箋　池北偶談明蜀王府例以三月三日取薛
　濤井水製箋二十四幅以十六幅貢京師
金粉玉紅　客燕雜記内用紙曰楮皮曰經榜曰玉版
　曰夾連曰濶版曰髙麗繭紙内造紙曰五色砑光粉
　箋曰畫龍金箋曰厚粉五色箋曰灑金箋曰玉紅箋
玉鸞紋　楊基詩吳箋新製玉鸞紋
墨龍欄　宛委餘編國家特使則有勅勅用小龍墨欄
　黄紙
　　　墨
授一丸　栁貫傳貫至京師為呉文正公澄所器程文
　憲公鉅夫以墨一丸授之曰文章正印今屬子矣
髙麗貢　元陸友仁墨史髙麗貢墨猛州為上順州次
　之其文曰平鹵城進貢或曰順州貢墨或曰猛州貢
　墨
取一笏　元明善集世祖取鄂州籍府庫指庭實謂亷
　希憲曰恣汝所取希憲但取墨一笏
進御床　虞集贈朱萬初詩珥貂鳴佩入明光新墨初
　成進御床自注天子作奎章之閣日親翰墨閣下以
　萬初墨進大稱㫖得禄食藝文之館
玉泉墨　元好問集南中楊生玉泉墨不用松烟而用
　燈煤
桐花烟　元台哈布哈桐花烟贈吳國良詩桐花采采
　盈傾筐寳之不啻瓊膏粟真珠龍腦吹香霧夜夜山
　房擣元玉
輕磨　趙孟頫詩古墨輕磨滿几香
香累　元好問詩御團更覺香為累泠劑休誇漆墨成
桐法　倪瓉贈人用桐烟製墨詩老松端媿汝桐法更
　清妍
畫眉墨　元好問詩畫眉張遇可憐生自注宫中以張
　遇麝香小團為畫眉墨
品價尤重　帝京景物畧國初墨宣廟有龍鳯大定光
　素大定金填欵識外則國初之查文通龍忠迪方正
　蘇眉陽嘉萬之羅小華汪中山邵青邱青邱子格之
　方于魯程君房汪仲嘉吳左于丁南羽父子今之潘
　嘉客潘方凱吳名望吳去塵而市品價尤重者始方
　羅中方程今兩吳也
夢恵墨　祝允明集唐子畏嘗乞夢九鯉神夢神恵墨
　一擔詳見神靈
𣙜墨　于慎行集程君房寄墨數螺道中為税使所𣙜
　戯作志感詩末句云為語中人休錯認隃糜原不化
　黄金
郤墨　李東陽集羅公善進少在文貞公門有贈墨者
　視之則金也遂還之文公以是贈公圖曰郤墨
質輕烟細　帝京景物畧墨貴質輕烟細易松以桐佐
　桐以脂烟百兩油三石今五石矣逺烟獨草今茜染
　四剖矣膠用鹿麋熟而懸之經年矣
墨餅　邢侗墨談三十年前墨止和劑成餅不施文采
　貴在草細烟真膠清杵到
含李超羅　方于魯墨譜序徐楙吾曰易水東徙墨𣲖
　遂歸于歙明則首羅氏人争寳之幾與黄金同價迺
　建元之墨一出便欲含李超羅致足寳也建元于魯
　字
一品元霜　升菴外集予得墨法于異人祇用烟膠成
　即光如漆此外一物不用謂之一品元霜
煉墨通神　李日華集元冶老人善仙術改而煉墨墨
　成經萬杵僅一螺具諸神用研水得瀋呪吸即愈痼
　疾書符百神震懼婚帖諧合訟牒據勝含而噀之雨
　霧風霰一如所指
墨譜　帝京景物畧方于魯程君房墨各有譜
髹采可鑑　墨談今製墨一取古文竒字填銘幻象百
　出即皮相之髹采可鑒梔表蠟裏有慚上元
祭墨　吳偉業集周櫟園有墨癖嘗蓄墨萬種嵗除以
　酒澆之作祭墨詩
紫陽欵　墨談吾鄉孟大中丞好藏古墨聞有一挺為
　新安朱紫陽先生欵
鑑光挹潤　王世貞墨評新都潘景升贈余製墨四餅
　黝于漆圓于月其光可鑑其潤可挹其芬可以奪沉
　麝而不可名
墨花香　明居節詩䑕鬚閒呪墨花香
瓦篝自掃　髙啟謝宋隠君恵墨詩瓦篝自掃烟埃濕
　風雨空山杵聲急香爐峯前五粒松燒成片玉元香
　濃
　　　硯
玉帶生　元張憲集玉帶生端人也事文丞相為文墨
　賓與同館謝先生翺友善相殉國死生與翺哭于西
　臺之下生今歸㑹稽抱遺老人初宋上皇以丞相恩
　賜生紫衣玉帶至今不改其舊服因作玉帶生歌
水箕　元王惲覔風字歙硯詩嘗聞右軍硯風是琢手
　奢是名為水箕孕頤孩唅呀
翠濤　倪瓉詩岳翁嘗寳翠濤石今我還珍翠濤硯翠
　濤沄沄生縠紋雲章龍文發竒變
一泓鑿　元郝經混沌硯詩一泓鑿而失真六竅存而
　不死
作親隨　元淮詩此來囊中無一錐但擕石硯作親隨
行者　唐順之小硯銘大者凝然利以居小者扁然利
　以行不有居者墻壁戸牖誰與供十年之著述不有
　行者蒼山白水誰與收五嶽之精英
墨鏽　王肻堂筆麈古硯中隆起如瓦以不留墨為貴
　百餘年後方可就平今偽作者輒窪其中若臼然又
　暴烈日中乘其燥渇而飲之以墨為墨鏽皆硯之賊
　也
不惜壊硯　明通紀夏原吉天性寛平一日吏壊所寳
　石硯匿不敢見吉召吏諭曰物皆有壊吾未嘗惜此
　慰遣之
未央瓦　貝瓊集臨川宋季子得未央宫瓦頭一片代
　陶泓因榻一紙見遺上有長樂未央字其文古雅案
　許有壬有未央宫瓦硯詩
紫英　泳化編宣宗賜夏原吉紫英硯象牙翠花筆龍
　香墨水晶鎮紙
龍鳳硯　明沈士謙明良録開元寺潜龍殿基多龍鳳
　磚上微時嘗鑿之為硯及即位遣使輦之内府都人
　效之號龍鳳硯
灘哥石　宋濓灘哥石硯歌灘哥古硯近獲見驚喜奚
　翅逢黄琮有唐四葉崇象教當時授筆惟房融愛其
　厚重為題識七月七日元神龍南渡羣公競題識氏
　名環列縈秋蟲朔元雖以實内府棄置但使塵埃封
　方今聖人重文獻㫋蒙舟載來江東紫端元歙盡斥
　去欣然為此回重瞳
擊硯圖　池北偶談吳匏菴珍一銅雀瓦硯一日出示
　其友某公惡曹瞞㧞劍擊之立碎匏菴懊惜沈啟南
　在座援筆作擊硯圖
投硯　明史稿林俊劾宦者梁芳及妖僧繼曉帝欲誅
　之懐恩固争帝怒投以硯
如碧玉　湧幢小品端溪舊石久不可得萬厯時内臣
　至彼測舊坎水深數丈用皮囊絞水百日方盡人縋
　下鑿取甚多水忽大至亟上得免王損菴獲數方召
　匠琢成董思白題識細潔瑩浄宛如碧玉
磨刀石　王穉登雨航記薛憲副家蔵宋端溪石硯一
　硯在山下人家作磨刀石先生購得之余為銘
鴛鴦硯　劉玉記已瘧編魏國公家有鴛鴦硯甚竒兩
　硯並處則硯水自流光彩倍潤分則與常硯無異
紫端新浴　王寵詩紫端新浴墨波香
圓硯　李攀龍圓硯詩洗墨沉金鏡呵氷斷玉環
蟙䘃硯　池北偶談崇禎時張延登宿汶口偶見水中
　光芒甚異出之則一石可尺許背負一小蝠一蠶腹
　下蝠近百皆如生蠶右小凹可受水下方正受墨公
　製為硯以爾雅注齊人呼蝙蝠為蟙䘃因以名之劉
　理順馬世竒夏允彛髙名衡皆為銘賛
生蘚　髙啟詩閉門孤客抱深愁久不題詩硯生蘚
　　　文具
硯山　掲傒斯硯山詩序山石出靈壁大不盈尺髙半
　之中隔絶澗前後五十五峯東南有飛磴横出方平
　可二寸許鑿以為硯號曰硯山在唐已有名後歸于
　李後主主亡歸于宋米元章刻其下宋之季歸于天
　台戴運使賈似道求之不與擕持兵亂間乃獲全大
　都崇福宫張真人本戴氏子貽書得之請予賦詩
水晶筆格　元史交趾獻貢物帝嘉布呼珠之功以其
　半賜之布呼珠惟受沉水假山象牙鎮紙水晶筆格
案頭逺山　劉因賦逺山筆架詩何物能支筆萬鈞案
　頭依約逺山痕燈横烟影隠猶見秋入霜毫勢欲吞
十友圖　顧元慶十友圖賛端友石屏陶友古陶器談
　友玉麈夢友湘竹榻狎友鷺瓢直友鐵如意節友紫
　簫老友方竹杖清友玉磬黙友銀潢硯各有賛
詩牌　明王良樞詩牌譜牌六百扇廣六分厚一分以
　一面空字一面空白其字聲平仄以硃墨别之詩伯
　掌焉有分牌分韻立題較勝諸法
鎮紙獅　典故紀聞成祖御右順門時御案有鎮紙金
　獅欹側將墜給事趍移置案中上顧侍臣曰一器之
　微置之安處則安况天下大器乎
詩釣　邵寳集師邵出意作綸竿于牆上以便逓詩名
　曰詩釣首倡一篇詞意兼美依韻奉酬
七十二峯　池北偶談米太僕萬鍾蔵一研山有七十
　二峯洞壑竒絶每天欲雨則水出欲霽則先燥太僕
　以五百金購之
　　　鑒賞
不蓄古物　元亷希憲家傳商挺以博古名世嘗謂宜
　蓄古器物以廣見聞公曰古物無古于易與書者他
　尚何求
蓄書畫　吳風録自顧阿瑛好蓄玩器書畫至今吳俗
　多此好若陸完神品畫累至千卷王延詰三代銅器
　萬件數倍于宣和博古圖所載
善鑒古物　延休堂漫録滕用亨善鑒古器物書畫嘗
　侍成祖閱畫卷衆目為趙干里者用亨言筆意類王
　晉卿及終卷果有駙馬都尉王駪名
黄翁　王穉登集金閶人多靈智以其意為贗物衒鬻
　射利黄翁能為人辨析剖証凡以古鐘鼎金石圖書
　售者多就黄翁鑒
真蹟千金　明詩話沈純父先生好鑒賞書畫言者遂
　劾其以千金市右軍真蹟一卷
手摩即得　明史稿輔國將軍宇淡博通羣籍尤善識
　古器物以手摩之即得
收蓄最富　吳寛集吾蘇劉僉憲廷美華亭汪正郎尚
　寳皆博雅善鑒賞書畫而又力足以致之故人家斷
　縑殘墨悉歸焉收蓄之富江南莫比
精于鑒别　胡應麟集新安楊不弃精于鑒别法書名
　畫吳用卿所刻新帖皆其審定鉤摹上石
發冢起獄　王世貞集胡宗憲餽世蕃古法書名畫皆
　索之富人世家豪奪巧獵靡所不極他人相習成風
　其所獻尊罍之屬或發冢剽攻他寳玩多起大獄而
　後得之
小博古圖　甲乙剰言鄭錦衣樸重刻小幅博古圖其
　翻摹古人及雲雷饕餮諸象較精于前且卷帙簡少
　使人易蔵大有禆于賞鑒家
真賞齋　明豐道生真賞齋賦序錫山東沙華子貞孝
　之裔藝文之英爰購齋居惟貯圖典周秦漢魏之書
　晉唐宋元之繪固已盈几溢奩兼䑳壓棟至于藻鑑
　所注神情所鍾性命可輕頭目同寳是以太史李文
　正公題扁曰真賞齋真則心目俱洞賞則神境雙融
　翰林文公為圖為銘昭其趣也
墨林印　吳偉業觀項黄中家萬嵗通天帖歌可憐累
　代圖書盡斷楮殘編墨林印此卷仍逃刼火中老眼
　縱横看筆陣
扇癖　陳繼儒集陳定生有扇癖如倪沈唐祝而下種
　種書畫之扇皆為收蔵詳見扇
互相評隲　文徵明集署丞華君稱尚古生好古法書
　名畫鼎彛之屬亦能推别真贋時從沈周先生逰互
　出所藏相與評隲
　
　
　
　
　
　
　
　
　元明事類鈔卷二十二
欽定四庫全書
　元明事類鈔卷二十三
　　　　　　　　　　　監察御史姚之駰撰
　　武功門
　　　名將
収大黄　元史太宗下靈武諸將爭取子女金帛楚材
　獨収遺書及大黄藥材既而士卒疫得大黄輒愈
百五十戰　元名臣事畧阿珠每聞敵所在忠勇奮發
　即躍馬挺槊陷陣深入故南討北征四十年大小百
　五十戰未嘗敗衂
賽存孝　元史劉整從孟珙攻金信陽以十二人渡塹
　登城襲擒其守珙曰唐李存孝率十八騎抜洛陽今
　整所將更寡而取信陽乃書其旌曰賽存孝
乗騅督戰　元史布哈遇劇賊為所害後軍中徃徃見
　其乘騅督戰云
數創痕　元史類編郝和尚以善戰名朝後太宗於行
　在命解衣數其創痕凡二十一帝嘉其勞進五路萬
　户
深畧善斷　元史巴延深畧善斷將二十萬衆若將一
　人諸帥仰之如神明
比三代師　元史沙木斯鼎鎮雲南㑹羅槃甸反師出三
　日不攻敵亦不降遣使善諭之越三日又不降諸將
　有發憤自徃攻者桬斯鼎將治以法叩請乃免羅槃主
　曰平章寛仁如此拒命不祥乃舉國降是役也兵不
　血刃比三代之師云
傅一廖二　楊慎集蜀解元王孝忠鄉試賀平西表有
　句云川四巴三収彈丸黒子之地傅一廖二成大統
　函夏之天傅一廖二乃太祖御製平西蜀頌中語謂
　傅有徳之功第一廖永忠之功第二也人咸服其博
　洽
蹴陳駕張　宋濓康公神道碑東呉西楚蹴陳駕張身
黑將軍　名臣録上將取徐州花雲為先鋒单騎遇賊
　數千人雲提劒躍馬衛上横衝而過敵大驚曰此黒
　將軍勇甚不可與爭鋒
九佩印　卓異記徐中山逹以中書丞相佩大將軍印
　一佩征鹵大將軍印八自呉以前不佩印而總兵者
　又不易數
文臣視師　王世貞集王越以總督視師延綏屢以輕
　騎破敵前是文臣視師者多從大將軍後出號令而
　已至越乃得選武騎為腹心將而始有戰後紅鹽池
　之捷擒斬尤多
少將　名世類苑襄城伯李隆年十五襲爵天姿英偉
　上深器之每有征伐輒命領兵其應機發策出竒取
　勝雖老於行陣者亦多讓其能
行兵三事　宋濓集胡武莊嘗曰吾不知書然行兵惟
　有三事不殺人不虜人婦女不焚人廬舎
徐常　明王世貞史傳常遇春為人沈鷙果毅出則摧
　鋒入則殿後未嘗敗北年差長于大將軍而数從征
　伐進止赴期不敢爽毫髪故一時稱名將者必曰徐
　常
黒丁　獻徴錄丁徳興驍勇善射上偉其才貎以黒丁
　呼之嘗與諸將論征伐難處曰必得黒丁乃可後封
　濟國公
譚家馬　明王偉集永寧伯譚廣統神機兵進止有度
　望見皆曰此譚家馬也文皇有所指揮亦曰譚家馬
　至漠北相戒亦曰慎無犯譚家馬
瘦官人　明雜記倭人入犯任公環大小數十戰功最
　多歸熙甫詩云江南列郡盡乗城藏穴何人肯出兵
　惟有使君躬擐甲劉家港口看潮生公軀瘦瘠倭人
　目曰痩官人望而避之
將能知將　劉定之疏今國家用將有出于將門之中
　者石亨楊洪是也有出于将門之外者于謙楊善是
　也然惟将能知将宜令其不拘門第各舉所知以任
　之
楊王　明陳循集昌平侯楊洪鎮宣府時敵人敬畏之
　呼之為楊王額森之難奮不顧身一時于諸將中功
　為最
　者十帝輒祭告郊廟受賀蟒衣金繒歲時稠疊邊帥
　武功之盛二百年來未有也卒年九十子九人五總
　兵官四㕘將
有鬚婦人　明余寅集劉將軍綎嘗自詫徃在西陲時
　庶幾男子今在東南有鬚婦人耳嗟嗟將軍奈何竟
　卧東南自愉快乎
盧閻王　明季遺聞盧象昇備兵天雄屢敗賊賊相戒
　此盧閻王遇即死不可犯復總督七省屢獲竒勝
鎮皮島　明史稿毛文龍以總兵掛將軍印鎮皮島皮
　島亦稱東江在登萊大海中袁崇煥以閱兵為名泛
　海抵雙島計斬之崇煥既妄殺文龍後帝亦誤殺崇
　煥邊事益無人矣
三巵屬軍　崇啓野乗左良玉微時事昌平軍門侯恂
　為走卒㑹有警受詔赴救侯公曰此非良玉不可夜
　即遣總兵諭意詰旦㑹轅門大集諸將賜良玉巵酒
　三令箭一曰三巵酒者以三軍屬將軍也令箭如吾
　自行諸將其勉聽左將軍令後果大捷
東李西麻　明史稿麻貴大同人善用兵承欽賜者七
　錫世廕者六麻氏多將材人以方鐡嶺李氏曰東李
　西麻
　　　兵法
七星樁　元史李黼為江州路總管禦賊於江以長木
　數千冒鐡椎於杪暗植沿岸水中逆刺賊舟謂之七
　星樁
竹籠火炬　元史汪維正攻宋臨嘉陵江作栅扼其水
　道夜懸燈栅間編竹為籠中置火炬順地勢走轉照
　百里外宋人知有備不敢近
樂作乃戰　虞集碑文張宏範以舟師攻宋於海中下
　令曰聞吾樂作乃戰先麾北面一軍乘潮而戰不克
　順潮以退樂作宋人以為且宴少懈舟師直犯其前
　衆繼之宋師大潰
出征命獵　續通考成祖親征阿嚕台度偏嶺命將士
　獵於道旁山下上曰朕非好獵顧畋獵可以馳馬揮
　戈作其驍勇之氣耳
穴地爨　王世貞集藍玉襲冦用定逺侯王弼謀令諸
　軍穴地而爨毋使見煙火冦竟不見
冰城　明紀事本末納克楚冦遼東沿祚河遁歸指揮
　葉旺緣河預疊冰為牆以水淋之經宿凝沍隠然如
　城藏釘板於沙中設陷馬阱於平地伏兵以待之敵
　至遇冰城馬不前大敗焉
神兵衝霧　卓異記沭英師次曲靖阨險莫前忽大霧
　四塞英揮兵衝霧而進比霽賊大驚以為神兵飛至
　遂乘勝取雲南
天橋　明史稿廖永忠從伐友諒攻江州州城臨江永
　忠揣城髙下造橋於船尾名曰天橋以船乘風倒行
　橋傅於城遂克之
反間遲留　名世類苑宸濠叛王文成公誓死進兵恐
　濠徑襲南京遂犯北京圖為阻撓使遲留半月逺近
　聞知自然有備乃偽作火牌假寫各府報帖及與濠
　腹心劉李諸書濠見之果生疑懼遂不敢輕出後濠
　探知虚實乃敢出兵事機已失我師即疾趨攻破省
　城分兵迎擊罪人斯得矣
木牌投江　吾學編𫝊友德伐蜀直抵階州拔文州遂
　趨綿州至漢江造戰艦將進兵漢州欲通軍聲湯將
　軍為木牌數千書克階文綿日月投漢江順流而下
　蜀守者見之解體
夜縱白羊　王鏊集王倬為餘干令贛盜起公督兵討
　之賊據山為險擂石雨下莫敢進公夜縱白羊千頭
　於山下鼔噪從之賊亂投木石比曉畧盡進兵大破
　之
擊螺尾　名山藏徐常圍蘇州三百餘日不下劉基曰
　蘇城形如螺取螺者擊首則尾縮擊尾則出齊門尾
　也盤門首也擊齊門盤門開矣諸將用其言破之
築城貯糧　泳化編上北征命為貯糧計夏原吉議用
　武剛車三萬兩運糧二十萬石踵軍而行過十日程
　築一城再十程又築每城貯糧若干仍留軍守之
演營習陣　楊文襄集靈州邊堡壁間有詩云堪笑書
　生無勇略演營習陣日紛紛問之乃才尚書所作公
　見予下操軍令及行營陣圖笑曰此古本子何足法
　邊兵自能殺賊若以驍勇將官驅之使戰何功不成
　安用營陣為哉後才竟以野戰被害
風雨出師　典故文皇靖難姚廣孝擇日興師至期疾
　風暴雨文皇憂之廣孝曰陛下是龍須風雨大方助
　得勢臣豈不知今日有風雨哉
用兵講學　王守仁行狀公當桶岡横水用兵之時敵
　偵知其講學不甚設備而我兵已據其地蓋用兵則
　因講學而用計也
論兵皆易　俞都督大猷學深於易而精於兵其論兵
　多㕘用儒家言閩人李杜序其書以為其學莫非兵
　而其論兵莫非易
鵰𠞰　王世貞陽朔紀事茅坤僉廣西憲事時夷巢出
　剽陽朔殺其令朝議大征公告督府曰大征兵非十萬
　不可今檄徴諸路猝不可集計莫若鵰𠞰者如鵰之
　搏免然伏於無形倐入而殱其魁他部落必惴而謀
　自完也乃簡部兵五千後先發而所過道輒幟而榜
　曰軍門進十萬兵討某砦他砦無動遂以告捷
素曉兵機　唐順之傳倭冦竊發本兵題云兵部郎中
　唐順之生長江南久知夷性且又素曉兵機近查閲
　薊州兵馬兩關振飭即収堵截之功相應給勅㑹同
　𠞰倭公至銳然决戰徐海就滅
漁艇平冦　獻徴錄姜儀為彬桂兵備時洞庭冦大為
　民害公令漁艇悉為保甲而出贓贖代為課輸賊起
　聽其蟻附而擊之冦之所有盡以償勞計不勞而湖
　水陸平矣
蜜劑糗糧　邱濬集兵部尚書余子俊知西安府時從
　征滿四軍容大振或慮其饑公曰我已備糗糧二百
　車皆以蜜劑而和者可使飽而無渇
懸髙帝牌　震澤紀聞鐡鉉為山東布政使文皇師至
　城下攻之百方以礟石擊其城將破鉉書太祖髙皇
　帝牌懸城上師不敢擊乃舎之去
燒荒　陳第詩序自南塘戚公來薊民享生全乃論戚
　者謂不宜於北竟徙嶺南為作燒荒行以寄於悒年
　年至後罷防賊出塞燒荒灤水北枯根朽草縱火焚
　來春突騎饑無食
臨敵决機　名世類苑湯襄武和勇而善斷臨敵未嘗
　挫衂有語及兵法者輒笑曰臨陣决機在智識敏逹
　何以泥古為
船禁泊岸　明章懋集陸震知泰和縣時江西方調取
　狼兵公謂狼兵所經甚於刼盜乃請總制出令兵船
　不許灣泊若一船灣泊則刑其船户十船為帮以次
　抵岸受支應不許紊亂由是人皆肅然
金巵乞汝　名臣錄王越總督西邊一日大雪方飲一
　千户詗敵還即召入與談敵事甚晢大喜曰寒矣手
　金巵飲之復談則益喜命伎絃琵琶而侑酒即併金
　巵予之已又談則又喜指伎中最姝麗者曰欲之乎
　以乞汝自是千户所至為效死力積功至指揮
筯引紙縷　髙啟集楊應炎守常州元兵圍城食盡應
　炎命截紙縷置盂中若湯餅狀以筯引示之曰吾食
　甚足
令相假貸　明書楊榮扈北征中道軍乏糧榮請令軍
　中得相假貸俟入塞後官償之率一而償三由是軍
　無乏食
礟喑　流宼志賊攻滁州掠婦女數百人環向堞植其
　跗而倒埋之露其下私血穢淋漓以厭諸礟礟皆迸
　裂或喑不鳴城中取圊牒數百枚如其數懸堞向外
　礟皆復發
呂公車　明史稿奢氏圍成都忽數千人擁物如舟髙
　丈許長五十丈樓數重牛革蔽左右一人披髪仗劒
　載羽旗中數百人各挾弩矢翼兩雲樓曳以牛俯瞰
　城中城中人皆哭總督朱燮元曰此呂公車也乃發
　礟飛千鈞石擊之又以大砲擊牛牛返走敗去
方員牌　明趙鏜集周積為南安推官大軍征思田取
　道於贛夫馬一節有司以冒領為憂公製方員牌數
　千白督府曰詰旦有方牌者給馬員牌者給夫一由
　是軍士不敢冒領
海戰無法　獻徵錄俞都督大猷殺海賊無慮數萬藉
　樓船為多公嘗言海戰無法只在知風候齊號令以
　大勝小以多勝寡耳
鴛鴦陣　陳第送戚都䕶詩承平日久不知兵南北徴
　師浪結營獨有鴛鴦明節制堂堂中國振先聲自注
　鴛鴦公所制陣名
練武圖　泳化編余子俊督三關軍務謂大同宣府地
　方車戰為宜因具圖五本以獻制曰可乃造戰車數
　十輛為練武圖以教士卒
　　　攻戰
暑戰　元史時滕州尚為金守諸將言炎暑未可進博
　囉曰主上親督大軍平定西域未聞當暑不戰我等
　敢自逸乎
據鞍呼　元通鑑姚樞從世祖征大理夜陳宋太祖遣
　曹彬取南唐不殺一人事明日世祖據鞍呼曰汝昨
　言曹彬不殺者吾能為之樞馬上賀曰生民之幸也
戰猶鑿　姚燧集屑㕓曰戰猶鑿也匪斧不入我先為
　鑿諸君斧繼乃入疾戰
分寸不離　元史博爾濟戰於搭齊噶達爾兩軍相接下
　令殊死戰跬步勿退博爾濟繫馬於腰跪而引滿分
　寸不離故處太祖嘉其勇膽
坎城功最　元史類編隋世昌隨攻新城坎其城先上
　中數矢傷臂兜鍪皆裂昏眩墜地挺鎗復進遂下之
　明日丞相巴延視所坎城髙一丈五尺第功為最
擣虚策　元史襄樊圍急宋人坐視不敢救金履祥進
　牽制搗虚之䇿請以重兵由海道直趨燕薊則樊襄
　之圍自解且備叙海舶所經凡州郡縣邑下至巨洋
　別塢難易逺近歴歴可據宋終莫能用後朱瑄張清
　獻海運之利而所由海道視履祥所上書咫尺無異
人油礟　續資治通鑑巴延攻常州命役城外居民運
　土為壘並人以築之且殺民煎膏取其油作礟
挺戈先登　明史稿常遇春從上渡江至采石磯元兵
　陣於磯上而磯干巨舟如織相去三丈餘猝難登岸
　遇春捨舟挺戈先登衆皆披靡遂抜采石
封侯地　明紀事本末李如松援朝鮮將士馬四萬餘
　東由石門度鳳皇山望朝鮮萬峰出沒雲海監軍劉
　黄裳慷慨誓曰此汝曹封侯地也
費兩日　卓異記燕起兵時僧道衍曰師行必克但費
　兩日耳及東昌敗回道衍曰前已言之費兩日昌字
　也自此全勝矣
名骨俱香　汪道昆集戚将軍景通嘗六月過戰場僵
　屍枕藉衆皆掩鼻不欲近將軍譙責曰偉哉國士其
　名與骨俱香吾將與之同㳺九原無憾矣爾曹顧病
　耶
厭勝術　明史稿李橒撫貴州安邦彦圍貴陽為三丈
　樓臨城用婦人雞犬厭勝術橒令烹彘雜斗米飯投
　飼雞犬而張虎豹皮於城樓以祓之乃得施砲石
小放大放　流宼志李自成圍開封益急鑿城空之廣
　數尺實以火藥燃之一烘而裂曰小放窟城縱横數
　丈實火藥燃之一𤼵震天名曰大放
火輪金甲　明張元凱西苑宫詞夕烽千里照甘泉一
　紙降魔勅已傳急遣六丁乘羽駕火輪金甲淨幽燕
　　　徴兵
金字符　元史凡驛傳遇軍務之急則以金字圓符為
　信銀字者次之
生券軍　元史有生券軍熟劵軍
金虎符　元史類編兵制萬户佩金虎符符趺為伏虎
　形首為明珠而有三珠二珠一珠之別千户金符百
　户銀符
漸丁　元史元貞二年括䝉古户漸丁充行伍注曰孩
　㓜稍長之丁也
寸白軍　元兵法志有雲南之寸白軍福建之畬軍皆
　不出戍他方者蓋鄉兵也
團營　今言團營始於景泰三年于肅愍公建議也兵
　制本三營一曰五軍肄戰陣二曰神機習火器三曰
　三千備宿衞此三營中健銳者合營團操故曰團營
五軍都督　續通考明兵制設中左右前後五軍都督
　府分領在京各衞所在外都司衞所其在京錦衣等
　親軍上直衞不𨽻五府
調兵　湧幢小品調兵有二一邊兵一土司兵邊兵起
　於正德時流賊猖獗調宣府延綏竒游兵益以遼東
　大同二枝數數敗賊土司兵惟川湖雲貴兩廣有之
　然止用於本省亦流賊時徴入用之有功至嘉靖間
　南倭北敵無不資之且倚為重
勾補　登壇必究邱文莊曰舊例遇有缺伍衞所差旗
　軍於其原籍徑行勾補其流弊乃至於勾至者反少
　於所遺之人於是用言者計每歲分遣御史清勾然
　亦徒有其名耳
兵符節制　王守仁集習戰之方莫要於行伍治衆之
　法莫先於分數今調習各兵每二十五人編為一伍
　伍有小甲五十人為一隊隊有總甲二百人為一哨
　哨有長有協哨二人四百人為一營營有官有㕘謀
　二人一千二百人為一陣陣有偏將二千四百人為
　一軍軍有副將副將而下得以逓罰編選既定每伍
　給一牌備列二十五人姓名謂之伍符每隊置兩牌
　編立字號一付總甲一藏本院謂之隊符每哨每營
　皆然凡遇征調發符比號而行以防奸偽
身試騎射　隆慶注畧蘇州多冗兵海瑞行部至蘇以
　不可率汰乃身結束上馬試射已令民兵之有技力
　者得自舉立試之取其尤者命為卒長卒之無能者
　許自供退冗盡汰而士不譁
餉多兵少　明史稿崇禎時蔣德璟言祖制各邊養軍
　止屯鹽民運三者原無京運銀至正統時始有數萬
　迄萬歴末亦止三百餘萬今則遼餉練餉並舊餉計
　二千餘萬而兵反少於徃時耗蠧乃如此
土兵　湧幢小品成化二年用陜西廵撫盧祥言選民
　丁之壯者編成什伍號為土兵原僉民壯亦入其中
　凡得二萬人時摩囉歡方窺邊憚之不敢深入
土兵未劣　崔銑上李西涯書議者曰土兵劣於邊兵
　未知計者也太祖定中原江上卒耳太宗北伐中土
　兵耳是故安危在所任
邊軍謡　陸粲邊軍謡邊軍苦自恨生身向行伍月支
　幾斗倉底粟一半泥沙不堪煮盡將易賣辦科差顆
　粒那曽入鍋釡
客兵之禍　明宗臣集客兵之禍甚於宼盜宼之害猶
　有方也客兵者無不及矣宼之至人猶得持梃逐之
　客兵者殺人而人不敢怒而訴也即有訴反益之禍
　矣
官兵逼　明周岐官兵行官兵畏賊如虎狼但行賊後
　勢莫當鳴鉦擊鼔入村里馬索芻豆人索糧賊去人
　歸猶爨食官兵所過生荆棘痛哉良民至死不為非
　無如官兵勢逼民為賊
紙册有兵　萬歴注畧熊廷弼奏言兵部所遣發者紙
　册上有兵到地方無兵
内教塲　李夢陽内教場詩鵰弓豹鍵騎白馬大明門
　前馬不下徑入内伐鼔大同耶宣府耶將軍者許耶
　　　勇力
越二跨三　元史貫酸齋年十三膂力絶人使健兒驅
　三惡馬疾馳持槊立而待馬至騰上之越二而跨三
　運槊生風觀者辟易
刀王　元史王英有大節膂力絶人襲父職為千户父
　子皆善雙刀號刀王
斬蛟水赤　元史類編衮台為元江路安撫勇膽過人
　時洞蛟為患蠻民苦之代挾利劒入洞頃之水盡赤
　與蛟並死居民始得耕種
馬首俱墮　宛委餘編元鄭濞舞劒能使壯士十馬首
　俱墮
力戲　元史順帝時葢苗為㕘知政事帝欲以錢萬貫
　與角觝者苗曰力戯何功獲此重賞
拳鬬牛　宋濓集元人鄧弼以力雄鄰牛方鬭拳其脊
　折仆地市有石鼔十人舁弗能舉弼兩手持之
斷戈更戰　明武德傳畧德從常遇春疾戰流矢中股
　拔出之戰自若又戰劉山賀仁德奮戈刺中德右股
　德引刀斷戈追擊之破其軍
運棒如飛　獻徴錄有力士李金鎗者名壓一境徐武
　功召試其藝曰此步鎗法耳呼家人以吾棒來棒乃
　純鐡所為重六十餘斤公運棒如飛時時及李頸李
　懾汗伏不敢起公擲棒叱之去
十二騎　泳化編燕使指揮衮台以十二騎覘師遇餉
　卒三千台即入其陣大呼大軍至不降且死三千人
　皆潰
逆拓風帆　談薈國初有吳齋公者力逾千斤嘗遇巨
　艦怒帆吳在下風以手逆拓之船為開丈許有劇盜
　聞之將甘心焉徃謁之吳知微服應門留客坐烹茶
　取巨竹本如椀大者折之碎為數片盜驚問為何人
　曰齋公之僕也黙然辭去
觧賜赤𫀆　泳化編郭英從太祖征武昌有敵將突馳
　入上遽呼郭四殺賊英持鎗躍馬賊應手隕上觧所
　御赤戰𫀆賜之
刀挑葦束　明王文祿述略石亨勇力絶倫持大刀重
　八十斤兩行列葦束如人亦八十斤亨披重鎧騁馬
　疾馳以刀尖挑葦束左右互轉捷如束薪
好拳捷　從信錄歙人汪宗孝好拳捷之戯緣壁行如
　平地躍而騎屋瓦無聲已更自􁑴下屹立不加于色
　偃二丈竹水上能徃還數十過
鐡布衫　明鄭龍如集將軍劉綎門客名鐡布衫者有
　異術與人角戯其身挺立不動加以矢石拳棍畧無
　所傷
大呼縳絶　兵畧纂聞花雲守太平城陷友諒縛雲急
　雲奮躍大呼縛皆絶奪守者刀連殺數人
首脫持兵　卓異記丁普郎與賊戰身被數十鎗首既
　脫猶持兵戰植立舟中後廟祀南康
李鐡鎗　楊維楨詩李鐡鎗人之傑將之强手持鐡鎗
　丈二長鐡鎗入手烏龍驤龍精射之落欃槍
道人拳　唐順之峩嵋道人拳歌浮屠善幻多技能少
　林拳法世稀有道人更出自新竒乃是深山白猿授
　百折連腰盡無骨一撒通身皆是手
　　　凱旋
受賞恥先　元名臣事略巴延至建康大㑹諸將出庫
　金行賞張宏範後至巴延曰祖宗之法軍事㑹集罪
　加後爾何敢後宏範徐進曰臨陣未嘗後受賞恥居
　先何為不可
濟南一言　元張起岩集張宏濟南人宋吕文煥守襄
　陽攻之不下諭之不從最後遣人徃招吕曰得張濟
　南一言吾無盟矣公持詔徃諭文煥遂舉城降
禮賢黜罪　元明善集巴延入臨安禮賢黜罪市肆不
　易歸馬蕭然囊惟衣被
崖山磨石　元史張宏範攻宋主於海陵港磨崖山之
　陽勒石紀功而還
功臣廟　明通紀洪武二年命立功臣廟於雞鳴山列
　祀凡二十一人死者塑其像生者虚其位
人民安堵　開國功臣錄徐武寧取元都封府庫圖籍
　以兵守宫殿宫人妃主宦侍䕶之令士卒無得侵暴
　人民安堵市肆不易
改州武定　卓異記漢王反楊榮勸上親征從之親率
　諸軍兼程而進榮率兵先至督軍士築土山山成而
　大駕至衆呼萬歲聲振城中漢王開門出降詔免為
　庶人改安樂州為武定州
功比李衞　明紀事本末藍玉襲捕魚兒海獲元主次
　子后妃等百餘人男女七萬下璽書褒玉比之衛青
　李靖
從天上行　卓異記永樂二十一年北征額森圖罕來
　歸賜姓名金忠隨駕入居庸關上服衮龍繡𫀆乗玉
　花馬五掖五哨軍四十萬夾䕶金鼔旌旗喧闐焜耀
　緇黄耆耋四夷貢使駢跪道左駕至懽呼萬歲金忠
　于馬上遥望曰今日真從天上行也
復古郡縣　邱濬平定交南錄安南平詔求陳氏子孫
　立之徧訪已盡請依漢唐故事立郡縣如内地乃分
　為十七府四十七州百五十七縣永樂六年䇿功行
　賞上親製平安南歌以嘉之
狹巷短兵　明詩話沈嘉則在胡少保幕嘗宴將士於
　爛柯山酒酣樂作嘉則於席上賦凱歌十章吟至狹
　巷短兵相接戰殺人如草不聞聲少保起捋其鬚曰
　何物沈郎雄快乃爾命刻石置山上
救朝鮮　明馮琦集倭發難於朝鮮天子出師救之七
　易歲再易本兵四易制府三易大將若攻之若封之
　皆㒺功乃命邢公以大司馬徃視師公以計縻行長
　急擊清正三破之擒其都督正成海上之倭迹如掃
天山為鍔　明紀事本末成祖北征次擒狐山上令勒
　銘曰瀚海為鐔天山為鍔一掃煙塵永清沙漠乂銘
　曰於鑠六師禁暴止侮山髙水清永彰我武
無南顧憂　明通紀西平侯沐英平雲南入朝賜宴奉
　天殿賚黄金綵幣陛辭上撫之曰使我髙枕無南顧
　憂者爾也
蒼山白石　明張含詩野老爭傳傅潁川當年功業建
　南滇平蠻營壘蒼山外破鹵旌旗白石邊自注㸃蒼
　山白石江皆潁川戰地
康郎山　宋濓平江漢頌序陳友諒與我師遇鄱陽湖
　之康郎山矢鋒雨集友諒中流矢死明劉魁康山忠
　臣廟詩髙皇卷甲南征日掃蕩亾陳向此洲寂寞康
　山湖上廟至今煙雨不勝秋
海波平　皇甫汸樂府海波平者倭夷間釁殆無寧歲
　司馬胡宗憲受命與司空趙文華蕩平之繫汪直俘
　麻徐等奏功太廟也當漢將進酒
功牌　楊慎詩功牌銀鑠鑰賀障錦斒斕
埋奴　明史稿李應祥討畨大捷餘乞降應祥令埋奴
　設誓然後許之埋奴者番人反接其奴獻軍前呼天
　而誓即掘坎埋之露其首凡埋二十三人
重獻捷書　明通紀王守仁已平宸濠張忠輩導上南
　廵欲自以為功上以大將軍鈞帖令重上捷書守仁
　節畧前奏入江彬張忠等名于内上之
　　　僨軍
驕脆　元史馬祖常建言將家子弟驕脆有孤任使
還三人　元通鑑時征日本為風破舟諸將各擇堅好
　船乗之棄士卒十餘萬於五龍山下日本人來戰盡
　死餘二三萬為其擄去後得逃還者三人
樗蒲蹴踘　明朱國正大事記張士信軍中載婦人樂
　器自隨以樗蒲蹴踘為事諸將皆效之
祀海神　王世貞集江南連歲倭患張經為總督討之
　未平而趙文華乃疏用兵七事首以祀海神為言上
　獨然之嚴嵩亦以為可
懐挾　孫鑛集守遼一貴將每發軍其家衆或人挾一
　首以出遼人謂之懐挾比歸敵首纍纍不知得自何
　所堪痛哭矣
箆汝　典故紀聞正德時四川亂調客兵征之所至剽
　掠賊謂居民曰我來梳汝兵來箆汝矣
賞火　明王翹集吳城六門莫盛於西閶賊舉火焚楓
　橋時宰坐埤堄間飲酒顧望無異平日時煙燄蔽天
　哭聲振城内外或指城上云勿啼哭看城上賞火為
　作賞火謡
輿杆折　明通紀懐宗命李建泰出師行遣將禮建泰
　行御肩輿不數武杆折後竟無功
磨子軍　明史稿李應祥討番番人見官軍少笑曰如
　此磨子軍奈我何磨子者謂止旋轉而數不増也既
　而師屢出無功
梨園典兵　吳偉業集有棃園舊工自云向事皖司馬
　為之主謳江上視師之役同輩皆得典兵黄金横帶
　案皖司馬阮大鋮也
空礟　明通紀李自成攻京城守城者皆空礟向外不
　實鉛子猶揮手示賊賊稍退礟乃發
求賊　明史稿熊文燦在裕州專意招撫下令殺賊者
　償死賊不肯從則齎金帛牛酒犒之名曰求賊賊益
　横
病阿蘇　袁凱病阿蘇詩杭州阿蘓病可傷况復四體
　多金瘡自注阿蘇䝉古別號也
馬上別君　明韓邦靖谷太監出軍歌五千精銳下良
　鄉雲裏旌旗鬬日光諸將不知中使貴夜來馬上別
　君王
䠥􁌣鎮帥　明吳應箕詩賊去兵肆掠賊來兵不截撫
　軍飭啞聾鎮帥類䠥􁌣
割生獻馘　明沈鍊感懐詩割生獻馘古來無解道功
　成萬骨枯白草黄沙風雨夜寃魂多少覔頭顱
内兵　李夢陽集騰驤四衞者今非所謂内兵耶外官
　既不與稽其數征役又不選用其兵故其人率富豪
　而氣驕
武庫索金　吳國倫庚戌秋紀事詩玉門關險無傳檄
　武庫兵陳已掛弓自注時職方請發武庫兵器而司
　庫者坐索千金而後發比發則敵得意去矣
　　　寇盜
紅巾　元史潁川妖人劉福通為亂以紅巾為號張翥
　詩天子臨軒授鉞頻東南何處不紅巾
竹槍帛巾　元史賊多乘間竊發削竹為槍截緋帛為
　巾𥜗彌野皆赤
得寳劒　明通紀唐賽兒夫死祭墓見石罅露石匣角
　發之得妖書寳劒乃通曉諸術妖徒轉盛遂反捕得
　縛之刃不能入三木皆自解脫遂遁去
金書聯對　七修類稿正德中霸州劉六劉七等糾衆
　流刼有人馬十七萬五千張奉天征討元帥旗及金
　書聯對以行乃至擾亂六省延踰二年
闖王　明紀事本末給事常自裕上言流宼數十萬最
　强無過闖王彼多番漢降丁堅甲鐡騎洪承疇盧象
　昇即日報斬獲不過別營小隊耳於闖勢無損也
人腹為槽　明季遺聞李自成之兵或刳人腹為馬槽
　實以芻菽飼之飲馬則牽人貫耳流血水中馬習見
　之遇人則嘶鳴飲噉焉
盜有是非　王世貞集馬端肅文升卒後大盜趙燧亂
　河南行剽至鈞州以文升家在捨而弗攻破泌陽前
　大學士焦芳已匿毁其家取芳衣冠縛葦人而屠之
　人謂盜亦有公是非云
闖獻　明紀事本末議者以獻僅據蜀闖則犯闕按法
　行誅薄乎減等不知獻亂以來譬人之死也獻縶其
　手而後闖刺其心獻揕其胸而後闖扼其吭則獻之
　與闖厥罪均爾
地分二郡　明季編年播人楊應龍作亂詔將軍劉綎
　討之率兵入婁山關萬峰揷天中通一線我師從間
　道攀援而入應龍死餘黨悉平遂以其地為二郡屬
　蜀者曰遵義屬黔者曰平越
連艦蔽海　嘉靖注畧海賊汪直糾漳廣羣盜連艦蔽
　海而南自台寧至蘇松以迄淮北皆遭荼毒總督胡
　宗憲誘之使降後竟梟示
中原蹂躪　明紀事本末饑民王嘉允之倡亂也李自
　成輩從之而白水王二邊盜苗美等徃徃合潰兵以
　應後分顯道神活地草為三十六營中原版圖蹂躪
　盡矣
　　　刀
古刀鳴警　元史王恂嘗行凌水濵得古刀其背銘曰
　舉無不克動必成功恂佩之每有警必先鳴故所向
　輙獲
西番刀　元張憲西番刀歌呱哇綉鑌柔可曲東倭純
　鋼不受觸賢侯示我西番刀名壓古今刀劒錄
自出鞘　菽園雜記莊浪㕘將趙托爾得一刀甚異每
　地方將有事則自出其鞘者寸餘托爾時以羊血塗
　其口每察見出鞘則預為備是以守邊有年無敗事
女官佩刀　弇州史料英宗初立太后常御便殿决政
　大臣被旨入朝左右女官雜佩刀劒侍衛凜然
刀有火光　明紀事本末燕兵渡五馬河王坐胡床待
　旦見兵刀有火光如毬擊金鐡錚錚作聲弓弦皆鳴
　王喜曰此勝兆也
日淘月鍊　唐順之日本刀詩聞道倭夷初鑄成幾嵗
　埋藏擲深井日淘月鍊火氣盡一片凝冰鬬清冷
刀惟見刃　兵略纂聞都督劉顯不介不胄遇敵提兩
　刀騰躍矯捷若飛刀起見刃不見公
扇刀　明通紀劉瑾謀不軌陰令内使藏小刀二於扇
　内出入禁闥
舟釘製刀　徐尊生佩刀行序永康有山曰雲岩拔起
　天半有巨舟藏壑中舟尾翹出如蠆一釘墜岩下野
　僧得之以遺張君製為佩刀銛利特甚為之作歌
轉刀　吳寛詠轉刀詩筆端字悟藏鋒妙囊底錐嫌脫
　頴遲
　　　劒
賜鞘劒　元史何實來歸大將穆呼哩與論兵事奇變
　百出遂引見太祖太祖大悅賜鞘劒一命從穆呼哩
　選充前鋒
再拜劒躍　明紀事本末海㓂無所統欲擇一人為長
　因共禱於天以劒挿米中使各當劒拜拜而劒躍者
　天授也至鄭芝龍再拜劒躍出於地遂推為魁
夢貽寳劒　弇州史料王守仁登第使治前威寧伯王
　越塟守仁少則夢威寧貽之寳劒既塟而其子出威
　寧所佩劒為贈宛如熟覿益沾沾自喜
封還賞劒　明詩話明祖命孫炎招致伯温伯温堅不
　肯出以寳劒遺炎炎作詩以為劒當獻天子封還之
　伯温無以答乃逡廵就見
堂皇二劒　王世貞集劉莊襄天和總督陜西三邊諜
　濟農將大入萃羣帥而誓之為牛酒饗士陳二寳劒
　堂皇指左劒曰將不用命者徇此指右劒曰卒不用
　命者徇此已而敵果大至乗我帥醉遂埤登焉公召
　醉帥立斬以徇遂大捷
　　　弓
握二弓　元史管如德入覲世祖授以强弓二如德以
　左手兼握右手悉引滿之
神鳳弩　元經世大典至元四年上都李仲成造靴車
　鳳弩射八百步
長丈餘　筆麈至正時隴西地震㑹州公宇墻壊獲弩
　五百長者丈餘短者九尺人不能挽
交趾弓　王世貞集髙祖召徐逹李文忠馮勝宴射而
　賜之交趾弓五十彤弓百
牀子弩　明徐溥集李衍以侍郎廵視山海邊關整飭
　兵備置牀子弩一萬五千張弩可射五百餘歩
　　　矢
䄂箭　元史順帝時禁彈弓弩箭䄂箭諸器
鐡翎箭　元史類編紅巾之亂托克托討之賊以鐵翎箭
　射馬首托克托不為動
環四箭　元史鎮海破燕太祖命於城中環射四箭凡
　箭所至園池邸第之處悉以賜之
毛葫蘆軍　元通鑑多爾濟巴勒錬金商義兵以獸皮為
　矢房狀如瓠號毛葫蘆軍甚精銳
囊突箭　弇州史料李晟疏言雲貴有囊突箭其人止
　發一根今推廣之可増百根且逺及百步外
火箭燎鬚　宋濓集方谷珍攻張士誠火箭亂射燎及
　鬚鬢公横刀大呼而入殺兩將軍
連珠　弇州史料𢎞治中曲靖府知事李晟上疏言邊
　情用為都察院照磨疏言臣所造兵器若連珠飛箭
　自一至十自百至千銃炮自連二至排六自攢三至
　排九活法輪放他如匣箭匣炮小䭾車火傘飛架走
　㦸之竒亘古未有
　　　甲胄
翎根鎧　元史孫威有巧思善為甲嘗以意製蹄筋翎
　根鎧以獻太祖射之不能徹
徑入太府　姚燧集劉氏之先以函工賜田累遷甲局
　提舉今制天下歲程惟甲不領於工曹徑入太府縣
　官親考其苦良而黜陟之
具異獸形　元史類編孫拱為甲匠都總管巴延南征
　以甲胄不足詔集諸路匠民分製拱董順天河間先
　期畢工具象虎獅豹異獸之形各殊其製
鐡浮圖　弇州史料諳達之精兵戴鐡浮圖
墮甲四片　兵略纂聞倭入金山衞指揮侯端與巷戰
　倭以長鈎鈎端着左膊端不為動墮甲四片而去
緜甲　明紀事本末李自成之兵其甲縫緜帛數十重
　有至百者輕而韌矢鏃鉛丸不能入
鴛鴦襖　典故紀聞太祖嘗命製軍士戰衣表裡異色
　可變更服之以新軍號謂之鴛鴦戰襖
兜鍪蛇　剪勝野聞太祖在滁嘗濯於柏子潭有五蛇
　擾而就之一日戰畢又見草間帝乃掩以兜鍪頃復
　報戰亟戴而徃是日手刃甚衆軍法戰罷必祭甲胄
　甫奠忽霹靂大震白龍自兜鍪中出騰空而去
金兜牟　弇州史料麓川叛命王驥總督軍務討之瀕
　行賜黄金兜牟細鎧蟒繡緋衣朱弓矢
　　　旗幟
賜九斿　元史太祖諭穆呼哩曰太行之北朕自經略
　太行以南卿其勉之賜大駕所建九斿大旗曰建此
　以出號令如朕親臨也
黒軍　元史石天應屢立戰功旌旗色用黑人目之曰
　黒軍所向皆捷
旗書止殺　元通鑑姚樞從太弟征大理從容言曹彬
　不殺事太弟乃飭樞製帛為旗書止殺字令分號街
　陌
建五色幟　獻徴錄劉寧鎮甘肅嘗繹古畨上之法以
　五十人為隊隊五重為陣建五色幟又各建五巨幟
　於中軍中幟出則同幟應之循環無端每戰用是取
　勝
死不仆旗　明紀事本末張皂旗者嘗以皂旗先登燕
　軍畏之呼皂旗張及死猶執旗不仆
鈎旗　明華玉海防議鉤旗杆長丈許用布五六幅縫
　紉為旗周匝綴利鉤每遇對敵横舉陣前衆兵排列
　於後五步之内旗開而兵器隨之以出飛舞招颭矢
　石不能入又足以牽挽敵人衣裾大率一旗可蔽數
　十人
立白幟　兵畧纂聞戚繼光征倭軍中立一白幟凡脅
　從者空手伏幟下悉放還無為賊樹黨也
手刺繡文　滇載記滇海總管段功為元梁王誘而殺
　之功女僧奴志在復仇將適建昌阿黎氏出手刺繡
　文旗以與弟段寳曰恨非男子不能報寃此旗所以
　識也今歸夫家収合東兵汝急應兵㑹善闡
如蝟毛　明通紀燕王滹沱河之戰南軍矢下如雨王
　所建旗如蝟毛焉
　　　槍
渾鐡鎗　元史隋世昌身長八尺鍛渾鐡為鎗重四十
　餘斤能左右擊刺
槍燄　元史順帝時石州民所持鎗忽生火燄抹之即
　無揺之即有
臥槍以待　弇州史料傅友德既敗賊將韓乙度賊且
　復至開城門陣於野使皆臥槍以待聞鼔即起李二
　果盛兵至友德鼓之士騰躍搏賊遂敗之
御用槍　睂公見聞錄文皇御用槍有號帶在午門之
　五鳳樓程文德登五鳳樓詩紫電青霜森武庫髙幢
　大纛紛無數中有神祖手執戈摩挲黯黯生雲霧
丈八矛　王世貞集東平王朱能挺丈八長矛圍二拱
　餘從二十餘騎突入長興侯軍所向辟易
兩頭着刃　兵畧纂聞孔鏞撫貴州時所部有實喇者
　膂力絶人能披三重甲持二丈鎗兩頭着刃以槍㸃
　地躍而起輒三五丈飛行稠人之上以戰鏞後以計
　擒之
長平戈頭　陶凱長平戈頭歌長安野人鑿地得古戈
　上有疑字歲久俱滅磨青銅凝寒暮煙紫月黑山深
　夜飛雨恨血千年猶未銷荒郊夜夜啼寃鬼
　　　盾
疊盾　元史孫拱乃威之子巧思如父製疊盾張則為
　盾斂則合而易持世祖以為古所未有
釘盾　元史類編羅鬼女子羅節反劉國傑討之令人
　持一盾布釘其上俟陣合即棄盾偽走賊果逐之馬
　奮不能止遇盾皆倒遂大勝
䝉盾以渡　兵畧纂聞沐英征雲南與敵阻水而陣英
　拔刀蹙兵以濟士有猛而善泅者皆䝉盾而渡以長
　刀仰斫岸上軍我軍畢濟
　　　火器
西域礟　元經世大典軍器之精者有西域礟摺疊弩
　皆前世所未有
造大礟　元史西域阿喇卜丹首造大礟所向徹數十
　重後以破襄陽城大學衍義補此造礟之始世因目
　為襄陽礟
佛郎機　獻徴錄佛郎機前代未通中國正德時始入
　貢兵器最猛銃大者千餘斤次半之小亦不下百斤
　發可及百餘丈木石俱麋中國頗傳其法名佛郎機
地雷　兵畧纂聞曽銑置地雷穴地丈許櫃藥於中以
　石滿覆更覆以沙㐲火於下可以經月繫其發機於
　地面過者蹴機則火墜藥發石飛墜殺人
神機火鎗　大學衍義補近有神機火鎗者用鐡為矢
　鏃以火發之可百步外聲聞而矢即至交人所製尤
　巧命内臣如法監造
火車火傘　湧幢小品國朝有火車火傘大二三將軍
　等砲四眼雙頭九龍三出鐡棒石榴等器最利者為
　佛郎機近又増火筩火磚而用無可加矣
鳥嘴銃　唐順之疏佛郎機子母砲快鎗鳥嘴銃皆出
　嘉靖間鳥嘴銃最後出而最猛利捷於神鎗而凖於
　快鎗
中國長技　明通紀崇禎時御史楊若槁舉西洋人湯
　若望習火器都御史劉宗周曰唐宋以前無此自有
　火器輒以為勁誤專在此上曰火器終為中國長技
慢砲　兵畧纂聞曽銑在邊置慢砲法砲圓如斗中藏
　機巧火線至一二時纔發外以五采飾之敵拾得者
　駭為異聚觀傳玩須臾藥發死傷者甚衆
車炮　天啓注畧御史易應昌進車砲製式
　　　軍裝
軍装十詠　髙啓集有軍裝十詠詩胄鎧纛刀弓箭麾
　矛袍馬也
攪地龍　名臣錄郭忠武登鎮大同以巳意設為攪地
　龍飛天網鑿深塹覆以土木賊人馬如履平地令人發
　其機自相撞擊頃刻十餘里皆陷
鴨兒笆　名世類苑處州賊方熾僉事陶成令取猫竹
　截作鴨兒笆用紙畫成獸面五彩粧飾賊鎗着笆夾
　住不得退
長竿鐡鉤　名世類苑周尚文在凉州以套宼慣浮水
　蹈冰來冬防為患乃用水澆泥壘凍墻百餘里又每
　渡口撥魚舫令力士持長竿鐡鉤伺浮水賊即鉤殺
　之宼不得渡
毯衣毳帽　唐順之集沈希儀為右江㕘政攻栁州賊
　巢每風雨夜察賊所止處四散遣人齎大銃以筒貯
　火衣􁀙衣毳帽與草同色潛至賊所聲銃賊盡驚散
　或觸崖石死諸巢人相與怪駭以為鬼物自是賊亦
　落膽矣
皮船　正字通明少保戚繼光濟水法用生牛馬皮竹
　木緣之如箱形火乾再用竿繫用之以浮水一皮船
　可乗一人兩皮船合縫可乗三人互見船
沈竹簍　兵略纂聞曽銑嘗令人製疎孔竹簍數千久
　不知其所用一日報賊至銑度其暮當至某河悉令
　沈之因伏兵其旁賊至渡河馬足俱陷孔中彼此牽
　制伏兵乗之大勝
釘板踣賊　經濟錄陶成為浙江僉事倭賊方熾公量
　海宼來風訊時月預以釘板陰布於沿海泥淖中賊
　􁒷舟争跳躍登岸足盡被刺而踣伏兵四合賊殱舟
　皆焚
懸樓　守汴日志城垜口用板蔽礟仍打透我兵手足
　不能施張堅獻懸樓式用大木三上排横木十餘如
　筏廣可跨三五垜出垜外四五尺每樓容十人賊臨
　城下城上用火罐炮石擊之樓堅厚又髙出能蔽身
　視而擊賊無不中
　
　
　
　
　
　
　
　
　
　
　元明事類鈔卷二十三
欽定四庫全書
　元明事類鈔卷二十四
　　　　　　　　　　　監察御史姚之駰撰
　　衣冠門
　　　帽
益前簷　元史帽制舊無簷世祖因射日色眩目以語
　后后即益以前簷帝大喜遂命為式
致敬於帽　元史察罕武勇過人㓜牧羊於野植杖于
　地脱帽寘杖端跪拜歌舞太祖出獵見而問之對曰
　獨行則帽在上而尊二人行則年長者尊今獨行致
　敬於帽且聞有大官至先習禮儀耳帝異之挈以歸
抹額　元史舞師黄羅繡抹額執器人紅䄂母追冠加
　紅抹額
别帽　丁鶴年别帽詩雲様飄蕭月様圓百年雄麗壓
　南冠一從吹墮西風裏誰念蒙塵白髮寒
唐帽奏樂　本朝朱彛尊日下舊聞元順帝時宫女奏
　樂或用唐帽窄衫
凉帽　薩都拉詩御羅凉帽挿珠花
羔帽　栁貫淶水秋風詩旋卷木皮斟醴酪半籠羔帽
　敵風沙
奉白帽　明紀事本末僧道衍知燕王當嗣大位自言
　曰大王使臣得侍奉一白帽與大王戴蓋白冠王其
　文皇也
燈花穴帽　宋濓集湛淵先生白珽客授藏書家晝繙
　夜誦燈墜花穴帽不覺
脫帽有蠍　名世類苑吳與弼被徴英宗擇日御殿召
　見問大略弼噤無以對左右促之但曰容臣上疏而
　巳出至左順門脫帽視兩蠍存焉頂𩕳螫已腫人始
　知其不能承旨之故
龍盤帽　解縉集髙皇攻雞籠山有龍盤帽
氊帽之戍　名臣錄劉忠宣大夏以兵部尚書發戍氊
　帽布𫀆徒步過大明門匍匐頓首乃行
紗帽　觚不觚錄髙皇制内臣常服紗帽與羣臣不同亦
　不許用朝冠服及幞頭公服
賜翎　武宗實錄江彬等戴遮陽帽上飄靛染天鵞翎
　以為飾貴者三英次二英兵部尚書王瓊得賜一英
　冠以下教場自謂殊遇
誰家紗帽　明世說汪直每歴郡縣令長皆膝行稍不
　如意即問曰爾頭上紗帽誰家的道沛亦以此詰令
　令答曰某紗帽用白銀三錢在鐵匠衚衕買的直大
　笑
暖耳　謝鐸有㫖百官戴暖耳詩九陛門深障曉颸暖
　寒初致感恩辭
笠欹　靳史胡汲仲應聘入京世皇召見趨進張皇不
　覺笠子欹側上問曰秀才何學對曰修身齊家治國
　平天下之學上笑曰自家一笠尚不能正又能平天
　下耶然憐其貧特官教授
　　　冠
漆紗冠　薩都拉詩雄心端有望白髪漆紗冠
罟罟冠　明夏雲英詩要知各位恩深淺只有珍珠罟
　罟冠
忠靖冠　嘉靖注畧七年製忠靖冠
梁數　明會典文武官梁冠以梁數分等第公八梁侯
　伯一品七梁二品六梁三品五梁四品四梁五品三
　梁六七品二梁八九品一梁
香葉冠　明紀事本末世宗不欲翼善冠而御香葉巾
　命尚方倣之製沈水香為五冠以賜夏言及嚴嵩等
　言宻揭謂非人臣法服不敢當上大怒嵩於召對日
　故冠香葉巾于内而冒輕紗於外令上見之上果大
　悅
望之有光　明史稿田貴妃多巧思帝舊冠綴鴉青間
　以珠妃易珠以琲而後尚之以石望之有光
假金市冠　啟崇野乘劉念臺召為應天尹䇿一蹇就
　道到京冠服不備假友人一金市之
籜冠　王世貞答人貽籜冠詩竹萌含露供朝餐餘籜
　猶堪劉氏冠不道道人心死盡雨來猶作化龍看
公自有纓　玉堂叢話陳太常音怳忽嘗入朝誤置冠
　纓於背及覩同列垂纓俯視頷下而駭曰公等悉冠
　纓何吾獨無也一人遽持其纓曰公自有纓獨無背
　後眼耳衆為大噱
春朝繡幘　于慎行上尚冠巾禮成詩負扆年來海岳
　安春朝繡幘始成冠
帶繡蘇句　張民表十上不第有廬舎在夷門内客至
　必留之醉頂髙冠飄二帶帶繡東坡半升僅漉淵明
　酒三寸纔容子夏冠之句
　　　巾
完顔巾　元郭翼詩序完顔巾金粟道人所製寄鐡崖
　先生先生賦長歌以謝率余同作
凉巾　熊鉌詩五月凉巾陟翠微竹枝香露襲人衣
易巾　陳鑠易巾詩隨處聊憑製漆紗豈其官様必京
　華
軟角巾　元輿服志祭宣聖廟執事儒服有軟角唐巾
吏巾　明㑹典洪武三十年令令史典吏皆服吏巾巾
　様不與庶民同
平定巾　枝山前聞今士庶所戴方頂大巾相傳髙祖
　召楊維楨維楨戴此以見上問何巾對曰四方平定
　巾上悅遂令士庶依其製戴或謂有司初進様方直
　其頂上以手按偃落後儼如民字形遂為定制
折角向上　明集禮皇帝常服烏紗折角向上巾盤領
　窄䄂𫀆
𨽻業巾　泳化編陳選為廣東布政聽訟不事刑朴𨽻
　人惟令業網巾於左右以閒其心
進士巾　李東陽詩暖日晴宜進士巾
萬髪皆齊　卓異記髙皇微行至神樂觀見一道士於
　燈下結巾問此何物對曰網巾也用以裹之頭上則
　萬髪皆齊矣明日有旨召神樂觀昨夜結網巾道士
　命為道官又命取其網巾至遂為定制
網巾　明藍仁賦網巾詩牽絲祗訝蛛臨户覽鏡翻愁
　鶴在籠
映吟鬢　髙啟謝人惠巾詩褁映秋吟鬢欹宜晩醉容
　　　衣
吉貝衣　解醒語元至正間遣使至馬八兒國求竒寳
　得吉貝衣十襲吉貝樹名其花成時如鵞毳紡之作
　布亦染五色織為斑布
茶噀新衣　元史瑪爾為帝所䙝幸一日服新衣侍側
　帝方啜茶即噀之瑪爾曰天子固當如是耶帝一笑
　而已
衣皆縑素　玉堂綱鑑元英宗御大安閣見太祖世祖
　遺衣皆縑素木棉重加補綴嗟歎良久
無縫衣　元史世祖使尚衣局織無縫衣
雨衣　元史仁宗以旱故露香黙禱既而大雨左右以
　雨衣進帝曰為民祈雨何避焉
染綾祫　元史裕宗為太子服綾祫為瀋所漬命侍臣
　重加染治侍臣請織綾更製之太子曰吾織百端非
　難顧是物未敝豈宜棄之
治絲工　元經世大典國朝治絲之工始自甲戌年間
　有史道安者精於其藝遂以御衣尚衣同為三局
珠半臂　元史成宗賜李庭珠帽珠半臂金帶各一
濟遜　元輿服志濟遜漢言一色服也内庭大宴則服
　之臣下賜則服之亦名只孫張昱輦下曲只孫官様
　青紅錦褁肚圓文寳相珠
比甲　元史世祖后自製一衣前有裳無祍後長倍於
　前亦無領䄂綴以兩襻名曰比甲以便弓馬時皆倣
　之
高麗様　張光弼輦下曲宫衣新尚高麗様方領過腰
　半臂裁
衣穿賜綺　陸深餘話英宗在文華殿吏部尚書王翺
　對畢辭去顧見其衣後穿呼還問衣穿何不補之對
　曰臣偶服此到部適聞命不及更衣耳上撫掌笑命
　賜一綺
衣觀修短　吳中徃哲記尚書楊仲舉為景皇帝所重
　嘗製衣一襲命面服之以觀其修短焉
作百歲衣　明運記宋濓致仕賜緡綺問濓今年壽幾
　何對曰六十有八上曰藏此綺三十二年作百歲衣
　濓頓首謝
賜蟒　典故紀聞内閣賜蟒始於宏治十六年賜大學
　士劉健李東陽謝遷大紅蟒衣各一襲
花様　明㑹典公侯駙馬伯麒麟白澤文一二品仙鶴
　錦雞三四品孔雀雲鴈五品白鷴六七品鷺絲鸂鶒
　八九品黄鸝鵪鶉風憲官用獬豸武一二品獅三四
　品虎豹五品熊羆六七品彪八九品犀牛海馬
黄絹故衣　今獻備遺秦綋廵撫陜西治秦府旗校不
　少貸上怒逮下獄命籍其家止黄絹一匹故衣數事
　上嗟歎良久即釋綋
製衣三襲　歸有光集歸莘伯妻每製衣必三襲曰二叔
　無室豈可使君獨被完㓗耶
黄罛甲　武宗實錄正德時内教場諸軍悉衣黄罛甲
　中外化之雖金緋盛服亦必加此於上
解葛衣　國寳新編顧璘忤權璫初脫錦衣獄侵夏止
　一緼袍田勤甫解葛衣相衣又為具单布中衣舉酒
　送出宣武門
葉染衣　吳偉業謝人贈葉染道衣詩娑羅多寳葉煎
　水衲衣黄不染非真色拈來有妙香
題背　解縉集學士羅復仁致仕賜大布之衣而題其
　背曰性雖麄率忠直可喜賜此布衣放歸田里時人
　榮之
鵲橋補　秦蘭徵集七夕節宫眷衣鵲橋補詳見七夕
日易一衣　王世貞集張居正性整潔好鮮麗日必易
　一衣冰紈霞綺上方所不逮
曳撒　觚不觚錄袴褶戎服也其䄂短或無䄂而衣中
　斷其下有横摺而下復竪摺之若䄂長則為曳撒腰
　中間斷以一線道横之則謂之程子衣無線導者謂
　之道袍又曰直綴此三者燕居所常用也邇年來士
　大夫宴㑹必衣曳撒是以戎服為重而雅服為輕矣
　遜濟長安客話實錄載旨下工部造濟遜八百副皆
　不知為何物後乃知為上直校鵞帽錦衣也
覆葛　卓異記河西傭不知何許人靖難師入傭披葛
　衣遯去冬至京城行乞日衣葛焉後過河西為傭買
　羊裘披而必覆故葛即破縷縷亦不肯脫夏有新布
　衣故葛亦必覆其上
寄畫衣　居易錄髙中丞衡莊烈帝時登第在京師手
　畫白練衣一稱寄其内張夫人凡花卉二十五種作
　三十二叢着色生動又題五七言絶句凡八首張把
　園作畫衣記
拜斗衣　明李蓘嘉靖宫詞玉貎終年侍禁闈每逄時
　節賜金緋君王不愛纎腰舞裁作雷壇拜斗衣
裘葛且休　明顧夢圭詩夏日行部至雷州思製一葛
　且復休冬日行部至亷州思製一裘且復休故衣雖
　穿尚可補絲毫擾民民亦苦
吟䄂　明葉顒詩徃來西山間岩扉濕吟䄂
　　　袍
賜六花袍　元史補遺王景賢著作超逸文宗喜其詩
　賜以六花宫袍詳見賞譽
鸞𫀆　元史樂服有青生色鸞袍緋羅生色鸞袍緋繡
　義花鸞袍青繡義花鸞𫀆等
布𫀆數年　元史烏克遜澤常曰士非儉無以養亷非
　亷無以養身一布袍數年妻子朴素無華
墨布𫀆　元陳霆詩墨布袍粗且黒心中事背上墨直
　教蓋棺覆我首領纒我骨安能易彼章與黻自注墨
　布袍者宋提刑游汶所服元初抗節不仕題其背曰
　前宋遺民今為百姓
右祍袍　明㑹典文武官公服用盤領右祍𫀆䄂寛三
　尺一品至四品緋五品至七品青八品以下綠
冰花如繡　典故紀聞靖難師至紫荆上所服素紅絨
　袍忽冰花凝為龍紋鱗鬛如繡白如雪色諸將皆駭
　異
却布袍　明史稿王溥桂林人洪武末㕘政廣東以亷
　名其弟自家來省屬吏與同舟贈以布𫀆溥命還之
　曰此汙行辱身之漸也
袍䄂為裂　明于謙傳土木之變百官廷毆王振之黨
　于謙排衆翼郕王袍䄂為裂
鶴𫀆　王世貞集嚴文靖訥為學士時官五品上特賜
　鶴袍謂此一品服服之重祠釐於是六尚書咸不敢
　服後又賜公麒麟飛魚服以至繡蟒
一布袍　玉堂叢話呂仲木曰吾未見甘貧者也居翰
　林而見何子粹夫焉一布𫀆六七年
紫袍渝　明紀事本末神宗御文華殿舉𫀆示輔臣曰
　此何色也居正以為青上曰紫也久而色渝居正曰
　紫易渝昔皇祖不尚袨服御衣敝甚始易也
戰𫀆紅　徐渭賦得戰𫀆紅詩海罽染啼猩征袍製始
　成春籠香共疊夜帳火俱明自注時少保公得𤨏瞎
　刺製𫀆命賦
　　　衫
𤨏里衫　元氏掖庭記順帝中秋夜放舟禁池宫人凝
　香兒嘗着𤨏里綠䝉之衫衫䝉茸如氊􁀙但輕薄耳
　宜秋時着之帝命工以金籠作鸞鳳之形
金鴻戯藻　王禕逐鹿記王師入武昌友諒愛妃鸞氏
　投臺死即埋臺下軍校毁臺忽聞太息掘地見妃脫
　其金鴻戱藻衫去
繡重雉　明㑹典命婦圓衫以紅羅為之繡重雉為等
　第一品九等遞下至七品三等其餘不用繡雉
藍衫　椒宫舊事髙后見秀才巾服與胥吏同乃更製
　儒巾斕衫上曰此真儒服也遂頒天下明史稿帝命
　工部侍郎范逵製士子巾服式凡三易其製乃定賜
　監生藍衫縧各一以為天下先明代士子衣冠蓋剏
　自逵云
青苧衫　明詩話葉青門初補學官弟子製青苧布為
　斕衫後授兄子太僕坰以及孫曽家有青苧亭至今
　存焉
不縫衫　徐渭集夷女愁妖身畫丹夫行親授不縫衫
　自注倭衫無縫
窄衫　王士熙白苧詩窄衫裁苧清如水踏茵起舞雲
　層層
　　　裘
青鼠毛衣　元張翥詩序予衰老畏寒始製青鼠袍賦
　詩自志青鼠毛衣可禦寒禿衿空䄂放身寛遮頭更
　着狐皮帽好個儂家老契丹
皮服飾金　元史帝勅特哩所受海都皮服全飾以金
　凡朝㑹宜服以表示焉
卉裘　吳萊詩朔風吹塵織卉裘炕牀煤炭手足柔
銀鼠衣　張翥詩白馬紫駝酒青貂銀鼠衣
　　　帶
七寳帶　元史桑阿克達爾遣使進緬國所貢珍珠珊瑚
　異綵及七寳束帶
值千金　西使記布達國城破金寳珍貝不可勝計帶
　有值千金者穆錫國城破一帶有值銀千笏者
玉鵞帶　元輿服志全凉帶一紅羅褁縷金為之上為
　玉鵞七
玉帶鉤　元史世祖命皇子從竇黙學賜以玉帶鈎諭
　之曰此帶内府故物汝老人佩服為宜
茘枝帶　薩天錫詩紫䄂窄衫花蕚遶黄金小帶茘枝
　垂元史舞師紫服金銅茘枝帶
鶴頂帶　彭時筆記上召李賢等賜金鑲鶴頂博帶一
　條皆親授
從容繫帶　𤨏綴錄正統中胡宗伯濙一日早朝承旨
　跪起帶解落地從容繫之遂叩頭還班御史亦不糾
龍角帶　湧幢小品永樂時貴龍角帶一銙直十餘金
　後於嘉興掘龍墳所得甚多價為頓減
夢賜玉帶　内閣行實劉文靖健生時母張氏夢一神
　人致上帝命命持紫玉帶賜其家驚而寤猶有見也
帶何如環　湧幢小品李長沙晩年時事多艱乞身不
　遂一日退朝袍帶未解一道士服紫玉環來見指公
　所服帶並自指曰此帶雖好何如我環倘能棄却相
　從入山公曰久服誠無味然入山尚需時耳道士微
　笑即乗雲去蓋吕仙也
綵雲捧日　明英宗賜襄王書承賜綵雲捧日玉帶謹
　以領訖
素犀似玉　王錫爵集嚴清初拜尚書貧不能具服色
　束素犀帶以朝或戱曰公釋褐時玳瑁帶故在耶公
　笑曰夫犀帶不装金安知非玉吾顧恐難為上耳
五色分㩋　李攀龍錦帶賦引如霜兮并刀剖五色兮
　分㩋乍若彩霞初斷倚若木又如虹霓中絶垂碧濤
　　　帕
御巾納懐　虞集文上重張珪以御巾拭面額納諸公
　懐曰朕澤之所存朕心之所存也其服膺毋失
番羅帕　張昱大都詩無端収得番羅帕徹夜薔薇露
　水香
籠指襯腮　薩都拉手帕詩塵拂鳳箏籠笋指夢回鴛
　枕襯桃腮
　　　裳袴
花蘂裳　元氏掖庭記香兒服玉河花蘂之裳于闐國
　烏玉河生花蘂草採其蕋織之為錦故香兒歌詞云
　䝉衫兮蕊裳瑶環兮瓊璫
氂裙　筆麈聞長老傳數十年前俗以氂為裙著長衣
　下令其蓬蓬張起為美即無氂裙至繫竹圏襯之殊
　為可笑此與王莽好以氂毛装禇衣中事同
血裙歸塟　明紀事本末王振使馬順殺劉球於獄支
　解之董琳從旁匿球血裙以歸球家二子求尸止得
　一臂乃以血裙塟
撻紅袴　明詩話范菁山先生不畏强禦為國子監丞
　時嚴世蕃着紅袴入先生撻之詳見師生
血漬袴　閭史掇遺海鹽鄭履諄為尚寳司丞隆慶中
　疏請用賢語甚激切廷杖一百血漬於袴今其子孫
　尚藏笥中
　　　鞾履
得履寳藏　元通鑑文丞相被害人皆悲慟有得其一
　履者亦寳藏之
長尺有咫　元史類編吕文德微時鬻薪於市宋淮帥
　趙葵見其遺履長尺有咫異之招致麾下後官京湖
　安撫制置使
靿髙䩺束　元輿服志紅羅靴制以紅羅為之髙靿雲
　頭靴以皮帮嵌雲朶頭作雲象䩺束於脛
雪疊三山　談薈元麗嬪張阿元為帝製繡絲絞布之
　裘雪疊三山之履
雙耳　元輿服志履制以納石失有雙耳二帶鈎飾以
　珠
煮靴底　元史賊冦信州軍民糧竭茶紙亦盡括靴底
　煮食之
鴞爪鞾　歐陽元集偰氏之先嘗盛暑袒跣臥樹下鴞
　鳴樹上惡之攬衣起且鞾鴞下爪鞾者三方怒提之
　毒蛇自上墮地賴鴞免於螫因戒子孫勿殺鴞
鵠嘴鞾　楊維楨詩騎馬當軒鵠嘴鞾西風馬上鼔琵
　琶
立月無聲　元沈愚繡鞋詩南陌踏青春有跡西廂立
　月夜無聲
繡鞾　楊維楨無題詩繡鞾蹋踘句麗様羅帕垂彎女
　直装
入朝小履　長安客話李文正㓜舉神童帝抱置膝上
　入朝小履一雙僅二寸餘猶是絆繫所成衫則粗紵
　為天臺所得後歸其家帝京景物畧耿定向贖公賜
　第為公祠為具篋貯履衫撰文鏤篋葢守祠者人歛
　數錢則出示之
釵購草履　獻徴錄姚伯華逃難屨幾不免尋以銀釵
　購得之始獲濟遂終身織草屨以施貧乏後贈禮部
　侍郎
穗出鞾　王世貞集劉同野令歙介甚嘗步行一穗自
　鞾出以為誤也引之愈長公徐曰藁也吾以代棉汪
　伯玉笑之公亦笑曰吾昔讀書時嘗坐一木罌而積
　藁其中令腰以下皆暖今僅藁吾足侈矣
聞履聲　泳化編危素為學士太祖心薄之一日御東
　閣素過之有履聲上問為誰對曰老臣危素太祖曰
　朕将謂文天祥耳素頓首汗流浹背
　　　衾禂
蘆花被　元史貫酸齋過梁山濼見漁父織蘆花為被
　雅愛之欲易以綢漁父疑之陽謂曰君欲吾被當更
　賦詩遂援筆立成竟持被去人間喧傳蘆花被詩元
　謝宗可蘆花被詩軟鋪香絮清無比醉壓晴霜夜
　不融
金線衾　元氏掖庭記帝為英英起采芳舘内設唐人
　滿花之席重樓金線之衾浮香細鱗之帳六角雕羽
　之屛重樓金線花名也出長白山
方褥　輟耕錄元文定王實喇卜為學士嘗在上左右
　一日體小倦遂於便殿之側偃臥而寐上因以藉坐
　方褥親扶其首而枕之
種羊書褥　吳萊四域種羊書褥歌四圍築垣聞杵聲
　羊子還從脛骨生青草抽叢臍未斷馬蹄踣鐵繞垣
　行羊子跳踉却在草䑕王如拳不同老飫肉筵開塞
　饌肥裁皮褥作書林寶
絃織衾綢　泳化編髙后聞元世祖后煮故弓絃事亦
　取練之織為衾禂以惠貧者
大織衣被　陶望齡集徐渭不事生業客幕時有餽之
　洮絨十餘匹者遂大製衣被下至所嬖私䙝之服靡
　不備者一日都盡
兜羅被　明髙啟謝人惠兜羅被詩蠻工細擘氷蠶
　繭織得長衾謝縫剪蒙茸栁恕不愁吹鋪壓髙牀
　夜香軟
紙被　明龔詡詠紙被詩紙衾方幅六七尺厚軟輕温
　膩而白霜天雪夜最相宜不使寒侵獨眠客
　　　布
種出西畨　梧尋雜佩吾松以棉布衣被天下而棉花
　之來莫詳其始相傳為種出西番元時始入中國按
　通鑑梁武帝送木棉皂帳史照釋文謂即今之木棉
　花非也此乃扳枝花耳楊用修曽辨之
番布　元史世祖時咀南藩邦遣使進金書寳塔及黒
　獅子番布
白茸茸　方䕫詩木棉白茸茸
㓜苾布　明史稿須文逹那洪武時遣使貢㓜苾布十
　五疋隔著布入的力布各一疋
南北互鬻　王象晉木棉譜序北土廣樹藝而昧於織
　南土精織紝而寡於藝故棉則方舟而鬻於南布則
　方舟而鬻諸北
折俸　典故紀聞官吏折俸布舊於甲字庫折支者每
　一匹折米四十石成化時始改三十石是一布價銀
　三十兩矣從古所未有也
紫花湧價　明詩話劉念臺先生居恒服紫花布衣士
　大夫爭效之布為湧價羣芳譜木棉一種紫花者核
　大而棉輕其布製衣甚朴雅
不受雲布　明世說黎文僖淳性耿介門生尹華亭以
　雲布寄淳淳不受責之曰古之為令拔葵萟麻今之
　為令織布添花吾不受妖服也
封還匹布　玉臺叢話劉忠愍球從弟玭知莆田奉夏
　布一匹即日封還貽書戒之曰當力行清白以光前
　人此非所望於賢弟者
吉布　王楨木棉圖譜序木棉産自海南諸種藝制作
　之法駸駸北來至南北混一之後商販於此被服漸
　廣名曰吉布又曰棉布
麗宻　羣芳譜松布之巧者有折枝團鳳碁局字様而
　一切彈紡織綜綫挈花法皆始於黄媪其布之麗宻
　他方莫竝
出絮吐核　明徐獻忠布賦鐡木相軋手挽足壓且餧且
　扐出絮吐核張弓持弦弦急聲噎牽條絡車吚啞錯雜
　　　葛
葛如裘　元周權苦熱詩人間何處逃隆暑細葛如裘
　汗如雨
易二葛　名世類苑吳清惠廷舉宰順德時市舶太監
　出銀市葛故事太監市物悉令民辦而以原金還公
　即以銀易二葛曰以此為式如不可請還金且葛雷
　産也太監怒取金去
黄陂葛　明陶允宜黄陂葛詩楚人種葛不種麻男採
　女績爭紛拏皎如白紵輕如紗進之内宫傳相誇價
　值减少尺幅加織者十家逃九家
　　　絨褐
緝駝茸　元史世祖出獵見一女子緝駝茸應對有禮
　因納為太子妃詳見后妃
石絨　元史阿哈瑪特奏布格齊山出石絨織為布火不
　能燃請遣官採取
駝褐　典故紀聞永樂中以駝褐温暖令地方給官料
　織五十匹正統初陜西右㕘政年富奏罷之
無責褐　王世貞集楊繼盛謫臨洮典史有御史使責
　鬻褐者公持其人曰御史無責褐也責褐即御史吾
　且得請之其人大窘自是無來責邑褐者矣
半年得匹　明紀事本末萬歴中陜西奏歲貢羊絨四
　千匹奉命改織盤陵又降柘黄暗花二則每匹長五
　丈八尺日織一寸七分半年得匹豈能加額
封還紅葛　陳建通紀鄺埜按察陜西以一紅褐寄父
　父封還移書責之詳見清介
　　　錦綺
八答　費著蜀錦譜上貢錦名八答暈錦
繡市　元史掖庭記淑妃龍瑞嬌貪而且妬帝賜鸞鳳
　靈芝五𤓰龍萬夀字等段以巨萬數乃開市於左掖
　門内買者給帖令不相禁由是京師四方豪貴爭買
　焉時呼為繡市又號麗色多春之市
綵鸞摩雲　逐鹿記張王城破時出綵帛十三庫散之
　城中父老又取珍衣二十餘種焚於臥虎街正舉火
　我軍已入有二校拾其二種一為彩鸞摩雲一為春
　花競秀
麝香金　元好問詩去去旃車雪三尺畫羅休縷麝香
　金注云泥金色如麝香宫中所尚
疊雪　袁桷詩宫羅疊雪撚金龍
經粗緯細　輟耕錄河北絹經緯一等故無背靣江南
　絹則經粗緯細有背面
緋絹　元輿服志蔽膝製以緋羅有縹緋絹為裏其形
　如䄡袍上着之繡複身龍
海東白紵　虞集答人寄海東白紵詩海國綀衣雪色
　明寄將千里寄髙情着隨野鶴渾相稱行近沙鷗亦
　不驚
經冰緯玉　周權白紵製服詩經冰緯玉紛縱横三盥
　寒露方織成曉機裂下不敢翫一道雪瀑來中庭
誥綾　謝翺將舊誥綾作手卷詩織文宛轉勅字新知
　是初裁六尺誥
弓絃綢　元史世祖后嘗於太府監支繒帛帝以為言
　后乃率宫人親執女工拘諸舊弓絃練之緝為繒其
　紉宻比綾綺
落花流水　談薈屠緯真云裱錦古有樗蒲錦又名闍
　婆錦有樓閣錦走龍錦翻鴻錦粟地錦今蘇州有落
　花流水錦
錦上花　玉堂叢話髙穀陞侍講履任公宴猶以新花
　様補舊錦𫀆人謂髙學士錦上添花也
雙窠　蜀錦譜有大窠獅子錦大窠馬大球錦雙窠雲
　鴈錦宜男百花錦
添織　明紀事本末萬歴中命浙直添織七萬三千張
　居正言添織之費不下四五十萬不可上命減其半
罷織　明通紀莊烈帝即位命罷蘇杭織造詳見賦役
五毒紅紗　經濟錄江南廵撫疏劾中官王敬需索珍
　寳組織綵粧五毒紅紗難以數計夫五毒者艾虎蜈
　蚣蝦蟆蛇蝎也以此織為衣午節用之謂可辟邪而
　其實不祥顧乃暴殄天物虐害蒸民如此
刻絲牡丹　李東陽刻絲牡丹詩組織兼成刻畫功好
　花芳蝶共春風摩挲舊物尋遺事不是唐宫也宋宫
實無一綾　筆麈陸樹聲為吉士告滿詣闕世蕃知公
　清望使人索松江綾二百疋當以翰苑予之陸謝曰
　本不敢希翰苑又實無一綾惟公所置之
繭紬　明張綱孫䝉陰詩傍午息䝉陰野店脫敝裘土
　人延我坐率爾意綢繆誇彼繭紬好紅絲信清秋艱
　苦養此蟲三時乃有収饑食槲樹葉渴飲清露流日
　出虚幔張薄暮挑燈収男女賴茍活焉敢視悠悠
　
　
　
　
　
　
　
　
　
　
　
　
　
　元明事類鈔卷二十四
欽定四庫全書
　元明事類鈔卷二十五
　　　　　　　　　　　監察御史姚之駰撰
　　吉㓙門
　　　老夀
國家人瑞　虞集文劉賡官一品年七十而父慤無恙
　賡躬奉飲食晨昏不懈仁宗聞之曰此國家人瑞也
　刻玉為鳩杖賜之生日遣大臣錫宴其家慤拜受賡
　鬚髩皓然親為扶掖都人為歌詠其事
請帝減年　元史竇黙年八十公卿皆徃賀帝聞之拱
　手曰此輩賢者安得請於上帝減去數年留朕左右
　共治天下乎
老不避難　元史卜天璋天厯三年蜀兵起復拜山南
　亷訪使人謂公必不行矣公曰國步方艱吾年八十
　恆懼弗獲死所敢避難乎遂行至則厲風紀州郡肅
　然
伯仲同夀　元史類編㑹州兩尹先生伯仲同以己亥歲
　正月一日生今泰定丁夘皆九十矣而疆健聰明二
　公如一
家慶圖　楊維楨為蔡君俊五世家慶圖詩只今諸孫
　脫綳繻文采箇箇成於莵郭鈺送人候大父詩五倫
　有真樂家慶傳新圖
老態　趙孟頫詩老態年來日日添黒花飛眼雪生髯
恕老　山堂肆考楊鐡崖晩年臥起小蓬臺不復下直
　榜其門曰客至不下樓恕老懶見客不答禮恕老病
　問事不對恕老黙發言無所避恕老迂飲酒不輟樂
　恕老狂
世夀卷　明程文憲中洲野錄崑山周夀誼年一百一
　十三嵗生於宋而鄉飲於洪武六年子孫皆有百歲
　家建世夀堂六世孫震令鄱陽出世夀卷士夫多題
　詠之
繪夀星圖　王鏊集夏原吉誕辰上親繪夀星圖有獨
　生申甫扶鴻運之句
行人存問　名世類苑吏部尚書王恕年九十朝廷差
　行人乗傳存問賜牢醴月給米二石役四人楊文襄
　為序舊臣存問錄
三老圖　宋濓三老圖頌浦江鄭氏一門五十餘室不
　别槃案而飯者垂三百年靈和充牣發為祥徴三夀
　作朋形於同氣
人瑞狀元　明盛事記𢎞治中太倉州毛弼年百歲而
　孫澄狀元及第有司為葢人瑞狀元坊
夏母篇　明繆昌期夏母篇序夏忠靖母廖夫人忠靖
　㓜孤夫人教之嚴而愛事姑甚謹姑病語曰吾無以
　報汝願汝夀過我子孫事汝如汝事我忠靖拜司農
　夫人年八十封太夫人三楊及胡祭酒皆升堂拜焉
夀有大小　明盧柟夀成臯王賦梁孝王燕賔莬園授
　簡於相如曰寡人壽願為我賦之相如曰唯唯夫夀
　天地之希齡大王知夀然未聞王之壽大庶人之夀
　小也
賜上尊　明劉文靖傳文靖公健位極人臣壽至九十
　四功成身退嘉靖初降詔存問又遣撫臣即其家賜
　束帛餼羊上尊酒官其曽孫為尚寳丞
老人星見　王世貞集聞之元命包苴弧北有一大星
　為老人星為保章氏說者曰星今見女牛分以故江
　左多夀考云余束髪而事吾鄉之老乃至有百歲者
　九十則時見八十七十則恒見而不以為異
百歲賦詩　明詩話桐城石英正統間人享年一百有
　三生七子二十三孫有同庚友二人年九十棄家學
　道英百歲日賦詩云庚申共守人何在甲午同生獨
　詠詩
天之幸人　申少師七十福清葉少師為文稱壽以為
　天之幸人蓋福清當國國事物情視萬歴初年日變
　而日難宜其致羨也案幸人字見說苑然以之祝夀
　始此
老不弛學　楊一清集户部尚書韓文世廟中興賜書
　褒嘉令有司存問年九十三卒吏部請諡有曰愚同
　寗子而竟保其身老似武公而不弛於學得諡忠定
百歲㑹　玉堂叢話康德涵六十要名倡百人為百歲
　㑹既畢了無錢第持箋命詩送王邸處分
家慶　弇州别集嚴文靖訥以大學士予告父封公與
　母夫人尚無恙其家慶與李文定公春芳相望於南
　北
百年將届　名世類苑魏文靖驥年九十一歲以恩詔
　進階一級賦詩云一品新陞遵紫詔百年將届荷蒼
　穹後至九十八歲作詩云百年已届殊康健任樂唐
　虞化日長
百年四春　明詩話侯官林太守春澤百歲有司為建
　人瑞坊集中生元孫詩云傳家二十有三世老我百
　年仍四春
烹魚沽酒　維風編趙司成永過魯學士鐸將同為西
　涯夀魯問趙以何為贄曰帕二方魯公索帕無有憶
　里中曽餽枯魚取之僅存其半即以半魚與趙俱徃
　西涯烹魚沽酒以飲二公歡甚即事倡和而罷
榮壽　王世貞集徐文靖階年八十上以公翼戴三朝
　足稱榮夀賜賚有加更頒勅諭於是江陵相而下數
　百人推本上意為夀詞公合而梓之以玉音所稱名
　之曰榮壽
壽豈堂　談薈胡忠安公年八十二公三弟皆七十餘
　燕樂一堂名之曰壽豈詳見堂
草舎延客　啟崇野乗張受先名播海内母五旬誕日
　四方名士畢集冠蓋填塞公蓋草為房以延客一時
　美之曰榮親之道莫過於是
友十餘曹　四部稿文徴仲先輩名家最老夀其所取
　友先後凡十餘曹詳見朋友
一萬八千　明徐瑞之詩序五十初度戱作一萬八千
　日歌
滿十辭夀　羅洪九集今世風俗凡男婦稍有可資逄
　四五十謂之滿十則多援貴顯禮際以侈大之為交
　親者又醵金以為夀至乞言於名家數十年前無有
　是也然在人亦有宜不宜者故辭之
不知其歲　王世貞集戚大將軍束髪從軍比數十百
　戰南掃倭北拒敵即習大將軍者以其宿將謂且老
　而不知其歲僅四十七也今諸部曲乞言為夀不佞
　其能以非時謝之
百齡餘慶　明太宗賜姚廣孝七十夀詩百齡有餘慶
　寫此夀仙翁
百歲乞養　明史稿進賢饒伸與兄位並官侍郎母年
　百歲先後以侍養歸先是任邱劉元震元霖兄弟俱
　官九列以母年近百歲俱乞養親與伸兄弟事相類
　一時皆以為榮
三世壽　湧幢小品世廟時崇德隠士周德茂年百有
　三歲子年皆七十餘孫且五十扁其堂曰上夀其曽
　孫為給事中猶及見之
百度花　李東陽崑山毛翁百歲詩種菊南山下秋風
　百度花乾坤此間氣江漢復誰家管榻經重敝陶冠
　已十加海籌曽不一桑陸看量沙
小頑子　沈周七十喜言自知蒲栁望秋零意外驚延
　七十星膝下猶為小頑子籍中已是空閒丁
吟力退　髙啓詩老來吟力退貧去告身存
夀母賦　何景明夀母賦春仲之望為母夀節與父偕
　享時諸子舉觴諸婦進履諸孫羅舞及女侄諸偦咸
　在小子景明前跪而稱賦
百番春風　明張鑾百歲作石田茅屋野人家百畨春
　風換歲華盡道長生緣辟榖不知香飯有胡麻
　　　婚姻
天賜夫人　郝經天賜夫人詞八月十五雙星㑹佳婦
　佳兒好昏對黒風當筵滅火燭一朶仙桃降天外梁
　家有子是新郎芉氏忽從中間背自說成都五千里
　恍惚不知來此際甘心與作梁家詔起髙門牓天
　賜㡬年夫壻作相公滿眼兒孫盡朝貴
自著婚禮　獻徴錄王尚書承裕兒時即厚重如老
　儒成化丙午舉于鄉完婚時自著昏禮用中呈父
　執而用之
不貪富　黄佐集楊鼎在南監攻苦力學有郡守欲以
　子妻之鼎以不告父母為辭乃託其同鄉兵部尚書
　徐琦言曰子清貧而彼富裕父母聞之必安祭酒亦
　勸鼎得之鼎曰原憲雖貧於道則富猗頓雖富於道
　則貧鼎敢貪富乎竟辭之後仕至户部尚書
徒歩親迎　王世貞集陸樹徳初昏時舉親迎禮外父
　少保公僦一鄉大夫車御公公力辭曰士而大夫車
　非禮也竟以徒歩往後仕至都御史
奏金鑾　宋濓送張編修還家畢姻詩少年歸娶奏
　金鑾喜得天顔一笑㸔從此梅花消息好青綾不似
　玉堂寒
合卺誦詩　明徐一䕫集四明陳思禮父早世母教甚
　嚴未婚而母殁不肯娶友据義責之不得已從焉及
　期合卺危坐誦蓼莪詩凡七晝夜不輟
拜親入室　古穰雜錄康齋先生父任司成在京師命
　先生還鄉畢姻至親迎後不行合卺之禮及赴京拜
　父母畢始入室
因荷得耦　明世說程篁墩舉神童李賢許字以女指
　席間果試之曰因荷而得藕即應聲對曰有杏不湏
　梅
指硯屬句　明宋珏集莆陽徐氏女字於俞紈袴兒也
　合卺之夕傳母惎之曰郎君當作詩催粧不則屬對
　句而就寢徐指二硯而屬句曰㸃㸃楊花入硯池近
　朱者赤近墨者黑俞縮瑟不能成句徐笑曰何不云
　雙雙燕子飛簾幙同聲相應同氣相求自後抱賈大
　夫之恨以殁
真吾倩　邢侗集于志鯨為童子時太倉王公試其文
　曰阿懋尚不及于鱗先生亦察公不凡左史殿卿者
　自負其家靖劭人倫鑒數覔快壻難焉一日從衢路
　間望見公㦸手而驚曰此誰氏子真吾倩矣遂成婚
　姻
　　　生子
孔廟賜果　元史張之純夜夢謁孔子廟得賜嘉果已
　而孔孫生因丐名於衍聖公遂名今名
夢金錢　霏雪錄楊亷夫母夫人嘗夢神人授金錢一
　枚吞之遂娠先生錢思復輓亷夫詩生前母應金錢
　夢死後人稱鐡笛仙按七修類稿作金鉤徐祐讀楊
　集詩亦以金鉤對鐡笛
馬載兒　元史類編劉因字夢吉生之夕父夢神人馬
　載一兒至其家曰善養之既覺而生乃名曰駰字夢
　驥後改今名
舟中釡鳴　元史富珠哩翀父宦江西生翀贑江舟中
　釡鳴者三舟人以為異後仕至翰林侍講
鄰媪夢　元名臣錄吳澄生前一夕鄉父老見異氣降
　其家鄰媪復夢有物蜿蜒降其舎旁池中旦以告人
　而澄生
神人授筆　元史楊奐母嘗夢東南日光射其身旁一神
　人以筆授之已而奐生後兩中賦論第一仕至宣撫司
南嶽真人　虞集墓碑集父汲娶楊文仲女文仲守衡以
　汲從未有子為禱于南嶽集之將生文仲夢一道士至
　前牙兵啟曰南嶽真人來見既覺聞甥舘得男心頗異之
帳中白氣　元史類編穆呼哩生時有白氣出帳中神
　巫異之
文昌星　元史吕思誠母馮氏夢一丈夫烏巾白斕衫
　紅鞓束帶趨而謁曰我文昌星也及寤思誠生
吞大星　元史貫酸齋母亷氏夢神人授以大星使吞
　之已而有妊
慶成百子　明盛事記慶成王生百子自長子襲封外餘並
　封鎮國將軍每㑹紫玉盈座至不能相識而人皆隆凖
雲中送兒　王守仁年譜先生生之夕祖母岑夢神人
　衣緋玉自雲中鼓吹送兒來驚寤已聞啼聲因名曰
　雲卿人遂指所生樓曰瑞雲樓案先生五歲以神僧
　言更今名
同夢而生　談薈吳與弼聘君母居江右父宦於京同
　夢相交合而生聘君
嶽神入室　吳寛集倪文毅岳之父文僖公奉命祀北
　岳母夢緋衣神人入室寤而生公遂名曰嶽
陸績為孫　明朱德潤小傳德潤之大母病卜壙於陽
　抱山夢一偉丈夫來告曰勿奪吾宅吾將為而孫既
　而治地五尺得一石刻曰太守陸君績之墓亟命掩
　之復夢丈夫來曰今真得為夫人孫矣遂生德潤
賜紫玉帶　内閣行實劉文靖健生時母夢一神人持
　紫玉帶賜其家詳見帶
音如鐘　仰山脞錄龍泉章公溢始生其音如鐘父母
　疑為不祥幾不舉後為佐命勲臣
紫衣入謁　李賢集薛文清母馬氏夢一紫衣人入謁
　而生公
神人虎變　汪道昆集戚少保繼光初生時王太夫人
　夢神人衣綘衣降於庭虎變而躍梱内是日日華五
　色孝亷因命之曰繼光
晩子成名　孫鑛集陸平泉先生夀九十七生子時已
　近六旬猶及見其成名且見曽孫焉
夢天裂　明紀事本末寧夏哱拜驍勇屢立戰功妻將
　産拜夢空中大響天裂出火燄一妖物如虎入妻脇
　下不見拜急手劒之驚覺遂産子狼貌梟啼名曰承
　恩後倡亂坐誅
皇女試週　夏言詞序奉聖旨今日皇四女試歲週一
　取鐘二取銀三取黄水晶石示卿等知
睂宇好　明黨懐英賀生子詩我來初見出錦綳肌肉
　照人睂宇好
　　　死喪
惟有琴阮　元史耶律楚材葬命視之惟琴阮十餘及
　古今書畫金石遺文數千卷而已
夜夢作詩　貢奎别傳集賢學士貢奎以疾歸旋愈一
　日蚤作謂猶子師文曰吾夜夢作詩有竹樹蕭蕭夾
　泉石之句其末云九轉丹成生羽翼是何祥也語已
　泊然而逝
别比隣　元名臣錄婺州胡長孺晩寓武林一旦具酒
　食與比隣别云將返故鄉門人有識其意者問曰先
　生精神不衰何為遽欲觀化長孺曰精神與死生初
　無相涉也
白氣貫台　元史有白氣貫三台帝問田忠良何祥對
　曰三公其死乎未幾太保劉秉忠卒
端視而瞑　大方通鑑許謙病革猶正衣冠而坐門人
　朱震亨進曰先生視稍偏矣謙更肅容端視頃之微
　瞑遂逝
百鶴翔　元史類編孔思晦卒之日有鶴百餘翔其屋
　上又見神光自東南落其舎北
扶起奠獻　元史許衡病革值家祠祭衡曰吾一日未
　死可不有事祖考乎扶而起奠獻如常儀既徹家人
　餕怡如也已而卒
如索氣　元史有白氣如索長五百餘丈起危宿掃太
　薇垣太史奏山東當大水帝曰不然山東必失一良
　將後察罕特穆爾竟及於難
白霧遶室　薛文清行狀文清彌留正衣冠危坐而逝
　迅雷震屋白霧遶室
西湖涸　名臣錄杭之西湖涸龜底孫原貞時鎮其地
　語人曰哲人其萎乎吾甚虞于公後果然
撰生壙碑　楊循吉自撰生壙碑愧無寸長不欲勞他
　人之筆所貴以自述為不誣
白簾六字　明孫琛集舒修撰芬歿之前一日門生諶
　柟夢天垂白簾中有六字曰忠孝狀元止此越日果
　不起
飛二帛　明黄渾集鄧元錫被徴臨行先期一日空中
　忽飛素帛一條於邑學聖殿一條於演武㕔旗竿公
　方與人論學竟疾作遂草乞恩放歸疏並答人書恬
　然而逝
大烏至　嘉靖注畧楊爵釋歸有異烏集里舎爵曰大
　烏至矣其為我乎自為墓志而卒
孔鏞星　祝允明集孔鏞屢立戰績入為工部侍郎卒
　於舟有白氣自舟尾上直貫天表蓋日正中也而熒
　熒然星矣允明遂目之為孔鏞星
書志石　文徴明小傳先生卒之時方為人書志石未
　竟欠伸端坐而逝
車馬喧闐　陳白沙行狀先生歿之日頂出白氣勃勃
　如蒸竟日乃息前一日五鼓隣人聞車馬喧闐異之
　急出見一人若王者狀儀節甚都出先生廬而去以
　為大官及旦詢之無有也
英魂助戰　卓異記金華苗軍作亂殺㕘政胡大海大
　海生時嘗夜出人見其兩目若燈及歿後敵兵有犯
　境者軍中輒夢大海若生或夜觀火光滿野洶洶若
　人馬聲則師出必勝蓋其英魂烈爽相為助也
兩來字詩　名臣錄魏文靖易簀時自為詩有瑶島不
　勞青鳥至菊籬還許白衣來句後書云是時因病篤
　未及敲推故有兩來字首句為舊日華池水漸來也
　繼復書平生不作欺心事一㸃靈光直上行書畢乃
　瞑
狂醉捐世　靳史陳體方以詩名吳中將死頭戴野花
　肩輿徧逰田間狂醉三日乃捐世
鋸木示數　異林文太守遣人至九仙山祈問壽算夢
　神語以問孔老人至郡問之老人方鋸一大木得板
　五十有五也詳見神靈
山有白氣　章文懿行狀文懿卒之日鄉人見所居前
　山有白氣衝天久之乃散
羣鶴繞㕔　名世類苑馬端肅之終前數日城西大劉
　山忽崩是日天鼓再鳴羣鶴飛繞其㕔事久之乃去
天門二旛　趙貞吉集楊文忠少時嘗夢天門開遥瞻
　綽楔曰際昌時而公顯其老也復夢天門開有二旛
　導公冉冉以去而公卒
盛囊以殮　顧璘集儲侍郎瓘易簀時夫人以公落髪
　與鬚指爪甲及頭垢各盛嚢為殮其愛親敬身可謂
　全歸矣
久哭暫輟　王守仁年譜龍山公喪先生久哭暫輟有
　弔客至侍者云宜哭先生曰哭發於心若以客至而
　始哭則以客不至而不哭矣
乗潮解去　邢侗集宋叟過余舉杯慷慨言將訪徐公
　吳中尋錢塘弄潮脫履江干乗潮解去子愿君視宋
　登春豈杉栢四周中人余時被酒笑罵之後聞叟果
　别徐公至江滸呼榜人勿誤我潮信抵海口四十餘
　里徑跳白波而逝
解脫吟　明詩話黄九烟晩變名曰黄人字曰略似年
　七十忽感愴於懐仰天歎曰嘻而今不可以死乎自
　撰墓志作解脫吟十二章縱飲而沈於水
黄泉客舍　碧里雜存孫蕡為翰林典籍詩髙古坐為
　藍玉題畫誅臨刑口占曰鼉鼓三聲急西山日又斜
　黄泉無客舍今夜宿誰家死後太祖聞知此詩曰有
　如此好詩何不覆奏併誅監斬者
清恬太甚　王錫爵集兒子衡叨雋不佞陰識此兒清
　恬太甚恐終非爵禄器
丹臺記　湧幢小品蔣燾之父娶徐有貞女而生燾五
　嵗母口授小學即成誦及長文譽馳公卿間十七而
　卒未卒時夢上帝召為丹臺記因為表以母老辭錄
　而秘之母聞之抵於地然竟不免
一官憔悴　明蔡汝楠哭皇甫涍詩五字沈吟詩品絶
　一官憔悴世途難皇甫僉事宦屢躓不達其卒也蔡
　子木哭以此詩每為人誦之輒嗚咽流涕
八十分　啟崇野乘顧大章在獄卒之前數日慷慨語
　曰自唐虞至今纔四千年吾生五十年已得八十分
　之一不為不壽
死遅四年　三朝野史夏貴附元時年已八十閲三嵗
　而歿有曽以詩者云自古誰不死惜公遅四年問公
　今日死何似四年前
為道羅倫　泳化編李賢奪情羅倫上疏力請許賢終
　制賢怒内批黜倫後賢卒有人嘲以詩云九泉若遇
　南陽李為道羅倫已復官
誰肯銘我　明實錄曹元以瑾親黨居内閣惟日飲無
　他諧謔而已將死自作墓銘曰我即死誰肯銘我
死後文　唐順之集宇宙間有人見慣而絶可笑者其
　屠沽細人稍有飯喫死後必有一篇墓志其達官貴
　人與科第人稍有名目者死後必有一部詩文刻集
　　　塟祭
刳香木　元閻復集廣平王月吕薨賻賵有加刳香木
　為棺錮以金銀
執紼二千　元史類編宋本父官南中清慎自持饘粥
　恆不給本嘗聚徒以養親歴仕通顯猶僦屋以居及
　卒執紼者二千人
碣署和尚　元詩話吳仲圭將殁命置短碣塜上曰梅
　花和尚之墓人怪之答曰乆當自驗未幾楊髠毁掘
　江南諸墳惟仲圭以碣所署疑為釋流竟免
詩乞銘墓　明雜記聶大年被徴入史局病中以詩别
　王行儉曰鏡中白髪誰鏡我湖上青山欲待誰千里
　故人分槖少百年公論蓋棺遅行儉得詩泣曰大年
　欲吾銘其墓耳明日而大年卒行儉為作墓志
自記夀藏　泳化編劉大夏以士大夫沒後多私所親
　名筆以遺後因作夀藏於東山之陽皆自為之記述
　其生平履歴李西涯見之戱云天下皆如公翰林文
　章無用矣公曰先生輩文章宜記大有功徳者予敢
　以累蓋東陽先為劉瑾作而公嘲之也
御撰祭文　明詩話康陵南巡將臨靳文僖喪詞臣撰
　祭文均不稱㫖乃御製為之詳見好文
歌竹枝　亘史謝茂秦客大名客請賦夀詩百章至八
　十餘投筆而逝所幸賈姬奉柩停大寺之傍每夜操
　琵琶一曲歌茂秦竹枝詞必慟絶而罷
土香　王穉登挽馬湘蘭詩水流花謝斷人膓一塟金
　釵土盡香
　
　
　
　
　
　
　
　
　
　元明事類鈔卷二十五
欽定四庫全書
　元明事類鈔卷二十六
　　　　　　　　　　　監察御史姚之駰撰
　　珍寳門
　　　金
得金手中　元史蘇格使金不屈金主壯之取金巵飲
　之飲畢即懐以出復命備以虚實告且出所懐金巵
　以獻太宗喜曰我得金於汝手中矣
淘金　元食貨志豐城舊有淘金户三百地不産金而
　歲課轉増民死徙且盡揭徯斯言之朝蠲其課
不登藏金　元史杜瑛所居術者言其下有藏金家人
　欲發視輒止之後來居者果得黄金百斤其不苟取
　如此
大如棗　西使記宻實勒國地産金人夜視有光處誌
　之明日發之有大如棗者
藏金尺　元富珠哩翀集江西吏善舞文或誣熊氏子買
　藏金尺訊則無之訊益酷乃貨簪珥作新尺符其妄
　尚公至率清脫民始寧
槖不能容　元史博囉歡未至雲南布固丹宻以金六
　籯迎餽歡以其握兵拒之恐致變陽諾曰吾槖不能
　容可且持歸待我取之至則竟其獄
賜葉金　袁桷詩入院聽宣席未温賜金已向案頭存
　自注故事入院傳旨畢賜葉金十兩始草制
不買詩名　元好問黄金行人間不買詩名用一片青
　山衡霍重
盤龍金　明髙帝實錄上一日手黄金一錠示羣臣曰
　此乃表箋袱盤龍金命宫中洗濯銷鎔所成者
一挺酬詩　王世貞集元末吳中饒介之以醉樵歌試
　諸名士獨張夢簡第一得黄金一挺髙季廸次之得
　白金三斤餘各次之後承平久張洪修撰為人作一
　文得五百錢
胎金　宋濓集宣慰伯以婆律香贄余闕闕覺重却之
　香中果胎黄金也
泚筆金　野獲編世廟齋醮每一舉即赤金亦數十兩
　蓋扁對皆以金泥為書握管中書預備大管泚筆令
　滿故為不堪波磔狀則䄂之凡訖一對或易數十管
　則䄂中金亦不下數十銖矣
還金釵　泳化編李時勉元夜觀燈拾一金釵歸書於
　門有一婦人來告騐而還之其夫具幣以謝公不受
　因納一片藥曰此血竭不易得公入之後公以直諫
　為金瓜斷脇賴血竭灌之得不死
不識金礦　明史稿陳觀洪武時為陜西㕘政以亷稱
　或問陜産金礦何狀觀大驚曰吾備位籓寮何金之
　問
生熟金　明曹昭格古要論金出西番髙麗等處沙中
　南番瓜子金麩皮金皆生金也雲南葉子金西番回
　回錢此熟金也
置金墓下　程敏政集馮履吉以鎰金貸俞繪不質劵
　馮卒後十五年俞遣其子以金倍息歸馮之子朋玉
　不受其子則奠置馮君墓下而行朋玉不獲辭則以
　予鄉人之貧者
金壺遺家　萬歴注畧上方十歲以英明聞穆廟恭妃
　以金壺遺其家為門者所執上笞内使三十而以百
　金遺妃曰妃家貧以此給賜先帝賜器不可出也
紫石成金　筆麈嘉靖中海豐漁子為颶風飄一絶島
　見人皆椎結袒裼所食惟蜜浸黄精薯芋之類其流
　水處皆五色石漁子各収數升置舟中一日飃返故
　㟁取所挈文石則皆靺鞨瑟瑟諸寳也中有紫者以
　五銖入火間以白金成黄金一兩不鎔則柔甚可屈
　折云
伯温窖金　李日華集老竹嶺溪中多礁石相傳劉伯
　温窖金在下誠意伯每數十年一遣人來取土人妄
　鑿之終不得
金甲　明紀事本末劉瑾籍沒得金二十四萬錠又五
　萬七千八百兩元寳五百萬錠又一百五十八萬三
　千六百兩寳石二斗金甲二金鉤三千金温盒五百
髙北斗　明通紀萬歴時廵撫李三才請停礦稅疏云
　皇上欲黄金髙北斗而不使百姓有糠粃升斗之儲
講筵金錢　長安客話景泰初始開經筵每講畢布金
　錢於地令講官拾之以為恩典
金絲帳　弇州史料嚴世蕃有金絲帳纍金絲為之輕
　細洞徹
金銀置礟　明紀事本末李自成殺掠馬騾為上次軍
　仗次衣幣次珍寳其金銀恆㪚棄之或以代鉛置礟
　中
錮金　明史稿張獻忠破蜀用法移錦江涸而闕之深
　數丈埋金寳億萬計然後決隄放流名錮金曰無為
　後人有也
箔金　宋濓義俠歌取袍當户著𫀆縫爛然赬箔金滿
　中貯碎若剪鳳翎
　　　玉
玉桃盞　元史阿哈瑪特誣巴延平宋時取其玉桃盞帝
　命按之無驗後有獻此盞者帝愕然曰幾陷我忠良
十七步　輟耕錄巴延至于闐見有白玉一段髙廣五
　六尺長十七步以重不可致
玉遞　元食貨志玉在法爾實者有民戸六十淘焉於
　是免其差徭所淘之玉立水站遞至京師
鎮圭　續通考元鎮圭制以玉長一尺二寸有袋副之
止燔瘞　元祭祀志平章賈閭等議大祀禮神之玉無
　得燔瘞蓋燔者取其氣之臭聞玉既無烟又且無氣
　但當奠於神座卒事藏之時出而用
照見筋骨　輟耕錄巴延嘗至于闐國得一玉佛髙四
　尺色如截肪照之筋骨脉絡皆見
納玉盞　元史世祖納碧玉盞六白玉盞十五於太廟
柈斗盈尺　談薈雅克特穆爾嘗晏客櫻桃下以赤玉盤
　盛脯白玉斗盛漿皆盈尺客楊維楨亦為色動
磨玉璽　輟耕錄至元間巴延出太府監所藏歴代玉
　璽磨去篆文改造押字圖書及鷹墜等物以分其黨
　與
玉酒甕　輟耕錄廣寒殿有黒玉酒甕玉有白章隨其
　形刻為魚獸出沒之狀其大可貯酒三十石
煖玉注　明孔邇紀談陳友諒時或進煖玉注蓋出於
　薛塘古墳者
玉玲瓏　泳化編汪后以憲宗䕶持罄所有以出英宗
　索一玉玲瓏太監對應在汪所汪急而投之井
市盈尺　嘉靖注畧諭内閣皇祖六寳正德甲戌火失
　其五令市玉盈尺者補之
雪山青玉　卓異記建文元年有使者還自西方得青
　玉於雪山方踰二尺質理温潤上命玉人琢為大璽
　命曰凝命神寳
盤徑尺　明紀事本末王振籍没時器服珍玩尚方不及
　玉盤徑尺者十面珊瑚髙者七八尺金銀十餘庫馬
　萬餘匹
破囊得椀　壟起雜事張王基住居一男子陰囊大如
　斗陜西大賈識為至寳買去俟其死破囊得二玉椀
　世所絶無
合卺杯　甲乙剰言髙郵守楊君家藏合卺玉杯形製
　奇怪兩盃對峙中通一道使酒相過兩杯之間承以
　威鳳玉潤而古碾琢極工蓋漢器之竒絶者
玉斧　明通紀李文忠克應昌獲元主孫后妃等并宋
　代玉璽金寳十五宣和殿玉圖書一玉册二鎮國玉
　帶玉斧各一
求紅黄玉　明史稿嘉靖時製方丘朝日壇爵詔求紅
　黄玉於天方哈宻諸番不可得有通事言此玉産於
　阿丹去土魯畨東南二千里請重賄徃購帝不從
却玉盌　典故紀聞回回進玉盌成祖曰磁器潔素瑩
　然適心不必此也却之
識玉璞　池北偶談崇禎時内殿石驟長數寸上以問
　大學士何如寵何謝不知歸問老友姚康伯曰此璞
　也中必有玉翼日以對命剖之果然
碧玉尺餘　明季遺聞張獻忠遣人以碧玉長尺餘者
　二方圓徑寸珠二枚賄熊文燦請降文燦許焉
玉琴　明通紀劉瑾籍沒時有玉琴一玉帶四千一百
　六十二
　　　珠
碧珠現鐘　輟耕錄文宗潛邸金陵適興國寺鑄大鐘
　金方在冶上至取嵌珠指環默祝曰若天命在躬此
　當不壊即投液中鐘成珠宛然在上及登大寳方言
　之
珠課　元食貨志珠採於大都南京廣州有珠課
烏蜑撼絙　輟耕錄廣東採珠之人懸絙於腰沈入海
　中良久得珠撼其絙舶上人挈出之葬於蛟龍之腹
　者不少有司名曰烏蜑户仁宗登極特旨放免後復
　行
雅古勒珠　元史西域賈人售雅古勒珠價六十萬含之
　可不渴熨面可使目有光省臣平章愛之一座傳玩
　尚文曰一人含之千萬人不渇則寳也若一寳止濟
　一人何益吾之所寳米粟是也
太歲彈　西使記布逹國所産大珠曰太歲彈又有蘭
　石瑟瑟金剛鑽之類
珠字詔　元史泰定帝以珠字詔賜帝師
珠𫀆　元史類編重山從太宗伐宋復入中書賜中廏
　馬十匹貫珠𫀆一
珠三囊　元史朱清張瑄以海宼致位㕘政多不法恐
　事覺以黄金五千兩珠三囊為賂江浙平章托克托
　怒而繫之
進百斤　元史類編世祖時江浙平章莽哈岱進真珠
　百斤
珠傘　元史回鶻獻水晶盆珍珠傘等物帝曰今百姓
　疲弊所急者錢耳却之
雉帚掃珠　張昱輦下曲向晩大安髙閣上紅竿雉帚
　掃珍珠
珠花　薩都拉詩昨日官家清宴罷御羅輕帽挿珠花
重七兩　明史稿蘇祿國有珠池夜望之光浮水面土
　人以珠與華人市洪武時東主遣使貢大珠一其重
　七兩有竒
拆襖還珠　崔銑集王翺為都御史守遼東臨别太監
　某贈西洋珠四枚公固辭不得則内所着披襖中紉
　之後還朝求太監從子謂曰如有營予佐爾費因拆
　襖出珠授之封識宛然
分斗珠　維風編楊一清為相時有人餽美珠一斗者
　公直受之嗣諸邊將來謁留詢邊事隨出所受珠分
　勞之頃刻立盡
搥珠　典故紀聞刑部尚書楊靖逮一弁將鞫之門卒
　檢其衣得大珠一顆僚屬方駭視靖徐曰安有許大
　珠此偽物命搥碎之始以上聞
蜑户採珠　續通考洪武中差内官於廣東起取蜑户
　採珠給與口糧
問珠狀　明史稿張岳遷亷州知府亷民多盜珠池岳
　居四年未嘗入一珠家人問珠何狀岳取庫中珠以
　示
爛溪珠　王叔承集隆慶戊辰夏秋時江南大旱吾鄉
　爛溪蚌産珠焉有徑寸夜光者有五色圓走盤者農
　漁雜採日數百人賣累千金
獅子形　王宇泰筆麈海南市舶提舉劉貽哲云嘗見
　一珠作獅子形宛然畢肖
續命膏　萬歴注畧科臣蕭近髙有言陛下思初疾時
　珠玉滿前誰為續命之膏
　　　銀
元寳文　元史楊湜上言平準行用庫白金出入有偷
　盜之弊請以五十兩鑄為定文以元寳用之便詔可
䝉古　古今錄北荒稱銀曰䝉古元之先以女直國號
　金乃以銀號其國也
千萬錠　元史中書省言太府院為内藏世祖成宗朝
　遇重賜則取給中書今所賜有踰千錠至萬錠者皆
　取之太府今復以乏告請自後内府所用數多者仍
　取之中書
銀交牀　元史巴圖爾從征納延有功帝賞以腰帶及
　銀交牀等物
烈女變　貢師泰金谿葛烈女詩憶昔里中初賦銀銀
　賦日急家日貧父身榜掠痛欲絶女心憤結何由伸
　鬼狐夜嘷天漆黒大野騰騰火光烈可憐踴躍雙蛾
　睂變作兼金白如雪
十流銀　馬祖常詩五坊戲馬賽争道宣聲催賜十流
　銀
銀徙　卓異記洪武中廣積庫銀毎錠重數百觔忽穿
　屋飛出莫知所之有一書生夜行見田間光起標記
　而去明日掘土尺餘見白金一錠大不能舉歸約十
　八人併力舉之上有廣積字衆分不均以聞於官官
　以聞上上曰此天賜儒生也即賜之
十窖　泳化編内帑之積凡十窖積之以備邊虞者景
　泰濫賜缺其一角英宗復辟節他費以補之
一錢棄涇　續通考明陳完為涇縣教諭嘗分膳銀一
　生多取一錢而去既而少者來告完曰多在此遂封
　一錢與之其人曰先生本不多某安敢受完曰吾實
　偶多汝不受盍棄於水遂投諸涇
太倉庫銀　李夢陽疏臣始至户部太倉庫銀尚百七
　十餘萬今消耗且過半矣
銀甕　泳化編宣宗賜夏原吉範金圖書及翠爐銀甕
　玉杯玉帶
銀豆謡　明通紀景帝奢侈常以金豆金錢等物撒地
　令宫人及宦侍爭拾為鬨笑楊守陳銀豆謡聞知昨
　日六宫中翠娥紅䄂成春風黄金作豆競拾得羊車
　不至愁烟空别有銀豆薄如葉并刀剪碎盈丹匣也
　隨金豆灑金階滿地春風飛玉蝶君不見民餐木皮
　和草根夢想銀豆如八珍官倉有米無銀糴操瓢盡
　作溝中塵
銀不足　明靳學顔疏今天下之民以匱乏為慮者非
　布帛五糓也銀不足耳夫銀獨行則藏益深而銀益
　貴貨益賤於是銀積於豪右者益厚行於天下者愈
　少更數十年不知所底止矣
叱還銀硯　于慎行集李先芳為新喻知縣富人張浚
　有寃遇公而白以一硯為獻受而付之記史異日發
　之銀也笑曰陶泓清士辱以朱提召浚叱還之
鑄餅　明史稿李自成入都悉鎔所拷索金銀及宫中
　器皿鑄為餅每餅千金約數萬餅騾車載歸西安
銀山　明張元凱西苑宫詞昨貯銀山髙幾許試將玉
　尺殿中量
　　　錢
泉貨監　元史武宗時初行錢法立資國院泉貨監以
　領之
金銅芽　耶律楚材西域詩難穿無眼錢自注西人金
　銅芽錢無孔郭
銅兒　元史至正中欲更鈔法以楮幣一貫文省權銅
　錢一千文鈔為母而錢為子祭酒吕思誠曰中統至
　元自有母子上料為母下料為子比之逹勒逹人乞養
　漢人為子是終為漢人之子而已豈有故紙為父而
　以銅為過房兒子者耶
編古錢　吳萊題毘陵承氏藏古錢詩我觀泉志頗識
　錢古今錢品不一傳一朝變通别改幣餘盡沈朽徒
　埋船承君好古此収拾寶玩有若編埓然
錢飛　卓異記洪武乙夘御庫錢忽飛去側立於民門
　屋瓦上人以篾穿其孔或得一二十文
一貫　泳化編洪武中鑄大中通寳錢與歴代錢兼用
　以四百為一貫四十為一兩四文為一錢
雲中撒錢　稗史彚編成化丁酉六月京師大雨雨中
　徃徃得錢王文恪公有詩云蒼天似憫斯人困故向
　雲中撒與錢錢若了時民又困何如只賜與豐年
賜䄂中錢　玉堂叢話宣宗幸史館撒金錢於地命衆
　取之學士李時勉獨立不動上嘉歎親取䄂中餘錢
　賜之
給夜讀　李攀龍集余憶殿卿自肥子來持進不滿千
　錢太孺人命給余夜讀
家兄孔方　明世說袁宏道令吳長安貴人一無問餽
　時其兄宋道官翰林有與宏道同官者嘲之曰他人
　問餽以孔方為家兄君不問餽乃以家兄為孔方耳
飛空如蝶　長安客話涿中舊有塔在桑乾河中名鎮
　河塔嘉靖時塔崩内有古錢皆飛空如蝶
板兒　碧里雜存正德丁丑余逰京師見交易者皆稱
　錢為板兒即低惡之錢但取如數而不視善否好錢
　遂閣不行
禁天啓錢　曠園雜志蘇州逮周忠介公後民倡議天
　啓無道互戒不用其錢各州縣從而和之積天啓錢
　無算後出示勸諭乃行私禁凡十閲月
數錢投匭　啓崇野乗楊忠烈殉義後追贓令亟賣菜
　傭亦爭以數錢投縣匭中三年乃止
買笑錢　朱白民家貧授徒養親以老萊子為法牀頭
　恆貯數十錢曰買笑錢
以錢償　明紀事本末給事韓一良言今之世何處非
　用錢之地何官非愛錢之人向以錢進安得不以錢
　償詳見賄賂
五等　泳化編錢有五等當十當五當三折二小錢
錢譜　陸深燕閒錄吾鄉朱氏所撰錢譜盡裒歴代之
　錢穴紙譜之竒形異狀無所不有而各疏時代由來
　楊鐡崖錢艾蒳俱有論亦博古之清玩也
捶錢　明葉憲祖捶錢賦余濫司鼓鑄之役故事錢非
　式者捶之因感其不才見棄有似乎人乃為之賦乃
　有非㓜非壯不範不模違錯刀之金飾類延繯之薄
　膚蓋萬選而莫中將一擲而若無於是命朱亥之椎
　碎鄧通之鑄紛如委地曾莫之顧
黄邊　徐渭詩鵞眼黄邊只十个
　　　鈔
交鈔　元食貨志鈔始於唐之飛錢宋之交㑹金之交
　鈔其法以物為母鈔為子子母相權而行即周官質
　劑之意也元初倣唐金制有行用鈔世祖始造交鈔
楮用於陰　輟耕錄世祖嘗以錢幣問劉秉忠對曰錢
　用於陽楮用於陰今國家龍興沙漠自陰域以臨中
　夏宜用楮幣若用錢四海且將不靖遂不用錢後武
　帝用之不久輒罷
絲鈔　元史印鈔之法以絲為本每銀五十兩易絲鈔
　一千兩諸物之值並從絲例
賜鈔印　草木子元以朱清張瑄海漕有勞賜鈔印聽
　其自印鈔色比官造加黒印朱加紅
偽鈔謡　元李存偽鈔謡國朝鈔法古所無絶勝錢貫
　如青蚨試令童子置懐䄂千里萬里忘覊孤豈期俗
　下有奸弊徃徃造偽潛隈隅設科定例非不重奈此
　趨利甘捐軀
搗課簿　卓異記太祖時造鈔屢不就一夕夢神告以
　當用秀才心肝為之既寤不解馬后曰士子苦心夕
　課即心肝也乃取太學生課簿搗而製之遂成
収輭爛　明實錄正統四年勅户部曰市鈔不分輭爛
　但有一貫字様即皆行使是以鈔法流通今収受課
　程亦不得分輭爛汚跡俟年終遣官㑹揀堪用者留
　不堪者燒毁
取桑穰　啓崇野乗思陵欲行鈔法鈔局言須桑穰二
　百萬斤例採産桑諸省概因荒亂不能詳見桑
　　　雜寳
珊瑚燈檠　元史郭侃將兵至克實宻爾部屠西城又破
　其東城東城殿宇皆構以沈檀焚之香聞百里得七
　十二弦琵琶五尺珊瑚燈檠
盤植珊瑚　明史稿御史張應詔劾殷正茂以金盤二
　植珊瑚其中髙三尺許賂居正
瑪瑙盌　元史成宗賜特爾格瑪瑙盌曰此器先皇所用
　朕今賜卿以久侍先皇故也
水精食牀　雨航記李時可宴楊鐡崖賞蓮花水精為
　食牀空其中置金鱗翠藻
採水晶　玉堂綱鑑武宗時福建平章言漳浦梁山産
　水晶乞割民百戸採之
翠腕䦨　元氏掖庭記懿靜后誕日南朝宫人一獻寒
　光水玉魚一獻青芝雙虬如意一獻栁金䦨翠腕䦨
　䦨似今之手鐲乃景陽宫胭脂井中物
碧甸山　元史影堂祭器黄金瓶斚之屬以十數黄金
　塗銀香盒椀楪之屬以百數銀壺釜匜之屬稱是玉
　器水晶瑪瑙之器為數不同有玻璃瓶琥珀勺真珠
　簾珊瑚樹碧甸子山之屬
月下蒲萄　耳談吳郡沈萬三有瑪瑙壺通明類水晶
　面有蒲萄一枝如墨㸃名月下蒲萄
鐡可成銅　元史順帝時立饒州銅冶場注云時有張
　理言膽水浸鐡可成銅故即其地立之
設提舉　元史瑪瑙提舉司秩從五品又有玉局金絲
　子局鞓帶斜皮局瓘玉局浮梁磁局皆有提舉司
雜谷貢　續通考嘉靖中雜谷安撫司貢珊瑚
照世杯　典故紀聞賽瑪爾堪在西邊其國有照世杯
　光明洞逹照之可知世事明史稿賽瑪爾堪洪武中
　入貢其表文有云欽仰聖心如照世之杯使臣心中
　豁然光明
太陰凝魄　明靳學賢水晶盞賦有太陰之凝魄抱元
　英之至質發坤藏於重艮托哲匠而呈則
青紅色　格古要論多年老冰為水精然日本國有青
　水精紅水精則水精非冰明矣
寶石井　談薈凡寳石皆出井中西番最盛中國惟出
　雲南金齒街與麗江兩處屬紅黄類者為猫睛靺鞨
　芽星漢砂琥珀木難酒黄刺子屬青綠色者為瑟瑟
　珠珇綠鴉鶻石空青
琥珀藏蛛　王貽上集明王延詰文恪公子性豪有持
　琥珀求售者中有蜘蛛如生索百金延詰手碎之果
　有生蛛自内躍出行几上見風即化為水
埓阿勒　類纂元大德間回回巨商賣埒阿勒一塊重一兩
　三錢估值中統鈔十四萬錠用嵌帽頂累朝皇帝相
　承寳重凡大朝賀則服用之
猫睛　徐渭集髙陞馳保安沈錦衣出猫睛睒睒若果
　核意以酬舊逋君擲不顧去
鴉青　明施武寳井詞緬中花落滿蠻山千兩鴉青馬
　上還自注鴉青寳名寳井在姚關萬里外販寳者只
　於緬中交易
常貢　續通考明日本琉球常貢瑪瑙
犀銘　李維楨集王左丞眎余犀角圖色理形質甚竒
　可為山經可為酒器可為如意一物而三善具焉因
　為之銘
水寳　語怪有回回見居民競汲一池因買之破山得
　一石池水從中出言此水寳也凡用汲者竭而復盈
　詳見水
商人進寳　萬歴注畧在金商人進金一千五百兩青
　紅黄寳石四百塊猫睛珇􁰌綠等八十塊青碧黄白
　玉料一千六百餘斤硨磲瑪瑙琥珀料六十斤翠毛
　六千五百兩大小珠一萬二千六百顆
寳貨易眩　嘉靖注畧上欲觀内庫儲積太監張佐奏
　止之衆侍問佐佐曰寳貨易眩經目或啓靡心也
　
　
　
　
　
　元明事類鈔卷二十六
欽定四庫全書
　元明事類鈔卷二十七
　　　　　　　　　　　監察御史姚之駰撰
　　禮樂門
　　　典制
禮樂所自　元李好文集憲宗時有日月之祀當羣臣
　奏對時上問禮樂自何始左右對以堯舜則其立神
　基肇人極已宏逺矣
右為尊　元名臣奏議泰定帝時遷列聖神主於太廟
　新殿博士劉致議曰國家取唐宋定制為九世遂以
　舊廟入室為六世昭穆不分父子並坐不合禮經雖
　國家以右為尊然古人所尚左右初無定制今建宗
　廟之方位既依禮經而宗廟之昭穆反不合禮經於
　制未便
加封文宣　元閻復草制朕纂承丕緒敬仰休風循治
　古之良規舉追封之盛典加號大成至聖文宣王遣
　使闕里祀以太牢
鹵簿圖　元史類編英宗時拜珠進鹵簿圖帝以唐制
　用萬二千三百人太多乃定大駕三千二百人法駕
　二千五百人丹墀獨對至大中曾㢲初嘗著鹵簿圖
　並書進之至英宗而鹵簿大興旗幟之繡繪者作於
　閩浙人馬鎧甲被彩繡者作於江西又命留守作五
　輅
太常集禮　元史李好文言曩有詔集禮只令各郡縣
　置局纂脩夫禮樂出自朝廷郡縣何有哉乃白院長
　選僚屬出架閣文牘資其採擇三年書成名太常集
　禮得㫖頒示中外
星宿旗　元輿服志儀仗有二十八宿旗各繪神像又
　有風伯雨師雷公電母五嶽四瀆旗
尚左　典故紀聞吳元年始命百官禮儀俱尚左改右
　相國為左相國餘官如之
集禮書成　明紀事本末洪武中集禮書成其書以吉
　㓙軍賓嘉冠服車輅儀仗鹵簿字學樂為綱凡升降
　儀節制度名數皆偹通五十卷
革封號　王褘擬詔嶽鎮海凟皆受命於上帝豈國家
　封號之所得加今止以山水本名稱其神郡縣城隍
　神號一體改正歴代忠臣烈士亦依當時初封以為
　實號後世溢美之稱皆與革去
易木主　明紀事本末嘉靖中正孔子祀典易木主及
　釐正從事諸賢本朝谷霖蒼論孔子加封自漢平帝
　始也王拜於帝僣已稱先師禮也廟祀設像自唐宋
　元始也其䙝已甚易木主禮也八佾十二豆籩自宋
　徽宗始也祭用生禄太學仍之郡國減等禮也帝釋
　奠舞六佾謬巳從祀四聖七十二賢矣曾㸃顔路退
　食廡下子先父食改附啓聖禮也刪申黨黜公伯寮
　等十三人改蘧瑗等七人進后蒼等五人考証班班
　勿僣勿黷禮也
尚赤　明通紀洪武時詔定服色尚赤
綵旗夾壠　泳化編正統時上祀先農畢釋祭服秉耒
　三推户部尚書捧青箱後隨耆老馭牛按轅教坊樂
　工執彩旗夾壠謳一倡百和颭旗而行凡三往三返
鹵簿儀仗　續通考明鹵簿儀仗凡正旦冬至聖節錦
　衣衛陳鹵簿大駕於殿之東西郊祀鹵簿大駕全設
　前期視牲丹陛駕其祭社稷太廟山川鹵簿内去白
　澤旗以下等項耕籍幸學俱用鹵簿大駕
親蠶　嘉靖注畧夏言請舉親蠶上勅戸部建壇曰蠶
　於禁中唐人便安之制不可法命翟車出入由元武
　門壇制殺先農什一
孔門下馬　典故紀聞成化時以監生虎臣言詔天下
　孔廟所在凡過其門者皆下馬
六卿不及　明紀編年成祖䘮踰二十七日禮部尚書
　請即吉羣臣釋服楊士竒以為宜素衣冠黑角帶明
　日視朝上素冠麻衣麻經文臣惟學士武臣惟英國
　公如上所服上曰張輔知禮六卿不及士竒所執是
　也
大禮議　明紀事本末論世宗尊為天子必欲使之不
　皇其父興獻為天子父必欲與之共臣其子此議禮
　諸臣之過也至必欲遷太廟崇徽號著實録折𠂻禮
　經毋乃不倫至於嚴父之説興睿宗之號進則以明
　察始以豐禰終矣
為三龕　獻徵録周先生鑄嘗疑家禮四龕以西為上
　之説僅循唐制乃為三龕中祀所繼之宗而祖禰以
　昭穆處左右門人問之曰此固朱子意也
祀先祝稱　續藏書吕文簡柟為翰林時受禄祀先祝
　稱某之子某聞者羡其知禮
䘮禮皆儒　明詩話崇慶俗尚浮屠萬輔居䘮獨遵家
　禮鄉人化之諺曰萬輔一呼䘮禮皆儒
雙摺刺　王世貞集故事吏部尚書體最重六卿以下
　投皆用雙摺刺惟翰林光學以单紅刺相往返又六
　部尚書侍郎大小九卿於内閣用雙帖報之单紅及
　余以太僕卿入都則惟内閣報单帖而六部皆以雙
　帖見報矣余等於部屬等官皆用雙帖往返不知起
　自何時殊覺陵替所費紙亦不少
論起復　明羅倫集臣聞朝廷援楊溥故事起復李賢
　臣竊謂李賢大臣起復大事綱常風化之所繫天下
　後世之所監况比年以來朝廷以奪情為常典縉紳
　以起復為美名臣不忍聖朝之世乃至於此
奪情　明通紀張居正父䘮上賻贈甚厚然亦無意留
　之所善同年李幼孜等倡奪情之説居正惑之乃疏
　乞守制示意馮保使勉留焉
脱屨　泳化編樂韶鳳奏古者朝祭有脱舃禮今議於
　郊祀廟享前期有司設御幕於壇門外及設執事官
　脱屨之次於門西側從之
稱晩生　觚不觚録翰林舊規凡入舘而其人已拜學
　士即不拜學士而先登第七科者投刺皆稱晩生
書正字　觚不觚録故事投刺於柬面書一正字雖甚
　不雅而承傳已乆余丙子入朝則投刺皆不書正字
　乃避江陵諱也
　　　祭祀
國禮割奠　元史至元中祭宗廟始用沅州麻陽縣苞
　茅天鵞野馬塔喇布哈(注其狀/如獾)野鷄鶬黄羊呼齋爾
　(注其狀/如鳩)湩乳葡萄酒以國禮割奠
拜日月山　元通鑑憲宗始以冕服拜天於日月山詳
　見山
日月從祀　元史武宗至大三年祀南郊以日月從祀
嵗必親祀　元通鑑英宗詔羣臣曰一嵗太廟惟四祀
　使人代之不能致如在之誠自今嵗必親祀
十人從祀　元史仁宗朝詔以宋儒周敦頥程顥顥弟
　頥張載邵雍司馬光朱熹張栻吕祖謙及故中書許
　衡從祀孔子廟廷歐陽元集時貢舉法行非程朱學
　不式尋定濓洛以下九儒及衡為十人祀孔子廟
純色馬　元史大德九年冬至祀天用純色馬一蒼犢
　一羊鹿野豕各九後又改用蒼犢正副各一
太廟佛事　元禮樂志命國師僧薦佛事於太廟七晝
　夜造木質金表牌位十有六設大榻金椅奉安祐室
　前
造祭器　元史中統以來因金宋祭器而用之至治初
　始造祭器於江浙行省其舊器悉置九閣
封號　元史至元二十八年加上五岳帝號加封四凟
　四海王號遣使致祭
服冕舃　元禮典世祖立國建元考古昔之制而製服
　焉冕舃之制祭祀則用之
后土祠　續通考元世祖時每嵗遣使代祀后土至元
　五年嘗建后土壇於太寜宫十二年又立后土祠於
　平陽之監湯
别設一室　元史類編學宫中顔曾思孟為四配而顔
　路曾㸃孔鯉乃在廡下熊勿軒謂冝别設一室以齊
　國公叔梁紇居中而顔路曾晳孔鯉孟孫氏侑食春
　秋二祀遣官分獻則可以示有尊而教民孝李東陽
　集謝鐸在南監議别祀叔梁紇而曾晳顔路孔鯉配
　之以全倫義又請增祀楊龜山而黜草廬吳氏皆不
　果行
進十議　元史類編袁桷居國史院時初建南郊桷進
　十議曰天無二日天既不得有二五帝不得謂之天
　作昊天五帝議祭天嵗或為九或為二作祭天名數
　議圜丘不見於五經郊不見於周官作圜丘非郊議
　后土社也作后土即社議三嵗一郊非古也作祭天
　無間嵗議燔柴不見於古經周官以禋祀為天其意
　各有㫖作燔柴泰壇議壇羣祀而合祠非周公之制
　作郊不當立從祀議郊質而尊之明堂文而親之作
　郊明堂禮儀異制議郊用辛魯禮也卜不得常為辛
　作郊非辛日議北郊不見於三禮祭地而遵北郊鄭
　氏之説也作北郊議禮官推其博洽多采用者
金幡　元史祭五嶽有組金幡二四凟織金旛二四海
　五鎮銷金幡二
孩乳必序　元明善集藁城董公凡嵗時有事於廟非
　甚病不廢拜跪子雖孩乳亦使之序曰祀以孝先也
　禮宜如是
合祀天地　明紀事本末太祖於冬至合祀天地於奉
　天殿列祖從
定南北郊　今言嘉靖九年更定南北郊禮南郊皇天
　上帝南向太祖西向東一壇大明西一壇夜明東二
　壇二十八宿西二壇雲師雨師風師雷師北郊皇地
　祇北向太祖西向東一壇中岳東岳南岳西岳北岳
　基運山翊聖山神烈山西一壇中鎮東鎮南鎮西鎮
　天夀山純德山東二壇東海西海南海北海西二壇
　大江大淮大河大漢
祀郊禖　明紀事本末世宗以生員李時颺言舉祀郊
　禖之禮夏言充祈嗣醮壇監禮使
丁祭　明史稿洪武初錢用壬為禮部尚書與諸儒臣
　議以春秋仲月上丁於國子監釋奠丞相初獻翰林
　學士亞獻祭酒終獻制曰可
通祀孔子　獻徵録先是釋奠之禮止行於京師洪武
　十五年命天下每嵗春秋通祀孔聖
别立廟　明張孚敬集臣謂今日之禮宜别為興獻王
　立廟京師使得隆尊親之孝且使母以子貴尊與父
　同則興獻王不失其為父聖母不失其為母矣
論從祀　王鏊集傳瀚為禮部侍郎時以龜山楊時從
　祀孔廟言者因論羅從彦李侗亦當從祀公言二子
　著述眎尹焞游酢謝良佐未知先後二子從祀則三
　人似不可遺道學所在其可濫乎乃止
退揚進董　實録楊砥洪武中為行人上疏言揚雄仕
　莾董仲舒有正義明道之言今孔子廟從祀有雄而
　無仲舒臣以為宜退彼進此太祖從之
何獨廢澄　王鏊集吳寛為學士或謂元儒吳澄出處
　不正不宜從祀孔子公曰從祀亦觀其有益於經傳
　否耳茍有禆經傳則揚雄馬融亦皆不廢何獨廢澄
　也
建祠　李春芳集國家二百年來勑建祠祀者惟文成
　劉公基文貞楊公士竒暨文莊歐陽公德三人而已
明儒從祀　明史稿隆慶初廷臣請以王守仁與薛瑄
　陳獻章同從祀文廟帝獨允禮臣議以瑄配王世貞
　集臺諫有請以明先儒從祀文廟者周少宰子義首
　以王文成守仁陳檢討獻章應而蔡祭酒清胡布衣
　居仁章文懿懋吕文莊柟亞之下羣臣議祀王陳而
　布衣與焉按三賢從祀在萬歴十二年
議祧廟　吳寛集倪岳為禮部侍郎時德祖以下九廟
　已偹及憲宗神主將升祔於制當祧公言自德祖以
　上莫推則德祖猶周之后稷也不可祧懿僖仁三祖
　以次當祧至太祖太宗為周之文武百世不遷今憲
　宗升祔當祧懿祖一廟宜於太廟寢殿後别建藏祧
　主之所每嵗暮則奉祧主合享應古祫祭之制
祭城隍　嘉靖祀典上曰城隍人鬼也焉可與天神地
　祇雜於一壇而祭議歸本廟於常祭外添設一壇
改祭渾源　湧幢小品北嶽在渾源州自石晉割賂契
　丹宋人遂祭於陽曲今都北平則陽曲反在其南宏
　治中馬鈞陽請改祭渾源為部所格　案有虞氏望
　於山川未嘗登封漢書宣帝妃祀北嶽常山於上曲
　陽以為嶽靈所居也通典唐武德中祀北嶽恒山於
　定州則知北嶽望祠非始於宋朱國祚馬鈞陽言誤
　矣
東西郊　明紀洪武時增脩壇壝於大祀殿丹墀中東
　西相向以祀日月罷朝日夕月之祭至嘉靖中用夏
　言議改建四郊兆日於東郊兆月於西郊
奉先殿　明史稿髙帝諭陶凱欲盡所以追逺之道凱
　以太廟已有常祀乃請於乾清宫之左别建奉先殿
　以奉神御從之
司禮習儀　明紀事本末懐宗幸太學先期司禮太監
　王德化奉命率羣臣習儀於太學時比之唐魚朝恩
　講經元李邦寜釋奠事
服裘秉珪　明鄒德溥郊禋賦帝乃服大裘之霅煜兮
　秉鎮圭而如壝握鸞刀以啓膋兮尊黄琮以為儀犢
　與牲往􁂰象色兮圭兩邸以從數奏太簇而歌應鐘
　兮又綴以咸池之舞
牲帖　嚴嵩奉命視牲詩牲帖犧人報騶聲騎士催
展陵視寢　明魏學禮大祀山陵賦萬歴庚辰皇帝將
　有事於山陵宗伯以故事請曰展陵視寢永昭孝思
　每帝嗣統則斯禮稱焉帝其念哉帝曰俞
瑶壇琳觀　何景明郊觀詩丹户乾坤闢雕墻海岳扶
　瑶壇上星斗琳觀俯虚無
　　　朝會
定朝儀　元史至元六年上命許衡與太常卿徐世隆
　定朝儀儀成帝臨觀甚悦
鳴鞭　元禮樂志元正受朝儀皇帝出閣升輦鳴鞭三
　俟兩宫升御榻鳴鞭三五品以下賜酒於日精月華
　二門之外宴畢鳴鞭三
劈斧　元輿服志次儀使一人左鹵簿使一人右次禮
　儀使二人分左右持劈正斧一人當中趙孟頫宫詞
　天歩將臨玉斧來邱濬詩興隆無復殘笙譜劈正猶
　知舊斧名
詐馬筵　周伯琦詩序乗輿北幸上京嵗以六月吉日
　命宿衛大臣及近侍服所賜只孫珠翠金寶衣冠腰
　帶盛飾名馬清晨自城外各持彩仗列隊馳入禁中
　上盛服御殿臨觀乃大張宴為樂諸坊奏大樂陳百
　戲凡三日而罷俗呼曰詐馬筵
兩宫升榻　元史元正受朝儀皇帝皇后兩宫升御榻
　殿前起居拜舞贊曰普天率土祈天地之洪福同上
　皇帝皇后萬嵗夀
孔雀蓋　元輿服志孔雀蓋朱漆竿首建小蓋蓋頂以
　孔雀毛徑尺許下垂孔雀尾簷下以青黄紅瀝水圍
　之
控鶴呼　元禮樂志朝儀有山呼注云凡傳山呼控鶴
　呼噪應和曰萬嵗
春班午仗　薩都拉詩綵旗拂栁春班卷宫漏穿花午
　仗移
列金撾　楊基早朝詩錦襠繡帽列金撾玉節龍旗拱
　嵗華
由夘陛　雷禮集禮部尚書崔亮對太祖曰天子祭天
　升自午陛祭社升自子陛盖社主隂隂北方也君南
　向答隂之義也郊主陽陽南方也君北向以答陽也
　若羣臣朝參無答神之義俱當避君上之尊故升降
　則皆由夘陛朝班則分列東西以避馳道
飲教乾　李東陽慶成宴詩坐擁日華看漸近酒傳天
　語飲教乾自注每宴必傳㫖云滿斟酒又云官人每
　飲乾
傳三呼　程敏政元日早朝詩鴻臚立仗傳三呼馬監
　隨班控六飛
　　　樂律
徵遺樂　元史太祖徵用舊樂於西夏太宗徵金太常
　於燕京及憲宗始用登歌樂祀天於日月山世祖用
　以享祖宗於中書省至元三年初用宫懸登歌文武
　二舞於太廟
大成樂　元史類編太宗命王鏞作大成樂元陶安大
　成樂賦芹波環璧芝楹毓金素王凝旒有赫其臨運
　隆文明之世樂鳴正大之音鏗宫商於翕繹調律吕
　於精深
古樂釋奠　元典章仁宗時制釋奠于太學用大成樂
　令各路府選習古樂師教肄生徒不得仍用俳優歌
　曲
玉律　元史齊履謙精於樂律嘗得黑石古律管一長
　尺有八寸外方内為圓空中有隔隔中有小竅盖以
　通隔上其製與律家所説不同盖古所謂玉律者是
　也
樂無全書　明沈文初政記髙皇於開國之初開禮樂
　二局徵天下耆儒分任之當時集成有大明集禮而
　樂未有全書
猶工尺字　明鄭世子樂律全書古今論樂多誤於律
　吕之説不知律吕乃樂家末務聖人用以識别音聲
　之名猶今工尺字耳
律本律度　明王廷相律論書曰律和聲故有律本有
　律度律本黄鐘是也律度中聲是也
當去羽音　黄佐樂論宋以火徳王天下論避所尅旋
　宫當去羽音明亦以火徳王天下與宋同避尅當去
　羽
夢大舜　楊繼盛集師韓公謂予曰吾欲制十二律之
　管毎管各偹五音七聲各成一調何如予退而欲製
　漫無可據廢寢食三日忽夜夢大舜坐堂上案下設
　金鐘一命予曰此黄鐘也子可擊之連擊三醒而有
　悟即燃燈取竹鑽至明而成管六至已而十二管成
　以呈於師師曰刻志樂之日九鶴飛舞於庭其應乃
　在子乎
無變律　明朱載堉律吕精義序臣父恭王厚烷及臣
　外舅祖都御史何瑭嘗論黃鐘九寸縱黍則八十一
　分横黍則百分以證前賢九十分之誤又言援笙證
　琴則知琴均當其七音援琴證律則知律數惟止十
　二盖有變聲而無變律陳晹蔡元定所見皆非是
尺不同　律吕精義國初冷謙定律用今工部營造尺
　與蔡元定十二律管算法皆同惟尺不同謙律聲比
　元定下五律餘失之盎緩元定比謙髙五律餘失之
　焦殺二者之間庶㡬中聲乎
詩即樂經　明劉濓樂經元義六經缺樂經古今有是
　論愚謂樂經不缺三百篇者樂經也夫子刪詩取風
　雅頌一一絃歌之得詩得聲者三百篇可見詩在聖
　門辭與音並存矣後人知有辭不復知有音故僅以
　詩為詩也
工尺　明何瑭樂律管見律和聲者如作黄鐘宫調則
　衆音之聲皆用黄鐘為節也今俗樂以工尺上一四
　合為板眼如作工字則衆音皆以工為節然後不亂
　乃其遺法
制器合奏　王世貞集楊繼盛從韓公邦竒受樂謂韓
　公曰樂有器而後有聲夫器理所寄也乃搆桐竹絲
　漆手製管和矣已製琴若瑟若笙簫塤箎之類諧而
　合奏之若一以復韓公公大悦
　　　歌舞
崇德定功　元史成宗時祀天南郊其文舞曰崇德之
　舞武舞曰定功之舞
製八佾舞　元史清廟雅樂只有登歌耶律鑄製宫懸
　八佾之舞樂舞成表上之賜名大成
樂隊　元史類編樂音王隊元旦用之夀星隊天夀節
　用之禮樂隊朝會用之又有説法隊奏金字西畨經
　之曲
天魔舞　元通鑑順帝荒於遊宴以宫女三聖努妙樂
　努文殊努等十六人按舞名為天魔首垂髮數辮戴
　象牙佛冠身穿纓絡大紅銷金長短裙雲肩合䄂綬
　帶各執噶布喇之器内一人執鈴杵奏樂
象牛栖鳳　續通考元文舞器纛二髙七尺杠首刻象
　牛首下拖朱繒盖以三重以𨗳文舞武舞器旌二其
　制如纛杠首栖以鳳以飾武舞
白翎雀　輟耕録白翎雀者教坊大曲也雀生於烏桓
　朔漠之地雌雄和鳴自得其樂世皇令伶人碩徳閭
　製曲以名之曲成上曰何其末有怨怒衰婺之音乎
　張憲詩檀槽􁯿􁯿鳳凰齶十四銀鐶掛氷索摩訶不
　作兠勒聲聴奏筵前白翎雀
儀鳯司　楊允孚詩儀鳳伶官樂既成仙風吹送下蓬
　瀛花冠簇簇停歌舞獨喜簫韶奏太平自注儀鳳司
　天下樂工𨽻焉
龍歸洞　元氏掖庭記武宗泛月於太液池舟上各設
　女軍左曰鳳隊右曰鶴團兩軍水擊為戱既畢樂作
　唱龍歸洞之歌而還
讚佛樂　元史順帝用宫女十一人練搥髻勒帛常服
　或用唐帽窄衫所奏樂用龍笛頭管小鼔箏􁑶琵琶
　笙胡琴響板拍板遇宫中讚佛則按舞奏樂
新水令　元史歌曲有新水令沽美酒太平令諸名
翻冠飛履　元氏掖庭記才人凝香兒能為翻冠飛履
　之舞舞間冠履皆翻覆飛空尋如故一舞中屢飛屢
　覆百試不差
錦圍珠壓　楊基詩遍地錦圍歌處席滿身珠壓舞時
　腰
鷓鴣舞　周憲王元宫詞殿前百戱皆呈應先向春風
　舞鷓鴣
釋奠樂　吾學編樂韶鳳博學能文洪武中命更製釋
　奠先師樂章
定樂舞生　律吕精義宋徽宗以士子恥於樂舞罷之
　洪武中更定孔子釋奠樂舞生擇監生及大臣子弟
　預教習之蓋矯宋徽之弊也
增武舞　嘉靖注畧詔世廟增武舞時張璁以天子八
　佾文武各八桂蕚以音貴人聲容貴干戚則去武舞
　者去所貴也遂增之
時雍曲　明褚蓮時莊烈帝宫詞日日南薰廣殿風􁀙
　缸初進海榴紅新詞於變時雍曲詔許中書譜殿中
優侏儒􁀙　明廖道南請稽古樂疏今大祀慶成設宴
　於奉天殿教坊司承應雅俗混淆優侏儒􁀙恐非所
　以秖承上天之餘惠也
水嬉過錦　蕪史御前雜戱有水嬉過錦皆鐘鼔司承
　應吳偉業集思陵在玉熈宫中梨園子弟奏水嬉過
　錦諸戱内才人於煖閣齎縷金曲柄琵琶彈清商雜
　調自河南冦亂天顔常慘然無復有此樂矣
天地元聲　明宋新吳歌記吳歌自古絶唱予道姑胥
　蒼頭皆善吳歌迭歌五六百首其敘事陳情有文人
　騷士嚙指斷鬚而不得者豈非天地之元聲匹夫匹
　婦所與能者乎
雜劇傳竒　湯顯祖戱神清源師廟記清源師演古先
　神聖八能千唱之節而為此道初止㸑弄參鵑後稍
　為末泥三姑且等雜劇傳竒長者折至半百短者折
　才四耳
西廂　王鏊詩漫衍魚龍看未了梨園新部出西廂案
　此咏武皇南巡事
魏譜梁詞　明潘之恒聽曲詩白苧尚能調魏譜紅牙
　原是按梁詞自注謂良輔伯龍也
崑山腔　明崑山魏良輔精通曲律創造音調世謂之
　崑山腔
全賓全白　明單宇叢語北曲中有全賓全白兩人對
　説曰賓一人自説曰白
海鹽聲　湯顯祖集戱道有南北南則崑山其次為海
　鹽吳浙音也其體局靜好以拍為之節江以西曰弋
　陽其節以鼓其調喧至嘉靖而弋陽之調絶變為樂
　平為徽青陽
觀音舞　曲中志張幼于曰余猶及見徐驚鴻觀音舞
　萬華兒善才舞今曲中廢此伎矣
鬻唱　明許裴詩小妓新翻鬻唱聲
十反　吳偉業詞江南好皓月石塲歌一曲輕圓同伴
　少十反麤細聽人多弦索應雲鑼案反平聲亦作畨
　　　琴
手斵琴　元虞摯集宣慰趙淇尤妙琴事操多自譜琴
　出其手斵者琴工音焉以為賢世所寶古琴逺甚
淡鈍　楊維楨集潘師古以琴名時宗新聲皆鄙其淡
　鈍余謂師古不為王門伶人新聲不必宗也
震餘琴　趙孟頫集鮮于伯㡬惠震餘琴云是許旌陽
　手植桐所製
蛇蚹紋　周權集古琴漆有蛇蚹紋者材之良也詩云
　誰栽鳴鳳千年枝蛇蚹龍紋巧蟠紐
五絃九絃　續通考元雅樂琴制五絃七絃九絃各二
雨寛線　宋旡詩雨寛琴上線
春雷　渌水亭雜識萬松老人耶律文正王之師也常
　從王索琴王以承華殿春雷及種玉翁悲風譜贈之
願歌南風　彭時筆記上御南薰殿召王翺李賢馬昻
　彭時吕原五人入侍命内侍鼔琴上曰琴音和平足
　養性情曩在南宫自撫一二曲今不暇及矣賢等對
　曰願陛下歌南風之詩以解民愠
雷擊桐　繩蟄録徽王好琴有姚梅者善斵琴王命趙
　徳周從梅得其法梅嘗取學宫雷所擊桐斵之德周
　願减值改畀已作
純陽琴　格古要論底面俱用桐木為之謂之純陽琴
　古無此製近世為之取其暮夜隂雨彈之不沈然不
　能達逺聲不能實也
五百牀　客燕雜記明懐宗於宫中鳴琴製於變時雍
　等曲取尚書語為之内局造琴五百牀内監張姓者
　主之遍訪知音之士
友琴　徐渭集陸君以清嗜琴乆之得其趣益與之狎
　視琴猶人也憂喜所到手出其聲若與之語因自呼
　友琴生
四善　明陸樹聲筆談琴材以輕鬆脆滑謂之四善取
　桐木多年者木性都盡液理枯勁則聲易發而清越
造三千張　池北偶談明潞籓敬一主人風尚髙雅嘗
　造琴三千張
風鳴　明梁有譽詩瑶琴不復理空餘山水情棄置石
　床上風來時一鳴
忘琴　明僧破忩詩對琴不見琴忘琴聽琴響坐乆聽
　亦無雲飛樹尖上
白玉琴　震澤長語朱寜籍沒珍寶如山有白玉琴一
　金船一白玉琵琶一
懸壁有聲　居易録楊正經善琴莊烈帝召見稱㫖賜
　二古琴癸未歸蜀次旅舎懸琴壁間鏗然有聲者三
　正經泣曰此亡國之徵也是日李自成入潼關明年
　明亡
天琴　帝京景物畧西洋有天琴鐵絲絃隨所按音調
　如譜案天琴亦名自鳴琴呉偉業詩異物每邀天一
　笑自鳴鐘應自鳴琴
　　　瑟
兩端繪錦　元樂志瑟面施采色兩端繪錦律吕精義
　此近代俗制也古所稱錦瑟不過用錦一幅置於瑟
　尾以襯絃耳
瑟僻　元熊朋來瑟賦惟夫陸沈野逸舒湮宣鬱人莫
　我好而吾瑟之僻於是采孤桐兮南山之陽致文梓
　兮北山之北本以黄鐘度以周尺遂練朱而繩絲雖
　繪錦而貴質小絃之縷七十餘二大絃之絲八十有
　七
一派氷泉　郝經瑟詩二十五絃百寶裝一派氷泉落
　纎手
寒玉響泉　談薈明盧中丞邁有寶瑟四各值數十萬
　有寒玉石磬響泉和至之號
一絃一律　續通考明瑟俱以朱絃中一絃名曰君絃
　以黄色總二十五絃瑟絃與琴絃不同琴以徽為十
　二律瑟每絃止為一律
黄絃　明鄭世子律書今太常之瑟黄絃不彈夫初設
　黄絃主意以其絃多難彈遂將黄鐘黄之覩黄絃即
　知是黄鐘使人易識後乃傳訛謂君絃不宜彈於君
　絃傍添設黄鐘當隔八乃隔九誤矣
　　　鐘
寄周鐘　趙孟頫集貞居先生逺寄周鐘銑間有文象
　鳬之形所謂鳬氏為鐘者也擊之與夷則合而是日
　又適立秋古物之來豈偶然哉
括鐘　續通考至元初各道宣慰司括到鐘三百六十
　有七
太和鐘　明實録洪武時鑄鐘倣宋景鐘以九九為數
　拱以九龍植以龍簴建樓於圜丘齋宫之東北懸之
　每郊祀則鳴上更名曰太和鐘
靈安錫　續通考明鑄鐘法淨銅一斤加靈安錫四兩
　如聲濁加黒鉛少許聲清者不必加鉛錫
躍水　湧幢小品成化間大鐘二盪淮水中聲竑竑勢
　欲躍起平江伯陳鋭祭之一鐘遂止懸之朝宗門樓
　聲聞百里其一止泗上
神鐘　明豐坊集海鹽禪悦寺神鐘聲聞數十里天順
　時忽無聲渡海者覩其影在波間浮屠用法攝之乃
　復聲後鐘沉塗邑病尫將新其樓鐘忽自聲若扣百
　有八於是鐘之神益顯
乳鐘　諸寺竒物記方山定林寺有乳鐘即所稱景陽
　鐘也鐘一百有八乳乳異聲故名乳鐘
鐘復洪亮　明陳炘集樂頀為大名知府郡有譙鐘相
　傳魏太武所鑄守清正則鐘聲洪亮否則不揚前守
　惡而棄之適嵗歉民言神物棄置為咎因祭而懸之
　扣之不揚公不悦忽夢大衆喧於鐘所既再扣之鐘
　果洪亮
紐絶　皇甫庸紀畧宏治乙丑春朝鐘新成而紐忽絶
蟒盤　湧幢小品胡宗憲擊倭取各廟銅鐘製大將軍
　惟桐廬縣城東一寺鐘有蟒蛇盤其上軍士懼不敢
　動再取再如之
煨古鐘　啓禎野乗薄珏有神解吳生懐古鐘失聲公
　就地以火煨之聲遂如故
自鳴鐘　篷忩續録西人利瑪竇有自鳴鐘僅如小香
　盒精金為之一日十二時凡十二次鳴案自鳴鐘亦
　名候鐘見帝京景物畧明朱國祚𤨏里行巧將制器
　媚中涓自鳴鐘獻黄金殿
　　　鼓
騾鼔　元輿服志騾鼔六飾駝鼓九飾
猊趺　續通考元樹鼔之制每樹三鼔采飾悉同唐建
　鼔之制以青狻猊四為趺
駱駝鼔　楊允孚詩御道聲聲駝鼓來自注謂駱駝鼔
　也袁桷詩前行節駝鼓執御各在手
摶拊代鞞　律吕精義革音有四器鼓也拊也鞞也鞀
　也近代雅樂無鞉無鞞而借摶拊代鞞誠闕典也
聲敵大鏞　獻徵録張三丰元末居寶雞金臺觀後以
　小鼓一腔留土民楊家而去鼓制甚小雖戞大鏞不
　能亂其聲後亦亡去
腰鼓三百　明詩話康海坐援獻吉遂挂清議歸田之
　後耽心詞曲歿時家無長物腰鼔多至三百副
　　　磬
靈璧石　泳化編磬石出靈璧縣西北山取其一様聲
　之石琢成音諧如也
自擊石磬　明紀事本末太祖御㦸門閲雅樂自擊石
　磬起居注熊鼎曰樂不外求在於君心君心和則天
　地之氣亦和樂無不和矣
淮河曲石　明鎦崧集鄧侍郎嘗過淮河漁父家見盆
　盎上置曲石命滌視之有銘文焉則磬也漁父云得
　之淮水中公以粟易之文理精緻聲極清越
掲燈代磬　泳化編夏言以特磬難得巨石且石聲清
　渺縱巨亦難及逺以銅為之又恐混同正懸之磬臣
　思特磬之設以為樂節莫若掲燈於竿以為樂之作
　止則不動聲色望而可知從之
夢拊磬　陳獻章行狀公小時一夕夢拊石磬其音泠
　泠然一偉人笑曰八音惟石為難今諧若是子異日
　得道乎因號石齋云
午磬　馬祖常詩夜廊酥燈明午磬梵唄集案此僧磬
　名亦相同故附載
　　　笙
斑竹紫竹　續通考元巢笙和笙皆十九簧以斑竹為
　之明笙式以紫竹為之簧用響銅薄片鵲石尖頭
興龍笙　元史興隆笙形如夾屏竪紫竹管九十有二
　皮封口用則繫風囊於口間囊如琵琶有柄一人挼
　小管一人鼔風囊則簧自隨調而鳴本回回國所進
　判官鄭秀增如今制案王禕集有興龍笙頌隆作龍
笙伶　楊維楨集玉笙謡為鐵門笙伶周竒賦
用真匏　律吕精義今笙以木代匏非真匏音常命良
　工列簧匏中而吹之終不如代匏之妙聞今溪洞諸
　蠻猶用匏為笙穴管之間盬而漏氣其音不若中國
　之笙也
蘆笙　明方以智詩誰伴愁人坐月明苖中兒女舞蘆
　笙自言頗似江南曲不是秋笳出塞聲
　　　簫
玉鸞　顧瑛集楊亷夫昔有二鐵笛字之曰鐵龍今亡
　其一偶得蒼玉簫一枝字為玉鸞用配鐵龍以書來
　索賦玉鸞謡焉
鸞鳳為飾　續通考元簫制如笛五孔排簫編竹為之
　十六管濶尺有五分黒搶金鸞鳳為飾
簫材報　明詩話王孟端善畫與一商人隣居月下聞
　簫明日冩竹以贈之曰我聞簫聲以簫材報
山口　續通考明製簫式以竹為之長一尺九寸五分
　管圍三寸管上開竅名曰山口吹竅前五孔後一孔
天外玉簫　明寜獻王宫詞忽聞天外玉簫聲花下聽
　來獨自行注永樂間上寵賢妃權氏善吹簫故宫詞
　暗咏其事詳見妃嬪
底簫櫝簫　律吕精義陳晹樂書宋太常簫皆宻底十
　六管從左手為頭次第吹之元史樂志排簫有櫝今
　明集禮所載之簫即宋制之底簫也明會典所載之
　簫即元制之櫝簫也其制皆陋不可為法
　　　笛
鐵笛　楊維楨集鐵笛道人手持鐵笛一枝笛得之洞
　庭湖中冶人緱氏子嘗掘地得古莫耶無所用鎔為
　鐵葉筒之進於道人道人吹之皆應律竒聲絶人世
三孔七孔　續通考元羗笛製如笛而長三孔龍笛七
　孔横吹之管首製龍頭
圓聚侯　元氏掖庭記程一寜才人以弄笛得幸帝笑
　謂寜曰今夕之夕情圓氣聚然玉笛卿之三青也可
　封為圓聚侯
鶴骨笛　元薩都拉巧題百首有咏鶴骨笛詩
傘柄　耶律楚材西域河中十咏傘柄學鑚笛宫門自
　斵琴
鷓鴣篴　明周定王元宫詞官裏猶思舊風俗鷓鴣長
　篴序凉州
　　　箏
如瑟　續通考元制箏如瑟兩頭㣲垂有柱十三絃
賜軋筝　元明善集樂師張淳善筝仁宗詔造軋箏岳
　柱龍齦及緣盡以桐梓金玉錯之曲奏遂以賜淳
李節箏　何良俊聽李節彈箏詩汩汩寒泉㵼玉箏泠
　泠標格暎清氷愁中為破秋風曲不負移家住秣陵
　教坊李節箏元朗品為第一盛仲交有元朗席上聽
　彈箏歌
指亂蛾顰　明王廷陳聞筝詩花月可憐春房櫳暎玉
　人思繁纎指亂愁劇翠蛾顰授色歌頻變留賓態轉
　新曲中仍自敘家世本西秦
　　　琵琶
七十二絃　西使記布達國琵琶有七十二絃者元雜
　記元郭侃征克實宻爾獲其樂器有七十二絃琵琶
史騾兒　王逢詩引史騾兒燕人善琵琶至治間蒙上
　愛幸上使酒縱威福一日御紫檀殿飲命騾絃而歌
　之騾歌曲有酒神僊之句上怒殺之後問騾不在悔
　曰騾以酒諷我也
一曲千金　韞光樓雜志元世祖時有李宫人最善琵
　琶掲曼碩袁伯長王繼學皆為作詩掲徯斯李宫人
　琵琶行君王豈為紅顔惜自是他人彈不得玉觴未
　舉樂未停一曲便覺千金值
鳳琶　王惲詩綺席圍聲伎銀箏合鳯琶
獨奏竹枝　亘史趙王雅愛茂秦詩得其竹枝十章命
　所幸琵琶伎賈扣度而歌之茂秦謁王王宴之酒行
　樂作止衆伎賈獨奏琵琶方一闋茂秦傾聽未敢發
　言王曰此先生所製竹枝詞也命諸伎擁賈出拜光
　華動人茂秦老不勝酒醉卧山亭王命姬以衽代薦
　承之以肱後乃以盛禮而歸賈於邸舎
用二用八　續通考明攛掇樂器用琵琶二丹墀大樂
　樂器用八
左右手彈　耳談明京師瞽者李近樓籍錦衣千户善
　琵琶能左右手彈新聲古曲無不絶妙平生覊愁哀
　怨及人已胸中事皆於鳴絃鐵撥發之令人髪上指
　淚交下
琵琶擊　玉堂叢話康海罷官自隱聲酒時楊侍郎
　廷儀少師廷和弟也以使事過康康置酒自彈
　琵琶唱新詞為夀楊徐謂家兄恒相念君但得
　一紙書吾當為君地康大怒罵曰若伶人我耶
　手琵琶擊之楊走免
徴曲冩聲　明袁尊尼聽彈琵琶賦按調流音徵曲
　冩聲下上其手逆順有經絃無取多宫填鏗洪
　殺㑹節要眇希清
查八十　明張佑聽查八十琵琶詩註查善琵
　琶曾應詔教内人如唐之賀老晩年流落
　江湖人多題贈亦如開元之盛也王寅訪
　查八十詩年来匹馬走燕雲聽盡琵琶盡
　譲君
半槽餘暖　明梁伯龍詩曲罷暗香人不識半槽餘暖
　在琵琶
王康絶調　呉偉業琵琶行琵琶急響多秦聲對山慷
　忼稱入神同時漢陂亦第一兩人失志遭遷謫絶調
　王康並盛名崑崙摩詰無顔色百餘百年操南風竹
　枝水調歌呉儂
　　　諸器
摶拊　元禮樂志革部摶拊二製如鼔而小中實以糠
　外髹以朱繪以緑雲繫以青絨兩手用之或摶或拊
　以節登歌之樂
金剛癭　鐵崖集胡琴在南為第二絃子在北為今名
　亦古月琴之遺製也張猩猩絶妙於是時過余索金
　剛癭作南北弄
地字阮　耶律楚材集了然居士贈我東坡鐵杖地字
　號阮真絶世寶也阮故宋物泰和間秘於禁中待詔
　孫安仁之姊以琴阮得侍上以此阮賜之
吹螺　張昱輦下曲三司侍晏皇情洽對御吹螺大禮
　終
三絃　楊慎詞品今之三絃始於元時小山詞云三絃
　玉指雙鈎草字題贈玉娥兒明周憲王元宫詞三絃
　彈處分明語不是歡聲是怨聲
提琴　李日華集提琴之聲纎妙婉折如蠅語蚊吟具
　有低昻節度其法以貛􁀙拂之
三尺檀龍　楊維楨詩李卿李卿樂中仙玉京侍宴三
　十年自言絃聲絶人世樂譜親向鈞天傳今年東遊
　到吳下三尺檀龍為手把
火不思　元史和必斯製如琵琶圓腹如半瓶榼以皮
　為面四絃皮絣同一孤柱
紅牙管　楊維楨集吕敬夫遺紅牙管云度廟老宫人
　所傳物也
雲鑼　吳偉業詞絃索應雲鑼詳見歌舞
　
　
　
　
　
　
　
　元明事類鈔卷二十七
欽定四庫全書
　元明事類鈔卷二十八
　　　　　　　　　　　監察御史姚之駰撰
　　身體門
　　　頭
額有雙樹　元史何榮祖狀貌魁偉額有赤文如雙樹
　背負隆起相者云當位極人臣且夀也
抵額拔矢　元史張榮狀貌竒偉嘗為流矢貫眥拔之
　不出令人以足抵其額而出之神色自若
髑髏盛酒　納延輓諤勒哲元帥詩觱栗按歌吹落月髑
　髏盛酒醉西風自注公嘗漆倭人首為酒器
鑿腦　元史宣陽秦氏女父有危疾鑿已腦和藥進飲
　即愈詳見孝子
惡頭癢　袁中道集李温陵一日惡頭癢倦於梳櫛遂
　去其髪獨存鬢鬚
頭病郎　明紀事本末陳友定少病頭瘡傭於羅氏嘗
　與羣兒樵設隊伍為戱羅竒之将以為婿媪曰頭病
　郎足婿耶因失鵞而奔於隣隣家夢虎踞門得友定
　大喜竟婿之後開府福建
天庭北斗　楊守陳神道碑公在妊時母夢大星入懐
　及生天庭有七黒子状如北斗
抱頭哭　明通紀魏璫一祠木像頭稍大小豎上冠不
　不能容匠人恐急削而小之小豎抱頭痛哭責匠人
頭顱二尺　黄佐集倫文叙長身玉立頭顱大二三尺
　許五嵗時與羣兒戲有術者指之曰此兒大魁相也
　後㑹試殿試皆第
　　　面
三毫怒指　元史帖木兒篤學有名修眉覆目左頬有
　三毫怒則毫皆直指
刺面　元史類編段氏隆興夫死諸父令其改適氏引
　針刺面墨漬之誓死不貳
𤓰面　元史馮淑安山隂縣尹李如忠繼室也如忠歿
　父母憐之欲使更事人馮𤓰面流血不肯從
子如北斗　吾學編陳白沙身長八尺目光如星右臉
　有七黒子如北斗狀
自壊其面　吳中往哲記王仲光志不願仕因自壊其
　面貌終身獨居以賣藥自給姚少師來訪弗肯見之
　方盥遂掩面起
雪頮面　宋濓集孫孝子惟中廬墓晨起無火掬雪頮
　面輙詣墓再拜
額誌　李東陽集羅璟父從善從楊文貞公夢鶴而生
　璟額有赤誌可寸許文貞曰此鶴相也當貴且多夀
　後任至祭酒夀七十二
　　　耳
耳聳過眉　元徐世隆集宋子貞貌清竒耳聳過眉寸
　許相者以為夀且貴
巨錐剚耳　陶望齡集徐渭以胡宗憲被逮懼禍及發
　狂引巨錐剚耳數寸流血幾殆
耳中得物　陳繼儒聞見録永樂中吳城有老父偶治
　耳於耳中得五榖金銀器皿等物凡一箕後更治之
　無所得惟正中有一小木交椅製作精妙椅上坐一
　人長數分甚有精氣後無他異
耳中成繭　啟禎野乗趙南星為考功主計時静坐篝
　燈精心参酌蟲巢於耳繭成而不自覺
王鐵耳　明史藁王世琮為汝寕推官討土冦流矢貫
　耳不為動時號王鐵耳後死闖賊之難
龍蟄　泳化編河東人有患耳鳴者時或作痒以物探
　之出蟲蜕輕白甚一日與侣並耕雷雨交作語其侣
　曰今日耳鳴特甚何也未㡬雷一震腦裂而死乃知
　龍蟄其耳至是化去也
瞶耳　趙貞吉集孫堪忠烈公子聞江西難即挺戈往
　一痛死而復甦遂瞶其耳詳見孝子
尤半耳　啟崇野乗尤世威為捴兵事侯公恂公行邉
　遇大炮災壓敵樓下背上積二十二死人世威震而
　仆五里外尋起求公趨而抱之火及冠袍脱去遂燒
　其鬚及左耳竟負公以出行四十里邉人謂之尤半
　耳
聞修醮事　暖姝繇筆髙僉憲之姊嫁嚴氏八十一嵗
　時耳中忽聞有道士聲如一老一少誦經修醮云為
　其保安身命者又聞其卜年夀至九十云去不得了
　至公十三嵗聞説三年圓滿若欲畢事者其子請道
　士設醮答之自此寂無音聞嘉靖十四年年八十四
　矣
　　　目
目耕　王逢集李好文家貧力學鄰媪曰子奚掘耕好
　文曰吾目耕耳既而諺曰目耕夜分李好文
目中有火　元史孟速思㓜有竒質太祖召至一見大
　悦曰此兒目中有火他日可大用又劉哈喇召見世
　祖謂其目有火光留侍左右
禱目復明　元史類編劉通母目失明通誓㫁酒肉禱
　之三十年不懈母年八十五忽復明
目有神光　元史吕思誠生時目有神光後為大司農
馬尾縫眼　瞿祐詩話虞伯生為文宗草詔以順帝為
　非其子後順帝即位毁棄舊話伯生時在江西以皮
　䋲拴腰馬尾縫眼夹両馬間逮至大都至則以文宗
　親改詔藁呈尋得釋両目由是䘮明
磁眼　輟耕録杭州張存㓜患一目忽遇巧匠為安一
　磁眼障蔽於上人皆不能辨其偽
咨目童　宋濓集走也病目視不及尋簡禮越過速諐
　招刺乃抽隠思引物婫義作咨目童文
䨇瞳燭人　國寶新編徐禎卿神清體弱䨇瞳燭人
目三角　泳化編袁珙目道衍曰目三角彯白形如病
　虎性必嗜殺
借目光　帝京景物畧于忠肅被刑夫人流山海闗夢
　公曰吾形殊而魂不亂獨目無光明借汝眼光見形
　於皇帝翌日夫人䘮其明㑹奉天門災英廟見公形
　火光中上念其寃乃貸夫人歸又夢公還目光目復
　明也
三目公　明通紀楊一清額上一穴如眼號三目公明
　史樂府三目楊公真丈夫披甲上馬奮臂呼
晝夜不瞑　啟崇野乗虞長孺生而目光烱烱晝夜不
　瞑
黍上作字　宋濓行狀憲視近甚明一黍上能作十餘
　字
瞳樞電轉　張真人傳真人宇初方髫丱襲掌道教入
　覲髙皇笑曰瞳樞電轉絶類乃父盖厯代相傳以眼
　圓而鉅者為元應云
獨目将軍　明史藁尤繼先榆林人習兵敢戰眇一目
　時稱獨目將軍
瞽人箋詩　唐汝言五嵗而瞽父兄抱膝上授以三百
　篇及唐詩無不成誦旁通經史能為諸體詩箋註唐
　詩援据該博嘗過余誦子虚上林諸賦杜白諸長篇
　琅琅不遺一字
俛眉觸鼻　沈周眼花詩俛眉作字仍虚畫觸鼻看書
　反差行
罩眼　袁宏道詩罩眼一寸紗茫茫遮人老
眼澁　楊基詩抛書坐孤榻眼澁燈暈繞
僾逮　明張寕方洲雜録嘗見一友人家宣廟賜物如
　錢大者二形色似雲母石以金相輪廓而衍之為柄
　老人張此於䨇目字明大加倍又見一具試之復然
　云得於西域賈胡似聞其名為僾逮云
　　　髪
一夕髪白　元史郭庭煒為庫使辭歸飬父父嘗病疝
　危甚庭煒憂悴一夕髪盡白
生而髪白　宋濓集余闕母尹氏夢異人而生闕闕生
　而髪盡白
剪髪易書　元史陳怡少好學家貧母張氏嘗剪髪易
　書使讀之長遂博通經史
自髠髪　元史謝思明妻趙氏少寡自髠髪誓不不更
　嫁
秋雨種　元甘茂實詩秋雨種白髪一滴生一莖半為
　作詩若半為憂天傾
截髪槎䋲　元元淮詩截髪搓䋲聫㫁鎧撦旗作帶繫
　金瘡
欣見二毛　元錢惟善喜白髪詩勲業無成散似樗青
　銅欣見二毛初
猶厭其多　明劉三吾集太祖郭寕妃弟徳成見㡬避
　禍以酒自放嘗侍晏免冠謝髪禿且盡上笑曰醉風
　漢毛如此非過酒耶徳成曰臣猶厭其多欲盡剃始
　快意上黙然既醒大愳誤觸忌諱遂盡剃髪披僧衣
復見黒毫　于慎行集陸樹聲逾大耋善飲啖行步若
　飛髯鬂間復見黒毫
秃笄　明紀何景明八嵗能屬文形貌短小且秃笄也
　宗藩貴人爭負視所至人遮道弗得過
彌月方黒　明説海胡濙生而髪白如絲彌月方黒
一夕八尺　湧潼小品去吳江可二十里地名八尺聞
　憲廟選妃時嘉禾以姚氏女應女髪素種種過平望
　二十里一夕髪委地可長八尺入宫拜安妃因以名
　焉
稀鬢中允　湧潼小品孫文簡公官少詹事世廟特簡
　為少宗伯嘗稱為稀鬢中允
笳吹鬂雪　明王越詩鬂為邉笳吹作雪心因烽火煉
　成丹
非因詩白　明楊循吉早見白髪詩若道只因詩故白
　鄰翁元不㑹吟詩
　　　鼻
巨鼻　元史王伯勝兄伯順為世祖所親幸因以伯勝
　見年十一廣顙巨鼻状貌屹然帝顧謂伯順曰此兒
　當勝卿乃名伯勝
清鼻觀　趙孟頫詩飄如脱樊籠妙香清鼻觀
鼻尖寒　劉因早發詩氷髯壓脣帽簷側耳輪霜醉鼻
　尖寒
劓鼻成人　明紀事本末大理寺丞劉端不屈文皇令
　劓其鼻笑曰作如此面目還成人否端詈曰我猶有
　面目即死可見皇祖
侍郎鼻　湧潼小品曺思明嘗夢人以車載筐至取人
　肢體與之一人後至曰曺某當得一侍郎兒何故與
　以𨽻體其人曰吾忘之然侍郎已散盡奈何後至者
　檢箧中曰此不一侍郎鼻耶遂復與之已而子本生
　明初果為刑部侍郎
聲與口同　方孝孺鼻對方子病鼻室踞爐而坐火燎
　其衣於是詈鼻鼻忽有聲聲與口同曰子昧于治身
　宜暖而寒外爍内鬰擁我鼻觀遂至火燎切膚而不
　知然方子乃屛火捐爐凝神飬氣而鼻疾愈
　　　口
口喫成誦　元史陳繹曽處州人雖口喫而精敏異常
　諸經注疏多能成誦文詞汪洋浩瀚
岐舌并口　唐寅集岐舌而賛并口而稱詳見賞譽
兎缺襲職　典故紀聞永樂中兵部言㓜官中有兎缺
　者不當襲職上曰武臣當察其智勇如何豈論相貌
　命襲之
　　　齒
凋䘌　呉萊詩齒牙漸凋䘌
當送史舘　姓譜洪武初齊魯為御史性敢言常因事
　進諫上怒擊落二齒魯徐拾之跪曰臣此二齒當送
　史舘上黙然由是重之
六六牙　顧璘詩生人胡多勞飬此六六牙
鑚堅磷剛　劉基答人問齒語鑚堅磷剛砭剥汝膚
齒嘆　皇甫汸齒嘆詩齒録非吾望形衰祗自傷未湏
　論舌在詎是為唇亾守黙渾無語歡歌漸有妨閨中
　罕靈藥何得似張蒼
中空外盧　沈周理折齒詩蛀齒已脱三又一揺根株
　雖存作臲卼中空外色盧
　　　舌
舌燄　吳萊詩舌燄真薫灼胸兵劇鍜劇
以舌為筆　明孟熈霏雪録宋學士濓以文雄四海曽
　禮部魯博貫羣籍談論風發嚴陵徐尊生嘗曰南京
　博學士二人一以舌為筆一以筆為舌
咬舌代宣　曠園襍志明諸君語皆咬舌不可了神宗
　尤甚老女官通其言凡大臣奏事必一人侍神宗言
　訖乃為代宣大臣不敢退神宗笑乃退
　　　鬚
老髯郎　元史耶律楚材身長八尺美髯宏聲太祖呼
　之曰吾圖撤合里而不名葢國語美髯人也耶律楚
　材詩臨風休忘老髯郎自注清溪嘗呼予為髯郎
髯多不㓗　雲林遺事有富室池館芙蓉盛開邀雲林
　飲庖人出饌拂衣起不可止主人驚愕叩所以曰庖
　人多髯髯多者不㓗吾何留焉坐客相顧哄堂
黑髯使臣　元史拜降為江浙理問官省臣以其善敷
　奏數令往咨於朝世祖遥識之喜曰黒髯彼臣復来
　耶
染髯報効　輟耕録史天澤髭鬚早白一夕忽盡黑世
　祖驚問對曰臣覧鏡見髭鬚盡白竊傷年且暮盡忠
　之日短因染之使報効之心不異疇昔耳
吟髭茁　方回詩半白吟髭茁餘紅醉臉潮
鬚過臍　卓異記袁珙相文皇年至四十髯長過臍當
　登大位後文皇見鬚及臍召珙昂首謂曰何如珙對
　曰鬚及臍殿下何昂首耶昂則猶少不及然時至矣
公無鬚　菽園雜記工部侍郎王祐貌美無鬚為王振
　所眷一日問曰侍郎何無鬚對曰公無鬚兒子豈敢
　有鬚
剪鬚作佛　明詩話徐林築快園武宗南廵幸之霖長
　鬚上戱剪以為拂故稱髯仙
虬鬚虎顴　玉堂叢話顧鼎臣長七尺虬鬚虎顴目炯
　炯射人聲吐如鐘
留鬚　泳化編來復仕元至學士因亂削髪為僧而髯
　如故太祖徴之問曰留鬚有説乎對曰削髪除煩惱
　留鬚表丈夫
鬚拂領　王守仁年譜公年十二走長安街遇相者曰
　吾為爾相鬚拂領入聖鏡鬚至上丹臺結聖胎鬚至
　下丹田聖果圓
飛鬚先生　啟崇野乗光皇出閣葉向髙為侍班官所
　主對句倣冩指次明切光皇喜見其多髯飄灑私告
　侍臣曰此飛鬚先生也
婦人三繚　庚巳編鄭陽一婦美色頷下生鬚三繚長
　可數寸人目為三鬚婦又宏治末隨州女子生髭見
　邸報
拜起捋鬚　後梁雜識都御史楊繼宗居憂時汪直以
　權幸延攬名士聞公治郡名往吊拜起手捋公鬚曰
　比聞楊繼宗名今貌乃爾公曰繼宗貌陋但虧體辱
　親未之敢也直不敢復言
火燎鬚　王守仁集黄家渡之戰伍文定立於銃炮之
　間火燎其鬚不敢退奮督各兵死戰炮及寕王舟王
　退走
不知鬚黒　結隣集陶石簣壮無鬚晚乃得數根雪色
　矣自笑曰吾生平不知鬚乃有黑者
募分十鬛　沈周集姚存道善詼諧鄉人周宗道修髯
　而趙鳴玉無鬚存道請于周分十鬛予趙啟南為作
　募疏云為人者康樂捨施有迹為己者鶴諶挿種有
　方故小子十莖之敢分豈先生一毛之不㧞使離離
　緑坡而詫我當搰搰擊地以拜君
多得陽剛　明紀畧二髯篇為梅中丞王大司馬作賢
　哉此二髯庶不負頭額人生稟隂陽鬚者陽之液髯
　多得陽剛其人亦岝峉所以婦寺流頥頷如脯腊
塗餙增醜　明方應祥尺牘髯眉皓然而厠選人愛我
　者誨少塗餙不知塗餙未中未得鬚黑面肉斑駁領
　䄂滋膩五色蓬蓬怪狀連蜷不但害姸且以増醜
　　　手臂
用櫛與匕　元史許衡曰髪之在首不以手理而以櫛
　理食之在器不以手取而以匕取手雖不能而用櫛
　與匕是即手之為也
指蠒　姚燧集李徳輝為户部尚書書判煩勞指為之
　蠒詳見户部
手指盡裂　元史吕祐晋安人至正中城破一卒入斫
　其母祐急以身蔽而奪其刄手指盡裂被傷而仆良
　乆開目視母曰母幸無恙我死無恨矣
揎袖出臂　元史周术忽妻崔氏随夫官平陽金将来
　攻崔以詭計自言於将使軍吏書其臂以出崔以金
　賂吏使書之紙吏不敢違令命崔自揎袖吏懸筆而
　書焉
尚左生　元史補遺鄭元祐兒時以乳媪失手致傷右
　臂比長能左手作楷書規矩偹至世稱一絶遂自號
　尚左生
斷臂為别　明史稿太祖命李思齊招諭擴廓至則待
　以禮尋遣騎士送之辭曰主帥有命請留一物為别
　思齊曰吾無所齎騎士曰願得公一臂也齊遂斷與
　之
指節尺餘　語林成化時蘇州衞軍士汎海為大風飄
　至一島一人從林中出長可三四丈深目黒面見人
　悉以藤貫掌繫樹上已而復入衆極力㫁之而竄始
　放舟前者偕數輩來以手攀□舟中一勇士急掣刀
　㫁其指始舍舟去觀其斷乃中指一節長尺有四寸
指甲尺餘　明沈文初政記上惡游手者和州縳一人
　至指甲長尺餘上欲加刑因陶安諫而止
枝指　王世貞集祝京兆允明生而枝指故自號枝山
　又曰枝指道人
獄中一臂　寓圃雜記劉忠愍球劾王振遂夜殺公于
　獄二子釪鉞號哭求屍止得一臂
掬指置袖　啟禎野乗繆昌期死詔獄十指堕落掬置
　袖中葢閹以草奏故属獄吏加梏拲也
縳筆于臂　傳信録都司朱士鼎膽氣絶倫戲賊破武
　昌被獲㦸手詈賊㫁其右手以左手染血洒賊復去
　左手士鼎不死尚能縛筆於臂作楷書
𤓰甲變蛇　本朝董舍蓴鄉贅筆細林山彭素雲母夢
　一黄冠食以大桃而有姙及長得鍊氣棲神之術明
　祖召之值其羽化啟龕視之正坐不倚長𤓰繞身相
　傳其𤓰甲随風而化變為金蛇兒童捕置器中或倐
　不見
斷臂　明紀事本末張獻忠復䧟六安将州民盡㫁一
　臂男左女右
褁指寄書　明襍記崇徳吳吉士爾壎京師䧟後間道
　行依史閣部軍中以身許國遇鄉人南還㫁一指褁
　家書中遺其親誓不空返卒死於兵其家函所寄指
　𦵏
神龍附手　泳化編松江衞舊公手大指甲中見一紅
　筋或曲直或蜿蜒人曰此必承雨濯手龍集指甲也
　因名其首為赤龍甲一日泛湖雷電繞船水波震蕩
　衞曰吾家赤龍得無去也因出手於船窓外龍果裂
　指而去
紺甲　楊慎紺甲麗人詩銀甲卸弹􁑶花從玉指生
鸚鵡嘴　瞿祐紅甲詩一㸃愁凝鸚鵡嘴十分春上牡
　丹牙
　　　足
日馳千里　虞集文賀勝少時能日馳千里凡有使事
　輙見遣受命無留行復命無後期故六詔交廣西域
　之属無不至計所厯無慮數十萬里
山水脚　倪瓉詩何事却将山水脚鍾陵市上踏紅塵
一足勾上　明紀事本末漢庶人髙煦縶逍遥城一日
　宣宗往視之庶人出不意伸一足勾上踣地上大怒
　命舁銅缸覆之缸重三百觔庶人項負缸起乃積炭
　熾焉
御史足　王世貞集故涍為御史素趫輕饒膂力頋生
　入覲與君飲適掉臂曰吾臂任御史君躍而立頋生
　臂曰御史足何如令臂
足䧟蒺藜　名世類苑己巳項襄毅扈從北征覊留鹵
　中困公飼馬乆之公挟三良馬南越四日馬疲遂步
　奔七晝夜達宣府視其足䧟蒺藜者百數而不知也
足責　明吳鼎集吳子墜航折足拊膝而嘆足忽應聲
　責呉子曰足不負子子乃負足驅置風塵跪伏庸竪
　汚足一也觸天綱嬰金木汚足二也臨深履薄子弗
　之念汚足三也
神童脚短　李東陽年譜文正四嵗召入内庭過門限
　太監云神童脚短即髙應云天子門髙詳見㓜慧
跣足爬垢　藝苑巵言桑恱為㤗州訓導御史聞其名
　召令説詩請坐講未竟即跣足爬垢御史不能耐乃
　罷講
兩脇温集　明紀事本末英宗蒙塵哈銘袁彬嘗宿
　御寝旁毎夜令彬以两脇温足一日謂銘曰汝夜
　手壓我胸我俟汝醒乃下手因言光武與子陵共
　卧事
目視帝足　明史藁文震孟在講筵一日進講在帝
　足加膝適講五子之歌至為人上者奈何不敬以
　目視帝足帝即袖掩之徐為引下
各失一足　本朝陸次雲峒谿纎志明時有宦粤中
　者偕二客宿苖地明日二客各失一足所曳者木
　腿耳葢一則私苖人之妻苖人恨之故易其腿一
　則苖婦挑之不從婦恨之亦易其腿宦者窮治之
　苖人請各還其腿而去
　　　心
心數孔　元史伯顔師聖罵賊死或剖其腹見其心
　數孔曰古稱聖人心七竅此非賢士乎遂揜之有
　司上其事
心五色　王逢詩才名從知造物惡心臟空夢神人剖
　自注己亥科舉罷或勸予學律因感異夢見心臓皆
　五色遂止
剖心示敵　卓異記濮真征髙麗被執其王欲降之真
　大罵曰吾有赤心肯屈爾耶即抽刀剖心以示之而
　死
惟有赤心　今獻偹遺宸濠叛問許逵逵曰惟有赤心
　耳豈從汝反乎詳見忠臣
鎸心　劉基詩往事鎸心在新知瞥眼忘
　　　膽
膽如山　元史胡長孺為寕海主簿宣慰同知脱歡察
　以賑荒有乾沒錢長孺悉散之脱歡察怒曰汝膽如
　山耶
秀才膽　元史類編趙璧為世祖所重呼秀才而不名
　憲宗即位召璧問曰天下如何而治對曰請先誅近
　侍之尤不善者憲宗不悦璧退世祖曰秀才汝渾身
　是膽耶吾亦為汝握両手汗也
自有膽　徐階集楊繼盛論劾嚴嵩上怒命杖公百或
　遺之蚺蛇膽却不受曰椒山自有膽
大膽　泳化編岳正入閣為曺石所嫉謫戍上毎語及
　輙曰岳正到好只是大膽正即以是語題其像
鎮膽　髙啟咏綵索釵符詩從今能鎮膽不怯睡空房
　　　諸體
偏竦一肩　元張翥傳翥字仲舉肢體昂藏行則偏竦
　一肩韓介以詩嘲之曰先生掉背長街上十里珠樓
　盡下簾或曰仲舉病鶴形也有相士曰不然此雨林
　鶴耳雨霽則冲霄矣後果致位通顯
長身駢脇　元史史天祥㓜有大志長身駢脇力絶人
黄金包身　元史類編玉蛙失屢立戰功帝喜謂諸将
　曰今日大丈之事舍玉蛙失其誰縱以黄金包身未
　足以厭朕心
三乳　元通鑑真定氏劉驢兒有三乳自以為異謀不
　軌事覺磔死
割指　元史胡伴侣至孝父患心疾幾死伴侣禱天刲
　其股膚割脂一片煎藥以進遂愈
問五臟　吳萊問五臟詩我問昔生我繫胎果何神上
　顱下負趾五臟交錯陳胎經已不足乳潼復不匀黔
　雷不我職粉餙強為人嗟夫負命間豈不汝由因
血灑何地　李夢陽集于肅愍公有不如意輙拊膺忿
　曰此一腔熱血竟洒何地
腋有龍鱗　明紀事本末髙煦英武頗類文皇長七尺
　餘輕趫絶倫両腋若龍鱗者數片後以謀反死
記髪膚　嘉靖注畧倭犯沿江海州邑任環為同知東
　䇿應徧身書姓名曰死綏職也為先人記此髪膚耳
鐵帚刷膚　遜國記文皇登極僉都御史司中召見不
　屈命以鐵帚刷其膚肉至盡而死
土囊壓身　明紀事本末楊漣之死也土囊壓身鐵釘
　貫耳且僅以血濺衣褁置棺中
箭貫喉　羅念菴集沈希儀善撫卒嘗得危疾所部皆
　自戕於神前以禱刀穿手矛剚股鈎刺脊鐵鎻項痛
　毒皆偹最後一人無所施乃箭貫喉為禱其得士心
　如此
膝上作字　明楊爵集周主事天佐以救爵下獄故獄
　中戒嚴不得一遇爵恐天佐不能堪其苦呼一人即
　膝上手作困卦二字以潛慰之乃示以亨貞之意聞
　天佐首肯之且㣲有笑容越一日竟死
皮犯駕　明紀事本末景清行刺不遂文皇命剥其皮
　草櫝之械繫長安門後駕過索忽㫁所械皮趨前數
　步為犯駕狀上大驚命燒之
音如鐘　宋濓集章三溢始生其音如鐘父母疑為不
　祥幾棄不舉
狀類獼猴　剪勝野聞常開平驍勇絶世狀類獼猴指
　臂間多修毫
擔骸　獻徴録姚䕫作姚甫擔骸傳云甫父母遇亂為
　盜推墜崖死甫哭失聲計盜来未已乃用絳紬被褁
　其父母骸骨以肩擔之乗夜奔桐江而𦵏之
體書崇禎　明通紀長洲諸生許琰聞京師之變悲號
　欲絶遍體書崇禎聖上四字絶粒而死
㫁骨忽接　玉堂叢話李時勉以言觸諱仁廟大怒命
　武士以金𤓰撲數十下脇㫁皆内向不着及用挺杻
　㫁骨忽自接
骨如水晶　泳化編薛敬軒生有異質膚清透骨五臟
　皆露如水晶瓶
肉甘　遜國記鐵鉉被執至京文皇令爇其肉納鉉口
　中問曰甘否鉉厲聲曰忠臣孝子肉有何不甘
割肉㫁筋　明張氏請代夫命疏臣夫楊繼盛杖後入
　獄割肉二觔㫁筋二條日夜籠㭱偹諸苦楚
脂肉藏示　明史藁趙用賢在翰林以論張居正奪情
　受杖用賢體素肥肉潰落如掌其妻脂而藏之以示
　子孫
錢易一臠　明通紀劉瑾誅諸被害人爭買其肉啖之
　至有以一錢易一臠者
沉香像　明紀事本末魏璫祠徧天下像以沉香雕刻
　口鼻手足宛轉如生人肺腸皆以金玉珠寶為之髻
　上穴空其一以簮四時異花
形累　明詩話詩人形累者孫伯融跛偶武孟張節之
　謝茂秦眇祝希哲枝指何仲黙禿筓其他不可悉數
　至唐仲言無目李公起口啞耳聾兩人乃能勤於箋
　述不廢吟咏是難能也
生毛　明史藁張獻忠屠全蜀民有逃深山中者草衣
　水食乆徧體皆生毛
　
　
　
　
　元明事類鈔卷二十八
欽定四庫全書
　元明事類鈔卷二十九
　　　　　　　　　　　監察御史姚之駰撰
　　宫室門
　　　宫闕
金桷雕櫋　元氏掖庭記元祖肇建内殿制度精巧瓦
　滑琉璃與天一色朱砂塗壁紅重胭脂彤橑華梲金
　桷雕櫋窮一時之麗
魫􁲛　袁桷詩春淺正宜毡作幕夜凉深恨魫為忩蕭
　洵故宫遺録花亭毡閣環以棕墻緑障魫忩
萬安宫　元史太祖七年城和林作萬安宫
翠華宫　元氏掖庭記大内有徳夀宫興聖宫翠華宫
　擇聖宫
在地壇右　人海記元張養浩登憫忠寺閣詩自注云
　北三十里為大内虞文靖集有云至元十年始大城
　京師於大興故城之北然則元之大内約在今地壇
　之右
水雲雪浪　談薈四飛山産白墡極膩滑張士誠取之
　和以胭膠作堦面之餙有水雪白雪浪花玉鱗墀等
　名
燃燈望形　卓異記髙皇将造大内欲先觀形勢而不
　能大㑹其全工部有一郎請至夜以燈數萬依宫殿
　墻門形勢列之上御覆舟山一望盡得其概
神木　明梁億遵聞録文皇将營北京宫殿時有神木
　出四川馬胡山中命禮部尚書潘賜齎香往荅神麻
　聞山呼者三
瑞靄浮空　内閣藏書目録永樂十五年建北京宫殿
　有瑞靄浮空金水橋河氷凝結浮圖諸像又慶雲呈
　彩團圞如月當御座中且現五色天花於是大小臣
　工咸為歌頌有聖徳瑞應詩四十卷
書廡壁　明紀事本末新内成命博士熊鼎類編古人
　行事可鍳者書於壁間又命侍臣書大學衍義於兩
　廡壁太祖曰此豈不愈於丹青乎
繪耕織像　明王達椒宫舊事髙皇命後宫垣壁屏障
　皆繪耕織之像
易黄瓦　明世説文皇謀起兵簷瓦忽墜色殊不懌道
　衍曰此祥也天欲陛下易黄瓦耳
琉精　李時勉北京賦琉精之闕瓊華之室墉城岧嶤
　金臺崒律
南宫　明紀事本末景泰元年八月上皇至自迤北入
　居南宫
乾清宫　黄佐乾清宫賦粤乾清之秘宫總元黄之噴
　薄何富媪之藴靈竣定鼎而後獲湏龜謀之襲契法
　太紫以營度葢以疏明瀹聰儲神習體軼煩惂而游
　冲漠者也
集道宫　王世貞集曇陽師逰集道宫乃十真所㑹崔
　仙妃司鑰焉不覩日月而恒有光地無甓砌色匹白
　棟柱亦不類竹木而螺紋斜上糹錯可愛
十宫詞　髙啟集十宫詞者吳宫楚宫秦宫漢宫魏宫
　晋宫陳宫隋宫唐宫也
　　　殿
㯶橺殿　貢師泰詩㯶橺别殿擁仙曺寶葢沈沈御座
　髙案此本名㯶毛殿元史鹿頂有㯶毛殿楊允孚詩
　有時金鎖因何掣聖駕㯶毛殿裏回
大明殿　輟耕録大明殿乃登極正旦夀節㑹朝之正
　衙也十一間東西二百尺深一百二十尺髙九十尺
　中設七寶雲龍御榻
坤徳殿　元史忽都皇后居坤徳殿終日端坐未嘗妄
　踰户閾
五華殿　元氏掖庭記大内有五華殿東設吐霓瓶曰
　玉華西設七星雲板曰金華南設火齊屛風曰珠華
　北設百蕊龍觚曰木華并中央木蓮花紫香琪座千
　鈞案九朶雲葢為五華
紅鸞殿　元氏掖庭記大内有紅鸞殿入霄殿
沉檀作殿　西使記報達國富庻為西域冠宫殿皆用
　沉香降香烏木為之壁皆砌以黒白玉
水晶殿　明吳節故宫遺録新殿後有水晶二圓殿起
　於水　通用玻璃餙日光回彩宛若水宫中建長橋
　逺引修衢而入周伯琦水晶殿詩巧思曾經修月手
　通明元在五雲中
緝熈殿　虞集詩緝熈殿裏御屛風零落誰収百嵗中
紫檀殿　輟耕録紫檀殿皆以紫檀香木為之鏤花龍
　涎香間白玉餙壁宋旡詩玉筍曉班聫鷺序紫檀春
　殿對龍顔
不失尺寸　世廟識餘録三殿規制自宣徳間再建諸
　将作皆莫省其舊而匠官徐果能以意料量比落成
　不失尺寸
樂成殿　明馬驥西苑詩序樂成殿後有屋設石磨二
　石碓二下激湍水自動葢南田榖成於此舂治故曰
　樂成
皇極殿　春明夢餘録皇極殿九間中為寶座座傍列
　鎮器兩壁列大龍櫃中貯三代鼎彛毎遇正旦冬至
　聖夀則御焉歸有光集嘉靖時奉天殿文武樓告成
　上製名曰皇極殿
廣寒殿　輟耕録廣寒殿在萬嵗山頂明宣宗廣寒殿
　記萬嵗山在宫城西北隅皆竒石積疊以成最髙者
　為廣寒殿其山石即宋之艮嶽也宋之不振以是金
　不戒而徙於茲元又不戒而加侈焉乃以皇祖大訓
圓殿　西苑詩序承光殿在乾明門外圈以甕城中接
　金殿穹窿如葢雕櫳綺牖旋轉如環俗名圓殿
無逸殿　嘉靖注畧上於西苑作無逸殿豳風亭命講
　官分撰無逸豳風詩進覧并書無逸篇於殿壁
三殿成　明紀事本末新内三殿成曰奉天華葢謹身
　左右樓曰文樓武樓殿之後為宫前曰乾清後曰坤
　寧
清馥殿　夏言西苑詩殿敞松隂清馥馥亭虚竹色翠
　芬芬自注清馥殿名翠芬亭名
銅殿　黄汝亨銅殿詩孤峯新法宇寶殿出名罏煜爚
　榱題麗雕鎪户牖鋪自注在金陵華山
金殿　故宫遺録後苑中有金殿殿楹窓扉皆褁以黄
　金
殿生荆棘　天順目録王振擅權時南京殿宇一時被
　焚是夜大雨明日殿基上生荆棘二尺始下詔赦
　　　樓
連天樓　元史掖庭記大内有連天樓
黄篾樓　張雨傳雨所居曰黄篾樓貯圖書甚富
明月樓　揚州鼔吹詞序維揚富室趙氏建明月樓以
　延客一時題咏甚多皆未惬意趙子昂後至即席題
　云春風閬苑三千客明月揚州第一樓趙大喜撤酒
　斚為夀
飛樓　元氏掖庭記順帝秋夜乗船泊月池上起浮橋
　橋分三洞洞上結綺為飛樓樓上置女樂
綵樓　元李俊明集髙平縣綵樓今始親見議者猶謂
　髙下侈麗不及向者三分之一因感而賦之層層華
　構髙且崇萬綵糾結填青紅何人下手奪天巧都入
　意匠經營中楊允孚詩結綵為樓不用檠
樓去梯　貝瓊集鐵崖先生父築萬卷樓使先生讀書
　樓上去梯轆轤傳食
白雪樓　李攀龍集白雪樓在濟南郡東三十里許鮑
　城李使君以讀白雪樓集於廣州咄然壮之歸為圖
　以寄王世貞集于鱗歸則搆一樓田居東眺華不注
　西揖鮑山曰他無所溷吾目也
瑞雲樓　王守仁年譜公生時有彩雲見因名所生樓
　曰瑞雲
藏書樓　鴻書浦陽鄭氏家有藏書樓其額是建文君
　所題擘窠大書所藏至八萬餘卷
十四樓　明姜明叔集國初于金陵聚寶門外建輕烟
　淡粉梅妍桞翠等十四樓明晏振之金陵春夕詩花
　月春江十四樓
神樓圖　名臣録劉尚書麟好樓居而力不能搆文徴
　仲作神樓圖以遺之劉尚書常懸之壁命曰神樓
閲江樓　明太祖閲江樓記城西北二十里抵江干曰
　龍灣一峯突兀形似狻猊故賜名曰獅子山命工因
　山為䑓搆樓以覆山首名曰閲江樓
獨處小樓　吳與弼行狀康齋見伊洛淵源録道學之
　傳心竊慕焉遂棄舉業謝人事獨處小樓之上日玩
　四書諸經洛閩語録不下樓者二年
撤樓　甌江逸誌王侍郎瓉素仁厚設席宴隣至某人
　詢以生理若何云去舊逺甚叩之則曰公家搆樓妨
　碍所致公次日語家人曰即撤某樓吾将更新之樓
　既撤遂不復搆
樓碍冠　玉堂叢話章楓山居有小樓二間其卑至于
　碍冠毎遶室行紗幘數為所觸
　　　臺
呼鷹臺　元史成宗築呼鷹臺於漷州澤中
觀象臺　春明夢餘録觀象臺在城東南隅臺上有渾
　天儀及簡儀玉衡銅毬等器
龍虎臺　周伯琦集龍虎臺在昌平境廼賢龍虎臺詩
　晨登龍虎臺停驂望居庸翠有時幸北狩甘泉宫千
　官候鳴蹕萬騎如飛龍自注大駕廵幸往返皆駐蹕
　臺上
集寶臺　元氏掖庭記有集寶臺凡逺方貢獻上古所
　遺器物一皆貯之
篷臺　元史楊維禎晚年築篷臺於松江東南才俊士
　投贄求文者無虚日
九引臺　元氏掖庭記九引臺七夕乞巧之所詳見七
　夕
平臺　西苑詩序太液池西隄出兎圍東北臺髙數丈
　中作團頂小殿左右各四楹有馳道可以走馬乃武
　皇所築閲射之地亦曰平臺
祭忠臺　名臣録劉忠愍球忤王振死極惨毒其邑人
　成器設公位龍泉山顛為文哭而祭之人名其地為
　祭忠臺
晾鷹臺　帝京景物畧南海子中殿旁晾鷹䑓臨三海
　子築七十二橋以渡吳偉業集晾鷹䑓上何王殿自
　注晾鷹䑓乃元之仁虞院也使大學士提調之
咏十䑓　吳師道十䑓懐古詩十䑓者姑蘇䑓章華䑓
　朝陽䑓黄金䑓戱馬臺欹風臺望思䑓銅雀䑓鳯凰
　䑓凌敲臺
　　　閣
奎章閣　虞集文天厯二年天子作奎章閣萬㡬之暇
　觀書怡神則恒御焉乃奉勅刻銘
香閣　元史帝以西夏子弟多俊逸召見於香閣周伯
　琦香殿詩鷓班百和作堅材翥鳯翔龍四壁開寶地
　曉張香積界始知天子是如來
清閟閣　雲林遺事元鎮有清閟閣雲林堂清閟尤勝
　非佳客不入有賈人欲見之以沉香百片為贄適元
　鎮連日出遊其人以傾慕不得一見徘徊其家因開
　雲林堂使登焉其人方驚頋間謂曰聞有清秘閣能
　一觀否曰此閣非人所易入且吾主已出不可得也
　其人望閣再拜而去
清林閣　元氏掖庭記大内有延凉之所曰清林閣又
　有眺逺閣
暖閣　春明夢餘録皇極門内東曰文昭閣西曰武成
　閣乾清宫有東煖閣西煖閣
秋水閣　秋水閣記閣于山與湖之間山圍如屛湖遶
　如帶主人與客登而樂之謀所以名其閣者主人曰
　客亦知河伯之自多於水乎今吾與子亦猶是也遂
　以秋水名閣
荔支閣　明曺學佺荔支閣記閣介如䨇樹樹故有垣
　繚之而枝葉扶踈特出垣外閣借徑於别室以梯以
　橋皆因於樹坐露䑓如在緑幄中荔子熟時可掇而
　食
内閣　春明夢餘録大學士直舍所謂内閣也在午門
　内
　　　堂
影堂　元史神御殿舊稱影堂所奉御容皆紋綺局織
　錦為之
端本堂　元史類編順帝開端本堂命皇太子入學又
　命學士李好文取史傳及先儒論説闗治體者為書
　十一卷名曰端本堂經訓要義
金絲堂　元史孔廟㷐於兵五十四世孫思晦竭力營
　度以復其舊金絲堂壊又一新之
麗澤堂　元史張時立飬素邱園易代如一世祖賜號
　中庸先生且名其讀書之堂曰麗澤
萬桞堂　亷希憲家傳公嘗於近郊建萬桞堂暇則
　置酒招客
䨇硯堂　輟耕録周仁榮剙義塾掘地獲䨇硯硯有欵
　識乃唐鄭司户䖍故物塾既成遂名䨇硯堂
夀豈堂　談纂胡忠安公年八十二辭免師傳三弟皆
　七十餘燕樂一堂名其堂曰夀豈
承恩堂　楊溥集宣徳七年詔有司為少師蹇公新厥
　居命繪圖以集弗稱上乃自規畫授有司既成復命
　大臣燕飲以樂之遂名其堂曰承恩
東山草堂　李夢陽集有奉送大司馬劉公歸東山草
　堂歌案忠宣之出處闗係泰康兩陵盛衰之際史家
　序忠宣去國必引此詩以為美談明何孟春東山草
　堂詩宇宙此東山乾坤一草堂請看出處間斯文道
　彌光
　　　亭
野史亭　元好問傳好問謂金源氏實録在順天張萬
　户家國亾史興己所當任乃言於張願為選述構亭
　於家名曰野史
我我亭　揭徯斯集殷仲堪曰我與我周旋乆寕作我
　宜春黄元瑜取以名其亭曰我我為賦詩一首
天心水面　元史李洞以學士歸僑居濟南有湖山花
　竹之勝作亭曰天心水面文宗勅虞集製文以記之
楠木亭　元史順帝幸楠木亭
槎槎亭　元明善集汲人張君錫氏作檥槎之亭志怪
　者云海與天河通葢有人乗車至斗牛間徴而慕之
　故以名亭
書畫船亭　元鄭元祐題楊鐵崖書畫船亭詩草心
　苦意如何檥岸舟輕不動波聴雨夜篷燒燭㫁截
　雲湘竹噴愁多賦成猶夢横江鶴書罷應籠泛渚鵞
　想見後堂凉月夜彭宣腸㫁雪見歌
萬竹亭　范梈萬竹亭詩誰能買山種萬竹殘年請老
　住巴蜀結亭更在竹中間四面雲溪冩山麓
香雪亭　明沈氏謙明良録髙皇召章溢與劉基䓁同
　至建業嘗從上觀蕚緑梅於香雪亭賜宴亭上
敬一亭　嘉靖注畧敬一亭成賜儒臣宴
瀛洲亭　燕都遊覽志瀛洲亭在翰林院内堂之右故
　有隙地一區萬厯中甃為方池搆亭中央額曰瀛洲
清風亭　玉堂叢話柯潛既綜院章就詞林後圃結清
　風亭亭下鑿池蒔蓮公退宴坐其中翛然若真登瀛
　洲者
　　　軒
雪軒　元蒲道源雪軒賦序牛君楚臣官翰林歸使人
　特雪軒卷求余序引余思君之取義於雪有深意焉
舫軒　元鄭士玉題舫軒詩山人愛舟屋亦舟山中便
　作滄海遊何湏風㠶冒險逺東西南北窮遐陬
友筠軒　方孝儒友筠軒賦維清清之玉立俯漪漪之
　軒搆憇樂矣之幽情處蔚然之深秀蒼雪洒乎凉飈
　緑隂蔽乎清晝
何陋軒　王守仁年譜公貶龍塲驛在萬山叢棘中夷
　人與居乃伐木搆龍岡書院及寅賔堂何陋軒翫易
　窝以居之
獨坐軒　明桑悦集子為西昌教官學圃中築一軒大
　如斗僅容䑓椅各一賔主無可升降弗肅以入因名
　之以獨坐
兩弓餘　沈周詩一軒偪側兩弓餘
　　　齋
松雪齋　趙孟頫傳孟頫家苕水上所居名松雪齋桞
　貫詩後身松雪齋中叟伸紙臨摹筆鋒走
息齋　元戴表元息齋賦序薊邱李仲賔郎中風流博
　雅經濟人也而好世外之學嘗以息名齋属剡源戴
　子賦之
飬徳齋　夏言集明乾清宫後有飬徳齋遊藝齋
苦齋　劉基集章溢先生隠居之室在匡山巔其下惟
　白雲其上多北風風從北來者大率不能甘而善苦
　故物性之苦者樂生焉先生曰井以甘竭李以苦存
　夫差以酣酒亾而勾賤以嘗胆興遂名其室曰苦齋
古墨齋　帝京景物畧古墨齋在宛平縣署萬厯初李
　䕃為令發地得柱礎六㣲有字跡洗視之唐北海雲
　麾將軍碑也碑存一百二十餘字因作小室砌碑壁
　間曰古墨齋
　　　菴
邵菴　袁桷集虞伯生界其居之偏為菴廬且曰維昔
　邵先生遭時明康玩芳以嬉儒者之凖也吾将尊其
　廬曰邵菴何如桷曰可乎哉
虚菴　薛宣虚菴賦肇嘉名以爰錫兮寓虚菴而頥顔
　闢混沌以為室兮鍵太素以為闗列冲穆而為榻兮
　鋪恬静而為莞
半偈菴　明童子鳴題王百榖半偈菴詩偈學髙僧課
　人將大士師明徐渤寄百榖詩何日菴前談半偈一
　瓶秋水玉蓮花
歇菴　陶望齡集酣中閣下左偏一室曰歇菴奉親之
　暇已輙憇息故曰歇也
　　　室
松室　倪瓉詩松室夜燈禪影痩石潭秋水道心空
墨塗室壁　明詩話倪元璐尚書晚築室於城南窓櫺
　法式皆手自繪畫巧匠莫及時方患目疾取程君房
　方於魯所製墨塗壁黙坐其中
懸磬室　王世貞為錢叔寶題懸磬室詩錢即坐我懸
　磬室要我為作懸磬篇我嘲欲就湏斗酒君言室中
　無一錢
　　　廬
草廬　元史吳澄所居草屋數間題其牖曰抱膝梁父
　吟浩歌出師表程鉅夫知其意題之曰草廬故學者
　稱為草廬先生
蝸牛廬　雲林遺事雲林踪跡多在松陵笠澤間陸荘
　有蝸牛廬則其常棲止處
玉溪精廬　劉因玉溪精廬詩居然山四頽危檻俯晴
　春川氣生不極翠潤流衣巾
正學廬　遜國記蜀獻王聞方孝孺賢聘為世子師王
　喜甚講論無虚日為名其讀書之廬曰正學
　　　屋
募葺屋　元凌彦翀為張光弼募葺屋疏一笑居士囊
　無一錢之留家徒四壁之立若非慷慨而多助安得
　輪奐之一新即欲取杜工部草堂貲何時可辦倘葺
　得楊闗西槐市塾今嵗無憂案光弼為員外郎罷官
　歸居室敝甚疏傳交遊争助之
共月居　黄庚詩石林夢冷和雲卧茅屋燈殘共月居
梅花屋　羣芳譜王冕隠九里山樹梅花千株桃李居
　其半結茅廬三間自題為梅花屋
屋角墊　文震孟集形䴡文家貧嘗大雪屋三角已墊
　方移書坐其一角不糁者
題板屋　明吳儷次匏菴板屋詩達官宜髙居胡為喜
　卑下豈是三命餘動欲循墻者
　　　館
采芳館　元氏掖庭記順帝起采芳館於瓊華島内
池館翠凉　黄庚竹館詩池館翠凉處寛閑稱客居未
　仙猶閬苑不夢亦華胥
䨇清館　玉堂叢話端木孝文為翰林待詔與弟侍書
　孝思先後使朝鮮以清節為逺人所服立䨇清館
空館　髙啓客館秋懐詩獨卧愁空館墻隂野豆開暑
　将潮氣歛秋雨竹聲來
匡山館　湯顕祖匡山館賦序孟弢本豫章之才子慕
　匡山之舊廬結架山顔逶迤雲貌毎聚逺公之笈自
　號栗里之人白雪恒􁄻丹風再暢
停雲館　文啟美詩停雲家世紅闌里注停雲别館名
　也
　　　第宅
真定宅　元史許國楨母韓氏以能醫侍荘憲太后亦
　善調和食味太后憫其勞賜真定宅一區國楨由是
　家焉
様房　泳化編太祖一日念大臣所居必得大第即與
　刑部尚書開濟剙為之制甚宏䴡令有司以此為式
　俗呼様房
辭賜第　于謙辭賜第疏官資崇重方漸無補於涓埃
　門第寒㣲何意選居於大厦况朝廷多事之秋非臣
　子安居之日不若寓宿直房庻使朝謁
輟金築第　談薈萬厯元年江陵築第故里上特輟御
　前白金千兩遣官賫送
賜宅　元齋秘録永樂中賜衍聖公孔彦譜宅于京師
　彦譜數來皆館於民家上聞之命工部賜宅
四居第　王世貞集上以嵩直舍隘别輟小殿材營室
　於宅嵩故有居第在宜春分宜并京師南昌而四皆
　宏敞壮麗分輦金寶以實之
價四兩　李東陽集若虚秋官有屋一區為積潦所壊
　數年不售竟得銀四兩聞師召售馬自謂與此價畧
　近因索予詩
　　　苑囿
花亭毬閣　大都宫殿考御苑西有翠殿又有花亭毬
　閣苑外重繞長廡廡後出内墻墻東連海以接厚載
　門門上建髙閣東百步有髙臺臺旁有雪桞萬株
南苑　大政記南苑有三海子嵗時蒐獵於此
南海子　彭時筆記十月扈駕校獵南海子海子距城
　南二十里方一百六十里闢四門繚以崇墉中有水
　泉三處獐鹿雉兎不可勝計籍海千餘守視毎獵則
　海户合圍縱騎士馳射其中何景明駕幸南海子詩
　鐃音發桂畤春狩踐蘭區水盡緹城合山廻帳殿孤
廣寒宫殿　楊士竒從遊西苑詩廣寒宫殿属天家曉
　從宸遊駐翠華
金鰲玉蝀　馬驥西苑詩序太液池上跨石梁修二百
　步欄楯皆白石鐫鏤如玉東西峙華表東曰玉蝀西
　曰金鰲其北别駕一梁制差小亦峙華表南曰積翠
　北曰堆雲夏言詩堆雲積翠通山殿玉蝀金鰲駕石
　梁
豹房　明紀事本末武宗樂豹房稱曰家裡明金􁚎孫
　正徳宫詞西宫今夜停歌舞聞道官家宿豹房
瓊華島　西苑詩序瓊華島在太液池中從承光殿北
　度石梁至島有巗洞窅窕􁀙通紆折皆疊石為之
芭蕉園　金鼇退食記承光殿南行舊有崇智殿殿後
　一亭名臨漪又一小石梁出水中有亭八面内外皆
　水云鈞魚臺園名芭蕉豈昔有而今獨存其名耶厯
　朝實録成於此焚草
南城　筆記上賜尚書馬昻并學士三人逰南城中有
　宫殿樓閣十餘所皆宣廟與上逰幸之處
　　　園圃
三十六處　蘇談頋阿瑛在崑山其亭館有三十六處
　毎處春帖皆阿瑛手題其記必名公詩必才士當時
　與楊亷夫鄭明徳張伯雨倪元鎮皆其往還客也
圭塘　周伯琦圭塘欵乃序中丞安陽公歸相州于其
　地之西得康氏廢園鑿池其中袤廣以文計者千餘
　深八尺形如桓圭䨇洲左枕孤島右峙夸隄繚垣崇
　臺在肘公時携弟若子觴歌其間
九靈山房　元愛理沙題九靈山房圖詩墨池新水春
　還滿書閣秋雲晚更飛自注戴叔能讀書處也
玉山佳處　楊維貞玉山記頋仲瑛家界溪之上為園
　池别墅前之軒曰釣月中之室曰芝雲東曰可詩齋
　西曰讀書舍後疊石為山山前之亭曰種玉登山而
　憇住者曰小蓬莱山邉之樓曰小遊仙最後之堂曰
　碧梧翠竹又有湖光山色之樓過浣花之溪而草堂
　在焉所謂桞塘春漁荘者又其東偏之景也臨池之
　軒曰金粟影此虎頭之癡絶者合而稱之則曰玉山
　佳處
松巢　元陳旅題謝徴君松巢詩昔聞徴君在天目松
　間積巢成乆㽞
桃花塢　袁㐮集唐子畏築室桃花塢中讀書灌園家
　無擔石而客常滿座
弇山園　王世貞集弇山園一名弇州園園之中為山
　者三為嶺者一為佛國者二為樓者五為堂者三為
　書室者四為軒者一為亭者十為修廊者一為橋之
　石者二木者六為石梁者五為洞者為灘若瀬者各
　四為流盃者二諸巖磴澗壑不可以指計竹木卉草
　香藥之類不可以勾股計此園中之所有也園畆七
　十而贏土石得十之四水三之室廬二之竹樹一之
　此吾園之概也
獵二園勝　孫鑛集陸尚書樹聲嘗搆適園不二畆最
　小而潔東則朱司成園又東則范太僕園朱園宏傑
　范園蒨蔚幽䴡皆太有竒致然登公樓者二園之勝
　可獵有焉
待隠園　王鏊待隠園賦序冡宰楊公作園於京口曰
　待隠謂将歸老乎此也而遭際明時願莫之遂予為
　作賦以明其初志爾
海淀别業　澤農吟藁武清侯海淀别業引西山之泉
　淮為巨浸繚垣十里水居其半叠石為山岩洞幽窅
　堤跨䨇橋花果萬樹京師第一名園也
勺園　長安客話北淀有園水曺郎米仲詔自築曰勺
　園都人稱曰米家園仲詔念園在郊闗不日渉因繪
　園中景為燈互見燈
金粉福地　唐寅金粉福地賦閩山右姓䇿府元勲箧
　粉叙金借靈光於織女移山變海假福地于茅君屈
　戍垂環朱提塗其獸紐觚稜戴刅白䓘染其
　　　蚕紋
横雲拂水　吳偉業集張南垣自為園則李工部之横
　雲虞觀察之預園王奉常之樂郊吴吏部之竹亭為
　最著
檀園　李長蘅讀書處曰檀園水木清華市囂不至一
　樹一石皆長蘅父子手自位置客過者恍如身在圗
　畫中
乞花塲　王世貞集徐孟孺與陳仲醇偕築讀書處於
　小崑山乞名花實其中目之曰乞花場而属余記
韋園　帝京景物畧韋公寺武宗朝常侍韋霦建貲竭
　不能竟詔水衡佐焉明文彭韋園秋集詩直擬韋園
　作韋曲鳯城亦自有滄洲
隙地自治　袁凱新治圃成詩隙地所自治剪刜去蘢
　茸幸無棼穢雜况此清泉湧
半圃　吳偉業題半圃詩半間茅屋半床書半賦閑逰
　半索居領畧溪山應不盡平分風月復何如黠癡互
　有纔忘世亷謙中間好結廬自是圖全非易事與君
　随意狎樵漁
　　　祠廟
天壇　春明夢餘録天壇在正陽門之左永樂時建繚
　以垣墻凡九里初遵洪武合祀之制稱天地壇後既
　分祀乃専稱天壇
劉蕡祠　玉堂綱鑑元置建議書院于昌平祀唐劉蕡
　廼賢劉蕡祠詩劉君素忠憤㐲闕論邦國痛陳腹心
　禍竟罹考功斥卿人仰髙誼千載崇廟食
三賢祠　元史至正中真州守臣以張湏立及郝經吴
　澄皆嘗㽞儀真作祠宇祀之曰三賢祠
青琉璃　夏言疏圜邱之制臣與匠氏商確以為三成
　䦨干四旁轉角宜用白玉石為之至於壇面墁甎周
　遭墻基砌甎悉用青色琉璃庶可圖乆
文丞相祠　楊士竒集洪武中北平副使劉崧始建文
　丞相祠于教忠坊今順天府學之右而塑像焉羅倫
　文丞相祠記公之忠誠能堕空山之石能通七里之
　神能作廣陵之風雨能起夸狄豺狼之悚敬
舊柏新薇　邵寶謁謝疊山祠詩庭㽞舊柏生同勁鼎
　薦新薇死亦癯
名宦鄉賢　吕柟集王雲鳯為祠祭員外奏准天下郡
　縣皆立名宦鄉賢祠為後人式
首善書院　明馮元飈首善書院感舊詩註京師首善
　之地往時講學輙借僧舍此大闕事天啟中御史臺
　諸公搆書院一所於宣武門内南臯少墟两公朝退
　輙入書院講學士風為之少變未㡬逆璫用事黨禍
　大作御史倪文焕遂奏請毁之
精忠祠　徐階集楊忠愍受禍後十二年既受㤙恤於
　朝又以御史郝君杰請建祠保定賜額曰精忠
新宋方祠　明陸可教集蕭廩按两浙尤加意教本次
　苐新宋文憲方正學以下諸公祠又請祀王文成於
　學宫不果則肖其像於天真書院而羣髦講肄焉
廟市　明桞人曾遊廟市記紫宫之西貫索之南爰建
　都市合天象也月之市者三凡朔望及下五之日布
　市籍者馳堅䇿駟般般隆隆萬貨川徙充牣錯峙
璫祠　天啟注畧浙撫潘汝楨請建魏忠賢生祠於西
　湖自此而璫祠徧天下矣
　　　冡墓
皇舅墓　陶宗儀集景州蓚縣河滸一土阜相傳為皇
　舅墓自國初即有謡云皇舅墓門閉運粮向北去水
　渰墓門開運粮却回來至正辛邜大水墓門顕露後
　天下多事海道不通元張翥皇舅墓詩安得壮士塞
　河水萬古莫今開墓門
自題墖　元小史吳仲圭未歿時常自題其墓曰梅花
　和尚之墖後天下大亂所在發冡仲圭竟以僧之碣
　得全
預刻盗名　湧幢小品劉秉忠祖墓在邢臺嘉靖間被
　盗所發内有石刻云為盗者李淮事聞遂得捕治劉
　之精於數學如此
三髙士墓　元史補遺華亭陸居仁號雲松野褐與錢
　惟善楊維楨遊歿同𦵏於山東麓號三髙士墓
掘賊墓　明邉大綬虎口餘生記李自成米脂人大綬
　尹是邑幕府檄發其先世墓以泄殺氣破其祖冡骨
　黑如墨頭額生白毛六七寸其父冡中則蟠一白蛇
　頭額嶄然見人無畏衆擊殺之骨節間色如銅緑生
　黄白毛五六寸
　　　門
紅門　輟耕録隆福殿在大内之西與興聖之前南紅
　門東西紅門宫一繚以甎垣
金川門　名山藏成祖兵入金川門諸王羣臣請即天
　子位謝肇制詩燕山日黒黄塵起金川門外鼔聲死
十一門　輟耕録京城方六十里里二百四十步分十
　一門
九門　工部志永樂中定都北京建築京城周四十里
　為九門南曰䴡正文明順城東曰齊化東直西曰平
　則西直北曰定安徳勝正統初更為䴡正為正陽文
　明為崇文順城為宣武齊化為朝陽平則為阜城餘
　仍舊無門限明興雜記南京國子監内號房皆無門
　限太祖之意謂士人當出用不宜限隔故如此
字無鈎　明興雜記國子監集賢門門字無鈎太祖怒
　詹葢舉書門字有鈎即以粉塗鈎畫至今粉迹宛然
紫禁門　明皇城門名城門凡六曰大明門長安左門
　長安右門東安門西安門北安門俗呼厚載門仍元
　舊也紫禁凡六曰承天門端門午門即俗所云五鳯
　樓也東曰左掖門西曰右掖門冄東曰東華門西曰
　西華門北曰元武門
彰義門　李夢陽發京師詩驅車彰義門遥望郭西樹
　冠葢耀青雲車馬夹廣路
紫㣲門　劉基詩紫㣲門下逢仙使新向湖州召畫工
　　　池
太液池　馬驥集乾明門外有太液池周凡數里水從
　玉泉流　舊名西海子李賢遊西苑記初入苑即臨
　太液池莆葦盈水芰荷翠㓗
九龍池　夏言侍上觀九龍池詩駐蹕靈湫上依巖帳
　殿門雨從龍洞作雲擁鳯輿来玉竇春明溜金潭晝
　殷雷翠華清樾下天語賜徘徊
魚藻池　燕都遊覧志魚藻池在崇文門外俗呼金魚
　池畜飬朱魚以供市易都人入夏結篷列肆飲於穢
　流之上以為愉快
　　　橋
海子橋　元史文帝時調軍士修桞林海子橋道
琢龍鳯　故宫遺録紅門内數十步許有河河上建白
　石橋三座名周橋皆琢龍鳯祥雲明莹如玉橋下有
　四白石龍擎戴水中甚壮
大通橋　燕都遊覧志出東便門有大通橋水從玉河
　中出波流演迤㠶檣往来可達通州
三十六橋　蘓談顧阿瑛亭館有三十六處鉄崖吳咏
　云三十六橋明月夜姑蘇城裡有瓊花即此謂也
盧溝橋　帝京景物畧盧溝橋金時建橋二百步石欄
　列柱頭獅母乳態色相向數之不盡金㓜孜盧溝橋
　詩盧溝夭矯出桑乾月照河流下石灘
檄神修橋　筠廊偶筆鄞人蔡錫仁廟時守泉州欲修
　洛陽橋以文檄海神忽一醉卒曰我能齎檄往俄而
　以醋字出錫意必八月二十一也遂以是日興工潮
　旬餘不至工遂成
鐵橋　啟崇野乗朱家民監軍普安議於盤江造鐵橋
　鎔鉄成扣聨扣成索餘其索之頭末銕軸而藏山窟
　中舖以木幹輪蹄往來若天馬行空楊慎蘭津橋詩
　織鐵懸梯飛步驚
　　　扁額
篆閣牓　天都載時改奎章閣為宣文命巙巙書牓巙
　巙薦周伯琦篆書即命書焉
慕右軍筆　厯朝詩話饒介之云倪元鎮堂扁雲林二
　字雲字正摹天台白雲寺額林字摹廬山東林字額
　右軍得意書也
顔扁　蒲道源贈龍巖上人草書歌我聞雪菴亦工此
　好事往往輸縑繒都城顔扁妙天下驟得榮寵非階
　升
各書一字　魏禧集京口何元澄精醫術洪熈初授太
　醫不就時三楊各書一字榜其㕔事曰皆春堂
楣扁　舒頔適畊堂詩適畊大篆楣扁存挂經扶耒窮
　朝昏
題素牓　明紀事本末周順昌被逮時顧案上有素牓
　徐曰此龍樹菴僧属書者為題三字即囚服出門詳
　見雅量
　
　
　
　
　
　
　
　
　
　
　元明事類鈔卷二十九
欽定四庫全書
　元眀事類鈔卷三十
　　　　　　　　　　　監察御史姚之駰撰
　　器用門
　　　舟
迎風船　元史世祖命女直碩達勒達造日本迎風船
如弓鞋　西使記過呼爾察河渡船如弓鞋然土人云河
　源出大南山地多産玉疑為崑崙山
白鷂海船　元史類編阿穆爾與王世强招討造白鷂海
　船
黄鵠　元史張宏範攻宋師於焦山宋師大敗追至圌
　山獲黄鵠白鷂船數百艘
輪船　元史至元中宋帥范文虎遣都統張順張貴駕
　輪船饋襄陽衣甲
皮船　元史類編舒穆嚕安扎攻叙州軍不得渡乃聚軍
　中牛皮作渾脱及皮船乗之泳化編髙煦謀不軌作
　皮船以習水戰
龍船　元史内苑造龍船首尾長一百二十尺旁畫雲
　霞飾以五彩金裝水手二十四人衣紫衫金荔支帶
　自後宫至前宫山下海子内往來逰戱其行時龍首
　眼口爪尾皆動皆帝自製其様
畫地為船　元史劉整造船五千艘日練水軍雖雨不
　能出亦畫地為船而習之得練卒千萬人
祭檣　眀陸釴賢識録太祖初渡江御舟瀕危得一檣
　以免令樹此檣扵一舟而祭之遂為常制今在京城
　清凉門外
白舟　剪勝野聞太祖與偽漢戰扵湖時乗白舟漢主
　以赤龍船厭勝及戰王師大㨗因制令以赤船載俘
　囚白船給官胥
混江龍　眀通紀王師敗陳友諒兵扵龍江獲巨艦有
　混江龍塞斷江撞倒山海江鰲諸名
滿江紅　碧里雜存髙祖欲圖集慶與徐達間行買
　舟以觀江南虚寔元旦發舟舟人打號子曰聖天子
　六龍䕶駕大將軍八面威風髙帝甚喜登極後訪之
　并封其舟而朱焉故今江中渡船皆謂之滿江紅
龍舟鳳舸　西元集瓊華島有水殿二一蔵龍舟一蔵
　鳳舸舟首尾刻龍鳳形上結樓臺以金飾之
方船　水部偹考方船製長十丈九尺濶二丈九尺五
　寸為方形嘉靖扵禁苑成造以偹用
錦帆涇　楊儀壟起雜事姑蘇城内淤川士誠嘗以彩
　漆金花舟施錦帆載美人泛此使伎女唱尋香採芳
　之曲後遂名為錦帆涇髙啓詩水遶荒城栁半枯錦
　帆去後故宫蕪窮奢畢竟輸漁父長保西風一幅蒲
毁舟　皇甫汸集吳郡巨麗寔為水區宏舸連軸巨艦
　接艫治者惡其崇奢蕩志議將毁舟示以甲令焉先
　生曰此剖斗折衡裂衣斷帶之禁也
拖床　帝京景物畧海子冬冰堅一人挽木小兠驅如
　衢曰冰床雪後集十餘床罏分尊合月在雪雪在冰
　東南未曽有也眀劉玉詩行人冰上引拖床按沈存
　中筆談冬月作小坐牀扵冰上拽之謂之凌床則宋
　時已有此然其名異故録之
酒案　袁中道詩荷花為麈尾酒案代逰舟自注御河
　不敢用舟以釀酒者盛水之案如長盆可坐十人名
　曰酒案
敵炮碎舟　卓異記上與友諒戰劉基在御舟忽躍起
　大呼上亦驚視但見基雙手揮之連聲曰難星過可
　更舟上悟急過他舟未半晌前舟已為敵炮擊碎
浮梅艦　黄汝亨集余逰黄山見竹筏行溪間好事者
　載酒從之甚適歸而謀扵西湖製之地里志云有梅
　湖者以梅為筏沈于此湖有時浮出至春則開花浮
　滿湖面因題所製曰浮梅艦
刻鳥獸形　獻徴録陶諧為河南副使治理河道人渡
　河每中流苦舟人窘索登岸不識姓名無所控訴公
　令舟刻鳥獸形有被害者即指形詣告今天下津渡
　多刻鳥獸自公始
雲母舟　眀薛蕙行幸南京歌燕姬玉䄂抱箜篌馬上
　常隨翠輦逰春來照影秦淮水愛殺江南雲母舟
竹船　沈一貫若耶溪詩編竹為船任所之髙低白石
　上灘遲
十錦船　眀錢復亨詩誰家樓外停歌舞又上西湖十
　錦船
不繫園　眀汪汝謙畫舫詩序偶得木蘭一本斵而為
　舟入門數武堪貯百壺次進方丈足布兩席曲蔵斗
　室可供卧吟側偃壁厨俾收醉墨出轉為廊廊升為
　臺陳眉公題曰不繫園佳名勝事傳異日西湖一段
　佳話也
蓮葉様　陶望齡西湖莊詩艇子舊裝蓮葉様吳兒殊
　有串珠喉
　　　車
青質赤質　元輿服志玉輅青質金装金輅赤質金装
　象輅黄質金裝革輅白質金裝木輅黒質金裝
許乗小車　元史趙世延拜中書平章政事固辭不允
　詔以世延年髙多疾許乗小車入内
賜車入禁　元史葉李有足疾詔賜大小車各一許乗
　小車入禁中仍給扶升殿
五雲車　元氏掖庭記宫中制五雲車車有五箱以火
　樹為檻式烏稜為輪轅頂懸眀珠按五方色張盖結
　錦為重雲復頂中箱為帝座外四箱為妃嬪座每晦
　夜逰幸御此以行不用燈燭
駞車　納延詩翠幰金車錦駱駞芙蓉繡褥坐雙娥
氊車　許有壬詩齋厨供玉食毳索出氊車
蠶裹繭　袁桷車行詩隆如龜戴殻縳如蠶裹繭
八輪　名山藏工部尚書毛伯温以意制八輪車前後
　聨絡隨地夷險為低昻工作易就上聞之喜賜賚甚
　渥
古銅車　眀陸容雜記太監韋通于徐州桓山寺鑿井
　得獨輪銅車色緑如𤓰上有識云陸機造憲宗時以
　進于朝受賞頗厚
步輿　萬厯注畧張若正請假歸𦵏真定守錢普剙為
　步輿以媚之前軒後寢二童子侍揮箑炷香用三十
　六人舁之
僦車一乗　弇州别記石珤為相㑹有飛語中傷者因
　請罷僦露車一乗行圖籍行李皆在焉自嘉靖中閣
　臣亷貧無踰珤者
抵按摩　陸深南廵日録時扈蹕上車嚴介溪宗伯向
　予云坐車可抵按摩
横板　史概眀世宗示夏言罪諭云言扵禁中乗輿詰
　之乃云横板
惟車一輛　眀紀成化中陳選既貴顯服先人舊衣帶
　客至瓦器蔬食官廣東布政行裝蕭然惟車一輛而
　已
　　　几
琴几　黄庚詩栁隂分緑籠琴几花片飛紅落研池
欹几試莊　玉堂叢話髙皇召方孝孺使見太子賜宴
　故欹其几以試之孝孺必正之乃坐髙皇使人覘之
　喜謂太子曰此莊士也當老其才以輔汝耳
設低几　名世類苑張元禎為日講官上命設低几就
　而聽之盖張短小不及四尺然聲音朗徹上亦起敬
　故設此几以便之
　　　杖
龍頭杖　元史帝以所御金龍頭杖賜石天麟曰卿年
　老出入宫掖杖此可也
杖指滅火　續通考元僧振蔵主性慧居鄞城西寺一
　日往定海見主家火起以杖指之乃反風而滅
杖為馬　元史舒穆嚕眀安為童子時嘗騎杖為馬令羣
　兒前𨗳行列整肅無敢諠譁者父老見而異之
楷木杖　郝經集拜謁孔林家長翁以楷木笏杖各十
　相貽為賦此詩宋濂集有楷木杖行
鐵靈杖　楊維楨杖賦序故吏魏䩨得鐵靈杖以夀予
　因感而賦伊珍木之托根兮乃在澹崖之山孕祝融
　之火徳兮食炎海之鹹泉得大椿之春秋兮曽不記
　年之幾千
烏木杖　姚燧烏木杖賦炎海之山珍木産焉金為之
　聲石與其堅魋結伐荷投諸龍淵嵗月祀之化而為
　元折而杖之奔走相餉試扶衰以起筞觸爪甲而鏗
　響必求同扵所異纔黒蛇之彿彷
梅杖　劉因梅杖詩鐵石心腸冰玉姿掌中?得嵗寒
　枝天教一握蔵春宻風送餘香䄂手吹
琢棘杖　泳化編太子諫髙皇誅夷太過上一日以棘
　杖遺地命太子持太子難之上曰汝弗能執我潤琢
　以遺汝可乎今所誅者皆棘杖也
代鳩杖　眀馮時可集王少湖父病劇一夕十數起先
　生卧不交睫微聞謦欬則躍然起立為代鳩杖
杖竹生枝　邵寳集羅孝子瑋居母䘮病而廬卧所杖
　竹倚壁生枝葉
投杖起　眀紀事本末燕王欲殺謝貴張昺稱疾愈曳
　杖坐賜宴行酒忽怒且詈于是䕶衞軍直前擒貴昺
　等王投杖起曰我何病廹于若奸臣耳
簫杖　眀謝常簫杖者黄大痴之珍玩也湘竹一枝脩
　不逾五尺竅兩節間而吹之聲清剛而竒眀丁遜咏
　簫杖詩吹時只恐成龍去筞䖏常疑作鳳鳴
記方竹杖　李日華集學士詹同以方竹杖一枝獻太
　祖太祖大喜親洒翰成方竹記一篇授之
㸃雪挨花　夏言咏杖詩寒溪㸃雪鳩頭白春徑挨花
　鶴膝紅
龍杖　王穉登龍杖詩何必葛陂方化去只今已作老
　龍吟
過眉笻　陳獻章詩獨來橋畔路髙拄過眉笻
　　　牀
五山珍　元史世祖為五山珍御榻置廣寒殿
鏤金牀　眀紀事本末江西行省以友諒鏤金牀進太
　祖曰此與孟㫤七寳溺器何異命毁之
蹴床　泳化編陳友諒偽丞相詣降請禁止若干事太
　祖有難意劉基自後蹴所坐胡床太祖悟遂許之
象牙飾床　眀史藁許存仁以博士告歸僉事程孔昭
　劾存仁寓杭娶妾以象牙飾床失師臣體詔安置韶
　州
竹床生葉　雙槐嵗抄南海黄蕭養為盜在獄逾年所
　卧竹床皮忽青色漸生枝葉同禁者以為瑞教之越
　獄遂嘯聚羣盜攻圍郡邑僣王改元後伏誅
草榻　眀僧清珙詩草榻夢囬忩有月竹爐茶熟竈無
　烟
　　　席
金絲簟　癸辛雜識楊璉真伽發宋諸陵梓宫皆藉以
　錦錦下承以竹絲簟取者往往擲地有聲盖金絲所
　織云
滿花席　元氏掖庭記順帝為英英起采芳館設唐人
　滿花之席唐人髙麗島名産滿花草性柔而澤土人
　編之為席
餽簟無名　内閣行寔廣東布政徐竒來朝載土簟諸
　物以餽廷臣楊士竒獨無名
玳瑁席　鴻一亭筆記北京工部庫有玳瑁席經緯相
　錯若莞與蒲不知何代物
象簟　野記安南鄧上舎説其祖初入朝時貢象簟金
　枕象簟者凡象牙之中悉是逐條縱攅于内用法煮
　軟逐條抽出柔靱如線以織為席
卻簟　眀紀事本末洪武元年蘄州進竹簟命卻之仍
　令四方毋妄獻
席止城外　玉堂叢話朱恭靖公為禮部侍郎家載席
　一車為公買宅費都城宦者止之且云必得一刺以
　别真偽公弗許家人云必入乃得利公曰不得利又
　何妨乎竟止城外平價售之
一簟幾工　王廷相蘄民謡龍鬚作席光似電暑眠不
　及蘄陽簟凉如水滑如藤一簟幾工能織成官府取
　之只一聲有價誰敢爭
　　　枕
碧玉枕　元史至大中以内府碧玉寳枕賜王磐
菊枕　馬祖常菊枕詩東籬采采數枝霜包裹西風入
　夢凉半夜歸心三徑逺一囊秋色四屏香牀頭未覺
　黄金盡鏡底難教白髪長幾度醉來消不得卧收清
　氣入詩腸
枕易　黄庚枕易詩古鼎烟銷倦㸃朱翛然髙卧夜寒
　初四簷寂寂半床夢兩鬂蕭蕭一卷書日月㝠心知
　代謝隂陽回首騐盈虚起來萬象皆吾有收拾乾坤
　在草廬
雞鳴枕　客座新聞偶武孟為武岡州幕官因鑿渠得
　一瓦枕枕之聞其中鳴皷起擂一更至五更次第不
　差既聞雞鳴亦三唱而曉以為鬼怪碎之見其中設
　機局以應夜氣識者謂此武侯雞鳴枕也
　　　屏
吐霓　元氏掖庭記有吐霓屏風火齊屏風
奎章石屏　道園學古録天子在奎章閣有獻文石者
　其陽丹碧光彩有雲物山川屋邑之形其隂紫潤可
　書可鐫命臣集記諸而攻材製匡廓植以為屏焉
進御屏　萬歴注畧張居正進御屏一座中三扇繪天
　下疆域圖左六扇列文職名右六扇列武職名用浮
　帖以便更換上命張文華殿
龍水御屏　邵寳詩龍躍九淵屏隔座自注文華御屏
　彩漆龍水日本貢物也
雕燈屏　秦徴蘭天啓宫詞裕妃笑指燈屏問雕到寒
　梅第幾枝自注上好雕鏤木器䕶燈小屏八幅手刻
　寒雀爭梅令小璫鬻之仍諭以御製之物價湏一萬
巫峽巴江　顧瑛石屏詩秀潔庚庚絶文理十二巫峯
　横隐起芙蓉照影立亭亭逺落巴江一江水
夾紗燈屏　明吳兆賦夾紗燈屏詩逶迤一片影匿匝
　九枝華曉户鶯窺鏡春窻蝶誤紗
藤障子　湯顯祖萬州藤障子詩劍門藤絲如髪細織
　作爭先出新意十二雲屏海上來平波瑩熨瀟湘字
連張　徐賁咏屏詩宻防宜便坐連張湏廣筵
　　　簾
簾押　元經世大典親王納妃公主下降皆有銀蒜簾
　押幾百雙
虎皮簾　貢師㤗進講詩黄金為𢃄玉為檐劍㦸如林
　衛紫髯也受儒臣勤講讀向前輕掲虎皮簾
琉璃簾　馬祖常咏琉璃簾詩萬縷横陳銀色界一塵
　不入水晶宫
玳瑁簾　鴻一亭筆記北京工部庫有玳瑁簾横數尺
　其長倍之四旁縫以錦繡
朱筠紫氊　瑣綴録成化中閤門則夏秋懸朱筠簾冬
　春紫氊簾
珠光瑣影　沈周咏簾詩珠光蕩日花如夢瑣影通風
　笑有聲
　　　扇
雉扇　元輿服志有大雉扇中雉扇小雉扇
暖箑　歐陽元詩十月都人拱暖箑
揺箑鋪氊　明紀事本末神宗敬禮張居正盛暑御講
　就居正立處令内使揺扇詳見經筵
卓影辟邪　陸容雜記奉天門朝座後内官持一小扇
　黄絹裹之問一老將軍云非扇也其名卓影辟邪永
　樂間外國所貢竟不知為何物
貢扇　明紀事本末萬歴中四川貢扇不至布政使等
　俱降調崇禎間免四川貢扇三年明陳三島川扇詩
　險絶蠶叢地由來宫扇傳大都白帝竹盡用錦官箋
以扇擲地　獻徴録王雲鳳先生生而舉止端重十一
　嵗時或借其扇至妓家先生知之後扇還擲地不取
倭扇　明馮時可續録外國道人利瑪竇贈余倭扇四
　柄合之不能一指輕而多風且堅緻
繪魏徴像　獻徴録尹直在内閣上出牙骨摺扇繪魏
　徴像併書御製良臣頌以賜
返象扇　明王時槐集劉侍講戬使交交地苦炎其舘
　伴進一象骨扇及出關以其扇返之交王謝表有廷
　臣清白之語
貂扇　明紀事本末劉瑾冬月團扇飾以貂皮
不敢揮扇　李元陽集張時宜教授建昌與郡人羅近
　溪倡明道學每登講席同人咸聽雖盛暑不敢揮扇
金鉸箑　夏言集上璽書云爰賜彩箑金鉸象飾與卿
　同凉用滌炎熱
扇癖　陳繼儒集荆溪陳定生博學嫻文有扇癖如沈
　唐文祝匏菴荆川而下種種書畵名家皆出自匠心
　形於便面定生收藏賞鑒可稱好事
扇贊　方孝孺扇贊大火流金天地為爐汝扵是時伊
　周大儒北風其凉雨雪載塗汝扵是時夷齊餓夫噫
　用之則行舎之則藏惟我與爾有是夫
偵詩扇　明史藁揚州知府劉鐸有才藻憤忠賢亂政
　作詩書僧扇有隂霾國事非句偵者得之倪文煥遂
　嗾忠賢逮治焉
賜扇　于慎行賜畫面川扇詩九華彩扇貢巴東午日
　承恩出漢宫
類鳳翎　吳彩詩倭人小扇來東溟粉箋摺叠類鳳翎
揮洒字畫　李日華集摺叠扇古名聚頭扇元時倭人
　始貢永樂間稍效為之至揮洒字畫則始成化間
宫扇題詩　萬歴注畧上出宫扇三十柄命講官六人
　題詩各書四柄
引風　明僧大逐秋扇詩莫以凉風多棄捐敝篋裡試
　記無風時是誰引風起
雁羽扇　明曺文晦雁羽扇詩幾揮赤壁千年敵借得
　衡陽六月秋
金翅　薩都拉詩雙鳳曉開金翅扇六龍春駕五雲車
榴甖墜　湧幢小品世廟賜勲輔大臣畫扇有木刻海榴甖
　墜子寸許穴其腹蔵象刻物凡百件亦天下絶巧也
　　　鏡
前知鏡　元好問集陽曲劉氏寳鏡能照天地四方以前知
　休咎常埋地中泰和中北方兵動欲卜之乃握鏡出
　光耀爛然鏡中見北來兵騎無數餘三方俱無所覩
　因大駭即埋之
鏡體不正　典故紀聞太祖謂侍臣曰朕嘗發庫中古
　鏡十餘以鑑貎多失真召工人問之言模範不正故
　鏡體偏邪照人失真夫鏡一邪不可鑑形况人君之
　心不正何以主宰萬物
掘鏡兆忠　今獻偹遺孫忠烈燧初扵㕔事前掘得古
　鏡背刻篆字有昭眀光運忠扶日月等語後竟死忠
　盖先兆云
辟瘧鏡　郎瑛續已編吳縣陳氏傳古鏡一凡患瘧者
　照之必見一物附于背其狀蓬首黧面糊塗不可辨
　一舉鏡而此物如驚奄忽失去病即時愈盖瘧鬼畏
　見其形而遁也
水能發光　西吳枝乗鏡以吳興為良範金固不殊其
　水清洌能發光也知名者薛氏
見墓中人　野史成化時宿州農夫于古墓獲鏡磨炤
　之見墓中人僵卧獨帶弓矢驚撲扵地又見農家室
　户男女宛然以為恠擲之
逺鏡　帝京景物畧大西洋工竒器有逺鏡狀如尺許
　竹筍抽而出出五尺許節節玻璃眼光過此則視逺
　者近小者大唘崇野乗薄珏造銅炮擊賊及三十里
　又設千里鏡以偵賊之近逺
眼鏡　吳寛謝人送西域眼鏡詩眼鏡從何來異哉不可詰
　圓與莢錢同浄與雲母匹持之近眼眶偏宜對書帙蠅
　頭瑣細字眀瑩類椽筆世傳離婁眀雙睛不能沒
古銅好　揭徯斯何郎失鏡詩街頭不直半緡錢古銅終
　較今銅好
粉綿磨　瞿祐美人畫眉歌粉綿磨鏡不聞聲彩鸞
　影落瑶臺裏
透光鏡　麻九疇透光鏡詩奩開燿燿光走庭劃如剸
　犀乍脱鞘
　　　爐
卧褥　元陳樵卧褥香爐賦藻繡叢中不火而然香生
　襍縷五色非烟援衾拂席銀黄可鑑動如丸走止與
　輪停觸鈿函而不轉環綬笥以如縈
宣銅首爐　帝京景物畧廟市器首重宣廟之銅宣銅
　爐其首宣爐惟色不可偽為其色黯然竒光在裏望
　之如一柔物可挼搯然廹視如膚肉内色藴火爇之
　彩爛善變
爐價必翔　薛岡筆餘本朝永樂宣成正嘉窑器與宣
　廟銅爐數百年後價視宋時諸甆商周彛鼎必翔然
　宣爐在今日已不多得矣
浴金爐　髙啓詩浴金熏爐鏤玉奩蘭香今夜為君添
宜火宜香　眀張士昌宣爐歌吁嗟乎此爐不可狀南
　鑄北鑄徒多様曰除獸面象鼻與分襠㦸耳魚耳斯
　為上近來蘇鑄巧益精終然北鑄稱良匠爐所以者
　質不同自宣鑄後更無兩贗者寧非名手造至妙難扵
　向人道彛鼎青緑陳設多宜火宜香宣爐好
圍爐三百　王文禄機警開濟舘某尚書家上郊祀索
　白染圍爐三百尚書窘廹濟教截矮卓脚鑿圓孔白
　紙糊之取鐵鍋為爐如𢾗進上喜詰之舉濟
圓爐　眀集禮眀以黄金為圓爐大口細頸巨腹三足
　飾以鈒花有盖為蹲龍形二飛鳳為耳
　　　香
勝梅香　劉秉忠焚勝梅香詩春風吹滅小檠釭夢斷
　爐香結翠幢簷外杏花横素月恰如梅影在西忩
香墜　張昱宫中詞尋出塗金香墜子安排衣線撚春
　綿
香毬　元輿服志儀仗香毬以銀為座上挿蓮花爐罩
　以圓毬鏤絪緼旋轉紋扵上黄金塗之
漚手香　水南翰記經筵所展書官進詣御前跪出漚
　手香注漚手香名太醫院每嵗製此以分餽各官
沈香街　觚賸項墨林㳺金陵妮一妓歸搆沈水香為
　床復以紈錦製衣遺之入門值有客妓頋項若不識
　者他日項命潔前堂舁床其中闔院爭來酒半忽抗
　聲責妓呼僕出篋中衣裂之碎床焚于庭烟㷔裊空
　遍城聞異香累日因名此街為沉香街
辟蟲香　典故紀聞宣宗時尚衣監需辟蟲香二萬斤
　乞差人收買上曰此非急務不必遣人且香藥安用
　許多其减十之七
購龍涎　湧幢小品嘉靖時宫中龍涎香悉燬扵火上
　命再購尚書髙燿進八兩上給價七百六十兩加太
　子少保
甜香　考槃餘事甜香惟宣徳年製清逺味幽罈黑如
　漆白底上有燒造年月
解家香　吳寛謝人送解家香詩煖烟盤出絲縈碧細
　屑圓成箸削金始信解家真得法清泉餅莫送詞林
香堕沼流　眀史藁美洛居在東海中地有香山雨後
　香堕沼流滿地拾起不竭其酋委積以待商舶之售
萬春香　夏言賜萬春香詩黄紙重封䕶絳囊銀罌滿
　貯萬春香
衣香　眀馮汝訥餉衣香詩湘君搴薜荔魏帝采蘼蕪
　盤龍連理帶翠鳳合歡𥜗
　　　燈
罷張燈　元史仁宗欲以元夕張燈宫中張養浩諌遽
　命罷之
走馬燈　元謝宗可走馬燈詩飈輪擁騎駕炎精飛遶
　人間不夜城又秦軍夜潰咸陽火吳炬宵馳赤壁兵
麥燈　王士騏詩序上張燈後苑以麥燈居中吾州所
　産也詩織就絲絲冰比潔鏤成葉葉玉分光
市羊角　名世類苑正統初下有司市羊角以製燈耿
　清恵廵撫江西諌止之
米家燈　眀詩話米按察萬鍾築勺園海淀之北自念
　不能日涉因繪園中景為燈邱壑亭臺纎悉具偹都
　人爭尚之號曰米家燈眀吕邦翰詩玉綃叠出上元
　村雙炬懸來景物繁怳惚重逰邱壑裡米家燈是米
　家園
觀燈送女　焦竑筆乗史癡翁豪俠不覊女笄當嫁婿
　家貧不能具禮詭詞攜之觀燈與其婦送之婿家大
　噱而去
燈市　帝京景物畧永樂時令元宵節賜百官假十日
　燈市在東華門亘二里九市開塲貨隨隊分向夕而
　燈張樂作烟火施放眀汪厯賢燈市竹枝詞長安燈
　市晝連宵㳺女爭呈馬上腰蹋蹋燈光莫歸去前門
　釘子玉河橋
料絲燈　眀薛蕙咏料絲燈詩霏微狀蟬翼連娟伴網
　絲烟空不礙視霧弱未勝持
屏風燈　李東陽屏風燈詩春歩轉迷絲作障夜逰翻
　訝錦為衣
老人燈　眀詩話李空同就醫京口故自矜重元夕張
　飲王四樓磐在下座賦老人燈云形骸憔悴不堪描
　還自心頭火未銷自分不知年老大也隨兒女閙元
　宵空同心知其嘲黙然而罷桑民懌咏老人燈詩得
　火常時能煖腹避烟終夜只揺頭
墨紗燈　曹學佺墨紗燈詩憑將彩筆畫認作剪刀
　裁鳥向空中度花從鏡裡開
冰燈　燕都逰覽志燈市有冰燈細剪百彩澆水成之
　唐順之冰燈詩燭花不礙空中影暈氣宜從月裡㸔
幕方空　眀史藁田貴妃多巧思宫中燈縷金匼匝妃
　三分其圍去一方空而以輕綃幕之欲其眀也
石鐙　眀張紞咏髙麗石鐙詩竅石燭幽遐虚眀詎異
　紗琢從箕子國爇向竺王家何景眀石鐙詩石盌何
　年鑿瑶燈此夕燃
卵燈　胡應麟剰言嘗扵燈市見一燈皆以卵殻為之
　為燈為盖為帶為墜計數千百枚每殻必開四門皆
　有攘拱忩楹金碧輝耀一中官以三百金易去
毬燈　王世貞詩夜半毬燈出未央
魫燈　續通考永樂中増定鹵簿有魫燈三對
珠燈　王叔承宫詞珠燈别起珊瑚架引得君王帶醉
　來
泡燈　李東陽集上元節京師燒糯汁為瓶以貯水蓄
　魚旁映屏燭通眀可愛俗呼為泡燈
燈蘭　眀周容燈蘭賦序作客暮春朋酒卜夜清歌乍
　歇燭影猶髙有起剔煤心栽以欖核者吐燄如蘭三
　四而燼感為賦之
河燈　帝京景物畧京師七月十五日諸寺建盂蘭盆
　㑹夜扵水次放燈曰放河燈
燈謎　眀人元夕詩猜殘燈謎無人解何處平添兩鬂
　絲
蟲蠟　羣芳譜古澆燭皆蜜蠟此蟲白蠟自元以來人
　始知之今則為日用物矣
　　　杯
用青瓷　元史何榮祖身至大官而僦第以居飲器用
　青瓷杯中宫聞之賜以上尊及金銀以旌其亷
大樽　元史世祖造大樽扵殿樽以木為質銀内而外
　鏤為雲龍髙一丈七寸
奔月巵　張雨奔月巵歌甓社眀珠奔入月脱殻政似
　風蟬潔一扇桃核寛有餘半葉蕉心卷未舒飲非其
　人躍入水恠雨盲風生座隅
鞋杯　雲林遺事楊亷夫一日與元鎮㑹飲亷夫脱妓
　鞋置酒杯其中名曰鞋杯元鎮見之甚怒連呼齷齪
　而去西湖逰覽志鐵崖訪瞿士衡飲次脱妓鞋置杯
　行酒名曰鞋杯謂其姪孫宗吉詠之宗吉作沁園春
　以進
成窯如紙　帝京景物畧成窯酒盞薄纔如紙神廟光
　宗尚前窯器成窯一雙值十萬錢矣吳偉業詩故國
　滿前君莫問凄凉酒盞鬬成窯
宣窯字畫　觚不觚録窯器當重哥汝而十五年來忽
　重宣徳以至永樂成化價亦驟増十倍大抵吳人濫
　觴而徽人導之謝在杭集宣窯不獨欵式端正色澤
　細潤即其字畫亦精絶
磁盃見朕　卓異記上最寵遇夏原吉一日賜茶杯是
　白磁公覺其異為一注目上曰以賜卿令卿子孫世
　世見朕也今盃為其家世寳無心視之内有永樂二
　字久視不見
翠甌　泳化編宣宗一日命尚方取一翠甌賜蹇公既
　乃笑曰卿夫人得無競乎加賜一焉
見日月　王宇泰筆麈劉貽哲為海南市舶提舉云見
　一犀杯注酒晝則日夜則月見于酒中酒盡則隐
卵幕杯　李日華集浮梁昊十九能吟善書隐陶輪間
　所製精磁妙絶人巧嘗作卵幕杯薄如雞卵之幕瑩
　白可愛一杯重半銖眀樊玉衡詩宣窑薄甚永窑厚
　天下馳名昊十九
㭨杯不忠　眀通紀鐵冠道人結廬鍾山下藍玉攜酒
　訪之道人野服出迎玉以其輕己不悦酒行戲曰吾
　有一語先生屬對脚穿芒屨迎賔足下無禮道人即
　指玉所持㭨杯覆之曰手執㭨杯作盞尊前不忠玉
　武人不悟其意
壓手杯　帝京景物畧永窑之壓手杯𫝊用可久價值
　甚髙
鐫犀玉杯　眀紀事本末編修吳中行檢討趙用賢劾
　張居正忘親貪位予廷杖即日出國門人不敢候視
　庶子許文穆鐫玉杯一曰斑斑者何卞生淚英英者
　何藺生氣追之琢之永成器以贈中行鐫犀杯一曰
　文羊一角其理沈黝不惜刻心寜辭碎首黄流在中
　為君子夀以贈用賢
雞缸　帝京景物畧凡成杯茶貴扵酒采貴扵青其最
　者鬬雞可口謂之雞缸吴偉業詞厰盒鬬雞鍾
匏杯　眀巢鳴盛匏杯詩剖心香自發刮垢力須攻
　　　瓶
大食瓶　吳莱大食瓶詩西夏有大食國自波斯𫝊茲
　人最解寳厥土善陶埏素瓶一二尺金碧燦相鮮晶
　濙龍宫獻錯落鬼斧鐫
刺篙得瓶　黄大癡居烏程西每坐湖橋㸔山飲罷輙
　投其瓶扵橋下舟人刺篙多得之至今呼黄大癡酒
　瓶
枯根借潤　袁桷張節婦瓶中杏枝著葉詩張氏之壺
　如截肪真火練質千年剛枯根借潤袁貞志慎勿語
　恠歸荒唐
因時因地　眀張謙徳缾花譜凡挿花先須擇瓶春冬
　用銅秋夏用磁因乎時也堂厦宜大書室宜小因乎
　地也
花之金屋　袁宏道瓶史養花瓶亦須精良嘗見人家
　所蔵舊觚青翠入骨斑砂垤起可謂花之金屋其次
　官哥象定等窑媚細滋潤皆花之精舎也
古瓶宜花　瓶史古銅器入土年久受土氣深用以養
　花花色鮮眀如枝頭開速而謝遲就瓶結寔陶器亦
　然
隠瓶　獻徴録冷謙被逮乞水飲守者以瓶汲水與之
　謙遽以足入其中其身漸隠攜至御前輙扵瓶中奏
　對詳見仙
　　　盤
吮紅盤　帝京景物畧宣窑之吮紅盤乃末西紅寳石
　塗泑燒出發古未有案吮亦作祭
景泰盤　眀金􁚎孫崇禎宫詞賜來榖雨新茶白景泰
　盤承宣徳甌
　　　盒
厰盒　帝京景物畧剔紅宋多金銀為素國朝錫木為
　胎永樂中果園厰製其法朱漆三十六次鏤以細錦
　比元時劍環香草之式似為過之宣廟時厰器終不
　逮前乃私購内蔵盤盒磨去永樂針書細欵刻宣徳
　大字濃金填掩而進之
剔紅盒　吳偉業詩剔紅香盒豆青盤
盒子㑹　眀詩話舊院扵月節有盒子㑹沈啟南為之
　圖并歌
　　　漏
香漏　齊履謙集郭守敬進櫃香漏又作屏風香漏行
　漏以偹郊廟行幸
自製宫漏　元史順帝自製宫漏造木為櫃隂蔵諸壺
　其中運水上下櫃上設三聖殿櫃腰立玉女捧時刻
　籌時至輙浮水而上左右列金甲神一擊鐘一擊鉦
　按更無差當鐘鉦之鳴獅鳯在側者皆翔舞櫃西東
　有日月宫飛仙六人立宫前遇子午時飛仙自能耦
　進度仙橋達三聖殿已復退立如前
燈漏　齊履謙集七寳燈漏亦守敬所進其中鐘鼔皆
　應時自鳴納延詩珠懸殿幄晨光動燈轉紗籠刻漏
　長自注大眀殿幄懸大寳珠于上中設郭太史所製
　燈漏
水晶刻漏　典故紀聞司天監進元所製水晶刻漏偹
　極機巧太祖謂侍臣曰此所謂作無益害有益也命
　碎之
沙漏　宋濓集沙漏之製貯細沙扵池而注扵斗凡運
　五輪焉上貫于測景盤盤列十二時分刻盈百初灤
　陽水善冰不能為漏新安詹君希元乃以沙代之
鵞卵漏　李日華集西人利瑪竇一沙漏状如鵞卵寔
　沙其中而顛倒渗泄之以候更數
　　　印
别印鈕　元經世大典符印以示信也而印鈕之製則
　有龍獸蛇龜之别金銀銅雖異而又有三臺二臺之
　辨
駞鈕　元史世祖封皇子扵雲南賜駞鈕金渡銀印
印不可與　元史張士誠稱吳王使人索行臺印章布
　哈特穆爾封其印置諸庫曰我頭可斷印不可與遂
　死之
賜圖書　眀紀事本末仁宗賜蹇義楊士竒楊榮金幼
　孜繩愆糾謬圖書
晬盤取印　于慎行集殷文莊公士儋生而淵睿一嵗
　即能言誕日示以晬盤取筆書秤及石印一他不復
　視後仕至大學士
鑄印　續通考眀制各衙門印信俱禮部鑄印局専管
　鑄造俱有定式又有鑄換辨騐等例
　　　瓢
飲椰瓢　劉因飲仲誠椰瓢詩君家匏落無所容江湖
　誰辨平生胸海南佳氣乆欝塞灧澦似喜今相逢
泣瓢　王元美破瓢道人歌為吳孺子作也孺子常以
　数縑市一大瓢朝夕摩挲陸離光怪過荆溪盗發其篋
　怒而碎之抱而泣者累日王元美為作破瓢道人歌
　　　釜
革釜　元史太祖嘗困無所得食㑹一野馬來射之殪
　遂刳革為釡出火扵石汲河水煮而啖之
舟中釡鳴　元史富珠哩翀生扵舟中時釡鳴者三詳
　見生子
借釡立磔　弇州史料李文忠入杭州營扵麗譙下令
　曰有擅入民居者殊死一卒下借民釡立磔以殉
自沸釡　楊慎集麻城毛柱史言平谷縣畊民得一釡
　以凉水沃之忽自沸以之炊飰即熟下有諸葛行鍋
　四字鄉民以中有寳物碎之止複層中有水火二字
　耳
戒滿　方孝孺釡銘勿納非義以取滿盈非義多毒滿
　盈必傾
　　　甕
煅顛仙　眀卓異記上厭周顛仙命沃以燒酒覆以甕
　積薪煅之火息起視正坐宴然
懸樹作聲　眀通紀成化中山東民穿窖得古塚一甕
　貯水輙涸懸樹上作聲恠而破之識者云此寳器能
　照數里
　　　壺
龔春壺　眀聞龍茶箋周文甫愛茶嘗蓄一龔春壺摩
　挱寳愛用之既久外類紫玉内如碧雲真竒物也
大彬沙壺　羣芳譜茶具宜雅潔今時大彬之沙壺士
　大夫皆珍之
壺子傳　眀劉唘元壺子傳壺子字酌之其先錫山人
　質稍㝠頑鎔化扵將作大匠復為之切磋以成其器
　為人長喙大耳腹恢恢而有容
湯藴之　眀支廷訓湯藴之傳湯藴之陽羡産也狀貎
　雖不甚偉間修雅飾一準扵時且火候足入水不濡
　厯金山玉泉碧澗咸為識賞
　　　諸器
咏燭剪　元武伯英咏燭剪詩啼殘痩玉蘭心吐蹴落
　春紅燕尾香李日華集此詩上句無味因改之云吞
　殘月魄蟇頥動蹴就花鬚燕尾香又改云朱櫻顆折
　金蟲動絳樹花殘玉燕斜更覺縟麗
風磨　耶律楚材詩衝風磨舊麥懸碓杵新粳自注西
　人作磨風動機軸以磨麥
牙刷　元郭鈺詩南州牙刷寄來日去膩滌煩一金直
　短簪削成玳瑁輕冰絲綴瑣銀騣宻但當置我近清
　流莫遣孫郎空潄石
銅碌山　元好問集予家所蔵銅碌兩小山以酒沃之
　清翠可摘
填漆　帝京景物畧填漆刻成花鳥彩填稠漆磨平如
　畫乆愈新也眀金聲觀宣廟填漆器歌宣廟填漆器
　如新初形以彫後色真惟填紛挐但一片礱磨施之
　色形見奴驅倭漆兄剔紅請為宣皇記考工
咏竹箸　名世類苑劉誠意初見上與坐賜食問曰能
　詩乎對曰能即舉所用竹箸曰試吟此基應聲曰一
　對湘江玉細攢當年曽洒涙痕斑上曰秀才氣基曰
　未也即續之云漢家四百年天下盡在張良一借間
得瓦劵　徐渭集栁元榖以所得晋太康間冢中杯及
　瓦劵來易余手繪詳玩劵文似買地于神若今祀后
　土義非從人間買也
吞浪掠霞　李時勉剪刀詩吳綾剪䖏魚吞浪蜀錦裁
　時燕掠霞
子午鍼　眀朱國祚瑣里行髹槃騐一綫鍼將子午求
萬屐齊擲　眀雜紀周忠介被逮衆怒毆諸校尉詰曰
　㫖從何出曰魏上公于是衆共擊持偽㫖者時大雨
　堂下萬屐齊擲
竹爐　王紱題真上人竹茶爐詩氣蒸陽羡三春雨聲
　帶湘江兩岸秋吳寛集予逰恵山入聽松菴酌第二
　泉煮茶竹爐出扵故王舎人孟端制古而雅
陀螺　帝京景物畧京師小兒二月謡云楊栁兒活抽
　陀螺楊栁兒青放空鍾楊栁兒死踢鞬子楊栁發芽
　兒打㧞兒案陀螺等皆小兒戲物名
水火爐　眀徐充暖姝由筆國初剙器物前代所無者
　圍屏酒盤摺扇水火爐
倒掖氣　帝京景物畧京師正月扵琉璃厰賣琉璃瓶
　盛朱魚别有銜而嘘吸者大聲咏咏小聲唪唪曰倒
　掖氣
玉雪厨　眀詩話黄冠吳少君巧扵製器嘗煉白堊為
　竈名玉雪厨
　
　
　
　
　
　
　
　元眀事類鈔卷三十
欽定四庫全書
　元眀事類鈔卷三十一
　　　　　　　　　　　監察御史姚之駰撰
　　飲食門
　　　茶
貢茶芽　元史常湖二路茶園提舉掌園户二萬三千
　有竒採摘茶芽以貢内府又平江路有𣙜茶提舉建
　寜北苑武夷有茶塲提領
蓮花茶　雲林遺事元鎮作蓮花茶扵日初出時就蓮
　蕋畧破者以指撥開入茶滿中麻絲縳札經宿摘之
　取紙褁晒如此三次
雲芝　劉秉忠嘗雲芝茶詩銕色皴皮帶老霜含英咀
　美入詩腸舌根未得天真味鼻觀先通聖妙香
清泉白石　雲林遺事元鎮好飲茶在恵山中用核桃
　松子肉和真粉成小塊如石置茶中名曰清泉白石
　茶
鸚鵡茶　元劉詵詩鸚鵡茶香分供客荼䕷酒熟足娱
　親
納石　元楊孚詩氊房納石茶添火自注納石鞬靼茶
　名
暗香湯　元陳深集南湖史君置暗香湯竒甚賦詩求
　之有元霜只許雲英見地上詩人渴夢生之句
瓊芽　元黄縉集灤陽邢君製芍藥芽代茗飲號曰瓊
　芽先朝嘗以進御
􁠴賞皂　馮夢禎漫録李于鱗為吾浙按副徐子與以
　􁠴茶最精者餉之比㸔子與昭慶寺問及則已賞皂
　役矣盖􁠴茶葉大多梗于鱗北士宜不遇耶
松蘿晚出　李本寜集茶産非一地事非一朝而新安
　松蘿晚出名冠天下眀許次惇茶䟽歙之松蘿吳之
　虎邱錢塘之龍井香氣濃郁並與􁠴頡頏
葉茶　李日華集前元挏馬潼茶無所聞入昭代惟貴
　葉茶餅製遂絶
急扇重揉　聞龍茶箋松蘿法炒茶時須一人從旁扇
　之以祛熱氣否則黄色香味俱减既出鐺仍須急扇
　令氣稍退以手重揉之再散入鐺文火炒乾盖揉則
　其精上浮㸃時香味易出
龍泓為最　田藝衡煑泉小品武林諸泉惟龍泓入品
　而茶亦龍泓山為最虞伯生詩但見瓢中清翠影落
　羣岫烹煎黄金芽不取榖雨後姚公綬詩品嘗頋渚
　風斯下零落茶經奈爾何則風味可知矣
喊泉亭　武夷山志山四面有御茶園每嵗驚蟄有司
　致祭令衆鳴金皷齊喊曰茶發芽旁有通仙井旋即
　漸滿以此造茶異扵常品造畢泉亦漸縮温都爾建
　喊泉亭
虎丘淡逺　西湖枝乗余嘗品茗以武夷虎丘第一淡
　而逺也松蘿龍井次之香而艷也天池又次之常而
　不厭也
撥茗還金　語林鄭曉嘉靖中為選郎有餽金者上覆
　以茗公謂茗也受之夫人撥茗見金撃柝語公急整
　茗如初歸之
不得碾揉　七修類稿洪武中詔天下産茶之地嵗有
　定額以建寜為上聽茶户採進勿預有司茶名有四
　探春先春次春紫筍不得碾揉為大小龍團
羅􁠴　茶䟽近所尚茶為長興之羅􁠴介扵山中謂之
　􁠴羅氏隐焉故名羅紫桃軒雜綴羅山廟後􁠴以兄
　虎邱則有餘以父龍井則不足
富貴事　聞雁齋筆談茶之知己在水然非煑之茶竈
　茶爐則不佳故曰飲茶富貴之事也趙長白生平無他幸
　但不曽飲井水此老扵茶可謂能盡其性者
斷烟火氣　煑泉小品茶之團者片者多損真味不若
　今之芽茶也生晒者更近自然且斷烟火氣
茶具　羣芳譜器具雅潔茶更生色今姑蘇之湯注時
　大彬之沙壺汴梁之錫銚湘妃竹之茶竈宣成窑之茶
　盞士大夫皆為之珍重唐宋以來茶具之精未能及之
求茶市　眀紀事本末諳達求茶市廵茶御史李時成
　上言曰諳達意不在茶在得畨人耳畨人一日無茶
　則病且死是其命懸扵中國脱以茶市假諳達彼此
　合一患可勝道哉
不善焙茶　滇行紀畧城外石馬井水無異恵泉感通
　寺茶不下天池伏龍特此中人不善焙茶耳
槍旗短　髙啓詩雲過溪山碧雲暖幽叢半吐槍旗短
冰絲　王世貞謝人恵茶詩中冷新水潑冰絲㵼向宣
　州雪白甆念爾欲澆詩思苦千山緑竹曉衙時
雨前掇　眀貝瓊題烹茶圖詩春風一旗色尚活建溪
　山人雨前掇
青箬紫砂　徐渭謝人恵虎邱茗詩青箬舊封題榖
　雨紫砂新礶買宜興
交淡戰肥　陳繼儒試茶竹爐幽討松火怒飛水交以
　淡茗戰而肥
　　　酒
釂大巵　元史世祖宴羣臣於上都有不能釂大巵者
　免其冠服
賜酒益夀　元史類編察罕拜叅知政事帝嘗賜枸杞
　酒曰以益卿夀
飲三爵　元史部長奉酒六尊扵太祖時朔方未有酒
　太祖飲三爵而止曰是物少則發性多則亂性
腐鐵　元通鑑太宗嗜酒楚材諫不聽乃持酒槽鐵口
　進曰麹蘖能腐物鐵尚如此况五臓乎
翠濤飲　元氏掖庭記酒有翠濤飲露囊飲瓊華汁
　玉園春石凍春葡萄春鳳子腦薔薇露緑膏漿
書酒誥　玉堂綱鑑元武宗時徴處士蕭􁎋為諭徳入
　覲東宫書酒誥為獻以朝廷時尚酒也
十罌給傳　元史武宗重貝降㑹母卒奔䘮時酒禁方
　嚴特命以酒十罌官給傳致墓所偹奠
秋露白　元宋伯仁酒小史杭城秋露白西京金漿醪
　相州碎玉處州金盤露富平石凍春潞州珍珠紅
荔漿　陳基集夜夢從彦成飲曰此荔漿也子為我賦
　之當贈三百壺予口占一詩覺乃夢也及㑹彦成聞
　釀酒果名荔支漿以夢白之不覺失笑馬祖常詩水
　甌蜂蜜溜酒榼荔漿翻
蓉城霞　王逢詩憶擕蓉城霞醉賞君山雪自注蓉城
　霞君山酒名
臘前春　元安南國王陳益稷謝賜酒詩仙醴釀成天
　上露宫壺分賜臘前春
牀頭留響　許有壬酒熟卧聞槽聲詩不忍撥醅㪺甕
　面且教留響在牀頭
馬酒　耶律楚材乞馬乳詩天馬西來釀玉漿革囊傾
　處酒微香許有壬馬酒詩新醅撞重白絶品挹清元
浴酒　眀靳史石裕造酒數斛忽解衣入其中咨浴而
　出告人曰吾平生飲酒恨毛髪未識其味今日聊以
　設之庶無厚薄
荷花酒　暖媛由筆正徳間朝廷開設酒舘酒望云本
　店發賣四時荷花髙酒猶南人言蓮花白酒也
酒為生　徐禎卿集史百户善飲晝夜沉醉其父絶之
　久之病且死其妻泣曰汝素嗜酒今死矣然乆不得
　飲薦一杯與爾永訣啟其齒以温酒灌之須㬰若有
　息者又灌之乃漸甦名醫張致和曰彼以酒為生也
狀元酒量　羣賢彚語永樂中有交阯貢使飲量無類
　上令舉善飲者館欵之曽狀元棨自請扵上上曰卿
　量㡬何對曰欵此二使足矣不必盡臣量也扵是飲
　之二使赧謝去翌日謝㤙上曰不論卿文學祇是酒
　量豈不作狀元耶更賜以酒
引口醪　椒宫遺事李淑妃性不愛酒髙皇為設引口
　醪每宴特設以供妃
紅黄票　傍秋亭雜記内法酒總名長春有上用甜苦
　二色給内閣者以黄票學士以紅票
程酒如涇　王叔承集元美分守浙西書來謂烏程酒
　濁如涇黒若油也
舉觴瑟縮　宋濓集上賜觴頋臣曰卿宜更釂一觴臣
　固辭上曰一觴豈能醉人乎臣舉觴至口端又復瑟
　縮者三上笑曰男子何不慷慨因勉强一吸至盡顔
　面變頳精神飄忽若行浮雲
陪鹿鳴　談薈毛尚書伯温常主湖廣鹿鳴宴諸生七
　十二人人陪二大白不醉
領醉鄉　眀邱坦䟦袁宏道觴政石公見酒琖輙醉乃
　欲以白衣領醉鄉乎夫披堅執鋭非將不武而將將
　者不然石公曉暢飲畧深入酒解糟邱覇業當與吾
　黨共推之
茉莉香　馮夢貞漫録用酒佳者不滿瓶上虚三寸編
　竹為井字障瓶口新摘茉莉以線繫蒂懸之令離一
　指許用紙封固旬日香透矣
薏苡酒　鳳洲筆記薊州薏苡酒三屯營所造更勝清
　列秀美出色香味之長
畨酒　眀史藁和蘭又名紅毛畨萬厯時駕舟薄香山
　澚以畨刀畨酒餽税使求貢市
靈露飲　眀紀事本末霍維華通扵魏忠賢進仙方靈
　露飲其法雜取秔穤諸米淘洗入甑蒸之甑底安長
　頸大口空銀瓶一米旋添旋熟水漸熱漸易不數易
　而瓶中之露滿矣乃米榖之精也上飲而甘之及不
　豫忠賢歸罪扵此以恚維華
二色酒　靳史季元造二色酒白酒中有黒花斟扵器
　中花亦不散中有肝石故也
紙俑溢　異林曽棨善飲啖張英國輔欲試之宻使人
　圍其腹作紙俑置㕔事後命蒼頭視公飲飲㡬許如
　器注俑中公飲竟日俑已溢則注甕中又溢公神色
　不動
猩色酒　楊維楨詩段家橋頭猩色酒重典春衣沽十
　千
木𤓰醖　宋濓集木𤓰醖新篘
吴中白　陶望齡詩越酒苦醲釅琖落珊瑚赤家傳蘇
　氏方頗類吳中白自注予家造真一酒色味似三白
長安酒　長安酒詩長安多美酒酒人食其名酒旗蔽
　馳道麹車相摩争刁酒非沼水味薄甜如餳易酒釀
　天壇市酤安得清魏酒稍芬芳勁正乖典刑我性好别
　酒齒舌判渭涇對此寜不飲枯腸任雷鳴
酒芝　本朝鈕琇觚賸江右李太虚為諸生時嗜酒落
　拓家蔵酒一罌内産一芝如盤紫光煜煜以為此瑞
　徴也顧酒敗不可飲奈何挹之則清冽異常是秋登
　鄉薦眀年成進士入詞舘
水法麹材　王鏊酒熟志喜詩水法直教擔栁毅麹材
　先巳謝桐君自注特汲栁毅井泉為之趜不用藥
重碧輕紅　眀程孟陽荔支酒歌誰將巧意相和溲便
　釀荔枝作春酒重碧輕紅兩有無萬里瑩然落吾手
暖銷春甕　邵寳雪酒詩光重夜杯如有物暖銷春甕
　本無聲
醋交　語林何文肅喬新景泰中知温州夜乗小艇訪
　虞徴君坐乆索飲村居無覔䖏何曰雖酸醅亦可乃
　出新醯共酌劇談竟夕時稱何虞醋交
　　　飯
新飯　吴澄詩棗梨秋熟供新飯元楊子善詩新飯軟
　炊菰米白濁醪香泛菊花黄
薄飯　顧璘詩薄飯時兼芝菌味
乞濕粟　玉堂叢話羅一峯家居偶留客飯不知絶粮
　也夫人乞隣得濕粟數升旋炒旋脱日已西矣一峯
　不以為意
盛暑不餲　燕山叢談房山縣有石窩稲色白味香美
　以為飯雖盛暑經宿不餲
噉五升　王世貞集河南丌副使善噉一日宴于鄉紳
　家歸醉飽甚忽曰肉雖多不使勝食氣問厨有米乎
　量之得五升作飯噉至盡乃就枕
飯百官　眀紀事本末早朝有遺書丹墀告劉瑾不法
　狀者瑾乃矯㫖跪百官奉天門下時暑盛僵偃數人
　至暮盡執三百餘人下詔獄長安鬻飯者争飯百官
　于市中
　　　糜
糜一器　元史王磐年方冠學于郾城客居貧甚日作
　糜一器畫為朝暮食
進盂粥　元通鑑仁宗聞哀奔赴至漳河值大風雪田
　叟以盂粥進近侍却之帝曰人苦不知稼穡艱難命
　取食之賜綾一匹
乳粥　楊允孚詩夜宿氊房月滿衣晨餐乳粥碗生肥
甜糜　元蒲道源詩春來暖透黄綾被老去甜歸白粲
　糜
　　　饌
秋風膾　元氏掖庭記武宗泛月于禁苑太液池薦蜻
　蜓之脯進秋風之膾
聚霜煮羮　元史太祖西征在道絶汲赫嚕晨起聚草
　上霜煮羮以進詳見霜
琉璃肺　王惲琉璃肺詩犀筯喜辛忘海味霜刀争割
　快牛心
紅玉髓　耶律楚材鹿尾詩濃色殷殷紅玉髄微香馥
　馥紫瓊漿
羊酥　貢師泰詩三山五月尚清寒新滴羊酥凍玉柈
　何物風流可相稱兎豪花瀹水龍團
糟魚　王惲糟魚詩霜刀截斷玉腴芳暖貯銀罌釀粉
　漿錦尾帶頳傳内品金盤堆雪喜新嘗
駞蹄　栁貫詩勸客有駞蹄耶律楚材詩臘糟微浸軟
　駞蹄
換舌羮　元氏掖庭記宫中以玉版尖及白兎胎作羮
　味極佳名之曰換舌羮偹載尤良名饌録及髙廸詩
　序
頭腦酒　典故記聞舊自冬至後至春日殿前將軍甲
　士賜酒肉名曰頭腦酒景㤗時以大官度支不充罷
　之
一飽吳饌　玉堂叢話張居正歸葬所過州邑上食水
　陸過百品猶謂無下箸處真定守吳普為吳饌以進
　居正甘之曰至此僅得一飽
平生三飽　談薈王鈺舉進士第二人善飲噉自云平
　生惟三飽嘗歸家外家享之極水陸之腴一使朝鮮
　噉芻豢皆殽蒸體一禮成奉天府上知其善噉盡撤
　御膳賜之
　匕不及　明世説嚴介溪語徐存齋曰貴谿再相每
　閣中㑹饌不食大官供所擕酒肴甚豊飫器用皆黄
　金與某日共案而食某自食大官供寥寥單具相對
　埀二載未嘗以一匕見及
㹠項不甘　見聞録邱濬慕桑悦名嘗饋以㹠項悦詣
　謝濬曰生甘㹠項乎對曰使悦嘗尚方芍藥饌所不
　足甘而一㹠項何殊草具哉
誤嚼駝峰　九朝埜記解縉與吕震談及食中羙味吕
　云駝峰珍羙未之識也解云僕嘗食之洵美矣吕知
　其誑巳他日得一死象蹄踵語解曰昨有駝峯之賜
　宜共饗焉解因大嚼而去吕以詩嘲之
埋羮太守　王璡墓志璡自奉儉約一日見饌兼魚肉
　命埋之號埋羮太守詳見知府
煨蹄總憲　眀史藁周應秋附忠賢得左都御史家善
　烹飪每魏良卿過進豚蹄留飲輙大歡時號煨蹄總
　憲
進百臠　談薈陽城王太宰國光飲噉尤偉切白肉作
　大臠每進必百臠飲必三斗
冰鴨銀苗　眀秦徴蘭天啟宫詞冰鴨銀苗院院同自
　注宫中中元節食銀苗菜藕之嫩芽也冰鴨先一夕
　煑熟凝成膏者
進鮓　典故紀聞湖廣進魚鮓始于成化中鎮守太監
　進二千五百斤後増至二萬餘斤皆有司供之宏治
　初始命内官造辦如前數
芝饌　眀張元凱西苑宫詞大官不進麒麟脯御饌惟
　供五色芝
　　　餅
銀絲滑　元好問詩湯翻豆餅銀絲滑油㸃茶心雪蕊
　香
香三丈　方䕫詩酒熟十千沽玉瀣麺香三丈卷銀絲
納餅傷膚　剪勝野聞太祖微時見愛于郭子興其子
　惡焉乃以他事幽之馬后竊以餅餌為遺一日煎餅
　釡中將修供為郭氏親信所窺遂納懐中膚有傷痕
餅髙筋許　談薈王端毅恕年九十餘毎晨起必食三
　大盌肉盌可一二斤熟菜一大碗麺餅二盤各堆髙
　筋許
賜麥餌　嘉靖注畧初縁佛氏説每四月八日賜食不
　落夾上惡其名命于五日薦新麥于内殿因為麥餌
　賜羣臣食遂為嵗例
劃地得餅　觚賸蒲城羅秀才遇一神僧傾小瓶藥如
　豆餅斷細竹數寸贈焉曰殷邦十五井鬼竒祲用此
　乃免閱三載遇竒旱羅取藥向屈戍磨之便成黄金
　又以竹枝劃地成圈輙得胡餅一枚啖至三枚再劃
　則不成矣殷邦謂嘉靖十五即七八兩年而鬼井乃
　秦分野也
徑二尺　帝京景物畧京師于八月十五日為月餅月
　果戚屬相饋餅有徑二尺者
閣老餅　玉堂叢話邱文莊自製餅軟膩適口托中官
　進上食之喜命司膳效為之不中程俱被責因請之
　邱不告以故中官曰此豈宰相事耶由是京師盛傳
　為閣老餅吴偉業説餅詩閣老膏環常對酒徴君寒
　具好烹茶
分餅　今言宗人載屬籍有分餅而膳者
雞粉溲麺　卓異記髙皇欲食湯餅光禄治具不精多
　所誅戮言往時入一山寺中僧進湯餅甚佳今竟不
　能致遣使尋寺僧問法乃以嫩雞作粉溲麺為之使
　復命盡戮寺僧
博餅餌　陳繼儒集歸徳大學士沈公年甚老甚健有
　門生故吏至則拉入杏花酒肆中或與鄉父老賭博
　餅餌勝負以為樂
餅須葱味　談薈李于鱗食蒸餅必須有葱味而不見
　葱
眉公餅　吳偉業詩餅師粔籹山翁印自注眉公好説
　餅市者以為名眉公名動寰宇甚至鬻粔籹市塩豉
　者胥被以眉公之名無得免焉
春餅　申時行立春賜百官春餅詩紫宸朝罷聽傳餐
　玉餌瓊殽出大官
甘酥瑩雪　程敏政詩傳家麫食天下工製法來自東
　山東美如甘酥色瑩雪一凷入口心神融
兩舉箸　談薈楊襄毅公每噉麫一甌輙兩舉箸凡十
　六舉箸而罄八甌
　　　糕
華月糕　元氏掖庭記武宗泛月扵太液池酌元霜之
　酒㗖華月之糕
榆錢糕　帝京景物畧京師四月以榆錢麫和糖蒸食
　之曰榆錢糕
花糕　帝京景物畧京師九月麫餅種棗栗其面星星
　然曰花糕
赤棗糕　髙唘詩故園莫憶黄花酒内府初嘗赤棗糕
燈圓　夏言上元賜喫圓子詩雕盤露甲絲絲細玉盌
　霜團顆顆圓眀顧清以燈圓餉人詩梅欲鬬圓忙着
　意雪如爭巧故成團
粉丸　莫寛粉丸詩淨淘細碾玉霏霏萬顆完成素手
　稀
　　　腐
賣腐　眀張定在田録上皇以賣腐為生皇覺寺一寺
　僧衆爭來買之
炕腐　李日華蓬櫳夜話許文懿公在中書遇不得意
　輙投其筆曰人生㡬何乃舎吾鄉炕腐而食煤火肉
　耶盖箬山一王老以砂鍋炕腐成片鬻之味獨勝也
　人因此目為許閣老腐
都豆腐　獻徴録都僉事厯官六十餘年自奉甚儉日
　惟豆腐一味人以都豆腐稱之
百里市腐　獻徴録張三丰寓徳安太平山將辭去父
　老登山為别三丰揖衆使坐市豆腐一提歸曰此提
　板乃唐邑西闗王宅物為我還之至問王宅市豆腐
　時父老登山日也唐邑去太平山百四十里回覔三
　丰不知所在
菽乳　眀孫作集豆腐本淮南王安所作惜其名不雅
　今改字菽乳為賦以詩
　　　糖
求沙糖　元史亷希憲有疾醫言須用沙糖作飲時最
　艱得阿哈瑪特與之二斤希憲却之曰使此物果能活
　人吾終不以奸人所與求活也
糖霜　元洪希文糖霜詩擕來已見堅冰漸嚼過誰傳
　餐玉方
　
　
　
　
　
　
　
　
　
　
　
　
　
　
　元眀事類鈔卷三十一
欽定四庫全書
　元眀事類鈔卷三十二
　　　　　　　　　　　監察御史姚之駰撰
　　蔬榖門
　　　禾
却瑞禾　元史河東守獻嘉禾大臣欲奏以為瑞布呼
　珠曰汝部内所産盡然耶曰惟此數莖耳曰如此則
　何足為瑞遂罷遣之
繪嘉禾圖　元通鑑仁宗時河間有獻嘉禾異畝同頴
　及一莖數穂者命集賢學士趙孟頫繪圖蔵諸秘書
秋耕　元史至大中申命大司農總挈天下農政除牧
　養之地其餘聽民秋耕盖秋耕之地俺陽氣扵土中
　蝗蝻遺種皆為日曝死次年所種每偹常禾
浴種禁蝗　元典章取臘雪煑馬骨放水冷浴諸種子
　生苗蝗亦不食
禾出㕔事　元史尉遲徳誠為家令司丞㕔事前有粟
　苗不種而萌偶出一莖雙穂衆以為嘉禾
孕青　元李孝光詩稲盡秋田孕更青
禾三節　卓異記四眀儒者召見髙皇聞其業農也問
　曰卿亦知禾麥之節有不同乎對曰禾三節而麥四
　節是不同也上曰何也對曰禾播種于春至秋而穫
　凡厯三時故三節麥則厯四時故四節上曰能知稼
　穡之艱難者即擢知州
一夕稲　王世貞集學士官京師曇陽師室前生豆麥
　之屬殆遍學士試謂師如燕中不能稲何一夕而稲
　生俄而並寔
内苑嘉禾　眀紀事本末嘉靖中内苑獻嘉禾一莖三
　穂者兩穂者三十有一羣臣表賀
一本百莖　湧幢小品正徳六年如皋縣嘉禾一本有
　至百莖者其一本二十莖者尤多
榖長寸許　本朝東軒主人述異記崐山顧瑞屏之父
　好道入天台見一人挑稲榖一擔其行甚速異而就之
　見榖赤色長寸許因拜求之主僕各與一粒令即食
　之後顧翁年八十餘遇亂不食而逝僕九十餘嵗順
　治間尚在
北方佳品　羣芳譜稲一名稌南方以為常食北方以
　為佳品
五日結榖　平陽縣志萬厯辛卯民有田六畝同時挿
　秧中三畝勃然奮發五日即結榖收成
試嘉禾　吾學編李賢試嘉禾詩尚書郭璡竒賢輔相
　才授主事詳見識鑒
不知稲草　眀史藁左光斗出理屯田大興水利北人
　始知藝稲鄒元標曰三十年前都人不知稲草何物
　今所在皆稲種水田力也
禁種糯　典故紀聞太祖常禁種糯以塞造酒之源
海水占　瓊州府志瓊州人以海占年曰海水熱榖不
　結海水凉禾登塲
揚雪耕耘　一統志雲陽界稲十一月下種揚雪耕耘
　次年四月熟
虎掌稲　羣芳譜虎掌稲赤穬稲蟬鳴稲俱七月熟
麥爭塲　羣芳譜稲一種名麥爭塲三月種六月熟食
　新者爭市之
指白蒿　王穉登集三吳下濕之地昊天降㓙有司恬
　嬉莫恤及其被牒行郊則指白蒿為黄茂望蒼葭為
　嘉禾
䥥札札　髙啟㸔刈禾詩往穫安可後相催及秋晴父
　子俱在田札札䥥有聲
為瑞為妖　眀許國嘉禾賦有禾芊芊名盛之年飛紫
　芒于堯陌垂金粟扵舜田以此為瑞瑞何疑焉若夫
　帝澤未流嘉禾幸穟揺盲飈以扶踈潤恠雨而薆薱
　出非其時是乃妖類
吴苗渴　湯顯祖詩吾鄉有再熟蟬鳴即新糈吴苗苦
　遲立似渴白露雨
擊鼔挿秧　眀朱隗詩傍舎秧齊聞擊鼓自注北方皆
　敲鼔挿秧
龍門三穂　解縉嘉禾頌洪武乙亥秋榖登朔方龍門
　嘉禾生三穂二穂交两騰異本同頴同敷榮蕊珠金
　粟隔露凝親籓錫貢來神京
　　　麥
麥蠶圖　元史英宗詔畫麥蠶圖扵鹿頂殿壁以時觀
　之可知民事
嵗萬石　元綱鑑王文忠磐世業農嵗得麥萬石號萬
　石王家
麥當芽　元史胡長孺為寜海簿羣嫗聚浮屠菴一嫗
　失其衣適長孺出鄉嫗訟之長孺以牟麥置羣嫗合
　掌中命遶誦佛書長孺閉目叩齒作集神狀且曰盜
　衣者行數周麥當芽一嫗屢開掌視長孺指縳之還
　所盜衣
四穂　元本紀世祖時東平府進瑞麥一莖二穂三穂
　四穂各一本
磨樓　輟耕録尚食局進御麥麺其磨在樓上于樓下
　設機局以旋之驢畜之蹂踐人役之往來皆不能及
　乃巧匠瞿民所造
籸麫　許有壬籸麫詩坡逺花全白霜輕寔便黄杵頭
　麸退墨磑齒雪流香
履麥草　泳花編吕祭酒柟日危坐誦書嚴寒則履藉
　麥草夜以繼日
火尅金　空同子麥種扵秋而焦于夏火尅金也麥穂
　直而芒有兵象焉
不受瑞　陵川集初置屯田甸人進麥有八穂一莖者
　衆以為瑞太弟不受
瑞麥薦廟　眀寔録太祖時盱眙民進瑞麥一莖二穂
　者十六本御史達魯與權言瑞麥産扵帝鄉宜薦之
　宗廟以彰祖宗之神靈從之
南麥日花　蚓菴瑣語北地之麥日中吐花江南麥花
　夜放眀末南麥花多日開盖地氣自北而南也
九穂　西安志宣徳時嘉麥生茂陵一莖九穂
五岐　劉基瑞麥頌爰有嘉麥一本五岐布葉萋萋結
　寔離離既齊既平先百榖成擢頴揚芒金交翠英
麥花香　麻九疇詩筍輿歸路麥花香
寒隴濤　申時行麥浪詩晴畦錦漾千層榖寒隴濤生
　四月秋
粉麥　宋濓詩粉麥白如玉貿易入南城
　　　米
圓米　元史内府食用圓米特爾克奏曰計粳米一石僅
　得圓米四斗請自今非御用止給常米從之
十二劵　方回苦雨行序丁亥天雨不止米價十二劵
　至二十劵市絶糶
早秈　方回詩炊白早秈香
肩米　熊鉢詩老農肩米肉成瘡
臼中日産　燕山叢録宛平縣史家營山有石如臼昔
　有仙人居此臼中每日産米隨寺中多少取給不乏
　後有僧厭其險峻鑿石穴通之穴成而米絶
呼仙生粒　泳化編李景隆善遇張三丰既别遺一蓑
　一笠曰公後當有横禍絶粒急難時可披蓑頂笠遶
　園呼我靖難兵至景隆幽于家粮垂絶乃如言呼之
　忽前後園皆生榖不逾月而熟食之得不死
米成粉　宋濓集王毅字剛叔少時父使視㫪溪濵毅
　挾册坐轓車間㫪既乆則米成粉尚哦不輟父怒逐
　之後成名儒
白粮　萬厯注畧光禄卿奏白粮民運甚苦盖白粮本
　供御食及各宫之膳乃每年壓軍粮舟後常至守凍
冬㫪　菽園雜記吳民計一嵗食米至冬月㫪白以蓄
　之名冬㫪米盖以開春農務少暇且恐春氣動則米
　芽浮起易碎冬月米堅折耗少故及時㫪之
銀賤金貴　戒菴漫筆稲花白而瓣少者米賤多而色
　黄則貴俗云銀花賤金花貴也
檀香粒　眀詩話黄冠吴少君常以白米置冬㫪囷中
　令微黄號為檀香粒
糓化錢　李日華集鞔村主人其先窖蔵糓十餘屋一
　日發之悉化為錢又復禁閉迨其孫開視錢栩栩飛
　出一一貼壁拂之不下俄為字一一都是好文
天雨榖　談薈莊烈帝五年姑孰天雨榖粒比常稲加
　長差黦黒耳
盈寸　湧幢小品暹國稲其粒盈寸
老米　劉侗詩老米青煤眀日客片時和哄可憐身
雨㫪風播　楊基新米詩雨㫪風播落寒芒照眼眀珠
　絶糠粃
海米　方孝孺海米行海邉有草名海米大非蓬蒿小
　非薺煮米為飯充朝飢性命聊假須臾時
　　　黍稷
黍成字　元史至元時有黍自生成文紅楷黒字其上
　節云天下太平其下節云天下刀兵
雨黍　羣芳譜成化元年天雨黒黍于襄陽
先熟　羣芳譜稷米似粟而大色黄先於麥熟後於
　米熟
蜀秫　農政全書蜀秫在北方地不冝麥禾者乃種此
　尤宜下地
釀酒　李時珍本草秫即梁米粟米之黏者有赤白黄
　三色皆可釀酒
　　　豆
蝗不食苗　元典章蝗不食豆苖勸民多種豌豆
惡肥　方回詩茄藤宜硬地豆莢惡肥田
摘緑　羣芳譜緑豆早種者名摘緑可頻摘也遲種者
　名㧞緑一㧞而已
耐陳　農政全書元扈先生曰豌豆與蠶豆各種蠶豆
　之利十倍于豌其耐陳則一也
雨豆　雙槐嵗抄宏治乙夘黟歙雨豆隆慶六年陜西
　西寜衛天降黒豆徧地人食之則氣悶
吞豆　荆湖近事李守愚侵晨汲井華水吞黒豆五七
　粒謂之五臓榖至老視聽不衰
紅豆　羣芳譜赤小豆一名紅豆
豆結縁　帝京景物畧四月八日捨豆兒名曰結縁先
　是拈豆念佛一豆佛號一聲有念豆至石者至日熟
　豆捨之人亦念佛啖一豆也
人面豆　筠廟偶筆眀末余親見人面豆豆黄色鬚髯
　眉目如生蓴鄉贅筆莊烈帝末年臨淮民家豆數斛
　悉變人首狀有老者少者或如哭泣及類婦人者數
　日仍復豆形
芽菜　眀陳嶷豆芽菜賦有彼物兮冰肌玉質子不入
　于汚泥根不資于扶植金芽寸長珠㽔雙粒宛訝白
　龍之鬚髣髴春蠶之蟄狂風疾雨不减其芳重露嚴
　霜不雕其寔
白花青蔓　王穉登種豆詩白花青蔓髙扵屋夜夜寒
　蟲金石聲
豆角　吳寛詩短籬垂豆角破壁上苔衣
白豆花　髙啟詩白豆花開片雨餘
　　　菜
屋址生菜　輟畊録揚州至正時兵燹之餘城中屋址
　徧生白菜大者重十五斤小亦不下八九斤有力人
　纔負四五窠耳
菜本肥　虞集詩玉膾新嘗菜本肥
土銼烹熬　元洪希文菜羮詩筠籠採擷朝晡供土銼
　烹熬雨露香
菜窩　劉基集菜者采也君子之所采也或謂之蔬焉
　蔬者䟽也食梁肉者之所疏也君子所采而食梁肉
　者疏之庶㡬可以裕我乎吾廬窠也請名之曰菜窩
藤花菜　眀史藁師逵事母孝母疾思藤花菜逵出城
　二十餘里求得之及歸夜二皷道遇虎逵驚呼虎捨
　之去持還奉母母疾遂愈
疏介夫　沈周疏介夫傳介夫姓疏名介介有薑桂之
　性愈老愈辣其族有大小之異
園蔬獨茂　眀季遺聞熊文燦駐節襄陽扵後圃種蔬
　日用數十人灌溉時旱郡邑申文祈雨文燦批牘尾
　云園蔬茁茂禾苗何以獨枯不過奸民為逋粮地耳
　其設施類如此
刻畫菜　王世貞集句容令徐九思生平不嗜肉惟噉
　菜佐脱粟又嘗圖一青菜扵堂曰古不云乎民不可
　有此色士不可無此味及罷去父老刻所畫菜并肖
　像而尸之
黄芽　王世懋𤓰蔬䟽燕地黄芽可稱菜中神品羣芳
　譜燕京圃人冬則以菜入窖壅培不見風日長出苗
　葉皆嫩黄色脆美無滓謂之黄芽菜
鸚鵡菜　羣芳譜菠薐一名赤根菜一名鸚鵡菜
㸔麥娘　眀滑浩野菜譜有㸔麥娘燕子不來香茭兒
　菜羊耳禿等名
真珠菜　黄山志真珠菜蔓生芽端綴一二蕋圓白如
　珠葉脆緑如茶連蕋葉腊之香甘鮮滑
雪裏蕻　眀屠本畯野菜箋四眀有菜名雪裏蕻冬月
　雪深諸菜凍損此菜獨青
髙河菜　雲南志菜出㸃蒼山髙河中莖紅葉緑味甚
　辛辣採之若髙聲則雲霧驟起風雨猝至盖髙河龍
　湫也
連理菜　李東陽集舟人有採蔬者問其名曰連理菜
　感而作詩汀人採芳至物好名亦好所恨舟中人不
　如沙中草
箭捍　王世懋集古稱秋末晚菘竟無定説大都今之
　冬菜如郡城箭捍菜之類
紺牙紅甲　眀徐賁答人送菜詩隙地知君手自栽紺
　牙紅甲雨中開
芥屑　耶律楚材詩芥屑差辛類薑桂
異鄉菜　眀歐大任除夕寓九江詩燭銷深夜酒菜簇
　異鄉盤
　　　蕈
玉釘　袁桷上京詩摩姑綴玉釘
沙菌　許有壬沙菌詩牛羊膏潤足物産借英華帳脚
　駢遮地釘頭怒戴沙自注沙菌喜生車帳卓歇之地
　每環迹而生
採天花　潘之恒廣菌譜天花蕈即天花菜出五臺山
　形如松花而大白色食之甚美典故紀聞成祖云往
　年曽命内使往山西採天花菜甚悔之案宋朱弁詩
　地菜方為九夏珍天花忽從五臺至則天花自宋已
　著然至眀方以進御
一本一縑　五臺山記山盡名林僧苦荒付之一炬得
　雨之後精氣怒生菌如斗壯所云天花者也牧兒得
　一本輙易一縑
榆肉　李日華筆記古北口有榆肉畧如摩茹而稍大
　煑熟其大又倍聶切之味如肉或云生樹間或云産
　石上
竹菇　王穉登荆溪疏竹菇蕈也小如錢赤如丹砂生
　以二月不獨竹下風味極佳當為伊蒲第一
飢食羊肚　眀史能仁新城示百姓詩上天降甘露徧
　地生羊肚飢食羊肚菜渴飲甘露乳涕泣告吾民慎
　勿去鄉土
知名采鬻　眀舒頃蕈賦序蕈非一種有松花蕈蛤蕈
　肉蕈香蕈竹菇之屬樵夫豎子知其名采鬻扵市不
　知名者食則殺人
采菇　李夢陽詩衆星欲沒月糢糊人家河上起相呼
　相呼相喚采秋菇問渠早起縁何事此草日出化作
　田中枯
雞㙡　廣菌譜雞㙡蕈出雲南生沙地間丁蕈也髙脚
　繖頭土人采烘寄逺楊慎謝人送雞㙡詩仙人近住
　華陽洞分得瓊英一兩枝
穿苔破蘚　眀史遷菌子詩穿苔破蘚釘戢戢如盖如
　芝萬玉立
　　　韭
韭黄　耶律楚材詩細剪蔞蒿㸃韭黄
野韭　許有壬韭花詩西風吹野韭花發滿沙陀
為君　劉基菜窩説天地乆其道而萬物生故植韭以
　為之君韭者久也所以久吾性也
匍匐持韭　獻徴録左吏部思忠年二嵗時母安人每
　思韭即匍匐向園中手持韭向安人與之人皆驚異
　知其將來能孝云
　　　薑
薑課　元史食貨志有薑課在興元路
紫芽薑　羣芳譜凡薑秋社前後新芽頓長
棗梨薑芥　眀紀事本末宸濠奪官池布政張嵿不可
　濠遣人饋以四菓則棗梨薑芥也嵿曰是欲我早離
　江西界耶臣子受命行止豈人所能與濠聞之黙然
　　　葱
獨本　元史成宗時四川馬湖進獨本葱
葱白　耶律楚材詩匀和豌豆揉葱白
沙葱　北征録金剛阜地生沙葱皮赤氣辛眀僧梵琦
　漠北懐古詩野蒜根含水沙葱葉負霜
　　　蕨
蕨粉　元陳泰詩蕨澄澄新春食蕨留蕨根淩晨劚根
　暮㫪杵㶑㶑大瓮流黄渾常年春寒粉始凍誰信秋
　暑霜翻盆
如脂　元郭鈺蕨詩紫芽初長粉如脂
　　　蓴
青縷玉絲　謝宗可蓴詩冰縠冷纒有縷滑翠鈿細綴
　玉絲香
穉蓴　羣芳譜蓴扵三四月間嫩莖未葉細如釵股名
　穉蓴又名雉尾蓴體軟味甘
湘湖蓴　花史蕭山湘湖産蓴絲最美
西湖來去　眀李流芳詩區區芋魁亦遭遇西湖蓴生
　人不顧季鷹之後有吾徒此物千年免沈錮自注袁
　石公盛稱湘湖蓴不知湘湖無蓴皆從西湖采去以
　湘湖水浸之耳
衍棹太湖　眀鄒新盛太湖采蓴引時汎太湖見紫蓴
　雜出蘋荇間訊諸榜人不識也衍棹求之得數里許
　太湖無蓴採自予始
白蓴　四川志綿竹縣武都山上出白蓴菜甚佳
蓴冰　陳繼儒詩蓴絲翠滴蓴冰滑
　　　芋
細凝酥　馬臻詩飽霜紫芋細凝酥
芋塹　玉堂閒話閤皁山一寺僧種芋嵗收極多杵之
　如泥造塹為墻後遇大飢獨此寺僧頼芋塹以活
不忍食芋　眀張元忭集范瓘至孝母嗜芋母殁終身
　不忍食芋
　　　椒
地椒　許有壬地椒詩凍雨催花紫輕風散野香刺沙
　尖葉細敷地亂條長楊允孚詩地椒生處乳羊肥
私發寄椒　枝山前聞鄉先生盛起東嘗夜夢有人寄
　椒扵家急欲椒遂私發用之既自覺深咎曰豈吾平
　日義心不眀以致此耶迄不能寐
　　　蘿蔔
脆如梨　許有壬咏蘆菔詩熟餐甘似芋生薦脆如梨
自邉塞來　羣芳譜蘿蔔有黄赤二種元時始自邉塞
　中來故名胡蘿蔔
　　　瓠
剪標　范梈集或言種瓠蔓長必剪其標乃寔余齋所種
　因樹蔓縁果多虚花欲去之慮傷其凌霄之意因賦一詩
瓠𤓰亭　雜録元趙叅謀禹卿匏𤓰亭在城東禹卿日種瓠
　以製飲具當時目曰趙瓠𤓰王惲詩君家匏𤓰盡樽彛
遶屋匏　眀詩話巢孝亷鳴盛肥遯山林遶屋種匏大
　小凡十餘種長如鶴頸纎若蜂腰杯杓之外室中所需
　莫非匏者逺近爭效之
細腰　李時珍本草細腰者今之藥壺盧也廣志謂之
　約腹壺
　　　𤓰
雪中𤓰　元史王薦福母病渴時冬月求𤓰不得行至
　深奥嶺值大雪避樹下仰天而哭忽見巖間青蔓有
　二𤓰焉因摘歸母食之渴頓止
馬首𤓰　耶律楚材西域詩飽啖雞舌肉分餐馬首𤓰
　自注土産𤓰大如馬首
粘碧搯紅　元方䕫食西𤓰詩縷縷花衫粘唾碧痕痕
　丹血搯膚紅
臘半𤓰　耶律楚材記西逰詩留得晚𤓰過臘半蔵來
　秋果到春殘
二寔共蒂　獻徴録汧陽王至孝父端懿王墓上嘉禾
　生一本雙穂嘉𤓰二寔共蒂
暑不食𤓰　筆麈海豐楊太宰巍純孝母年百嵗餘猶
　朝夕上食躬嘗以進冬月病思西𤓰走四方覔致至
　則不及飯含公以此不食西𤓰暑月渴甚飲水而已
噉擔𤓰　獻徴録尹蓬頭入市人戲買擔𤓰贈之噉𤓰
　立盡詳見仙
召食𤓰　近峯聞畧文皇將靖難以六月十一日召三
　司諸官出西𤓰食因責以離間事執都指揮謝貴布
　政張昺殺之宸濠將謀不軌亦以六月十一日出西𤓰
　與羣官共食執都御史孫燧副使許逵殺之
嘉𤓰　宋濓嘉𤓰頌序洪武五年六月嘉𤓰生于句容
　張觀之園雙寔同蒂圓如合璧紺色交潤
駢寔壁文　方孝孺集東陽蔣氏萟𤓰之圃得異𤓰焉
　並蒂而駢寔紺色而璧文或曰此祥也
乾條遺人　學圃餘䟽甜𤓰以香而小者為第一凉州
　塞外作乾條遺逺人味極甘
花𤓰　帝京景物畧京師七夕以𤓰雕刻成花謂之花
　𤓰
經嵗變黄　松漠紀聞西𤓰形如扁蒲色極青翠經嵗
　則變黄色甚甘脆今禁圃鄉圃亦有但不能留經嵗
　耳
長四丈　廣東志崑􁁊山冬𤓰延蔓蒼藤徑寸寔長三
　四丈大踰圍
絲可滌器　羣芳譜絲𤓰至九月已老瓤絲如網可滌
　器
二月王𤓰　王世懋集王𤓰燕京者佳種之火室中逼
　生花葉二月初即結小寔中官取以上供閩中則二
　三月食之入夏即枯
肥緑壓肩　陳憲章詩兩頭肥緑壓肩斜五月江園始
　送𤓰
獄中生　楊繼盛和商中丞獄中生𤓰詩天意昭殊節
　犴庭産異𤓰可憐成寂寞徒自吐英華
　　　諸蔬
種首蓿　元史至元中頒農桑之制令各社布種苜蓿
　以防飢年
畨藷　眀徐元扈甘藷䟽畨藷較山藷獨甘海外人不
　令出境有人取藷絞入汲水繩中因得渡海分植
香凝石髄　眀劉崧嘗山藥詩味益丹田暖香凝石髄
　春
低矮蔵身　董其昌紫茄詩纍垂貪結子低矮巧蔵身
　被壠千葩赤連畦萬顆勻
八角茴　羣芳譜茴香自畨舶來者寔大如柏裂則八
　瓣一瓣一核黄褐色味甜俗呼舶茴又曰八角茴
玉環　野菜箋甘露草生何䦨珊堪綴歩揺照玉環所
　以因名玉環菜一嚼蕭爽齒牙間
莧褒薇怨　徐賁菜薖詩莧褒蔡守清薇怨周節逆
　
　
　
　
　
　
　元眀事類鈔卷三十二
欽定四庫全書
　元眀事類鈔卷三十三
　　　　　　　　　　　監察御史姚之駰撰
　　花草門(一/)
　　　牡丹
左紫一株　姚燧集余曩見左紫只一株已移置嵩山
　廟中夀安紅故在其玉版白及毛園百抹亦移植矣
不以花媚　元名臣事畧時營繕東宫工部官請扵㢘
　公希憲曰牡丹名品惟相公家乞移植數本公曰我
　備位宰相未嘗曲丐恩澤顧以花求媚耶請者媿止
單臺　袁桷集小院牡丹開乃單臺花也作詩云内院
　賜曽傳側帶江南畫不數重臺自注舊賞花宴有大
　側帶小側帶徐熙畫牡丹無重瓣者至崇嗣始有之
一韻百首　元詩話僧曉菴早負詩名錢唐瞿宗吉賦
　牡丹詩師與對壘用一韻賦百首
將軍樹　元僧公寔題錢舜舉牡丹卷詩那知十丈將
　軍樹却在青城古洞前自注青城山丈人觀前牡丹
　二株一髙十丈名大將軍一髙五丈名小將軍
才是花　張光弼詩春到牡丹才是花
奉花請請　劉基集茂卿之牡丹大開崇酒侑客因奉
　花以請曰此花翫賞多年未有闔座皆文章士夫如
　今集者盍為歌詩以為他日之雅談因取韻探丸不
　限體製
十月進御　帝京景物畧右安門外草橋一帶居人多
　以種花為業冬則温火暄之十月中旬牡丹已進御
　矣
建文手植　湖壖雜記安溪東明寺建文帝遯迹遽也
　寺有牡丹一本色白如銀花皆千萼分其積他處即
　不榮
鳯尾　吳寛詩話家有牡丹一本花後有二瓣稍張人
　名為鳯尾
變綠色　花木考正統時天香圃牡丹一品變成綠色
　凡開三朶憲宗時在東宫畫其形色咏以詩
寫花遺友　屠隆集吳中王太史家得緑牡丹一本久
　而始花王元美曹子念諸君皆咏之錢叔寶從王氏
　座上寫一本以遺沈嘉則焉
一宿百篇　吳中往哲記張處士淮為富人賭賦牡丹
　百篇一宿而就詞意新麗餉榖三十石
花甲一週　湧幢小品青城山有牡丹花甲一週始一
　作花永樂中適當花開蜀獻王遣使視之取花以回
竹兠行塍　燕都逰覽志恵安伯張公園牡丹花時製
　小竹兠以供逰客行花塍中　袁宏道集恵安伯園
　牡丹繁盛約開五千餘花自籬落至門屏無非牡丹
　也
變白　談薈王敬美在闗中時秦籓有黄牡丹盛開宴
　客敬美購二本擕歸至來年開花仍是白者始知秦
　籓亦以黄梔水澆其根為
試詩　弇州别記焦芳子􁁊中僅行文廷試以不得第
　一人為恚㑹瑾召試黄中牡丹詩拙甚大咍笑曰焦
　先生唉耶此可得第一人
牡丹表　明薛鳯翔牡丹表有神品名品靈品逸品能
　品具品
遺袁家紫　明見聞録桑悦調某州博士大學士邱濬
　贈之牡丹一種戲曰後當遷洛陽故遺生袁家紫對
　曰明公知未形事豈已飲上池水乎
佛頭青　明薛恵集李子西送佛頭青花得自永寧王
　宫中盖牡丹之殊異者喜而賦詩且改名為萼緑華
　云
墨本　王世貞集陳道復作墨本牡丹甚得徐熙野逸
　之趣
牡丹狀元　明詩話莊烈帝初鄭進士超宗未第時主
　㑹賦黄牡丹詩者百人番禺黎遂球居第一時號黄
　牡丹狀元
取三十本　明紀事本末宏治中勅河南取牡丹三十
　本巡撫孫需上陳不可詔止之
芙蓉三變　袁宏道集牡丹一種為芙蓉三變曉起白
　如珂雪已後作嫩黄色午間紅暈一㸃如腮霞花之
　極妖異者
泥金牌　楊基詞雕玉碾成鸚鵡架泥金鐫就牡丹牌
五色　明郭登賦沐公家牡丹詩五色應將靈藥染三
　生曽用妙香薫
魚血紅　曹學佺蜀府㸔牡丹詩云水自龍池分處碧
　花從魚血染來紅自注云蜀中牡丹以魚血紅為第
　一
霜後花　申時行集初植牡丹忽放一花時逼長至因
　作詩以志其異霜後著花還傲菊春前破萼肯輸
　梅
　　　芍藥
神座生　元楊奐集闕里舊有鄆國夫人殿遭亂無餘
　忽神座生芍藥一本見者異之越明年而修廟之令
　下
春暉樓　元岳榆芍藥詩序訪顧君仲瑛值春暉樓前
　芍藥盛開因置酒樓上同集者七人遂以紅藥當堦
　翻一句分韻賦詩
花開端午　馬祖常五月芍藥詩紅芍花開端午時江
　南逰客苦相疑上京不是花開晚自是天家日影遲
紅鋭　方回詩芍藥抽紅鋭
花如斗　楊允孚詩若較内園紅芍藥洛陽輸却牡丹
　花自注灤京内園芍藥亭亭數尺花大如斗揚州
　不及
玉堂花　羣芳譜宣宗幸文淵閣命于閣右築石臺植
　淡紅芍藥一本景泰初増植二本左純白右深紅後
　學士李賢命之曰醉仙顔淡紅也玉帶白純白也宫
　錦紅深紅也與衆賦詩名玉堂賞花集
續芳　王世懋花䟽余以牡丹天香國色而不能無綵
　雲易散之恨因剙一亭周遭悉種芍藥名其亭曰續
　芳
八學士　花史文淵閣芍藥三本天順二年盛開八花
　李賢設宴邀吕原劉定之等八學士共賞惟黄諫以
　足疾不赴眀日復開一花衆謂諫足以當之
豐臺花　析津日記京師豐臺芍藥最盛連畦接畛擔
　市者亦日萬餘莖豐臺之名不知所始詢之土人并
　無臺也
花相　李東陽芍藥詩持杯賀花相先我得休官
玉盤承露　儲瓘白芍藥詩翠幄圍香吹漸逺玉盤
　承露㵼初寒
　　　蘭
畫蘭去土　靳史鄭所南畫蘭去土人問其故答曰土
　為番人奪去眀史鑑題子昻畫蘭詩誰道有人和
　涙冩托根無地怨東風
國香零落　草木子趙仲穆宋裔也善作蘭木竹石
　張伯雨題其墨蘭云近日國香零落盡王孫芳草遍
　天涯仲穆見之愧不復作
古香　薩都拉蘭皋曲幽蘭日日吹古香美人不來溪
　水長
㸔葉　張羽咏蘭葉詩泣露花偏亂含風影自斜俗人
　那解此㸔葉勝㸔花
陳良紫　王世貞續蘭譜序翻張君所纂譜咏其得
　意句鼻觀習習芬馥又何必左擁陳良紫右侍魚魫
　白而後快哉
玉魫　閩部䟽蘭以建名而福興四郡尤盛以玉魫為
　貴以四季開者為珍
種有九　宋濓集蘭種有九而九之中又有山澤二者
　之殊生於山者花質易萎不可佩生于澤者花葉俱
　香即所謂蕳又所謂都梁香也
建蘭是蕙　學圃餘蔬今人重建蘭却只是蕙古人畫
　蘭殊不爾
氷霜欲侵　李東陽觀畫蘭有感微吟未成日獨晩氷
　霜欲來侵九畹蘭兮蘭兮竟誰管
丫蘭　明陸治畫丫蘭詩王節稜稜應節分枝枝柔玉
　紉香雲
蕙箭　明錢嘉徵福州詩此間真色無梳洗蕙箭開時
　揷滿頭
真珠蘭　二如亭羣芳譜謂真珠蘭一名魚子蘭蓓
　蕾如珠花開成穂其香甚濃以蒸牙香棒香名蘭香
　也
伊蘭　楊慎伊蘭賦序江陽有花名賽蘭香不足于艷
　而有餘於香戴之髤紒經旬猶馨西域有伊蘭以為
　佛供即此從而為之賦
弔蘭　閩部疏弔蘭花葉皆似蘭裹而懸之有風露處
　無土自榮
　　　菊
菊村　元袁士元𫝊士元擢國史院檢閲不赴築城西
　别墅種菊數百本自號菊村
桃花菊　王惲桃花菊詩黄輕白碎空多種碧爛紅鮮
　自一家
作枕　馬祖常菊枕詩詳枕
牡丹菊　郝經牡丹菊賦序初入新館客將宋日新致
　硃砂紅牡丹菊一本祇三四花今嵗忽茂達成叢及
　秋而放數百花所未見也故作賦以寓感
賜植五色　名世類苑宣徳間上御文華閣命以五色
　菊花賜植楊士竒金幼孜楊榮俱撰詩楊士竒詩内
　庭植物真竒特一種秋香開五色瑪瑙葳㽔琥珀黄
　胭脂隐映鉛華白由來托根得所宜造化生成雨露
　滋喜見幽芳出上苑何須佳色羡東籬
菊吏隐　王守仁集職方南署之前有菊數本閲嵗既
　槁發其故叢髙及扵垣署古人謂菊為花之隐逸則
　惟邨圃籬落之宜而以植之簿書案牘之間殆亦昔
　之所謂吏而隐者歟
知我惟此　宋濓集竹溪逸民陳泗性嗜菊種之滿園
　顧視若嬰孩花開對酌日入不倦嘗曰舉世無知我
　知我惟此花耳
怕見淵眀　靳史嚴嵩誕日諸翰林稱夀争足恭求近
　時菊花滿堂陸平泉獨退䖏扵後同列問曰何更退
　為陸曰此處怕見陶淵眀
身自種菊　獻徴録陶九成萟圃一區果蔬薯蕷度給
　賔祭餘悉種菊栽接溉壅身自為之
囊馬首　花䟽元馭閣老尤愛種菊京師有一種大紅
　曰麻葉紅相袍紅為翰林時特命囊之馬首歸
寒菊　紫桃軒襍綴寒菊十二月始花枝葉皆柔荏青
　翠燦然與江梅水仙同置一几三君子者不惟嵗寒
　交可稱忘年友
菊有粗細　學圃餘䟽菊之變態有大如盌者有作異
　色二色者皆名粗種其最貴乃各色剪絨各色西施
　各色狼牙乃謂之細種
一種一杯　于慎行集予山園多種菊值菊共開無可
　對飲獨造花下每花一種與酒一杯自飲一杯凡酬
　二十許者竟醉矣
題菊自况　眀闌莊駒隂冗記唐子畏嘗題逆旅畫菊
　云黄花無主為誰容冷落踈籬曲徑中儘把金錢買
　脂粉一身顔色付西風葢自况云
山泉漬　花史文保雍菊譜中有小甘菊詩莖細花黄
　葉又纎清香濃烈味還甘祛風偏重山泉漬自古南
　陽有菊潭
賜紫配黄　王世貞詩元馭宗伯留賞菊忽有紫牡丹
　一株異而賦之學士銀魚焚不遲居然陶令傍東籬
　誰云晚節無三友忽許天香借一枝賜紫獨應誇彩
　服配黄雙可薦金巵知公大是春秋筆能遣風光並此
　時
菊隣　髙啟菊隣詩幽人苦愛菊自是柴桑倫閒園誰
　與語叢栽為四隣
菊屏　李東陽題菊屏詩先生深卧菊花叢曲几圍屏
　杳窕通
醉楊妃　眀喬長史咏醉楊妃菊詩傾日尚疑聞羯皷
　臨風猶是舞霓裳
映榴　髙啟五月菊詩不依寒竹語欲映午榴霞
孤根瓦全　吳偉業賞菊詩坐來艷質同杯泛老去孤
　根僅瓦全自注蒔者以瓦束土
羞組綵　何景眀白菊賦葉萋萋其微靄萼栗栗以寒
　色申纎縞以自貞羞組綵之外飾承危朶而不傾挺
　柔枝而益力
　　　荷
解語杯　輟耕録飲松江夏氏清樾堂酒半折正開荷
　花置小金巵其中命歌姬捧以行酒客就姬取花分
　瓣而飲其風致過碧筒逺甚余因名為解語杯
把花勸酒　輟畊録野雲亷公于萬栁堂置酒召客歌
　姬解語花者左手執荷花右手舉杯歌以行酒趙松
　雪在座喜而賦詩有手把荷花來勸酒歩隨芳草去
　尋春之句
瑞蓮　元許楨瑞蓮歌湏溪主人今得閒種出萬柄紅
　白蓮就中一茄發挺特艷妝雙出雲髻鬈有如二女
　降溈汭翠裙紅袖相牽連
濯手生蓮　留青日札元末施州向氏譚氏二女濯手
　仙女池遂生嘉蓮時眀玉珍據四川選宫嬪二女皆入
　向立為后譚退還乃投池中死
荷意怯　張雨詩水深荷意怯田冷稲心遲
鎖子藕　楊維楨詩下作鎖子藕上作雙頭花
紅蓮變白　眀周延集都水主事張絅出督清江浦署
　有紅蓮一池一夕盡變白人謂其清白所感
蓮兆狀元　庚巳編正統戊子吳縣學池中蓮一莖三
　花廵撫周文襄見之曰行有當之者眀年施槃狀元
　及第成化辛夘郡學池蓮亦一莖二花既而吳文定
　寛為狀元
碧臺蓮　學圃餘䟽一種碧臺蓮大佳花白而瓣上恒
　滴一翠㸃房之上復抽緑葉似花非花摘取瓶中以
　為西方供
楠樹生　異林宏治中叙州楠樹生蓮花五十餘朶
沉荷百缸　眀詩話陸啟浤性豪邁嘗大㑹詞人扵桃
　葉渡妓有紅菊者倚船忩曰今日之集惜無兩岸芙
　蕖耳翌日陸復張讌渡頭至則清風拂席荷香襲人
　四座莫測其故盖先一日以善價購得荷百缸碎而
　沉之自是十四樓中奉為上客
大如梅　花史陳豐常以青蓮子十枚寄葛勃勃㗖未
　竟堕一子于盆水中眀晨有並蒂花開水面大如梅
　花後剖其房得實五枚
百子蓮　王世懋集蓮花種至多蘇州府學前者葉如
　傘葢莖長大許花大而紅結房曰百子蓮
如品字　王貽上隴蜀餘聞天啟七年鄭州書院中開
　蓮花一枝如品字
頃刻開花　花史國初金箔張嘗扵臘月索乾石蓮子
　亂撒池中頃刻花開滿池香艷可愛
蓮笠　李日華二筆蓮初透水為驟雨所淋輙中天余
　出新意剪荷葉線縫之作兠鍪狀名曰蓮笠雨前覆
　之良濟
五色　眀潘緯瑞蓮應制詩瑶池浪說千年藕玉井虚
　傳十丈花爭似九莖開五色西方瑞現帝王家自注
　蓮生慈寜宫奉大士盆中九華五色
黄金團葢　申時行應制題黄臺蓮詩朶朶黄雲團
　羽葢為迎金母下瑶池
外直中通　陳獻章茂叔愛蓮詩不支不蔓體本具外
　直中通用乃神我即蓮花花即我如公方是愛蓮人
妖血花　髙啟過青溪詩麗華妖血流難盡化作荷花
　别様紅自注史言隋人殺張麗華扵此
蓮實㗖兒　宋濓集花雲不屈死侍兒孫氏抱三嵗兒
　逃入蘆渚中渚有蓮實取以㗖兒七日不死詳見奴
　婢
握雪餐冰　李東陽賜藕詩輕同握雪愁先碎細比餐
　冰聽却無
　　　海棠
囬龍臨幸　燕都逰覽志回龍觀舊多海棠旁有六角
　亭每嵗花發時上臨幸焉
臘前偷泄　尹廷髙臘月海棠詩尤物真能奪化工臘
　前偷泄數枝紅霜華不上胭脂面强飾春妍嫁北風
兩花于秋　郝經儀真館海棠兩花于秋詩二年海棠
　秋幽妍對寥索霜後輙載花枯株吐纎弱化工為
　詩人故令造物錯
豆顆勻　元好問未開海棠詩翠葉輕籠豆顆勻胭
　脂濃抹蠟痕新殷勤留着花梢露滴下生紅可惜春
脱葉露紅　顧瑛秋日海棠花詩序一日同覩此花于
　脱葉間露紅蓓蕾扵炎風赫日中甚可驚訝後三日
　而花大拆乃延客與花神洗妝焉
色重瓣多　學圃餘䟽海棠以西府為佳而西府尤推
　紫綿一種以其色重而瓣多也
命婦戚里　邱濬襍志重葉海棠曰花命婦多葉海棠
　曰花戚里
鮮媚沿山　滇中志垂絲海棠髙數丈每當春時鮮媚
　異常自大理至永昌㳂山厯澗往往而是
索海棠秧　徐渭逰記春日就十峯山人飲扵小園林
　卉雲繁索得海棠秧二本
列燭枝上　宋濓㸔海棠詩序海棠競放鄭太常觴
　客扵衆芳園時日已西沒乃列燭花枝上花既娟好
　而燭光映之愈致其妍
初識面　程敏政駙馬宅賞海棠詩仙種北來初識靣
　臨風拚醉九霞觴
太憎紅　眀黄姬水西域海棠詩仙觀臺荒蔓草中
　海棠一樹太憎紅可憐亦是星槎物不學葡萄入漢
　宫
紅顫　眀夏允彛垂絲海棠賦弱顔畏見春風面面向
　玉階逗微綫海綃遥拂動纎容紫燕輕捐覺紅顫
　　　山茶
月丹　郝經月丹詩一種是花偏富貴三冬無物比妖
　嬈自注王承宣月丹一本云山茶大者曰月丹又大
　者曰照殿紅故為賦此
寳珠　元張新寳珠茶詩胭脂染就絳裙襴琥珀裝成
　赤玉盤
茶花屏　元朱徳潤題白茶花屏詩飛仙自天來幻作
　白茶蕋清香不自媚廻出山谷底
楊妃茶　王世懋集楊妃山茶與白菱同時放淡紅色
　冬初花當具一種
滇茶　羣芳譜滇南茶有二三丈者開至千朶大扵牡
　丹花皆下垂
輭枝卷瓣　雲南志土山産茶花謝肇淛謂其品七十
　有二趙璧作譜近百種大抵以深紅輭枝分心卷瓣
　者為上
韻勝　瓶史黄白山茶韻勝其姿
陶狄祠　學圃餘䟽潯陽陶狄祠山茶一株幹大盈把
　枝䕃滿庭土人云千年外物也
簇錦　滇雲記勝山茶花以沐氏西園為最有樓名簇
　錦茶花四面簇之凡數十樹樹可三丈花開以萬計
　紫者朱者紅者紅白兼者映日如錦
雪裡嬌　眀于若瀛山茶詩既足風前態還宜雪裡嬌
並蒂　眀蘇伯衡並蒂山茶詩山茶作花紅錦粧中有
　一枝並蒂香符彩爛若雙鴛鴦
茗花　草花䟽茗花即食茶之花色月白而黄心清香
　隐然瓶之髙齋蕋能遍開
　　　桂
異色之瑞　元史類編海塩潘應定以母䘮廬墓廬前
　感桂花異色白鶴來翔之瑞左丞周伯琦書雙禎二
　字揭扵墓所
拆輕包　馬臻詩荷葉晚風吹老氣桂花凉雨拆輕包
神與一枝　泳化編申時行母既孕嘗夜夢神人與桂
　花一枝比寤猶香
桂樓　李東陽集太和楊黼好學不應舉庭前有大桂
　樹縳板其上題曰桂樓偃仰其中歌詩自得
重榮桂　宋濓集廬陵周氏廬桂樹一章隂可二畆元
　至正間紅巾盗起桂焚死越五年忽發緑芽膚間已
　而怒長不數年蓊若雲布為賦重榮桂
雙桂連理　方孝孺集四眀桂君有二良子所居軒得
　雙桂連理之祥因以雙桂名其軒而為之銘
毬子　學圃餘䟽木犀吾地為盛然須種早黄毬子二
　種早黄七月中開毬子花密為勝即香亦異常花
四季花　閩部䟽福南四郡桂皆四季開花而反盛扵
　冬凡桂四季者有子
訪桂　楊基集軒東古桂一株花已爛熳人無知者偶
　夜聞香自東來旦起訪之得扵廢苑中繞樹嗟嘆作
　宜秋軒桂詩
支公手植　眀湯祖佑道林菴㸔千年桂花詩入寺訪
　幽踪古樹千年活空香來無方境靜心自豁自注此
　桂傳係支公手植
日宫栽　眀髙帝紅木樨詩月宫移向日宫栽引得輕
　紅入面來好向烟霞承雨露丹心一㸃為君開
糁粟黄雲　張雨桂枝詞桂樹叢生枝婀娜糁粟黄雲
　欲成朶
月桂　李東陽月桂詩一月一花開花開應時節未須
　誇雨露慎與蔵冰雪
天香湯　清供録木樨開時打下揀去蒂萼擂爛如泥
　入炒塩粉甘少許勻置磁瓶中每用沸湯㸃服名天
　香湯
桂餅　眀莊寳桂餅詩寳鈿和露壓金英為趂秋光一
　日成
　　　玉蘭
雪山瓊島　弇山園記弇山之陽曠朗為平臺可以收
　全月左右各植玉蘭五株花時交映如雪山瓊島
如玉山　一統志華容縣觀音寺玉蘭一株輪囷盤鬰
　髙十餘丈望之如玉山
産蘭谿　羣芳譜蘭谿産玉蘭
玉樹　花䟽玉蘭早扵辛夷宋人名以迎春千幹萬蕋
　不葉而花當其盛時可稱玉樹
噴雪生蘭　陸樹聲詩日晃簾櫳晴噴雪風廻齋閣氣
　生蘭
雪成圍　文徴眀玉蘭詩綽約新粧玉有輝玉娥千隊
　雪成圍
白霓裳　沈周玉蘭詩韻友自知人意好隔簾輕解白
　霓裳
　　　繡毬
羽輪偷駐　張昱繡毬花詩天女夜凉乗月到羽輪偷
　駐碧䦨中
萬花碎剪　錢惟善粉團花下夜飲詩萬花碎剪玉團
　團晴雪飛香夜不寒恰是玉人相對立酒尊移月近
　前㸔按粉團即繡毬也
蝴蝶成團　張光弼繡毬花詩落過楊花渾不覺飛來
　蝴蝶忽成團
雪毬　羣芳譜雪毬百花成朶即繡毬花也
一本千朶　金陵諸園記杞園繡毬一本一開可千朶
紅毬　花䟽初見閩人來賣一花云是紅繡毬倭國中
　來者後至建寜見人家多有之
紫毬　巖栖幽事蜀中有紫繡毬
一蒂千花　謝榛繡毬花詩髙枝帶雨壓雕欄一蒂千
　花白玉團
　　　紫薇
耐乆交　羣芳譜紫薇花易植易養可作耐乆交
有四種　學圃餘䟽紫薇有四種紫淡紅白紫却是正
　色
貞嘉餘藻　眀皇甫涍集秋日散歩亭隅薇花爛目亭
　故余讀書處也昔嘗眷戀此花為賦有垂貞嘉于餘
　藻竟何徴耳因作紫薇花行
日炙霞蒸　劉基詩紫薇花樹小樓東日炙霞蒸似錦
　紅
爛熳十旬　薛蕙紫薇詩紫薇開最乆爛熳十旬期
　夏日逾秋序新花續故枝
若剪輕縠　于若瀛文紫薇花攢柯若剪輕縠盛開
　時爛熳如火
　　　丁香
席上畫　眀詩話陶雲湖與壻凌谿偕入都一日語壻
　曰聞張家灣某氏丁香花盛放子盍隨我一觀乎凌
　谿云去禮部試僅三日公無往雲湖不許乗箯輿徑
　去醉花下五日榜發凌谿中式鄉人皆賀雲湖夷然
　于席上畫丁香一本尤妙
紫粟　吳寛丁香詩枝頭綴紫粟旖旎香非輕乃知博
　物者名以香而成
　　　杜鵑
石巖　學圃餘䟽花之紅者曰杜鵑葉細花小色鮮瓣
　密者曰石巖
川鵑　草花譜杜鵑花出蜀中者佳謂川鵑花花内十
　數層色紅甚出四眀者花可二三層色淡
五色　雲南志杜鵑有五色雙瓣者永昌䝉化多至二
　十餘種
駐春　眀張獻翼杜鵑花詩何事江南春盡去子規聲
　裡駐年光
　　　木槿
莊客　三栁軒襍識姚氏殘語以木槿為暫客今改為
　莊客
小而艷　羣芳譜木槿花小而艷有深紅粉紅白色及
　單葉千葉之殊
秋風一種　陸深白木槿詩漫道春來李能白秋風一
　種玉無瑕
編籬䕶　吳寛木槿詩南方編短籬木槿每當路北方
　少為貴翻編短籬䕶
　　　夾竹桃
落花盈斗　羣芳譜何無咎云夾竹桃温台有叢生者
　一本至二百餘幹晨起掃落花盈斗
不耐寒　王穉登詩夾竹桃花不耐寒
栖鳳化龍　王世貞夾竹桃詩栖鳯錯疑瑶海實化龍
　還憶武陵人
拂石成蹊　王世懋夾竹桃詩葉不迎秋墜花仍入夏
　齊菲菲能拂石冉冉更成蹊
　
　
　
　
　
　元眀事類鈔卷三十三
欽定四庫全書
　元眀事類鈔卷三十四
　　　　　　　　　　　監察御史姚之駰撰
　　花草門(二/)
　　　芙蓉
花萬餘　石林燕語温州江心寺文丞相祠有木芙蓉
　一本髙二丈幹圍四尺花幾萬餘朶
芙蓉屏　元朱徳潤題芙蓉花屏詩芙蓉發靚妝絶艷
　秋江邉臨風拂羅幃紅裳擁三千
着色粧　元宋褧詩芙蓉如妓繞横塘一叚秋容着色
　粧
轉觀　元蒲道源轉觀芙蓉詩未甘白紵居寒素也着
　緋衣入品流
文官花　花史卭州有弄色木芙蓉一日白二日淺紅
　三日黄四日深紅比落色紫人號為文官花
三醉　王世懋集芙蓉有曰三醉者一日間凡三換色
　亦竒吳偉業芙蓉詩千絲衣薄荷同製三醉顔酡栁
　共眼
芙蓉渚　弇山園記偶得一石刻曰芙蓉渚是開元古
　𨽻或云是范石湖家物因樹之池右池旁皆紅白芙
　蓉環之盖亦不偶云
樓上觀　學圃餘䟽芙蓉入江西俱成大樹人從樓上
　觀
菊為兄弟　眀謝遷芙蓉詩已呼晚菊為兄弟更為秋
　江作主人
芙蓉沜　申時行芙蓉沜詩艷態偏臨水幽姿獨拒霜
白者後開　花䟽芙蓉白者最後開元陳基白芙蓉詩
　自移長信宫中去學得班姬淡畫眉
晚操　眀吳桂芳木芙蓉賦貞不絶俗節足自全不趨
　時以逐榮厯遲暮而獨妍豈凋貞扵霜雪况比色扵
　綺紈洵晚操之可嘉知春華之莫班
　　　葵
柔軟金　元好問集得黄葵子種之南菴眀年夏作花
　佛經所謂閻浮檀金眀浄柔軟令人愛樂者此花可
　以當之
紫暈黄旉　馬祖常蜀葵詩紫暈成丹景黄旉綴緑
　幢
欝金衣　趙孟頫黄葵詩仙掌鬰金衣朝陽鳳露晞
金杯側　袁易題畫黄葵詩祇今花似金杯側獨對西
　風咏折枝
一丈紅　近峰聞畧成化末占城使臣嘗寓于蘇問葵
　花何名人紿之曰一丈紅也即題一絶末云五尺䦨
　干遮不盡尚留一半與人㸔
如墨如靛　學圃餘蔬蜀葵種色至多黒者如墨藍者
　如靛
朱葵　楊繼盛和人朱葵詩百年殊色因誰痩萬古丹
　心向日開
白衣向陽　髙啓白葵花詩素彩發庭隂凉滋玉露深
　誰憐白衣者亦有向陽心
傾心衛足　吳寛葵詩傾心識忠臣衛足存古典
　　　萱
金臺　王世懋集萱有一種小而絶黄者曰金臺
宫萱　眀黄省曽洪武宫詞清萱到䖏碧鬖鬖興慶宫
　前色倍含借問皇家何種此太平天子要宜男
雪中有華　獻徴録汧陽王至孝宏治辛酉冬雪中萱
　草有華人謂孝感所致
傷抱　髙啟萱草詩不見堂上親空樹堂下草日暮欲
　忘憂搴芳轉傷抱
獨苦心　李東陽饋萱與太宰詩紫葵紅藥標題徧可
　忍黄花獨苦心
　　　荼䕷
萬玉娥　元貢奎荼䕷架詩宛如萬玉娥素䄂舞雲中
　珠璣千顆綴翠佩烟光籠
縋緑　方回詩荼䕷縋緑長
風吹不斷　元葉顒荼䕷詩千紅萬紫消磨盡猶有風
　吹不斷香
雪纓絡　羣芳譜酴醿一名瓊緩帶一名雪纓絡
酴醿露　廣東志酴醿出大西洋國者花大如牡丹遇
　天冷露凝花上瓊瑶青瑩芳香襲人用之澤體膩
　髪香經月不滅貯以鉛瓶轉販他國
冬有餘香　花史荼䕷盛開時折置書冊中冬取挿鬂
　猶有餘香
　　　薔薇
閱兩國　劉因薔薇詩色染女真黄露凝天水碧花開
　日月長朝暮閱兩國
一撲黄　劉秉忠詩新染薔薇一撲黄
五色　珍珠船崇禎萬夀宫有五色薔薇是閒閒吳真
　人手植
成洞房　顧璘薔薇洞詩百丈薔薇枝繚繞成洞房密
　葉翠帷重穠香紅錦張
弱香柔蔓　眀王韋薔薇詩弱香柔蔓不勝寒十二圍
　屏錦獨攢
七䙫始榮　眀俞允文黄薔薇賦有中國之嘉卉兮體
　天質之純青陋衆芳之穠艷兮昭粹色之竒英羌移
　根而永托兮遂挺栽扵前庭含内美以俟時兮越七
　􁱵而始榮
　　　木香
木香洞府　郝經夢逰木香洞府詩月忩青錦麝塵寒
　夢繞烟條露蕊㸔但覺身輕似蝴蝶種香風物似槐
　安
髙架萬條　羣芳譜木香以紫心白花者為最香馥清
　逺髙架萬條望若冰雪
黄紅不及　花史木香有黄色紅色白色細朶中朶大朶
　皆不及紫心者
　　　紫藤
紫霞被　王惲紫藤花歌竹宫瑣忩雲霧垂紫藤花發
　何葳㽔天孫夜擲紫霞被滿意下覆須春曦
少宰手植　燕都逰覽志紫藤花二株其一在少宰右
　署中吳文定公手植也其一在司㕔左署中
散紅纓　吳寛朱藤詩有花散紅纓有子垂皂莢赤日
　隔繁隂偃息可移榻
　　　瑞香
萬箇丁香　楊維禎瑞香花詩一團華葢翠亭亭萬箇
　丁香露欲零
蓬萊紫　羣芳譜瑞香一名露甲一名蓬萊紫一名風
　流樹
花開殊色　眀宣宗瑞香花歌瑞香花葉如織其葉非
　一狀花開亦殊色或如瑪瑙之殷紅或如玉雪之姿
　容或含淺絳或深紫細㽔叠萼紛玲瓏
　　　玫瑰
色媚而香　花䟽玫瑰色媚而香甚旖旎可食可佩
黄碧色　羣芳譜燕中有黄玫瑰稍小扵紫嵩山深䖏
　有碧色者
紫玉　眀陳淳玫瑰詩清香疑紫玉何必數薔薇
搗膏作餅　羣芳譜採玫瑰花瓣搗成膏白梅水浸少
　時加糖霜再匀研最香甜亦可印作餅
　　　茉莉
和酒露　范梈詩茉莉香深和酒露桄榔葉暗煮塩烟
編籬　貢師泰詩茉莉編籬香旖旎
玲瓏雪　元許棐茉莉詩荔枝香裡玲瓏雪
樹及簷　泉南雜志余廨東所植茉莉其髙及檐嘗扵
　暑月設木榻坐其下王穉登茉莉曲贑州船子兩頭
　尖茉莉初來價便添公子豪華錢不惜買花要揀樹齊
　簷
黄馨　廣東志雷瓊二州有緑茉莉本如蔦蘿又有黄
　茉莉名黄馨
蒸液　香譜今多採茉莉蒸取其液以代薔薇
猩紅朶　唐寅詩手拈茉莉猩紅朶欲挿逢人問可宜
　　　梔子
觀花命賦　黄佐集髙皇北郊命文職陪祀者各即時
　物賦咏既又命賦詩者往殿後觀梔子花人給紙一
　俾各賦詩
炎天冰雪　眀黄朝薦咏梔子花詩蘭葉春以榮桂花
　秋露滋何如炎炎天挺此冰雪姿
含妙香　陳淳梔子詩薝蔔含妙香來自天竺國
雪魄冰花　沈周簷蔔花詩雪魄冰花凉氣清曲䦨深
　處艷精神
小花重臺　羣芳譜梔子一種花小而重臺者園圃中
　品
　　　玉簪
玉痩心清　劉因玉簪詩玉痩每憂和露滴心清誰恨
　有絲長
玉𨗳纎長　張雨玉簪花詞玉𨗳纎長頓化作雲英香
　莢
紫鶴　學圃餘䟽玉簪紫花者名紫鶴
露濯開　吳寛詩玉削簪頭露濯開
緑鬂瑶笄　田藝衡玉簪花賦微雨初沐淡然晚粧洗
　盡鉛華月映霓裳挿瑶笄扵緑鬂解瓊佩扵華堂獨
　持雅潔以壓羣芳
　　　罌粟
無香韻　聞雁齋筆談罌粟花之無香韻者或種之盈
　畆萬朶爛然亦足奪目
千態　學圃餘䟽罌粟善變加意灌溉妙好千態
鸞臺　瓶史罌粟蜀葵妍于籬落司空圖之鸞臺也
種自中秋　眀吳㓜培罌粟花詩種自中秋湏隔嵗開
　于初夏伴傾觴
　　　虞美人
滿園春　花䟽虞美人一名滿園春千葉者佳
如蝶翅　花鏡虞美人花五色俱偹姿態葱秀因風飛
　舞儼如蝶翅之扇動也
楚雲粧　眀孫守之虞美人詩夜月空懸漢宫鏡幽姿
　猶帶楚雲粧
逐歌聲　眀徐茂吳虞美人花詩迎風似逐歌聲起宿
　雨那經舞䄂垂
　　　水仙
玉質金相　元張伯淳題水仙圖帬長帶裊寒偏耐玉
　質金相密更竒
翠虬白鳳　倪瓚水仙詩曉夢盈盈香水春翠虬白鳳
　照江濵
嵗寒友　學圃餘䟽水仙宜置瓶中前接蠟梅後接江
　梅真嵗寒友也
神骨清絶　瓶史水仙神骨清絶織女之梁玉清也
風鬟霧鬢　李東陽題水仙詩風鬟霧鬢無纒束不是
　人間富貴粧
素質金㽔　眀姚公綬水仙花賦惟炫素質不御鉛華
　中有金㽔輕䝉臂紗衝斥暮雨揮霍朝霞
貴單葉　花䟽水仙以單葉者為貴出嘉定者短葉髙
　花最是佳種
　　　秋海棠
一壑皆丹　荆溪䟽善卷洞後秋時海棠千本並着花
　一壑皆丹
緑葉朱絲　于若瀛文秋海棠岐䖏作淺絳色緑葉文
　似朱絲婉媚可人不獨花也
小様紅粧　眀俞琬綸咏秋海棠詩薄羅初試怯風悽
　小様紅粧着雨低
不禁露　王士騏題秋海棠詩弱質不禁露幽懐欲訴
　風
瓊肌低顫　眀葉襄秋海棠賦有美人兮倚山之阿既
　㛹娟以靜冶復窈窕而婀娜薄春條之鬬艷樂秋景
　之婆娑俯瓊肌以低顫逞嬌臉之微酡
酸態　瓶史秋海棠嫣然有酸態鄭康成崔秀才之侍
　兒也
　　　雞冠
珊瑚痩　郝經咏雞冠詩胍絡引絲起一片珊瑚痩雲
　芝並紅腴紫茵卷翠脰
後庭花　碧雞漫志吳蜀雞冠有一種小者髙不過五
　六寸目曰後庭花
淺淡粧　花史解縉嘗侍上側上命賦雞冠花縉曰雞
　冠本是胭脂染上忽䄂中出白雞冠云是白者縉曰
　今日如何淺淡粧祇為五更貪報曉至今猶戴滿頭
　霜
夀星　羣芳譜一朶而紫黄各半名鴛鴦雞冠又有紫
　白粉紅三色一朶者又一種五色者最矮名夀星雞
　冠
紅突兀　沈周詩髙冠紅突兀獨立似晨雞
簷下晚盛　眀仲宏道簷下雞冠花賦序百卉以雨露
　為生簷下則雨露减矣乃雨露減者霜霰亦減此花
　反因簷下而得晚盛嗚呼造化生物之盈虧固如是
　其難料也
　　　鳳仙
媚客　三栁軒襍識鳳仙為媚客
灑金　羣芳譜鳳仙多紅紫黄白碧及襍色有灑金者
　白瓣上有紅色數㸃
倒影花　花史謝長𥚑見鳳仙花命侍兒進葉公金膏
　以麈尾稍灑之折一枝倒挿影山側眀年此花金色
　不去名倒影花
染指甲　花史李玉映採鳳仙花染指甲後扵月中調
　絃或比之落花流水徐階詩金鳳花開色最鮮佳人
　染得指頭丹
　　　雜花
長十八　納延詩雙鬟小女玉娟娟自捲氊簾出帳前
　忽見一枝長十八折來簪在帽簷邉自注長十八草
　花名貢師泰詩忽見草間長十八
重樓金線　元氏掖庭記重楼金線花出長白山花心
　抽絲如金長至四五尺每尺寸縳結如樓形山中人
　取以織之成幅
玉瓏鬆　元好問詩漫山白白與紅紅小樹低叢㸔不
　供總道楂花香氣好就中偏愛玉瓏鬆自注花名有
　玉瓏鬆
瑶花　元郭鈺瑶花詩瑶臺仙子初相見逈立天風飄
　雪練東華梦破歸去遲素衣總被緇衣染芳心不委
　春蝶狂水晶簾捲凝清香胭脂洗紅留殘暈海雲剪
　碧浮霓裳自注花色白而變淺紅而碧
橦花　元陳髙種橦花詩炎方有橦樹衣被代𧖟桑結
　實吐秋繭皎潔如雪霜緝治入機杼裁剪為衣裳禦
　寒類挾纊老種免凄凉
猜花　顧瑛詩分曹賭酒詩為令狎坐猜花手作􁭤
瓊妃烈女　山房隨筆揚州瓊花天下祇一本花側作
　亭扁曰無雙徳祐末北師至花遂不榮趙炎詩云名
　擅無雙氣色雄忍將一死報東風他年我若修花史
　合傳瓊妃烈女中
佛桑　花䟽五色佛桑出嶺南不能閲冬楊慎集佛桑
　花出黎州蠻嶺盖朱槿之紅鮮重臺者
密檀花　眀施敬詩東風吹盡密檀花案密檀花出滇
　中
紫桃　李日華集人從天台來贈余秋草一叢作花類
　桃而艷紫可愛因植之雪霤峰下踰年遂滋蔓滿山
　趾因取以名我軒
留地棠　王世貞招元馭家馭㸔地棠詩弇園千樹錦
　横斜雨妬風欺一任他惟愛君家兄弟好就中留得
　地棠花
金雀花　眀王越金雀花詩侯門㸔金雀金雀顔色好
　化作枝上花凌春獨開早
七姊妹　楊基咏七姊妹花詩三姊娉婷四姊嬌緑忩
　虚度可憐宵八姨秦國休相姤腸斷江東大小喬
十姊妹　眀黄繼立初夏詩楊花初㸃渡頭津十姊妹
　花紅滿屏
草花　眀髙濓草花譜始扵甌蘭終扵青珊瑚凡數十
　種
山花冬放　眀陳子貞集合肥孝子張梅營祖𦵏祼身
　温穴而積雪夜晴廬父墓泣血毁形而山花冬放
小紅留　沈周落花詩魚沬煦恩殘粉在蛛絲牽愛小
　紅留
　　　草
草牛　元史劉整攻襄陽諜知吕文煥將遣張貴出城
　求援乃分部戰艦縳草如牛狀傍漢水綿亘叅錯後
　貴夜出順流下走因傍岸爇草牛如晝整麾戰艦轉
　戰擒貴
封草　張昱輦下曲墀左朱䦨草滿叢世皇封殖意尤
　濃艱難大業從兹起莫忘龍沙汗血功
苜蓿提領　元史苜蓿園提領三員掌種苜蓿以飼馬
　駝膳羊
天膏　壟起襍事張王基亂後百餘年忽生一種異草
　結實如小紅燈夜則開之以承露人飲之百病自愈
　呼為天膏
香綿稳藉　元好問詩香綿稳藉僧溪草蜀錦驚㸔
　佛鉢花
感生席草　卓異記無錫儲福靖難後不食死妻范氏
　營𦵏事姑甚謹一日往澗邉浣衣見水邉草類蘇席
　因取織席售以養姑范卒後席草不復生矣
繡墩草　李東陽繡墩草詩野草不繡地青青常覆盆
　風朝還雨夕留客意終存
翠雲草　羣芳譜翠雲草性喜隂蒼翠可愛細葉柔莖
　重重碎蹙儼若翠鈿
吉祥草　羣芳譜吉祥草不拘水土石上俱可種或云
　花開則有赦或云花開則家有喜元任士琳賦序吉
　祥草似蘭而踈秀海國有其種率云十嵗一花余過
　僧室見一本綴花數十似瑞香而歛小翫之有香氣
　曰種十五年矣今纔一開
茵陳香　王世貞詩坐來薜荔時添潤齋罷茵陳尚送
　香
蓬􁨇　眀齊之鸞集西夏旱澇之餘見居人刈蓬科其
　類有柿蓬刺蓬二種子皆可為􁨇飢民藉以充腹取
　而啖之苦惡辛澀乃封題以進
莽草　眀靳學顔莽草賦序予道商顔谷中見莽草橘
　葉桂莖丹萼素蕾厥形麗矣然一葉入吻百内潰裂
　是何形情之詭與廼製此賦示之來喆
烟葉　蚓菴瑣語烟葉出自閩中邉土人寒疾非此不
　治闗外至以匹馬易烟一觔崇禎癸未下禁烟之令
　後因邊軍病寒遂弛其禁至末年徧地栽種雖三尺童
　子莫不食烟矣
嫩緑柔香　楊基春草詩嫩緑柔香逺更濃春來無䖏
　不茸茸
分沙　陳繼儒詩新草微分一抹沙
　　　芝
如珊瑚　元史大徳五年西鄉縣進芝一本色如珊瑚
華盖慶雲　元史至正中芝草生扵當陽縣一本五幹
　一本二幹相依附如珊瑚其髙者結為華葢慶雲之
　狀
求徑尺　眀紀事本末嘉靖三十七年禮部類進四方
　所獻芝凡千八百六十有四詔更求廣徑尺以上者
芝林　羣芳譜中丞潘季馴治河時嘗築舎扵崑山下
　有芝生扵庭始則一本繼乃日盛至百本扶踈偃仰
　紫色照目因標之曰芝林
芝山　湧幢小品世宗時鄠縣民聚芝一百八十本為
　山以獻内有徑一尺八寸者號曰仙應萬年芝山
獄中芝　眀雜記周朝瑞袁化中顧大章楊漣左光斗
　魏大中六君子被逮是年六月詔獄土地祠前樹下
　生一黄芝六君子至日光彩映人環視適六瓣見者
　疑吉兆顧公嘆曰芝瑞草也而生扵獄其妖乎未幾
　六君子皆歿獄中
分芝鍊藥　王世貞集上嘗分郡國所進五色芝授嵩
　以方便鍊為藥而進御謂徐階曰卿政本所闗不相
　溷也階皇恐求得之
遶麓生　李日華筆記葉臺山尊公為九江别駕衙齋
　堆一小石山山成而遶麓生芝因築室名瑞芝堂臺
　山時未弱冠課讀其中
有紫氣　弇山園記含雪樓下産芝已三閲嵗上有紫
　氣受日晶瑩因名之曰榮芝所
孝芝　眀吕維祺集吕子夜夢神如文昌者曰汝羽翼
　孝經甚力上帝錫汝孝芝一本十有八莖葉與孝經
　篇章相應翌日柱壁隙中果生芝踰月而堅徑六七
　寸許圍可尺八九寸凡十八莖芳香光采各具五色
如兒手　庚巳編漕湖之濵有農婦望湖灘一物白如
　雪視之乃一小兒手也連臂約長尺許其下作聲唧
　唧走報其夫共掘之根不可窮乃折而棄之湖嘗讀
　神仙感遇傳名肉芝者正與此類食之得仙乃不幸
　棄扵愚夫之手惜哉
藥成五色　宛委餘編世宗末年奸人王金于崇文門
　外積巨木置隂濕所以藥傅之即生芝隨藥成五色
　用以進獻獲賞賚無數
　　　蕉
蕉池積雪　談薈張伯雨有古銅洗種小芭蕉白石名
　之曰蕉池積雪
洞賔題詩　西湖志元妙觀有蕉花一株以卜盛衰休
　咎元時有羽客題葉上詩二首人以為吕洞賔云
蕉園　馬汝驥西苑詩序從崇智殿至臨漪亭殿前有
　牡丹數十株園名芭蕉豈昔有而今獨存其名耶厯
　朝寔録成扵此焚草
蕉女　庚巳編馮漢坐齋中覩一女子緑衣翠裳映牕
　而立叱之女子拜曰妾蕉氏也言畢忽入户視之乃
　絶色挽衣相狎女忙廹而去執得一帬角乃蕉葉耳
　騐庭中蕉裂䖏正合遂伐之其根有血
雪蕉寔境　陸深集予道建陽酌邑令堂後軒時大雪
　而芭蕉一株横映粉墻盛開紅花世稱王維蕉畫為
　竒格而此乃實境也
冬蔵地窟　玉堂閑話天水之地寒不産芭蕉戎帥使
　人于興元求之得二本至冬即連土掘之埋蔵地窟
　候春暖再植之
作扇乞詩　留青日札于肅愍為諸生時忽忩外有人
　持一扇乞詩公醉中揮筆書曰大造乾坤手重扶社
　稷時其人驚去乃鬼也視所遺扇則蕉葉一片
美人蕉　學圃餘䟽芭蕉惟福州美人蕉最可愛厯冬
　春不凋嘗吐朱蓮如簇
紅粧濕　皇甫汸題美人蕉詩帶雨紅粧濕迎風翠
　䄂翻欲知心不卷遲暮獨無言
不種蕉　眀邉貢詩自聞蕉雨聲不種芭蕉樹
全無暑氣　王守仁書庭蕉詩檐前蕉葉緑成林長夏
　全無暑氣侵
　　　蒲
開紫茸　倪瓚詩石上菖蒲開紫茸
盆池靈苗　元劉詵石菖蒲詩盆池有靈苗石罅忘偪
　側微根亂繁絲踈葉散纎碧
蒲劍　貫酸齋蒲劍詩長橋有影蛟龍懼流水無聲日
　夜磨
蔵三寸　眀太祖周顛仙傳顛者舊裙腰間蔵三寸許
　菖蒲一莖問何用曰細嚼飲水腹無痛矣
愈瘠愈細　羣芳譜石菖蒲之為物不假日色不資寸
　土不計春秋愈乆愈密愈瘠愈細書齋有此便覺清
　趣瀟洒
花如車輪　花史趙隐之母傅氏于山澗中見菖蒲花
　大如車輪有神人守之戒勿洩享富貴後忽向子孫
　説之得疾而終
蒲茵　李東陽集蘇人織蒲為茵二片置床椅間藉背
　及足甚宜冬寒友人見恵詩以報之輕蒲一簇軟如
　花巧織重茵意未華吟䖏􁀩宜孤背倚坐来温愛兩
　趺加
　　　蘆
蘆花被　元史貫酸齋見漁父織蘆花為被易之以禂
　更為賦詩詳見衾禂
荻苫廪　元史都城以荻苫廪或請以瓦易之因靳徳
　進諫而止
葦若旗槍　元通鑑至元中彰徳路葦葉順次倚叠而
　生自編成若旂幟上尖葉聚粘如槍民謡云葦葉生
　旂民皆流離葦葉成槍殺伐遭殃
青林匹江　姚燧詩瀕江不可禾嵗惟葭葦茁青林無
　端倪永與江水匹
晴雪　眀仁宗江樓秋望詩荻洲晴亦雪楓岸晝常霞
移根　吳寛蘆詩移根偶種植溝淺土不汚每當風雨
　夕蕭蕭亦江湖
蘆洲　吳偉業詩江岸蘆洲不知里積浪吹沙長灘起
　云是徐常舊賜莊百戰勲名照江水
　　　天竹
雪中尤佳　學圃餘䟽天竹纍纍朱實扶揺緑葉上雪
　中尤佳
亂紅　王世貞詩狎寒天竹亂紅多
　　　老少年
頂紅　羣芳譜老少年至秋深脚葉深紫而頂紅少年
　老則頂黄而葉緑
殿羣芳　陸樹聲老少年詩衰遲不為矜顔色留與羣
　芳殿後塵
秋色媚眼　王世貞咏老少年詩秋色空庭媚眼眀嫣
　然衰葉轉盈盈虚傳夏女能傾族恰比徐娘尚有情
　裛露丹楓聊借潤拒霜黄菊有同盟春英三五曽塗
　抹短蔓長條恨已生
七尺珊瑚　眀周翼咏雁來紅詩云翔雁南來塞草秋
　未霜紅葉已先抽綠珠宴罷歸金谷七尺珊瑚夜未
　收
候陽鳥　楊慎雁來紅賦兹纎莖兮獨异候陽鳥而敷
　芳盈盈渥赭奕奕鮮妝案慎自序云此余十七嵗時
　作
錦西風　草花譜紅紫黄綠相兼者名錦西風又名十
　様錦又名錦布衲
　　　苔
不使㸃壊　雲林遺事元鎮閣前苔蘚盈庭不留水跡
　緑縟可坐每遇墜葉輒令童子以針綴杖頭刺出之
　不使㸃壊
斑斑綠　元華幼武詩苔生白石斑斑緑
翠毯　方回詩苔文深翠毯
黏石　陳樵詩莓苔著雨長黏石
畏客殘　李東陽苔徑詩豈不愛佳客客來殘我苔西
　園十日雨三徑不曽開
紅苔　楊繼盛獄中紅苔詩西風滿地苔痕紅盡是渭
　囚寃涙血
　　　萍
一夕生　楊基賦得萍贈人詩浮萍𣪚寒星一夕生無
　數惆悵别君時楊花滿衣絮
爭水面　眀日本貢使咏萍詩曽與白雲爭水面豈容
　眀月下波心
　　　藤
蟠結成龕　崑山縣志元衣和菴主隐居雪竇有藤一
　枝蜿蜒其上乃蟠結成龕為蔵修之所故號栖雲
吏部藤　帝京景物畧吳文定公手植藤在吏部右堂
　質本蔓生而出土便已幹直其引蔓也無軃委之態
　方嚴好古如植者之為人馮元颺賦吏部古藤詩因
　材皆帝力不變是臣心莫漫輕孤植居然表一林
大藤峽　眀紀事本末廣西潯州大藤峽有孤藤渡峽
　磵如徒杠然諸蠻聚此為亂韓雍討平之乃斬峽藤
　斷焉因改為斷藤峽
藤蓑　陳獻章藤蓑詩一蓑費㡬藤南岡厲朝斧交加
　落翠蔓制作類上古
為梁　于若瀛詩藤古結為梁蜿蜒憑雲霧歩歩時動
　揺疑駕彩虹度
　
　
　
　
　
　
　
　
　
　
　元眀事類鈔卷三十四
欽定四庫全書
　元眀事類鈔卷三十五
　　　　　　　　　　　監察御史姚之駰撰
　　果木門
　　　梅
澆紅宴　元氏掖庭記宫中紅梅初發擕尊對酌名曰
　澆紅之宴
燕地新移　輟畊錄初燕地未有梅花吳閒閒從江南
　移至䕶以穹廬句曲外史訪之若與西湖故人遇徘
　徊既乆不覺熟寢扵中比覺閒閒命作詩以贖過送
　集賢諸君子和之
梅華傳　王冕梅花傳先生姓梅名華字魁不知何許
　人或謂出炎帝翩翩濁世之髙士也觀其清標雅韻
　有古君子之風焉
鴛鴦梅　謝宗可鴛鴦梅詩枝頭交頸棲香煖花底同
　心結子肥金殿鎻烟妝粉額玉堂環水浴紅衣
叠葉梅　吳澄叠葉梅詩羅浮梦斷杳無踪冰雪仙姿
　兩兩逢縞𬒮怯單寒後襲粉妝嫌薄晚來濃迎風一
　笑知顔厚臨水相㸔見影重道眼只將平等視玉環
　飛燕總天容
玉蝶梅　王逢詩藻池岸匝水仙開滿面飄香玉蝶梅
繡苔　元僧眀本苔梅詩古貎蒼然鶴膝枝唾花生暈
　護香肌李流芳詩村園數樹已生苔自注西山梅花
　幹上皆生緑苔繡澁可愛此中無此種
只留清氣　復齋日記王元章善畫梅多自書所題扵
　上嘗題云我家洗研池頭樹箇箇花開淡墨痕不要
　人誇好顔色只留清氣滿乾坤
梅杖　劉因梅杖詩天教一握蔵春密風送餘香就手
　吹詳見杖
脆梅　元劉詵詩紈扇晴嬉堕脆梅
蜜梅　顧瑛謝人恵蜜梅詩江南烟雨未全黄誰使青
　酸堕蜜房
鄧尉香雪　袁宏道集鄧尉與元墓諸山相屬山中梅
　最盛開時香雪三十里
河渚梅　西湖志永興寺有録蕚二樹古榦扶踈為河
　渚西溪之冠
盆梅　夏言詩卄載長安不見梅一枝春向小盆開
梅認新年　王穉登詩此地人家無玉厯梅花開日是
　新年眀汪衢謝人送厯詩梅花枝上厯自識山中春
詩與梅約　沈周雪湖賞梅詩新詩似與梅相約詩到
　成時梅恰香
精神氣節　西湖志餘馬浩瀾評梅詩和靖暗香踈影
　一聨寫梅之風韻耳後髙季廸雪滿山中髙士卧月
　眀林下美人來狀梅之精神楊㢘夫萬花敢向雪中
　出一樹獨先天下春道梅之氣節
榔梅結實　獻徴録永樂三年榔梅結實住持李幽岩
　遣道士上貢次年復實亦如之賜齎甚厚花史太和
　山有榔梅相傳真武折梅寄榔樹上云吾道若成開
　花結果竟如其言
梅籃　瑯琊漫抄永嘉婦人以青梅雕剜脱核鏤以花
　鳥手擘之玲瓏如小盒闔之復為梅謂之梅籃
補梅搆亭　西湖志至元中儒學提舉余謙于孤山補
　植梅數百本搆梅亭扵其上
當首植　學圃餘䟽紅梅最先發元日有開者此花故
　當首植
　　　蠟梅
檀心淺露　元馮子振蠟梅詩洗却鉛膏飾道裝檀心
　淺露紫香囊
冷金　耶律楚材謝人恵蠟梅詩雪裡冰枝破冷金
檀香梅　羣芳譜蠟梅有開最先色深黄如紫檀者花
　密香濃名檀香梅此品最佳
水仙作婢　瓶史蠟梅以水仙為婢
磬口　學圃餘䟽蠟梅一種花雖盛開常半含名磬口
　梅出河南次曰荷花出松江又次曰九英
狗蠅　本朝揆叙襍識蠟梅以經接者為佳子出者花
　小而香淺名九英俗譌為狗蠅已見范石湖梅譜然
　未言其子出也
　　　杏
巴旦杏　羣芳譜巴旦杏一名八擔杏出回回地
植千餘株　春眀夢餘録元董宇定杏花園在上東門
　外植杏千餘株至順辛未諸名士宴集于此皆有詩
　虞集為之記周伯琦揭傒斯歐陽元功和其詩
退房時　元好問集㸔㸔海棠如有語杏花也到退房
　時自注予絶愛未開杏花故以為戯
千樹紅雲　元果囉羅東岳廟杏花詩上東門外杏花
　開千樹紅雲遶石臺最憶奎章虞閣老白頭騎馬㸔
　花來
二杏　范梈二杏詩北隣杏一株身作龍盤拏直上青
　天中虚空髙結花南隣杏更好枝幹相交加三月二
　月時匝地堆紅霞
瓶杏着花　袁桷張節婦瓶中杏枝着花詩陶人妙合
　隂陽機凍壺頃刻廻芳菲盈盈緑房綴冰蕋玉蝶婀
　娜穿帷飛互見瓶
芙蓉杏　元方輿勝覽海雲寺有千葉杏二株名芙蓉
　杏錢唐張叔夏見之稱其竒麗江南所無為填三姝
　媚詞
杏精　宋濓集危素未仕時館貴溪張氏張思伐杏樹
　以闢家塾有鬼夜告公曰吾杏之精也主人將伐願
　参政生之公即造張力解而止鬼致白金壺為謝
文杏館　屠隆小輞川記池西有榭臨澗澗前植杏樹
　數十株顔曰文杏館
杏花谷　王衡逰香山記卧佛寺面面皆杏花而一緋
　杏據西園上者大可迎抱且殊麗吾鄉朱氏園三十
　本較此直春薺耳豈知天壤間自有杏花谷哉
得杏三枝　夢珍廣記王鈺梦騎黒龍于土上横一金
　玉砌橋跨而折杏三枝解之者曰黒龍應壬辰科金
　玉砌橋乃汝姓名得杏三枝乃探花也後永樂七年
　果中第三
杏柯水　宋濓逰荆塗二山記廟前杏樹一章大可蔽
　牛中置小甕杏柯之水時津津滴其内
杏塢　袁凱杏塢詩窈窕石徑深参差繁英滿發采已
　云竒生香殊未斷
破核作藥　吳寛杏詩莫言結寔供人啖破核還㸔作
　藥材
　　　桃
愛嬌宴　元氏掖庭記宫中碧桃盛開舉杯相賞名愛
　嬌之宴
桃羞　馬臻詩地痩仍慳雨桃羞未着花
白淡紅蔫　元張宏範碧桃花詩應是元都觀裡仙為
　嫌白澹厭紅蔫
㗖一桃　邱長春本行碑真人赴京師上遣中使賜上
　林桃師不食菜果者十餘年矣至是取其一啖之重
　上賜也
日月桃　羣芳譜桃種類頗多有日月桃一枝二花或
　紅或白二色桃粉紅千瓣鴛鴦桃千葉深紅夀星桃
　樹矮而花可玩
人面桃　聞雁齋筆談人面桃瑩白如雪光浮白外素
　者固艷不艷于此
手植緋桃　眀張九一集陽和制府廨中緋桃甚盛乃
　毅皇帝手植為賦詩曰制府東開一畆宫曽傳翠輦
　御微風緋桃手自先皇植花譜名將上苑同
煖暈　王衡集夫桃也逺而睇之光浮浮然近而即之
　若有煖暈焉擬之于春殆巽女乎
十月花　劉基詩今年南國天氣煖十月赤城桃有花
映月如霞　王叔承集夜次毘陵桃花園桃花數十畆
　映月如朝霞忽忽身在華陽梦中也
桃花塢　袁袠集唐子畏築室桃花塢中讀書灌園
天賜桃　嘉靖注畧上夜坐庭中御幄後忽獲一桃左
　右或見桃空中墜上喜曰天賜也修醮五日復有一
　桃降
澹圃皆偹　王世懋果䟽桃有金桃銀桃水蜜桃灰桃
　匾桃澹圃中皆偹
重四五斤　眀史藁天方國極逺西𤓰甘𤓰有一人不
　能舉者桃有重四五斤者
霜下桃　客燕襍記京師中佳果有紅桃白銀桃酒紅
　桃霜下桃肅寜八月桃
水蜜桃　羣芳譜水蜜桃獨上海有之而顧尚寳西園
　者尤佳
蟠桃核　宋濂蟠桃核賦序上召詞臣出示巨桃半核
　葢元庫内所蔵物也其長五寸廣四寸七分前刻西
　王母賜漢武桃及宣和殿十字中繪龜鶴雲氣後鐫
　庚子年甲申月丁酉日記皆以金飾之
　　　李
李生𤓰　元史至元中彰徳路李樹結實如小王𤓰民
　謡云李生王𤓰民皆無家
玉氣數尺　元劉詵望城隅李花詩遥花洗宿潤姝静
　耿獨立日光照素服玉氣起數尺
如女道士　灌園史桃花如麗姝歌舞塲中定不可少
　李花如女道士烟霞泉石間獨可無一乎
花光月色　楊基李花詩憶與盧仝共㸔來花光月色
　兩徘徊
麝香李　客燕襍記京師佳果有麝香李盤山李
夢私食李　蘇談楊翥嘗夜夢誤入林園私食人二李
　既寤深自咎悔三日不飡
寔如𤓰　安慶府志正徳己夘三月李結寔如𤓰其味
　甜其長寸四月遂大水
楓生李　異林宏治甲寅有楓樹生李寔又嵗丙辰李
　樹生豆莢苕苕滿枝
　　　梨
雨催妝　王惲詩風前數㸃催妝雨辦與梨花作好春
紅梨花　程鉅夫和冬日紅梨花詩至人宴坐處元氣
　含冲融無情及枯株嫣然為修容坐令玉華君來從
　蕋珠宫
秋花　虞集秋日梨花詩朝食葉底梨暮㸔枝上花
梨無主　元史許衡暑中過河陽渴甚道有梨衆爭取
　啖衡獨危坐樹下人曰世亂此無主曰梨無主吾心
　獨無主乎
候日影　虞集詩食餘苜蓿承朝日坐候棠梨過夕暉
　自注成均東有棠梨樹日影至則師生始散二十餘
　年矣納延詩十騎聨鑣入郭遲從教斜日過棠梨
管梨花　眀詩話南京太常尤簡寂為是官者坐嘯而
　已一日宣州公文訴所供太廟梨事因成一詩末云
　又嫌多事管梨花詳見太常寺
如濤如雪　滇雲紀勝梨花滇中處處有之望之如濤
　如雪僕自曲靖還省時有乍疑洱海濤初起忽憶蒼
　山雪未消之句
香髄　楊基梨花詩柔膚凝脂暖欲滴香髄入面春無
　痕
杵梨合飲　卓異記上召浦江鄭氏家長至適河南進
　香梨賜以二枚雙手擎梨扵首趍出上命一校尾而
　瞰之至家召其族置二缸水于庭杵梨扵缸中合族
　飲之即北面叩首謝校還報上喜
賜梨漿　玉堂叢話王禕奉詔修元史一日在史局渴
　甚謂宋學士濂曰得昨上所賜梨漿吾渴濟矣中官
　竊聞之言于上即命齎賜之
小紅梨　眀沈思孝集清寜兩宫灾臣督諸軍入救上
　遣小黄門賜以肴四合酥與果稱中有鳯仙橘小紅
　梨佳甚賦詩紀之
糗梨　帝京景物畧仰山蓮花峰下嵗梨花時山則銀
　色實時所苦險僻市不得致僧熟梨餐之乾梨糗之
　餘以供䑕雀或落而為泥以糞樹樹益勤花實
秋白　學圃餘䟽北之秋白梨南之宣州梨皆吾地所
　不及
　　　棗
神人與棗　雲林集袁員外年八十有二顔貎筋力如
　四五十許人自言弱冠時過九華山道逢神人與棗
　食之後數見夢寐間
打棗譜　栁貫打棗譜八月剥棗棗實未熟打不落也
　世云噉棗多令人齒黄養生論齒居晉而黄食棗多
　故也
纓絡棗　客燕襍記京師佳果有纓絡棗賽梨棗合兒棗
減賦棗　泳化編惜薪司奏准賦北京山東棗八十萬
　斤以供香炭時楊士竒入見仁宗曰新華葢來必自
　有說士竒果奏賦棗之病民上喜即命减其半
棗梨薑芥　眀紀事本末宸濠遺張嵿以棗梨薑芥嵿
　曰欲我早離江西界耶詳見薑
讓餘棗　眀紀編年建文元年博士黄彦清閒歩扵市
　見两兒食棗退讓有禮食畢餘一棗幼者遜其長者
　長者不受推讓良乆遇匄者與之嘆曰何風之厚也
　眀日入朝奏之
棗贖　眀許宗魯集户部尚書劉璣初為曲沃縣縣産
　棗公視事多以棗贖罪遂儲棗數萬斤後大祲賑粟
　不繼即繼以棗民頼不飢
紫繭　徐渭詩雙棗沉茶紫繭肥
甘脆　吳寛棗詩此種味甘脆南方之所無日炙色漸
　赤兒童已窺覦
　　　栗
鷹𤓰　客燕襍記京師佳果栗三霜前栗盤古栗鷹爪
　栗
餳拌　析津日記燕京市肆以餳拌栗襍石子爆之栗
　比南中差小而味頗甘以御栗名
代軟栗　湧幢小品郭南令常熟時推能吏虞山出軟
　栗甚肥美南食而甘之乃令悉伐其樹曰後必有以
　是進奉病吾民者
新栗　張雨新栗寄雲林詩朅來常熟嘗新栗黄玉穰
　分紫殻開果園坊中無買處頂山寺裡為求來
擘嫩　方回詩擘黄新栗嫩
風栗　元釋恵洪九日詩卯飯露葵欣旋摘夜忩風栗
　共嘗新
　　　荔枝
火齊紅　虞集詩荔子枝頭火齊紅
墨君風　歐陽元墨荔支詩顔色似嫌妃子涴蕭然猶
　有墨君風
土獠販　千頃齋集元李京雲南志云土獠以採荔支
　販賣為業則滇南亦有荔支也然早摘味酸殊不堪
　嚼
楓庭為最　王世懋集楓亭驛荔支甲天下無論丹寔
　纍纍而樹亦極婆娑可愛荔支以此為最長樂次之
四郡品目　眀徐􁐓荔支譜序爰倣蔡書别搆茲譜狀
　四郡名目之殊陳生植製用之法旁羅事寔襍采題
　咏
洞中紅　三山志烏石山宿猿洞前舊有荔支樹極佳
　名曰洞中紅
延夀紅　瀟瀟齋筆談延夀紅乃宋狀元徐公鐸所手
　植者其樹迄今猶茂果實豐美非有力者不得嘗
移數本　文徴眀集常熟顧氏自閩移荔支數本經嵗
　遂活石田使折枝騐之葉芃芃然以示閩人良是因
　作新荔支篇命璧同賦
鶴銜　浪齋便録秣陵孫稚眀家園亭養鶴數十忽一
　隻飛去七日不歸及歸口啣鮮荔支一穂共七枚廻
　翔而下識者曰此東粤荔支也
絳苞甘液　屠本畯荔支譜序翠幄舒張見絳苞之錯
　落瓊瓤剖迸訝甘液之旁唐
黄香　謝肇淛黄香荔支詩栖枝鶯友曽無辨對酒鵞
　兒别有香
作丞噉荔　宋珏詩俞公晚好事垂涎及荔支願貶楓
　亭驛甘作驛丞卑妄意荔熟日端坐飽噉之事有謬
　不然傾耳聽我詞楓亭閩孔道迎送無停時及至荔
　支熟苦情公不知
送荔紅　曹學佺荔支嘆詩玉鏡臺前倚惆悵郎家不
　送荔支紅自注閩俗女子將嫁男家先一年送荔支
　紅
種核　沈周題顧氏種荔核成樹詩人傳顧家園近有
　閩荔栽始聞漫竦企果否兩莫栽閩吳地殊懸此物
　胡來哉
雙髻　徐煓雙髻荔支詩連理枝頭並蒂殷攣胎合浦
　蚌珠迎
荔隂　眀周宣荔隂説長柯密葉日交之而翠隂成月
　交之而金影碎風雪交之不踈不凋荔之隂人有不
　盡知者
收荔蕋　眀黎遂球荔支賦新得一姬其名玉環體若荔
　膚紅裁荔衫息氣荔香嚙脣荔甘又善選擇手持荔
　籃長歌娱毋祝荔宜男則有麻姑仙女臨海渡水投
　吾古方餐花不死衆卉可收獨難荔蕋蝶翅如飴蜂
　釀將醢繞樹䕶持設餳祭醴
作梳　錦湖野談四川某州荔攴一株寔甚美相傳為
　李唐時物太真所鍾愛嘉靖中一州守伐作梳櫳數
　百副至今蜀人以為話柄
　　　龍眼
水晶丸　梧潯襍佩龍眼結寔甚繁剖之色瑩白政如
　水晶丸核映扵外但微覺草氣故風韻逺遜荔支
唱龍眼　閩小記龍眼枝脆熟時賃慣手登採恐其恣
　啖與約曰歌勿輟輟則弗給直坐緑隂中喁喁不已
　頗足娱耳主人謂之唱龍眼
旁挺寥寥　宋珏荔支譜側生歌咏累牘不盡獨旁挺
　寥寥何也觀其赤若金丸肉似玻瓈核如黒漆補精
　益髄蠲渴扶飢功效不可枚舉至扵寄逺廣販利又
　倍扵荔支也
荔稱伯仲　王象晉龍眼詩應與荔丹稱伯仲况兼益
　我筞勲殊
　　　石榴
一桚紅　楊維楨石榴花詩密幄千重碧踈巾一桚紅
染茜　元劉彦冲石榴詩一夜霜飛染茜紅
並蒂　花鏡石榴有並蒂花者又有紅花白縁白花紅
　縁者
重臺　羣芳譜燕中石榴有黄白粉紅大紅者俱千瓣
　其單瓣者中心花瓣如起樓臺謂之重臺石榴花大
　而色深
借榴　李東陽借榴一首寄方石君家海榴四五株意
　欲借之如借書自言花借不在好僅取數尺青扶踈
淡裙　髙啓榴花詩夜來端午宴淡却美人帬
花市千盆　吳寛榴詩都下朝千盆花市此為盛我獨
　解其縳髙枝遂厥性
丹榴忽僵　曹學佺丹榴行可憐沒後見精忠青史相
　傳貫白虹欲知血涙何時滅秋老榴花開尚紅自注
　貴溪被難時樓前榴樹忽僵後數日仍活
珠榴　解縉集大學士徐均舊為宜春主簿奉府符繫
　縣豪于獄豪使人舁大𤓰安石榴十數枚致饋其中
　皆黄金大珠也均不一視即麾出械繫送之府
飽珠璣　沈周詩纍纍枝上寔滿腹飽珠璣
南榴齲齒　吳偉業石榴詩江南逢巧笑齲齒向人開
　自注江南石榴多裂北方獨否
　　　櫻桃
紅香　元程從龍櫻桃賦摭火齊扵銀盤啖紅香之瓊
　液玩其精華服其風味爽可以愈沉疴腴可以美意
　氣
紅粉風流　花史張茂卿頗事聲妓一日櫻桃花開攜
　酒其下曰紅粉風流無踰此君悉屏妓妾
逞素垂珠　吳國倫櫻桃花詩逞素愁金谷垂珠遲玉
　盤
光萬㸃　王叔承逰櫻桃園詩珠林光萬㸃紅亂野園
　芳
雙林寺　帝京景物畧雙林寺後一土山山前一塔傍
　多朱櫻
解饞飽目　弇山園記小罨畫溪之西種含桃嵗得一
　解饞花亦飽目因名含桃塢
紺跗丹顆　眀薛章憲風雨憶含桃詩縱有紺跗垂弱
　蒂分無丹顆綴柔柯
半吐成丹　王士騏櫻桃詩素面相㸔渾似醉朱唇半
　吐欲成丹
　　　葡萄
還葡萄園　玉堂綱鑑成宗時罷太原平陽路釀進葡
　萄酒其萄園民恃為己業者還之
西果　郝經詩葡萄本西果南國誰與種忽憶河隴秋
　滿地無隙空支離半空架串草十里洞一𣲖瑪瑙漿
　傾注百千甕
絞漿成酒　元好問蒲桃酒賦序安邑多蒲桃而人不
　知有釀酒法摘其寔并米炊之殊無古意嘗見蒲桃
　在空盎上者枝蒂已乾而汁流盎中飲之良酒也有
　自西域來者云大食人絞蒲桃漿封而埋之未幾成
　酒愈久愈佳其説正與此合
甘露乳　吳澄蒲桃詩見此西凉甘露乳泠然齒頰出
　寒酥
抱珠眼　丁鶴年畫葡萄詩江海風雷動羣龍悉上天
　秋來風露冷箇箇抱珠眠
石壓青霞　虞集葡萄詩秋深雨足馬乳重舉囊石壓
　青霞漿
畫葡萄　畫麈元僧日觀善畫葡萄盖前此未有為之
　者
大如棗　羣芳譜雲南出葡萄大如棗味尤長如唐史
　所稱波斯國蒲桃大如雞卵者
瑣瑣　筆麈陜西近西域䖏有一種小葡萄號瑣瑣葡
　萄味極甘中土甚珍之
　　　橘
入橘皮　元史張庭瑞屯青居其土多橘課閒卒日入
　橘皮若干升儲之人莫曉也時中州艱得蜀藥其價
　倍常賈人有䘮其資者給橘皮一石助之歸
黄金重　顧瑛詩橘摘並蒂黄金重
賜橘花　揭傒斯集南郊齋宿夢先帝召見便殿手賜
　橘花一枝感而作詩倪瓚詩山園細路橘花香
取二　名臣録孫鼎督學南畿一日庭橘方熟命摘嘗
　因分畀諸生一生獨取其二公問之以奉親對公大
　賞倍遺之
袖中兩橘　獻徴録尹蓬頭嘗晝睡寤而語人曰吾適
　逰洞庭山也出袖中雙橘示人詳見仙
橘熟約逰　陶望齡集予告歸道金閶袁中郎為吳令
　時方食橘曰予竢此熟當來逰洞庭眀年秋中郎書
　至申前約而小園橙橘亦黄緑矣遂行
橘租　髙啓洞庭山詩居人彷彿武陵客户種橘柚收
　為租
漳橘　王世懋集閩漳之朱橘紅而大味極甘
病橘　眀沈宗之詩病橘含辛寔凄然墮曉風本無雕
　飾分敢恨托根窮
橘花茶　王世懋集橘花以之蒸茶向為龍虎山進御
　絶品
洞庭香　山家清供水心先生席上一僧送饐如錢大
　各合橘葉清香藹然先生詩曰不待滿林霜後熟
　蒸來便作洞庭香因問寺僧方云采蓮與橘葉搗汁
　加蜜和米粉作饐各合以葉蒸之
樹寒　吳偉業詩莫設西山戍蕭條是橘官果從今嵗
　少樹為去年寒自注昨冬大寒橘半枯死
鳳仙橘　沈思孝集上賜肴果有鳳仙橘佳甚詳見梨
　　　橙
擘杯　張宏範詩笑倩釵金挑燭影醉嫌杯玉擘橙香
涴橙　陶望齡集洞庭天王寺在橙圃中數百畆間殆
　無襍樹君奭曰人之咏是者金子火珠丹房翠苞若
　是皆涴之耳宜更求雅稱者而亦竟不能得
感橙樹　方孝孺詩序秋林道旁有橙樹處荆棘中㑹
　増置驛舎斧斤幾及遇識者獲免築室既成結寔纍
　然感而為之詩
十月進　眀王弼舶上謡千艘飛過石頭城獵獵黄旗
　發皷聲中使便前傳令急江南十月進香橙
摘早霜　李夢陽詩玉圃新橙摘早霜
　　　柑
善蔵柑　劉基集杭有賣果者善蔵柑渉寒暑不潰出
　之熀然玉質而金色剖其中乾若敗絮予曰甚哉為
　欺也賣者曰世之為欺者不少何往不金玉其外而
　敗絮其中哉
獅頭柑　雲南志北勝州有獅頭柑
乳柑　羣芳譜乳柑出温州泥山為最其味似乳酪故
　名王世貞謝人餉乳柑詩噉時霞漏液剥處霧生香
柑飣　眀陸容詩滿衣柑霧香生飣百甕黎雲暖破春
蘸酒書　眀儲瓘道士山房詩醉來也有回仙興自擘
　黄柑蘸酒書
佛手柑　王世貞佛手柑詩自有色香通妙諦欲將清
　苦味真詮漢宫虚擢銅仙掌消渴文園病未痊
　　　柿
風落早　元成廷珪詩柿因風落早
凌霜侯　眀張定在田録髙皇微時過柴村已二日不
　食至一所乃人家敗園兵火之後惟一樹霜柿正熟
　上取食之十枚便飽後㧞采石取太平過此因下馬
　以赤袍加之曰封爾為凌霜侯
賜紅柿　眀李恕水南翰記相國嚴嵩患痔上賜紅柿
　以療之謝啓有云草木何知頼乾坤之長養桑榆有
　幸承天日之光輝
寜碎玉階　龍興慈記刑部尚書開濟聰敏眀辨一日
　聖祖見柿樹倡句曰柿子熟綿綿不落待何年諷退也
　濟續曰因沾雨露重寜碎玉階前
噉四十枚　談薈王太宰國光嘗大醉面熱不能升公
　座噉巨柿四十枚頃刻都盡
採柿為糧　眀史藳孫傅庭與闖戰于郟縣時天大雨
　粮不至士採青柿為粮凍且餒故大敗豫人所謂柿
　園之役也
佛手柿　閩小記閩南郊外道者岩有柿一株結寔如
　佛手柑指屈伸層叠有長五六寸者皮穰色味則皆
　柿也
海門柿　學圃襍䟽有海門柿罐柿
　　　楊梅
金姥　西湖古跡杭州楊梅塢在南山近瑞石峰塢内
　有一老嫗金姓其家楊梅甚盛所謂金姥楊梅是也
蝟肌粟聚　張雨楊梅詞鶴頂珠圓蝟肌粟聚寳葉揉
　藍初洗
當飡　王穉登詩雨多楊梅爛青筐滿山市兒童當夕
　飡嫣然口唇紫
甘露流齶　楊循吉食楊梅詩有紅有白紫者佳大如
　彈丸圓可握生芒刺口易破碎到牙甘露先流齶
霜乾　李東陽楊梅乾詩霜乾淺帶層冰結紅爛紛成
　萬粟堆
曽未沾唇　玉堂漫筆文徴眀食性多禁尤不喜楊家
　果為作解嘲詩有云十年枉却蘇州住坐令同儕笑
　庸鄙㡬回欲作解嘲詩曾未沾唇心不死
黄帕朱幡　眀金忠士詩黄帕朱幡紫貝囊朱衣小隊
　儼成行奉何勅使留都去為摘楊梅四月嘗
不吐核　談薈王提學世芳噉肉可立盡十餘器每進
　楊梅櫻橘必十斤為度而不吐核
冩生　眀朱應登楊梅圖賦序沈石田為楊梅冩生緑
　葉敷暢朱實纍然即而締觀天趣溢發如江南盛夏
　見其熟時也因為之賦
　　　枇杷
花如雪　顧瑛詩枇杷花開如雪白
誤書琵琶　眀靳史莫廷韓過袁履善適村人獻枇杷
　果誤書作琵琶字屠令君續至吟曰枇杷不是這琵
　琶袁曰只為當年識字差莫即云若使琵琶能結果
　滿城簫管盡開花令君賞譽再三遂為莫逆
留金丸　髙啓蘭若見枇杷詩居僧記取南風後留箇
　金丸待我嘗
北客不知　于慎行賜鮮枇杷詩嘉名漢殿舊標竒北
　客由來自不知
　　　蘋果
枕畔微香　採蘭襍志燕地有蘋果味雖平淡置枕畔
　微有香氣即佛書所謂蘋婆華言相思也
吳地竒物　學圃餘䟽北土之蘋婆即花紅之變也吳
　地無此或載北土以來亦能花能果形味俱减然猶是
　竒物
附氷　帝京景物畧都門内冰于窖凡蘋婆果入春而
　市者附蔵焉啓之如初摘離則化如泥
釋老知　曽棨蘋婆果詩異果曾因釋老知喜㸔嘉寔
　出京師
　　　橄欖
氣韻　郝經咏橄欖詩齒牙噴艱澁苦硬不可持氣韻
　乆始來靈根瀹天池
香勝雞舌　羣芳譜閩中尤重橄欖云咀之口香勝雞
　舌香
薑汁塗樹　襍志橄欖採寔時剥其皮以薑汁塗之則
　盡落
　　　蔗
釀酒　酒小史假焉里丁釀蔗為酒
蔗冰　顧瑛詩蔗漿玉椀冰泠泠
稲田種　泉南襍志甘蔗榦小而長者居民磨以煮糖
　泛海售商其地為稲利薄蔗利厚往往有改稲田種
　蔗者
　　　菱
紫角玉心　元氏掖庭記武宗泛月太液池酒半酣菱
　舟進鮮紫角玉心之竒山聳而至
破紫菱　薩都拉詩酒濁冰盤破紫菱
水面剪青　元氏掖庭記順帝避暑西湖作採菱小船
　命宫人乗之為水戱命香兒製採菱曲為水面剪青
　之調使篙人歌之
代粮　李時珍本草野人收菱曝乾刴米為飯為粥為
　糕為果皆可代粮其根亦可曝收和米作飯以救荒
　歉
掠食　白岳行記由謝邨取餘杭道曲溪被水皆菱角
　舟行掬手可取奴子工掠食偶資咀嚼平生所耻此
　為愧心
菱角　楊慎菱芰辨菱今之菱角芰今之雞頭
菱科　眀王鴻漸題菱科圖風流而復越溪女但採菱
　科救飢餒
得三菱　宋濂集瞿嗣興至孝母思食菱時菱始花孝
　子解衣入水厯覆其葉覔之雙脛皆腫赤俄得三菱
　　　芡
黄盤　馬祖常咏芡詩冶緑黄盤鋪
雞珠　王世貞詩採得雞珠和菱賣
　　　葧薺
生稲畦　王鴻漸題野葧薺圖詩野葧薺生稲畦苦薅
　不盡心力疲造物有意防民飢
帶鄉土　吳寛題葧薺畫冊纍纍滿筐盛上帶葑門土
　咀嚼味還佳地栗何足數
　　　銀杏
破塊得果　湧幢小品浦城縣邨中白果一樹世傳以
　為仙人擲樹枝扵上其枝垂生每年果熟時不生于
　枝節惟于樹身腫成大塊破之可至滿石視凡果差
　小味則同
有雌雄　學圃餘䟽銀杏樹有大合抱而不寔者人言
　樹有雌雄也秋冬葉純黄間楓林中相錯如繡
錯落朱提　吳寛謝人送銀杏詩錯落朱提數百枚洞
　庭秋色滿盤堆
　　　香櫞
盈室俱香　王世懋果䟽香櫞花香寔大置寔盤中盈
　室俱香
剖杯　山家清供謝益齋不嗜酒但喜㸔客之醉一日
　方宴命剖香櫞作二杯刻以花温上所賜酒以勸客
　清芬靄靄覺金罍玉斚皆埃壒矣
經旬猶香　羣芳譜枸櫞香芬大勝置衣笥中經旬猶
　香
　　　木𤓰
鏤花　陵陽集詩注木𤓰園入折山數里供進後方敢
　賣土人取𤓰埋其半扵沙中以紙鏤花貼上以溪水
　洒之日晒乃紅
黄帕封林　元牟巘詩木𤓰已過折山來黄帕封林未
　敢開想見白沙紅照裡繡文磊落見竒瑰
玉液金沙　邱濬謝送木𤓰詩味涵玉液酸仍澁囊蹙
　金沙寔不虚
　　　諸果
紅姑娘　元宫殿記棕毛殿前有野果名紅姑娘外垂
　絳囊中含赤子如珠酸甜可食
不睨庭果　元史許衡從學扵姚樞樞嘗被召入京以
　其雪齋居衡衡拒不受庭有果熟爛堕地童子過之
　亦不睨視而去其家人化之如此
金豆　橘録金豆比金柑更小結寔繁多羣芳譜金豆
　形圓而氣味清香可蜜漬
龍荔　徐氏筆精交趾有龍荔寔如小荔支元陳剛中
　使安南詩云龍荔綴如珠紀其寔也
文官果　果䟽山東有文官果花亦可觀形味稍似馬
　金囊禮部精膳司亦有一株吳偉業詩近世誰來尚
　何縁得此名
無花果　倦逰録木饅頭京師亦有之謂之無花果狀
　類小梨色微紅味頗甘酸嶺南尤多
北果　學圃餘䟽核桃北果而宜山種
花紅　花䟽花紅即古林檎
果園歛手　王鏊集羅一峰生時有竒祥五嵗隨母入
　果園長幼競取先生歛手賜而後受
　
　
　
　
　
　
　
　
　元眀事類鈔卷三十五
欽定四庫全書
　元眀事類鈔卷三十六
　　　　　　　　　　　監察御史姚之駰撰
　　材木門
　　　松
支離叟　元史類編鮮于樞嘗扵廢圃得恠松一株移
　至屋前呼為支離叟
手植松　長安客話彛倫堂前古松是元儒許衡手植
松實　江鄰幾襍志順帝時眀州松樹結寔其大有盈
　尺者
薪巨松　輟耕録白湛園先生續演雅詩灤人薪巨松
　童山八百里盖去上都二百里即古松林千里其大
　十圍居人薪之將八百里也
張雨繖　元王紱詩所居有長松蔚蔚張雨繖
冩髯官　楊維楨題萬松圖詩亟呼圓瓦倒墨汁盡冩
　髯官立成仗羣爭十丈百丈身氣敵千人萬人將
龍形　謝宗可龍形松詩紫髯夜濕千山雨銕甲春生
　萬壑雷
十八公　元馮子振十八公賦序上京東北百數十里
　為蹛林即古八百里黒松林也又數十里為孤驛松
　一根十八榦共挺挺植立頂領撑矗勢各合抱不令
　参差下視蒼岡翠麓無敢抗行其崛竒瓌傑殆九州
　之表未之有也
白松　許有壬逰林慮山記支提龕山門有白松皮葉
　皆異
偹陵樹　燕都逰覽志松園在昌平州延袤里許皆松
　以便陵樹缺移栽也二百年來禁人樵採遂成大林
雙偃松　帝京景物畧送客出廣寜門者率置酒報國
　寺二偃松下左之偃不過簷甃右之偃下俯欄石影
　無逺移遥枝相及眀梁于涘報國寺松歌繞殿古松
　十三株有二痀瘻中人軀緑影倒地苔蘚及倩爾朱
　柱為攙扶如兩秃頂來西胡胡旋舞進金鉢盂如兩
　毒龍降伏乆頭角則俯揚其䰅
一松一形　黄山志山松一松成一形無有重複若楊
　枝洒淨松簪纓松棋枰松其最著也極大者有擾龍
　松蒲團松破石松倒掛松接引松變化離竒不一而
　足
對松　登岱記十八盤兩峽口各有松數十株蒼翠相
　掩里人名其山為對松山
值萬錢　天目山記天目山松形如葢髙不踰數尺一
　株值萬餘錢
西苑松　西苑記自兩掖洞門而升上有古松三株枝
　榦如龍奮爪雲表
赤鯉空飛　都昌縣志柴棚鎮有古松一株太祖征偽
　諒時駐其下萬厯時知縣王廷筞即地建亭䜿梁時
　有赤鯉從空飛下
蟲食樹　萬厯注畧三十二年諸陵松樹蟲食殆盡
執松而坐　日夲志戚繼光勦倭率衆先伏上風次日
　兵出頗早下令各斫一松樹執而坐賊望見意為林
　木俟其行過半乃齊呼躍出賊大驚擾散走
盆盎玩　黄山志黄山松天然蟠結儘足供盆盎玩而
　根盤絶壁過者無由攫取
葉暗花香　何景眀古松歌葉暗秋燈梵殿深花香晚
　飯齋厨靜
羅漢松　屠隆咏羅漢松詩四果總來成佛印一官應
　不受秦侵
金松　台州府志縣出金松垂條如弱栁結子如碧珠
　三年子乃一熟
剔牙松　學圃餘䟽栝子松俗名剔牙松嵗乆亦生寔
化石　素園石譜婺州永寜縣松林一夕大風雨忽化
　為石悉皆新截有松節脂脉
松花餅　居山襍録松花時以杖叩枝紛紛墮落衣祴
　承之調以蜜作餅名松花餅
　　　栢
絡石　西使記博囉城山多栢不能株絡石而長
栢作聲　談薈至正中海塩趙初心掃墓忽聞如老鶴
　戞戞聲諦聽乃是一栢樹頃之衆樹同聲逾時方止
　後為苗軍火其居
㵼秋聲　許有壬詩翠栢㵼秋聲
再生栢　帝京景物畧平谷縣城東延祥觀栢再生栢
　也元時邱真人至盤山過觀中有枯栢扶而摩之曰
　憐惜憐惜而去柏乃葉生茂至今焉
蒼龍伏　湧幢小品髙皇將兵取婺州過蘭溪見古栢
　甚竒駐兵其下後創亭繞之而空其中夜半人望之
　輙有蒼龍伏其上王世懋詩何年古栢尚青青曽是
　髙皇玉輦停不信聖恩偏雨露枝枝都作老龍形
學士柏　眀詩話玉堂後栢二株柯學士潛手植也李
　長沙選館受業于柯後李教習庶常以學士栢命題
　為館課李東陽學士栢歌我見先生種樹年我身尚
　短樹及肩枝蟠江山地可縮手斡造化天無權瓊臺
　翠閣何森爽院栁庭花敢爭長庇䕃長留六月隂盤
　廻直與孤雲上
栢生花　典故紀聞永樂中福建以栢生花為瑞來奏
　帝賜勅責之
漢栢　泰山記炳靈殿前漢柏三四株皆連理中一株
　最巨輪囷擁腫狀尤詭異至眀猶然
千株入雲　隴蜀餘聞自劍州以南盡梓橦縣界古栢
　千株皆大數十圍形狀詭異髙盡入雲是正徳中劍
　州守李璧所植
載栢子　先進遺風董三泉家世㢘介為蜀州守諸子
　請曰大人年髙蜀中多美材後事可計也既致政歸
　諸子間請于公公曰吾聞之人云杉不如柏也子曰
　今所具者栢耶公莞然曰吾載有栢子在種之可耳
　其清介如此
不折一枝　本朝陸隴其靈夀志眀孝子朱仲福其母
　庭前手植一栢仲福終身不忍折其枝晨起即掃栢
　子及落葉跪焚之教其子孫必于樹下
栢屏　顧璘栢屏詩壁立青玉屏下見古栢根相憐嵗
　寒葉鬰作蒼雲屯名園非此種誰可當君門
種盈尺　方孝孺栽栢詩翠栢信良材成長計功遲兹
　晨劚烟雨移種盈尺姿
瓔珞栢　豐道生真賞齋賦龍髯之松瓔珞之栢
　　　檜
石作身　虞集古檜詩根到深泉石作身踈踈香葉不
　知春
兩見發枝　羣芳譜宣聖手植檜紋皆左紐上聳無枝
　而不朽每遇一代興或聖君出則發一枝眀祖龍興
　世宗繼統曽兩見焉
檜花為瑞　眀通紀永樂時蘇揚二府言檜生花為瑞
　上曰近蘇松水灾蔽不以聞乃以此稱瑞小人務諛
　可惡
七星檜　沈周七星檜詩海虞七星檜宜為羣木冠列
　生老子宫與邑作竒觀傳植從蕭梁其説我恐漫騐
　斗形頗全七既斃其半三株寔聊存誰執嵗月筭
分骸檜　湧幢小品𢎞治時杭州同知馬偉取檜折榦
　為二植武穆墓前名分骸檜
給俸　燕都㳺覽志承光殿一名圓殿有古檜一株傳
　為金時遺植自嘉靖以來每嵗給檜俸米若干
孟檜　董其昌孟檜詩愛此孟家檜森然見典型沃根
　洙泗潤含氣嶧山靈
　　　杉
屹如雙闕　范梈古杉行丹靈觀有古杉存屹如雙闕
　當雲門云是鍾君之手植君去此樹餘空邨或云下
　有丹火伏四時地底皆春温
帝摩　貴州志白雲山在廣順州建文帝常遯迹扵此
　上有羅永菴菴外杉二株長數十尺其一經帝所摩
　至杪絶無附枝
杉苗　羣芳譜江南宣歙諸䖏山廣土肥堪挿杉苗成
　行排列每年耘鋤弗襍他本
杉牌　薛瑄詩杉牌賈客房
沾賸馥　吳寛蘇學新杉詩諸生沾賸馥巧匠待長條
　　　梓
有三種　李時珍本草梓木有三種木理白者為梓赤
　者為楸梓梓之美文者為椅
見夢　羣芳譜王之稷通判貴陽運木渡黄河大梓木
　二忽䧟泥中千人不可出作文祭之乃見夢曰吾三
　千年為羣木領袖今乃逐逐隨人後耶必欲應天子
　命非巨舟載不可如其言拽而登舟一呼如躍
　　　楠
紋成山水　格古要論鬬栢楠出馬湖府紋理縱横其
　中成山水人物形者價髙亦頗艱得
木龍　羣芳譜商人採楠木鑿字編筏而下至蕪湖𣙜
　使必擇買商人剔巨者沉于江俟其去沒水取之嘗
　失其一萬厯中一舟漂沒有老人入水若有人扶之
　至潭口榜曰木龍府殿上人冕旒甚偉面有黒痕則
　宛然鑿字也令一人負老人而出俄頃身在大木上
淵玉堅金　眀王煜楠樹賦膚理潤玉體榦兼金姿華
　外妍瀋液内盎
　　　槐
記瑞槐　納延孔林瑞槐序先聖墓林古槐一章枝榦
　偃蹇膚理若鐫刻篆籀龍鳳圖畫不及衍聖公愈加
　培植因以紀瑞
金瑣碎　袁桷詩槐眀金瑣碎
唐槐　泰山記延禧殿唐槐一株至眀代中空而半枯
攄忠　眀李濂集周王端禮門夾路槐盛夏如盖忽枯
　數榦長史劉淳厯陳咎徴進戒王納其言修省枯榦
　復榮王乃書一牌懸扵樹曰攄忠槐
呼刀斬槐　弇州史料南京經歴卜某子好武遇一全
　真以一技誇之全真曰此一夫勇耳吾亦有小技呼
　一刀使斬府中大槐後有百餘刀隨之削槐樹如札
晉軒　李東陽集予奉使南都金谿徐公方掌院事指
　所植三槐謂予曰此樹既枯而復茂意院中有當大
　用如王晉公所徴者屬予𨽻晉軒二字扁于楣際
奴僕檉榆　吳寛槐詩非藉此䕃庇誰結幽亭居立為
　衆木長奴僕檉與榆
猶傳玉樹　眀馬弓陳槐詩濃隂不碍金蓮影虚籟猶
　傳玉樹歌
　　　榆
木有文　元五行志元貞元年蕪湖縣進榆木有文曰
　天下太平
錢作羮　本草綱目三月採榆錢可作羮亦可收至冬
　釀酒瀹過晒乾可為醬
抝榆錢　帝京景物畧京師天壇榆之錢以秋名抝榆
　錢
屑皮　農桑要訣昔豐沛嵗飢以榆皮作屑煮食之民
　頼以濟
不療貧　眀李氏玉英詩柴扉寂寞鎖殘春滿地榆錢
　不療貧
　　　桐
剪唾　雲林遺事元鎮留客夜榻恐有所穢時出聽之
　一夕聞咳𠻳聲侵晨令家童遍覔不得童偽言牕外
　梧葉有唾痕並令剪棄十餘里外盖宿露所凝訛指
　以避箠也
新水沃桐　眀劉溥題福山曹氏畫詩如今桐樹無人
　洗風雨空山㡬度秋注曹氏富甲一郡植梧桐數十
　畝將納凉其下令人以新水沃之謂之洗梧淮兵入
　福山曹氏園亭首被禍故云
貴孫枝　丹鉛總録凡木本實而末虚惟桐反之世之
　所以貴孫枝者貴其實也
子如蓮實　滇南襍記永昌有梧桐子比中州者形頗
　長其大者㡬可當蓮實
洗桐　語林倪瓉性好潔庭前有六桐命童日汲水洗
　之眀王問洗桐詩梧桐生髙岡菶菶貽夏隂挹取葉
　上露為予冩其心何以報爾徳激泉濯朝林
不妨月　鍾惺月下新桐詩是物多妨月桐隂獨不然
　長如晨露引不隔晚凉天
濡毳　眀徐茂吾咏桐綿詩濡毳桐枝别作葩温柔香
　裡玉無瑕
　　　栁
柳課　元食貨志栁課在河間路
栁簡　元史類編秦起宗幼時父削栁為簡冩以授之
　詳見勤學
麗澤栁　元好問詩誰憐麗澤門邉栁痩倚東風望
　翠華自注麗澤燕都西門名
栁巷　許有孚栁巷詩種栁圭塘路行行便向榮
訪永豐栁　眀周憲王集白居易詞有永豐栁宣宗令
　取二株植苑中予于洪武年至長安訪永豐坊乃在
　陜西城内東街尚有垂楊柔枝拂地愛而賦之
栁枝挿背　眀紀事本末燕王命李逺帥輕騎詣徐沛
　令易士卒甲胄與南軍仝挿栁枝于背為識
賞栁　羣芳譜帶溪曲公言西粤無栁僅藩司一株每
　吐葉則治具請三司賞栁以為竒觀
栁莊　眀文華集袁廷玉所居前後皆樹以栁名曰栁
　莊人稱栁莊先生
栁䕶城　劉基詩姑蘇臺下垂楊栁曽為張王護禁城
治河六栁　經濟録劉天河治河有六栁一曰卧栁二
　曰低栁三曰編栁皆為固護堤岸名活龍尾帚四曰
　深栁五曰漫栁六曰髙栁
雪栁　楊基雪中栁詩涙粉凝啼眼珍珠壓舞腰
謔栁　髙啓謔栁詩何恨苦長顰纎姿强媚春慣愁行
　路客差比舞筵人徐賁謔栁詩泣雨愁多眼縈烟誤
　學眉
畫不成　眀馬臻楊花詩品題曽入百花名長恨濛濛
　畫不成
　　　桑
栽桑圖　元通鑑仁宗時司農丞苗好謙進所撰栽桑
　圖説帝命刋印千帙散之民間
避竊桑　元史第五居仁率弟子力農宏度雅量嘗行
　田間遇有竊其桑者輙避之
龍文　元史至元三年夏大都桑果葉皆有黄色龍文
一箇　羣芳譜湖州以桑葉二十斤為一箇
樹燔不損　續通考正徳中山東文登縣火起桑樹樹
　燔而桑無損
採桑臺　泳化編嘉靖時定親蠶禮皇后祭先蠶畢易
　服詣採桑臺採桑三公命婦五採侯九卿命婦九採
取桑穰　啓崇野乗莊烈帝欲行鈔法鈔局言須桑穰二百
　萬斤例採産桑諸省蔣徳璟言北直山東河南已遭
　蹂躪無桑矣浙直雖宜桑地而水旱頻告亦難括取
　後竟不能行
矮婦卜價　湧幢小品湖州章姓者預占桑價賤即畜
　之二十年無爽生計遂饒一日賽畢有婦人矮而肥
　卧地求齋其家叱之婦曰我連嵗為汝應卜助生何
　吝一齋匍匐入門忽不見自後卜吉而畜其價必左
玉堂隂　李東陽詩采桑玉堂隂隂濃樹婆娑一採不
　滿筐竟日能㡬何乃知富貴地不及窮山阿日下舊
　聞今院中先師廟庭古桑尚存當即西涯所賦也
　　　楓
製錦　馬祖常詩光山楓製錦
如潑丹砂　眀鍾人傑過楓林記楓林在城西南隅障
　天蔽野了無襍樹時夕照已在林腰横射葉上光彩
　如潑丹砂
生李　異林宏治乙夘長沙大旱楓樹生李實
蟻穴無歸　李東陽集諸生有作紅葉詩者愛其末句
　云晚來蟻穴無歸路應恨蕭蕭匝地風
秋霜媚人　徐渭紅葉詩祇言春色能嬌物不道秋霜
　解媚人
　　　椿
影不移　宦㳺紀聞涿州有靈椿寺寺中椿木一本極
　大凡樹影皆隨日月為斜正而此椿影早暮未嘗少
　移
不脱片葉　湧幢小品福州白崖之顛有椿一株榕葉
　槐身從無鳥跡海風暴至不脱片葉三年一結子如
　紅豆一道士月眀見樹頂羽衣數人隨以鶴鹿盤桓
　其上隐隐有笙簧聲
椿芽　野菜箋香椿香椿慎勿譁兒童攀折來㸃茶
　嚼之竟日香齒牙元好問云溪童相對採椿芽
當𬞞　花木考採椿芽食之以當𬞞亦有㸃茶者
　　　榕
祭樹復榮　本朝閔叙粤述榕樹門古桂州南門也門
　上榕一株巨至百圍分根下跨至地元至正間忽枯
　平章唐元公祭之復榮人以為異
中可盤坐　丹鉛録福建龍泉菴有榕木其中亦可盤
　坐五六人
榕城　榕城隨筆閩中多榕樹因號榕城閩以北無此
　榦既生枝枝又生根垂垂若流蘇少着物即縈繫或
　就本榦自相依附若七八樹叢生者
中原不識　吳寛榕江記榕既偏生一隅中原之人初
　不之識僅一見于子厚之詩而已
榕門　眀傅汝舟集南峯菴菴徑有古榕樹懸枝對峙
　宛若闗門詩古樹上危根依天巧出門
　　　烏桕
望若梅花　元盧琦集前邨烏桕熟疑是早梅花
成林可畫　陸深集饒信之間多桕冬月葉落結子放
　蠟每顆作十字裂一叢數柯望之若梅花初綻逺近
　成林直可畫也
　　　黄楊
堅質比松　元華幼武黄楊詩未應逢閠厄堅質比寒
　松
厄多材短　吳寛百榦黄楊詩厄多逢嵗閠材短謝良
　工
　　冬青
冬青塜　倪端叟遊杭襍稿㑹稽唐珏聞發宋陵事潛
　收宋諸陵遺骨埋之又于宋常朝處掘冬青樹植扵
　冡上詳見興亡
比屋綺羅　委巷叢談洪武中浙江都司徐司馬令杭
　城人家各植冬青樹扵門數年後街市緑隂匝地張
　輿詩云比屋冬青樹人皆隐綺羅
屋瓦盡碧　王穉登客越志云入武林門人家門外悉
　是冬青樹蒼翠鱗鱗屋瓦盡碧人從樹裡行不見赤
　日也
　　　羣木
兠羅綿樹　元史緬土産有兠羅綿樹類椶髙五六丈
　結實如掌土人以麵納罐中以索懸罐扵實下劃實
　取汁熬為白糖其葉即貝葉也
樺皮　袁桷題樺皮詩褐裳新脫玉層層紅葉朱蕉謝
　不能擬製小冠韜短髪意行雲水一枝藤
埋寃樹　元周霆震埋寃樹歌出城十里西南去行役
　經過倦休䖏崔巍古榦落蒼藤相傳此是埋寃樹樹
　名那得呼埋寃閲人累嵗官道邊朝吁械繫逮詞訟
　夕敝鞭朴逋税錢
入火不焚　輟畊録回紇野馬川有木名鎖鎖燒之其
　火經年不滅且不作灰彼處婦女取根製㡌入火不
　焚能辟寒
五榖樹　王世貞集丞相府後有五榖樹當初夏時其
　寔若稲麥者則稲麥登為魚形則大水
菩提樹　天啓宫詞注英華殿前菩提樹二株子不從
　花結與花並發而附于葉背可作佛珠此樹為李太
　后手植即所稱九蓮菩薩也
念珠樹　雲南志念珠樹出大理府每穂結寔一百八
　枚
官樹妨班　泳化編彛倫堂前一大樹許平仲手植李
　時勉為祭酒嫌其枝榦旁落妨諸生班列令稍伐去
　王振藉以䧟公
樹衣　談薈滇中雞足山龍華寺多古木木杪有絲飄
　飄下垂長數尺許土人取之織以為服名曰樹衣
萬木圖　楊士竒集楊達卿先生當元季民飢思發廪
　賑之指山號于衆曰有能相吾力樹木者先予榖若
　干于是争願出力所活不可勝計居數嵗木已鬰然
　先生曰無苟自利于是木之所施利益多阮左丞作
　萬木圖以表之
風流樹　湖廣通志施州慢木寨有木名普舎樹普舎
　華言風流也昔覃氏祖于東門闗伐一異木隨流至
　那車復生根而活四時開百種花覃氏子孫歌舞其
　下花乃自落取而簮之若他姓往則花不復落
瑞木　湧幢小品洪武元年臨川獻瑞木木中析有文
　曰天下平質白文黒當有文䖏木理隨畫順成無錯
　迕者
木孕文　解縉永樂頌序蒲盧上有文曰太平或取以
　獻上郤之為賦木孕文
採木　歸有光集奉天殿灾命大臣開府江陵採辦大
　木時近水無復峻榦乃行巴庸𤏡道轉荆岳至東南
　川往來督責鈎之荒裔中于是萬山之木稍出
樹中仙藥　隴蜀餘聞萬厯時鞏縣東路旁聞仙樂細
　聆之聲出樹中一匠欲窮其恠揮斤斫之樂聲自樹
　飛去廵按姚思仁聞扵朝
風吹異葉　獻徴録周新按察浙江一日視篆忽旋風
　吹一異葉至前左右言城中無此木獨一僧寺有之
　去城差逺公悟曰此必寺僧殺人埋其下也寃魂報
　我矣發之得婦人屍
葉兆　談薈雲南江之南有古樹春初葉萌自北兆雨
　自南兆旱自西則風雨時
　　　竹
深入竹郷　元史類編孝息齋善冩竹後使交趾深
　入竹鄉于竹之形色情狀辨析精到作畫竹墨竹
　二譜
渾心竹　耶律楚材集西域有渾心竹
號竹西　李日華筆記元楊瑀為行省掾晚棲峯􁇣間
　植竹千竿自號竹西居士趙仲穆圖之楊㢘夫為作
　記張雨詩問訊楊雄宅深居在竹西
竹課　元食貨志至元四年使懐孟等司竹監凡賣竹
　皆給引後又扵衛州立竹課提舉
竹寔為粮　元史世祖時太平縣飢民採竹寔為粮活
　者三百餘户
盆竹　元僧善住盆竹詩瓦缶不多土娟娟枝葉蕃豈
　知么鳳尾元是古龍孫
瑞竹　宋元集如鏡伐竹架過墻蒲桃斷竹挿地復生
　枝葉稱曰瑞竹以詩贈之詩鳯梢依舊生虚籟龍籜
　相將添逺孫
筍脯　元吉雅木丹詩紅稲供炊筍脯香
江南此君　眀詩話戴冠題姚少師畫竹詩客邊偶冩
　龍孫譜忘却江南有此君王湛求云此風人善謔之
　遺也
伐竹以賜　王世貞史傳景帝重于謙謙病痰醫需竹
　瀝上為親幸萬嵗山伐竹以賜
一竹千錢　唐順之竹溪記京師侯家富人之園致一
　竹輙不惜數千錢然纔遇霜雪又槁以死
比玉　王世貞萬玉山房記君子比徳于玉而比玉于
　竹玉温潤而澤縝密以栗竹之質同也玉有禮地之
　珪曰琅玕之青碧竹之色同也叩之清越以長竹之
　音同也音之在樂有八而各居其一又同也玉稱君
　子竹亦稱君子又同也胡弗比也
鳳城萬樹　眀宣宗緑竹引鳳城之陽禁苑東琅玕萬
　樹凌青空
欽安百尺　夏言觀欽安殿栽竹詩欽安殿前修竹園
　百尺琅玕䕶紫垣夜夜月眀揺鳳尾年年春雨長龍
　孫
痩竹　李東陽題陸寛痩竹卷詩江南陸郎痩于竹種
　竹城東玉河曲未論千尺勢能長剛道兩竿軒也足
　恥隨桃李鬬芳腴只共松杉伴幽獨
隂欲雨　眀唐時升東園詩竹隂長欲雨花氣不因風
竹母　徐渭逰記春日就馬丈園飲穿籬過别徑掘竹
　母數根而去因記以詩
竹無根　眀林垐題畫竹詩所南之蘭無土恥齋之竹
　無根想見百千年後熒熒紙上血痕案垐號耻齋侯
　官人除海寜縣家居死事
竹窩　眀吳鎮竹窩詩阿香怒鞭籜龍尾斑鱗蝕去痕
　未洗天風吹作萬琅玕翠壓修林收不起
交竹　薛瑄詩生平苦愛竹義若君子交茲軒忽見之
　俄頃漆在膠
黄旗青筍　徐禎卿内中偶述詩朱莒殊方貢黄旗使
　者回内園春未到青筍渡江來
劚雪堆　吳寛謝人恵冬筍詩聊供香飯抄雲子為想
　長鑱劚雪堆
賜鮮筍　于慎行紀賜鮮筍詩蒲筐乍解香盈座錦籜
　初分緑滿盤
老師少俊　李東陽集佩之恵筍乾自稱玉版老師謂
　原慱冬筍為吳山少俊叠韻為謝
　
　
　
　
　
　
　
　
　元眀事類鈔卷三十六
欽定四庫全書
　元明事類鈔卷三十七
　　　　　　　　　　　監察御史姚之駰撰
　　飛鳥門
　　　鳳
皷山鳳　納延詩朱鸞應瑞黄河清聖人啓運乾坤寧
　自注金将亡新鄉河清皷山鳳出應國家将興之兆
赬爾鳥　燉煌新録約蘇果勒澤中有天仙椒大如弹
　丸焚之香徹數十里毎燃椒則有鳥自雲際翩□五
　色名赬爾鳥葢鳳凰之種
神鳳操　明髙帝神鳳操鈞天奏兮列丹墀俄翩翩兮
　鳳凰儀歛翺翔兮棲梧枝彼觀徳兮直為我辭
分體似形　楊慎鳳賦緑圖賛於帝曰臣聞鸞鵷鸑鵠
　得鳳體而分者也頒雀諌珂定甲錦駝竊鳳形而似
　者也且蜚翼生鳳凰鳳凰生鸞鳥鸞鳥生庶鳥庶鳥
　之變乃産妖鳥是曰羽蟲之孽臣恐百世之後誣天
　矯神必求鳳而弗能将歌舞羽孽而珍貺咎徴
　　　孔雀
孔雀膽　元史雲南梁王以阿結主妻大理叚功或譖
　之王以孔雀膽一具付主乗便毒功主不從
文章　王世貞詩孔雀雖有毒不能掩文章
穿樹　楊慎滇海曲孔雀行穿鸚鵡樹錦鶯飛啄杜鵑
　花
朝王　明貝翔孔雀賦序世傳孔雀當己午時則振翎
　舒尾若拜舞狀以為朝鳳鳳為百鳥之王故曰孔雀
　朝王洪武中余覩于東圃凡厯二時而後止因嘆羽
　毛之族猶有尊上之誠故為之賦
金閃翠紛　明張治道孔雀賦怒則危冠閒則舒體尾
　屢變而如雲貌恂恭而有禮雖寳愛之周身實珍竒
　之在尾金閃爍而浮光翠繽紛而極斐
　　　鶴
鶴菴　劉因集或贄大經鶴二畜庭中遂名其居曰鶴
　菴
惜鶴十咏　張養浩集予嘗得一鶴之尤者甚愛而之
　偶為田嫗傷其脛而斃因取其始末作十詩慰之題
　曰購鶴友鶴病鶴醫鶴挽鶴招鶴憶鶴瘞鶴夢鶴圖
　鶴
生有鶴飛　倪纘集荒邨盡日無車馬時有殘雲伴鶴
　歸注云雲林子之生也有一白鶴飛集林上其後避
　地江隂華亭鶴亦隨之翔舞不去及雲林沒遂去不
　復返
雙金鶴　水南翰記經筵設文華殿殿中金鶴一雙東
　西相向立盤中下有跌架以口銜香香黑色如細燭
　外國所貢
鶴糧　湧幢小品張司令慕楊鐵崖名迎之既而辭去
　司令出米滿載相送云是鶴糧鐵崖素愛鶴不能郤
　乃以分給貧者
鶴遶鄉宴　名世類苑李文逹舉河南鄉試第一名宴
　鹿鳴有鶴數十旋繞其上
日食官廩　王世貞二鶴賦序尚書刑部省中有二鶴
　焉朱冠縞衣昂歩接趾日食官廩優游長日然毎一
　驤首雲霄之翼嘹唳躑躅若有所恨慕者余悲之為
　作短賦
乘鶴昇天　續文獻通考裴慶蘇州人天師某知其異
　人長跪延之慶約三年後俟我於廬峰頂上至期擔
　棄履數石壘一洞而入火自内發烈熖中見慶乘白鶴
　昇天天師俟於廬峯頂上慶果至遂並去不知所
　之
海鶴頂　類纂海鶴大者脩項五尺許翅足稱是吞常
　鳥如啖魚鱓成化間有至漳州者漳人射殺之復有
　以頂貨者又島夷人剥鶴頂售於舶估比至閩廣價
　等金玉
騎鶴飛去　明彭輅集尹蓬頭在南都時劉瑾謀不軌
　惡尹私有詆斥羅而戍之闗右至戍所偶過鐵觀騎
　一鶴凌空飛去
鶴應呼嘯　陶望齡集徐渭修偉肥白音朗然如唳鶴
　常中夜呼嘯有羣鶴應焉
孤鶴避宿　陳子龍集許氏有二鶴其雄斃後有復以
　二鶴贈者孤鶴踽踽避之不同飲啄雄者意挾兩雌
　則引吭相搏擊夕䨇鶴宿於池則孤鶴宿於庭其在
　庭也亦然
醮壇鶴　夏言醮壇鶴降詞白鶴下遥自九天來圓頂
　丹砂千嵗大修脛紫甲苔玉骨本仙胎
　　　天鵞
頭鵞　劉因咏白海青詩平蕪未洒頭鵞血
賞金一錠　輟耕録元鷹房每嵗以所養海青獲頭鵞
　者賞黄金一錠以首得之又重三十餘斤且以進御
　膳故曰頭鵞
十四頭　王惲詩今年校獵饒常嵗一色天鵞十四頭
　　　鷹
海東青　元史遼陽省進海東青二十四驛每驛給牛
　六頭使者食米五石鷹食羊五口
建屋居　元史類編文宗時命興和建屋居海青上都
　建屋居鷹鶻
白海青　元袁易集尚方有賜江浙省臣白海青者為
　賦之詩孤飛雪㸃青雲破一擊秋生玉宇寛
啄蝗　玉堂綱鑑元至元時武陟縣禾将熟有蝗自東
　來縣令張寛仰天祝曰寧殺縣尹無傷百姓俄有黒
　鷹羣飛啄食之
鷹語　渉異志大興劉公機為諸生時畿郡有鷹神乃
　一獵鷹也一日飛止公宅奴以糍飼之不潔鷹攫其
　奴若懲之者居數日呼公語曰劉機爾大貴人他日
　當坐八人轎至南京語已飛去後公果如其語云
璽作墜　呉偉業集元晾鷹臺鷹墜皆用先朝舊璽改
　作
生鷹　元王士熈詩白鵞海上生鷹獵紅藥山岡詐馬
　朝
錦絛脱　李東陽題䨇鷹圖詩丹青落手翩欲活韝上
　驚看錦絛脫
　　　鵰鶚
鵰生犬　西使記西海皂鵰一産三卵内一卵生犬灰
　色毛短随母影而走所逐無不獲者
銅鵰　張昱輦下曲五垓千陛立朝廷檻首銅鵰一丈
　翎
鶚止庭　元史王鶚始生有大鳥止於庭鄉先生曰鶚
　也是兒其大名乎因名之鶚後為狀元仕至資善大
　夫
　　　鶻
賜白鶻　姚燧集白鶻觜爪如玉帝以賜蒙古且曰是
　禽惟朕及鷹師所鞲以卿世臣故賜
金鴉鶻　元史文宗時諸王達爾瑪等各遣使來貢蒲
　桃酒西馬金鴉鶻
怒失鶻　元史竇黙侍帝於幄殿獵者失一鶻帝怒侍
　臣或從旁大聲謂宜加罪帝惡其迎合命杖之釋獵
　者不問既退劉秉忠賀黙曰非公誠結主知安得感
　悟至此
變赤　趙孟頫赤兔鶻賦序皇慶元年上賜大都留守
　白兔鶻一翎翮皓潔白雪同皎至延祐元年凡三籠
　而毛羽變赤光彩艷異勇鷙加於疇昔雖老於五坊
　者亦不知其所以然乃為之賦
鶻胎　袁桷詩海國名鷹豈鶻胎
戒畜鶻　明周憲王集宫人雲英善詩余嘗命詠鶻雲
　英以箴進戒余勿畜
海東鶻　元史武宗時中書省言進海東鶻者當乘驛
　馬五百不敷勅遣括民間車馬兵部請以各驛馬陸
　續而進勿括為便從之
　　　鸛
香木返魂　客座新聞永樂中劉家河天妃廟一日僧
　外歸見鼎中二鶴卵已熟命還之曰不望其生但免
　鸛之悲號耳後數日忽出二雛探其巢得一木五彩
　如錦香風馥郁有倭人見之驚曰此聚窟洲返魂香
　也
義鸛　髙啓義鸛贊呉報恩寺浮屠之顛有鸛二巢焉
　出返必俱一日雄罣輪索中久之宛轉而絶雌依其
　旁弗去羣鳥欲磔之輙引喙怒逐逮毛骨盡化乃已
　風雨之夕哀唳噭噭若號慕然
墨身朱喙　楊一清集王尚書佐㓜敏慧光禄君初丞
　譚城驛有中貴宿驛久人厭苦之公夜宻令人取庭
　樹巢鸛墨身朱喙而縱之中貴見而驚詰諸館人皆
　驚以為不祥遂去之
鸛訴　明詩話海鹽劉鋭有僕善射一日水鸛集資聖
　寺鴟吻僕射之貫其左翮鸛帶矢盤旋良久竟集中
　庭如臆訴者鋭曰嘻必僕也命㧞其矢縱之不能飛
　乃命僕飼之旬日瘡愈而去
　　　雉
感鳴　元任士林感雉鳴賦承后皇之佳恵胚太和於
　卵翼被文繡於外體抽肺肝之五色将自㧞于羣飛
　羌好脩而强飾吁嗟乎余身之章兮又安知非余身
　之賊
變為純潔　劉詵白雉賦序夫雉文繡者也變為純潔
　非世道休明不及此
綴錦　明周憲王元宫詞埜雉滿鞍如綴錦馬前珍重
　是黄鷹
　　　鳩
題畫鳩　泳化編李文祥有風節萬安當國欲引以附
　己因延欵於家屬題畫鳩文祥末句云春來風雨㝷
　常事莫把天恩作己恩安深銜之
不忍去主　陳子龍集畜鳩者以午日剪其舌飼以靈
　砂則能言李氏有一鳩甚慧或願以十金易之鳩曰
　我居此久不忍去主人紿之去鳩竟不食哀鳴告歸
　遂還李氏
槖鳩和尚　蓬櫳夜話新安市有槖鳩和尚行負一槖
　遇空濶處趺坐良久啓槖鳩冲出飛繞一匝師舉槖
　鳩即投入
　　　鸚鵡
鸚鵡贓　元史臺臣言陜西行省受人鸚鵡請論如律
　詔曰鸚鵡㣲物以是論贓失於太苛
圓舌　馬祖常詩圓舌教成鸚鵡話
縈絲屈玉　元馬祖常王繼學鸚鵡聯句南荒孕靈質
　西顥發麗曲頸綬紅縈絲喙棘頳屈玉
誦無逸篇　明詩話泰陵時沈瑩中為女學士在大内
　暇飼白鸚鵡教之誦尚書無逸篇
緑羽變黄　王鏊集成化時中貴有以黄鸚鵡獻者王
　端毅恕上疏曰漢末䑕巢於樹野鳥變色以為不祥
　夫鸚鵡本緑羽而今黄豈非野鵲變色之類歟　湧
　幢小品雲南百夷中産黄鸚鵡永樂中常貢此金文
　靖有賦
有兩耳　筆麈萬厯丙子一日講畢上遣中使持赤墨
　鸚鵡各一示羣臣赤者毛色嬌麗墨者有兩耳
呼老天子　明史藁寘鐇襲王爵素狂誕巫王九兒教
　鸚鵡妄言禍福毎見寘鐇呼老天子乃遂覬望非分
詩懷舊主　大梁一市店養鸚鵡甚慧一公子購之賈
　人籠之以獻鸚鵡悲愁不食自歌云我本山貨店中
　鳥不識臺司衙内尊最是傷心懷舊主難将巧語博
　新恩越五日苦口求歸垂頸氣盡人稱為首陽鸚鵡
朱衣翠裳　湧幢小品成化間海南進紅鸚鵡朱衣翠
　裳沈啓南見而圖焉又王世貞紅鸚鵡賦粤古西王
　母命彼青鳥使於祝融祝融賓之便□不通爰祈孟
　虧遴報聘者百羽遒盡而得鸚鵡錫之緋服毋與緑
　伍
雪鸚　孫蕡詩炎方已見來丹荔交趾還聞進雪鸚
冠如芙蓉　五雜俎閩中稅監求異物於海舶以進御
　有黄鸚鵡其頂上有冠如芙蓉
　　　鶯
圓聲流羽　元台哈布哈賦得上林鶯詩圓聲度繁葉流
　羽拂髙枝
揀枝啼　劉秉忠詩黄鸝只揀好枝啼
金陵郡公　楊慎集郄后妬武帝令敇中庖以倉庚為
　宫膳倉庚中有老而慧者鼔􁯮作人語郄后聞之幡
　然為逮下帝乃放倉庚封為金陵郡公唐世金衣公
　子其後也
一聲一杯　李攀龍詩長夏園林黄鳥來百花春酒復
　新開主人把酒聽黄鳥黄鳥一聲酒一杯
舊時聲　袁凱新鶯詩芳樹何年到西園夢裏驚不須
　重聽汝只是舊時聲
　　　雀
白翎雀　明姜南輟築記朔漠無他禽惟鴻雁與白翎
　雀鴻雁秋南春北惟白翎雀雖窮冬沍寒亦不易處
　薩都刺詩淒淒幽雀䨇白翎飛飛只傍烏垣城平沙
　無樹巢弗營雌雄為樂相和鳴互見樂
市雀相送　王世貞集王文成兒時即能詩然好嬉戱
　一日之市與鬻雀者遊客熟視之出篋錢市雀而送
　之歸塾曰少年貴當極人爵立非常功名
放黏雀　顧璘集陳鋼知黔陽縣嘗以公事至他邑道
　旁小兒黏雀為嬉問知公名相顧曰公必惡我等戕
　物命悉縱雀去
臂上雀形　庚巳編范某妻患瘵或與方云用雀百頭
　以藥飼之服其腦當瘥妻覩雀嘆曰以吾一人殘物
　命至百開籠放之病旋愈且生一男男兩臂各有黒
　誌如雀形一飛一啄不減刻畫
雀銜牌　五襍俎京師戱者籠一小雀置小骨牌寸許
　擊鑼一聲雀以口銜其機門便自開令取天牌則銜
　六六出餘牌亦然觀畢復擊鑼一聲雀入而門自閉
縱雀雛　明鄒守愚集翁尚書萬逹五嵗時或携雀雛
　畀公玩方適而兩雀悲鳴從之夫人顧公曰兒能活
　此乎公縱之去夫人喜曰吾兒他日必能活人
萬爵飛鳴　焦竑集王文肅錫爵生時有萬雀飛鳴樓
　前盤旋不去遂命今名
集肩　湧幢小品哱拜未反前一年有雀集拜之左肩
　旋右繞者三匝凌雲而翔拜大喜及次年是日寧夏
　軍亂推拜父子為王未㡬敗滅
狎久喧多　陳獻章瓦雀詩狎久如私昵喧多類滑稽
　行蔵非社燕飲啄混家雞
　　　烏鵶
烏城　宋濂集元至正中嘉禾城西有烏數千營巢於
　地圍八尺崇五尺晝夜不休未㡬大盗起遂詔郡縣
　築城自嘉禾始此與唐貞元田緒境内事相類
忠烏　楊維楨丈人烏樂府丈人愛爾烏獻忠不獻諛
　命爾曰忠烏
烏啼曲　明僧宗泐詩序天台王文起以故官例遷汴
　念親老不得養思慕彌篤邸房有古槐羣烏俄集久
　而弗去及文起遷其居烏亦随之其孝感如此為作
　烏啼曲
銜嚢　異林宏治時武昌城中飛鵶銜一􁂫市人逐之
　嚢墜啓視之中有火礫五枚是嵗火災凡五見
向舟鳴噪　李夢陽集獻皇帝初封興王之國舟泊龍
　江闗烏鴉以萬數集江栁向王舟鳴噪其中興之應
　歟
烏朝　明建文帝詩百官此日知何處惟有群烏早晩
　朝
獻白鴉　明紀事本末宏治中保定撫臣獻白鴉為瑞
　禮部尚書傅瀚劾其不當奏詔斥遣之
鴉語　明張怡續筆崇禎戊寅張秋鴉作人語云人少
　人少無米怎了未㡬李青山作亂殺人盈野嵗大飢
　兖東西四百餘里寂無人
烏朝　空同子宏治初予侍朝毎鐘鼔鳴則烏鴉以萬
　數集於龍樓長老曰此百鳥來朝也然久矣後正徳
　間不復見此
朝鴉　明汪元錫朝鴉詩景陽鐘動曉鴉飛漢殿千官
　拜玉墀仙仗纔移東殿去翩翩栖滿萬年枝
鴉陣　明穆文熈鴉陣賦序訪如全衲子於真空堂古
　樹環生羣烏萃止如全述其朝暮去來之狀甚竒余
　惟鴉兵象也羣集陣形也兵陣之間非禅僧所居而
　如全則降心戰勝焉為作鴉陣賦
　　　鵲
白鵲　五朝注畧嘉靖時湖廣獻白鵲
帝家白鵲　三朝聖諭録太宗在北有白鵲之瑞監國
　命宫僚具賀表草皆未愜持示士竒命改之士竒改
　一對云望金門而送喜馴丹陛以自儀又一聯云與
　鳳同類蹌蹌於舜帝之庭如玉有輝翯翯在文王之
　囿監國喜曰此方是帝王家白鵲也
鵲報狀元　西樵野記羅倫赴春闈賃一室於梁間墜
　一軸乃枝梅上棲䨇鵲欵書報狀元三字又詳見狀
　元
占鵲鬬　王鏊集皇甫仲和有異術一日出朝有一衛
　士求相仲和曰汝不能正内妻妾在家相鬬不觧何
　相為衞士不信至家果然人固詢之曰彼問時見屋
　上两鵲正相丈是以知之
邊將白鵲　劉草忩題䨇喜圖送人出塞詩云逺随金
　印出邉州早報平安入鳳樓剪取白羅飛繡影旗竿
　十丈掛羌頭
鵲集冠　啓崇野乘丁賓為南法司嘗露章請釋寃獄
　發䟽日有鵲飛集冠上麾去復來頃忽銜筆而去
感鵲哺　語林明太祖行後苑見巢鵲哺雛曰禽獸且
　爾况人乎令羣臣親老者歸養
鵲帖　明張元忭集沈束為給事以論嚴氏下獄時上
　好鈎察外事獄中一語動錄以聞謂之監帖一日進
　帖云有鵲當沈束前噪不休束曰豈有喜及罪人者
　耶葢謾語而上信之後遂釋之束繋獄十八年而白
　首歸田乃以鵲帖之故
元衣素襟　李東陽鵲賦修尾長喙元衣素襟皦皦竒
　質泠泠警心
　　　鴻雁
繫書雁　元史郝經拘宋十六年汴中民射雁金明池
　得繋帛書詩云露落風髙恣所如歸期回首是春初
　上林天子援弓繳窮海纍臣有帛書後題至元五年
　九月一日放雁獲者勿殺國信大使郝經書於真州
　忠勇軍營新館王逢集郝經帛書虞人獲之以聞上
　遂進師南伐書今蔵秘監劉澹齋家袁桷題郝伯常
　雁足詩一寸蠟丸慿雁寄明年春盡竟生還
飛鳴食宿　薩都拉飛鳴食宿雁詩影随薊北月横塞
　聲斷江南霜滿天雨暗蘆花愁夜渚露香菰米下秋
　田
雁婦　楊維楨匹鳥曲上林雁婦忍流離九嶷倀倀天
　萬里
雁帶秋　黄庚詩年年江上無情雁只帶秋來不帶書
雁媒　郝經雁媒詩信禽法天運斷不為炎凉偶為篝
　燈誤縳足離江鄉飲啄養為媒朋儔總相忘被獲反
　為用竭力如鬼倀
獻白雁　明紀事本末淮王獻白雁二賜金幣世宗曰
　天降祥羽其告廟
賦赤雁　薛應旂集舒芬甫成童入郡學嘗作赤雁賦
　郡守竒其才當魁天下
賦雁字　明唐時升集楚中才士近為雁字詩呉中亦
　有繼作者俱未之見木落天空躊躇隴首日覩來賓
　之侣遲速應節踈宻成文有感於中遂成二十四首
來雁　明俞允文來雁賦序大梁王公以㢘平恵愛為
　邑隆慶二年冬公在㕔事有翔雁降於庭依遲宛頸
　留止不去公乃異而畜之葢公之理行不惟孚於民
　而直暨於翔泳矣
排雲帶月　明區大相秋雁詩排雲聲漸衆帶月影全
　稀
　　　鷺鷥
碧玉檠　張雨詠鷺鷥詩碧玉燈檠䨇足瘦白麻衣袂
　一身輕
晴江雪　元葉顒鷺立寒江詩疑是晴江沙上雪黄昏
　一㸃未分明
鷺影　元好問詩鷺影兼秋静蟬聲帶晚凉
　　　鴿
函鴿獻書　輟耕録顔清甫曲阜人偶彈一鵓鴿於稍
　翎間得書一緘上題曰家書付男郭禹開拆禹乃曲
　阜縣尹其父自真定寄至者時禹改授他縣去鴿未
　及知故爾清甫取木匣函鴿抵禹官所并獻其書禹
　曰畜此鴿十七年矣凡有家書雖隔數千里亦能傳
　致
義鴿　楊維楨集予讀康里相家義鴿志為之唶曰嗟
　乎通文史如衞仲道妻而有不鴿如者為賦三章
玉鴿　居易録永樂中忽有玉鴿十二枚飛集天夀山
　後於其地卜長陵至徳陵凡十二陵而止思宗則碣
　葬田妃墓而已
足繫書　明郝卭贅筆正統間有人在淮揚一日大風
　雨有鴿墮主人屋上困甚将取烹之見其足繋書一
　封裹以油紙視其封字則此鴿自京師來纔三日耳
　因仍使飛去
被放復還　皇甫汸義鴿賦序余客居陪京嘗養鴿十
　餘輩㝷圖歸計命童子悉放之一鴿夜去晨來徘徊
　瞻顧意若戀戀因感而作賦焉
傳鈴　王世貞馴鴿賦忽天樂之鏳鈜知傳鈴於尻末
　始順風而揚聲奈廻飈之錯節
　　　燕
貞燕　元馮子振貞燕記元貞二年䨇燕巢於燕人家
　一雄死雌悲鳴不已朝夕守巢哺諸雛成翼而去明
　年雌獨來人視巢生二卵疑其更偶徐伺之則抱獨
　之殻耳自是秋去春來凡六稔人目為貞燕云
燕擠雛　尹廷髙巢燕行序巢中雌燕斃衆雛待哺雄
　别偶一雌來愛飼加至未㡬乘雄之出也盡擠其雛
　乃自育卵予見其事因紀之
京城燕　納延詩三月京城寒悄悄燕子初來怯清曉
　自注京城燕子三月方至甫立秋即去
三寸黒　元錙泰晩春詩社燕低翻三寸黒海棠㣲褪
　一分紅
珠箔烏衣　楊基雪中燕詩玉樓迷故壘珠箔見烏衣
　斜訝衝花落輕疑掠絮飛
聚燕臺　帝京景物畧采育東南有阜髙一丈曰聚燕
　臺每嵗秋社燕辭巢日必各将其雛數千百聚此臺
　呢喃一二日然後分翔而去
睡燕　謝宗可睡燕詩魂飛漢殿人應老夢入烏衣路
　轉迷却怪捲簾人喚醒小橋深巷夕陽西
莫逐燕　明紀事本末建文中有道士歌於途曰莫逐
　燕逐燕日髙飛髙飛上帝畿至燕王入南京其言始
　騐
獻白燕　萬厯注畧翰林産白燕輔臣獻之中使馮保
　曰主上冲年不可以異物啓玩上㝷以白燕送出
燕子飛入　傳信録洪武初京城既定上行視謂劉基
　曰城髙如此誰能踰之基笑曰人無能除是燕子㑹
　飛入耳燕子者燕國之子葢隠語也
袁白燕　明詩話袁海叟白燕詩云故國飄零事已非
　舊時王謝見應稀月明湘水初無影雪滿梁園尚未
　歸栁絮池塘香入夢梨花庭院冷侵衣趙家姊妹多
　相忌莫向昭陽殿裏飛一時傳誦人呼為袁白燕詳
　見詩
燕泉　獻徵集吏部侍郎何孟春所居廬陵有泉以燕
　去來時消長學者稱燕泉先生
燕窩　閩部䟽燕窩漳海邊已有之葢海燕所築銜之
　飛渡海中力倦則擲置海面浮之若杯身坐其中多
　為海風吹泊山澳海人得之以貨焉呉偉業燕窩詩
　海燕無家苦争銜白小魚却供人採食未卜汝安居
沙燕　顧璘誚沙燕賦序河朔之野川厓壁起有鳥曰
　沙燕穴居鷇化以陋見全厥類日夥舟過則飛躁慿
　怒余惡其驕也作賦誚焉
　　　鴛鴦
鴛繡　元好問詩鴛鴦繡了從他看莫把金針度與人
翠領文綃　王世貞鴛鴦詩翠領文綃淺着緋軟波芳
　渚自依依生憐蕭史前身是長向韓朋故冡飛璧月
　聯窺秦殿瓦銀燈雙上竇家機烟波最好翻新曲聽
　罷呉儂並手歸
　　　畫眉
白畫眉　元陳旅白畫眉詩隋家宫妓掃長蛾銷盡波
　斯百斛螺化作雪禽春樹頂遠山無數奈愁何
呼羣　明太祖畫眉賦序庚申二月督政務於奉天門
　下是日也春隂方霽日色暄和朕務稍暇見内臣將
　所豢畫眉置於欄下斯鳥感淑氣之浮游呼羣之意
　囀聲泠然而美聽故為之辭
　　　相思鳥
距二羽縱　閩小紀過浦城得相思鳥合雌雄一籠閉
　一縱一縱者必歸宿則以首互没翼中各屈其中距
　立予嘗夜視之驚失其一久之覺距故二而羽則加
　縱
百里㝷赴　明葉憲祖相思鳥賦序鳥大如爵朱喙褐
　色雌雄並栖捕必雙得如縱其一百里㝷赴名曰相
　思偶有籠致一雙者戱為賦之
　　　鴟鴞
鴟鳴殿上　草木子至正七月有一餓鴟鳴於端明殿
　帝命射之終莫能中俄而明兵至
鴞爪鞾　歐陽元集偰氏之先嘗攬衣起且鞾鴞下爪
　鞾提之毒蛇墮地賴鴞免於螫戒子孫勿殺鴞詳見
　鞾履
鴟鴞公　玉堂叢話南雍有鴟鴞周祭酒惡之令監生
　能捕者予假三日人目為鴟鴞公詳見國子監
　　　鵝
分鵝羣　泳化編郭元帥家畜群鵝太祖往視之勅羣
　鵝黒白分左右羣鵞如命一花鵞走莫適收殺之人
　曰令之威也及物
懸炙鵞　獻實周新為浙江按察使人或以炙鵞餽公
　公懸之後有遺者指以示焉
毛結蓮花　明郭子章集李太宰戒殺生凡為已殺者
　不食一日客招之為宰一鵞公不悅曰我故不食鵞
　何宰焉語畢其鵞毛從地飛起至雲結成蓮花一朶
　墜於筵前乆之始㪚
餂子鵞　明通紀建文帝於正統時以老僧至京師朝
　命太監呉亮往視一見即曰汝呉亮耶亮曰非是曰
　我昔御便殿食子鵞遺片肉於地汝戱餂之豈遽忘
　乎亮伏地哭既復命即自經
鵞肥人瘦　明陶允宜麻城鵞詩麻城鵞品光州右餌
　以膏粱兼菉豆肉色紅鮮滋味厚取之為鮓進元后
　近年黄州失耕耨一鵞之肥㡬人瘦
去首尾　王世貞集先君為御史告歸巡按來訪留飯
　不過十器或益以果餌之屬進子鵞必去其首尾而
　以雞首尾葢之曰御史無食鵞例也湧幢小品食品
　以鵞為重故祖制御史不許食鵞
鵞止輿下　獻徴録龔永吉為大理卿有鵞止輿下不
　去公曰若有寃可随我入門及門而鵞不見公於是
　覈項士和之寃詳見大理寺
鵞炙價　明談允謙聞内臣述往事詩潛邸曽親到市
　㕓民間物價毎流連西華鵞炙前門鮓一箸纔消半
　百錢注崇禎初大官庖開應支物價簿帝詰太浮且
　曰炙鵞醃鰣肉鮓在某肆市之錢半百耳内侍驚愕
並浴　王逢詩新水緑塘鵞並浴
　　　鴨
射雄鶩　元史太祖遇二飛鶩命綽哈射之一發墜其
　雄者詳見巧射
野鴨炙　楊維楨詩銀絲蓴薦野鴨炙
翠吭文翰　高啓鬬鴨篇宛轉廻翠吭䙰褷振文翰聲
　襍江雨喧影逐浦雲亂
放鳬　明周是修放鳬賦序洪武丙子春仲上憇乎城
　東之臺有進水鳬百餘翼者毛色鮮華羣匹和輯興
　夫不忍之心俱放於濠詔奉祠臣是脩賦之
不願食鶩　明屠應埈集京兆君吕言七八嵗時同羣
　兒出野野有鶩兒或竊鶩歸君怒曰若弗學他即學
　盗吾不願見盗吾終身不願食鶩矣
　　　雞
賜食雞　元史特爾格甫四嵗入見太宗時方食雞輟以
　賜之特爾格捧而不食問之曰将以遺母帝竒之加賜
　一雞
三足　輟畊録至正時錢塘人家一雞伏九雛一雛有
　三足二足在前一足在後諸暨人家一雞伏五雛一
　雛有四足二足在翼下
花冠綵翼　楊維楨鬬雞詩劍心一動碎花冠口血相
　汚膠綵翼
包括二質　元涂㡬雞子賦有物於此兮不方而圓包
　括二質兮隂陽具全金玉發輝兮互相褁纒外固内
　蔵兮剛柔以宣清濁未判兮渾渾其天
大小雞　明詩話京師市語呼江西人為雞相嵩當國
　江西士紳賀生辰嵩長身聳立諸公俯躬趨謁髙拱
　旁睨而笑嵩問之曰偶思昌黎鬬雞詩大雞昂然來
　小雞竦而待是以失笑耳相與哄堂
怒烹二雞　先進遺風胡夀安三年大邑在官未嘗肉
　食其子來省居一月烹二雞胡怒曰吾居官二十年
　日以奢為戒爾好大嚼如此不為吾累乎
氣蒸成佛　戒菴漫筆萬厯時常熟邑人偶有熟雞半
　隻見有光燄乃雞氣蒸成一小佛殿中坐佛一尊如
　世間大士像眉目分明
重四十斤　綏冦紀畧崇禎十年京師民家一白雞羽
　毛鮮好喙距純赤重四十斤慈谿應廷詰見之愀然
　曰此鷔也所見之處國亡
子母雞　沈周詩簷前故壘雌雄燕籬脚秋蟲子母雞
方卵　庚巳編宏治末崇明縣民家有雞生卵而方異
　而碎之中有一獼猴
　　　衆鳥
羅浮鳳　歐陽元羅浮鳯賦序羅浮鳳者海南小禽也
　家君自嶺嶠歸挈之北上予嘉其身負文彩而欲自
　售其羽儀也乃為賦之
食火鳥　西使記富浪國有大鳥駞蹄蒼色髙丈餘食
　火升許
羽蔽千人　癸辛襍志元青吉斯皇帝常西征渡流沙
　萬餘里有大鳥其一羽足以蔽千人葢鵬類也
大鳥遺粟　元史類編至正中萊州有大鳥飛至其色
　蒼白展翅如席狀類鶴俄頃飛去遺下粟黍豆麥於
　屋上約升許是嵗大稔
寒號蟲　輟畊録五臺山有鳥名寒號蟲四足有肉翅
　不能飛其糞即五靈脂當暑文采絢爛乃自鳴曰鳳
　凰不如我比至深冬毛羽脱落遂自鳴曰得過且過
駱駝鳥卵　髙麗史世子如元謁便殿御案前有物大
　圓小鋭色潔而貞髙尺有五寸可受酒數斗云摩訶
　鉢國所獻駱駝鳥卵也帝命世子觀之並賜酒
鬬鵪　張昱詩鬬鵪初罷草初黄錦袋牙牌日自將閙
　市閒坊日搭對紅塵走殺少年狂
駝雞　獻徴録永樂中忽魯謨斯獻方物及駝雞上命
　侍臣金幼孜為之賦
倒掛鳥　王世貞集客携紅鸚鵡求售視之非也體小
　十之六首尾紅色如猩血而兩翅各一二莖如翡翠
　腹毛作鵝黄極馴擾出入人懷袖間時挂一足於架
　倒懸移晷不動
粉紅色　閩小紀九鯉湖中鷗作粉紅色嬌艷異常殆
　如清異録所稱芙蓉鷗也
玻璃鳥　明陳衎玻璃鳥賦宛彼小鳥體具鸑鷟渉厯
　風濤不知旬朔踰月氐出天竺經交趾跨横目似燕
　無頷似雀無角朱喙紅距流丹欲渥紺衣翠裳晶瑩
　潔濯
十二紅　楊基詩何處飛來十二紅萬年枝上立東風
　注十二紅鳥名
居庸子規　邱濬話元事詩起輦谷前駱馬跡居庸關
　外子規聲自注元至正十六年子規啼於居庸
賦碧雞篇　明王家屏集許文穆國少讀書宛陵山寺
　有兩青鳥飛鳴其前移時乃去僧言此碧雞也相傳
　唐李翰林自蜀携來者明惟舒梓溪狀元一見因出
　所蔵圖繪示公公為賦碧雞篇意頗自負
秋鳥　明沈懋嘉秋鳥詩注屠康僖墓在陳山毎東風
　起有鳥海外來集樹上張羅捕之大者曰蛓毛鷹亦
　曰􁀙鶘中者曰花雞小者曰鑽籬剖其腹有青椒其
　骨甚脆號為秋鳥
白頭公　沈周白頭公圖詩梨花將老春將去愁白山
　禽一夜頭
半翅　空同子西方有烏曰半翅見人飛不過三尺可
　以杖撃之得也
佛現鳥　明廖大亨佛現鳥賦七寳臺髙三生業重灝
　養鴻濛碧傾空洞爰有神鳥狀類伯勞衣浣玹氷喙
　啄赤霄紺縁豐頷羽㸃文苞載飛載止倐近倐遥
珊瑚鳥　楊基詠珊瑚鳥詩黒翎紅嘴珊瑚鳥映花一
　㸃珊瑚小
異鳥鳴　邱濬疏今彗見天津地震天鳴無虚日異鳥
　三鳴於禁中其咎徴之應甚可畏也
錦雞　王世貞錦雞賦序鄖山中多錦雞五色可愛古
　不經見至明定為二品服章人始稱之賦曰首若鬱
　金項如結緑翡翠叢腋渥丹凝腹忽横絶而迅往杳
　驚電之掣目
　
　
　
　
　
　
　
　
　
　
　
　
　
　元明事類鈔卷三十七
欽定四庫全書
　元明事類鈔卷三十八
　　　　　　　　　　　監察御史姚之駰撰
　　走獸門
　　　麒麟
以鞹上　元五行志至大年大同民家牛生一犢其質
　有鱗無毛其色青黄若麟者以其鞹上之
望如植竿　九朝埜記正統中朝毎宴享廷中陳五獸
　首麒麟身似鹿灰色㣲有文頸特長殆将二丈望之
　如植竿其首亦大概如羊頗醜非如古所傳者
如壁畫　異林宏治中灤陽民家牛産一麟初不為異
　偶過廨宇見壁上畫麟始大驚悟俗謂麟能茹鐵糞
　金遂以鐵灌之而斃後獻其皮於鎮府
豐骨靈毳　夏原吉麒麟賦永樂十有二年榜葛刺國
　來朝獻麒麟今來麻林國復以麒麟來獻其形色與
　古傳記所載無異謹拜手而為賦豐骨神異靈毳瑩
　潔霞明龍首雲擁鳳翼星眸眩兮焜燿龜文燦兮煜
　熠
無麟何害　明史藳永樂時外國進麒麟吕震請賀帝
　曰天下治安無麒麟何害
夜火光　空同子嘉靖初舞陽之野麟生於牛其夜火
　光又其聲雷又見其角而鱗以為妖擊之
牛産　天啓注畧山東巡撫奏青州民家耕牛産麒麟
南海獻　明紀事本末宣徳八年南海諸國獻麒麟四
　楊士竒等進頌
鱗有五彩　筠廊偶筆正徳時河南産麒麟貯鄴郡庫
　中萊陽某為郡守割其臂蔵於家余宗琬親見之方
　鱗黄色潤如蠟珀鱗四周五彩環繞如月華狀
　　　甪端
為人語　元史太祖西征甪端見於東印度為人語云
　汝主宜早還意者天告之以止殺也
緑色獨角　元宋子貞集元主西征時見一獸鹿形馬
　尾緑色而獨角耶律楚材曰此名甪端日行一萬八
　千里
旄星之精　輟畊録帝駐師印度忽有大獸一角如犀
　能作人語楚材進曰此名甪端乃旄星之精聖人在
　位則斯獸奉書而至靈異如鬼神不可犯也
　　　騶虞
出神后山　解縉永樂歌詞騶虞出於鈞許之神后山
　獻之朝為騶虞獻第一
獻二　明紀事本末南京守備獻騶虞二出滁州石固
　山禮部請賀上不許
　　　獅
溺虎首　癸辛襍志元時有貢獅子者首類虎身如狗
　宫中疑其非真使牽入虎牢猛獸皆俯首不敢動獅
　子遂溺於虎之首虎亦莫敢動也乃知為真獅子
吹毛　輟畊録元大㑹郡臣出諸獸於萬嵗山其獅子
　短小絶類金毛猱狗諸獸見之皆伏及各飼以雞鴨
　之類諸獸皆以爪按定用舌去其毛羽惟獅子則以
　掌擎而吹之毛羽紛落
舉石獅　元史史弼膂力絶人里門鑿石為獅子重四
　百斤弼舉之置數歩外
諫求獅子　名世類苑英廟復位薛文清居内閣數月
　朝議遣使求獅子於西域諫不聽
夢獅踞門　徐階集唐少保龍在娠時母夫人夢獅踞
　門而向日及生日光正射蓐其貌儼然獅也人異而
　傳之
目閉　明史藳獅生於阿珠河蘆林中初生目閉七日
　始開土人於目閉時取而調習之稍長則不可馴
魯迭獅舞　明袁􁑋觀魯迭所貢獅子歌魯迭迢迢逺
　在崑崙西叩關通道貢狻猊攣題械脰苦維縶豹鞹
　為鞘鐵銜勒始知丹青貌不同天子賜見長楊宫虎
　賁如雲兵衞列强弩短刀防噬嚙詔謂圉人破檻車
　玉階舞蹈龍顔悦
日用二羊　明史藳孝宗時劉吉上言飼獅日用二羊
　十嵗則七千二百羊矣守獅日役校尉五十人一嵗
　則一萬八千人矣若絶其餧養聽其自斃傳之千載
　實為美談帝不能用
詔還獅　明紀事本末宏治中西域進獅子倪岳言獅
　真偽不可知非真無為外國所笑詔還之
鑄鐵獅　呉偉業田家鐵獅歌武安戚里起髙門欲表
　君恩示子孫鑄就銘詞鐫日月天貽神獸守重閽省
　中忽唱田蚡死青犢明年食龍子此時鐵獅真可憐
　兒童鞭挽牽不起
雪獅　明鄭元勲雪獅賦丱女崽子不畏寒慄和香掃
　來帶翠攢集木猴棘鳶之神工刻玉鏤脂之無跡壘
　成厥類備摹怪醜不動而威不聲而吼毛淺若虥尾
　大如斗
　　　象
斷靷脫象　虞集文世祖校獵還宫伶人道迎有被色
　繒綴襍旄像獅子為戯者載輿象見之驚逸人莫能
　制伯顔自投輿下追及斷靷脫象乘輿乃安
袖引象　元史梁曾使安南歸安南獻方物帝命曾引
　所貢象曽以袖引之象隨轉如素馴者帝以曽為福
　人
象跪石　一統志象跪石在鶴慶府城北昔元世祖自
　麗江石門關乘一白象至此象跪不行故名
明罪就殺　癸辛襍志燕京有一雄象甚大凡傷死數
　人官使殺之乃明其罪象随帖耳就殺凡得象油四
　十八甕
羅我　元陳孚安南即事詩抵鴉身偃豕羅我背拳狐
　自注其舁人用布一疋以繩繫圓木上大竹貫繩兩
　人舁之人側其中若舉羊豕然名曰抵鴉象背施鞍
　轡几座名曰羅我人坐其上拳曲如狐
破象鼻　明紀事本末張輔敗交阯賊於愛子江羣象
　來衝一矢落其象奴再矢破其象鼻
象如蝟　王世貞集沐英平麓川賊擁百象來鬬象皆
　披甲負戰樓四周若欄楯挾大竹於兩傍置短鎗十
　餘以摽我英以火砲神機鎗弩破之生獲四十七象
　餘皆被矢如刺蝟以死
象淚　明紀事本末闖賊䧟京師經象房橋羣象哀鳴
　淚下如雨
洗象　長安客話象房在宣武門毎嵗六月初伏官校
　用旗鼔迎象至河内洗濯徐渭宣武門河看洗象詩
　帝京初伏候出象浴城湍逐隊旋蹄易呼羣拭背難
　巴蛇吞未下灧石浸還乾不争儔力大真荷主恩寛
義象塜　滇黔紀遊馬隆州有義象塜天啓時水西安
　氏叛陶土司有一象伏山澗中鼻吸泥水突出噴泥
　賊壘復捲一賊擲空墜死賊衆驚駭乘勢逐北比收
　師象中毒弩而斃土人葬焉
　　　豹
白文豹　元明善忠武王碑上賜海東白鶻白文豹
豹取獸　王惲集中統冬大駕北狩取道居庸合圍於
　湯山之東逐飛豹取獸獲焉
擊豹腦　元史至大間建徳王氏女父出耘為豹所噬
　女驚趍救以父所棄鋤擊豹腦殺之父得生
金錢豹　楊允孚灤京襍詠兩行排列金錢豹鎻察将
　軍上馬馳
馴豹　耶律楚材詩更驅馴豹逐貪狼自注御閑有馴
　豹縱之以搏野獸
占地十頃　嘉靖實録兵部奏西苑所畜土豹一隻役
　官勇二百四十人嵗廩二千八百餘石又占地十頃
　嵗租七百金
夢豹　湧幢小品神宗嘗夢有豹掉尾來嚙惡之令豹
　房絶食俱餓死
豹房　燕都遊覽志虎城西北隅有豹房武宗實錄時
　葢造豹房公廨上朝夕處此不入大内
　　　熊
熊入城　治世餘聞京師西直門有熊入城兵書馬文
　昇謂埜獸入城乞嚴武備兵部郎何孟春私曰熊之
　為兆既當備盗亦當慎火未㡬城内多火災乾清宫
　亦燬或問出何占書何曰此見宋史紹興時事
躍十二丈　湧幢小品虎豹一躍六丈熊十二丈
天熊　明費宏集羅圭峰先生之在孕也母夢紅光燭
　天有物輪囷數十拖五色雲而下膜拜呼天熊俄墜
　壓而寤越三日先生生
飛熊　湧幢小品正徳時麻城縣有熊飛過縣治獲之
　此可證飛熊之說
健尾梢風　李東陽題林良鷹熊圖坡陁連延出林麓
　孤鷹盤拏熊縮伏金眸耀日開蒼烟健尾梢風起平
　陸由來異物乃同性意氣飛揚兩撐矗
　　　虎
㧞虎髭　姚燧集張萬户平生射虎數十一日遇虎一
　發而踣語其友曰生虎之髭剔齒疾可已風㧞之虎
　怒爪鞾裂由是人名公者則加殺虎於姓上
抉虎舌　元史伊囉斡齊出獵遇虎虎張吻欲噬其馬以
　手探虎口抉其舌㧞刀刺殺之
貢白虎　元史類編世祖時海南貢白虎獅子孔雀
持虎足　元史胡烈婦為劉平妻戍棗陽載家而行有
　虎夜至銜平去胡追及之持虎足顧呼車足兒取刀
　殺虎死扶平還李東陽劉平妻樂府呼兒㧞刀兒不
　怖厲聲摧山虎為沮携夫夜歸車下宿蓐食趍程烹
　虎肉
禓擲虎　元史類編博特音善制虎為信陽府逹嚕噶
　齊郡多虎一日以馬禓置鞍上出獵命左右燔山虎
　出走博特音以禓擲虎虎搏禓據地而吼旋馬射之
　立斃
殺五虎　談薈元石明三一日而殺五虎
土偶化虎　王穉登虎苑義興多虎成化間邵某設機
　於路虎過中箭跡之不獲明日行山廟見土偶股間
　箭在焉遂毁其廟
焚牒虎至　卓異記于梓人有異術舉進士知登州府
　有訴其家人傷於虎者梓人命卒持牒入山捕之曰
　苐焚此牒山中虎當自來已而果然虎至庭下伏梓
　人叱之杖之百虎復循故道入山去
嗤彪　湯顯祖集百折山有道士善檻虎懸機下焉餓
　之出其爪牙絙其舌已而出諸囚都無雄心賣與人
　守門率虎千錢予嗤夫虎雄蟲也貪羊而至於斯辱
　也作嗤彪賦
虎避哭　名臣録邱鐸母殁廬墓所當寒夜月黒鐸恐
　母岑寂輙巡墓號曰鐸在斯其地多虎聞鐸哭聲
　輙避去
題顧彪圖　玉堂叢話解縉應制題虎顧衆彪圖曰虎
　為百獸尊誰敢攖其怒惟有父子情一歩一回顧文
　皇素不喜仁宗感此詩甚思之時方留守南京即日
　往迎焉
虎吼廊　王守仁年譜先生被謫至錢塘佯為自沉於
　江宻附商舶往舟山颶風一夕飄墮閩界趍野廟倚
　香案卧葢虎穴也夜半虎但遶廊吼不敢入
擊虎兩碎　談薈太原程十四嘗隨人出獵入深林搏
　生虎挾之欲歸又一虎突至倉猝以所挾虎撃之兩
　碎其首
驅虎碑　霍韜行狀公精誠足孚鬼神清遠飛來峰有
　虎患公移文山神虎遂絶今其文䜿寺中世呼驅虎
　碑
虎枕不殺　湧幢小品許文穆國之姪名穀者豪健善
　射嘗被酒卧嶺北有虎枕其頸醒而視之鼻息甚酣
　葢虎先食犬口吠沫如醉人狀穀熟視曰彼無忮心
　乘醉殺之不武遂舍之
虎伏罪　名世類苑周新按察浙江境中暴虎為害公
　為文以告城隍須㬰虎詣階中伏罪格殺之
義虎　祝允明義虎傳荆溪有二人相交貧富不同寠
　子妻艷富子設謀具舟載窶并其艷者遂引窶偕上
　山斫之未絶謂艷者若夫死於虎奈何吾與若同往
　檢覔乃偕上山寂處擁而求滛婦未答虎忽出嚙富
　子去婦驚定歸舟俄山中一人哭以出遥察之厥雄
　也
長齋不噬　王阮亭分甘餘話明大梁周籓有一虎衞
　宫門長齋不噬雖投以豚蹄不食也先大父尚書公
　官汴梁時親見之
虎戱　虎苑宣徳間程雲南為尚寳一日被召至虎城
　傍門啓虎突出程驚呼不已上大笑葢虎去爪牙上
　特用戱之耳
肉翅虎　廣東通志成化時崖州有物如虎飛集文廟
　比猫而大肉翅如蝙蝠
　　　鹿
得白鹿　解縉永樂頌得白鹿於北京
鹿柵　馬祖常詩鴨闌萍上甃鹿柵蘚生垣
洒雪摶氷　嘉靖注畧總督胡宗憲進一白鹿牝者得
　之海中舟山牡者得之齊雲徐渭代進白鹿表竒毛
　洒雪島中銀浪增輝妙體摶氷天上瑶星應瑞
銀牌放免　客座新聞景泰中口外進一鹿項上懸一
　銀牌鎸北宋年號乃又益一銀牌亦書本朝年號而
　放之
野鹿助哀　獻徵録畢鸞至孝廬墓朝夕哀哭有野鹿
　當哭痛時亦為之悲将助其哀
擊鹿批脯　李攀龍集余往與王生過子與見伏鹿於
　庭戱相謂曰余將携匕首腊之也又與王生過子與
　則已殺此鹿相與批脯飲矣乃各賦擊鹿行
畫鹿　明許榖畫鹿行古來冩鹿誰最賢耶律以後皆
　無傳吾鄊近推快園叟毫端物態俱天然
懸銀牌　明朱國祚謁孝陵詩馴鹿銀牌寸有三自注
　鍾山鹿千百為羣有懸銀牌者髙皇時所畜牌約三
　寸
長生苑　呉偉業秣陵詩無端射取原頭鹿收得長生
　苑内牌
老鹿耕田　髙啓詩羣羊卧地㪚如石老鹿耕田馴似
　牛
　　　猿猴
猿臂笛　張雨猿臂笛詩三峽家山已隔生一枝玉骨
　尚堪横詳見笛
挂月嘯雲　元錢惟善悼猿詩挂月影沉千尺樹嘯雲
　聲斷萬重山
如拳　暖姝繇筆曹方湖知南豐縣其地出小猿如小
　兒拳大可蔵袖中號栗子猿
飲水漸大　戒菴漫筆周訥菴鎮延綏言邊有猴大如
　拳人家畜者飲水漸大
猿升㕔事　明襍記萊陽宋繼登備兵嘉湖夜有白猿
　竊其衣冠攂鼓升㕔事
猿子戀母　宋濓集武平産猿毛若金絲猿子尤竒性
　可馴然不離母取其母皮向子鞭之子即悲鳴而每
　夕必寢皮乃安
方卵生　庚巳編崇明縣民家雞生方卵碎之中有一
　獮猿纔大如棗巡撫欲奏於朝以巡江都御史不可
　而止互見雞
紅猴　明史藳淡巴國在西南海中洪武中遣使貢白
　鹿紅猴龜筒玳瑁等物
猴訴寃　湧幢小品汪可受令金華有丐者作猴戲多
　得錢一丐者利而殺之繩其猴從己汪適至猴忽嚙
　繩斷走車前作訢寃狀即令人隨之得屍捕後丐者
　伏法
採花醸酒　李日華集黄山多猿能採襍花果納於山
　石窪中取木葉掩覆之醖釀成酒香聞百歩野樵或
　得偷飲之
孫慧郎　已瘧編胡惟庸畜胡孫十數衣冠如人客至
　則令供茶行酒能拜跪揖讓吹竹笛聲尤佳人稱之
　為孫慧郎
􁊲躪猨　何景明集􁊲亦猿類山之洞有貨􁊲弗得也
　致乃謂猨曰爾上探出之吾下守之當共利也猨攀
　木取而致之􁊲􁊲悉移置屈中猨下迹之曰貨安在􁊲
　據窟笑曰貨固吾有爾何與也呼其羣躪猨猨曵臂
　去
　　　狐
狐作扇　泳化編趙羾厲志讀書當暑夕寝黌舍羣狐
　採麻葉作扇拂暑且歡呼云趙尚書苦熱吾輩敢憚
　勞耶羾後果然
自殿上出　明通紀将取元都元主議避兵北行及開
　門忽有二狐自殿上出元主嘆曰宫禁嚴宻此物何
　以至此殆天所以告朕豈可留哉遂率三宫夜半北
　去
應西厰　湧幢小品汪直立西厰之日妖狐出見
斷尾聞香　明紀事本末深州人王森以救一妖狐妖
　狐斷尾令蔵之招人人聞異香多歸附之號聞香教
　子用賢遂作亂
　　　貂
青貂　元張翥詩白馬紫駝酒青貂銀䑕衣
賜裘　元史賜保布哈青貂銀䑕裘各一襲
貂扇　明紀事本末劉瑾冬月團扇飾以貂裘
　　　狼
禱神狼死　明楊榮集李驥知東安縣有嫠婦訴其子
　為狼噬者驥禱於城隍深自咎責明旦狼死於其所
中山狼　何良俊叢說劉瑾欲殺李空同賴康滸西營
　救而脫後滸西得罪空同議論過嚴人作中山狼傳
　以詆之案傳為馬中錫作趙簡子獵於中山東郭先
　生救狼狼反欲噬之
　　　兔
毛製錦　元史宏州道官以大兔毛製如西錦者以獻
　即授知宏州
討來　趙孟頫詩耳後生風鼻出火大呼討來飛鳴􁣉
　自注討來國朝語謂兔也
白兔生子　嘉靖注畧大内白兔生三子未㡬白鹿亦
　生二子羣臣表賀
元兎　典故紀聞永樂間陜西耀州民獻元兔曾棨元
　兔詩傳聞三穴久儲精日啖元霜異質成
雪兔為夀　陳繼儒集孟㫤夘生黄筌繪兔夀之董思
　翁八十余撒雪兔為祝思翁亦夘君也
跳兔　北征録次甘泉上命衞士掘沙穴中跳兔與㓜
　孜三人觀兔大如䑕其頭目毛色皆免爪足則䑕尾
　長其端有毛行則跳躍犬不能獲
毳如絲　明姚淶白兔賦凝皓暉於西陸披素彩於少
　商瞻蕋淵兮融魄感玉衡兮流光昭明眎兮廟祀應
　單閼兮嵗陽毳如絲兮皎皎眸若珠兮煌煌
　　　駱駝
駝負寳　元史喀喇國妻噶瑪拉氏有二子國破無依
　一夕有數駝皆重負突至廬帳前驅之不去十餘日
　發視其裝皆西域重寳驚曰殆天欲資我而東耶遂
　載二子越數國來歸太宗後世為顯官
過肉屏　輟畊録白湛淵續演雅發揮云兩駝侍雪立
　終日飢不動一覺沙日黄肉屏那足擁葢沙漠雪盛
　命兩駞趺其旁終夜不動用斷梗駕片氊其上而寝
　處其下煖過肉屏滇載記元阿結主詩肉屏獨坐細
　思量西山鐵立風瀟洒自注肉駞屏也
生割駞峰　元史牧人生割駞峰罪當死特爾格奏之得
　免
身非駞　元史憲宗擒巴克巴該命之跪巴克巴該曰身非
　駞何以跪人為
炙駝　元明善東平王碑太祖嘗戰敗以七騎走追兵
　尾及因乏食王走水次縳致二嵗駞炙其肉以啖太
　祖
影如山　元張翥詩夕陽駞影兀如山
礧肉載崿　虞集槖駞圖贊有服維駞礧肉載崿毳旃
　帷房鞗軛簟鞹
　　　馬
拂郎馬　元史順帝時拂郎國貢異馬長一丈一尺三
　寸髙六尺四寸身純黒後二蹄白元周伯琦天馬序
　至正二年西域拂郎國獻馬凡七渡海洋始逹中國
　曲項昂首神駿超逸上御殿臨觀稱歎勅學士庫庫
　命工畫者圖之而直學士掲傒斯贊之
青馬貴　元史王珣武力絶人嘗遇道士謂之曰君相
　甚竒他日因一青馬而貴嵗餘果有以青馬來鬻者
　乃倍價償之後乘以戰無不如意
食肉　霏雪録大徳十年西域貢千里馬其馬食肉毎
　旦必以羊肉酥油沙糖胡椒和飯飼之
馬啖鹽　元史文宗時詔四川給鹽雲南啖馬注亦奚
　不薛之地所牧官馬嵗給鹽以毎月上寅日啖之則
　無病時雲南亂無鹽故於川給之
些馬　楊維楨集楊子使奴市壯馬洗於西江之濵馬
　泳於中流而遊楊子咤曰鹺官賤役而欲駕良駿宜
　不得有也廼辭而些之
未嘗乘馬　歐陽元集掲傒斯在京師三紀出入未嘗
　乘馬諸貴遊見其徒歩謀為貰之傒斯即自置一騎
　尋復鬻之以示非所欲
引馬入海　西使記西域龍種馬有鱗角牝馬有駒不
　敢同牧被引入海不復出
雉尾飾馬　楊允孚詩千官萬騎列山椒箇箇金鞍雉
　尾髙自注詐馬筵以雉尾飾馬
宰十三馬　元史雅克特穆爾挾震主之威一宴或宰十
　三馬
虎文　郝經虎文龍馬賦嗟異馬兮遇主知虎為龍兮
　風雲期奮靈虬兮躍神螭隘萬里兮强一馳
馬知詔臨　名世類苑夏忠靖家有御賜名馬甚靈每
　詔臨馬必蹄齧閽者報公具衣冠出而錦衣人至矣
馬止二詩　靳史李西涯得良馬以贈陳師召師召騎
　入朝而還其馬西涯問故師召曰吾舊所乘馬朝回
　必成六詩方至門此馬止二詩耳非良也西涯曰馬
　以不善走為良耶師召唯唯復繫而去
跪地得水　明紀事本末李文忠追元兵至桑噶爾瑪
　乏水人馬渴死者甚衆忽所乘馬跪地長鳴水泉湧
　出
馬市　明紀編年仇鸞請開馬市
沙嚢壓　明史藳太祖時明昇獻良馬十其一白者長
　丈一首髙九尺加以韀勒輙人立而吼因囊沙四百
　斤壓馬腹令人騎遊苑中乆之漸馴會夕月清凉山
　乘之躡雲乘風馳驅甚適太祖大悦
茵藉馬足　明紀事本末闖宼李自成毎戰一騎兵必
　二三馬數易騎故馬不疲嚴寒則凉人家茵褥用藉
　馬足
玉麟飛　嘉靖注畧上御南城環碧殿閲馬有玉麟飛
　白玉馴碧玉驕照夜璧銀河練瑶池駿飛雲白凡七
　種召輔臣入殿賜茗飲共閲馬
醖都　歸有光馬政志元牧養蕃息太僕之馬不可以
　數計隨地之冝行逐水草醖都之馬在朝為卿大夫
　者親秣飼之醖都者承乳車之名也
題四駿　張居正集恭題文皇四駿圖一龍駒二赤兔
　三棗騮四黄馬
義門馬　泳化編義門鄭氏家畜兩馬一出則一為之
　不食其感化至如此
馬拜舞　宋濂集張中善術數上祭山川百神於覆舟
　山下問曰此行何如對曰吉天馬兩重似拜似舞祀
　畢上欲還馬忽人立作舞狀已而俯若拜是日中原
　贄名馬果符兩重之語
六百錢馬　玉堂叢話陳師召在翰林鬻所乘盲馬得
　六百錢西涯以詩諗之有斗酒杜陵堪再醉句葢倣
　子美恰有三百青銅錢語也
養龍坑　楊慎天馬歌髙皇御天開大明龍馬出自養
　龍坑房星夜下鹿盧寨天駟曉來驃騎營是時雄酋
　有奢香右驂牡驪左牝黄貢上金陵一萬匹内廏惟
　稱此馬良談薈龍坑馬名飛越峯
瑞穎　談薈正統時賽瑪爾堪所進馬色元蹄額皆白
　賜名瑞穎
神兔　曾棨集永樂七年春余以扈從北巡給賜内廏
　兔色馬一匹葢朝鮮所貢也神駿超逸異於凡馬予
　聞古良馬有赤兔之名故作神兔歌以贊之
伏不肯去　明程楷集鍾忠愍同為御史諫景皇易儲
　事納諫章時馳馬出馬伏不肯去同憤曰死同耳我
　馬奚為馬猶迂迴再四後三日死廏中而忠愍竟以
　杖死
碎鐵衣　徐渭詩曾聽將軍說雙雙碎鐵衣自注云雷
　總戎嘗騎千里馬風掣其衣僅存襟背又趙總戎亦
　然
昻舉若鳯　方州襍録先朝西域貢馬髙九尺餘頸與
　身等昂舉若鳯京師多貎有畫本景泰末西域又進
　白馬亦如之而後足脛節間有二距毛中隠隠若麟
　甲
産龍馬　明羅汝敬龍馬賦序永樂十八年青之渚城
　産龍馬其鱗甲龍也其鬐鬛亦龍也其文臆頳尾形
　色光彩歩趨意態又皆龍也竒哉瑞乎
　　　驢
䇿驢舉事　元史補遺吕徽之遇陳孚䇿蹇驢遂握手
　共論驢故事徽之舉一事孚答一事互至四十餘孚
　不能答徽之曰我尚記有某事出某書傳者又三十
　餘事
鬻驢　玉堂叢話楊尚書翥有厚徳嘗乘一驢鄰翁老
　而得子聞驢鳴輙驚公遂鬻驢徒行
止索驢膓　筆塵穆考恭儉寛簡一日思食驢膓左右
　請宣索上曰此宣一出大官將日殺一驢以俟矣遂
　止
共跨一驢　田廣子藝善談謔時挾内人徧遊諸山偶
　日暮不得巾車覔得一驢與内人共跨入城
龍驢　虎苑國朝劉馬太監從西畨得一黒驢能一日
　千里又善鬬虎上命取虎城牝虎與鬬一蹄而斃又
　鬬牡虎三蹄而斃後取鬬獅折其脊劉大慟葢龍類
　也
牽船　雅坪㪚録元宋正獻公集有驢牽船賦今京東
　五牐剥運多用之馬臻詩蹇驢無力牽船纜行到楊
　村日已昏
穏如坐　徐渭詩晴天好驢穏如坐
小烏龍　明沈徳符天啓宫詞白驢唐代御元宗踣後
　将軍始受封争似生叨三品料驪駒賜號小烏龍
　　　牛
市旄牛　元史泰定帝時遣使市旄牛於西域
乘驏牛　元史類編婦人製濟遜燕服不如法及妬者
　乘以驏牛狥部中
牛腹醫　元史布扎爾中數矢悶仆用一牛剖腹納於
　内浸熱血中遂醒詳見醫學
布哈　世史正綱北人呼牛為布哈元世祖賜楊漢英
　名曰賽音布哈賽音好也布哈牛也
索軍回牛　續通考元太祖時無牛可耕張楫議差官
　於盧溝橋索軍回所驅牛十取其一以給農民得數
　千頭
牛契　宋无詩縣帖不來㝷社長自攤牛契教元孫
泥牛　元牟巘詩泥牛嵗首又還新
争牛得理　瑯琊漫鈔王恕知楊州有二人争牛公紿
　之曰一牛而二人争之吾將焉歸盍以入官命拽出
　之其一人黙然一人喧争不已公以與争者曰此已
　物也故恡惜如此人稱其神明
化虎　獻徵録卓敬年十五讀書寳香山中嘗夜歸遇
　暴風雨休一小院有隠翁借一牛騎歸舉火牽牛入
　牛忽抖擻咆嘷化為一黒虎而去
聴書忘牛　宋濂集王冕七八嵗時父命牧牛壟上竊
　入學舍聴諸生誦書輙黙記暮歸忘其牛或牽牛來
　責蹊田父怒撻之已復如初因聴其所為乃去僧寺
　讀書不輟
魯迷貢　嘉靖注畧魯迷貢獅子西牛
郤西牛　明吕柟集正徳中西域進獅子西牛西狗禮
　部請郤不聴甘肅巡撫冦天叙奏止之
牛妖　明通紀天啓時湖廣牛妖一目二頭三尾剖之
　一心三腎
問牛舌　獻徵録周徳成令休寧民有牛在山被割其
　舌者訊之曰汝牛曾有人來買否曰有之酬價不及
　而去曰即其人矣第殺此牛必有來告私宰者已而
　果然推問得實其舌尚存
不識牛馬　天順日録上思建庶人輩無辜淹禁乃釋
　之庶人入禁時方二嵗出見牛馬不識
桃花牛　明張鏞桃花牛歌桃源山人桃花牛青蒲為
　韉繩作鞦不與年少争風流來往桃源溪水頭桃源
　由來風景美桃花無數亂紅綺花飛片片㸃牛身㡬
　度春風吹不起
　　　羊
嵗輸羊　元史宣徽院言世祖時鴻吉哩嵗輸尚食羊
　二千成宗時增為三千今請增五千英宗不許
種羊　西使記壟種羊者以羊臍納入土溉以水聞雷
　而生臍繫地中及長驚以木臍斷便行嚙草至秋可
　食臍肉復有種案舊唐書載拂林國羊生土中即此
　然不言種也
二羊鬬　納延龍門詩自注元統間知樞宻院都拉過
　峽中見二羊鬬山椒樹間頃刻大雨水溢輜重姬妾
　皆為漂沒
兩剪毛　虞集文右丞盧世榮以掊克為功董文用曰
　牧羊者嵗常兩剪其毛今牧人日剪其毛而獻之主
　者固悅其多然羊無以避寒熱即死且盡毛又安可
　得哉
心供佛　輟畊録至元帝初入戒壇見瑪哈噶拉佛前有
　物為供因問此何物曰羊心上曰曾聞有用人心肝
　者有諸答曰凡人萌反心害人事覺則以其心肝作
　供上曰此羊曾害人乎帝師不答
大如兔　輟耕録漠北種羊角能産羊其大如兔食之
　肥美
日減一羊　輟畊録尚膳日用五羊至元時自即位日
　減一羊以嵗計之為數多矣
六角羊　楊允孚詩奴視山隂對角羊自注橘緑羊或
　四角六角者謂之迭角亦曰對角毛角既竒香味逈
　别湧幢小品松潘出六角羊土人云羊與鹿交故多
　角
秋腯　許有壬黄羊詩草美秋先腯沙平夜不蔵
湯羊　楊允孚詩宰輔乍臨閶闔表小臣傳㫖賜湯羊
頭生羊角　埤雅廣要永樂時設科取士廬陵錢舉發
　觧南省皆首冠及将廷試忽夢頭生羊角人以為頭
　角峥嶸之兆一人曰羊角乃觧字也倘有觧姓者復
　居首耶及傳臚狀元果觧縉也
長生羊　孝宗實録永樂北征獲羊萬餘令順天府所
　屬州縣分牧嵗辦羊毛價銀謂之長生羊宏治間府
　尹黄傑言嵗久羊已無存民猶輸納甚苦得㫖除豁
靈羊詩　戚元佐集周崑令玉山有殺人獄久不决公
　夜訊之忽一羊自外突入長鳴者三公曰神告我矣
　鳴三殺人者三人也有三人色動葢兇殘久秘身混
　衆中一鞫而服士大夫為賦靈羊詩
乳羊博沽　歸有光集坦上翁者前工部尚書劉公麟
　也與名士呉珫陸崑輩為湖社建安李尚書嘗稱見
　翁峴山了無宿具惟以乳羊博市沽風雨瀟瀟欣然
　逹夜髙風可想
　　　犬
狗遞　元史遼陽有狗遞十二驛
狗挽車　輟畊録髙麗以北為巴實伯里地極寒給囚
　糧用站車毎車以四狗挽之狗悉諳人性站有狗分
　例若尅減之必嚙其主者
鷹背狗　輟畊録北方皂鵰一巢三卵者其成鷇一乃
　狗也官進於朝其狀與狗無異但耳尾上毛羽數根
　耳田獵之際鵰則戾天狗則走陸所逐同至名曰鷹
　背狗
色如火　永昌襍志至正二十年昆明縣玉案山下産
　赤小大色如火羣吠徧野
雪麋　張雨詩還憶菌巢書數卷雪麋應䕶手栽花自
　注雪麋元洲白犬名
卧毯眠氊　元黄性之有題犬詩云深宫飽食恣猙獰
　卧毯眠氊慣不驚揭被捲簾人放出宜男花下吠新
　晴
觜爪皆紅　輟畊録至正時上海民家有已閹之雄狗
　生小狗八其一觜𤓰紅如鮮血犬之為妖未有若此
　者
陵中犬走　綏冦紀畧鳳陵未災前有遙見林中二人
　一衣朱一衣青毆擊甚苦尋聞號泣聲乃集數十人
　持杖入惟二犬踉蹌走無何冦至
甘守糠覈　湧幢小品宋儒畜一犬善盗鄰肉因付之
　狗屠犬逃歸作乞憐狀儒與約勿盗肉則貸死犬即
　弭耳馴伏投以骨一嗅輙去甘守糠覈
焚兩羅漢　筆麈顧文康公鼎臣為諸生時父母不子
　讀書山寺有羣乞兒逐得一犬求薪不得公走佛殿
　謁羅漢曰不得已煩大士因斧其像以㸑凡焚兩羅
　漢而犬熟即與羣兒擘而大嚼為之一飽
職方如狗　明季遺聞福籓稱制倖進者衆有職方賤
　如狗之謡詳見兵部
義犬菴　耳談蕃育署内一菴有犬屢搏鄰雞一僧將
　屠之犬作乞憐狀僧曰汝能悛可宥也犬自是跼蹐
　不出食避葷腥一日到佛前伸兩足伏首作頂禮狀
　僧為誦涅槃送之遂化菴以此名
鋸牙　明史藳川中遭張獻忠亂列城内襍樹成拱狗
　食人肉鋸牙若猛獸
　　　豕
擒圏中豕　元史世祖自陽羅渡江促張柔㑹兵攻鄂
　諭之曰吾猶獵者不能擒圏中豕野獵以供汝食汝
　可破圏而取之柔乃作鵝車洞掘其城屢攻破之
射野豕　元史伯特遷池州道經頴上頴有野豕時害
　禾稼民莫能制因迎拜求焉伯特以狼牙矢射之豕
　走數里
夢豕决城　纂要元順帝一夕夢大豕决城因禁民畜
　猪後大兵至遂開建徳門北去猪者朱也天之示人
　顯矣
一猪不忍　明紀事本末王艮胡靖觧縉因燕師入城
　集呉溥舍為就義舉溥子尚㓜曰胡叔竟能仗義溥
　曰不然獨王叔死耳旋隔牆聞靖呼曰外閙甚可看
　猪溥顧子曰一猪不忍寧自忍乎湏㬰艮服鴆死靖
　改名廣降於燕
猪金　續通考萬厯初滸墅闗王家養一猪有年一日
　銜其主衣行異之随其所往以觜掀土出瘞金千兩
　家遂大饒人稱其家為猪金
悟家字　卓異記髙皇㣲行見民家有婦飼猪上微笑
　后聞之以上悅此婦也命以金賜其夫取婦入宫命
　侍上上曰不然我見此婦飼猪因悟古人製字之義
　家字從宀從豕言無豕不成家也豈為此婦耶可亟
　還其夫
禁畜猪　纂要正徳十四年冬禁養猪違者永戍以俗
　呼豕為猪音同國姓且信佛法也旬日之間遠近盡
　殺減價賤售小猪埋弃一時駭異
主食　空同子豕主食故一乳十七八
豕蹇足　湧幢小品曾學士棨少不得於父督之貨豕
　豕突蹇其足又息不豐逐之學士即牧所手書筴不
　棄
丹書腹　耳談京口鄔汝翼於萬厯丙子遊杭見屠家
　豕腹丹書數字曰秦檜十世身
豕生象　明通紀江西豕生象宸濠令三司稱賀布政
　使張嵿止之
　　　猫
木猫　元陳櫟木貓賦外匝板以四周兮柱雙峙而梁
　横懸重木其若砧兮下簟盛夫羶腥妙在分釐梗之
　活繫兮微有觸而轟擊䑕冥行而冐入兮危機動而
　微命畢
猫定　馬祖常遊華嚴寺詩鶴馴看梵磬猫定䕶齋糜
獅貓彈事　王世貞戱為獅猫彈事謹按刺姦大将軍
　執金吾苖狻猊擁尰賤材支離小品謬以形似獲忝
　非常而乃齮齕命吏害及衣冠左右盗臣禍深城社
　乞收付廷尉法獄
猫噬雞　薛瑄集余乞得一猫形魁然䑕不敢出者月
　餘然好捕雞雛已而䑕窺之熟覺其無異遂為暴如
　故因數之曰汝無捕䑕之能而有噬雞之病真棄材
　也笞而放之
義猫　湧幢小品姑蘇齊門外一民負官租出避家獨
　一猫催租者持去與人年餘民過其地猫忽躍入其
　懷仍為人奪去至夜民卧舟中聞篷間有聲視之猫
　也口銜一綾帨内有金五兩餘人謂之義猫
畏寅人　空同子猫見寅人則銜其兒走徙其窠
猫王　續已編有西畨使臣貢一猫道經莊浪驛丞使
　譯問猫何異而上供使臣書云請試之其猫盛著鐵
　籠納置空屋内明日起視有數十䑕伏籠外盡死云
　此猫所在數里外䑕皆來伏死盖猫之王也
霜眉　明襍記嘉靖時禁中有猫微青惟雙眉瑩潔名
　曰霜眉帝甚憐之猫死命以金棺葬萬嵗山薦以齋
　醮相國袁文榮撰詞有化獅為龍語因題碑曰虬龍
　塜
㦸霜弓電　王世貞題畫猫詩牙爪攢㦸霜飛騰掣弓
　電
乞猫　髙啓乞猫詩君家産銜蟬許贈不以賣願得縱
　驅禽净若刈菅蒯
　　　貍
玉面貍　馬祖常集王元父進宣城縣簿縣比供玉面
　貍四十畢罘不獲則轉購他邑君至請悉罷供
貍眠吉地　湧幢小品建安楊萬大結茅武夷遇一道
　士曰汝所為甚善天必報汝因與同舟至甌寧指示
　秀峰下曰汝於某年月日奉親柩於此俟有白貍眠
　處即葬所也白貍起即葬時也萬大如其言後太師
　文敏公其裔也
貍七斤　異林胡宏善占有一人家暴富宏占之曰有
　貍奴走入室秤之得七斤富及七載貍奴當去後果
　然詳見異術
　　　䑕
䑕食稼　玉堂綱鑑至元時馬湖部田䑕食稼殆盡其
　總管祠而祝之䑕悉赴水死
鶉卵化　元五行志至正時慶陽延安寧安等州野䑕
　食稼初由鶉卵化生即成牝牡生育日滋百畆之田
　一夕俱盡
銜詩藁　馬臻幽居詩穴䑕苦銜詩藁去
銀䑕　元史世祖時牙西來朝貢銀䑕皮二千張翥詩
　青貂銀䑕衣
黄䑕　霏雪録北方黄䑕穴處各有匹配掘其穴者見
　其中作小土窖若牀榻之狀則牝牡所居也味極肥
　美元時恒為玉食之獻張昱詩黄䑕生燒入地椒
逐䑕耗　卓異記天下官三年一覲老人亦得與焉上
　問一老人曰朕将築室後湖為蔵黄册之所當作何
　向老人對以當東西向則朝夕為日色所晒上喜其
　對又見其貌類猫曰托汝為守此册俾無為䑕耗遂
　命一内侍引至後湖埋之自後後湖雖有䑕而黄册
　無恙
䑕渡江　萬厯注畧江南五月有羣䑕千萬蔽江南渡
　穴處食苖
一䑕百錢　呉中故語中山王圍蘇城九月城中糧罄
　一䑕至費百錢
叱䑕賦　邢處士參祖用理遺叱䑕賦人謂處士君無
　盆盎之糧正不必效乃祖作賦也
白䑕　蚓菴瑣語崇禎時市上有湖廣人持白䑕數百
　來售毛色如雪眼赤如火識者曰此碩䑕也見則天
　下將亂
妖䑕歌　晉安逸志成化中長樂陳豐獨坐山齋梁間
　二䑕相鬬忽墜化為二老翁長五六寸對坐劇飲既
　而有二女子歌舞歡酬酒既䦨乃合為一大䑕向豐
　作拱而去歌詞云天地小如喉紅輪自吞吐多少世
　間人却被紅輪誤
　
　
　
　
　
　
　
　
　
　
　
　
　
　
　
　元明事類鈔卷三十八
欽定四庫全書
　元明事類鈔卷三十九
　　　　　　　　　　　監察御史姚之駰撰
　　鱗介門
　　　龍
龍岀井　元史順帝時太子寝殿後井中有龍出光熖
　爍人
玉虬殻　元氏掖庭記大徳間尾洒夷於清源洞得一
　物皮薄可照玉色愛人或紅或緑暑月對之凉氣自
　生遣人貢之有一胡僧曰此斑花玉虬殻也
穴地出　元通鑑至元十四年春大雨羣龍皆穴地變
　化而出者無數識者知為天發殺機也
龍壇　范梈龍壇記延祐元年旱禱之龍壇雨三日乃
　以樂龍之章俾世世歌以承祀
龍挂　輟畊録至正乙未秋㰎李東馬橋上白龍挂盲
　風怪雨壞民居五百餘所大木盡㧞溪水直立不一
　年其地為戰鬬之所
卵如頷珠　虞集龍卵詩入眼圓如頷下珠也知靈物
　化生殊
祀龍絲　元史順帝時天雨氂京師長尺許或言於帝
　曰龍絲也命拾而祀之
得龍首　明紀事本末潘季馴築髙家堰成一夕黄浦
　涸得龍首以獻其大専車時以比龍首渠云
對應龍　玉堂叢話景陵閲畫見龍有翼而飛者遣問
　之閣中史官陳繼對曰龍有翅而飛曰應龍詳見博物
龍姑朝　談薈俞震齋精於符籙一日有老媪謁曰某
　山龍母也行雨失律刼在日午望相救俞曰能幻形
　小之乎媪作蜿蜒俞取投盂中覆以令牌湏㬰風雷
　迭擊過午乃息龍出仍化為媪曰他日祈雨當効力
　於是每六月初旬有暴風疾雨由南而北人謂龍姑
　朝俞云
龍卵　懸笥瑣探成化五年河决杏花營有一卵浮於
　河大如人首下鋭上圓質青白微具五色以手撼之
　汩汩作水聲或曰此龍卵也元珠占法江湖見龍卵
　主大水
龍有欲　明紀事本末徐有貞治河築一决口下木石
　則若無者怪之叩一山僧僧徐曰聖人無欲有貞沉
　思竟日悟曰僧言龍有欲也此有龍穴吾聞龍惜珠
　當有以制之鐵能鎔珠乃鎔鐵數萬斤沸而下之龍
　徙而决口塞
龍墳　湧幢小品龍墳在秀水縣永樂間村氓往往得
　龍骨貨之問有龍角否曰有時左璫方採珍異遂檄
　縣往掘之初入見有狀如金剛神者數輩俄見風化
　盡惟餘骨耳遂得龍角齒牙凡數十艦獻於朝
龍奴　明朱秉器楮談雲南山澗多潛龍昆明有烏龍
　潭元時僧阿咱爾能降之龍化為青衣童子随僧住
　坐呼為龍奴農負樵汲無不聴命數年龍苦之竊數
　珠逃去
猪婆龍　雲濤小說金陵上清河一帶善崩明太祖患
　之皆云猪婆龍窟於下故耳時工部欲聞於上然疑
　猪犯國姓輙駕稱大白黿為害上惡同元字命漁者
　捕之殺黿㡬盡金陵人乃作語曰猪婆龍作殃癩頭
　黿頂缸
真龍傳神　呉寛題宣廟畫龍詩所翁好龍非好真真
　龍自為龍傳神
　　　魚
獺獻魚　元史胡光遠母喪廬墓一夕夢母欲食魚晨
　起將求之見生魚五尾列墓前隣里方聚觀見有獺
　出草中浮水去知是獺所獻
天隕魚　輟畊録至正中上海縣牧羊兒聞頭上恰恰
　聲仰視之流光中隕一魚長僅盈尺是日晴無隂雲
　亦無雕鸛之類是可怪也或曰志有云天隕魚人
　民失所之象
魚千斤　元史類編納延故地素産魚世祖命立城名
　曰肇洲以劉哈喇為宣慰使一日得魚九尾皆千斤
　遣使來獻
氷水魚　元戴表元詩氷水魚肥供白鮓
魚苖　元食貨志額外課有漆課栁課竹葦課魚苖課
鯉躍舟　元史龎遵母病思食魚求之市不得歸途嘆
　恨忽有鯉躍入其舟作羮以獻
鏤晶養魚　元氏掖庭記雅克特穆爾於第中起水晶亭
　亭四壁以水晶鏤空貯水養五色魚剪綵為白蘋紅
　蓼置水上
魚秧　陶宗儀詩徑分黄菊本池種白魚秧
鮫卵兼斤　楊維楨詩鮫卵兼斤傳海上鮫人一尺立
　階前
鯉三十五　明興襍記帝潛龍時漁于川一日獲鯉三
　十五有陳四者來戱以魚罩罩聖躬竟竊其五及即
　位一日問劉誠意享位㡬何對曰以數言當三十有
　五又其間五嵗假之他人上忽思竊魚事其數允合
　召陳至將殺之因述漁事上曰吾忘之為何地陳曰
　烏龍潭也上曰吾鄊焉有此陳曰臣嘗于此罩烏龍
　故名也上喜其對釋之後洪武之紀并革除年果符
　其數
獻鰳　湧幢小品葛原以布衣詣闕獻鰳魚百尾時髙
　皇法嚴衆為危之及至乃大悦問之曰魚美何如對
　曰魚美但未進不敢嘗耳又大悦賜一尾還之其後
　嵗貢九十九尾著為令
禱江得鰣　玉堂叢話董璘為編修以母老歸養母病
　思鰣魚時無鬻者即詣鎮江禱於神命漁人舉網忽
　得一鰣以歸
魚腹字　耳談隆慶中京師顯靈宫道士買一魚腹有
　秦白起三字
昻頭鱔　獻徴録張昺知􁱅山民有食鱔忽死者皆疑
　其妻殺之械繫逾年公至恍惚有緑袍烏巾者語曰
　吾某鄊土地民某本中鱔毒而殂非婦罪也公欲驗
　之但置鱔於水昻頭出二三寸者必殺人言訖不見
　公如言得昻頭鱔以死囚試之婦寃遂白
巨魚促值　四友齋叢說武皇在揚州釣得巨魚顧江
　彬戱曰此值㡬何彬曰五百金時知府蔣瑶不佞權
　貴遂請以魚畀即促償值甚急公乃脫夫人簪珥及
　綈絹服負進以償上大笑曰酸儒去耳
日食蒸餅　紫桃軒襍綴正徳中南城金魚日食蒸餅
　白麵二十斤
覓魚嗛　李夢陽集于謙死人咸驚而疑而涕泣語曰
　鷺鷥氷上走何處覓魚嗛
聴魚聲　海味索隠黄魚一名石首土人從小滿節候
　黄魚㪚子在海洋中魚貫串若山而過商人倩魚師
　聴魚聲乃報有㡬里云因舉網或得千萬頭或空不
　得呉偉業詩採鮮諸俠少打鼓伐蔵氷五月三江去
　千金一網能
飛魚　明孫作集暨人航海得飛魚於黒水洋其長二
　寸頥兩鬐各長廣寸餘張為兩翅海風發從波濤飛
　集船上如燕雀既止則不能入水
玉盆小魚　筆麈文華殿東一室乃上所遊息一日同
　講臣入視見忩下一几几上設少許書籍又一二玉
　盆盆中養寸許小金魚乃上所玩弄也
紅魚變白　談薈仁和張問渠母畜朱魚二十餘頭已
　久母没問渠不忍往視皆變為白以為魚變色無異
　也及去喪之日魚復變赤人謂孝感所致
與時變遷　屠隆金魚箋金魚随人好尚與時變遷初
　尚純紅純白繼尚金鞍錦被諸色又有堆金砌玉落
　花流水隔斷紅塵蓮臺六瓣等
銀魚　明趙南星詩長安嵗晩雪霜頻林下應知忘故
　人此日音書那不寄銀魚冬笋未嘗新
上白鰷　王衡錢江詩桃花浪起衝沙破恰好東風上
　白鰷
銀鱗細骨　何景明鰣魚詩五月鰣魚已至燕荔枝
　盧橘未應先銀鱗細骨堪憐汝玉箸金盤敢望傳
時裏白　王鏊洞庭兩山賦水族則時裏之白繪殘之
　銀
羮湯罷魚　明宫女曹静照詩閱遍司農水旱書君王
　減膳復齋居御厨阿監新承㫖明日羮湯不進魚案
　此思陵宫詞也
猩紅數㸃　王世貞朱魚詩猩紅數㸃媚清泠晴藻香
　萍度此生
金鱗　商輅謝人送金魚啓恵我瑶品饋以金鱗乍注
　清泉漸投芳餌見游泳之自得知升斗之水可生羨
　浮沉之相忘喜風波之患不作
　　　蛇
蛇入穴　山堂肆考元安童為丞相歸里見一大蛇走
　入穴中令人掘之得一窖白銀安曰此天與我必與
　諸人乃召鄉里貧弱者盡㪚賑之人稱天公宰相
蜿蜒衣被　元史何實氣節不凡家人常入卧内見一
　青蛇蜿蜒衣被中駭而視之乃實也
四跗蛇　西使記竒拉爾城所産蛇皆四跗皮如鯊魚
蛇數車　元史至元中懷仁縣河岸崩有蛇大小綰結
　可載數車
小青　元史吕思誠為蓨縣尹天旱道士持青蛇曰盧
　師谷小青謂蛇也禱之即雨思誠以其惑人殺蛇逐
　道士雨亦随至
骨咄犀　輟畊録骨咄犀大蛇之角也觧蠱毒如犀角
　松漠紀聞骨咄犀紋如象牙帶黄色為無價之寳
族蟒　九朝埜記方希直治先墓有大蟒窟塚中生聚
　殆至數千萬衆議殱之公夜夢黒衣嫗拜懇曰聞公
　將滅吾族幸舍之當報徳不然公能族我我亦能族公
　又曰吾舉族來矣方顧嫗後男女無數然竟不許後
　公嬰烈禍蛇孽亦足徴也
蟒伏劍　嘉靖注畧宫中有巨蟒陶仲文以水噀之蟒
　伏劍而死以是得幸
䕶龍　王世貞集曇陽大師神遊攜靈蛇歸家人乍見
　怪之蛇馴不動師曰是雖業蟲而識不昧因攜之謁
　集道宫真君錫名曰䕶龍
射妖蛇　明黄瓚集張恵為御史過池州至察院僕曰
　此處有妖蛇來時如風聲公曰來時可報我至期公
　挾弓矢出門望蛇連發數箭蛇不下令取蓆薦于樹
　下燔之良久蛇墜聲如倒牆公曰縣有妖蛇必非良
　吏召貴池縣官笞之
五里蛇　簪雲樓襍記萬厯間沈某撫滇一叅將貌甚
　醜怪厥首僅存白骨問之曰曾夜歸為風攝去身如
　坐丹爐中且腥穢逼人某疑入蚺蛇腹矣亟抽刀剖
　之約厚五六尺任此蛇奔躍數十里經時纔出而蛇
　已死某通體殷紅頰上皮肉俱盡半載方愈此蛇約
　長五里云
兠鍪蛇　剪勝野聞太祖常濯於潭有五蛇就之一日
　戰畢又見乃掩以兠鍪後戰勝祭甲胄有白龍自兠
　鍪中出詳見甲胄
索蛇為食　明襍記田州女土官瓦氏嘉靖中調之征
　倭至蘇州索有司捕蛇為軍中食旋敗倭于王江涇
　時人語曰花瓦家能殺倭腊而啖之有如蛇
蛇菩薩　西樵野記西山寺有二青蛇客至僧呼蛇以
　酒肉飼之輙引喙出入無憚謂之曰蛇菩薩
遶䕶帳外　明通紀英宗䧟北營乜先雪夜令人行刺
　其人見一大蟒蛇繞䕶帳外畏怖而去自是稍加敬
　禮
六足蛇　湧幢小品萬厯丙戌建昌民于山逢一巨蛇
　頭端一角六足如雞距見人不噬亦不驚識者曰此
　肥􁃄也既而果大旱
斬蛇以狥　明紀事本末汪喬年于陜西發李自成先
　冢得小蛇即斬蛇以狥互見冡墓與此小異
　　　龜
龜塔　輟畊録嘗見一㺯百禽者蓄龜大小七枚置几
　上擊鼔以使之則第一等大者先依第二等者登其
　背直至第七等小者登第六等之背乃竪身直伸其
　尾向上宛如小塔狀謂之龜塔
九尾龜　楊允孚集萬嵗山有九尾龜
來龜　顧瑛來龜軒詩序余避難歸玉山佳處無失忽
　於空庭有神龜大將尺餘不知所來乃添一小軒扁
　曰來龜以符其兆
神龜賦　懸笥瑣談王汝玉作神龜賦上親定為第一
　召觧學士謂曰汝玉賦第一卿次之何也縉曰汝玉
　文辭甚妙臣實不能勝上喜
金龜　湧幢小品嘉靖四年興寧縣金龜見長丈餘金
　光四射所過田陂皆壞是嵗大稔
獻白龜　明紀事本末浙江總督胡宗憲獻芝草五白
　龜二不數日白龜亡上曰天降靈物固處塵寰不久
　也
作人言　談薈嘉靖間楓橋瘍醫龔家大龜作人言
五色龜　明史藳世宗好道王金偽為五色龜以獻帝
　大喜
白龜飛去　雅俗稽言明孝陵開壙時有白龜十餘皆
　飛去僅獲一頭頃變為石龜用銅繩鎖入匣内置殿
　中香案上至今猶存朱國祚謁孝陵詩靈龜玉殿飛
　十九
蘄龜　明陶允宜蘄龜詩千年龜小象圍棋其甲翠緑
　毛毰毸置之盆水生漣漪蚊蠅遠避塵自離
　　　蟹
蟹厄　元髙徳基平江紀事大徳丁未呉中蟹厄如蝗
　平田皆滿稻穀蕩盡呉諺蝦荒蟹亂正謂此也
收團尖　元張憲送蟹詩泖田秋霽稻未鐮葦箔竹籪
　收團尖紅膏溢齒嫩乳滑脆美簇簇橙絲甜
蟹背書名　明世說世廟見蟹行地問何物左右以蟹
　對取看背有字曰桂蕚張璁跡之乃太監崔文所書
　謂二人横行也文謫南京
渾身甲胄　靳史李西涯程篁墩同以神童朝見適直
　隸貢蟹至英廟即試以對句曰螃蟹渾身甲胄程應
　聲曰鳳凰遍體文章李伏地徐對曰蜘蛛滿腹絲綸
　俱賜寳鏹而出後李出入館閣四十年而程終於學
　士竟如其對云
禱息蟹患　明王瓊集白思明為嘉定令濵海地多産
　蟛􁡡狀如小蟹横行㟁塍間為苖害不減蝗災公為
　文躬祭海神害随息
蟹如錢　劉基活水源記中有石蟹大如錢
濶盈尺　明王承父詩偶過楊栁橋西宅魚罩蟹籪當
　門立船頭活蟹紫堪擊重欲滿斤濶盈尺
沫噴濤沸　明鄭明選蟹賦負元甲以自衞兮持雙鉞
　以為兵流沫噴而濤沸兮明眸矗而星光
字換　徐渭錢王孫餉蟹詩鯫生用字換霜螯待詔將
　書易雪糕併是老饕營口腹省教半李奪蠐螬
圓豪　山家清供圓臍膏尖臍螯秋風髙圓者豪羮以
　蒿尤可饕
　　　蝦
虎銜蝦　明張含集春秋推災度云四方煩擾衆氓失
　恩則虎銜魚矣禺山子曰奚翅魚乎今恐不免於銜
　蝦也
鬚交　雅俗稽言蝦鬚相交
蝦十丈　王鏊海蝦圖詩有魚如屋鱟如帆蝦最細㣲
　猶十丈
蝦鬚三尺　呉偉業集太倉城南為海漕市舶之所帆
　檣燈火歌舞之音不絶蝦鬚三尺海人七寸以至形
　諸篇什
空中為燈　閩小紀傳閩中龍蝦大者重二十餘斤鬚
　三尺餘作杖海上人習見之有空其肉作燈者
蝦眼赤　明袁中道詩水生蝦眼赤霞過雁翎紅自注
　漁人云蝦眼赤則水漲
如目蝦　湯顯祖集凡今之人如海母目蝦随人浮沉
　都無靣目方稱盛徳
　　　蛙
朱篆禁蛙　輟畊録信州南池百畆毎春夏之交群蛙
　聒耳逹嚕噶齊告真人張與材治之乃朱書符篆新
　瓦上使人投池中戒之曰汝蛙無再喧自是寂然
相負行　湧幢小品世宗時有蟇數百萬大小相負自
　髙郵蛤蜊壩過人皆礙足不能行入興化界識者以
　為水徵
蛙分枕席　王世貞集仲芳所止獄舍卑甚又久雨蛙
　黽分枕席而卧
謀蝕月　劉基聴蛙詩旅人懷憂實無寐遭此强聒胡
　為者得非作姦謀蝕月無奈聚訟騰驩詫
鋭首皤腹　明楊廉夢蛙賦須㬰就枕夢一緑衣鋭首
　皤腹跳梁而趨問其姓名答曰世居婁國僻處濘淖
　在晉有官私之分在齊有鼓吹之號予實苖裔非敢
　濫冐
白如玉　談薈瑞金縣泮池嘉靖中産大蟾蜍色白如
　玉
蝦蟇報徳　明張時徹集鄢叔敬好放生俗啖蝦蟇恒
　購而投之澤邑有澄江忽洪水瀰漫欲渡而登舟適
　有兩蝦蟇戱橋畔諦視久之再欲渡而舟已先發中
　流溺矣
捕蝦蟇　長安客話太醫院例于端午日差官至南海
　子捕蝦蟇擠酥以合藥
蝦蟇給事　萬厯注畧給事胡汝寧請禁捕田雞以廣
　好生人呼為蝦蟇給事詳見給事
如笠大　霏雪録越中道士陸國賔晩舟見白虹跨水
　甚近及至其所見蝦蟇如笠大白氣從口出即跳入
　水虹亦不見
　　　蚌蛤
蚌如船　談薈呉陳湖旁産老蚌如船嘗有龍來取其
　珠蚌與龍鬬三晝夜無如之何景泰七年冬河氷盡
　合蚌自湖西南而出氷皆摧破堆擁兩岸如山竟不
　知所之
慈感蚌珠　湧幢小品湖州慈感寺前溪水有蚌時浮
　靣吐珠風雨之夕即有蛟龍來攖夏忠靖治水至此
　夜有神率一美女來見曰久窟于此鄰豪欲奪吾女
　乞一字為鎮公書一詩與之神拜領而去
蚌有佛像　耳談溧水俞集見捕蚌蛤者必買放之一
　日舟人有蛤籃買之不允置釡中忽起光燄一大蚌
　裂開有觀音像旁有竹兩竿衣冠瓔珞皆細珠綴成
　者舟人皆誦佛號悔罪
得百枚　明史藳禮部侍郎金問幼事兄如嚴師兄病
　熱得螺蚌可療方嚴寒問觧衣循河得百枚以進病
　良已
湧蛤　呉偉業集謝瀚年十二一日見家不能炊遂縁
　江岸禱水神沙且没踵倐大蛤數斗湧出徐嚢以歸
　餉父母葢純孝所感也
修脛腴中　顧璘辨蛤詩美哉爾石蛤奚免網與义脩
　脛雪長荇腴中剖團𤓰
　　　螺
白螺坐　明徐學謨白螺行風吹巫峽江水大何者一
　螺當江坐螺邊人家放估船得魚買鹽撐日過官府
　有差無處𣲖翻視白螺為竒貨可憐殘孑苦無皮忽
　聞使者收門課
海螄認洲　黄汝亨集陶望齡與弟書曰向時迷陋視
　一科名為究竟弟如海螄妄認魚背謂是洲岸真可
　痛也
防尾擊　呉偉業海螄詩不肯依牆壁其如羅網偏文
　身疑蚪篆長髻學螺旋跼足蟠根固容頭掩的圓但
　能防尾擊誰敢䧟中堅
　　　鱉
鱉中鬼判　耳談萬厯乙未頴川王户部家烹鱉中有
　鬼判各一朱髪藍面皂㡌緑袍左執筆右執簿刻畫
　所不及
蛇化　維風編魏文靖驥少讀書山寺見一毒蛇方化
　鱉惡而避之俄有漁者捕之去公懼傷人追買棄之
三足　說寳宏治間太倉民買一鱉三足令婦炰食良
　久夫但存毛髪在地里甲以婦謀夫訴官知州黄庭
　堅鞫得其情召漁者捕三足鱉即於㕔上令婦烹治
　出重囚食之食畢引入獄及門已化盡矣遂宥婦罪
大如車輪　西湖志隆慶時流福溝甃石忽動抉起見
　鱉如大車輪紅白色龜頭而三尾作馬鳴後為屠者
　所磔
腹中老人　談薈萬厯時建徳縣漁者獲一鱉重八斤
　一酒家買懸室中夜半作人聲明日割烹之腹中有
　老人長六寸許五官皆具首戴皮㡌時郡守楊廷誥
　入覲以木匣貯之入京
　　　海錯
紅玉紫雲　謝宗可咏海蟄詩層濤擁沬綴蝦行水母
　含秋孕地靈海氣鍊凝紅玉脆天風寒結紫雲腥霞
　衣褪色氷涎滑璚縷烹香酒力醒應是楚宫萍實老
　誤随潮信落滄溟
東海夫人　屠本畯海味索隠食土之毛有淡其菜食
　其味核其象可謂之西子不潔誰言是東海夫人
莫辨蟲魚　呉偉業海參詩預使燂湯洗遲纔入鼎鐺
　禁猶寛北海饌可佐南烹莫辨蟲魚族休疑草木名
　但將滋味補勿藥養餘生
長水將軍　明劉鳳為蚶謝表臣蚶言伏見除書以臣
　為長水將軍曹丘校尉行醴泉令醢如故念臣介族
　卑品么䯢陋質外有氷凌中殊混沌方當泔以醨泲
　柔以挫糟
非土非鐵　海味索隠土非土鐵非鐵肥如澤白如屑
　
　
　元明事類鈔卷三十九
欽定四庫全書
　元明事類鈔卷四十
　　　　　　　　　　　監察御史姚之駰撰
　　蟲豸門
　　　蟬
舊殻新聲　張宏範新蟬詩一自返魂遺舊殻便將秋
　恨入新聲
短翼含風　馬臻聞蟬詩短葉含風薄似秋一聲聲帶
　夕陽愁年年古栁官塘路催得行人白盡頭
乗夜出　潜確類書蟬皆乗昏夜方出土中升髙處背
　拆而出所以夜出者一似畏人二畏日炙乾其殻而
　不能脱也
弱翅繁聲　謝榛咏蟬詩弱翅凌晨動繁聲向夕流不
　知風露裡還得幾何秋
翾翾咽咽　髙啓始聞夏蟬詩翾翾纔得脫咽咽未成
　喧翳葉誰能見南風緑繞軒
汴梁無聲　湧幢小品汴梁城内無蟬聲
不知秋　明貝瓊九日聞蟬詩雁到紫臺初避雪蟬鳴
　紅樹不知秋
蛻凡骨　邵寳見蜣螂轉丸詩村童前致詞此寔神所
　訹轉丸輸鬼藏功滿脫凡骨飛騰作風蟬清響噦雲
　月
　　　蜂
止家得蜜　元史王庸至孝露處墓前有蜜蜂數十房
　來止其家嵗得蜜蠟以供祭祀
蜂蝶競出　元通鑑順帝十九年十二月蜂蝶競出
義蜂　元戴表元義蜂行一朝大蜂出不戒舂容靚飾
　修且姱蜻蜓忽來伺其怠摶擊少墜遭蝦蟇羣蜂倉
　皇迷所適謁走欲絶聲呀呀求之不得久乃定復結
　一聚猶如麻
蛹墨　元謝翺咏蜂詩蛹墨春如翳塞崖舉族懸
五常俱備　劉詵蜂賦豈知物㣲性至五常俱備是故
　應期而朝信且禮也多思而營巧且智也效死不二
　志于義也割脾而施仁之恵也
苦蜜　湧幢小品明太祖召一儒者問其何業曰業醫
　上曰卿亦知蜜有苦而膽有甜者乎對曰蜂釀黄連
　花則蜜苦猿猴食果多則膽甜上以為能格物擢太
　醫院使
蜂丈人　卓異記有蜂丈人者與髙皇同年月日時生
　上聞而召問之曰爾何業對曰養蜜上曰能贍生乎
　爾蜜幾何對曰十五桶臣當冬月割蜜必先計其三
　冬之食足而後割取之故臣之蜜日蕃臣之生自贍
　上善其言而遣之
蜂化　庚巳編劉浩好鬬促織嘗晨出見水濱一大蜂
　以身就泥中數四起集敗荷上心怪之還視之見已
　化促織頭足猶蜂也持歸經日皆變健而善鬬所當
　無敵
蜂聚案　宋濂集萬安鄒氏五人為豪民所殺縣不得
　屍丞萬鵬舉録之有大蜂五聚丞之案麾去復至丞
　祝曰爾鄒鬼耶明日再聚如期而集丞乃抵豪舍踪
　跡之忽五蜂飛集竹坡劚之得屍而獄具
與龍鬬　居易録嘉靖時太湖中龍與蜂鬬龍爪可數
　十丈蜂仰噴其涎亦數十丈三四日乃已後漁人得
　死蜂殻可貯粟四五石
蘭花拱首　近峯聞畧蜂採百花俱置翅間惟蘭花則
　拱首入房以獻于王物亦知蘭之貴如此
義蜂塚　泳化編楊一清閣老家居一日逰北固山下
　偶見羣蜂擁王出逰遇鷙鳥攫殺之羣蜂環守不去
　數日俱死乃令家伻埋焉表其封曰義蜂塚親作文
　祭之
巨儒之象　湧幢小品宣徳癸丑温州守何文淵于明
　倫堂集諸生講書有羣蜂引一巨蜂集楹間聲如雷
　公顧謂諸生曰蜂有巨儒之象來科狀元定有其人
　後周旋果及第第一
　　　蝶
輸蝶　明詩話王㞳生知如臯縣性愛畜蝶民有罪當
　笞者輸蝶得免羅致千百召客飲縱之以為樂邑人
　語曰隋隄螢火輟縣官放蝴蝶
夢蝶入袖　袁袠集王履吉卒之前一日夢兩蝴蝶入
　袖寤而嘆曰吾已矣夫莊叟之言殆謂我也
隨蝶獲盜　明史藁東莞林培為新化知縣民有死于
　盜者不得禱于神隨蝴蝶所至獲盜時驚為神
作探花　懸笥瑣探吳郡施槃嘗作蝴蝶詩曰莫怪東
　風多落魄三春應作探花郎正統己未果狀元及第
小鳳凰　明陳恭尹羅浮蝴蝶歌羅浮大蝴蝶言是小
　鳳凰六足盤胸間四翅交文章脩眉若楊葉繡腹如
　垂囊仙人愛文采挾之㳺帝旁
醉蝶　黄庚詩花香能醉蝶栁色欲迷鶯申時行落花
　詩狂蜂醉蝶杳難尋
薄翅柔鬚　貢師泰新蝶詩寒辭薄翅猶黏粉暖溢柔
　鬚始弄晴
烟翅露鬚　楊基咏蝶詩粉銷烟翅薄香冷露鬚拳
戀黄花　姚廣孝秋蝶詩粉態凋殘抱恨長此心應是
　怯悽涼如何不管身憔悴猶戀黄花雨後香
感金氣　楊慎集蝴蝶或黄或白或五色惟黄者秋獨
　多盖感金氣也
　　　蠶
野蠶成繭　元史元貞中隨州野蠶成繭亘數百里民
　取為纊
蠶有六徳　楊維楨集余嘗論蠶有六徳衣被天下仁
　也食其食死其死義也不辭湯火忠也三眠三起信
　也象物以成繭智也繭而蛹蛹而蛾蛾復卵而繭神
　也人為倮蟲之長而有不如者其不愧火龍乎因賦
　火龍詞四章
秋蠶課女　元好問詩室人筐中無寸縷一箔秋蠶課
　諸女
把蠶　馬臻詩村婦相逢還笑問把蠶今嵗是三姑
織成鞶帶　楊士竒集郭敦知衢州府庶務畢舉舍内
　蠶箔常有叢絲類織成鞶帶修廣適度郡人謂公
　仁政之應
蠶禁　西吳枚乗吳興以四月為蠶月家家閉户官府
　勾攝徵收及里閈慶弔皆罷不行謂之蠶禁
蠶子成字　麈餘嘉靖時昆陽州訓導任鉞家養蠶生
　子布箔上成不仁水火拜告天地八字次日又成一
　州之大可不慎之八字至秋滇池汎濫蕩析民居千
　餘所
玉果金丸　解縉永樂歌詞野蠶成繭彌山岡金丸玉
　果若林粧
蠶神報寃　沈周客座新聞宏治時皂林獲盜三人伍
　氏家丁也伍氏畜蠶蠶多桑薄棄而瘞之三人駕船
　市葉有大鯉躍舟中載歸忽巡司至見其頭艙有人
　腿三人自相驚駭縳解所司不得已誣服押至家妄
　指瘞蠶地發之見屍乃少一腿家主俱抵罪
􁪍母　吳寛集􁪍母者蜀之魚鳬人也相傳黄帝時有
　神自天降女身馬首人以其狀􁪍􁪍然也號曰􁪍母
素翎頻掃　明宋燧采桑曲素翎頻掃細于蟻嫩葉纎
　纎初上指
焙繭　楊基詩蠶屋柘烟朝焙繭
　　　螢
大梁無螢　空同子環慶無麥秋大梁無螢無寒蟬
拂棟穿花　王寵流螢篇萦迴拂棟光難定窈窕穿花
　燄更藏
　　　蜘蛛
解蛛網　元黄立中詩獨立無言解蛛網放他蝴蝶一
　雙飛
蛛網春　元宋季任詩蛛絲似怕春深去網住桃花不
　許飛
蛛遯　庚巳編南京太學諸堂中都無蜘蛛傳髙皇幸
　學見蛛布網屋隅曰我纔建屋爾輒據之耶顧呵之
　出語訖而蛛遯從兹遂絶
罣龍　湧幢小品隆慶時睢寧大雨河溢人見有龍為
　蛛網所罣不得脫須臾火龍焚其網龍乃脫去蛛死
　山中絲網尚彌山谷或截取為馬鞭
墜案　湧幢小品尚書才寛守西安時有治才過客失
　金于店急白寛寛仰見飛鷹又有蜘蛛墜案曰店中
　必有朱姓名英者為盜執之果然
滿腹經綸　靳史李西涯以神童召見上試對句云螃
　蟹渾身甲胄李對曰蜘蛛滿腹經綸詳見蟹
如斗　五雜俎應天報恩寺塔頂有蜘蛛大如斗垂絲
　數百丈後為雷所擊
蛛塔　帝京景物畧慈慧寺蜘蛛塔者黄南充輝誦金
　剛經次一蜘蛛縁案上向佛而伏驅之復來南充曰
　聴經來耶誦終卷蜘蛛寂然視之遺蛻耳因龕而葬
　焉
蛛藏琥珀　王士楨集明時有持琥珀求售者中有蜘
　蛛如生碎之蛛自内躍出詳見雜寳
紅脚蛛　宋濂詩紅脚蛛絲結鏡網
　　　蟋蟀
勅索千箇　湧幢小品吳中有諺云蟋蟀瞿瞿呌宣徳
　皇帝要盖宣廟有此好來之江南者蘇州守況被勅
　索千箇不許違悞
早蛩　髙啓集至正丙午五月夜坐中庭聞蟋蟀之聲
　感而為早蛩賦焉
敦脄平膚　明俞允文蟋蟀賦其為狀也則有敦脄紫
　茜平膚銀液齗齰霜葩股弩狚㦸翅爍流金翼凝
　㸃漆頂渥丹砂項塈青艧鋸牙辟灌以􁀙䶪巨顙碨
　礧而簡積
羽國蟲兵呉綺鬬蟋蟀賦云爰徵威于羽國遂選勇
　于蟲兵黄金鑄枰紫玉雕罌既曹分其種色次部伍
　其重輕弱足之與强頭譜前論系一青之與五白刪
　外存經
辨形試氣　劉侗促織志捕得色辨形辨之辨審養之
　養得其形若氣試之試而才然後以鬬
戧金盆　吳偉業宣宗御用戧金蟋蟀盆歌定州花甆
　賜湯沐玉粒瓊漿供飲啄戧金髹漆隠雙龍果厰雕
　盆錦香褥
金鐘兒　袁宏道促織志一種㣲類促織而韻致悠揚
　如金玉中出京師人謂之金鐘兒見暗則鳴遇明則
　止
　　　蠅
蠅避虎　戴表元蠅虎賦有蟲翼然既獰孔武若腹而
　絲若臂而拒跳踉振擲是謂蠅虎摶蠅甚智狙伏壁
　間羣蠅避之如虎于山
捕蠅　天順日録都御史陳智性褊躁嘗坐堂上偶有
　蠅拂其面即怒叱從者曰拏從者紛然為捕之狀而
　不知其所捕者何少頃俟其怒解問拏何人乃叱之
　曰是蠅
蠅蚋迎馬　獻徵録周新按察浙江初之官時道上忽
　有蠅蚋迎馬而聚因尾之見一暴屍撿之得一小木
　布印及至任令人市布得印誌同者鞫之乃劫布商
　賊也悉以其贓召布商家給之家人始知其死于
　賊也
嘬屍　名世類苑劉忠愍之禍馬順以酒沃其屍蠅蚋
　羣嘬之肉盡猶碎其骨
憐寒蠅　明駱文盛憐寒蠅賦爾乃僵矣其形悽矣其
　聲既蹌于飛復蹶于行方縮縮以憔悴遂奄奄而伶
　俜㸃汚莫施其技攻鑚曷見其形
　　　蚊
蚊對　方孝孺蚊對天台生困于蚊嘆曰天胡産此㣲
　物而毒人乎童子啞然笑曰人之食于物泰矣物獨
　不可食于人耶且蚊猶白晝不敢露形瞰人之不見
　而有求焉今有同類者白晝儼然吮其膏而醢其腦
　何子之若無聞也
獨無白鳥　致虚雜俎閶門沙盆潭獨無白鳥帳幕可
　已與滇中寳珠寺荆州李姥浦同
如蜻蜓　北征記常樂鎮蚊大如蜻蜓
喙尺　方䕫苦蚊詩喙尺利芒刺腰圍隠花紋
蚊理　楊慎蚊賦烟火其屯鐙燭其喜焦螟以為巢蠛
　蠓以為使芸𤓰而來零栗而逝秋風夕起斯害也已
　公子喻矣是曰蚊理
討蚊　屠隆討蚊露布文非烟女將行燭姬兵
寳珠無蚊　楊慎集滇中環湖苦多蚊而寳珠寺乃絶
　無影響
　　　蠍
蝎魔　續己編西安有蝎魔寺塑大蝎于楣相傳國初
　有女子病死復生忽甚明敏某布政娶之一日呼之
　不應宻視之但見老蝎大如車輪詰之忽失所在是
　夕出拜燈下曰身本蝎魔得罪㝠道頼大士救拔今
　假女屍為人獲侍左右覬公建一蘭若以報大士徳
　耳許之乃隠遂建今寺
雨蝎　嘉靖注畧二十九年正月京師雨土雨蝎上以
　問陶仲文仲文曰疑有寃獄得雨方解也
　　　蝗
不食豆苗　元典章蝗不食豆苗
督捕蝗　元史蝗起真定遣使者督捕役夫四萬人以
　為不足欲牒鄰道助之王磐為宣慰使不從使者怒
　責磐期三日盡捕蝗磐親率役夫走田間設法捕之
　三日而蝗盡㓕
烏食蝗　元史泰定時洛陽縣有蝗可五畝羣烏食之
　既數日再集又食之
鷹啄蝗　玉堂綱鑑元至元時武陟縣有蝗俄有黒鷹
　羣飛啄食之詳見鷹
　　　蚯蚓
得意鳴　元任士林蚯蚓賦緑雨圍隂碧雲漏晴江月
　流清得意自鳴人闖之而自寂夜中分而既停
蚯蚓子　玉堂叢話劉俊為祭酒好食蚯蚓人名之曰
　蚯蚓子詳見鴞
　　　蚤蝨
二三斗　明髙皇周顛仙傳顛仙有時遙見以手入胸
　襟中似乎討物以手置口中問其故乃曰蝨子復謂
　曰幾何曰二三斗
咒蚤蝨　藝苑巵言豐坊狂誕嘗設醮上章詛之上帝
　凡三等一為鼠蠅蚊蚤陶望齡詩吾聞豐坊生赤章
　詛蚤蝨蚤蝨食幾何討捕恐已酷借問坊食者還當
　食坊不
氣嘘如豕　陸濬源瀋餘嘗至靈濟宫遇道人授一桃
　特大旋于襟中捕一蝨擲地以氣嘘之大如豕跨而
　疾馳遂烟迷雲逝
旬日累代　明顧大韶蝨賦形渺一黍貭無半銖或
　入吾褌或托吾襦旬日累代繁孕而居黒食頭垢白
　食身腴爾類日肥我貌日癯肉食之鄙曽莫汝踰
鼈蝨　有蟲蟣蝨類厥狀肖惟鼈形圓脊惟穹帬介儼
　環列多足巧于縁利嘴銳如鐵兒童偶批摑經時臭
　不歇未足快悸獲徒然滋嘔噦
　　　蟻
清明蟻集　帝京景物畧南海子西北隅嵗清明日蟻
　億萬集叠而成丘中一丘髙丈旁三四丘髙各數尺
　竟日而散傳是遼將伐金全軍沒此魂無主者故化
　為蟲沙感于節序其有焉土人名曰螞蟻坟
縁土作字　閩小記董槐萬厯間人能文强記年十七
　而殁父母傷之遂形見能為母䕶湯藥殯于里之龍
　山墓樹往往蟲嚙成字或蟻縁土為字皆成詩句末
　必云行仙董郎後二年蟻于坟上作董郎升化字自
　後絶無詩矣
蟻坟　吳偉業詩野火風吹螞蟻坟枯楊月落蝦蟇水
取藜無蟻　饒介之藜科詩序藜科旅生庭中白露日
　割而為帚是日取藜無蟻諺云
　
　
　
　
　
　
　
　
　
　
　
　
　
　
　元明事類鈔卷四十
