#+TITLE: 品茶要錄-宋-黃儒
#+DATE: 2018-05-12 10:18:08
#+SOURCE: github.com/kanripo/KR3i0021 master fc8ed609                
欽定四庫全書
　品茶要錄
　　　　　　　　　　　　　宋　黄儒　撰
　　總論
説者常怪陸羽茶經不第建安之品葢前此茶事未甚
興靈芽眞笋往往委翳消腐而人不知惜自國初以来
士大夫沐浴膏澤詠歌昇平之日乆矣夫體勢灑落神
觀冲淡惟兹茗飲爲可喜園林亦相與摘英夸異制捲
鬻新而趨時之好故殊絶之品始得自出於蓁莽之間
而其名遂冠天下借使陸羽復起閲其金餅味其雲腴
當爽然自失矣因念草木之材一有負瓌偉絶特者未
嘗不遇時而後興況於人乎然士大夫間爲珍藏精試
之具非㑹雅好眞未嘗輒出其好事者又嘗論其采制
之出入器用之宜否較試之湯火圗於縑素傳翫於時
獨未有補於賞鑒之眀爾葢園民射利膏油其面色品
味易辨而難評予因收閲之暇爲原采造之得失較試
之低昻次爲十説以中其病題曰品茶要錄云
　　一采造過時
茶事起於驚蟄前其采芽如鷹爪初造曰試焙又曰一
火次曰二火二火之茶已次一火矣故市茶芽者惟同
出於三火前者爲最佳尤喜薄寒氣候隂不至於凍(芽/茶)
(尤畏霜有造於一火二火皆遇霜/而三火霜霽則三火之茶勝矣)晴不至於暄則榖芽
含養約勒而滋長有漸采工亦優爲矣凡試時泛色鮮
白隱於薄霧者得於佳時而然也有造於積雨者其色
昏黄或氣候暴暄茶芽蒸發采工汗手熏漬揀摘不給
則製造雖多皆爲常品矣試時色非鮮白水脚微紅者
過時之病也
　　二白合盜葉
茶之精絶者曰鬭曰亞鬭其次揀芽茶芽鬭品雖最上
園户或止一株葢天材間有特異非能皆然也且物之
變勢無窮而人之耳目有盡故造鬭品之家有昔優而
今劣前負而後勝者雖工有至有不至亦造化推移不
可得而擅也其造一火曰鬬二火曰亞鬭不過十數銙
而已揀芽則不然徧園隴中擇其精英者爾其或貪多
務得又滋色澤往往以白合盜葉間之試時色雖鮮白
其味澀淡者間白合盜葉之病也(一鷹爪之芽有兩小/葉抱而生者白合也)
(新條葉之抱生而色白者盜葉也造揀/芽常剔取鷹爪而白合不用況盜葉乎)
　　三入雜
物固不可以容偽況飲食之物尤不可也故茶有入他
葉者建人號爲入雜銙列入柿葉常品入桴檻葉二葉
易致又滋色澤園民欺售直而爲之試時無粟紋甘香
盞面浮散隱如微毛或星星如纖絮者入雜之病也善
茶品者側盞視之所入之多寡從可知矣嚮上下品有
之近雖銙列亦或勾使
　　四蒸不熟
榖芽初采不過盈箱而已趣時爭新之埶然也旣采而
蒸旣蒸而研蒸有不熟之病有過熟之病蒸不熟則雖
精芽所損已多試時色青易沉味爲挑入之氣者不蒸
熟之病也唯正熟者味甘香
　　五過熟
茶芽方蒸以氣爲候視之不可以不謹也試時色黄而
粟紋大者過熟之病也然雖過熟愈於不熟甘香之味
勝也故君謨論色則以青白勝黄白余論味則以黄白
勝青白
　　六焦釜
茶蒸不可以逾久乆而過熟又乆則湯乾而焦釡之氣
上茶工有乏新湯以益之是致熏損茶黄試時色多昏
紅氣焦味惡者焦釡之病也(建人號爲/熱鍋氣)
　　七壓黄
茶已蒸者爲黄黄細則已入捲模制之矣葢清潔鮮明
則香色如之故采佳品者常於半曉間衝蒙雲霧或以
罐汲新泉懸胸間得必投其中葢欲鮮也其或日氣烘
爍茶芽暴長工力不給其芽已陳而不及蒸蒸而不及
研研或出宿而後製試時色不鮮明薄如壞卵氣者壓
黄也
　　八清膏
茶餅光黄又如䕃潤者搾不乾也搾欲盡去其膏膏盡
則有如乾竹葉之色惟飾首面者故搾不欲乾以利易
售試時色雖鮮白其味帶苦者漬膏之病也
　　九傷焙
夫茶本以芽葉之物就之捲模既出卷上笪焙之用火
務令通徹卽以灰覆之虛其中以熱火氣然茶民不喜
用實炭號爲冷火以茶餅新温欲速乾以見售故用火
常帶烟焰烟焰旣多稍失看候以故熏損茶餅試時其
色昏紅氣味帶焦者傷焰之病也
　　十辯壑源沙溪
壑源沙溪其地相背而中隔一嶺其勢無數里之遠然
茶産頓殊有能出火移栽植之亦爲土氣所化竊嘗怪
茶之爲草一物爾其勢必由得地而後異豈水絡地脉
偏鍾粹於壑源抑御焙占此大岡巍隴神物伏䕶得其
餘䕃耶何其甘芳精至而獨擅天下也觀夫春雷一驚
筠籠纔起售者已擔簦挈槖於其門或先期而散留金
錢或茶纔入笪而爭酬所直故壑源之茶常不足客所
求其有桀滑之園民隂取沙溪茶黄雜就家捲而製之
人徒趣其名睨其規模之相若不能原其實者葢有之
矣凡壑源之茶售以十則沙溪之茶售以五其直大率
放此然沙溪之園民亦勇於爲利或雜以松黄飾其首
面凡肉理怯薄體輕而色黄試時雖鮮白不能乆泛香
薄而味短者沙溪之品也凡肉理實厚體堅而色紫試
時泛盞凝乆香滑而味長者壑源之品也
　　後論
余嘗論茶之精絶者白合未開其細如麥葢得青陽之
輕清者也又其山多帶砂石而號嘉品者皆在山南葢
得朝陽之和者也余嘗事閒乘晷景之明净適軒亭之
瀟灑一取佳品嘗試旣而求水生於華池愈甘而清其
有助乎然建安之茶散天下者不爲少而得建安之精
品不爲多葢有得之者不能辯能辯矣或不善於烹試
善烹試矣或非其時猶不善也況非其賓乎然未有主
賢而賓愚者也夫惟知此然後盡茶之事昔者陸羽號
爲知茶然羽之所知者皆今所謂草茶何哉如鴻漸所
論蒸笋并葉畏流其膏葢草茶味短而淡故常恐去膏
建茶力厚而甘故惟欲去膏又論福建爲未詳往往得
之其味極佳由是觀之鴻漸未嘗到建安歟
　
　
　
　
　
　
　
　
　品茶要錄
書黄道輔品茶要錄後
　　　　　　　　　　　　　　眉山蘇軾書
物有畛而理無方窮天下之辯不足以盡一物之理逹
者寓物以發其辯則一物之變可以盡南山之竹學者
觀物之極而游於物之表則何求而不得故輪扁行年
七十而老於斲輪庖丁自技而進乎道由此其選也黄
君道輔諱儒建安人博學能文淡然精深有道之士也
作品茶要錄十篇委曲微妙皆陸鴻漸以来論茶者所
未及非至靜無求虛中不留烏能察物之情如此其詳
哉昔張機有精理而韻不能髙故卒爲名醫今道輔無
所發其辯而寓之於茶爲世外淡泊之好此以髙韻輔
精理者予悲其不幸早亾獨此書傳於世故發其篇末
云
