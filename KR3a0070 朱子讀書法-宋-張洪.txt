#+TITLE: 朱子讀書法-宋-張洪
#+DATE: 2018-05-12 10:17:32
#+SOURCE: github.com/kanripo/KR3a0070 master f0b99c89                
欽定四庫全書　　　　　子部一
　提要
　　朱子讀書法四卷　　　儒家類
　　　　(臣/)等謹案朱子讀書法四卷宋張洪齊􁠤同
　　　　編洪字伯大􁠤字充甫皆鄱陽人事蹟無可
　　　　考據洪自序咸淳中分教四明􁠤適客逰浙
　　　　東遂相與商確是書而刻諸鄞泮其書本朱
　　　　子門人輔廣所輯巴川度正嘗屬遂寜于和
　　　　之校刋鄱陽王氏復廣為後編洪與􁠤又因
　　　　而補訂之以輔氏原本為上卷而以所續増
　　　　者列為下卷皆以文集語類排比綴輯分門
　　　　𨽻屬雖捃拾抄撮稗販舊文不足以言著述
　　　　而條分縷析綱目井然於朱子一家之學亦
　　　　可云覃思研究矣元時板已不存至順中江
　　　　南行臺御史趙之維重鏤於集慶路學故永
　　　　樂大典全帙收入原編卷次已不可考今酌
　　　　其編帙釐為四卷俾講新安之學者有所考
　　　　證焉乾隆四十六年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
編定朱子讀書法原序
聖賢之書聖賢之言也聖賢之言聖賢之意也學者學
為聖賢而已既為聖賢之學必將因其言以求其意得
其言而未得其意者有矣未有不得其言而得其意者
也傅說之告髙宗曰學于古訓乃有獲吾夫子亦曰好
古敏以求之何必讀書然後為學見哂於聖門也宜哉
臯䕫所讀何書世率以斯言藉口豈知帝王盛時化行
俗美凡塗歌里詠之所接聲音采色樂舞之所形洒掃
應對冠昏䘮祭之所施莫非脩道之教固不專在書也
三代而下古人養德之具一切盡廢所恃以植立人極
者惟有書耳此書之不可不讀也然讀聖賢之書者為
不少矣鮮能至於聖賢者讀之無其法也漢唐說義理
如說夢其間大儒言正心而不及誠意言誠意而不及
致知格物法之未立學者將安適從乎故以了悟為髙
者直謂格言大訓為胸中之障礙書且無取何取於法
以記覽為工者又不過誇多鬭靡務以榮華其言希世
取寵而已法於何有過猶不及等之為無得於道也不
有先覺何以淑其後紫陽夫子生於建炎庚戍上符洙
泗之運逺紹濓洛之傳吐辭為經家藏人誦言滿天下
皆去言也然門人輔公所編讀書之法所以呼迷塗而
飭稚昧者尤為深切著明甲寅便殿奏䟽拳拳以為食
芹之獻直謂此愚臣平生艱難辛苦已試之效雖帝王
之學無以易之豈茍云乎哉洪嘗與親長德勝齊君増
多而臚别之鄕友王君復盡索紫陽諸書倣為後編輙
又同為之編定於是首尾具備條貫秩然學者儻慨然
知俗學之可厭聖學之可傳於文公之法信之篤行之
果使精神之胥契如師友之相逢以此而讀書其亦異
乎人之讀書矣聖賢之意如日杲杲豈待單傳宻付而
後有得於道哉咸淳乙丑洪分教四明齊君適遊東浙
益相與商㩁是正其書乃成嘗謂此書之行可使人人
知道人人為聖賢而受用之淺深則在夫人信向之分
數耳洪一日袖呈師帥大參西澗先生先生捧誦驚喜
謂足為後學指南不負儒先真切誨人之意助費召匠
亟命鋟梓與學者共之吁聖人復起不易文公之言文
公可作所以誨人者不過如此此義之存上帝臨汝是
又非學者為聖賢之一助乎盍相與懋敬之哉雖然文
公嘗謂學不是讀書不讀書又不知所以為學之道此
語殆有深意昔潘氏磨鏡帖云僕自喻為昏鏡喻書為
磨鏡藥當用此藥揩磨塵垢使通明瑩徹而後已若積
藥鏡上而不施揩磨之功反為鏡累豈非道理合下皆
具用力之久一旦豁然貫通焉反身而誠萬物皆備豈
拘拘尋行數墨間哉因取晦庵觀書有感二詩附于編
首以發言外之意云丙寅孟春後學番陽張洪拜手書
于鄞泮
　晦庵先生觀書有感
半畆方塘一鏡開天光雲影共徘徊問渠那得清如許
為有源頭活水來(右一/)
昨夜江邉春水生䝉衝巨艦一毛輕向來枉費推移力
此日中流自在行(右二/)
讀書法者文公朱子之所常言而門人輔公漢卿之所
編集也嘉恵後學可謂至矣巴川度侍郎正屬遂寧于
和之校而刻之外舅䨇澗張先生家藏刋本􁠤因得借
觀天球琳琅不足喻斯寶也但其間踈略未盡雜亂無
倫者間亦有之則恐學者未能見之瞭然何以使其守
之確然哉故竊疑此漢卿草定而未脩改之本􁠤僣於
暇日與鄕親友龍山張君伯大因其舊文及取文公之
言此而漢卿之未録者相與搜集附益更易次第先定
綱領以載書之所當讀之故與讀之所當務之說復於
中撮其樞要釐為六條曰循序漸進曰熟讀精思曰虚
心涵泳曰切已體察曰著𦂳用力曰居敬持志而著其
說於每條之下於是綱領條目粲然明白為上下兩卷
盖將按為定式確遵謹守尚企及文公之萬一凡我同
志皆當從事於斯也竊嘗論之天下之事莫不有法法
莫不有要得其要而遵守之則為其事者雖與人同所
以為其事者實與人異他日所就必有卓然非儕流之
所及者末藝且然而况讀書為吾儒之大業乎秦漢以
來知讀書者衆矣然皆不足以與聞斯道之傳其務外
者為誇多鬬靡其厭煩者為獨觀大略其平凢暗戅者
不過尋行數墨為蠧魚為書肆其邪僻者聖讀而庸行
其詭佞者則借聖言以文姦而已求其下帷潜心如仲
舒者已寥寥間見况望其如濓溪闗洛諸老先生明聖
道之蘊奥傳聖心之精㣲乎是則彼非不讀書也讀書
而不得其法也惟我文公禀命世之才負離倫之識而
尤篤志於聖人之學其為學也窮理以致其知反躬以
踐其實而貫之以敬其窮理則以讀書為本其讀書則
以六者為法平日之所自務與其所以教人每切切乎
此雖致之聖君言之賢相亦必欲其急先乎此此所以
卓然能承道統之傳啓道學之秘盡發聖經賢傳之藴
大開天下萬世之䝉也嗚呼盛矣豈非文公之讀書與
人同而所以讀書與人異固若是耶六者之法有前賢
之所已言者亦有前賢之所未及而出於文公之獨見
者誠能確遵謹守㒺有踰越則窮理盡性脩身齊家以
至得時行道而極於堯舜其君民莫不自是基之其功
用豈淺哉抑愚謂從古聖賢非不言讀書也而每教人
讀書以窮理則至文公而愈切關洛大儒亦非不言讀
書之法也而及於循序致精與先㸔易曉者之云則自
先生而始見其愈切者正如孔子多說仁字之意其始
見者同於孟子性善養氣之功學者尤不可以不知也
龍山君孝謹清修自㓜用心於聖賢之所謂學十五年
前相與編類此書咸淳乙丑􁠤適留㑹稽而張君職教
四明郵傳如織因得益加是正而更定之於是無復遺
恨張君且欲刋之鄞泮以恵多士是豈徒此書之幸學
者遵是法而力行之斯道其幸乎其年秋仲番陽齊􁠤
充甫謹序于越之蓬萊閣
欽定四庫全書
　朱子讀書法卷一　宋　張洪　齊􁠤　同編
　　綱領
陳希周問讀書修學之門先生曰所謂讀書者只要理
㑹這箇道理治家有治家道理居官有居官道理雖然
頭面不同然只是一理如水遇圓處圎遇方處方小處
小大處大然只是一水爾　人之生道理合下皆完具
所以要讀書者盖是未曾經歴見得許多聖人是經歴
見得許多所以冩在册子上與人㸔而今讀書只是要
見得許多道理　先要讀書理㑹道理盖先學得在這
裏到臨時應事接物撞着便有用處　而今只管説治
心修身若不見這箇理心是如何地治身是如何地修
若如此説資質底便養得成只是箇無能底人資質不
好便都執縛不住了傅説云學於古訓乃有獲事不師
古以克永世匪説攸聞古訓何消得讀他做甚底盖聖
賢説出道理都在裏面必學乎此而後可以有得聖人
之學與俗學不同聖人教人讀書只要知所以為學之
道俗學讀書便只是讀書更不理㑹為學之道如何
先生記婺源藏書閣有曰道之在天下其實原於天命
之性而行於君臣父子兄弟朋友之間其文則出於聖
人之手而存於易書詩禮春秋孔孟氏之籍本末相須
人言相發皆不可一日而廢焉者也蓋天理民彛自然
之物則(按原本物則誤作初則/今從朱子文集改正)其大倫大法所在固有
不依文字而立者然古之聖人欲眀是道於天下而垂
之萬世則其精微曲折之際非託於文字亦不能以自
𫝊也故伏羲以降列聖繼作至於孔子然後所以垂世
立教之具粲然大備天下後世之人自非生知之聖則
必由是以窮其理然後知有所至而力行以終之固未
有飽食安坐無所猷為而忽然知之兀然得之也故傅
説之告髙宗曰學於古訓乃有獲而孔子之教人亦曰
好古敏以求之是則君子所以為學致道之方其亦可
知也已然自秦漢以來士之所求乎書者類以記誦剽
掠為功而不及乎窮理修身之要其過之者則遂絶學
捐書而相與馳騖乎荒虛浮誕之域蓋二者之蔽不同
而於古人之意則胥失之矣嗚呼道之所以不明不行
不以此歟　先生記稽古閣有曰人之有是身也則必
有是心有是心也則必有是理若仁義禮智之為體惻
隠羞惡恭敬是非之為用是則人皆有之非由外鑠我
也然聖人之所以教不使學者收視反聽一以反求諸
心為事而必曰興於詩立於禮成於樂又曰博學審問
慎思明辨而力行之何哉盖禮雖在我而或蔽於氣禀
物欲之私則不能以自見學雖在外然皆所以講乎此
理之實及其浹洽貫通而自得之則又初無内外精粗
之間也世變俗衰士不知學挾册讀書者既不過於誇
多鬭靡以為利禄之計其有意於為己者又直以為可
以取足於心而無俟於他求也是以墮於佛老虛空之
邪見而於義理之正法度之詳有不察焉其幸而或知
理之在我與夫學之不可以不講者則又不知循序致
詳虚心一意從容以㑹乎在我之本然是以急遽淺廹
終不能浹洽而貫通也嗚呼是豈學之果不可為書之
果不可讀而古先聖賢所以垂世立教果無益於後來
也哉道之不眀可歎也已　先生曰學者望道未見固
必即書以窮理茍有見焉亦當博考諸書有所證騐而
後實有所禆助而後安不然則其徳孤而與枯槁寂滅
者無以異矣潜心大業何有哉矧自周衰教失禮樂飬
徳之具一切盡廢所以維持此心者惟有書耳又曰人
嘗讀書庻幾可以管攝此心使之常存横渠有言書所
以維持此心一時放下則一時徳性有懈又曰讀書一
舉兩得這邉理㑹又到這邉又存得心詎可􁀙轢輕𫝊
遂指為糟粕而不觀乎要在以心體之以身踐之而勿
以空言視之而已矣以是存心以是克己仁豈逺乎哉
　或問讀論孟之法奈何曰循序而漸進熟讀而精思
可也曰請問循序漸進之説曰以二書言之則先論後
孟通一書而後及一書以一書言之則其篇章文句首
尾次第亦各有序而不可紊也量力所至約其程課而
謹守之字求其訓句索其㫖未得乎前則不敢求乎後
未通乎此則不敢志乎彼如是循序而漸進焉則志定
理明而無踈易凌躐之患矣是不惟讀書之法實乃操
心之要始學者不可不知也曰其熟讀精思何也曰論
語每章不過數句易以成誦成誦之後反覆玩味於燕
閒静一之中以須其浹洽可也孟子每章或千百言反
覆論辨雖若不可涯者然其條理䟽通語意明潔徐讀
而以意隨之出入往來以十百數則其不可涯者將有
以得之於指掌之間矣大抵觀書先須熟讀使其言皆
若出於吾之口繼以精思使其意皆若出於吾之心然
後可以有得爾至於文義有疑衆説紛錯則亦虛心静
慮勿遽取舍於其間先使一説自為一説而隨其意之
所之以騐其通塞則其尤無義理者不待觀於他説而
先自屈矣復以衆説互相詰難而求其理之所安以考
其是非則其似是而非者亦将奪於公論而無以立矣
大率徐行郤立處静觀動如攻堅木先其易者而後其
節目如解亂繩有所未通則姑置而後徐理之此觀書
之法也曰讀書亦通其本㫖而已而於衆説思之若是
其詳将不為支離之甚耶曰不然也讀書所以明理而
明理者欲其有以燭乎細㣲之間而不差也故惟考之
愈詳則察之愈宻察之愈宻則吾心意志慮戞刮磨礪
而愈精吾心愈精則天下之理至於吾前者其毫釐杪
忽之不齊則吾必有以辨之矣若乃務為簡易而以略
通大指不求甚解為髙吾恐其弊将至於儱侗顢頇處
義不精而於擇善誠身之功亦将有所闕也道不前定
臨事倉卒然後駭而圗之則其所謂簡易者是乃所以
為支離耳(循序漸進熟讀精思兩條本此然此/所謂序乃每書誦讀考察之序耳)　又先
生嘗上䟽曰為學之道莫先於窮理窮理之要必在於
讀書讀書之法莫貴於循序而致精而致精之本則又
在於居敬而持志此不易之理也夫天下之事莫不有
理為君臣者有君臣之理為父子者有父子之理為兄
弟為夫婦為朋友以至出入起居應事接物之際亦莫
不各有其理有以窮之則自君臣之大以至事物之㣲
莫不知其所以然與其所當然而亡纎芥之疑善則從
之惡則去之而無毫髪之累此為學所以莫先於窮理
也至論天下之理則要妙精㣲各有攸當亘古亘今不
可移易惟古之聖人為能盡之而其所行所言無不可
為天下後世不易之大法其餘則順之者為君子而吉
背之者為小人而凶吉之大者則能保四海而可以為
法凶之甚者則不能保其身而可以為戒是其粲然之
迹必然之效盖莫不具見於經訓史策之中欲窮天下
之理而不即是以求之則是正墻面而立耳此窮理所
以必在於讀書也若夫讀書則其不好之者固怠忽間
斷而無所成矣其好之者又不免乎貪多而務廣往往
未啟其端而遽已欲探其終未究乎此而忽己志在乎
彼是以雖復終日勤勞不得休息而意緒匆匆常若有
所奔趨廹逐而無從容涵泳之樂是又安能深信自得
常久不厭以異於彼之怠忽間斷而無所成者哉孔子
所謂欲速則不逹孟子所謂進鋭者退速正謂此也誠
能鑒此而有以反之則心潜於一久而不移而所讀之
書文意接連血脉貫通自然漸漬浹洽心與理㑹而善
之為勸者深惡之為戒者切矣此循序致精所以為讀
書之法也若夫致精之本則在於心而心之為物至虛
至靈神妙不測常為一身之主以提萬事之綱而不可
有頃刻之不存者也一不自覺而馳騖飛揚以徇物慾
於軀殻之外則一身無主萬事無綱雖其俯仰顧盻之
間盖已不自覺其身之所在而况能反覆聖言參考事
物以求義理至當之歸乎孔子所謂君子不重則不威
學則不固孟子所謂學問之道無他求其放心而已矣
者正謂此也誠能嚴恭寅畏常存此心使其終日儼然
不為物欲之所侵亂則以之讀書以之觀理将無所往
而不通以之應事以之接物将無所處而不當矣此居
敬持志所以為讀書之本也此數語者皆愚臣平生為
學艱難辛苦已試之效竊意聖賢復生所以教人不過
如此盖雖帝王之學殆亦無以易之(循序致精一語兼/循序漸進熟讀精)
(思二條而居敬持志一/條正本此疏之語也)　先生答陳福公書曰某甞聞
之師友大學一篇乃入徳之門户學者當先講習知得
為學次第規模乃可讀語孟中庸究見義理根源體用
之大略然後徐考諸經以極其趣庻幾有得盖諸經條
例不同工夫浩博若不先讀大學論孟中庸令胸次開
明自有主宰未易遽求也為學之初尤當深以貪多躐
等好髙尚異為戒耳然此猶是知見邉事若但入耳出
口以資談説則亦何所用之既已知得便當謹守力行
乃為學問之實耳(循序漸進中羣書/先後緩急序本此)　先生答江端伯
書曰所議為學之方足見留意事物未至不可逆料誠
如所論惟有因聖賢之所已言者玩索之為庻幾耳故
為學不可不讀書讀書之法又當沉思反覆涵泳銖積
寸累久當見功理明心亦自定若欲為渉躐而求此理
之明又欲求方便以望此心之定亦難矣即聖賢之言
平易明白處虛心平氣熟玩而躬行之玩之深則理自
明行之熟則力自進持之以久下學而上達則道體精
㣲之妙聖賢親切之傳不待單傳宻付而已了然於心
目之間矣　先生書於讀書之所曰歛身正坐緩視㣲
吟虛心涵泳切己體察(虛心涵泳切己/體察兩條本此)寛着期限𦂳着
課程(着𦂳用力一條/盖本此下一句)研精覃思以究其所難知平心易
氣以聽其自得　程正思曰讀書必正心肅容計遍數
熟讀遍數已足而未成誦必欲成誦遍數未足雖已成
誦必滿遍數一書已熟方讀一書毋務泛觀毋務强記
非聖之言勿讀無益之文勿觀先生嘉其言　司馬温
公説為學之法舉荀子四句云誦數以貫之思索以通
之為其人以處之除其害以持養之　大凡讀書少㸔
熟讀一也不要煩碎立説但要反覆體驗二也埋頭理
㑹不要求效三也三者學者當守此　凡讀書須整頓
几案令潔浄端正将書策齊整頓放正身體對書册詳
緩看字子細分明讀之須要讀得字字響亮不可誤一
字不可少一字不可多一字不可倒一字不可牽强暗
記只是要多誦遍數自然上口久逺不忘古人云讀書
千遍其義自見謂讀得熟則不待解說自曉其義也余
嘗謂讀書有三到心到眼到口到心不在此則眼看不
子細心眼既不専一却只漫浪誦讀決不能記記亦不
能久也三到之中心到最急心既到矣眼口豈有不到
者乎
　　循序漸進
　　　(序有二一是羣書先後緩急之序一是每書誦/讀考索之序羣書先後緩急失其序則迂回艱)
　　　(苦而不切於其身每書誦讀考索失其序則匆/遽急廹而無得於其心皆非讀書之法也序有)
　　　(兩樣不可只作一般看然朱子本意則主在於/每書誦讀考索之序此最為透過致知一關之)
　　　(妙法朱子所自得處専在此所以甲寅奏疏拳/拳於循序致精之一言正此之所謂序也讀者)
　　　(詳/之)
或曰程子之先大學而後論孟且又不及乎中庸何也
先生曰大學垂世立教之大典通為天下後世而言者
也論孟應機接物之微言或因一時一事而發者也是
以大學之規模雖大然其首尾該備而綱領可尋節目
分明而工夫有序無非切於學者之日用論孟之為人
雖切然而問者非一人記者非一端或前後淺深之無
序或抑揚進退之不齊其間盖有非初學日用之所及
者此程子所以先大學而後論孟盖以其難易緩急言
之而非以聖人之言為有優劣也至於中庸則又聖門
𫝊授極致之言尤非後學之所易得而聞者故程子之
書未遽及之豈不又以為論孟既通然後可以及此乎
盖不先乎大學無以提挈綱領而盡論孟之精微不參
之論孟無以融貫㑹通而極中庸之歸趣然不㑹其極
於中庸則又何以建立大本經綸大經而讀天下之書
論天下之事哉以是觀之則務講學者固不可不急於
四書而讀四書者又不可不先於大學亦已明矣今之
教者乃或棄此不務而反以他說先焉其不溺於虛空
流於功利而得罪於聖門者幾希矣　先生跋臨漳四
經四書(易書詩春秋大學/論語孟子中庸)有曰聖人作經以詔後世將
使讀者誦其文思其義有以知事理之當然見道義之
全體而身體力行之以入聖賢之域也其言雖約而天
下之故幽明鉅細靡不該焉欲求道以入徳者舍是無
所用其心矣然去聖既逺講誦失𫝊自其象數名物訓
詁凡例之間老師宿儒尚有不能知者况於初學小生
驟而語之是亦安能遽有以得其大指要歸也哉故河
南程夫子之教人必先使之用力於大學論語中庸孟
子之書然後及乎六經盖其難易逺近大小之序固如
此而不可亂也故今刻四古經而遂及乎四書者以先
後之文悉著凡程子之言及於此者附於其後以見讀
之之法學者得以觀覽焉抑嘗妄謂中庸雖七篇之所
自出然讀者不先於孟子而遽及之則亦非所以為入
道之漸也因竊并記於此云　大學是為學綱目先通
大學立定綱領其他經書雜放在裏　今人讀書且從
易解處去讀如大學中庸論孟四書道理粲然人只是
不去看若理㑹得此四書何書不可讀何理不可究何
事不可處也　看文字且要看其平易正當處孔子教
人句句是朴實頭　張元徳問春秋周禮疑難先生曰
此等皆無證佐彊說不得若穿鑿出來便侮聖言不如
且研窮義理義理明則皆可通矣因曰看文字且先看
明白易曉者此語是某發出來諸公可記取　人自有
合讀底書如大學語孟中庸讀此便知人不可不學底
道理與為學之次第然後更看詩書禮樂某纔見人說
看易便知他錯了未嘗知為學之序易自别是箇道理
不是教人底書故記中只說先王崇四術順詩書禮樂
以造士不說易也論語中亦不說左𫝊國語方說然亦
是卜筮耳盖易本為卜筮作熹嘗語學者欲看易時且
將孔子所作十翼分明易曉者看如文言中元者善之
長之類如中孚九二鳴鶴在陰其子和之亦不必理㑹
鶴如何在陰其子又如何和且將繫辭中所說言行處
看此雖是淺然却不差了盖為學只要理㑹自己胸中
事耳熹嘗謂上古之書莫尊於易中古後書莫大於春
秋此兩書皆未易看今人纔理㑹便入於鑿若要讀此
二書且理㑹他大義易則是箇尊陽抑陰進君子退小
人明消息盈虛之道春秋則是箇尊王賤霸内中國外
夷狄明君臣上下之分　學禮之意甚善然此事頭緒
多恐精力短包羅不得今且讀詩俟所編書成讀之未
晚書雖讀了亦更宜温習如大學語孟中庸則須循環
不住温習令其爛熟春秋從前不敢容易令學者看今
恐不可斷讀正經且讀三𫝊當看史工夫未可便穿鑿
說褒貶道理久之却別商量亦是一事也(按文集此條/係答潘子善)
(書/)　先生書謂黄直卿曰春秋難看尤非病後所宜且
讀他經論孟之屬如不食馬肝未為不知味也(食馬肝/出漢書)
(儒林/𫝊)名數制度之類畧知之便得不必大叚深泥以妨
學問　先生答梁文叔書曰略於制度之說不知謂何
往往都是考得繁碎非學者所先或是從來剖判不得
如論語道千乗之國注家自是兩說此等如何强通况
又捨去所急義理而從事於此縱得其說亦何用乎昨
有問看史之法某告之當且治經求聖賢修己治人之
要然後可以求此想見𫝊聞又說不教人看史矣　先
生答趙佐卿書曰大抵聖經惟論孟文詞平易而切於
日用讀之疑少而益多若易春秋則尤為隱奥而難知
者是以平日畏之而不敢輕讀也　今人讀書未多義
理未至融㑹便去看史考古今治亂理㑹制度典章譬
如作陂塘以溉田須是陂塘中水已滿然後決之則可
以流注滋植田中禾稼若是陂塘中水方有一勺之多
遽決之以灌田則非徒無益於田而一勺之水亦無矣
讀書既多融㑹胸中尺度已分明而不看史考古今治
亂理㑹制度典章則是陂塘之水已滿矣而不決以溉
田也　看史先看史記及左氏却看西漢東漢及三國
志次看通鑑　通鑑却是連記去一事只一處說別無
互見散在編年雖是大事其初却小後來漸漸做得大
故人初看時不曾着精神只管看後却記不得不若先
草草看正史一過正史各有傳可見始末又有他𫝊可
互考所以易記每看一代正史記却去看通鑑　先生
答陳福公書曰伊洛文字亦多恐難遍覽只前此所禀
近思錄乃其要領只此一書尚恐理㑹未徹不在多看
也
　　　右羣書先後緩急之序
先生答滕徳粹兄弟書曰足下於其所欲去者既未能
脫然於胸中所欲就者又雜然並進而不無貪多欲速
之意是以雖知其然而未免於茫然無得之歎耳足下
誠若有志則願暫置於彼而致精於此取其一書自首
而尾目之所玩不使過一二章心念躬行若不知復有
他書者如是終篇而後更受業焉則漸涵之久心定理
明而將有以自得矣論語之書乃是聖門親切之訓程
氏之所以教尤以為先足下不以愚言為不信則願就
此書始　先生答吳伯豐書曰且如看大學如都不知
有他書相似逐字逐句一一推窮逐章反覆通看本章
血脉全篇反覆通看一篇次第終而復始令其通貫浹
洽顛倒爛熟無可看得方可別看一書今方看得一句
大學便已說向中庸上去如此支離蔓衍彼此迷暗互
相連累非惟不曉大學亦無功力別可看中庸矣又曰
論孟中庸儘待大學通貫浹洽無可得看後方看乃佳
若奔程趂限一向䟎看了則雖看猶不看也近方覺此
病痛不是小事元來道學不明不是上面欠却工夫乃
是下面元無根脚若信得及早脚踏實地如此做去良
心自然不放踐履自然純熟非但讀書一事也　政如
農功如農之有畔為學亦然　理㑹經不可躐等不可
草率徒費心力須依次序理㑹得一經通熟他書亦易
看　凡讀一件便要精這一件一件看得精其他書亦
易看嘗愛山谷與李幾仲帖說讀書法甚好云大率學
者喜博而嘗病不精泛濫諸書不若精熟於一也有餘
力然後及諸書則涉獵諸篇亦得其精盖以我觀書則
處處得益以書博我則釋卷而茫然　讀書須是一件
一件讀理㑹了一件方可換一件理㑹得通徹是當了
則終此生更不用再理㑹後面只須把出來温尋涵泳
便了若不與逐件理㑹則雖讀到老依舊生正如喫飯
不成一日都要喫得盡須與分做三頓喫只怎地頓頓
喫去知一生喫了多少飯讀書亦如此讀書須純一如
看一般未了又要涉獵一般都不濟事某向時讀書方
其讀上句則不知有下句方其讀上章則不知有下章
一日之間祗讀一二章凡讀書到冷淡無味處尤當着
力精考　文字且子細逐件理㑹得看多自有箇見處
一之曰易簡且要知盡許多疑了方可下手做去先生
曰若要知了如何便知得了不如且聽知得一件做一
件知得兩件做兩件貪多不得今之學者大抵有貪多
之病如此用工夫恐怕枉費了時日熹謂少看者功却
多泛然多看全然無益熹深知此病初來只是一箇小
沒理㑹少間却成一箇大沒理㑹去又曰文字不可泛
看須逐句逐叚理㑹理㑹此一叚未透又去看別叚皆
成鶻突去如何㑹做徹如何㑹通貫今有看文字一覽
而盡者亦恐只是無究竟　問經書須逐句理㑹史書
易曉只看大綱如何曰固不同然亦自是草率不得須
當看人物是如何當時治體是如何皆當子細上蔡說
明道看史逐行看過不蹉一字　先生語陳公直曰讀
書須逐些子子細理㑹莫要攪動他別底今人讀書多
是從頭看到尾都攪渾了　須是𦂳着工夫不可悠悠
又不須忙只常提撕待心醒則愈有力讀書須是不可
枝蔓如讀孟子其間引援詩書處甚多今雖欲檢本文
但也只須看一叚便依舊自看本來章句庶幾此心純
一道夫曰此非特為讀書之方亦存心養性之要法也
　看經書之法看論語如無孟子看上章如無下章看
學而時習之不須看有朋自逺方來且専看此一意得
之而後已又如理㑹此句未得更不須雜以別相似者
次第亂了和此句也曉不得　又云讀論語如無孟子
讀前叚如無後叚不然方讀此又思彼擾擾於中這般
人不惟無得於書胸中如此作事全不得　讀書須是
専一讀這一句且理㑹這一句讀這一章且理㑹這一
章須是見得此一章徹了方可看別章未要思量別章
別句只是平心定氣在這裏看適因洗浴得一說大抵
揩浴須從頭揩去則用力省而垢可去若於此處揩幾
揩於彼處揩幾揩則勞而無功學問亦然若一畨理㑹
不了又欲更作一畨理㑹終不濟事也莫道見了便休
而今看一千遍見得又別看一萬遍見得又別須是無
這册子時許多節目次第都厯厯落落在自家肚裏方
好　在經筵時曾說讀書者譬如觀此屋若在外而望
之便謂見了則無緣識得須是入去裏面逐一看過是
幾多間架幾多窻櫺看一遍了又重看一遍都說得方
是　讀書如園夫灌園善灌者隨其蔬果根株而灌之
灌溉既足則泥水相和而物得其潤自然生長不善灌
者忙而治之擔一擔之水澆滿園之蔬人見其治園矣
而物未嘗沾足也　先生問林共父看論語至何處對
曰至述而先生曰莫恁地快這箇使急不得須是緩緩
去理㑹須是逐句去搜索俟這一章透徹之後却理㑹
第二章久後看得到貫通時却自然事事㑹看如喫飯
樣了一日又却喫一日喫得滋味後方解生精血若只
是恁地吞下去則不濟事　先生問子武看詩到何處
對曰至大雅先生大聲曰公前日方看節南山恁地快
恁地不得今人看文字敏底一掲開板便曉但於意味
恐不㑹得而今但只管看時也只恁地但百遍自是强
五十遍時二百遍自是强一百遍時題彼脊令載飛載鳴
我日斯邁而月斯征夙興夜寐無忝爾所生這箇看時
也只是恁地但裏面却有記不得底解不得底意思事
在說不得底意思裏面又曰生民等詩也見祭祀次第
此與儀禮相合　看文字不可傷快恐不子細須是理
㑹得底更須將來看此不厭熟熟後更看方始覺其滋
味出　先生答侯官丞書曰示諭讀書之目恐亦太多
姑以應課程可矣欲其從容玩味理與神㑹則恐決不
能也　又答書曰程氏教人以論孟大學中庸為本須
於此數書熟讀詳味有㑹心處方自見得如其未然讀
之不厭熟講之不厭煩此數書程氏與其門人髙弟為
說甚詳試訪求之自首至尾循序加工須如小兒授書
節節而進乃佳不可匆匆繙閲無補於事又不可雜以
他說徒亂宗㫖也　讀書是格物一事今且須逐段子
細玩味　人讀書不可攙前去下梢必無所得　讀書
如理亂髪然理髪須逐條理教條直讀書者須逐句逐
字理㑹教通透　先生讀書屏山書堂一日與諸生同
行登䑓見草盛長命數兵士耘草分作四段各耘一角
有一兵士逐根㧞去耘得甚不多其他所耘處一齊了
畢先生見耘未了者問諸生曰諸公㸔幾箇耘草那箇
快諸生言諸兵皆快獨指此人以為鈍先生曰不然某
㸔来此卒獨快因細視諸兵所耘處草皆去不盡悉復
呼来再耘先生復曰那一兵雖不甚快㸔他甚子細逐
根去令盡雖一時之難然却是一畨工夫便了這箇又
著從頭用工夫只縁其初欲速茍簡故致得費力如此
㸔這處便是學者讀書之法
　　　右每書誦讀考索之序
　　熟讀精思
問㸔先生所觧文字略通大義只是意味不如此浃洽
先生云只要熟㸔又云且将正本文字熟㸔自然意義
日生有所不觧因而記録他日却有反覆論語愈㸔愈
見得滋味出若欲草草㸔去儘說得通恐未能有益凡
㸔文字須㸔古人下字意思是如何且如前輩作文一
篇中須㸔他意在那裏子美詩云更覺良工心獨苦一
般人㸔畫只見是畫一般識底人㸔便見他精神好處
知得他用心也向時不理㑹得孟子以其章長故也因
如此讀元来他章雖長意味却自首末相貫熟讀滋味
自出今學者㸔文字徃徃不曽熟何縁貫通横渠云書
須成誦精神都是夜中或静坐得之不記則思不起
時舉云某縁資質魯鈍全記不起先生曰只是貪多故
記不得福州陳晋之極魯鈍讀書只五十字必三百遍
而後能熟積累讀去後来却應賢良要之人只是不㑹
耐苦耳凡學者要須是做得人難做底方好若見做不
得便不去做任其自然何縁做得事成切宜勉之　問
讀書求意義雖知爛熟之為美而習氣已慣惟恐不多
之念未能頓忘先生曰既知其非便當改之不須更加
支蔓又曰荀子說誦數以貫之見得古人誦書亦記遍
數貫字訓熟如習貫如自然又訓通誦得熟方能得通
曉若不熟亦無可思索(熟讀/下同)凡讀書且要熟讀不可只
管思口中讀則心中閒而義理自出某之始學亦如是
爾更無别法又曰讀得通貫後義理自出　凡㸔文字
端坐熟讀乆之於大字邉自有細字迸出来方是自家
見得若自家果是著心見他道理不得則聖賢為欺我
矣而今公們只於外面捉摸箇影子說将去這箇不喚
做學聖人之言熟讀玩味道理自見說了又喟然歎曰
是有這箇道理說與人不信奈何　或問吾與回言一
章先生曰便是許多𦂳要底言語都不㑹說得且說精
義有許多言語而集註能有幾多字是一字當百十字
公都把作等閑㸔了聖人言語本自明白不須觧說只
為學者㸔不見所以做出註觧觧尚㸔不出如何㸔得
聖人意出聖人言語只熟讀玩味自不難見若果曽著
心而㸔他道理不出則聖賢為欺我矣且如老蘇軰只
讀孟子韓子便翻得許多文字出来譬如攻城四面牢
壯任是銅墻鐵壁如今但只消攻得他一面破時則這
城便是自家底了自然不待更去攻那三面矣　又曰
初學固是要先㸔大學語孟若先㸔得大學一書透徹
他書都不費力觸類便見　與張元徳書曰舊與朋友
說話每怪其不觧人意而不知所以然者近乃覺學者
讀了書聼了話後元不曽著心記當紬繹玩味至有兩
年㸔一部易𫝊都不記得𦂳要處者雖其根鈍使然亦
是不肯用力乃知横渠教人讀書必欲成誦真學道者
第一義須是如此已上方有著力處也又曰近與學者
講論尤覺横渠成誦之說是為徑㨗盖未論義理如何
且是收得此心有歸處不至走作然亦須是精専精研
使一書通透爛熟都無記不得處方别換一書乃為有
益若但輪流通念而覈之不精則亦未免枉費工夫也
須是都通透後又却如此温習乃為佳耳歐嚴譚君近
来㸔得又如何更望以此相勉但於所讀書經之註脚
記得首尾貫通浃洽乃有玩味思繹處如其不然泛觀
雜說毫無精實工夫則徒費日月終歸無益也　又曰
書只是熟讀常常記在心頭始得孔子教人也是學而
時習之若不去時習則人都不奈何這是孔子弟子編
集只把這箇作第一件若能時習将次自曉得若十分
難曉底也自曉得　讀書須是成誦方精熟今所以記
不得說不去心下若存若亡皆是不精不熟之患若曉
得義理又皆記得固是好若曉文義不得只背得少間
不知不覺自然相觸發曉得這道理盖這一段文義横
在心下自然放不得必曉而後己若曉不得又記不得
更不消讀書矣横渠云讀書須是成誦云今人所以不
及古人處只争這些子古人記得故曉得今人鹵莽記
不得故曉不得不論𦂳急處皆須成誦自然曉得也今
學者若已曉得大義但有一兩處阻礙說不去某這裏
略似數句撥動自然曉得諸公盡不曽曉得縱某多說
何益無他只要熟讀而已别無方法也　先生答吳伯
豐書曰此間亦有十數朋友徃来講學前此多是㸔得
文字不子細徃徃都不曽入心記得所以不見曲折意
味乆之遂至一時忘却今不免且熟㸔若得一一記得
牢固分明則反覆誦數之間已粗得其意味矣　又書
曰此亦有十數朋友然極少得善㸔文字者不免令熟
㸔註解以通念為先而徐思其義只尋正意毋得支蔓
似此方略有頭緒然却恐變秀才為學究又不濟事耳
　因言讀書用功之難諸公覺大段淺近不曽著心某
舊時用心甚苦思量這道理如遇危木橋子相去只在
毫髮纔失脚便跌落橋下用心極苦五十嵗後覺得心
力短㸔見道理只争毫髮間只是心力也不上所以大
學語孟皆是五十嵗以前做得了自後長進甚不多而
今人㸔文字全心麄前輩文士亦用幾多工夫方做得
成若用之道理上那裏得来如韓文公荅李翊一書與
老蘓上歐陽書直如此用工夫未有茍然而成者歐陽
則就作文上改換只管揩摩逐旋捱将去久久漸漸揩
摩得光老蘓直是心中都透熟了方出之書㸔他所用
工夫更難前輩以至敏之才而做至鈍工夫今人以至
鈍之才而欲為至敏之工夫所以程子曰参也竟以魯
得之(精思/下同)　㸔文字須入裏面猛滚一畨要透徹方能
得脫離若只略略地㸔過恐終久不能得脫離此心又
自不能放下也　凡㸔文字初㸔時心尚走作道理尚
見得未定到㸔定後方入規矩須是反覆玩味得熟便
方是活受用不盡㸔文字正如酷吏之用法深刻都沒
人情直要做到底若只恁地等閑㸔過了有甚滋味
又曰某嘗說㸔文字須似法家深刻方窮究得盡某直
是拌得下工去　大凡㸔文字若有曉不得處須著下
死工夫直要見得道理是自家底方住先生言此以告
學者其辭甚厲　㸔文字如捉賊須於盜發處自一文
以上贓罪情節都要勘出莫只描摸箇大綱縱使知道
此人是賊却不知他在何處做賊亦不得讀時要體認
得親切解時别白得分曉如此讀書方為有益　大率
吾曹之病皆有淺急處於道理上纔有一說似打得過
便謂之打得過以故為說不難而造理日淺今方欲痛
自懲革　看道理若只恁他說過一遍便了則都不濟
事須是常常把来思量始得看過了後無時無候又把
起来思量一遍十分思量不透又且放下待意思好時
又把起来看恁地将久自然透徹延平先生嘗言道理
須是日中理㑹夜裏却去静處坐底思量方始有得某
依此說去做真箇不同　為學讀書須是耐煩細意去
理㑹切不可麄心若曰自有箇㨗徑法便是誤人底深
坑也未見得道理時似數重物包褁在裏許無縁可以
便見須是今日去了一重又見得一重明日又去了一
重又見得一重去盡皮方見肉去盡肉方見骨去盡骨
方見髓使麄心大氣不得　吳伯英講書先生因曰凡
人讀書須虚心入裏玩味道理不可只說得皮膚上
讀書始讀未知有疑其次則漸漸有疑中則節節是疑
過了這一畨疑漸漸釋以至融貫㑹通都無可疑方始
是學又云大疑則大進又云無疑者須要有疑有疑者
却要無疑　關了門閉了户把斷了四路頭此正讀書
時也　羣疑並興寝食俱廢始劃然而有見也　若有
疑處且須自去商量不要倚靠人人若除得箇倚靠人
底心學也須㑹進　有疑須當識以俟問然不可不時
時提起閑看倘或相值殊勝問而後通也　凡人讀書
若窮得到通透處心中也潜地快活若疑處須是参諸
家解熟看看得又差互時此一段終是不穏在心頭不
要放過　讀書須痛下工夫須要細看心粗性急終不
濟事如看論語且将諸家相比並看自然比得正道理
出来如識髙者初見一條便能判其是非如未能且細
看如看欵案相似雖未能便判他案然已是經心盡知
其情矣只管如此将来粗急之心亦磨礲得細宻了横
渠云文要宻察心要宏放若不痛做工夫終是難入看
得一件是未可便以為是且頓放一所又窮他語相次
看得多相比並自然透得且如聖賢千言萬語雖不同
都只是說這道理且将聖賢說底看一句如此說一句
如彼說逐句把来凑看次第合得都是這道理　凡看
文字諸家說有異同最可觀謂如甲說如此且撏扯住
甲窮盡其辭乙說如此且撏扯住乙窮盡其辭兩家之
說既盡又参考而窮究之必有一真是者出矣　凡看
文字諸家說有異同處最可觀某舊来看文字専看異
同處如謝上蔡之說如彼楊龜山之說如此何者為得
何者為失所以為得者是如何所以為失者是如何讀
論語須将精義看先看一段看第二段将兩段比較孰
得孰失孰是孰非又将第三段比較如前又總一章之
說而盡比較之其間須有一家說合聖人之意或有兩
說有三說有四五說皆是又就其中比較疎宻如此便
是格物及看得此一章透徹則知便至或自未有見識
只得就這裏挨一章之中程子之說本是門人之說多
失然初看時不可先萌此心門人所說亦多有好處蜚
卿因言若只将程子之說為主如何曰不可只得以理
為主然後看他底得一章直是透徹了然後看第二章
亦如此法若只看得三四篇此心便熟數篇之後迎刃
而解矣嘗苦與學者言說得口破少有依某去著力做
工夫者且如格物致知之章程子與門人之說其初讀
之皆不敢疑後来編出細看見得程子諸說雖不同意
未嘗不貫其門人之說與先生之說則有大不同者矣
　文字大題目痛理㑹三五處後當迎刃而解　此義
理儘廣大無窮須是把来横看直看子細窮究又云道
理在人如何看直看是一般横㸔又是一般　又曰凡
㸔文字不可落於偏僻須是周匝四通八逹無些窒礙
方有進益又云觀書不可只觀𦂳要處閑慢處却要周
匝　看文字專看細宻而遺却緩急之間固不可専看
緩急之間而遺却細宻亦不可須是切己用工将来自
得之於心則視言語誠如糟粕矣然今不可便視為糟
粕也但當自期向到彼田地耳　又云看文字専看四
邉而遺却𦂳要處固不可専看𦂳要而遺却四邉亦不
可　看集註不可遺了𦂳要字盖中有極散緩者有緩
急之間者有極𦂳要者某釋經時每下一字直是秤輕
等重然後冩出　黄勉齋著論語通釋至吾之於人也
誰毁誰譽章而曰先師之用意於集註一書愚嘗親見
之一字未安一語未順覃思静慮更易不置或一二日
而未已夜坐或至三四更如此章乃親見其更改之勞
對坐至四鼓先生曰此心已孤且休矣退而就寝目未
交睫復見遣小吏持版牌改數字以見示則是退而未
寐也未幾而天明矣用心之苦如此而學者顧以易心
讀之安能得聖賢之意哉追念徃事著之於此以為世
戒　學者觀書先須讀得正文記得注觧成誦精熟註
中訓釋文意事物名件發明經㫖相穿紐處一一認得
如自己做出来底一般方能玩味反覆向上有通透處
若不如此只是虛設議論如舉業一般非為己之學也
曽見有人說詩問關睢篇於其訓詁名物全未曉便說
樂而不淫哀而不傷某因說與他道公而今說詩只消
這八字更添思無邪三字共成十一字便是一部毛詩
了其他三百篇皆成渣滓矣因憶頃年汪端明說沈元
用問和靖伊川易𫝊何處是切要尹云體用一源顯㣲
無間此是切要處後舉似李先生先生曰尹說得好然
須是看得六十四卦三百八十四爻都有下落方始說
得此話若學者未曽子細理㑹便與他如此說却是誤
他予聞之悚然始知前日空言無實不濟事自此讀書
益加詳細(此一段先生親/書示書堂學者)　或云而今每日只優游和
緩曰而今便說優游和緩只是泛泛而已這箇工夫須
是從大火中鍜鍊教他通紅鎔成汁㵼成鋌方得只今
是火面上炮熟全然生硬不屬自家使在濟得甚事須
是縱横舒卷皆由自家搦成團捺成匾放得去收得来
方可某甞思之今之學者所以多不得力正縁不熟耳
吕居仁記老蘓說平日因聞升裏轉斗裏量遂悟作文
處這箇須是爛泥熟之縱横妙用皆由自家方濟得事
也(精熟/下同)　學者看文字不必自立說只記得前賢與諸
家說便得而今看自家如何終是不如前賢須是盡意
記得諸家說方有箇襯簟處這裏義理根脚方牢這心
也有殺泊處心終只在這上走乆乆自然曉得透熟今
公輩看是大槩都有箇生之病所以說得来不透徹只
欲去包籠巴攬他無實見處某舊看文字極難諸家說
盡用記且如毛詩那時未似如今說得如此條暢古今
諸家說盡用記取閑時将起思量這一家說得那字是
那字不是那一家說得那字是那字不是那家說得全
是那家說得全非所以是者是如何所以非者是如何
只管思量少間這正當道理自然光明燦爛存心目間
如指諸掌公輩只是扭捻巴攬来說都不曽熟所以這
道理收拾他不住自家也使他不動他也不伏自家使
相聚得一朝半日便散去了只是不熟這箇道理古今
聖賢也如此說做得大槩一般然今人說終是不似所
争熟不熟耳縱使說得十分全似猶不自在况和那十
分似底也不曽看得出　劉晏見錢流地上想見得熟
了如此某而今看聖賢說話見聖人之心成片從面前
過　讀書之道用力愈多收功愈逺先難而後獲先事
而後得皆是此理　讀書須得箇說處方進　看文字
須要得言外之意　便是看義理難又要寛著心又要
𦂳著心不寛不足以見其規模之大不𦂳不足以見其
文理之細密荀楊曉文義又不見他大規模處　看書
非止看一處便見道理如服藥相似一服豈能得病便
好須服了又服服之多後藥力自行　聖人之言大小
精粗無有欠闕又曰聖人之言自是精粗輕重得宜
欽定四庫全書
　朱子讀書法卷二　宋　張洪　齊􁠤　同編
　　虛心涵泳
先生書謂吳伯豐曰近日看得讀書别無他法只是除
郤自家私意而逐字逐句只依聖賢所説白直曉㑹不
敢妄亂添一句閑雜言語則久之自然有得凡所悟觧
一一皆是聖賢眞實意思不然縱使説得寳花亂墜亦
只是自家杜撰見識也　先生書謂黄直卿曰精舍相
聚不成條理㸔文字者不㸔大意正脉而郤泥著零碎
錯亂纒繞病中每與之酬酢輙添了三四分病以此每
念吳伯豐未嘗不悵然也　先生答胡伯逢書曰大抵
讀書須是虚心平氣優游玩味觀聖賢立言本意所向
如何然後隨其逺近淺深輕重緩急而為之説如孟子
所謂以意逆志者庶乎可以得之若便以吾先入之説
横於胸次而驅率聖賢之言以從己意設使義理可通
己渉私意穿鑿而不免郢書燕説之誚况又義理窒礙
亦有所不可行者乎　先生答學者書曰讀書之法惟
篤志虛心反覆詳玩為有功耳近見學者多率然穿鑿
便為定論或只信所𫝊聞不復稽考所以日誦聖賢之
言而不識聖賢之意其所讀説只是據目前見識撰成
耳如此豈復能長進前輩盖有親見有道而所論不無
背馳政坐此耳　尹先生門人甞記先生讀書云口誦
心得如誦己言盖工夫至後誦聖賢言語郤一似自己
言語一般　陳安卿問讀諸經之法先生曰無法只是
刷静了那心後平㸔去若不曉得又且放下待他意思
好時又将來㸔又謂潘子善曰公㸔文字好立議論是
先以己意㸔他郤不以聖賢言語來澆灌胸次争這些
子不好自後只要白㸔乃好　今之學者不曽子細玩
味得聖賢㫖意便要懸妄立議論一似喫物肚裏其實
未飽郤鼔腹向人説飽若真箇飽郤未必説也今人好
作甚銘作甚贊於己分上空有何益既不曽真箇讀書
玩味得聖賢言意今日説底是這箇話明日説底是這
箇話豈得有所謂實見耶切戒之　大抵讀書須是虛
心方得聖賢説一字是一字自家只平著心去秤停他
都使不得一毫杜撰只順他去某向來亦杜撰説只不
濟事今方見得分明始知聖人一言一字不吾欺只今
六十一嵗方理㑹得恁地若或去年死也則枉了自今
夏來覺見得纔是聖人説話也不少一箇字也不多一
箇字恰恰地都不用一些穿鑿莊子言吾與之虛而委
蛇既虛了又要隨他曲折恁地去今且與公説箇様子
久之自見得今人大抵偪塞滿胸有許多伎倆如何便
得他虛亦大是難某所以讀書自覺得力者只是不先
立議論且尋句内意隨文觧義今人讀書多是心下先
有箇意思了郤将聖賢言語來湊他意思其有不合則
便穿鑿之使合　又曰今人多是先有箇意思了郤将
他人説話來説自家底意思　聖賢言語當虛心㸔不
可先自立説去撑拄便喎斜了不讀書者固不足論讀
書者病又如此　魏元夀問大學先生因云今學者不
㑹㸔文字多是先立私意自主張己説在裏只借聖人
言語做起頭便自把他意接説将去病痛専在這上靣
　㸔前人文字未得其意便容易立説殊害事葢不得
正理又枉費心力不若虛心静㸔則涵養究索之功一
舉而兩得矣有好主葉正則之説者先生曰病在先立
議論聖賢言語郤将來證他説凡讀書須虛心且似未
識字底将本文熟讀平㸔今日㸔不出明日又㸔不出
㸔來㸔去道理自出　大凡讀書須先認識他本文是
説箇什麽須做不曽識他相似虛心認他字分明後更
㸔數遍自然㑹熟見得分明譬人與人相見初只識靣
目再見可以知姓字鄉貫又再見則可以知性行如何
只恁地識認久後便一見理㑹得今學者讀書亦且未
便要懸空去思他中庸云博學之審問之方言愼思之
若未學未問便去思他只是虛勞心耳又云切須記得
識認兩字　㸔文字須體認如辨五音五色認得定後
平心講求義理自然明白　言科舉時文之弊後生纔
把書起來讀便先要討新竒意思凖擬作時文用下梢
弄得熟了到做官或立朝雖於朝廷大典禮也只胡亂
捻合出來用不知被理㑹得底一拶則百雜碎矣　以
聖賢之意觀聖賢之書以天下之理處天下之事　讀
聖賢之書以觀聖賢之意因聖賢之意以觀自然之理
　讀書須平心下意以求之則心不馳而得義理之實
又曰韓退之云沉潜乎訓義反覆乎句讀須有沉潜反
覆之功方可　讀書須静著心寛著意思沉潜反覆将
久自㑹曉得去又曰讀書放寛著心道理自㑹出來若
憂愁廹切道理終無縁得出來　讀書須虛心熟讀久
之自有所得亦自有所疑今先尋討箇疑便不是　觀
書當從大節目處㸔程子有言平其心易其氣闕其疑
則聖人之意見矣　只是平心定氣在這裏㸔亦不可
用心思索太過少間郤便損了精神　學者思慮不可
過若但虛心游意時時玩味久當自見那縫罅意味
經書有不可觧處只得闕若一向去觧便有謬處　讀
書未理㑹得處且放下莫要硬去穿鑿　㸔文字須㸔
他文勢語脉　讀書須於文義上尋其次㸔註觧今人
郤於文義外尋索　人之讀書寜失之拙不可失之巧
寜失之卑不可失之髙(若吕伯恭之/弊盡在於巧)大凡讀書求索寜
略無詳寜踈無宻始有餘地也(詳故宻/宻故拘)先生歴言諸生
之病甚切謂時舉㸔文字也郤細膩親切也郤去身上
做工夫但只是不去正處㸔郤去偏傍處㸔如與人説
話相似不向靣前㸔他郤去背後尋索以為靣前説話
皆不足道此亦不是些小病痛想見日用工夫也只去
小處理㑹此亦是立心不定之故耳戒之　又云時舉
説文字雖見得也是然只是過髙抑且傷巧此亦不是
些小病痛須勇猛精進出此窠臼始得　又云且放令
心地寛平不要便就文字上起議論也　今之談經有
四病本卑也而抗之使髙本淺也而鑿之使深本近也
而推之使逺本明也而抑之使晦此談經之大病也
觀書須寛心平易㸔先見得大綱道理了然後詳究節
目如人之入大屋方在第一重門裏靣更有數重門未
見便要説他房裏事如何得　凡讀書須㸔上下意是
如何不可泥著一字如楊子於仁也柔於義也剛到易
中将剛來配仁柔來配義孟子學不厭智也教不倦仁
也到中庸又謂成己仁也成物智也此等須是各隨本
文意㸔便不相礙　㸔文字且逐條㸔各是一事不須
牽合　讀書且逐處理㑹不可彼此牽引來比較初無
補於用力之意徒費心力閑立議論翻得言語轉多郤
於自家分上轉無交渉　㸔文字只要虛心横渠云濯
去舊見以來新意　讀書若有所見未必便是不可便
執著且放在一邉更讀書以求新見若執著一見則此
心便被此見遮蔽了　人讀書遇難處且須虛心搜討
意思有時有思繹底事郤去無思量處知得自山下觀
山上為阻故指乾而言自山上觀山下為險故指坤而
言因登山而明險阻之義　先生帥潭有問承見教讀
書須要涵泳因㸔孟子千言萬語只是論心七篇之書
如此㸔是涵泳工夫否先生云某為見此中人讀書大
段鹵莽所以説須當涵泳令胸中有所得耳如吾友所
説又襯一件意思硬要差排又一士友曰先生涵泳之
説乃杜元凱優而柔之之意先生曰固是如此亦不用
如此觧説所謂涵泳者只是子細讀書之異名也大率
與人説話便是難處某只説一箇涵泳一人硬來差排
一人硬來觧説此是隨語生觧支離蔓延閑講若如是
讀書如是聼人説話全不是自做工夫　周易五贊警
學篇有曰讀易之法字從其訓句逆其情事因其理意
適其平曰否曰臧如目斯見曰止曰行如足斯踐毋寛
以略毋宻以窮毋固而可毋必而通平易從容自表而
裏及其貫之萬事一理　尚書有不必觧者有須著意
觧者有略須觧者有不可觧者如仲虺之誥太甲諸篇
只是熟讀義理自分明何俟於解如洪範則須著意解
如典謨諸篇辭稍雅奥亦略須解若盤庚諸篇已難觧
而康誥之書則已不可觧矣昔者吕伯恭相見語以此
渠云亦無可闕處因語之云若如此則是讀之未熟後
二年相見云誠如所説(先生答蔡仲黙曰康誥外事與/肆汝小子封處自不可曉某嘗)
(謂尚書有不必觧者有須著意觧者有/略須觧者有不可觧者正謂此等處耳)蔡仲黙云尚書
文義通貫猶是第二義直須見得二帝三王之心而通
其所可通無強通其所難通先生曰即此數語便已參
到七八分　詩之為經人事浹於下天道備於上而無
一理之不具學詩者當本之二南以求其端參之列國
以盡其變正之於雅以大其規和之於頌以要其止此
學詩之大㫖也於是乎章句以綱之訓詁以記之諷詠
以昌之涵濡以體之察之徳性隠㣲之間審之言行樞
機之始則修身齊家平均天下之道其亦不待他求而
得之於此矣　大凡讀書先曉得文義了只是常常熟
讀如㸔詩不必著意去裏靣觧釋只是平平地涵泳自
好因舉池之竭矣不云自頻泉之竭矣不云自中吟詠
久之又云大雅中如烝民板抑詩使人日誦於其側不
知此出何處他讀書想見必是如此　㸔詩不當只管
去序中討止當於詩辭吟咏㸔教活絡貫通方得大凡
讀書多在諷誦中見義理况詩又全在諷誦之功　程
先生詩𫝊取義太多詩人平易恐不如此　上蔡説須
先識得六義體靣而諷詠以得之此却是㑹讀詩　又
曰讀詩須得他六義之體東萊説詩忒煞巧詩正怕如
此㸔古人意思自寛平何嘗如此纎細拘廹　春秋大
㫖其可見者誅亂臣討賊子内中國外夷狄貴王賤覇
而己未必如先儒所言字字有義也　㸔春秋甚難須
是有當時魯春秋來㸔見得聖人改竄處方始知得事
實然那得有此春秋之書且據左氏當時大亂聖人且
據實而書之其是非得失付諸後世公論盖有言外之
意若必於一字之間求褒貶所在竊恐不然　春秋書
例多不可信聖人記事安有許多義例如書伐國惡諸
侯之擅興書山崩地震螽蝗之類知灾祥有所自致也
　先生作中庸集觧序曰讀中庸者毋跂於高毋駭於
竒必沉潜乎句讀文義之間以㑹其歸必戒慎恐懼乎
不睹不聞之中以踐其實庶乎優柔厭飫真積力久而
於博厚高明悠久之域忽不自知其至焉　論語之書
已有前輩觧説但恐後學難曉故集註盡撮其要説盡
了不須更作注脚外又添一段説話只把他那集觧熟
讀自然曉得莫枉費心力去外靣思量　㸔精義須究
心不可㸔殺了二先生説自有相闗透處如伊川云有
主則實又云有主則虚如孟子云生於其心害於其政
發於其政害於其事又云作於其心害於其事作於其
事害於其政自當隨文隨時隨事㸔各有通透處　問
大學先生曰讀書須周匝遍滿某舊時有四句云寜詳
毋略寜下毋高寜拙毋巧寜近毋逺　胡叔器問讀左
𫝊法先生曰自平日㸔那事理事情事勢十二公時各
不同如隠桓時王室新東號令不行天下都星散無主
莊僖之時桓文迭伯政自諸侯出天下始有統一宣公
時楚莊公盛強夷狄主盟中國諸侯親齊者亦皆朝楚
及成公之世悼公出來整頓楚始退去既而呉越又強
入來争覇定哀公之時政自大夫出魯三家晉六卿齊
田氏宋華向放弛肆意故終春秋世更不奈何但是某
嘗説春秋之末與初年大不同然是時諸侯争戰只如
戱様亦無甚大殺戮及戰國七雄争強那時便多是胡
相殺如石門斬首六萬不知怎生地殺了許多及其後
秦人長平之戰四十萬人死是殺了多少不知如何有
許多人如後來項羽也坑十萬不知他如何地掘那坑
死底都不知當時如何對付許多人陳安卿曰恐非掘
地坑先生曰是嘗見鄧艾伐蜀坑許多人亦説是掘坑
　讀史有不曉處劄出便且讀過去有時讀别底撞著
文義與此相闗便自曉得　讀書别無法只管㸔便是
法正如騐人相似騐來騐去自然騐得自然都未要先
自立意見且虛心自管㸔㸔来㸔去自然曉得某那集
註都詳備只是要㸔無一字閑那箇無𦂳要底字越要
㸔自家意裏説是閑那箇正是𦂳要字
　　切己體察
書有合講處有不必講處且如一處定如此了則更不
用講只是便去下工夫不要緩慢　整齊嚴肅便是主
一主一便是敬聖賢説話千方百靣雖是如此説亦須
逐一去做然後到極處不過如此　諸生説書畢先生
曰諸公㸔道理尋得一線子路脉著了説時也得知凭
地説過去則不濟事周貴卿曰非不欲常常持守但志
不能帥氣後臨事又變遷了先生曰只是亂道豈可由
他自去正要待他去時撥轉來為仁由己而由人乎哉
止吾止也往吾往也　為學就其偏處著工夫亦是其
平正道理自在若一向矯枉過直又成偏去學須要致
知然不可徒知書曰知之非艱行之惟艱工夫全在行
上　㸔道理須要就那大處㸔須要靣前開闊不要就
那壁角裏靣去而今㸔天理人慾義利公私分别得明
白將自家日用底與他勘騐須漸有見處若不去那大
壇場上行理㑹得一句透只是一句道理耳　傅誠至
叔請教先生曰聖賢教人甚分曉但人自不將來做切
己㸔故覺得讀所做時文之書與這箇異要之只是這
箇書今人但見口頭道得筆下去得紙上冩得遂以為
如此便了殊不知聖賢教人初不如是而今所讀亦自
與自家不相干也　讀書不可只専就紙上求義理須
反來就自家身上推究秦漢以後無人説到此亦只是
一向去書册上求不就自家身上理㑹自家見未到聖
人先説在那裏自家只借他言語來就身上推究始得
　入道之門是將自己箇身入那道理中去漸漸相親
與己為一而今人道理在這裏自家身在外靣元不曽
相干渉　學者讀書須要將聖賢言語體之於身如克
己復禮如出門如見大賔等事須就自家身上體㸔我
實能克己復禮主敬行恕否件件如此方有益　讀一
句書須體察此一句我將來甚處用得　人之為學也
是難若不從讀書上做工夫又茫然不知下手處若字
字求句句論而不於身上著工夫體認則又無所益且
如孔子説我欲仁斯仁至矣然亦未嘗許弟子以仁雖
顔子之賢亦以為不能不違於三月之後何也學者盍
亦於日用間體騐我若欲仁其心如何仁之至不至其
意又如何又如聖人説非禮勿視聼言動盍於每事省
察何者為非禮而吾又何以勿視勿聼勿言勿動若能
如此讀書庶幾有得　先生答曽元擇書曰所示疑義
悉已散去但覺得多是在外邉㸔未有箇入頭處須更
虚心静慮將聖賢言語從裏靣親切處㸔出來庶幾見
得意味不為空言不然似此泛濫含糊無益於事終久
不得力也　讀六經只就自家身上討道理便易曉
尚書初讀甚難似見於己不相干後來熟讀見堯舜禹
湯文武之事皆是切己　問體道是如何先生曰體猶
體究之體言以自家己身體那道也葢聖賢所説無非
道者只要自家以此身去體他令此道為我有也如克
己便是體道工夫先生云諸公數日㸔文字但就文字
上理㑹不曽切己凡㸔文字非是要理㑹字正要理㑹
自家性分上事　龜山云讀書以身體之以心騐之從
容自盡於燕閒静一之中李先生學於龜山其源是如
此曰龜山只是要閑散然郤讀書　聖人語言甚實即
吾身日用常行之間可見　讀書須將聖賢言語就自
家身上做工夫　大抵讀書須要㸔那道理是作何用
若只讀過便休何必讀　聖人説話豈可以言語觧過
一遍便休了須是實體於身灼然行得方是讀書　論
語要義甚便學者觀覽然向上儘費眼力在若本領處
見不透徹則雖至言妙論日陳於前只是閑言語也學
者讀書先要理㑹自己本分上事　大凡讀書須是要
自家日用躬行處著力方可　先生答呉伯豐書曰伯
豐明敏有餘講學之際不患所見之不精區區屬望之
意葢非他人之比但願更於所聞身體而力行之使俯
仰之間無所愧怍而胸中浩然者眞足以配義與道不
但為誦説之空言而已則區區之願也　或問讀大學
章句或問雖大義明白然不似聼先生之教親切曰既
曉得此意思須持守相稱方有益誠敬二字是涵養他
底
　　著𦂳用力
先生諭學者曰老蘇自言其初學為文時取論語孟子
韓子及其他聖賢之文而兀然端坐終日以讀之者七
八年方其始也入其中而惶然以博觀於其外而駭然
以驚及其久也讀之益精而其胸中豁然以明若人之
言固當然者然猶未敢自出其言也時既久胸中之言
日益多不能自制試出而書之已而再三讀之渾渾乎
覺其來之易矣予謂老蘇但為欲學古人說話聲響極
為細事乃肯用功如此故其所就亦非常人所及如韓
退之柳子厚軰亦是如此其答李翊韋中立之書可見
其用力處矣然皆只是要作好文章令人稱賞而已究
竟何預己事郤用了許多嵗月許多精神其可惜也今
人説要學道乃是天下第一至大至難之事郤全然不
曽著力葢未有能用旬月工夫熟讀一卷書者及至見
人泛然發問臨時凑合不曽舉得一兩行經𫝊成文不
曽照得一兩處首尾相貫其能言者不過以己私意敷
演立説與聖賢本意了無干渉何况望其更能反求諸
己眞實見得眞實行得耶如此求師徒費脚力不如歸
家杜門依老蘇法以二三年為期正襟危坐将大學論
語中庸孟子及詩書禮記程張諸書分明易曉處反覆
讀之更就己身心上存養玩索著實行履有箇入處方
可求師證其所得而訂其謬誤是乃所謂就有道而正
焉而學之成也可冀矣如其不然未見其可故書其説
以示來者云　先生誨郭元徳云讀書時當將此心𦵏
在此書中行住坐卧念念在此誓以必曉徹為期外靣
有甚事我也不管只一心在書上方謂之善讀書若但
欲求某靣前説得不求自熟如此濟甚事須是著精神
字字㸔過不惟念得正文注字亦須記得方可今人於
正文猶記不得如何㑹曉　歐公言作文有三處好思
量枕上馬上厠上他只是做文章尚如此况求道乎而
今人只對著册子便思量册子不在心便不在如此濟
得甚事　先生痛言諸生工夫悠悠云今人做一件沒
𦂳要底事也須著心去做方始㑹成如何悠悠㑹做得
事且如好學寫字底人念念在此則所見之物無非是
冩字底道理又如賈島作詩只思推敲兩字在驢上坐
只把手作推敲勢大尹是許多車馬人從渠更不見不
覺犯了只此二字何有利害他直得用力恁地所以做
得詩精今吾人學問是箇大事却全悠悠若存若亡更
不著𦂳用力反不如他人做沒要𦂳底事可謂倒置
先生曰熹自十六七時下工夫讀書彼時四畔皆無津
涯只是恁地著力去做至今雖不足道但當時也喫了
多少辛苦讀了多少書今日猝乍便要讀到某這田地
也是難要須積累著力方可某今老而将死所願望者
諸友勉力學問而已　某少時讀四書甚辛苦今人讀
時又較易做工夫耳　學者悠悠最是大病今覺得諸
公盡是進寸退尺每日理㑹些少文義都輕輕拂過了
不曽動得皮毛上這箇道理規模大體靣闊須是去四
靣包括方是無走處今只説一靣去又不深用力如何
㑹得且如曽㸃漆雕開兩處漆雕開事言語少難理㑹
曽㸃底須子細㸔他是樂箇甚底是如何地樂不只是
聖人説這箇可樂便信著他須是自見得可樂底依人
口説不得又曰而今持守便要打疊教潔净㸔文字須
著意思索應事接物都要是四靣去討他須有一箇通
處又曰如見陣厮殺擂著鼓只是向前去有死無二莫
要回頭始得　為學須是痛切懇惻去做工夫使饑忘
食渴忘飲方得　學者最怕因循　悠悠於學者最有
病　為學要剛毅果决悠悠不濟事且如發憤忘食樂
以忘憂是甚麽精神甚麽骨筋今之學者全不曽發憤
　直要抖擻精神莫要昬鈍如救火治病然豈可悠悠
嵗月　為學正如撑上水船一篙不可放緩時乎時乎
不再來如何可失　先生答滕徳粹書曰官閒頗得讀
書不知做得何工夫嵗月如流易得空過彼中朋友書
來多稱徳粹之賢然鄙意所望者則不止此願更勉力
益加探討之功勿令異時相見無疑可問乃所望爾又
曰切宜痛加矯厲専一用工庶幾不至悠悠虚度時日
也又曰大抵學問以變化氣質為功不知向年遲緩悠
悠意思頗能有所改革否若猶未也更須痛自鞭策乃
副所望耳又曰暇日讀何書作何事業學問别無他巧
只要持守純固講誦精熟耳兩事皆以専一悠久為功
二三間斷為敗不可不深念也　先生答程正思書曰
大抵近日朋友例皆昏弱無志散漫無主鞭策不前獨
正思篤志勤懇一有見聞便肯窮究此為甚不易得常
與朋友言之以為為學正須如此方有可望耳
　　居敬持志
廖晉卿請讀何書先生曰公放心久矣精神收拾未定
無非走作之時不若且收歛精神方好商量讀書繼又
謂之曰玉藻九容處且去子細體認待有意思却好讀
書　先生云諸公固皆有志於學然持敬工夫大叚欠
在若不如此何以為進學之本程先生云涵養須用敬
進學則在致知此最精要和之問不知敬如何地持先
生曰只是要收歛此心莫令走作而已今人精神自不
曽定讀書安得精専凡㸔山㸔水風吹草動此心便自
走失視聼便自眩惑此何以為學諸公切宜勉此　心
不定故見理不得今未要讀書且先定其心屛去許多
閑思亂想使心如止水如明鏡讀書閑時且静坐教他
心平氣定見得道理漸次分明這箇郤是一身總㑹處
且如㸔大學在明明徳一句須常常提省在這裏他日
長進亦在此一心做本須存得在這裏識他條理絡脉
自有貫通處　問方讀書時覺得無静底工夫須是有
讀書時有虚静時先生曰某舊見李先生嘗教令静坐
後來㸔得不然只是一箇敬字好方無事時敬以自持
凡心不可放入無何有之鄉須是收歛在此及應事時
敬於應事讀書時敬於讀書便自然該貫動静心無時
不在　今學者説書多只是捻合來説都不詳宻活熟
此病不是説書上病乃是心上病葢心不専静純一故
思慮不精明要須養得此心虚明専静使道理從裏靣
流出方好張仁叟問何以能如此莫只在静坐否先生
曰自去檢㸃時且一日之間試㸔此心幾箇時在内幾
箇時在外小説中載趙康靖公以白黒豆記善惡念之
起善念起則投白豆惡念起則投黒豆初時黒多白少
已而白多黒少久之則白亦少矣此是古人做工夫處
如此檢㸃則自見矣　讀書須將心貼在書冊上逐字
㸔得各有著落方好商量須是收拾此心令専静純一
日用動静都在不馳走散亂方㸔得文字精審如此方
是有本領　凡㸔文字非是要理㑹文字正要理㑹自
家性分上事學者須要主一一是常要心存在這裏乃
可做工夫如人先須尋箇屋子住至於為農工商賈方
任其所之若無箇屋子如小人趂得百錢亦無歸宿又
云無事時須要知得此心不知此心恰似困睡相似都
不濟事今㸔文字義理不出亦只縁主一工夫欠闕
學者多不肯用心且莫説收歛箇心在身上而今要得
收拾箇心在書帙上亦無　周元卿問著心讀書有時
半板前心在書上半板後忽然思量他事口雖讀心自
在别處如何得心只在書上先生曰此最不可所謂不
誠無物雖讀猶不讀也　前輩云讀書不可不敬敬便
精専不走了這心　㸔文字須此心在上靣若心不在
便是不曽㸔相似所謂視之而不見聼之而不聞　讀
書閑暇宜於静室安坐庶幾心平氣和可以思索義理
　楊至之患讀史無記性須三四遍方記得而久後又
忘了先生曰只第一遍讀時須用功作相别計止此更
不再讀便記得有一士人讀周禮疏讀第一板訖則焚
了讀第二板訖則又焚了是亦作焚舟計若初且草草
讀一遍凖擬三四遍便記不牢又曰讀書須是有精神
至之曰亦須是聰明先生曰雖有聰明亦須是静方運
得精神昔見延平説羅先生觧春秋也淺不似胡文定
後來隨人入廣至羅浮山住兩三年去那裏心静須㸔
得較透某初疑道觧春秋干心静甚麽事後來方曉葢
静則心虚道理方㸔得出
欽定四庫全書
朱子讀書法卷三　　宋　張洪　齊􁠤　同編
　　綱領
人之為學固是欲得之於心體之於身但不讀書則不
知心之所得者何事學不是讀書然不讀書又不知
所以為學之道聖賢教人只是要誠意正心修身齊家
治國平天下所謂學者學此而已　讀書是講學中一
事　又曰讀書是格物一事　本心䧟溺之久義理浸
灌未透且宜讀書窮理常不間斷則物欲之心自不能
勝而本心之義理自安且固矣　先生語黄義剛曰讀
書窮理便是為學其他也無陶鑄處又曰只杜門讀書
便是所向别也無所向只是就書上子細玩味考究義
理便是　不讀書不窮理則心無所用遂生出病　讀
書理㑹一件又一件書不可只就皮膚上看天下無書
不是合讀底若一箇書不讀這裏便闕此一書之理
去聖既逺天下無師學者必因書記語言以知理義之
精微知之固道也不然則為溺心志之大穽矣　先生
答陳眀仲書曰上古未有文字之時學者固無書可讀
而中人以上固有不待讀書而自得者但自聖賢有作
則道之載於經者詳矣雖孔子之聖不能離是以為學
也　答吕子約書曰夫學者既學聖人則當以聖人之
教為主今六經語孟中庸大學之書具在彼以了悟為
髙者既病其障礙而以為不可讀此以記覽為重者又
病其狹小而以為不足觀如是則是聖人所以立言垂
訓者徒足以悞人而不足以開人孔子不賢於堯舜而
逹摩賢於仲尼矣無乃悖之甚耶　答劉定夫書曰學
者息却許多狂妄身心除却許多閑雜説話著實讀書
初時儘且尋行數墨乆之自有見處最怕人説學不在
書不務佔畢不専口耳下梢説得張皇都無収拾只是
一場脱空真是可惡　先生記建陽蔵書閣有曰古之
聖人作為六經以教後世易以道幽明之故書以紀政
事之實詩以導情性之正春秋以示法戒之嚴禮以正
行樂以和心其於義理之精微古今之得失所以該貫
發揮究備窮極可謂盛矣而總其書不過數十卷盖其
簡易精約又如此自漢以来儒者相與遵守而誦習之
轉相授受各有家法然後訓𫝊之書始出至於有國家
者厯年行事之迹又皆各有史官之記於是文字之𫝊
益廣若乃世之賢人君子學經以探聖人之心考史以
騐時事之變以至見聞感觸有接於外而動乎中則又
或頗論著其説以成一家之言而簡册所載箧櫝所藏
始不勝其多矣然學者不欲求道則已誠欲求之是豈
可以舎此而不觀也哉而近世以來乃有所謂科舉之
業者以奪其志士子相從於學校庠塾之間無一日不
讀書然問其所讀則舉非向之所謂者嗚呼讀聖賢之
言而不通於心不有於身猶不免於書肆况其所讀又
非聖賢之書哉以此道人乃欲望其教化行而風俗美
其亦難矣　先生記經史閣有曰古之學者無他眀徳
新民求各止於至善而已夫其所眀之徳所止之善豈
有待於外求哉識其在我而敬以存之其亦可矣其所
以必曰讀書云者則以天地隂陽事物之理修身事親
齊家及國以至於平治天下之道與凡聖賢之言行古
今之得失禮樂之名數下而至於食貨源流兵刑之法
制亦莫非吾之度内有不可得而精粗者若非考諸載
籍之文沉潛參伍以求其故則亦無以眀夫眀徳體用
之全而止其至善精㣲之極也然自聖學不𫝊世之為
士者不知學之有本而惟書之讀則其所以求於書不
越乎記誦訓詁文詞之間以釣聲名干利禄而已是以
天下之書愈多而理愈昧學者之事愈勤而心愈放詞
學愈麗議論愈髙而其徳業事功之實愈無以逮乎古
人然非書之罪也讀者不知學之有本而無以為之地
也使二三子者知夫為學之本有無待於外求者而因
以致其操存持守之力使吾方寸之間清明純一真有
以為讀書之地而後宏其規宻其度循其先後本末之
序以大玩乎閣中之蔵則夫天下之理必有以盡其纎
悉而一以貫之異時所以措諸事業者亦将有本而無
窮矣　先生作論語訓䝉(後更名/集註)序曰夫其訓釋之詳
且眀也日講焉則無不通矣義理之精且約也日誦焉
則無不識矣通者已知而時習識者未觧而勿忘余之
始學亦若斯而已矣嗚呼小子其懋敬之哉汲汲焉而
毋欲速也循循焉而毋欲惰也毋牽於俗學而絶之以
為迂且誕也毋惑於異端而躐之以為近且卑也聖人
之書大中至正之極而萬世之標凖也古之學者其始
即以此為學其卒非離此以為道窮理盡性修身齊家
雖以及人内外一致盖取諸此而無所不偹亦修吾身
而已矣舎是而他求夫豈無可觀者然致逺恐泥昔者
吾㡬䧟焉今裁自脫故不願汝曹之為之也嗚呼小子
其懋戒之哉　先生答劉仲則書曰舎去書冊不復以
講學問辨為事則恐所以持身接物之際未有皆能識
其本原而中於㡬㑹此子路何必讀書之論所以見惡
於聖人也　答包詳道書曰今謂聖門之學全然不須
講學纔讀書窮理便為障蔽則無是理顔子一問為邦
夫子便告以四代之禮樂若平時都不講學如何曉得
禮記有曾子問一萹於禮文之變纎悉曲盡豈是塊然
都不講學耶東坡作蓮華漏銘譏衛朴以己之無目而
欲廢天下之視来諭無乃類此乎　答項平父書曰聖
賢教人雖以恭敬持守為先而於其中又必使之即事
即物考古騐今體㑹推尋内外𠫭合盖必如此然後見
得此心之真此理之正而於世間萬事一切言語無不
洞然了其白黒也　答顔子堅書曰辱書備見雅志然
所謂古人學問不在簡編必有所謂統之宗㑹之元者
則僕之愚於此有未喻也聖人教人博文約禮學問思
辨而力行之自洒掃應對章句誦説以至於精義入神
酬酢萬變其序不可誣也若曰學以躬行心得為貴而
不在於簡編則可若曰不在簡編而惟統宗㑹元之求
則是妄意躐等以䧟於邪説陂行之流而非聖賢所𫝊
之正矣
　　循序漸進(序有二其/説見前集)
問初學當讀何書曰六經論孟皆聖賢遺書皆當讀但
初學須知緩急大學語孟是聖人為人切要處惟大學
一書說古人為學大方玩味此書却讀論語　學須以
大學為先次論語次孟子次中庸中庸工夫宻規模大
論孟中庸待大學通貫浹洽無可得看後方看乃佳
先看大學次語孟次中庸果然下工夫句句字字涵泳
切己看得透徹一生受用不盡　人自有合讀底書如
大學語孟中庸等書豈可不讀讀此四書然後看詩書
禮樂上古之書莫尊於易中古後書莫大於春秋然此
兩書皆未易看　先生問剛中平時讀何書剛中説看
語孟荀楊莊老王通諸書先生云須看語孟若荀楊乃
誤人之書荘老乃壊人之書　問看書以何為先曰先
讀大學可見古今為學首末次第　又曰致知格物是
窮此理誠意正心脩身是體此理齊家治國平天下是
推此理要做三節看　大學是聖門最初用工處格物
又是大學最初用工處致知一章此是大學最初下手
處若理㑹得透徹後面便容易　先讀大學可見古人
為學首末次第且就實處理㑹却好不消得専去無形
無影處理㑹　讀書之序須是且著力去看大學又著
力去看論語又著力去看孟子看得三書了這中庸半
截都了不用問人只略略恁看過不可掉了易底却先
去攻那難底中庸多説無形影如鬼神如天地參等類
説得髙説下學處少説上逹處多若且理㑹文義則可
矣　易難看不若且看大學中庸語孟詩書較好商量
　易書自是難看須經理世故多識盡人情物理方看
得入盖此書平淡所説之事皆是見今所未嘗有者學
者須先讀詩書他經有箇見處及曾經厯事方可以讀
易得其無味之味此初學者所以未可便看如論語所
載皆是事親取友居鄊黨目下便用得者所言皆對著
學者即今實事孟子每章先言大㫖了又自下注脚大
學則前面三句總盡致知格物而下一段綱目欲眀眀
徳以下一叚又總括了𫝊中許多事一如鎻子骨纔提
起便總説得来所以教學者且看此二三書若易𫝊則
卒乍裏面無提起處盖其間義理闊多　易𫝊先湏讀
他書理㑹得義理了方有箇入路見其精宻處盖其所
言義理極妙初學者未曾使著不識其味都無唘發如
遺書之類人看著却有啓發處非是易𫝊不好是不合
使未當看者看須是已知義理者得此便可磨礲入細
此書於學者非是啟發工夫乃磨礲工夫　先生與陳
丞相書曰易書難讀今之説者多是不得聖人本来作
經立言之意而縁文生義便説道理故雖説得行而揆
以人情終無意味頃嘗極意研索僅得一二而所未曉
者尚多竊意莫若且讀詩書論孟之属言近指逺而切
於學者日用工夫也　先生答江徳功書曰若要讀書
且讀論孟詩書之屬就平易明白有事迹可按據處看
取道理體面涵養徳性　今人耳學都不將心究索大
抵諸經文字有古今之殊又有𫝊注障礙若非理明義
精卒難决擇不如且讀大學論孟中庸平易明白而意
自深逺只要人玩味尋繹目下便可踐履也　答符復
仲書曰易書明白而精深易讀而難曉須兼論孟及詩
書明白處讀之乃有味耳　答方賔玉書曰易之一書
最不易讀而今人喜言之正所謂畫鬼神者殊不知只
是瞞得不㑹底於自己分上成得何事而世人自有曉
得者亦不可得而欺也　答陳眀仲書曰經書難讀而
易書為尤難盖未開卷時已有一重象數大概工夫開
卷之後經文本意又多被先儒硬説殺了今人看得意
思局促不見本來開物成務活法　讀禮記復讀儀禮
儀禮是經禮記是觧如儀禮有冠禮禮記便有冠義儀
禮有昏禮禮記便有昏義其他皆然　讀書須是先以
經為本而後讀史　先生荅吕伯恭書曰示喻今學者
兼看經史甚善此間學者少通敏之資只看得一經或
論孟已無餘力矣然恐亦當令多就經中留意為佳盖
史書閙熱經書冷淡後生心志未定少有不偏向外去
者亦當預防也　又曰為學之序為己而後可以及人
通理然後可以制事故程夫子教人先讀論孟次及諸
經然後看史其序不可亂若恐其徒務空言但當就論
孟經書中教以躬行之意庶不相逺　通鑑難看不如
看史記漢書史記漢書事多貫穿通鑑是逐年事逐年
過了更無蹤跡某舊讀通鑑且草看正史一上却来看
他　答潘叔昌書曰看史但欲通知古今之變又以觀
其所處理義之得失耳　讀通鑑且将全本熟㸔却去
看綱目發明却儘好議論也　先看語孟中庸更看一
經却看史方易看先看史記史記與左𫝊相包次看左
𫝊次看通鑑有餘力則看全史　人要㑹作文章湏讀
取一部西漢文與韓文歐陽文南豐文　先生答程允
夫書曰三百萹性情之本離騷詞賦之宗學詩而不知
以此是亦淺矣後山詩固佳然前輩以為盡力規模已
少變化其論甚當然學者所急亦不在此學者之要求
諸己而已求諸己别無要妙語孟二書精之􁋑之求所
以見聖賢用意處被服而力持之可也文字工拙尚何
足道　又書曰某聞之先師病翁及諸丈人先生皆謂
作詩須從陶栁門庭中来乃佳耳盖不如是不足以發
蕭散冲澹之趣不免於局促塵埃無由到古人佳處也
如選詩及韋蘇州詩亦不可不熟觀近世詩人如陳簡
齋絶佳張巨山逾冲淡但世不甚喜耳更須熟觀語孟
以探其夲(已上三叚非讀書本務亦/聖門游於藝之意云耳)
　　　右羣書先後緩急之序
觀書不可貪多常使自家力量有餘須看得一書徹了
方再看一書若雜然並進却反為所困如射弓有五㪷
力且用五㪷弓便可拽滿己力欺得他過今學者不忖
自己力量去觀書恐自家照管他不過　讀書須看一
句後又看一句讀一章後又讀一章格物須格一物見
這箇物事道理道理既多則難底道理自然識得　大
學且逐章理㑹先讀本文念得次将章句来觧本文又
将或問来参章句既逐叚曉得却将來統㸔温尋過
論讀書之法擇之云嘗作課程看論語日不得過一叚
先生云眀者可讀兩叚或三叚如此亦可以治躁心
先生問看論語了未輔廣云已看一遍先生曰太快若
如此看只是理㑹文義不見得他深長底意味　先生
問胡某論語讀得多少對曰兩日只雜看中庸等先生
曰恁地如何㑹長進看此一書且須専一書　讀大學
且逐叚捱看看這叚時似無得後面底看第二叚却思
量前叚令文思聮屬却不妨　每日看一經外大學語
孟中庸四書自依次序循環看然史亦不可不看　論
語從學而時習讀起孟子從梁恵王讀起大學從大學
之道讀起中庸從天命之謂性讀起某之法是如此不
可只擇中間一两句来理㑹意脉不相貫属多岐亡羊
者不可不戒也　又曰承諭専看論語浸覺滯固因復
看易傳及繫辭此愚意所未喻夫論語所記皆聖人言
行之要果能専意玩索其味無窮豈有滯固之理竊恐
是不曾専一故不見其味而反以為滯固耳至於讀易
亦當遵用程子之言卦爻繫辭自有先後今亦何所廹
切而手忙脚亂亦至於此耶　又曰授學須小作課程
責其精熟若只似目前大餐長啜貪多務速即不濟事
　答黄子耕書曰示諭且看大學俟見大指乃及他書
此意甚善但看時須是更将大叚分作小叚字字句句
不可容易放過常時暗誦黙思反覆研究未上口時湏
教上口未通透時湏教通透已通透後便要純􁋑直是
不思索時此意常在心胸之間驅遣不去方是此一叚
了又换一叚看如此數叚之後心安理􁋑覺得工夫省
力時便漸得力也近看得朋友間病痛多是貪多務廣
匆遽渉躐所以凡事草率粗淺本欲多知多能下梢一
字不知一事不能本欲速成反成虛度嵗月但能反此
如前所云試用嵗月之功當自見其益矣　答胡季隨
書曰近日學者意思都不確實不曾見理㑹得一書一
事徹頭徹尾東邉綽得㡬句西邉綽得㡬句都不曾貫
穿浹洽此是大病有志之士不可不深戒也　答王季
和書曰讀書不可貪多今當且以大學為先逐叚􁋑讀
精思須令了了分明方可改讀後叚如此庶㡬見功久
久浹洽通貫則無書不可讀矣　答郭希吕書曰専看
大學首尾通貫都無所疑然後可讀語孟語孟又無所
疑然後可讀中庸今大學全未曉了而便兼看中庸用
心叢雜如此何由見得詳細且更耐煩専一細㸔為佳
日月不易得大事未明甚可懼也　答劉仲則書曰大
抵讀書惟循序漸進為可得之如百牢九鼎非可一嘬
而盡其味也　答邵叔義書曰竊意必欲實為此學亦
當有以自致其力於日用之間讀書窮理積其精誠循
序漸進然後可得决非一旦慨然永歎而躐䓁坐馳之
所能到也　答陳師徳書曰讀書之法要當循序而有
常致一而不懈從容乎句讀文義之間而體騐乎操存
踐履之實然後心静理明漸見意味不然則雖廣求博
取日誦五車亦奚益於學哉故程子曰善學者求言必
自近始易於近者非知言者也此言殊有味惟困於逺
求而無得者知之　答鄭子上書曰看大學須先𦂳著
精神領畧取大體規模却便囬來尋箇實下手處著𦂳
用力不可只守著此箇行程節次認作到頭處也　答
潘叔昌書曰大抵近世儒者於聖賢之言未嘗求其義
理之極致而惟以多求劇讀為功故徃徃遂以吾學為
容易之空言而求所以進實功除實病者皆必求之於
彼殊不知将適千里而迷於所向吾恐其進歩之日逺
而税駕之日賒也今若未能决意自㧞得且姑置其説
而専意於吾學捐去雜博専讀一書虛心游意以求夫
義理之所在如此三年不得而後改圖則朋友之心無
所復恨而於其所以進功除病之實亦未為晚　答廖
子晦書曰觀書須從頭循序而進不以淺深難易有所
取舎自然意味詳宻至於浹洽貫通則無𦂳要處所下
工夫亦不落空矣今人多是揀擇難底好底看非惟聖
賢之言不可如此間别且是心意便不定疊縱然用心
探索得到亦與自家這裏不相干突兀聱牙無田地可
安頓此病不可不知也　答袁機仲書曰易中卦位義
理層數甚多自有次第逐層各是一箇體面不可牽强
合為一説學者須是旋次理㑹理㑹上層之時未要攪
動下層直待理㑹得上層都透徹了又却輕輕揭起下
層理㑹将去當時雖似遲鈍不快人意然積累之久層
層都了却自見得許多條理千差萬别各有歸著豈不
快哉若不問淺深不分前後混成一塊合成一説則彼
此相妨令人分疏不下徒自紛紛成鹵莽矣此是平生
讀書已試之效不但讀易為然也　答王欽之書曰取
一書從頭逐叚子細理㑹久之必自有疑有得若平時
泛泛都不著實循序讀書未説義理不精且是心緒支
離無箇主宰處與義理自不相親又無積累工夫參伍
考照(案文集/照作證)驟然理㑹一件兩件若是小小題目則不
足留心擇其大者又有躐等之弊終無浹洽之功但以
論語為先一日只看一二叚莫問精粗難易只從頭看
将去讀而未曉則思思而未曉則讀反覆玩味久之必
有自得近年為朋友商量亦多以此告之然未見有看
得徹尾者人情喜新厭常乃如此甚可歎論語二十篇
尚不耐煩看得了况所謂死而後已者又豈能辦此長
逺工夫耶　答林正卿書曰讀書之法須從頭至尾逐
句玩味看上字時如不知有下字看上句時如不知有
後句看得都通透了又却從頭看此一叚令其首尾通
貫然方其看此叚時亦不知有後叚也如此漸進庶幾
心與理㑹自然浹洽非惟㑹得聖賢言語意脉不差且
是自己分上身心義理日見純􁋑若只如此匆匆檢閲
一過便可隨意穿鑿排布硬説則不惟錯㑹了經意於
己分上亦有何干渉耶　答汪叔耕書曰所論為學次
第足見立志之髙然雜然進之而不由其序譬如以枵
然之腹入酒食之肆見其肥美大胾餅餌膾脯雜然於
前遂欲左拏右攫盡納於口快嚼而亟吞之豈不撑腸
拄腹而果然一飽哉然未嘗一知其味則不知向之所
食者果何物也　答朱朋孫書曰夫學非讀書之謂然
不讀書又無以知為學之方故讀之者貴専而不貴博
盖惟専為能知其意而得其用徒博則反苦於雜亂淺
略而無所得也今一旦而讀八書則茫然而不得其要
也豈足怪哉願且致精一書優柔厭飫以求聖學工夫
次第之實俟其心通意觧書册之外别有實下工夫處
然後更易而少進焉則得尺得寸雖少而皆為吾有矣
　讀論語每日只兩叚􁋑了自然見義理貫通若不如
此看是㡬年也無長進　大凡讀書不要般渉但温尋
舊底不妨不可將新底来搶　大學一日只看二三叚
時便有許多脩改若一向看去便少不是少只是看得
草草　讀論語且􁋑讀學而一萹若明得一萹其餘自
然易曉　先生答程正思曰論語逐章細看每日不過
兩三叚先令盡通諸説異同然後探求聖言本意則久
之自當見效　答宋容之書曰文字擇其尤精而最急
者且看一書一日隨力且看一兩叚候一叚已曉方换
一叚一書皆畢方换一書先要虛心平氣􁋑讀精思令
一字一語皆有下落諸家注觧一一貫通然後可以較
其是非以求聖賢立言之本意雖已得之亦且更如此
反覆玩味令其義理浹洽於中淪肌浹髓然後乃可言
學耳　論語一日只看一叚大致明白底則看两叚須
是専一自早至夜雖不讀亦當涵泳常在胸次如有一
件事未了相似到晚却把來商量但一日積一叚日日
如此年嵗間自是裏面通貫道理分明　嘗謂今人讀
書得如漢儒亦好漢儒各専一家看得極子細今人纔
看這一件又要看那一件下梢都不曽理㑹得　今人
讀書看未到這裏心已在後面纔看到這裏便欲捨去
了如此只是不求自家曉觧須是徘徊顧戀如不欲去
方㑹認得　若能沉潛専一看得文字只此便是治心
飬性之法　先生語楊道夫曰看来用心専一讀書子
細則自然㑹長進病痛自然消除　先生問叔器論語
讀多少對曰两日只雜看曰恁地如何㑹長進看此一
書且須専此一書便得此邉冷如氷那邉熱如火亦不
可捨此而觀彼　先生答湯退思書曰知讀書有漸甚
善甚善但亦須且讀一書先其近而易知者字字考騐
句句推詳上句了然後及下句前叚了然後及後叚乃
能真實該徧無所不通使自家意思便與古聖賢意思
泯然無間不見古今彼此之隔乃為真讀書耳　答孫
仁甫書曰讀書一事可為攝伏身心之助然不循序而
致謹焉則亦未有益也今為賢者計且當就日用間致
其下學之功讀書窮理則細立課程耐煩著實而勿求
速觧操存持守則隨時隨處省覺收歛而毋計近功如
此積累做得三五年工夫庶㡬心意漸馴根本粗立而
有所據之地不然恐終為氣所使而不得有所就也
答陳謩書曰為學乃終身事業非可索於咄嗟指顧之
間但當循序講明著實持守不令日用之間少有間斷
如是久久當自得之不當較計功程如商子本者之營
營也
　　　右每書誦讀考索之序
　　􁋑讀精思
先生答沈叔晦書曰務為學而不觀書此固一偏之論
然中年精力有限與其泛觀而博取不若􁋑讀而精思
得尺吾尺得寸吾寸始為不枉用工耳　為學之道更
無他法但能􁋑讀精思久之自有見處尊所聞行所知
乆之自有至處　􁋑讀精思既曉得又須疑不止如此
庶㡬有進若以為止如此矣則終不復有進也　論語
首章便是讀書玩理之様轍更無别塗請只如此用功
不必切切論功計獲也　答林伯和書曰講學莫先於
語孟而讀語孟者又須逐章􁋑讀精思不通然後考諸
先儒之説以發明之如二程先生説得親切處直須看
得爛􁋑與經文一般成誦在心乃可　答余占之書曰
讀書之法熟讀精思此外更無别巧　答胡季隨書曰
讀書不務精熟則久逺無入頭處必為浮説所動　答
路季章書曰将語孟正文端㘴熟讀口誦心惟雖已曉
得文義亦須逐字忖過洗滌心肝五臓許多忿憾之氣
管取後日須有進歩處不但如今日而已　又曰讀書
湏隨章逐句子細研窮方見義味若只用麄心但求快
意恐無以蕩滌塵埃剗除鱗甲也　答楊至之書曰熟
讀一經子細理㑹有疑則思不通方問庶有進處若只
如此泛泛揭過便容易生説雖説得是亦不濟事况全
未有交渉乎　答趙履常書曰讀書遺忘此亦士友之
通患無藥可醫只有少讀深思令其意味浹洽當稍見
功耳(又荅陳明/仲亦同此)　答廖子晦書曰近時朋友謾説為學
然讀書尚不能記得本文講説尚不能通得訓詁因循
茍且一暴十寒日徃月來漸次老大則遂漠然忘之更
無頭緒可以接續良可歎也　答許生書曰夫道之體
用盈於天地之間古先聖人既深得之而慮後世不能
以逹乎此於是立言垂教自本至末所以提撕誨誘於
後人者無所不備學者正當熟讀其書精求其意考之
吾心以求其實參之事物以騐其歸則日用之間諷誦
思存應務接物無一事之不切於己矣　答張元徳書
曰讀書切忌貪多惟少則易以精熟而學問得力處正
在於此茍為不熟不如稊稗非虛語也　讀書須是将
夲文熟讀且嚼咀其味若有理㑹不得處然後将注觧
看方是有益　讀書法且先讀數十過已得文義四五
分然後看解又得二三分又却讀正文又得一二分
讀書不貴多只貴熟　今人讀書傷快湏是熟讀方得
孟子大致分曉也不用觧但熟讀　當時觧詩時且讀
本文四五十遍已得六七分却看諸人説與我意思如
何大綱都得之又讀三四十遍如此則義理流通自得
矣　看詩須是諷詠教浹洽骨髓方得今都未曾看他
皮毛在某已前是看了多少詩説今只有一本觧了不
勞討别觧看省了多少事如何更不去熟讀　湏是先
将那詩来吟詠四五十遍了方可看註看了又吟詠三
四十遍便意思自然融液浹洽方有見處　詩可以興
湏是反覆熟讀便書與心相入自然有感發處　讀易
到精熟後顛倒説来皆合不然則是死説耳熟讀六十
四卦則覺得繋辭之語直為精宻是易之括例　問性
鈍讀書多記不得但湏少看熟復子細推求義理自有
得處　五峯舊見龜山問為學之方龜山云且看論語
五峯問論語中何者為切要龜山不對久之曰熟讀先
生因謂直卿曰如今且只得挨将去　讀書理㑹義理
湏是勇猛徑直理㑹将去如闗羽擒顔良只知有此人
更不知有别人直取其頭而歸若使既要斫此人又要
斫那人非惟一力不給而其所欲得者不可得矣又如
行路欲徃處所却在道邉閑處留滯則所欲到處何縁
逹看此一章便湏反覆讀誦逐句逐節互相發明如此
三二十過而曰不曉其義者吾不信也　學者只是要
熟功夫純一而已讀時熟看時熟玩味時熟如孟子詩
書全在讀時工夫孟子每章説了又自觧了盖他直要
説得盡方住其言成一大片故後來老蘇亦拖他来做
文章説須熟讀之便得其味　先生謂陳淳曰大學已
是讀過書宜朝夕常常温誦勿忘　讀書小作課程大
施功力如合讀得二百字只讀得一百字却於百字中
猛施工夫理㑹子細讀誦教熟如此不㑹記性人自記
得無識性人亦理㑹得若泛泛然念多只是皆無益耳
讀書不可兼看未讀者却當兼看已讀者　凡人讀書
若讀十遍不㑹則又讀二十遍又不㑹則讀三十遍至
五十遍必有見處到五十遍暝然不曉便是氣質不好
今人未嘗讀得十遍便道不可曉　孟子之書明白親
切無甚可疑只要日日熟讀湏教他在吾肚中千百轉
便自然純熟　讀一件書須心心念念只在這書上令
徹頭徹尾讀教精熟這説是如何那説是如何這説同
處是如何不同處是如何安有不長進而今人只辦得
十日讀書下著頭不與閑事管取便别莫説十日只讀
得一日便有功騐　讀書不可記數數足則止矣　後
生軰誦書只是量力不要貪多仍湏反復熟讀時時温
習是要法耳　詩且逐萹旋讀方且旋通訓詁豈有不
讀而自能盡通訓詁之理乎讀之多玩之久方能漸有
感發豈有讀一二遍而便有感發之理乎古之學詩者
固有待於聲音之助然今已無之無可奈何只得熟讀
而從容諷咏之耳　答羅參議書曰論孟中庸大學之
書不可不熟讀而詳味章句之間雖若淺近不足用心
然聖賢之言無不造極學之不博則約不可守今於六
經未能遍考而止以論孟中庸大學為務則己未為博
矣况又從而忽略之無乃太約乎　所有書於理㑹得
底更看過尤好　先生云舊年思量義理未透直是不
能睡初看子夏先𫝊後倦一章凡三四夜窮究是時徹
夜聞鵑聲　讀書須教首尾貫穿若一畨只草草看過
不濟事　先生問黄直卿論語近讀得如何曰尚看未
熟先生曰這也使急不得也不可慢功效不可急工夫
不可慢　書無難易須使許多心力反覆去看　問黄
㽦常讀何書曰讀語孟曰如今看一件書湏是著力至
誠去看一畨将聖賢説底一句一字都理㑹過直要見
聖賢語脉所在這一句一字是如何道理及看聖賢因
何如此説直是用力與他理㑹如做寃讐相似理㑹教
分曉然後将來玩味方盡見得意思出來若是泛濫看
過今次又見是好明次又見是好終是無工夫不得力
　凡看文字且就本文上看看一叚須反覆看来看去
要爛熟方見意味快活令人都不欲看别叚始得　看
文字湏大叚著精彩看聳起精神竪起筋骨不要困如
有刀劍在後一般就一叚中湏要透撃其首則尾應撃
其尾則首應方始是不可按册子便在掩了册子便忘
却看注時便忘了正文看正文又忘了注須這一叚透
了方看後叚　聖人言語如千花逺望都見好湏端的
真見妙處始得湏著力子細看工夫只在子細上别無
他術　書冝少看要極熟小児讀書記得而大人多記
不得者只為小児心専一日授一百字則只是一百字
二百字則只是二百字大人一日或百板不恁精専人
多看一分之十今且看十分之二寛著期限𦂳著課程
　讀書便是學須緩緩精思其中義理方得只如此做
此事　讀書之法須是用工去看先一書許多工夫後
則無許多工夫矣始初一書費十分工夫後一書則費
八九分其後則費六七分又其後則四五分矣　范伯
崇云温故而不知新雖能讀三墳五典八索九邱足以
為史而不足以為師矣先生答曰此論甚佳　吕子約
云學原於思不致其思繹以通之則無自而進茍苦思
力索則淺廹無味惟學焉而時復思繹勿忘勿助積累
停蓄浹洽涵飬杜元凱所謂如江海之浸膏澤之潤涣
然氷釋怡然理順然後為得此即時習而悦之注釋也
先生答曰此説甚佳　先生荅連嵩卿曰熟看上下文
子細思索不可草草説過　答楊子直書曰一生辛苦
讀書㣲細揣摩零碎刮剔及此暮年略見從上聖賢所
以垂世立教之意枝枝相對葉葉相當無一字無下落
處　答陳膚仲書曰讀書别無法只要耐子細是第一
義也　玩味得熟道理自然出　先生與張敬夫書曰
聖賢之言都只忙中草率看過不曽子細玩味則見處
全不精明豈不可戒　答邱子野書曰觀者一見而决
玩者反復而不能舎之辭　答黄子耕書曰於經史中
求簡易用工處此亦别無他巧只是且将所以學者反
復玩味不厭重複久之當自覺意味愈深逺理致愈明
白耳此外昔所未學亦有切於修己治人之實者更以
暇時量力探討使其表裏精粗通貫浹洽則於本原之
地亦将打成一片無處不得力矣　答宋深之書曰讀
書要湏辨得精粗得失乃於己分有益若但泛然看過
即枉費工力矣　先生語王過曰為學湏要専一用工
不可雜亂因舉異教數語云用志不分乃凝於神置之
一處無事不辦　讀書不精深只是不専一
欽定四庫全書
　朱子讀書法卷四　宋　張洪　齊􁠤　同編
　　虚心涵泳
讀書且須玩味不必立說且理㑹古人說教通透　問
讀易未能浹洽曰須是此心虛明寧静自然道理流通
方包羅得許多義理　看文字須是虚心則見道理明
　讀書而不能盡見其理只是心粗意廣凡解釋文義
須是虚心玩索聖人言語義理該貫如絲髪相通若只
恁大綱看過何緣見精微出來所以失聖人之意　示
及疑問且當如此涵泳甚善致知工夫亦只是且據所
已知者玩索推廣將去具於心者本自無不足也　虚
心静慮宻切玩味乆之須自見得更有精微處不但如
此而已　今欲觀詩不若且置小序及舊說只將原詩
虛心徐徐玩味候彷彿見箇詩人本意却從此推尋將
去方有感發如人拾得一箇無題目詩再三熟看亦須
辨得出來若被舊說一局局定便看不出今雖道不用
舊說終被他先入在内不期依舊從他去某向作詩解
文字初用小序至解不行處亦曲為之說後來覺得不
安第二次解者雖存小序閒為辨破然終是不見詩人
本意後來方知只盡去小序便自可通於是盡滌蕩舊
說詩意方活　戴明伯請教先生曰且將一件書讀聖
人之言即聖人之心聖人之心即天下之理且逐叚看
令分曉一叚分曉又看一叚如此至一二十叚亦未解
便見箇道理但如此心平氣定不東馳西騖則道理自
逐旋分明去得自家心上一病便是一箇道理明也道
理固是自家本有但如今隔一隔了須逐旋揩磨呼喚
得歸然無一喚便見之理不若且虚心讀書讀書切不
可自謂理㑹得了便理㑹得且只做理㑹不得某見說
不㑹底便有長進不長進者多是自謂己理㑹得了底
如此則非特終身不長進便假如釋氏三生十六刼也
終理㑹不得　學者觀書且就本文上看取正意不須
立說别生枝蔓惟能認得聖人句中之意乃善　看書
不由直路只管枝蔓便於本意不親切　大底義理須
是且虚心隨他本文正意看　凡看文字且就本文上
看看一叚須反覆看來看去要爛熟方見意味快活令
人都不欲看外叚始得　聖賢說出來底言語自有語
脉安頓得各有所在豈似後人胡亂說了也須玩索其
㫖所以學不可不講　觀詩之法且虚心尋繹之不要
被舊說粘定看得不活伊川解詩亦說得義理多了詩
本只是恁地說話一章言了次章又從而歎詠之雖則
無義而意味深長不可於名物上尋義理後人往往見
其言只如此平淡只管添上義理却窒塞了他如一源
清水只管將物事堆積在上便壅隘了　學者觀書病
在只要向前不肯退歩看愈向前愈看不得分曉不若
退步却看得審大槩病在執著不肯放下今學者有二
種病一是主私意一是舊有先入之說雖欲擺脫亦被
他自來相尋　窮理以虚心靜慮爲本　看文字不可
終日思量硬將心去馳逐亦須空閑少頃養精神又來
看　先生答張敬夫書曰聖賢之言平鋪放著自有無
窮之味於此從容潛玩黙識而心通焉則學之根本於
是乎立而其用可得而推矣患在立說貴於新竒推類
欲其廣博是以反失聖言平淡之真味而徒爲學者口
耳之末習　先生答汪尚書書曰近世言道學者失於
太髙讀書講義率常以徑易超絶不歴階梯爲快而於
其閒曲折精微正好玩索處例皆忽略厭棄以爲卑近
瑣屑不足留情以故雖或多聞博識之士其於天下之
義理亦不能無所未盡曷若循下學上達之序口講心
思躬行力究寧煩毋略寕下毋高寕淺毋深寧拙毋巧
從容潛玩存乆漸明衆理洞然次第無隱然後知夫大
中至正之極天理人事之全無不在是初無逈然超絶
不可及者而幾微之閒毫釐畢察醻酢之際體用渾然
雖或使之任至重而處所難亦沛然行其所無事而已
　又曰反覆玩味而有以自得之則心廣理明意味自
别　先生答吕伯恭書曰學者凡聖賢一言皆當潛心
玩索要識得他底藴自家分上一一要用豈可不存留
在胷次明道玩物䘮志之說蓋是箴上蔡記誦博識而
不理㑹道理之病渠得此語遂一向掃蕩直要得胸中
曠然無一毫所能則可謂矯枉過其正矣　與袁機仲
書曰須虚心遜志以求其通曉未可好髙立異以輕索
其瑕疵　答范文叔書曰徃年經無定說故讀書不能
無疑近來衆說盡出講者亦多自是無所致疑但要反
覆玩味認得聖賢本意道義實體不外此心便自有受
用處耳尹和靖門人贊其師曰丕哉聖謨六經之編耳
順心得如誦已言要當至此地位始是讀書人耳　答
游誠之書曰讀書玩理但嚴立功程寛著意思乆之自
當有味不可求欲速之功也　答柯國材書曰大概讀
書且因先儒之說通其文義而玩味之使之浹洽於心
自見意味可也如舊說不通而偶自見得别有意思則
亦不妨但必欲於𫝊註之外别求所謂自得者而務立
新說則於先儒之說或未能充而遽舍之矣如此則用
心愈勞而去道愈逺恐駸駸然失天理之正而陷於人
欲之私非學問之本意也　答許順之書曰大抵文義
先儒盡之葢古今人情不相逺文字言語只是如此但
有所自得之人看得這意味不同耳其說非能頓異於
衆也不可只管立說求竒恐失正理却與流俗詭異之
學無異只據他文理反覆玩味乆之自明且是胸中開
泰無許多勞攘此一事已快活了誠依此加功如何
又曰讀書大抵只就事上理㑹看他語意如何不必過
爲深昧之說却失聖賢本意自家用心亦不得其正陷
於支離怪僻之域所害不細切宜戒之只就平易慤寔
處理㑹也　又曰向平易著實處子細玩索湏於無味
中得味乃知有餘味之味耳　答王近思書曰於古昔
聖賢之言逐一反覆子細玩味勿遽立說以求近功則
久之自有貫通處而胸次了然無疑矣　又曰於先達
所言擇取其精要者一說反覆玩味乆而不忘當自有
心解處不可妄以私意穿鑿恐失之浸逺難收拾也
答魏元履書曰論語中看得有味餘經亦迎刄而解聖
人之言平易中有精深處不可穿鑿求速成又不可茍
且閑看過直須是置心平淡慤實之地玩味探索而虛
恬省事以養之遲久不懈當自覺其益切不可以輕易
急迫之心求旦暮之功又不可因循媮惰虚度光陰也
　又曰尋常讀書只為胸中偶有所見不能黙契故不
得已而形之於口恐其遺忘故不得已而筆之於書若
讀書而先有立說之心則此一念已外馳矣若何而有
味耶　答程允夫書曰讀書剖析精微玩味久熟則衆
說之異同自不能眩而反為吾磨礪之資矣　答陳明
仲書曰讀書當擇先儒舊說之當於理者反覆玩味朝
夕涵泳使與本經正言之意通貫浹洽於胸中然後有
益不必叚叚立說徒為觀美而實未必深有得於心也
　答胡廣仲書曰平心易氣熟玩而徐思之自當見得
義理明白穩當處不必强說枉費心力也　答江徳功
書曰虛心平氣徐讀而審思乃見聖賢本意而在已亦
有著實用處不必費力生說徒失本指而無所用也
又曰聖賢之言意㫖深逺子細反覆十年二十年尚未
見到一二分豈可撥冗看得一過便敢遽然立論似此
恐不但解釋文義有所差錯且是氣象輕淺直與道理
不相似願且放下此意思將聖賢言語反覆玩味直是
有不通處方可權立疑義與朋友商量庶幾稍存沉浸
醲郁氣象所繫實不輕也　答嚴居厚書曰虛心平氣
反覆諷誦乆當有味今以迫切之心求之正猶治絲而
棼之雖欲强為之說終非吾心所安穿鑿支離愈叛於
道矣　答劉叔文書曰大凡看書須認得分明又兼始
終方是不錯若未㑹得且虛心平看未要硬便主張乆
之自有見處不費許多閑說話　答黄仁卿書曰看書
須随事觀理反復涵泳令胸次開闊義理通貫方有意
味若使一向如此排定說殺正使在彼分上斷得十分
的當却於自己分上都不見得箇從容活絡受用則亦
何益於事耶大抵不論看書與日用工夫皆要放開心
胸令其平易廣濶方可徐徐旋看道理浸灌培養切忌
合下便立己意把捉得太𦂳了即氣象促迫田地陿隘
無處著工夫也此非獨是讀書法亦是變化氣質底道
理　答黄直卿書曰為學直是先要立本文義却且與
說出正意令其寛心玩味未可便令考校同異研究纎
悉恐其意思促迫難得長進將來見得大意略舉一二
節目漸次理㑹盖未晩也　又曰人之學所以不進只
緣從初無入處不見其有可嗜之味而所以無入處又
只是不肯虚心遜志耐煩理㑹更無他病也　答吕子
約書曰讀古人書直是要虚著心大著肚髙著眼方有
少分相應若左遮右攔前拖後拽隨語生解節上生枝
則更讀萬卷書亦無用處也　又曰虛心看聖賢所說
言語未要將自家許多道理見識與之爭衡退歩乆之
却須自有箇融㑹處盖自家道理見識未必不是只是
覺得太多了却似都不容他古人開口不覺蹉過了他
說底道理耳　又曰大凡讀書須是虚心以求本文之
意爲先若不得本文之意則是任意穿鑿　又曰取孟
子子思之言虛心平看且勿遽増他說只以訓詁字義
隨句略解然後反求諸心以驗其本體之實為如何則
其是非可以立制　又曰讀書窮理須認正意切忌縁
文生義附㑹穿穴只好做時文不是講學　又曰胸中
先有舊說為所牽制不得虛平故爾滯礙枉費心力可
且將舊說權行倚閣而只將本文反復玩味久之自然
漸虛漸平則於此無疑矣　又曰放下許多道理平心
看他文義向甚處去都不要將道理向前牽拽他待他
文義有歸著去處稳帖分明後却有箇自然底道理出
不容毫髪有所增損抑揚此處正好玩味大抵先要虛
心耳　又曰前賢語言寛廣不若今人急迫今人見得
些道理便要鐫鑿開却正是心量小不耐煩耳　答潘
文叔書曰大抵讀書只合平心說理不必過求却失正
意也　答潘恭叔書曰近日學者之病苦其說之太髙
與太多耳如此只見意緒叢雜都無玩味工夫不惟失
却聖賢本意亦分却日用實功不可不戒　答劉公度
書曰此事别無竒妙只是見成說底便是道理只要虛
心熟玩久之自然見得實處自是不容離叛便是到頭
若更欲别求見解即是邪說鮮不流於異端矣　答劉
仲升書曰大抵學問平日不曾子細玩索義理不識文
字血脉别無證佐考驗但據一時自己偏見便自主張
以為只有此理更無别法只有自己更無他人只有剛
猛剖决更無温厚和平一向自以為是更不聴人說話
此固未論其所說之是非而其粗厲激發已全不似聖
賢氣象矣　答劉季章書曰為學若不寛著心胸細玩
義理便要紐揑造作務為切己所以心意急迫而義未
大明空自苦而無所得也　又曰意思急迫不寛平務
髙不務切而不肯平心實看道理只此意思亦殊礙人
所見也　又曰讀書且要虚心平氣随他文義體當不
可先立己意作勢硬說只成杜撰不見聖賢本意也
又曰讀書只随書文訓釋玩味意自深長今人却是背
却經文横生他說所以枉費工夫不見長進又當以草
略茍且為戒所謂随看便起是非之心此最說著讀書
之病盖理無不具一事必有兩途今纔見彼說晝自家
便尋夜底道理反之各說一邊互相逃閃更無了期今
人問難往往類此甚可笑也　又曰江西人尚氣不肯
随人後凡事要自我出自由自在故不耐煩如此逐些
細㑹須要立箇髙論籠罩將去譬如讀書不肯從上至
下逐字讀去只要從東至西一抹横說乍看雖似新巧
壓得人過然横抝粗疎不成義理全然不是聖賢當來
本說之意則於己分究竟成得何事只將排比章句玩
索文理底工夫換却許多杜撰計較别尋路脉底心力
須是實有用力處乆之心地自然平夷見理明徹庶幾
此學有𫝊不至虛負平生也　答胡季随書曰所示諸
說似於中庸本文不曾虛心反覆詳玩章句之所絶文
義之所指尚多未了而便欲任意立說展轉相髙故其
說支蔓纒繞了無歸宿莫若且就本文細看覺得章斷
句絶文理分明即聖人指意所在與今日用力之方不
待如此紛拏辨說而思巳過半矣　答沈晦叔書曰虚
心熟讀看得本意分明却取諸說之通者錯綜於其閒
方為盡善若合下便雜諸説輥看則下梢只得周旋人
情不成理㑹道理矣横渠先生言觀書有疑當濯去舊
見以來新意此法最妙　答項平父書曰大抵既為聖
賢之學須讀聖賢之書既讀聖賢之書須看得他所說
本文上下意義字字融釋無窒礙處方是㑹得聖賢立
言指趣識得如今為學工夫固非可以懸空白撰而得
之也　又曰明敏太過不能深潛宻察反覆玩味只略
一線路可通便謂理只如此所以為人所惑虛度光隂
也　答王季和書曰道之在人初非外鑠而聖賢垂訓
又皆懇切明白但能虛心深味其㫖而反之於身必有
以信其在我而不容自己則下學上達自當有所至矣
　答黄冕仲書曰讀書且就分明處㸔覷涵泳不必過
為考索久之浹洽自然通透也　答李守約書曰讀書
之法無他惟是篤志虛心反覆詳說爲有功耳近見學
者多是率然穿鑿便為定論或即信所𫝊聞不復稽考
所以日誦聖賢之書而不識聖賢之意其所誦說自是
據自家見識撰成耳如此豈復能有長進　答趙子欽
書曰近世學者不能虚心退步徐觀聖賢之言以求其
意而直以己意强寘其中所以不免穿鑿破碎之弊使
聖賢之言不得自在而常為吾說之所使以至刼持縳
束而左右之其或傷於形體而不恤也如此則自我作
經可矣何必曲躬俯首而讀古人之書哉　又曰大抵
讀書須見得有曉不得處方是長進又更就此闕其所
疑而反覆其餘則庶幾得聖人之意識事理之真而其
不可曉者不足為病矣　又曰近日學者例有好髙務
廣之病将聖人言語不肯就當下著實處看須要說教
元妙深逺添得支離蔓衍未論於己無益且是令人厭
聼若道理只是如此前賢豈不㑹說何故却只如此平
淡簡短都無一種似此大驚小怪底浮說盖是看得分
明思得爛熟只有此話别無可說耳今學者只當虛心
玩味各随本文之意而體㑹之其不同處自不相妨不
可遽以己意横作主張必欲挽而同之以長私意增衍
說終日馳騖於虛詞浮辯之閒而於存養省察日用之
功反有所損而無益也　答徐居厚書曰平心和氣却
是吾人學問根本不必大叚著力記當損人心力使人
血氣不舒易生疾病况古人之學自有正當用力處此
等只是随力随分開廣規模若專恃此亦成何等學問
耶　答傅子淵書曰賢者勇於進道而果於自信未嘗
虚心以觀聖賢師之言而一取决於胸臆氣象言語只
是禪家張皇鬭怒殊無寛平正大沉浸醲郁之意荆州
所謂有拈槌竪佛意思者可謂一言盡之　答潘文叔
書曰讀書亦無他說只是虗心平氣闕其所疑随力量
看教浹洽便自有得力處不須預為計較必求赫赫之
近功也　答蔡季通書曰大抵思索義理到紛亂窒塞
處須一切掃去放教胷中空蕩蕩地却舉起一看便自
覺得有下落處　答程允夫書曰吾弟明敏看文字不
費力見得道理容易分明但似少却玩味工夫故此道
理雖看得似分明却與自家身心無干涉所以滋味不
長乆纔過了便休反不如遲鈍之人多費工夫方看得
出者意思却乆逺此是本原上一大病非一詞一義之
失也　答陸子夀書曰大凡讀書當煩亂疑惑之際正
當虚心博采以求至當或未有得亦當且以闕疑闕殆
之意處之若遽以己所粗通之一說而盡廢已所未有
之衆論則非惟所處之得失或未可知而此心之量亦
不宏矣　答林正卿書曰大率朋友看文字多有淺迫
之病淺則於其文義多所不盡迫故於其文理亦或不
暇周悉兼義理精微縱横錯綜各有意脉今人多是見
得一邊便就此執定盡廢他說此乃古人所謂執徳不
宏者非但讀書為然也　答汪叔耕書曰夫道在目前
初無隐蔽而衆人沉溺膠擾不自知覺是以聖人因其
所見道體之實發之言語文字之閒以開悟天下與來
世其言丁寧反覆明白切至惟恐人之不解了也豈有
故為不盡之言以愚學者之耳目必俟其單𫝊宻付而
後可以得之哉但患學者未嘗虚心靜慮優柔反覆而
妄以己意輕為之說是以不知其味而妄意乎言外之
所𫝊耳　答陳才卿書曰大凡讀書須且虚心參驗乆
當自見切忌便作見解主張也　答張元徳書曰大抵
讀書須是虚心静慮依傍文義根尋句脉看定此句指
意是說何事略用今人言語襯貼替換一兩字說得古
人意思出来先教自家心裏分明歴落如與古人對面
說話彼此對荅無一言一字不相肯可此外都無閑雜
說話方是得箇入處怕見如此棄却本文肆為浮說說
得郎當都㤀了從初因甚話頭說得到此此最學者之
大病也　答王晉輔書曰為學大概且將聖賢之言從
頭逐字訓釋逐句精詳逐叚反覆虚心量力且要曉得
句下文意未可便肆己見妄起浮論也　答杜貫道書
曰讀書課程甚善但思慮亦不可過苦但虚心㳺意時
時玩索乆之當自見縫罅意味也　答李晦叔書曰大
抵讀書當擇先儒舊說之當於理者反覆玩味朝夕涵
泳使與本經之言之意通貫浃洽於胸中然後有益不
必叚叚立說徒為觀美而實未有得於心也　答孫敬
父書曰前賢讀書窮理非不精詣而於平常文義却有
牽强費力處此猶是心有未虚氣有未平而欲速之意
勝也可不戒哉　答或人書曰大抵讀書且是虛心考
其文詞指意所歸然後可以要其義理之所在近見學
者多是先立己見不問經文向背之勢而横以義理加
之其說雖不背理然非經文本意如此則但據己見自
為一書何必讀古聖賢之書哉所以讀書政恐吾之所
見未必是而求正於彼耳惟其闕文斷簡名器物色有
不可考者則無可奈何其他在義理中可推而得者切
須字字句句反覆精詳不可草草說過也　與或人書
曰降心遜志且就讀書講學上子細用功乆之自有見
處義理細宻直是使麄心看不得乍看極是繁碎乆之
純熟貫通則綱舉目張有自然省力處　先生䟦林汝
器論語說曰語孟聖賢之書本自平易又有諸先生相
為發明義理昭著如日星然學者體味於心念念不已
自然血脉通貫無所底滯然後可言有益於吾身不然
涉獵强記無沉浸醲郁之功則其所資亦淺焉耳　論
文義且只據所讀本文逐句逐字理㑹教分明不須旁
引外說枝蔓㳺衍反為無益如論浩然之氣便須直看
公孫丑所問意思如何孟子所說如何一徑理去使當
時問答之意一一明白了然後却更理㑹四旁餘意未
曉處今孟子之意未能曉得又却轉從别處去末梢都
只恁休去也　答蘇晉叟書曰讀書且當随文熟看俟
其詞㫖曉析貫通然後自有發明未可遽捨本文别立
議論徒長虛見無益於實也　答曾景建書曰讀書須
量力少看而熟復之只依文義尋箇明白去處自然有
味不在極力苦思轉求轉逺也　答胡季随書曰講論
文字須且屏去私心然後可以詳考文義以求其理之
所在若不如此而只欲以言語取勝則雖累千萬言終
身競辨亦無由有歸著矣　答陸梭山書曰熹之愚陋
竊願尊兄更於二家之言少賜反覆寛心㳺意必使於
其所說如出於吾之所為者而無纎芥之疑然後可以
發言立論而斷其可否則其為辨也不煩而理之所在
無不得矣若一以急迫之意求之則於察理已不得精
而於彼之情又不詳盡則徒為紛紛而雖欲不差不可
得矣　答陸象山書曰某記頃年嘗有平心之說而前
書見喻曰甲與乙辯方各自是其說甲則曰願乙平心
也乙亦曰願甲平心也平心之說甚難明白不若據事
論理可也此言美矣然某所謂平心者非直使甲操乙
之見乙守甲之說也亦非謂都不論事之是非也但欲
兩家姑暫置其是己非彼之意然後可以據事論理而
終得其是非之實如欲治疑獄者當公其心非謂便可
改曲者為直直者為曲也亦非謂都不問其曲直也但
不可先以己意之向背為主然後可以審聴兩造之辭
旁求參伍之騐而終得其曲直之當耳今以麄淺之心
挾忿懟之氣不肯暫置其是己非彼之私而欲評義理
之得失則雖有判然如黑白之易見者猶恐未免於誤
况其差有在於毫釐之閒者又將誰使折其衷而能不
謬也哉　答吕子約書曰斆學之功交相為助政自不
惡但所論頗覺支蔓恐皆是道理太多随語生解要須
滌除令胸中虛明直截然後真箇道理方始流行不至
似此支蔓勞攘徒為心害有損無益也　又曰講論不
子細看先横著一箇人我之見在胷中於已說則只尋
是處雖不是亦瞞過了於人說則只尋不是處吹毛求
疵多方駁難如此則只長得私見豈有長進之理　答
林叔和書曰嘗觀當世儒先講學初非甚異止緣自是
太過而謂他人所論一無可取遂至各立門庭互相非
毁使學者觀聴惶惑不知所從竊意莫若平視彼己公
聼並觀兼取衆長以為己善擇其切於己者先次用力
而於其所未及者姑置而兩存之俟所用力果有一入
頭處然後以次推究纎悉詳盡不使或有一事之遺然
後可謂善學不可遽是此而非彼入主而出奴也　答
柯國材書曰大抵講學只要理㑹義理義理非人所能
為乃天理也天理自然各有定體以為深逺而抑之使
近者非也以為淺近而鑿之使深者亦非也學者患在
不明此理而取决於心夫心何常之有好髙者已過髙
矣而猶患其卑滯於近者已太近矣而猶恐其逺此道
之不明不行而學者所以各自為方而不能相通也
答丁賔臣書曰夫道在生人日用之閒而著於聖賢方
册之内固非先知先覺者所獨得而後来者無所與也
又非先知先覺者所能耑而後来者不得聞也患在學
者不能虛心循序妄意躐等自謂有見講論之際又不
過欲人之知已而不求其益欲人之同己而不求其正
一有不合則遂發憤肆罵而無所不至此所以求之愈
迫而愈不近也　答吕子約書曰所云未發不可比純
坤而當為太極此却不是小失不敢随例放過且試奉
扣若以未發為太極則已發無太極耶若謂純坤不得
為未發則宜以何卦為未發耶竊恐更宜静坐放教心
胸虗明净潔却將太極圖及十二卦安排頓放令有去
著方可下語此張子所謂濯去舊見以来新意者也
　　切己體察
大學一書如行程識得行程便須行始得若只讀得空
殻子亦無益也　先生嘗舉程子讀論孟切己之說且
如學而時習之切已看當時曾時習否句句如此求之
則有益矣　切己工夫要得不差先須辨義利所在
為學須是己分上做工夫有本領方不作言語說若無
存養儘說得明自成兩片亦不濟事况未必說得明乎
要須發憤㤀食痛切去做身分上工夫莫荏苒嵗月可
惜也　王子充問讀書未見得切見之事方切先生曰
不然論語第一教人學便是孝弟求仁便戒人巧言令
色便是三省可謂甚切學須做自家底看便見切己今
人讀書只要科舉用己第則為雜文用其髙者則為古
文用皆做外靣看　先生語周謨曰凡讀易而能句句
體驗毎存兢慄戒慎之意則於己為有益不然亦空言
耳　又曰舜弼講論多是不切己而止於文字上揑合
所以無意味不得力須更就此斡轉方有實地工夫也
　又曰讀書則實究其理行已則實踐其迹念念鄉前
不輕自恕則在我者雖甚孤髙然與他人元無干預亦
何必私憂過計而陷於同流合汙之地乎　識得聖人
言語便曉得天下道理曉得理便能切己用功　看文
字須是切己則自體認得出今人講明制度名器皆是
當然非不是學但是於自己身上大處却不曽㑹何貴
於學　先生書謂林充之曰近讀何書恐更當於日用
之閒深加省察而去其害此者為佳不然誦讀雖精而
不踐其實君子盖深耻之　答歐陽慶似書曰今之學
者不知古人為己之意不以讀書治已為先而急於聞
道是以文勝其質言浮於行而終不知所底止　答董
叔仲書曰讀書先看大指却就諸說一一就自已分上
體當出來庶幾得力耳　答黄子耕書曰日用之閒更
看自已分内許多道理甚底是欠闕處随處操存随處
玩索不妨自有餘樂何至於焦躁耶　答劉仲升書曰
所喻玩味見成義理甚善然亦須就自己分上體當方
見真實意味也　答曾㤗之書曰疑義且當闕之却於
分明易曉切於日用治心修己處深自省察有不合處
却痛加矯革如此方是為已工夫不可只於文字語言
上著力也　答方賓王書曰大學之本末始終無非己
事但須實進得一等方有立脚處做得後叚工夫真有
效驗耳非謂前叚工夫未到即都不照管後叚而聴其
自爾也　答俞夀翁書曰捐去浮華還就自己分上切
近著實處用功庶幾自有欲罷不能積累貫通之效若
未得下手處恐未免於臆度虚談之弊也　答李伯諫
書曰學者之病在於為人而不為己若實有為己之心
但於此顯然處嚴立規程力加持守日就月将不令退
轉則便是孟子所謂深造以道者盖其所謂深者乃工
夫積累之深而所謂道者則不外乎日用顯然之事及
其真積力乆内外如一則心性之妙無不存而氣質之
偏無不化所謂自得之而居安資深也豈離外而内惡
淺而深舍學問思辨力行之實而别有從事心性之妙
哉　答詹體仁書曰為學是分内事纔見髙自標致便
是不務實了更說甚底今日正當反躬下學讀書則以
謹訓說為先修身則以循規矩為要除却許多懸空閑
說庶幾平稳耳　答胡平一書曰日用切己之功聖賢
之言詳矣其在大學論孟中庸者文義分明指意平實
讀之曉然如見父兄說門内事無片言半詞之可疑者
什八九也　先生跋胡澹菴論語說序曰通經之士固
當終身踐言乃為不負所學斯言之要所以警乎學者
可謂至深切矣然士之必欲通經正為講明聖賢之訓
以為終身踐履之資耳非直以分章析句為通經然後
乃求踐言以實之也　先生跋洪芻靖莭祠記後曰讀
洪芻所撰靖莭祠記其於君臣大義不可謂懵然無所
知者而靖康之禍芻乃縱慾忘君所謂悖逆穢惡有不
可言者送學榜示講堂一日使諸生知學之道非知之
難而行之艱也　開卷便有與聖賢不相似處豈可不
自鞭䇿　先生答林伯和書曰大抵見善必為聞惡必
去不使有頃刻悠悠意態則為學之本立矣異時漸有
餘力然後以次漸讀諸書旁通當世之務盖亦未晚若
不務此而但欲為依本分無過惡人則不惟無以自進
於日新正恐無本可據亦未必果能依本分無過惡也
　先生曰某之講學所以異於科舉之文正是要切己
行之若只恁地說過依舊不濟事若實是把做工夫只
是敬以直内義以方外八字一生用之不盡又曰某近
覺得學者所以不成箇頭項者只緣聖賢說得多了既
欲為此又欲為彼如說敬以直内義以方外若實下工
夫見得真箇是敬立則内直義形而外方這終身可以
受用今人却似見得這兩句好又見說克己復禮也好
又見說出門如見大賓也好空多了少閒却不把捉得
一項周全(李貫之曰敬能集義義不離敬敬不容不義/義不容不敬敬義夾持則心常存心存則心)
(熟而智益明敬義二字該/盡六經語孟中所言之理)先生答蔡季通書曰文字之
外要當有用心處乃為究竟耳(論看二程語/錄而及此)
　　著𦂳用力
凡事不可著箇且字其病甚多　或言在家衮衮但不
敢㤀書冊亦覺未免閒斷先生曰只是無志若說家事
又如何汩沒得自家公今三五年不相見又只恁地悠
悠人生有幾箇三五年耶　孔門答問曾子聞得底話
顔子未必與聞顔子聞得底話子貢未必與聞今却合
在論語一書後世學者豈不幸事但患自家不去用心
　人若辦得十年来世閒甚書讀不了　横渠教人道
夜閒自不合睡只為無可應接他人皆睡了已不得不
睡他做正䝉時或夜裏黙坐徹曉他直是恁地勇方做
得　讀書須要耐煩努力翻了巢穴譬如煎藥初煎時
須著猛火待滚了却退著以慢火養之讀書亦如此
須磨厲精神去理㑹天下事非燕安暇豫之可得　諸
友只有箇學之意都散漫不恁地勇猛恐虛度了日子
須著火急痛切意思嚴了期限䟎了工夫辦箇月日氣
力去攻破一過便就裏面旋旋涵養如攻寨須出萬死
一生之計攻破了闗限始得而今都打寨未破只循寨
外走道理都咬不斷何時得透　古人謂心堅石穿盖
未嘗有做不得底事如公幾年讀書不長進時皆緣自
恁地搭滯了　今學者不見有奮發底意思只是如此
悠悠地過今日見他是如此明日見他亦是如此　某
今見得這物事了覺得與人學射劇相似舊時未理㑹
得是下多少工夫而今學者却恁地泛泛然都沒𦂳要
不把當事只是謾學理㑹得時也好理㑹不得時也不
妨恁地如何得須是如射箭相似把著弓須是射得中
方得　答陳膚仲書曰近覺朋友讀書多是茍簡未曾
曉㑹得便只如此打過何况更要他将已曉㑹得處反
覆玩味言外别見新意决是有所不能矣以此理㑹文
字只是備禮無一字做得到底悠悠泛泛半明半暗都
不成次第如何得有一箇半箇發憤忘食索性理㑹教
十分透徹少慰衰朽之望乎　答劉季章書曰懶惰一
病無藥可醫人之所以懶惰只緣見此道理不透所以
一向提掇不起若見得道理分明自住不得豈容更有
懶惰時莭耶　答胡季随書曰吕伯恭嘗謂道理無窮
學者先要不得有自足之心此至論也　答李守約書
曰直須痛自循省勇猛奮發方有下工夫處若只如此
悠悠恐無入徳之期也　答陳超宗書曰為學雖有階
漸然合下立志亦須畧見義理大槩規模於自己方寸
閒若有箇惕然愧懼奮然勇決之意然後可以加討論
玩索之功存養省察之力而期於有得夫子所謂志學
所謂發憤正為此也若但悠悠泛泛無箇發端下手處
而便謂可以如此平做將去則恐所謂荘敬持養必有
事焉者亦且若存若亡徒勞把捉而無精明的確親切
至到之效也　答郭希吕書曰大抵學者不可有放過
底事久之不已雖無𦂳要工夫亦有得力處也　答陳
膚仲書曰閒隙時不可閑坐說話過了時日須偷些小
工夫看些小文字窮究聖賢所說底道理乃可以培植
本原庶幾枝葉自然張旺耳　答許順之書曰天下事
無不可為但在人自强如何耳　答黄嵩老書曰大抵
人情苦於猶豫多致因循一向懶廢今但心所欲為向
前便做不要遲疑等待即只此目下頃刻之閒亦須漸
見功效矣年運易往時不待人况中嵗以後尤宜汲汲
也　答陳才卿書曰人生虚浮朝不保夕深可警懼真
當勇猛精進庶㡬不虚作一世人也　答周南仲書曰
聖賢遺訓具在方策何用遲疑等待何用凖擬安排只
從今日為始随處提撕随處収拾随時體究随時討論
但使一日之閒整頓得三五次理㑹得三五事則日積
月累自然純熟自然光明若只如此立得箇題目頓在
面前又却低徊前却不肯果决向前真實下手則悠悠
嵗月豈肯待人恐不免但為自欺自誣之流而終無得
力可恃之地也　答度周卿書曰讀書探道有新功否
嵗月易失義理難明但於日用之閒随時随處提撕此
心勿令放逸而於其中随事觀理講求思索沈潛反覆
庶於聖賢之教漸有宻相契處則自然見得天道性命
真不外乎此身而吾之所謂學者舍是無有别用力處
矣　先生同安諭學者曰夫學者所以為己而士有或
患貧賤勢不得學與無所從學而已得學又不為無所
從學而猶不勉是亦未嘗有志於學而已
　　居敬持志
若不能敬則講學無安頓處　看文字却是索居獨處
好用工夫方専精看得透徹　人之為學千頭萬緒豈
可無本領此程先生所以有持敬之語敬只是提撕此
心教他光明則於事無不見乆之自然剛健有力　不
持敬看道理便都散不聚在這裏　心不定故見理不
得今且未要讀書須先定其心使之如止水如明鏡暗
鏡如何照物　問讀書心多散亂曰便是心難把捉處
向時舉中庸誠者物之終始不誠無物說與直卿云且
如讀十句書上九句有心記得心不走作則是心在此
九句内是誠是有其物故終始得此九句用若下一句
心不在焉便是不誠便無物也　因論讀大學答以每
為念慮攪擾頗妨工夫曰只是敬敬是常惺惺底法以
敬為主則百事皆從此做去今人都不理㑹我底自不
知心所在却要理㑹他事又要齊家治國平天下心者
身之主也撑船須用篙喫飯須用匙不理㑹心是不用
篙不使匙也攝心只是敬纔敬看做甚麽事登山固只
這箇心入水亦只這箇心　先生問汪長孺(名徳/輔)所讀
何書長孺誦大學所疑曰只是輕率公不惟讀聖賢之
書如此凡說話及論人物亦如此只是不敬後如此
看文字理㑹不出只緣主一工夫欠闕　先生答陳膚
仲書曰讀書固收心之一助然今只讀書時収得心不
讀書時便為事所奪而是心之存也常少而其放也常
多矣胡為不移此讀書工夫向不讀書處用力使動靜
兩得而此心無時不存乎　答鄭仲禮書曰讀書固不
可廢然亦須以主敬為先方可就此田地上推尋義理
見諸行事若平居泛然略無存養之功又無實踐之志
而但欲曉解文義說得分明則雖盡通諸經不錯一字
亦何所益况未必能通而不誤乎近覺朋友讀書講論
多不得力其病皆出於此不可不深戒也　答李晦叔
書曰持敬讀書只是一事而表裏各用力耳若有所偏
便疑都不曾做工夫今且逐日著實做将去未須比量
難易計較得失徒然紛擾不濟事要令日用之閒只見
本心義理都不見有他物方有得力處耳　答詹元善
書曰君子之為學荘敬涵養以立其本而講於義理以
發明之則其口之所誦也有正業而心之所處也有常
分矣至於希世取寵之事不惟有所愧而不敢實亦有
所急而不暇焉　答羅縣尉書曰古人之學以荘敬持
守為先而讀書窮理以發其趣
