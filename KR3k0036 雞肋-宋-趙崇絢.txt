#+TITLE: 雞肋-宋-趙崇絢
#+DATE: 2016-06-11 12:23:58
#+SOURCE: github.com/kanripo/KR3k0036 master e7e12986                
欽定四庫全書　　　　　子部十一
　雞肋　　　　　　　　　類書類
　　提要
　　　　(臣/)等謹案雞肋一卷宋趙崇絢撰崇絢字元
　　　　素據宋史宗室世系表盖簡王元份之八世
　　　　孫作諸畨志之趙汝适即其父也書首自稱
　　　　汴人不忘本耳其書雜采古事有名同而實
　　　　異者如玉環一為唐睿宗琵琶名一為楊貴
　　　　妃之類有相似而相反者如周亞夫縱理入
　　　　口餓死禇蘿縱理入口夀終之類有一事而
　　　　數見者如欒巴郭憲佛圖澄皆噀酒救火之
　　　　類有事相類者如口喫有韓非等十三人酒
　　　　量有于定國等十一人之類有姓名同者如
　　　　兩張禹兩李光進之類然如蕭詧惡婦人劉
　　　　邕嗜瘡痂之類又各自為條不相比附則未
　　　　詳其體例何取也其曰雞肋殆偶然記録成
　　　　此一册而又未能博採諸書勒成完帙故有
　　　　取於食之無味棄之可惜之意歟明陳禹之
　　　　駢雅其體例實源於此類事家之有此猶史
　　　　家之有紀事本末皆於古式之外别剙一格
　　　　而後来竟不能廢者也故録存之著其所自
　　　　始焉乾隆四十六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　雞肋
　　　　　　　　　　　宋　趙崇絢　撰
　余嗜書如簡中之蠧魚讀書如瀛莫之謾畫性根弗
　靈無彊記能寘一編於几硯間隨筆録之乆而成卷
　以類抄聚其可去者十一亦有可觀者焉别為一卷
　名曰雞肋古汴趙崇絢元素云
　縱理入口目有重瞳之異
漢周亞夫縱理入口竟以餓死南史有水軍都督禇蘿
面甚尖危縱理入口竟保衣食而終　舜目重瞳項羽
亦重瞳子而死垓下隋魚俱羅目有重瞳為煬帝所忌
斬東都市
　　羊侃勇力
南史羊侃膐力絶人所用弓至二十石馬上用六石弓
嘗於兖州堯廟蹋壁直上至五尋横行得七跡泗橋有
數石人長八尺大十圍侃執以相擊悉皆破碎少時仕
魏為郎以力聞魏帝嘗謂曰郎官謂卿為虎豈羊質虎
皮乎試作虎狀侃因伏以手抉殿没指後歸梁髙祖幸
樂游苑侃預宴時少府奏新造兩刃矟成長二丈四尺
圍一尺三寸帝令賜侃試之執矟上馬左右擊刺特盡
其妙觀者登樹帝曰此樹必為侍中折矣俄而果折因
號此矟為折樹矟侃性豪侈姬妾列侍儛人張淨琬腰圍
一尺六寸能掌上舞又有孫荆玉能反腰帖地銜得席
上玉簪
　　肉飛僊
北史沈光仕隋太子勇引署學士驍捷跅弛禪定寺中
幡竿髙十餘丈適值繩絶非人力所能及光因取索口
銜拍竿而上直至龍頭繫繩畢手足皆放透空而下以
掌拓地倒行十餘步觀者嗟異時人號為肉飛僊
　　蕭詧惡見婦人
南史梁王蕭詧尤惡見婦人相去數步遥聞其臭經御
婦人之衣不復更著
　　劉邕嗜瘡痂
南史劉邕嗣南康郡公性嗜瘡痂以為味似鰒魚嘗詣
孟靈休灸瘡痂落床上邕取食之靈休大驚邕荅云性
之所嗜靈休瘡痂未落者悉禠取以飴邕邕既去靈休
與何朂書曰劉邕向見噉遂舉體流血南康國吏二百
許人不問有罪無罪遞互與鞭瘡痂常以給饍
　　到彦之初擔糞
南史到彦之初以擔糞自給後以功至南豫州刺史封
建昌縣公
　　婦人有鬚
唐李光弼母有鬚數十長五寸許封韓國太夫人二子
光弼封臨淮郡王光進封武威郡王皆為名將死葬長
安南原將相祭奠凡四十四幄
　　男子乳生湩
後漢李善本南陽李元蒼頭元家疾疫相繼死惟有孤
兒續始生數旬諸奴婢欲殺續分財善潛負續逃親自
哺養乳為生湩　唐元徳秀兄子襁褓喪親無資得乳
媪乃自乳之數日湩流能食乃止
　　累世有列傳
晉吕䖍有佩刀工相之以為必登三公可服此刀以與
王祥祥臨薨以刀授弟覽曰汝後必興足稱此刀覽後
奕世多賢才覽孫導至十一世孫褒歴兩晉宋齊梁陳
後周凡七十餘人皆有列傳如羲之獻之徽之𢎞僧達
曇首僧綽僧䖍儉皆有孫裔此史傳所無也若河東裴
十代有傳非一祖流傳又晉謝氏及南史江氏亦數代
有傳皆不及也
　　千里駒
漢劉德　魏曹休　晉傅咸　劉曜　苻朗　宋張敷
梁蕭暎　王規　劉杳　王茂　任昉　齊丘仲孚
袁昻　北魏李孝伯　袁躍　北齊馮翊　王潤　崔
昻　元文遥　後周杜杲　隋張乾威　唐李暠　成
王千里
　　知囊
史記秦樗里子號知囊漢鼂錯以辯號知囊東漢魯恭
祖父匡王莽時為羲和有權數號知囊晉宣帝舉兵廢
曹爽桓範出赴爽宣帝曰知囊往矣杜預號知囊
　　八達
魏曹爽傳李勝明帝時人曰勝堂有四䆫八達各有主
名　諸葛誕八人號八達晉光逸與胡母輔之謝鯤畢
卓等八人祼袒酣飲謂八達晉宣帝兄弟八人俱以達
為字時號八達
　　萬石君
漢石奮號萬石君馮揚宣帝時為𢎞農太守八子皆二
千石號萬石君東漢秦彭與羣從同時為二千石者五
人三輔號萬石秦氏唐張文瓘髙宗時為侍中四子皆
至三品人謂之萬石張家又西漢嚴延年兄弟五人皆
至大官東海號其母曰萬石嚴嫗
　　佩六印
蘇秦佩六國相印漢五利將軍佩六印謂五利天士地
士大通天道五將軍樂通侯凡六印　戰國犀首亦佩
五國相印唐王忠嗣為河西隴右節度使權朔方河東
節度使佩四將印
　　噀酒救火
後漢欒巴噀酒救成都火郭憲噀酒救齊國火晉佛圖
澄噀酒救幽州火
　　水鏡
蜀龎德公以司馬徳操為水鏡晉衛瓘竒樂廣曰此人
之水鏡北史蔡大寶見栁莊嘆曰襄陽水鏡復在於兹
　　撲鏡
魏夏侯惇為流矢傷左目每照鏡恚怒輒撲鏡於地蜀
張裕曉相術每舉鏡自知刑死未嘗不撲鏡於地呉孫
䇿殺于吉後被創方差引鏡自照見吉在鏡中因撲鏡
大呌創裂而死
　　倒用印
唐朱泚偽迎天子段秀實倒用司農印以追其兵五代
劉皇后遣人殺郭崇韜李崧倒用都統印以定人心
　　大人跡
史記始皇時有大人見臨洮脚跡六尺　漢武帝求神
僊公孫卿至東萊言見大人長數丈跡甚大魏咸熙二
年大人見襄武縣跡長三尺二寸唐則天長安元年司
刑寺囚偽作大人跡五尺改元大足
　　猨臂善射
漢李廣　呉太史慈　前趙劉淵　後唐李存孝
　　垂手下膝
蜀先主　晉武帝　後周太祖　陳武帝宣帝　前趙
劉曜　秦苻堅　後秦姚萇　南燕慕容垂　五代南
漢劉龑　蜀王衍　南史陳桞皇后皆垂手下膝又北
魏李祖昇南史宋王元初隋劉元進手垂過膝皆以誅
死
　　口吃人
韓非　司馬相如　揚雄　周昌　魯恭主　魏明帝
鄧艾　宋孔顗　後周盧柔　鄭偉　隋盧楚　唐李
固言　南唐孫盛
　　古人嗜好
文王嗜菖蒲　武王嗜鮑魚　呉王僚嗜魚炙　屈到
嗜芰　曾晢嗜羊棗　公儀休嗜魚　王莽嗜鰒魚
王右軍嗜牛心　宋明帝嗜蜜漬鱁鮧　齊宣帝嗜起
麪餅鴨􁂄　髙帝嗜肉膾　陳後主嗜鱸肉　齊蕭穎
胄噉白肉膾至三斗　後魏辛紹先嗜羊肝　唐陸鴻
漸嗜茶　魏明帝好槌鑿聲
　　夢筆
江淹夢五色筆　王珣夢人與大筆如椽　紀少瑜嘗
夢陸倕以一束青鏤管筆授之　唐李嶠夢人遺之雙筆
　李白夢筆生花
　　軍中有女子
梁湘東王嘗出軍有人將婦從者王曰才愧李陵未能
先誅女子將非孫武遂欲驅戰婦人徐君蒨為諮議參
軍幼聦朗應聲曰項籍壯士猶有虞兮之愛紀信成功
亦資姬人之力　北魏太武令古弼征馮𢎞髙麗救軍
至𢎞令婦人披甲居中其精卒及髙麗兵陳於外遂東
奔髙麗唐韓𢎞惡李光顔忠力思有以抗衊之乃飾
名姝遺光顔光顔大合將校置酒使者引侍姝至秀曼
都雅一軍驚視光顔徐曰我去室家久以為公憂誠無
以報德然將士皆棄妻子蹈白刃奈何獨以女色為樂
厚賂使者遣之將卒感激　王智興破姚海獲美妾三
人智興曰軍中有女子安得不敗即斬以徇　隋文帝
以韋孝寛為元帥擊尉遲逈孝寛有疾每卧帳中遣婦
人傳教命　唐柴紹吐谷渾党項冦邊勅紹討之虜據
髙射紹軍紹安坐令人彈琵琶使二女舞虜疑之休射
觀紹伺其懈以精騎衝擊虜大潰敗
　　古人酒量
漢于定國為廷尉食酒至數石不亂冬月治請讞飲酒
益精明　鄭康成飲酒一斛　盧植能飲一石　晉周
顗飲一石　劉伶一石五斗解酲　前燕皇甫真飲石
餘不亂　後魏劉藻一石不亂　南齊沈文季飲酒至
五斗妻王錫女飲酒亦至三斗對飲竟日而視事不廢
　鄧元起飲至一斛不亂　北史桞謇之飲一石不亂
陳後主與子弟日飲一石　孔珪飲酒七八斗
　　漢兩張禹
前漢張禹字子文成帝時為丞相封安昌侯後漢張禹
字伯達和帝時為太傅安帝時以定䇿功封安鄉侯
　　晉兩劉毅
一字仲雄公正峭直武帝時為尚書左僕射一字希樂
與劉裕起義兵討桓𤣥為豫州刺史
　　唐兩李光進
其先皆蕃部人皆為名將建節鉞一乃光弼之弟一乃
光顔之兄
　　玉環
明皇雜録唐睿宗所御琵琶曰玉環楊貴妃小名曰玉
環
　　玉樓
李賀為白玉樓記集僊傳王母所居龜臺有玉樓十二
又道家以兩肩為玉樓故坡詩凍合玉樓寒起粟光揺
銀海眩生花
　　銀河
道家以目為銀河乾􁌄子裴鈞大宴有銀河受一斗飲
器也
　　白鳥
陸璣詩䟽鷺謂之白鳥夏小正閩蚋謂之白鳥
　　𤣥駒
爾雅云駒小馬也夏小正謂蟻曰𤣥駒古今注謂黑鯉
為𤣥駒
　　夜光
鄒陽傳夜光之璧古今注螢火一名夜光淮南子月名
夜光
　　司花女
南部煙花記煬帝令袁寶兒持花號司花女續僊傳鶴
林寺杜鵑花開有紅裳女子遊花下謂殷七七曰妾久
司此花今為道者開之
　　繞梁
列子韓娥歌音繞梁樂書繞梁樂器也與箜篌相似宋
武帝大明中沈懷逺為之懷逺亡其器亦絶矣又楚莊
王琴名繞梁
　　莫難
古今注莫難珠色黄出東夷鄴中記扇之竒巧者名莫
難
　　小蠻
白樂天詩楊栁小蠻腰即白公侍兒也若晚春酒熟尋
夢得云還攜小蠻去試覔老劉看即酒榼也
　　忽雷
洽聞記鰐魚一名忽雷樂府雜録文宗朝内庫琵琶號
大忽雷小忽雷
　
　
　
　
　
　
　
　
　
　
　
　
　
　雞肋
