#+TITLE: 近事會元-唐-李上交
#+DATE: 2016-06-11 12:23:32
#+SOURCE: github.com/kanripo/KR3j0030 master 9c647ef8                
欽定四庫全書　　　　　子部十
　近事㑹元　　　　　　　雜家類二(雜考之屬/)
　　提要
　　　　(臣/)等謹案近事㑹元五卷宋李上交撰上交
　　　　賛皇人始末未詳是書成于嘉祐元年前有
　　　　上交自序陳振孫書録解題曰近事㑹元五
　　　　卷李上交撰自唐武徳至周顯徳雜事細務
　　　　皆紀之錢曽讀書敏求記曰上交退寓鍾陵
　　　　尋近史及小説雜記之類凡五百事釐為五
　　　　卷目曰近事㑹元唐史所失記者此多載焉
　　　　此本末題萬厯壬午元素齋録副本猶明人
　　　　舊鈔卷數與二家所記合其紀事起訖年月
　　　　與振孫所言合條數及自序之文亦與曽所
　　　　言合葢即原本惟振孫以為皆記雜事細務
　　　　今觀其書自一卷至三卷首載宫殿之制次
　　　　載輿服之制次載官制軍制其次亦皆六曹
　　　　之掌故四卷為樂曲為州郡沿革惟五卷頗
　　　　載瑣聞然如婦人檐子兠籠綫鞾綫鞵親迎
　　　　舉樂障車公主事姑舅公主賜諡山川岳瀆
　　　　封號國忌行香上元㸃燈散從親事官處士
　　　　諡先生律格赦書投匭刑統律令死罪覆奏
　　　　斷獄禁樂逐旬問罪人表狀書奏制勅及始
　　　　流沙門島始配衙前安置始貶厓州諸條亦
　　　　皆有闗于典制大抵體例在崔豹古今註髙
　　　　承事物紀原之間其中如霓裳羽衣曲考證
　　　　亦極精核不可徒以雜事細務目之振孫殆
　　　　未詳核其書但見其標題列説如雲仙雜記
　　　　清異録之式遂漫以為小説歟乾隆四十六
　　　　年十一月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
原序
儒家者流誠資博洽天下之事故有本原茍道聽之未
詳則賓圍而奚觧實繁廣記以避無稽嘗謂經籍之淵
頗易探討耳目之接或難周知上交以退寓鍾陵静尋
近史及諸小說雜記之類起唐武徳而下盡周顯徳
之前擷細務之所因庶閒談之引據如曰小不足講懵
則包羞聊此篇聨無誚叢脞凡五百事釐為五卷曰近
事㑹元爾時丙申嘉祐改元長至日也
欽定四庫全書
　近事㑹元卷一
　　　　　　　　　　　　宋　李上交　撰
　　太極殿
唐高祖於隋義寧二年五月受隋禪改大興殿為太極
殿
　　翠㣲宫(長安/)夲太和宫
唐太宗貞觀二十一年四月營太和宫於終南山尋改
為翠㣲宫
　　玉華宫(坊州/)
唐太宗貞觀二十一年七月建玉華宫於坊州宜君縣
之鳯皇谷
　　玉華寺
唐高宗永徽二年廢玉華宫為玉華寺
　　八關宫　合璧宫(雒陽/)
唐高宗顯慶五年四月造八關宫於東都苑内五月復
改為合璧宫
　　天宫寺(洛陽/)
唐高祖濳龍時舊宅
　　蓬萊宫(洛陽/)
唐高宗龍朔二年四月造
　　乾元殿(雒陽/)
唐高宗麟徳二年三月造
　　紫桂宫(雒陽/)
唐高宗儀鳯四年五月造於沔池之西
　　龍尾道　含元殿(長安/)
唐高宗咸亨元年三月改長安蓬萊宫爲含元殿側有
龍尾道自平階至地凡詰曲七轉曰丹鳯門北望宛如
龍尾下埀於地焉兩垠欄悉以青石為之至今石柱猶
有存者
　　萬年宫　九成宫(長安/)
唐高宗永徽二年九月改九成宫為萬年宫
　　集賢殿　麗正殿　集賢殿書院(長安/)
唐明皇開元十三年四月改集仙殿為集賢殿改麗正
殿書院為集賢殿書院
　　廣花萼樓　勤政樓　築夾城　芙蓉園(長安/)
唐明皇開元二十年六月長安廣花萼樓前面題曰勤
政樓又築夾城芙蓉園
　　太清宫(亳州/)
唐明皇天寳二年九月勅譙郡紫極宫宜準西京為太清
宫
　　觀風樓(長安/)
唐明皇天寳八載四月於華清宫作觀風樓
　　再廣長安夾城(長安/)
唐徳宗貞元十二年八月廣夾城
　　華清宫　温泉宫(長安/)
唐明皇天寳六載十月改温泉宫爲華清宫
　　紫極宫
唐明皇天寳二年諸州置紫極宫
　　集靈臺　長生殿(長安/)
唐明皇天寳元年十月新成長生殿名曰集靈臺以祀
天神也
　　明皇歸西内　興慶宫(長安/)
唐肅宗上元元年七月上皇自興慶宫移歸西内李輔
國遷之興慶宫即南内也
　　延英殿
唐𫝊載云肅宗以苗晉卿年老艱步故設之也後來臣
僚得詣便殿多以私自集希求恩寵欲進其身以此為
望焉
　　都亭驛　上元驛(汴/)
晉高祖天福五年八月改東京之上元驛為都亭驛
　　至徳宫(雒陽/)
後唐明宗天成元年六月以舊宅為至徳宫
　　紫宸殿　萬嵗殿
周世宗顯徳六年十二月改内萬嵗殿為紫宸殿
　　改宫殿門名(雒陽/)
唐哀宗天祐二年五月延喜門改為宣仁門重明門改
興教門長樂門改光政門光範門改應天門應天門改
為乾元門宣政門改為敷政門宣政殿改為貞觀殿日
華門改為左延福門月華門改為右延福門萬夀門改
為萬春門積善門改為興善門含章門改為膺福門含
清門改為延義門金鸞門為千秋門延和門為彰善門
　　帝王服赤黄袍衫
唐太宗貞觀中制翼善冠朔朢視朝以常服及白練裙
襦通著之若服袴褶又與平巾幘通用著於令其常服
赤黄袍衫折上頭巾九環帯六合靴皆起自魏周便於
戎事貞觀己後非元日冬至受朝及大祭皆常服而已
志云中宗景龍二年七月太子左庶子劉子元進議曰
燕服蓋古之䙝服也今亦謂之常服江南則以巾褐裙
襦北朝則雜以戎衣之制爰自北齊有長帽短鞾合袴
襖子朱紫元黄各任所好雖謁見君上出入省寺若非
元正大㑹一切通用高氏諸帝嘗服緋袍隋代帝王貴
臣多黄服文綾袍烏紗帽九環帯烏皮六合靴百官常
服同於匹庶皆著黄袍出入殿省天子朝服亦如之惟
帯加十三環以為差異蓋取其便事其烏紗帽漸廢貴
賤通服折上巾其制周武帝建徳年所造也晉公宇文
䕶始命袍加下襴及大業元年煬帝始制詔吏部尚書
牛𢎞等憲章古則創造衣冠自天子逮於胥吏章服皆
有等差始令五品以上通服朱紫已後用兵及車駕行
幸百官雖服袴褶而軍間不便六年復詔從駕逺者皆
戎衣貴賤異等雜用五色五品已上通著紫袍六品已
下兼用緋緑胥吏以青庶人白屠商皂士赤黄武徳初
因隋舊制天子燕服亦名常服唯以黄袍及衫後漸用
赤黄遂禁士庶不得以赤黄為衣服雜飾
　　幞頭　帽子　腰帯　靴　公服
右五事上官詳前帝王服色赤黄之説下文幞頭乃烏
紗帽耳當時必垂其帽之餘者故前説云漸廢是廢其
制度也又云貴賤通服折上巾只是以其帽之餘帛折
而上繫之俗謂幞頭小脚以便事也似謂無巾子時為
帽冒其頭也有巾子時為巾也今之小紗帽子者亦佀
因幞頭而生其制又去其巾子耳何者其帽之餘帛亦
折而上綴之俗曰帽簷是也腰帯乃是九環十三環帯
也言環即今之帯上金玉等名具也俗曰袴具言在袴
具之上有眼目曰左眼是不忘其本存古之環象也環
以佩魚龜筭帒等也鞾即六合鞾也以六片縫合而成
公服即宇文䕶加襴之袍也
　　笏
唐高祖武徳四年八月勅五品已上象笏三品已上前
挫後直五品已上前挫後屈自有唐已來一例上員下
方曽不分别六品已下執竹木為笏上挫下方
　　手巾　筭帒　刀子　礪石　䪓韘
唐高宗上元元年八月制凡一品已下並帯之武官欲
帯者聽之睿宗景雲元年七月詔一品已下帯手巾筭帒其
刀子礪石等不許佩武官五品已上佩䪓韘七事七事謂佩
刀刀子礪石契苾真噦厥針筒火石帒等也開元初復罷之
　　幞頭巾子
唐制云武徳已來始有巾子文官名流尚平頭小様者
則天朝貴臣内賜高頭巾子呼為武家諸王様中宗景
龍四年三月因内宴賜宰臣已下内様巾子開元以來
文官仕任多以紫皂官絁為頭巾平頭子相效為雅製
開元十九年十月賜内供奉官及諸司長官羅頭巾及
宫様巾子迄今服之也今宋朝所謂頭巾乃古之幅巾
賤者之服非此所論者也
　　金銀銅魚帒　龜帒　特進佩魚　散職佩魚
唐高宗永徽二年五月開府儀同三司及京官文武職
事四品五品並給隨身魚帒至咸亨三年五月五品已
上賜新魚帒並飾以銀三品已上各賜金帒刀子礪石
至垂拱二年正月諸州都督刺史並準京官帯魚帒至
天授元年九月改内外所佩魚作龜久視元年十月職
事三品已上龜帒並用金飾四品用銀飾五品用銅飾
上守下行皆從官給神龍元年内外官五品已上依舊
魚帒六月嗣王郡王特許佩金魚帒景龍三年八月令
特進佩魚散職佩魚自此始也自武徳已來皆從正員
帯闕官始佩魚帒員外判試檢校自則天中宗後始有
之皆不佩魚雖正員官得佩亦去任及致仕即解去魚
帒至開元九年張嘉貞為中書令奏諸致仕許終身佩
以為榮寵以理去任亦聽佩魚帒自後恩制賜賞緋紫
例兼魚帒謂之章服因之佩魚帒服朱紫者甚衆
　　改銅魚帒
唐則天嗣聖元年詔五品佩銅魚帒中宗返正從舊
　　佩龜
唐則天天授元年九月改内外官所佩魚作龜
　　乗輿案褥牀帷用赤黄
唐明皇天寳六載禮儀使太常卿韋縚奏舊用紫今請
依御袍赤黄色勅從之
　　銀菟符
隋義寧二年三月封唐祖為相國總百揆四月停竹使
符頒銀菟符於郡國
　　銀魚符
唐高祖武徳元年九月改銀菟符為銀魚符
　　笏囊
唐傳云故事皆搢笏於帯而後乘馬開元二十四年宰
相張九齡體羸常使人持之因設笏囊笏囊之設自九
齡始也
　　腰輿
唐則天神功元年幸萬安山玉泉以山徑危欲御腰輿
而上以王慶諫而止
　　皇親禁人出入掖庭
唐明皇開元十年九月禁諸王公主駙馬外戚家除非
至親以外不得出入門庭妄説言語
　　親試舉人
唐高宗顯慶四年二月上親試舉人凡九百人内五百
人登上第
　　真宰相
唐高祖武徳初至長安四年已前僕射並是真宰相
　　専知樞宻
唐太宗貞觀十六年正月岑文本為中書侍郎専知樞
宻
　　知門下省
唐太宗貞觀十六年鄭國公魏徴為太子太師知門下
省事
　　同中書門下三品
唐太宗貞觀十七年三月以兵部尚書英國公李勣為
太子詹事同知中書門下三品
　　參預朝政
唐太宗貞觀十八年八月以刑部尚書張亮參預朝政
　　左右相
唐明皇天寳元年二月侍中為左相中書令為右相
　　宰相以平章事為名
唐高宗永隆二年以中書侍郎郭正一與魏待舉並同
中書門下平章事此官自正一始也
　　參知機務
唐太宗貞觀二十二年正月以崔仁師為中書侍郎參
知機務
　　僕射始帯同中書門下
唐太宗貞觀二十三年高宗嗣位至七月以李勣為尚
書右僕射同中書門下三品
　　參知政事
唐高宗顯慶四年五月以兵部尚書任雅相度支尚書
盧承慶並參知政事
　　平章事
唐高宗永淳二年四月上謂參知政事崔知温曰郭正
一魏待舉等厯任尚淺且令預聞政事未可與卿等同
名稱自是外司四品已下知政事者遂以平章事為名
　　文昌臺　鸞臺　鳯閣　左右肅政臺
唐則天光宅元年九月改尚書省為文昌臺左右僕射
為文昌左右相吏部為天官户部為地官禮部為春官
兵部為夏官刑部為秋官工部為冬官門下省爲鸞臺
中書省為鳯閣御史臺為左肅政臺専知京師百官及
監諸軍旅並承詔出使更置右肅政臺専知諸州按察
　　鸞臺侍郎　都臺　麟臺　控鶴
唐則天埀拱元年二月改黄門侍郎為鸞臺侍郎文昌
都省為都臺祕書省為麟臺左右監門率府為控鶴禁
衛率府至神龍二年二月詔並卻依舊依永淳已前官
名
　　賜宰臣生日器幣
晉少帝天福六年七月賜宰臣馮道生辰器幣道辭以
幼失父母不記生日堅讓不受生辰賜物始此也
　　前八司
唐志云吏兵禮部考功都省御史臺中書門下謂之前八
司其餘則曰後行
　　中書草制
唐憲宗元和八年罷朔方靈鹽節度使王佖為右衛將
軍凡將相出入翰林草制謂之白麻至佖責罷中書草
制因為例也
　　沙堤(長安/)
唐李肇國史補云拜宰相禮絶班行府縣填路自私第
至於子城東街名沙堤
　　火城
李肇國史補曰宰相元日冬至立仗太官皆備珂繖列
燭有五六百炬謂之火城宰相將至則皆滅以避宰相
也
　　兩省　四孔炙　宰相判官　屧脚　撻額裹頭
唐盧氏雜説云諫議無事不入宰相毎遇入省有厨食
四孔炙中書舍人時謂宰相判官宰相親嫌不拜知制
誥為屧脚又云不由三省直押中書舍人者謂之撻額
裹頭
　　時政記
唐則天長夀二年姚璹奏以為帝王謨訓不可暫無記
述若不宣自宰相百官無從得書乃表請仗下所言軍
國政要宰相一人専知撰録號曰時政記每日封送史
館宰相之撰時政記自璹始也
　　堂老
李肇國史補云宰相呼為堂老
　　政事堂
唐志云舊制宰相常於門下省議事謂之政事堂故長
孫無忌房魏輩以他官兼政事者皆云門下省事𢎞道
初裴炎為中書令執朝政始移政事堂於中書省
　　内樞宻使
唐宣宗大中十一年七月以飛龍使宫闈局令王歸長
守内侍省内侍知省事充内樞宻使自此始也
　　崇政院
梁太祖開平元年以敬翔檢校司空改樞宻院為崇政
院以翔知院事
　　廢樞宻院
晉高祖天福四年四月先是桑維翰免樞機之務以劉
處讓代之奏議多不稱旨俄而處讓丁母憂因以其印
付中書樞宻院由是遂廢
　　乞復置樞宻院
晉高祖天福七年六月崩少帝登位至其年七月宰臣
馮道等表請復置樞宻院初高祖之事後唐也覩安重
誨秉政賞罰由已常惡之及即位銳意廢罷一委中書
至是道等倦繁劇乞置不允
　
　
　近事㑹元卷一
欽定四庫全書
　近事㑹元卷二
　　　　　　　　　　　　　宋　李上交　撰
　　學士　𢎞文館　麗正殿　集賢殿　北門　翰
　　林待詔　翰林供奉　翰林學士
翰林志云唐高祖武徳初在秦府文學館擢杜如晦等
十八人皆以本官兼學士學士自此始也分三畨更直
宿閣下時謂之登瀛洲太宗貞觀初置𢎞文館學士政
餘引入講論明皇置麗正殿學士後改為集賢殿書院學士
亦草書詔後來翰林草書詔置學士集賢書詔乃罷初
國朝修梁陳舊事有中書舍人六員専掌制誥雖曰禁
省亦非宻切故温大雅魏徴等輩時召草制未有名號
又乾封中始置北門學士睿宗朝初改為翰林待詔又
改為翰林供奉至開元二十六年乃為學士别建學士
院於翰林之南李白韓翊輩在舊翰林院雖有其名不
職其事徳宗朝北翰林始兼學士之名
　　大學士
唐中宗景龍二年四月修文館増置大學士四員學士
八員直學士十二員
　　翰林院承㫖
唐志天子在大明宫其院左右銀臺門内也在興慶宫
其院在金明門内也西内院在顯福門也若在東都華
清宫皆有待詔之所其待詔者有詞學經術合煉僧道
卜祝術藝書奕各别院以廩之日晚而退其所重者詞
學武徳貞觀時有温大雅魏徴輩永徽後有許敬宗等
皆召入禁中驅使未有名目乾封中劉禕之等以文詞
召入待詔常於北門候進止謂之北門學士天后時蘇
味道輩皆待詔禁中中宗時上官昭儀獨當書詔之任
睿宗時薛稷輩又當此任𤣥宗時張説等書詔謂之翰
林待詔王者建極一日萬幾中外表䟽批荅或詔從中
出宸翰所揮亦資其檢討謂之視草故常設當代四人
以備顧問肅宗至徳已後天下用兵制詔皆從中出於
是擇人命曰翰林學士充選者文士入禁中亦如中書
舍人例置學士六人内擇年深徳重者一人為承㫖蓋
以獨承宻命故也徳宗好文尤難其選貞觀已後為學
士承㫖多至宰相
　　乞廢翰林學士
唐徳宗貞元初召呉通元充翰林學士與陸贄俱為上
知時相嫌恨贄性褊急屢於上前短通元又言平時工
藝書畫之徒待詔翰林本無學士祗自肅宗至徳後天
子召集賢學士於禁中草書詔因在翰林院待進止遂
以名奔播之時道路或預除改權令草制今四方無事
制書分職宜歸中書舍人學士之名理須停寢贄以通
元援引朋黨禁中叶力排已故欲廢之徳宗不許
　　花磚　八磚學士
翰林志云學士院北㕔有花磚道冬中以日影及磚為
入直之候李程性懶好晩入常過八磚乃至衆呼為八
磚學士
　　鈴索
翰林志云學士院南北㕔外各有鈴索人不敢輒入也
　　官誥㳂革　命婦官誥用金花紙
李愚翰林舊規云舊例宰相使相官用五色背綾金花
紙節帥白綾金花紙命婦即金花綾紙唐昭宗乾寧二
年十月李鋋自黔南節度授京兆尹兩度諮報中書使
白綾紙也
　　四禁
翰林志云命書起草其禁有四一曰漏泄二曰稽緩三
曰遺失四曰忘誤所以重王命也
　　書詔印
唐憲宗元和初置書詔印翰林學士院主之
　　制名　白麻　白麻不使印　雙日起草
翰林志云凡赦書徳音立后建儲行誅討拜免三公宰
相命將曰制並使白麻紙不使印也雙日起草隻日宣
機務急速亦雙日
　　書詔名　白藤紙　黄麻紙　青藤紙　五色
翰林志云凡賜與徴召宣索處分曰詔使白藤紙凡慰
撫軍旅曰書使黄麻紙並使印也道塲薦告詞文使青
藤紙朱字謂之青詞凡諸陵薦告上表内道塲嘆道文
並使白麻紙凡將相告身用金花五色綾紙其次小畨
用五色麻紙並不使印
　　改年為載
唐明皇天寳三年正月改年為載
　　浴堂　金鑾坡
唐徳宗雅尚文學學士輩又常詔對浴堂門移院於金
鑾坡對御起草賦詩
　　内相
唐徳宗貞元十一年雖有宰相而謀猷參決多出於翰
林學士陸贄時人目曰内相
　　私臣
貞元十一年翰林學士陸贄曰學士乃私臣元宗初令
待詔唱和文章而已物議是之
　　儤直
翰林志云初入學士當直之數外更有儤直各有等第
數目
　　小三昧大三昧
翰林志云學士毎下直出門相謔謂之小三昧出銀臺
門乘馬謂之大三昧如佛之去纒縳而自在也
　　内翰入院班次
後唐明宗天成三年八月詔翰林學士依入院先後為
班次唯承㫖必居班首
　　後廢翰林學士院
晉高祖天福五年八月廢翰林學士院併歸中書舍人
　　端明殿學士
後唐明宗天成元年五月以馮道趙鳯並充端明殿學
士學士之始命也
　　紫薇省　黄門省
唐明皇開元元年十二月改尚書左右僕射為左右丞
相中書省為紫薇省門下省為黄門省
　　改官名數　司馬　長史　中臺　西臺
唐高祖武徳三年三月改納言為侍中内史令為中書
令給事郎為給事中内史省為中書省太宗貞觀二
十三年六月改民部尚書為户部尚書七月改治書御
史為御史中丞改諸州治中為司馬别駕為長史治禮
郎為奉禮郎高宗顯慶元年改户部為度支龍朔二年
改尚書省為中臺中書省為西臺僕射為主政左右丞
為肅機左右郎中為承務吏部為司列主爵為司封考
功為司績禮部為司禮祠部為司禋膳部為司膳主客
為司蕃户部為司元度支為司度倉部為司倉金部為
司珍兵部為司戎職方為司城駕部為司輿庫部為司
庫刑部為司刑都官為司僕比部為司計工部為司平
屯田為司田虞部為司虞水部為司川尚書為太常伯
侍郎為少常伯郎中為大夫侍中為左相黄門侍郎為
東臺侍郎給事為中臺舍人散騎常侍為左右侍監諫
議大夫為正諫大夫中書令為右相侍郎為西臺侍郎
舍人為西臺舍人秘書省為蘭臺監為太史以少監為侍郎丞
為大夫著作郎為司文郎太史令為祕書閣郎中御史臺為憲
臺御史大夫為大司憲御史中丞為司憲大夫殿中省為中御
府監為太監丞為大夫内侍監為内侍省太常為奉常光禄
為司宰衛尉為司衛宗正為司宗太僕為司馭大理為
詳刑鴻臚為司文司農為司稼太府為外府少府監為
内府監將作監為繕工監國子監為司成館博士為宣
業都水監為司津監洗馬為司經大夫家令寺為宫府寺
至咸亨元年十二月詔新改官名並仰依舊
　　文武部等及依舊
唐明皇天寳十一載正月改吏部為文部兵部為武部
至肅宗至徳二年十二月勅並依舊
　　殿中省
唐志云煬帝改殿中局為殿内省唐高祖武徳中改為
殿中省龍朔改為中御府咸亨復改為殿中省
　　袐書省
唐志云𨽻中書之下漢代蔵書之所有延英閣廣内石渠
之蔵又御史中丞在殿内掌蘭臺祕書圖籍後漢延熹
二年始置監屬太常寺掌禁中圖書祕文後併入中書
至晉恵帝則置祕書寺掌中外二閣圖書梁又改寺為
省龍朔改為蘭臺光宅改為麟臺神龍中復為祕書省
也有二局一曰著作一曰太史
　　閣老　曹長　院長
唐李肇國史補云兩省相呼為閣老尚書丞郎相呼為
曹長員外郎御史拾遺相呼為院長
　　諫官兼館職
後唐明宗長興四年七月李愚奏以著作郎尹拙為左
拾遺直史館諫官兼館職自拙始也
　　把麻團句
唐嘉話録云通事舍人宣詔舊例拾遺團句把麻者蓋
謁者不知書多失句讀故用拾遺低聲摘句以助之及
吕温為拾遺被喚把麻不肯去遂成故事拾遺不把麻
自吕始也
　　螭頭下記言事
唐文宗太和九年十二月勅左右省起居賫筆研及紙
於螭頭下記言事
　　參酌院
唐穆宗長慶初以刑法太重毎有司斷大獄又令給事
中中書舍人參酌出入之百司呼為參酌院
　　臺諫憎愛
唐李肇國史補云諫院以章䟽之故憂患略同臺中則
糾舉省中多士㫖趣不一故言遺補相惜御史相憎郎
中相輕
　　諸使職
唐李肇國史補云開元已前於外則命使臣否則止自
置八節度十採訪始有坐而為使者其後名號益廣於
是有為使則重為官則輕故天寳末有佩印至三十者
大厯中請俸有至千貫者今在朝太清宫太㣲宫度支
鹽鐡轉知苑閑廏左右巡察監察館驛等使監倉監庫
左右街外任則節度觀察諸軍押畨防禦團練經畧鎮
遏招討𣙜鹽水陸運營田給納監收長春宫有時而置
者則大禮禮儀㑹盟刪定三司黜陟巡撫宣慰推覆禮
㑹冊立弔祭供軍粮料和糴以其大畧經置而廢者不
録官内外悉謂之使舊為權臣所館州縣所理今屬中
人者有之
　　省眼　南省舍人　振行　比盤　都公
唐李肇國史補云舊説吏部為省眼禮部為南省舍人
考功度支為振行比部得廊下食以飯從者號比盤二
十四曹呼左右司為都公
　　拗項橋(長安/)
唐因話録云尚書省東南陽通衢有小橋相目為拗項
橋言侍御史及殿中久次者至此必拗項西望南宫也
　　氷㕔
因話録云時呼祠為氷(去/聲)㕔言其清且冷也
　　御史　七貴
李肇國史補云御史故事大朝㑹則押班常參則殿中
分班入閣則侍御史監奏蓋含元殿最逺用八品宣政
其次用七品紫宸最近用六品殿中得立花磚緑衣用
紫案褥之類號為七貴
　　御史哄堂
李肇國史補云凡御史上臺絶言笑有不可忍雜端大
笑合坐皆笑謂之哄堂哄堂不罰
　　御史臺門北開
唐談賓録云御史臺門北開蓋取其肅殺就隂之義故
京臺門北開矣按北都故事云御史臺在宫城西南其
門北開又故城御史臺亦北開龍朔中置桂坊為東朝
憲府門亦北開然北都御史臺門南開當時創造者不
經反於故事同諸司蓋以權宜耶此說御史臺亦云爾
又北開者或云此隋初移都之時兵部尚書李圓通兼
御史大夫欲向省便之故開此門也
　　五院
唐尚書故實御史臺移自大夫已下至監察謂之五院
也
　　御史裏行
唐太宗貞觀中馬周以布衣直門下省太宗命就監察
御史裏行俄拜監察御史裏行始此
　　御史中丞
唐太宗貞觀中二十三年七月改治書為御史中丞
　　宰相病坊　給舍病坊　監察御史病坊
唐兩京記時以祕監為宰相病坊少監為給事中中書
舍人病坊祕書丞及著作佐郎為監察御史病坊言從
職不任繁劇者當改入此省然其職在圖史非復喧卑
故凡好古君子厭趨競者亦求為之
　　六軍將軍兼大夫
唐代宗寳應元年授王仲昇為右羽林將軍兼御史大
夫六將軍兼大夫自此始也
　　郎中員外郎授刺史
唐代宗永泰二年四月詔尚書省郎中授中州刺史員
外郎授下州刺史
　　内允　内史舍人
唐高宗永徽二年九月改太子中允為内允中書舍人
為内史舍人
　　太子賓客
唐高宗顯慶元年正月以許敬宗為太子賓客賓客始
有也
　　十使巡察
唐中宗景龍三年八月遣十使巡察天下
　　司封
唐明皇開元二十四年九月改尚書主爵為司封
　　大理評事
唐太宗貞觀二十二年十二月大理寺置評事
　　殿前承㫖改為殿直　宻院承㫖改為承宣
晉高祖天福五年四月詔以承㫖名職嚴重除翰林承
㫖外殿前承㫖改為殿直宻院承㫖改為承宣
　　司天臺
唐睿宗景雲二年自漢渾儀監改為太史監復為太史
局乾元二年三月十九日勅改太史監為司天臺
　　州别駕
唐高宗永淳元年七月置
　　員外判試檢校
唐志云自則天中宗後始有之皆不佩魚
　　同正員
唐高宗永徽四年八月尚藥奉御蔣孝璋員外特置仍
同正員員外同正員自蔣始也
　　醫學
唐太宗貞觀三年九月諸州置醫學
　　醫博士
唐明皇開元十一年九月天下諸州各置醫博士一人
　　致仕給半禄料
唐徳宗貞元五年四月以太子太師蕭昕為工部尚書
致仕給半禄料永為長式初致仕官只給半禄無料上
加之待老臣給半料自昕始也
　　授官舉人自代
唐徳宗建中元年正月詔常參官及諸道節帥已下至
大理評事等授訖三日於四方館上表讓一人自代其
外官委長吏附送表至中書門下毎官闕以舉多者授
之
　　食實封
唐明皇開元十年十一月勅中書門下共食實封三百
户自源乾曜張嘉貞始也
　　致仕官在本品上
唐太宗貞觀二年九月詔内外文武官年老致仕抗表
去職者參朝之官宜在本品之上
　　待漏院
唐憲宗元和二年六月始置百官待漏院於建福門外
　　籠街喝道
唐文宗太和二年舒元褒上䟽云元和長慶中中丞行
李不過半坊今乃逺至兩坊謂之籠街喝道但以崇高
自大不思僭擬之嫌
　　斜封
唐睿宗景雲元年八月以中宗時官爵踰濫因依妃主
墨勅而授官者時謂斜封禁之
　　天䇿上將
唐高祖武徳四年十月高祖以古舊官不稱秦王殊功
乃别表徽號加天䇿上將
　　節將封王
唐明皇天寳九載五月封安禄山為東平郡王節將封
王自此始也
　　使相
唐明皇天寳十五載六月授崔圓中書侍郎同中書門
下平章事蜀郡長史劍南節度如故使相始此
　　驃騎大將軍
唐高宗顯慶七年九月初置驃騎大將軍官為從一品
　　觀軍容使
唐肅宗至徳中令魚朝恩監軍事九節度討安慶緒於
相州郭子儀李光弼名齊功敵不立統帥以魚朝恩為
觀軍容宣慰處置使觀軍容之名自朝恩始也
　　元帥　副元帥
唐志天寳中安史之亂肅宗討賊以廣平王為天下兵
馬元帥即代宗也又以郭子儀李光弼隨其方面副之
號副元帥代宗即位又以雍王為之即徳宗也自後不
置至昭宗以暉王爲之即哀帝也
　　都統
唐肅宗乾元中置之或總五道至上元末省至宣宗大
中之後討徐州以康成訓討黄巢以荆南王鐸皆號為
都統
　　招討使
唐徳宗貞元末置之其後隨用兵權置兵罷則停之
　　防禦使　團練使　守捉使　幕副
唐肅宗至徳後中原置節度使又大都要害之地置防
禦使治軍事刺史兼之不賜旌節至上元後改防禦使
為團練守捉使又與團練使兼置防禦使名前使各有
副使判官皆天寳後置唐志曰親王總戎曰元帥文武
總統曰總管以奉使言之則曰節度使若大使旌節置
木契以行元宗天寳中縁邊禦戎之地置八節度使受
命之日賜之旌節謂之節度使得以専制軍事行則建
節封纛外任之重無踰此焉有副使一人行軍司馬一
人判官二人掌書記一人參謀無員數皆天寳後置之
中原則無塞上有也
　　神䇿軍　宦官主兵
唐昭宗天復三年宰相崔𦙍奏曰高祖太宗承平時無
内官與軍旅自天寳已後宦官寖盛貞元元和分羽林
衛為左右神䇿軍以便衛從令宦官主之唯以二千人
為定制自是參掌機宻遂至内務百司皆歸宦者上下
彌縫共為不法
　　都部署
後唐末清泰三年五月三日夔州張景達落副總管充
西北畨馬步都部署始此也
　　刺史治軍　軍鎮名節度額　觀察
唐志曰肅宗至徳之後中原用兵刺史皆治戎軍遂有
防禦團練制置之名要衝大郡皆有節度之額冦盜息
則易以觀察之號也
　　觀察使奏刺史
唐文宗太和三年十一月赦文刺史分憂得以専達事
有違法觀察使然後奏聞
　　左右千牛
唐高宗顯慶五年三月始有左右千牛
　
　
　
　
　
　
　
　
　
　
　
　
　
　
　近事㑹元卷二
欽定四庫全書
　近事㑹元卷三
　　　　　　　　　　　　宋　李上交　撰
　　雁子軍
唐昭宗景福元年朱瑄叛於兖鄆募勇士數百黥雙雁
於頰立為雁子都時朱全忠聞之亦選數百人號為落
雁都署朱漢賓為軍使故人呼朱落雁
　　夾寨
梁太祖開平四年五月發山東民饋糧於潞州以敵後
唐數為唐將周徳威掩襲運路頗艱乃於東山口築道
連接為栅以通餉道自是梁軍保之謂之夾寨
　　破夾寨
梁太祖開平四年乃唐天祐五年也蓋後唐不改年號
莊宗率親軍抵寨城以李嗣源李存璋王霸進軍斫燒
夾寨為道嗣源壞夾寨梁軍投戈南奔
　　舂磨寨
唐僖宗廣明三年六月黄巢與秦宗權合縱兵掠陳許
蔡人併骨為食謂之春磨寨蓋碎骨也
　　殿前諸班
周世宗顯徳元年自高平之役覩諸軍未甚嚴整遂有
退志至其年十月命本朝太宗皇帝一概揀驍健者署
為殿前諸班遂有散員指揮内殿直散都頭鐡騎控鶴
之號汰去老弱者
　　兵丁指揮為一軍
唐明宗長興三年三月以神捷神威廣捷諸軍左右羽
林軍分四十指揮每十指揮為一軍置都指揮使一員
　　大將受命
唐志云大將出軍征討皆告廟受鉞辭齊太公廟訖不宿
於家
　　姑息戎臣
唐穆宗馭軍未得其要常云宜姑息戎臣即位之後至
長慶詔軍士死王事三周年不得停衣糧先於恒州留
使錢内每貫割二百文助軍初傾府庫給賞戎行所獲
人至鉅萬非時賜與不可勝紀故軍旅益驕法令益弛
戰則不克而國危也
　　監軍有印
唐徳宗貞元十一年五月鑄河東監軍印自王定逺始
也
　　武官不得轉文官
唐僖宗廣明元年六月詔令今後武官不得轉文官所
冀轅輪各適其用其内司不在此限
　　南郊賞給
唐徳宗貞元六年十一月内南郊禮畢宣赦後立仗將
士及諸州共賜十八萬端匹南郊賞給始此
　　出兵名數　贊軍定制
唐志云凡將帥出行兵滿一萬人已上置長史司馬倉
兵胄三參軍五千人已上減司馬諸軍各置使一人五千
人已下各置副使一人一萬人已上置營田副使一人
每軍各有倉兵胄三參軍其横海高陽唐興恒陽北平
等五軍皆本州刺史為使凡鎮皆有使一人副使一人
一萬人以上置司馬兵倉胄三參軍五千人以下減司馬凡
諸軍鎮每五百人置押官一人千人置總管一人凡諸
軍鎮使副已上四年一替總管已下二年一替押官隨
軍替
　　百官罷廊食　入閣食
後唐明宗天成初以亂離之前常參官每日朝退賜食
廊下謂之廊食自乾符後經費不足無每日之賜至是
遇入閣即賜
　　八館
後唐明宗天成四年四月司業張溥請復舊八館以廣
生徒按六典監有文學國子太學四門律學書學溥言
謬矣
　　聖節獻物及天下賜宴
唐明皇開元十七年八月五日上生辰宴百僚於花萼
樓百僚表請以八月五日為千秋節王公已下獻鏡及
承露嚢天下諸州咸令宴樂休假三日仍編於令
　　聖節賜宴素食
唐文宗開成四年八月詔慶成節朕之生辰天下賜宴
庶同歡泰不欲屠宰非信尚空門恐中外臣庶不諭朕
意廣置齋筵自今宴㑹蔬食任陳脯醢
　　罷元㑹
唐徳宗貞元二年正月罷元㑹為嵗饑也又貞元十八
年正月朔以大雪罷元㑹又憲宗元和十一年正月朔
不受元㑹以宿師於野也
　　休假追逰為樂
唐明皇開元二十五年詔旬節休假並不須入曹司任
追勝為樂
　　燒尾
唐中宗景龍三年蘇瓌除右僕射舊例公卿大臣初拜
官皆許獻食名曰燒尾宗晉卿謂瓌曰何不燒尾瓌奏
中宗曰今粒食踴貴百姓不足臣不稱職所以不敢燒
尾
　　南曹檢覈
唐志云員外郎一人掌判南曹謂在銓曹之南也每嵗
選人考課必由之覈其實乃上三銓進申署焉
　　小銓　小選
唐志云内外官吏則有假寧之節行李之命簿書景迹
功賞殿最具員俱為員外分掌之郎中一人掌小銓亦
分為九品通謂之行署以其在九流之外故曰流外銓
亦曰小選其較試銓注與流内銓略同也
　　雕印周儀二禮公穀二傳
漢隠帝乾佑二年五月於國子監置也
　　修唐書成
晉少帝開運二年六月監國史劉昫張逺等修唐書二
百三卷上之
　　罪發觧官員
後唐明宗長興三年詔選人文觧不合式罪發觧官員
　　九經印板
後唐明宗長興三年二月中書奏乞依石經文字刋九
經書印版從之
　　三銓為一銓
後唐明宗天成四年十月併吏部三銓為一銓也
　　置南曹
唐文宗開成二年六月吏部奏長定選格請加置南曹
郎中一人别置印一面從之
　　三傳三史科
唐穆宗長慶三年三月禮部奏請置三傳三禮科從之
　　墨義
唐徳宗貞元二年十二月禮部舉人試罷口義試墨義
十條
　　通典
唐徳宗貞元十七年淮南節度使杜佑進通典凡九門
二百卷
　　帖經
唐明皇開元二十五年三月勅令後明經帖十通五品
已上口問大義十條取通六品已上仍答時務䇿三道
取粗有文理者及進士停帖小經冝準明經例試大經
十道通四然後從試雜文及䇿訖送中書門下詳覆
　　兩都罷貢舉
唐代宗永泰十年罷兩都貢舉皆集上都
　　兩都舉選
唐代宗寳應二年七月楊綰知東京選賈至知東都舉
兩都分舉選自此始也
　　制舉詩賦
唐明皇天寳十三載八月上御勤政樓試四科制舉人
䇿外加詩賦各一首自此始也
　　不充鄉貢
唐明皇天寳十二載七月詔舉人不得充鄉貢皆補學
生
　　四部書
唐明皇開元盛時有四部諸庫書謂甲乙丙丁之次
　　禮部掌舉人
唐明皇開元二十四年三月始移考功貢舉遣禮部侍
郎掌之
　　開元禮
唐明皇開元十四年五月進集賢院學士蕭嵩始奏起
居舍人王仲邱撰成百十五卷名大唐開元禮二十年
九月頒所司行用
　　明經加帖　進士試雜文
唐高宗時侍御史劉思立遷考功員外郎始奏請明經
加帖進士試雜文自思立始也
　　國子監
唐高宗龍朔二年正月初置國子監也
　　頒五經正義於天下
唐高宗永徽四年三月頒孔穎達五經正義於天下
　　重撰晉書
唐太宗貞觀十八年詔房喬禇遂良重撰晉書於是奏
許敬宗來濟陸元仕劉子翼令狐法李義府薛元超上
官儀八人分撰以臧榮緒書為諸晉書主參考諸家甚
詳然多浮艷細碎為學者所譏唯李淳風天文之類最
佳太宗自著宣武二年及陸機王羲之四論遂總題曰
御撰凡一百三十卷
　　周公孔子廟
唐高祖武徳二年六月令國子監學立周公孔子廟四
時致祭
　　選部高等藍羅
唐高祖太宗武徳貞觀初因隋制以吏部典選後人滋
多判目近淺乃採經籍古義僻書隠言以試之唯恐選
人之知通者謂之高等弱者謂之藍羅
　　賜諸道公用糧草
周世祖顯徳六年二月詔賜諸道公用糧草有差
　　稅有省耗
漢隠帝乾佑三年十一月平章事王章與郭威楊邠等
聚斂太過時論非之時下令民稅每斛别輸二升名曰
省耗百姓苦之
　　估折支
漢隠帝乾佑三年中宰臣王章與楊邠不善儒士郡官
月俸皆以不甚資用者給之名曰雜閑物仍命高價估
定旋又加之曰擡估尚未滿其意時更増之
　　轉運判官
後唐莊宗同光二年以劉審交為馬紹宏下轉運判官
始此
　　添蠶鹽錢増麴價
後唐末清泰二年正月三司奏増添也
　　發運判官
晉高祖天福六年十二月兩浙錢元瓘卒史云元瓘起
家先為鹽鐵發運判官也
　　三司使
後唐明宗長興元年八月始以許州節度使張延朗為
兵部尚書充三司使也
　　借京城富商錢
唐徳宗建中三年四月太常博士韋都賓陳京以軍興
庸調不足請借京城富商錢大率毎商留萬貫餘並入
官不過一二十大富則國用濟矣誥下大索京城纔得
八十萬貫又小尹韋禎巧法索之止及二百萬貫時判
度支杜佑曰今用月費一百餘萬貫若獲五百萬貫纔
可支給也
　　鹽鐵兼轉運使
唐代宗寳應元年以劉晏為户部侍郎京兆尹度支鹽
鐵轉運使鹽鐵轉運自晏始也
　　鄉里鄰保坊村
唐高祖武徳七年令云百户為里五里為鄉四家為鄰
五家為保在邑居者為坊在田野者為村
　　諸道節帥進奉
唐志云徳宗興元初克復京師後府藏盡虚諸道初有
進奉以資經費復時有宣索其後諸賊既平朝廷無事
常賦之外進奉不息韋皋劍南有日進李兼江南有月
進杜亞揚州劉贊宣州王緯李錡浙西皆競為進奉以
固恩澤貢入之奏皆曰臣於正税外方圓亦曰羡餘節
度使或託密㫖乘此盜貿官物諸道有謫罰官吏入其
財者减刻禄廩通津達道者税之蒔蔬藝果者税之死
亡者税之節度觀察交代或先期税入以為進奉然十
無其二三耳其餘没入此節度使進奉始也
　　刺史進奉
唐志曰徳宗興元初裴肅為常州刺史乃鬻貨薪炭案
牘百賈之上皆親劑焉餘又進奉無幾遷浙東觀察使
天下刺史進奉自肅始也
　　判官進奉
唐徳宗興元初宣州劉賛死判官嚴綬傾軍府資用進
奉俄拜刑部員外郎天下判官進奉自綬始也
　　揚擲米運
唐志云明皇開元初每運米至京或砂礫糠粃雜乎其
間詔使揚擲較其虚實揚擲之名自此始也
　　捉官本錢收利
唐明皇開元十八年先是高户捉官本錢後御史大夫
李朝隠奏請薄税百姓一年税錢充之依舊令高戸及
典正等捉月收利借官人税錢
　　税竹木茶漆及常平事
唐代宗永泰四年度支侍郎趙賛議常平事竹木茶漆
盡税之税茶之説肇於此矣
　　税茶法
唐徳宗貞元九年户部侍郎張滂立税茶法曰諸於出
茶州縣及茶山外商人要路委申定三等時估毎十税
　一
　　移茶種植
唐文宗太和元年王涯請使茶山之人移茶樹就官塲
中栽之摘茶葉於塲中造之舊有貯積皆使焚棄天下
怨之
　　茶法壞
唐文宗太和九年王涯誅後令狐楚以户部尚書右僕
射主之以是年茶法大壞奏請付州縣而入其租於戸
部人人悦之
　　復舊茶法
唐文宗開成元年李石以中書侍郎判收茶法復開元
之制
　　税間架算除陌
唐徳宗時趙贊請税間架算除陌其法屋二價為間上等價毎
間出錢二千中等一千下等五百或貧無他財獨守故業坐多
屋出筭者動數十萬人不勝其苦匿一間者杖六十告者賞
錢五十貫取於其家除陌法公私貿易一貫舊筭二十加等
筭為五十給與他物或兩相易者約直為率筭之市牙各給
印紙人買賣隨署記翌日合筭之有交易了用牙者給
其私簿無私簿者投狀自奪其有隠錢百者没入二千
杖六十告者十千取其家資法既行而主人市牙得専
其柄率多隠盜公私所入曽不得半怨聲喧然至興元
元年正月放罷(已下失折納/賖糶一條)
　　瓊林大盈庫
唐徳宗興元元年賊泚平復府庫空虚後諸藩供奉繼
至乃奉天行在貯官物於廊下題名曰瓊林大盈庫陸
贄諫曰瓊林大盈自古悉無其制𫝊之耆舊之説皆云
創自開元貢臣貪權飾巧求媚乃言郡邑貢賦所用盍
各區分税賦當委於有司以給經用貢獻宜歸於天子
以奉私求明皇悦之新是二庫蕩心侈欲禍萌於滋
　　開元通寳錢
唐高祖武徳四年鑄其文乃歐陽詢書也
　近事㑹元卷三
欽定四庫全書
　近事㑹元卷四
　　　　　　　　　　　　宋　李上交　撰
　　霓裳羽衣曲
唐野史云明皇開元中道人葉法善引上入月宫時秋
上苦淒冷不能久留回於天半尚間仙樂及歸但記其
半曲遂篴中寫之㑹西京都督楊敬述進婆羅門曲與
其聲調相符遂以月中所聞為之散序因敬述所進為
曲身名霓裳羽衣曲也又楊妃外𫝊云天寳四載七月
於鳯凰園册女道士楊氏為貴妃進見之日奏霓裳羽
衣曲注云明皇三鄉望女几山所作也又引劉禹錫詩
云三鄉陌上望仙山歸作霓裳羽衣曲又小說云術士
羅公逺導明皇入月宫聞之尤甚怪誕不足為證上交
嘗聞明皇洞曉音律必欲神其曲謂得於天上也或夢
寐所成亦非異事若云形體升天殆欺人也女几回而
作近之矣今又按樂苑云霓裳羽衣曲開元西涼府節
度使楊敬述進在越調中又樂苑云婆羅門曲改霓裳
羽衣曲入大乞食調今之大食越調聲相近唯高一均
是二調俱可行之皆屬商也婆羅門曲大乞食調越調
雙調今時樂工盡知之其散序不復聞焉近年樂工穿
鑿不明越與大食俱屬商聲但見胡曲有仲吕商即林
鍾商也便就其調草為八拍曲破殊無和㑹諒其曲必
大也自唐憲宗時猶奏此曲今不𫝊者有以巢賊之後
泯然也無如白居易歌詩可証耳白詩云開元遺曲自
淒涼况近秋天調見商又和元稹詩云我昔元和侍憲
皇曽陪内宴入昭陽千歌萬舞不可數就中最愛霓裳
舞舞時寒食秋風天玉勾欄下香案前案前舞者顔如
玉不著人間俗衣服虹蜺霞帔步搖冠花鈿瓔纍佩珊
珊娉婷似不任羅綺願聽樂懸行復止磬簫箏笛競相
攙撃擫吹弹聲迤邐(法曲之初衆樂不齊唯金石絲/竹次第聲發霓裳序初亦如此)散
序六奏未動衣陽臺宿雲慵不飛(散序六遍無拍故不/舞之野史云此是明)
(皇所得之聲/分為六序也)中序擘裂初入拍秋竹竿裂春水拆(中序/初有)
(拍亦名拍序此後/乃進婆羅門曲也)飄然轉旋回雪輕嫣然縱送㳺龍驚
烟娥斂畧不勝態風袖低昻如有情上元㸃鬟招萼緑
王母揮袖别飛瓊繁音急節十二遍跳珠撼玉何鏗錚
(十二遍/而終)翔鸞舞了卻収趐唳鶴曲終長引聲(凡曲將終皆/聲拍促速為)
(霓裳之末長/引一聲也)君不見我歌云驚破霓裳羽衣曲又不見
我詩云曲愛霓裳未拍時由來能事皆有主楊氏創聲
君造譜(楊氏謂敬述創歌今/㣲之寄譜與樂天也)
　　胡渭州　伊州
樂譜録云唐明皇天寳中西涼節度使蓋嘉運進
　　涼州　新涼州
唐明皇開元六年西涼州都督郭知運進又有新涼州
並在宫調上宫竊詳七宫有八涼州内正宫别有小涼
州亦曰碎宫涼州其慢遍中來七宫涼州中美聲聚而
為之此有似新涼州也又鄭􁦌𫝊信記云初郭知運進
此曲上召諸王便殿聽之曲終寧王不樂對曰此曲雖
佳臣有間焉夫音者始於宫商成於角徴羽莫不根襲
於宫商也斯曲宫雜而少徴商亂而加暴宫君商臣也
宫不勝則君勢卑商有餘則臣事僭卑則偪下僭則犯
上落於忽微形於音聲播之於歌詠見之於人事臣恐
有播越之禍悖迫之患莫不兆於斯曲也上黙然後有
安史之亂
　　西涼州曲
唐幽閒鼓吹云元載子名伯和勢傾中外時閩帥寄樂
伎十人僅半嵗無因得進伺其門下弹琵琶人康崑崙
得通伯和一試之盡遺崑崙矣先有和尚段善本者自
製西涼州崑崙求之不與至是以樂伎半贈之乃肯𫝊
焉今道調涼州是也
　　楊栁枝
唐穆宗時白居易長慶集云楊栁枝洛下小新聲也小
伎有善歌者可聽故試之云小伎攜桃葉新聲蹋栁枝
口動櫻桃破鬟低翡翠垂又别栁枝詩云兩枝楊栁小
樓中嫋娜多年伴醉翁上交按抒情詩集述白居易有
數伎樊素善歌小蠻善舞嘗為詩曰櫻桃樊素口楊栁
小蠻腰居易年既高邁小蠻方豐艷因為栁枝詞以托
意曰一樹春風萬萬枝嫩於金色輭於絲永豐坊裏東
南角盡日無人屬阿誰及宣宗朝國樂工唱是詞上問
誰詞永豐在何處左右對遂因東使命取永豐栁二枝
植於禁中居易感上知名又為一章末句云定知今夜
天文裏栁宿光中添兩星
　　中和樂
唐德宗貞元十四年二月一日中和節以雨雪改於二
月七日宴羣臣因奏上所製中和樂曲也
　　傾盃樂
唐太宗貞觀初内宴長孫無忌造此曲又樂府雜録云
唐宣宗善吹蘆管自製此曲有數拍不均上初捻管令
俳兒辛骨朏拍不中其節上瞋目顧之朏憂一日而卒
上交詳此二說恐先者是宫調後來宣宗轉於他調製
之也又明皇開元中亦用此曲每日輪馬三十匹舞之
　　道調子
唐懿宗命樂工史敬約吹蘆管初弄道調上誤謂曲拍
之敬約隨其拍轉成此曲以隠其誤也
　　康老子
樂府録云唐富人唐康老子落托好與樂工㳺處家計
蕩盡而卒樂府嗟之遂製此曲
　　離别難
唐則天時士人陷寃獄有妻配入掖庭其本夫善吹蘆管
乃撰此曲以寄哀情始名二郎神蓋取良人行第也畏
人知遂三易其名亦曰悲切子終號怨回鶻
　　如意娘
樂府雜録云唐則天撰之
　　君臣相遇樂
樂府録云唐明皇天寳中命譚淨眼等撰
　　雨淋鈴
樂府雜録云唐明皇自蜀反正樂人張野狐所製亦曰
還京樂
　　夜半樂
樂府雜録云唐明皇入平内難正半夜斬長樂門關領
兵入宫剪逆人後造此曲
　　望江南
樂府雜録云始朱崖李太尉鎮浙西日為亡妓謝秋娘
所撰本名謝秋娘後改此名亦曰夢江南
　　荔枝香
唐甘澤謠云天寳四載六月一日明皇驪山駐蹕㑹貴
妃誕辰上命小部音聲樂人長生殿奏新曲未有名㑹
南海貢荔枝因名其曲為荔枝香
　　奉聖樂曲
唐盧氏雜說云韋皋鎮西川進之也
　　春鸎囀
教坊録云唐高宗曉聲律因風葉鳥聲晨坐聞之命樂
工白鳴達寫之遂有此曲凡箜篌大絃未嘗鼔唯作此
曲入鳥聲即弹之箏則移西柱向上鳥聲畢入急復移
如舊也
　　内教坊　雲韶府
唐高祖武德已來置於禁中以按習雅樂以中官一人
充使則天改為雲韶府神龍中復為教坊
　　大唐雅樂
唐太宗貞觀二年太常少卿祖孝孫斟酌南北樂考以
古音作為大唐雅樂以十二律各順其月旋相為宫制
十二和之樂合三十一曲八十四調
　　改法曲為仙韶曲　仙韶院
唐文宗開成三年四改法曲為仙韶曲仍以伶官所居
謂之仙韶院
　　左教坊　右教坊
教坊録云唐明皇開元末西京右教坊在光宅坊左教
坊在延正坊右善歌左善舞蓋相習也
　　宜春院　十家　三國
教坊録云女妓入宜春院謂之内人亦曰前頭人謂在
上前也骨肉得居教坊謂之内人家有請俸其得幸者
謂之十家故鄭嵎津陽門詩云十家三國増光輝是也
家雖多亦以十家呼之三國謂秦韓虢楊氏三夫人也
　　雲韶院
教坊記云宜春人為戯則以雲韶添之雲韶為宫蓋遼
柘枝達摩之屬謂之健舞
　　七德舞　破陣樂
唐太宗貞觀元年宴日奏秦王破陣之曲蓋太宗在籓
為秦王時士庶軍人相與作之被甲持㦸象戰事上嘆
曰豈意今日登於雅樂朕雖以武功定天下終以文德
綏海内遂令虞世南等改製歌詞更名七德舞舞者至
一百二十人
　　胡旋舞
唐明皇天寳六載安禄山為上所寵加范陽節度使先
是康居國貢胡旋舞女爾後安禄山與楊妃俱言其藝
傳之者不述舞態上交按白樂天歌詞云胡旋舞手應
弦足應鼔絃一聲雙袖舞左右轉不知疲千周萬匝無
己時又云胡旋女出康居徒勞東來萬里餘中原自有
能胡旋鬭妙爭能爾不如中有太真外禄山二人最是
能胡旋禄山胡旋迷君眼兵過黄河疑未反太真胡旋
感君心死棄馬嵬念更深從兹地軸天維轉五十年來
制不禁
　　舞馬
唐明皇開元中三宴日諸樂戯外有舞馬三十疋為傾
杯樂曲奮首鼓尾縱横應節又施三層寳牀乗馬而上
抃轉如飛後安禄山亦將數匹而歸私習之其後田承
嗣代禄山舞馬尚存者一旦於櫪上聞鼔聲頓挫以舞
之廏人惡之舉篲以撃焉其馬尚謂怒其未妍妙因更
奮撃宛轉曲盡其態厮役告承嗣以為妖遂戮之而舞
馬絶
　　棃園弟子
唐明皇開元二十年以聴政之暇詔太常樂工弟子三
百人為絲竹之戯音響齊發有一聲誤上必覺為正之號
皇帝弟子又云棃園弟子以置近院於林苑之棃園也
　　坐部　立部
唐高祖初登極後燕享因隋舊制用九部之樂其後分
為立坐二部
　　雅歌雜胡夷音　法曲
唐明皇開元二十五年太常卿韋縚令博士韋逌直太
樂尚沖樂正沈元福郊社令陳䖍申懷操等銓叙前後
所用樂章為五奏付太樂習之時太常舊相𫝊有宫商
角徴羽讌樂五調歌各一奏縚又令元成更相整比為
七卷又自開元已來歌者雜用胡夷里巷之曲其元成
所集者工人多不能曉相𫝊謂之法曲也
　　曲破
唐𫝊載云天寳樂章多以邉地為名若涼州甘州伊州
之類是焉其曲之遍撃聲處名入破後其地盡為西畨
所没破其兆也
　　羯鼓
唐羯鼓録云此樂出外夷以戎羯鼓故也其音主太簇
一均在都曇鼓荅臘鼓之下(都曇狀腰而小/者臘取楷鼔也)雞樓鼓之
上
　　搊琵琶
唐國史纂要異云貞觀中弹琵琶裴洛兒私撥用手今
日搊琵琶也
　　古琵琶
酉陽雜俎云琵琶用鵾雞弦開元中段師名善本能弹
琵琶用皮弦賀懷智破撥弹之不能成聲
　　琵琶名
𫝊載云唐時漢中王瑀見康崑崙弹之曰琵聲多琶聲
少亦未可弹五十四弦大弦也自上而下謂之琵自下
而上謂之琶
　　賀老琵琶
唐談賓録云賀老名懷智也
　　調啞鐘
唐太宗貞觀二年祖孝孫以隋用黄鐘一宫唯叩七鐘
餘五鐘虚懸不叩謂之啞鐘遂以旋宫之法皆遍叩之
無復虚懸也
　　雜戯弄孔子
唐文宗太和六年二月寒食上宴羣臣伶人弄孔子帝
曰孔子古今之師安得侮黷亟驅出之
　　潑寒胡戯
唐則天神龍二年中宗即位後十一月御洛成樓始觀
潑寒胡戯至開元二年禁斷因張說奏也(胡人以水相/潑於寒月為)
(戯謂之乞/寒胡者)
　　雍州
高祖武德元年改隋京兆郡為雍州也
　　洛州總管府
唐高祖武德四年討平王世充改隋河南郡置洛州總
管府也
　　神都
唐則天神龍元年改東都為神都
　　復東都
唐則天神龍元年改神都為東都
　　河南府
唐明皇開元二年改洛州為河南府
　　東京
唐明皇天寳元年改東都為東京洛陽也
　　東都
唐高宗顯慶元年改洛陽宫為東都
　　西京
唐明皇天寳元年以京師為西京長安也
　　京兆府
唐明皇開元元年改雍州為京兆府
　　西京　南京　中京
唐肅宗至德二載十二月改蜀郡為南京鳯翔為西京
西京為中京
　　開封府為東都　汴州為開封府　東都為西都
梁太祖開平元年四月以東都為西都即洛陽也
　　梁都汴
梁太祖於唐天祐四年四月登位國號大梁改元天平
元年都於汴
　　汴州衛為天寧宫
晉高祖天福三年五月中丞張昭逺奏據前代行幸所
至皆立宫名遂改汴州衛城門為天寧宫
　　升汴州為東京
晉高祖天福三年十月升汴州為東京又改洛陽為西
京也
　　新東京諸門名
周世宗顯德五年五月改新東京諸門名也
　　總管府為都督府
唐高祖武德七年改總管府為都督府也
　　行臺為都督府
唐高祖武德九年六月廢陜州道大行臺置洛州都督
府廢益州大行臺置益州大都督府
　　十道
唐太宗貞觀元年併省隋之州郡分為十道
　　分天下為十五道
唐高宗時平高麗百濟遼海已東皆為州縣俄而復叛
不入提封景雲二年分天下州縣置二十四都督府以
統之議者以權重不便罷之元宗開元二十四年分天
下為十五道毎道置採訪使檢察非法如漢刺史之職
　　二十四都督府
唐睿宗景雲二年依前代故事分二十四都督府至其
年七月並停惟揚益并荆四大都督府長史階為三品
　　分五管　廣邕為二道
唐懿宗咸通三年正月勅廣南分道為五管屬嶺南廣
邕二道
　　單于都䕶府
唐高宗麟德元年正月改交雲中都䕶府為單于都䕶
府官品同大都督府
　　安南都䕶
唐髙宗永隆二年八月改交州為安南都䕶府
　　築長安羅城(汴/)
唐高宗永徽四年十一月築長安羅城和顧百姓四萬
一千人三十日畢功
　　作東京羅城
周世宗顯德二年四月新作京師羅城
　　郡為州　太守為刺史
高祖武德元年罷郡置州改太守為刺史也
　　郡為州　刺史為太守
唐明皇天寳元年改州為郡刺史為太守
　　郡復為州　太守復為刺史
唐肅宗至德二年十二月詔復舊也
　　瓦橋關為雄州　益津關為霸州
周世宗顯德六年五月改也
　　蔡州
唐代宗寳應元年十月八日改豫州為蔡州避上諱也
　　麟州
唐明皇開元九年張說奏置以安党項
　　昇州
周世宗顯德五年三月於上元縣置昇州
　　福州
唐明皇開元十二年改閩州為福州避文相類聲相近
也
　　廢麟州
唐明皇開元十四年廢麟州
　　清德軍
晉高祖天福六年八月改舊檀州為清徳軍
　　明州
唐明皇開元二十六年分越州置明州
　　五丈河　蔡河
周世宗顯德六年二月發滑亳丁夫濬五丈河東流於
定陶入於濟以通青鄆運路又䟽蔡州以通陳潁
　
　
　
　
　
　
　
　
　
　
　近事㑹元卷四
欽定四庫全書
　近事㑹元卷五
　　　　　　　　　　　　宋　李上交　撰
　　婦人乘檐子及禁斷
唐高宗咸亨二年勅曰百官家口咸預士流至於衢路
之間豈可全無障蔽婦人比來多著帷帽遂棄羃帷曽
不乘車别坐檐子逓相倣效浸成風俗過為輕率深失
禮容理須禁斷
　　兜籠
唐志巴蜀婦人多有肅宗乾元已來以兜籠易於檐負
京城奚車兜籠代於車轝矣奚車似今之坐車耳
　　婦人綫鞾綫鞋
唐高祖武德已來婦人著履視制亦重又著綫靴開元
以來例著綫鞋取輕妙便於事
　　昏娶親迎舉樂　障車
唐志云太極元年左司郎中唐紹上䟽云親迎之儀備
諸六親當須昏以為期詰朝謁見徃者下俚庸鄙時有
障車邀其酒食以為戱樂近日此風轉盛上及王公乃
廣奏百樂多集徒侣遮擁道路障車禮貺過於聘財歌
舞喧嘩殊非助感請禁之
　　公主事舅姑
唐太宗貞觀十一年王珪子欽直尚南平公主時廢公
主事舅姑之禮珪曰主上欽明動修法制吾受公主謁
見豈為身榮欲成國家之美耳遂與妻就席坐令公主
親行盥饋之禮而退自此成風自珪始也
　　公主賜諡
唐德宗貞元十五年七月故唐安公主賜諡曰莊穆自
此始也
　　貴妃
唐明皇天寳三載八月册太真妃楊氏為貴妃始也
　　夾寨夫人
後唐莊宗天佑五年五月破夾寨於潞州得符道昭妻
侯氏有才色時稱夾寨夫人
　　㑹昌山
唐明皇天寳元年改驪山為㑹昌山始也
　　后土祠
漢武時舊有后土祠隳廢至唐明皇再修之按𫝊記云
后土祠隔河與梁山泊相望舊立山神像以配坐如妃
匹焉至開元中始别建室而遷出之燕公張說為之記
俗𫝊安道者淫怪尤甚焉
　　封諸山為公
唐明皇天寳十載封沂山為東安公㑹稽山為永興公
呉山為成德公霍山為聖應公醫巫閭山為廣寧公已
上並三月十七日一時禮册者也
　　呉山為西嶽
唐肅宗至德二年春改呉山為西嶽
　　改岳山名
唐肅宗上元中聖躬不康術士請改呉山為華岳華岳
為泰山華州為泰州華隂縣為泰隂縣寳應元年復舊
　　封四海為王
唐明皇天寳十載正月封東海為廣德王南海為廣利
王西海為廣潤王北海為廣澤王
　　封四瀆為公
唐明皇天寳六載河瀆封靈源公濟瀆為清源公江瀆
為廣源公淮瀆為長源公
　　文宣王　兖國公
唐明皇開元二十七年贈孔子為文宣王顔回為兖國
公
　　五岳封王
唐明皇先天二年三年封華山神為金天王至開元十
二年封太山神為天齊王天寳五載封中岳為司天王
北岳為安天王
　　天下減廢佛寺及僧
武宗㑹昌五年併省天下佛寺減僧教銅像鐘磬納官
鑄錢鐡像置農器由是天下拆寺四千五百餘所還俗
僧尼二百六萬五百収充兩税户拆招提蘭若四萬餘
所収膏腴上田數千萬頃収奴婢為兩税户十五萬人
𨽻僧尼屬主客顯明外國之教勅大秦穆䕶杖二千餘
人還俗不雜中華之風也
　　再廢寺
周世宗顯德二年四月諸州廢寺三千六百三十六所
　　佛骨
唐憲宗元和十四年正月上令中使杜英竒押宫人三
十名赴臨皋驛迎鳯翔法門寺塔有釋迦佛指骨一節
入内時刑部侍郎韓愈上書諫之
　　道士𨽻宗正寺
唐明皇開元二年五月詔改
　　僧尼拜父母
唐明皇開元二年閏二月令道士女冠僧尼致拜父母
　　國忌行香齋僧
晉高祖天福五年二月國忌日宰臣跪爐百官依班序
立毎忌日飯僧百人永為定式始也
　　關節
唐穆宗長慶元年四月詔云文學之科聞近日浮薄之
徒扇為朋黨謂之關節干擾主事
　　厯日板
唐文宗太和九年十二月勅諸道州府不得私置厯日
板
　　霍錐
唐懿宗咸通十年龎勲據徐州有衆二萬男子十五已
上皆令執兵其人皆野鋤鈎為兵號霍錐
　　拂菻狗
唐高祖武德七年高昌國士麯文泰獻狗雌雄各一髙六
寸長尺餘性甚慧云出拂菻國中國有拂菻狗自此始
也
　　上元㸃燈
唐志曰睿宗好樂元宗又善音律先天二年正月望胡
僧婆隨請夜開門燃百千燈睿宗宴喜門觀樂凡四日
　　市賣　白望
唐德宗貞元十三年宦者主宫中市買謂之宫市抑買
人物但稱宫市則斂手付真偽不辨
　　搗蒜
後唐閔帝初秦雍間令長設酒食私丐於部民俗謂之
搗蒜及清泰初安重誨為京兆尹之鎮長安亦為之秦
人曰日為搗蒜老者詳之蓋語訛耳乃倒算是也
　　晉少帝敗
晉少帝開運四年正月為契丹所刼䝉塵於封禪寺也
　　茶神
唐𫝊載云時有鬻茶之家陶為陸羽之像置於煬器之
間云宜茶足利也因目之曰茶神有交易則以茶祭無
則以釡湯沃之
　　玉樹
唐𫝊記云雲陽界多漢離宫故地至唐有樹似槐而葉
細土人謂之玉樹玉樹青葱左思賦有之或非其語過
蓋不知此樹也
　　華夷圖
唐德宗貞元十七年宰臣賈躭上海内華夷圖
　　繁臺(音婆/)吹臺
汴州之南有地名曰繁臺梁開平二年七月改為講武
臺本梁王吹臺也因繁氏居之
　　打夜狐
唐敬宗寳厯二年十一月帝好深夜自捕狐狸宫中謂
之打夜狐
　　甘露事
唐文宗太和元年十一月李訓鄭注謀宦官詐言金吾
仗舍石榴樹有甘露請上觀之致亂
　　立獸炭
唐代宗大厯十四年五月德宗即位至十月九成宫貢
立獸炭鑪
　　木芍藥
唐松牎雜録云開元禁中初重木芍藥即牡丹也蓋禁
中呼之耳
　　跳脱
盧氏雜説云唐文宗問宰臣云古詩云輕衫襯跳脱跳
脱是何物也宰臣未對上曰即今之腕釧也真誥言安
妃有㫁粟金跳脫是臂飾也
　　廢散從親事官
周太祖廣順元年三月詔廢諸州散從親事官公私便
之
　　諡先生
唐志云養德丘園聲實明著則諡曰先生大行大名之
小行小名之
　　鄭州僕射陂
後唐明宗天成二年十一月詔册故僕射李靖為太保
改鄭州僕射陂為太保陂及後魏李文賜僕射李靖冲
因以為名今改之誤也
　　天樞
唐則天長夀三年八月斂東都銅鐡鑄天樞於端門之
外至明皇開元二年九月詔毁之
　　律十二卷
唐太宗貞觀六年房元齡等定律五百條分為十二卷
也
　　格十八卷
唐貞觀十一年删武德貞觀以來勅格三千餘件定留
七百條各格十八卷
　　式二十卷
唐明皇開元時式二十卷前朝多少不定也
　　肆赦
唐志云肆赦之日武庫令設金雞及鼓於宫城門之外
右勒囚徒於闕前撾鼓千聲訖宣詔為釋之
　　赦書
唐志云赦書頒諸州用絹寫行天下
　　匭
唐則天垂拱初年鎔銅為匭四面置門各依方色共為
一室東面曰延恩匭上賦頌求官爵考封表者投之南
面曰招諫匭有言時政得失及直諫諍者投之西南曰
申寃匭有陳得罪寃濫者投之北面曰通元匭有元象
灾變及軍謀祕䇿投之毎日置於朝堂以次監収表䟽
既出之後不逞之徒或至攻訐隂私謗訕朝政者後令
中書門下官一人専監其狀仍責職官然後許封進行
之始也
　　刑統
周世宗顯德五年七月中書進新删定大周刑統
　　律令
唐高祖武德七年始定律令
　　鬭競律
唐憲宗元和二年八月刑部奏改律第八卷為鬭競律
也
　　禁選人帯京債許借料錢
唐武宗㑹昌二年二月中書奏赴選官人多京債到任
填還致其貪求㒺不由此今年三銓於逺官許連狀相
保户部各保量加給料錢衣食稍足可責清亷從之
　　州縣官禁部民接坐
後唐明宗長興二年九月詔天下州縣官無與部民接
坐
　　死罪五覆奏
唐太宗時河内人李好德素有風狂而語涉妖妄時直
中書省張蘊古究其獄實癲病有徴法不當坐太宗始
令斬蘊古於東市尋悔之因發勅凡决死罪皆令所司
五覆奏藴古始也
　　斷獄禁樂
唐太宗貞觀五年七月初令天下决死刑日上進蔬食
内教坊太常不舉樂也
　　逐旬問罪人
後唐明宗天成二年正月詔長史逐旬問罪人以杜枉
濫也
　　赦書一本在内
唐文宗開成元年赦畢上曰朕務行實不欲崇長空文
宰臣李石奏曰赦書須内一本陛下時看之
　　表狀書奏制
唐明皇先天二年正月制勅表狀書奏牋牒每月等數
作一十二十三十四十字
　　制勅用黄紙
唐高宗上元三年二月勅制比用白紙多為蟲蠧令後
尚書省下諸司州縣宜並用黄紙
　　沙門島
漢隠帝乾祐三年正月罪安友視坐失城也友視為永
興節度副使不能防守致趙思綰之奔衝至是流登州
沙門島始也
　　配衙前安置
後唐末帝清泰元年十月罪興州刺史馮暉坐屯乾渠
為蜀人來侵奔歸鳯翔配同州衙前安置自此始也
　　貶崖州
唐中宗神龍六年六月浪州刺史平陽郡王敬暉貶崖
州司馬自此始也
　　盜殺武元衡陽傷裴度
唐憲宗元和十年六月鎮帥王承宗遣盜夜伏靖安坊
刺宰相武元衡死之又於通化坊刺中丞裴度傷首不
死
　　貶李德裕
唐宣宗大中元年七月貶李德裕潮州司馬員外安置
二年九月再貶崖州司户至其年十二月死於崖州也
　　呉元濟
唐德宗時先是呉少陽本滄州人與呉翔者相善翔子
少誠知淮西留後乃以金帛取少陽至名為堂弟置為
軍職充申州刺史五年少誠病因家童蔣以少誠意召
少陽至少誠已困乃偽置少陽攝副使知軍州遂告少
誠死之少陽自為留後爾後少陽據蔡五年不朝憲宗
元和九年卒子元濟僭襲逆命却畧近郡邑千餘里關
東大恐九年十月以李光顔為忠武節度光蔡等州招
撫使十年正月詔奪元濟在身官五月裴度經制屢戰
不已至十二年裴度得賊帥呉秀琳李佑因委信國計
其年將臣李愬十一月率兵於十日夜越牆而入十一
日擒元濟并家屬赴京斬於獨栁樹下年二十五自少
誠阻兵已來三十餘年也
　　黄巢
唐僖宗乾符四年四月宛朐賊黄巢聚萬人起攻鄆州
陷之至中和四年六月鄆州宋(闕/)奏敗巢於合鄉七月
巢將林言斬巢黄揆秉三人降也
　　安禄山
唐明皇天寳十四載十一月安禄山反於范陽至肅宗
至德二年正月五日為嚴莊李猪兒斫腹死
　　朱泚
唐德宗建中四年十月涇軍亂迎朱泚及至興元元年
李晟渾瑊等破賊泚走至平原為幽州軍士韓旻斬泚
　　秦宗權
唐僖宗光啓三年六月蔡州刺史秦宗權敵黄巢將孟
楷退敗遂與通和文德元年昭宗即位後十二月蔡州
牙將申叢執宗權撾折其足
　　拓跋思恭(即元昊/之祖也)
昔赫連勃勃後魏道武末僭稱大夏天王自云徽赫與
天連又號其支庶為鐡伐氏言鋼鋭如鐡可以伐人蒸
土築城號曰統萬言統領衆多也自赫連築城已來頻
於關右為患連延至唐僖宗朝有拓跋思恭鎮夏州討
黄巢有功賜姓李名石卒有拓跋仁福為畨部都指揮
使亦從其姓梁開平初將吏立仁福為帥卒子彛殷繼
為帥世有綏宥銀夏靜五州彛殷仕周為定難軍節度
使封西平王皇朝建隆元年賜名彛興至乾德五年九
月卒贈太師其子先睿襲位太平興國中卒其子繼筠
襲位繼筠卒弟繼捧襲位繼捧以昆弟不睦乞留京師
於是歸者數人皆别爵也唯克文者依舊知夏州乾德
九年夏州掩襲背逆者繼遷繼遷遁去獲其母妻之屬
羊馬甚多繼遷乃繼捧弟也端拱元年授繼捧節度使
賜姓趙氏名保忠端拱二年繼遷偽順尋賜官及姓趙
氏名保吉爾後累為邉患真宗即位繼遷遣使修貢亦
偽順也景德元年二月鄜延路奏繼遷於去年十二月
刼西畨王涼府為潘羅支詐降集六國畨部合撃敗之
繼遷中流矢至靈州界三十里死其子阿移尚㓜即德
明也稱臣乞歸順云保吉遺令也時景德三年九月授
德明夏州節度使封西平王至明道元年十一月進封
夏王是月德明薨制授徳明子元昊節制封西平王寳
元元年十一月元昊進奉南郊人不至十二月遣人上
表納旌節自陳僭竊事
　
　
　
　
　
　
　
　
　
　
　
　
　
　
　近事㑹元卷五
