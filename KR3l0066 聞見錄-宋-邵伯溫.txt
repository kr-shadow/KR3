#+TITLE: 聞見錄-宋-邵伯溫
#+DATE: 2016-06-11 12:24:18
#+SOURCE: github.com/kanripo/KR3l0066 master b042cde7                
欽定四庫全書　　　　　子部十二
　聞見録　　　　　　　　小說家𩔖一(雜事之屬/)
　　提要
　　　　(臣/)等謹案聞見録二十卷宋邵伯溫撰伯溫
　　　　字子文邵子之子猶及見元祐諸耆舊故於
　　　　當時朝政具悉端委是書成於紹興二年前
　　　　十六卷記太祖以来故事而於王安石新法
　　　　始末及一時同異之論載之尤詳其論洛蜀
　　　　朔三黨相攻惜其各立門户授小人以間又
　　　　引程子之言以為變法由於激成皆平心之
　　　　論其記燈籠錦事出文彦博之妻於事理較
　　　　近其記韓富之隙由撤簾不由定策亦足以
　　　　訂强至家𫝊之訛周必大跋吕獻可墓誌謂
　　　　伯溫是書頗多荒唐凡所書人及其嵗月鮮
　　　　不差悞殆好惡已甚之詞不盡然也十七卷
　　　　多記雜事其洛陽永樂諸條多寓麥秀黍離
　　　　之感十八卷至二十卷皆記邵子之言行而
　　　　殤女轉生黑猿感孕意欲神竒其父轉涉妖
　　　　誣又記邵子之言謂老子得易之體孟子得
　　　　易之用文中子以佛為西方聖人亦不以為
　　　　非似乎附㑹至投壺一事益猥瑣不足紀葢
　　　　亦擇焉不精者取其大㫖可爾乾隆四十三
　　　　年三月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
聞見録自序
易曰君子多識前言往行以畜其德孟子曰則聞而知
之則見而知之伯溫以先君子之故親接前輩與夫侍
家庭居鄉黨遊宦學得前言往行為多以畜其德則不
敢當而老景侵尋偶負後死者之責類之為書曰聞見
録尚庶幾焉紹興二年十一月十五日甲子河南邵伯
溫書
欽定四庫全書
　聞見録卷一　　　　　　宋　邵伯温　撰
太祖微時遊渭州潘原縣過涇州長武鎮寺僧守嚴者
異其骨相隂使畫工圗於寺壁青巾褐裘天人之相也
今易以冠服矣自長武至鳳翔節度使王彦超不留復
入洛枕長夀寺大佛殿西南角柱礎晝寢有藏經院主
僧見赤蛇出入帝鼻中異之帝寤僧問所向帝曰欲見
柴太尉於澶州無以為資僧曰某有一驢子可乘又以
錢幣為獻帝遂行柴太尉一見竒之留幕府未幾太尉
為天子是謂周世宗帝與宣祖俱事之南征北伐屢建
大功以至受禪萬世之基實肇於澶州之行帝即位盡
召諸節度入覲宴苑中諸帥爭起論功惟彦超獨曰臣
守藩無效願納節備宿衛帝喜曰前朝異世事安足論
彦超之言是也從容問彦超曰卿當日不留我何也彦
超曰涔蹄之水不足以澤神龍帝若為臣留則安有今
日帝益喜曰獨令汝更作永興節度一任長夀寺僧亦
召見帝欲官之僧辭乃以為天下都僧録歸洛今永興
有彦超畫像長夀寺殿中亦有僧畫像皆偉人也嗚呼
聖人居草昧之際獨一僧識之彦超雖不識及對帝之
言自有理異哉
周世宗死恭帝幼冲軍政多决於韓通並掌軍政通愚
愎將士多離叛太祖英武有度量智略多立戰功故皆
愛服歸心焉將北征京師之人喧言出軍之日當立㸃
檢為天子富室或挈家逃匿他州太祖聞之懼密以告
家人曰外間詾詾如此奈何太祖姑即魏氏長公主面
如鐵色方在㕑引麫杖逐太祖曰大丈夫臨大事可否
當自决乃於家間恐怖婦女何為耶太祖黙然而出
太祖初登極時杜太后尚康寧與上議軍國事猶呼趙
普為書記嘗勞撫之曰趙書記且為盡心吾兒未更事
也太祖待趙韓王如左右手御史中丞馬德驤劾奏普
強占市人第宅聚歛財賄上怒叱之曰鼎鐺尚有耳汝
不聞趙普吾之社稷臣乎命左右曵於庭數匝徐復冠
召升殿曰後當改姑赦汝勿令外人聞也
太祖將受禪未有禪文翰林學士承㫖陶榖在旁出諸
懐中進曰已成矣太祖繇是薄其為人榖墓在京師東
門外覺昭寺已洞開空無一物寺僧云屢掩屢壊不曉
其故張舜民曰陶為人輕險嘗自指其頭謂必戴貂蟬
今髑髏亦無矣
太祖初受天命誅李筠李重進威德日盛因問趙普自
唐季以來數十年間帝王凡易十姓兵革不息生靈塗
地其故何也今天下欲定長久之計其道如何普曰陛
下言及此天下之福也唐季以来戰爭不息興廢無常
者無他節鎮太重君弱臣强而已今欲治之惟稍奪其
權制其錢穀收其精兵則天下安矣語未卒帝曰卿勿
復言吾已悉矣頃之上因晚朝與故人石守信王審琦
飲酒帝屏左右謂曰吾資爾曹之力多矣念爾之功不
忘然為天子亦大艱難殊不若為節度使之樂吾今終
夕未嘗敢安枕而卧也守信等問其故帝曰此豈難知
所謂天位者衆欲居之爾守信等皆頓首曰陛下何為
出此言今天命已定誰敢復有異心上曰不然汝曹雖
無此心其如麾下之人欲富貴者何一旦以黄袍加汝
之身汝雖欲不為其可得乎守信等泣涕曰臣愚不及
此惟陛下哀憐示以可生之塗上曰人生如白駒過隙
耳所謂富貴不過欲多積金錢厚自娛樂使子孫顯榮
耳汝曹何不釋去兵權擇便好田宅市之為子孫立永
久之業多置歌兒舞女日飲食相懽以終天命君臣之
間兩無猜嫌上下相安不亦善乎守信等皆拜謝曰陛
下念及此所謂生死而肉骨也明日皆稱病乞解兵權
上許之皆以散官就第賜賚甚厚或與之結為婚姻置
易制者使主親軍其後又置轉運使通判使主諸道錢
榖收天下精兵以備宿衛而諸功臣亦以善終子孫富
貴迄今不絶向非韓王謀慮深長太祖深明果斷天下
無復太平之日矣聖賢之見何其逺哉世謂韓王為人
隂刻當其用事時以睚眦中傷人甚多然子孫至今享
福禄國初大臣鮮能及者得非安天下功大乎
太祖遣曹彬伐江南臨行諭曰功成以使相為賞彬平
江南歸帝曰今方隅未服者尚多汝為使相品位極矣
豈肯復戰耶姑徐之更為吾取太原因密賜錢五十萬
彬怏怏而退至家見錢布滿室乃歎曰好官亦不過多
得錢耳何必使相也嗚呼太祖重惜爵位如此孔子稱
惟名與器不可以假人太祖得之矣
祖宗開國所用將相皆北人太祖刻石禁中曰後世子
孫無用南士作相内臣主兵至真宗朝始用閩人其刻
不存矣嗚呼以藝祖之明其前知也漢高祖謂吳王濞
曰後五十年東南有亂者非汝耶然天下一家慎無反
已而果然藝祖亦云
太祖即位之初數出微行以偵伺人情或過功臣之家
不可測趙普每退朝不敢脫衣冠一日大雪向夜普謂
帝不復出矣久之聞叩門聲普出帝立風雪中普惶懼
迎拜帝曰已約晉王矣已而太宗至共於普堂中設重
裀地坐熾炭燒肉普妻行酒帝以嫂呼之普從容問曰
夜久寒甚陛下何以出帝曰吾睡不能著一榻之外皆
他人家也故来見卿普曰陛下小天下耶南征北伐今
其時也願聞成算所向帝曰吾欲下太原普黙然久之
曰非臣所知也帝問其故普曰太原當西北二邊使一
舉而下則二邊之患我獨當之何不姑畱以俟削平諸
國則彈丸黑子之地將無所逃帝笑曰吾意正如此特
試卿耳遂定下江南之議帝曰王全斌平蜀多殺人吾
今思之猶耿耿不可用也普於是薦曹彬為將以潘美
副之明日命帥彬與美陛對彬辭才力不迨乞别𨕖能
臣美盛言江南可取帝大言諭彬曰所謂大將者能斬
出位犯分之副將則不難矣美汗下不敢仰視將行夜
召彬入禁中帝親酌酒彬醉宫人以水沃其面既醒帝
撫其背以遣曰㑹取㑹取他本無罪只是自家著他不
得蓋欲以恩德來之也是故以彬之厚重美之明銳更
相為助令行禁止未嘗妄戮一人而江南平皆帝仁聖
神武所以用之得其道云
太祖初即位朝太廟見其所陳籩豆簠簋則曰此何等
物也侍臣以禮器為對帝曰我之祖宗寧曾識此命徹
去亟令進嘗膳親享畢顧近臣曰却令設向來禮器俾
儒士輩行事至今太廟先進牙盤後行禮康節先生嘗
曰太祖皇帝其於禮也可謂達古今之宜矣
東京唐汴州梁太祖因宣武府置建昌宫晉改曰大寧
宫周世宗雖加營繕猶未如王者之制太祖皇帝受天
命之初即遣使圗西京大内按以改作既成帝坐萬嵗
殿洞開諸門端直如引繩則歎曰此如吾心小有邪曲
人皆見矣帝一日登明德門指其榜問趙普曰明德之
門安用之字普曰語助帝曰之乎者也助得甚事普無
言
太祖登極未久杜太后上仙初從宣祖葬國門之南奉
先寺後命宰相范質為使改卜未得地質罷更命太宗
為使遷奉於永安陵又欲遷逺祖於西京之榖水蓋宣
祖微時葬也相並兩冢開壙皆白骨不知辨遂即墳為
園歲遣官並祭洛人謂之一寢二位云伊川先生程頤
曰為並葬擇地者可以謂之智矣
太祖獵近郊所御馬失帝躍以下且曰吾能服天下矣
一馬獨不馴耶即以佩刀刺之既而悔曰吾為天子數
出游獵馬失又殺之其過矣自此終身不復獵
太祖朝晉邸内臣奏請木塲大木一章造器用帝怒批
其奏曰破大為小何若斬汝之頭也其木至今在半枯
朽不動嗚呼太祖於一木不忍暴用以違其材况大者
乎
忠正軍節度使王審琦與太祖皇帝有舊為殿前都指
揮使禁中火審琦不待召領兵入救臺諫官有言罷歸
夀州本鎮朝辭太祖諭之曰汝不待召以兵入衛忠也
臺臣有言不可不行第歸鎮吾當以女嫁汝子承衍者
召承衍至則已有婦樂氏辭帝曰汝為吾壻吾將更嫁
樂氏以御龍直四人控御馬載承衍歸遂尚秦國大長
公主樂氏厚資嫁之帝謂承衍曰汝父可以安矣審琦
歸鎮七年率先諸鎮納節以使相薨追封秦王諡正懿
承衍官至䕶國軍節度使駙馬都尉河中尹薨贈中書
令追封鄭王嗚呼太祖駕御英雄聽納言諫聖矣哉
偽蜀孟昶以降王入朝舟過眉州湖㶞渡一宮嬪有孕
昶出之祝曰若生子孟氏尚存也後生子今為孟氏不
絶昶治蜀有恩國人哭送之至犍為别去因號曰蜀王
灘蜀初平呂餘慶出守太祖諭曰蜀人思孟昶不忘卿
官成都凡昶所𣙜稅食飲之物皆宜罷餘慶奉詔除之
蜀人始欣然不復思故主矣
真宗景德元年契丹入寇犯澶淵京師震動當時大臣
有請幸金陵幸蜀者左相畢文簡公病不出右相寇萊
公獨勸帝親征帝乃决遂幸澶淵帝初不欲過河寇公
力請高瓊控帝馬渡浮梁帝登城六軍望黄屋呼萬嵗
聲動原野士氣大振帝每使人覘萊公動息或曰寇準
晝寢鼻息如雷或曰寇準方命庖人斫鱠帝乃安既射
死敵驍將順國王達蘭敵懼請和帝令擇重臣報聘萊
公遣侍禁曹利用上曰凡敵所須即許之萊公戒之曰
若許過三十萬金幣吾斬若矣和議成諸將請設伏邀
擊可使敵匹馬不返萊公勸帝勿從縱契丹歸國以保
盟好帝囘鑾每歎萊公之功王欽若譛之曰陛下知博
乎錢輸將盡取其餘盡出之謂之孤注陛下寇準之孤
注也尚何念帝聞之驚甚萊公眷禮遂衰
真宗東封西祀禮成海内晏然一日開太清樓宴親王
宰執用仙韶女樂數百人有司以宮嬪不可視外於樓
前起彩山幛樂聲若出於雲霄間者李文定公丁晉公
坐席相對文定令行酒黄門密語晉公曰如何得倒了
假山晉公微笑上見之問其故晉公以實對上亦笑即
命女樂列樓下臨軒觀之宣勸益頻文定至霑醉
章獻明肅太后成都華陽人少隨父下峽至玉泉寺有
長老者善相人謂其父曰君貴人也及見后則大驚曰
君之貴以此女也又曰逺方不足留盍遊京師乎父以
貧為辭長老者贈以中金百兩后自家至京師真宗判
南衙因張耆納后宮中帝即位為才人進宸妃至正位
宮闈聲勢動天下仁宗即位以太皇太后垂簾聽政玉
泉長老者已居長蘆矣后屢召不至遣使就問所須則
曰道人無所須也玉泉寺無僧堂長蘆寺無三門后其
念之后以本閤服用物下兩寺為錢建獨長蘆寺臨江
門起水中既成輙為蛟所壊后必欲起之用生鐵數萬
斤疊其下門乃成蓋蛟畏鐵也今玉泉寺僧堂梁記曰
后所建云
　
　
　
　
　
　
　聞見録卷一
欽定四庫全書
　聞見録卷二　　　　　　宋　邵伯溫　撰
仁宗好用道引術理髮有宮人能之號曰梳頭夫人一
日帝退朝命夫人理髮嬪御列侍帝袖中有章疏左右
爭取之帝不能止有從旁讀者蓋臺臣乞放宮女章也
衆聞之黙然獨梳頭夫人歎息曰今京師富人尚求妾
媵豈有天子嬪御外臣敢以為言官家亟逐言者則清
淨矣帝不語既御膳幸後苑命内侍按宮人籍上自出
若干人行臺臣之言也梳頭夫人以入宮久首出之帝
亦不問或謂叅知政事吳奎曰上比漢文帝奎對以此
則曰過文帝逺矣
仁宗朝程文簡公判大名府時府兵有肉生於背蜿蜒
若龍伏者文簡收禁之以其事聞仁宗謂宰輔曰此何
罪也令釋之後其兵以病死嗚呼肉龍生於兵之背妖
也帝釋之德足以勝妖矣兵輒死宜哉
孫文懿公為翰林學士撰升袝李太后赦文曰章懿太
后丕擁慶羡寔生眇冲顧復之恩深保綏之念重神馭
既往仙遊斯邈嗟乎為天下之母育天下之君不逮乎
九重之承顔不及乎四海之致養念言一至追慕増結
仁宗覽之感泣彌月公自此遂叅大政帝問文懿曰卿
何故能道朕心中事公曰臣少以庶子不齒於兄弟不
及養母以此知陛下聖心中事上為之流涕先是晏元
獻公撰章懿太后神道碑曰五嶽崢嶸崑山出玉四溟
浩𣺌麗水生金蓋以明肅太后為尊也學士大夫嘉其
善比獨仁宗不悦
伯溫嘗得老僧海妙者言仁宗朝因赴内道場夜聞樂
聲出雲霄間帝忽来臨觀乆之顧左右曰衆僧各賜紫
羅一疋僧致謝帝曰来日出東華門以羅置懐中勿令
人見恐臺諫有文字論列嗚呼仁宗以微物賜僧尚畏
言者此所以致太平也海妙又言嘗觀仁宗二十許嵗
時祀南郊囘坐金輦中日初出面色與金光相射真天
人也因以記之
仁宗一日幸張貴妃閤見定州紅甆器帝堅問曰安得
此物妃以王拱辰所獻為對帝怒曰嘗戒汝勿通臣僚
饋送不聽何也因以所持拄斧碎之妃愧謝乆之乃已
妃又嘗侍上元宴於端門服所謂燈籠錦者上亦怪問
妃曰文彥博以陛下眷妾故有此獻上終不樂後潞公
入為宰相臺官唐介言其過及燈籠錦事介雖以對上
失體逺謫潞公尋亦出判許州蓋上兩罷之也或云燈
籠錦者潞公夫人遺張貴妃公不知也唐公之章與梅
聖俞書竄之詩過矣嗚呼仁宗寵遇貴妃先於六宮其
責以正禮尚如此可謂聖矣
仁宗朝王安石為知制誥一日賞花釣魚宴内侍各以
金楪盛釣餌藥置几上安石食之盡明日帝謂宰輔曰
王安石詐人也使誤食釣餌一粒則止矣食之盡不情
也帝不樂之後安石自著日録厭薄祖宗於仁宗尤甚
每稱漢武帝其心薄仁宗也故一時大臣富弼韓琦文
彦博皆為其詆毁云
仁宗時一日天大雷震帝衣冠焚香再拜退坐靜思所
以致變者不可得偶後苑作匠進一七寳枕屏遽取碎
之嗚呼帝敬天之威如此其當太平盛時享國長久宜
矣至熙寧大臣以天變不足畏說人主以成今日之禍
悲夫
仁宗御馬有名玉逍遥者馬色白其乘之安如輿輦也
圉人云馬行歩有尺度徐疾皆中節馭者行速則以足
攔之一日燕王借乘即長鳴不行王怒還之帝父事王
甚恭配南城馬鋪久之復奉御其行如初帝升遐從葬
至陵下悲鳴不食而斃伊川先生程頤謂伯溫曰驥不
稱其力稱其德也歟
本朝祖宗以来進士過省赴殿試尚有被黜者逺方寒
士殿試下貧不能歸多至失所有赴河而死者仁宗聞
之惻然自此殿試不黜落雖雜犯亦收之末名為定制
可以謂之仁矣
仁宗至和間不豫昏不知人者三日既愈自言夢行荆
棘中周章失路有神人被金甲自天而下謂帝曰天以
陛下有仁心錫一紀之夀帝曰吾何當歸神人曰請以
臣之車輅相送帝登車問神人何人曰臣所謂葛將軍
者帝寤令檢案道藏果有葛將軍主天門事因増其位
號於大醮儀中立廟京師帝自此御朝即拱黙不言大
臣奏事可即肯首不即揺首而時和歲豐百姓安樂四
夷賓服天下無事蓋帝知為治之要任宰輔用臺諫畏
天愛民守祖宗法度時宰輔曰富弼韓琦文彥博臺諫
曰唐介包拯司馬光范鎮呂誨云嗚呼視周之成康漢
之文景無所不及有過之者此所以為有宋之盛歟
仁宗初納光獻后后有疾國醫不效帝曰后在家用何
人醫后曰妾隨叔父官河陽有疾服孫用和藥輒效尋
召用和服其藥果驗自布衣除尚藥奉御用和自此進
用用和本衛人以避事客河陽善用張仲景法治傷寒
名聞天下二子奇兆皆登進士第為朝官亦善醫
仁宗初升遐禁中永昌郡夫人翁氏㑹有私身韓蠱者
自言嘗汲水仁宗見龍繞其身因幸之畱其釧復遺以
物為驗遂稱有娠既踰期不産按驗皆蠱之詐得其釧
於佛閤土中乃蠱自埋也翁氏削一資杖韓蠱配尼寺
為童初執政請誅之光獻太后曰置蠱於尼寺欲令外
人盡知其詐若殺之則必謂蠱寔生子也英宗初載光
獻后垂簾同聽政其决事之明類如此
仁宗皇帝嘉祐八年三月二十九日升遐遺詔到洛伯
溫時年七嵗尚記城中軍民以至婦人孺子朝夕東向
號泣紙烟蔽空天日無光時舅氏王元脩自京師過洛
為先公言京師罷市巷哭數日不絶雖乞丏者與小兒
皆焚紙錢哭於大内之前又有周長孺都官赴劒州普
安知縣行亂山中見汲水婦人亦載白紙行哭嗚呼此
所謂百姓如喪考妣者歟
熙寧初仁宗㓜女下嫁錢景臻京師父老知其為仁宗
女也隨其車咨嗟泣涕元祐中契丹主謂本朝使人曰
寡人年少時事大國之禮或未至蒙仁宗加意優容念
無以為報自仁宗升遐本朝奉其御容如祖宗已而泣
蓋北主為太子時雜入國使人中雄州密以聞仁宗召
入禁中俾見皇后待以厚禮臨歸撫之曰與汝一家也
異日惟盟好是念生靈是愛故北主感之嗚呼帝上賓
既久都人與北主追慕猶不忘此前代所無也
英宗山陵有輦官畢達哭慟於仁宗永昭陵下曰臣事
陛下四十餘年得服役天上死不恨是夕達暴卒韓魏
公為司馬溫公云
永安霍道全者嘗為三陵壕寨年踰九十坐丁謂移永
定陵皇堂事覊管亳州道全言地中宿藏物多驗亳人
神之遇赦歸永安嘉祐七年道全忽歴遍川原觀地形
語人曰此地將有大役明年仁宗升遐初卜陵有司召
問之道全曰今永安地吉宜徙以為陵寢有司疑其欲
騷動縣人凡所言皆不用道全亦相繼卒今永昭陵既
成或曰地名和兒原非佳兆後三年英宗晏駕
元豐中神宗倣漢原廟之制增築景靈宮先於寺觀迎
諸帝后御容奉安禁中涓日以次備法駕羽衛前導赴
宮觀者夾路鼓吹振作教坊使丁仙現舞望仁宗御像
引袖障面若揮淚者都人父老皆泣下嗚呼帝之德澤
在人深矣
　
　
　
　
　
　
　
　
　
　
　
　聞見録卷二
欽定四庫全書
　聞見録卷三　　　　　　宋　邵伯溫　撰
英宗於仁宗為姪宣仁后於光獻為甥自㓜同養禁中
溫成張妃有寵英宗還本宮宣仁還本宅溫成薨而竟
無子一日帝謂光獻曰吾夫婦老無子舊養十三(英宗/行次)
滔滔(宣仁/小字)各已長立朕為十三后為滔滔主婚使相娶
嫁時宮中謂天子娶婦皇后嫁女云蓋仁宗光獻以英
宗為子聖意素定矣此殆天命非人力也至召英宗為
皇子入謝帝與后適御後苑迎曙(曙英/宗諱)亭帝謂后曰豈
偶然哉嘉祐八年三月晦日帝起居尚安夜一更遽索
藥且召后后至帝指心不能言宣醫投藥已無及帝崩
左右欲開宮門召兩府后曰此際宮門不可開但以密
敕召兩府黎明入又三令進粥四更再召醫入使人守
之望旦兩府入后哭告以上崩令召皇子嗣位英宗初
不敢當兩府共抱之解其髮被以黄衣命翰林學士珪
懼甚筆不能下丞相魏公韓琦從容曰大行皇帝在位
幾年珪乃能草詔英宗即位數日有疾執政大臣請光
獻后垂簾權同聽政后辭退久之乃從則光獻立子之
功其可掩哉故神宗深感之所以事光獻之禮甚至迨
光獻之崩神宗哀毁不能視朝其所製輓章至今讀之
令人流涕也韓魏公薨其子孫倣郭汾陽著家傳十卷
具載魏公功業至英宗即位之初乃云光獻信讒屢有
不平之語魏公以危言感動曰若官家失照管太后亦
未得安穩又言太后曾問漢昌邑王事如何又云太后
言昨夕夢甚異見這孩兒却在慶寧宮(謂英宗復/在舊邸)魏公
曰却在慶寧宮乃是聖躬復舊之兆此是好夢又言英
宗不豫魏公奏曰大王長立且與照管(謂神/宗)后怒曰尚
欲舊窠中求兎耶又言太后對大臣泣訴英宗語曰富
弼意主太后又云太后欲御前殿魏公論奏云云乃止
又云臺諫有章乞早還政太后泣曰若放下更豈見眼
道耶如此等事尚多皆誕妄不恭非所宜言韓氏子孫
販賣松檟張大勲業以希進用不知䧟其父祖於不義
也王巖叟者父子為魏公之客亦著魏公遺事一編其
記魏公言行甚詳至論光獻權同聽政事亦為欺誕謂
太后還政之後魏公勸英宗加儀衛帝曰相公休奬縱
母后又謂魏公對太后曰自家無子不得不認業其意
以為英宗非魏公不得立既立非魏公不得安也英宗
受仁宗天下貴為天子思所以報光獻之德者何以為
稱反惜儀衛末禮有無奬縱母后之語於英宗孝德不
無累乎恭惟太皇太后天下之母也以其無子而令認
業為臣子者悖慢至此不幾於䟦扈老乎前代姦人自
稱定䇿國老以天子為門生皆繇此以魏公之賢使死
者有知其敢當也故神宗嘗曰如此恐非韓琦之意伯
溫嘗論英宗之立首建議者范蜀公也繼之者司馬溫
公也順成仁宗光獻意者韓魏公也富公辭户部尚書
章呂誨中丞魏公以下遷官疏乃天下之公言也具書
之以俟史官採擇
英宗即位之初感疾不能視朝大臣請光獻太后垂簾
權同聽政后辭之不獲乃從英宗才康復后已下手書
復辟魏公奏臺諫有章疏請太后早還政后聞之遽起
魏公急令儀鸞司撤簾后猶未轉御屏尚見其衣也時
富韓公為樞密相怪魏公不關報撤簾事有韓魏公欲
致弼於族滅之地之語歐陽公為叅政首議追尊濮安
懿王富公曰歐陽公讀書知禮法所以為此舉者忘仁
宗累主上欺韓公耳富公因辭執政例遷官疏言甚危
三日不報見英宗面奏曰仁宗之立陛下皇太后之功
也陛下未報皇太后大功先録臣之小勞非仁宗之意
也方仁宗之世宗屬與陛下親相等者尚多必以陛下
為子者以陛下孝德彰聞也今皇太后謂臣與胡宿吳
奎等曰無夫婦人無所告至不忍聞臣實痛之豈仁宗
之所望於陛下者哉以笏指御牀曰非陛下有孝德孰
可居此英宗俯躬曰不敢富公求去益堅遂出判河陽
自此與魏公歐陽公絶後富公致政居洛每嵗生日魏
公不論逺近必遣使致書幣甚恭富公但答以老病無
書魏公之禮終不替至薨乃已豈魏公有愧於富公者乎
然天下兩賢之魏公歐陽公之薨也富公皆不祭弔國
史著富公以不預䇿立英宗與魏公至此祭弔不通非
也
本朝自祖宗以儉德垂世故藝祖之訓曰當思在甲馬
營時可也其所用幃簾有青布縁者仁宗生長太平尤
節儉京城南愍賢寺溫成張妃墳院也寺中有溫成宮
中故物素朱漆牀黄絹縁席黄隔織褥帝御飛白書溫
成影帳牌纔二尺朱漆金字而已以溫成寵冠六宮服
用止此故帝寢疾大臣入問見所御皆黄紬嗚呼恭儉
之德不在此乎英宗内無嬪御王廣淵以濮邸舊僚進
待制貧不能辦儀物韓魏公為言帝曰無名以賜不可
後數日有㫖令廣淵書無逸篇於御屏賜白金百兩嗚
呼吾本朝祖宗以節儉為家法如此
光獻太皇太后元豐四年春感疾以文字一函封鐍甚
密付神宗曰俟吾死開之唯不可因此罪人帝泣受后
疾愈帝復納此函后曰姑收之是年七月后上仙帝開
函皆仁宗欲立英宗為皇嗣時臣僚異議之書也神宗
執書慟哭以太皇太后遺訓不敢追咎其人故帝宮中
服三年之喪盡禮盡孝者知慈德之不可報也
伯溫侍長老言曰本朝惟真宗咸平景德間為盛時契
丹通和兵革不用家給人足以洛中言之民以車載酒
食聲樂遊於通衢謂之棚車鼓笛仁宗天聖明道初尚
如此至寳元康定間元昊叛西方用兵天下稍多事無
復有此風矣元昊既稱臣帝絶口不言兵慶厯以後天
下雖復太平終不若天聖明道之前也嗚呼仁宗之兵
應兵也不得已而用之事平不用此所以為仁歟
神宗開潁邸英宗命韓魏公擇宮僚用王陶韓維陳薦
孫固孫思恭邵亢皆名儒厚德之士王陶韓維進止有
法神宗内朝拜稍急維曰維下拜王當效之諸公一日
侍神宗王近侍以弓様靴進維曰王安用武靴神宗有
愧色亟令毁去其翊賛之功如此故潁邸賓僚號天下
𨕖云
神宗初即位中丞王陶言宰相韓魏公不押常朝班為
跋扈帝遣近侍以章疏示魏公公奏曰臣非跋扈者陛
下遣一小黄門至則可縳臣以去矣帝為之動出王陶
知陳州神宗即位銳意求治初用呂溱為翰林學士為
開封府溱死又用滕甫為翰林學士為御史中丞甫性
疎上時遣小黄門持短封御札問事甫誇示於人或有
見御札中誤用字者乃反謗甫以為揚上之短上怒疎
斥之以為逆人李逢親黨不復用時王安石居金陵初
除母喪英宗屢召不至安石在仁宗時論立英宗為皇
子與韓魏公不合故不敢入朝安石雖髙科有文學本
逺人未為中朝士夫所服乃深交韓呂二家兄弟韓呂
朝廷之巨室也天下之士不出於韓即出於呂韓氏兄
弟綘字子華與安石同年高科維字持國學術尤高不
出仕用大臣薦入館呂氏公著字晦叔最賢亦與安石
為同年進士子華持國晦叔爭揚於朝安石之名始盛
安石又結一時名德之士如司馬君實輩皆相善先是
治平間神宗為潁王持國翊善每講論經義神宗稱善
持國曰非某之說某之友王安石之說至神宗即位乃
召安石以至大用
神宗既退司馬溫公一時正人皆引去獨用王荆公盡
變更祖宗法度用兵言利天下始紛然矣帝一日侍太
后同祁王至太皇太后宮時宗祀前數日太皇太后曰
天氣晴和行禮日亦如此大慶也帝曰然太皇太后曰
吾昔聞民間疾苦必以告仁宗嘗因赦行之今亦當爾
帝曰今無它事太皇太后曰吾聞民間甚苦青苗助役
錢宜因赦罷之帝不懌曰以利民非苦之也太皇太后
曰王安石誠有才學然怨之者甚衆帝欲愛惜保全不
若暫出之於外嵗餘復召用可也帝曰羣臣中惟安石
能横身為國家當事耳祁王曰太皇太后之言至言也
陛下不可不思帝因發怒曰是我敗壊天下耶汝自為
之祁王泣曰何至是也皆不樂而罷溫公嘗私記富韓
公之語如此而世無知者崇寧中蔡京等修哲宗史以
王安石為聖人然亦書慈聖光獻后宣仁聖烈后因間
見上流涕為言安石變亂天下已而安石罷相豈安石
之罪雖其黨竟不能文耶抑天欲彰吾本朝母后之賢
自不得而刪也帝退安石十年不用元豐末帝屬疾念
可以託聖子者獨曰將以司馬光呂公著為師傅王安
石不預也嗚呼聖矣哉神宗元豐四年召北京留守文
潞公陪祀南郊㑹更官制自司徒侍中拜太尉罷侍中
為開府儀同三司判河南府陛辭先是故叅知政事王
堯臣之子國老以至和中潞公與劉沆富韓公王叅政
堯臣共乞立英宗為皇嗣章草進明其父功帝留之禁
中面問潞公公對與國老合乃加潞公兩鎮節度使官
其子宗道為承事郎潞公力辭兩鎮止受食邑劉沆贈
太師中書令兗國公子僅自祠部員外郎為天章閣待
制王堯臣贈太師中書令諡文忠子國老自水部員外
郎充祕閣校理富公進司徒子紹京除閤門祗候富公
之客李偲問公曰公治平初進户部尚書屢辭今進司
徒一辭而拜何也公曰治平初乃某自辭官今日潞公
以下皆遷某豈敢堅辭妨他人也蓋潞公與荆公論政
事不合出判北京七年不召自此帝眷禮復厚矣
神宗初欲破夏國遂親征大遼御營兵甲器械旗幟皆
備分河北諸路兵逐將置保甲民兵諸路騷動一日帝
衣黄金甲以見光獻太后后曰官家着此天下人如何
脫去不祥又欲京城安樓櫓后亦不許但以庫貯於諸
門
神宗友愛二弟不聽出於外至元祐初宣仁太后始命
築宅於天波門外既就館哲宗奉宣仁后臨幸有㫖二
王諸子各進官一等舍人蘇軾行制辭曰先皇帝篤兄
弟之好以恩勝義不許二叔出居於外蓋武王待周召
之意太皇太后嚴朝廷之禮以義制恩始從其請出就
外宅得孔子逺其子之義二聖不同同歸於道可以為
萬世法朕奉侍兩宮按行新第顧瞻懐思澘然出涕昔
漢明帝問東平王在家何等為樂王言為善最樂帝大
其言因送列侯印十九枚諸子年十五以上悉帶之著
之簡册天下不以為私今王諸子性于忠愛漸於禮義
自勝衣以上頎然皆有成人之風朕甚嘉之其各進一
官以助其為善之樂尚勉之哉毋忝父祖以為邦家之
光次日丞相呂大防范純仁二夫人入見宣仁后曰昨
同皇帝幸二王府二王侍立尚食甚恭皇帝待之亦盡
禮吾老矣深以此為喜又曰仁宗事燕王盡子姪禮王
頗自重但以行第呼仁宗雖禁中服用王輒取之仁宗
不敢吝吾二兒豈敢如此嗚呼后之言其㫖深矣不幸
后上仙小人謗毁靡所不至天下寃之其詳伯溫著之
辨誣云
　
　
　
　聞見録卷三
欽定四庫全書
　聞見録卷四　　　　　　宋　邵伯溫　撰
熙寧七年春契丹遣汎使蕭禧來言代北對境有侵地
請遣使分畫神宗許之而難其人執政議遣太常少卿
判三司開拆司劉公忱為使忱對便殿曰臣受命以來
在樞府考核文據未見本朝有尺寸侵敵地且鴈門者
古名限塞雖跬歩不可棄奈何欲委五百里之疆以資
敵乎臣既辱使指當以死拒之惟陛下主臣之言幸甚
帝韙之忱出疆帝手敕曰㓂理屈則忿卿姑如所欲與
之忱不奉詔初以袐書丞呂公大忠為副使命下大忠
丁家艱詔起復未行公亦使回敵又遣蕭禧來帝開天
章閣召執政與忱大忠同對資政殿論難之久帝曰凡
敵爭一事尚不肯已今兩遣使豈有中輟之理卿等為
朝廷固惜疆境誠是也然何以弭患大忠進曰彼遣使
相來即與代北之地若有一使曰魏王英弼者來求關
南之地則如何帝曰卿是何言也大忠曰陛下既以臣
言為不然今代北安可啓其漸忱進曰大忠之言社稷
大計願陛下熟思之執政皆知不可奪罷忱為三司鹽
鐵判官大忠乞終喪制帝遣中使賜富韓公韓魏公文
潞公曽魯公手詔其略曰朝廷通好契丹幾八十年近
歲以來生事彌甚代北之地素無定封故造釁端妄求
理辨比敕官吏同加案行雖圖籍甚明而詭辭不服又
横使復至意在必得敵情無厭勢恐未已萬一不測何
以待之古之大政必詔故老云云韓魏公疏曰臣觀近
年以來朝廷舉事則似不以大敵為恤敵人見形生疑
必謂我有圖復燕南之意雖聞北主孱而妄弱豈無强
梁宗屬與夫謀臣䇿士引先發制人之說造此釁端故
屢遣使以爭理地界為名觀我應之之實如何爾其所
致彼之疑者七事高麗臣屬契丹於朝廷久絶朝貢乃
因商舶招諭而來且高麗來與不來於國家固無損益
而契丹知之謂朝廷將以圖我一也吐蕃部族不相君
長未嘗為邊患而强取其地逮熙河一路殺其老弱以
數萬計所費不貲契丹聞之當謂行將及我二也邊近
西山地勢高仰不可為溏濼向聞遣使部兵徧植榆栁
冀其成長以制敵騎昔慶厯慢書所謂創立隄防障塞
要路無以異矣三也義勇民兵將校甚整教習亦精而
忽創團保甲一道紛然義勇人十去其七破可用之成
法得増數之虚名四也河北諸州緣邊近裏城池工築
並興増置防城之具檢視衣甲器械五也創都作院頒
降弓刀新様大作戰車此皆衆目所覩諜者易窺費財
殫力先自困弊六也置河北三十七將各專軍政州縣
不得關預聲言出征又深見可疑之形七也夫契丹素
為敵國因事起疑不得不然亦其善自為謀者也今横
使再至初示偃蹇以探伺朝廷况代北初與雄州素有
定界若優容而與之敵情無厭浸淫無已不許敵遂持
此以為已直縱未大舉勢必漸擾諸邊卒隳盟好臣昔
曽言青苗錢事而言者輙肆厚誣非陛下之明幾及大
戮自此聞新法日下實避嫌疑不敢論列今親被詔問
事係國家安危言及而隱罪不容誅臣嘗竊計始為陛
下謀者必曰自祖宗以來因循茍簡治國之本當先富
强聚財積穀寓兵于民則可以鞭笞四夷盡復唐之故
疆然後制禮作樂以文太平故散青苗錢使民出利又
為免役之法次第取錢雖百端補救終求善法此所謂
富國之術也又内外置市易務小商細民無措手足加
以新制日下更改無嘗官吏茫然不能詳記違者坐徒
不以赦降監司督責以刻為明簿法之苛過於告緡今
農怨於畎畆商旅歎於道路官吏不安其職恐陛下不
盡知也夫欲攘斥四夷以興太平而先使邦本困揺衆
心離怨此則陛下始謀者大誤也陛下有堯之仁舜之
聰改過不吝聖人之德也而又好進之人不顧國家利
害但得邊事將作富貴可圖必曰敵勢已衰特外示驕
慢爾以陛下神聖文武若擇將臣領大兵深入邊境則
强劃之地一舉可復此又未之思也今河朔累歲災傷
民力大乏緣邊次邊州郡芻糧不充新選將官皆麄勇
寡謀之人義勇保甲新㸃未經訓練若驅重兵頓於堅
城之下糧道不繼腹背受敵雖曹彬米信名德宿將猶
以此致歧溝之敗也臣愚今為陛下計謂宜遣使報聘
優致禮幣具言朝廷向來興作乃脩備之常與北朝通
好之久自古所無豈有它意恐為諜者所誤耳且疆土
素定當如舊界請命邊吏退近者侵占之地不可持此
造端隳累世之好永敦信誓兩絶嫌疑望陛下以自見
可疑之形如將官之類因而罷去以釋其疑則可以遷
延歲月陛下益養民愛力用賢任能疎逺姦䛕進用忠
鯁天下悅服邊備日充塞下有餘蓄帑中有羡財若果
自敗盟誓有衰亂之形然後一振威武恢復故疆快忠
義不平之心雪祖宗累朝之憤矣富韓公疏曰臣五六
年來切聞綏州囉瓦熙河辰錦戎瀘交趾咸議用兵或
以喪師或以獻馘即時傳播四方而西師初舉便傳必
復靈夏既又大傳有人上平燕之䇿契丹必然尋以探
知彼復聞朝廷練士馬繕城池利器械聚芻糧加之招
致高麗欲為牽制又置河北三十六將事機叅合此北
人所以先期造釁既發爭端勢未肯已也今釁已成代
北各屯兵馬境上爭論逾年未决横使再至事歸朝廷
自當之則恐理難款緩便要可否違之則兵起而患速
順之則河東斥堠日蹙雖款目前遺患在後臣謂不若
一委邊臣堅持久來圖籍疆界為據使之盡力交相詰
難然契丹非不自知理曲葢欲生事遂興干戈豈是無
故驟興實有以致其來也惟陛下深省熟慮不可獨謂
北人造釁背盟也惟彼若萬一入寇事不得已我但嚴
兵以待之來則禦戰去則備守此自古中興防邊之要
也若朝廷乘忿便欲深入討擊臣實慮萬有一跌其害
非細或更與西夏為犄角之勢則朝廷宵旰矣事既至
此二邊警急數年未得息肩四方凶徒必有觀望者臣
願陛下以宗社為憂以生靈為念納汙含垢且求安靜
非萬全不舉此天下之願而臣之志也而又喧傳陛下
决為親征之謀中外聞之心殞膽落陛下英睿天縱必
有成算然太平天子與創業之主事體絶異尤不可慨
然輕舉又恐朝廷且作聲勢初無實事若如此乃是我
以虚聲而召彼實來也張虚聲者必有疎略之虞作實
來者必盡周密之慮成敗豈不灼然假令敵人能得志
而還此契丹一種事力素强又有夏國唃厮囉高麗黒
水女真韃靼諸蕃為之黨援其勢必難殄滅則繇此結
成邊患卒無已時臣竊謂因今横使之來且可𨕖人以
其疑我者數事開懐諭之云凡為武備乃中國常事非
欲外興征伐向來用武之地皆小蕃有過者朝廷須當
問罪若吾二大邦通好已七十餘年無故安肯輒欲破
壞又恐是姦人走作妄興鬬諜因此互相疑貳養成釁
隙遂有今日爭理如朝廷更有可說之事但盡説之須
令釋然無惑乃一助也横使如不的即遣報聘者於戎
主前且道此意庶幾一得必有所益縁彼大藉朝廷歲
與方成國計既有憑藉之心豈無安靜之欲只以疑情
未釋遂成倔强若與開解明白必肯囘心若兩情不通
禍患日深必成後悔臣更望陛下兼採博訪不宜專聽
一偏恐有迎合聖意及畏避用事之人不敢以實事聞
而誤國家大計臣所以及此者竊聞去春久旱陛下時
降手詔許人極陳時政得失尋聞上章論列者甚多隨
而或遭貶降陛下殊不以手詔召人極陳為意而優容
之及令得罪士大夫自此皆務結舌下情不能上達朝
政莫大患也願陛下深思極慮早令天下受賜也文潞
公曽魯公疏皆主不與之論皆乞𨕖將帥利兵甲以待
敵時王荆公再入相曰將欲取之必姑與之也以筆畫
其地圖命天章閣待制韓公縝奉使舉與之蓋東西棄
地七百餘里云韓公承荆公風㫖視劉公呂公有愧也
議者為朝廷惜之嗚呼祖宗故地孰敢以尺寸不入王
㑹圖哉荆公輕以畀鄰國又建以與為取之論使帝竟
置韓富二公之言不用至後世姦臣以伐燕為神宗遺
意卒致天下之亂荆公之罪可勝數哉
神宗天資節儉因得老宮人言祖宗時妃嬪公主月俸
至微歎其不可及王安石獨曰陛下果能理財雖以天
下自奉可也帝始有意主青苗助役之法矣安石之術
類如此故呂誨中丞彈章曰外示朴野中懷狡詐
　
　
　
　
　
　
　
　
　
　
　
　
　聞見録卷四
欽定四庫全書
　聞見録卷五　　　　　　宋　邵伯溫　撰
紹聖初哲宗親政用李清臣為中書侍郎范丞相純仁
與清臣論事不合范公求去帝不許范公堅辭帝不得
已除觀文殿大學士除潁昌府召章惇為相未至清臣
獨當中書益覬幸相位復行免役青苗法除諸路常平
使者惇至不能容以事中之清臣出知北京建中靖國
初上皇即位用韓忠彦為相清臣為門下侍郎忠彦與
清臣有連故忠彦惟清臣言是聽清臣復用事范右丞
純禮忠彦所薦清臣罷之劉安世呂希純皆忠彦所重
清臣不使入朝外除安世帥定武希純帥高陽張舜民
忠彦薦為諫大夫清臣出之帥真定其所出與外除及
不使入朝者皆賢士清臣素所憚不可得而用者忠彦
懦甚不能為之主曽布為右相范致虚諫疏云河北三
帥連衡恐非社稷之福劉安世呂希純同日報罷清臣
亦為布所䧟出知北京伯溫嘗論紹聖建中靖國之初
朝廷邪正治亂未定之際皆為一李清臣以私意幸相
位壞之邪說既勝衆小人並進清臣自亦不能立於朝
矣使清臣在紹聖初同范丞相在建中靖國初同范右
丞劉安世呂希純張舜民以公議正論共濟國事則朝
廷無後日之禍而清臣亦得相位矣此忠臣義士惜一
時治亂之機為之流涕者也
元符末上皇即位皇太后垂簾同聽政有㫖復哲宗元
祐皇后孟氏位號自瑶華宮入居禁中時有論其不可
者曰上於元祐后叔嫂也叔無復嫂之理程伊川先生
謂伯溫曰元祐皇后之言固也論者之言亦未為無理
伯溫曰不然禮曰子甚宜其妻父母不說出子不宜其
妻父母曰是善事我子行夫婦之禮焉皇太后於哲宗
母也於元祐后姑也母之命姑之命何為不可非上以
叔復嫂也伊川喜曰子之言得之矣相繼姦臣曽布蔡
京用事朋黨之禍再作元祐后竟出居舊宮者二十年
靖康初大金䧟京師逼上皇淵聖帝北狩宗族盡徙獨
元祐后以在道宮不預㓂退羣臣請入禁中垂簾聽政
以安反側至上即位於宋幸維揚㓂再犯幸餘杭后於
艱難中輔成上聖德為多后崩上哀悼甚不能視朝者
累日下詔服齊衰諡曰昭慈聖獻嗚呼后逮事宣仁聖
烈太后其賢有自矣至於廢興則天也
熙寧初韓魏公罷政富公再相神宗首問邊事公曰陛
下即位之初當布德行惠願二十年不言用兵二字蓋
是時王荆公已有寵勸帝用兵以威四夷初是用王韶
取熙河以斷西夏右臂又欲取靈武以斷大遼右臂又
結高麗欲圖大遼又用章惇為察訪使以取湖北䕫峽
之蠻又用劉彝知桂州沈起為廣西路安撫使以窺交
趾二人不密造戰艦於富良江上交趾偵知先浮海載
兵䧟廉州又破邕州殺守臣蘇緘屠其城掠生口而去
又用郭逵趙卨宣撫廣南使直搗交趾逵老將與卨議
論不同為交趾扼富良江兵不得進瘴死者十餘萬人
元豐四年五路大進兵取靈武夏人決黄河水櫃以灌
吾壘兵將凍溺餓饑不戰而死者數十萬人又用呂惠
卿所薦徐禧築永樂城夏人以大兵破之自禧而下死
者十餘萬人報夜至帝早朝當宁慟哭宰執不敢仰視
帝歎息曰永樂之舉無一人言其不可者右丞蒲宗孟
進曰臣嘗言之帝正色曰卿何嘗有言在内惟呂公著
在外惟趙卨曽言用兵不是好事既又謂宰執曰自今
更不用兵與卿等共享太平然帝從此鬱鬱不樂以至
大漸嗚呼痛哉
元符末哲宗升遐上皇即位欽聖皇太后垂簾同聽政
召范忠宣公於永州虚宰席以待忠宣病不能朝乃拜
韓忠彦為左僕射安燾有時望方服母喪乃拜曽布為
右僕射次年改建中靖國欽聖太后上仙布為山陵使
布與内臣劉瑗交通多知禁中事就陵下密諭中丞趙
挺之建議紹述以迎合上意布還朝與忠彦勢相敵漸
逐忠彦薦引之士右丞范公純禮為人沈黙剛正數以
言忤上布憚之謂駙馬都尉王詵曰上欲除君樞密都
承㫖范右丞不以為然遂罷蓋詵嘗以劄子求此官於
上上稟皇太后后曰王詵浮薄果使為之則壞樞宻院
駙馬都尉王師約在先朝為此官稱職可命之上從王
詵所納劄子批除王師約樞密都承㫖皇太后之意也
布妄言出於范右丞以激怒詵詵信而恨之後詵因館
伴大遼使妄稱范右丞押宴席間語犯御名辱國右丞
不復辨以端明殿學士出知潁昌府自此忠彦之客相
繼被逐矣布專意紹述盡復紹聖元符之政忠彦懦而
無智既怨布乃曰布之自為計者紹述耳吾當用能紹
述者勝之遂召蔡京京之用自韓忠彦始忠彦竟不能
安其位罷去布獨相臺諫官陳瓘龔夬輩多賢者皆布
所用亦不合去蔡京拜右丞至作相蔡卞知樞密院京
既用事曽布罷相京師起大獄治布贓狀貶布白州司
户叅軍廉州安置布之諸子及門下士皆重責蔡京為
之也韓忠彦亦安置於河北近郡尋聽自便京隂報其
薦引之功云大觀末上頗厭京因星變出之又以飾臨
平之山決興化之水等事謂其有不利社稷之心貶太
子少傅居蘇州上用張商英為右相商英無術寡謀藐
視同列間言並興上不樂罷之京密結内臣童貫因貫
使大遼歸詐言遼主問蔡京何在上信之再召京時何
執中已為左相乃拜京太師謂之公相總三省事童貫
既引京自欲為樞密使京止以為太尉節度使陜西宣
撫使貫大失望始怨京矣京以太師致仕上命鄭居中
為相居中丁母憂去余深皆鄙夫小人無足言又相王
黼黼年少凶愎欲其功高蔡京乃獨任結大金滅大遼
取燕雲事置經撫房樞密院皆不預下族誅之令禁言
北事黼後以太傅致仕猶領應奉司以固上寵白時中
李邦彦並左右相儇薄庸懦無所立蔡京以盲廢復出
領三省事用其子絛為謀主絛與其兄相仇絛敗京復
致仕宣和七年十一月上郊天罷方恭謝景靈宮聞金
人舉兵犯京師上下詔稱上皇禪位於淵聖皇帝改元
靖康李邦彦主和議遣李鄴李稅鄭望之使金割三鎮
為城下之盟兵退李邦彦罷復不許三鎮次年冬金破
京師二帝北狩今上即位於宋幸維揚渡江幸餘杭嗚
呼曽布蔡京王黼之罪上通於天也具載之以為世戒
　
　
　
　
　
　
　
　
　
　
　
　
　聞見録卷五
欽定四庫全書
　聞見録卷六　　　　　　宋　邵伯溫　撰
伯溫崇寧中居洛因過仁王僧舎得葉子册故書一編
有趙普中書令雍熙三年為鄧州節度使日諫太宗皇
帝伐燕疏與劄子各一道其憂國愛君之深言出乎文
章之外者雖雜陸宣公論事中不辨也疏曰武勝軍節
度使臣趙普右臣自二月中伏覩忽降使臣差船糧草
及詳教命知取幽州既奉指揮尋行科配非時舉動莫
測因繇爾後雖聽㨗音未聞成事稍稽尅復俄及炎蒸
飛芻輓粟以猶繁擐甲持戈而未已民疲師老漸恐有
之臣自此月以來轉増疑慮潛思陛下萬幾在念百姓
為心聖略神功舉無遺算至於平收浙右力取河東垂
後代之英奇雪前朝之憤氣四海咸歸於掌握十年時
致於雍熙唯彼蕃戎豈為敵對遷徙鳥舉自古難得制
之前代聖帝明王無不置於化外任其追逐水草皆以
不治治之此際官家何須掛意必是有人扶同謟佞誑
惑聰明因舉不急之兵稍渉無名之議非論曲直但覺
淹延將成六月之征頗有千金之費以兹忖度深抱憂
虞竊念臣雖寡智謀粗親墳典千古興亡之理得自簡
編百王善惡之徵聞於經史其間禍淫福善莫不如影
隨形煥若丹青明如日月嘗為大訓歴代寳之臣讀史
記見漢武帝時主父偃徐樂嚴安輩所上書及唐𤣥
宗時宰相姚元崇直奏十事可以坐銷患害立致昇平
惟慮至尊未能留意醫時救弊無出於斯又聞前事為
後事之師古人是今人之則據其年代雖即不同量彼
是非必然無異輒思抄録專具進呈伏望聖慈特垂披
覽謹具逐件如後(云云/)伏念臣謬以庸材叨居顯位幸
遇千年之運深承二聖之知從白屋而上青霄非繇智
略出卑僚而登極位只是遭逢恩私何啻於車魚報效
不如於犬馬粗懷性識嘗積驚惶所恨者齒髮衰殘精
神減耗既不能獻謀闕下又不能效命軍前惟有微誠
書章上奏今者伏自朝廷大興禁旅逺伐山戎驅百萬
户之生靈咸當輦運致數十州之地土半失耕桑則何
異為鼷鼠而發機將明珠而彈雀所得者少所失者多
只於得少之中尤難入手更向失多之外别有關心前
未見於便宜可垂興於詳酌臣又聞聖人不凝滯於物
見可而進知難而退理有變通情無拘執故前所謂事
久則慮易兵久則變生臣之愚誠深懼於此秦始皇之
拒諫終累子孫漢武帝之囘心轉延宗社如忽遲晚恐
失機宜而况旬朔之間便為一月竊慮内地先困邊廷
荒凉北敵則弓硬馬肥轉難擒制中國則民疲師老應
誤指呼臣今獨興沮衆之言深負彌天之過輒陳狂瞽
抑有其繇竊以暮景殘光能餘幾日酬恩報義正在今
時恐勞宵旰之憂寧避僭踰之罪䖍希聖德早議抽軍
聊為一縱之謀别有萬全之䇿伏望皇帝陛下安和寢
饍惠養疲羸長令户外不扃永使邊烽罷警自然殊方
慕化率土歸仁既四夷以來王料契丹而安往又何必
勞民動衆賣犢買刀有道之事易行無為之功最大如
斯弔伐是又萬全臣又竊料陛下非次興兵恐因偏聽
其奈人多獻佞事久陽微大凡小輩各務身謀誰思國
計或承宣問皆不實言盡解欺君嘗憂敗事得之則奸
邪獲利失之則社稷懷憂昨者直取幽州未審誰為謀
者必無成算俱是誑言其於虚實之間此際總應彰露
臣既不知頭主無以指射姓名伏望官家尋其尤者特
正姦人之罪免傷聖主之明所貴詐偽悛心忠臣盡力
共畏三千之法同堅八百之基臣於此時欲吐肺肝先
寒毛髮驚疑猶豫數日沉思又念往哲臨終尚能屍諫
微臣未死爭忍面諛明知逆耳之言不是全身之計但
縁恩同卵翼命直鴻毛將酬國士之知豈比衆人之報
投荒棄市甘當此日之誅竊禄偷安不造来生之業惟
祈聖明特賜察量更存細微别具劄子冐犯冕旒臣無
任傾心瀝懇憂國忘家涕泗徬徨激切屏營之至其劄
子曰臣濫守藩方聊知稼穡竊見當州管界承前多是
荒凉户小民貧程遥路僻量其境土五縣中四縣居山
驗彼人家三分内二分是客昨來差配甚覺艱辛伏縁
在此直至莫州來往四千餘里或是無丁有稅須至雇
人般量每㪷雇召之資賤者不下五百元配二萬石數
約破十萬貫錢直如夲户自行費用無多所較乃是二
萬家之貧户出此十萬貫之見錢所以典業費牛十間
六七其間兼有鬻男女者亦有弃性命者仍如善誘偶
副嚴期自從起發去來已及八十餘日近知内有人户
衷私却到鄉村皆云裝起軍糧未有送納去處縁無口
食再取盤纏雖不辨其真虚又難行於本覆訪聞街坊
竊議前後説得多般稱被契丹圍却軍都兼被劫糧草
及令尋勘皆却隱藏葢縁臣無以知軍前事宜只聽得
外面消息况九重密事應不泄於朝廷奈何百姓流言
已相傳於道路詳其住滯必有艱難伏乞聖慈平令停
罷更或遲久轉費糧儲潜思今日人情不可再行差配
如或再行徭役决定廣有逃移假令收下幽州邊境轉
廣干戈未息忽然生事未見理長必因有僭濫之徒姦
邪之黨但說契丹時逢幼主地有災星以此為詞曲中
聖㫖不審戎情上下幽州俱致其生涯土宿照臨外處
不可以征討若彼能同衆意縱幼主以難輕不順羣情
無災星而亦敗誠宜守道事費無私如樂禍以求功竊
慮得之而不武此蓋兩省少昌言之士靈臺無有藝之
人而况補闕拾遺合專司於規諫天文歴算須預定於
吉凶成兹誤失之繇各負疎遺之罪若無愆責何戒後
來一臣縁久居近職備見人情至於後殿三班前朝百
辟文武雖異是非略同纔奉委差便思僥倖雖詢利害
各避嫌疑而况毁譽生心貪求恣意扶同狂妄率以為
常其間久歴事者明知而佯作不知初為官者不㑹而
仍兼詐㑹多非允當少得純良而又凡關宣敕委差便
是帝王心腹方資視聽切要精詳就中同軍不同閒事
必料曹使沿邊相度往返叅詳不知能有幾人應得當
時言語如今比較並見直虚乞誅罔上之輩流便作抽
軍之題目自此則潛消媚佞免誤朝廷唯此區分以為
激勸一唯有勾抽不同舉發一則我無鬬志一則彼有
讎心而况契丹懷吞并之心恃戎馬之力垂慈恕捨却
慮追奔須作隄防免輸奸便伏乞皇帝陛下密授成算
遐宣睿謀但令硬弩長槍周施禦捍前歌後舞小作程
途縱逼交鋒何憂乏力只應信宿尋達城池便可使戰
士解鞍且作防邊之旅耕夫歸舎重為樂業之人是知
多難興王已垂芳於往昔從諫則聖宜頌美於當今此
事既行天下幸甚一臣今將本末細具敷陳嘗思發跡
之繇實有殊常之幸其於際遇近代無倫伏自宣宗皇
帝滁州不安之時臣蒙召入臥内昭憲太后在宅寢疾
之日陛下喚至牀前念以傾心皆曽執手溫存撫諭不
異家人惟懐竭節盡忠以至變家為國慙虧德望有此
遭逢先皇開創之初尋居密地陛下纂承之後再入中
書蒙二聖之深知當兩朝之大用不惟此世應繫前生
禮雖限於君臣恩實同於骨肉是以凡開啓沃罔避危
亡蓋縁每認陛下本是天人暫來人世是以生知福業
性稟仁慈潛聞内裏看經盤中戒肉今者願忍一朝之
忿嘗隆萬劫之因如或未止干戈必恐漸多殺害即因
民愁未定戰勢方揺仍於夢幻之中大作煩勞之事是
何微類誤我至尊乞明驗於奸人願不容於首惡興言
及此涕淚交流又念臣雖寡智謀實同榮辱都縁意切
不覺辭煩冒犯宸嚴不勝戰越其疏與國史所載大略
相似有不同者劄子則惟見於此太宗晚喜佛中令因
其所喜以諫云
伯溫竊聞太祖一日以幽燕地圖示中令問所取幽燕
之䇿中令曰圖必出曹翰帝曰然又曰翰可取否中令
曰翰可取孰可守帝曰以翰守之中令曰翰死孰可代
帝不語久之曰卿可謂逺慮矣帝自此絶口不言伐燕
至太宗因平河東乘勝欲搗燕薊時中令鎮鄧州故有
是奏帝下詔褒其言嗚呼中令從祖宗定天下尚以取
幽燕為難近時小人竊大臣之位者乃建結女真滅大
遼取幽薊之議卒致天下之亂悲夫
王晉公祐事太祖為知制誥太祖遣使魏州以便宜付
之告之曰使還與卿王溥官職時溥為相也蓋魏州節
度使符彦卿太宗夫人之父有飛語聞於上祐往别太
宗於晉邸太宗郤左右欲與之言祐徑趨出祐至魏得
彦卿家僮二人挾勢恣横以便宜決配而已及還朝太
祖問曰汝敢保符彦卿無異意乎祐曰臣與符彦卿家
各百口願以臣之家保符彦卿家又曰五代之君多因
猜忌殺無辜故享國不長願陛下以為戒帝怒其語直
貶䕶國軍行軍司馬葉州安置七年不召太宗即位謂
輔臣曰王祐文章之外别有清節朕所自知以兵部侍
郎召不及見而薨初祐笑曰某不做兒子二郎必做二
郎者文正公旦也祐素知其必貴手植三槐於庭曰吾
子孫必有為三公者已而果然天下謂之三槐王氏
國初趙普中令為相於㕔事坐屏後置二大甕凡有人
投利害文字皆置中滿即梴於通衢李沆文靖為相當
太平之際凡建議務更張喜激昻者一切不用曰以報
國耳嗚呼賢相思慮逺矣至熙寧初王荆公為相寢食
不暇置條例司潛論天下利害賢不肖雜用賢者不合
而去不肖者嗜利獨留盡變更祖宗法度天下紛然以
致今日之亂益知趙中令李文靖得為相之體也
太宗一日謂宰輔曰朕如何唐太宗衆人皆曰陛下堯
舜也何太宗可比丞相文正公李昉獨無言徐誦白樂
天詩云怨女三千放出宮死囚八百來歸獄太宗曰朕
不如也神宗序溫公資治通鑑曰若唐之太宗孔子所
謂禹吾無間焉者神宗可謂無愧於太宗矣至召見王
荆公首建每事堯舜之論神宗信之荆公與其黨始務
為高大之說至厭薄祖宗以為不足法况唐之太宗乎
文正公之言可拜也
真宗不豫大漸之夕李文定公與宰執以祈禳宿内殿
時仁宗幼冲八大王元儼者有威名以問疾留禁中累
日不肯出執政患之無以為計偶翰林司以金盂貯熟
水曰王所須也文定取案上墨筆攪水中水盡黒令持
去王見之大驚意其有毒也即上馬去文定臨事大率
類此
太祖既下江南以賈黄中知金陵一日黄中按行府第
見庫舎扃鐍甚嚴集僚吏發之得寳貨數十巨櫝皆李
氏宮闈之物不𨽻於籍者黄中悉表上之太祖歎曰吾
府庫之物有籍貪黷者尚冒禁盗之况此亡國之遺物
乎贈黄中錢三百萬以旌其潔黄中唐相眈四世孫也
年七歲以童子舉及第李文公昉贈之詩曰七歲神童
古所難賈家門户有衣冠十人科第排頭上五部經書
誦舌端見榜不知名字貴登筵未識管絃歡從今穩上
青雲去萬里誰能測羽翰至太平興國中遂叅大政年
五十六以卒太宗厚恤其家謂其母曰勿以諸孫及私
門之窘自撓朕嘗記之也黄中之孫種民者元豐中為
宰相蔡確所用官大理寺丞鍜鍊故相陳恭公執中之
子世孺與其婦獄至極典天下寃之又以蔡確風㫖就
府第問同知樞密院呂公公著呼公之子希純及老嫗
立庭下問世孺妻呂氏請求事以枷捶脅之希純等曰
呂氏因樞密之姪嘗以此事來告樞密樞密不語垂涕
而已竟無以為罪神宗知之怒曰元無㫖就問呂公著
賈種民小臣輒敢凌辱執政特衝替黄中之後衰矣
　賈黄中字媧民滄州人唐相耽之裔所贈詩或云竇
　儀年十五舉進士授校書郎集賢校理左拾遺補闕
　嶺南平為采訪使江南平知昇州召還知制誥遷翰
　林學士太宗多召見訪以時政得失對曰職當書詔
　思不出位太宗益重之除給事中叅知政事太宗召
　見其母王氏命之坐謂曰教子如是今之孟母也性
　端重守家法多知臺閣故事朝之典禮資以損益當
　時名士皆出其門有文集行於世三十卷公與宋白
　李至呂蒙正蘇易簡五人同拜翰林學士時承㫖扈
　蒙贈詩曰五鳳齊飛入翰林其後皆為名臣
　
　聞見録卷六
欽定四庫全書
　聞見録卷七　　　　　　宋　邵伯溫　撰
范魯公質舉進士和凝為主文愛其文賦凝自以第十
三登第謂魯公曰君之文宜冠多士屈居第十三者欲
君傳老夫衣鉢耳魯公以為榮至先後為相有獻詩者
云從此廟堂添故事登庸衣鉢亦相傳周祖自鄴舉兵
向闕京師亂魯公隱於民間一日坐封丘巷茶肆中有
人貎怪陋前揖曰相公無慮時暑中公所執扇偶書大
暑去酷吏清風來故人詩二句其人曰世之酷吏寃獄
何止如大暑也公他日當深究此弊因携其扇去公惘
然久之後至祅廟後門見一土偶短鬼其貎肖茶肆中
見者扇亦在其手中公心異焉亂定周祖物色得公遂
至大用公見周祖首建議律條繁廣輕重無據吏得以
因縁為姦周祖特詔詳定是為刑統
范魯公戒子孫詩其略曰戒爾學立身莫若先孝悌怡
怡奉親長不敢生驕易戰戰復兢兢造次必於是戒爾
學干禄莫若勤道藝嘗聞諸格言學而優則仕不患人
不知惟患學不至戒爾逺恥辱恭則近乎禮自卑而尊
人先彼而後已相鼠與茅鴟宜鑒詩人刺戒爾勿曠放
曠放非端士周孔垂名教齊梁尚清議南朝稱八達千
載穢青史戒爾勿嗜酒狂藥非佳味能移謹厚性化為
凶險類古今傾敗者歴歴皆可記戒爾勿多言多言衆
所忌茍不慎樞機災戹從此始是非毁譽間適足為身
累舉世重交游擬結金蘭契忿怨從是生風波當時起
所以君子性汪汪淡如水舉世好奉承昻昻増意氣不
知奉承者以爾為玩戱所以古人疾籧篨與戚施舉世
重任俠俗呼為氣義為人赴急難往往䧟刑制所以馬
援書勤勤告諸子舉世賤清素奉身好華侈肥馬衣輕
裘揚揚過閭里雖得市童憐還為識者鄙恭惟祖宗所
用宰輔皆忠厚篤實之士獨魯公為之稱首余讀國史
得其詩録以為子孫之戒
僧海妙者謂余言昔出入丁晉公門下公作相時鑿池
養魚覆以板每客至去板釣鮮魚斫膾其餚饌珍異不
可勝數後自朱崖以秘書少監移光州海妙往見之公
野服杖屨行山中觀村民採茶勞其辛苦人不知為晉
公也公與海妙相别曰吾不死五年趙元昊叛邊事起
朝廷更用大臣公無疾沐浴衣冠臥佛堂中而薨
元豐二年予居洛有老父年八九十自云少日隨丁晉
公至朱崖頗能道當時事問之老人曰公自分司西京
貶崖州某從行至龍門南彭婆鎮公病瘧夜遇盜失物
甚多至今有玉椀在頴陽富家盜所質也至崖州久之
某辭歸公授以蠟丸戒曰後西京知府與㑹府官即投
之某如所教知府王欽若也對府官得之不敢開遽以
奏乃自陳乞歸表也其中云雖滔天之罪大而立主之
功髙繼有㫖復祕書監移光州嗟夫任智數者君子所
不為也世謂丁晉公王冀公皆任智數如老人之言則
晉公又出冀公之上矣
王内翰禹偁字元之濟州鉅野人世農家九嵗為歌詩
畢士安作州從事亟稱之長益能文有場屋聲登太平
興國八年進士第召試相府擢右拾遺直史館因北敵
犯邊獻書建和議太宗賞之宰相趙普尤加器重至景
德間卒用其議與北通好又與夏侯嘉正羅處約杜鎬
同校三史多所是正進左司諫知制誥因論徐鉉為人
誣告内翰辨其非罪責商州團練副使尋召入翰林為
學士孝章皇后上仙詔遷梓宫於故燕國長公主第羣
臣不為服内翰言后嘗母儀天下當遵用舊禮罪以謗
謫知滁州真宗即位以直言應詔召為知制誥咸平初
修太祖實録與宰相論不合又以謗謫知黄州移蘄州
死於官其平生大節如此故所著建隆遺事一曰篋中
記自敘甚祕蓋曰吾太祖皇帝諸生也一代之事皆目
所見者考於國史或有不同一曰上性嚴重少言酷好
看書雖在軍中手不釋卷若聞人間有奇書不恡千金
以求之顯德初從世宗南征初平淮甸有纖人譛於上
世宗曰趙某自下夀州私有重車數乘世宗遣人伺察
之果有籠篋數車遽令别入行在面開之無他物惟書
數千卷世宗異之召上諭之曰卿方為朕作將帥辟土
疆當堅甲利兵何用書為上頓首謝曰臣無奇謀上賛
聖德濫膺寄任嘗恐不迨所以聚言觀覽欲廣見聞増
智慮也世宗曰善史曰上北征之夕次陳橋驛羅彦環
等獻中央之服立上為天子請登馬南歸才出驛門上
勒馬不前謂諸將校曰我有號令能稟之乎諸將皆伏
地聽命上曰爾輩自貪爵賞逼我為君今入京師不得
輒恣劫掠依吾令即當有重賞不然則連羣撥隊有斧
鉞之誅諸將皆再稟命戎馬遂行既入國門兵至如賓
秋毫不犯先是京城居人聞上至皆大恐將謂循五代
之弊縱士卒剽掠既見上號令兵士即時解甲歸營市
井不動略無搔擾衆皆大喜又聞上驛前誡約之事滿
城父老皆相賀曰五代天子皆以兵威强制天下未有
德信黎庶者今上踐阼未終日而有愛民之心吾輩老
矣何幸見真天子之御世乎自唐末至五代藩方節制
皆不稟朝命上踐阼豁達大度推赤心以待之繇是諸
路節將懐德畏威不敢跋扈歲時貢奉無闕朝廷亟召
亟至皆執藩臣之節甚恭識者知徳威之行矣太平之
基立矣又曰杜太后度量恢廓有才智國初内助為多
上初自陳橋即帝位進兵入城人先報曰㸃檢(上時官/為㸃檢)
已作天子歸矣時后寢未興聞報安臥不答晉王輩皆
驚躍奔走出迎(晉王後受命/是為太宗)斯須有上親信人至入白
后后乃徐徐而起曰吾兒素有大志果有今日矣俄頃
上至見后於堂上衆皆賀之惟后愀然不樂上甚訝之
左右進白后曰臣聞母以子貴自古如此后子今作天
子胡為不樂后謂上曰吾聞為君不易且天子者致身
於兆庶之上若治得其道則此位可尊或失馭則欲為
匹夫不得是吾所以憂也子宜勉之上再拜曰謹受教
又曰乾德開寳間天下將大定惟河東未遵王化而疆
土實廣國用豐羡上愈節儉宮人不及二百猶以為多
又宮殿内惟掛青布縁簾緋絹帳紫紬褥御衣止赭袍
以綾羅為之其餘皆用絁絹晉王已下因侍宴禁中從
容言服用太草草上正色曰爾不記居甲馬營中時耶
上雖貴為萬乘其不忘布衣時事皆如此又曰開寳末
議遷都於洛晉王言京師屯兵百萬全藉汴渠漕運東
南之物贍養之若遷都於洛恐水運艱阻闕於軍儲上
省表不報命留中而已異日晉王宴見從容又言遷都
非便上曰遷洛未已久當遷雍晉王叩其㫖上曰吾將
西遷者無它欲據山河之勝而去冗兵循周漢之故事
以安天下也晉王又言在德不在險上不答晉王出上
謂侍臣曰晉王之言固善姑從之不出百年天下民力
殫矣又曰上享天下十七年左右内臣有五十餘員止
令掌宮掖中事未嘗令預政事或有不得已而差出外
方止令幹一事不得妄採聽他事奏陳天下以為幸開
寳末差内臣禱名山大川俄有黄門於洞穴採得怪石
有類羊形以為異而獻之上曰此是墳墓中物何用獻
為命碎其石仍杖其黄門逐之不受内臣所媚皆如此
又曰乾德初浙西錢俶來朝上待之甚厚俶方到闕自
晉王丞相及中外臣僚有表章五十餘封請留俶上曰
錢俶在本國歲修職貢無闕今又委質來朝若利其土
宇而留之殆非人主之用心何以示信於天下也奏俱
不納俶辭歸國賜與金幣名馬之外别以黄絹封署文
書一角付俶曰候至本國開之仍諭俶曰朕知卿忠勤
若朕嘗安健公則嘗有東南他人即不可也俶感泣拜
謝而去俶至錢塘開把中文字乃是晉王丞相已下請
留牋章五十餘封俶大驚以表稱謝上存心仁信類如
此嗚呼王内翰前輩諸公識與不識皆尊師之曰古之
遺直也伯溫晚生得其私書於海内兵火之餘取可傳
者列之
李文定公廸為學子時從种放明逸先生學將試京師
從明逸求當塗公卿薦書明逸曰有知滑州桞開仲塗
者奇才善士當以書通君之姓名文定携書見仲塗以
文卷為䞇與謁俱入久之仲塗出曰讀君之文須沐浴
乃敢見因留之門下一日仲塗自出題令文定與其諸
子及門下客同賦賦成驚曰君必魁天下為宰相令門
下客與諸子拜之曰異日無忘也文定以狀元及第十
年致位宰相仲塗門下客有桞某者後官至侍御史文
定公命長子東之娶其女不忘仲塗之言也文定所擬
賦題不傳如王沂公曾初作有物混成賦識者知其决
為宰相葢所養所學發為言辭者可以觀矣程明道先
生為伯溫云
寇萊公既貴因得月俸置堂上有老媼泣曰太夫人捐
館時家貧欲絹一匹作衣衾不可得不及公之今日也
公聞之大慟故居家儉素所臥青帷二十年不易或以
公孫𢎞事靳之公笑曰彼詐我誠尚何愧故魏野贈公
詩曰有官居鼎鼐無宅起樓臺後北使在廷目公曰此
無宅相公耶或曰公頗專奢縱非也葢公多典藩於公
㑹宴設則甚盛亦退之所謂甔石之儲嘗空於私室方
丈之食每盛於賓筵余得於公之甥王公丞相所作公
墓誌公遺事如此
張文定公齊賢河南人少為舉子貧甚客河南尹張全
義門下飲啖兼數人自言平時未嘗飽遇村人作願齋
方飽嘗赴齋後時見其家懸一牛皮取煑食之無遺太
祖幸西都文定公獻十䇿於馬前召至行宮賜衛士廊
飡文定就大盤中以手取食帝用拄斧擊其首問所言
十事文定且食且對略無懼色賜束帛遣之帝歸謂太
宗曰吾幸西都為汝得一張齊賢宰相也太宗即位齊
賢方赴廷試帝欲其居上甲有司置於丙科帝不悦有
㫖一榜盡除京官通判文定得將作監丞通判衡州不
十年位宰相矣
河南節度使李守正叛周高祖為樞密使討之有麻衣
道者謂趙普曰城下有三天子氣守正安得久未幾城
破先是守正子婦符彦卿女也相者謂貴不可言守正
曰有婦如此吾可知矣叛意乃决城破舉家自焚符氏
坐堂上不動兵入叱之曰吾父與郭公有舊汝輩不可
以無禮見加或白公命柴世宗納之後為皇后三天子
氣者周高祖柴世宗本朝藝祖同在軍中也麻衣道者
其異人乎
華山隱士陳摶字圖南唐長興中進士游四方有大志
隱武當山詩云他年南面去記得此山名本朝張鄧公
改南面為南嶽題其後云蘚壁題詩志何大可憐今老
華圖南葢唐末時詩也常乘白騾從惡少年數百欲入
汴州中途聞藝祖登極大笑墜騾曰天下於是定矣遂
入華山為道士葺唐雲臺觀居之藝祖召不至太宗召
以羽服見於延英殿顧問甚久送中書見宰輔丞相宋
琪問曰先生得𤣥黙修養之道可以教人乎曰摶不知
吐納修養之理假令白日冲天亦何益於聖世上博達
今古深究治亂真有道仁明之主正是君臣同德致理
之時勤心修煉無出於此琪等稱歎以其語奏帝益重
之帝初問以伐河東之事不答後師出果無功還華山
數年再召見謂帝曰河東之事今可矣遂克太原帝以
其善相人也遣詣南衙見真宗及門亟還問其故曰王
門厮役皆將相也何必見王建儲之議遂定後賜號為
希夷先生真宗即位先生已化因西祀汾陰幸雲臺觀
謁其祠加禮焉帝知建儲之有助也嗚呼世以先生為
神仙善人倫風鑒淺矣至康節先生實傳其道於先生
之細者尚以比漢四皓云
种先生放字明逸隱居終南山豹林谷聞華山陳希夷
先生之風往見之希夷先生一日令洒掃庭除曰當有
嘉客至明逸作樵夫拜庭下希夷挽之而上曰君豈樵
者二十年後當為顯官名聳聞天下明逸曰某以道義
來官禄非所問也希夷笑曰人之貴賤莫不有命貴者
不可為賤亦猶賤者不可為貴也君骨相當爾雖晦迹
山林恐竟不能安異日自知之後明逸在真廟朝以司
諫赴召帝携其手登龍圖閣論天下事葢眷遇如此及
辭歸山遷諫議大夫東封改給事中西祀改工部侍郎
希夷又謂明逸曰君不娶可得中夀明逸從之至六十
歲卒先是希夷為明逸卜上世葬地於豹林谷下不定
穴既葬希夷見之言地固佳安穴稍後世世當出名將
明逸不娶無子自其姪世衡至今為將帥有聲希夷既
上表定日解化於華山張超谷石室中明逸立碑敘希
夷之學曰明皇帝王伯之道云嗚呼仙者非希夷而誰
歟
錢若水為舉子時見陳希夷於華山希夷曰明日當再
來若水如期往見有一老僧與希夷擁地罏坐僧熟視
若水久之不語以火箸畫灰作做不得三字徐曰急流
中勇退人也若水辭去希夷不復留後若水登科為樞
密副使年才四十致政希夷初謂若水有仙風道骨意
未決命老僧者觀之僧云做不得故不復留然急流中
勇退去神仙不逺矣老僧麻衣道者也希夷素所尊禮
云
康節先生嘗誦希夷先生之語曰得便宜事不可再作
得便宜處不可再去又曰落便宜是得便宜故康節詩
云珍重至人嘗有語落便宜是得便宜葢可終身行之也
李文靖公作相嘗讀論語或問之公曰沆為宰相如論
語中節用而愛人使民以時兩句尚未能行聖人之言
終身誦之可也
咸平景德中李文靖公沆在相位王文正公旦知政事
時西北二方未平羽書邊報無虚日上既宵旰二公寢
食不遑文正公歎曰安得及見太平吾輩當優游矣文
靖公曰國家有强敵外患足以警懼異日天下雖平上
意浸滿未能高拱無事某老且死君作相時當自知之
無深念也及北鄙和好西陲款附於是朝陵展禮封山
行慶巨典盛儀無所不講文靖已死文正既衰疲於賛
導每歎息曰李文靖真聖人也故當時謂文靖為聖相
呂文穆公諱蒙正微時於洛陽之龍門利渉院土室中
與温仲舒讀書(其室中今/有畫像)有詩云八灘風急浪花飛手
把魚竿傍釣磯自是鉤頭香餌别此心終待得魚歸又
云怪得池塘春水滿夜來雷雨起南山後狀元及第位
至宰相温仲舒第三人及第官至尚書公在龍門時一
日行伊水上見賣瓜者意欲得之無錢可買其人偶遺
一枚於地公悵然取食之後作相買園洛城東南下臨
伊水起亭以饐瓜為名不忘貧賤之義也
　
　
　
　
　
　
　
　
　
　
　
　聞見録卷七
欽定四庫全書
　聞見録卷八　　　　　　宋　邵伯温　撰
呂文穆公既致政居於洛今南州坊張觀文宅是也真
宗祀汾隂過洛文穆尚能迎謁至囘鑾已病帝為幸其
宅坐堂中(宅後歸張氏御坐/人不敢居正寢)問曰卿諸子孰可用公對
曰臣諸子皆豚犬不足用有姪夷簡任潁川推官宰相
才也帝記其語遂至大用文靖公也先是富韓公之父
貧甚客文穆公門下一日白公曰某兒子十許歲欲令
入書院事廷評太祝公許之其子韓公也文穆見之驚
曰此兒他日名位與吾相似亟令諸子同學供給甚厚
文穆兩入相以司徒致仕後韓公亦兩入相以司徒致
仕文穆知人之術如此文靖公亦受其術文潞公自兖
州通判代歸文靖一見奇之問潞公曰有兖州墨携以
來明日潞公進墨文靖熟視久之葢欲相潞公手也薦
潞公為殿中侍御史為從官平貝州出入將相五十年
以太師致仕年踰九十天下謂之文富二公者皆出呂
氏之門嗚呼盛哉
呂文靖公為相章獻太后垂簾同聽政李宸妃薨章獻
祕之欲以宮人常禮治喪於外文靖早朝留身奏曰聞
禁中貴人暴薨喪禮宜從厚章獻遂挽仁宗入内少頃
獨坐簾下召文靖問曰一宮人死相公云云何與公曰
臣待罪宰相事内外無不當預章獻怒曰相公欲離間
吾母子耶公從容對曰陛下不以劉氏為念臣不敢言
尚念劉氏也喪禮宜從厚章獻悟遽曰宮人李宸妃也
且奈何文靖乃請治喪皇儀殿太后與帝舉哀後苑百
官奉靈轝繇西華門以出用一品禮殯洪福寺公又謂
入内都知羅崇勲曰宸妃當以后服殮用水銀實棺異
時莫道夷簡不曽說來章獻皆從之後章獻上仙燕王
謂仁宗言陛下李宸妃所生妃死以非命仁宗號慟毁
頓不視朝者累日下哀痛之詔自責尊宸妃為皇太后
諡章懿甫畢章獻殿􁏟幸洪福寺祭告易梓宮帝親哭
視之后玉色如生冠服如皇太后者以有水銀沃之故
不壊也帝歎息曰人言其可信哉待劉氏加厚使仁宗
孝德章獻母道兩全文靖公先見之明也嗚呼智哉
呂文靖公致政居鄭州范文正公自參知政事出為河
東陜西宣撫使過鄭見文靖問曰叅政出使何也文正
曰某在朝無補自謂此行欲圖報於外文靖笑曰叅政
誤矣既跬歩去朝廷豈能了事文正聞其言始有悔意
未幾除資政殿學士知邠州兼陜西四路安撫使時富
韓公亦自樞密副使為河北宣撫使將還朝除資政殿
學士知鄆州兼四路安撫使嗚呼文靖公既老其料天
下事尚如此智數絶人逺矣
至和間仁宗不豫一日少間思見宰執執政聞召亟往
呂文靖為相使者相望於路促其行公按轡益緩至禁
中諸執政已見上上體未平待公久稍倦不樂曰病中
思見卿何緩也文靖徐曰陛下不豫久不視朝外議頗
異臣待罪宰相正晝自通衢馳馬入内未便帝聞其言
咨歎久之諸公始有愧色又文靖夫人因内朝皇后曰
上好食糟淮白魚祖宗舊制不得取食味於四方無從
可致相公家夀州當有之夫人歸欲以十奩為獻公見
問之夫人告以故公曰兩奩可耳夫人曰以備玉食何
惜也公悵然曰玉食所無之物人臣之家安得有十奩
也嗚呼文靖公者其智絶人類此
孫文懿公眉州眉山人少時家貧欲典田赴試京師自
經縣判狀尉李昭言戲之似君人物求試京師者有幾
文懿以第三登第後判審官院李昭言者赴調見公恐
甚意公不忘前日之言也公特差昭言知眉州又公嘗
聚徒榮州貧甚得束脩之物持歸為一村鎮鎮將悉税
之至公任監左藏庫鎮將者部州絹綱至見公愧懼公
慰謝之以黄金一兩贈其歸其盛德如此
韓參政億李參政若谷王丞相隨未第時同於嵩山法
王寺讀書有一男子自言善相曰王君宰相才也韓李
二君皆當為執政王君官雖高子孫不及韓李二君之
盛後韓參政之子綘縝皆為宰相維為參知政事李參
政之子淑領三院學士有文名兩家曽孫官學至今不
衰王丞相之後微矣異哉韓參政之孫宗師侍郎云
韓參政億李參政若谷未第時皆貧同途赴試京師共
有一席一毡乃割分之每出謁更為僕李先登第授許
州長社縣主簿赴官自控妻驢韓為負一箱將至長社
三十里李謂韓曰恐縣吏來箱中止有錢六百以其半
遺韓相持大哭别去次舉韓亦登第後皆至參知政事
世為婚姻不絶韓參政之孫宗師侍郎云
慶厯三年范文正公作參知政事富文忠公作樞密副
使時盜起京西掠商鄧均房光化知軍棄城走奏至二
公同對上前富公乞取知軍者行軍法范公曰光化無
城郭無甲兵知軍所以棄城乞薄其罪仁宗可之罷朝
至政事堂富公怒甚謂范公曰六丈要作佛耶范公笑
曰人何用作佛某之所言有理少定為君言之富公益
不樂范公從容曰上春秋鼎盛豈可教之殺人至手滑
吾輩首領皆不保矣富公聞之汗下起立以謝曰非某
所及也富公素以父事范公云
薛簡肅公知成都范蜀公方為舉子一見愛之館於府
第俾與子弟講學每曰范君廊廟人也公益自謙退乘
小駟至銅壺閣下即步行趨府門踰年人不知為師客
也簡肅還朝載蜀公以去或問簡肅曰自成都歸得何
奇物曰蜀珍産不足道吾歸得一偉人耳時二宋公有
大名一見與公為布衣交及同賦長嘯却胡騎公賦成
人爭傳誦之公後為賢從事其所立溫公自以為不可
及也嗚呼簡肅公者可謂知人矣
胡先生瑗判國子監其教育諸生皆有法安厚卿樞密
在席下厚卿苦癎疾凡聚立廡下升堂聽講說人衆疾
輒作先生使人掖之以歸調䕶甚至厚卿登科疾良愈
或以與文康公苦淋疾為樞密使疾自平正同葢人之
疾病隨血氣之通塞氣血既快疾亦自愈也先生每語
諸生食飽未可據按或久坐皆於氣血有傷當習射投
壺游息焉是亦食不語寢不言之遺意也程伊川曰凡
從安定先生學者其醇厚和易之氣望之可知也國子
監舊有先生祠紹聖初林自為博士聞於朝徹去
尹師魯謫崇信軍節度副使移筠州監酒得疾時范文
正公知鄧州聞於朝乞師魯就醫於鄧仁宗許之師魯
至文正日挾醫以往調䕶甚備師魯無甚苦也一日文
正偶以事未往師魯遣人招之文正亟往師魯隱几端
坐已瞑目矣文正伏而呼之師魯復開目文正問曰何
所見也師魯從容曰亦無鬼神亦無恐怖復閉目而絶
呂獻可病手書以墓銘委司馬溫公公亟省之獻可已
瞑目矣公伏而呼之曰更有以見囑乎獻可復開目曰
天下尚可為君實其自愛遂閉目以絶嗚呼大君子於
死生去來不變葢如此至於平生以道義相推重者獨
不能忘也
王懿恪公拱辰與歐陽文忠公同年進士文忠自監元
省元赴廷試銳意魁天下明日當唱名夜備新衣一襲
懿恪輒先衣以入文忠怪焉懿恪笑曰為狀元者當衣
此至唱名果第一後懿恪文忠同為薛簡肅公子壻文
忠先娶懿恪夫人之姊再娶其妹故文忠有舊女壻為
新女壻大姨夫作小姨夫之戲懿恪早貴文忠自𨕖入
館職謫夷陵時懿恪已為知制誥後入翰林為學士盡
轉八座尚書熙寧初拜宣徽使遍歴藩府元豐初召還
赴院供職出判北京時賜笏頭毬露金帶佩魚如兩府
之所服者懿恪以表謝曰横金三紀未佩隨身之魚賜
帶萬釘改觀在廷之目也葢祖宗舊制見任兩府許笏
頭毬露金帶佩魚前任者非得㫖不許尚書翰林學士
於御仙花金帶上佩魚者元豐近制也惟方團胯帶乃
可佩魚毬露帶方團胯也故曰近制也文忠與懿恪雖
友壻文忠心少之文忠為參政時吏擬進懿恪僕射文
忠曰僕射宰相官也王拱辰非曽任宰相老不可改東
宮官以至拜宣徽使終身不至執政葢懿恪主呂文靖
文忠主范文正其黨不同云
天聖明道中錢文僖公自樞密留守西都謝希深為通
判歐陽永叔為推官尹師魯為掌書記梅聖俞為主簿
皆天下之士錢相遇之甚厚多㑹於普明院白樂天故
宅也有唐九老畫像錢相與希深而下亦畫其旁因府
第起雙桂樓西城建臨園驛命永叔師魯作記永叔文
先成凡千餘言師魯曰某止用五百字可記及成永叔
服其簡古永叔自此始為古文錢相謂希深曰君輩臺
閣禁從之𨕖也當用意史學以所聞見擬之故有一書
謂之都㕔閒話者諸公之所著也一時幕府之盛天下
稱之又有知名進士十人游希深永叔之門生王復王
尚恭為稱首時科舉法寛秋試府園醮㕔希深監試永
叔聖俞為試官王復欲往請懐州解永叔曰王尚恭作
解元矣王復不行則又曰解元非王復不可葢諸生文
賦平日已次第之矣其公如此當朝廷無事郡府多暇
錢相與諸公行樂無虚日一日出長夏門屏騎從同歩
至午橋訪郭隱君郭不知為動亦不加禮抵暮别去送
及門曰野人未嘗至府廷無從上謁謝錢相悵然謂諸
公曰斯人視富貴為如何可愧也郭君名延卿時年踰
八十少從張文定呂文穆公游以文行稱張呂二公相
繼入相薦於朝命以職官不出洛人至今呼為郭五秀
才庄云
謝希深歐陽永叔官洛陽時同游嵩山自潁陽歸暮抵
龍門香山雪作登石樓望都城各有所懐忽於烟靄中
有䇿馬渡伊水來者既至乃錢相遣㕑傳歌妓至吏傳
公言曰山行良勞當少留龍門賞雪府事簡無遽歸也
錢相遇諸公之厚類此後錢相謫漢東諸公送别至彭
婆鎮錢相置酒作長短句俾妓歌之甚悲錢相泣下諸
公皆泣下王沂公代為留守御吏如束濕諸公俱不堪
其憂日訝其多出游責曰公等自比寇萊公何如寇萊
公尚坐奢縱取禍貶死况其下者希深而下不敢對永
叔取手板起立曰以脩論之萊公之禍不在杯酒在老
不知退爾時沂公年已高若為之動公偉之永叔後用
沂公薦入館然猶不忘錢相或謂錢相薨易名者三卒
得美諡永叔之力云
賈内翰黯以狀元及第歸鄧州范文正公為守内翰謝
文正曰某晚生偶得科第願受教文正曰君不憂不顯
惟不欺二字可終身行之内翰拜其言不忘每語人曰
吾得於范文正者平生用之不盡也嗚呼得文正公二
字者足以為一代之名臣矣
狄武襄公青初以散直為延州指揮使時西夏用兵武
襄以智勇收奇功嘗被髮帶銅鑄人面突圍䧟陣往來
如神震畏懾服無敢當者而識達光逺賢士大夫翕然
稱之尤為范文正范忠獻韓正獻諸公所知文正公授
以春秋漢書曰為將而不知古今匹夫之勇耳武襄感
服自勉勵無怠後位樞密或告以當推狄梁公為逺祖
武襄愧謝曰某出田家少為兵安敢祖唐之忠臣梁公
者又或勸去鬢間字則曰某雖貴不忘本也每至韓忠
獻家必拜於廟廷之下入拜夫人甚恭以郎君之禮待
其子弟其異於人如此郭宣徽達少時人物已魁偉日
懐二餅讀漢書於京師州西酒樓上飢即食其餅沽酒
一升飲再讀書抵暮歸率以為常酒家異之後亦以散
直為延州指揮使范文正公為帥令主私藏端坐終日不
出門文正益任之韓魏公代文正公宣徽又事之魏公
尤器重屢立大功進至副都總管治平中召為簽書樞
密院楊太尉遂微時為文潞公虞候吏每燕㑹太尉獨
不食餘饌他人與之亦不顧潞公以此奇之公定貝州
太尉穴地道入城先登受上賞後官至節度使苗太尉
授為小官時客京師逆旅中未嘗出行同輩以為笑後
為名將帥官節度使兩除殿帥四人者其功業智勇貧
賤遇合略相似故并書之
杜祁公少時客濟源有縣令者能相人厚遇之與縣之
大姓相里氏議婚不成祁公亦别娶久之祁公妻死令
曰相里女子當作國夫人矣相里兄弟二人前却祁公
之議者兄也令召其弟曰秀才杜君人材足依也當以
女弟妻之議定其兄尤之弟曰杜君令之重客令之意
其可違兄悵然曰姑從之俾教諸兒讀書耳祁公未成
婚赴試京師登科相里之兄厚資往見公曰婚已定議
其敢違某既出仕頗憂門下無教兒讀書者爾兄遺却
之相里之兄大慙以歸祁公既娶相里夫人至從官以
兩郊禮奏異姓恩任相里之弟後官至員外郎任道司
門為先公云
余為潞州長子縣尉西寺中有王文康公祠其老僧為
余言文康公之父邑人也以教授村童為業有兒年七
八歲不能養欲施寺之祖師祖師善相謂曰兒相貴可
令讀書因以錢幣資之是謂文康公後公貴祖師已死
命寺僧因祠之文康公最受寇萊公之知因妻以女居
洛陽陶化坊洛人至今謂之西州王相公宅云有子益
恭益柔益柔官龍圖閣直學士有時名孫慎言慎行慎
術俱列大夫皆賢從康節先生交遊也
　
　聞見録卷八
欽定四庫全書
　聞見録卷九　　　　　　宋　邵伯溫　撰
富韓公初遊場屋穆修伯長謂之曰進士不足以盡子
之才當以大科名世公果禮部試下時太師公官耀州
公西歸次陜范文正公尹開封遣人追公曰有㫖以大
科取士可亟還公復上京師見文正辭以未嘗為此學
文正曰已同諸公薦君矣久為君闢一室皆大科文字
正可往就館時晏元獻公為相求婚於文正文正曰公
之女若嫁官人某不敢知必求國士無如富某者元獻
一見公大愛重之遂議婚公亦繼以賢良方正登第公
之立朝初以危言直道事仁宗為諫官至知制誥宰相
不悦故薦公以使不測之遼歐陽公上書引盧杞薦顔
真卿使李希烈事言宰相欲害公也不報公能使遼之
君臣誦公之言修好中國不復用兵者幾百年可謂大
功矣然公每不自以為功也使囘除樞密直學士又除
翰林學士又除樞密副使公皆以奉使無狀力辭不拜
且言遼既通好議者便謂無事邊備漸弛敵萬一敗盟
臣死且有罪非獨臣不敢受亦願陛下思金人玩弄我
朝之恥坐薪嘗膽不忘修政因以告納上前而罷逾月
復除樞密副使時元昊使辭羣臣班紫宸殿門帝俟公
綴樞密院班乃坐且使宰相章得象諭公曰此朝廷特
用非以使遼故也公不得已乃受嗚呼使遼之功偉矣
而不自有焉至知青州活飢民四十餘萬每自言以為
功也葢曰過於作中書令二十四考矣公之所以自任
者世烏得而窺之哉蘇内翰奉詔撰公墓道之碑首論
公使遼之功非公之心也伯溫先君子隱居謝聘與公
為道義交獨為知之
慶厯二年大遼以重兵壓境汎使劉六符再至求關南
十縣之地遼意叵測在廷之臣無敢行者富韓公往聘
面折遼之君臣遼辭屈増幣二十萬而和方富公再使
也受國書及口傳之詞於政府既行謂其副曰吾為使
者而不見國書萬一書辭與口傳者異則吾事敗矣發
書視之果不同公馳還見仁宗具論之曰政府固為此
欲置臣於死臣死不足惜奈國命何仁宗召宰相呂夷
簡面問之夷簡從容袖其書曰恐是誤當令改定富公
益辨論不平仁宗問樞密使晏殊曰夷簡决不肯為此
真恐誤耳富公怒曰晏殊姦邪黨呂夷簡以欺陛下富
公晏公之壻也富公忠直如此契丹既平仁宗深念富
公之功御史中丞王拱辰對曰富弼不能止敵人谿壑
無厭之求念陛下止一女若遼乞和親弼亦忍棄之乎
帝正色曰朕為天下生靈一女非所惜拱辰驚懼知言
之不可入因再拜曰陛下言及於此天下幸甚嗚呼吾
仁宗聖矣哉拱辰葢呂丞相之黨云
至和間富公當國立一舉三十年推恩之法葢公與河
南進士叚希元魏升平同場屋相善公作相不欲私之
故為天下之制二人俱該此恩希元官至太子中舍致
仕轉殿中丞升平官至大理寺丞此法至今行之嗚
呼為宰相者能如富公可謂賢矣升平既卒公念之
不忘招其子宜與子孫講學公薨宜亦老猶居門下至
崇寧間立試門客法宜不為新學始求去仁宗末年富
公自相位丁太夫人憂上遣使下詔起復者六七公竟
不起至其末云天下得一不孝子且將何用仁宗乃從
其請及英宗已即位魏公已遷左相故用富公為樞密
相魏公已下皆遷官富公亦遷戸部尚書公辭曰竊
聞陛下即位録用舊臣臣在憂服無可稱道乃取嘉祐
中臣在中書日嘗議建儲以此為效而推今日之恩嘉
祐中雖嘗汎議建儲之事仁宗尚祕其請其於陛下則
如在茫昧杳冥之中未見形象安得如韓琦等後來功
效之深切著明也又辭曰韓琦等七人委是有功可以
重疊受陛下官爵臣獨無一毫之效又辭曰韓琦等七
人於陛下有功有德獨臣於陛下無功不過在先朝有
議論絲髮之勞又辭曰琦等勲烈彰灼明如日星中外
執筆之士歌詠之不暇伏乞促令入謝以快羣望以此
見富公豈因不預定䇿而歉魏公哉
熙寧初富公再入與曽魯公並相呂公公弼為樞密使
韓公綘趙公槩馮公京趙公抃皆為叅知政事俱久次
王荆公安石拜參知政事乃薦呂公公著為御史中丞
有㫖特許不避公弼公弼不自安乞出除宣徽使判太
原府移秦州趙公槩致仕馮公趙公皆出富公判亳州
曽公判永興軍惟韓公綘與荆公在政府既而綘宣撫
陜西外拜昭文相荆公拜史館相綘失職以本官知鄧
州荆公遂拜昭文相司馬溫公除樞密副使以議新法
不合辭不拜出知永興軍呂公公著力言新法罷中丞
出知永州韓公維亦以論不合罷開封府知河陽昔與
荆公交遊揄揚之人皆退斥不用荆公獨用事乃以富
公為沮青苗法落使相散僕射判汝州荆公後以觀文
殿大學士知金陵乃薦呂惠卿為參知政事惠卿既得
位遂叛荆公出平日荆公移書有曰無使齊年知謂馮
公京葢荆公與馮公皆辛酉人又曰無使上知神宗始
不悦荆公矣惠卿又起李逢獄事連李士寧者蓬州人
有道術荆公居喪金陵與之同處數年意欲併中荆公
也又起鄭俠獄事連荆公之弟安國罪至追勒惠公求
害荆公者無所不至神宗悟急召荆公公不辭自金陵
泝流七日至闕復拜昭文相惠卿以本官出知陳州李
逢之獄遂解其黨數人皆誅死李士寧止於編配嗚呼
荆公非神宗保全則危矣再相不久復知金陵領宮祠
至死不用初韓公綘論助役與荆公同後拜史館相亦
為惠卿所不容出知定州
熙寧二年富公判亳州以提舉常平倉趙濟言公沮格
新法落武寧節度及平章以左僕射判汝州過南京張
公安道為守列迎謁騎從於庭張公不出或問公公曰
吾地主也已而富公来見張公門下客私相謂二公天
下偉人其議論何如立屏後聽張公接富公亦簡相對
屹然如山岳富公徐曰人固難知也張公曰謂王安石
乎亦豈難知者仁宗皇祐間某知貢舉院或薦安石有
文學宜辟以考校姑從之安石者既来凡一院之事皆
欲紛更之某惡其人檄以出自此未嘗與之語也富公
俛首有愧色蓋富公素喜王荆公至得位亂天下方知
其姦云
元豐六年富公疾病矣上書言八事大抵論君子小人
為治亂之本神宗語宰輔曰富弼有章疏来章惇曰弼
所言何事帝曰言朕左右多小人惇曰可令分析孰為
小人帝曰弼三朝老臣豈可令分析左丞王安禮進曰
弼之言是也罷朝惇責安禮曰左丞對上之言失矣安
禮曰吾輩今日曰誠如聖論明日曰聖學非臣所及安
得不謂之小人惇無以對是年五月大星殞於公所居
還政堂下空中如甲馬聲公登天光臺焚香再拜知其
將終也異哉公既薨司馬溫公范忠宣弔之公之子紹
庭紹京泣曰先公有自封押章疏一通殆遺表也二公
曰當不啓封以聞蘇内翰作公神道碑謂世莫知其所
言者是也神宗聞訃震悼出祭文遣中使設祭恩禮甚
厚政府方遣一奠而已朝廷故例前宰相以使相致仕
者給全俸富公以司徒使相致仕居洛自三公俸一百
二十千外皆不受公清心學道獨居還政堂每早作放
中門鑰入瞻禮家廟對夫人如賔客子孫不冠帶不見
平時謝客文潞公為留守時節往來富公素喜潞公昔
同朝更拜其母每勸潞公早退潞公愧謝既薨其子朝
議名紹廷字德先守其家法者也公兩女與其壻及諸
甥皆同居公之第家之事一如公無恙時毫髮不敢變
鄉里稱之建中靖國初朝廷擢德先為河北西路提舉
常平德先辭曰熙寧變法之初先臣以不行青苖法臣
不敢為此官上益嘉之除祠部員外郎崇寧中德先卒
鄭人晁詠之誌其墓文甚美獨不書辭提舉常平事有
所避也惜哉德先之子直柔事今上為同知樞密院事
韓魏公自樞密副使以資政殿學士知揚州王荆公初
及第為僉判每讀書至達旦略假寐日已高急上府多
不及盥潄魏公見荆公少年疑夜飲放逸一日從容謂
荆公曰君少年無廢書不可自棄荆公不答退而言曰
韓公非知我者魏公後知荆公之賢欲收之門下荆公
初不屈如召試館職不就之類是也故荆公熙寧日録
中短魏公為多每曰韓公但形相好爾作畫虎圖詩詆
之至荆公作相行新法魏公言其不便神宗感悟欲罷
其法荆公怒甚取魏公章送條例司疏駮頒天下又誣
呂申公有言藩鎭大臣將興晉陽之師除君側之惡自
草申公謫詞昭著其事因以揺魏公頼神宗之明眷禮
魏公終始不替魏公薨帝震悼親製墓碑恩意甚厚荆
公有挽詩云幕府少年今白髮傷心無路送靈輀猶不
忘魏公少年之語也
熙寧二年韓魏公自永興軍移判北京過闕上殿王荆
公方用事神宗問曰卿與王安石議論不同何也魏公
曰仁宗立先帝為皇嗣時安石有異議與臣不同故也
帝以魏公之語問荆公公曰方仁宗欲立先帝為皇子
時春秋未高萬一有子措先帝於何地臣之論所以與
韓琦異也荆公强辨類如此當魏公請册英宗為皇嗣
時仁宗曰少俟後宮有就閤者公曰後宮生子所立嗣
退居舊邸可也葢魏公有所處之矣然荆公終英宗之
世屢召不至實自慊也或云蔡襄亦有異議英宗知之
襄不自安出知福州治平初英宗即位有疾疾作請光
獻太后垂簾同聽政有入内都知任守忠者姦邪反復
間諜兩宮時司馬溫公知諫院呂諫議為侍御史凡十
數章請誅之英宗雖悟未施行宰相韓魏公一日出空
頭勑一道叅政歐陽公已簽叅政趙槩難之問歐陽公
曰何如歐陽公曰第書之韓公必自有說魏公坐政事
堂以頭子勾任守忠至立庭下數之曰汝罪當死責蘄
州團練副使蘄州安置取空頭敕填之差使臣即日押
行其意以謂少緩則中變矣嗚呼魏公真宰相也歐陽
公言吾為魏公作晝錦堂記云垂紳正笏不動聲色措
天下於太山之安者正以此
尹師魯以貶死其子朴方襁褓既長韓魏公聞於朝命
官魏公到北京薦為屬教育之如子弟朴少年有才所
為或過舉魏公掛師魯之像哭之朴亦早死嗚呼魏公
者可以謂之君子矣
張金部名方為白波三門發運使王司封名湛為副使
文潞公父令公名异為屬官皆相善張金部召去薦文
令公為代潞公為子弟讀書於孔目官張望家望嘗為
舉子頗知書後𨽻軍籍其諸子皆為儒學潞公少年好
遊令公怪責之潞公久不敢歸張望白令公曰郞君在
某家學問益勤苦不復遊矣因出潞公文數百篇令公
為之喜王司封欲以女嫁公其妻曰文彦博者寒薄其
可託乎乃已後潞公出入將相張望尚無恙公判河南
日母申國太夫人生日張望自河清來獻夀有詩云庭
下郞君為宰相門前故吏作將軍張望以子通籍封將
軍云望嘗曰吾子孫當以立門金石心為名長子靖與
潞公同年登科兄弟為監司者數人潞公遇之甚厚至
門字行諸孫益顯有為侍從者康節先生云嘗見張將
軍沈深雄偉有異於衆人能識潞公於童子時宜其有
後也
文潞公少時從其父赴蜀州幕官過成都潞公入江瀆
廟觀畫壁祠官接之甚勤且言夜夢神令洒掃祠庭曰
明日有宰相來官豈異日之宰相乎公笑曰宰相非所
望若為成都當令廟室一新慶厯中公以樞密直學士
知益州聽事之三日謁江瀆廟若有感焉方經營改造
中忽江漲大木數千章蔽流而下盡取以為材廟成雄
壯甲天下又長老曰公為成都日多宴㑹歲旱公尚出
遊有村民持焦榖苖來訴公罷㑹齋居三日禱於廟中
即日雨歲大稔異哉文潞公幼時與羣兒擊毬入柱穴
中不能取公以水灌之毬浮出司馬溫公幼與羣兒戲
一兒墮大水甕中已没羣兒驚走不能救公取石破其
甕兒得出識者已知二公之仁智不凡矣
　
　
　聞見録卷九
欽定四庫全書
　聞見録卷十　　　　　　宋　邵伯溫　撰
文潞公慶厯間以樞密直學士知成都府公年未四十
成都風俗喜行樂公多燕集有飛語至京師御史何郯
聖從蜀人因謁告歸上遣伺察之聖從將至潞公亦為
之動張俞少愚者謂公曰聖從之來無足念少愚因迎
見於漢州同郡㑹有營妓善舞聖從喜之問其姓妓曰
楊聖從曰所謂楊臺桞者少愚即取妓之項帕羅題詩
曰蜀國佳人號細腰東臺御史惜妖嬈從今喚作楊臺
栁舞盡春風萬萬條命其妓作栁枝詞歌之聖從為之
霑醉後數日聖從至成都頗嚴重一日潞公大作樂以
燕聖從迎其妓雜府妓中歌少愚之詩以酌聖從聖從
每為之醉聖從還朝潞公之謗乃息事與陶榖使江南
郵亭詞相類云張少愚者奇士潞公固重其人也
韓魏公留守北京李稷以國子博士為漕頗慢公公不
為較待之甚禮俄潞公代魏公為留守未至揚言云李
稷之父絢我門下士也聞稷敢慢魏公必以父死失教
至此吾視稷猶子也果不悛將庭訓之公至北京李稷
謁見坐客次久之公着道服出語之曰而父吾客也只
八拜稷不獲已如數拜之稷後移陜漕方五路興兵取
靈武稷隨軍威勢益盛一日早作入鄜延軍營軍士鳴
鼓聲喏帥种諤臥帳中未興諤忙之出對稷呼皷角將
問曰軍有幾帥曰太尉耳帥未升帳輒為轉運糧草官
鳴鼓聲喏何也借汝之頭以代運使者叱出斬之稷倉
皇引去怖甚不能上馬自此不敢入諤軍後朝廷遣給
事中徐禧同延安帥沈括副帥种諤領兵築永樂城諤
議不合括以聞朝廷留諤守延安括專永樂之役未至
夏人傾國圍永樂城已急監軍李舜舉衣襟作奏曰臣
無所恨願朝廷勿輕此賊李稷亦作奏但云臣千苦萬
苦也神宗得奏皆為之動城破既徐禧不知所在或云
降蕃張芸叟言有自西夏歸見之者舜自經死或云李
稷以酷虐乘亂為官軍所殺嗚呼稷不得其死宜哉
文潞公判北京有汪輔之者新除運判為人褊急初入
謁潞公方坐㕔事閱謁置按上不問入宅久之乃出輔
之已不堪既見公禮之甚簡謂曰家人須令沐髮忘見
運判勿訝輔之沮甚舊例監司至之三日府必作㑹公
故罷之輔之移文定日撿按府庫通判以次白公公不
答是日公家宴内外事並不許通輔之坐都㕔吏白侍
郞中家宴匙鑰不可請輔之怒破架閣庫鏁亦無從撿
按也密劾潞公不治神宗批輔之所上奏付潞公有云
侍中舊德故煩臥䕶北門細務不必勞心輔之小臣敢
爾無禮將别有處置之語潞公得之不言一日㑹監司
曰老謬無狀幸諸君寛之監司皆愧謝因出御批以示
輔之輔之皇恐逃歸託按郡以出未幾輔之罷嗚呼神
宗眷遇大臣沮抑小人如此可謂聖矣
元豐間文潞公以太尉留守西京未交印先就第廟坐
見監司府官唐介參政之子義問為轉運判官退謂其
客尹煥曰先君為臺官嘗言潞公今豈挾以為恨耶其
當避之煥曰潞公所為必有理姑聽之明日公交府事
以次見監司府官如常儀或以問公公曰吾未視府事
三公見庶僚也既交印河南知府見監司矣義問聞之
復謂煥曰微君殆有失於潞公也一日潞公謂義問曰
仁宗朝先參政為臺諫以言某謫官某亦罷相判許州
未幾某復召還相位某上言唐某所言正中臣罪召臣
未召唐某臣不敢行仁宗用某言起參政通判潭州尋
至大用與某同執政相知為深義問聞潞公之言至感
泣自此出入潞公門下後潞公為平章重事薦義問以
集賢殿修撰帥荆南嗚呼潞公之德度絶人葢如此
洛城之南東午橋距長夏門五里蔡君謨為記葢自唐
已來為游觀之地裴晉公緑野庄今為文定張公别墅
白樂天白蓮庄今為少師任公别墅池臺故基猶在二
庄雖隔城高槐古柳高下相連接午橋西南二十里分
洛堰司洛水正南十八里龍門堰引伊水以大石為杠
互受二水洛水一支自後載門入城分諸園復合一渠
繇天門街北天津引龍一橋之南東至羅門伊水一支
正北入城又一支東南入城皆北行分諸園復合一渠
由長夏門以東以北至羅門皆入於漕河所以洛中公
卿庶士園宅多有水竹花木之勝元豐初開清汴禁伊
洛水入城諸園為廢花木皆枯死故都形勢遂減四年
文潞公留守以漕河故道湮塞復引伊洛水入城入漕
河至偃師與伊洛滙以通漕運𨽻白波輦運司詔可之
自是由洛舟行河至京師公私便之洛城園圃復盛公
作亭河上榜曰漕河新亭元祐間公還政歸第以几杖
罇俎臨是亭士女從公遊洛焉
元豐五年文潞公以太尉留守西都時富韓公以司徒
致仕潞公慕唐白樂天九老㑹乃集洛中卿大夫年德
高者為耆英㑹以洛中風俗尚齒不尚官就資勝院建
大厦曰耆英堂命閩人鄭奐繪像其中時富韓公年七
十九文潞公與司封郎中席汝言皆七十七朝議大夫
王尚恭年七十六太常少卿趙丙祕書監劉几衛州防
禦使馮行已皆年七十五天章閣待制楚建中朝議大
夫王慎言皆七十二大中大夫張問龍圖閣直學士張
燾皆年七十時宣徽使王公拱辰留守北京貽書潞公
願預其㑹年七十一獨司馬溫公年未七十潞公素重
其人用唐九老狄兼謩故事請入㑹溫公辭以晚進不
敢班富文二公之後潞公不從令鄭奐自幕後傳溫公
像又至北京傳王公像於是預其㑹者凡十三人潞公
以地主攜妓樂就富公宅第一㑹至富公㑹送羊酒不
出餘皆次為㑹洛陽多名園古刹有水竹林亭之勝諸
老鬚眉皓白衣冠甚偉每宴集都人隨觀之潞公又為
同甲會司馬朝議旦程中散晌席司封汝言皆丙午人也
亦繪像資勝院其後司馬公與數公又為真率㑹有約
酒不過五行食不過五味惟菜無限楚正議違約増飲
食之數罰一㑹皆洛陽太平盛事也洛之士庶又生祠
潞公於資勝院溫公取神宗送潞公河南詩𨽻書於榜
曰竚瞻堂塑公像其中冠劍偉然都人事之甚肅初溫
公自以晚輩不敢預富文二公之㑹潞公㑹溫公曰某
留守北京遣人入大遼偵事囘云見遼主大宴羣臣伶
人劇戲作衣冠者見物必攫取懐之有從其後以挺扑
之者曰司馬端明耶君實清名在夷狄如此溫公愧謝
方潞公作耆英㑹時康節先生已下世有中散大夫吳
執中者少年登科皇祐初已作祕書丞不樂仕進覔休
致其年德不在諸公下居洛多杜門人不識其面獨與
康節相善執中未嘗一至公府其不預㑹者非潞公遺
之也文潞公嘗曰人但以某長年為慶獨不知閲世既
久内外親戚皆亡一時交遊凋零殆盡所接皆邈然少
年無可論舊事者正亦無足慶也范忠宣公亦曰或相
勉以攝生之理不知人非久在世之物假如丁令威千
歲化鶴歸鄉見城郭人民皆非則獨存何足樂者嗚呼
皆達理之言也
英宗即位侍御史呂誨獻可言歐陽修首建邪議推尊
濮安懿王有累聖德并劾韓琦曽公亮趙槩積十餘章
不從乞自貶又十餘章率其屬以御史敷告納帝前曰
臣言不效不敢居此位出知蘄州徙晉州神宗即位擢
天章閣待制復知諫院擢御史中丞帝方勵精求治一
日紫宸早朝二府奏事久日刻匽例隔登對官於後殿
須上更衣復坐以次賛引獻可待對於崇政司馬溫公
為翰林學士侍讀邇英閣亦趨賛善堂待召相遇朝路
並行而北溫公密問曰今日請對何所言獻可舉手曰
袖中彈文乃新參也溫公愕然曰王介甫素有學行命
下之日衆皆喜於得人奈何論之獻可正色曰君實亦
為此言耶安石雖有時名好執偏見不通物情輕信姦
囘喜人佞已聽其言則美施於用則疎若在侍從猶或
可容置諸宰輔天下必受其禍矣溫公又諭之曰與公
相知有所懐不敢不盡未見其不善之迹遽論之不可
獻可曰上新嗣位富於春秋朝夕謀議者二三執政爾
茍非其人則敗國事此乃腹心之疾治之惟恐不及顧
可緩耶語未竟閣門吏抗聲追班乃各趨以去溫公自
經筵退黙坐玉堂終思之不得其説既而縉紳間寖有
傳疏説者多以為大過未幾中書省置三司條例司相
與議論者以經綸天下為己任始變祖宗舊法專務聚
歛私立條目頒於四方妄引周官以實誅賞輔弼異議
不能囘臺諫從官力爭不能奪州郡或奉行微忤其意
則譴黜從之所用皆憸薄少年天下騷然於是昔之懐
疑者始愧仰歎服以獻可為知人溫公與安石相論辨
尤力神宗欲兩用之命溫公為樞密副使溫公以言不
從不拜以三書抵安石冀其或聽而改也安石如故所
為終安石不聽乃絶交溫公既出退居於洛每慨然曰
呂獻可之先見吾不及也獻可言安石不已出知鄧州
康節先生與獻可善方獻可初赴召康節與論天下事
至獻可謫官無一不如所言者故獻可之為鄧州也康
節寄以詩云一别星霜二紀中升沉音問不相通林間
談笑須歸我天下安危且係公萬乘几前當蹇諤百花
洲上略相從不知月白風清夜能憶伊川舊釣翁獻可
和云冥冥鴻羽在雲天邈阻風音已十年不謂聖朝求
治理尚容遺逸臥林泉羡君自有隨時樂顧我官閒飽
晝眠應笑無成三黜後病衰方始賦歸田獻可尋請宮
祠歸洛溫公康節日相往來獻可病自草章乞致仕曰
臣無宿疾偶值醫者用術乖方殊不知脉候有虚實隂
陽有逆順診察有摽本治療有先後妄投湯劑率任情
意差之指下禍延四肢寢成風痺遂難行歩非秪憚􁀰
盭之苦又將虞心腹之變勢已及此為之奈何雖然一
身之微固未足恤其如九族之託良以為憂是思納禄
以偷生不俟引年而還政葢以一身之疾喻朝政之病
也溫公康節日就臥内問疾獻可所言皆天下國家之
事憂憤不能忘未嘗一語及其私也一日手書託溫公
以墓銘溫公亟省之已瞑目矣溫公呼之曰更有以見
屬乎獻可復張目曰天下事尚可為君實勉之故溫公
誌其墓論獻可為中丞時則曰有侍臣棄官家居者朝
野稱其才以為古今少倫天子引參大政衆皆喜於得
人獻可獨以為不然衆莫不怪之居無何新為政者恃
其才棄衆任已厭嘗為奇多變更祖宗法専及斂民財
所愛信引拔時或非其人天下大失望獻可屢爭不能
及抗章條其過失曰誤天下蒼生者必此人也使久居
廟堂必無安靖之理又曰天下本無事但庸人擾之爾
誌未成河南監牧使劉航仲通自請書石既見其文仲
通復遲囘不敢書時安石在相位也仲通之子安世曰
成吾父之美可乎代書之仲通又隂祝獻可諸子勿摹
本恐非三家之福時用小人蔡天申為京西察訪置司
西都天申厚賂鐫工得本以獻安石天申初欲中溫公
安石得之掛壁間謂其門下士曰君實之文西漢之文
也獻可忍死謂溫公以天下尚可為當自愛後溫公相
天下再致元祐之盛獻可不及見矣天下誦其言而悲
之至溫公薨獻可之子由庚作挽詩云地下若逢中執
法為言今日再昇平記其先人之言也司馬溫公嘗曰
昔與王介甫同為羣牧司判官包孝肅公為使時號清
嚴一日羣牧司牡丹盛開包公置酒賞之公舉酒相勸
某素不喜酒亦强飲介甫終席不飲包公不能强也某
以此知其不屈
　
　
　
　
　
　
　
　
　
　
　
　
　聞見録卷十
欽定四庫全書
　聞見録卷十一　　　　　宋　邵伯溫　撰
神宗皇帝初召王荆公於金陵一見竒之自知制誥進
翰林學士荆公欲變更祖宗法度行新法退故老大臣
用新進少年溫公以謂不然力爭之神宗用荆公為參
知政事用溫公為樞密副使溫公以言不從辭不拜樞
密呂公弼因奏事殿上謂帝曰陛下用司馬為樞密光
以與王安石議論不同力辭今日必來決去就時溫公
待對立庭下帝指之曰已來矣帝又歎曰汲黯在庭淮
南寢謀溫公堅求去帝不得已乃除端明殿學士知永
興軍到官踰月上章曰臣之不才最出羣臣之下先見
不如吕誨公直不如范純仁程顥敢言不如蘇軾孔文
仲勇決不如范鎮誨於安石始參政事之時已言安石
為姦邪謂其必敗亂天下臣以謂安石止於不曉事與
狠愎爾不至如誨所言今觀安石汲引親黨盤據要津
擠排異已占固權寵嘗自以己意陰贊陛下内出手詔
以決外庭之事使天下之威福在已而謗議悉歸於陛
下臣乃自知先見不如誨逺矣純仁與顥皆安石素厚
安石拔於庶僚之中超處清要純仁與顥覩安石所為
不敢顧私恩廢公義極言其短臣與安石南北異鄉取
舍異道臣接安石素疎安石待臣素薄徒以屢嘗同僚
之故私心眷眷不忍輕絶而顯言之因循以至今日是
臣不負安石而負陛下甚多此其不如純仁與顥遠矣
臣承乏兩制逮事三朝於國家義則君臣恩猶骨肉覩
安石専逞其狂愚使天下生民被荼毒之苦宗廟社稷
有累卵之危臣畏懦惜身不早為陛下别白言之軾與
文仲皆疎逺小臣乃敢不避陛下雷霆之威安石虎狼
之怒上書對策指陳其失隳官獲譴無所顧慮此臣不
如軾與文仲遠矣人情誰不貪富貴戀俸禄鎮覩安石
熒惑陛下以佞為忠以忠為佞以是為非以非為是不
勝憤懣抗章極言因自乞致仕甘受醜詆杜門家居臣
顧惜禄位為妻子計包羞忍恥尚居方鎮此臣不如鎮
遠矣臣聞居其位者必憂其事食其禄者必任其患茍
或不然是為竊盜臣雖無似嘗受教於君子不忍以身
為竊盜之行今陛下惟安石之言是信安石以為賢則
賢以為愚則愚以為是則是以為非則非諂附安石者
謂之忠良詰難安石者謂之讒慝臣之才識固安石之
所愚臣之議論固安石之所非今日所言陛下之所謂
讒慝者也伏望聖恩裁處其罪若臣罪與范鎮同則乞
依范鎮例致仕若罪重於鎮或竄或誅所不敢逃帝必
欲用公召知許州令過闕上殿方下詔帝謂監察御史
裏行程顥曰朕召司馬光卿度光來否顥對曰陛下能
用其言光必來不能用其言光必不來帝曰未論用其
言如光者常在左右人主自可無過公果辭召命乞西
京留司御史臺以修資治通鑑後乞提舉嵩山崇福宫
凡四任歴十五年帝取所修資治通鑑命經筵讀之所
讀將盡而進未至則詔促之帝因與左丞蒲宗孟論人
才及溫公帝曰如司馬光未論别事只辭樞密一節朕
自即位以來惟見此一人帝之眷禮於公不衰如此特
公以新法不罷義不可起元豐官制成帝曰御史大夫
非用司馬光不可蔡確進曰國是方定願少俟之至元
豐七年秋資治通鑑書成進御時拜公資政殿學士賜
帶如二府品數者修書官皆遷秩召范祖禹及公子康
為館職時帝初微感疾既安語宰輔曰來春建儲以司
馬光吕公著為師保帝意以為非二公不可託聖子也
至來春三月未及建儲而帝升遐神宗知公之深如此
當熙寧初荆公建新法之議帝惑之至元豐初聖心感
悟退荆公不用者七年欲用公為御史大夫為東宫師
保葢將倚以為相也烏乎天下不幸帝未及用公而崩
此後世所以有朋黨之禍也
司馬溫公為西京留臺每出前驅不過三節後官宫祠
乗馬或不張蓋自持扇障日程伊川謂曰公出無從騎
市人或不識有未便者公曰某惟求人不識爾王荆公
辭相位居鍾山惟乗驢或勸其令人肩輿公正色曰自
古王公雖不道未嘗敢以人代畜也烏乎二公之賢多
同至議新法不合絶交惜哉
司馬溫公閒居西洛著書之餘記本朝事為多曰齋記
曰日記曰記聞者不一也今亡矣時與王介甫已絶其
記介甫則直書善惡不隱曰王安石字介甫撫州臨川
人舉進士有名於時慶厯二年第五人登科初簽署揚
州判官後知鄞縣好讀書能強記雖後進投藝及程試
文有美者讀一過輙成誦在口終身不忘其屬文動筆
如飛初若不措意文成觀者皆服其精妙友愛諸弟俸
禄入家數日輙無為諸弟所費用家道屢空一不問議
論髙竒能以辨博濟其説人莫能詘始為小官不汲汲
於仕進皇祐中文潞公為宰相薦安石及張瓌曾公定
韓維四人恬退乞朝廷不次進用以激澆競之風有旨
皆籍記其名至和中召試館職固辭不就乃除羣牧判
官又辭不許乃就職少時懇求外補得知常州繇是名
重天下士大夫恨不識其面朝廷嘗欲授以美官惟患
其不肯就也自常州徙提點江南西路刑獄嘉祐中除
館職三司度支判官固辭不許未幾命修起居注辭以
新入館職中先進甚多不當超處其右章十餘上有旨
令閤門吏齎敕就三司授之安石不受吏隨而拜之安
石避之於厠吏置敕於案而去安石使人追而與之朝
廷卒不能奪嵗餘復申前命安石又辭七八章乃受尋
除知制誥自是不復辭官矣伯溫惜其不𫝊於代故表
出之
熙寧初朝廷遣大理寺丞蔡天申為京西察訪樞密挺
之子也至西京以南資福院為行臺挾其父勢妄作威
福震動一路河南尹李中師待制轉運使李南公等日
蚤晩衙之甚恭時司馬溫公判留司御史臺因朝謁應
天院神御殿天申者獨立一班葢尹以下不敢相壓也
既報班齊溫公呼知班曰引蔡寺丞歸本班知班引天
申立監竹木務官富贊善之下葢朝儀位著以官為髙
下朝謁應天院留臺職也天申即日行
司馬溫公既居洛時往夏院展墓省其兄郎中公為其
羣從鄉人説書講學或乗興遊荆華諸山以歸多遊壽
安山買甆窰畔為休息之地嘗同范景仁過韓城抵登
封憩峻極下院登嵩頂入崇福宫㑹善寺由轘轅道至
龍門遊廣愛奉先諸寺上華嚴閣千佛嵓尋髙公堂渡
潛溪入廣化寺觀唐郭汾陽鐵像涉伊水至香山皇龕
憩石樓臨八節灘過白公顯堂凡所經從多有詩什自
作序曰遊山録士大夫爭𫝊之公不喜肩輿山中亦乗
馬路險策杖以行故嵩山題字曰登山有道徐行則不
困措足于平穩之地則不跌慎之哉其旨逺矣方公退
居于洛也齊物我一窮通若將終身焉一日出相天下
則功被社稷澤及生靈嗚呼真古所謂大丈夫矣
元豐四年官制書成神宗自禁中帖定圖本出先謂宰
輔曰官制將行欲取新舊人兩用之又曰御史大夫非
司馬光不可蔡確進曰國是方定願少遲之王珪亦助
之又有旨范純仁弟純粹自京東提舉常平移陜西轉
運判官上殿帝問純仁無恙純粹曰臣兄純仁無恙帝
方悟時純仁為西京留臺尋除直龍圖閣
元豐變法之後重以大興大獄天災數見盜賊紛起民
不聊生神宗悔之欲復祖宗舊制更用舊人遽厭代未
暇而德音詔墨具在也司馬溫公自與王荆公論不合
不拜樞宻使退居西洛負天下重望十五年矣故哲宗
即位宣仁后同聽政首起公為宰相其於政事不容有
回忌也故公取其害民之尤甚者罷之王荆公嘗有恙
歎曰終始謂新法為不便者獨司馬君實耳蓋賢其賢
而不敢怨也或謂公曰元豐舊臣如章惇吕惠卿軰皆
小人它日有以父子之義間上則朋黨之禍作矣不可
不懼公正色曰天若祚宋當無此事遂改之不疑嗚呼
公之勇猛孟軻不如也若曰當叅用元豐舊臣共變其
法以絶異時之禍實公所不取也自國朝治亂論曰元
祐黨者豈非天哉後世得公之言可以流涕痛哭矣
王荆公知明州鄞縣讀書為文章二日一治縣事起堤
堰決陂塘為水陸之利貸穀與民立息以償俾新陳相
易興學校嚴保伍邑人便之故煕寧初為執政所行之
法皆本於此然荆公知行于一邑則可不知行于天下
不可也又所遣新法使者多刻薄小人急於功利遂至
決河為田壞人墳墓室廬膏腴之地不可勝紀青苗雖
取二分之利民請納之費至十之七八又公吏冐民新
舊相因其弊益繁保甲保馬尤有害天下騷然不得休
息蓋祖宗之法壹變矣獨役法新舊差募二議俱有弊
吳蜀之民以雇役為便秦晉之民以差役為便荆公與
司馬溫公皆早貴少歴州縣不能周知四方風俗故荆
公主雇役溫公主差役雖舊典亦有弊蘇内翰范忠宣
溫公門下士復以差役為未便章子厚荆公門下士復
以雇役為未盡内翰忠宣子厚雖賢否不同皆聰明曉
吏治兼知南北風俗其所論甚公各不私於所主元祐
初溫公復差役改雇役子厚議曰保甲保馬一日不罷
有一日害如役法則煕寧初以雇役代差役議之不詳
行之太速故後有弊今復以差役代雇役當詳議熟講
庶幾可行而限止五日太速後必有弊溫公不以為然
子厚對太皇太后簾下與溫公爭辯至言異日難以奉
陪喫劒太后怒其不遜子厚罪去蔡京者知開封府用
五日限盡改畿縣雇役之法為差役至政事堂白溫公
公喜曰使人人如待制何患法之不行紹聖初子厚入
相復議以雇役改差役置司講論乆不決蔡京兼提舉
白子厚曰取熙寧元豐法施行之耳尚何講為子厚信
之雇役遂定蔡京前後觀望反覆賢如溫公暴如子厚
皆足以欺之真小人耳溫公已病改役法限五日欲速
行故利害未盡議者謂差役雇役二法兼用則可行雇
役之法凡家業至三百千者聽充又許假借府史胥徒
雇之無害衙前非雇上戸有物力行止之人則主官物
䕶綱運有侵盜之患矣唯當革去管公庫公㕑等事雖
不以坊場河渡酬其勞可也雇役則皆無賴少年應募
不自愛惜其弊不可勝言故曰差雇二法並作並用則
可行也荆公新法農田水利當時自不能久行保甲保
馬等相繼亦罷獨青苗散斂至建炎中國亂始罷嗚呼
荆公以不行新法不作宰相溫公以行新法不作樞宻
副使神宗退溫公而用荆公二公自此絶
王荆公天資孝友俸禄入門諸弟輙取以盡不問其子
雱既長専家政則不然也荆公諸弟皆有文學安禮者
字和甫事神宗為右丞氣豪玩世在人主前不屈也一
日宰執同對上有無人材之歎左丞蒲宗孟對曰人材
半為司馬光以邪説壞之上不語正視宗孟乆之宗孟
懼甚無以為容上復曰蒲宗孟乃不取司馬光耶司馬
光者未論别事只辭樞宻一節朕自即位以來唯見此
一人他人則雖迫之使去亦不肯矣又因泛論古今人
物宗孟盛稱揚雄之賢上作而言曰揚雄著劇秦美新
不佳也上不樂宗孟又因奏書請官屬恩上曰所修書
謬甚無恩宗孟又引例書局儀鸞司等當賜帛上以小
故未答安禮進曰修書謬儀鸞司者恐不預上為之笑
罷朝安禮戲宗孟曰揚雄為公坐累矣方蘇子瞻下御
史獄小人勸上殺之安禮言其不可安國者字平甫尤
正直有文一日荆公與吕惠卿論新法平甫吹笛於内
荆公遣人諭曰請學士放鄭聲平甫即應曰願相公遠
佞人惠卿深銜之後荆公罷竟為惠卿所陷放歸田里
卒以窮死雱者字元澤性險惡凡荆公所為不近人情
者皆雱所教吕惠卿軰奴事之荆公置條例司初用程
顥伯淳為屬伯淳賢士一日盛暑荆公與伯淳對語雱
者囚首跣足手㩦婦人冠以出問荆公曰所言何事荆
公曰以新法數為人沮與程君議雱箕踞以坐大言曰
梟韓𤦺富弼之頭于市則新法行矣荆公遽曰兒誤矣
伯淳正色曰方與參政論國事子弟不可預姑退雱不
樂去伯淳自此與荆公不合祖宗之制宰相之子無帶
職者神宗特命雱為從官然雱已病不能朝矣雱死荆
公罷相哀悼不忘有一日鳳鳥去千年梁木摧之詩葢
以比孔子也荆公在鍾山嘗恍惚見雱荷鐵枷杻如重
囚荆公遂施所居半山園宅為寺以薦其福後荆公病
瘡良苦嘗語其姪曰亟焚吾所謂日録者姪紿公焚他
書代之公乃死或云又有所見也
王荆公知制誥吳夫人為買一妾荆公見之曰何物女
子曰夫人令執事安石曰汝誰氏曰妾之夫為軍大將
部米運失舟家資盡没猶不足又賣妾以償公愀然曰
夫人用錢幾何得汝曰九十萬公呼其夫令為夫婦如
初盡以錢賜之司馬溫公從龎潁公辟為太原府通判
尚未有子潁公夫人言之為買一妾公殊不顧夫人疑
有所忌也一日教其妾俟我出汝自裝飾至書院中冀
公一顧也妾如其言公訝曰夫人出汝安得至此亟遣
之潁公知之對僚屬咨其賢荆公溫公不好聲色不愛
官職不殖貨利皆同二公除修注皆辭至六七不獲已
方受溫公除知制誥以不善作辭令屢辭免改待制荆
公官浸顯俸禄入門任諸弟取去盡不問溫公通判太
原時月給酒饋待賓客外輙不請晩居洛買園宅猶以
元郎中為戸故二公平生相善至議新法不合始著書
絶交矣
　
　
　
　
　
　
　
　
　
　
　
　
　
　聞見録卷十一
欽定四庫全書
　聞見録卷十二　　　　　宋　邵伯溫　撰
吕誨叔王介甫同為館職當時閤中皆知名士每評論
古今人物治亂衆人之論必止於介甫介甫之論又為
晦叔止也一日論劉向當漢末言天下事反復不休或
以為知忠義或以為不達時變議未決介甫來衆問之
介甫卒對曰劉向强聒人耳衆意未滿晦叔來又問之
則曰同姓之卿歟衆乃服故介甫平生待晦叔甚恭嘗
簡晦叔曰京師二年疪吝積於心每不自勝一詣長者
即廢然而反夫所謂徳人之容使人之意消者於晦叔
得之矣以安石之不肖不得久從左右以求於心而稍
近於道又曰師友之義實有望於晦叔故介甫作相薦
晦叔為中丞晦叔迫於天下公議反言新法不便介甫
始不悦謂晦叔有驩兜共工之姦矣
王荆公與吕申公素相厚荆公嘗曰吕十六不作相天
下不太平又曰晦叔作相吾軰可以言仕矣其重之如
此荆公薦申公為中丞欲其為助故申公初多用條例
司人作臺官既而天下苦條例司為民害申公乃言新
法不便荆公怒其叛已始有逐申公意矣方其薦申公
為中丞其辭以謂有八元八凱之賢未半年所論不同
復謂有驩兜共工之姦荆公之喜怒如此初亦未有以
罪申公也㑹神宗語執政吕公著嘗言韓琦乞罷青苗
錢數為執事者所沮將興晉陽之甲以除君側之惡荆
公因用此為申公罪除侍讀學士知潁州宋次道當制
辭荆公使之明著其語陳相暘叔以為不可次道但云
敷奏失實援據非宜荆公怒自改之曰比大臣之抗章
因便殿之與對輙誣方鎮有除惡之謀深駭予聞無事
理之實申公素謹宻實無此言或云孫覺莘老嘗為上
言今藩鎮大臣如此論列而遭挫折若當唐末五代之
際必有興晉陽之甲以除君側之惡者矣上已忘其人
但記美鬚誤以為申公也熙寧四年申公以提舉嵩山
崇福宫居洛寓興敎僧舍欲買宅謀於康節先生康節
曰擇地乎曰不擇材乎曰不康節曰公有宅矣未幾得
地于白師子巷張文節相宅西隨髙下為園宅不甚宏
壯康節溫公申公時相往來申公寡言見康節必從容
終日亦不過數言而已一日對康節長歎曰民不堪命
矣時荆公用事推行新法者皆新進險薄之士天下騷
然申公所歎也康節曰王介甫者逺人公與君實引薦
至此尚何言公作曰公著之罪也十年春公起知河陽
河陽尹賈公昌衡率溫公程伯淳餞于福先寺上東院
康節以疾不赴明日伯淳語康節曰君實與晦叔席上
各辯論出處不已某以詩解之曰二龍閒臥洛波清幾
嵗優游在洛城願得二公齊出處一時同起為蒼生申
公鎮河陽嵗餘召拜樞宻副使後以資政殿學士知定
州又以大學士知揚州哲宗即位拜左丞遷門下侍郎
與溫公並相元祐如伯淳之詩云伯溫以經明行修命
官見公于東府公語及康節咨歎乆之謂伯溫曰科名
特入仕之門髙下勿以為意立身行道不可不勉伯溫
起謝焉公三子希哲希積希純皆師事康節故伯溫與
之游甚厚三年公辭位拜司空平章軍國事次年薨
王介甫與蘇子瞻初無隙吕惠卿忌子瞻才髙輒間之
神宗欲以子瞻為同修起居注介甫難之又意子瞻文
士不曉吏事故用為開封府推官以困之子瞻益論事
無諱擬廷試策獻萬言書論時政甚危介甫滋不悦子
瞻子瞻外補官中丞李定介甫客也定不服母喪子瞻
以為不孝惡之定以為恨劾子瞻作詩謗訕子瞻自知
湖州下御史獄欲殺之神宗終不忍貶散官黄州安置
移汝州過金陵見介甫甚歡子瞻曰某欲有言于公介
甫色動意子瞻辨前日事也子瞻曰某所言者天下事
也介甫色定曰姑言之子瞻曰大兵大獄漢唐滅亡之
兆祖宗以仁厚治天下正欲革此今西方用兵連年不
解東南數起大獄公獨無一言以救之乎介甫舉手兩
指示子瞻曰二事皆惠卿啓之某在外安敢言子瞻曰
固也然在朝則言在外則不言事君之常禮耳上所以
待公者非常禮公所以事上者豈可以常禮乎介甫厲
聲曰某須説又曰出在安石口入在子瞻耳葢介甫嘗
為惠卿發其無使上知私書尚畏惠卿恐子瞻泄其言
也介甫又語子瞻曰人須是知行一不義殺一不辜得
天下弗為乃可子瞻戲曰今之君子争減半年磨勘雖
殺人亦為之介甫笑而不言
王荆公晩年於鍾山書院多寫福建子三字葢悔恨於
吕惠卿者恨為惠卿所陷悔為惠卿所誤也每山行多
恍惚獨言若狂者田畫承君云荆公嘗謂其姪防曰吾
昔好交游甚多皆以國事相絶今居閒復欲作書相問
防忻然為設紙筆案上公屢欲下筆作書輙長歎而止
意若有所愧也公既病和甫以邸吏狀視公適報司馬
溫公拜相公悵然曰司馬十二作相矣公所謂日録者
命防收之公病甚令防焚去防以他書代之後朝廷用
蔡卞請下江寧府王防家取日録以進卞方作史懼禍
乃假日録減落事寔文致姦偽上則侮薄神宗下則誣
毁舊臣盡改元祐所修神宗正史葢荆公初相以師臣
自居神宗待遇之禮甚厚再相帝滋不悦議論多異同
故以後日録卞欺神宗匿之今見於世止七十餘卷陳
瑩中所謂尊私史以壓宗廟者也伯溫竊謂荆公聞溫
公入相則曰司馬十二作相矣葢二公素相善荆公以
行新法作相溫公以不行新法辭樞宻使反復相辨論
三書而後絶荆公知溫公長者不修怨也至荆公薨溫
公在病告中聞之簡吕申公曰介甫無他但執抝耳贈
䘏之典宜厚大哉溫公之盛德不可及矣
范蜀公以侍從事仁宗首建立皇子之議事英宗又言
稱親濮安懿王為非禮以此名重天下熙寧初王荆公
始用事公以直言正論折之不能勝上章乞致仕曰陛
下有愛民之性大臣用殘民之術荆公見之怒甚持其
疏至手戰馮當世解之曰參政何必爾遂落翰林學士
以本官戸部侍郎致仕舍人蔡延慶行詞荆公不快之
自草制極於醜詆明日蔡延慶因賀公具以制辭出於
荆公為解公笑誦其詞曰材無任職之能某披襟當之
内有懐利之實則夫子自道也公上表謝其略曰雖曰
乞身而去敢忘憂國之心又曰望陛下集羣議為耳目
以除壅蔽之姦任老成為腹心以養和平之福天下聞
而壯之公既退居専以讀書賦詩自娛客至輙置酒盡
歡或勸公稱疾杜門公曰死生禍福天也吾其如天何
久之以二人肩輿歸蜀極江山登臨之勝賑其宗族之
貧者朞年而後還元祐初哲宗登極宣仁后垂簾同聽
政首以詔特起公詔曰西伯善養二老來歸漢室卑詞
四臣入侍為我强起無或憚勤天下望公與溫公同升
矣公辭曰六十三而求去葢以引年七十九而復來豈
云中禮卒不起先是神宗山陵公㑹葬陵下蔡京見公
曰上將起公矣公正色曰某以論新法不合得罪先帝
一旦先帝棄天下其可因以為利故公卒不為元祐二
聖一起紹聖初章惇蔡卞欲幷斥公為元祐黨將加追
貶蔡京曰京親聞蜀公之言如此非黨也惇卞乃已或
曰司馬溫公范蜀公同以清德聞天下其初論新法不
便若出於一人之言而晩乃出處不同何也伯溫曰熙
寧初溫公蜀公坐言新法蜀公致其仕溫公不拜樞密
副使請宫祠者十五年元豐末神宗升遐哲宗宣仁太
后首用溫公為宰相蜀公既致政於熙寧之初義不為
元祐起也此二公出處之不同其道則同也
眉山蘇明允先生嘉祐初遊京師時王荆公名始盛黨
與傾一時歐陽文忠公亦善之先生文忠客也文忠勸
先生見荆公荆公亦願交於先生先生曰吾知其人矣
是不近人情者鮮不為天下患作辯姦一篇為荆公發
也其文曰事有必至理有固然惟天下之靜者乃能見
微而知著月暈而風礎潤而雨人人知之事之推移勢
之相因其踈濶而難知變化而不可測者孰與天地隂
陽之事而賢者有不知其故何也好惡亂其中而利害
奪其外也昔者山濤見王衍曰誤天下蒼生者必此
人也郭汾陽見盧杞曰此人得志吾子孫無遺類矣自
今言之其理固有可見者以吾觀之王衍之為人也容
貌言語固有以欺世而盜名者然不忮不求與物浮沉
使晉無惠帝僅得中主雖衍百千何從而亂天下乎盧
杞之姦固足以敗國然不學無文容貌不足以動人言
語不足以眩世非德宗之鄙暗亦何從而用之由是言
之二公之料二子亦容有未必然也今有人口誦孔老
之言身履夷齊之行收召好名之士不得志之人相與
語言私立名字以為顔淵孟軻復出而隂賊險狠與人
異趣是王衍盧把合而為一人也其旤可勝言哉夫面
垢不忘洗衣垢不忘澣此人之至情也今也不然衣不
衷之衣食犬彘之食囚首喪面而談詩書此豈其情也
哉凡事之不近人情者鮮不為大姦慝堅刁易牙開方
是也以葢世之名而濟未形之惡雖有願治之主好賢
之相猶當舉而用之則其為天下之患必然而無疑者
非特二子之比也孫子曰善用兵者無赫赫之功使斯
人而不用也則吾之言為過而斯人有不遇之歎孰知
旤之至於此哉不然天下將受其旤而吾獲知言之名悲
夫斯文出一時論者多以為不然雖其二子亦有嘻其甚
矣之歎后十餘年荆公始得位為姦無一不如先生言
者吕獻可中丞於熙寧初荆公拜參知政事日力言其
姦每指荆公曰亂天下者必此人也又曰天下本無事
但庸人擾之耳司馬溫公初亦以為不然至荆公虐民
亂政溫公乃深言於上不從不拜樞密副使以去又貽
荆公三書甚苦冀荆公之或從也荆公不從乃絶之溫
公悵然曰吕獻可之先見余不及也若曰明允先生其
知荆公又在獻可之前十餘年矣豈溫公不見辯姦也
獨張文定公表先生墓具載之
錢朝請者名景諶忠懿王孫嘉祐間官殿直巡轄西京
馬逓鋪鎖㕔登進士第師事康節先生仲父同塲屋仲
父之葬康節屬以為誌熙寧八年與王十三丈詔景猷
同從瀛帥張諫議八丈景憲定國辟為屬官因康節寄
錢丈王丈詩張丈見之寄康節詩曰橋邊處士文如錦
塞上將軍髮似霜錢丈與王荆公善后荆公用事論新
法不合遂相絶終身為外官其家集有答兖守趙度支
書自序甚詳云彼者指荆公也足以見錢丈之賢矣其
書曰景諶再拜督府度支器之八兄執事専使至蒙賜
書周悉既感且慰兼審府政清閒晏居多暇豫甚善甚
善某與吾兄别已八九年其間悲哀離憂家事百出患
難多而歡意少都無目前之樂雖人事使然亦年齒將
衰情悰不佳耳每遇美景樂事群居衆處之樂反戚戚
感傷至終日慘然而去不知吾兄懐抱又如何也及蒙
垂問八九年間所得所失幷問及拒時宰事乃勸僕以
逺旤辱計吾兄以人言之聞未判其是非故此及之也
僕亦不自知其為是為非但量己之力行己之見而已
試為吾兄一二陳之始僕為進士時彼為太常博士主
别頭試取僕于數百人之中以為知道者得預薦送于
春官彼又稱重於公卿間是後日遊其間執師弟子之
禮授經論文非二帝三王之道孔子孟子之言不言及
其提㸃畿内僕為畿簿當是時學士大夫趨之者不一
獨以文稱薦則親其人亦已熟矣及僕調滎陽澤令繼
丁家難聞其參大政天下之人無不懽喜鼓舞謂其必
能復三代之風一致太平是時僕自許昌以私事來京
師因見之于私第方盛夏與僧智緣者並臥於地又其
與日最親者一人袒露而坐於傍顧僕脱㡌禠服初不
及其他卒然問曰青苗助役如何僕對曰以利少而害
多後日必為平民之患又問曰孰為可用之人則對以
居喪不交人事而知人之難尤非淺淺事彼不樂僕私
自謂大賢為政於天下必有竒謀遠業出人意表亦不
敢必其無亂及歸許見變易祖宗法度専以聚斂苛刻
為政而務新竒謂為新法而天下好進之人紛紛然以
利進矣殊非前日之所講而聞者又二三年僕以調官
來京師當其作相當國又往見之彼喜僕之來令先見
其弟平甫平甫固故人知我者亦喜曰相君欲以館閣
處君而任以事僕戲與平甫相誚以謂百事皆可所不
知者新書役法耳平甫雖以僕為太戅擊節賞歎以僕
為知言及見彼首言欲僕治峽路役書又以戎瀘蠻事
見委僕以不知峽路民情而戎瀘用兵繫朝廷舉動一
路生靈休戚願擇知兵愛人者彼大怒是時坐客數十
人無不為僕寒心者及退就謁舍有為僕賞激者有指
以為矯而詆者僕固已自得於胸中亦不屑人言之是
非僕每觀自古以來好利者衆顧義者寡天下萬事率
皆由人而不在於己何也利勝於義也是以君子置其
由人者而行其在己者故出處去就我固有者也必本
義而行之在我則有所不為曷為利所動而亦由於人
則盜亦可為也夫盜之所以為盜者利勝於義而不知
所以為之者僕嘗病此風行之於天下也甚久歴千百
年無一人正其弊而曉其俗者以是行之於世愈益自
信而不疑又何人言之䘏哉仰不愧於天俯不愧於人
内不愧於心僕之所得如此當時雖私自喜得不致於
禍以為厚幸然又以哀其人識淺而慮困不知治亂興
亡之本而暗於治體自國朝以來得君未有如此之専
者方天子聰明神聖祖宗積德百年仁恩靈澤淪人骨
髓而未有享之者正當輔天子以道徳施忠厚之化以
承列聖之休享百年之澤安養元元之民與天下共之
致太平之業成萬世不可拔之基以貽子孫於無窮而
反玩兵黷刑變亂天常以祖宗為不足法蔽塞人主聰
明離天下之心以基亂階此忠臣義士尤所痛惜也後
僕官繁鄧彼益任政用事而一代成法無一二存者百
姓愁苦而郡縣吏惴惴憂懼虞以罪去者不但變其法
制而已至于敎人之道治人之術經義文章自名一家
之學而官人􁍤政皆去故而尚新竒天下靡然向風矣
乃以穿鑿不經入於虚無牽合臆説作為字解者謂之
時學而春秋一王之法獨廢而不用又以荒唐誕怪非
昔是今無所綂紀者謂之時文傾險趨利殘民而無恥
者謂之時官驅天下之人務時學以時文邀時官僕既
預仕籍而所學者聖賢事業専以春秋為之主皆大中
至正三綱五常之道其所為文學六經而為必本于道
德性命而一歸於仁義其施於官者則又忠厚愛人兼
善天下之道自顧不合於時而學之又不能方惶惶然
無所容其迹而故人張諫議正國辟僕為髙陽帥幕到
官已逾一年矣幸而主人仁厚鎮靜邊鄙無事得優游
於文史而才到又得一子今已三嵗一女早嫁令族顧
一身都無所累然有貧老之兄又一弟早卒孤遺藐然
未畢婚嫁即主人罷府當求抱關擊柝之仕以為貧藏
身避當塗之怒今春邵堯夫先生亦有書招我為洛中
之游兼有詩云年光空去也人事轉蕭然止俟貧而老
者生事粗足幼而孤者有分有歸亦西歸洛中守先人
墳墓徜徉于有洛之表吾願畢矣吾兄愛我素厚知我
此志故盡僕所懐看訖裂去無以示人以逺吾旤聞吾
兄亦治明水之居不知何時定歸因書垂及相去甚逺
未有占㑹之期唯愛民自厚他無足禱云
　聞見録卷十二
欽定四庫全書
　聞見録卷十三　　　　　宋　邵伯溫　撰
劉仲通慕司馬溫公吕獻可之賢方溫公欲誌獻可墓
時仲通自請書石溫公文出直書王介甫之罪不隱仲
通始有懼意其子安世字器之出入溫公門下代其父
書自此益知名至溫公入相元祐薦器之為館職謂器
之曰足下知所以相薦否器之曰某獲從公遊舊矣公
曰非也某閒居足下時節問訊不絶某位政府足下獨
無書此某之所以相薦也至溫公薨器之官浸顯為溫
公之學益篤故在臺諫以忠直敢言聞於時紹聖初黨
禍起器之尤為章惇蔡卞所忌遠謫嶺外盛夏奉老母
以行途人皆憐之器之不屈也抵一郡聞有使者自京
師來人為器之危之郡將遣其客來勸器之治後事客
泣涕以言器之色不動留客飯談笑自若對客取筆書
數紙徐呼其紀綱之僕從容對曰聞朝廷賜我死即死
依此數紙行之笑謂客曰死不難矣客從其僕取其所
書紙閲之則皆經紀其家與經紀其同貶當死者之家
事甚悉客驚歎以為不可及也器之留數日使者入海
島杖死内臣陳衍章惇蔡卞固令迂往諸郡逼諸流人
自盡耳器之一日行山中扶其母籃舁憩樹下有大蛇
冉冉而至草木皆披靡擔夫驚走器之不動也蛇若相
向者乆之乃去村民羅拜器之曰官異人也蛇吾山之
神也見官喜相迎耳官逺行無恙乎建中靖國初以上
皇登極赦恩得歸居南京尋復從官帥定武蔡京用事
再落職以死嗚呼溫公門下士多矣如器之者所守凜
然死生旤福不變真元祐人也器之平生喜讀孟子故
其剛大不枉之氣似之
熙寧間上書者言泰州閒田萬餘頃賦民耕之歲可得
榖三萬石因籍所賦者為弓箭手並邊有積年滯鈔不
用用之以遷蜀貨而鬻於邊州官於古渭砦置市易務
因之可以開河湟復故土斷匈奴右臂宰相力行其議
知秦州事李師中極言其不可乃命開封府推官王堯
臣同内侍押班李若愚按其實堯臣還奏曰臣按所謂
閒田者皆無之且興貨以積境上實啓戎心開邊隙為
後害甚大臣竊以謂不可也聞者以其言為難堯臣後
為賢從官其墓誌所載如此伯温曰上書者王韶也宰
相力行者王介甫也知秦州李師中者鄆州名臣李誠
之待制也介甫主韶之説為熙河之役天下之士無敢
言其不可者王公獨能言之難哉
熙寧中朝廷有生老病死苦之語時王荆公改新法
日為生事曾魯公以年老依違其間富韓公稱病不
出唐參政與荆公爭按問欲舉直不勝疽發背死趙
清獻唯聲苦時范忠宣公為侍御史皆劾之言荆公
章云志在近功忘其舊學言富公章云謀身過於謀
國言曾公趙公章云依違不斷可否忠宣每曰以王介
甫比莽卓過矣但急於功利遂忘素守荆公猶欲用忠
宣為同修起居注忠宣不從出為陜西漕又移成都漕
荆公不悦竟以事罷之元豐初蔡確排吳充罷相指王
珪為充黨欲幷逐之珪畏確引用為執政時珪獨相久
神宗厭薄之珪不悟確機警覺之一日密問珪曰近上
意於公厚薄何如珪曰無他確曰上厭公矣珪曰奈何
確曰上久欲收復靈武患無任責者公能任責則相位
可保也珪喜謝之適江東漕張琬有違法事帝語珪欲
遣官按治珪以帝意告都檢正俞充與琬善以書告琬
琬上章自辯帝問珪曰張琬事唯語卿琬何從知珪以
漏上語退朝甚憂召俞充問之充對以實珪曰某與君
俱得罪矣然有一策當除君帥環慶亟上取靈武之章
上喜罪可免乃除充待制帥環慶充果建取靈武之章
未幾充暴卒以髙遵裕代之有旨以遵裕節度五路大
兵為靈武之役涇原副帥劉昌祚領大部兵先至靈武
城下以遵裕未至不敢進熙河李憲兵不至鄜延副帥
种諤獨乞班師遵裕至夏人大集決黃河水以灌我師
凍餒沉溺不戰而死者十餘萬人遵裕狼狽以遁虜追
襲之諤擁兵不救以實其説推其兵端由王珪避漏泄
上語之罪所致紹聖初謂珪策立哲宗有異議以為臣
不忠追貶實非其罪而靈武之禍其罪也蔡確罪尤大
貶死新州有以也夫蔡確鞫相州獄朝士被繫者確令
獄卒與之同室而處同席而寢飲食旋溷共在一室置
大盆於前凡饋食者羮飯餅餌悉投其中以杓自攪分
飼之如犬豕置不問故繫者幸其得問無罪不承確専
以起獄致位宰相云
章惇者郇公之疎族舉進士在京師館於郇公之第私
族父之妾為人所掩踰垣而出誤踐街中一嫗為嫗所
訟時包公知開封府不復深究贖銅而已惇後及第在
五六人間大不如意誚讓考試官人或求觀其敇擲地
以示之士論忿其不恭熙寧初試館職御史言其無行
罷之及介甫用事張郇李承之薦惇可用介甫曰聞惇
大無行承之曰某所薦者才也顧惇才可用於今日耳
素行何累焉公試與語自當愛之介甫召見之惇素辯
又善迎合介甫大喜恨得之晩擢用數年至兩制三司
使右司馬溫公記惇如此伯溫作惇𫝊載辨誣甚詳
楊元素為中丞與劉摯言助役有十害王荆公使張琥
作十難以詰之琥辭不為曾布曰請為之仍詰二人向
背好惡之情果何所在元素惶恐請曰臣愚不知助役
之利乃爾當伏妄言之罪摯奮曰為人臣豈可壓於權
勢使人主不知利害之實即復條對布所難者以伸前
議且曰臣所向者陛下所背者權臣所好者忠直所惡
者邪姦臣今獲罪譴逐固自其分但助役終為天下之
患害願陛下勿忘臣言于是元素出知鄭州摯謫監衡
州鹽倉琥亦由此忤荆公意坐事落修注
吕惠卿丁父憂去王荆公未知心腹所託可與謀事者
曾布時以著作佐郎編敇巧黠善迎合荆公意公悦之
數日間相繼除中允館職判司農寺告謝之日抱勅告
五六通布為都檢正故事白荆公即行時馮當世王禹
玉並參政或曰當更白二公布曰丞相已定何問彼為
俟勅出令押字耳故唐詗對兩府彈荆公文吕惠卿曾
布安石心腹王珪元絳安石之僕𨽻又曰珪奴事安石
猶懼不了云
土蕃在唐最盛至本朝始衰今河奉邈川青唐洮岷以
至階利文政綿州威茂黎移州夷人皆其遺種也獨罝
勒斯賚一族最盛雖西夏亦畏之朝廷封西平王用為藩
翰陜西州縣時置驛謂之置家位嵗貢奉不絶未開熙
河前關中士人多言其利害雖張横渠先生之賢少時
亦欲結客以取范文正公帥延安招置府第俾修制科
至登進士第其志乃已仁宗皇帝朝韓琦富弼二公為
宰相凡言開邊者皆不納熙寧初王荆公執政始有開
邊之議王韶者新安縣主簿遊邊得其説遂上開河
之策荆公以為竒謀乃有熙河之役獨州白石大潭秦
州屬縣有賦税其餘無㪷粟尺布唯仰陜西州縣朝廷
帑藏供給故自開熙河以來陜西民日困朝廷財用益
耗初罝勒斯賚分處諸子於熙河洮岷之地罝勒斯賚死諸
子皆衰弱故韶能取之罝勒斯賚諸子唯棟戩者在湟鄯
最盛韶之勢止能取河州韶暫入朝果莊已舉兵攻河
州遂有塔布之敗景思立死之紹聖初章惇作相曾布
作樞密棟戬已自立為强臣鄂特凌古所簒國人畏之鄂特
凌古死其子轄沁立國人思故主不忘轄沁懦弱欲為
僧國人又欲殺之轄沁遂乞納土歸朝廷時帥熙河童
貫初領邊事乃受之送于朝封官爵遣居熙州建中靖
國初韓忠彦為相安燾為樞密遂棄􁆚鄯求罝氏苗裔
立之韓忠彦罷蔡京作相復􁆚鄯責安燾與熙河帥姚
師雄及凡議棄者邊事復興矣嗚呼朝廷受小國叛臣
所納地不能正其罪又賞以官爵在理為不順靖康初
言者乞求青唐種族以􁆚鄯之地賜之朝廷下熙河帥
議以聞無敢任其責者乃已至大金陷陜之六路兵入
熙河即求􁆚鄯舊族盡以其地與之嗟夫彼夷狄也能
知行正道如此
元豐八年三月五日神宗升遐詔至洛故相韓康公為
留守程宗丞伯淳自御史出為汝州酒官㑹以檄來舉
哀於府地既罷謂康公之子宗師兵部曰某以言新法
不便忤大臣同列皆謫官某獨除監司某不敢當辭之
念先帝見知之恩終無以報已而泣兵部曰今日朝廷
之事何如宗丞曰司馬君實吕晦叔作相矣兵部曰二
公果作相當何如宗丞曰當與元豐大臣同若先分黨
與他日可憂兵部曰何憂宗丞曰元豐大臣皆嗜利者
若使自變已甚害民之法則善矣不然衣冠之禍未艾
也君實忠直難與議晦叔解事恐力不足耳既而二公
果並相召宗丞未行以疾卒溫公申公亦相繼薨吕汲
公微仲范忠宣公堯夫並相忠宣所見與宗丞同故蔡
確貶新州忠宣獨以為不可至謂汲公曰公若重開此
路吾軰將不免矣忠宣竟罷去嗚呼宗丞為溫公申公
所重使不早死名位必與忠宣等更相調䕶協濟於朝
則元祐朋黨之論無自而起也宗丞可謂有先見之明
矣與韓兵部論此事時范醇夫朱公掞杜孝錫伯溫同
聞之今四十年而其言益驗故為表出之
哲宗即位宣仁后垂簾同聽政羣賢畢集於朝専以忠
厚不擾為治和戎偃武愛民重穀庶幾嘉祐之風矣然
雖賢者不免以類相從故當時有洛黨川黨朔黨之語
洛黨者以程正叔侍講為領袖朱光庭賈易等為羽翼
川黨者以蘇子瞻為領袖吕陶等為羽翼朔黨者以劉
摯梁燾王巖叟劉安世為領袖羽翼尤衆諸黨相攻擊
而已正叔多用古禮子瞻謂其不近人情如王介甫深
疾之或加抗侮故朱光庭賈易不平皆以謗訕誣子瞻
執政兩平之是時既退元豐大臣於散地皆銜怨刺骨
隂伺間隙而諸賢者不悟自分黨相毁至紹聖初章惇
為相同以為元祐黨盡竄嶺海之外可哀也吕微仲秦
人戅直無黨范醇夫蜀人師溫公不立黨亦不免竄逐
以死尤可哀也
熙寧間梁丞相適薨聞光獻后有旨於相國寺飯僧資
薦神宗問曰豈以梁適為仁宗舊相耶后曰微梁適吾
無今日矣帝問其故曰吾初册后仁宗一日對宰輔言
朕居宫中左右前後皆皇后之黨宰相陳執中請付外
施行梁適進曰閭巷之人今日出一妻明日又出一妻
猶為不可况天子乎執中之言非是仁宗不語久之曰
梁適忠言也嗚呼唯仁宗之聖梁公之賢吾光獻后所
以為宋之任姒歟
李承之待制奇士蘇子瞻所謂李六丈人豪也為童子
時論其父緯之功於朝乆不報自詣漏舍以狀白丞相
韓魏公公曰君果讀書自當取科名不用紛紛論賞也
承之云先人功罪未辨深恐先犬馬溝壑無以見於地
下故忍痛自言若欲求官稍識字第二人及第固不難
魏公王堯臣榜第二人登科承之故云公聞其語矍然
或云魏公德量服一世獨於承之終身不能平承之既
登第官浸顯益有直聲唐介參政為臺官時言文潞公
燈籠錦獻張貴妃事上怒甚謫介春州承之送以詩有
去國一身輕似葉髙名千古重如山並遊英俊顔何厚
未死奸諛骨已寒之句後介用潞公薦官於朝廷無所
言承之以後從介索所送詩介無以報取詩還之曰我
固不用落韻詩也以山寒二字韻不同故云可見承之
剛正也承之在仁宗朝官州縣因邸吏報包拯拜參政
或曰朝廷自此多事矣承之正色曰包公無能為今知
鄞縣王安石者眼多白甚似王敦他日亂天下者此人
也後荆公相神宗以天命不足畏祖宗不足法人言不
足卹為述承之深詆之至吕獻可中丞死承之以詩哭
之有好進賢須退忠臣死國憂吾生竟何益願卜九泉
遊之句荆公之黨吕惠卿益怨之未有以發也㑹承之
上章自敘神宗留其章禁中惠卿堅請領之惠卿因節
略文意以天生微臣實為陛下等語故上意遂有愚弄
人主之責終其身不至大用嗚呼士若承之豈孔子所
謂剛者歟
朱夀昌者少不知母所在棄官走天下求之刺血書佛
經志甚苦熙寧初見於同州迎以歸朝士多以詩美之
蘇内翰子瞻詩云感君離合我酸心此事今無古或聞
王荆公薦李定為臺官定嘗不持母服臺諫給舍俱論
其不孝不可用内翰因壽昌作詩貶定故曰此事今無
古或聞也後定為御史中丞言内翰多作詩貶上自知
湖州赴詔獄小人必欲殺之張文定范文忠二公上疏
救不報天下知其不免矣内翰獄中作詩寄黄門公子
由云與君世世為兄弟更結來生未斷因或上聞上覽
之悽然卒赦之止以團練副使安置黄州
元豐七年甲子六月二十六日洛中大雨伊洛漲壞天
津橋波浪與上陽宫牆齊夜西南城破伊洛南北合而
為一深丈餘公卿士庶第宅廬舍皆壞唯伊水東渠有
積薪塞水口故水不入府第韓丞相康公尹洛撫循賑
貸無盜賊之警人稍安後兩日有惡少數軰聲言水再
至人皆號哭公命擒至決配之乃定聞於朝築水南新
城新堤增築南羅城明年夏洛水復漲至新城隄下不
能入洛人德之康公尹洛有異政此其大者
　聞見録卷十三
欽定四庫全書
　聞見録卷十四　　　　　宋　邵伯溫　撰
元豐末神宗山陵韓康公尹洛凡上供之物皆預辦雖
中貴人不敢妄有所求葢公之子宗師從賢士大夫游
有所聞必白公施行之又朱光庭掞杜純孝錫皆府官
薦為山陵司屬二人忠信有餘多所論列役成而民被
其賜公以功拜使相判大名既去而人益思之先是神
宗靈駕次永安公迎於郊朱太妃䕶駕於後公亦迎之
太妃還禁中偶為宣仁太后言宣仁怒曰韓某先朝老
臣汝安得當望塵之禮太妃泣謝公之名重如此也
韓持國大資知潁昌府時彥以狀元及第為簽判初見
持國通謁者稱狀元持國怒曰狀元無官耶自此呼時
彥簽判云彥終身銜之馬涓巨濟亦為狀元及第為秦
州簽判初呼狀元吕晉伯為帥謂之曰狀元云者及第
未除官也既為判官不可曰狀元也巨濟愧謝晉伯又
謂巨濟曰科舉之學既無用修身為己之學其勉之時
謝良佑顯道作州學敎授顯道為伊川程氏之學晉伯
每屈車騎同巨濟過之則顯道為講論語晉伯正襟肅
容聽之曰聖人言行在焉吾不敢不肅又數以公事案
牘委巨濟詳覆且曰修身為己之學不可後為政治民
其可不知巨濟自以為得師後立朝為臺官有聲每曰
吕公敎載之恩也賢於時彥遠矣
元祐初哲宗幼冲起文潞公以平章軍國重事召程頤
正叔為崇政殿説書正叔以師道自居每侍上講色甚
莊繼以諷諫上畏之潞公對上恭甚進士唱名侍立終
日上屢曰太師少休公頓首謝立不去時公年九十矣
或謂正叔曰君之倨視潞公恭議者為未盡正叔曰潞
公三朝大臣事幼主不得不恭吾以布衣為上師傅其
敢不自重吾與潞公所以不同也識者服其言
元祐三年范忠宣公為尚書右僕射有吳處厚者以蔡
確題安州車葢亭詩來上以謂謗訕宣仁太后得之怒
曰蔡確以吾比武后當重謫呂汲公為左丞不敢言忠
宣乞薄確之罪不從初議貶確新州忠宣謂汲公曰此
路荆棘已七八十年吾輩開之恐自不免汲公又不敢
言忠宣因乞罷政以觀文殿大學士知潁昌劉摯罷哲
宗與宣仁太后復用忠宣為右相宣仁太后寢疾宰輔
入問后留忠宣曰卿父仲淹可謂忠臣在章獻太后朝
勸后盡母道在仁宗朝勸帝盡子道卿當似之嗚呼宣
仁后之所以望忠宣者羣臣莫及也哲宗親政吕汲公
欲遷殿中侍御史楊畏為諫議大夫忠宣曰天子諫官
當用正人楊畏不可用汲公方約畏為助謂忠宣曰豈
以楊畏嘗言公耶忠宣曰不知也葢上初召忠宣畏嘗
有言上不行忠宣故不知也忠宣因乞罷政上不許後
楊畏首叛汲公凡可以害汲公者無所不至又李清臣
首建紹述之議多害正人一日哲宗震怒謂門下侍郎
蘇轍曰卿安得以秦皇漢武上比先帝蘇門下下殿待
罪吕汲公等不敢仰視忠宣從容言曰史稱武帝雄材
大略為漢七制之主葢近世之賢君蘇轍果以比先帝
非謗也陛下親政之初進退大臣不當如訶叱奴僕哲
宗怒少霽罷朝蘇門下舉笏以謝忠宣曰公佛地位中
人也蘇公與忠宣同執政忠宣寡言蘇公平昔若有所
疑至此方知其賢忠宣屢乞罷政出知陳州章惇用事
元祐黨禍起忠宣獨不預至吕汲公南遷忠宣齋戒上
書救汲公惇怒亦謫節度副使永州安置忠宣欣然而
往每諸子怨章惇忠宣必怒止之江行赴貶所舟覆扶
忠宣出衣盡濕顧諸子曰此豈章惇為之哉至永州公
之諸子聞韓維少師謫均州其子告章惇以少師執政
日與司馬公議論多不合得免行欲以忠宣與司馬公
議役法不同為言求歸白公公曰吾用君實薦以至宰
相同朝論事不合即可汝輩以為今日之言不可也有
愧而生者不若無愧而死諸子遂止元符末哲宗升遐
上皇即位之初欽聖皇太后同聽政忠宣公自永州先
以光禄卿分司南京鄧州居住葢二聖欲用公矣遣中
使至永州賜茶藥密諭曰皇帝與太皇太后甚知相公
在先朝言事忠直今虚位以待相公不知目疾如何用
何人醫治只為左右有不是當人阻隔相公公頓首謝
又曰太后問相公官家即位行事如何天下人何説公
曰老臣與逺方之人唯知鼓舞聖德又曰天下有不便
事但奏來公曰敢不奉詔又曰鄧州且去否公曰已出
望外如歸鄉里又曰離闕下日二聖再三言太后在宫
中皇帝在藩邸甚知相公是直臣公感泣不已俄進右
正議大夫提舉嵩山崇福宫繼復觀文殿大學士中太
一宫使召赴闕供職而公病詔書有豈唯尊德尚齒昭
示寵優庶幾鯁論嘉謀日聞忠告之語公捧詔泣曰上
果用我矣目明全失風痺不隨恩重命輕死有餘責將
至畿内上又遣中使賜銀合茶藥促公入覲仍宣渴見
之意公曰老臣昏忘不可勉强中使曰朝廷有優禮公
曰老臣命薄虚蒙聖眷又遣中使賜銀絹各五百以繼
道路之費又遣國醫診視所須並出内府一錢不得取
於公家候公疾愈乃得歸公乞歸潁昌養疾上不得已
許之每見輔臣問安否乃曰范某得一識面足矣上知
公不能起始命相公疾少間令醫者在門不許受私謝
乃以天寧節所得冠帔請換服色上批其奏曰冠帔可
留與骨肉醫者之服依所請卿忠言嘉謀宜時有陳奏
以副朕眷待耆德求治之意公表謝復告老詔不允比
詔至公已薨矣上與太皇太后聞震悼出涕先是公疾
革精識不亂諸子侍讀口占遺表凡八事命門生李之
儀次第之内一事云苦宣仁之謗議未明致保佑之憂
勤不顯皆權臣務快其私憤非泰陵實謂之當然葢忠
宣思所以報宣仁后之託也諸子以其所言皆朝廷大
事且防後患以公口占畫一繳申潁昌府用府印寄軍
資庫公將葬李之儀作行狀且論平生立朝行己之大
節蔡京用事小人附㑹言公之子正平等撰造中使至
永州𫝊宣聖語以為遺表非公意也正平與李之儀皆
下御史獄捶楚甚苦正平之儀欲誣服其𫝊宣中使獨
不服曰舊制凡傳聖語受本於御前請寳印出注籍於
内東門遣使受聖語籍中使從其家得永州𫝊宣聖語
本有御寳如所言又驗内東門受聖語籍亦同又下潁
昌府取正平所繳納遺表八事皆實獄遂解正平猶羈
管象州之儀羈管太平州正平之家死于嶺外者十餘
人獨正平遇赦得歸不出仕終身為選人蔡京者紹聖
初為戸部尚書欲結后戚向氏墳寺事下開封府正平
為開封府縣尉往按視其地曰向氏寺地步已足民田
不可奪府以其言聞哲宗怒京贖銅二十斤京由此恨
正平故欲誣殺之嗚呼使忠宣無恙相上皇於初載天
下豈復有今日之旤公既病不能朝上皇始命相曰曾
布與蔡京云
嘉祐中李參自荆南帥召為三司使參政孫抃曰參刻
剝聚斂之材不可用改羣牧使葢祖宗不以財計用人
至仁宗朝大臣所宗尚如此元豐初薛向自三司使除
同知樞密院雖以能吏治曉財用進時朝廷下州縣令
民戸養保馬天下以為不便宰執堅行之向獨以為不
可以本官責知隨州既死至元祐初録其言謚恭敏
　
　
　
　
　
　
　
　
　
　
　
　
　
　
　聞見録卷十四
欽定四庫全書
　聞見録卷十五　　　　　宋　邵伯溫　撰
程宗丞先生名顥字伯淳弟侍講先生名頤字正叔康
節先公以兄事其父太中公二先生皆從康節遊其師
曰周敦頤茂叔宗丞為人清和侍講為人嚴峻每康節
議論宗丞心相契苦無所問侍講則時有往復故康節
嘗謂宗丞曰子非助我者然相知之盡二先生則同也
橫渠張先生名載字子厚弟戩字天祺為二程先生之
表叔子厚少豪其才欲結客取熙河􁆚鄯之地范文正
公帥延安聞之館於府第俾修制科與天祺皆登進士
第方同二程先生修中庸大學之道尤深於禮熙寧初
子厚為崇文院校書天祺與伯淳同為監察御史時介
甫行新法伯淳自條例司官為御史與臺諌官論其不
便俱罷上猶主伯淳介甫亦不深怒之除京西北路提
㸃伯淳力辭乞與同列俱貶改澶州簽判天祺尤不屈
一日至政事堂言新法不便介甫不答以扇障面而笑
天祺怒曰參政笑某不知天下人笑參政也趙清獻公
同參大政從旁解之天祺曰公亦不可謂無罪清獻有
愧色謫監鳳翔府司竹監舉家不食筍其清如此未幾
卒於官子厚亦求去熙寧十年吳亢丞相當國復召還
館康節已病子厚知醫亦喜談命診康節脉曰先生之
疾無慮又曰頗信命否康節曰天命某自知之世俗所
謂命某不知也子厚曰先生知天命矣尚何言子厚入
館數月以病歸過洛康節已捐館折簡慰撫伯溫勤甚
見二程先生曰某之病必不起尚可及長安也行至臨
潼縣沐浴更衣而寢及旦視之亡矣門生衰絰挽車葬
鳳翔之横渠是謂横渠先生伯淳自澶州請監洛河竹
木務以便親除判武學未赴以中丞李定言罷知開封
府扶溝縣失囚謫汝州監酒元祐初以宗正丞召將大
用未赴卒葬伊川文潞公表其墓曰明道先生正叔元
祐初用司馬溫公吕申公薦召對初除職官再除館職
除崇政殿説書嵗餘出判西京國子監兩除直秘閣不
拜紹聖中坐元祐黨謫涪州遇上皇即位赦得歸久之
復官以卒是謂伊川先生三先生俱從康節遊康節尤
喜明道其譽之與富韓公司馬溫公吕申公相等故康
節四賢詩云彥國之言鋪陳晦叔之言簡當君實之言
優游伯淳之言調暢四賢洛之觀望是以在人之上有
宋熙寧之間大為一時之壯則康節之所以處明道者
盛矣一日二程先生侍太中公訪康節於天津之廬康
節擕酒飲月陂上歡甚語其平生學術出處之大明日
悵然謂門生周純明曰昨從堯夫先生遊聽其論議振
古之豪傑也惜無所用於世純明曰所言何如明道曰
内聖外王之道也是日康節有詩云草軟波平風細溜
雲輕日淡柳低摧狂言不記道何事劇飲未嘗如此盃
好景只知閒信步朋歡那覺大開懷必期快作賞心事
却恐賞心難便來明道和云先生相與賞西街小子親
擕几杖來行處每容參劇論坐隅還許瀝餘盃檻前流
水心同樂林外青山眼重開時泰心閒兩難得直須乗
興數追陪明道敬禮康節如此故康節之葬伯溫獨請
誌其墓焉悲夫先生長者已盡其遺言尚存伯溫自念
暮景可傷不可使後生無聞也因具載之
元符末吕惠卿罷延安帥陸師閔代之有訴惠卿多以
人冐功賞者師閔以其事付有司未竟罷去曾布為樞
密使素與惠卿有隙特自太原移德孺延安葢德孺於
惠卿亦有隙也德孺至取其事自治有自皇城使追奪
至小使臣者德孺由是大失邊將之心議者謂其詞於
前政事已在有司徳孺乃取以自治失矣德孺聰明過
人而為曾布所使惜哉未幾德孺亦以論役法罷如忠
宣丞相則不然公帥慶陽時為總管种詁無故訟於朝
上遣御史按治詁停任公亦罷帥至公樞密副使詁尚
停任復薦為永興軍路鈐轄又薦知隰州公每自咎曰
先人與种氏上世有契義某不肖為其子孫所訟寧論
事之曲直哉嗚呼可謂以徳報怨者也以德孺之賢於
是乎有愧於忠宣矣
田畫者字承君陽翟人故樞密宣簡公姪也其人物雄
偉議論慷慨俱有前輩之風鄒浩志完者教授潁昌與
承君遊相樂也浩性懦因得承君故遇事輙自激勵元
符間承君監京城門一日報上召志完承君為之喜又
一日報志完賜對承君益喜監門法不許出志完亦不
來久之志完除言官承君始望志完矣志完遣客見承
君以測其意客問承君近讀何書承君曰吾作墨子詩
有知君既得雲梯後應悔當年泣染絲之句為鄒志完
發也客言於志完志完折簡謝承君辭甚苦因約相見
承君曰斯人尚有所畏未可絶也取吿見之問志完曰
平生與君相許者何如今君為何官志完愧謝曰上遇
羣臣未嘗假以聲色獨於某若相喜者今天下事故不
勝言意欲待上益相信而後發貴有益也承君許之
既而朋黨之禍大起時事日變更承君謝病歸陽翟田
舍一日報廢皇后孟氏立劉氏為皇后承君告諸子曰
志完不言可以絶交矣又一日志完以書約承君㑹潁
昌中塗承君喜甚亟往志完具言諫廢立皇后時某之
言戅矣上初不怒也某因奏曰臣即死不復望清光矣
下殿拜辭以去至殿門望上猶未興凝然若有所思也
明日某得罪志完承君相留三日臨别志完出涕承君
正色責曰使志完隱默官京師遇寒疾不汗五日死矣
豈獨嶺海之外能死人哉願君無以此舉自滿士所當
為者未止此也志完茫然自失歎息曰君之贈我厚矣
乃别去建中靖國初承君入為大宗丞宰相曾布欲收
置門下不能屈除提舉常平亦辭請知淮陽軍以去吏
民畏愛之嵗大疫承君日自挾醫戸問病者藥之良勤
一日小疾不出正晝一軍之人盡見承君擁騎從騰空
而去就問之死矣或曰為淮陽土神云
儒釋之道雖不同而非特立之士不足以名其家近時
伯溫聞見者二人大儒伊川先生程正叔元祐初用司
馬溫公薦侍講禁中時哲宗㓜冲先生以師道自居後
出判西京國子監兩加直祕閣皆辭之黨禍起謫涪州
先生注周易與門弟子講學不以為憂遇赦得歸不以
為喜長老道楷者崇寧中以朝廷命住京師法雲寺上
一日賜紫方袍及禪師號楷曰非吾法也却不受中使
譖於上以為道楷擲敇於地上怒下大理寺杖之理官
知楷為有道者欲出之問曰師年七十乎曰六十九矣
有疾乎楷正色曰某平生無病上賜杖官不可輙輕之
遂受杖無一言自此隱沂州芙蓉溪從之者益盛朝廷
數有旨復命為僧不從嗚呼二人者雖學不同皆特立
之士也為僧為釋而不以道者聞其風可以少愧矣
程伯淳先生嘗曰熙寧初王介甫行新法並用君子小
人君子正直不合介甫以為俗學不通世務斥去小人
苟容諂佞介甫以為有材能知變通用之君子如司馬
君實不拜同知樞密院以去范堯夫辭同修起居注得
罪張天祺自監察御史面折介甫被謫介甫性狠愎衆
人以為不可則執之愈堅君子既去所用皆小人爭為
刻薄故害天下愈深使衆君子未用與之敵俟其勢久
自緩委曲平章尚有聽從之理但小人無隙以乗其為
害不至此之甚也天下以先生為知言
陳瓘字瑩中閩人有學問年十八登進士甲科紹聖初
用章惇薦為太學博士先是惇之妻嘗勸惇無修怨惇
作相専務報復首起朋黨之禍惇妻死惇悼念不堪瑩
中見惇容甚哀謂惇曰公與其無益悲傷曷若念夫人
平生之言葢譏惇之報怨也惇以為忤不復用曾布為
相薦瑩中為諫官為都司蔡卞據王安石日録改修神
宗實録曾布亦主熙寧元豐之政瑩中上布書講示尊
私史以壓宗廟及論時政之不當時布又以為忤出之
瑩中為諫官時為上皇極言蔡京蔡卞不可用用之決
亂天下蔡京深恨之屢竄責例用赦放歸猶𨽻通州一
日瑩中之子走京師言蔡京事詔下獄明州捕瑩中甚
急士民哭送之瑩中不為動既入獄見其子被繫笑曰
不肖子煩吾蔡京用酷吏李孝夀治其事孝夀坐㕔事
簾中列五木於庭引瑩中問之瑩中從容曰蔡京之罪
某實知之不肖子不知也多求紙自書孝夀懼以瑩中
為不知情即日放歸再𨽻通州其子配海上瑩中撰尊
堯集以辯王安石妄作日録以詆祖宗詆神宗者今行
於世靖康初不及大用以死特贈諫議大夫瑩中晩喜
康節先生之學嘗從伯溫求遺書曰吾於康節之學若
有得也
伯溫紹聖初監永興軍錢監吕晉伯龍圖居里第數見
之深蒙器愛伯溫罷官貧不能歸用茶司薦為屬官一
日見吕公公曰君亦為此官何耶選人作諸司屬官使
臣為走馬承受則一生不可作他官矣伯溫對以故公
曰為親為貧則可也公丞相汲公之兄性剛直謹禮法
為從官歸鄉見縣令必致桑梓之恭待部吏如子弟多
面折其短而樂於成人雖丞相亦未嘗少假顔色也一
日至府第坐堂上丞相夫人拜庭下命二婢子掖之公
怒曰人以為丞相夫人吾但知吕二郎新婦耳不疾病
輙用人扶何也丞相為之愧謝乃已每勸丞相辭位以
避滿盈之禍紹聖中丞相南遷公帥平凉議邊事不合
移帥秦又與鍾𫝊議不合亦忤章惇降待制知同州致
仕復龍圖閣直學士嗚呼吕公今之古人也伯溫尚及
見之記其平生之言如此
本朝古文柳開仲塗穆脩伯長首為之唱尹洙師魯兄
弟繼其後歐陽文忠公早工偶儷之文故試於國學南
省皆為天下第一既擢甲科官河南始得師魯乃出韓
退之文學之公之自敘云爾葢公與師魯於文雖不同
公為古文則居師魯後也如五代史公嘗與師魯約分
撰故公謫夷陵日貽師魯書曰開正以來始似無事始
舊更前嵗所作十國志葢是進本務要卷多今若便為
正史盡合刪削存其大者細小之事雖有可紀非干大
體自可存之小説不足以累正史數日撿舊本因盡刪
去矣十亦去其三四師魯所撰在京師時不曾細看路
中細讀乃大好師魯素以史筆自負果然河東一𫝊大
妙修本所取法於此𫝊亦有繁簡未中者願師魯刪之
則盡善也正史更不分五史通為紀𫝊今欲將梁紀幷
漢周修且試撰以唐晉師魯為之如前嵗之議其他列
𫝊約略且將逐代功臣隨紀各自撰𫝊待續次盡將五
代列𫝊姓名寫出分為二分手作𫝊不知如此於師魯
如何吾輩棄於時聊欲因此粗伸其志少希後世之名
如脩者幸與師魯相依若成此書亦是榮事今特告朱
公遣此介奉咨希一報如何便各下手只候任進歸便
令賫國志草本去次云云其後師魯死無子今歐陽公
五代史頒之學官盛行於世内果有師魯之文乎抑歐
陽公盡為之也歐陽公誌師魯墓論其文曰簡而有法
公曰在孔子六經中唯春秋可當則歐陽於師魯不薄
矣崇寧間改修神宗正史歐陽公𫝊乃云同時有尹洙
者亦為古文然洙之才不足以望脩云葢史官皆晩學
小生不知前輩文字淵源自有次第也
　
　聞見録卷十五
欽定四庫全書
　聞見録卷十六　　　　　宋　邵伯溫　撰
楊凝式少師唐昭宗朝為直史館宰相涉之子也朱全
忠逼唐禪位涉為奉𫝊國寳使凝式曰大人為唐宰相
使國家至此不可為無過況乎持天子璽綬與人雖保
富貴奈千載何盍辭之涉大駭曰汝欲滅吾族神色不
寧者數日全忠既簒弑凝式歴梁唐晉三朝陽狂不任
事累官至太子少師其書法自顔柳以入二王之妙居
洛陽延福坊每出導從輿馬在前多行於後一日欲遊
天官寺從者曰曷往廣受寺亦從之今兩寺與多寳塔
院有遺像尚存近嵗劉壽臣為留臺於故按牘中得少
師自書假牒十數紙皆楷法精絶世論少師書以行草
為長誤矣
國初隱士石砒居洛陽之北邙山馮拯侍中為留守砒
每騎驢直造侍中見必拜之飲酒至醉乃去砒好作詩
多道家語有曰結網蜘蛛翻仰肚轉枝啄木倒垂頭意
謂謀利者如此又曰蝸牛角上爭閑事石火光中寄此
身意謂好利者若此洛人頗能誦之一日自城中飲酒
大醉騎驢夜歸失所在
孫覺龍圖未第時家髙郵與士大夫講學於郊宫别墅
一夕晦夜忽月光入窗隙孫異之與同舍望光所在行
二十里餘見大珠浮遊湖面上其光燭天旁照逺近有
崔伯易者作感珠賦記之熙寧初孫登科為河南縣主
簿自云
周長孺字士彦澶淵人楊寘牓登第為渭州共城縣令
師得曰邵康節先生士彦事先生以古弟子禮先生告
以先天之學士彦性剛遇事輙發既從先生即淡然若
無意於世者其季直孺怪問之士彦慨然曰此吾得於
先生者士彦在共城獵近郊有兎起草間自射中之即
其處不復見兎石刻其文曰士彦當都而卒後士彦每
至京師必遽歸不敢留治平末以都官員外郎知劒州
普城縣卒喪歸過洛貧不能行康節留其家經紀甚備
教其子純明以學問為娶程伊川先生之姪純明後登
元祐三年進士第士彦因獵得石刻驗於數十年之後
與漢滕公佳城事相類異哉
張唐英者天覺丞相兄也丞相少受學於唐英唐英有
史才嘗作宋名臣𫝊蜀檮杌行於代熙寧元年春以前
御史服除還京朝過洛府尹同僚屬出賞花皆不見唐
英題詩𫝊舍云先帝昭陵土未乾又聞永厚葬衣冠小
臣有淚皆成血忍向東風看牡丹尹聞之遽遣書為禮
却而不受葢仁宗山陵初成英宗厭代賴唐英還朝不
得歸臺不然河南尹者不免矣
皇祐初洛陽南資福院有僧錄義琛者素出入尹師魯
門下師魯自平涼帥謫崇信軍節度副使均州監酒過
洛義琛見之曰鄉里門徒數人欲一望見龍圖有頃諸
人出一喏而去皆洛中大豪義琛已宻約貸錢為師魯
買洛城南宫南村負郭美田三十頃師魯初不知后義
琛復以嵗所得地利償諸人至師魯卒喪歸洛義琛哭
柩前納其劵於師魯家師魯素貧子孫賴此以生嗚呼
在仁宗朝一僧尚負義如此風俗可謂厚矣康節先生
與義琛善每稱之也
陜西豪士劉易多遊邊喜談兵寳元康定間韓魏公宣
撫五路薦於朝賜處士號易善作詩魏公為書或不可
其意則發怒洗去魏公欣然再書不憚尹師魯帥平涼
延易府第尊禮之狄武㐮代師魯遇之亦厚每燕設易
嗜食苦馬菜不得即叫怒無禮邊城無之狄公為求於
内郡后每燕集終日唯以此菜啗之易不能堪方設常
饌時稱狄公善制也
謝希深幼子景平初任為大理評事監光化軍税有兵
官者為本㕔軍員持以事兵官常憂鬱不樂景平一日
問之兵官泣訴景平曰君當解官去吾必能報之兵官
去景平因權軍事呼軍員詰之曰老兵何敢持兵官使
罷任去軍員者無賴大言曰景平但可飲酒擊鞠耳此
事不當預景平以犯階級送獄獄成決配之希深一時
有大名其諸子皆賢景平居幼尚有家風云
祖無擇字擇之蔡州人少從穆伯長為古文后登甲科
嘉祐中與王介甫同為知制誥擇之為先進時詞臣許
受潤筆物介甫因辭一人之饋不獲義不受以其物置
舍人院梁上介甫以母憂去擇之取為本院公用介甫
聞而惡之以為不廉熙寧二年介甫入為翰林學士拜
參知政事權傾天下時擇之以龍圖閣學士右諫議大
夫知杭州介甫密諭監司求擇之罪監司承風旨以贓
濫聞於朝廷遣御史王子韶按治子韶小人也攝擇之
下獄鍛鍊無所得坐送賔客酒三百小瓶責節度副使
安置元豐中復祕書監集賢院學士移知光化軍以卒
士大夫寃之同時有知明州光祿卿苗振監司亦因觀
望發其贓罪朝廷遣崇文院校書張載按治載字子厚
所謂横渠先生者悉平反之罪止罰金其幸不幸有若
此者也
嘉祐中有李殿丞者知濟源縣魏廣者主簿汜水人二
人素相好一日㑹府中李被酒謂廣曰我果官達當薦
君為屬未幾河南倅闕李又攝之遂檄廣權幕官相從
益歡監司以燕㑹數俱罷歸故官廣先去李餞於東門
席上賦詩有曰今日不知明日事人情反復似車輪我
今自是飄萍客更向長亭作主人葢當時朝廷文法寛
所用監司皆長者故能容州縣之吏如此任道司門為
康節先生云
薛俅肅之為梓州路提刑市有道人賣兎毫筆者以蜀
中所無也因呼之見其目光射人因問其所得絶不言
而去道中為余言如此道中名元實有禮學嘗為尚書
郎其為人忠信不妄云
長安百姓常安民以鐫字為業多收隋唐銘誌墨本亦
能篆教其子以儒學崇寧初蔡京蔡卞為元祐姦黨籍上
皇親書刻石立於文徳殿門又自書頒於天下州治㕔事
長安當立召安民刋字民辭曰民愚人不知朝廷立碑之
意但元祐大臣如司馬相公者天下稱其正直今謂之
姦邪民不忍鐫也府官怒欲罪之民曰被役不敢辭乞
免刻安民二字於碑恐後世幷以為罪也嗚呼安民者
一工匠耳尚知邪正畏過惡賢於士大夫逺矣故余以
表出之
　
　
　
　
　
　
　
　
　
　
　
　聞見録卷十六
欽定四庫全書
　聞見錄卷十七　　　　　宋　邵伯温　撰
長安張衍年八十以術逰士大夫間其為人有忠信識
道理章子厚蔡持正官州縣時許其為宰相蒲傳正薛
師正未顯皆以執政許之紹聖初余官長安因論范忠
宣公命衍曰范丞相命甚似其父文正公正艱難中僅
作參知政事耳余曰忠宣為相何也衍曰今朝廷貴人
之命皆不及所以作相又曰古有命格今不可用古者
貴人少福人多今貴人多福人少余問其説衍曰昔之
命出格者作宰執次作兩制又次官卿監為監司大郡
享安逸壽考之樂任子孫厚田宅雖非兩制福不在其
下故曰福人多貴人少今之士大夫自朝官便作兩制
忽罷去但朝官耳不能任子孫貧約如初盖其命發於
刑殺未乆即灾至故曰貴人多福人少也余又以問時
為監司者張芸叟陸孝叔邵仲恭吳子平數公命問之
衍曰皆帶職正郎員外郎耳取進於此即不可獨仲恭
數促其后芸叟為侍郎孝叔待制未幾皆謫官孝叔帥
熙子平帥秦尋卒仲恭邯鄲移常州卒年五十五三公
皆直龍圖無一不如衍之言者章子厚作相意氣方盛
因其姪縡不用其言亦不怒也后遂有崖州之禍蔡持
正以門客假承務郎奏衍賞其術衍與總領市吳宫田
舜卿善衍有錢數千緡舜卿為買田以官户名占之后
舜卿贓敗官籍其産衍之田在焉或勸衍自陳衍曰衍
故與田君善田君占衍之地美意也田君不幸至此衍
論於有司非義也卒不請其田士大夫多稱之衍病余
見之則曰數已盡某日當死凡家事悉處之矣公其記
之已而果然
河南甯氏其先錢塘人名承訓者事吳越王以才武稱
錢氏歸朝授左侍禁子直大中祥符元年姚暉牓登甲
科為明州慈縣令卒妻李氏更嫁任恭惠公布直有子
李置於甯氏族人以去族人家破有故老媼收養之任
公守越州客或問甯氏子無恙公愕然歸問夫人夫人
泣曰初不欲以兒累公留於甯氏之族族破今流落矣
任公閔焉多以金帛求得之年五嵗公敎育之如己子
遂冐任姓名適公知樞密院欲官之夫人泣辭且謂適
發憤讀書景祐初登進士第夫人方為之喜夫人死任
公謂適曰前不欲任以官者成其志也今當再薦以示
無間其無辭適泣謝遂以公薦轉太常寺太祝又奏其
子以官任公薨適解官持䘮如父服自聞於朝乞還姓
甯氏因納任公所奏之官有旨許歸姓不許納官與任
氏兄弟相持而哭乃别去故任甯世為婚姻適更名后
通籍贈其父直為太常博士終尚書職方員外郎福建
路運判若子若孫若曾孫數十人多知名士遂為洛陽
大家
河南劉氏自名環雋者事齊魏為中書侍郎子坦事隋
文帝贈尚書右丞子政㑹事唐髙祖太宗為洪州大都
督既死太宗手勅曰政㑹昔預義舉有殊勲贈户部尚
書諡襄配享髙祖廟圗形凌煙閣子元意襲爵封渝國
公事太宗尚南平公主弟元象主客郎中元育益州刺
史元意之子名竒長壽中為天官侍郎論則天革命下
獄死弟循金吾衛將軍子愼知㓜居父䘮奉其母居伊
南一日羣盜至衆走慎知獨不動盜怪問則曰母老且
病不可行唯有同生死耳盜感其義而去賴之以免弟
超河南少尹微吳郡太守微之子褧開元中以功臣之
後賜進士第為濟州東阿縣令服後母䘮以毁卒子藻
祕書郎弟全成方平皆有文方平之子符寶厯二年擢
第至户部侍郎贈司徒八子崇龜崇彝崇聖崇魯崇摹
崇珪崇瓌崇㺭皆有官崇珪子岳天福四年登進士第
事後唐明宗為吏部侍郎贈司徒子溫叟事本朝太祖
皇帝為御史中丞太祖一日與數謁者登正陽門之西
樓温叟自臺歸過其下或告溫叟當避溫叟不顧明日
求對面謝曰陛下御前樓則六軍必有希賞賜者臣所
不避者欲陛下非時不御樓也太祖大悦出内帑三千
緡付有司自罰太宗尹開封知其貧以五百千錢遺之
溫叟受而不辭對其使扃記於西廂至明年太宗復遣
其使餉以酒使者視其扃記如故歸白其事太宗歎息
曰吾之錢尚不肻受況他人者乎仍命輦歸以成其美
名憲臺故事月給飡錢一萬不足以贓罰充之溫叟惡
其名不取太祖因與太宗從容論廷臣之有名節者太
宗以送錢事聞太祖歎美乆之後求退太祖曰俟朕選
有守道正直如卿者即可代子炤太宗朝為贊善大夫
燁登進士第為龍圖閣直學士權開封府明肅太后朝
獨召對后曰知卿名族十數世欲一見卿家譜恐與吾
同宗也燁曰不敢后數問之度不可免因陛對為風眩
仆而出乞出知河南府再召懇避不行求為留司御史
臺以卒燁七子貺几先忱兆兢几登科嘗因陛對奏仁
宗不進家譜事上稱歎乆之忱為監司郡守有聲唐老
元和為右正言自北齊至本朝五百餘年而劉氏不衰
洛陽多大家世以譜牒相付授甯氏劉氏尤為著姓有
可傳者
康節先公曰昔居衛之共城有趙及諫議者自三司副
使以疾乞知衛州多名醫故也有申受者善醫自言得
術於髙若訥參政得脉於郝氏老其説謂髙參政醫學
甚髙既貴診脉少故不及郝老非郝老不可治趙如其
言郝氏至診其脉曰有沉積當下趙服其藥暴下不止
已垂殆郝老乃坐趙於大盆中用椀覆其頭項以湯沃
之遂甦趙呼申受罪之曰君謬舉郝老者申受曰某之
術不及郝老逺甚公病當下但氣虚藥劑苦大不能禁
然宿疾良已可賀又曰郝老之脉通神公舉家之人坐
帳中俾遍診脉其老少男女已未嫁娶無不知者趙試
其説信然始加禮自此疾平復入為三司副使申受朝
廷用為太醫丞郝老本河朔人既死張峋子堅誌其墓
載其平生所治甚異曰士人之妻孕診其脉曰六脉皆絶
反用子氣資養故未死子生母即死矣已而果然郝老
平時不合藥末諸藥遇病品量增減之服者無不驗外
從其學者皆名醫云
洛中形勢郟鄏山在西邙山在北成臯在東以接嵩闕
塞直其南屬女几連荆華至終南山洛水来自西南伊
水来自南右澗水左瀍水隋文帝登邙山對闕塞而歎
曰真天闕也今之洛城也周公所卜在其西北郟鄏二
山相屬定鼎於郟鄏是也前臨澗洛二水故曰穀洛鬬
將毁王宫也洛誥曰我又卜瀍水東亦惟洛食東漢洛
陽是也在今洛城之東十八里跨洛水前直轘轅北屬
邙山極平逺西晉後魏皆都焉晉又築金墉城在其西
北其山川秀潤有餘形勢雄壮差不逮長安長安東崤
函東南荆華以屬終南山面南太白雞足山又西秦隴
岐山北梁山東北雷首中條山與平陽諸山相屬涇渭
滻澧滈澇潏之水在其後前左右以入於河故堯都平
陽舜都蒲坂周都岐山文王都豐武王都鎬秦初建國
於秦後遷岐山之陽今寶雞是也穆公羽陽宫故基三
良墓尚存至始皇都咸陽跨渭水為阿房宫西漢都秦
宫之東今未央長樂章臺諸宫城闕尚存隋文帝初都
漢宫後遷稍東枕龍首渠山築長安新城制度甚壯南
接華嚴川以祝南山北臨渭水城南北三千餘里東南
二千餘里漢末未央宫在其苑囿中唐因為都又起東
内今含元殿太液池故基尚存又起南内謂之興慶宫
今池殿故基亦在自東築夾城複道南至興慶宫又南
至曲江東跨灞滻以屬驪山山上起羯鼓望京樓山下
起華清宫宫有溫泉以白玉石為芙蓉出水為御湯遵
花湯太子湯百官湯其宫闕北臨渭水由華清宫東離
宫相望以屬東都自堯舜周秦漢唐都城皆相近髙山
大河平川沃野形勢壓天下洛陽民俗和平土宜花竹
長安尚有秦漢㳺俠之風地多長楊花老槐耕桑最盛
古稱陸海前代英雄必得此然後可以有為今陸沉於
北狄惜哉
洛中風俗尚名敎雖公卿家不敢事形勢人隨貧富自
樂於貨利不急也歳正月梅已花二月桃李雜花盛三
月牡丹開於花盛處作園囿四方伎藝舉集都人士女
載酒爭出擇園亭勝地上下池臺間引滿歌呼不復問
其主人抵暮逰花市以筠籠賣花雖貧者亦戴花飲酒
相樂故王平甫詩曰風暄翠幕春沽酒露濕筠籠夜賣
花姚黄初出邙山後白司馬坡下姚氏酒肆水地諸寺
間有之嵗不過十數枝府中多取以進次曰魏花出五
代魏仁浦樞宻園池中島上初出時園吏得錢以小舟
載遊人往過他處未有也自餘花品甚多天聖間錢文
僖公留守時歐陽公作花譜才四十餘品至元祐間韓
玉汝丞相留守命留臺張子堅續之已百餘品矣姚黄
自穠綠葉中出微黄花至千葉魏花微紅葉少減此二
品皆以姓得名特出諸花之上故洛人以姚黄為王魏
花為妃云余去鄉乆矣政和間為過之當春時花園花
市皆無有問其故則曰花未開官遣人監護用開盡檻
土移之京師籍園人名姓嵗輸花如租税洛陽故事遂
廢余為之歎又追記其盛時如此
河中府河東縣永樂鎮唐永樂縣也本朝熙寧初廢為
鎮面大河背雷首中條山形勢雄深安史之亂土人多
避地於此有姚孝子莊孝子名栖筠唐貞元中為農當
戍邊栖筠之父語其兄曰兄嗣未立弟已有子請代兄
行遂戰殁時栖筠方三嵗其後母再嫁鞠於伯母伯母
死栖筠葬之又招魂葬其父廬於墓側終身哀慕不衰
縣令蘇輒以俸錢買地開阡陌刻石表之河東尹渾城
上其事詔加優賜旌表其閭名其鄉曰孝悌社曰節義
里曰欽愛栖筠生岳岳生君儒君儒生師正岳至師正
仍世廬墓至本朝慶厯中再加旌表元祐中縣令王闢
之以狀列於朝乞詔史官書之葢自唐以來孝義之風不
少變政和甲午余過其家長少列拜庭下以次升堂侍
立應對有禮道其家世次第甚詳盖自栖筠而下義居
二十餘世矣余為之低囘歎息而去其村人為余言姚
氏世推尊長公平者主家子弟各任以事專以一人守
墳墓近度為僧亦廬墓側早晚於堂上聚食男子婦人
各行列以坐小兒席地共食於木槽飯罷即鎖厨門無
異㸑者男女衣服各一架不分彼此有子弟新娶私市
食以遺其妻妻不受納於尊長請杖之望其墓林木蔚
然洒埽種藝甚謹有田十頃僅給衣食税賦不待催驅
未嘗以訟至縣庭今三百餘年守其家法無異辭者經
唐末五代之亂全家守墳不去熙寧間陜右嵗歉舉族
百口同往唐鄧間就食比其返不失一人政和中取粟
麥於民謂之均糴姚氏力不給舉家日夜號泣欲亡去
余聞之惻然諭縣官曰孝義之門忍使至此為作状申
府申監司得免焉嗚呼永樂陷没姚氏為虜民不知其
存亡矣因狊書之
樞宻章公楶謂余曰某初官入川妻子乗驢某自控兒
女尚㓜共以一驢䭾之近時初官非車馬僕從數十不
能行可歎也前輩勤儉不自侈大蓋如此因録之
紀公實為余言嘗聞其父言王冀公欽若以使相尹洛
振車騎入城士民聚觀富韓公方為舉子與士人魏叔
平段希元一張姓者同觀於上東門裏福先寺三門上
門髙富公魁偉三人者挽之以登見其旌節𨗳從之盛
富公歎曰王公亦舉子耶三人者曰君何歎安知吾輩
異日不爾也後富公厯將相以三公就第年八十乃薨
諡曰文忠其名位不在冀公之下而功德則過之魏叔
平段希元至富公為宰相以特奏名命官張姓者窮老
而死云
熙寜初洛陽有老人党翁者賣藥日於水南北往来行
歩甚快少年不及也自言五代清泰年為兵嘗事柴世
宗有放停公帖可驗戴卷脚幞頭衣黄衫繫革𢃄猶唐
装也有妻無子問其事則不答至元豐中不知所在余
嘗親見之亦異人矣
有闗中商得鸚鵡於隴山能人言商愛之偶以事下有
司獄旬日歸輒歎恨不已鸚鵡曰郎在獄數日已不堪
鸚鵡遭籠閉累年奈何商感之携往隴山泣涕放之去
後每商之同輩過隴山鸚鵡必於林間問郎無恙託寄
聲也瀘南之長寜軍有畜秦吉了者亦能人言有夷酋
欲以錢伍拾萬買之其人告以苦貧將賣爾秦吉了曰
我漢禽不願入夷中遂勁而死嗚呼士有背主忘恩與
甘心異域而不能死者曾秦吉了之不若也故表出之
余為西蜀憲其治在嘉州州之西有花將軍廟將軍英
武見於杜子美之詩廟史以匣藏唐至德元年十月鄭
丞相告云花驚定將軍也是嵗土蕃陷嶲州將軍與丞
相豈同功者耶告後列金紫光禄大夫左相豳國公臣
正議大夫門下侍郎平章事博陵縣開國男臣不書姓
名右相闕銀青光禄大夫行中書侍郎平章事姓名磨
滅謹按至德元年肅宗初即位於靈武右丞相楊國忠
誅死故闕之是歳六月丙午劒南節度使崔圓為中書
侍郎平章事七月􁂞午武部尚書平章事韋見素為左
相蜀太守崔渙為門下侍郎平章事其不書姓名磨滅
者此三人無疑矣中書省官臣書姓名門下省官臣不
書姓名當時節度廢闕如此然花將軍之名驚定唯得
於此告也或云將軍丹稜東館人今東館廟貌尤盛云
廟史又出本朝乾德三年二月二十六日偽蜀主孟昶
偽蜀太子孟元喆以降入朝舟過廟下祭文二紙墨色
如新其窘急悲傷之詞讀之亦令人歎息云
　
　
　
　
　
　
　
　
　
　
　
　
　聞見録卷十七
欽定四庫全書
　聞見録卷十八　　　　　　宋　邵伯溫　撰
伯溫曾祖母張夫人遇祖母李夫人嚴甚李夫人不能
堪一夕欲自盡夢神人令以玉筯食羮一杯告曰無自
盡當生佳兒夫人信之後夫人病瘦醫者既投藥又夢
寢堂門之左右木𤓰二株右者已枯因為大父言大父遽取
藥令覆之及期生康節公同墮一死胎女也後十餘年
夫人病卧堂上見月色中一女子拜庭下泣曰母不察
庸醫以藥毒兒可恨夫人曰命也女子曰若為命何兄
獨生夫人曰汝死兄獨生乃命也女子涕泣而去又十
餘年夫人再見女子來泣曰一爲庸醫所誤二十年方
得受生與母緣重故相别又涕泣而去則知釋氏輪廻
鬼神之説有可信者康節知而不言者也親謂伯母當
作某云
伊川丈人與李夫人因山行於雲霧間見大黑猿有感
夫人遂孕臨蓐時慈烏滿庭人以為瑞是生康節公公
初生髪被面有齒能呼母七嵗戲於庭蟻穴中豁然别
見天日雲氣往来乆之以告夫人夫人至無所見禁勿
言既長游學晉州山路馬突同墜深澗中從者攀緣下
尋公無所傷唯壞一㡌熙寧十年公年六十七矣夏六
月屬微疾一日晝睡覺且言曰吾夢旌旗鶴鴈自空而
下下導吾行亂山與司馬君實吕晦叔諸公相分别於
一驛亭回視其壁間有大書四字曰千秋萬嵗吾神往
矣無以醫藥相逼也嗚呼異哉
太學博士姜愚字子發京師人長康節先公一嵗從康
節學稱門生先公年四十五未娶潞州張仲賓太博字
穆之自未第亦從康節子發與二君同白康節曰不孝
有三無後為大先生年踰四十不娶親老無子恐未足
以為髙康節曰貧不能娶非為髙也子發曰某同學生
王允修頗樂善有妹甚賢似足以當先生穆之曰先生
欲婚則某備聘令子發與王允修言之康節遂娶先夫
人後二年伯溫始生故康節有詩云我今行年四十七
生男方始為人父鞠育敎誨誠在我壽夭賢愚繫於汝
我若壽命七十嵗眼前見汝二十五我欲願汝成大賢
未知天意肯從否子發本京師富家氣豪樂施登進士
第月分半俸奉康節治平間知壽州六安縣以目疾分
司居新鄉子發死康節以其女嫁河南進士紀輝視之
如已女伯温以姊視之元符三年紀輝與姜女俱亡今
二子樂道未遇時與子發交逰甚善樂道苦貧敎小學
京師居州西子發居州東相去遠一日大雪子發念樂
道與其母寒飢自荷一杖踐雪以行至樂道之居扣門
乆之方應樂道同母凍坐日已過髙未飯子發惻然亟
出買酒肉薪炭往復同樂道母子附火飲食樂道覺子
發衣單問之以綿衣質錢買飯食也子發説論語士人
樂聽之為一講㑹得錢數百千為樂道娶妻樂道登第
調睦州判官妻卒子發又為求范文正公夫人姪汶陽
李氏以繼其負義如此熙寧初樂道以翰林侍讀學士
為西京留守子發老益貧且䘮眀自新鄉駕小車来見
樂道意樂道哀之也樂道遺酒三十壺而已子發殊悵
然康節館於天津之廬典衣贐其行歸新鄉未幾卒
康節先公少日遊學先祖母李夫人思之恍惚至倒誦
佛書康節亟歸不復出夫人捐館康節特毁甚躬自㸑
以養祖父置家蘇門山下康節獨築室百源之上時李
成之子挺之東方大儒也權共城縣令一見康節心相
契授以大學康節益自克勵三年不設榻晝夜危坐以
思寫周易一部貼屋壁間日誦數十遍聞汾州任先生
者有易學又往質之挺之去為河陽司戶曹康節亦從
之寓州學貧甚以飲食之油貯燈讀書一日有將校自
京師出代者見康節曰誰苦學如秀才者以紙百幅筆
十枝為獻康節辭而後受每舉此語先夫人吾少艱難
如此當為子孫言之康節又嘗謂伯溫曰吾早嵗徒歩
逰學至有所立艱哉程伯淳正叔雖為名士本出貴家
其成就易矣因泣書之以示子孫康節先公慶厯間過
洛館於水北湯氏愛其山水風俗之美始有卜築之意
至皇祐元年自衛州共城奉大父伊川丈人遷居焉門
生懷州武陟知縣侯紹曾字孝傑助其行初學天宫寺
三學院劉諫議元瑜字君玉吕諫議獻可静居張少卿
師錫及其子職方君景伯狀元師德之子諫議君景憲
王諫議益柔字勝之子中散兄弟諤字師柔及其子孫
南國張大丞師雄及諸子劉龍圗之子祕監几字伯壽
修撰忱字明復侍講李寔字景真吳少卿執中王學士
起字仲儒李侍講育字仲象子籲字端伯姚郎中奭字
周輔交逰最宻或稱門生洛人為買宅於履道坊西天
慶觀東趙諫議借田於汝州葉縣后王不疑同鄉人買
田於河南延秋村康節復還葉縣之田嘉祐七年王宣
徽尹洛就天宫寺西天津橋南五代節度使安審琦宅
故基以郭崇廢宅餘材為屋三十間請康節還居之富
韓公命其客孟約買對宅一園皆有水竹花木之勝熙
寜初行買官田之法天津之居亦官地牓三月人不忍
買諸公曰使先生之宅他人居之吾輩蒙恥矣司馬温
公而下集錢買之康節先生以詩謝王宣徽曰嘉祐壬
寅嵗新巢始孱功正分道德里更近帝王宫檻仰端門
峻軒迎兩觀雄窗虚響瀍澗臺逈粲伊嵩好景尤難得
昌辰豈易逢無才濟天下有分樂年豐水竹腹心裏鶯
花淵藪中老来歡不已端節歎何窮嘯傲陪真侣經營
荷府公丹誠徒自寫匪報自恩隆后以詩謝溫公諸公
曰重謝諸公為買園買園城裏占林泉七千来歩平流
水二十餘家争出錢嘉祐卜居終是僦熙寧受劵遂能
專鳳凰樓下新閑客道德坊中舊散仙洛浦清風朝滿
袖嵩岑皓月夜盈軒接䍦倒戴芰荷畔談麈輕揮楊栁
邊陌徹銅駝花爛漫堤連金谷草芊綿青春未老尚可
出紅日已髙猶自眠洞號長生宜有主窩名安樂豈無
權敢於世上明開眼㑹向人間别看天盡送光陰歸酒
盞都移造化入詩篇也知此片好田地消得堯夫筆似
椽今宅契司馬温公户名園契富韓公户名荘契王郎
中戶名康節初不改也康節盖曰貧家未嘗求於人人
饋之雖少必受嘗謂伯溫曰名利不可兼也吾本求名
既為世所知矣何用利哉故甘貧樂道平生無不足之
意嗟夫洛陽風俗之厚人物之盛不可見矣重念老境
可傷因詳書之以示子孫云
康節先公謂本朝五事自唐虞而下所未有者一革命
之日市不易肆二克服天下在即位後三未嘗殺一
無罪四百年方四葉五百年無心腹患故觀盛化詩曰
紛紛五代亂離間一旦雲開復見天草木百年新雨露
車書萬里舊山川尋常巷陌猶簪紱取次園亭亦管絃
人老太平春未老鶯花無害日髙眠又曰吾曹養拙賴
明時為幸居多寧不知天下英才中遁跡人間好景處
開眉生来只慣見豐稔老去未嘗經亂離五事厯將前
代舉帝堯而下固無之伯温竊疑未嘗經亂離為太甚
先公曰吾老且死汝輩行自知之永念先公當本朝太
平盛時隱居求志謝聘不屈其發為詩章每如此
康節先公與富文忠公早相知文忠初入相謂門下士
田棐大卿曰為我問邵堯夫可出當以官職起之不即
命為先生處士以遂隱居之志田大卿為康節言康節
不答以詩二章謝之曰相招多謝不相遺將為胸中有
所施若進豈能禁吏意既閑安用更名為願同巢許稱
臣日甘老唐虞比屋時滿眼清賢在朝列病夫無以繫
安危又云欲遂終焉老閑計未知天意果如何幾重軒
冕酬身貴得此雲山到眼多好景未嘗無興詠壮心都
已入消磨鵷鴻自有江湖樂安用區區設網羅文忠公
終不相忘乃因眀堂祫享赦詔天下舉遺逸公意謂河
南府必以康節應詔時文潞公尹洛以兩府禮召見康
節康節不屈遂以福建黄景應詔景字子蒙亦從康節
逰客李邯鄲公家公之子壽朋薦於潞公時天下應詔
者二十八人同見宰執於政事堂至河南黄景以閩音
自通姓名文忠不樂各試論一首命官為試銜知縣文
忠奏天下尚有遺材乞再令舉詔從之王拱辰尚書尹
洛乃以康節應詔潁川薦常秩皆先除試將作監主簿
不理選限文忠招康節而不欲私故以天下為請知制
誥王介甫不識康節繳還辭頭曰使邵某常民一試銜
亦不可與果賢者不當止與試銜宜召試然後官之上
不納下知制誥祖無擇除去不理選限行詞然康節與
常秩皆不起是時富公已丁太夫人憂去位矣熙寜二
年神宗初即位詔天下舉遺逸御史中丞三司副使吳
充龍圖閣學士祖無擇皆薦康節時歐陽公作參知政
事素重常秩故潁川亦再以秩應詔康節除祕書省校
書郎潁州團練推官辭不許既受命即引疾不起答鄉
人二詩一曰平生不作皺睂事天下應無切齒人斷送
落花安用雨装添舊物豈須春幸逢堯舜為真主且放
巢由作外臣六十病夫宜揣分監司何用苦開陳二曰
却恐鄉人未甚知相知深後更何疑貧時與禄是可受
老後得官難更為自有林泉安素志況無才業動丹墀
荀揚若守吾儒分免被韓文議小疵常秩以職官起時
王介甫方行新法天下紛然以為不便思得山林之士
相合常秩賜對神宗問曰仁宗召卿何故不起朕召何
故起秩曰仁宗容臣不起陛下不容臣不起因盛言新
法之便乃除諫官以至待制帝浸薄之介甫主之不忘
然亦知其為人矣熙寧初介甫之弟安國字平甫為西
京國子監教授從康節逰歸以出處語介甫介甫歎曰
邵堯夫之賢不可及矣神宗正史康節列傳史臣書云
與常秩同召某卒不起有以也夫
康節先公與富韓公有舊公自汝州得請歸洛養疾築
大第與康節天津隱居相邇公曰自此可時相招矣康
節曰某冬夏不出春秋時間過親舊間公相招未必来
不召或自至公謝客戒子曰先生來不以時見康節一
日過之公作詩云先生自衛客西畿樂道安閒絶世機
再命初筵終不起獨甘窮巷寂無依貫穿百代嘗探古
吟詠千篇亦造微珍重相知忽相訪醉和風雨夜深歸
康節和曰道堂閒話幾多時塵外盃觴不浪飛初上小
車人已識醉和風雨夜深歸又題康節擊壤詩集云黎
民於變是堯時便字堯夫德可知更覽新詩名擊壤先
生全道略無遺其知康節如此公嘗令二青衣蒼頭掖
之以行一日與康節㑹後園中因康節論天下事公喜
甚不覺獨歩下堂康節不為起徐指二蒼頭戲公曰忘
却拄杖矣公深居託疾謝客而公嘗苦氣痞康節曰好
事到手畏慎不為他人做了鬰鬰何益公笑曰此事未
易言也盖為嘉祐建儲耳雖剛勇遇事詳審不萬全不
發康節因戲之公一日有憂色康節問公曰先生度某
之憂安在康節曰豈以王安石罷相吕惠卿參知政事
惠卿凶暴過安石乎公曰然康節曰公無憂安石惠卿
本以勢利合惠卿安石勢利相敵將自為仇矣不暇害
他人也未幾惠卿果叛安石凡可以害安石者無所不
至公謂康節曰先生識慮絶人逺矣一日薄暮司馬公
見康節曰明日僧顯修開堂説法富公吕晦叔欲偕往
聽之晦叔貪佛已不可勸富公果往於理未便某後進
不敢言先生曷止之康節曰恨聞之晚矣明日公果往
後康節因見公謂公曰聞上欲用裴晉公禮起公公笑
曰先生以謂某衰病能起否康節曰固也或人言上命
公公不起一僧開堂公乃出無乃不可乎公驚曰某
未之思也與康節食笋康節曰筍味甚美公曰未如中
堂骨頭之美也康節曰野人林下食筍三十年未嘗為
人所奪公今日可食中堂骨頭乎公笑而止康節疾病公
日遣其子偕醫者来饋藥物不絶康節捐館公賻贈之
甚厚伯溫除䘮往拜公公惻然曰先生髙嘗勸之學脩
養復曰不能學胡走亂走也問伯温年幾何娶未伯温
對年二十四未娶公曰晚娶甚善可以保養血氣專意
學問吾年二十八登科方娶嘗白先公先夫人未第決
不娶弟妹當先嫁娶之故田氏妹先嫁元鈞也伯溫自
此得出入公門下悲夫今海内之士嘗獲拜公牀下唯
伯溫一人想公英偉之姿凜然如在世也
熙寧三年司馬温公與王荆公議新法不合不拜樞宻
副使乞守郡以端明殿學士知永興軍後數月神宗思
之曰使司馬在朝人主自然無過舉移許州令過闕上
殿公力辭乞判西京留司御史臺遂居洛買園於尊賢
坊以獨樂名之始與伯温先君子康節游嘗曰光陕人
先生衛人今同居洛即鄉人也有如先生道學之尊當
以年德為貴官職不足道也公一日著深衣自崇德寺
書局散歩洛水堤上因過康節天津之居謁曰程秀才
云既見温公也問其故公笑曰司馬出程伯休父故曰
程留詩云拜罷歸来抵寺居解鞍縱馬罷傳呼紫衣金
帶盡脫去便是林間一野夫草軟波清沙路微手擕笻
杖著深衣白鷗不信忘機乆見我猶穿栁岸飛康節和
曰冠盖紛華塞九衢聲名相軋在前呼獨君都不將為
事始信人間有丈夫風背河聲近亦微斜陽淡泊隔雲
衣一雙白鷺来煙外將下沙頭卻背飛公一日登崇徳
閣約康節乆未至有詩曰淡日濃雲合復開碧伊清洛
逺縈廻林間髙閣望已乆花外小車猶未來康節和云
君家梁上年時燕過社今年尚未廻謂罰誤君凝竚乆
萬花深處小車来又云天啓夫君八斗才野人中路必
須廻神仙一語難忘處花外小車猶未来康節有安樂
窩中詩云半記不記夢覺後似愁無愁情倦時擁衾側
卧未欲起簾外落花撩亂飛公愛之請書紙簾上字畫
奇古某家世寳之公與康節唱酬甚多具載擊壤集公
嘗問康節曰某何如人曰君實脚踏實地人也公深以
為知言至康節捐館公作挽詩二章其一曰慕德聞風
乆論交傾盖新何須半面舊不待一言親講道切磋直
忘懐笑語真重言蒙蹠實佩服敢書紳記康節之言也
康節又曰君實九分人也其重之如此後公以康節之
故遇其孤伯溫甚厚公無子以族人之子康為嗣康字
公休其賢似公識者謂天故生之也公休與伯温交游
益厚公薨公休免䘮元祐間方欲大用亦不幸特贈諫
議大夫公休有子植方數嵗公休素以屬伯溫至范純
夫内翰輩皆曰將以成溫公之後者非伯温不可朝廷
知之伯溫自長子縣尉移西京國子監敎授俾植得以
卒業因經紀司馬氏之家植字子立既長其賢如公休
天下謂眞温公門户中人也亦蚤死無子溫公之世遂
絶
司馬溫公初居洛問於康節曰有尹材字處初張雲卿
字伯紀田述古字明之三人皆賢後處初明之得進於
溫公門下獨伯紀未見康節以問公公曰處初明之之
賢如先生言張君者或聞旅殯其父於和州乆不省未
敢與見康節曰張雲卿可謂孝矣雲卿之父謫官死和
州貧不能歸因寓其䘮雲卿奉其母歸洛貧甚府尹哀
之俾為國子監説書得月俸七千以養若為和州一行
則罷俸數月將飢其母矣其故如此温公悵然曰某之
聽誤矣伯紀自此亦從温公㳺未幾伯紀之母死徒步
至和州迎父柩合葬三君子既受知溫公公入相元祐
處初明之以遺逸命伯紀以累舉特恩同除學官溫公
好賢下士尊用康節之言如此伯紀學問該洽文潞公
於經史注疏或有遺忘多從伯紀質之
康節先生與趙宗道學士㳺宗道年長康節拜之其諸
子皆以父師之禮事康節宗道早出富韓公門下熙寧
初宗道自西都留臺領宫祠以卒先是宗道季子濟為
提舉常平劾富公不行新法朝廷坐其言罷富公使相
宗道卒富公以致政居洛賻恤其家甚厚其兄弟服除欲
往謝富公濟獨未敢行請於康節康節曰以富公徳度尚
何望於君第往勿疑諸兄行君不行是自處以不肖也明
日濟偕諸兄以進富公撫之甚恩濟不自安起謝罪公
止之曰吾見故人子前日公事不可論也濟謝康節曰
微先生濟之過不可贖也
熙寧癸丑春大名王荀龍字仲賢入洛見康節先公其
議論勁正有過人者康節喜之和其詩曰車從賞花来
北京耿君先期已馳情此時隕霜奈何重今嵗開花徒
有聲既辱佳章當墜刺寧無累句代通名天之美才應
自惜料得不為時虚生仲賢魏公客也因出魏公送行
詩顔體大書極奇偉康節曰吾少日喜作大字李挺之
曰學書妨學道故嘗有詩云憶昔初學大字時學人飲
酒與吟詩若非益友推金石四十五嵗成一非仲賢又
誦魏公詩云春去花叢胡蝶亂雨餘蔬圃桔橰閒康節
愛之曰怨而不傷婉而成章之言也仲賢之子名巖叟
字彦霖元祐初自知定州安喜縣召為監察御史有直
聲後位簽書樞宻院彦霖父子皆魏公之客魏公定相
州薦彦霖為屬韓康公代魏公康公欲留彦霖彦霖謝
曰某魏公之客不願出他門也士君子稱之
康節先公嘗言李復圭龍圗臨事有斷年二十八知滑
州與郡官夜㑹有衙兵奪銀匠鐵鎚殺人者一府皆驚
擾公捕至立斬之上章待罪諸司亦按公擅殺仁宗曰
李復圭帥才也除知慶州責光化軍有放停卒自陳乞
添租剗佃某人官田者公曰汝揀停之兵如何能佃官
田卒曰筋力未衰也公曰汝以衰故揀停既未衰卻合
充軍呼刺字人刺元軍分人皆稱之公才髙為衆所忌
故仕官數不進公居多不平康節因和其詩作天吟一
篇曰一般顔色正蒼蒼今古人曾望斷腸日往月來無
少異陽舒陰慘不相妨迅雷震後山川裂甘露零時草
木香幽暗嵓崖生鬼魅清平郊野見鸞凰千秋爛為三
春雨萬木凋因一夜霜此意分明難理㑹直須賢者入
消詳盖其意使有所感悟也
康節先生赴河南尹李君錫㑹投壺君錫末箭中耳君
錫曰偶爾中耳康節應聲曰幾乎敗壺坐客以為的對
可謂善謔矣
　
　
　
　
　
　
　
　聞見録卷十八
欽定四庫全書
　聞見録卷十九　　　　　宋　邵伯温　撰
熙寜初王宣徽之子名正甫字茂直監西京糧料院一
日約康節先公同吳處厚王平甫㑹飯康節辭以疾明
日茂直來康節謂曰某之辭㑹有以姑聽之吳處厚者
好議論平甫者介甫之弟介甫方執政行新法處厚每
譏刺之平甫雖不甚主其兄若人面罵之則亦不堪矣
此某所以辭㑹也茂直笑曰先生料事之審如此昨處
厚席間毁介甫平甫作色欲列其事於府某解之甚苦
乃已嗚呼康節以道德尊一代平居出處一飯食之間
其慎如此為子孫者當念之
熙寜中洛陽以道德為朝廷尊禮者大臣曰富韓公侍
從曰司馬温公吕申公士大夫位卿監以清德早退者
十餘人好學樂善有行義者幾二十人康節先公𨼆居
謝聘皆相從忠厚之風聞於天下里中後生皆知畏㢘
恥欲行一事必曰無為不善恐司馬端眀知邵先生知
嗚呼盛哉
康節先公嘉祐中朝廷以遺逸命官辭之不從河南尹
遣官就第送告勑朝章康節服以謝即褐衣如初至熙
寧初再命官三辭又不從再朝章謝且曰吾不復仕矣
始為𨼆者之服烏㡌縚褐見卿相不易也司馬温公依
禮記作深衣冠簪幅巾縉帶每出朝服乗馬用皮匣貯
深衣隨其後入獨樂園則衣之常為康節曰先生可衣
此乎康節曰某為今人當服今時之衣温公歎其言合
理
富公未第時家於水北上陽門外讀書於水南天宫寺
三學院院有行者名宗顥嘗給事公左右及公作相顥
已為僧用公奏賜紫方袍號寳月大師公致政築大第
於至德坊與天宫寺相邇公以病謝客宗顥来或不得
前則直入道堂見公曰相公頗憶院中讀書時否公每
為之笑時節送遺甚厚康節先公自共城遷洛未為人
所知也宗顥獨館焉可見宗顥非俗僧也康節登其院
嘗作洛陽懷古賦曰洛陽之為都也地居天地之中有
中天之王氣在焉予家此治平嵗㑹秋乗雨霽與殿院
劉君玉登天宫寺三學閣洛之風景因得周覽惜其百
代興廢以乗天子雖都之而多不得其乆居也故有懷
古之感以通諷誦諭君王好賦以賦言秋雨霽日色清
景方出秋益眀何幽懷之能快唯髙閣之可憑天之空
廓風之輕泠覽三川之形勝感千古之廢興乃眷西北
物華之妍雲情物態一氣茫然擁樓閣以髙下煥金碧
之光鮮當地勢之拱處有王居之在焉惜乎天子居東
都此邦若諸夏不㑹要於方来不號令於天下聲明文
物不此而出道德仁義不此而化宫殿森列鞠而為茂
草園囿棊布荒而為平野鑾輿曾不到者三十餘年使
人依然而歎曰虚有都之名也噫夏王之治水也四海
之内列壤惟九而居中者實曰豫州荆河之北此為上
流周公之卜宅也率土之濱進國為萬而居中者實曰
洛陽瀍澗之側此唯舊都迄於今二千年之有餘因興
替之不定故靡常其厥居我所以作賦者閱古今變易
之時述興亡異同之迹追既失之君王存後来之國家
也噫大昊始法二帝成之三王全法參用適宜伊六聖
之經理實萬世之宗師我乃謂治民之道於是乎大盡
矣逮夫五霸抗軌七雄駕威漢之興乗秦之弊曹之擅
幸漢之衰始鼎立而治終豆分而隳晋中原之失守宋
江左之畫畿或走齊而驛魏或道陳而經隋自元魏廓
河南之土植六朝之風物李唐蟠闗中之腹孕五代之
亂離其間或道勝而得民或兵强而慴下或虎吞而龍
噬或雞狂而犬詐或創業於艱難或守成於逸暇或覆
餗而終焉或苞桑而振者故得陳其六事雖善惡不同
其成敗一也其一曰大哉德之為大也能潤天下必先
行之於身然後化之於人化也者效之也自人而效我
者也所以不嚴而治不為而成不言而信不令而行順
天下之性命育天下之生靈其帝者之所為乎其二曰
至哉政之為大也能公天下必先行之於身然後敎之
於人敎也者正之也自我而正人者也所以有嚴而治
有為而成有言而信有令而行㧞天下之疾苦遂天下
之生靈其王者之所為乎其三曰壯哉力之為大也能
致天下必先豐府庫峙倉箱鋭鋒鏑峻金湯嚴法令於
烈火肅兵刑於秋霜竦民聽於上下慴夷心於外荒其
霸者之所為乎其四曰時若傷之於隨失之於寛始則
廢事乆而生姦既利不能勝害故冗得以疾賢是必薄
其賦斂欲民不困而民愈困省其刑罰欲民不殘而民
愈殘盖致之之道失其本矣其五曰時若任之以眀專
之以察始則烈烈終焉闕闕既上下以交虐乃恩信之
見奪是以峻其刑罰欲民不犯而民愈犯厚其賦斂欲
國不竭而國愈竭盖致之之道失其末矣其六曰水旱
為沴年嵗耗虚此天地之常理雖聖人不能無盖有備
而無患貴儆戒於不虞不得中者加以寛猛失政重輕
逸權不有水旱而民已困而況有水旱兵革者焉所謂
本末交失不亡何待天下有成敗六焉此之謂也君天
下者得不用聖帝之典謨行明王之敎化士可殺不可
辱民可近不可下上能撫如子焉下必戴其后也仲尼
所以陳革命則抑為人之匪君眀遜國則杜為人之不
臣定禮樂而一天下之政教修春秋而罪諸侯之亂倫
刪詩以揚文武之美序書以尊堯舜之仁贊大易以都
括與六經而並存意者不可以地之重易民之教悖天
之時必時敎之各備則居地而得宜是故知地不可固
有之也君上必欲上為帝事則請執天道焉中為王事
則請執人道焉下為霸事則請執地道焉三道之間能
舉其一千古之上猶反掌焉則是洛之興也又何計乎
都與不都也如欲用我吾從其中康節先生經世之學
盖如此託賦以自見耳熙寧間宗顥尚無恙伯温嘗就
其院讀書宗顥每以富公為學晩事相勉曰公夜枕圎
枕庶睡不能乆欲有所思冬以冰雪夏以新水沃面其
勤苦如此康節先公懷古賦初無本唯宗顥能誦之年
幾九十乃死
康節先公先天之學伯温不肖不敢稱贊平居於人事
禨祥未嘗輒言治平間與客㪚歩天津橋上聞杜鵑聲
慘然不樂客問其故則曰洛陽舊無杜鵑今始至有所
主客曰何也康節先公曰不二年上用南士為相多引
南人專務變更天下自此多事矣客曰聞杜鵑何以知
此康節先公曰天下將治地氣自北而南將亂自南而
北今南方地氣至矣禽鳥飛𩔖得氣之先者也春秋書六
鷁退飛鸜鵒來巢氣使之也自此南方草木皆可移
南方疾病瘴瘧之𩔖北人皆苦之矣至熙寧初其言乃
騐異哉故康節先公嘗有詩曰流鶯啼處春猶在杜宇
来時春已非又曰㡬家大第横斜照一片殘春啼子規
其旨深矣伯温後聞熙州有唐碑本朝未下時一日有
家雀數千集其上人惡之曰豈此地將為漢有耶因焚
之盖敵中無此禽也已而果然因并記之以信先君之
説
康節先公於書無所不讀獨以六經為本盖得聖人之
深意平生不為訓解之學嘗曰經意自明苦人不知耳
屋下盖屋牀下安牀滋惑矣所謂陳言生活者也故有
詩曰陳言生活不須矜自是中才皆可了以老子為知
易之體以孟子為知易之用論文中子謂佛謂西方之
聖人不以為過於佛老之學口未嘗言知之而不言也
故有詩曰不佞禪伯不諛方士不出户庭直際天地其
所著皇極經世書以元㑹運世之數推之千嵗之日可
坐致也以太極為堂奥乾坤為門户包括六經隂陽剛
柔行乎其間消息盈虚相為盛衰皇王帝伯相為治亂
其肻為訓解之學也哉
熙寧三年四月朝廷初行新法所遣使者皆新進少年
遇事風生天下騷然州縣始不可為矣康節先公閑居
林下門生故舊仕宦四方者皆欲投劾而歸以書問康
節先公康節先公答曰正賢者所當盡力之時新法固
嚴能寛一分則民受一分之賜矣投劾而去何益嗚呼
康節先公深達世務不以沽激取虚名如此世所謂康
節先公為𨼆者非也
康節先公出行不擇日或告之以不利則不行盖曰人
未言則不知既言則有知而必行則鬼神敵也春秋祭
祀約古今禮行之亦焚楮錢程伊川怪問之則曰眀器
之義也脱有一非豈孝子慈孫之心乎又曰吾髙曾今
時人以籩豆簠簋薦牲不可也伯温謹遵遺訓而行之
也
伯温昔侍家庭請於康節先公曰大人至和中仁宗在
御富公當國可謂盛矣乃謝聘不起何也先公曰本朝
至仁宗政化之美人材之盛朝廷之尊極矣前或未至
後有不及也天之所命非偶然者吾雖出尚何益是非
爾所知也伯温再拜稽首不知所以問
康節先公遺訓曰汝固當為善亦須量力以為之若不
量力雖善亦不當為也故有詩曰量力動時無悔吝隨
宜樂處省營為若求騏驥方乘馬只恐終身無馬騎又
嘗曰善人固可親未能知不可急合惡人固可踈未能
逺不可急去必招悔吝也故無吝君亭曰見善人未嘗
急合見不善人未嘗急去伯温佩之終身不敢忘
康節先公言昔東京有一道人日飲酒於市醉後輒與
人曰今日當有某人來已而果然自此莫不然或問其
先知何術曰無心耳曰無心可學乎曰才欲使人學無
心即有心矣程伊川先生言昔貶涪州過漢江中流船
㡬覆舉舟之人皆號泣伊川但正襟安坐心存誠敬已
而船及岸於同舟衆人中有老父問伊川曰當船危時
君正坐甚莊何以伊川曰心守誠敬耳老父曰心守誠
敬固善不若無心伊川尚欲與之言因忽不見嗚呼人
果無心險難在前猶平地也老子曰入水不濡入火不
熱唯無心者能之
康節先公見一道人言嘗泛海遇舶風泊岸與數人下
採薪有巨人數十長丈餘相呼之聲如禽獸盡捉以去
用竿竹魚貫之食薦酒道人者偶在其竹未巨人醉睡
走登船得脱因解衣出其所穿跡在脇下康節先公曰
四海之外何所不有但人耳目不能及耳
　
　
　
　
　
　
　
　
　
　
　
　
　
　
　聞見録卷十九
欽定四庫全書
　聞見録卷二十　　　　　宋　邵伯溫　撰
熙寧中有一道人無目以錢置手掌中即知正背年號
人皆異之康節先公問曰以錢置爾之足亦能知之乎
道人答曰此吾師之言也愧謝而去
伯溫少時因讀文中子至使諸葛武侯無死禮樂其有
興乎因著論以謂武侯霸者之佐恐於禮樂未能興也
康節先公見之怒曰汝如武侯猶不可妄論况萬萬相
逺乎以武侯之賢安知不能興禮樂也後生輒議先賢
亦不韙矣伯温自此於先達不敢妄論
伯温上世范陽以中直篤實讀書謹禮為家法大父伊
川丈人尤質直平生不妄笑語年七十有九以治平四
年正月初一日捐館初無疾不食飲水者累日除夜康
節先公以下侍立左右伯温方七嵗大父鍾愛之亦立
其傍大父曰吾及新年往矣康節先公以下皆掩泣大
父止之曰吾兒以布衣名動朝廷子孫皆力學孝謹吾
瞑目無憾何用哭大父平日喜用大杯飲酒謂康節先
公曰酌酒與汝别康節同叔父滿酌大杯以獻大父一
舉而盡再酌飲及半氣息微矣謂康節曰吾平生不害
物不妄言自度無罪即死以肉祭勿做佛事亂吾教無
令吾死婦人手汝兄弟候吾就小殮方令家之人哭勿
呌號俾我失路康節先公泣涕以從康節謀葬大父與
程正叔先生同卜地於伊川神陰原不盡用𦵏書大抵
以五音擇地以昭穆序𦵏陰陽拘忌之説皆所不信以
是年十月初三日葬開棺大父顔貌如生伯温尚記之
熙寧十年夏康節先生感微疾氣日益耗神日益明笑謂
司馬溫公曰某欲觀化一廵如何温公曰先生未應至
此康節先生曰死生常事耳張横渠先生喜論命來問
疾因曰先生論命否當推之康節先公曰若天命則知
之世俗所謂命則不知也横渠曰先生知天命矣某尚
何言程伊川曰先生至此他人無以為力願自主張康
節先公曰平生學道豈不知此然亦無可主張時康節
正寢諸公議後事於外有欲葬近洛城者康節先公已
知呼伯温入曰諸公欲以近城地葬我不可當從伊川
先塋耳七月初四日大書詩一章曰生於太平世長於
太平世死於太平世客問年幾何六十有七嵗俯仰天
地間浩然獨無愧以是夜五更捐館其治命如大父伯
溫不敢違先是康節先公每展伊川大父墓中塗上官
店必過孝傑殿丞家孝傑從康節先公最早孝傑死
有八子康節先公遇之如子姪每過之則迎拜侍立左
右甚恭康節先公捐館之年寒食過之謂諸子曰吾再
經此與今日異矣諸子不敢問至葬喪車及上官店諸
子泣而言之以為異張景觀字臨之學行甚髙康節先
公喜之將赴涪州武龍尉告别康節先公泣數行下謂
曰吾不見子之歸矣張峋字子堅康節先公於門弟子
中謂可語道者赴調京師康節先公愀然色變曰吾老
矣不復相見也皆是年之春也嗚呼康節先公所以預
知者何止此哉伯温不肖不能有所述也惟修身俟死
下從九原耳尚追憶其遺言以示子孫
康節先公與吕微仲丞相不相接先公與横渠先生張
子厚同以熙寧十年丁巳捐館今微仲文集中有和母
同州丁巳吟云行髙名並美命否數皆殂嗟爾百君子
賢哉二丈夫母方敦薄俗(卲堯夫樂道不仕/)誰復距虚
無(張子厚論佛老之失/)望道咸瞠若脩梁遽壞乎密章
燔漢綬環絰泣秦儒賴有諸良友能令紹不孤為先公
與子厚作也盖河南府以先公訃聞詔贈著作郎諡康
節子厚自祕閣病免西歸及長安以殁門人衰服挽車
葬横渠云伯温獲見公每語先公則悵然有不可及之
歎後伯温初仕長子縣尉公入相元祐改西京國學教
授未乆公罷政嗚呼亦所以為不孤之惠歟康節先公
居洛凡交㳺年長者拜之年等者與之為朋友年少者
以子弟待之未嘗少異於人故得人之歡心每嵗春二
月出四月天漸熱即止八月出十一月天漸寒即止故
有詩云時有四不出(大風大雨大寒大暑/)㑹有四不赴
(公㑹葬㑹生㑹醵㑹/)每出人皆倒屣迎致雖兒童奴𨽻
皆知尊奉每到一家子弟家人争具酒饌問其所欲不
復呼姓但名曰吾家先生至也雖閨門骨肉間事有未
決者亦求教康節先公以至誠為之開論莫不悦服十
餘家如康節先公所居安樂窩起屋以待其来謂之行
窩故康節先公殁鄉人挽詩有云春風秋月嬉逰處冷
落行窩十二家洛陽風俗之美如此康節先公過士友
家晝枕見其枕屏畫小兒迷藏以詩題其上云遂令髙
卧人欹枕看兒戲盖熙寜間也陳恬云擊壤集不載
熙寜初歐陽文忠公為參知政事遣其子棐叔弼来洛
省王宣徽夫人之疾將行語叔弼曰到洛唯可見邵先
生為致吾嚮慕之意康節先生既見叔弼從容以語平
生出處以及學術大槩臨别猶曰其無忘鄙野之人於異
日後十年康節先公捐館又十年韓康公尹洛請諡於
朝叔弼偶為太常博士次當諡議叔弼嘗謂晁説之以
道云棐作邵先生諡議皆往昔親聞於先生者當時少
年一見忻然延接語以平生學術出處之大故得其詳
如此豈非先生學道絶世前知来物預以告耶盖驗於
二十年之後異哉
康節先生少時㳺京師與國子監直講邵必不疑初敘
宗盟不疑年長康節先生以兄拜之盖不疑自河朔遷
丹陽康節先公上世亦河朔人故也至康節自衛入洛
不疑為京西提刑嘉祐中河南府薦康節先公以遺逸不
疑自作薦章其詞有厚德足以鎮薄俗清風可以遺来
世相推重如此熙寧初不疑以龍圗閣學士知成都府
過洛謂康節先公曰某陛辭日再薦先生矣康節先公
追路洛北别去不疑中途寄康節先生詩云我乗孤傳
經崤澠君擁羣書卧洛城富貴人間亦何有閑忙趣味
甚分明不疑次金牛驛暴卒喪歸康節先公哭之慟女
嫁楊國寳應之應之亦康節先公門生康節先公視之
猶子也開禧元豐中為河南府推官康節已捐館伯温
復以兄拜之宣和己丑伯温赴果州道出閬州有知閬
中縣邵充美孺者相迎自稱同姓姪云伯温以宗族源
流為問美孺曰充之上世自潤州入蜀龍閣公先人叔
父行也伯温曰康節先公以兄事龍閣公伯温不敢忘
自此與美孺之中外皆論親癸巳伯温奉使西州美孺
居郫嘗至其家拜刑部公廟美孺資和易與人言如恐
傷之至臨吏政是非毅然不可奪君子人也丹陽河南
成都之邵其次第如此嗟夫世不講宗盟乆矣具載之
以示三家子孫
伯温之叔父諱睦後祖母楊氏夫人出也少康節先生
二十餘嵗力學孝謹事康節如父熙寧元年四月八日
暴卒年三十三康節先公哭之慟既卒理其故書得叔
父所作重九詩云衣如當日白花似昔年黄擬問東籬
事寒香入杳茫及死殯後圃東籬下噫人之死生是果
前定矣
康節先公既捐館二程先生於伯温有不孤之意所以
教載甚厚宗丞先生謂伯温曰人之為學忌標凖若循
循不已自有所至矣先人敝廬㕔後無門由傍舎委曲
以出某不便之因鑿壁為門侍講先生見之曰前人規
畫必有理不可改作某亟塞之侍講謂周全伯曰邵君
雖小事亦相信勇於為善者也某初入仕侍講曰凡作
官雖所部公吏有罪立按而後決或出於私怒比具按
亦散不至倉卒傷人每決人有未經杖責者宜慎之恐
其或有所立也伯温終身行之
熙寧八年秋與士人十餘輩講學於洛陽建春門廣愛
寺端像院以待試一夕夢至殿庭唱第望殿上女主也
覺謂同舎皆不曉至元祐二年秋以經行薦明年唱名
集英殿宣仁太后垂簾聽政也方悟前夢驗於十五年
之後果有數矣
　
　
　
　聞見錄卷二十
