#+TITLE: 唐闕史-唐-高彥休
#+DATE: 2018-05-12 10:18:56
#+SOURCE: github.com/kanripo/KR3l0111 master 37637840                
欽定四庫全書
御題唐闕史
知不足齋奚不足(鮑士恭家藏書/處名知不足齋)渴於書籍是賢乎長
編大部都庋閣小説巵言亦入厨闕史兩篇傳摭拾(是/書)
(分上下/兩卷)晚唐遺蹟見規模彦休自號參寥子參得寥天
一也無
欽定四庫全書　　　　　子部十二
　唐闕史　　　　　　　　小說家𩔖二(異聞之屬/)
　　提要
　　　　(臣/)等謹案唐闕史三卷舊本題唐髙彦休
　　　　撰彦休始末未詳書中載鄭少尹及第一
　　　　條有開成二年愚江夏伯祖再司文柄語考
　　　　舊唐唐高鍇傳鍇於太和三年以吏部員外
　　　　郎奉詔審定勅試别頭進士明經開成元年
　　　　以中書舎人權知禮部貢舉尋為禮部侍即
　　　　掌貢部者三年出為鄂岳觀察使而卒鄂岳
　　　　正江夏之地所言官品事跡俱合則彦休當
　　　　為鍇之從孫惟新舊書皆失鍇之里籍遂不
　　　　知彦休為何地人耳陳振孫書錄解題曰彦
　　　　休自號參寥子唐藝文志注亦同宋史藝文
　　　　志載闕史一卷註曰參寥子述又載高彦休
　　　　闕史三卷分為兩書両人殊為舛誤又黄伯思
　　　　東觀餘論有此書跋云叙稱甲辰歳編次葢
　　　　僖宗中和四年而其間有已書僖號者或後
　　　　人追改之今考序中自言乾符甲子生乾符
　　　　無甲子當為甲午之訛下距中和四年僅十
　　　　年不應即能著書由是以後惟晉開運元年
　　　　為甲辰上推乾符元年甲子生年當七十一
　　　　歲尚有著書之理然則彦休葢五代人也是
　　　　書諸家著錄皆三卷今止上下二卷以從他
　　　　書抄撮而成非其原本張采宛邱集稱賈長
　　　　卿嘗辨此書所載白居易母墜井事此本無
　　　　之是亦不完之一証然自序言共五十一篇
　　　　分為上下二卷又似非有脱遺者或後人併
　　　　追改其序歟王士禎居易錄譏其首載李師
　　　　道之黨丁約獻俘闕下臨刑幻化仙去事以
　　　　為𨗳逆其説甚當然所載如周墀之對文宗
　　　　崔閫之對宣宗鄭薫判宦官之蔭子盧擕之
　　　　議鎮州皆足與史傳相參訂李可及戲論三
　　　　教一條謂伶人不當授官持論尤正他如皇
　　　　甫湜作福先寺碑劉蜕辨齊桓公器單長鳴
　　　　非姓單諸事亦足以資考証不盡小説荒怪
　　　　之談也乾隆四十一年六月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
唐闕史序
皇朝濟濟多士聲名文物之盛兩漢纔足以扶輪捧轂
而已區區晉魏周隋已降何足道哉故自武德貞觀而
後吮筆為小説小録補史野史雜録雜記者多矣貞元
大歴已前捃拾無遺事大中咸通而下或有可以為誇
尚者資談笑者垂訓誡者惜乎不書於方冊輙從而記
之其雅登於太史氏者不復載録愚乾符甲子歲生唐
世二十有一始隨鄉薦于小宗伯或預聞長者之論退
必草于搗網歲月滋乆所録甚繁辱親朋所知謂近强
記中和歲齊偷搆逆翠華幸蜀搏虎未期鳴鸞在逺旅
泊江表問安之暇出所記述亡逸過半其間近屏幃者
涉疑誕者又刪去之十存三四焉共五十一篇分為上
下卷約以年代為次討尋經史之暇時或一覽猶至味
之有𦵔醢也甲辰歲清和月編次參寥子述
欽定四庫全書
　唐闕史卷上目録
　　丁約劍解
　　滎陽公清儉
　　郗尚書䑕妖
　　裴晉公大度
　　吐突承璀地毛
　　丞相妻命朱衣吏引馬
　　滄州釣飛詔
　　周丞相對敭
　　李文公夜醮
　　路舍人友盧給事
　　李丞相特達
　　楊江西及第
　　崔相國請立太子
　　裴丞相古器
　　杜紫微牧湖州
　　許道敏同年
　　韋御史鐺怪
　　鄭相國題馬嵬詩
　　秦中子得先人書
　　齊將軍義犬
　　真陵開山
　　鄭侍郎判司勲檢
　　趙江隂政事
　　單進士辨字
　　李僕射方正
欽定四庫全書
　唐闕史卷上　　　　　　唐　高彦休　撰
　　丁約劍解
大厯初韋行式為西川採訪使有姪曰子威年及弱冠
聰敏温克常躭翫道書或神仙修煉之術有步卒丁約
者執役部下周旋勤恪未嘗少惰子威頗私之一日辭
氣慘慄云欲它適子威怒曰籍在轅門焉容自便丁曰
去計已果不可留也然某肅勤左右二載於兹未嘗忘
情思有以報某非碌碌求食者尚縈俗閫耳有藥一粒
願以贈别食此非能長生限内無它恙矣因褫衣帶得
藥𩔖粟以奉子威又謂曰郎君道情深厚不欺闇室終
當弃俗尚隔兩塵子威曰何謂兩塵對曰儒謂之世釋
謂之刼道謂之塵善堅此亦復遐夀後五十年近京相
遇此際無相訝也言訖而出子威驚愕亟命追之已不
及矣主將以逃亡上狀請落兵籍爾後子威行思坐想
留意尋訪竟亡其蹤後擢明經第調數邑宰及從心之
歲毛髪皆鶴時元和十三年也將還京師夕於驪山旅
舍間通衢甚譁詢其由曰劉悟執逆帥李師道下將至
闕下步出視之則兵仗叢衛桎梏纍纍其中一人乃丁
約也反接雙臂長驅而西齒髪强壯無異昔日子威大
竒之百千人中驚認之際丁則已見矣微笑遥謂子威
曰尚記臨卭别否一瞬五十載矣幸且相送至前驛須
臾到滋水則散縶于郵舍壁間開一竅以給食物子威
窺之俄見脱置桎梏覆之以席躍自竇出舉威擕手上
旗亭話濶别之恨且歎威之衰耄子威謂曰仙兄既有
相見之期聖朝奄宅天下何為私叛臣耶丁曰言之乆
矣何所逃哉蜀國暌辭豈不云近京相遇愼勿多訝乎
又問曰果就刑否對曰道中有尸解劍解火解水解惟
劍解實繁有徒嵇康郭璞非受戕害者以此委蛻耳異
韓彭與糞壤幷也某或思避自此而逃孰能追耶他問
不對惟云須筆子威搜書囊以進亦愧領之子威又曰
某得親朋書促令着鞭以為明晨藁街寓目豈蛻於此
乎丁曰未也夕當甚雨未克行刑一再晝雨止國有小
故十九日大限方及君於此時幸一訪别言訖還館復
入穴荷校以坐子威却徃温泉日已晡矣風埃坌起夜
中雨果大注遲明泥及骭詔改日行刑再宿方霽則王
姬有薨於館外者復三日不朝果至十九日方獻廟巡
鄽始行大戮子威是日飫僕飽馬詰旦徃棘場候馬停
午間方號令環觀者不啻億兆衆面語不辨寸步相失
俘囚纔至丁已誌焉遥目子威笑頷三四及揮刄之際
子威獨見斷筆霜鋒倐及之次丁囚躍出而南廣衆之
中躡足以進又登酒肆言當之蜀脫衣換觴與子威對
飲云某自此遐適矣勉於奉道猶隔兩塵當奉候於崑
崙石室言訖下旗亭冉冉西去數步而滅
　　　參寥子曰上古以前帝王將相得仙道者徃徃
　　　有之近代則無聞焉葢羽化尸解脫累死生之
　　　事所得何常其人愚常愧之得非名與利善桎
　　　縛其身乎富與貴能膠糊其心乎噫内膠糊而
　　　外桎縛是以仙靈之風清眞之氣無從而入
　　滎陽公清儉
滎陽公尚書鄭(澣/)以清規素履嗣續門風尹正山南日
有從父昆弟之孫自覃懷來謁者力農自贍未嘗干謁
拜揖甚野冠帶亦古鄭公之子弟僕御皆笑其疎質而
公心獨憐之問其所欲則曰某為本邑以民待乆矣思
得承乏一尉乃錦遊故鄉里也公深然之而公之清譽
重德為時所歸或致書于郡守猶臂之使指也將脂轄
前一日召甥姪與之㑹食有蒸麫為餅者鄭孫去其皮
然後食公大嗟怒曰皮與中何以異耶僕常病澆態訛
俗驕侈自奉思得以還淳返樸敦厚風俗是獨憐子力
用弊衣必能知艱難於稼穡柰何囂浮有甚於五侯家
綺紈乳臭兒耶因引手請所弃餅鄭孫錯愕失據器而
承之公則盡食所弃遂揖歸賓闥贈以束帛斥歸鄉里
　　　參寥子曰傳不云乎儉德之恭也侈惡之大也
　　　公所執如此宜乎子孫昌衍光輔累朝矣
　　郗尚書䑕妖
許下郗尚書士美元和末為鄂州觀察使仁以撫下忠
以奉上政化之美載在冊書一日夙興將出視事束帶
已畢左手引鞾未及䧟足忽有巨䑕過庭北向拱立而
舞入座大怒驚叱之畧無憚意因擲鞾以擊䑕則奔逸
有毒虺墮於鞾中硃目錦身長䇲細螫勃勃起于舌端
向無䑕妖則必致臃指潰足之患矣
　　　參寥子曰梟鳴䑕舞不常為灾大人君子遇之
　　　而吉
　　裴晉公大度(皇甫郎中褊直附/)
皇甫郎中湜氣貌剛質為文古雅恃才傲物性復褊而
直為郎南宫時乗酒使氣忤同列者及醒不自適求分
務温洛時相允之值伊瀍仍嵗歉食正郎滯曹不遷省
俸甚微困悴且甚嘗因積雪門無轍跡庖突無煙晉公
時保釐洛宅人有以為言者由是卑辭厚禮辟為留守
府從事正郎感激之外尚比比乖事大之禮公優容之
如不及先是公討淮西日恩賜巨萬貯于集賢私第公
信浮屠教且曰燎原之火漂杵之誅其無玉石俱焚者
乎因盡捨討叛所得再修福先佛寺危樓飛閣瓊砌璇
題就有日矣將致書于秘監白樂天請為刻珉之詞(公/與)
(樂天俱興平年/傳法堂師弟子)值正郎在座忽發怒曰近舍某而逺徴
白信獲戾于門下矣且某之文方白之作自謂瑶琴寳
瑟而比之桑間濮上之音也然何門不可以曳長裾某
自此請長揖而退座客旁觀靡不股慄公婉詞敬謝之
且曰初不敢以仰煩長者慮為大手筆見拒是所願也
非敢望也正郎赬怒稍解則請斗釀而歸至家獨飲其
半寢酣數刻噦而興乗醉揮毫黄絹立就又明日潔本
以獻文思古謇字復怪僻公尋繹乆之目瞪舌澀不能
分其句讀畢歎曰木𤣥虛郭景純江海之流也(其碑在/寺西北)
(廊玉石幢院洛中/人家徃徃有本在)因以寳車名馬繒綵器玩約千餘緡
置書命小將就第酬之正郎省札大忿擲書於地叱小
將曰寄謝侍中何相待之薄也某之文非常流之文也
曽與顧况為集序外未嘗造次許人今者請製此碑葢
受恩深厚爾其辭約三千餘字每字三疋絹更減五分
錢不得(已上實録正/郎語故不文)小校既恐且怒躍馬而歸公門下
之僚屬列校咸扼腕切齒思臠其肉公聞之笑曰眞命
世不羈之才也立遣依數酬之(愚㓜年常數其字得三/千二百五十有四計送)
(絹九千七百六十有二後逢寺之老/僧曰師約者細為愚說其數亦同)自居守府正郎里第
輦負相屬洛人聚觀比之雍絳泛舟之役正郎領受之
無媿色湜褊急之性獨異於人嘗為蜂螫手指因大躁
急命臧獲及里中小兒輩箕歛蜂巢購以善價俄頃出
聚於庭則命爛碎於椹机杵臼絞取其液以酬所痛又
嘗命其子松録詩數首一字小誤誶詈且躍呼杖不及
則擒齧其臂血流及肘而止其褊急之性率此𩔖也
　　　參寥子曰禰衡恃才名傲黃祖而死正郎以直
　　　氣詆晉公而生尊賢容衆之風山高水深之量
　　　較之古今懸鷄鳳矣至於皇甫正郎螫指而碎
　　　衆巢信乎㧞劍逐蠅之說
　　吐突承璀地毛
仲尼云必也正名乎近世縫掖耻呼本字南省官局則
曰版圖小績春闈秋曹北省官位則曰紫薇貂蟬側坡
夕拜未嘗正名其名豈宣父之本意也左軍中尉吐突
承璀方承恩顧及將敗之歲有妖生所居先是承璀嘗
華一室紅梁粉壁為謹詔勅藏機務之所一日晨啓其
户則有毛生地高二尺許承璀大惡之且恐事泄乃躬
執箕箒芟除以瘞雖防口甚固而亹亹有知者承璀尤
不欲達于班列一日命其甥嘗所親附者曰姑為我微
行省闥之間伺其叢談有言者否甥禀教歛躬而徃至
省寺即詗詰守衛輙不許進方出安上門逢二秀士自
貢院迴笑相謂曰東廣坤毳可以為異矣甥馳告曰措
大知之乆矣(中官謂士人無/貴賤皆呼措大)且易其名呼矣謂左軍為
東廣地毛為坤毳矣承璀笑曰其可那何或令專局北
司則飛龍莊宅内園弓箭皆得以文呼也其明年承璀
以托附澧王潛圖不軌籍没其家
　　丞相妻命朱衣吏引馬
丞相河南公妻晉國夫人京兆(闕/)　才辨强明資質瓌
秀嘗登樓軸簾俯瞰阡陌軒車簪紱經過樓下俯葢撾
馬若不自安而晉國冶態自恃無羞避色一日命婦朝
覲皇太后仗鼔纔下晉國出宅將升步輦執燭者雙前
步引晉國怒不乗馬旁首中書緋衣吏二人方請事於
丞相門晉國謂曰吏持炬前導緋衣吏辭以前無規晉
國且曰使有之亦因人而著非天降地出也今則以自
我而始吏逡巡不得免乃捧火登騎自是宰相妻出得
以中書朱綾吏為騶導
　　滄州釣飛詔
太和末司空隴西公之鎭横海也九年十一月朝廷行
大戮宣刑于四方急詔北渡于時寒氣方隆河氷層合
以詔北渡公急擊氷令截舟中流水勝舟覆舟人盡溺
詔書隨没守者以狀聞水工大恐失脚捽地走東西階
乃連使飛令鞭策相沓以必得為命守吏持衆擊氷抉
詔搜索六日竟不得渾河奔湍崩騰東走度其泛去不
啻千萬里也水工又謂津吏曰王命莫大爾吏不敬俾
有斯溺且不得詔吏無大小一死之吏得令大恐於是
相與言曰吾帥信于用刑今不得詔吾百族之血當殷
于河畔枯草矣然河神隂隲遽敢没天子之書而忍嫁
禍於吾輩哉請帥禱祭兾慿肸蠁而有以復也水工乃
命其蠲潔版詞而祝之詞卒酒瀝劃然有聲若飛靂横
霆地動水響倐而視之則河氷中斷二十餘丈間闊三
四步沉絲一釣隨鈎而出苐印微濕封角不敗
　　　議者曰黃河流激大氷既合而布封一尺輕止
　　　半升長水之下六日之乆復與一縷相遇斯葢
　　　水神河伯以芝泥緘勅蛟魚輩推鱗翼總而歸
　　　之時有從事掾宋藩為記甚備然後多歸美於
　　　水工議者以此薄之
　　周丞相對敭
文宗皇帝自改元開成後常鬱鬱不樂駕幸兩軍毬獵
宴㑹十減六七寵錫之命左解於右葢上意有所嫌而
不能去也四年冬杪風痺稍間延英初對宰臣時以藥
餌初平台座畧奏事後諸司及待制官並不召葢慮宸
居之疲倦也及仗下後又坐思政殿拱黙良乆左右侍
衛者屏息不敢退上徐謂曰今日直翰林為誰學士院
使奏曰中書舍人周墀上曰試命召來汝南公既至上
命之坐以金屈巵賜酒三器問曰朕何如主汝南公降
階再拜而稱曰小臣不足以知大君之德凡百臣庻皆
言陛下唐堯之聖虞舜之明殷湯之仁夏禹之儉上曰
卿愛君之志不得不然然朕不敢追踪堯舜禹湯之明
所問卿者何如周赧漢獻爾汝南公震懼惶駭又再拜
而言曰陛下自出震乗乾光宅天下誕敷文教銷偃武
功蠻貊懷柔車書順軌臣竊謂羲昊軒頊纔可抗衡至
於周之成康漢之文景曽不足比數豈可以赧獻亡國
之君而上攀睿德哉伏願陛下無執撝謙之小節以為
社稷之大幸也則天下幸甚生靈受福非獨臣之願也
上又曰朕自以為不及也周赧漢獻受制於强諸侯今
朕受制於家臣固以為不及也既而龍姿掩抑淚落衣
襟汝南公隕越於前不復進諫因俯伏流涕再拜而退
自爾不復視朝以至厭代
　　李文公夜醮
李文公翺自文昌宫出次合淝郡公性褊直方正未嘗
信巫覡之事郡客有李處士者自云能通鬼神之言言
事頗中一郡肅敬如事神明公到郡旬月乃投刺候謁
禮容甚倨公心忌之思以抑挫抗聲謂曰仲尼大聖也
尚云未知生焉知死子能賢于宣父耶生曰不然獨不
見阮生著無鬼論精辨宏贍不能屈致鬼神見乎且公
骨肉間朝夕當有遘病沉困者宴安鴆毒則已或五常
粗備漬於七情孰忍視溺而不援哉公愈怒立命械繫
之將痛鞭其背明日内餽果噦食昏暝百刻不糝徧召
醫藥曽無少瘳愛女數人既笄未嫁環牀􁀾􁀾而泣且
歸罪於公之桎梏李生也公以伉儷義重息𦙍情牽不
得已解縲紲而祈叩之則曰第手翰一狀俟夜禱之某
留墨篆同焚當可脱免仍誡曰愼勿箋易鉛槧他無所
須矣公敬受教即自草詞祝潔手書之性褊禮寫數紙
皆誤不能爽約則又再書燭灺更深疲於研毫克意一
幅繕禮稍嚴而官位之中竟箋一字既踰時刻遂併符
以焚聞呻吟頓減闔室相慶黎明李生候謁公深德之
生曰禍則可免猶謂遲遲誡公無得漏畧何為復注一
字公曰無之向寫數本悉以塗改不忍自欺就焚之書
頗為精謹老夫未嘗忘也生曰譚何容易詞祝在斯因
探懷以出示則昨日所燼之文也公驚愕慚赧避而拜
酬之厚幣竟無所取旬日告别不知所從病亦漸間
　　路舍人友盧給事
路舍人羣與盧給事宏正性相異情相善紫薇清瘦古
淡未嘗言朝市夕拜魁梧富貴未嘗言山水紫薇日謀
髙卧有制詔則就宅草之夕拜未嘗乞告有賓客則就
省謁之雖秦吳所尚而塤箎其友一日雪滿玉京紫薇
在暇夕拜將欲晏入先及路門紫薇寓於南垣茅亭四
目山雪鹿冠鶴氅手卷膝琴篝火於爐酌杯於机忽聞
盧至曰適我願兮促命延入夕拜金紫華煥意氣軒昂
偶紫薇道服而坐紫薇曰盧六盧六莫曽顧我何也夕
拜曰月限向滿家食相仍日詣台庭以圖外任紫薇貌
慘曰駕肩權門所不忍視且有夙分徒勞汝形臘營一
壺能同幕席天地否夕拜曰詣省之計乆矣紫薇又呼
侍兒曰盧六待去早來藥糜宜潔勻越中二飲器我與
給事公儷食夕拜振聲曰不可紫薇曰何也夕拜曰今
旦犯冷且欲遐征已市血食之加蒜者飡矣時人聞之
以為路之髙雅盧之俊達各盡其性
　　李丞相特達
丞相隴西公之秉鈞衡也以特達自負魚服民間嘗旅
遊覃懷寓王氏别墅(忘其/名)王氏先世薄宦子孫以力稼
自贍殺雞炊黍以備日餉汧相徳之及佐佑大化王氏
子賫逾限官(闕/)來謁蹇驢村僕不得與鳴珂武衛者較
進則隱於執金撾坎舍伺板輿出拜於道左汧相乆之
方省曰故人也遂芻餼之逾旬以前銜除大理寺評事
且敦吿鈿軸于天官氏面授之前制獄寺有新莅官者
必寺寮舊委微此則在朝五品以上清資官為識葢國
家愼刑讞也王氏子罷耕客長安寺官既不友其僚朝
客又皆昩其面徃不克莅復謁相門機務方繁積於外
無肯為道其姓氏者既不果謁候坑舍如前步輦始過
則鳬趨以進具道前事相君問曰有狀乎對曰無又曰
有紙乎亦曰無襟袖何貯則篆探軸以進丞相舁中嘗
置毫硯遂擁百騎批綾紙曰中書侍郎兼禮部尚書平
章事李回識仍語廷評曰寄謝棘寺諸曹長此亦五品
以上清資朝官也時議許以特達稱
　　楊江西及第
祭酒楊尚書敬之子江西觀察使載江西應科時成均
長年天性尤切時以秋暮忽夢新榜四十進士厯厯可
數寓目及半鍾陵在焉其鄰則姓濮陽而名不可辨既
悟大喜訪於詞場則云有濮陽愿者為文甚髙且有虛
譽時搜訪草澤方急色目雅在選中遂尋其居則曰閩
人未至京國楊公誡其子令聽之俟其到京與之徃來
以符斯夢一日楊公祖客㶚上客未至門休於逆旅舍
有秣馬伺僕如自逺來者試命詢之乃貢士偵所自曰
閩問其姓曰濮陽審其名曰愿楊公曰吁斯天啓也安
有既遇于彼復夢于此哉亟命相見濮陽逡巡不得讓
執所業以進始閱其人眉宇清秀次與之語詞氣安詳
終開其文體理精奥問其所抵則曰今將僦居楊公曰
不然盡驅所行置于庠序命江西寅夕與之同處楊公
朝廷舊德為文有凌轢韓栁意尤自得者華山賦五千
字唱在人口(賦内之句况華之高曰醯雞之徃來周東/西矣蜂蝎之聨聨阿房成矣見若蠒栗祖)
(龍藏矣小星奕奕滎陽焚矣/故杜司空李太尉常所誦念)是後大稱濮陽藝學于公
卿間人情翕然謂升第必矣試期有日因食麪之寒者
一夕腹鼓而卒楊公惋痛嗟駭搜囊甚貧鄉路且逺力
為營辦歸骨閩中仍謂江西曰我夢無徴汝之一名亦
不可保及第甲乙則江西中選而同年無氏濮陽者固
不可諭之夏首將闗送于天官氏時相有言前輩重族
望輕官職今則不然竹林七賢曰陳留阮籍沛國劉伶
河間向秀得以言高士矣是歲慈恩寺榜因以望題題
畢楊公閒步墖下仰視之則曰𢎞農楊載濮陽呉當恍
然如夢中所覩
　　崔相國請立太子
丞相太保崔公莊嚴宏厚清雅公忠善誘後來有佐時
許國之志時以藝學進者一參講席如登龍門初詔以
繡衣自洛朝覲訪别承國寺僧神照照亦近歳名僧無
出其右者謂曰弟子忝官西上師有何言贈别僧笑曰
大哉臨别之問公避席以請則曰惡事不為賢人也善
事不為聖人也崇高之名博施之利天下公器也與衆
共之無或獨擅無或多取獨善多取禍生其中矣孔孟
其猶病諸言既而别崔公不諭祥鸞威鳳遊於青雲爰
立作相時宣宗景化維新求理方切將擅相印洽人望
者數稔不易崔公春秋鼎富譽望雲高朝野人情謂可
以繼汾陽王二十四考矣一日備顧問於便殿宰臣齊
進上曰朕以時和歲豐萬方無事欲御樓肆赦以答天
休可否丞相令狐公奏曰御樓所費至多宣下須有名
目否則頻行赦宥實啓倖門今邊戍衣賜未完臣不敢
草草商議候至中書與有司計度續具申奏上不恱曰
遣朕何處求御樓名目太保奏曰臣聞太子是天下之
本實繫萬國之心匕鬯是司國朝盛典陛下倘行大禮
則豈惟肆赦兼可郊天時上方餌金石藥求長生之術
遂致躁渴不康内外無人知疑忌方切惡聆斯言俛首
乆之不復顧問後旬日罷知政事時同列惡其太勁有
以飛語巧中者所頼自居台席人情攸歸上亦素知其
名不能動揺不爾則憂在意表老僧贈别于斯騐焉
　　裴丞相古器
丞相河東公尚古好竒掌綸誥日有親表調受宰字於
曲阜者耕人墾田得古鐵器曰盎腹容三斗淺項庳足
規口矩耳樸厚古醜蠧蝕於土壤者既洗滌之復磨礱
之隱隱有古篆九字帶盎之腰曲阜令不能辨兖州有
書生姓魯善八體書宰乃召致于邑出盎示之曰此大
篆也非今之所行者惟某頗嘗學之是九字曰齊桓公
㑹於葵丘歲鑄也宰大竒其説及以篆騐則字勢存焉
乃輦致河東公之門公以為麟經時物得以為古矣寳
之猶紀甗部鼎也視草之下輙引親枝之分深者觀之
以是京輦聲為至寳公後以小宗伯掌文學柄得士之
後生徒有以盎寳為請者裴公一日設食㑹門生器出
于庭則離立環觀迭詞以賛獨劉舍人蜕以為非當時
之物乃近世矯作也公不恱曰果有說乎紫薇曰某㓜
專丘明之書齊侯小白諡曰桓公九合諸侯取威定覇
葵丘之㑹是第八盟(齊桓公魯莊公九年即位十六年/㑹於幽二十七年又㑹於幽僖公)
(三年㑹于陽穀四年㑹諸侯召陵五年㑹首止七/年㑹寗母八年㑹洮九年㑹葵丘十五年㑹牡丘)又按
禮經諸侯五月而葬同盟至既葬然後又虞既虞然後
卒哭卒哭然後定諡則葵丘之㑹實在生前不得以諡
稱之此乃近世矯作也裴公恍然始悟立命擊碎然後
舉爵盡歡而罷
　　杜紫微牧湖州
杜舍人再㨗之後時譽益清物議人情待以仙格紫微
恃才名亦頗縦聲色嘗自言有鑒裁之能聞呉興郡有
長眉􁅔腰貎𩔖神仙者罷宛陵從事專徃觀焉使君籍
甚其名迎待頗厚至郡旬日繼以洪飲睨觀官妓曰善
則善矣未稱所傳也覽私選曰美則美矣未愜所望也
將離去使君敬請所欲曰願泛彩舟許人縦視得以寓
目愚無恨焉使君甚恱擇日大具戱舟謳棹較㨗之樂
以鮮華誇尚得人縦觀兩岸如堵紫微則循泛肆目竟
迷所得及暮將散俄於曲岸見里婦擕㓜女年鄰小稔
紫微曰此竒色也遽命接致綵舟欲與之語女㓜惶懼
如不自安紫微曰今未必去苐存晚期耳遂贈羅纈一
箧為質婦人辭曰他人無狀恐為所累紫微曰不然余
今西航祈典此郡汝待我十年不來而後嫁遂筆於紙
盟而後别紫微到京常意霅上厥後十四載出刺湖州
之郡三日即命捜訪女適人已三載有子二人矣紫微
召母及嫁者詰之其夫慮為所掠擕子而徃紫微謂曰
且納我賄何食前言母即出留翰少示之復白曰待十
年不至而後嫁之三載有子二人紫微熟視舊札俛首
逾刻曰其詞也直因贈詩少導其志詩曰自是尋春去
較遲不須惆悵怨芳時狂風落盡深紅色緑樹成隂子
滿枝翌日遍聞於好事者
　　許道敏同年
貢士許道敏隨鄉薦之初獲知於時相是冬主文者將
莅事於貢院謁於相門丞相大稱其文學精臻宜在公
選主文加簡揖額而去許潛知其旨則磨厲少頃屈指
試期大掛人口俄有張希復員外結婚於丞相竒章公
之門親迎之夕邀道敏為擯賛道敏乗其喜氣縦酒飛
章揺珮髙談極歡而罷居無何時相敷奏不稱旨移秩
它部人情恐駭主文不敢第於甲乙爾後晦昩坎壈不
復聞達繼丁家故垂二十載至柘國小兵部知舉年方
擢於上科時有同年張侍郎讀一舉成事年才十九乃
道敏則於垂成之冬擯導外郎鵲橋之夕牛夫人所出
也差之毫釐何啻千里
　　韋御史鐺怪
故山北從事韋殿中嘗話㓜年尚在庠序甫書雲節逮
夜自學舍捧書以歸及堂寢闃其無人獨狹室有篝火
烹油之所因窺之則鐺長數尺乆而復低如是者三四
路豸大恐奔出於門方見其家悉於宇下營時奠之具
豸神色慘慄且吿之故即衆訾之以為稚子妄語也俄
頃偕入其主庖青衣就鐺蕆事仍貯嬰孩於懷抱間嬰
湧身須食因悞墜於鐺中沸油浪湧青衣大叫火已及
屋長㓜奔救或沃以水焰則益熾膏水相反也乃雜擲
甖缻茵毬之𩔖乆之方滅滅後視嬰已燋爇矣闔室驚
怖為之罷節廢奠青衣亦以心悸而終
　　鄭相國題馬嵬詩
馬嵬佛寺楊妃縊所邇後才士文人經過賦詠以導幽
怨者不可勝紀莫不以翠翹香鈿委於塵土紅凄碧怨
令人傷悲雖調苦詞高而無逃此意獨丞相滎陽公(畋/)
為鳳翔從事日題詩曰肅宗迴馬楊妃死雲雨雖亡日
月新終是聖朝天子事景陽宫井又何人後人觀者以
為真輔相之句公之篇什可以糠粃顔謝笞撻曹劉為
渭南縣尉日嘗有題緱山王子晉廟尤為絶唱其中警
策之句曰曉花珠弄蕊春茹玉生苖楚妓紅絲瑟秦郎
白管簫衣從星渚浣丹就月宫燒句曲觴金洞天台嘯
石橋霧垂鴉翅髪氷凍虎章腰議者以為儻遇評於精
鑒當在李翰林杜工部之右
　　秦中子得先人書
秦川富室少年有能規利者葢先兢慎誠信四方賓賈
慕之如歸歲獲美利藏鏹巨萬一日逮夜有投書於户
者僕執以進少年啟書則蒲紙加蠟昩墨斜翰為其先
考所遺者且曰汝之獲利吾之𡨕助也今將有禍校虞
滅趾故先覺耳然吾已請於隂隲矣汝及朔旦宜齊躬
潔服夕於春明門外逆旅仍備縑之隨齡者三十有五
蘖帕􁃝之候夜分則徃㶚水横梁步及石岸見有黄其
衣者乃置於前禮祝而進災當可免或無所遇即挈縑
以歸善計家事急為竄計禍不旋踵矣少年捧書大恐
闔室素服而泣專誌朔旦則捨棄他事彈冠振衣宵出
青門之外儼若不寐恭候夜分乃從一僕乗一馬馳徃
横梁怯于無覿至則果覩一物形質恢恠蓬頭黄衣臂
束膝負柱而坐俛首以寐少年載驚載喜捧素於前祈
祝設拜無敢却顧急驅而迴返轅相慶以為幸免獨有
僕之司馭者疑其不直曽未逾旬銅壺始漏復有擲書
者廐皁立擒之乃鄰宇集庠序導青襟者啟其緘札蒲
蠟昩斜如上詞曰汝灾甚大曩之夀帛禍源未塞宜更
以縑三十五重置河梁富室少年列狀始末訴於縣官
詰問伏罪遂置枯木時故桂府李常侍叢製錦萬年訟
牘數年前尚在徃徃為朝士取去
　　　參寥子云巫蠱似是其孰能辯小則蒲紙大則
　　　桐人
　　齊將軍義犬
禁軍大校有瑛名而齊姓者始以馳騁大承恩寵以是
假御史銜至于劇憲家蓄良犬四嘗畋迴廣中輙餌以
粱肉其一獨塡茹咽喉齒牙間以出如隱叢薄然後食
罄則復至齊竊異之一日勅僕伺其所徃則圮垣摧竇
有母存焉老瘠疥穢吐哺以飼齊亦義者竒歎乆之乃
命篋牝而歸以敗茵席温之餘餅餌飽之犬則揺尾俛
首若懷感激爾後擒奸逐狡指顧如飛齊將扈獵駕前
必獲豐賞逾年牝死犬彌加勤又更律琯齊亦殂落犬
號吠終夕􁀾􁀾不輟越月將襄事於丘隴則留四獒以
禦奸盗及懸窆之夕斯犬獨舉足掊土成坳俛首叩棺
見血掩土未畢犬亦致斃
　　　參寥子曰噫𬒳毳於蹄走而能兩有忠孝嗟夫
　　真陵開山
丞相夏侯公為宣宗山陵使有司妙選陵寢雖山形外
正而藴石中頑丞相銜命以豐價募丁匠開鑿皇堂彌
日不就京府兩邑𨽻納鍛具聨車以載轍跡相望至則
鑊醯以沃之且煎且鑿役百萬丁力孜孜矻矻竟日所
攻不及函丈暨石工告畢百步夷然於柏寢之上得折
釵半股其長如掌銜於頑石間匠者壞取以獻夏侯公
公以園陵甫及聖情哀慕寢而不奏上古以前寧無(闕/)
牖桑海陵谷其可謂誣
　　鄭侍郎判司勲檢
吏部鄭侍郎(薰/)介潔方廉以端勁自許朝右畏憚咸通
初有德音云官階至朝散大夫者許追榮先世及妻以
邑封至正議大夫者用勲䕃子至光禄大夫者得衮服
廟祭設棨㦸一日内侍省牒言弓箭庫使正議大夫内
謁者監某乙請少恩例用階䕃子吏部牒司勲刺檢云
大厯中魚朝恩曽有是事鄭公怒吏判其後云正議大
夫誠宜䕃子内謁者監不合有男有司具以此牒自是
無敢復請者後以聚食百口困於朝俸白執政以外任
為請時宰以公清望耆德議假端揆出刺華州擬狀留
中不出論者或以為嘗失律於宛陵上意遲於再委分
閫而僕射李公亦嘗不利於鏡水何三擁朱輪於蓮華
峯下哉葢以三峯且無戎機不侔藩府止𩔖闗輔丞郎
耳今者恩命不行實以剛簡為倖臣所忌
　　趙江隂政事
咸通初有天水趙宏者任江隂令以片言折獄著聲由
是累宰劇邑皆以雪寃獲優考至於疑似晦偽之事悉
能以情辯之時有楚州淮隂農者比莊頃以豐歲而貨
殖焉其東鄰則拓腴田數百畝資鏹未滿因以莊劵質
於西鄰貸緡百萬契書顯驗且言來歲賫本利以贖至
期果以腴田獲利首以貯財贖契先納八百緡第檢置
契書期明日以殘資換劵所隔信宿且恃通家因不徴
納緡之籍明日賫餘鏹至遂為西鄰不認矣且無保証
又乏簿籍終為所拒東鄰寃訴於縣縣為追勘無以證
明邑宰謂曰誠疑爾寃其如官中所頼者券乏此以證
何術理之復訴於州州不能辨東鄰不勝其憤逺聆江
隂之善政訟者乃越江而南訴于趙宰趙宰謂曰縣政
地卑且復踰境何計奉雪東鄰則寃泣曰此地不得理
則無由自滌也趙曰苐止吾舍試為思之經宿君前曰
吾計就矣爾果不妄否則又曰焉敢厚誣趙曰誠如是
言當為寘法乃召捕盜之幹事者數輩至淮壖曰有聚
嘯而冦江者按騐已具且言有同惡相濟者在某居處
名姓形狀俱以西鄰指言請械送至此先是鄰州條法
唯持刄截江無得藏匿追牒至彼果擒以還然西鄰自
恃無跡未甚加慎至則旅於庭下趙厲聲謂曰幸耕織
自活何為冦江囚則號呼淚隨曰稼穡之夫未嘗舟檝
趙又曰辨証甚具姓氏無差或言偽而堅則血膚取實
囚則大恐叩頭見血如不勝其寃者趙又曰所盜卒多
金銀錦繡非農家所宜也汝宜籍舍之産以辨之囚意
稍開謂皆非所貯者且不疑東鄰之越訟也乃言有稻
若干斛莊客某甲筭納到者紬絹若干疋家機所出者
錢若干貫東鄰贖契者銀器若干件匠某煆成者趙宰
大喜即再審其事復謂曰汝果非冦江者何為諱東鄰
所贖八百緡導引訴鄰令其偶質於是慙懼灰色祈死
㕔前趙令桎梏本土檢附契書然後寘之於法
　　　參寥子曰江隂邑之遐者天水吏之微者卓異
　　　之政無白人知史氏宜採此以廣聖朝循吏傳
　　單進士辨字
進士單長鳴者隨計求試於春官日袖狀訴吏云某姓
單㑹為筆引榜者易為單誠姓氏之僻而援毫吏得以
侮易之實貽宗先之羞也主司初不諭乆之方云方
口尖口亦何畏耶長鳴厲聲曰不然梯航所通聲化所
暨文學之柄屬在明公公倘以尖方口得以互書則台
州吳兒乃吕州矣兒也主文者不能對詞場目為舉妖
　　李僕射方正
三峯端揆李公有居茅在長安修行里其宻鄰即故日
南陽相也丞相早歲與之有舊及登庸權傾天下相君
選妓數輩以宰府不可外館棟宇無便事者獨書閣東
鄰乃李公穴舍也意欲吞之垂涎乆矣且遲遲於發言
忽一日謹致一函以為必遂及覩復札大失所望又踰
月召李公之吏得言者願以厚價購之或用水竹别墅
交質李公復不許又逾月乃授公之子弟官冀其稍動
初意竟無迴命有王處士者知書善棊加之敏辨李公
寅夕與之同處丞相密召以誠告之託其諷諭王生抃
捧其旨勇於展効然以李公褊直伺良便者良乆之間
公遘病生獨侍前公謂曰筋衰骨弱風氣因得乗間而
入所謂穴來風枳枸來巢也生對曰然向聆而院梟集
樹杪某心憂之果致微恙空院之來妖禽猶枳枸來巢
矣且知賫器換緡未如鬻之以贍醫藥李公卞急揣知
其意怒髮上植厲聲曰男子寒死餒死病而死爾其死
命也先人之弊廬不忍為權貴僾喉之地揮手而别自
是王生及門不復再接矣
　
　
　
　
　
　
　
　
　
　
　
　
　
　
　
　唐闕史卷上
欽定四庫全書
　唐闕史卷下目録
　　鄭少尹及第
　　盧員外題青龍寺
　　崔起居題上馬圖
　　崔尚書雪寃獄
　　李可及戱三教
　　夢神醫病者
　　渤海僧通鳥獸言
　　御樓前一日雨
　　王居士神丹
　　辛尚書神力
　　賤買古畫馬
　　韋進士見亡妓
　　盧尚書莊墮雨工
　　泗州風狂尼
　　迎佛骨事
　　丞相蘭陵公晚遇
　　夀安土棺
　　盧相國指揮鎭州事
　　太清宫玉石像
　　盧左丞赴陜郊詩
　　楊尚書補吏
　　薛氏子為左道所悞
　　軍中生餼
　　虎食伊璠
　　藍田貢氷
　　東都焚寺
欽定四庫全書
　唐闕史卷下　　　　　　唐　高彦休　撰
　　鄭少尹及第
世傳前定録所載事𩔖實繁其間亦有鄰委曲以成其
驗者今復有前定卓異之説且非誕妄故附於此長安
鼎甲之族有滎陽鄭氏嘗為愚言其先祖故河中少尹
諱復禮應士試十不中所司選困厄且甚千福寺有僧
宏道者人言晝則平居夕則視事於隂府十祈叩者八
九拒之蒲亞不勝其蹇躓憤惋則擇日齋沐候焉頗容
接之且曰某未嘗妄洩於人今知茂才抱積薪之歎且
乆之不能隱耳勉旃進取終成美名然其事頗異不可
名也蒲亞拜請其期宏道曰唯君無期須四事相就然
後遂志四缺其一則復負寃如是者骨肉相繼三牓三
牓之前猶梯天之難三牓之後則反掌之易也蒲亞愕
怡不諭復再拜請語四事之目宏道持疑良乆則曰慎
勿言於人君之成名其事有四亦可以為異矣其一須
是國家改元之第二年其二須是禮部侍郎再知貢舉
其三須第二人姓張其四同年須有郭八郎四者缺一
則功虧一簣矣如是者賢弟侄三牓率須依此蒲亞雖
大疑其言然鬱鬱不樂以為無復望也唯敬謝而退至
長慶二年人有導其姓於主文者蒲亞以其非知貢舉
意甚疑之果不中第直至改元寳厯之二年新昌楊相
國再司文柄蒲亞私喜其事未敢洩言來春遂登第第
二人姓張名知實同年郭八郎名言揚蒲亞竒歎且乆
因紀於小書之杪私自謂曰宏道言三牓率須如此一
之已異其可至於再乎其可至於三乎次至故尚書右
丞諱憲應舉太和二年頗有籍籍之譽以主文非再知
舉試日果有朞周之恤爾後應太和九年九舉年年敗
于垂成直至改元開成之二年愚江夏伯祖再司文柄
右轄私異其事明年果登上第第二人姓張名棠同年
郭八郎名植又附書於小書之杪三牓雖欠其一兩牓
且無小差閨門之内私相謂曰豈其然乎豈其然乎時
僧宏道已不知所徃矣次至故駙馬都尉諱顥應舉時
譽轉洽至改元㑹昌二年禮部桞侍郎再司文柄都尉
以狀頭及第第二人姓張名潛同年郭八郎名京三牓
皆改元第二年主文再知舉第二人姓張同年有郭八
郎隂隲驅駕須及於斯非兔楮可以盡述者爾後滎陽
之弟姪就試如破竹之勢迎刄自解矣以其前定稍異
故書
　　盧員外題青龍寺
盧員外駢才俊之士忽一日晏抵青龍精舍休於僧院
氣凄慘如蓄甚憂者吁嗟徃復於軒檻間僧問不對逮
夜將整歸騎徘徊四顧促命毫硯題於南楣曰夀天雖
云命榮枯亦太偏不知雷氏劍何處更衝天題畢草草
而去涉旬出官殺逾月卒其詩至今在院僧逢人輙話
其異
　　崔起居題上馬圖
崔雍起居譽望清舉尤嗜古書圖畵故鍾王韓展之跡
萃於其家常寳太真上馬圖一軸以為畵品之上咸通
戊子歳授禄二千石于和州值龎勲搆逆豐沛間賊鋒
四掠厯陽麽郡古史儒生非枝拒所及矣乃命小將賫
羽檄牛酒犒賊師且以全雉堞活黎庶為請由是境亡
摽掠之患雖矯為欵諭而密表自陳時宰有不協者因
寘之以法士君子相吊後有得崔君所寳畵者軸杪題
云上蔡之犬堪嗟人生到此華亭之鸐徒唳天命如何
字唯真蹤不書時日識者云聞命之後無暇及此其預
知耶復偶然耶
　　崔尚書雪寃獄
尚書博陵公碣任河南尹摘奸剪暴為天下吏師先是
有結客王可乆者膏腴之室歲鬻茗於江湖間常獲豐
利而歸是年又笈賄適楚始返檝於彭門值龎勲搆逆
穽於冦域逾期不歸有妻美少且無伯仲息嗣之屬妻
常善價募人訪於賊境之内四裔竟無得其影迹者或
曰已戕于巨盜而帑其財賄矣洛城有楊乾夫者以善
卜稱妻晨持一縑决疑於彼楊生素􁅳於事且利其色
思以計中之乃為端蓍䖍祝六位既兆則曰所憂豈非
伉儷耶是人絶氣乆矣象見墳墓矣遇刼殺與身并矣
妻號咷將去即又勉之曰陽烏已晚幸擇良辰清旭更
垂訪問當為再祝妻誠信之它日復徃䇿布筭宛得前
卦乃曰神也異也無復望也仍言號慟非所以成禮者
第擇日舉哀縗服髽髮繪佛飯僧以資㝠福妻且悲且
媿以為誠言無巨細事一以託之楊生主辦雅竭其志
則又謂曰婦人㷀獨而積財賄冦盗方熾身之灾也宜
割愛以謀安適妻初不納夜則飛礫以懼之晝則聲冦
以餌之妻多言之義遂許嫁焉楊生既遂志乃悉籍所
有推㨿優産又逾月皆貨舊業挈妻卜居洛渠北其明
年徐州平天子下洗兵詔大憝就擒外脅從其間者宥
而不問給篆為信縱歸田里可乆髠躶過洛疥痒瘠穢
丐食於路至則訪其廬舍已易主矣曲訴妻室不知所
從展轉飢寒循路號叫漸有人知者因指其新居間妻
及楊肆目門首欲為揖認則訶詈詬辱僅以身免妻愕
眸以異復制於楊可乆不勝其寃訴於公府及法司按
劾楊厚賄以行取証於妻遂誣其妄時屬尹正長厚不
能辯奸於是以誣人之罪加之痛䋲其背肩校於疆可
乆寃楚相縈殆將溘盡命禄未絶洛尹任則衘血齎寃
訴於新政新政亦不能辯其所鞫吏得以肆堇毒於簧
言且曰以具獄訟舊政者有漢律在則又裂寅配邑之
遐者𨽻執重役可乆雙眥洒血而目枯焉時博陵公伊
水燕居備聆始卒天啟良便再領三川獄吏屏息覆盆
舉矣攬轡觀風化之三日潛命就役所出可乆以至仍
勅吏掩乾夫一家并素鞫吏同桎其頸且命可乆暗籍
其家玩物所存尚夥而鞫吏賄賂醜迹昭焉既捶其脅
復血其背然後擢髮折足同弃一坎收録家産手授可
乆時離畢作源黳雲復鬱斷獄之日陽輪洞開通逵相
慶有至出涕者沉寃積憤大亨暢於是日古之循吏孰
能擬諸
　　李可及戲三教
優孟師曽見於史傳是知伶倫優笑其來尚矣開元中
黄幡綽明皇如一日不見則龍顔為之不舒而幡綽徃
徃能以倡戲匡諫者漆城蕩蕩冦不能上信斯人之流
也咸通歲優人可及者滑稽諧戲獨出輩流雖不能託
諷匡正然巧智敏㨗亦不可多得嘗因延慶節緇黄講
論畢次及倡優為戲可及乃儒服岌巾褒衣博帶攝齊
以升崇座自稱三教論衡其偶坐者問曰既言博通三
教釋迦如來是何人對曰是婦人問者驚曰何也對曰
金剛經云敷座而坐或非婦人何煩夫坐然後兒坐也
上為之啟齒又問曰太上老君何人也對曰亦婦人也
問者益所不諭乃曰道德經云吾有大患是吾有身及
吾無身吾復何患倘非婦人何患於有娠乎上大悦又
曰文宣王何人也對曰婦人也問者曰何以知之對曰
論語云沽之哉沽之哉我待價者也而非婦女待嫁奚
為上意極歡寵錫甚厚翌日授環衛之員外職
　　　參寥子曰開成初文宗皇帝躭翫經典妙古博
　　　雅常欲黜鄭衛之樂復正始之音有太常寺樂
　　　官尉遲璋者善習古樂為法曲簫磬琴瑟戞擊
　　　鏗拊咸得其妙遂成霓裳羽衣曲以獻詔中書
　　　門下及諸司三品以上具常朝服班坐以聽(句/)
　　　金奏相顧曰不知天上也瀛洲也因以曲名宣
　　　賜貢院充試進士賦題又命授尉遲璋官丞相
　　　滎陽鄭公覃擬王府率時有左拾遺竇洵直上
　　　疏以為樂官受賞不如多予之金無令凂汚清
　　　秩滎陽公曰王府率是六品雜官君謂之清秩
　　　便授洵直可否時上方鋭意納諫亦優容之今
　　　可及以不稽之詞非聖人之論狐媚於上遽授
　　　崇秩雖員外環衛而名品稍過時非無諫官竟
　　　不能証引近例抗疏論列者吁
　　夣神醫病者
青龍寺西廊近北有繪釋氏部族曰毗沙耶天王者不
詳誰氏筆跡而精妙如動祈請輻輳傳有神異常有民
居新昌里者因時疫百骸綿弱不能勝衣其室甚富有
妻且少視之燕宋也母氏啜泣徧訪醫巫竟無能原其
病狀一日自言欲從釋氏且不能跛倚其可髠首而緇
體乎母狥其欲肩致繪壁之下厚施主僧眠食於寺廡
逾旬喜寐有人魁形鎧服熖加於肩弓梏其臂持筋𩔖
鱠以食病者復若嚴悸促廹咀嚼堅韌不堪其憂所食
袤丈蘧然而覺綿骨木强矣又明日能步又明日能馳
逾月以力聞先是禁軍懸弧矢之六石者于門且示曰
能引其半者駢糧以賜之滿者倍斯民應募隨引而滿
於是服厚禄以終身
　　渤海僧通鳥獸言
公冶長通鳥語介葛盧辨牛鳴著在格言固非妄矣咸
通初有渤海僧薩多羅者寓於西明精舍云能通鳥獸
之言徃徃聞鳥鵲燕雀啅噪則説休咎及閭巷間事如
目擊者佛圖澄之聽鈴聲不是過也一日秋暑方炎與
小朝客數人聯騎將納凉于城西别墅路遇牝豕引諸
㹠而行喀喀有聲一朝士戲曰此猪有語否對曰有之
人自不能諭也又問曰所語何對曰巨彘顧諸稚云行
行行向前樹隂下吃嬭料其不逺當遇官槐而止且飼
群子矣諸朝士頗竒之因緩轡以偵果逾溝不没遇圏
不奔直抵木隂踞乳諸子爾後貴臣宅互迎問之無少
差忒後中官主禁旅者將籍名於軍寺番僧不樂杖錫
出京不知所徃
　　　參寥子曰人獸之音固異撾而跨之可也殺而
　　　食之可也非禮非義勿欺於前
　　御樓前一日雨
咸通丙戌歲上以年和時豐思减徭免罪乃下詔以其
冬御丹鳯樓申𤯝灾肆赦之命有司擇用十月十日近
歲以知星食禄者止能膠柱選日不尅風雨之候前一
日百司蕆事向畢已時風雨暴作上仁惻及物不罪日
官乃手香以祝及未而霽人心甚悦詔有司令市良土
以夷樓前坳潦之所時丞相李公蔚尹正神州於是嚴
令兩邑召載土者以集事先是有以隻輪載土而鬻者
每乗不逾三十錢至是幸事之急遂髙其價逾倍方止
兩邑官吏有司捕盗者專其事慮價不廉懼未敢發李
公以羲馭向晚閔事不集坐退朝别舘(市有洧遤院尹/退朝即視事於)
(其/中)具桎梏鞭撲于前援毫以伺督責騎步旁午於道二
縣僚不得已趨而前曰常鬻土者每輪十數及三今則
幸其急驟加十至七願立斃其首以衂其價李公謂曰
事非舒緩安以價為遂令每乗加錢至百二官吏捧命
大喜隻輪雲集至暮夷坳燥瀦俱畢役夫樂其善價繼
來不已金吾司候有佚背而回者詰旦上御樓宣赦百
官畢集樂懸具舉兵仗羅列建雞免囚樓觀之下􁅔埃
不生聖顔甚悦後一日鬻土者詣府請直則復給五十
錢
　　　參寥子曰丞相得權變之道前時立斃之則事
　　　不集矣今日厚償之倖門啟矣始加至百以餌
　　　其來終削之半以懲其蠧擒縱其術於是乎在
　　　此亦書事之𤨏者嗟乎國家分列卿寺其位亞
　　　諸侯一級而挈壺氏之司紆朱拖紫歛板莅事
　　　者不下五六十員皆月蠧厚禄曽昩瞻仰之妙
　　　不知天文之書皆市中卜祝小兒居羲和梓慎
　　　之職其有幹局可稱者歲精一軸厯書而已嗚
　　　呼由是欃槍所起彗孛所指星緯陵犯之度日
　　　月薄蝕之由君臣無得而察後之執政者不得
　　　不以此為深慮
　　王居士神丹
有常樂王居士者耄年鶴髮精彩不衰常持珠誦佛施
藥里巷家屬十餘口豐儉適其中一日遊終南山之靈
應臺臺有觀音殿基詢其僧則曰梁棟欒櫨悉已具矣
屬山路險峻輦負上下大役工徒非三百緡不可集事
居士許諾期旬日賫鏹而至至京乃託于人曰有富室
危病醫藥不救者某能活之得三百千成終南山佛屋
足矣果有延夀坊鬻金銀珠玉者女歲十五遘病甚危
衆醫聚藥手不能措願以其價療之居士則設盟于牋
期于必効且曰滯工役已乆矣今留神丹不足多慮某
先持此鏹付所主僧兾獲雙濟鬻金者亦奉釋敎因許
之留丹于小壺中賫緡而徃涉旬罔耗女則物化其家
始營䘮具居士杖策而迴乃詬罵囚拘將送於邑且曰
某茍大妄安敢復來請入户視之則僵絶乆矣乃命宻
一室焚槐桞之潤者湧烟于其間人不可邇中平一榻
籍屍其上褫藥數粒雜置于項鼻中又以銅器中貯温
水置于心上則謹户與衆伺之及晚烟燼薰黔其室居
士染指于水曰尚可救亟命取乳碎丹數粒滴于唇吻
俄頃流入口中喜曰無憂矣則以􁅔纊蒙其鼻温水置
于心及夕執燭以俟銅壺下漏數刻鼻纊微噓又數刻
心水微灧則以前藥復滴於鼻須臾忽蘇黎明則脈息
續矣一家驚異媿謝王生生乃更留藥而去或許再來
更不復至後移家它適不知所從女適人育數子而卒
　　　參寥子曰竒絶之藝和扁之術何代無之有實
　　　藝而無謟行者公卿之門不内賈生所以慟哭
　　　于時事也
　　辛尚書神力
邕府辛讜尚書傳有神力嘗與故滑臺杜僕射為泗上
郡職時屬豐沛兵起浮磬雉堞圍於賊鋒其不摧於偷
鬼之手者數版而已杜公將有包胥乞師之請于鄰封
以劘壘方嚴募轅門勇士無敢應者獨讜請行岸列霜
鋒河浮戰艦裸身露度乗舟而濟獲告鄰部果解重圍
賊鋒遂衂朝廷録功累授刺史于曹州團練於泗州節
度於邕州嘗言微時力田自粒三伏盛暑與鄰莊老農
納凉于山之隂山上有巨牛怒鬬者哮吼爭力聲達數
里鄰人慮其奔北退走則有蹂踐衝觸之患相謀備鈎
索為制拒之計辛曰衆力非及某能當之俄頃有牛果
北而下獰蹄踣土兇角以奔辛則正立中逵俟其頭至
兩執其角牛不能前傍觀移時如不寘力牛怒滋甚退
身數尺養力而衝如是三四劃然有聲流血滂沱角折
牛仆其主乃屠肉聚食以酬壯觀則命持斧斷角堅不
可刈辛復拉之應手而碎時讜侏儒瘠痒如不勝衣至
官崇體腯力亦隨減
　　賤買古畫馬
滎陽外郎蕡宰萬年日有荷校者以賊呼之言嘗紿婦
人廉市馬畵外郎竒之命取以視則皓絲烟晦幅聯三
四蠻罽裁褾斑鼍軸之曰是畵也太尉李公所寳隙有
賛皇圖書篆焉人有以七萬購獻牢盆者得署渭渠横
梁梗船碎職因出妓於閤又落民間倖其不鑒予卑價
市之為妓主自他方歸所訴請以所虧價書罪外郎不
能决時延夀里有水墨李處士以精别畵品遊公卿門
召至辯之瞪目三歎云韓展之上品也黄沙之情已具
丹筆之斷尚疑㑹有賫藉自禁軍來認者外郎以其意
奸盗非願苛留因并畵桎送後永亡其耗
　　　參寥子曰時也玉塞風清長安馬肆以馴良駿
　　　逸稱者蹄不止三萬而數幅繪事反邀豐賄且
　　　顧穽人于死此誠好古博雅君子之所尚然澆
　　　浮之人亦取笑于驪建栗陸之代
　　韋進士見亡妓
京兆韋氏子舉進士門閥甚盛嘗納妓于洛顔色明華
尤善音律慧心巧思衆寡其倫韋曽令寫杜工部詩得
本甚舛缺妓隨筆鉛正文理曉然以是韋頗惑之十六
歸京兆二十一而彫落韋悲咽悼痛不能悦情蔬茹甚
羸弃事而寐意其夣覩一日家僮有言嵩山任處士者
得返䰟之術韋常視如妖蠱時則牽於相念促命招之
乃妙選良辰齋除方室舒幃于壁穗香于罏仍須一經
身之衣以導其魂韋自喜自歎捜衣盡箧皆換福于梵
王家矣唯餘一裙之金縷者任曰事濟也是日宜絶人
屏事且以䁥近悲泣為誡設燈炬于香前曰觀後燼寸
即復去矣韋潔服歛息一禀其誨是夜萬籟俱止河漢
澄明清露始垂任忽長嘯香裾在手面幃而招如是者
三忽聞吁歎之聲俄頃映幃微出蒨服少選斜睇而立
幽芳怨態若不自勝韋驚起拜泣任曰無庸恐廹以致
倐迴生忍淚揖坐無異平生或與之言可否以首鼎居
逾刻燭䟦及期歘欲逼之紛然而滅生乃捧幃長慟既
絶而蘇髣髴衣香泛于坐側任生曰某非獵食者哀君
情切固來奉救漚珠槿艷不必多懷韋欲酧之不顧而
别韋嘗賦詩曰惆悵金泥簇蝶裙春來猶見伴行雲不
教布施剛留得渾似初逢李少君悼亡甚多不復備録
韋自此鬱鬱不懌逾年而没
　　　參寥子曰大凢人之情鮮不惑者滛聲艷色惑
　　　人之深者也是以夏姬滅陳西施破吳漢武文
　　　成之溺明皇馬嵬之惑大亦䘮國小能亡軀由
　　　是老子目盲耳聾之誡宜置于座右
　　盧尚書莊墮雨工
洛城建春門外有信安盧尚書莊竹樹亭臺芰荷洲島
實為勝境乾符乙未歲有鄉薦之士相與避暑坦率于
西亭釣罷奕棊之際隂雲暴興雷霆擊空食頃大雨未
可整歸騎第臨軒觀霖霪之勢忽有一物墮于􁑴下羝
䍧其狀而崇角奢足隨隕偃于奕榻之前如傷困者衆
咸驚異相與環觀危軒跨池少頃則泅轉于水中矣柔
毛雨漬印于碧砌積乆不減相與逼視餘腥薄人命僕
捜池竟不復得
　　泗州風狂尼
丞相隴西公(蔚/)建大斾于廣陵日時咸通十二年也有
泗州狀言女僧二人至普光王寺將祈禮者睢盱顧視
如病風狂云後二年國有更變此寺大聖和尚當履寳
位循廊喧叫聚人甚多不跡其來釋徒大恐且欲拘縻
之際則齊登峻塔投身而下其一不救其一墮傷狂痛
昏迷詰問不獲丞相立命火焚其狀仍牒州杖殺之至
十四年果懿皇晏駕今上即位是為普王
　　迎佛骨事
咸通癸巳歲有詔迎佛骨於岐下先是元和中憲宗命
取到京時韓吏部上疏極諫以為逺近農商棄業奔走
如不及至有火其頂者刄其臂者當時佛骨之盛已如
此至是又加甚不啻百千倍焉有僧自京一步一禮至
鳳翔法門寺及到京則傾城迎請幡幢珂傘香車寳馬
闐咽衢路天子御安福樓降萬乗之尊親為設禮兆衆
涕淚感動左右竭家産斷肌骨以表誠志者不可勝紀
皆言皇帝貴為天子富有四海尚此敬信吾輩何所恡
哉此乃上之風行下則草偃固其宜也然有鸐盤其上
牛跪于下又何情哉明年懿宗升遐今上即位詔歸本
寺肩舁陌上粗備香梵去歲徒衆萬無一來循路見者
頂别而已人情寒暑既已牢落丹頂瑩蹄亦不復至所
異者桃林之獸青田之禽豈能時其盛衰改柯易葉浮
沉于世態耶
　　丞相蘭陵公晚遇
丞相蘭陵崔公清譽儉德時所推服嘗統戎於畨禺有
酌泉投香之譽以是夷估輻輳至於長安寳貨藥肆咸
豐衍於南方之物由此人情歸美今上誕聖於壬午龍
飛於癸巳皇算十有二歲矣思命耆德左右大化乃自
奉常卿起公為上相入時年八十有三居台席數載汲
引賢哲遵暢皇慈儉德既彰澆風少革及薨於位上再
興不憖遺之歎而廢常朝者三日册贈之禮有加美焉
議者曰高位厚禄茍有其分隂靈必助其夀考不然者
安有過懸車之歲而命相之主始生世傳太公晚達七
十而遇文王今又逾釣渭之年一紀而見知榮辱之分
豈偶然哉
　　　參寥子曰道則由已命則在天君子行由已之
　　　道委在天之命達則為稷卨為蛟龍為雲雨窮
　　　則為孔孟為禽魚為游泳何徃而不適哉弄怒
　　　濤者鮮不溺死戲竿杪者或多墮傷急驅必猛
　　　顛遄榮亦驟辱士有尤人而躁進者非君子也
　　夀安土棺
夀安之南有土峯甚峻乾符中因雨西圮半壁銜土棺
棺下有木横亘之木見風揉而成塵土形尚固邑宰滌
之泥汨於水粉膩而蠟黄剖其腹依稀骸骨因徴近代
無以土為周身之器者戴記云夏后氏用堲周殷人以
棺周人以槨鄭𢎞註曰堲周以土為之也豈錫𤣥圭之
世窆也莫究其年代是非矣
　　盧相國指揮鎮州事
丞相范陽公(雋/)清苦律身剚斷無滯代天理物必先鶉
衣鷇食遐陬逺裔以是四方之譽翕然歸之乾符丁酉
歲因與同列廷諍機務詞氣相高朝廷兩解之偕授賓
翼儲闈分秩洛汭河朔三鎮屢貢表詞且以棄瑕擢用
為請先是常山帥王景崇者年十有八襲統父位朝廷
常姑息之時每律琯三周則各隆品爵仍與幽魏並制
幽魏繼有變更景崇獨得軍情以是爵位相懸鎮至劇
品景崇時已檢校太尉兼中書令常山郡王食邑五千
户食實封三百户窮極勲賞無以加焉而幽魏官秩尚
卑以鎮州故未行册命常山揣朝廷方用恩澤懷撫方
伯青齊之野尚聚萑蒲饋輓方繁兵力且困乃上表其
畧曰臣當道與盧龍魏博徃列三載考績咸蒙寵榮今
者以臣官位稍崇而兩鎮乆稽成命臣弟兾州刺史檢
校工部尚書景儒自委郡符亟聞美政誠慙内舉堪委
外藩請迴臣官榮授景儒一鎮意圖易定時内臣秉權
者固欲與之一日樞宻使出至中書奉宣與宰臣商量
鎮州事乃曰相公為國擇帥常難其人今或能教戰撫
民襲守政化即良將也何必拒常山之請耶况某知景
儒恪居官次若别選用未必及之適奉聖旨便委中山
以收後效諸相無言獨崔公(沅/)曰開府固昩逺大之計
矣國朝自蒯胡作亂于今三道止類國賓常貽宗社之
羞未雪神人之憤今者狥其茍得又授景儒一失其機
噬臍無及始則入充貢賦終爾漸紊彛章疆界接連既
以與之後欲取之未知其可也景儒既卒必以軍意請
立子孫儻未議加兵即立須降節然後魏博豈無骨肉
必侑瞰洛城顯然盧龍生邀青社開府此際何術枝梧
二内臣已呿頤結舌者乆矣且曰適奉聖旨遣與相公
商量所仗者廟謀非敢以末議崔公遂草詔意進曰卿
世襲忠貞材兼文武既竭事君之節必先體國之誠卿
弟兾州刺史景儒英衛齊勲龔黄讓政至于擢用自貯
素心但以患在不均理須經乆易定既為恩賞幽魏何
以酧勞輟食再思難允誠請臨軒注想宜悉朕懐望付
翰林如此賜詔詔書再徃勤請愈堅表云願得手足之
榮共竭股肱之效聖上為之旰食乃詔范陽公以兵部
尚書入覲到京旬日拜特進門下侍郎兼户部尚書平
章事三鎮有來賀宰輔得其人時公以步蹇未任衙謝
上官命中書官就宅問計對曰臣待罪台司五環星歲
前後三鎮以甘言佞臣美貺餌臣臣皆拒而不納或所
論奏不違程式者翌日允之仍召奉使小將顯布皇恩
且誡曰事出此口言歸彼耳可否面定不自外來無為
賄妄于其間也前日馹書已告爾帥矣宜以覆族為慮
以是知臣一心事主必合信臣臣請與書諭以是非禍
福之源君臣父子之道立進書草盧公才辨詞藻尤工
於指諭事理上覽書色動命中使因送春服象只者賫
徃及回表云兾州刺史景儒自聆擢用黎庻偃轅令望
加官勤留當道且言臣濫分茅土曽乏内勞位冠三台
官崇一品方思讓爵不敢貪榮幽魏加官請循徃例上
大悦
　　太清宫玉石像
明皇朝崇尚𤣥元聖主之教故以道舉入仕者歲歲有
之詔天下州府立紫極宫度道流為三元朝醮之㑹長
安重建太清宫琢玉石為𤣥元皇帝真像雕鐫之麗不
類人工列大常樂懸服天子衮冕次又以玉石雕成𤣥
宗肅宗二聖真容于殿之東室次又琢左右丞相李林
甫陳希烈於東西序至代宗朝人有以為言者曰陳李
二相隂狡險訐常欲揺動東宫將有不利于先帝者數
四賴𤣥宗英明社稷垂祐不爾則宗廟有綴旒之危柰
何以玉琢二臣列于清敬之地比扁舟五湖之人鑄金
肖形之像也尋詔除去瘞於殿隂爾後人無知者至廣
明庚子歲丞相范陽公為太清宫使因命葺修頽廢之
所工役掘地得玉石人滌去泥壤則簪裙端簡如龍之
像工人不知所自以狀白公公命尋究之則林甫官封
銘于其背丞相公忠褊直者大以為不可因具奏其事
且曰林甫險奸罪迹不宜獲保首領請輦送京兆府擊
碎之議者以為李林甫陳希烈輔佐𤣥宗驕奢貪狠而
又盜憎蓄怨揺動儲君信是一亂臣賊子也然禮經云
刑不上大夫而况琢石之像其異戮屍之責况朝服簪
屨而碎于府門君子謂是失刑政矣遂有好事者傳丞
相奏章云臣聞見無禮于其君者如鷹鸇之逐鳥雀也
故右相李林甫等寵異之命冠于人臣梟獍之心勃于
君上像已輦送京兆府集衆擊碎訖其徒伴陳希烈見
捜擒次候獲日送府司同罪士大夫聞之無不掩笑輦
碎林甫捜尋希烈之事則實有之至于徒伴擒獲之語
斯又妄也
　　盧左丞赴陜郊詩
盧左丞(渥/)冠裳之盛近代無出其右者伯仲四人咸居
清顯乾符初服䘮紀于洛下先終制渥自前中書舍人
拜陜郊觀察使又旬日其弟(紹/)自前長安令除給事中
又旬日弟(沆/)自前集賢校理授左拾遺又旬日弟(沼/)自
前畿尉遷監察御史鳴珂珮玉紆朱拖紫炤耀街巷士
族榮之及赴任陜郊洛城自保釐尹正已下更設祖筵
以鮮華相尚分秩故相及朝容惡日兩邑縣官卑秩麻
衣傾都出郭洛陽為之一空食器酒具羅列道路盛于
清明簪潔松檟之日填咽臨都馹前後十五里車馬不
絶左轄始捨轡居首筵則為川户邀去乃大合樂于舊
相之座而諸朝客已擕酒饌出城者散于田野選勝聚
飲歌樂四起飄飄然若澧州上已㑹稽褉事也無貴無
賤及暮醉歸有白髯馹吏聲指曰某自擁篲清郵五十
載未嘗覩祖送之盛有如此者左轄有詩題在嘉祥馹
云交親榮餞洛城空善戯戎裝上將同星使自天丹詔
下雕鞍炤地數程中馬嘶靜谷聲偏響斾映青山色更
紅到後定知人易化滿街棠樹有遺風此詩為牌子後
為易定帥王處存碎之
　　楊尚書補吏
青州楊尚書損觀察陜郊日政令頗肅郡人或校闕必
採于輿論而升陟之縷及細胥賤卒率用斯道以是莅
政累載無積薪之歎爍請託之原一日使院有專兵籍
者闕局司頗重選置惟難有吏兩人衆推合授較其歲
月職次功績違犯無小差異者從事掾不能决請裁於
長長或臆斷誰曰無私楊公俛首乆之曰余得之矣乃
謂曰為吏之最孰先于書算耶姑聽吾言有夕道於樷
林間者聆羣跖評竊賄之聲且曰人六疋則長仗五疋
人七疋則短八疋不知幾人復幾疋顧主硯小吏著於
紙令俯階籌之且曰先進者勝少頃一吏果以狀先遂
授良闕儕𩔖則眙伏而退以其𩔖亥二首六身之説故
書
　　薛氏子為左道所悞
有河東薛氏子二野居伊闕茂林修竹面水背山力田
藏書皆務修進先世亟典大郡薄留伏臘婚嫁之資一
日木隂初成清和戒候偶有擊扉者啓户視之則星冠
霞帔之士也草屩雪髯氣質清古曰半途病渇幸分一
盃漿二子則延入賓位雅談奥論深味道腴又曰某非
渴漿者杖藜過此氣色甚佳因願少駐二子則留連之
坐乆復曰捨此東南百步而近有五松虬偃在疆内者
曰某之良田也左道愈喜因屏人言此下有黄金百金
寳劍二口其氣𨼆𨼆浮張翼間(張翼洛/之分野)某尋之乆矣豐
獄即其地三品可以分贍親屬之甚困者唯龍泉自珮
當位極人臣某亦請其一効斬魔之術二薛大驚左道
曰家童暨役客輩悉命具畚鍤之𩔖俟擇日發土須臾
可以目騐矣無術以制則逃匿黄壤不復能追今俟良
宵剪方為墠法步水噀之不能遁也且戒僮僕無得泄
者又問結壇所須則曰須徽纆三百尺(赤黑/索也)隨方緡綵
縑素甚夥洎机案爐香茵褥之具且曰某非利財者假
以為法不毫觸耳所費者祭饍十座醑茗隨之器以中
金者為首二子則竭産以經營其所缺者貸於親友又
言某善㸃化術以是糞睨金石常以濟人危恙為務今
有槖裝寓太微宫欲以奉寄二子許諾乃召人負荷而
至囊笈四所重不可勝緘鐍甚嚴祈託以寄旋至告日
因大施法具于五松間命二子拜祝訖亟令返第封門
而俟且誡無得窺隙某當效景純散髮銜劍之術脱或
為人窺則福移禍至俟行法畢當舉燧以呼炬興可以
僮役偕來矣扶桑未燭聚力以發兾得静觀至寳也二
子敬依此教嚴戢輿皁無得妄行自夜分危坐係望燭
光杳不見舉伺乆則雞晨樹杪矣二子慮太陽東上覽
于行人不得已闢户遐偵之黙無影響步於松下則擲
盃覆器似數輩縦食於其間者爐香机案傾側左右緡
綵器皿悉已擕去輪蹄接跡錯於短墻疑用徽纆索固
以遁因發四笈瓦礫實中自是家産甚困失信於人驚
愕憂慙黙不敢訴而駭談非論夕徧洛東
　　　參寥子曰非望之福焉可茍得左道之事其足
　　　信乎
　　軍中生餼
冦䧟鍾陵毒痛歲詔㑹諸侯之師討之未格苖間統兵
者帶繞於賊堞士人督軍日月而至宴犒迎餞旬日無
虛時先是自九江至于敷淺原寳視肥羜及大軍加境
暢飲薦羞不常厥味蝟脾䑕肝亦登于爼是以二物也
猶傲價于霧市逾月復罄一日上命内臣之貴顯者慰
撫于桞營有軍帥置生餼於皇華發函伸幅以肉脚冠
其首皇華喜為珍貺不以羊呼者意其避心瞿之字也
則命啟噐乃刑刖一足屈於櫝中縑袎麻屨亦不削去
皇華大噦終日不食
　　　參寥子曰鈎爪鋸牙食人之肉者豺狼也以豺
　　　狼戮梟獍孰能分善惡於毫釐之間哉
　　虎食伊璠
巢偷汚踞宫闕與安朱之亂不侔其間尤異者各為好
事傳記冠裳農賈挈妻孥潛跡而出者不可勝記至有
積月䧟冦終日逃避竟不覩賊鋒者獨前陽縣令伊璠
為戎所得屢脱命於刄下其後血肉相失村服晦行及
藍闗為猛獸摶而食之患禍之來其可茍免
　　藍田貢氷
藍田縣歲貢氷常在冬杪有臘候尚怒藍水不氷則主
吏宣命以祭一夕而成氷形似今承柱之礎方尺數之
三厚寸數之十及鐫領求中短者亦艱難以具美至於
清虛明潔如椎驪頷而割蚌腹也或有粟砂線葉粘於
其中則命鐫取以躍湯補之湯澄藍水沸於中金器赫
天不輟以傒其用或沃以冷則凍歛不固尋復脱去用
火泉填之乃水紋絲散交涯如織磨礱以平他邑亦貢
其數甚寡且非上品不及藍氷也中和辛丑翠華在蜀
優詔以雲棧巗險罷貢洞庭丹實是年木奴之屬既醯
且瘠有雞林僧亦言本國𩔖海島上其水多鹵或有如
剉蘖投其中者唯淮波截海而渡味甘色澈愈病析酲
彼國或一歲息於朝貢則淮水為之不至且多羣疫水
旱作厲與氷橘之説(以下原闕/)
　　東都焚寺
東都聖善寺締搆甲於天下愚曽㸔修寺記云殿基掘
地及泉以蜃灰和香土錯實之所以備傾墊也乾符初
常有估客瀝願箒除殿屋之表工徒集金三十萬以埏
埴疊脊峻十有三尺每瓦丘鐵貫之具率以木者神功
異績不可殫記咸此𩔖也巢賊䧟洛之前年寺僧見東
鴟吻上有青碧霏烟徑衝天漢如筒如幢其圍合抱是
日秋霽天旡􁅔雲斯氣也自卯至酉而后銷歇烟中𨼆
𨼆如有物上下觀者如堵竟不能諭粤二年燼滅于賊
燧
　
　
　唐闕史卷下
