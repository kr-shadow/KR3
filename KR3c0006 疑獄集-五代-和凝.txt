#+TITLE: 疑獄集-五代-和凝
#+DATE: 2018-05-12 10:17:38
#+SOURCE: github.com/kanripo/KR3c0006 master 68816d39                
欽定四庫全書　　　　　　　子部三
　　疑獄集　　　　　　　　　法家類
　　　提要
　　　　(臣/)等謹案疑獄集四卷補疑獄集五卷考疑獄
　　　　集五代和凝與其子㠓同撰凝字成績鄆州須昌人
　　　　初為梁義成軍節度從事唐天成中官翰林
　　　　學士唐亡入晉官至左僕射晉亡入漢拜太
　　　　子太傅封魯國公漢亡入周至顯徳二年乃
　　　　卒事迹具五代史雜𫝊㠓據此書題其官曰
　　　　中允其始末則不可詳矣書前有㠓序及至
　　　　正十六年杜震序陳震孫書録解題稱疑獄
　　　　三卷上一卷為凝書中下二卷為㠓所續今
　　　　本四卷疑後人所分也補疑獄集六卷明張
　　　　景所増共一百八十二條所記皆平反寃濫
　　　　抉摘姦慝之事俾司憲者觸類旁通以資啟
　　　　發雖人情萬變事勢靡恒不可䋲以成法而
　　　　推㝷故迹舉一反三師其意而通之於治獄
　　　　亦不無禆益也書中間有按語稱訥曰者不
　　　　著其姓又包拯杖吏一條稱桂氏取以載入
　　　　篇中愚特取以終篇云云亦不言桂氏為誰
　　　　考宋端平中桂萬榮摭凝父子所載事迹益
　　　　以鄭克之折獄龜鑑編為棠隂此事一書明
　　　　景泰中吴訥又刪補之則所謂訥者乃吴訥
　　　　所謂桂氏即萬榮景乃剽剟其文不著所出
　　　　又復刋削不盡是亦不去葛龔之類矣景號
　　　　西墅汝陽人嘉靖癸未進士此書乃其官監
　　　　察御史時作也乾隆四十四年八月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　總　校　官　(臣/)陸　費　墀
疑獄集序
疑獄集若干卷前四卷魯相和公凝與子中允公㠓先
後纂輯行於世久矣今侍御汝陽張公閲而感焉嘉其
可以益智辯惑以資迪司理乃博采籍記古今名賢折
獄之精悉者釐為六卷以拓其未備嘉靖乙未春按治
全浙首授提學徐君階正其舛訛以崧祥辱六察之末
戒叙其端而梓以𫝊焉凡吏浙者人授一帙以資為觀
要仁矣夫公之用心也葢上世議事以制不為刑辟故
畵象而不即中古制刑割情以為威斷則若主於殺而
不有其生而不知聖人明辟之意迺在於生民舜命臯
陶明刑以弼敎曰刑期于無刑孔子曰古之聽獄者求
所以生之斯則刑之所以為用也致殺全生之道也自
夫醇化逺而大偽滋情曖微茫其變千狀是非疑似不
容一髮重之智者任能愚者滯故悍者恣暴怯者避難
其甚者官反為威貨來為殖皆得以亂其是非之故而
刑於是乎失平矣是故古之求生者而今求以殺之豈
天之心而人之性哉方今天子仁聖尤明慎祥刑以敦
祇徳惟公克仰承休㢘錄囚徒既多平反而重布斯集
以詔辟人則所以宣達皇仁而培植元氣於有永者豈
人所可得例哉昔者考亭朱子嘗嘆獄不得其平欲輯
經史遺言有及於敎化刑罰者彚為一書以繼謨明弼
諧之緒斯集也其得考亭之意與詳觀兹集所載惟良
折獄若弛而貞若肆而允若設難辯異而稱其度物無
遁情而吾仁不失胥古明恤之遺司理者由是而有獲
焉則微顯闡幽全生致殺仁愛汪流太和之治可坐而
致而徒明察之獄得以資焉而已哉公諱景字光啟别
號西墅其所植立敎化精明憲度者尚有刋布朱子小
學官箴集要釣臺集表揚岳鄂王書刻此特其一云嘉
靖乙未秋吉賜進士第嘉議大夫浙江按察司按察使
貴池恭川李崧祥序
易曰先王以明罰勑法君子以折獄致刑書曰欽哉欽
哉惟刑之恤哉兩造具備師聽五辭是知古之聖賢慎
兹獄訟念一成而不變審五聽以求情悉其聰明致其
忠愛俾無枉濫以召和平在上者既能盡心居下者得
以措手其來尚矣可略言焉先相國魯公嘗採自古以
來有爭訟難究精察得情者著疑獄集二卷畱於篋笥
小子㠓得遺編而諷讀認先訓之丁寧葢將以用悟後
人流𫝊永世足使愚夫増智聽訟而不敢因循酷吏歛
威決獄而皆思平允助國家之政理為卿士之指南仁
人之言其利甚博况當聖世詎可平沉㠓伏自天闕策
名宦塗結綬三任親民於劇邑二年作吏於秋曹每窮
鬬訟之源益慕精詳之理因敢討㝷載籍附續家編期
滿百條勒成四軸上二卷先相國編纂下二卷小子㠓
附續父作子述誠有愧於下才刑清獄平冀少裨於大
化將仕郎守太子中允和㠓述
獄者天下之大命死者不可復生斷者不可復續王制
曰凡聽五刑之訟意論輕重之序慎測淺深之量以别
之悉其聰明致其忠愛以盡之疑獄氾與衆共之古之
君子其詳慎用刑而不敢忽也如此大抵鞫獄之吏不
患其處事之不當每患其用心之不公不患其用心之
不公每患其立見之不明茍其仁足以守明足以燭剛
足以斷獄無餘憾矣平章事和凝於五代亂離之際乃
能以疑獄存心集為之編其子和㠓又能成父之志終
其書以詔後世固未易得治獄者茍能家得是書則疑
貳難明之獄盡在目中矣友人譙君祥鋟木以廣其𫝊
屬僕為之引僕嘉其用心因書其說以寄時至元十六
年孟春吉日愚齋杜震序
欽定四庫全書
　疑獄集卷一
　　　　　　　　　　　　晉　和凝　撰
　　　御史佯失狀
唐髙祖以李靖為岐州刺史或有一人希望聖㫖告靖
謀反者髙祖命一御史往案之謂曰李靖反狀實便可
處分御史知其誣罔請以告事者偕行行數驛御史佯
失告狀驚懼異常鞭撻刑典乃祈告事者曰李靖反狀
分明親奉進㫖今失告狀幸救命告事者乃疏狀與御
史驗其狀與原狀不同即日還京以聞髙祖髙祖大驚
御史具以狀奏靖得不坐罪告事者伏誅
　　　李崇察悲嗟
後漢李崇為揚州刺史縣民勾泰者有子三嵗失之後
見在趙奉伯家各言已子竝有鄰證郡縣不能斷崇乃
令二父與兒各别禁數日忽遣獄吏謂曰兒已暴卒可
出奔喪泰聞之悲不自勝奉伯嗟歎而已殊無痛意遂
以兒還泰奉伯伏罪
　　　王璥案伏聽
唐貞觀中左丞李行㢘弟李行詮子中與父妾亂遂與
之潛藏追詰極急長安縣獲之縣司王璥引就房推問
不伏璥先令一人於案褥下伏聽令一人走報云長史
喚璥鎻門去中與妾相謂曰必不得承及私宻之語而
璥至開門案下之人遂起白璥各大驚而伏罪
　　　蔣常覘嫗語
唐貞觀中衞州板橋店主張逖妻歸寧有衞州二衞楊
正等三人投店宿五更早發夜有人取二衞刀殺逖其
刀却内鞘中正等不知覺也至明店人趂正等拔刀血
甚狼藉囚禁正等拷訊苦痛遂自誣上疑之差御史蔣
常覆推至則總追店近人十五以上集為人數不足且
放散唯留一老嫗年八十以上日晩放出令典獄宻覘
之曰嫗出當有人共語者即記姓名勿令漏洩果有一
人共語即記之明日復爾其人又問嫗云使人作何推
勘如是三日竝是此人常總集男女三百餘人就中喚
與老嫗語者出餘竝放散問之具伏云與逖妻姦殺逖
有實奏之勑賜常綵二百疋遷御史
　　　符融察善走
冀州有一老母日暮遇刼盜喝行人為母逐之擒盜盜
反誣行人符融曰二人當並走先出奉陽門者非盜既
還融正色謂後至者曰汝的盜也盜伏罪其發姦摘伏
如此葢融性明察能懸料其事以為盜若善走則初不
被行人所獲以此則知善走者是捕逐人也
　　　張舉辨燒猪
張舉吳人也為句章令有妻殺夫因放火燒舍乃詐稱
火燒夫死夫家疑之詣官訴妻妻拒而不承舉乃取猪
二口一殺之一活之乃積薪燒之察殺者口中無灰活
者口中有灰因驗夫口中果無灰以此鞫之妻乃伏罪
　　　季珪智鞭絲
宋傅季珪為山隂令有賣糖賣針老母争絲一團訴
之季珪季珪令掛絲於柱鞭之有少鐵屑焉乃罰賣糖者
　　　破嗉辨雞食
有爭雞者季珪問早何食一云粟一云荳殺雞破嗉有
荳焉遂罰言粟者
　　　薛宣追聽縑
前漢時有一人持一縑入市遇雨以縑自覆後一人至
求庇廕因授與縑一頭雨霽當别因爭云是我縑太守
薛宣命吏各斷一半使人追聽之一曰君之恩縑主乃
稱寃不已宣知其狀拷問乃伏
　　　孫亮辨䑕糞
吳廢帝孫亮字子明曽暑月游西苑方食生梅使黄門
以銀瓶幷葢就中藏吏取蜜黄門素怨藏吏乃以䑕屎
投蜜中啟言藏吏不謹亮即呼吏吏持蜜瓶入亮問曰
既葢之復覆之無縁有此黄門非有求於爾乎吏叩頭
曰彼嘗從臣覓官席不與亮曰必為此也易知耳乃令
破䑕屎燥亮笑曰若䑕屎先入蜜中當内外俱濕今内
燥者乃枉之耳於是黄門伏罪
　　　王浟市鹿脯
北齊彭王浟為滄州刺史有一人從幽州來驢䭾鹿脯
至滄州界以足疾行遲偶遇一人為伴遂盜驢及脯去
明旦告州浟乃命左右及府寮令散市鹿脯不限其價
其主見識之推獲盜者遷定州刺史
　　　認皮獲賊
又有人被盜黑牛上有白毛長史韋道健謂從事魏道
勝曰使君在滄州日擒姦如神若獲此賊實如神矣浟
乃詐為上府市皮倍酬其直使牛主認之因獲其盜
　　　書菜認賊
有老姥姓王獨種菜三畝數被盜賣浟乃令人宻往書
菜葉為字明日市中認之獲盜
　　　黄霸察姒情
前漢時潁川有富室兄弟同居弟婦懷姙其長姒亦懷
姙胎傷匿之弟婦生男奪取以為己子論爭三年郡守
黄霸使人抱兒於庭中乃使娣姒競取之既而俱至姒
持之甚猛弟婦恐有所傷而情甚悽愴霸乃叱長姒曰
汝貪家財欲得兒寧慮頓有所傷乎此事審矣姒伏罪
　　　惠仕拷羊皮
後漢李惠仕為雍州刺史有負薪負鹽者爭一羊皮各
言其籍背之物惠仕謂州吏曰此羊皮可拷知主羣下
黙然惠仕令置羊皮席上以杖擊之見少許鹽屑使爭
者視之負薪者乃伏其罪
　　　莊遵聞哭姦
莊遵為揚州刺史巡行部内忽聞哭聲懼而不哀駐車
問之荅曰夫遭火燒死遵疑焉因令吏守之有蠅集於
屍首吏乃披髻視之得鐵釘焉即按之乃伏其罪
　　　謙之詐獲賊
後魏髙謙之字道讓為河隂令先是有人囊盛瓦礫作
金以詐市人馬因而逃走詔令人捕之謙之乃枷一囚
立於馬市宣言詐市馬賊欲刑之宻遣人察市中私議
者有一人忻然曰無復憂矣遂執送案問悉獲其黨
　　　行岌逼訪妾
唐則天朝或誣告駙馬崔宣謀反者勑侍御史張行岌
按之其告者先誘藏宣家妾乃誣云宣有妾將發其謀宣
殺之投死屍於洛水行岌案略無其狀則天怒令重案
行岌奏如初則天曰崔宣反狀分明寛縱之邪我令俊
臣案勘汝當勿自悔行岌曰臣推事不若俊臣陛下委
臣必須實狀若順㫖妄陷平人豈法官所守臣以為陛
下試臣耳則天厲色曰崔宣若實有妾反狀自然明矣
不獲妾如何自雪復案不成則令俊臣推勘汝勿悔也
行岌懼乃逼宣家訪妾宣再從弟思兢乃於中橋南北
多致錢帛募匿妾者數日略無所聞而宣家每竊議事
則獄中告者輒知之思兢揣宣家見有同議者乃詐謂
宣妻曰須絹三百疋僱俠客殺告者語了遂侵晨微服
伺於臺側其宣家有館客姓舒婺州人言行無缺為宣
所信任同於子弟思兢須㬰見館客至臺賂門人以通
告者遽稱云崔家僱客刺我請以聞臺中驚擾思兢素
重館客館客不知其疑也思兢宻隨館客至天津橋乃
罵曰若陷崔宣必引汝同謀何路自雪汝幸出崔家妾
我遺汝五百緡歸鄉足成百年之計不然殺汝必矣館
客悔謝乃引思兢於告者之黨搜獲其妾宣乃得免告
者伏罪
　　　楚金辨補字
唐垂拱年則天監國羅織事起湖州左史江琛取刺史
裴光制書割取字合成文理詐為徐敬業反書以告及
差使推光疑云書是光書語非光語前後三使盡不能
決奉勑令差能推事人劾之當見實狀曰張楚金可令
劾之又不移前欵楚金憂悶仰卧向牕透日影見之其
字皆補葺作之平平看則不覺向日則見之因集州縣
官吏索一杯水令琛取書投于水中字一一解散琛叩
頭伏罪奉勑令決一百然後斬之賜楚金絹一百疋
　　　子雲斷㹀牛
唐衞州新鄉縣令斐子雲有竒策部人王恭戍邊留㹀
牛六頭於舅李璡養五年産犢三十頭例直十千已上
恭還乃索牛舅曰㹀牛二頭已死還四頭老㹀餘並非
汝牛所生恭忿之訴於子雲子雲今送恭獄禁令收追
盜牛賊李璡惶怖至縣子雲叱之曰賊引汝同盜牛三
十頭藏汝庄内喚汝共對乃以布衫蒙恭頭立南墻下
璡急吐欵云牛三十頭總是我外甥㹀牛所生實非盜
得子雲遣去恭布衫璡驚曰此是外甥也子雲曰若是
即當還牛更欲何語璡黙然子雲曰五年養牛辛苦與
牛五頭餘並還恭一縣伏其明察
　　　松壽潛伺盜
唐張松壽任長安縣令時昆明池側有劫賊奉勑下十
日内須獲如違限令甚峻松壽至行劫處檢蹤見一老
姥樹下賣食往以從騎䭾來入縣供酒食經五日還送
舊坐處令一腹心人潛伺之有人共老姥語即捉來果
有一人來問明府若為推勘即捉以布衫蒙頭送縣一
問具與贓並獲時人以為神
　　　李傑覘婦姦
唐李傑為河南尹有寡婦告其子不孝其子不能自理
但云得罪於母死所甘分傑察其狀非不孝傑謂寡婦
曰汝寡居十年惟有一子今告之罪至死得無悔乎寡
婦曰無賴不孝於母寧復惜之傑曰審如此可買棺來
取兒屍因使人覘其後寡婦既出謂一道士曰事了矣
俄將棺至傑冀其悔再三喻之婦堅執如初時道士立
於門外宻令擒之一問承伏曰某與寡婦有私嘗為兒
所制欲除之乃杖殺道士及寡婦却以棺盛之
　　　孫登比彈
吳志孫權長子登字髙立為太子嘗出有彈丸飛過令
左右求之見一人操彈佩丸咸以為是辭對不伏從者
請捶之登不聽使求飛過彈丸比之不類遂釋之
　
　疑獄集卷一
欽定四庫全書
　疑獄集卷二
　　　　　　　　　　　　　晉　和凝　撰
　　　邴吉辨子影
邴吉字少卿漢宣帝時陳留有一老人年八十餘家富
而無子祗有一女已適人其妻卒翁又娶一妻復生一
子後翁死其妻育其子數年前妻女欲奪財物乃誣其
後母所生非父之子郡縣不能斷聞於臺省吉為廷尉
乃曰吾聞老人之子不耐寒日中無影時八月中取小
兒同嵗均衣單衣諸小兒不寒惟老人之子變色又與
諸小兒立於日中惟老人之子無影遂財物歸於後母
之兒前女受誑母之罪
　　　黄霸戮三男
黄霸魏人也字次翁漢宣帝時為丞相燕代之間有三
男共娶一女因生二子及欲分居各爭其子遂訟於臺省
求斷之霸曰非同人類當以禽獸處之遂戮其三男以
子還母
　　　髙柔察動色
魏䕶軍營士竇禮出不還營以為没身其妻盈氏及男
女詣廷尉髙柔曰夫不與人錢財乎妻曰嘗出錢與焦
子文因追察焦子文色動應對失節於是叩頭首殺禮
之罪
　　　魏淵比書謗
魏國淵字子尼為魏郡太守正直無私有投書誹謗者
太祖甚疾之欲知其主淵請留其書本而不宣露其書
多引二京賦淵乃勑功曹曰此郡少學問者令就師求
能書者與受業因令作牋比方其書有似謗書者收問
因伏其罪
　　　胡質察色
魏志胡質字文徳為常山太守東莞盧顯為人所殺求
賊未得曰此人無讐而有少妻所以死耳乃悉集比居
少年有李若見質而色動遂窮詰其情若乃首殺顯之
罪
　　　承天情斷
宋何承天為行軍㕘軍時鄢陵縣吏孫滿射鳥誤中直
師雖不傷處棄市承天議曰獄貴情斷疑則從輕昔有
驚漢文帝乘輿馬者張釋之以犯蹕罪罰金何者明其
無心於驚馬也故不以乘輿之重加以異制今滿意在
射鳥非有心於中人也按律過誤傷人三嵗刑況不傷
乎
　　　子華不後訊
魏志司馬芝字子華為大理正有盜官練者置厠中吏
疑女工收付獄芝曰夫刑罰之失失在苛暴今先得贓
物後訊其辭若不勝掠以致誣伏則坐致寃濫太祖竒
之遷甘州太守
　　　仲堪止大妄
晉商仲堪為荆牧有桂陽人王欽生一旦妄言親殁詐
服縗麻言迎父喪府曹依律棄市仲堪曰原此㫖當以
二親生存而横言死殁情事悖逆所不忍言固當棄市
今欽生父實終殁此徒有大妄之過遂活之
　　　陳表求情
吳志有盜官物者數人惟收施明桎梏甚酷俟死無辭
廷尉以疑聞權以陳表能得士卒之心詔以明付表使
求情實表乃去桎梏沐浴更其衣服厚設酒食歡心以
誘之明乃首服具列支黨權竒之欲全表名遂釋明過
戮其黨明乃感表變行致位為將軍
　　　魏昶留書
唐中書舍人郭正一破平懷得一髙麗婢名玉素極姝
艷令專知財物庫正一夜須漿水粥非玉素煑之不可
玉素乃毒之良久覓婢不得幷失金銀器四十餘事録
奏勑令万年求賊鼎沸三日不獲主師魏昶有策略請
喚舍人家奴選少年端正三人布衫蒙頭及縳衞士四
人問十日内已來何人覓舍人家奴衞士云有投化髙
麗留書遣付舍人捉馬奴書見在檢之云金城坊中有
一空宅遂搜之至一宅封鎖甚宻打鎖開之婢及投化
髙麗並在其中拷問乃是投化髙麗共捉馬奴藏之奉
勑斬於東市
　　　從事對屍
近代有人因行商回見其妻為姦盜所殺支體具存但
不見首既悲且懼遂告於妻族妻族遽執壻入官獄吏
嚴其鞭捶莫得自明不任其苦乃自誣殺妻案狀既成
皆以為不謬郡主委諸從事從事疑而不斷謂使君曰
某濫塵幕席誠宜竭節人命一死不可復生茍或誣舉
典刑其能追悔乎必請緩而窮之且為夫之情孰忍殺
其妻縱有隙而害之必作脱禍之計或推病殞或託暴
亡必不存屍而棄首其理甚明使君許其讞議從事乃
别開其第權作狴牢慎擇司存移比繫者細而劾之仍
給以酒食湯沐鍵戶棘垣不使洩於外便令仵作行人
各供近來應與人家安厝墳墓去處文狀既而一一面
詰之曰汝等與人家舉事還有可疑者否有一人曰某
於一豪家舉事只言殂却妳子五更初墻頭舁過凶器
其間極輕有似無物見瘞在某坊遽遣發之果獲一女
子首遂将首對屍令繫者驗認云非妻也遂收豪家鞫之乃是
殺一妳子函首葬之以屍易此良家之婦私室畜之斷
豪士棄市(出玉堂/閒話)
　　　　袁相探情偽
唐李汧公鎮鳳翔有屬邑編典因耨田得馬蹄金一瓮
漢書武帝詔云往者東岳見金又有白麟神馬之瑞宜
以黄金鑄麟跡馬蹄以叶瑞應葢鑄金象馬蹄之狀其
後民間效之里民送於縣署㳂牒將置府庭宰邑者慮
公藏主守不嚴因使置於私室信宿與官吏重開視之
則皆為土塊矣瓮金出土之際鄉社悉來觀驗遽有變
更靡不驚駭以狀聞於府主議者驗云姦議換之矣遂
遣掾就案其事里社咸共證焉宰邑者為衆所擠莫能
自明既而逼辱滋甚遂以易金服罪雖辭欵具存未窮
隱用之所復令拘繫僕𨽻協以刑辟或云藏於糞壤或
云投於水中紛紛枉橈結成其獄以案牘上聞汧公覽
之愈怒俄而因有筵宴停杯語及斯事列坐賓客咸共
驚異時袁相國滋亦在幕中俛首略無所荅汧公目之
數四曰宰邑者非判官親懿乎袁相國曰與之無素汧
公曰聞彼之罪何不樂之甚袁曰某疑此事有枉更當
詳之汧公曰換金之狀極明若慮有枉更當有所見非
判官莫探情偽袁曰諾俾移獄府中乃令閲瓮間得土
二百五十餘塊詰其初獲者則本質在焉遂於列肆索
金鎔䥱與塊形狀相等既成始稱其半已及三百斤詢
其負擔人力二農夫以巨竹舁至縣境計其大數非二
人竹擔可舉明其即在路之時金已化為土矣於是羣
情大豁宰邑者遂獲清雪汧公歎服無已(出劇/談録)
　　　周紓屍語
後漢周紓字文通為邵陵侯相廷掾憚紓嚴明欲損其
威乃晨取死人斷手足立於寺門紓聞便往至死人邊
若與死人共語笑狀隂察視其口眼中乃有稻芒宻問
守門者曰誰載藁入城對曰惟有廷掾耳又問鈐下曰
外有疑吾與死人共語者否對曰廷掾疑君乃收廷掾
拷問具服云不是殺人但取道邊死人也自後莫敢犯
之
　　　閻濟沉鈎
唐閻濟美之鎮江南有舟人傭載商賈人貨時有賈客
所載甚繁碎其間有銀一十錠宻隱之於貨中舟人潛
窺之伺其下岸乃盜之沉於船泊之所船夜發至於鎮
所㸃閲餘貨乃失其銀遂執舟者以見公公曰客載之
家盜物皆然也問曰客昨者宿何所曰此百里浦㲼中
公令武士與船夫同往索之公宻謂武士曰必是船人
盜之沉於江中矣爾可令檝師沉鈎之其物必在若獲
之必受吾重賞乃依公命鈎而引之銀在篋中封署猶
全而獻於公公劾之舟者立承伏法
　　　何武斷遺劒
前漢時沛郡有富家翁貲二十餘萬有男纔三嵗失其
母又無親屬有一女不賢翁病困思恐争其財兒必不
全因喚族人為遺書令悉以財屬女但遺一劒云兒年
十五以此付之其後又不肯與兒兒乃詣郡自言其劒
時太守司空何武得其辭因錄女及壻省其手書顧謂
掾吏曰女性强梁壻復貪鄙畏賊害其兒又計小兒正
得此財不能全䕶故且俾與女内實寄之耳夫劒者亦
所以決斷限年十五者智力足以自居度此女壻必不
復還其劒當明州縣或能明證得以伸理此凡庸何能
用慮宏逺如是哉悉奪取財物以與兒曰敝女惡壻温
飽十嵗亦已幸矣於是論者乃服(出風/俗通)
　　　孔公察枉盜
後唐同光年故滄帥孔相循以邦計二職權莅夷門軍
府事長垣縣有四盜巨有財産及敗所牽挽四人則貧
民耳時都虞候姓韓者則樞宻郭崇韜之僚壻也與權
吏暨獄典等同議鍛成其欵都不訊鞫但以四貧民代
四巨盜欵成而上孔公斷令棄市將赴市又親慮之則
又卒無一言命令就法將過蕭屛囚屢回首向㕔顧之
公察之疑情未究即復召問曰爾數次回顧得非枉耳
令吏卒緩詢之稍得其情對曰實枉適何不言曰適引
問之時獄吏髙其枷尾遂不得言也請去左右因而細
述公曰得非虛否對曰某則已死之人豈徒延瞬息之
生邪即令移於州獄俾郡主簿鞫之自韓已下凡受賂
近數十人計贓約七千緡則并校而推之具欵而吐韓
即使人馳告于崇韜移書于公公不諾即具伏法四人
獲雪用畵像以荅孔公之徳
　　　陸雲宻隨姦
吳陸雲字士龍為浚儀令有人被殺而不獲賊者雲錄
其妻無所問遣出宻令吏隨之曰有一男子共語便縳
來果得之云妻謀殺之
　　　子産聞哭懼
鄭子産聞婦人哭使人執而問之果手刃夫者也御者
問曰何以知之子産曰夫人之於所親也有病則憂臨
死則懼既死則哀今其夫已死哭不哀而懼是以知有
姦也(出獨/異志)
　　　杜亞察誣毒
唐杜亞字次公鎮維揚日有倚郭之巨富者邸店童僕
埒於王侯之家父亡未朞有繼親在奉之不以道母憤
恚不勝後稍解因元日上壽於母母賜於子子受之欲
飲疑酒有毒覆地地墳乃詢其母曰以酖殺人上天何
祐母撫膺曰天乎天乎明鑒在上何當厚誣雖死不伏
職者擒之至公府公問曰爾上母壽酒何來曰長婦執
爵而致也又問曰母賜觴何來亦曰長婦之執爵也又
問曰長婦何人也曰則此子之妻也公曰爾婦執爵毒
因婦起豈可誣其母乎乃令㕔側劾之乃知夫妻同謀
欲害其母置之於法
　　　裴均察盜犬
唐裴均鎮襄陽日里俗妻有外情乃託病云醫者所傳
是骨蒸之疾須獵犬肉食之必差謂其夫曰今日之病
在君必愈可以致一犬為妾斃之得而食之死亦無恨
夫曰吾家無犬何所得之妻曰東鄰有犬每來盜物君
可繫而屠之夫曰諾乃依妻言斃之獻於妻妻食之餘
乃留之於篋笥夫出命鄰告之遂聞於公公云盜犬而
殺國有常刑鞫之立承具述妻之所欲也公曰斯乃妻
有他姦躓夫於法耳公劾之具得妻之情與外人誣夫
之罪將圖之公乃處妻及外情者俱付法其夫釋之
　　　元膺知喪詐
唐吕元膺之鎮岳陽因出遊賞乃登髙阜瞰原野忽見
有喪轝者駐之於道左男子五人皆縗服隨之公曰逺
葬則休近葬則省此姦黨為詐也乃令左右捜索之棺
木皆兵刃擒之公詰其情衆曰某盜賊也欲謀過江掠
貨是以假喪轝使渡者不疑公令劾之更有同黨數十
輩已於彼岸期集亦擒之俱付於法
　　　韋臯劾司店
唐韋臯之鎮劒南日郷俗之弊逆旅大賈有貨殖萬餘
者因病而酖之既卒所有財貨十隱其七八因兹多致
富盛公宻知之有北客蘇延家屬太鹵因商販於蜀川
得病當夜而卒以報於公公使驗其簿已被店主易其
文字纔遺一二公乃究㝷經過宻勘於里屬辭多異同
遂劾其司店者立承隱欺數千餘貫與諸吏分張二十
餘人悉命付法由是劒南無横死之客
　　　韋丹察威權
唐韋丹字文明鎮江西日有倉吏主掌十餘年數盈五
十萬斛因復量負欠三十石公憫之曰斯吏也主掌十
餘年計欠三十石必不自取而費也必為權要者所須
乃假令捜索家私文案驗之及分用明厯具在因輸示
諸吏曰爾等恃以威權取索於倉吏吏之缺也豈獨陪
填又將代爾之罪今各據其所得限一月納足則捨爾
罪羣吏頓首曰君侯以至明察下某等合當刑責儻捨
重罪則陪填不恨矣既足倉吏釋錮而歸
　　　王湝召認靴
北齊太保任城王湝領幷州刺史時有婦人臨汾水浣
衣有乘馬行人換其靴而去其婦持靴詣州言之湝召
居嫗以靴示之紿曰有乘馬於路被賊劫害遺此靴焉
得非親屬乎一嫗撫膺哭且曰兒昨著靴向妻家也捕
而獲之乃伏
　
　
　
　
　
　
　
　
　
　
　疑獄集卷二
欽定四庫全書
　疑獄集卷三
　　　　　　　　　　　　　晉　和凝　撰
　　　莊遵壁聽姦
莊遵初為長安令後遷為揚州刺史性明察嘗有陽令
女子與人殺其夫其叔覺乃來赴賊女子即以血塗叔
因大呼曰奈何欲愛於我而殺其兄即便告官官司拷
其叔太過因而自誣其罪遵察之乃謂吏曰叔為大逆
速置於法可放嫂歸宻令人夜中察於嫂壁下聽之其
夜姦者果來問曰刺史明察見叔寧疑之邪嫂曰不疑
因相與大喜吏即擒之叔遂獲免
　　　趙和籍舍産
唐咸通初有天水趙和者為江隂令以片言折獄著聲
由是累宰劇邑皆以雪寃獲優考至於疑似晦偽之事
悉能以情理之時有楚州淮隂二農比庄俱以豐嵗貨
殖焉其東鄰則拓腴田數百畝資鏹未滿以庄劵質於
西鄰貸緡百萬契章顯驗且言來嵗齎本以贖至期果
以腴田獲利甚博備錢贖契先納百千緡第檢還契書
期明日以殘資換劵因隔宿且恃通家因不徴納緡之
文籍明日齎餘鏹至遂為西鄰不認且以無保證又無
簿籍終為所拒東鄰以寃訟於縣縣為追勘無以證明
邑宰謂曰誠疑爾寃其如官中所賴契劵無以證何術
理之復訴於州州不能理東鄰不勝其憤乃越江而訴
於趙宰趙宰謂曰縣政甚卑且復踰境何能理也東鄰
寃泣曰至此不復得理無由自滌也和曰第止署内試
為爾思之經宿召前曰計就矣爾果不妄否則曰焉敢
厚誣和曰誠如是則當為寘法乃召捕賊之幹者數輩
齎牒至淮隂曰有冦江者按劾已具言有同惡相濟者
在某處居姓名形狀具以西鄰指之請捕送至此先是
鄰州條法唯持刃截江無得藏匿追牒至彼果擒以還
然自恃無迹未甚知懼至則跪於庭下和厲聲謂曰幸
耕織自活何為冦江因泫然淚墮曰稼穡之夫未嘗舟
檝和又曰辯證甚具姓氏無差或言偽而堅撾血膚取
實囚叩頭見血如不勝其寃者和又曰所盜率金寳錦
綵非農家所宜蓄者汝宜籍舍之産以辨之囚意稍開
謂皆非所貯者且不虞東鄰之越訟也乃言稻若干斛
庄人某人還者紬絹若干疋家機所出者錢若干貫東
鄰贖契者銀器若干件匠某造成者趙宰大喜即再審
其事謂曰非汝冦江者何諱東鄰贖契百千緡遂引訴
鄰令其偶證於是慙懼失色祈死㕔下趙令梏往其宅
檢付契書然後寘之法矣
　　　行成叱盜驢
唐懷州河内縣董行成能察賊有一人從河陽長店盜
行人驢一頭幷囊袋天欲曉至懷州行成於街中見叱
之曰彼賊住賊下驢即承伏人問何以知之行成曰此
驢行急而汗非長行人也見人則引驢逺過怯也以此
知之收下獄有頃驢主㝷蹤而至皆如其言
　　　張鷟括詐書
唐張鷟字文成為河陽尉有人言吕元者詐作倉督馮
忱書盜糶倉米忱不認書元乃堅執不能斷鷟取元告
狀用紙貼兩頭唯畱二字問是汝書即註云是不是即
註云非元乃註曰非乃去貼即是元狀先決五十又貼
詐為馮忱書留二字以問之註曰是去貼乃詐書也元
於是叩頭伏罪
　　　放驢求匿鞍
又有一客驢韁斷幷鞍失之三日㝷不獲詣縣告鷟推
勘急賊乃夜放驢出而藏其鞍鞍可直五千文鷟曰此
可知也遂不令秣飼去轡放之驢㝷向餵處乃令捜索
其家其鞍於草積下得之人服其智
　　　曹攄詰行馬
晉曹攄字顔逺為洛陽令仁惠明斷百姓懷之天大雨
雪宫門夜失行馬羣官檢察莫知所在攄夜使收門士
衆官咸謂不然攄曰宫掖禁嚴非外人敢盜必是門士
以燎寒耳詰之果伏罪
　　　崇龜集屠刀
唐劉崇龜鎮南海之嵗有富商子少年而貌晳稍殊於
負販之伍泊船於高岸次有髙門中見一姬年二十餘
艷態妖容殊不避人得以縱其目送少年乗便言曰某
黄昏當詣宅矣亦無難色微笑而已既昏瞑果啟扉伺
之此子未及赴約有盜者徑入行竊見一房無燭即突
入姬即趨而就之盜以為人擒已也以刀刺之遺刀而
逃其家亦未知覺商家之子旋至纔入其戸即踐其血
汰而仆地初謂其水以手捫之聞逗血之聲未已又捫
之有人卧遂徑走出一夜解維比明已行百里餘其家
跡其血至江㟁遂狀訟於主者窮詰㟁上居人云近日
有某客船一隻夜來徑發官差人追及械於圓室掠拷
備至具實吐之唯不招殺人其家以刀納於府主乃屠
刀也府主乃下令曰某日大設會合境庖丁俱集於􁀙
塲以俟宰殺既集乃傳令曰今日已晩可翌日而至乃
各畱刀於厨而去府主乃命取入諸刀以殺人之刀換
下一口來日各令詣衙取刀諸人皆認本刀而去唯有
一屠最在後不肯持刀去府主乃詰之對曰此非某刀
又詰之此何人刀邪曰此某人之刀也乃問其所居處
命擒則竄矣於是乃以他囚合處死者以代商人之子
侵夜斃之於市竄者之家日日潛令人伺之既斃其假
囚不兩夕果歸家即擒之具首殺人之咎遂置於法商
人之子夜入人家杖背而已君子謂彭城公察獄明矣
　　　無名識盜葬
唐天后時嘗賜太平公主鈿合寳物直黄金千鎰公主
納之藏中嵗餘取之盡為盜所將矣公主言之天后天
后大怒自召洛陽長吏謂曰三日不得盜罪長吏長吏
懼謂兩縣主盜官曰兩日不獲盜當死尉謂吏卒游徼
曰一日必獲盜不獲必死吏卒游徼懼計無所出途中
遇湖州别駕蘇無名相與請至縣游徼謂尉曰得盜者
來矣無名遽進堦曰吾湖州别駕也入計在兹尉怒吏
卒曰何誣辱别駕無名笑曰君無怒吏卒亦有由也無
名厯官所在擒姦摘伏有名每有盜者至無名前無得
過者此輩應先聞之故見請為解危耳尉喜請其方無
名曰與君至府君可先入白之尉與長吏大悦降堦執
其手曰今日遇公吾當復生矣指迷其由無名曰請君
聞於天后長吏由是奏之天后召而謂曰卿得賊乎無
名曰願委臣取賊無限日月且寛府縣官吏仍以兩縣
吏卒盡以付臣臣為陛下取之亦不過數日矣天后許
之無名戒吏卒曰十人五人為侣於東門伺之見有胡
人與黨十餘輩皆衣縗絰相隨出赴北邙者可踵而報
之吏卒伺之果得馳白無名問伺者曰胡何向伺者曰
胡至一新塜設奠哭而不哀徹奠即巡行塜傍相視而
笑無名喜曰得之矣因使吏卒盡執諸胡而發其塜剖
棺視之皆寳物也奏之天后問無名曰汝用何策而得
此賊邪對曰非有他計但識盜耳臣到都之日即此胡
出葬之時臣見即知是盜但不知葬處今當拜掃計必
出城㝷其所之即知其墓賊既奠哭不哀明所葬非人
也相視而笑喜墓無所傷也向陛下迫促府縣此賊計
急必取而逃之天后曰善賜金帛遷秩二等
　　　慕容執假銀
漢慕容彦超善捕盜為鄆帥日有州息庫遣吏主之有
人以白金二錠質錢十萬與之既去而驗之乃假銀也
彦超知其事召主庫吏宻令出榜虚稱被盜竊所質白
銀等財物今備賞錢一萬召知情收捉元賊不數日間果
有人來贖銀者執之伏罪人服其知
　　　彦超立吐櫻
又有獻新櫻彦超令主者收之俄而為給役人盜食之
主者白於彦超彦超呼給役人偽安慰之曰汝等豈敢
盜吾所食之物葢主者誣執耳勿懷憂懼可各賜以酒
彦超潛令左右入黎蘆散既飲之立皆嘔吐則新櫻桃
在焉於是伏罪
　　　徳裕泥模金
唐李徳裕出鎮浙右有甘露寺主事僧訴交代得常住
什物被前主事僧隱没金若干兩引證前數輩皆還相
交割文籍在焉衆辭皆指以新授代者隱而用之鞫成
其獄伏罪昭然然未窮破用之所或以僧人不拘僧行
而費之以無理可伸甘之死地一旦引慮之際公疑其
未盡也以意揣之僧乃具實以聞曰居寺者樂於知事
前後主之者積年以來空交分兩文書其實無金衆以
某孤立不狎輩流欲乗此擠排之因流泣不勝其寃公
憫之曰此固非難也俛仰之間曰吾得之矣乃立促召
兠子數乘命闗連僧入對事咸遣坐兠子門覩㕔壁指
揮不令相見命取黄泥各令模前後交付隱没金形狀
以憑證據僧既不知形狀各模不同公怒令劾前數輩
等一一伏罪其所排者遂獲清雪
　　　張輅察佛語
石晉時魏州冠氏縣畵林僧院有鐵佛可長丈餘中心
且空一日或云鐵佛能語其徒衆稱賛聞於鄉縣士衆
雪集施利填委或聞佛語以垂敎誡縣鎮申府時髙祖
鎮鄴莫測其事命衙將尚謙齎香供養設齋且驗其事
復命言疑其妖偽有三傳張輅請與尚謙偕行詰其妖
狀暗與縣鎮率人力圍其僧院盡遣院僧赴道塲張輅
潛開僧房見地穴引至佛座下回謂尚謙曰果犯法欵
矣乃令謙立於佛前輅却由穴入佛空身中厲聲具說
僧過便呵擒治取其魁首數人上聞就彼戮之張輅奏
授長河縣主簿以酬奬之
　　　宗裔驗􁠆核
王蜀時其下將帥鮮不好貨有宗裔者分符仗節獨守
㢘隅嘗典劒州民有致冦者燈下識認暴客迨曉告巡
捕吏掩而獲之所收贓惟絲鈎紬線贓主言是本物其
囚不禁拷捶遂伏其罪乃送州宗裔引慮縲囚訴絲鈎
紬線乃是家物與被盜主遞相辭說宗裔促命取囚家
繰車又各責紬線卷時心有何物一云杏梜一云瓦子
因令相對開紬線見杏梜與囚欵同仍以絲鈎安於􁠆
上量􁠆大小亦是囚家本物即被劫主伏妄認之罪巡
捕吏伏拷決之辜指顧之間乃雪寃枉
　　　仲榮射繼母
晉安仲榮之鎮常州日嘗有夫婦共訟其子不孝者仲
榮面加詰責抽劒令自殺之其父曰不忍也其母詬詈
仗劒逐之仲榮重問之乃繼母也因咄出自後射一箭
而斃聞者莫不増快由此境内以為强明之政
　　　孫寳稱鐶餅
漢孫寳為京兆尹有賣鐶散者今鐶餅也於都市有一
村民相逢擊落鐶散者皆碎村民甘填五十枚賣者堅
稱三百餘枚因致喧爭巡者領赴大尹引問無以證明
大尹令鞫吏買鐶散一枚稱知分兩乃都稱碎者細折
元數其賣主承伏虛誑之罪村民獲雪衆謂神明
　　　韓滉聽哀懼
唐韓滉在潤州夜與從事晉公登萬嵗樓宴方酣置杯
不悦語左右曰汝聽婦人哭乎當近何所對曰在某橋
某街詰旦命吏捕哭者乃婦喪夫也信宿獄不成吏懼
罪守於屍側忽有大蠅集其首因發髻驗之果婦私於
鄰人醉其夫而釘殺之吏以為神因問晉公公曰吾察
其哭聲疾而不悼若强而懼者吾聞鄭子産曰夫人於
其親也有病則憂臨死則懼既死則哀今哭不哀而懼
是以知姦也
　　　希崇斷義嫡
晉張希崇鎮汾州日有民與郭氏為義子自孩提以至
成人因戾不受訓遣之郭氏夫婦相次俱死有嫡子已
長時郭氏諸親與義子相約云是親子欲分其財助而
訟之前後數政不能理遂成疑獄希崇覽其訴狀斷云
父在已離母死不至雖假稱義子辜二十年撫養之恩
儻曰親兒犯三千條悖逆之罪大為傷害名敎安敢理
認田園其生涯竝付親子所訟人與朋黨者委法官以
律定刑聞者服其明斷
　　　蘇秦料刺客
蘇秦在齊大夫多與爭寵而使人刺之不死齊王求賊
不得蘇秦謂齊王曰臣死之後王車裂臣以徇於市曰
蘇秦為燕作亂於齊如此則刺臣之人必得矣齊王如
其言刺秦者果出齊王因誅之
　　　憲之知牛主
南梁顧憲之為建康令有失牛者盜與主兩俱認之不
能制乃令解牛任其所去牛之牛主所居盜者伏罪
　
　
　
　
　
　
　
　
　
　疑獄集卷三
欽定四庫全書
　疑獄集卷四
　　　　　　　　　　　　　晉　和凝　撰
　　　若水疑留獄
宋錢若水為同州推官有富民家小女奴逃亡不知所
之奴父母訟於州命錄事㕘軍鞫之錄事嘗貸錢於富
民不獲乃劾富民父子數人共殺女奴棄屍水中遂失
其屍或為元謀或從而加功罪皆應死富民不勝捶楚
因自誣伏具獄上州官審覆無反異皆以為得實若水
獨疑之留其獄數日不決錄事詣若水㕔詈之曰若受
富民錢欲出其死邪若水笑謝曰今數人當死豈可不
熟觀其獄詞邪留之且旬日知州屢趣之不能得上下
皆怪之若水一旦詣州屛人言曰若水所以留其獄者
宻使令訪求其女奴今得之矣知州驚曰安在若水宻
使人送女奴於知州乃垂簾引女奴父母問曰汝今見
汝女識之乎對曰安有不識也因從簾中推出示之父
母泣曰是也乃引富民父子悉破械縱之其人號泣不
忍去曰微君之賜其滅族矣知州曰推官之賜也非我
也其人趨詣若水㕔事若水閉門拒之曰知州自求得
之我何與焉其人不得入繞垣而哭傾家資以飯僧為
若水祈福知州以若水雪寃死者數人欲為之奏論其
功若水固辭曰若水但求獄事正人不寃死耳論功非
其本心也且朝廷若以此為若水功當置錄事於何地
邪知州歎服曰如此尤不可及也錄事詣若水叩頭愧
謝若水曰獄情難知偶有過誤何謝也於是逺近翕然
稱之未㡬太宗聞之驟加進擢不半嵗為知制二年中
為樞宻副使
　　　敏中疑無贓
宋丞相向敏中字常之在西京時有僧暮過村民家求
寄止主人不許僧求寢於門外車箱中許之夜中有盜
入其家自墻上扶一婦人幷囊衣而出僧適不寐見之
自念不為主人所納而强求宿今主人亡其婦及財明
日必執我詣縣矣因夜亡去不敢循故道走荒草中忽
墮眢井則婦人已為人所殺先在其井中矣明日主人
搜訪亡財及子婦屍得之井中執以詣縣掠治僧自誣
云誘婦俱亡恐為人所得因殺之投井中暮夜不覺失
足亦墜其中贓在井傍不知何人所取獄成言府府皆
不以為疑敏中以贓不獲疑之引僧詰問數四僧但云
某前生嘗負此人死無可言者敏中固問之僧乃實對
敏中因宻使吏訪其賊吏食於村店店嫗聞其自府中
來不知其吏也問之曰僧某者其獄何如吏紿之曰昨
日已杖死於市矣嫗歎息曰今若獲賊何如吏曰府已
誤決其獄矣雖獲賊亦不敢問嫗曰然則言之無傷矣
婦人者乃此村某甲所殺也吏曰某人安在嫗指示其
舍吏就舍掩捕獲之案問具狀幷得其贓一府咸以為
神
　　　張詠勘賊僧
宋尚書張詠字復之時有僧行止不明有司執之以白
公公判其牒曰勘殺人賊既而案問果有一民與僧同
行道中殺僧取其祠部戒牒三衣因自披剃為僧寮屬
問公何以知之公曰吾見其額上猶有繫巾㾗也
　　　遺書婦翁智
又有富民病將死子方三嵗乃命其壻主其資而與壻
遺書曰他日分財即以十之三與子而七與壻子長立
果以財為訟壻持其遺書詣府請如元約公閲之以酒
酹地曰汝之婦翁智人也時以子㓜故以此屬汝不然
子死汝手矣乃命以其財三與壻而子與七皆泣謝而
去服公明斷
　　　韓億出乳醫
宋㕘政韓億知洋州日有大校李甲以財豪於鄉里誣
其兄之子為他姓賂里嫗之貌類者使認之為己子又
醉其嫂而嫁之盡奪其奩橐之物嫂姪訴於州及提轉
甲賂獄吏嫂姪被笞掠反自誣伏受杖而去積十餘年
洎公至又出訴公察其寃因取前後案牘視之皆未嘗
引乳醫為證一日盡召其黨立庭下出乳醫示之衆皆
伏罪子母復歸如初
　　　包拯察牛舌
樞宻包孝肅公名拯字希仁知天長縣有訴盜割牛舌
者公使歸屠其牛鬻之既而有告殺牛者公曰何為割
某家牛舌而又告之盜者驚伏
　　　司馬議謀殺
司馬文正公名光字君實登州有不成婚婦謀殺其夫
傷而不死者吏疑問即承知州許遵讞之有司當絞而
詔貸之遵上議準律因犯殺傷而自首者得免所因之
罪婦當減二等不當絞詔公與王安石議之安石是遵
議公言謀殺猶故殺也皆一事若謀為所因與殺為二
則與故殺可為二邪自宰相文彦博以下皆附公議然
卒從安石言至今天下非之
　　　范公疑姦毒
丞相范純仁知齊州時錄事㕘軍宋儋年中毒暴卒公
得罪人置於法初宋君因會客罷是夜門下人遽以疾
告公遣家人子弟視其喪事宋君小殮口鼻血出漫汗
幎帛公疑其死不以理果為寵妾與小吏為姦付有司
按治具伏因會客置毒鱉肉中公曰肉在第㡬巡豈有
中毒而能終席邪命再劾之宋君果不吃鱉肉為坐客
所幷及客散醉歸置毒酒盃中而殺之承置毒鱉肉者
覬他日獄變為逃死之計也人以為公發姦摘伏如神
明若非遇公則宋君之寃無以申於地下矣
　　　杖骨知子孝
近代有一婦人夫死子㓜棄於夫族而再嫁又生一子
其婦死二子俱長前夫之子遂盜母之骨殖欲與父合
葬後嫁之子致相爭競訟於官其官即使從吏挈婦之
骨殖置於庭下乃曰此婦有子夫死不能守義致令二
子相爭如此可杖一百欲撲之際後嫁子奔於庭下泣
告曰不孝之子情願代之官曰此子真孝也遂斷與之
　　　唐公問筐篚
大定唐公為冠氏縣令縣界有種𤓰者一婦人因過𤓰
圃摘一枚與其子𤓰主執之詣官其𤓰主意謂一𤓰不
能致罪又自摘三十枚以誣告其婦令曰婦人盜𤓰挈
何筐篚𤓰主曰竝無令即叱𤓰主抱子幷使盡拾其𤓰
至十餘枚已不能抱也遂伏誣告之罪
　　　伯通䑛鋤刃
章廟時路伯通為原武縣令有以種𤓰為業者一夕為
人盡鋤其苗遂詣伯通陳告無明證即遣之翌日命於
種𤓰鄰近村莊盡借所有之鋤託以他用令各書姓名
潛䑛鋤刃果有苦味者黙遣吏捕獲遂伏其罪
　　　公謹限擒賊
明昌間景州一婦畜二姦夫𨽻卒馬全王二皆不使相
知也婦欲歸寧與王二約曰城外某樹下相會馬全適
聞之為恨先往婦至輒殺之婦父因事入城問女所在
姑曰昨已往親家家也父愕然㝷跡於某樹下得屍告
之於官有司按其姑曰近日有與兒婦共語約者否姑
曰某坊王二實約之遂收王二推勘不勝苦楚招之勘
者復問婦所挈衣物所在王二漫指於某道傍某樹下
埋之使人往索得之將至王二駭然曰如何果有吏人
張公謹曰此虚招也權州能假三日限為擒此賊從之
公謹詢於勘院門者曰我昨勘事時曽有人在垣外否
門者曰隸卒馬全者在垣久之而後去復詢於城門吏
曰昨晩曽有挈衣囊出城者否曰有馬全者瞷人静而
後出也公謹曰此事審矣攝全至一問即承時人稱為
神明
　　　顯之勘詐契
趙顯之為閿鄉令時一農家累嵗借粟於富者因别贏
家給當年不用貸借富者貪利怨之以為借於别主乃
賂先保人同揑借粟文字以騙之不伏訟於官顯之曰
此易見耳乃監保人富者各於一處以物色審之云般
借粟時大車邪小車邪斗量邪斛打邪倉中邪窖中邪
取狀相合人各不同遂伏騙賴之罪
　
　
　
　
　
　
　
　
　
　
　
　
　
　
　
　疑獄集卷四
欽定四庫全書
　疑獄集卷五
　　　　　　　　　　　　　明　張景　撰
　　　漢武明經
漢景帝時廷尉上囚防秊繼母陳殺防秊父防秊因殺
陳依律以殺母大逆論帝疑之武帝時秊十二為太子
在帝側遂問之對曰夫繼母如母明不及母縁父之故
比之於母今繼母無狀手殺其父下手之日母恩絶矣
宜與殺人同不宜以大逆論
　　謹按大明律云凡繼母殺其父聽告不在干名犯
　　義之限今觀漢史所云防秊繼母宜與殺人同不
　　宜以大逆論竊詳此實倫理之變若比殺常人則
　　故殺者斬若比父母為人殺而子孫擅殺行兇人
　　者杖六十其即殺死者勿論盛世倫理修明固無
　　此事萬一遇此所司當體究的確比擬奏請
　　　袁安别繫
袁安永平中守楚郡時楚王英謀逆辭連繫者數千人
安到郡不入府先案獄理其無明驗者條上出之府丞
掾吏皆爭以為阿附反虜法與同罪安曰如有不合太
守自當不以相及也遂分别具奏明帝感悟即報許得
出者四百餘家
　　　揚牧笞巫
後魏李崇為揚州刺史有定州流人解思安背役亡歸
其兄慶賓䂓絶名貫乃認城外死屍詐稱是弟為蘇顯
甫李葢所殺有女巫楊氏託鬼附説思安被害之苦李
葢等不勝其楚各自欵服崇疑之乃遣二人偽從外來
詣慶賔寄弟口信慶賔悵然失色崇乃攝而問之即自
引伏數日間思安亦為人縳至崇笞女巫一百遂釋葢
等
　　　曹攄明婦
晉曹攄為臨淄令日有寡婦養姑甚謹姑以其秊少勸
令改適婦守節不移姑愍之宻自殺親黨乃誣其婦婦
不勝拷訊即自誣服攄初到疑其寃更加辯究具得實
情時稱其明
　　　戴爭異罰
唐戴胄為大理少卿時長孫無忌被召不解佩刀入東
上閣右僕射封徳彞論監門校尉不覺察罪死無忌當
贖胄曰校尉與無忌罪均臣子於君父不得稱誤御湯
藥飲食舟船誤不如法皆死陛下録無忌功原之可也
若罰無忌殺校尉不可謂刑帝曰法為天下公朕安得
阿親戚詔復議徳彞固執冑駁之曰校尉縁無忌以致
罪法當從輕若皆過誤不當獨死由是無忌與校尉皆
免死
　　謹按大明律云若罪人自首告及遇赦原免或䝉
　　特恩減罪收贖者亦准罪人原免減等贖罪法注
　　云謂因人連累皆依罪人全免減等收贖今觀唐
　　戴胄所諍長孫無忌事則我朝律文已備載之矣
　　嗚呼至哉
　　　至遠憶姓
唐李至遠典選疾令吏受賕多所㸃易吏亦歛手有王
忠者被黜放而吏乃謬書士姓欲擬訖增成之至遠曰
調者三萬人無士姓者此決王忠也吏叩頭伏罪
　　　竇阻免䘮
唐竇參初為奉元尉男子曹芬兄弟隸此軍醉暴其妹
父救不止恚赴井死參當兄弟重辟衆請俟免䘮參曰
父由子死若以䘮延是殺父不坐皆殺之
　　　崔黯捜帑
唐崔黯鎮湖南有惡少不為鄉里所容乃自髠鉗依佛
教假託焚修幻誘愚俗積財萬計公初到懼事露乃投
牒請脱鉗歸俗公問曰爾教化三秊所得幾何曰旋得
旋用公曰費用造設㡬何曰三千餘貫公曰給者既知
納者不記決有隱欺乃捜其積蓄有妻子滿室遂劾其
矯妄之罪以財物施之貧下
　　　栁寃瘖奴
唐栁渾為江西察判時僧有夜飲火其廬者歸罪瘖奴
軍候受財不詰獄其渾與其僚崔祐甫白奴寃於觀察
使魏少游促訊其僧僧乃首伏
　　　崔公仁恕
唐崔仁師貞觀初遷殿中侍御史時青州有男子謀逆
有司捕支黨纍係填獄詔仁師按覆始至悉去囚械為
具食飲以情訊之坐止魁惡十餘人它悉原縱大理少
卿孫伏伽謂曰原雪者衆誰肯讓死就決而事變奈何
仁師曰治獄主仁恕豈有知枉不申為身謀哉吾以一
介易十囚命固願也及勑使覆訊諸囚咸叩頭曰崔公
仁恕無枉者舉無異辭由是知名
　　　李嶠列枉
李嶠髙宗時為給事中會來俊臣搆狄仁傑李嗣真裴
宣禮等獄將抵死敕嶠與大理少卿張徳裕侍御史劉
憲覆驗徳裕等内知其寃不敢異嶠曰知其枉不申是
謂見義不為者卒列其枉狀
　　　唐臨不寃
唐臨髙宗時按獄交州出寃繫三千人遷大理卿帝嘗
録囚臨占對無不盡帝喜曰國之要在用法刻則人殘
寛則失有罪惟是折中以稱朕意他日復訊餘司斷者
輒紛訴不服獨臨所訊無一言帝問故答曰唐卿斷囚
不寃所以絶意帝歎曰為獄者固當若是乃自述其考
曰形如死灰心若鐵石云
　　　真卿感雨
顔真卿𤣥宗時再遷監察御史使河隴時五原有寃獄
久不決天且旱真卿辯獄而雨郡人呼御史雨
　　　次武各驅
周于仲文字次武為趙王屬安固有任杜兩家各失牛
後有一牛兩家爭之州郡不能決益州長史韓伯携曰
于次武少年聰察可令決之仲文乃令兩家各驅牛羣
到放所得牛遂入任氏羣又使人微傷之任氏嗟惋杜
氏自若杜即伏罪
　　　栁設榜牒
周栁慶有胡家被劫莫知賊所鄰人被囚者衆慶謂可
以詐求之乃作匿名書多貼官門曰我等共劫胡家徒
侣混雜終恐泄露今欲首伏恐不免誅若聽先首免罪
便欲來告慶乃復出免罪之榜居二日廣陵王欣家奴
面縛自告榜下因獲黨與甚衆
　　　楊津獲絹
周楊津為岐州刺史有武功人齎絹三百匹去城十里
為賊所劫時有使者馳騎而至被劫人告之使者到州
以狀白之津乃下教曰有人著某色衣乘某色馬在城
東十里被殺若有家人可速來告有一老母行哭而至
云是己子於是收捕并絹俱獲
　　　齊賢易財
張文定公齊賢真宗時為相戚里有分財不均者更相
訴訟又因入宫自理於上前更十餘斷不服齊賢曰是
非臺使所能決也臣請自治之齊賢坐相府召訟者曰
汝非以彼分財多汝所分財少乎皆曰然即命各狀結
實乃召兩吏趨徙其家令甲家入乙家乙家入甲家貲
財皆按堵如故分書則交易之訟者乃止明日奏狀上
大悦曰固知非卿莫能定者
　　　蘇渙折取衣
蘇渙郎中知衝州時耒陽民為盜所殺而盜不獲尉執
一人指為盜渙察而疑之問所從得曰弓手見血衣草
中呼其儕視之得其人以獻渙曰弓手見血衣當自取
衣以為功尚何呼他人此必為姦訊之而服他日果得
真盜
　　　錢冶牀足
錢冶屯田為潮州海陽令時郡之大姓某氏火迹其來
自某家吏捕訊之某家號寃不服太守刁湛曰獄非錢
令不可治問大姓得火所發牀足驗之疑里仇家物因
率吏入仇家取牀足合之是仇家即服曰火自我出故
遺其跡某家者欲自免也其家乃獲釋
　　　薛向正尉
薛向樞宻提㸃河北刑獄時深州武强縣有盜殺人而
奪其財尉以失盜為負捕平人掠服之置贓於外以符
其語向得而疑之親引問直其寃免死者六人正其尉
故入之罪
　　　王和甫校書
左丞王和甫尹京日市有匿名書誣告一富家有逆謀
都城稍恐和甫不以為然不數日果有㫖根治和甫捜
驗富家無迹因詢其怨耦答以數日前有鬻狀人馬生嘗
有所貸弗與頗積怨言和甫乃宻以他事綰馬生至對
款即取謗書字校之畧無少異因而訊鞠其事果馬生
所作
　　　王文正酒吏
東封車駕在道夜有堂吏被酒忿爭皆倉皇入白王文
正公卧不答既入對上出臣僚奏狀千乘萬騎在外可
斬首以令衆公曰此止小人一時醉毆若斬之是禁人
飲酒令飲酒皆懼車駕在外人情焉得安已捕歸京府
繫治後府以此申覆公曰若輕斷亦恐縱人今霈大赦
可原之矣止減死一等
　　　仲孫疑里胥
姚龍圖仲孫大中祥符八年進士及第為許州司理參
軍時王嗣宗知州事民有被盜殺者其妻訴里胥嘗責
賄於其夫不與而怨此必盜也乃捕繫獄將推以死而
仲孫疑之嗣宗怒曰若保非盜也邪然亦不敢遽決後
數日果得真盜者嗣宗方喜曰審獄當如是也再調卭
州軍事推官改資州轉運使檄往富順監按疑獄而全
活者數十人
　　　薛奎疑踐血
薛簡肅公奎為隰州軍事推官民嘗聚博僧舎者一日
盜殺寺奴取財去而博者四人至啓戸踐血汙衣遽驚
走邏者因捕送州考訊引伏奎獨疑之使緩其獄後數
日果得殺人者
　　　清獻原情
趙清獻公抃景祐中為武安推官有偽造印者吏以為
當死公獨曰造在赦前用在赦後赦前不用赦後不造
法皆不死遂以疑讞之卒免死
　　　程顥辯翁年
程顥察院知澤州晉城縣時有富民張氏子其父死未
㡬晨起有老父在門曰我汝父也來就汝居具陳其由
張氏子驚疑莫測相與詣縣請辨之老父曰業毉遠出
治疾妻生子貧不能養以與張氏某年月日某人抱去
某人見之顥謂曰歲久矣爾何說之詳也老父曰某歸
而知之書于藥法冊後因懷中取冊以進其記曰某年
月日某人抱兒與張三翁顥問張氏子爾年㡬何曰三
十六爾父在年㡬何曰七十六謂老父曰是子之生其
父年四十人已謂之三翁乎老父驚駭服罪
　　　純仁戒情殺
范忠宣公純仁知慶州諸院罪人皆滿公詰其所以坐
屠販盜竊而督償者三分之二公曰此何不責保在外
使之輸納耶通判州事起白公曰非不知此第以此輩
兇暴不可釋釋之不旋踵復累官司矣公曰終當如何
曰往往以其疾斃於獄中是亦與民除害耳公蹙然曰
法不當死而在位者以情殺之豈理也耶遂盡呼出立
于庭下戒飭之曰爾輩為惡不悛在位者不欲釋汝懼
為良民害復累官司也汝等自能悔過自新我欲釋汝
皆叩頭曰敢不佩服教令遂釋之歡呼而出轉相告語
公之仁恩浹於一境之内矣是歲犯法者減舊歲之半
　　　謝麟鞠親殺
謝安撫麟移䖍州會昌令民有酒酣夜與仇鬭既而為
所親殺之其家因誣仇麟知死者無子所親利其財訊
鞠輒服邑人皆稱神明
　
　
　疑獄集卷五
欽定四庫全書
　疑獄集卷六
　　　　　　　　　　　　　明　張景　撰
　　　唐肅白汚衣
唐肅侍制為秦州司理叅軍時有商人夜宿逆旅而同
宿者殺人亾去旦起視之血汙其衣為吏所執不能辯
明遂自誣服肅為白其寃而知州馬知節趣令具獄肅
固持不可後數日得真殺人者就辟本州觀察推官
　　　安禮神明
王安禮知開封邏者得匿告人不軌書上命治之驗所
指略同後刑三人有薛姓者安禮曰得之矣召薛曰若
有讎乎曰有售筆者固拒之鞅鞅去廼即命捕訊果得
所為梟其首人稱為神
　　　趙知録禱天夢猿
昔者成都府羅江縣富室張氏死妻楊氏與女同居有
僕雍一掌門户財賦楊氏母女嘗赴人招飲而歸則雍
一被殺死矣有司逮其母女婢僕十數人在官經年不
決張憲行成到任疑楊氏母女淫濫人殺之以泯跡又
疑雍一妬奸而人殺之也死者數人而其母女被拷掠
亦無全膚矣女語母曰女旦晚死矣當求直於神決不
可誣服以䘮名既而女果死時憲委趙知録推問趙疑
其寃齋戒禱于天忽夢一猿當案而立即閲案卷恐有
姓袁者吏曰常日送飯者姓袁遂逮袁至引入詰問袁
即承服盖是袁殺雍一得銅錢兩篋以去遂放楊氏與
一干人而袁正罪焉
　　　易衣匿婦箬籠
又袁州萍鄉有髙嶺嶺北張姓娶嶺南周氏女周氏歸
寧張遣其弟候之至嶺中妻倦少坐弟先抱其孩歸久
而妻不歸張與其弟同至坐處無有也復至周宅又無
有同周復登嶺㝷訪則妻死於叢林中且無首矣周扭
其弟赴官疑弟欲淫之不從殺之以滅口弟遂誣服官
勒都官索頭與刃都官解頭與刃將弟處死踰年張之
鄰人遇其妻於建康旅邸相視駭愕少焉同炊鄰告以
故妻泣曰寃哉其時坐嶺上時有一髯客擔箬籠上山
四顧無人拔刀脅取我衣服與鞋喚出籠中一婦人衣
之斷其頭致籠中推其屍於林令我入籠中負擔以行
凡半月餘日到此未㡬髯客歸二鄰人扭之聞官即承
準無詞申刑部取㫖髯客處死以款司償其弟命州縣
吏各黜籍邑宰郡司理檢覆官皆降罷二鄰人給元告
捕兇身賞妻歸夫家先都官迫於官司盜開他人棺取
婦人頭申解亦處死
　　　獻卿揣殺僧
俞刑部獻卿補壽州安豐縣尉有僧積施財甚厚其徒
殺而瘞之已而告縣曰師出遊矣獻卿揣其有姦曰吾
與師善不告而去何也其徒色動因執之得其所瘞屍
一縣大驚
　　　文恭夢吳姦
樞宻胡文恭公通判宣州有被誣以殺人者獄成議法
將抵死公疑之呼囚以訊囚憚箠楚不敢言公正衣冠
坐堂上思之俄而假寐夢有人來告曰呉姓也公遽引
囚辟左右復訊之囚曰旦將之田縣吏執以赴官不知
其由也公取獄辭窮治乃被毆之婦與呉姓姦姦者殺
其夫與婦謀執平人以告也公之精誠格物蓋如此
　　　承議持平
紹興間鄭承議為蕭山丞有朱統制在縣牧馬侵西興
鹽場草鹽司申請于其朝降榜許人格捕其卒打草如
故為鹽亭户殺傷四人統制謀曰若不得西興草則馬
不可牧矣迺醵金囑案吏作鬭殺亭户八人皆抵死案
成知縣僉訖次及承議曰黄榜許人格捕今若作鬭殺
是本縣先自拒榜狀不得書我名銜吏皇恐謝罪易作
拒捕結斷户亭八人止得杖放歸日拜天曰願鄭公子
孫益昌後公二子領薦登第云
　　　府尹捕姦僧
某州某士夫携妻至臨安訪親舟至岸語妻曰待到某
家借轎我不能自來以我紫衫為驗時有僧亦泊舟宻
聞其言即覔轎并紫衫來妻不復辨即行乃至郊外入
寺中一少年引入曰官人在此妻意夫在也隨少年入
深巷數曲至一小室酒肴畢集少年去巾乃僧也即强
合之妻不從少年指牀上刀曰畏此不畏遂從之凡三
宿引至土窖中階級凡七八曲方圓廣十數丈一面窻
明透地窻外高坎坎外堆石石外堆土土外墻壍人迹
不達上下前後木板装嵌牀帳凳卓日用飲食器具等
色色整齊羣婦人聚居凡三十三人皆美色也寺中僧
行二十餘人童僕十數人至暮則亂行淫穢十數日則
置宴僧行列坐階上羣婦列坐階下酌酒供食婦女自
相偶語皆宦家妻女有居此者十數年矣老者病者則
又引出陸續有新至者每日羣僧出外見婦人有姿色
者即百計圖之得者先引入私室或一二日或三五日
方引至此至此則雜然矣一日引一女子至年十四五
羣婦問之乃某太守女全家在京候差因觀燈於人叢
中與一婢失隊一士人引之行曰路從此歸乃引至寺
去巾僧也在其私室十日方送至此亦不復知婢所在
諸婦人聚居日夕切齒無脱身之計於中亦有二三徤
婦欲謀約會一夕各殺僧衆者而脆弱者多恐不濟而
不果每日僧多出外輪遞一二僧居守窖中一夕止有
一僧宿羣婦問故曰今日皆送䘮過海明日方歸是夕
三婦人謀遁伺僧寢啓關㝷路出窖外逾數墻得達大
路離臨安五里内一婦臨安人知街巷乃問路歸家詣
府尹陳告尹大驚時宋孝宗内禪明日宣赦尹即部百
卒捕殺僧衆焚其寺以羣婦召主承領府尹到寺時僧
衆適盡歸窖中備辦飲宴亦不知三婦人遁去也湖州
士夫妻遂亦得歸初其夫扛轎持紫衫來時沿岸者曰
適有轎夫持紫衫擡去一婢亦隨去矣轎夫回報士夫
大驚遍索不得止於三日後得其婢云轎行如飛追遂
不及到街市交雜處不知所在也當府尹至㸃集婦人
姓名時某太守女問其婢時尚有僧數人未盡殺詰之
云凡老者病者皆引出殺之瘞於寺後此婢想亦殺而
瘞之矣掘之凡三十餘骸所獲金帛亦不貲云
　　　壽隆疑火死
朱少監壽隆知彭州九隴縣吏告一家七人以火死壽
隆曰豈有一家無一人脫者此必有姦逾月獲果乃殺
其人而縱火爾
　　　王端識犢母
王通議端知襄邑縣有鬻犢於市者或執以為盜詰之
不服端取兩家犢識其母輒從之盜遂服
　　　孫沔脱會飲
孫沔副樞為趙州司理參軍時盜發屬縣為捕者所迫
乃棄其刀兵并所盜贓於民家後即其家得會飲者十
六人適如其數捕繫縣獄掠使服罪法皆當死以具獄
上沔疑其枉而留訊之州將怒然終不敢決未㡬得真
盜州將反喜謂沔曰㣲子吾得自脱耶
　　　西山夢神訊殺僧
真西山帥潭州時有程二者開旅店有子年二十餘屢
謀於所厚者欲殺其父時西山以精明稱所厚者恐累
已赴官首之喚其父母問之亦云逮其子赴左院推勘
遂即準伏索到䑕尾刀解官但問其故則卒無説喚問
其鄰里亦云常挾利刃其謀叵測但其父子之間竝無
他故獄已成西山疑之改送府院推勘亦如前疑西山
終疑之展轉年餘西山一夕炷香告之天地神祗夢神
告之曰此母恠其然乃是二十年前事了旦起未遑他
務首喚程二屏去左右告之曰今日獄已成但爾心下
别有何事程倉皇良久曰無事西山曰爾二十年前做
什麽事來此事我知巳悉爾其無隱程乃愕然曰然二
十年前有溈山行者在店安歇欲買度牒某貪其財物
殺而有之所殺屍見瘞厨中西山委官籍其家産可千
緡并掘其屍果在遂將程二送左院餘人竝釋放入府
禁審其子準伏與前詞無異復曰彼為爾親父爾何故
欲殺之其子又無說西山曰你别做生計不見爾父如
何其子曰某不會做甚生計西山曰你若做甚生計我
自與你一千貫錢去其子曰若得千貫錢我買本度牒
溈山出家去西山遂將所籍家産千緡與之程二編管
建昌軍時嘉定壬午年也
　　　李兊按榜㒒
李尚書兊知鄧州有富人榜㒒至死係頸投井中而以
自經為解者兊曰投井故不自經自經豈復能投井必
吏有受財者故使不承爾已案吏果然
　　　張洽伏盜
張洽嘉定元年改袁州司理參軍有大囚訊之則服尋
復變異且力能動摇官吏累年不決而逮繫者甚衆洽
以白提㸃刑獄殺之有盜黠甚辭不能折會獄有兄弟
爭財者洽諭之曰訟于官秪為胥吏之地且冒法以求
勝孰與各守分以全手足之愛乎辭氣懇切訟者感悟
盜聞之自伏
　　　雨巖詰冦倅
建寧府建陽縣麻沙鎮呉提刑雨巖勢卿知處州時報
添差通判王某來雨巖十數年前某處相識甚喜及見
覺非是問舊事亦不知心稍疑駭一日會其家眷凡十
八人内一人年老而憔悴不樂令夫人與之從容言王
倅舊事婦人澘然詰之再三乃知正雨巖所識王某之
妻盖冦掠其舟取其妻就用其勅仕至本州添倅也雨
巖付吏推勘得實申朝正其罪時寳祐年間也
　　　恊尉縛偽丞盜
宋理宗朝隆興府分寧縣有趙縣丞者魁偉豁達斷事
明當憲司喜之常有委送宰嘗招同官及宅􁀙飲縣丞
妻獨不飲且數垂淚宰妻恠問丞妻請間曰我夫昨任
某主簿罷任在湖中被此冦一家老幼童僕俱死獨留
妾以為妻就用夫主誥勅調此縣丞同行六人臂上各
有三㸃號或為書院官或稱親戚晝則散處夜則同宿
獨此冦能書判推以為首妾不甘其辱耳時新喻縣嚴
仁勇作尉以能稱宰宻與謀促前筵散坐移入後堂不
令諸㕔人從入纔坐但見尉司人報提刑司有下上司
文字請縣尉親拆嚴即出㸃弓兵盡獲丞㕔人從復就
坐搏丞縛之送獄取問是實具奏正刑趙妻送歸父家
　　　行徳捕桑門
武節使行徳遷河南尹西京留守時官禁鹽入城犯者
法至死募告者賞錢十萬洛陽縣民家嫗持菜入城中
賣有桑門從嫗買少估其直取菜反覆顧視不買而去
嫗既不售持入城門抱關者捜筥中得鹽擒以詣府行
徳詰嫗嫗言桑門嘗買菜顧視良久而去即令捕桑門
具伏與抱關吏相結以鹽誣嫗欲希其賞行徳釋嫗治
桑門及抱關吏數輩人皆畏之若神明都下清肅
　　　蔡高驗浮屍
蔡髙調福州長溪尉縣媪二子漁於海而亾媼某氏為
仇告縣捕賊吏皆難之曰海有風波安知不水死乎雖
果為仇所殺若不得屍則於法不可理高獨謂媪色有
寃不可不為理也乃隂察之因得其迹與媪約曰十日
不得屍則為媪受捕賊之責凡宿海上七日潮浮二屍
至驗之皆殺也乃捕仇家伏法高端明殿學士襄之弟
也
　　　尹洙詰冒産
尹龍圖洙知河南府伊陽縣民有女幼孤而冒賀氏産
鄰人證其非是而籍之後鄰人死女訴復請所籍産久
不能決洙問若年㡬何曰三十二乃按咸平籍二年賀
死而妻劉為戸詰之曰后五年始生安得賀姓邪女遂
伏
　
　
　
　
　
　
　疑獄集卷六
欽定四庫全書
　疑獄集卷七
　　　　　　　　　　　　　明　張景　撰
　　　憲司准首義卜
湖北某市有一家止夫婦二人者婦美不愜其夫偶有
卜者寄宿婦慕其俊雅遂殺其夫以情告願與偕往卜
者忿其不義殺夫就取其刃併婦殺之而去及旦有常
在其家工役者至見二屍相枕流血盈地恐累已即逃
須㬰隣里大覺執工役者聞之官不復自明即誣服焉
卜者去後日卜於市自若也聞工役者將正典刑自首
其故憲司以卜者殺婦可償夫命而又自首義之與工
役者俱釋焉時宋淳祐年間也
　　　緝謀獲偽帥
瑞州趙司户往赴調一日忽失其妻趙不復索偽遭䘮
以歸後十年妻之弟至江陵忽見新帥之任有轎百餘
乘其第十轎中乃其姊也相顧乆之莫敢發視次日復
候之復見其至輿中遺片紙于地曰明日可候於城隍
廟次日至廟姊乘間以片紙裹金二兩叱之亟去視之
云某帥盜也家五百口皆盜姬妾皆大夫之妻女也令
以金為投牒費時孟無菴珙為門制弟亟往告孟集官
僚議曰彼五百人皆盜未易制也緩之則逃急之則變
奈何皆莫敢對有司户某年二十許甫登第之任亟曰
此事易舉耳孟遽携其手謂曰君有何䇿曰此有水軍
令扼其上下流使毋逃大宴及其妻妾宴之因犒其從
兵於教場伏兵殲之以帥付獄伏其辜矣孟大喜果獲
焉推勘具得其情乃某官罷䕫路倅盜殺之江中以其
誥勅改調至帥也妻妾百餘人皆仕宦之妻女其黨五
百人晝則服役夜則同其妻妾以居聞其事於朝正其
罪趙之妻復歸于趙餘皆訪其親而歸之時淳祐年間
也
　　　損齋緝淫奔
宋淳祐間瑞州高安鄭氏女棄俗脩道自言遇僊號僊
姑預言某日當飛昇至期沐浴更衣忽不見止遺雙履
於欄砌四方祈福者不絶縣聞之郡或請申省請廟額
封號洪損齋起畏來宰高安疑之遣人物色乃與道士
奔得於龍興新建之境籍為官妓道士就為樂將板行
案卷以解衆惑
　　　恕齋神政
宋理宗時贛州雩都縣黎子倫家被冦刼殺子倫素與
其族黎千三兄弟交惡疑之遂訟之邑差縣尉成某體
究追解子倫賄尉捕黎千三千五千六及隣里親戚十
五人解官殺死十二人汚千六之妻焚其居極其拷掠
誣伏無贓與證子倫買囑劉十四為證私投兵器捜檢
解官千三兄弟誣伏焉未㡬巡司獲到正冦丁官念二
十六名子倫賄以黎為首丁為從結欵解州審勘無異
申提刑司時呉恕齋革為憲疑之蓋尉司取到黎千三
初欵即無丁官念二同行之詞巡司取到丁官念二初
欵亦無黎千三名字各各審問黎稱寃而丁官伏罪遂
對移趙知録為贛縣東尉胡某為知録送一干人審覆
具得丁念二刼殺之情咸服其辜州縣吏竝配廣南知
録趙某雩都宰趙某縣尉成某竝降罷辟東尉胡某正
任知録黎子倫脊杖十五編管五百里以其家遭刼免
行出榖三十五石與黎千三造屋時以為神政
　　　捕冦得妓首
寳慶年間臨江蕭某赴臨安往來娼武賽賽家經年所
有盡䘮娼遂拒之蕭不能給其僕反為娼用蕭大困逼
遂歸家將家産盡賣復往臨安就蒸餅橋開典舖不復
往娼家矣越二年嘗有人持布衫一領欲典錢五百者
蕭止典三百其人云上舎上舎在武賽賽家使了許多
錢不爭今日較這二百錢甚利害蕭曰我自使我錢干
你甚事遂以四百錢與之而去其人起身曰你帶行人
到在武賽賽家你如今慳吝可知不敢去了蕭感其言
追憶前事心不能平夜携提籠扣武賽賽門其僕啓關
知是夕無客入見武賽賽叙間闊武方應聲蕭斷其頭
以去僕亦遂逃蕭致其頭器中滿浸以油致卧榻下時
提一觀之曰武賽賽你如今郤識我了明日莫知蹤跡
兩廂吏議曰但有張四官人常往娼家乞覔不厭武賽
賽亦拗性必其人殺之可尋張四官人觀其辭色縱不
是且將去展限遂往瓦子裏得張解官付獄推勘張不
勝拷掠乃誣服焉稱刀與武賽賽頭棄海中遂絞于市
年餘有冦真土入蕭室蕭驚捕冦忽巡牌者至入蕭室
集捕冦已逃矣巡牌者見床下器中乃武賽賽頭也明
日捕蕭鞫之具得其情遂伏其辜仍斬西廂吏以償張
命獄官亦定罪有差
　　　樊舎首誤殺
建寧府樊上舎處太學時與左藏庫前文節級妻往來
文㒺知也嘗飲酒肆宻聞鄰座有人相語云此間内藏
庫前文節級妻可觀樊上舎往來其家三年矣每文節
級五日一次上宿則上舎必宿其家文聽樊字未明泯
其説及當直宿覓人替之至夜三更時歸家急拳門其
妻語上舎曰吾與爾往來三年無知者夫今歸無所逃
遂就床頭取鬼頭刀授之曰我與爾俱出我開門爾即
殺之及開門天黑不辨人上舎者揮刀誤中其妻遂逃
文呼報四鄰皆曰適不聞他人聲且刀從何來我等何
由知之置文於獄遂誣伏焉明日赴市就刑見犯由上
寫繫文節級殺妻事上舎從出街語文節級云你妻是
我殺了奈何更要你償命遂到官自首遂止編管本州
時寳慶年間也
　　　濓溪悟酷
周敦頥為分寧主簿有獄久不決敦頥至一訊立辨邑
人驚曰老吏不如也部使者薦之調南安軍司理參軍
有囚法不當死轉運使王逵欲深治之逵酷悍吏也衆
莫與爭敦頥獨與之辨不聽乃委手版歸將棄官去曰
如此尚可仕乎殺人以媚人吾不為也逵悟囚得免
　　　鄰婦證偽姦
宋景定間福建張氏遣女里中不檢少年聞茶湯擔有
玻瓈盃先一夕飾為婦人隨女伴入欲盜之被執極其
拷掠有鄰婦每事女沐浴少年詢知女僻處有雙痣相
聯赴官陳云元與女私前後騙取某物若干官追女出
對皆無實狀少年指僻處雙痣為證女愧無辭驗之果
然擬罪將斷鄰婦赴官陳告少年遂伏辜焉
　　　輿妓屈盜
又昔安吉州富家新娶有盜乘人冗雜時入婦室潛伏
床下伺夜行盜不期明燭達旦率三夕饑甚奔出羣搏
執之旦以聞官盜懇曰我實有罪但未有所盜遭捶極
矣幸免聞官當有以報否則亦將有説富家不從盜至
官曰我非盜也醫也婦有僻疾令我相隨常為用藥爾
宰乃三山陳某詰問再三備言婦家事體及平昔甚詳
蓋潛伏時所聞枕席宻語也宰信之逮婦供證富家餽
遺關節懇宰免追皆不從富室謀之老吏俾請於宰曰
彼婦初歸使與盜辯不論勝負辱莫大焉彼盜潛入突
出必不識婦若以他婦出對盜若執之可見其誣矣宰
曰善選一妓盛服輿至盜遽呼婦乳名曰汝邀我治病
乃執我為盜耶宰大笑盜遂伏罪
　　　節齋集觀音認姦僧
某州士夫携妻候差於臨安嘗與妻聯輿而出至市井
叢雜處偶停市買轉盼間不見妻輿矣士夫聞官執輿
夫推問莫可究竟年餘忽有輿在所寓門外乃其妻也
妻云初被人扛去時不知非元輿夫也約行數里至大
門從長廊至暗屋下出輿當問官人何處輿夫不答又
行數步乃僧出招之心疑欲退而僧從後推之大呼僧
拽之以入曰此間是要性命去處轉巷數曲又於暗室
中扄閉甚嚴略無人聲雖聞鍾聲亦甚遠望久稍明僧
携酒餚至當憂憤不能飲食僧强合焉每日僧兩次送
飯暮則携酒就與同寢一日僧忘扄戸行出暗巷中遥
望甚遠有火光乃是長明燈祀觀音處遂禮拜願再見
天日解手帕上金錢落索環繫觀音身用指甲搯觀音
足上成川字文復回入室角有覺僧力疲意闌懇之求
歸僧曰到此本無出理但念汝本分又可商量一夕歡
合達旦天微明引之出暗屋下登輿送至此也士夫經
臨安府時趙節齋尹京時正亢旱祈禱無應明日行香
集僧衆曰夜夢觀音感應凡遠近寺院但有觀音皆迎
請至此若本寺觀音感應則申朝寺主加號賜紫行童
竝給度牒備榜遍排明日輻輳迎至果有身繫金錢落
索環者足上川字文亦然遂集合院僧行以至令士夫
妻於簾内識認正本寺主僧也送獄推問承服就戮
　　　陳青釋濕履
江西臨江王三郎瞰江樓居其妻凭欄食果偶核投舟
中少年之巾少年舉首意婦人挑之及暮行入其家聞
無人聲隨復登舟覺濕其履置竈焙乾其夜王三郎歸
見其妻殺死血流盈地旦集鄰里見血蹤直至舟中遂
執少年赴官少年不復自明誣服焉但不見婦人履及
刃獄吏指近江亭牌子似有物視之履與刃也欵成獄
及陳青疑之請假歸早行江上王之鄰婦問前獄陳答
云已將舟中少年正刑矣嫗啞然曰寃哉正犯者某獄
吏也陳青宻以告司理喚獄吏推問具得其情少年遂
得釋獄吏處死陳青由此退閒教子讀書請漕舉
　　　日隆詰孩語
贛州信豐縣一木匠居嶺之下嶺之上則驛途每由其
屋後而遵驛途出入嘗五更初携礲斵之器他適未及
驛途五六丈許見一死屍視之遍體皆血也致之而去
及午則里長鄰里驗視其致命處則斧痕也衆議以為
此匠無疑捕其夫婦繫官不勝拷掠遂爭誣伏官疑之
年餘不決時宋知録日隆蜀人也以能稱委之專決宋
知其寃日日入獄推究皆如前言一日正鞫問時一孩
送飯與獄卒而私語宋問之卒以他詞對宋屏去左右
呼孩與十八界官會兩貫而詰之孩曰適一人在茶肆
與我銅錢五十文令探所勘死事其夫婦何人承認宋
即命二卒隨孩捕之以至問曰爾殺人奈何要他人償
命其人即承認木匠夫婦遂得釋焉時咸淳年間也
　　　縁琴理僧寃
咸淳年間袁州倅蕭某嘗到清水寺見木魚可供琴屢
求之僧不與未㡬權守僧遂鋸為四自留其二以二遺
蕭蕭斵為二琴自留其一以一遺時相葉西澗夢鼎葉
有琴師云琴雖佳但有哀怨聲蕭遂採訪寺中有某僧
身死不明其行童負其衣物以去者見在某州開舖遂
專兵移文捕之以至付吏鞫勘乃知殺僧而負其衣鉢
也遂服其辜
　　　司理報應
吉州王某幹者殺人以銅錢三百千與一村老令代認
曰爾認了不致償命但喫六七十下棒而已民以為然
時奚司理政疑之曉以禍福村民遂以實告時奚見同
囚者一人項有刃痕疑為死者傷之故殺死者鞫之未
伏王因言於奚以為然且力言於郡守同囚者不勝苦
遂準伏抵死罪焉奚以平反改秩旋死時咸淳年間也
其後幹者認殺人遂伏法方言前所斷者枉也
　
　
　
　
　
　
　
　
　
　
　
　
　
　
　
　疑獄集卷七
欽定四庫全書
　疑獄集卷八
　　　　　　　　　　　　明　張景　撰
　　　彭節齋額刺二形
宋咸淳間浙人寓江西招一尼教其女刺繡女忽有娠
父母究問曰尼也父母怪之曰尼與同寢常言夫婦咸
恒事時偶動心尼曰妾有二形逢陽則女逢隂則男揣
之則儼然男子也遂數與合父母聞官尼不服騐之無
狀至於憲司時翁丹山合作憲亦莫能明某官曰昔端
平丙申年廣州尼董師秀有姿色偶有欲濫之者卒揣
其隂男子也事聞於官驗之女也一坐㜑曰令仰卧以
鹽肉水漬其隂令犬䑛之已而隂中果露男形如龜頭
出殻轉申上司時彭節齋為經畧判云在天之道曰隂
與陽在人之道曰男與女董師秀身帶二形不男不女
是為妖物所厯諸州縣富室大家作過不可枚舉豈可
復容於天地間額刺二形兩字決脊二十枷令十日押
下摧鋒軍寨拘鎖月具存亡申之如其說驗之果然遂
處死
　　　髙防辨幅尺
左丞髙防在蔡州日部民王乂為賊所刼捕得其黨五
人繫獄窮理贓仗已具録事參軍司徒達判官盧紘據
案請加極典防疑其不實取贓閲之因召王乂問曰爾
家所失衫袴是一端布邪乂曰然防令校其幅尺皆廣
狹不同又疎宻差異賊乃稱寃防曰何故伏罪賊曰不
任捶楚蓋自誣以求速死耳居數日獲其本賊紘達扣
頭請罪防皆不奏得活者欲詣闕訟防之功訴紘達之
罪防遽令止絶為製衫帽具酒食諭而遣之(出太祖朝/名臣𫝊)
　　　惟濟辨左手
錢惟濟留後知綘州民有條桑者盜强奪之不能得乃
自斫其右臂誣以殺人官司莫能辨惟濟引問面給以
食而盜以左手舉匕筯因語之曰他人行刃則上重下
輕今下重上輕正用左手傷右臂也誣者引服
　　　侯臨還寄
朝請郎侯臨昔為東陽令有治聲忽他邑因分財私寄
附於姻家輒為所匿累經訟而弗直乃求理於侯侯曰
吾與汝異封法難以治止令具物之名件而去後半年
縣獲强盜侯因縱盜妄通所寄物於姻家及捕至獄泣
訢盜所通金帛皆親所寄侯即追向日求理之民證驗
識認還之
　　　文規理誣盜
張文規字正夫筠州高安人以持奏召入官再調英州
司理參軍貞陽縣有民張五者數輩盜牛里人胡達朱
炎張運張周孫等保伍追捕之羣盜散走獨張五拒抗
不去殺之而取其貲盜不得已以被刼告于縣縣令呉
邈欲邀功盡取達炎以下十一人送獄劾以為强盜殺
人鍛錬備至皆自誣服炎運二人㡬死既上府事下理
院文規察囚辭色疑不實一問得其情又獲盜牛黨以
證獄具胡達以手殺人抵罪餘人但等第杖臀而已炎
運乃無罪時元祐七年也
　　　曹駁坐妻
沈存中内翰云壽州有人殺妻之父母兄弟數口州司
以為不道縁坐妻子刑曹駁曰毆妻之父母即是義絶
況於謀殺不當復坐其妻
　　謹按大明律云殺一家非死罪三人者淩遲處死
　　妻子流二千里入十惡不道之條今觀所載夀州
　　人殺妻之父母兄弟數口刑曹駁以義絶不當縁
　　坐其妻竊詳本犯身為不道殺妻父母兄弟與其
　　妻實已義絶法難縁坐然律無明文所司遇此亦
　　當比擬奏請
　　　宗元訴守辜
待制馬宗元少時父麟毆人被繫守辜而傷者死將抵
法宗元推所毆時在限外四刻因訴於郡得原父死鄭
克云按辜限計日而日以百刻計之死在限外則不坐
毆殺之罪而坐毆傷之罪雖止四刻亦在限外
　　謹按大明律云凡保辜者責令犯人醫治辜限内
　　皆須因傷死者以鬭毆殺人論其在辜限外死者
　　各從本毆傷法若折傷以上辜内醫治平復者各
　　減二等辜限滿日不平復者各依律全科又按唐
　　律云保辜限内死者依殺人論限外死者依本毆
　　傷法又按元史刑法志云保辜限内死者依殺人
　　論辜限外死者杖一百葢元氏未嘗定律及聖朝
　　未定律之先皆以唐律比擬故我朝律文多宗唐
　　律而此條亦本之也訥曩在南京會審刑部罪囚
　　有毆人辜限外死者訥曰當依本毆傷法或曰律
　　云辜限滿不平復者全科此當死訥曰所云限滿
　　不平復全科者因上文折傷以上限内平復減二
　　等立文葢謂辜内雖平復而成殘廢篤疾及限滿
　　不平復者則全科折傷之罪若曰辜限外死者全
　　科死罪則律文何不云傷不平復而死者絞乃虛
　　立此辜限乎後此囚會赦得免然或人終不以愚
　　言為然也近讀宗元守辜事有感因備載之讀者
　　詳焉
　　　張騐窺井
張丞相知潤州有婦人夫出不歸忽聞菜園井中有死
人即往哭曰吾夫也以聞于官昇命吏集鄰里驗是其
夫否皆言井深不可辨昇曰衆不可辨而婦人獨知為
夫何邪送獄訊問乃姦夫殺之婦與其謀
　　　歐辨左手
都官歐陽曄知端州有桂陽監民爭舟毆死獄久不決
曄出囚飲食之皆還于獄獨留一人留者色動曄曰殺
人者汝也囚不知所以然曄曰吾視食者皆以右手汝
獨以左今死者傷右肋此汝殺之明也囚乃伏罪
　　　程辨烓竈
程宣徽知開封府時禁中失火當即根治諸縫人已誣
服乃送府具獄琳辯其非是又命工圖火所經處且言
後宫人多而居隘其烓竈近板壁久燥而焚此殆天災
不可罪人上為寛其獄無死者
　　　火起油幕
强至祠部為開封府倉曹參軍時禁中露積油幕一夕
火主守者皆應死至預聽讞疑火所起召幕工訊之工
言製幕須雜他藥相因既久得濕則燔府為上
聞仁宗悟曰頃者真宗山陵火起油衣中其事正爾主
守者遂比輕典昔晉武庫火張華以為積油所致是也
　　　置母仇門
程戡宣徽知䖍州民有積為仇者一日諸子私謂其母
曰母今老且病恐不得更壽請以母死報仇乃殺其母
置于仇人之門而訴之仇弗能自明戡疑之或謂無足
疑戡曰殺人而自置于門非可疑邪乃親劾治具見本
謀
　　　營婦斷腕
吕公綽侍讀知開封府有營婦夫出外盜夜入舎斷其
腕而去都人喧駭公謂非其夫之仇不宜快意如此遣
騎詰其夫果獲同營韓元者具姦狀伏誅
　　　魏明墜死
魏朝奉濤知沂州永縣兩仇鬭而傷既決遣而傷者死
濤求其故而未得死者子訴于監司監司怒有惡語濤
歎曰官可奪囚不可殺後得其實乃因是夕罷歸騎及
門而墜死隣證既明其誣遂解
　　　賊囊故紙
寺丞王璩嘗為襄州中廬令有賊久訊不得情偶於賊
囊中得故紙掲示之乃房陵商人道為賊所掠者賊即
引伏
　　　李公驗櫸
尚書李南公知長沙縣日有鬭者甲强乙弱各有青赤
痕南公以指掜之曰乙真甲偽訊之果然蓋南方有櫸
柳以葉塗肌則青赤如毆傷者剥其皮横置膚上以火
熨之則如棒傷水洗不下但毆傷者血聚則硬偽者不
硬耳
　　　王臻辨葛
王諫議知福州時閩人欲報讐或先食野葛而後鬭即
死其家遂誣告之臻問所傷果致命邪吏曰傷不甚也
臻以為疑反訊告者乃得其實
　　　穎知子盜
郎中歐陽穎知歙州富家有盜啓其藏捕久不獲穎曰
勿捕獨召富家二子械赴獄劾之即伏吏民初疑不勝
楚掠而自誣及取出所盜物乃信
　　　孫料兄殺
孫長卿知和州民有訴弟為人所殺察其言不情乃問
汝户㡬等曰上等汝家㡬人曰惟一弟與妻子耳長卿
曰殺弟者兄也豈將併有其貲乎訊之果伏
　　　朱詰賕民
朱壽昌知閬州有大姓雍子良殺人乃買里民使出就
吏獄具壽昌因得其情引囚訊之囚對如初乃告之曰
吾聞子良遺汝錢十萬納汝女為子婦許嫁其女汝家
有之乎因色動又告之曰汝且死書偽劵抑汝女為婢
指十萬為僱直而嫁其女他人汝將奈何因泣下始以
實告收子良付法
　　　江辨紙裏
陵州仁壽縣有里胥洪氏利鄰人田紿之曰我為收若
税免若役鄰人喜剗其税歸之踰二十年且偽為劵以
茶染紙類遠年者訟之於縣縣令江某郎中取紙卷展
開視之曰若遠年紙裏當色白今表裏如一偽也訊之
果伏
　　　章辯朱墨
侍御史章頻知彭州九隴縣時眉州大姓孫延世為偽
契奪族人田久不能辯運使委頻驗治頻曰劵墨浮朱
上決先盜用印而後書之既引伏獄未上而其家人復
訴于轉運更命知華陽縣黄夢松覆案亦無所異黄用
是召為御史
　　　南公塞鼻
尚書李南公為河北提刑時有班行犯罪下獄案之不
服閉口不食者百餘日獄吏不敢拷訊南公曰吾能立
使之食引出問曰吾以一物塞汝鼻汝能終不食乎其
人懼即食葢彼善服氣以物塞鼻則氣結不通是以自
服
　　　郎簡校劵
侍郎郎簡知竇州有掾吏死子幼贅壻偽為劵取其田
後子長屢訴不得直因訴于朝下簡劾治簡以舊案示
之曰此爾婦翁書曰然又取偽劵示之弗類壻乃伏罪
　　　王珣辨印
少師王珣知昭州日有誣告偽為州印文書獄久不決
吏以印文不類珣索景徳舊牘視其印文則無少異誣
者乃服葢其文書乃景徳時者
　　　命疏主名
方偕大卿為御史臺推直官日灃州逃卒與富民有仇
誣以歲殺人十二祭磨駞神獄久不決詔偕就鞫之偕
命告人疏所殺主名㝷訪考驗尚多無恙其事遂白
　　　蘇請祔柩
蘇寀為大理寺詳斷官時有父卒而母嫁後聞母死已
葬乃盜其柩而祔于父法當死寀獨曰子盜母柩納于
父墓豈可與發塜取財者比上請得減死
　　　賈廢追服
侍讀賈黯判流内銓時益州推官乘澤在蜀三年不知
其父死及代還銓吏不為入選始去發䘮既除服具求
磨勘黯曰澤與父不通問者三年借非匿䘮是豈為孝
卒使坐廢田里
　
　
　
　
　
　疑獄集卷八
欽定四庫全書
　疑獄集卷九
　　　　　　　　　　　　　明　張景　撰
　　　程簿舊錢
程顥察院初為京兆府鄠縣簿民有借兄之宅居者發
地藏錢兄之子訴曰父所藏也今言無證佐何以決之
顥曰此易辨耳問兄之子曰爾父所藏錢㡬年矣曰(二/十)
(年遣吏取一千視之謂曰今官所鑄不五六年徧天下/此錢乃爾父未居前數十年所鑄何也其人遂服出伊)
(川所撰行狀其按二十年以下乃桂氏原本葢借宅者/發兄所藏錢  子訴官取錢視之借宅者乃服今反誤)
(作兄子冒認錢因考行狀正/之于後其他更定不復再見)四十年彼借宅居㡬何時
矣曰二十年矣即遣吏取錢十千視之謂借宅者曰今
官所鑄錢不五六年間即徧天下此錢皆爾未借居前
所鑄何也其人遂服
　　　孫甫舂粟
待制孫甫為華州推官日州倉粟惡吏當追賠錢數百
萬轉運使李紘以吏屬甫甫乃令取斗米舂之可棄者
十纔一二又試之亦然吏遂得弛繫所賠錢纔數十萬
而已紘因薦甫遷職
　　　劉相鄰證
丞相劉沆知衡州日有大姓尹氏欲買鄰人田莫能得
鄰人老而子幼乃偽為劵及鄰人死即逐其子訟二十
年不得直沆至又訴尹氏出積嵗户鈔為證沆曰若田
百頃户鈔豈特收此乎始為劵時嘗問鄰乎其人多在
可取為證尹不能對遂伏罪
　　　王罕叩狂嫗
大理王罕知渾州時有狂嫗數邀訴事言無倫理從騎
屏逐之罕令引歸㕔事扣堦徐問嫗雖言語雜亂然時
有可采者乃是人之嫡妻無子其妾有子夫死為妾所
逐累訴不直因恚而狂罕為直其事盡以家貲與之
　　　䖍效鄧賢(今古筠等府書肆有刋行公/理雜詞民童時市而誦之)
沈括筆談云江南人好訟有一書名鄧思賢者作偽詞
狀法也始教以侮文侮文不可得則欺誣以取之欺誣
不可得則求其罪以劫之鄧思賢人名也始傳此術遂
名其書村校中往往授生徒韓琚通判䖍州民有偽作
寃狀悲憤叫呼似若可信琚攝郡究其風俗考其枉直
莫之能欺民皆以為不寃琚魏公之兄終于轉運使
　　按䖍州今之贛州府也括熙寧中任知制誥去今
　　四百年矣世道日漓刁民偽為寃狀以陷人者在
　　在有焉貧弱有寃無處訴告者亦無地無焉受人
　　財為人揑造寃苦詞情若鄧思賢者亦有之焉易
　　訟卦彖曰利見大人言訟者求辨曲直利見剛明
　　中正之大人以決其所訟也康誥曰如保赤子言
　　赤子未能言為父母者誠心求之則能得其心之
　　所欲矣今之任民牧者民呼為父母居顯要者人
　　呼為大人其可不思盡其心稱其名以上無負聖
　　天子之委任下無負斯民之仰望乎
　　　孝肅杖吏
包拯知開封有犯杖脊徒罪者吏受財與之約(闕/)
(闕/)
　
　
　
　
　
　
　
　
　
　
　
　
　
　
　　　崔碣霽潦
崔碣為河南尹邑有大賈王可久轉貨江湖間值龎勛
亂盡亾其貲不得歸妻詣卜者楊乾夫咨存亾乾夫悦
其色且利其富既占陽驚曰乃夫殆不還矣隂以百金
謝媒者誘聘之妻乃嫁乾夫遂為富人及徐州平可久
困甚丐衣食歸閭里往見妻乾夫大怒詬逐之妻詣吏
自言乾夫厚納賄可久反得罪再訴復坐誣可久恨歎
失明碣至可久陳寃碣得其情即勑吏掩乾夫并前獄
吏悉發賕姦殺之以妻還可久時淫潦獄決而霽
　　　陳襄捫鐘
陳襄調浦城主簿攝令事民有失物者賊曹捕偷兒至
襄語曰某廟鐘能辨盜犯者捫之輒有聲餘則否乃遣
吏先引以行自率同列詣鐘所祭禱隂塗以墨而以帷
蔽之命羣盜往捫少焉呼出獨一人手無所汚叩之乃
為盜蓋畏鐘有聲故不敢觸遂服
　　　劉敞察寃
劉敞知揚州天長縣鞫王甲殺人既具獄敞見而察其
寃甲畏吏不敢自直敞以委户曹杜誘誘不能平反而
傳致益牢將論囚敞曰寃也親按問之甲知敞為已直
乃敢告蓋殺人者富人陳氏也相傳以為神明
　　　吕陶服罪
吕陶調銅梁令民龎氏姊妹三人冒隱幼弟田弟壯訴
官不得直貧至傭奴於人及是又愬陶一問三人服罪
弟泣拜願以田半作佛事以報陶曉之曰三姊皆汝同
氣方汝幼時適為汝主之爾不然亦為他人所欺與其
捐半供佛曷若遺姊復為兄弟顧不美乎弟又拜聽命
　　　李兄誣婦姦
汪澤民同知岳州事州民李氏以貲雄其弟死妻誓不
他適兄利其財嗾族人誣婦以姦事獄成而澤民至察
知其枉為直之
　　　鐵工姓名
汪澤民為平江府推官有僧淨廣與他僧有憾久絶往
來一日邀廣飲廣弟子急欲得師財且苦其捶楚濳往
他僧所殺之明日訴官他僧不勝拷掠乃誣服三經審
録詞無異結案待決澤民取行兇刀視之刀上有鐵工
姓名召工問之乃其弟子刀也一訊吐實即械之而出
他僧人驚以為神
　　　提舉辯明
宋提舉楊某為越録事叅軍其守治盜嚴凡保内捕賊
不獲則被盜物責保長償之有一人家被盜持杖追擊
仆地執送保長保長苦之乃即械繫解官間盜死郡因
治保長制死獄具後公閲狀云左肋下致命一痕長寸
二分中有白路必背後追擊是其死非因保長制縛也
獄吏爭案已成公不聽即追詰元捕賊者果得其情索
致杖首有裂証益明乃引法止坐保長杖罪免死後公
二子登進士雖曰有命然其心可尚也
　　　陳睦酷報
宋陳睦嘗提㸃兩浙刑獄會杭民有妾沉香者澣衣井
旁嫡子墮井死妻訟于州以為必沉香擠之三易獄不
合睦怒逐掾殺沉香東坡詩殺人無驗終不快此恨終
身恐難了蓋有激云睦還京久之無所授禱神廟無應
后恍聞人云如沉香何睦震汗廢食累日而卒
　　　刃傷釋福兒
鄧文原僉浙西亷訪司事呉興民夜歸巡邏者執之繋
亭下其人遁去有追及之者刺其脇仆地明旦家人得
之以歸比死其兄問殺汝者何人曰白帽青衣長身者
也其兄愬於官有司問直初更者曰張福兒執之使服
焉械繫三年文原録之曰福兒身不滿六尺未見其長
也刃傷右脇而福兒素用右手傷宜在左何右傷也鞫
之果得真殺人者遂釋福兒
　　　焚廬殺夫
桐廬人戴汝惟家被盜有司得盜獄成送郡夜有焚戴
氏廬者而不知汝惟所之鄧文原曰此必有故也乃得
其妻葉氏與其弟謀殺汝惟狀而於水涯樹下得屍與
漬血斧俱在焉人以為神
　　　謝蘭誣殺
鄧文原移江東道徽州民謝蘭家僮汪姓者死蘭姪回
賂汪族人誣蘭殺之蘭誣服文原録之得其情釋蘭而
坐回時久旱獄決乃雨
　　　漁殺盜網魚
貢師泰為紹興路推官山隂白洋港有大船飄近㟁史
甲二十人適取鹵海濱見其無主因取其篙櫓而船中
有二死人有徐一者怪其無物而有死人以為史等所
劫首官史既誣服師泰宻詢之則里中沈丁載物抵杭
而回漁者張網海中因盜網中魚為漁者所殺寃皆白
　　　徐裕奪貲殺商
浙西有游徼徐裕以巡鹽為名肆掠村落間一日遇諸
暨商奪其所齎錢撲殺之投屍於水走告縣曰我獲私
鹽犯人畏罪赴水死矣官驗視以有傷疑之遂以疑獄
釋貢師泰追詢覆按之具得裕所以殺人狀
　　　姚甲偽鈔
餘姚孫國賓獲姚甲造偽鈔受賕而釋之執髙乙魯丙
赴有司誣以同造偽鈔高嘗為姚行用實非自造而魯
與孫有隙故并連之貢師泰疑高等覆造不合以孫詰
之辭屈而情見即釋魯而加高以本罪姚遂處死孫亦
就法
　　　邊其揭捕文
開封屠子胡氏婦行素不潔夫及舅姑日加笞罵一日
出汲不歸胡訴之官適安業坊中有婦人屍在眢井中
者官司召胡認之曰吾婦一足無小指此屍足指全非
吾婦也婦父母素怨胡氏又索辯而乃抱屍而哭曰此
吾女也久失愛舅姑是必撻死置井中以逃罪耳時暑
不三二日屍已潰略一驗有司權瘞城外下胡氏獄拷
驗鍜鍊百至胡遂自誣服事上刑部國朝之法歲遣使
審覆諸路刑獄是歲刑部郎中邊其來開封視成案即
知寃濫謂宣慰使安文玉曰是婦不死安執不肯改乃
令人徧閲城門所揭諸人捕亾文字中有賈胡逃婢一
人中所索辯及它物色與屍狀同迷其所寓正眢井處
也賈胡已它適矣於是使人監故瘞屍者令掘起元屍
將詢其所主與隣僉曰然瘞者出曹門涉河東岸指一
新塜曰此是也發之乃一男子屍執前説曰埋時盛夏
河水方漲此輩病涉棄屍水中矣是男子以青􁐑總髪
必江淮新虜無疑訊之果然安心知其寃以未得逃婦
不肯釋胡氏會開封故吏徐沼州一僕於迓妓中得胡
氏婦問之乃出汲而淫奔于人轉售娼家其事乃白余
三任佐幙所至必先申明從初不應受理之令政為此
耳
　
　
　
　
　
　疑獄集卷九
欽定四庫全書
　疑獄集卷十
　　　　　　　　　　　　　明　張景　撰
　　　徳甫聲寃
元白余三為行臺御史臺掾時至元戊寅夏與監察御
史李徳甫慮江淮行省囚流人張傑等聲寃其説云傑
亡宋時池州軍之馬醫也一日夜分寢已騎卒錢勝者
叩門泣謂傑曰吾暮夜誤殺吾所飼馬明日將以暴死
聞有司驗實必以屬君君幸脱我當有厚報時重馬政
殺一馬如殺人罪傑素謹畏具以實聞勝抵罪爾後或
相值于道輒出怨言謂必報傑不殺傑不已明年池州
降勝自稱宋故官得管軍把總乃大得志加害於傑者
屢矣然非其部曲弗能也無何勝兼捕盜職傑以散卒
調砟木於池之西山一日勝跨馬擁衆捕傑及同役二
十四人械以巨木箠而問曰疇昔之夜劫估舟於江岸
者汝也當速承之不承死矣又謂同役者曰張傑我仇
讐也於若輩無預第指渠為賊即殛若等毋自苦為也
衆曰我輩與張傑同役跬步未嘗相違即作賊我輩皆
賊也實未有此言未竟白梃四落二人死焉明日解州
州將劉素信錢勝獄吏張友仁亦勝之故舊惟勝之言
是理所訴一切不聽搒掠燒爇身無完膚遂皆誣服所
索之贓物信口妄指即得不知其由數日後張友仁者
持文字數紙謂傑等曰朝廷沛恩到州汝等獄未具恐
不得預押即得出傑等不知為所紿㝷即著字已而曰
詔減死流逺汝等强盜當流即械送行省某等數
號訴於省吏謂錢勝指傑等為盜之夜實在山中
祠神巫祝某及州之走卒某同飲抵明乞一會問
雖死且無憾事竟不行欲見宰相面訴之而不可
得今繋獄一季矣餘二十二人死已過半嗚呼寃
哉予與李君視其案與此言合乃上書于臺臺官
曰惜哉
　　　王旻解卜
西川費孝先善術數世皆知名有客人王旻因售貨至
成都求為卦孝先曰教住莫住教洗莫洗一石榖搗得
三斗米遇明即活遇暗即死再三戒之令誦此數言足
矣旻受乃行塗中遇大雨憇一屋下路人盈塞乃思曰
教住莫住得非此邪遂冒雨行未㡬屋顛覆獨得免焉
旻之妻已私謁隣比欲講終身之好俟夫歸將致毒謀
旻既至妻約其私人曰今夕但先沐者乃夫也日欲晡
果呼旻洗浴重易巾櫛旻思曰教洗莫洗得非此也堅
不從婦怒不肯自沐夜半反被害旻驚駭㒺測遂獨囚
繫官府拷訊獄就不能自辨郡守録狀牘旻悲泣言曰
死則死矣但孝先所言畧無驗左右以是語上達翌日
郡守命未得行法呼旻問曰汝鄰比何人也曰康七道
遣人捕之殺汝妻者必此人也已而果然因謂僚佐曰
一石榖搗得三斗米非康七乎旻既辯云誠遇明即活
之効歟
　　　光祖詰蛙
馬光祖知處州禁民捕蛙一村民犯禁乃將冬𤓰切作
蓋刳空其腹實蛙於中黎明持入城為門卒所捕械至
于庭公心怪之問曰汝何時捕此蛙答曰夜半曰有知
者否曰唯妻公輙疑其妻與人通姦進妻詰之妻曰與
人通其人俾妾教夫如此又先往語之卒以故捕得意
欲陷其夫於罪而據其妻也公窮究其罪遂寘妻并姦
夫於法
　　　趙廉訪檄城隍
廣州某大家交結上位而蔑視邑官嘗私繫一逋債者
死焉其家經官取屍時邑尹王某有私忿逮至拷楚勒
令招承輙復異詞大家雖竭力營救而王尹亦百端究
竟累經省憲審覆展轉數年不得明白元貞乙未亷訪
趙副使到首及此事聞本州城隍及判官靈異移文兩
紙及紙錢至廟焚化喚廟祝責限三日報應三日無報
應則廟祝決二十七下判官決三十七下越一日大家
於囹圄中呼曰其人將到矣可疏我明日逋債者詣亷
訪衙呼曰我某人也雙手如縛抱頭不致問其來故曰
釋我縛容言之趙副使曰請城隍釋其縛其人遂下手
悉言逃故在三百里外某處昨日被人繫其手於首驅
之至此遂釋大家而問罪王尹焉
　　　劉令假鬼
至元初北方有劉縣令未理任先以賣藥為名間行到
邑採訪時邑有冦殺一商官莫能明劉訪冦姓名及商
葬某所皆悉署事三日後同官方圜坐佯為見鬼狀
呼曰爾告何事同官及吏卒皆駭劉空中如與鬼語良
久呼吏筆之牒尉追捕及到即皆淮伏申解上司咸伏
其辜逺近以為神
　　　胡向免被脅
胡向少卿為袁州司理叅軍時有盜七人皆當死向疑
其有寃乃留訊之則二人者果不同謀始受其傭而中
道被脅以行卒得免死
　　　良肱驗刃傷
余良肱大卿初為荆南司理叅軍有捕得殺人者既自
誣服良肱獨以驗其屍與所用刃疑之曰豈有刃盈尺
而傷不及寸白請詳捕果獲真殺人者
　　　哈雅釋孝
元博囉哈雅太宗時拜燕南諸路亷訪使未㡬授斷事
官使職如故有民誤毆人死吏論以重法其子號泣請
代死博囉哈雅戒吏使擒于市懼則殺之既而不懼乃曰
誤殺人死情有可宥子而能孝義無可誅遂併釋之使
出銀以資葬埋且呼死者家諭之其人悦從
　　　徳輝察寃
李徳輝世祖時為右三部尚書嘗録囚山西河東懐仁
民有魏氏發得木偶持告其妻挾左道為厭勝謀不利
於已移數獄詞皆具徳輝察其寃知其有愛妾疑妾所
為將搆陷其妻也召妾鞫之不移時而服遂杖其夫而
論妾以死
　　　田滋得藁
田滋為浙西亷訪使有縣尹張或者被誣以贓獄成滋
審之但俛首泣而不語滋以為疑明日齋沐詣城隍祠
禱曰張或坐事有寃狀願神相滋明其誣守廟道士進
曰曩有王成等五人同持誓狀到祠焚禱火未盡而去
之燼中得其遺藁今藏於壁間豈其人邪視之果然明
日詣憲司詰成等不服因出所得火中誓狀示之皆驚
愕伏罪張或得釋
　　　捕急濫寃丐
宣歙間有强盜夜殺一行旅棄屍道上携其首去將曉
一人繼至而踐其血亟走避之尋被追捕繫獄半年不
決有司欲得首結案乃嚴督里胥遍行捜索會一丐者
病臥窑中即斬以應命囚亦久厭拷掠遂伏誅後半年
强盜始敗于儀真獄成驗所斬首乃瘞于歙縣界彼里
胥之濫殺與平民之枉死皆縁有司急於得首以結案
也然則追責贓證可不審謹乎
　　　㳺顯杖蒲
江淮省游平章顯公檄至明州開分省為政清明有城
中銀店失一蒲團後於鄰家認得鄰不服爭告不置平
章行馬至問其故二人以告平章曰一蒲團直㡬乎失
兩家之好杖蒲團令棄之可也及杖之銀星滿地遂罪
其鄰
　　　嘷犬起屍
成化間有一富商寓在京齊化門一寺中寺僧見其挾
有重貲因乞施焉商頷之而未發也僧自度其寺荒寂
乃約衆徒先殺其二僕屍壓其上實之以土全利其所
有越二日有貴官因逰賞過其寺寺犬嘷鳴不已使人
逐之去而復來官疑之命人隨犬所至犬至坎所伏地
悲嘷官使人發視之屍見矣起屍而下有呻吟之聲乃
商人復甦也以湯灌之少頃能言遂聞於朝盡捕其僧
而寘于法是歲例該度僧因是而止嗚呼僧不犬若也
　　　姚守别食雞
京口王一之為福言姑蘇一人出商在外其妻家畜
雞數隻以待其歸凡數年而返一日殺而食之殆盡抵
夜死矣鄰家疑其有外姦首之官婦人不任拷掠遂自
誣服太守姚公堂上任閲其事而疑之乃以情問婦人
以食雞對守亟覔老雞數十令當死囚遍食之果殺二
人獄遂白
　　　易貴杖石買紙
易貴成化間守辰州府有窶人擔紙息肩路旁倦而寐
熟失盜訴於貴即使人擡失紙處一石到府階下杖焉
擁入觀者如市閉門量罰入者以資窶人復詰曰汝紙
有識乎曰有遂俾濳住在外數日出公牘泛買諸賈人
紙彼送至令各書名于上乃召窶人認之果得原紙盜
紙人伏罪
　　　彭祥還貲
郭彭祥𢎞治間守眉州問刑明決鄰封合州有兄弟二
人兄宦别省其貲每託弟携歸置産契劵俱弟收掌兄
卒于官嫂扶櫬歸弟絶無所與又無籍可稽嫂訴之州
訊不服廼越境訟於郭郭即隱告者取獄中賊指扳其
弟姓名同盜移文本州械至詰曰汝與某人為盜致富
其弟泣曰吾兄仕宦所得未嘗盜也固詰之詞甚詳一
一録記乃速其嫂語之弟遂欵服還貲産
　　　梅妻瘡死
有王梅者好酒其妻不潔圖去梅以快所私梅與族叔
鍇素讐相絶歲鄉人社會梅家醉散入夜梅忽死于碎
甕間鍇乍聞惻隱往視亟還妻懼鍇或訐發謀所私者
誣鍇挾讐乘梅醉跌未死往視之有司逮致訊鞫凡刑
加梅妻輒毁加鍇乃無毁焉疑其妻寃益拷鍇不勝遂
誣服尋上官讞改鍇戍邊遇雷雨必焚香籲天後梅妻
頸生惡瘡三呻吟苦楚以死所私者亦别姦重典蓋妻
故碎甕擠梅于上刃其頸三擬詭稱醉跌觸甕死適鍇
往視以其讐誣之則易信且滅所忌也刑具則所私賂
吏卒夾棍等鐡異新故索異麻草堅韌朽脆相懸絶用
惑有司云夫情偽㣲曖其變千狀姦惡不足異也明慎
可少忽邪若夫天人之際亦嚴矣
　　　疑獄牽聨
祭酒宋本記工獄有曰京師小木局木工數百人置長
分領之一工與其長不睦不往來者半歲衆工謂口語
非大嫌醵酒肉强工造長家和解之暮醉散去工婦素
淫與所私者謀戕良人以其醉於讐而返也殺之倉卒
藏屍無所室有土塌中空乃啓塌磚割屍為四五始容
焉復磚如故明日婦往長家哭曰吾夫昨不歸必而殺
之訟諸警巡院院以長仇也逮至搒掠不勝毒自誣服
婦發䘮成服召比丘修佛事哭盡哀院詰屍處曰棄壕
中責仵作二人索之壕弗得刑部御史京尹交促具獄
期十日得屍不得期七日又不得期五日期三日四被
笞終不得二人嘆惋循壕相語笞無巳時因謀别殺人
應命暮坐水傍一翁騎驢渡橋擠墮水中縱驢去旬餘
度翁爛不可識舉以聞院召婦審視婦撫而大號曰是
矣取夫招䰟壕上脱笄珥具棺葬之獄遂成案上未報
騎驢翁之族物色翁不得一人負驢皮道中宛然其家
畜奪而披視皮血未燥執愬於邑亦以鞫訊㦧酷自誣
刼翁驢翁拒而殺之屍藏某地求之不見輒更曰某地
辭數更卒不見負皮者庾(音雨饑/寒死也)死獄中歲餘前長奏
下縛狴(音/皮)犴(音岸狴犴/獸名獄也)衆工隨而譟雖皆憤其寃而不
能為之明工長竟斬衆工愈哀嘆不置徧訪其事無所
得乃聚交鈔百錠置衢路有得某工死狀者酬以是初
婦每修佛事則丐者坌(並/也)至求供飯一故偷兒常從丐
往乞一日偷兒將盜他人家尚蚤既熟婦門户乃闇中
依其垣屋以待迫鐘時忽醉者踉蹌入酗而怒其婦詈
之拳之且蹴之婦不敢出聲醉者睡婦㣲誶(息醉切/罵也)燭
下曰縁而殺吾夫體骸異處土塌下二歲餘矣塌既不
可大又不敢填治吾夫尚不知腐盡否今乃虐我嘆息
飲泣偷兒立墉外悉聽之明發入局中號於衆吾已得
某工死狀速付我錢因俾衆工遥隨往偷兒佯被酒入
婦舎挑之婦大罵隣居皆不平將毆之偷兒遽去土塌
扳(與攀/同)磚作欲擊鬭狀則屍見矣衆工突入反接婦送
官婦吐實醉者則所私也官復審壕中死人何從來仵
作欵伏擠騎驢翁墮水仵作婦洎所私者磔於市先斷
工長死官吏皆廢終身官以庾死者事若發則官吏又
有得罪者數人遂寢負皮者寃此延祐初事也校官文
謙甫以語宋子宋子曰工之死當坐婦與所私者二人
耳乃牽聨殺四五人此事變之殷也解仇而伏酘刀逃
笞而得刃仵作殺而工婦磔負皮道中而死桎梏赴盜
而獲購此又轇轕而不可知者也悲夫
　
　
　
　
　
　
　疑獄集卷十
