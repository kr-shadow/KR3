#+TITLE: 菌譜-宋-陳仁玉
#+DATE: 2016-06-11 12:23:30
#+SOURCE: github.com/kanripo/KR3i0042 master 6c2e78f4                
欽定四庫全書
　菌譜
　　　　　　　　　　　　宋　陳仁玉　撰
芝菌皆氣出也靈華三秀稱瑞尚矣朝菌晦朔莊生訕
之至若儔其食品古則未聞自商山茹芝而五臺天花
亦甲羣彚仙居介台括叢山入天仙靈所宫爰産異菌
林居巖棲者左右芼之固黎莧之至腴蓴葵之上瑞比
或以羞王公登玉食自有此山卽有此菌未有此遇也
遇不遇無預菌事繄欲盡菌之性而究其用第其品作
菌譜淳祐乙巳秋九月山人陳仁玉序
　　合蕈
邑極西韋羌山高夐秀異寒極雪收林木堅瘦春氣微
欲動土鬆芽活此菌候也菌質外褐色肌理玉潔芳薌
韻味發釡鬲聞百步外葢菌多種例柔美皆無香獨合
蕈香與味稱雖靈芝天花無是也非全德耶宜特尊之
以冠諸菌合蕈始名舊傳昔嘗上進標以台蕈上遙見
誤讀因承誤云數十年來旣充苞貢山獠得善價率曝
乾以售罕獲生致邑孟溪山中亦同時産惟蕈柄高無
香氣土人以是别於韋羌焉
　　稠膏蕈
邑西北孟谿山窅邃深莫測秋中山氣重霏雨零露浸
釀山膏木腴蓓為菌花戢戢多生山絶頂高樹杪初如
蘂珠圓瑩類輕酥滴乳淺黃白色味尤甘勝已乃傘張
大幾掌味頓渝矣春時亦間生不能多稠膏得名土人
謂稠木膏液所生耳合蕈他邦猶或有之此菌獨此邑
此山所産故尤可貴鬻法當徐下鼎瀋伺涫沸漉起謹
勿七撓撓則涎腥不可食性參和衆味而特全於酒烹
齊旣調温厚滑甘雉尾蓴不足道也或欲致遠則複湯
蒸熟貯之瓶罌然其味去出山遠矣
　　栗殻蕈
寒氣至稠膏將盡栗殻蕈者則其續也尚有典刑焉
　　松蕈
生松䕃採無時凡物松出無不可愛松葉與脂伏靈琥
珀皆松裔也昔之遁山服食求長年者舍松焉依人有
病溲濁不禁者偶掇松下菌病良已此其效也
　　竹蕈
生竹根味極甘當與筍通譜而菌為北阮矣
　　麥蕈
多生溪邊沙壤鬆土中俗名麥丹蕈未詳味殊美絶類
北方藦菇蕈品最優
　　玉蕈
生山中初寒時色潔皙可愛故諡為玉然作羮㣲韌俗
名寒蒲蕈
　　黄蕈
叢生山中梔鬱黃色俗名黄纉蕈又有名黄㹠者殊峭
硬有味
　　紫蕈
赬紫色亦山中産俗名紫富蕈品為下
　　四季蕈
生林木中味甘而肌理麄峭不入品
　　鵝膏蕈
生髙山狀類鵝子久乃繖開味殊甘滑不謝稠膏然與
杜蕈相亂杜蕈者生土中俗言毒蠚氣所成食之殺人
甚美有惡宜在所黜食肉不食馬肝未為不知味也凡
中其毒者必笑解之宜以苦茗雜白礬勺新水併咽之
無不立愈因著之俾山居者享其美而遠其害此譜外
意也
　
　
　
　
　
　
　菌譜
