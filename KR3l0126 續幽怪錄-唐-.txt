#+TITLE: 續幽怪錄-唐-
#+DATE: 2016-06-11 12:24:22
#+SOURCE: github.com/kanripo/KR3l0126 master beb48ea0                
續幽怪録目録
　　　　　　　　　李　復言　編
　第一卷
　　楊恭政　辛公平上仙
　　凉國武公李愬　薛中丞存誠
　　麒麟客
　第二卷
　　　盧僕射從史　李岳州
　　　張質　韋令公皐
　　　　鄭虢州騊夫人　薛偉
　　第三卷
　　　蘇州客　張庾
　　　竇玉妻　房杜二相國
　　　錢方義
　　第四卷
　　　　張逢　定婚店
　　　葉令女　驢言
　　　蔡榮　梁革
　　李衞公靖行雨
續幽怪録目録
　　　臨安府太廟前尹家書籍鋪刋行
續幽怪録卷第一
　　　　　　　　李　復言編
　　　楊恭政
楊恭政虢州閿郷縣長壽郷天仙村田家女也
年十八適同村王清其夫貧力田楊氏奉箕帚
供農婦之職甚謹夫族目之曰勤力新婦性沉
靜不好戯笑有暇必洒掃靜室閉門閑居雖隣
婦狎之終不相往來生三男一女年二十四歳
元和十二年五月十二日夜告其夫曰妾神識
頗不安惡聞人語當於靜室寧之請君與兒女
暫居異室其夫以田作困又保無他因以許之
不問其故楊氏遂沐浴着新衣掃洒其窒焚香
閉户而坐及明訝其起遲開門視之衣服委於
床上若蟬蛻然身已去矣但覺異香滿屋其夫
驚以告其父母共歎之次隣人來曰昨夜夜半
有天樂從西而來似若雲中下於君家奏樂乆
之稍稍上去闔村皆聽之君家聞否而異香酷
烈遍數十里村吏以告縣令李邯遣吏民逺近
㝷逐皆無蹤迹因令不動其衣閉其户以棘環
之兾其或來也至十八日夜五更村人復聞雲
中仙樂之聲異香之芳從東來復王氏宅作樂
乆之而去王氏亦無聞者及明來視其門棘封
如故房中髣髴若有人聲遽走告縣令李邯親
率僧道官吏共開其門則新婦者宛在床矣但
覺面目光芒有非常之色邯問曰向何所去今
何所來對曰昨十五日夜𥘉有仙騎來曰夫人
當上仙雲鶴即到冝静室以俟之遂求静室至
三更有仙樂彩仗霓旌絳節鸞鶴紛紜五雲來
降入于房中執節者前曰夫人准籍合仙仙師
使者來迎將㑹于西岳於是綵童二人捧玉箱
來獻箱中有竒服非綺非羅製若道人之衣珍
華香潔不可名狀遂衣之畢樂作三闋青衣引
白鶴來曰冝乗此𥘉尚懼其危試乗之穩不可
言飛起而五雲捧出綵仗霓旌次第前引至予
華山雲臺峯峯上有盤石巳有四女先在彼焉
一人云姓馬宋州人一人姓徐幽州人一人姓
郭荆州人一人姓夏青州人皆其夜成仙同㑹
于此傍一小仙曰並捨虚幻得證眞仙今當定
名冝有真字於是馬曰信真徐曰湛真郭曰脩
真夏曰守真其時五雲參差徧覆崖谷妙樂羅
列間作於前五人相慶曰同生濁界並是凡身
一旦翛然遂與塵隔今夕何夕歡㑹於斯冝各
賦詩以導其意信真詩曰　幾劫澄煩思今身
僅小成誓將雲外隱不向丗間行湛真詩曰
綽約離塵界從容上太清雲衣無綻日鶴駕没
遥程　脩真詩曰華岳無三尺東瀛僅一杯
入雲騎綵鳯歌舞上蓬萊守真詩曰　共作
雲山侶俱辭丗界塵靜思前日事抛却幾年身
恭政亦繼詩曰　人丗徒紛擾其生似蕣華誰
言今夕裏俛首視雲霞旣而雕盤珎果名不可
知妙樂鏗鍠響動崖谷俄而執節者請曰冝往
蓬萊謁大仙伯五眞曰大仙伯爲誰曰茅君也
妓樂鸞鶴復次弟前引東去倐忽間巳到蓬萊
其宫闕皆金銀花木樓殿皆非人丗之製作大
仙伯居金闕玉堂中侍衞甚嚴見五眞喜曰來
何晚耶飲以玉盃賜以金簡鳯文之衣玉華之
冠配居蓬萊華院四人者出恭政獨前曰王父
清年髙無人侍養請迴侍其殘年王父去丗然
後從命誠不忍得樂而忘王父也唯仙伯哀之
仙伯曰㳟政汝村一千年方出一仙人汝當之
㑹無自墜其道因勑四眞送至其家故得還也
邯問昔何修習曰村婦何以知但性本虚静閑
即凝神而坐不復俗慮得入􁔿中耳此性也非
學也又問要去可否曰本無道術何以能去雲
鶴來迎即去不來亦無術可召於是遂謝絶其
夫服黃冠邯以狀聞州州聞廉使時崔尚書從
按察陜輔延之舎於陜州紫極宫請王父於别
室人不得昇其堦唯廉使從事及夫人之瞻拜
者才及堦而巳亦不得昇廉使以聞上召見舎
於内殿䖍誠訪道而無以對罷之今見在陜州
終歳不食時㗖果實或飲酒三兩盃絶無所食
但容色轉芳嫰耳
　　　辛公平上仙
洪州髙安縣尉辛公平吉州廬陵縣尉成士廉
同居泗州下邳縣於元和末偕赴調集乗雨入
洛西榆林店掌店人甚貧待賔之具莫不塵穢
獨一床似㓗而有一歩客先憩於上矣主人率
皆重車馬而輕徒歩辛成之來也乃遂歩客於
他床客倦越於床而回顧公平謂主人曰客之
賢不肖不在車徒安知歩客非長者以吾有一
僕一馬而煩動乎因謂歩客曰請公不起僕就
　　矣客曰不敢遂復就寝深夜二人飲酒食
肉私曰我欽之之言彼固德我今或召之未惡
也公平髙聲曰有少酒肉能相從否一召而來
乃緑衣吏也問其姓名曰王臻言辤亮逹辯不
可及二人益狎之酒䦨公平曰人皆自天生萬
物唯我㝡靈儒書亦謂人爲生靈來日所食便
不能知此安得爲靈乎臻曰歩走能知之夫人
生一言一憩之㑹無非前定來日必飡於礠澗
王氏致飯𬞞而多品宿於新安趙氏得肝美耳
臻以徒歩不可晝隨而夜可㑹耳君或不弃敢
附末光未明歩客前去二人及礠澗逆旅問其
姓曰王中堂方饌僧得僧之餘悉奉客故𬞞而
多品到新安店叟召之者十數意皆不往試入
一家問其姓曰趙將食果有肝美二人相顧方
笑而臻適入執其手曰聖人矣禮欽甚篤宵㑹
晨分期將來之事莫不中的行次閿郷臻曰二
君固明智之者識臻何爲者曰博文多藝隱遁
之客也曰非也固不識我乃隂吏之迎駕者曰
天子上仙可單使迎乎曰是何言歟甲馬五百
將軍一人臻乃軍之籍吏耳曰其徒安在曰左
右前後今臻何所以奉白者來日金天置宴謀
少酒肉奉遺請華隂相待黃昏臻乗馬引僕携
羊豕各半酒數㪷來曰此人間之物幸無疑也
言訖而去其酒肉肥濃之極過於華隂聚散如
𥘉宿灞上臻曰此行乃人丗不測者也幸君能
一觀成公曰何獨弃我曰神祇尚侮人之衰也
君命稍薄故不可耳非敢不均其分也入城當
舎於開化坊西門北壁上第二板門王家可直
造焉辛君初五更立灞西古槐下及期辛歩往
灞西見旋風卷塵邐迤而去到古槐立未定忽
有風來撲林轉所間一旗甲馬立於其前王臻
者乗且牽呼臻速登旣乗觀焉前後戈甲塞路
臻引辛謁大將軍將軍者丈餘㒵甚偉揖公平
曰聞君有廣欽之心誠推此心於天下鬼神者
且不敢侮况人乎謂臻曰君旣召來冝盡主人
之分遂同行入通化門及諸街鋪各有吏士迎
拜次天門街有紫吏若供頓者曰人多并下不
得請逐近配分將軍許之於是分兵五處獨將
軍與親衞舘於顔魯公廟旣入坊顔氏之先簪
𥚑而來若迎者遂入舎臻與公平止西廊幕次
餚饌馨香味窮海陸其有令公平食之者有令
不飡者臻曰陽司授官皆禀隂命臻感二君也
撿選事據籍誠當駮放君僅得一官耳臻求名
加等吏曹見許矣居數日將軍曰時限向盡在
於道埸萬神護蹕無許奉迎如何臻曰牒府請
夜宴宴時腥羶衆神自許即可矣遂行牒牒去
逡巡得報曰巳勑備夜宴於是部管兵馬戍時
齊進入光範及諸門門吏皆立拜宣政殿下馬
兵三百餘人歩將軍金甲仗鉞來立於所宴殿
下五十人從卒環殿露兵若備非常者殿上歌
舞方歡俳優賛詠燈燭熒煌絲竹並作俄而三
更四點有一人多髯而長碧衫皂袴以紅爲褾
又以紫縠畫虹蜆爲帔結於兩肩右腋之間垂
兩端於背冠皮冠非虎非豹飾以紅罽其狀可
畏忽不知其所來執金匕首長尺餘拱於將軍
之前延聲曰時到矣將軍頻眉揖之唯而走自
西廂歷階而上當御座後跪以獻上旣而左右
紛紜上頭眩音樂驟散扶入西閤乆之未出將
軍曰昇雲之期難違頃刻上旣命駕何不遂行
對曰上澡身否然可即路遽聞具浴之聲三更
上御碧玉輿青衣士六衣上皆畫龍鳯肩舁下
殿將軍揖介胃之士無拜因慰問以人間紛挐
萬機勞苦淫聲蕩耳妖色感心清真之懷得復
存否上曰心非金石見之能無少亂今巳捨離
固亦釋然將軍笑之遂歩從環殿引翼而出自
内閤及諸門吏莫不嗚咽群辤或收血捧輿不
忍去者過宣政殿二百騎引三百騎從如風如
雷䬃然東去出望仙門將軍乃勑臻送公平遂
勒馬離隊不覺足巳到一板門前臻曰此開化
王家宅成君所止也仙馭巳逺不能從容爲臻
多謝成君牽轡揚鞭忽不復見公平扣門一聲
有人應者果成君也袐不敢泄更數月方有攀
髯之泣來年公平授揚州江都縣簿士廉授兖
州瑕丘縣丞皆如其言元和𥘉李生疇昔宰彭
城而公平之子忝徐州軍事得以詳聞故書其
實以警道途之傲者
　　　凉國武公李愬
凉武公以殊勲之子將元和之兵擒蔡破鄆數
年攻戰收城下壁皆以仁恕爲先未甞枉煞一
人誠信遇物發於深懇長慶元年秋自魏博節
度使左僕射平章事詔徴還京師將入洛其衙
門將石季武先在洛夢涼公自此登天津橋季
武爲導以宰相行呵叱動地有道士八人乗馬
持絳節幡幢從南欲上導騎呵之對曰我迎仙
公安知宰相招季武與語季武驟馬而前持節
道士曰可記我言聞於相公其言曰聳轡排金
闕乗軒上漢槎浮名何足戀髙舉入煙霞季武
元不識字記姓名又少及隨道士言之再聞巳
得道士曰巳記得可先白相公乃驚覺汗流𬒳
體喜以爲相國由當上仙況俗官乎後三日凉
公果自北登天津橋季武爲導因入憩天宫寺
月餘而薨時人以仁恕端慤之心固合於道安
知非謫仙數滿而去乎材行官業著於國史故
不書
　　　薛中丞存誠
御史中丞薛存誠元和末由臺丞入給事中未
朞復亞臺長憲閣清嚴塵俗罕到再入之日浩
然有閑曠之思及廳吟曰卷簾疑客到入户似
僧歸後數月閽吏因晝寢未熟髣拂間見僧童
數十人持香花幢蓋作𣑽唱次第入臺閽吏呵
之曰此御史臺是何法事髙聲入來其一僧自
稱識逹曰識逹是中丞弟子來迎本師師在臺
可入省迎乎閽吏曰此中丞官亞臺本非僧侣
奈何妖敢入臺門即欲擒之識逹曰中丞元是
湏彌山東峯静居院羅漢大德縁悞與天下人
言意渉近俗謫來俗界五十年年足合歸故來
迎耳非汝軰所知也閽吏將馳報遂驚覺後數
日薛公自臺中遇疾而薨潜問其年正五十矣
　　　麒麟客
麒麟客者南陽張茂實家傭僕也茂實家於華
山下大中偶遊洛中假僕于南市得一人焉其
名曰王夐年可四十餘傭作之直月五百勤幹
無私出於深誠苟有可爲不待指使茂實噐之
易其名曰大曆將倍其直固辤其家益憐之居
五年計酬直盡一旦辤茂實曰夐本居山家業
不薄適與厄㑹湏傭作以穰之固非無資也而
賣力者仐厄盡矣請從辤茂實不測其言不敢
留聽之曰今暮當去迨暮入白茂實曰感君恩
宥深以奉報夐家去此甚近其中景趣亦甚可
觀能相逐一遊乎茂實喜曰何幸然不欲令家
中知潜一遊可乎夐曰甚易於是截竹杖長數
尺其上書符受茂實曰君杖此入室稱腹痛左
右人悉令取藥去後潜置竹於衾中抽身出來
可也茂實從之夐喜曰君眞可遊吾居者也相
與南行一里餘有黃頭執青麒麟一赤文虎二
俟於道左實驚欲迴敻曰無苦但前行旣到前
夐乗麟茂實與黃頭各乗一虎茂實懼不敢近
夐曰相隨請不復畏且此物人間之極俊者但
試乗之遂慿而上穩不可言於是從之上升掌
峯越壑凌山舉意而過殊不覺峻險如到三更
計數百里矣下一山物象鮮媚松石可愛樓臺
宫觀非丗間所有將及門引者揖鞭曰阿郎來
紫衣吏數百人羅拜道側旣入青衣數十人容
色皆殊衣服鮮華不可名狀各執樂噐引拜遂
入中堂宴食畢且命茂實坐夐入更衣返坐衣
裳冠冕儀皃堂堂然實真仙之風度也其䆫户
階闥屏幃床榻茵褥之盛固非人丗之所有歌
鸞舞鳯及諸聲樂皆所未聞情意髙逸不復思
人寰之事歡極主人曰此乃仙居非丗人之所
到以君宿縁合一到此故有逃厄之遇仙俗路
殊塵静難雜君冝歸修其心三五刼當復相見
夐比者塵縁將盡上界有名得遇太清真人召
入小有洞中示以九天之樂復令下指生死海
波且曰樂雖難求苦亦易遣如爲山者掬土増
髙不掬則止穿則䧟夫昇髙者不上難而下易
乎自是修習經六七刼乃證此身迴視委骸積
如山岳四大海水半是吾宿丗父母妻子別泣
之淚然念念倐之條巳一丗形骸雖逺此不忘
修致其功即亦非逺亦時有心逺氣清一言而
悟者勉之遺金百鎰爲修身之助復乗麒麟令
黃頭執之夐歩送到家家人方環泣茂實投金
於井中夐取去竹杖令茂實潜卧衾中夐曰我
當蓬萊謁大仙伯明旦於蓮花峯上有彩雲東
去我之乗也遂揖而去茂實忽呻吟衆驚而問
之茂實紿之曰𥘉腹痛忽若有人見召遂掩然
耳不知其多時日也家人曰取藥旣迴呼之不
應巳七日矣唯心頭尚暖故未殮也明日望之
蓮花峯上果有綵雲去遂弃官遊名山後歸出
井中金與眷屬再出遊山終不知所在也
續幽怪録卷第一
續幽怪録卷第二
　　　　　　　　李　復言　編
　　　盧僕射從史
盧公元和初以左僕射節制澤潞因鎭陽拒命
跡渉不臣爲中官驃騎將軍吐突承璀所紿縛
送京師以反狀未明左遷驩州司馬旣而逆跡
盡露賜死於康州寳曆元年蒙州刺史李湘去
郡歸闕自以海隅郡守無臺閣之親一旦造上
國若扁舟泛滄海者門端溪縣女巫者知未來
之事維舟召焉巫到曰某能知未來之事乃見
鬼者也呼之皆可召然鬼有二等有福德之鬼
有貧賤之鬼福德者精神俊爽往往自與人言
貧賤者氣劣神悴假某以言事盡在所遇非某
能知也湘曰安得鬼而問之曰廳前楸林下有
一人衣紫佩者自稱澤潞盧僕射可拜而請之
湘乃公服執簡向林而拜女巫曰僕射巳荅拜
湘遂揖上階空中曰從史死於此廳爲弓弦所
遣今尚惡之使君床上弓幸除之湘遽命去焉
時驛廳副堦上只有一榻湘偶忘其貴將坐問
之女巫曰使君無禮僕射官髙何不延坐乃將
吏視之僕射大怒去也急隨拜謝或肯却來湘
匍匐下堦問其所向一歩一拜凡數十歩空中
曰大錯公之官未敵吾軍一禆將柰何對我而
自坐湘再三辤謝方肯却迴女巫曰僕射却迴
矣於是拱立而行及堦女巫曰僕射上矣別置
榻而設䄄褥以延之巫曰坐矣湘乃坐空中曰
使君何所問對曰湘逺官歸朝憂疑曰極伏知
僕射神通造化識逹未然伏乞略賜一言示其
榮悴空中曰大有人接引到城一月當刺梧州
湘又問終更不言湘因問曰僕射去人寰乆矣
何不還生人中而乆處冥寞曰吁是何言哉人
丗勞苦萬愁纒心盡如燈蛾爭撲名利愁勝而
髪白神敗而形羸方寸之間波瀾萬丈相妬相
賊猛於豪獸故佛以丗界爲火宅道以人身爲
大患吾巳免離下視湯火豈復低身而卧其間
乎且夫據其生死明晦未殊學仙成敗則無所
異吾巳得煉形之術也其術自無形而煉成三
尺之形則上天入地乗雲駕鶴于變萬化無不
可也吾之形所未圎者三寸耳飛行自在出幽
入明亦可也萬乗之君不及吾況平民乎湘曰
煉形之道可得聞乎曰非使君所冝聞也復問
梧州之後終而不言乃云湘到輦下以竒貨求
助助者數人未一月拜梧州刺史皆如其言竟
終於梧州盧所以不復言其後事也
　　　李岳州
岳州刺史李公倰興元中舉進士連不中第次
年有故人國子祭酒通春官包結者援成之牓
前一日例以名聞執政初五更倰將候祭酒里
門未開立馬門側傍有鬻餻者其氣爞爞有一
吏若外郡之　者小囊氊帽坐於其側欲餻
之色盈面倰顧曰此甚賤何不以錢易之客曰
囊中無錢耳倰曰倰有錢願獻一飽多少唯意
客甚喜㗖數片俄而里門開衆竸出客獨附倰
馬曰少故願請少間倰下路聽之曰某乃冥吏
之送進士名者君非其徒耶倰曰然曰送堂之
牓在此可自尋之因出視倰無名垂泣曰苦心
筆硯二十餘年偕計而歷試者亦僅十年心破
䰟斷以望斯舉今復無名豈不終無成乎曰君
之成在一年一年之外成名禄位甚盛今欲求
之亦非難但於本䘵耗半且多屯剥纔獲一郡
如何倰曰所求者名名得足矣客曰能行少賂
於冥吏即於此取其同姓者去其名而自書其
名可乎倰曰幾賂可曰隂錢三萬貫某感恩而
以誠告其錢非某敢取將遺牘吏來日午時送
可也復授倰自注從上有故太子少師李公夷
簡名倰欲揩之客遽曰不可此人禄重未易動
也又其下有李温名客曰可矣倰乃揩去温字
注倰字客遽卷而行曰無違約旣而倰詣祭酒
祭酒未冠聞倰來怒目延坐徐出曰吾與主司
分深一言姓名狀頭可致公何躁甚相疑頻頻
見問吾豈輕語者耶倰再拜對曰倰懇於名者
若思決此一朝今當呈牓之晨冒責奉謁祭酒
曰唯唯其聲甚不平倰見其責憂疑愈極乃變
服伺祭酒出之到子城東北隅逢春官懷其牓
將赴中書祭酒揖問曰前言遂否春官曰誠知
獲罪負荆不足以謝然迫於大權難副髙命祭
酒自以交春官深意謂無阻待倰之怒色甚峻
今乃不成何面相見因曰季布所以名重天下
者能立然諾今君不副然諾移妄於某蓋以某
官閑也平生交契今日絶矣不揖而行春官遽
追之曰迫於豪權留之不得竊持深顧外於形
骸見責如此寧得罪於權右耳請同㝷牓揩名
填之祭酒開牓見李公夷簡欲揩春官急曰此
人宰相處分不可去指其下李温曰可矣遂揩
去温字注倰字及牓出倰名果在巳前所揩處
其日午時隨衆叅謝不及即餻客之約迨暮將
歸道逢餻客泣示之背曰爲君所誤得杖矣牘
吏將舉勘某更他祈共止之其背實有重杖者
倰驚謝之且曰當如何客曰旣而勿復道也來
日午時送五萬緡亦可無追勘之厄倰曰諾及
到時焚之遂不復見然倰筮仕之後追劾貶降
不歇於道才得岳州刺史未幾而終生人之窮
逹皆自隂騭豈虚乎哉
　　　張質
張質者猗氏人元和中明經授亳州臨渙尉到
任月餘日𥘉暮見數人執符來追其僕亦持馬
俟於階下遂乗馬隨之出縣門𥘉黃昏縣吏由
列坐門下略無起者質怒曰州司暫追官不遽
廢人吏敢無禮如此人亦不顧出數十里到一
栢林使者曰到此冝下馬遂去馬歩行約百餘
里入城郭直北有大府門門額題曰地府入府
經西有門題曰推院吏士甚衆門人曰臨渙尉
張質遂入見一美鬚髯衣緋人據案而坐責曰
爲官本合理人因何曲推事遣人枉死質𬒳捽
搶地呌曰質本任解褐到官月餘未甞推事又
曰案牘分明訴人不逺府命追勘仍敢詆欺取
枷枷之質又曰訴人旣近請與相見曰召冤人
來有一老人眇目自西房出疾視質曰此人年
少非推某者乃刺禄庫檢到報猗氏張質元和
十七年四月二十一日上臨渙尉又檢訴狀𬒳
屈抑事又牒隂道亳州其年三月臨渙見任尉
年名如巳受替替人年名并受上月日得牒其
年三月見任尉江陵張質年五十一元和十一
年四月十一日上任十七年四月二十一日受
替(人/檢)猗氏張質年四十七檢狀過判官曰名姓
偶同遂不審勘錯行文牒追擾平人聞於上司
豈斯容易本典決十下改追正身其張尉任歸
執符者復引而迴若行髙山墜於嵒下遂如夢
覺乃在栢林中伏於馬項上雨裛衣背痛不能
自起且不知何處隱隱聞樵歌之聲知其有人
遂大呼救命樵人來視之驚曰縣失官人并馬
此莫是乎竸來問質不能對扶正其身筞以送
縣其栢林在縣北三十里官吏大喜迎焉質之
馬爲鬼所加僕人不知及乗馬出門門吏雖環
坐爲鬼所隱人亦不見有頃家童求質不得問
於隣㕔並云不來入厩視馬亦不在而僕夫不
覺訪於門吏吏不見出其宰惑之且疑質之𥘉
臨也嚴於吏吏怨而殺之是夜坐門者及門人
當宿之吏莫不禁錮㝷求不得者巳七日矣質
歸憩數日方能言然神識遂闕元和六年質尉
彭城李生者爲之宰訝其神蕩說竒以導之質
因具言也
　　　韋令公皐
公𥘉無官薄遊劒外西川節度使兵部尚書平
章事張延賞以女妻之旣而惡焉猒薄之情日
露公鬰鬰不得志時入幕廷與賔朋從遊且攄
其憤張公愈惡乗間謂公曰幕寮無非時彦延
賞尚欽憚之韋郎無事不必數到其見輕也如
此他日其妻尤甚憫之曰男兒固有四方意大
丈夫何處不安今猒賤如此而知者歡然度日
竒哉推鼔舞人豈公之樂妾辤家事君子荒隅
一間茅屋亦君之居炊菽羮藜簞食瓢飲亦君
之食何必忍媿強安爲有血氣者可笑時公之
道未行自疑其命甞希乗張之權於仕一旦悟
此身茫然於是入告張行意張公遺帛五束夫
人薄之揣知深竟不敢言乃私遺二十束公將
别而行也自中堂歸院益州女巫適到見之問
夫人曰向之緑衣入西院者爲誰曰韋郎曰此
人極貴位過丞相逺矣其禄將發不乆亦鎮此
冝殊待之問其所以曰貴人之行必有隂吏相
國之侍一二十人耳如緑衣郎者乃百餘人夫
人旣憫韋之是行也其女且嫁之聞是大喜遽
言於相國相國怒曰閨闈中人無端乃如是且
延賞女巳嫁此人怜其貧而贈薄請益則加柰
何假託妖巫以相誷乎物怒與之帛五束是日
韋行月餘日到歧歧帥以西川之貴􁔑延置幕
中奏大理評事㝷以鞫獄平允加監察以隴州
刺史卒出知州事俄而朱泚窺神噐駕幸奉天
兵戈亂起征鎮路絶輦下軍士衣食將闕獨隴
州貢獻不絶於道天子忠之乃除御史中丞行
在軍糧使旣而妖氛廓清駕還宫闕乃授兵部
尚書西川節度使辤相國歳餘代居其位相國
聞之拔劒將自抉其目以懲不知人之過左右
執之乆而方解問知韋路入朝蓋以輕忽之極
無面目復見噫夫人未遇其必然乎非張相之
忽悔不足以戒天下之傲者
　　　鄭虢州騊夫人
弘農令女旣笄將適盧氏卜吉之日女巫有來
者李氏之母問曰小女今夕適人盧郎當來巫
當屬見其人官禄厚薄巫曰盧郎非長而髯者
乎曰然然則非夫人之子􁔑也夫人子􁔑中形
且無髯夫人大驚曰吾女今夕適人何以非盧
生曰不知其他盧非子􁔑之㒵俄而盧納采夫
人怒援巫視之巫曰事在今夕安敢妄乎即盧
納其身非夫人之子􁔑也其家大怒共逐焉及
夕盧乗軒車來展親迎之禮賔主禮具解珮約
花盧若驚奔而出乗馬而遁衆賔追之不及掌
人素有氣丈夫不勝其憤且恃其女之容也邀
客皆坐呼女出拜其㒵之麗天然罕敵指曰此
女豈驚人乎今若不出人以爲獸形也衆莫不
嗟憤掌人曰此女巳奉見衆賔中有能娉者願
赴今夕時有鄭騊爲盧之儐在坐起曰願事門
舘於是奉擇相登車成巫之言㒵宛然乃知巫
之有知也後數年鄭仕於京逢盧問其走狀盧
曰兩眼亦且大如盞牙長數寸出於口兩角得
無驚奔乎鄭素與盧善乃出其妻以示之盧大
慙而退乃知結䄜之親命固前定不可苟求乃
驗巫言有徴矣
　　　薛偉
薛偉者乾元元年在涇州青城縣主簿與丞鄒
滂尉雷濟裴寮同時其秋偉病七日忽奄然若
往者連呼不應而心頭微暖家人不忍即殮環
而伺之經二十日忽長吁起坐謂其人曰吾不
知人間幾日矣曰二十日矣與我覷群官方食
鱠否言吾巳蘇矣甚有竒事請諸公罷筯來聽
也僕人走示群官實欲食鱠遂以告皆停飱而
來偉曰諸公勑司户僕張弼求魚乎曰然又問
弼曰漁人趙幹藏巨鯉以小者應命汝於葦間
得藏者携之而來方入縣也司户吏其坐門東
糺曹吏坐門西方弈碁入及堦鄒雷方博裴㗖
桃實弼言幹之藏巨魚也曰五鞭之旣付食工
王士良者喜而煞之皆然乎遞相問誠然衆曰
子何以之曰向煞之鯉我也衆駭曰願聞其說
曰吾初疾困爲熱所逼殆不可堪忽悶忘其疾
惡熱求凉筞杖而去不知其夢也旣出郭其心
欣欣然若籠禽檻獸之得逸莫我如也漸入山
山行益悶遂下遊於江畔見江潭深淨秋色可
愛輕漣不動鏡涵逺靈忽有思浴意遂脫衣於
岸跳身便入自㓜狎水成人巳來絶不復戯遇
此縱適實契宿心且曰人浮不如魚快也安得
攝魚而健游乎傍有一魚曰顧足下不願耳正
授亦易何况求攝當爲足下圖之快然而去未
頃有魚頭人長數尺騎鯢來導從數十魚宣河
伯詔曰城居水遊浮沉異道苟非其好則昧通
波薛掌意尚浮深跡思性廣樂浩汗之域放懷
清江厭巘崿之情投簮幻丗暫從鱗化非遽成
身可權充東潭赤鯉嗚呼恃長波而傾舟得罪
於晦昧纎鈎而貪餌見傷於明無惑失身以羞
其黨爾其勉之聽而自顧即巳魚服矣於是放
身而遊意往斯到波上潭底莫不從容三江五
湖騰躍將遍然配留東潭每暮必復俄而飢甚
求食不得循舟而行忽見趙幹垂鈎其餌芳香
心亦知戒不覺近口曰我人也暫時爲魚不能
求食乃吞其鈎乎捨之而去有頃飢益甚思曰
我是官人戯而魚服縱吞其鈎趙幹豈煞我固
當送我歸縣耳遂吞之趙幹收綸以出幹手之
將及也偉連呼之幹不聽之而以繩貫我腮乃
繫于葦間旣而張弼來曰裴少府買魚湏大者
幹曰未得大魚有小者十餘斤弼曰奉命取大
魚安用小者乃自於葦間㝷得偉而提之又謂
弼曰我是汝縣主簿化形爲魚遊江何得不拜
我弼不聽提之而行罵亦不巳幹終不顧入縣
門見縣吏坐者弈碁皆大聲呼之略無應者唯
笑曰可畏魚直三四斤餘而旣入階鄒雷方博
裴㗖桃實皆喜魚大促命付厨弼言幹之藏巨
魚以小者應命裴怒鞭之我呌諸公曰我是公
同官今而見擒竟不相捨促煞之仁乎哉大呌
而泣三君不顧而付鱠手王士良者方持刃喜
而投我於机上我又呌曰王士良汝是我之常
使鱠手也因何煞我何不執我白於官人士良
若不聞者按吾頸於砧上而斬之彼頭適落此
亦醒悟遂奉召爾諸公莫不大驚心生愛忍然
趙幹之獲張弼之提縣司之弈吏三君之臨堦
王士良之將煞皆見其口動實無聞焉於是三
君並捉鱠終身不食偉自此乎愈後異華陽丞
乃卒
續幽怪録卷第二
續幽怪録卷第三
　　　　　　　　李　復言　編
　　　蘇州客
洛陽劉貫詞大曆中求丐于蘇州逢蔡霞秀才
者精彩㑺爽之極一相見意頗勤勤以兄見呼
貫詞旣而携羊酒來宴酒闌曰兄所泛浮江湖
間何爲乎曰求丐耳霞曰有所抵耶泛行郡國
耶曰蓬行耳霞曰然則幾獲而止曰十萬霞曰
蓬行而望十萬乃無翼而思飛者也設令必得
亦廢數月霞居洛中左右下不貧以他故避地
音問乆絶意有所託祈兄爲迴途中之費蓬遊
之望不擲日月而得如何曰固所願耳霞於是
遺錢十萬授書一緘白日逆旅中遽蒙同念旣
無形迹輒露心誠霞家長鱗虫宅渭橋下合眼
叩橋柱當有應者必邀入宅孃奉見時必請與
霞小妹相見旣爲兄弟情不合踈書中亦令渠
出拜渠雖年㓜性頗聦惠使渠助爲掌人百緡
之贈渠當必諾貫詞遂歸到渭橋下一潭泓澄
何計自逹乆之以爲龍神不當我欺試合眼叩
之忽有一人應因視之則失橋及潭矣有朱門
甲第樓閣參差有紫衣僕拱立於前而問其意
貫詞曰來自呉郡郎君有書問者執書以入頃
而復出曰太夫人奉屈遂入廳中見太夫人者
年四十餘衣服皆紫容皃可愛貫詞拜之太夫
人荅拜且謝曰兒子逺遊乆絶音耗勞君惠顧
數千里逹書渠少失意上官其痕未減一從遁
去三歳寂然非君特來愁緒猶積言訖命坐貫
詞曰郎君約爲兄弟小娘子即貫詞妹也亦當
相見夫人曰兒子書中亦言渠略梳頭即出奉
見俄有青衣曰小娘子來年可十五六容色絶
代辯惠過人旣拜坐於母下遂命飲饌亦甚精
潔方對食太夫人忽眼赤直視貫詞女急曰哥
哥憑來宜且禮待况今宵患不可動揺因曰書
中以兄處分令以百緡奉贈旣難獨舉湏使輕
賫今奉一噐其價相當可乎貫詞曰巳爲兄弟
寄一書扎豈冝受其賜太夫人曰郎君貧遊兒
子備𫐠今副其諾不可推辭貫詞謝之因命鎮
國椀來又進食未幾太夫人復瞪視眼赤口兩
角涎下女急掩其口曰哥哥深誠託人不冝如
此乃曰孃年髙風疾發動祗對不得兄冝且出
女若懼者遣青衣持椀自隨而投貫詞曰此罽
賔國椀其國以鎮灾癘唐人得之固無所用得
錢十萬即貨之其下勿鬻某縁孃疾湏侍左右
不遂從容再拜而入貫詞持椀而行數歩迴顧
碧溜危橋宛似𥘉到而身若適下視手中噐乃
一黃色銅椀也其價只三五環矣大以爲龍妹
之妄也執鬻於市有酬七百八百者亦有酬五
百者念龍神貴信不當欺人日日持行於市及
歳餘西市店忽有胡客周視之大喜問其價貫
詞曰二百緡客曰物冝所直何止二百緡但非
中國之寳有之何益百緡可乎貫詞以𥘉約只
爾不復廣求遂許之交受客曰此乃罽賔國鎮
國椀也在其國大穰人民忠孝比椀失來其國
大荒兵戈亂起吾聞龍子所竊巳僅四年其君
方以中國半年之賦召贖君何以致之貫詞具
告其實客曰罽賔守龍上訴當追尋次此霞所
以避地也隂冥吏嚴不得陳首藉君爲郵送之
耳殷勤見妹者非固親也慮老龍之嚵或欲相
㗖以其妹衞君耳此椀旣去渠亦當來亦銷患
之道也五十日後漕浴波騰瀺灂竟日是霞歸
之候也曰何以五十日然後歸客曰吾携過嶺
方敢來復貫詞記之及期往視誠然矣
　　　張庾
張庾舉進士元和十二年居長安昇道里南街
十一月八日夜僕夫他宿獨庾在月下忽聞異
香氛馥驚惶之次俄聞行歩之聲漸近庾屣履
聽之數青衣年十八九艶美無敵推開庾門曰
歩月逐勝不必樂遊原只此院小臺藤架可以
樂矣遂引少女七八人容色皆艶絶代莫比衣
服華麗首飾珍光宛若公王節制家庾側身走
入堂前垂簾望之諸女徐行直詣藤下湏臾陳
設華麗床榻並列雕盤玉樽杯杓皆竒物八人
環坐青衣執樂者十人執板立者二人左右倚
立者十人絲管方動坐上一曰不告掌人遂欲
張樂得無慢易乎旣是衣冠且非異類邀來同
歡亦甚不惡因命一青衣傳語曰姊妹歩月偶
入貴院酒肉絲竹輒以自隨秀才能暫出作掌
人否夜深計巳脫冠紗巾而來可稱踈野庾聞
青衣受命畏其來也乃閇門拒之傳詞者叩門
而呼庾不應推門門復閇遂走復命一女曰吾
軰同歡人不敢望旣入其家門不召亦合來謁
閇門塞户羞見吾徒呼旣不應何湏更召於是
一人執樽一人糺司酒旣巡行絲竹合奏餚饌
芳珍音曲清亮權貴之極不可名言庾自度此
坊南街盡是墟墓絶無人住謂是坊中出來則
坊門巳閉若非妖狐乃是鬼物今吾尚未惑可
以逐之少頃見迷何能自悟於是潜取枝床石
徐開門突出望塵而擊正中臺盤衆起紛紜各
執而去庾趂及奪得一盞遽以衣繫之及明解
視乃一白角盞盞中之竒不是過也院中香氣
數日不歇其盞鏁於櫃中親朋來者莫不傳視
竟不能辯其所自後十餘日轉觀之次忽墮地
遂不復見庾明年春進士上第焉
　　　竇玉妻
進士王勝蓋夷元和中求薦於同州其時客多
賔舘頗溢二人聞郡功曹王翥私第空閑借其
西廊以俟郡試旣而他室皆有人唯正堂以小
繩繫門自牗而窺其廂獨床上有褐衾床北有
𬒳籠此外空然更無他有問其隣曰處士竇三
郎居也二客以西廂爲窄思與同居甚喜其無
姬僕也迨暮竇處士者一驢一僕乗醉而來夷
勝前謁且曰勝求解於此所得西廊亦甚窄君
子旣無姬僕又是方外之人願略同此堂以俟
郡試玉固辭接對之色甚傲夷勝銜之夜深將
寢忽聞異香驚起㝷之則見堂中垂簾帷喧然
語笑於是夷勝突入其堂中屏帷四合竒香撲
人雕盤珎膳不可名狀有一女年可十八九妖
麗無比與竇三對食侍婢十餘人亦皆端妙燒
爐煑茗方熟坐者起入西廂帷中侍婢悉入曰
是何兒郎突衝人家竇三者面色如土端坐不
語夷勝無以致辭啜茗而出旣下階聞其閉户
之聲乃復聽之聞曰風狂兒郎因何共止古人
所以卜隣者豈虚言哉致相突乃如此豈非君
率易也竇　以非巳之居難拒異客必慮輕侮
豈無他宅因復懽笑及明往覘之盡復其故竇
三者獨偃於裮衾中拭目方起夷勝召詰之不
對夷勝曰君晝爲布衣夜㑹公族非習妖幻何
以致之麗人不言其實當即告郡竇曰此固祕
事言亦無妨比者玉薄遊太原晚發冷泉將宿
於孝義縣隂晦失道夜投人㽵問其掌㽵僕曰
汾州崔司馬田也令入告焉出曰延入崔司馬
年可五十餘衣緋儀㒵可愛問竇之先及伯叔
昆弟詰其中外自言其族乃玉親重表丈也自
㓜亦甞聞此丈人恨不知其官慰問殷懃情禮
優重因令報其妻曰竇秀才乃是右衞將軍七
兄之子也是吾之重表姪夫人亦是丈母可見
之從䆠異方親戚離阻不因行李豈得相逢請
即梳頭相見少頃一青衣曰屈三郎子入其中
堂陳設之盛曗若王侯之居盤饌珍華味窮海
陸旣食丈人曰君今此遊將何所求曰求舉資
耳曰家在何郡曰海内無家萍蓬之士也丈人
曰君生涯如此身事落然蓬遊無􁕉徒勞往復
丈人有女年近長成今便令奉事衣食之給不
求於人可乎玉起拜曰孤客無家才能素薄忽
蒙采顧何副眷憐但慮庸虚敢不承命夫人喜
曰今夕甚佳又有牢饌親戚中配屬何必廣召
賔客吉禮旣便取今夕於是言謝訖復坐又進
食食畢揖玉退於西廳具浴浴訖授衣一襲巾
櫛一幞引相者三人來皆聦明之士一人姓王
稱郡法曹一人姓裴稱戸曹一人姓韋稱郡督
郵相揖而坐俄而禮輿香車皆具華燭前引自
西廳至中門展親御之禮因又遶㽵一周自南
門入及中堂堂中帷帳巳滿成禮訖𥘉三更其
妻告玉曰此非人間乃神道也所言汾州隂道
汾州非人間也相者數子無非冥官妾與君宿
縁合爲夫婦故得相遇人神路殊不可乆住君
冝即去玉曰人神旣殊安得配屬巳爲夫婦便
合相從信誓之誠言猶在耳一夕而别何太驚
人妻曰妾身奉君固無逺邇但君生人不合乆
居於此君速命駕入辭而行常令君篋中有絹
百疋用盡復滿數萬減焉所到必求静室獨居
少以存想隨念即至十年之外可以同行未間
晝別宵㑹爾玉入辭丈人曰明晦雖殊人神無
二小女子得奉巾櫛蓋是宿縁勿謂異類遂猜
薄之亦不可唱言於人公法訊問言亦無妨言
訖得絹百疋而別自是每夜獨宿思之則來供
帳饌具悉其携也若此者五年矣夷勝開其篋
果有絹百疋因各贈三十疋求其祕之言訖遁
去不知所在焉
　　　房杜二相國
房相國元齡杜相國如晦微時甞自周偕之秦
宿敷水店適有酒肉夜深對食忽見兩黒毛手
出於燈下若有所請乃各以一炙置手中有頃
復出若掬又各斟酒與之遂不復見食訖背燈
就寢至二更聞街中有髙聲呼王文晸者連呼
不巳忽聞一人應於燈下呼者乃曰正東二十
里村人有筵神者酒食甚豐汝能去否對曰吾
巳醉飽於酒肉有公事去不得勞君相召呼者
曰汝終日飢困何有酒肉本非吏人安得公事
何妄語也對曰吾𬒳界吏差直二相蒙賜酒肉
故不得去若常時聞命即子行吾走耳呼者謝
而去二君共喜識之竟同入鳯城詔爲名相焉
　　　錢方義
殿中侍御史錢方義故華州刺史禮部尚書徽
之子寳曆𥘉獨居常樂第夜如厠童僕無從者
忽見蓬頭青衣者長數尺來逼方義𥘉懼欲走
入以鬼神之來走亦何益乃強謂曰君非郭登
耶曰然曰與君殊路何必相見常聞人之見君
莫不致死豈方義命當死而見耶將以君故相
害耶方義家居華州文兄依佛者亦在在此一
旦溘死君手命不敢惜顧人弟之情不足能相
容面辭乎蓬頭者復曰登非害人出亦有限人
之見者正氣不勝自致夭横非登煞之然有心
曲欲以託人以此乆不敢出惟貴人福禄無疆
正氣充溢見亦無患故敢出相求耳方義曰何
求對曰登乆任此職積効當遷但以福薄湏得
人助貴人能爲寫金字金剛經一卷一心表白
迴付與登即登之職遂乃小人必有厚報不敢
虚言方義曰諾蓬頭者又曰登以隂氣侵陽不
人雖福力正強不成疾病亦當有少不安冝急
服生犀角生玳瑁麝香塞鼻則無苦矣方義到
中堂悶絶欲倒遽服麝香等并塞鼻尚書門人
王直温者居同里乆於江嶺從事飛書求得生
犀又服之良乆方定明旦召經工令冩金字金
剛經三卷貴酬其直令早畢功功畢飯僧讃嘆
迴付郭登後月餘歸曰州别墅下馬方憩丈人
有姓裴者家寄鄂渚别巳十年忽自門入徑到
階下方義遽拜之丈人曰有客且出門遂前示
方帝從之及門失丈人矣見一紫𫀆牙笏導從
緋紫吏數十人俟於門外俛視其皃乃郭登也
歛笏前拜曰弊職當遷只銷金剛經一卷貴人
仁念特致三卷今功德極多超轉數等職位崇
重爵爲貴豪無非貴人之力雖職巳驟遷其厨
仍舊頃者當任實如鮑肆之人今旣别司復未
就食方知前苦殆不可堪貴人慈察更爲轉金
剛經七遍即改厨矣終身銘德何時敢忘方義
曰諾因問丈人安在曰賢丈江夏寢今夕方困
神道可求人非其親人湏可自詣適巳先歸耳
又曰厠神每月六日十六二十六日例當出巡
此日人逢必致灾難人見即死見人即病前者
八座抱疾三旬蓋縁登巡畢將歸瞥見半面耳
親戚之中湏冝相避方乂又問曰幽冥吏人薄
福者衆無所得食率當受餓必能推食泛祭一
切鬼神此心不忘咸見斯衆暗中陳力必救灾
厄方義曰晦明路殊偶得相遇毎一奉見數日
不平意欲所言幸於夢寐轉經之請天暁爲期
唯唯而去及明因召所欽僧念金剛經四十九
遍又明祝付與郭登功畢夢曰本請一七數又
六之累計其功食天厨矣貴人有難當先奉白
不爾不敢來黷也泛祭之請記無忘焉復言頃
亦聞之未詳其實大和二年秋與方義從兄及
河南兄不旬求歧州之薦道途授館日夕同之
宵話竒言故及斯事故得以備書焉
續幽怪録卷第三
續幽怪録卷第四
　　　　　　　　李　復之　編
　　　張逢
南陽張逢元和末薄遊嶺表行次福州福唐縣
撗山店時𥘉霽日將暮山色鮮媚煙嵐藹然筞
杖㝷勝不覺極逺忽有一叚細草縱廣百餘歩
碧鮮可愛其傍有一小林遂脫衣掛林以杖倚
之投身草上左右翻轉旣而酣甚若獸蹍然意
足而起其身巳成虎也文彩爛然自視其瓜牙
之利匈膊之力天下無敵遂騰躍而起超山越
壑其疾如電夜乆頗飢因傍村落徐行犬彘駒
犢之軰悉無可取意中恍惚自謂當得福州鄭
録事乃傍道潜伏未幾有人自南行若候吏迎
鄭糺者見人問曰福州鄭録事名璠計程宿前
店見說何時發來人曰吾之出掌人也聞其飾
裝到亦非乆候吏曰只一人來且復有同行者
吾當迎拜時慮其悞也曰三人之中慘緑者是
其時逢方伺之而彼詳問若爲逄而問者逄旣
知之攅身以俟之俄而鄭糺到導從甚衆衣慘
緑甚肥巍巍而來適到逢前遂􁐃銜之走而上
山時天未曉人莫敢逐得恣食之殘其腸髮耳
行於山林單然無侣乃忽思曰本人也何樂爲
虎自囚於深山盍求𥘉化之地而復耶乃歩歩
㝷之日暮方到其所衣服猶掛杖亦倚林碧草
依然翻復轉身於其上意足而起即復人形矣
於是衣衣筞杖而歸昨往今來一復時矣𥘉其
僕夫驚其失逢也訪之於隣或云筞杖登山多
歧㝷之杳無行處及其來也驚喜問其故逢紿
之曰偶㝷山泉到一山院共談釋教不覺移時
掌人曰今且側近有虎食福州鄭録事求餘不
得山林故多猛獸不易獨行郎之未迴憂負亦
極且喜平安無他逢遂行元和六年旅次淮陽
舎於公舘舘吏宴客坐客有爲令者曰巡若到
各言巳之竒事事不竒者罰巡到逢逢言橫山
之事末坐有進士鄭遐者乃鄭糺之子也怒目
而起持刀將煞逢言復父讎衆共隔之遐怒不
巳遂白郡將於是送遐淮南勑津吏勿復渡逢
西邁具改姓名以避遐議曰聞父之讎不可以
不報然此讎非故煞必使煞逢遐亦當坐遂遁
去而不復其讎也
　　　定婚店
杜陵韋固少孤思早娶婦多歧求婚必無成而
罷元和二年將遊清河旅次宋城南店客有以
前清河司馬潘昉女見議者來日先明期於店
西龍興寺門固以求之意切且往焉斜月尚明
有老人倚布囊坐於階上向月撿書固歩覘之
不識其字旣非虫篆八分科斗之勢又非𣑽書
因問曰老父所㝷者何書固少小苦學丗間之
字自謂無不識者西國𣑽字亦能讀之唯此書
目所未覿如何老人笑曰此非丗間書君因何
得見固曰非丗間書則何也曰幽冥之書固曰
幽冥之人何以到此曰君行自早非某不當來
也凡幽吏皆掌人生之事掌人可不行冥中乎
今道途之行人鬼各半自不辯爾固曰然則君
又何掌曰天下之婚牘耳固喜曰固少孤常願
早娶以廣㣧嗣爾來十年多方求之竟不遂意
今者人有期此與議潘司馬女可以成乎曰未
也命苟未合雖降衣纓而求屠博尚不可得况
郡佐乎君之婦適三歳矣年十七當入君門因
問囊中何物曰赤繩子耳以繫夫妻之足及其
生則潜用相繫雖讎敵之家貴賤懸隔天涯從
䆠呉楚異郷此繩一繫終不可逭君之脚巳繫
於彼矣他求何益曰固妻安在其家何爲曰此
店北賣菜陳婆女耳固曰可見乎曰陳甞抱來
鬻菜於市能隨我行當即示君及明所期不至
老人卷書揭囊而行固逐之入菜市有眇嫗抱
三歳女來弊陋亦甚老人指曰此君之妻也固
怒曰煞之可乎老人曰此人命當食天禄因子
而食邑庸可煞乎老人遂隱固罵曰老鬼妖妄
如此吾士大夫之家娶婦必敵苟不能娶即聲
妓之美者或援立之奈何㛰眇嫗之陋女磨一
小刀子付其奴曰汝素幹事能爲我煞彼女賜
汝萬錢奴曰諾明日䄂刀入菜行中於衆中刺
之而走一市紛擾固與奴奔走獲免問奴曰所
刺中否曰𥘉刺其心不幸才中眉間爾後固屢
求婚終無所遂又十四年以父䕃叅相州軍刺
史王泰俾攝司户掾專鞠詞獄以爲能因妻以
其女可年十六七容色華麗固稱愜之極然其
眉間常帖一花子雖沐浴間處未甞暫去歳餘
固訝之忽憶昔日奴刀中眉間之說因逼問之
妻澘然曰妾郡守之猶子也非其女也疇昔曾
宰宋城終其官時妾在襁褓母兄次没唯一㽵
在宋城南與乳母陳氏居去店近鬻𬞞以給朝
夕陳氏憐小不忍暫弃三歳時抱行市中爲狂
賊所刺刀痕尚在故以花子覆之七八年前叔
從事盧龍遂得在左右仁念以爲女嫁君耳固
曰陳氏眇乎曰然何以知之固曰所刺者固也
乃曰竒也命也因盡言之相欽愈極後生男鯤
爲鴈門太守封太原郡太夫人乃知隂騭之定
不可變也宋城宰聞之題其店曰定婚店
　　　葉令女
汝州葉縣令盧造者有女勾大曆中許邑客鄭
楚曰及長以嫁君之子元方楚拜之俄而楚録
潭州軍事造亦辭滿寓葉後楚卒元方護䘮居
江陵數年間音問兩絶縣令韋計爲子娶焉其
吉晨元方適到㑹武昌戍邊兵亦止其縣縣隘
天雨甚元方無所容徑往縣東十二里佛舎舎
西北隅有若小獸號鳴者出火視之乃三虎子
目猶未開以其小未能害人且不忍投於雨中
閉門堅拒而巳約三更𥘉虎來觸其門不得入
其西有䆫亦甚堅虎怒搏之櫺祈䧟頭於中爲
左右所轄進退不得元方取佛塔塼擊之虎吼
怒拏攫終莫能去連擊之俄頃而斃旣而聞門
外若女人呻吟氣甚困劣徐問曰門外呻吟者
人耶鬼耶曰人也曰何以到此曰妾前盧令女
也今夕將適韋氏親迎方登卑爲虎所執負荷
而來投此今即無損雨甚畏其復來能相救乎
元方竒之執燭出視真衣纓也年十七八禮服
儼然泥水皆敵旣扶入復固其門拾佛塔毀像
以繼其明女曰此何處也曰縣東僧舎耳元方
言姓名且話舊諾女亦前記之曰妾父曾許妻
君一且以君之絶耗也將嫁韋氏天命難改虎
送歸君㽵去此甚近君能送歸請絶韋氏而奉
巾櫛及明而送歸其家以虎欔而去方坐且制
服禮見其來喜若天降元方致虎於縣具言其
事縣宰異之以盧氏歸于鄭焉
　　　驢言
父當騎我我固不辭吾不負汝汝不當騎我汝
強騎我我亦騎汝汝我交騎何劫能止以吾之
肌膚不啻直萬錢也只負汝一緡半出門貨之
人酬亦爾然而無的取者以他人不負吾錢也
麩行王胡子負吾二緡吾不負其力取其緡半
還汝半緡充口食以終驢限耳和牽歸以告其
母母泣曰郎騎汝年深固甚勞苦緡半錢何足
惜將捨債豐秣而長生乎驢擺頭又曰賣而取
錢乎乃點頭遽令貨之人酬不過緡半且無敢
取者牽入西市麩行逢一人長而胡者乃與半
易之問其姓曰王自是連雨數日乃晴和往覘
之驢巳死矣王竟不得騎又不負之驗也和東
隣有右金吾郎將張逹其妻李之出也余甞造
焉云見驢言之夕遂聞其事且以戒欺暗者故
備書之
　　　木工蔡榮
中牟縣三異郷木工蔡榮者自㓜信神祇每食
必分置於地潜祝土地自揔角至於不惑未甞
暫忘也元和二年春卧疾六七日方暮有武吏
走來謂其母曰蔡榮衣服器物速藏之勿使人
見仍速作婦人裝梳覆以婦人之服有人來問
必紿之曰出矣求其處則亦竟對勿令知所在
也言訖走去妻母不測其故遽藏噐物裝梳才
畢有將軍乗馬從十餘人全弓矢直入堂中曰
蔡榮在否其母驚惶曰不在曰何往對曰榮醉
歸怠於其業老婦怒而笞之榮或潜去不知何
　月餘日矣將軍遣吏入捜捜者出曰房中無
　　亦無噐物將軍連呼地界教藏者出曰諾
責曰蔡榮出行豈不知處對曰怒而去不告所
由將軍曰王後殿傾湏此巧匠期限向盡何人
堪替對曰梁城郷葉幹者巧於蔡榮訏其年限
正當追役將軍者走馬而去有頃教藏者亦復
曰某地所由也以蔡榮每食必相召故報恩耳
然莫不驚之計即乎愈遂去母視榮即汗洽矣
自此疾愈俄聞梁城郷葉幹者暴卒幹妻乃榮
母之猶子也審其死者正當榮服雌服之時有
李復者從母夫楊林爲中牟團乃於三異郷遍
聞其說召榮母問之迴以相告泛祭之見德者
豈其然乎
　　　梁革
金吾騎曹梁革得和扁之術者也大和𥘉爲宛
陵巡官按察使于公敖有青衣美色而艶者曰
蓮子念之甚厚一旦以笑語獲罪斥出貨焉市
吏定直曰七百緡從事御史崔公者聞而召焉
命革侯其脉革侯其臂曰二十春無疾佳人也
公喜留之送其直於于公公以常深念也偶怒
而逐之售於不識者斯巳矣聞崔公寵之也不
恱之意形於顔色然業巳去之難復召矣常貯
於懷未一年蓮子暴死革方有外郵之事迴及
城門逢柩車崔人有執紼者問其所葬曰蓮子
也呼載歸而奔告崔曰蓮子非死蓋尸蹶耳向
者革入郭遇其柩載歸而請往蘇之崔怒革之
𥘉言悲蓮子之遽夭勃然曰疋夫也妄惑諸侯
遂齒簪𥚑之列謂二十春無疾者一年而死今
旣葬矣召柩而歸脫不能生何以相見階前數
歩之内知公何有革曰此固非死而尸蹶耳千
年而一苟不能生之是革術不神於天下何如
就死以謝過言乃辭往崔第破棺出之遂刺其
心及臍下各數處鑿去一齒以藥一刀圭於口
中衣以單衣卧空床上以練索縛其手足有微
火於床下曰此火衰蓮子生矣且戒其徒煮䓗
粥伺焉其氣通若狂者愼勿令起逡巡自定定
而困困即解其縛以䓗粥嚾之遂活矣正狂令
起非吾之所知也言竟復入府謂崔曰蓮子即
生矣崔大釋其怒留坐㕔事俄而蓮子起坐言
笑界吏報于公公飛牘於崔蓮子復生乃何術
也與革偕歸入門則蓮子來迎矣于公大竒之
且夫蓮子事崔也非素意因勸以與革崔亦惡
其無齒又重于公遂與革得之以神藥傳齒未
踰月而齒生如故大和壬子歳調授金吾騎曹
與蓮子偕在輦下其年秋友人髙損之以其元
舅爲天官郎日與相聞故熟其事而言之命余
繤録耳
　　　李衛公靖
衛國公李靖微時甞射獵霍山中寓食山村村
翁竒其爲人毎豐饋焉歳乆益厚忽遇群鹿乃
逐之㑹暮欲捨之不能俄而隂晦迷路茫然不
知所歸悵悵而行困悶益極乃極目有燈火光
因馳赴焉旣至乃朱門大第墻宇甚峻叩門乆
之一人出問公告其迷且請寓宿人曰郎君皆
巳出惟大夫人在宿應不可公曰試爲咨白乃
入告而出曰夫人𥘉欲不許且以隂黒客又言
迷不可不作主人邀入㕔中有頃一青衣出曰
夫人來年可五十餘青裙素𥜗神氣清雅宛若
士大夫家公前拜之夫人荅拜曰兒子皆不在
不合奉留今天色隂晦歸路又迷此若不容遣
將何適然此乃山野之居兒子往還或夜到而
喧勿以爲懼公曰不敢旣而命食食頗鮮美然
多魚食畢夫人入宅二青衣送床席䄄褥衾𬒳
香潔皆極鋪陳閉户繫之而去公獨念山野之
外夜到而閙者何物也懼不敢寢端坐聽之夜
將半聞扣門聲甚急又聞一人應之曰天符大
郎子報當行雨周此山七里五更湏足無慢滯
無􁩳傷應者受符入呈聞夫人曰兒子二人未
歸行兩次到固辭不可違時見責縱使報之亦
巳晚矣僮僕無任專之理當如之何一小青衣
曰適觀廳中客非常人也盍請乎夫人喜因自
扣廳門曰郎覺否請暫出相見公曰諾遂下堦
見之夫人曰此非人宅乃龍宫也妾長男赴東
海婚禮小男送妹適奉天符次當行雨計兩處
雲程合踰萬里報之不及求代又難輒欲奉煩
頃刻間如何公曰靖俗客非乗雲者奈何能行
雨有方可教即唯命耳夫人曰苟從吾言無有
不可也遂勑黃頭𬒳青騘馬來又命取雨器乃
一小缾子繫於鞍前誡曰郎乗馬無陋銜勒信
其行馬躩地嘶鳴即取瓶中水一滴滴馬鬃上
愼勿多也於是上馬騰騰而行其足漸髙但訝
其穩疾不自知其雲上也風急如箭雷霆起於
歩下於是隨所躩輒滴之旣而電掣雲開下見
所憇村思曰吾擾此村多矣方德其人計無以
報其乆旱苗稼將悴而雨在我手寧復惜之顧
一滴不足濡乃連下二十滴俄頃雨畢騎馬復
歸夫人者泣於廳曰何相悞之甚本約一滴何
私感而二十之天此一滴乃地上二尺雨也此
夜半平地水深二丈豈復有人妾巳受譴杖八十
矣袒視其背血痕滿焉兒子並連坐如何公慙
怖不知所對夫人復曰郎君丗間人不識雲雨
之變誠不敢恨即恐龍師來㝷有所驚恐宜速
去此然而勞煩未有以報山居無物有二奴奉
贈惣取亦可取一亦可唯意所擇於是命二奴
出來一奴從東廊出儀㒵和恱怡怡然一奴從
西廊出憤氣勃然拗怒而立公曰成獵徒以鬪
猛爲事一旦取奴而取恱者人以我爲怯乎因
曰兩人皆取則不敢夫人旣賜欲取怒者夫人
微笑曰郎之所欲乃爾遂揖與別奴亦隨去出
門數歩迴望失宅顧問其奴亦不見矣獨㝷路
而歸及明望其村水巳極目大樹或露梢而巳
不復有人其後竟以兵權静㓂難功蓋天下而
終不及於相豈非恱奴之不得乎丗言關東出
相關西出將豈東西而喻耶所以言奴者亦臣
下之象向使二奴皆取即位極將相矣
續幽怪録卷第四
　　　　　　　　二册統五十有八番全

　　嘉慶丙寅孟夏月杭州書友介其族人陶藴輝
　　售宋刻李注文選扵余以此續幽怪録二册為副
　　藴輝曰此書向扵東城書坊獲之後歸知不足齋
　　今仍返故土古書殆亦有靈耶余檢卷中藏書家
　　圖記有鄭印敷教一章則其為東城故物無疑
　　桐菴先生秋水軒其去余縣橋新居不逺同里
　　旭亭韓文曽言之兹書歸吴而余適遷居東
　　城因遂淂此以慰書之願云尔　蕘翁
此臨安府太廟前尹家書籍鋪刋行本也余所
淂茅亭客話亦為尹家刋夲行字多寡与此正同
然茅亭曽經遵王记之而此書絶未有著于録者
可云竒祕矣此録續牛僧孺書夲名玄怪見於陳
晁两家之書其云幽怪者殆避宋諱欤陳云五卷
晁云十卷今多扵陳而少扵晁其分卷當出更
定晁又云分仙術感應三门此不分者殆合并
而去其门類也尹氏所見谅已不全就其所載
事核之　二十三則耳述古堂目所収抄夲正
三卷較此更少矣近彚刻書目云稽古堂日鈔
　亦列其名未知其卷若何然以宋刻爲據則此
　四卷者固足以覘前此之梗㮣而订後未之疎
　畧矣余喜讀未見書若此小　依然舊刻
　　不可備百宋一㕓書録之續尔　古翁　记
