#+TITLE: 金漳蘭譜-宋-趙時庾
#+DATE: 2016-06-11 12:23:30
#+SOURCE: github.com/kanripo/KR3i0036 master dbded661                
欽定四庫全書　　　　　　子部九
　金漳蘭譜　　　　　　　　譜録類三(草木禽魚之/屬)
　　提要
　　　　(臣/)等謹案金漳蘭譜三卷宋趙時庚撰時庚
　　　　為宗室子其始末未詳以時字聫名推之葢
　　　　魏王廷美之九世孫也是書亦載於説郛中
　　　　而佚其下卷此本三卷皆備獨為完帙其序
　　　　述亦頗詳贍大抵與王貴學蘭譜相為出入若
　　　　大張青蒲統領之類此書但列其名及華葉
　　　　根莖而已王氏蘭譜則詳其得名之由曰大
　　　　張青者張其姓讀書岩谷得之蒲統領者乃
　　　　淳熙間蒲統領引兵逐冦至一所得之記載
　　　　互相詳畧亦足見著書之不𠞰説也首列紹
　　　　定癸巳時庚自序未又有嬾真子跋語考嬾
　　　　真子乃馬永卿别號永卿受業劉安世為北
　　　　宋末人不應紹定時尚在殆别一人而號偶
　　　　同耳乾隆五十一年三月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
金漳蘭譜原序
予先大夫朝議郎自南康解印還卜里居築茅引泉植
竹因以為亭會宴乎其間得郡侯博士伯成名其亭曰
篔簹世界又以其東架數椽自號趙翁書院囘峰轉向
依山疊石盡植花木藂雜其間繁隂之地環列蘭花掩
映左右以為游憇養疴之地予時尚少日在其中每見
其花好之艷麗之狀清香之夐目不能捨手不能釋即
詢其名黙而識之是以酷愛之心殆㡬成癖粤自嘉定
改元以後又采數品髙出於向時所植者予嘉而求之
故盡得其花之容質無失封培愛養之法而品第之殆
今三十年矣而未嘗與達者道暇日有朋友過予會詩
酒琴瑟之後倐然而問之予則曰有是哉即縷縷為之
詳言友曰吁亦開發後覺一端也豈予一身可得而私
有何不與諸人以廣其傳予不得辭因列為三卷名曰
金漳蘭譜欲以續前人牡丹荔枝譜之意余以是編紹
定癸巳六月良日澹齋趙時庚謹書
欽定四庫全書
　金漳蘭譜卷上　　　　　宋　趙時庚　撰
　　敘蘭容質
陳夢良色紫每榦十二萼花頭極大為衆花之冠至若
朝暉微照曉露暗濕則灼然騰秀亭然露竒斂膚傍榦
團圓心向婉媚綽約佇立凝思如不勝情花三片尾
如席徹青葉三尺頗覺弱翠然而緑背雖似劒脊至尾
稜則軟薄斜撒粒許帶緇最為難種故人稀得其真
吳蘭色深紫有十五萼榦紫英紅得所養則岐而生至
有二十萼花頭差大色映人目如翔鸞翥鳯千態萬狀
葉則髙大剛毅勁節蒼然可愛
潘花色深紫有十五萼榦紫圓匝齊整疏密得宜疏不
露榦密不簇枝綽約作態窈窕逞姿真所謂艷中之艷
花中之花也視之愈久愈見精神使人不能捨去花中
近心所色如吳紫艷麗過於衆花葉則差小於吳峭直
雄健衆莫能比其色特深或云仙霞乃潘氏西山於仙
霞嶺得之故人更以為名
趙十四色紫有十五萼初萌甚紅開時若晚霞燦日色
更晶明葉深紅合於沙土則勁直肥聳超出羣品亦云
趙師傳盖其名色
何蘭紫色中紅有十四萼花頭倒壓亦不甚緑
　　品外之竒
金殿邉色深紫有十二萼出於長泰陳家色如吳花片
則差小榦亦如之葉亦勁徤所可貴者葉自尖處分二
邉各一線許直下至葉中處色映日如金線其家寳之
猶未廣也
　　白蘭
濟老色白有十二萼標致不凡如淡粧西子素裳縞衣
不染一塵葉與施花近似更能髙一二寸得所養致岐
而生亦號一線紅
竈山有十二萼色碧玉花枝開體膚鬆美顒顒昻昂雅
特閑麗真蘭中之魁品也每生並蔕花榦最碧葉緑而
瘦薄開花生子蒂如苦蕒菜葉相似呼為緑衣郎黄郎
亦號為碧玉榦
施花色微黄有十五萼合並榦而生計二十五萼或迸
於根美則美矣每根有萎葉朶朶不暇細葉最緑微厚
花頭似開不開榦雖髙而實貴瘦葉雖勁而實貴柔亦
花中之上品也
李通判色白十五萼峭特雅淡迎風浥露如泣如訴人
愛之比類鄭花則減頭低葉小絶佳劒脊最長真花中
之上品也惜乎不甚勁直
恵知容色白有十五萼賦質清癯團蔟齊整或向或背
嬌于瘦困花英淡紫片色尾凝黄葉雖緑茂細而覩之
但亦柔弱
馬大同色碧而緑有十二萼花頭微大開有上向者中
多紅暈葉則髙聳蒼然肥厚花榦勁直及其葉之低亦
名五暈絲上品之下
鄭少舉色白有十四萼瑩然孤潔極為可愛葉則修長
而瘦散亂所謂蓬頭少舉也亦有數種只是花有多少
葉有軟硬之别白花中能生者無出於花其花之色姿
質可愛為百花之翹楚者
黄八兄色白有十二萼善於抽榦頗似鄭花惜乎榦弱
不能支持葉緑而直
周染花色白十二萼與鄭花無異等餘短弱耳
夕陽紅花八萼花片凝火色則凝紅夕陽返照於物
觀堂主花白有七萼花聚如蔟葉不甚髙可供婦人曉
粧
名弟色白有五六萼花似鄭葉最柔軟如新長葉則舊
葉隨換人多不種
青蒲色白有七萼挺肩露骨甚類竈山而花潔白葉小
而直且緑只髙尺五六寸
弱脚只是獨頭蘭色緑花大如鷹爪一榦一花髙二三
寸葉瘦長二三尺入臘方花薰馥可愛而香有餘
魚魫蘭十二萼花片澄徹宛如魚魫采而沈之水中無
影可指葉則頗勁色緑此白蘭之竒品也
　　品蘭髙下
余嘗謂天下凡㡬山川而其支派源委與夫人跡所不
至之地其間山坳石罅斜谷幽竇又不知其㡬何嵗遇
古之修竹矗空之危木靈種覆濩溪澗盤旋森羅蔽道
暉陽不燭泠然泉聲磊乎萬狀隨地之異則所産之多
人賤之蔑如也倐然經乎樵牧之手而見駭然識者從
而得之則必攜持登髙岡涉長途欣然不憚其勞中心
之所好者何邪不能以售販而置之也其他近城百里
淺小去處亦有數品可服何必求諸深山窮谷每論及
此往往啓識者雖有不韙之謂毋亦地邇而氣殊葉萎
而花蠧或不能得培植之三昧者耶是故花有深紫有
淺紫有深紅有淺紅與夫黄白緑碧魚魫金鏤邉等品
是必各因其地氣之所鍾而然意亦隨其本質而産之
歟抑其皇穹儲精景星慶雲垂光遇物而流形者也噫
萬物之殊亦天地造化施生之功豈予可得而輕哉竊
嘗私合品第而類之以為花有多寡葉有強弱此固因
其所賦而然也茍惟人力不知則多者從而寡之強者
又從而弱之使夫人何以知其蘭之髙下其不悞人者
㡬希嗚呼蘭不能自異而人異之耳故必執一定之見
物品藻之則有炎然之性在况人均一心心均一見眼
力所至非可語也故紫花以陳夢為甲吳潘為上品中
品則趙十四何蘭大張青蒲統領陳八尉淳監糧下品
則許景初石門紅小張蕭仲和何首座林仲孔莊觀城
外則金殿邉為紫花竒品之冠也白花則濟老竈山施
花李通判恵知容馬大同為上品所為鄭少舉黄八兄
周染為次下品夕陽紅雲矯朱花觀堂主青蒲名第弱
卿王小娘者也趙花又為品外之竒
　　天地愛養
天不言而四時行百物生盖嵗分四時生六氣合四時
而言之則二十四氣以成其嵗功故凡盈穹壤者皆物
也不以草木之微昆蟲之細而必欲各遂其性者則在
乎人因其氣候以生全之者也彼動植者非其物乎及
草木者非其人乎斧斤以時入山林數罟不入洿池又
非其能全之者乎夫春為青帝囘馭陽氣風和日暖蟄
雷一震而土脈融暢萬彚藂生其氣則有不可得而揜
者是以聖人之人則順天地以養萬物必欲使萬物得
遂其本性而後已故為臺太髙則揰陽太低則隱風前
宜面南後宜背北盖欲通南薫而障北吹也地不必曠
曠則有日亦不必狭狭則蔽氣右宜近林左宜近野欲
引東日而避西陽夏遇炎熱則䕃之冬逢沍寒則曝之
下沙欲疏疏則連雨不能淫上沙欲濡濡則酷日不能
燥至於插引葉之架平護根之沙防蚯蚓之傷禁螻螘
之穴去其莠草除其細蟲助其新箆剪其敗葉此則愛
養之法也其餘一切窠蟲族類皆能蠧花並可除之所
以封植灌溉之法詳載於後卷
　
　金漳蘭譜卷上
欽定四庫全書
　金漳蘭譜卷中　　　　　宋　趙時庚　撰
　　堅性封植
草木之生長亦猶人焉何則人亦天地之物耳閑居暇
日優游逸豫飲膳得宜以蘭而言之具一盆盈滿自非
六七載莫能至此皆由夫愛養之念不替灌溉之功愈
久故根與土合性與壤俱然後森欝雄健敷暢繁麗其
花葉盖有得於自然而然者合焉欲分而析之是裂其
根荄易其沙土况或灌溉之失時愛養之乖宜又何異
於人之飢飽則燥濕干之邪氣来間入其榮衛則不免
有所侵損所謂向之寒暑適宜肥瘦得時者此豈一朝
一夕之所能成也故必于寒露之後立冬以前而分之
盖取萬物得歸根之時而其葉則蒼根則老故也或者
於此時分一盆吳蘭欲其盆之端正則不忍擊碎因剔
出而根已傷暨三年培植始能暢茂予今深以為戒欲
分其蘭而須用碎其盆務在輕手擊之亦須緩緩解析
其交互之根勿使有拔斷之失然後遂箆藂取出積年
腐蘆頭只存三年者每三箆作一盆盆底先用沙填之
即以三箆藂之互相枕藉使新箆在外作三方向却隨
其花之好肥瘦沙土從而種之盆面則以少許瘦沙覆
之以新汲水一勺定其根更有收沙晒之法此乃又分
蘭之至要者當預于未分前半月取之篩去瓦礫之類
曝令乾燥或欲適肥則宜淤泥沙可用便糞夹和惟晒
之候乾或復濕如此十度視其極燥更須篩過隨意用
盖沙乃久年流聚雖居氷濕之地而蘭之驟亦分析失
性須假以陽物助之則来年藂箆自長與舊藂比肩
此其效也夫茍不知收晒之宜用積渰之沙或憚披曝
必至羸弱而黄葉者亦有之箆之不發者有之積有日
月不知體察其失愈甚候其已蘇方始易沙滌根加意
調䕶易其能復不亦後乎抑又知其果能復焉如其稍
可前活有㡬何時而或遂本質邪故保為奈惜之因併
為之言曰於其既損之後而欲復全生之寧若於未分
之前而必欲全生之豈不省力今逐品所以宜沙土開
列于後
陳夢良以黄淨無泥瘦沙種而切忌肥恐有靡爛之失
吳蘭潘蘭用赤沙泥
何蘭青蒲統領大張金殿邉各用黄色麄沙和泥更添
紫沙赤沙泥種為妙
陳八尉淳監糧蕭仲和許景初何首座林仲孔莊觀成
乃下品極意用妙
濟老施花恵知容馬大同鄭少舉黄八兄周染宜溝壑
中黒沙泥和糞壤種之
李通判竈山朱蘭鄭伯善魚魫用山下流聚沙泥種
夕陽紅以下諸品則任意栽種此封植之槩論
　　灌溉得宜
夫蘭自沙土出者各有品類然亦因其土地之宜而生
長之故地有肥瘠或沙黄土赤而脊有居山之巔山之
岡或近水或附石各依而産之要在度其本性何如耳
不可謂其無肥瘦也茍性不能别曰何者當肥強出已
見混而肥之則好髙腴者因得所養之天花則輕而繁
葉則雄而健所謂好瘦者不因肥而腐敗者吾未之信
也一陽生於子荄甲潜萌我則注而灌溉之使藴中者
稍獲強壯迨夫萌芽迸沙髙未及寸許從便灌之則截
然卓簮暨南薫之時長養萬物又從而漬潤之則修然
而髙欝然而蒼若者精於感遇者也秋八月初交驕陽
方熾根葉失水欲老而黄此時當以濯魚肉水或穢腐
水澆之過時之外合用之物隨宜澆注使之暢茂亦以
防秋風肅殺之患故其葉弱拳拳然抽出至冬而極夫
人分蘭之次年不與發花者盖恐泄其氣則葉不長耳
凡善於養花切意愛其葉葉聳則不慮其花之不繁盛
也
　　紫花
陳夢良極難愛養稍肥隨即腐爛貴用清水澆灌則佳
也
潘蘭雖未能愛肥須以茶清沃之冀得其本地土之性
吳花看来亦好種肥亦灌溉之一月一度
趙花何花大張小張青蒲統領金殿邉半月一澆其肥
則可焉
陳八尉淳監糧蕭仲和許景初何首座林仲孔莊觀成
縦有太過不及之失亦無大害於用肥之時當俟沙土
乾燥遇晚方加灌溉候曉以清水碗許澆之使肥膩之
物得以下漬其根使其新来未發之箆自無勾蔓送上
散亂盤盆之患更能預以瓮罁之物蓄雨水積久色緑
者間或進灌之而其葉則潑然挺秀濯然爭茂盈臺蔟
檻列翠羅青縦無花開亦見雅潔
　　白花
濟老施花恵知容馬大同鄭少舉黄八兄周染愛肥一
任灌溉李通判竈山鄭伯善肥在六之中四之下又朱
蘭亦如之
魚魫蘭質瑩潔不須過肥徐以穢膩物汁澆之夕陽紅
雲嬌青蒲觀堂主名第弱卿肥瘦童亦當觀其土之燥
晚則灌注曉則清水灌之欲儲蓄雨水令其色緑沃之
為妙
惠知容等蘭用渄沙簸去泥塵夹糞盖泥種底用麄沙
和糞鄭少舉用糞盖泥和便晒乾種已上面用紅泥覆
之竈山用糞壤泥及用河沙内草鞋屑鋪四圍種之累
試甚佳大凡用輕鬆泥皆可
濟老施花用糞泥用零小便糞澆濕攤晒用草鞋屑圍
種又竈山用園泥下有糞澆濕泥種四圍用草鞋屑然
後種之
　
　
　
　
　
　金漳蘭譜卷中
欽定四庫全書
　金漳蘭譜卷下　　　　　宋　趙時庚　撰
　　奥法
　　　分種法
分種蘭蕙須至九月節氣方可分栽十月節候花已胎
孕不可分種若見雪霜大寒尤不可分栽否必損花
　　　栽花法
花盆先以麄碗或麄碟覆之於盆底次用爐炭鋪一層
然後却用肥泥薄鋪炭上使蘭栽根在土如根糁泥滿
盆面上留一寸地栽時不可雙手將泥揑實則根不長
其根不舒暢葉則不長花亦不結土有乾濕依時候用
水澆灌
　　　安頓澆灌法
春二三月無霜雪天放花盆在露天四向皆得水澆日
晒不妨逢十分大雨恐墜其葉則以小繩束起葉如連
雨三五日須移避暑通風處四月至八月須用疎眼竹
籠籃遮䕶冀見日氣最要通風
梅天忽逢急雨須移花盆放背日處若逢大雨又逢日
晒盆内熱水則盪害葉亦損根過雨時若枝上花蕋頭
多候開次有未開一兩蕋頭便可剪去若留開盡則奪
来年花信
九月看花乾處用水澆灌若濕則不可澆或用肥水培
灌一兩畨不妨冬十月十一月十二月正月不澆不妨
最怕霜雪須用密籃遮護安頓朝陽有日照處在南窻
簷下但是向陽處三兩日一畨施轉花盆四面俱要輪轉
日晒均匀開花時則四畔皆有花若晒一面只一處有
花
　　　澆花法
用河水或陂塘水或積留雨水最好其次用溪澗水切
不可用井水澆水須於四畔澆匀不可從上澆下恐壊
其葉也
四月若有梅雨不必澆若無雨時澆之五月至八月須
是早起五更日未出澆一畨至晚黄昏澆一畨又要看
花乾濕若濕則不必澆如十分濕恐爛壊其根
　　　種花肥泥法
栽蘭用泥不管四時遇山上有火燒處取水流火燒浮
泥尋蕨菜草燒灰和火燒之泥用或拾舊草鞋放在小
糞中浸日久拌黄泥燒過黄灰却用大糞澆放在一壁
儘數雨打日照三兩個月收起頓放閑處栽花時用
瑞香花種時用前項肥泥如栽蘭花一般安排盆内種
只要泥鬆不可用實泥如栽花時將泥打鬆以十分為
率八分用肥泥二分用沙泥拌之
　　　去除蟣蝨法
肥水澆花必蟣蝨在葉底恐壊葉則損花如生此物研
大蒜和水以白筆蘸水拂澆葉上乾淨去除蟣蝨
　　　雜法
遇盆内泥將乾則用茶清水灌澆不拘時用須用河水
或留下雨水切不可用井水四月有花至八月内交過
九月節氣便可分花
蘭之壯者有二三十箇花頭弱者只有五六箇花頭恐
泥瘦分時種無盆内泥取出再加肥泥和匀入盆栽種
魚鱗水亦肥須是浸得氣味過日久反清用
尋常盆面泥乾併實則用竹箆挑剔泥鬆休要撥根動
了葉紫紅色則是被霜打了須移於雨簷窻下背霜雪
處安頓仍舊自青盆有竅孔不要着泥地安頓恐地濕
蚯蚓鑚入盆内則損壊花又休要放盆在螞蟻穴處恐
引入馬蟻則損花黄葉用茶清澆灌遇有黄葉處連根
披去花盆要放在南邉架上安頓令風從底入為妙又
免得蚯蚓馬蟻之患
九月分花時用手劈開劈不開時用竹刀劈之休要損
動了根分訖如法栽種
　
　
　金漳蘭譜卷下
金漳蘭譜䟦
余嘗身安寂然一榻之中置事物之冗來紛至之外度
極長篆香芬馥怡神黙坐峰月一視不覺精神自恬然
也種蘭之趣然之否乎澹齋趙時庚敬為三卷以俟知
音余於循修嵗之暇窗前植蘭數盆盖别觀其生意也
每日一周旋其側撫之太息愛之太勤非徒悦目又且
悦心怡神其茅葺其葉青青猶緑衣郎挺節獨立可敬
可慕迨夫開也凝情瀼露萬態千妍薫風自來四坐芬
郁豈非真蘭室乎豈非有國香乎親朋過訪遺以蘭譜
予按味再三盡得愛之養之之法因其譜想其人又豈
非懐馨陽馥日乎時已夘嵗中和節望日嬾真子李子
謹䟦
