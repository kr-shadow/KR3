#+TITLE: 鐵圍山叢談-宋-蔡絛
#+DATE: 2018-05-12 10:18:53
#+SOURCE: github.com/kanripo/KR3l0051 master a4077f6b                
欽定四庫全書　　　　　子部十二
　鐵圍山叢談　　　　　　小説家𩔖一(雜事之屬/)
　　提要
　　　　(臣/)等謹案鐵圍山叢談六卷宋蔡絛撰絛字
　　　　約之自號百衲居士興化仙遊人蔡京之季
　　　　子也官至徽猷閣待制京敗流白州宋史附
　　　　載京傳末稱宣和六年京再起領三省目昏
　　　　眊不能視事悉决於絛凡京所判皆絛為之
　　　　且代京入奏由是恣為姦利竊弄威柄宰臣
　　　　白時中李邦彦惟奉行文書其罪葢與京等
　　　　曾敏行獨醒襍志則載絛作西清詩話多稱
　　　　引蘇黄諸人竟以崇尚元祐之學為言者論
　　　　列葢雖盜權怙勢而尚知博風雅之名者陳
　　　　振孫書録解題稱西清詩話乃絛使其客為
　　　　之殆以蔡攸雖領書局懵不知學為物論所
　　　　不歸故疑絛所著作亦出假手然此書作于
　　　　竄逐之後黨與解散誰與捉刀而敘述舊聞
　　　　具有文采故謂之驕恣紈袴則可不能謂之
　　　　不知書也書中稱髙宗為今上謝石相字一
　　　　條稱中原傾覆後二十一年為紹興十七年
　　　　徽宗買􁰖香一條稱中興嵗戊辰為紹興十
　　　　八年又趙鼎亦卒於紹興十七年而此書記
　　　　鼎卒後王趯坐調䕶鼎被劾罷官過白州
　　　　見絛之事是南渡後二十餘年尚謫居無恙
　　　　亦可云倖逃顯戮矣絛所作北征紀寔二卷
　　　　述伐燕之事陳振孫謂其歸罪童貫蔡攸為
　　　　蔡京文飾此書所敘京事亦往往如是史稱
　　　　京患言者議已作御筆宻進丐徽宗親書以
　　　　降絛則稱政和三四年上自攬權綱政歸九
　　　　重皆以御筆從事史稱京由童貫以進又稱
　　　　宦官宫妾合詞譽京絛則稱京力遏宧官史
　　　　稱范祖禹劉安世皆因京逺竄絛則謂京欲
　　　　援復安世及陳瓘而不能已則與祖禹子温
　　　　最相契其巧為彌縫大抵𩔖此惟於其兄攸
　　　　無恕詞葢以攸嘗劾絛又請京殺絛故也至
　　　　于元祐黨籍不置一語詞氣之間頗與其父
　　　　異趣於三蘇尤極意推崇而丁仙現一條乃
　　　　深詆王安石新法則仍其西清詩話之㫖也
　　　　他如述九璽之源流元圭之形製九鼎之鑄
　　　　造三館之建置大晟樂之宫律及徽宗五改
　　　　年號之義公主初改帝嬴後改帝姬之故宣
　　　　和書譜畫譜博古圖之縁起記所目睹皆較
　　　　他書為詳核以及辨禁中無六更之例宫花
　　　　有三等之别俗諺包彈之始粤人雞卜之法
　　　　諸葛氏筆張滋墨米芾研山大觀端研玻璃
　　　　毋龍涎香薔薇水沈水香合浦珠鎮庫帶藕
　　　　絲燈百衲琴建溪茶姚黄花諸條皆足以資
　　　　考証廣異聞又如陳師道後山詩話稱蘇軾
　　　　詞如教坊雷大使舞諸家引為故實而不知
　　　　雷為何人觀此書乃知為雷中慶宣和中以
　　　　善舞隷教坊三經新義宋人皆稱王安石觀
　　　　此書惟周禮為安石親筆詩書實出王雱為
　　　　厯来考據家所未言其人雖不足道以其書
　　　　論之亦説部之佳本矣文獻通考作五卷此
　　　　本寔六卷或通考傳寫之誤歟乾隆四十三
　　　　年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　鐵圍山叢談卷一　　　　　宋　蔡絛　撰
太祖皇帝應天順人肇有四海受禪行八年矣當乾徳
之五祀而五星聚於奎明大異常魁下當曲阜之墟也
時太宗適為兗海節度使則是太宗再受命此所以國
家傳祚聖系皆自太宗應符既同乎漢祖而卜年宜過
於周厯矣
仁廟晩未得嗣天意頗無聊稍事燕游一日於後苑龍
翔池南作兩小亭東一亭曰迎曙未幾立皇姪為皇子
而賜名適與亭名合不一年即位是為英宗神宗當宁
已負疾一日後苑池水忽沸且久不已神宗為睥睨而
不樂有抱延安郡王從旁過者池沸輙止莫不駭異未
幾延安即位是為哲宗
哲廟元符時鄧王薨祈嗣於泰州徐守真世號徐神翁
者天意切至徐曰上天已降嗣矣再三遣使迫詢其故
即大書吉人二字上之一時莫曉後端王繼立始悟吉
人者太上皇御名也
政和間東宫頗不安其後日益甚魯公朝夕危懼保持
甚至宣和庶子有孫宗鑑者時為紫微舍人宻語魯公
公毋慮昔哲廟惡百官班聯不肅而後臺史號知班者
必贊言端笏立定又頃有八寳矣今復増而九之且名
之曰定命寳春宫蓋始封定王世次為九則立定之語
九寳之兆天其命之矣魯公頷之後宗鑑之言信
政和間太上諸皇子日長成宜就外第於是取景龍門
外地辟以建諸邸時鄆王有盛愛故宦者童貫主之視
諸王所居侈大為最乃中為通衢東西列諸位則又共
為一大門錫名曰蕃衍宅悉出貫也時愚甚懼蓋取詩
之叙蕃衍盛大而下句則識者深疑之亦知其㫖意之
屬在鄆邸而已後及都城傾覆然第三位乃今上果中
興
宣和嵗乙巳冬十二月報北方寒盟二十有三日上皇
有㫖内禪時去嵗盡不數日故事天子即位踰年即改
元於是中書擬進取日靖四方永康兆民二句請號年
曰靖康焉靖康之初今上在康邸因出使講解而威徳
暴天下故識者多疑以謂靖康於字為十二月立康也
是後一年而中興
太上皇既北狩略不得中原信以宗社為念久之一旦
命皇族之從行者食御手親將調羮呼左右俾出市茴
香左右偶持一黄紙包以茴香來太上就視之乃中興
赦書也始知其事於是天意大喜又謂夫茴香回鄉也
豈非天乎於是從行者咸拜舞稱慶其後雖八駿忘返
然鸞輿竟還矣中興嵗戊辰冬十有一月得之於韋侯
者許慈寧皇太后之猶子也頃得罪髙凉召還道過於
柴副車第嘗得太祖賜后詔一以藏之詔曰朕親提六
師問罪上黨云云未有回日今七夕節在近錢三貫與
娘娘充作劇錢千五百與皇后七百與充節料問罪上黨
者國初征李筠時也娘娘即昭憲杜太后也皇后即孝
明王皇后也嗚呼有以知聖祖不忘本者如此是安得不興
太上以政和六七年間始講漢武帝期門故事初出時
左右宦者必攜從二物以備不虞其一玉拳一則鐵棒
也玉拳貢于闐玉大倍常人手拳紅錦為組以繫之鐵
棒者迺藝祖仄㣲時以至受命後所持鐵桿棒者棒純
鐵爾生平持握既而爪痕至今猶在恭惟神武得之艱
難一至斯乎
太宗始嗣位思有以帖服中外一日輦下諸肆有為丐
者不得乞因倚門大罵為無賴者主人遜謝久不得解
即有數十百衆方擁門聚觀中忽一人躍出以刀剚丐
者死且遺其刀而去㑹日已暮追逋莫獲翼日聞奏太
宗大怒謂是猶習五季亂乃敢中都白晝殺人即嚴索
捕期必得有司懼罪久之迹其事是乃主人不勝其憤
而殺之耳獄將具太宗喜曰卿能用心若是雖然第為
朕更一覆毋枉焉且攜其刀來不數日尹再登對以獄
辭并刀上太宗問審乎曰審矣於是太宗顧旁小内侍
取吾鞘來小内侍惟命即奉刀内鞘中因拂袖而起入
曰如此寧不妄殺人仁宗聖度深逺臨事不懼當寳元
康定之時西夏元昊始叛而劉平敗死京師為雨血及
報敗聞上喜曰天下平安久故兵將不知戰今既衂必
自警宜少湏之當有人出矣後果勝而元昊請服上又
曰國家竭力事西陲累數年海内不無勞弊今幸甫定
然宜防盗發可詔天下為預防也㑹山東有王倫者焱
起轉鬭千餘里至淮南郡縣既多備預故即得以殺捕
矣又自秦漢以還時主能享國多厯年所者獨漢武帝
在位五十五載然末年巫蠱事起成衛太子之旤梁武
帝在位四十八載唐明皇在位四十五載是二君者亦
終有侯景禄山之亂而我仁宗皇帝在位四十二年始
終若一嗚呼休哉
哲宗即位甫十嵗於是宣仁髙后垂簾而聽斷焉及寖
長立未嘗有一言宣仁在宫中每語上彼大臣奏事汝
胷中且謂何乃無一語邪上但曰娘娘已處分俾臣道
何語如是益恭黙不言者九年時又久已納后至是上
年時十有九矣猶未復辟一旦宣仁病且甚尚時時出
御小殿及將大漸謂大臣曰太皇以久病懼不能自還
為之奈何大臣同辭而奏願供張天慶殿宣仁未及答
上於簾内忽出聖語曰自有故事大臣語塞既趨下退
相視曰我輩其獲罪乎翌日自上命軸簾出御前殿召
宰輔諭太皇太后服藥宜赦天下不數日宣仁登仙上
始親政焉上所以銜諸大臣者匪獨坐變更後數數與
臣僚論昔垂簾事曰朕只見臀背魯公頃為愚道之亦
深歎哲廟之英睿也
頃有老内侍為愚道昭陵遊幸後苑每獨置一茶床列
肴核以自酌有得一杯湯賜飲者以為寵幸非常乃張
貴妃而已後追諡温成皇后者也又有老吏嘗主睿思
殿文字外殿庫事能言偶得見泰陵時舊文簿注一行
曰紹聖三年八月十五日奉聖㫖教坊使丁仙現祗應
有勞特賜銀錢一文嗚呼累聖儉徳𩔖乃如此
國朝諸王弟多嗜富貴獨祐陵在藩時嗜玩早不凡所
事者獨筆硯丹青圖史射御而已當紹聖元符間年始
十六七於是盛名聖譽布在人間識者已疑其當辟矣
初與王晉卿侁宗室大年令穰往來二人者皆喜作文
辭妙圖畫而大年又善黄庭堅故祐陵作庭堅書體後
自成一法也時亦就端邸内知客吳元瑜弄丹青元瑜
者畫學崔白書學薛稷而青出於藍者也後人不知往
往謂祐陵畫本崔白書學薛稷凡斯失其元源派矣
太上皇受命灼灼天人蓋多有祥兆由是善道家者流
事晩建上清寳籙宫延接方士一日簾前有劉棟者上
其所遇韓真人丹以獻天子其狀如蠟以手指揭取而
服之翌日則又生無窮也上曰汝師錫汝長年而朕奪
之非朕志也當簾前還之此與秦皇漢武異矣可謂盛
徳也哉
慈聖光獻曹后佐佑仁廟定策立英宗神宗乃本朝后
妃其間盛徳之至者也其在父母家時與羣女共為撚
錢之戲而后一錢輒獨旋轉盤中凡三日止及晩嵗疾
病急顧左右問此為何日左右對以十月二十日實太
祖大忌日也后頷之乃自語曰只此日去只此日去免
煩他百官蓋謂不欲别日立忌使百官有司有奉慰行
香之勞就是日則免於是以二十日崩今人學道號超
脱非常一旦於死生之際未必能達變后之始終若此
豈非天人乎哉
神廟當宁慨然興大有為之志思欲問西北二方罪一
日被金甲詣慈壽宫見太皇太后曰娘娘臣着此好否
曹后迎笑曰汝甲甚稱好也雖然使汝至衣此等物則
國家何堪矣神廟黙然心服遂卸金甲慈聖光獻皇后
以盛徳著而宣仁聖烈髙后以嚴肅稱治平時英宗疾
既愈猶不得近嬪御慈聖一日使親近宻以情鐫諭之
官家即位已久今聖躬又痊平豈得左右一無侍御者
邪宣仁不樂曰奏知娘娘新婦始得嫁十三團練爾即
不曾嫁佗官家時多傳於外朝
魯公在北門為承旨既草哲廟元符末命於是太上從
端邸始即大位遂有垂簾之舉時欽聖憲肅向后命御
藥院内侍黄庭經臣傳㫖曰嗣君已長本不應垂簾以
皇帝聖孝宫中累日拜請泣涕不已今姑循聖意纔俟
國事稍定則當還政必不敢上同章憲明肅與宣仁聖
烈二后終身稱制卿可依此草詔明示天下當是時魯
公既唯命即書所被㫖載諸學士院及家集是後雖同
聽斷曾不半嵗永泰靈駕猶未發引即還就東朝之養
矣外廷或譸張且不知欽聖盛徳之本旨如此
國朝禁中稱乘輿及后妃多因唐人故事謂至尊為官
家謂后為聖人嬪妃為娘子至謂母后亦同臣庶家曰
娘娘又呼掌書命之首曰内侍省次直筆内官之貴者
則有曰御侍曰小殿直此率親近供奉者也御侍頂龍
兒特髻衣襜小殿直皂軟巾裹頭紫義襕窄衫金束帶
而作男子拜乃有都知押班上名長行之號唐陸宣公
牓子集諫令渾瑊訪裹頭内人者是也知其來舊矣
天子之制六璽元豐間得玉矣行製而未就至大觀時
始成之然但繆篆也又元符初得漢傳國璽其文曰承
天福延萬億永無極是二者祐陵又自倣為之悉魚蟲
篆也號傳國璽曰受命寳九字璽曰鎮國寳合天子之
制六璽是為八寳者乃於大觀戊子正月元㑹日受之
因大赦天下本朝禮樂於此百五十年矣至是始備及
後政和末又新作一璽上曰八寳者國家之神器今再
創璽乃我受命者也因詔于闐國上美玉焉久而得之
為璽九寸而魚蟲篆其文曰範圍天地幽贊神明保合
太和萬壽無疆詔號定命寳是嵗戊戌元㑹於大慶殿
受之
太上始意作定命寳也乃詔于闐國上美玉一日絛赴
朝請在殿閤侍班王内相(安中/)因言近于闐國上表命
譯者釋之將為答詔其表大有懽也同班諸公喜皆迫
詢曰甚願聞之王内相因誦曰日出東方赫赫大光照
見西方五百國中條貫主阿舅汗黑王表上日出東方
赫赫大光照見四天下四天下條貫主阿舅大官家你
前時要那玉自家㬠是用心只被難得似你那尺寸底
我已令人尋討如是得似你那尺寸底我便送去也於
是一坐為哄吾因曰裕陵實録已載于闐表文大略同
此特少文勝者疑經史官手潤色故爾衆乃黙然其後
以玉來上長徑二尺色踰截肪誠昔未有也遂製定命
寳嵗餘玉人始告成精巧視古無别矣寳與檢皆大九
寸盤螭為紐魚蟲篆文凡有十六字於是定命寳合八
寳通號九寳下詔以為乾元用九之義云
𤣥圭者古鎮圭也温潤異常文其色内赤外黑非世所
有固無足疑圭上鋭而下方然其末平直非若後世禮
圖為圭之太鋭也兩旁刻出十二山正若古山尊制度
亦非若先儒所繪鎮圭乃於圭上刻山者也凡制作精
妙又非若秦漢器玉所能及上則皆雲雷之文下平無
文而中一竅大足容指其長尺有二寸正合周尺防同
晉尺蓋晉得舜廟玉尺是以知同古尺也有制有𤣥圭
議行於世誠不誣已𤣥圭傳乃丁晉公家物流落出嘗
賣擔上士人王提舉敏文者以千七百金售得之有宦
者譚禎二得而上之時政和二年也上以付魯公曰或
謂此物古𤣥圭試為朕驗之魯公機務繁又付之外兄
徐若谷謂吾曰𤣥圭之制何可考得非雷楔邪然玉誠異
常矣因置諸櫝中略不省一日吾與若谷讀禮記見王
制言王執鎮圭釋謂旁刻十二山吾即以王制有王執
鎮圭語若谷𤣥圭者旁有山政若古器所謂山尊同盍
騐之乎若谷笑去手自去就櫝取圭出如吾語共數之
果十有二刻始相與駭因試以義推之則罔不合若谷
又白伯氏丐取太常寺厯代尺度石刻來則又合矣吾
與若谷大喜以白魯公因以具奏昔𤣥圭議中魯公第
一劄子是也但有一竅初忽之且謂豈非後人不知而
穿之作響版邪及付外庭議禮官又引天子圭中必釋
謂以組約其中央備失墜者若谷與吾甚愧弗思獨是
不滿也上得此喜乃命宣示百官則禮匣錦薦色組繅
藉十襲備極於崇奉遂以是嵗冬至御大慶殿受圭因
又降詔歸美神考哲宗用告成功上親加上兩朝徽號
令廟焉時詔議𤣥圭官並加秩而若谷每笑謂吾曰我
一人其之推乎
𤣥圭既出時晉州上一石有字曰堯天正石緑色方可
三尺餘字當中咸大如掌其畫端楷政如人以手指畫
之者堯字獨居右而天正兩字綴行於左朝廷驗之於
都堂差官監視命工磨礱焉既去石三分而字愈明乃
於堯字下又出一瑞蓋曰天正堯瑞若是則四字相對
布置始匀天字瑞字其畫獨淺未與三者配則不敢更
加礱於是内外咸喜謂晉陽堯都方𤣥圭出適有此瑞
信天意也
政和初内中降出大白玉璧一赤玉器一俾魯公考騐
白璧大盈尺鏤文甚美而璧羡外復起飛行雲龍焉赤
玉器則長幾二尺兩邊如棹刀頭中間為古文殊極精
巧玉色則甚異誠雞冠之不足擬也當時諸儒謂璧羡
雲龍者廼周公植璧之璧也赤玉器則顧命所謂陳寳
赤刀之寳也吾竊笑諸儒之傅㑹且雲龍在上若植之
寧不倒植矣豈非秦漢璧璫之屬乎至於赤刀寳制作
非常三代之器無疑玉色又如此為希世之珍謂之赤
刀若得之焉其後於延福宫又得見一赤刀同屬所錫
元圭漢枳道所得傳國璽唐太宗之受命璽暨諸器列
於殿中為盛世之英瑞唐太宗璽乃虞世南真書字玉
色不大佳璽不方而長其文曰受天景命有徳者昌
崇寧甲申議作九鼎有司即南郊為冶用中夜時上為
致肅不寐至是於寢望之焚香而再拜焉既乃就寢傍
四鼔矣忽有神光達禁中政燭福寧殿紅赤異常宫殿
於是盡明如晝迨曉始熄鼎一鑄而成乃取佑神觀旁
地立九成宫隨其方為室成九室以奠鼎命魯公為奉
安禮儀使又方其講事也輙有羣鶴數千萬飛其上蔽
空不散翌日上幸之而羣鶴以千餘又來雲變色五彩
光豔上亦隨方入其室焚香再拜從臣皆陪祠於下先
是方士魏漢津獻議其制各取九州之水土内鼎中及
行禮至北方之寳鼎也鼎忽漏水流浸布地且鼎金厚
數寸水又素貯鼎中未始有罅隙不當及上焚香時泄
漏漏乃旋止故上深訝焉魯公為不樂於是劉炳進曰
鼎之水土皆取於九州之地中獨寳鼎者取其水土於
雄州白溝之界上非幽燕之正方也豈此乎故當時尤
以為神然厥後終以北方而致亂矣又政和六年用方
士王仔昔建言徙九鼎入于大内作一閣而藏之時魯
公為定鼎使及帝鼐者行亦有飛鶴之祥雲氣如畫卦
之象帝鼐後改日隆鼎既甚大以萬衆拽之然行覺不
大用力其去疾速時人皆異之
政和初中間勢隆治極之際地不愛寳所在奏芝草者
動三二萬本蘄黄間至有一鋪二十五里遍野而出汝
海諸郡縣山石皆變瑪瑙動千百塊而致諸輦下伊陽
太和山崩奏至上與魯公皆有慙色及復上奏山崩者
出水晶也以木匣貯之進匣可五十斤而多至數十百
匣來上又長沙益陽縣山谿流出生金重十餘斤後又
出一塊至重四十九斤佗多稱是
太上即位之明年改元建中靖國者蓋垂簾之際患熈
豐元祐之臣為黨故曰建中靖國實兄弟為繼故踵太
平興國之故事也明年親政則改元崇寧崇寧者崇熈
寧也崇寧至五年正月彗出乃改明年元為大觀大觀
者取易大觀在上俱美名也大觀至四年夏五月彗出
因又改明年元為政和政和者取庶政惟和之義也政
和盡八年時方士援漢武故事謂黄帝得寳鼎神策是
嵗己酉朔旦冬至為得天之紀而漢武但辛巳朔旦冬
至然今嵗廼己酉朔旦冬至真得天之紀矣又太宗皇
帝以在位二十年因大赦天下是時上在位已十有九
年明年當二十年舉是二者廼下赦改十一月冬至朔
旦為重和元年重和者謂和之又和也改號未幾㑹左
丞范致虛言犯北朝年號蓋北先有重熈年時後主名
禧其國中因避重熈凡稱重熈則為重和朝廷不樂是
年三月遽改重和二年為宣和元年宣和政上自以常
所處殿名其年然實欲揜前誤也因號宣和人又謂一
家有二日為不祥及方臘起連陷二浙數郡上意彌欲
易之獨難得美名㑹冦甫平而止七年冬遂内禪云大
抵名年既不應襲用前代又當是時多忌諱以是為難
合而古人已多穿鑿徵兆有自來矣至仁廟初始垂簾
儒臣迎合時事年號天聖為二人聖明道為日月故後
人咸祖述之至若元字謂神宗哲宗以元符元豐登遐
且本朝火徳不宜用水若治字又謂英廟治平不克久
凡十數義或出於宦官女子之常談爾
國朝故事諸王儀物視宰相張青絹傘畫繡鞍韉以親
事官呵哄而已政和三年春二月上出西郊幸普安寺
奠昭懷劉太后百官陪位上諡册罷還謁於瓊林苑御
寳津樓上垂簾百官歸或不知皆騎從大道由樓下過
燕越二王亦同途然百官往往不甚引避上訝之因申
嚴其分乃賜二王三接青羅傘七紫羅大掌扇二金鈒
花鞍若茶燎水罐凡儀物皆用塗金加異錦為鞍焉以
壯維城之固是後遂為故事蓋自政和三年始又故諸
王不施狨坐宣和末亦賜之
國朝帝女封號皆沿襲漢唐初封則有美號稱公主出
降則封某國公主兄弟又封某國長公主姑又封某國
大長公主祖姑則封兩國大長公主而皇族則稱某郡
主某縣主熈寕朝嘗議以乖義理然終不克改作政和
三年上又惡其不典咸欲追述號公主為帝嬴郡縣主
宜為宗嬴乃合於前代矣上曰此議雖近古特不合時
宜因諭大臣曰姬雖周姓後世亦以為婦人之美稱盖
不獨為姓也在我而已魯公於榻前忽力爭上愕然詢
其所以魯公謂臣乃姬姓也懼有嫌使小人得以議爾
上笑而不從乃降手詔引熈寧欲釐革而有司不克奉
承以至今日周稱王姬見於詩雅姬雖周姓考古立制
宜莫如周今帝天下而以主封臣可改公主為帝姬郡
主為宗姬縣主為族姬其稱大長者可並依舊為大長
帝姬仍以美名二字易其國號内兩國者以四字於是
魯公退而具書於時政記當是時執政者皆歎息魯公
傷弓故慮患之深也是後因又改郡縣君號為七等郡
君者為淑人碩人令人恭人縣君者室人安人孺人俄
又避太室人之目因又改曰宜人其制今猶存
唐有𢎞文集賢史館皆圖冊之府本朝草昧至熈寧始
大備乃直左昇龍門建秘書省聚書養賢其間并三者
皆在故號三館秘閣以盛大一時目之為木天也中更
天聖之後再立視舊亦甚偉而秘書省之西切鄰大慶
殿故於殿廊闢角門子以相通遇乘輿出必由正寢而
前則秘書省官自角門子入而班於大慶殿下迓車駕
起居及還内亦如之可謂清切矣以是諸學士多得由
角門子至大慶殿納凉於殿東偏世傳仁祖一日行從
大慶殿望見有醉人卧於殿陛間者左右亟將呵譴詢
之曰石學士也乃石曼卿神廟遽止之避從旁過政和
五年因建明堂有㫖徙秘書省出于外在宣徳門之東
亦古東觀𩔖云秘書省自政和末既徙於東觀之下宣
和中間始告落上因踵故事為幸之御手親持太祖皇
帝天翰一軸以賜三館語羣臣曰世但謂藝祖以神武
定天下且弗知天縱聖學筆札之如是也今付秘閣永
以為寳於是大臣近侍因得瞻拜太祖書札有𩔖顔字
多帶晩唐氣味時時作數行經子語又間有小詩三四
章皆雄偉豪傑駭動人耳目宛見萬乘風度往往跋云
鐵衣士書似仄微所遊戲翰墨也時因又賜閣下以小
李將軍唐明皇帝幸蜀圖一横軸吾立侍在班底睹之
胷中竊謂御府名丹青若顧陸曹展而下不翅數十百
今忽出此何不祥邪古人之於朝覲㑹同得觀其容儀
而知其咎休則是舉也厥有兆矣邈在炎陬而北望黄
雲書此疾首
天下曹務㒺不設張規條如秘書省號三館秘閣實育才
也獨不以吏事責故許置棊局然大内前後殿諸班衛
士宿直寓舍反亦得之蓋秘書省本優賢俊宿衛士則
慮其終日端閉俾不生他意此咸出祖宗之深㫖
祖宗時朝班燕㑹多襲用唐制樞宻使廼宦者為之也
其位叙甚卑故遇大燕則親王一人伴食于客省又燕
設則親王宗室率不坐以用倡故也國朝樞宻使乃儒
士為之實股肱大臣至神廟時謂用倡則君臣亦不合
禮始改為女童隊小兒隊於是樞宻使親王宗室皆得
列坐而預燕㑹矣
閤門官者有東上西上閤門使號横行班後改左右武
大夫然任上閤之職者則自稱知東上閤門知西上閤
門事又舊有通事舍人主贊喝後改宣贊舍人而閤門
宣赦書白麻舊制則皆為吟哦之聲政和間詔除去但
道勿吟焉至今尊用之
漢魏以來警夜之制不過五鼓蓋冬夏自酉戌至寅夘
斗杓之建盈縮終不過五辰故言甲夜至戊夜或言五
更而已然日入之後未至甲夜則又謂之昏刻至五更
已滿將曉之時則又有謂之至夜漏不盡刻國朝文徳
殿鐘鼓院於夜漏不盡刻既天未曉則但撾鼓六通而
無更㸃也故不知者乃謂禁中有六更吾頃政和戊戌
未得罪時曽侍祠於宣和殿深疑之近嘗備聞之
上元張燈天下止三夕都邑舊亦然後都邑獨五夜傳謂吴
越錢王来朝進錢若干買此兩夜因為故事非也盖乾徳
間蜀孟氏初降正當五年之春正月太祖以年豐時平使
士民縦樂詔開封増兩夜自是而始開寳末吴越國王始
來朝國朝上元莭燒燈盛扵前代為綵山峻極而對峙於
端門綵山故𨽻開封府儀曹及儀鸞司共主之崇寧後有
殿中省因又移𨽻殿中與天府同治焉大觀元年宋喬年
尹開封乃于綵山中間髙揭大牓金字書曰大觀與民同
樂萬夀綵山自是為故事隨年號而揭之葢自宋尹始
國朝之制立后建儲命相於是天子親御内東門小殿
召見翰林學士靣諭㫖意乃鎖院草制付外施行其他
除拜但廟堂僉議進呈事得允然後中書入署第使御
藥院内侍一員持中書署狀内降封出宣押當直學士
院鎖院竟乃以内降付之俾草制而已故相位有闕則
中外側耳聳聴一報供張小殿子必知天子御内殿者
廼命相矣太上自即位以來尢深考慎雖九禁至宻亦
不得預知獨自語學士以姓名而命之也及晩嵗雖倦
萬幾然毎命相猶自擇日在宣和殿親札其姓名於小
幅紙緘封垂于玉柱斧子上俾小璫持之𨗳駕於前自
内中出至小殿上見學士始啓封焉以姓名垂玉柱斧
子政與唐人金甌覆之何異
掖庭宫嬙嵗給帛多色綵爾遇支賜俸稍絹應生白者多
即一束十端必間有一端為紅生絹蓋忌其純白故也
此亦國朝太平一故事
國朝燕集賜臣僚花有三品生辰大燕遇大遼人使在
庭則内用絹帛花蓋示之以禮儉且祖宗舊程也春秋
二燕則用羅帛花為甚美麗至凡大禮後宫謝上元節
游春或幸金池瓊苑從臣皆扈蹕而隨車駕有小燕謂
之對御凡對御則用滴粉鏤金花極其珍靃矣又賜臣
僚燕花率從班品髙下莫不多寡有數至滴粉縷金花
為最則倍於常所頒此盛朝之故事云
政和初上始躬攬乾綱不欲付諸大臣因述藝祖故事御
馬親巡大内諸司務在奉宸庫古龍涎司中又至内後拱
宸門之左對後苑東門有一庫無名號但謂之苑東門庫乃
貯毒藥之所也外官一員共監之皆二廣川蜀每三嵗一貢
藥有七等野葛胡蔓皆預鴆乃在第三其上者鼻嗅之
立死於是親筆為詔取㑹到本庫稱自建隆以來不曾
有支遣此皆前代殺不廷之臣籍使臣果有不赦之罪
當明正典刑豈宜用此可罷其貢廢其庫將見在毒藥
焚棄瘞于逺郊仍表識之毋令牛畜犯焉嗚呼上聖至
仁大哉堯舜之用心也
國朝肆𤯝故事三省樞筦諸房吏分陳其應行事訂諸
官長粗以為當則宰輔於是共議於都堂而可否之事
目已定迨將上進御乃入熟降付翰林學士院命詞而
宣付外焉其約束之辭大致悉吏文也獨大觀戊子元
日受八寳大赦如罷重法地分宗室陞行省刑名寛黨
錮凡數十事以事體既重方朝廷彰明其不如吏文時
多出魯公之手故獨為國朝之盛舉唐制北門學士在
内朝廷樞宻使班遇天子夀節學士待制自從樞宻院
先啟建道場罷散花宴及壽節日則宰臣預命直省官
具帖子請學士待制赴尚書省錫宴齊筵故中外文武
百僚罔有不隷尚書省班屬御史臺者獨學士待制不
隷外省班自屬閤門號稱内朝官又曰西班官則儒者
清貴其為世之榮如此
始熈寧時親御飛白書玉堂之署四字以賜承㫖蘇易
簡及泰陵朝魯公亦為承㫖以其下一字犯厚陵御諱
因奏請苐摹玉堂二字牓於翰苑之正㕔且為儒林之榮
制曰可於是錫上牌燕近臣館閤畢集天子寵賚非常
有踰故事為一時之光華云
魯公為北門承㫖時翰苑偶獨員當元符末命召入内
東門草哲廟遺制既末發喪事在秘宻獨學士與宰執
而已於是知樞宻使曽布捧研以度魯公左丞叔父文
正公為磨墨宰臣章惇手自供筆而授公焉魯公後每
曰始覺儒臣之貴也
秘書省嵗曝書則有㑹號曰曝書㑹侍從皆集以爵為
位叙元豐中魯公為中書舍人叔父文正公為給事中
時青瑣班在紫微上文正公謂館閤曝書㑹非朝廷燕
設也願以兄弟為次遂坐魯公下是後成故事世以為
榮
國朝儀制天子御前殿則羣臣皆立奏事雖丞相亦然
後殿曰延和曰邇英二小殿乃有賜坐儀既坐則宣茶
又賜湯此客禮也延和之賜坐而茶湯者遇拜相正衙
㑹百官宣制纔罷則其人親抱白麻見天子於延和告
免禮畢召丞相陞殿是也邇英之賜坐而茶湯者講筵
官春秋入侍見天子坐而賜茶乃讀讀而後講講罷又
贊賜湯是也他皆不可得矣
樞宻院故事樞宻使在院延見賓客領武臣詞訟必以
親事官四人侍立仍置大鐵方尺二於領事案上盖國
初武臣皆百戰猛士至宻院多有所是非干請故為之
防㣲
宣和四年既開北邊度支異常於是内外大匱上心不
樂時王丞相既患失遂用一老胥謀始為免夫之制均
之天下免夫者謂燕山之役天下應出夫調今但令出
免夫錢而已御筆一行魯公為之垂涕一日為上言曰
今大臣非所以事陛下也陛下聖仁惠養元元澤及四
海矧前日之政但取地寳走商賈未嘗及農畞今大臣
於窮百姓口中斂飯碗以取用錢甚弗取也上亦悔亟
令改作聖㫖行下然無益矣自是作俑故動敷田畝因
習以為常不但祖宗朝盖崇觀政和之所無者是時天
下免夫所入凡六千二百餘萬緡朝廷樁以備緩急至
宣和七年春已用之止餘六百萬緡爾外二千二百餘
萬緡有司奏不知下落此黼宻以奉宴私者盖自啓北
征則省中創立一房號經撫房及告功黼遽奏請凡經
撫房文籍盡取焚之故不得稽考
國朝之制沿襲五季始時武臣皆不䘮其父母至仁廟
乃詔崇班以上持䘮供奉官以下不持䘮政和初方講
太平故事且亦順人情乃詔供奉官以下願持䘮者聴
當是時雅愜衆心小使臣往往䘮其父母者多矣不二
十年世變風移今罔睹不願持䘮者
　
　
　
　
　
　
　
　
　
　
　鐵圍山叢談卷一
欽定四庫全書
　鐵圍山叢談卷二　　　　　宋　蔡絛　撰
冠禮肇於古國初草昧未能行因循至政和講之焉是
時淵聖皇帝猶未入儲宫也初以皇長子而行冠於是
天子御文徳殿百僚在位命官行三加禮畢當廷命字
儀典特盛是日方樂作行事而日為之重輪也先是諸王
冠止於宫中行世俗之禮謂之上頭而已由是而後天
子諸子咸冠於外廷蓋自淵聖始
樂曲凡有謂之均謂之韻均也者宫徵商羽角合變徵
為之此七均也變徵或云殆始于周如戰國時燕太子
丹遣荆軻於易水之上作變徵之音是周已有之矣韻
也者凡調各有韻猶詩律有平仄之屬此韻也律吕隂陽
旋相為宫則凡八十有四是為八十四調然自魏晉後
至隋唐已有徵角二調之均韻矣孟軻氏亦言為我作
君臣相悦之樂蓋徵招角招是也疑春秋時徵角已亡
使不亡何特言剏作之哉唐開元時有若望瀛法曲者
傳于今實黄鐘之宫夫黄鐘之宫調是為黄鐘宫之均
韻可爾奏之乃么用中吕視黄鐘則為徵既無徵調之
正乃獨於黄鐘宫調間用中吕管方得見徵音之意而
已及政和間作燕樂求徵角調二均韻亦不可得有獨
以黄鐘宫調均韻中為曲而但以林鐘律率之是黄鐘
視林鐘為徵雖號徵調然自是黄鐘宫之均韻非獨有
黄鐘以林鐘為徵之均韻也此猶多方以求之稍近於
理自餘凡謂之徵角調是又在二者外甚繆悠矣然二
調之均韻幾千載竟不能得徵角其終云古之樂備八
音八音謂金石土革絲木匏竹土則陶也後世率不能
令其克諧至政和詔加討論焉乃作徵招角招而補八
音所闕者曰石曰陶曰匏三焉匏則加匏而為笙陶乃
塤也遂塤篪皆入用而石則以玉或石為響配故鐵方
響普奏之亦甚韶美謂之燕樂部八音盖自政和始
玉輅始作自唐髙宗由髙宗武后明皇及聖朝真宗皇
帝凡三至岱宗一至崧髙然行道揺頓仁廟晚患之詔
創為一輅及告成因幸開寳寺垂簾於寺門命有司按
行於通衢親視之焉新輅既先次引舊輅而舊輅輒有
聲如牛鳴不肯前衆力挽之堅不動而止仁廟未幾登
遐終不克御前新輅也其後神祖苦風眩每郊祀益惡
舊輅之不安又詔别創之乃更攷古制加嚴飭甚美新
輅既就天子未及御元豐八年之元日適大朝㑹有司
宿供張設輿輅儀物於大慶殿下新輅在焉遲明撤去
幕屋壞遂毁玉輅為之碎因殺傷儀鸞司士數十人未
幾神祖復登遐是後有司乃不敢易但進舊輅以奉至
尊靖康中議者將持五輅以遺金人然地逺不得聞厥
詳舊輅之能神不也獨書其所聞者
玉輅者乃商人之大輅古所謂黄屋左纛是也色本尚
黄蓋自隋暨唐譌而為青疑以謂玉色為青蒼此因循
繆爾政和間禮制局議改尚黄而上曰朕乗此輅郊而
天真為之見時青色也不可易以黄乃仍舊貫而有司
遂不敢更而玉輅尚青至今譌也
國朝故事天子誕節則宰臣率文武百僚班紫宸殿下
拜舞稱慶宰相獨登殿捧觴上天子萬壽禮畢賜百官
茶湯罷於是天子還内則宰臣夫人在内亦率執政夫
人以班福寜殿下拜而稱賀宰臣夫人獨登殿捧觴上
天子萬壽仍以紅羅鎖金鬚帕繫天子臂退復再拜遂
燕坐於殿廊之左此儒臣之至榮
國朝垂拱殿常朝班有定制故庭下皆著石位日月引
班則各有行綴首尾而趨就日位既謁必直身立俟本
班之班首先行因以次迤邐而去謂之卷班常朝官者
皆將相近臣與執事者而已故儀矩便習脱在外侍從
嘗為守帥因事過闕還朝若帶學士待制職名則便當
入綴本班然帥臣在外以尊大自慣乍入行綴又况清
禁嚴肅率多周章失次故在内從臣共指目之每曰此
下土官人又來也
大觀初魯公進師臣及後又第邊功賞無官可遷時當
宁意嚮有魚水之懽遂以玉帶賜之其錫乃所謂排方
玉帶也排方玉帶近乘輿所御於是魯公惶懼力辭不
能得因誦韓退之詩不知官髙卑玉帶懸金魚謂唐人
有此遂奏請改製為方圍帶而佩金魚焉弗惟不敢近
乘輿且諸親王佩玉魚亦有閒上始可之是後為故事
諸王佩玉魚乃裕陵朝所創
政和間魯公以師臣為建明堂使既考成因進呈面奏
曰臣禮位極人臣矣矧罔功詎宜賞也第羣下之勞日
覬覦不可用臣故絶其望願降㫖除臣外並次第推恩
上曰明堂古盛典由祖宗來暨神考究論弗及成今賴
卿力俾朕獲繼先志况為之使而澤不浹豈朝廷所以
待元老者哉卿其毋辭而魯公懇請不已上不得已於
公姑可之乃自招公輔共議所以賞魯公者即加陳魯
兩國公苦辭且謂若祖宗以來有是故事臣亦拜今既
創作茍受之即他日賞臣將何以為禮苐獨有王爵爾
此決不可是聖恩之隆異適所以禍臣且臣行年七十
願留以為贈也上察公之誠嘉嘆不已曰卿既如此容
朕做禮數蓋於是三辭恩數批答乃親筆褒諭天語甚
美而始俞焉兩國既許罷封上因賜魯公以三接青羅
繖塗金從物塗金鞍異錦韉馬前圍子二百人大略皆
親王禮儀獨無行扇耳魯公乃拜賜圍子者凡朝請使
但止於皇城門外蓋懼小人之疑謗時多公之得體也
至於兩國之封魯公謂所以榮先則不敢辭於是三代
暨小君皆蒙兩國之贈今遂為故事
崇政殿説書祖宗時有之崇寜中初除二人皆以𨼆逸
起蔡窰者以嫡子能讓其官與庶兄而不出用其學行
修飭召吕瓘者亦以髙節文學有盛名𨼆居弗仕數召
不起始起仍遂其性乃詔以方士服隨班朝謁入侍經
筵焉亦熈朝之盛舉者
大觀政和之間天下大治四方嚮風廣州泉南請建番
學髙麗亦遣士就上庠及其課養有成於是天子召而
廷試焉上因策之以洪範之義用武王訪箕子故事髙
麗蓋箕子國也一時稽古之盛蹈越漢唐矣昔我先人
魯公遭逢聖主立政造事以致康泰每區區其間有毛
滂澤民者有時名上一詞甚偉麗而驟得進用大觀中
有趙企企道者以長短句顯如曰滿懐離恨付與落花
嗁鳥人多稱道之遂用為顯官俾以應制㑹南丹納土
企道之詞曰聞道南丹風土美流出濺濺五溪水威儀
盡識漢君臣旌旗所指皆欣喜凱歌還歡聲載路一曲春
風裏又曰萬年觴傜人北面朝天子而魯公深佳之然
趙雅不樂以詞曲進公後不取焉政和初有江漢朝宗
者亦有聲獻魯公詞曰昇平無際慶八載相業君臣魚
水鎮撫風棱調燮精神合是聖朝房魏鳳山政好還被
畫轂朱輪催起按錦轡映玉帶金魚都人争指丹陛常
注意追念裕陵元佐今無幾綉袞香濃鼎槐風細榮耀
滿門朱紫四方且瞻師表盡道一䕫足矣運化筆又管
領年年烘春桃李時兩學盛謳播諸海内魯公喜為將
上進呈命之以官為大晟府製撰使遇祥瑞時時作為
歌曲焉又有晁次膺者先在韓師朴丞相中秋坐上作
聽琵琶詞為世所重又有一曲曰深院鎖春風悄無人
桃李自笑亦歌之遂入大晟亦為製撰時燕樂初成八
音告備因作徵招角招有曲名黄河清壽香明二者音
調極韶美次膺作一詞曰晴景初収風細細雲疎天淡
如洗檻外鳳凰雙闕葱葱佳氣朝罷香烟滿袖近臣報
天顔有喜夜來連得封章奏大河徹底清泚君王壽與
天齊馨香動上穹頻降嘉瑞大晟奏功六樂初調角徵
合殿春風乍轉萬花覆千官盡醉内家别勅重開宴未
央宫裏時天下無問邇遐小大雖偉男髫女皆争氣唱
之是時海宇晏清重譯向風屈膝請命天氣亦氤氲異
常朝野無事日惟講禮慶祥瑞可謂昇平極盛之際其
後上心弗戒羣璫用事自建儲後君臣多間伯氏因背
馳而大生異吾遂得罪幾死於是魯公束手有明哲之
歎矣蓋自七十嵗至八十徒旦夜流涕不已相繼開邊
小人為政以致顛覆惜哉可為痛心吾猶記歌次膺之
詞時政和太平追歎為好時節也故書其始末以示後
世云
大科始進文字有合則召試秘書省出六論題於九經
諸子百家七十史及其傳釋中為目而六論者以五通
為過焉以是學士大夫自非性天明洽筆陣豪異則不
能為之也頃聞夏英公就試過適天大風吹試卷去不
得所在因令重作亦得過是乃作物者故顯其記識華
邁之敏妙爾盖六論猶易世獨以不記出處為苦昔東
坡公同其季子由入省草試而坡不得一方對案長歎
且目子由解意把筆管一擣而以口吹之坡遂寤此乃
管子注也又二公將就御試共白厥父明允慮一有黜
落奈何明允曰我能使汝皆得之一和題一罵題可也
繇是二人果皆中噫久不獲見先達如此人物也
國朝科制恩牓號特奏名本録潦倒於塲屋以一命之
服而収天下士心爾亦時得遺才但患此曹多日暮塗
逺而罕砥厲者又凡在中末之叙得一文學助教之目
而已或應出仕蓋止許一任異時有援例力訴諸魯公
丐更一任魯公笑而謂之曰汝一任矣世至今遂以為
口實也國家初沿革五季故綱紐未大備而人患因循
至熈寜制度始張於是凡百以法令從事矣元豐時又
置一司􁀐令所葢欲凡一司局務成作一司局務之條
式也吾嘗白魯公切謂為治恐弗在是然自熈豐迄今
大扺八九十年而一司敕令終未成
政和甲午有吿人殺其父天府獄具矣祐陵與魯公深恥之
不欲洩苐命於獄賜盡焉當是時號治平萬國和洽君相日
憂勤以政化為念如此及後七八嵗忽有老父來府言我出
外久聞有人妄訴我子之殺其父者今不見我子何往懼
有司之枉殺我子也果若何於是天府大窘時魯公頓
以退閒而尹屬皆屢易而乾坤時寖入醉鄉矣遂廑得
不治信乎獄詞之不可不慎者故著之
古號百子帳者北之穹廬也今俗謂之氊帳神廟時慨
然有志於四方思欲平四方乃詔新作百子帳將頒諸
輔臣未就而泰陵繼之又弗及賜至太上崇寜間工人
告落於是魯公洎執政官始皆拜其制度之華盛焉為
本朝之一故事矣
汾晉之俗悍而悖當五代國初時號難攻取昔太祖皇
帝親征道過紫巖寺乃焚香自誓不殺一人晉人聞之
於是堅拒不降太祖亦不敢戮一人久之以盛夏諸軍
多洩疾遂班師後人或罪誓言之露機且不寤太祖所
以降下太原矣又汾晉所恃而為吾患者鄰援也當是
時驟得繼筠之捷因逐北班師之際遂盡徙忻代之民
於内地六百里一無人烟蓋使其大軍來則無餉單師
至必敗是太祖又已得太原烏在舉梃與刃而後言擊
滅之哉後太宗繼代因一舉圍破而天下始大一統
開寳初車駕親征偽漢引汾水灌太原城時屬盛夏藝
祖露臂跣足亦不裹頭手自持刀坐黄蓋下督兵吏運
土築堤以堰汾河城上望見矢石雨坌不避也水浸城
者餘數版而已又命水軍乘舟且焚譙門幾陷㑹班師
焉其後北人有使于偽漢者見水退而城始大圮而笑
曰南朝知壅水灌城之利不知灌而決之則無太原矣
人多其言
真廟時澶淵之役與敵講解後命輔弼各具上其備禦
䇿上曰朕求大臣計議因自為之畫付卿等可面授諸
將也大致以真定為本敵若犯河間則中山策應保塞
安肅擣虛而深入若犯中山則河間策應保塞安肅亦
擣虛而深入若犯真定中山䇿應河間保塞安肅悉擣
其虛分道而深入真定大軍勿輕動敵果長驅南來直
犯大名則河間中山皆擣其虛而真定大軍始徐躡其
後大名挫其鋭然後真定大軍悉力要擊之此真廟之
親為圖者甚悉又神祖朝益修武備邊防雖糗糒畢具
嵗必命中使就三帥監出亁糒新舊以相易且曝之焉
顧佗器仗又可知矣嗚呼累朝規模宏逺皆若是也及
後金人寒盟所謂大臣者皆阿諛後進而握兵柄主國
論議者又多宦人略不知前朝區處用心貽厥之謀但
茫然失措束手待斃遂終誤國家大計可傷也
西羌嘉勒久盗有古凉州地號青唐傳子棟戩死其子
苦弱羣下争强遂大患邊一曰人多零丁一曰青宜結
果莊而人多零丁最黠果莊其亞也元豐末神廟詔諸
將人多零丁俶擾王土既擅其國則彼用兵之際若旌
弢之屬豈無獨異其狀者宜募猛士如能殺之或生捕
得若有官雖白衣並拜觀察使不半載有禆將彭孫者
果臨陣躍入斬人多零丁以其首獻詔拜彭孫觀察使
於是果莊之勢孤未幾又生得屬元祐初也遂以其事
奏告裕陵焉擒果莊之功蓋多得一時名臣文士歌詠
因大流播然世獨不知斬人多零丁此青唐所以亡
李丞相士美在北門與吾同班綴嘗言將聘大遼赴其
花燕時遼主坐御床上後有烏熊皮蒙一物頗髙大久
而似疲則以身倚之意其如古設扆狀爾俄於烏皮間
時露一二人手足則㒺測其故也及日宴時熱乃見數
番小兒在其中李為吾言而每哂之吾即答曰此乃鮮
卑之舊俗如髙歡立孝武帝以黑氊覆七人以拜其上
而歡居其一殆亦𩔖是乎㒺然未識也太上在政和初
元時遣童貫以節度使副尚書鄭久中使遼人魯公時
責居在錢塘聞而宻止上則無及當是時上宻報魯公
則已有覘國之意矣北伐蓋自是而始俄其國亂有堇
龍兒者乘亂舉兵擊斬牛欄寨之禆將且函其首來於
是天意盛欲興師賴魯公力請而格時政和已六年矣
得浮沉逮宣和初事益迫魯公語洩為伯氏得而愬諸
上遂罷魯公相乃大鳩兵又將命元帥内外為大懼師
垂起而狂寇方臘者作連陷二浙數郡適方傾兵旅未
得殄平上心亦深悔此舉因而罷海上結約㑹童貫平
方寇既歸與王丞相黼生隙黼大懼既患失遂媚貫奮
當北伐事宣和四年夏不謀於衆兵乃遽起魯公時已
退休亟請對具為上言丐止不可未幾伯氏亦有宣撫
命於是魯公垂涕頓首上前曰臣不任北伐寜自甘閒
退今臣子行誠無以曉天下願陛下保全老臣上不聽
則曰臣請得以效括母又語伯氏吾將哭師也及後燕
山告功魯公以表賀上其末云臣慮終而不慮始知守
而不知通有靦初心徒欣盛烈上覽表將喜見顔色曰
太師能自直守如此因以肴核酒醴頒賚甚寵俾公慶
伯氏之歸也及後北方寒盟上為大懼宦者梁師成自
抱前後結約文牘於上前上顧師成曰北事之起佗人
皆誤我獨太師首尾道不是今至此莫須問佗否師成
迫上耳宻奏久之上遂黙然而止嗚呼使羣小人不阿
㒺則宗國豈至是故世但知魯公之不主北伐又或傳
公之詩有百年信誓之句但未得其始末故書其略他
盡見吾頃著北伐紀實二卷宣和嵗壬寅北伐事興夏
五月出師是日白虹貫日童貫行而牙旗折五月伯氏
繼之兵引去纔次夕所謂宣撫使認旗二為執旗者懐
而逃去皆不獲又二師既在雄州地大震已天闗地軸
出見於聽事上龜大如錢蛇猶朱漆相逐而行二師再
拜納諸大銀奩而置城北樓真武祠中翌日視之天闗
地軸俱死矣識者咸知其不祥
靖康末敵騎再侵闕下尼雅滿一軍始至河陽河陽守遁
去而河陽潰中原人多亡命者皆直大河而南走大河
皆可涉也敵逐北而追之皆若𨗳之而過河焉吾得於
避敵之親嘗者大河自古未始可涉獨後魏爾朱兆自
富平津亦涉度而襲淮大抵患在計臣之左謀而俾小
人因得歸之於時數寧不痛哉
南俗尚鬼狄武襄(青/)征儂智髙時大兵始出桂林之南
道旁偶一大廟人謂其廟甚神靈武襄遽為駐節而禱
之焉因祝曰勝負無以為據乃取百錢自持之且與神
約果克捷則投此期盡錢面也左右或諫止一儻不如
意恐沮師武襄不聴萬衆方聳視已揮手倐一擲則百
錢盡紅矣於是舉軍歡呼聲震林野武襄亦大喜顧左
右取百釘來即隨錢疎宻布地而釘帖之加諸青紗籠
束手自封焉曰茍凱歸當償謝神始贖取錢其後破崑
崙闗敗智髙平邕管及師還如言贖取錢與羣幕府士
大夫共視之乃兩面錢也詔封廟曰靈順吾道過時夢
甚異又得是事於其父老云熙寧十年交趾無故犯鄙
遂并陷欽廉邕三郡多殺人民係虜其子女朝廷為赫
怒出大師行討之時將遣内侍李憲行王舒公介甫力
争其不可乃止而介甫亦罷矣於是吳丞相充王岐公
珪皆以次當國命師郭宣徽逵而副以文臣趙卨征焉
合西北鋭旅暨江淮將士多至十餘萬輜重輸不在也
及入蠻境先鋒將苗履燕逵徑度富良江一擊散走其
賊衆擒偽太子佛牙將進破其國矣逵聞而怒亟追還
之欲斬二驍將於纛下賴卨救免因屯師於蠻地不戰
者六十餘日大為交人慢侮逵苐遜辭僅取其要領且
納賂得還報中原人不習水土加時熱疫大起於是十
萬大師瘴癘腹疾死者八九既上聞神廟大不樂命窮
治厥由久之乃得吳丞相與逵書劄曰安南事宜以經
久省便為佳蓋逵承望丞相風指因致坐斃事未竟㑹
吳丞相以疾薨於位得不治其後幾三十年當大觀之
初吳丞相之二孫曰儲曰侔者以同妖人張懷素有異
謀皆論死一時識者咸謂安南之役天之所報云嗚呼
執事之人主國家謀議者可不慎哉可不戒哉
章丞相(惇/)性豪邁頗傲物在相位數以道服接賓客自
八座而下多不平之然獨見魯公則不而魯公時在翰
苑為承㫖亦自負章之不能以氣陵公也一日詣丞相
府故事宰執出政事堂歸第有賔吏白侍從官在客次
而大臣者皆捨轡即不還家徑從斷事所而下以延客
及是章丞相反不揖客行入舍褫其公裳特易以道服
而後出魯公方趨上適遽見之則亟索去於是章丞相
作慙灼然而語公曰是必以衣服故得罪矣然願少留
公曰某待罪禁林實天子私人非公僚佐藉令微顧不
辱公乎遂起欲行去章以手接公目使留致懇到㑹薦
湯而從者以騎至故公得拂袖因卧家具章白其事且
以辱朝廷而待罪焉哲廟攬公深多公之得體亟詔釋
之因有㫖宰臣章惇贖銅七斤仍命立法以戒後來自
是魯公終章丞相之在相位而不以私見也噫前朝侍
從臣卓爾風立廼如此後來罕見之
元祐末宣仁髙后崩是嵗即改元紹聖哲廟既親政首
拜章丞相惇右僕射故事拜相遣御藥院内侍一員齎
詔宣押赴闕章丞相後見魯公宣詔事因曰大有破除
也蓋前朝召大臣如齎詔内侍遇所歴郡縣凡土産名
物大臣必以書遺之號書送者次第至闕乃止獨章丞
相能知此故事故也其後魯公自錢塘復太師被召上
曰御藥院皆老班懼溷擾卿特選命四方館使童使敏
此朕親信俾賫詔仍以御筆手書十幅來意魯公不得
力辭時公遂遵書送故事亦稍厭勞費笑謂吾曰賴吾
章丞相語尚有此後人疑不復知前輩故事矣
上清儲祥宫者乃太宗出藩邸時藝祖所錫予而建也
中遭焚神廟時召方士募人將成之未就及宣仁髙后
垂簾乃損其服御而考落焉因召東坡公為之記而哲
廟自為書其額後泰陵親政元祐用事臣得罪遂毁其
碑又改命魯公政更其辭魯公時為翰林學士承㫖也
於是天子俾置局於宫中上璫數人共主其事號諸司
者凡三日一赴局則供張甚盛肴核備水陸陳列諸香
藥珍物公食輙書丹於石者數十字則上必有御香龍
涎上尊椽燭珍瑰隨錫以歸凡百餘日碑成既出而金
填其字人因爭取之一本售五千焉得數百本分賜羣
臣餘詔藏之禁中吾嘗讀歐陽文忠公集見其為學士
時抄國史仁廟命賜黄封酒鳳團茶等役入二府猶賜
不絶國家待遇儒臣𩔖如此
大觀之前吾竹馬嵗與羣兒戲適道文太師韓侍中語
纔一吐則翁姥長者輩必變色以戒曰小後生不得亂
道當是時去二公薨已數十年猶凜凜然尊嚴使人尚
敬之若神豈非朝廷崇養其望至是蓋不若是無以表
天下一其信從者其祖宗之深慮也及後所謂大臣國
事既不克自重時吾已識事矣則但覩朝野日驚仇黨
更相反覆於是士大夫進退之間與驅馬牛不異至使
優兒街子動得以指訕之曾不足以備緩急私竊謂體
貌重輕而然乎
宰相堂食必一吏味味呼其名聽索而後供此禮舊矣
獨菜羮以其音頗𩔖魯公姓諱故回避而曰羮菜至今
為故事
國朝禮大臣故事亦與唐五季相踵宰相遇誕日必差
官具口宣押賜禮物其中有塗金鑴花銀盆四此盛禮
也獨文潞公自慶厯八年入拜厥後至紹聖嵗丁丑凡五
十年所謂間鍍鈒花銀盆固在遇其慶誕必羅列百數
於座右以侈君賜當時衣冠傳以為盛事
國朝之制待制中書舍人以上皆座狨雜學士以上遇
禁烟節至清明日則賜新火往往謂之快行家者昧爽
多就執政侍從之門茶肆民舍取火爇燭執之以燒纔
未及寸殊有懽也吾家隆盛時出則聯騎列十三狨座
遇清明得新火者九枝門户被天遇殊絶政和初至尊
始踵唐徳宗呼陸贄為陸九故事目伯氏曰蔡六是後
兄弟盡蒙用家人禮而以行次呼至於嬪嬙宦寺亦從
天子稱之以為常也目仲兄則曰十哥季兄則曰十一
吾亦荷上聖呼之為十三而内人又皆見謂蔡家讀書
底嗚呼無以報稱且奈何
宣和嵗己亥夏都邑大水莫知所由來嚮非城西索水
之北有新築堤初架水之通宫苑者偶横阻得且止則
此一夕灌城悉為魚鼈矣時給事中許翰崧老語魯公
頃熒惑入天江有謝中美者謂後三年都邑必大水今
驗矣魯公因語吾使訪其人且久一日原廟屬行香吾
適待罪從班而待制綴行政在百寮前略相近有左司
郎官李璆西美儳進吾後謂吾曰曩求謝中美不得此其
人也吾頷之班退亟邀謝中美歸舍焉當是時世事亦
可慮狂妄每私憂過計得見中美喜因共商確天官事
中美自謂由唐以來治天官六世矣六世外不可得而
推其家學大抵本太史公天官書而占以洪範太史公
天官書者譬世六經視他天文猶百家耳欵叩中美中
美曰佗占𩔖不足道獨大觀四年彗星逆行從閤道入
紫宫再歸帝座此可畏者吾問占驗果若何則曰彷彿
漢中平末也即呼主書吏開櫃取東漢志來因共視之
見殺宦者易𢎞農而獻帝流離事吾大駭懼中美則以
手摩拂書冊而言不必盡然要槩似之又問其期曰壬
寅時辛丑春也吾更汗懾及壬寅不騐則曰當在乙巳
後乙巳遂騐云又當癸夘嵗時中美監染院罷詣部授
資州一旦之任執手言別曰願公自愛天下將亂矣獨
蜀中良後堪足終我之殘齡焉未幾金人果寒盟有詔
内禪靖康初兵民殺内侍其後兩宫北狩僣偽出天下
亂於是新天子中興江左四川獨帖泰當中興睢陽時
許翰崧老者適拜副樞而吾貶萬里外聞之謂翰必能
薦召中美為中興用矣吾嘗有所聞中興之八載有劉
公寳學子羽來自川陜佐宣撫使得罪吾與同處愽白
始能道中美既罷資州厥後死矣亟問其子弟劉公曰
無兒其書亦不傳焉今世略得其緒餘者獨襄陵許翰
崧老次其粗則吾也惜哉崇寧間九重一夕有偷兒入
内中由寢殿北過後殿西南歴諸嬪御閤又南直崇恩
太后宫而出迨曉覺之有司罔測時魯公當國曰可捕
治搭材士儀鸞司有逃逸者乎有司曰是夕儀鸞司獨
單和者逃魯公亟捕單和來凡三日得於雍邱自肩至
踵皆金器也鞫得其由蓋和善飛梯為儀鸞司第一手
嘗經入禁闥供奉頗知曲折是夕用繩繫横木號軟梯
孟翊有古學而精於易魯公重之用為學官嘗謂公言
本朝火徳應中㣲有再受命之象宜更年號官名一變
世事以厭當之不然期將近不可忽魯公聞而不樂屢
止俾勿狂三年夏五月天子視朔於文德殿百寮班欲
退翊於羣班中出一軸所畫卦象赤白解釋如平時言
以笏張圖内唐突以獻上亦不樂編管逺方而翊死明
年夏彗星出改元政和時事稍稍更易當是時人疑為
翊之言頻騐其後十七年金人始寒盟十八年廼有中
興事
太上皇帝端邸時多徵兆心獨自負一日呼直省官者
謂之曰汝於大相國寺遲其開寺時持我命八字往即
諸卦肆徧問以吉凶來苐言汝命勿謂我也直省官如
言至歴就諸肆問禍福大抵常談盡不合末見一人窮
悴藍縷坐諸肆後試訪曰浙人陳彦也直省官笑之黽
勉又出年命以示彥彥曰必非汝命此天子命也直省
官大駭狼狽走歸不敢洩翌日還白端王王黙黙因又
戒飭汝遲開寺宜再一往見苐言我命不必更𨼆於是
直省官乃復見彥具為彥言彥復咨嗟久之即藉語顧
其省官曰汝歸可白王王天子也願自愛踰年太上皇
即位彥亦遭遇後官至節度使
隂陽家流窮五行術數不為妄至一切聽之反棄夫人
事斯誤矣是以古之人行道而委命不敢用億中以為
信也先魯公生慶厯之丁亥其月當壬寅日當壬辰時
為辛亥在昔幼時言命者或不多取之能道位極人臣
則不過三數及逢時遇主君臣相魚水而後操術者人
人争談格局之髙推富貴之由徒足發賢者之一笑爾
大觀初改元嵗復丁亥東都順天門内有鄭氏者貨粉
於市家頗贍給俗號鄭粉家偶以正月五日亥時生一
子焉嵗月日時適與魯公合於是其家大喜極意撫愛
謂且必貴時人亦為之傾聳長則恣聴其所欲為鬬雞
走犬一切不禁也迨年十有八當春末攜妓多從浮浪
人躍大馬游金明自苑中歸上下悉大醉矣馬忽駭入
波水中浸而死蜀人謝石宣和嵗壬寅到輦下以術得
名善相字使人書一字即知人之用意以卜吉凶其應
如響遂得榮顯時宣和七年亟求歸臨別語吾曰石受
恩者至今以武弁獲美官猶錦衣念無以報公徳惟有
相字之術誠無人獨可以傳公公其受之時吾得罪併
蹇自揣決不能慎口誨果更資以吉凶他術是益取禍
故謝之不肯聴石石又語吾曰自是天下其亂矣獨蜀
猶上在二十年外則不知也是時與公期蜀中相見吾
更黙不敢答未幾流貶俄中原傾覆後二十有一年吾
在鐵城因故人有帥成都者得寓書遂與石通寒温則
二十年外期相見者如是乎然巧發奇中殊有懽故特
疏其二三事於後始石居市邸人有失金帶者書一庚
字以問石石曰汝有所失乎必金帶也然我知其人三
日内使出果如期出魯公知而召之焉書一公字石曰
公師位極人臣福壽若此必問所聞吉凶但表某㣲術
者公師當少年時嘗更名爾魯公笑而頷之吾最晚生
蓋不知此然雖伯氏樞府為長且亦不知也太上皇聞
而宻異之嘗為書一朝字命示之石曰此非人臣也我
見其人則言事詢何自知石曰大家天寜節以十月十
日生此朝字十月十日也豈非至尊乎上喜乃召見石
有問輒中且令中官索東宫書一字來乃以太字進又
問石石曰此天子也左右為大懼上詢謂何石曰太字
㸃㣲横此必太子也他日移置諸上豈非天字邪上以
金帶賜之後聞石敗官在成都時國步適艱難詔天下
科舉分路𩔖試而四川諸子萃於錦城石曰我能知蜀
中魁也且亦知試題時諸儒生之好事者衆醵金錢若
干俾石書所試題又書上七人科第名氏共緘識之及
榜出取所書開示無一不騐大凡石能道人胸腹間意
所以求望與人決禍福吉凶加勸戒以道理縱横罔測
今嵗益久矣不知其存亡
元豐末叔父文正知貢舉時以開寳寺為試塲方考一
夕寺火大發魯公以待制為天府尹夜率有司趨拯焉
寺屋既雄壯而人力有不能施穴寺廡大牆而後文正
公始得出試官與執事者多焚而死於是都人上下唱
言燒得狀元焦及再命試其殿魁果焦蹈也政和末王
安中驟遷中書舍人往謝鄭丞相居中謂曰君作紫㣲
舍人首草者何人詞邪安中答適一番官誥命爾鄭丞
相曰若爾君必入政府居中聞前輩言入紫㣲為舍人
首草番官誥詞者號利市必預政柄居中當時亦是蓋
數已騐君其入二府乎後果然
昔江南李重光染帛多為天水碧天水國姓也當是時
藝祖方受命言天水碧者世謂逼迫之兆未幾王師果
下建鄴及政和之末復為天水碧時争襲慕江南風流
然吾心獨甚惡之未幾金人寒盟豈亦逼迫之兆乎
政和以後道家者流始盛羽士因援江南故事林靈素
等多賜號金門羽客道士居士者必錫以塗金銀牌上
有天篆咸使佩之以為外飾被異寵又得金牌焉及後
女真入國羣帥長皆佩金銀牌為兵號始悟前兆何不
祥云
洛陽古都素號多怪宣和間忽有異物如人而黑遇暮
夜輒出犯人相傳謂掠食人家小兒且喜嚙人也於是
家家扶杖待之雖盛暑不敢啓戸出寢號曰黑漢由是
亦多有偷姦詐而為非者踰嵗乃止此五行志所謂黑
眚者也不數年金人寒盟遂侵中國兩都皆覆靖康改
元春正月金騎始入侵王黼乃得罪取道由咸平縣時
不欲殺大臣而若使敵殘之者及中興之後偽楚張邦
昌先黜居長沙後以罪賜自盡焉黼死於輔故村邦昌
死於平楚門下官舍
偽楚張邦昌始位中書舍人夢乗太上輦擁儀從出兩
山間居輦上回視見二馬逐其後能記其毛色也後自
燕山來受金封冊乃藉乘輿服御回顧二馬則如夢偽
齊劉豫者為小官時夢至闕里拜仲尼仲尼輒答其拜
又嘗夢拜釋氏為之起因獨自負遂果於僣然二者皆
不克終也如夢兆肹蠁世或有之至吉凶則由乎人是
以君子獨能守其正而獲其庥矣此昔人所以不貴乎
徵夢吾得邦昌之二姪豫之鄉人王寺丞忠臣云
　
　
　
　
　
　
　
　鐵圍山叢談卷二
欽定四庫全書
　鐵圍山叢談卷三　　　　　宋　蔡絛　撰
趙安定王(普/)佐藝祖以揖讓得天下平僭亂大一統當
其為相時每朝廷遇一大事定大議纔歸第則亟閉户
自啟一篋取一書而讀之有終日者雖其家人莫測也
及翌旦出則是事必決矣用是為常故世議疑有若子
房邂逅黄石公事必得異書焉及後王薨家人始得開
其篋而見之則論語二十卷
江南徐鉉歸朝後坐事出陜右栁開時為州刺史開性
豪横稍不禮鉉一日太宗聞開喜生膾人肝且多不法
謂尚仍五季亂習怒甚命鄭文寳將漕陜部因以治開
罪得此大懼知文寳素師事鉉也迨文寳垂至遂求於
鉉焉鉉曰彼昔為鉉門弟子然時異事背不能必其心
如何敢力辭也而開再拜曰先生但賜之一言足矣毋
恤其聽鉉始諾之頃文寳以其徒持獄具來首不見開
即屏從者步趨入巷詣鉉居以來覲鉉立於庭下鉉徐
出座上文寳拜竟陞自西階通温凊復降鉉乃邀文寳
上立談道舊者久之且戒文寳以持節之重而鉉閒慢
廢後勿復來也文寳方力詢其所欲鉉但曰栁開甚相
畏爾文寳黙出則其事立散始吾待罪輦下時於士大
夫間得此而為􁒍後又見陜右二三賢者猶能道其事
噫將歴二百年矣前輩敦尚義風凜凜如許是宜不泯
矣
張端公伯玉仁廟朝人也名重當時號張百杯又曰張
百篇言一飲酒百杯一咏詩百篇故也有士人頗强記
自負飲酒世無雙廼求朝士之有聲價者藉其書牘與
先容一旦持謁張張得函啓緘喜曰君果多聞邪又能
敵吾飲吾老矣久無對不意君之肯辱吾也遂命酒共
酌三十餘杯士人者雄辯益風生而略不為動俄辭以
醉張笑之曰果可人然量止此乎老夫當為君獨飲矣
遂自數十舉始以手指其室中四櫃書曰吾衰病不如
昔今所能記憶者獨在是君試自探一卷來吾為子誦
焉士人曰諾即櫃中取視之偶儀禮也以白張張又使
士人君宜自舉其首士人如其言張乃琅然誦且如流
士人於是始駭服再拜端公真竒人也
龎丞相(籍/)以使相判太原時司馬温公適倅并州一日
被檄巡邊温公因便宜命諸將築堡於窮鄙而不以聞
遂致西羌敗我師破其堡殺一副將焉朝廷深訝龎公
擅興而詰責不已龎公既素重温公之賢終略弗自言
久之遂落使相以觀文殿學士罷歸然龎公益黙不一
語温公用是免嗚呼龎公其真宰相上接古人千載之
風矣
鄭尚明昴老先生也魯公甚聽愛坐漏吾狂妄語獲戾
竟老死鄉井頃為吾言昔昭陵在位已三十餘載時未
有繼嗣而司馬温公為并州通判乃上書力言之朝廷
不罪也又温成張后當盛寵其叔父堯佐一日除節度
宣徽景靈使而包孝肅公為中司擊焉其白簡苦刻駭
人不忍聞而昭陵容之也是以仁廟實録史臣獨載温
公書暨孝肅三章甚備故都邑諺謂人之不正者曰汝
司馬家邪目人之有玷缺者必曰有包彈矣包彈之語
遂布天下人臣立節要使後世著聞若此始近諫諍之
風吾志吾老先生語而後每書諸紳也
仁廟至和初暴得疾時皇嗣未建中外大恐及既康復
小大交章而仁廟嘅然寤大臣於是共白天子以韓魏
公厚重可屬大事請召之除樞宻使未幾富丞相丁内
艱魏公乃進獨當國因力請建立於是制詔以英宗自
團練使為皇子封鉅鹿郡公幾年仁廟登遐英宗即位
日以悲傷得疾國步方艱萬幾懼曠而慈聖光獻曹后
因垂簾視政久之魏公度上疾瘳矣時旱甚乃援故事
請天子以素仗出禱雨當是時都人争矚目懽呼大慰
中外望魏公遂得藉是執奏丐歸政天子后許矣未堅
也一旦魏公袖詔書簾前曰皇太后聖徳光大頃許復
辟今書詔在是請付外施行后未及答即顧左右曰撤
簾后乃還宫時鄭公方為樞宻班繼執政而上將奏事
則見簾已捲天子獨當宁殿上矣既下而怒魏公曰非
敢外富公也懼不合則歸政未有期其後熈寜中魏公
薨於鄉郡而鄭公不弔祭識者以為盛徳之歉
王舒公介甫𬒳遇神廟方眷仗至深忽一旦為人發其
私書者介甫慙於是丐罷累表不待報徑出東水門中
使宣押不復還矣神廟大不樂遂復聽其去然重其操
節且約再詔期當是時既出挈其家且登舟而元澤為
從者誤破其頮面瓦盆因復命市之則亦一瓦盆也其
父子無嗜欲自奉質素如此與段文昌金蓮華濯足大
異矣吾得之於魯公
王舒公介甫熙寜末復坐政事堂每語叔父文正公曰
天不生才且奈何是孰可繼吾執國柄者乎乃舉手作
屈指狀數之曰獨兒子也蓋獨元澤因下一指又曰次
賢也又下一指即又曰賢兄如何謂魯公則又下一指
沉吟者久之始再曰吉甫如何且作一人遂更下一指
則曰無矣當是時元澤未病吉甫則已隙云及魯公久
位鼎台厭機務勞自政和後葢數悔歎亦患才難網羅
者未盡善常曰相門出相我閱人多矣罔敢不力且畧
無可繼我者天下事將奈何既莫能為之計至叩方士
王老志苦求人物老志因舉二人皆宰相也李森李彌
遜公大喜於是亟召用又不慰公意是後日掣其肘竟
付仗失當俄羣小大用事公益志弗伸而淪胥矣此吾
備聆公語目其事亦傷哉
魯公號知人每語其人修短大略多騐大觀初有詣都
省投牒訴改官者魯公召上聽事所曰改官匪難當別
有驟進用徑入侍從行綴矣然反覆不常惟畏慎作摸
稜態過當卒致身輔相吾笑之而魯公不以為憾廼偽
楚也
魯公以崇寧五年罷相印歸時國柄獨劉公路逵主之
逵為中書侍郎故也未幾魯公復相而逵被黜時堂中
諸吏咸祖于門逵曰諸君何患逵年未五十太師六十
嵗人矣俄而逵物故魯公復相每嘆息常訓吾曰逵白
骨已久而我猶享榮禄人之用心宜不當爾可不戒哉
吕司空公著生重牙亦異常人也當元祐平章軍國重
事時魯公以待制從外鎮罷召過闕吕司空邀魯公詣
東府列諸子侍其右而謂魯公曰蔡君公著閱人多矣
無如蔡君者則以手自撫其座曰君他日必據此座願
以子孫託也魯公後每謂吾言惜以黨錮事媿不能力
副其意者吾且謂人之不知也及在愽白一日吕公之
孫切問來因為道是而切問曰頃魯公居從班時祭司
空公文蓋備之矣於是相與得申其契好噫前輩識鑒
𩔖多如此
魯公宇量過古人世所共悉也元符初上已錫輔臣侍
從燕故事公裳簮御花早集竟時有㫖宣侍臣以新龍
舟而龍舟既就岸於是侍臣以次登舟焉至魯公適前
而龍舟忽逺開去勢大且不可泊魯公遂墜於金明池
萬衆喧駭卒呼召善泅者未及用而魯公自出水得浮
木而凴之矣宛若神助既得濟岸入次舍方一身淋漓
蔣公頴叔之竒唁公曰元長幸免瀟湘之役魯公顔色
不變猶拍手大笑答曰幾同洛浦之游一時服公之偉
度也公時為翰林學士承㫖蔣時為翰林學士云
魯公拜維垣親客來賀公畧無徳色且笑語猶常時因
語客曰某仕宦也久皆悉之矣今位極人臣則亦可人
所謂骰子選爾人間榮辱顧何足算骰子選者蓋自公
始為太廟齋郎登上第調錢塘縣尉綿歴内外而後進
太師也足見公大度
頃客為吾言靖康末有避亂於順昌山中者深入得茅
舍主人風神甚逺即之語士君子也怪而問曰諸君何
事挈孥能至是邪因語之故主人曰亂何自而起乎衆
争為言於是主人者嗟惻久之曰我父乃仁宗朝人也
自嘉祐末既卜是居因不復出以我所聞但知有熙寜
號他則未嘗知今為幾何年矣客又告以本朝傳叙紀
年次第主人但頷而留數日伺知兵寧乃出山散去吾
聞客言胸次為豁如者經夕且此中主人定不知世間
有熙豐元祐是非矣嘗謂吾之罪咎深有媿乎士大夫
然士大夫者似亦媿我山中主人因作順昌山中主人
説
大觀末魯公責宫祠歸浙右吾侍公舟行一日過新開
湖睹漁艇往還上下魯公命吾呼得艇來戲售魚可二
十鬣小大又弗齊問其直曰三十錢也吾使左右如數
以錢畀之焉去來未幾忽遥見槳艇甚急飛趂大舟矣
吾與公咸愕然謂此必得大魚乎將喜而復來邪頃已
及則曰始貨爾魚約三十錢也今乃多其一用是來歸
爾魯公笑而却之再三不可竟還一錢而後去魯公喜
吾時十四矣白魯公此豈非𨼆者邪公曰江湖間人不
近市㕓者𩔖如此吾每以思之今人被朱紫多道先王
法言號士君子又從騶哄坐堂上曰貴人及一觸利害
校秋毫則其所守未必能盡附新開湖漁人也故書
劉尚書(賡/)法家也崇寜間為大司寇一日來詣東府見
魯公公時在便坐與魏先生漢津對因延劉尚書弛公
裳即燕坐焉劉公立不肯就位責魯公曰司空僕射實
百僚之儀表也奈何與黥卒坐對賡切不取願退魯公
大笑亟揖漢津曰先生可歸矣自是劉公不敢與漢津
並見漢津鑄九鼎作大晟上甚禮聽之當是時侍從之
臣猶彊正而宰輔之上能涵容風俗如此乎此吾親見
也林中書彥振(攄/)氣宇軒昂有王陵之少戅罷政事去
不得意寓揚州䘮其偶久之忽於几筵坐上時時見形
飲食言語如平生狀仍決責奴婢甚苦彦振徐察非是
乃㣲伺其蹤則掘地得大穴破之羅捕六七老狐中一
狐尤耄而白且解人語言向彦振求哀曰幸毋見殺必
厚報彦振弗顧悉命殺之迄無他及宣和嵗庚子魯公
以弗合罷而北征將興上積聞攄殺狐并使遼二事乃
召之守北門將付以北伐事為黼沮罷遂落節鉞而歸
使遼者始聖㫖與遼人聘問往來遼使至我則閤門吏
必詣都亭驛俾使習其儀翌日乃引見懼彼鄙不能乎
朝故也及我使至彼則亦有閤門吏來但説儀而已不
必習而見攄時奉使至遼而遼主見使来則必欲令我
亦習其儀也攄不從因力强不可於是大怒絶不與飲
食我雖汲亦為彼以不潔汙其井一旦又出兵刃擁攄
出從者泣攄亦不為動既出即郊野乃示攄以虎圏命
觀虎而已且謂何如攄嗔目視之曰此特吾南朝之狗
爾何足畏人遼主至是亦聞之氣沮攄竟不屈還
蔣八座(猷/)賢者也嘗為中司有端直聲政和初上賚魯
公以女樂二八蔣公曰唐李晟馬燧用武夫要寵私晉
魏綘實陪卿以和戎得金石今公出大儒蓋自周公制
禮作樂方致太平不應下同此輩宜塞其漸願公力辭
焉魯公大喜之然不克用及政和末伯氏既連姻戚里
後大闢第開和路作複道以通宫禁蔣時與吾俱在書
局數大蹙額而唁吾曰約之奈何公家而吾言不克用
徒以狂妄幾死而已禍亂後痛始定每懷蔣八座語君
子哉
　鐵圍山叢談卷三
欽定四庫全書
　鐵圍山叢談卷四　　　　　宋　蔡絛　撰
范元實温吾所畏友然不䕶細行吾以時士議勉之元
實怒曰我不解今時士大夫不使人明目張膽直道而
行率要作匿情詭行似王莽日事沽弔是誰倡此豈世
美事邪吾每首肯焉又嘗與吾論時勢及開元天寳之
末流元實曰不然天寳之勢土崩瓦解異乎今日魚爛
也時魯公亦痛悔一日喟然而嘆數謂吾曰今復得陳
瓘劉器之來意若可救藥乎吾語元實元實大喜語吾
曰公之大人有此心豈獨海内乃公之福苐恐難得好
湯使多嚥不下爾元實亟持其書報二公而二公是嵗
皆下世元實亦為其寵妾紅鸞所困俄得傷寒不數日
殂可傷哉書此俾世知時不乏人
伯父君謨號美鬚髯仁宗一日屬清閒之燕偶顧問曰
卿髯甚美長夜覆之於衾下乎將寘之於外乎君謨無
以對歸舍暮就寢思聖語以髯寘之外悉不安遂一夕
不能寢蓋無心與有意相去適有間凡事如此童貫彪
形燕頷亦略有髭瞻視炯炯頗不類宦人項下一片皮
骨如鐵王黼美風姿極便僻面如傅粉然鬢髪與目中
精色盡金黄張口能自納其拳大抵皆人妖也吾識黼
於未得志時魯公獨忽之後常有媿色於吾黼始因何
丞相(執中/)進後改事鄭丞相(居中/)然黼首恃奥援父事
宦者梁師成蓋已不能遏
翟參政公巽(汝文/)有文名對人辭語華暢雖談笑歴歴
皆可聽然不妄吐也政和間為給事中每見殿廷宣贊
稱不要拜上殿祗候必咄咄曰不要拜此何等語旁問
之君俾為何言乎公巽曰宜贊有㫖勿拜時蔡安世毋
靖陳應賢邦光同在門下外省安世位公巽之上而應
賢坐其下每相與談論二人必交闢之一日辭屈於是
歎曰嗟乎遂厄於陳蔡之間
范温元實議論卓爾過人當宣和初嘗為吾言孫皓曰
昔與汝為鄰今與汝為臣勸汝一杯酒令汝壽萬春武
帝悔之及陳後主上隋文帝詩曰日月光天徳山河壯
帝居太平無以報願上登封書且一種降王就中後主
真駑才
外兄徐若谷字應叟賢徳君子也常以吾清濁太分是
非太明為戒常論古人若阮嗣宗口不臧否人物固為
長者至於對人作青白眼則更甚於臧否吾服其語
鹿谿生黄沇欽人也從學陳瑩中黄魯直文字固不凡
與吾譚經每歎今時為春秋者不採聖人之志但計數
其後逐傳則論魯三桓鄭七穆窮經則㑹計書甲子者
若干書侵書戰者為幾皆由漢二劉唐武平一啓其端
是猶世愚者皆學佛而誦金剛經纂吾未曉迫問之則
曰有一十三恒河沙三十八何以故
國朝實録諸史凡書事皆備春秋之義𨼆而顯若至貴
者以不善終則多曰無疾而崩大臣親王則曰暴卒或
云暴疾卒以卒者如李縠是也暴疾卒如魏王徳昭是
也大凡前書不若後書前書猶庶至後書生紛競更易
則益濶疎難取信也
江漢字朝宗有宋史學惜乎猥以長短句辱其名也嘗
與吾論史家流學當取古人用意處便見調度太史公
曰投機之會間不容尠忽班孟堅曰投機之㑹間不容
髪至宋景文又曰投機之㑹間不容穟
王性之銍博洽士也嘗語吾宋景文公作唐書尚才語
遂多易前人之言非不佳也至若張漢陽傳前史載武
后問狄仁傑朕欲得一好漢顧是語雖不文寧不見當
時吐辭有英氣耶景文則易之曰安得一奇士用之此
固雅馴矣然失其所謂英氣者吾不能答
王元澤奉詔修三經義時王丞相(介甫/)為之提舉蓋以
相臣之重所以假命於其子也吾後見魯公與文正公
二父相與談往事則每云詩書蓋出元澤暨諸門弟子
手至若周禮新義實丞相親為之筆削者及政和時有
司上言天府所籍吳氏資居檢校庫而吳氏者王丞相
之姻家也且多有王丞相文書於是朝廷悉命藏諸秘
閣用是吾得見之周禮新義筆跡猶斜風細雨誠(介甫/)
親書而後知二父之談信
歌者袁綯乃天寳之李龜年也宣政間供奉九重嘗為
吾言東坡公昔與客游金山適中秋夕天宇四垂一碧
無際加江流澒漫俄月色如晝遂共登金山山頂之妙
髙臺命綯歌其水調歌頭曰明月幾時有把酒問青天
歌罷坡為起舞而顧問曰此便是神仙矣吾謂文章人
物誠千載一時後世安所得乎
五季文章趣卑陋甚矣然當時諸僭偽其國頗亦有人
吾頃遊博白之燕石山號普光禪寺者為屋數椽而已
其山迥絶洞穴怪奇得一碑乃偽漢時人為寺紀物喜
其兩語曰蔬足果足松寒水寒
熙寧初王丞相(介甫/)既當軸處中而神廟方然一切委
聽號令驟出但於人情適有所離合於是故臣名士往
往力陳其不可且多被黜降後來者乃寖結其舌矣當
是時以君相之威權而不能有所帖服者獨一教坊使
丁仙現爾丁仙現時俗但呼之曰丁使丁使遇介甫法
制適一行必因設燕于戲場中方便作為嘲諢肆其誚
難輒有為人笑傳介甫叵堪然無如之何也因遂發怒
必欲斬之神廟乃宻詔二王取丁仙現匿諸王邸二王
者神廟之兩愛弟也故一時諺語有臺官不如伶官
熙寜間東平有名士王景亮者喜名貌人後反為人號
猪嘴闗世謂鄆有猪嘴闗由此始繼有不肖者乃更從
而和之自又為人號猪嘴闗大使亦各有寮吏之目吕
升卿者形貌短劣談論好舉臂指畫奉使過東平遂被
目為説法馬留厥後相去將三十餘年王大粹靚以給
事中出守東平乃𬒳目為香棖圓者盖謂不能害人且
不治病也凡輕薄𩔖此昔魯公以元祐時亦帥鄆到即
大㑹賓客把酒當廣坐謂之曰聞公號猪嘴闗凡人物
皆有所雌黄某下車來未幾然敢問其目其人曰已得
之矣衆皆為􁒍公喜且笑而逼之則曰相公璞也
東坡公元祐時既登禁林以髙才狎侮諸公卿率有標
目殆遍也獨於司馬溫公不敢有所重輕一日相與共
論免役差役利害偶不合同及歸舍方卸巾弛帶乃連
呼曰司馬牛司馬牛
崇寧初建三衛府多大臣與勲戚子弟一日衆坐共談
西漢事有雋不疑者其人曰彼何故不來見大臣於是
一時大傳為口實然不至是此特王甫道寀輕薄造以
為笑寀有逸才時為三衛中郎後遭極刑
崇寧中有一名士過浙右姑蘇有州將夙戒賞河魨者
士人甚懼預語其家人我聞河魨有大毒中之必殺人
今州將鼎貴且厚逆之必不可為之奈何儻一中毒是
獨有人屎可救觧汝輩當志吾言也及就之主人媿艴
而謝客曰且力求河魨反不得幸貰其責願張飲以盡
歡坐客於是咸為之竟醉士人者歸沉頓略不省人事
因大吐其家人環之争號謂果中毒矣夜走取人穢亟
投以水絞取而灌之焉輒復吐則又灌不已舉室伺守
天殆曉酒醒能語言始話不得河魨則已弗及
米芾元章好古博雅世以其不羈士大夫目之曰米顛
魯公深喜之嘗為書學博士後遷禮部員外郎數遭白
簡逐去一日以書抵公訴其流落且言舉室百指行至
陳留獨得一舟如許大遂畫一艇於行間魯公笑焉吾
得是帖而藏之時彈文正謂其顛而芾又歴告諸魯公
洎執政自謂久任中外並被大臣知遇舉主累數十百
皆用吏能為稱首一無有以顚薦者世遂傳米老顛帖
頃一天府尹用吏能稱頗不大博約五鼔與侍從同坐
待漏院舍忽語衆曰夜來不能寐偶讀孟子一卷好甜
張臺卿内相閣隨答曰必非孟子此定唐書爾一坐為
哄
祖宗故事誕育王子公主每侈其慶則有浴兒包子並
賚巨臣戚里包子者皆金銀大小錢金果塗金果犀玉
錢犀玉方勝之屬如誕皇子則賜包子罷又逐後命中
使人齎宻賜來約頒諸宰相餘臣不可得也密賜者必
金合多至二三百兩中貯犀玉帶或珍珠瑰寳及太上
朝皇子既洗時何執中為相因力丐罷去密賜故事上
可之後魯公召自錢唐而再相也與何傅適有皆召之
美而何傅每歎近時錫賚薄少者魯公頓報知曰公所
謂自作自受故也當是方粉飾太平務復古禮制一日
殿庭講事罷共歸都堂魯公復向何傅歎行禮久頗厭
疲勞何傅於是忽起而報曰此亦吾公師所謂自作自
受矣公為之笑豫章郡王孝叅曹王之次子曹王甚賢
神廟季弟也於太上皇乃從兄弟且俊爽一時甚尊寵
也號三大王者政和間始建春宮既事大體重乃命近
戚奏告諸陵而三大王遂行朝廷亦為妙選行事官與
之偕盡館閣上才一時之盛舉也諸名士既與王同塗
而王亦自矜持朝夕譚對簡札間獨喜用其字諸公為
怏怏不樂且以其崇貴故不敢顯譏焉往返者多將及
國門於是爭前叙別始僉約得共報之曰某等其有天
幸獲侍大王其將半月不勝其榮幸今違履舄願大王
保其玉體益其令聞某等不勝其依數十其而後歸莫
不撫掌吾後數見宇文叔通虛中延康猶尚稱快不已
范内翰祖禹作唐鑑名重天下坐黨錮事久之其幼子
温字元實與吾善政和初得為其盡力而朝廷因還其
恩數遂官温焉温實奇士也一日游大相國寺而諸貴
璫蓋不辨有祖禹獨知有唐鑑而已見温輒指目方自
相謂也曰此唐鑑貌也又温嘗預貴人家㑹貴人有侍
兒喜歌秦少游長短句坐間略不顧温亦謹不敢吐一
語及酒酣懽洽侍兒者始問此郎何人邪温遽起叉手
而對曰某乃山抺微雲女壻也聞者多絶倒
蔡内相文饒薿以殿魁驟進晩知杭州稍失志時宣和
間錢塘經方冦破殘後其用意將效張崖公領成都故
事花判府有寡婦詣訟庭投牒而衣緋袴即大書曰紅
袴白襠禮法相妨臀杖十七且守孤孀又有田殿撰升
之登者名家亦賢者也綿歴中外一日為留守南都時
郡下每以其名登故避為火忽遇上元於是牓於通衢
奉台㫖民間依例放火三日遂皆被白簡至今遺士大
夫談柄不可不知
吳考功(巖夫/)勁正有風槩吾畏友也吾取友必求諸巖
夫而巖夫亦自喜知人宣和間出守洋州常以書付其
甥周離亨者使傳致諸吾而吾不知也離亨即隂發其
舅書見有羣賢名字其一廼許景行遂宻送諸王丞相
黼時當國正與魯公争北伐事不相合既得巖夫書為
奇貨藏之且幾年時巖夫已代還而景行又自除殿中
侍御史矣一日上忽有意似向魯公者黼伺得之懼始
發巖夫之書謂妄薦臺臣於大臣子弟也上偶震怒而
巖夫與景行遂皆免所居官離亨乃得拜符寳郎於是
朝班無小大咸揶揄目之曰青鳥其後周青鳥之名竟
載白簡則士大夫樞機吁安得不慎長安西去蜀道有
梓潼神祠者素號異甚士大夫過之得風雨送必至宰
相進士過之得風雨則必殿魁自古傳無一失昔有王
提刑者過焉適大風雨王心因自負然獨不驗時介甫
丞相年八九矣侍其父行後乃知風雨送介甫也魯公
帥成都一日召還遇大風雨平地水幾二十寸遂位極
人臣何文縝丞相㮚政和初與計偕亦得風雨送仍見
夢曰汝實殿魁聖策所問道也文縝抵闕下適得太上
注道徳經因日夜窮治及試策目果問道而何為殿魁
李鬱林佩政和初出官尉芮城時因公事過河鎮偶監
鎮夜同㑹坐數人相與共徵鬼神事鎮官為言乃者河
中有姚氏十三世不拆居矣遭逢累代旌表號義門姚
家也一旦大小死欲盡獨兄弟在方居憂而弟婦又卒
弟且獨與小兒者同室處焉度百許日其家人忽聞弟
室中夜若與婦人語笑者兄知是弗信也因自往聽之
審一日勵其弟曰吾家雖驟衰但世號義門吾弟縱䘮
偶寧不少待方衰絰未除而召外婦人入舍中邪懼辱
吾門將奈何弟因泣涕而言不然也夜所與言者乃亡
婦爾兄瞠愕詢其故則曰婦䘮朞月即夜叩門曰我念
吾兒之無乳而復至此因開門納之果亡婦遂徑登榻
接取兒乳之弟甚懼自是數來相與語言大抵不異平
時人且懼其怪而不敢以駭兄也兄念家道死䘮殆盡
今手足獨有二此是有欲亡吾弟爾且弟計不忍絶然
吾必殺之因夜持大刀伏於門左其弟弗知也果有排
門而入者兄盡力以刀剚之其人大呼而去扺旦焉視
之則流血塗地兄弟因共尋血汙蹤迄至於墓所則弟
婦之屍横墓外傷而死矣㑹其婦家適至睹此而訟於
官開墓則啟空棺而已官莫能治俄兄弟咸死獄中姚
氏遂絶李鬱林者聞是始大不然鎮官即於坐命左右
索其獄牘來視之廼信嗚呼亦異矣夫鬼神之事有不
可致詰者漢五行志言元始元年朔方女子病死斂棺
積六日出棺外𩔖如此乎後三十一年時當癸亥夏四
月㑹于郡齋李鬱林為吾道之即書以𥙷後世聽訟者
之末也
魯公在從班時以趙安定王甲第傍近宫闕便謁見因
僦止焉其地甚古號多凶怪既入居之是夕有異人劉
快活者謂魯公未宜寢也公曰諾召命酒與痛飲厪三
鼔矣中堂黑暗處輒格格有聲甚厲忽覩一猴𩔖人長
大緩緩而出於外因忽不見時夜月倉卒故不大驚然
劉但顧曰汝又勝他不過公亦大笑謂劉此豈非所謂
山魈者邪遂偕就枕矣
任宗堯者字子髙名家子仕至典樂後改服武弁終贈
觀使宗堯多藝能洞曉天官律吕蓋其傳授於魏漢津
先生宗堯始仕宦時即喜功名大觀末從尚書王寧中
書舍人張邦昌使髙麗為上節人至四明則放洋而去
不十日四明忽傳副使舶壞衆為痛之始時宗堯將登
舟則寄所賫玩好琴書於相識故人家而邁及時傳也
其故人者嗟惻一旦有女奴忽暴病不省遂為宗堯音
訴其故人曰某所以涉鯨波萬里本希尺寸賞不謂遽
持千金之軀而塟於魚鼈之腹故人念我乎某所寓三
琴實平生所愛賞甲可歸之我家乙亦奇古當奉故人
下者可與某凡所寓書畫篋笥中百物歴歴分區不遺
一毫髪其故人大駭為奠哭久之女奴始甦翌日則四
明一郡皆傳謂使者舟壞信矣其後觧歸使人自髙麗
上下一無恙故人者得見宗堯懽喜竊笑洵異於常宗
堯始疑而詢焉方道其事始知為黠鬼所侮吾親見宗
堯之言
雒陽大内興立自隋唐五代至聖朝藝祖嘗欲都之開
寳末幸焉而宫中多見怪且適霖雨徒雩祀謝見上帝
而歸矣是後至宣和又為年百五十久虛曠蓋自金鑾
殿後雖白晝罕人敢入入亦多有異蠆或大於斗蛇率
為巨蟒日夜歌哭絲竹之聲不絶也宣和末有監官吳
本者武人恃氣不畏事夏月因納凉於殿廡間至晡時
後天尚未昏黑而從者堅請歸舍不聽俄忽聞蹕聲自
内而出即有衛從繽紛執紅綃金籠燭者數十對成行
羅列中一衣黄人如帝王狀胷間尚帶鮮血擁從甚盛
徐徐行由殿廡從本寓舍前過本與其從者急趨入户
避之得詳瞰焉最後有一衛士似怒以納凉故妨其行
從也乃以手兩指按其卧榻之四足遂穿塼而陷入地
頃刻轉他殿而去遂忽不見本大駭自是不敢宿止其
中矣因圖畫所見徧以示人雒陽士大夫多能傳之曰
此必唐昭宗也吾頃嘗聞是事苐流落不偶久而忘七
八矣偶流寓者趙令子與來猶能道其略因著於編
劉器之安世元祐臣也晩在睢陽以鏹二十萬鬻一舊
宅第或謂此地素凶不可止器之不信始入即有蛇虺
四三出屋室間呼僕厮屏去則率拱立謂有鬼神不敢
措其手器之怒改命家人輩自納諸筐篚而棄諸汴流
翌日則蛇出益多再棄輒復又倍増不浹旬日乃至日
得五七篚不已也器之不樂因自焚香於土地祠前曰
此舍某用己錢易之者即是某所居矣蛇安得據以為
怪乎始猶覬鬼神之有識而後悛革今不數日則怪益
出是土神之不職爾且當受罰雖願仍其舊貫不可得
也回顧從者盡掊土偶五六擲之河中召匠手為之改
塑其神由是怪不復作
㪷秤詐欺隂理至重鬱林有謝秀才者衣冠後也善以
術籠人上下頗愛之於田井間為駔儈事每以小量輕
權貨與人必用大器巨秤責償自喜其得計刺深非一
日也人往往不覺一旦從以僕其手自捉升㪷諸誑具
將入林野才出城東門未數里即雷雨驟興有黑雲追
逐及霹靂一聲而謝秀才震死矣屢葬則屢為雷所發
俟其肉潰散乃焚焉腹中得一雷楔也世人昧錐刀間
一不顧義理至為鬼神所讎猶多不戒且甘以死何哉
建炎當三祀金兵將踰江於是天子幸明而越隆祐太
后龍輿駐豫章行臺從焉時警報益急有郎官侯懋李
幾凡三人者於城東南隅得園林僻寂私相謂曰使敵
一不可避得相與匿於是宜死生以之未幾行宫南邁
倉卒之際果不克奔而北騎已遽入矣三人者得如約
共竄於林因堂之巨梁上夜則潛下取食而還伏焉累
十數日矣幸畧無人至者一旦忽多人物且沓至三人
但伏梁之上計此豈皆避兵者邪胡為而至哉語未已
即有敵騎數十百人繼來共坐於堂命左右邏捕男女
無少長悉以梃敲殺之積尸旁午向暮盡死始去當是
三人者伏據於梁惙惙然嚮脱一仰其首見必死矣敵
騎既散皆謂得免况已昏夜俄復望紅紗燭籠數十對
引𨗳有主者數人又至亦坐於堂即多羣吏據呼閱人
姓名者三人益懼於此始不得脱矣及細下視之則但
見人物可半見頭面俱弗辨乃知非人也凡㸃閱死籍
至多輒悉呼其姓名中間偶呼至一名羣吏争報曰不
是不是𩔖如是者凡有四三人者咸能記憶也夜半過
矣事竟皆去迨曉則四顧鳥雀不聞聲知敵已洗城而
引道矣即於亂尸中偶有呻吟聲三人共詢其名乃夜
來羣吏所謂不是四人今悉復活矣異哉吾得於宋高
州宋髙州得於佞懋懋等皆顯官不宜妄云栁州栁侯
祠據羅池者不十許丈爾廟設甚嚴其神靈則退之固
載諸文辭矣自吾於嶺外舉訪諸栁人云父老遞傳栁
侯祠中輒聞鳴鑼伐鼔之聲亦時舉絲竹之音廟門夜
閉迨曉則或已開每以為常近百許年則稍稍無此異
矣又紹興乙丑嵗有楊經幹者過栁州因愒於祠則據
其廡間以接賓客且笑語自若及還館舍纔入夜忽仆
而卒由是終畏之鐵城之小南街有龎攝官舍龎已死
久矣一日其家木偶土地者忽自相毆擊不止家怪異
之焚香拜禱又不止乃投於井中一夕於井中又出遂
令僕逺送之然僕人者亦懼夜以楮錢纏木偶但潛置
於税務門小石橋下不敢逺人皆不知也石橋去行街
止數百步翌日則街市人皆見木偶土地夫婦行於街
衆大駭爭相傳報聚十百人而木偶土地自行街前以
手相接抱而雙俱行轉街復抵税務入其中捫頭因以
繩繫於柱葉戎宰因下務見衆嚾噪詢之争白曰木土
地自行也葉戎曰豈有此理呼伍伯輩令二人持此木
偶擲之江中後乃寂然此非所動而動在五行有兆當
時趙守不法兇險生事人不奠居吾謂其有兵火之厄
乎此紹興乙亥夏六月十有六日也親見之至九月末
許簽判逖死十月趙守殂而楊司户又死南流黄知縣
丁憂而去歐陽廵捕朱推官皆死次年六月葉戎又死
此其驗矣
　
　
　
　
　
　
　
　
　
　
　
　
　
　鐵圍山叢談卷四
欽定四庫全書
　鐵圍山叢談卷五　　　　　宋　蔡絛　撰
天下蚊蚋都城獨馬行街無蚊蚋馬行街者都城之夜
市酒樓極繁盛處也蚊蚋惡油而馬行人物嘈雜燈火
照天每至四鼔罷故永絶蚊蚋上元五夜馬行南北幾
十里夾道藥肆蓋多國醫咸巨富聲妓非常燒燈尤壯
觀故詩人亦多道馬行燈火
近世兒女戲有宵夜圖者多為博陸以競勝負而作宵
字或可謂消長夜非也乃元宵夜圖耳吾待罪西清時
於原廟祖宗神御諸殿閣遇時節則皆陳設玩好之具
如平生時嘗得見宵夜圖者皆象牙局為元宵夜起自
端門及諸寺觀作游行次第疑宵夜圖本此
百戲諸伎甚精者皆挾法術元豐中有藝人善藏舟舟
用數十人舉而置之當場萬衆不見也嘗經街樓前上
下莫不駭異裕陵見之曰其人但行往來舟上耳固假
誑不能誑真人
金明池始太宗以存武備且為國朝一盛觀也其龍舟
甚大上級一殿曰時來既嵗久紹聖末詔名匠楊談者
新作焉久之落成華大於舊矣獨鐵費十八萬斤他物
略稱是蓋樓閣殿既髙艦得重物乃始可運先是池北
創大屋深溝以貯龍舟俗號龍奥者既納新舟而舊舟
苐棄之西岸而已都城忽累夕大風異常不止衆懼為
災雖哲廟頗亦􁒍頃風息方知新舊二舟即池中戰且
三日矣新龍毁一目舊龍所傷獨甚後得上達哲廟怒
降勑悉杖之始寧帖
魯公崇寧末不入政事堂以使相就第時賜第於閶闔
門外俗號梁門者修築之際往往得唐人舊冡或有誌
文皆云塟城西二里大梁實唐宣武節度梁門外知已
為墓田矣蓋多得婦人脛骨率長於今時長大男子幾
寸焉或謂吾曰嘗親見陜晉間古長平為秦白起坑趙
卒處白骨尚存其脛長大異隋唐時也知今人寖尠小
釋氏之語或不妄
李宻之死唐書謂徐世勣表請收藏其尸乃具威儀以
君禮塟於黎陽山西南五里墳髙七仞及政和𨗳河由
大坯將復禹跡因即三山而繫浮梁焉大坯者乃黎陽
山也宻墳髙適當所𨗳河之衝有司以聞詔以禮改塟
之時為部役者先發其壙則多取去金玉及奏下將改
卜然不見其骸獨得頭顱且甚大傳又謂宻額銳而角
方不知其故
昔與小王先生者言王舒公(介甫/)何至於無後小王先
生曰介甫上天之野狐也又安得有後吾黙然不平歸
白諸魯公魯公曰有是哉吾益駭魯公始乃為吾言曰
頃有季士寧者異人也一旦因上七日入醴泉觀獨倚
殿所之楯柱士大夫絡繹登堦拜北神者適睹一衣冠
亟問之曰汝非貛兒乎衣冠者為之拜乃介甫也士寧
謂介甫汝從之去踰一紀為宰相矣其勉旃蓋士寧出
入介甫家識介甫之初誕生異故小字曰貛兒也介甫
見士寧後果相神廟而士寧又出入介甫家適坐宗室
世居事幾死賴介甫得免即尸解去矣吾得此更疑惑
久之又白魯公造化坱圠天道鴻濛彼實靈物也獸其
形中則聖賢爾今峩冠珮玉被於人也中或畜產多有
焉要論其心斯可乎魯公為頷之而吾始得以自決
政和末或於洛水得石大如拳色青黳有草字兩行作
黄白文上之俄一士人又得洛石政相同亦上皆曰魯
公天與之道急急欲公之奉行此必有召
紹興嵗丙辰廣右大歉瀕海尤告病迄丁巳之春斗米
千錢人多莩亡而嶠南風候素乖譌至是殊甚則李花
退謝悉成桃桃實復成李梨亦變桃熟皆可食凡物多
𩔖是有茄纍纍然枝間或結𤓰大如拳此吾親睹亦中
原所罕
始時士大夫起復則裹糙光幞慘紫袍黑角帶而已上
意每惡之政和末議者謂入公門不應變服遂造請赴
治所皆吉服與常時無别矣大凡有識之士不肯起復
䘮次起䘮次者時多權要或無志之人爾鄭丞相居中
政和七年遭母䘮去卒哭尚二日則已拜士大夫深惜
之然居家猶服䘮也宣和後起復者雖在家奉其几筵
如故至接賓客燕親舊蓋與常人無異禮義於是埽地
李丞相士美邦彥由起復中拜相魯公時復入政地吾
得出入禁闥一日遣邀吾吾已諾之矣適訪其親宻李
公弼孺者乃是置酒出家妓作優戲以見待吾得此大
懼力辭不去由是致疑因以得罪此亦獲戾之一端焉
然李實賢者但不諒吾之狂也以著當時之習俗
趙吉陽元鎮鼎者中興名宰相也一日於行在所因過
三館食竟語坐上頃一夕忽夢以罪貶海上有耶將無
是乎於是諸館職學士争道其徳而談休美曰公為國
柱石安得有此其間一二輒又毅然更起白吉陽其門
下士也藉苐使如夢則某等誓將乘桴而從公行決矣
一時以為金石美談人故多之而傳達於四方焉未幾
吉陽去相位俄廢黜於潮陽後果徙海上數年而趙吉
陽死是時獨有一王海康趯者頗能為流人調䕶海上
無資薪餐百物海康悉津致之又致諸家問勤懇不少
寘厥後果為人告訐坐是免所居官而海康弗怨也當
趙吉陽已死王海康始受代罷歸時過吾吾亟訪海康
曩聞三館之語甚美今日有踐言者乎君居雷州雷州
獨一路通海上旁無佗道君又喜與流人徃來宜悉知
之願有所聞也王海康即笑謂吾曰寧有踐言者邪雖
吉陽親舊曾弗覩一字之往來矣吾得此中心惄焉為
之短氣且士大夫此風舊矣然豈無人乎懼世或未知
便强謂曰必果若何
嶠南苦熱雖盛冬數數有揮扇時吾㒒入十月矣偶感
熱病呼醫診之曰伏暑又有博白守嘗題其便坐曰十
有二月望劉子友納凉
古者祀天必養牲必在滌三月佗牲唯具而已又凡祭
祀之禮降神迎尸矣而後始呈牲牲入於是國君帥執
事親殺之焉至漢魏而下有國有家者此禮寖日闕獨
五嶺以南俚俗猶存也今南人喜祀雷神者得謂之天
神祀天神必養大豕目曰神牲人見神牲則莫敢犯傷
養之率百日外成矣始見而祀之獨天牲如此他牲則
但取具而已又大凡祭祀之禮既降神而後始呈牲於
是主人者同巫覡而共殺之乃畀諸庖烹而薦之焉又
遇逐惡氣禳疾病必磔犬與古同殊有可喜者則傳謂
禮失求諸野信然漢郊祀志言粤人信鬼而以雞卜李
奇注謂持雞骨卜也唐子厚亦言雞骨占年考之今粤
俗且不然實用雞卵爾其法先祭鬼乃取雞卵墨畫其
表以為外象畫皆有重輕𩔖分我別彼猶易卦所謂世
與應者於是北面詔鬼神而道厥事然後誓之投卵鐺
中烹之熟則以刀横斷雞卵既中破焉其黄白厚薄處
為内象用配外象之彼我以求其侵克與否凡卜病卜
行人雅多有騐嶺右僻且陋而博白在嶺右又甚焉惟
其僻陋而甚故俗淳古則多長年動八九十嵗不為異
也大凡人本壽碩嗜慾思慮損之爾博白城下不百步
則地號新村吾朝夕曳杖其間一日至村舍見大小環
立者拱而有十餘人有兩老人坐飲乃兄弟也大者年
九十四指其小者謂客曰此我幼弟亟問其年則曰纔
七十八矣從旁環拱而侍之皆兩老人之曾孫是殆可
入圖畫也又曽見數村媪聚首有不平色相共歎息頗
甚吾詢諸媪胡為者諸媪對曰我巷南並舍翁昨暮死
矣苐令我輩有所不滿爾問其年曰九十九吾失笑報
諸媪九十九人安所謂得而不滿邪諸媪共辨析謂吾
曰惜更一年且百嵗使滿百寜不可而天遽夭之邪
長沙之湘西有道林岳麓二寺名刹也唐沈傳師有道
林詩大字猶掌書於碑藏其寺中常以一小閣貯之米
老元章為㣲官時游宦過其下艤舟湘江就寺主僧借
觀一夕張帆擕之遁寺僧亟訟於官官為遣健步追取
還世以為口實也政和上命取詩碑而内諸禁中亦倣
道林而刻之石遍賜羣臣然終不若道林舊碑要不失
真
魯公始同叔父文正公授筆法於伯父君謨既登第調
錢塘尉時東坡公適倅錢塘因相與學徐季海當是時
神廟喜浩書故熈豐士大夫多尚徐㑹稽也未幾棄去
學沈傳師時邵仲恭遵其父命素從學於魯公故得教
仲恭亦學傳師而仲恭遂自名家及元祐末又厭傳師
而從歐陽率更由是字勢豪健痛快沉著迨紹聖間天
下號能書無出魯公之右者其後又捨率更乃深法二
王晩每歎右軍難及而謂中令去父逺矣遂自成一法
為海内所宗焉又公在北門有執役親事官二事公甚
恪因各置白團扇為公扇凉者公心喜之皆為書少陵
詩一聯而二卒大愠見不數日忽衣戴新楚喜氣充宅
以親王持二萬錢取之矣願益書魯公笑而不答親王
時乃太上皇也後宣和初曲燕在保和殿上語及是顧
謂公昔二扇者朕今尚藏諸御府也
元符末魯公自翰苑謫香火祠因東下無所歸止擬將
卜儀真以居焉徘徊久之因艤舟於亭下米元章賀方
囘來見俄一惡客亦至且曰承㫖書大字世舉無兩然
其私意若不過賴燈燭光影以成其大不然安得運筆
如椽者哉公哂曰當對子作之也二君亦喜俱曰願與
觀公因命具飯磨墨時適有張兩幅素者食竟左右傳
呼舟中取公大筆來即睹一笥從簾下出笥有筆六七
枝多大如椽臂三人已愕然相視公乃徐徐調筆而操
之顧謂客子欲何字邪惡客即拱而答某願作龜山字
爾公乃大笑因一揮而成莫不太息墨甫乾方將共取
視方回獨先以兩手作勢如欲張圖狀忽長揖卷之而
急趨出矣於是元章大怒坐此二人相告絶者數日始
講解乃刻石於龜山寺中米老自書其側曰山隂賀鑄
刻石也故魯公大字自唐人以來至今獨為第一
米芾元章有書名其投筆能盡管城子五指撮之勢翩
翩若飛結字殊飄逸而少法度其得意處大似李北海
間能合者時竊小王風味也魯公它日問芾今能書者
有幾芾對曰自晩唐栁近時公家兄弟是也蓋指魯公
與叔父文正公爾公更詢其次(闕/)
　
王晉卿家舊寳徐處士碧檻蜀葵圖但二幅晉卿每歎
闕其半惜不滿也徽廟黙然一旦訪得之乃從晉卿借
半圖晉卿惟命但謂端邸愛而欲得其秘爾徽廟始命
匠者標軸成全圖乃招晉卿以觀視之因卷以贈晉卿
一時盛傳人已􁒍異厥後禁中謂之就日圖者是以太
上天縱雅尚已著龍潛之時也及即大位於是酷意訪
求天下法書圖畫自崇寜始命宋喬年依御前書畫所
喬年後罷去而繼以米芾輩迨至末年上方所藏率舉
千計實熈朝之盛事也吾以宣和嵗癸夘嘗得見其目
若唐人用硬黄臨二王帖至三千八百餘幅顔魯公墨
跡至八百餘幅大凡歐虞禇薛及唐名臣李太白白樂
天等書字不可勝㑹獨兩晉人則有數矣至二王破羌
洛神諸帖真奇殊絶蓋亦多焉又御府所秘古來丹青
其最髙逺者以曹不興𤣥女授黄帝兵符圖為第一曹
髦卞莊子刺虎圖第二謝雉烈女貞節圖第三自餘始
數顧陸僧繇而下不興者吳孫權時人曹髦乃高貴鄉
公也謝雉亦西晉人烈女謂緑珠實當時所筆又如顧
長康則古賢圖戴逵破琴圖黄龍負舟圖皆神絶不可
一二紀次則鄭法士展子䖍有北齊後主幸晉陽宫圖
文書法從圖之屬大率竒特甚至唐人圖牒已不足數
然唐則度人經者乃禇河南書字而閻博陵繪其相𩔖
多有此于今恨眼中亦無復茲覩矣每令人短氣蓋自
政和間既好尚一行世因為之貨賂亦為時病此則良
過矣虞夏而降制器尚象著焉後世由漢武帝汾隂得
寳鼎因更其年元而宣帝又於扶風亦得鼎欵識曰王
命尹臣官此栒邑及後和帝時竇憲勒燕然還有南單
于者遺憲仲山甫古鼎有銘而憲遂上之凡此數者咸
見諸史記所彰灼者迨魏晉六朝隋唐亦數數言獲古
鼎器梁劉之遴好古愛奇在荆州聚古器數十百種又
獻古器數種於東宫皆金錯字然在上者初不大以為
事獨國朝來寖乃珍重始則有劉原父侍讀公為之倡
而成於歐陽文忠公又從而和之則若伯父君謨東坡
數公云爾初原父號博雅有盛名曩時出守長安長安
號多古簋敦鏡獻尊彝之屬因自著一書號先秦古器
記而文忠公喜集往古石刻遂又著書名集古録咸載
原父所得古器銘欵由是學士大夫雅多好之此風遂
一煽矣元豐後又有文士李公麟者出公麟字伯時實
善畫性希古則又取生平所得暨其聞睹者作為圖狀
説其所以而名之曰考古圖傳流至元符間太上皇即
位憲章古始眇然追唐虞之思因大崇尚及大觀初乃
倣公麟之考古作宣和殿博古圖凡所藏者為大小禮
器則已五百有幾世既知其所以貴愛故有得一器其
直為金錢數十萬後動至百萬不翅者於是天下塚墓
破伐殆盡矣獨政和間為最盛尚方所貯至六千餘數
百器遂見三代典禮文章而讀先儒所講説殆有可哂
者始端州上宋成公之鍾而後得以作大晟及是又獲
𬒳諸制作於是聖朝郊廟禮樂一旦遂復古跨越先代
嘗有㫖以所藏列諸崇正殿暨兩廊召百官而宣示焉
是時天子尚留心政治儲神穆清因從鎖闥宻窺聴臣
僚訪諸左右知其為誰樂其博識味其議論喜於人物
而百官弗覺也時所重者三代之器而已若秦漢間物
非殊特蓋亦不收及宣和後則咸蒙貯録且累數至萬
餘若岐陽宣王之石鼓西蜀文翁禮殿之繪像凡所知
名罔間巨細逺近悉索入九禁而宣和殿後又剏立保
和殿者左右有稽古傳古尚古等諸閣咸以貯古玉印
璽諸鼎彞禮器法書圖畫盡在然世事益爛漫上志衰
矣非復前日之敦尚考驗者俄遇䘮亂側聞都邑方傾
覆時所謂先王之制作古人之風烈悉入敵營夫以孔
父子産之景行召公散季之文辭十鼎象樽之規模龍
瓿鴈燈之典雅皆以干戈攘擾殘缺失次湮滅散落不
存文武之道古物之刼莫甚乎此言之可為於邑至於
圖録規模則班班尚在期流傳以不朽云爾作古器説
藝祖始受命久之隂計釋氏何神靈爾患苦天下今我
抑嘗之不然廢其教矣日且暮則㣲行出徐入大相國
寺將昏黑俄至一小院户旁則望見一髠大醉吐穢於
左右方惡罵不可聞藝祖隂怒適從旁過忽不覺為醉
髠攔胸腹抱定曰莫發惡心且夜矣懼有人害汝汝宜
歸内可亟去也藝祖動心黙以手加額而禮焉髠乃捨
之去藝祖得促步還宻召忠謹小璫爾行往某覘此髠
為在不且以其所吐物狀來及至則已不見小璫獨爬
取地上道吐狼藉至御前視之悉御香也釋氏教因不
廢
釋氏有旃檀瑞像者見於内典謂釋氏在世時説法於
忉利天而復填王思慕不已請大目犍連運神力於他
方取旃檀木攝匠手登天視其相好歸而刻焉釋氏者
身長丈六尺紫金色人間世金絶不可擬獨他方有旃
旜木者能比方故也瑞像則八尺而已蓋減師之半當
釋氏在忉利時適休夏自西遂由天而下其瑞像乃從
空而逆之即得授記汝後於震旦度人無量其後藏龍
宫或出西域諸國按其説甚怪語多不載至梁武帝時
發兵越海求之以天監之十有八年扶南國遂以天竺
旃檀瑞像來因置之金陵瓦棺閣傳陳隋唐至偽吳楊
氏南唐之李氏迄本朝開寳既降下江南而瑞像在金
陵不没及太宗皇帝以東都有誕育之地乃新作啓聖
禪院太平興國之末始命迎取旃檀洎寳公二像自金
陵而内於啓聖置兩側殿其中如正寢者則熙陵之神
御也其後取熙陵神御歸九禁大觀間魯公因奏請願
以側殿之瑞像復之如正寢詔曰可特命將作監李(名/犯)
(中興/御諱)内臣石燾主之故事奉安必太史擇時日教坊集
聲樂有司具禮儀奉綵輿而安置之焉及樂大作綵輿
者興轉至朶殿將上入正寢則朶殿横梁低下不可度
瑞像輿又奉安時且迫衆為愕懼李監者恃其才笑曰
此非難也亟召撘材工雲集命支撑諸棟梁盡斷以過
像適經營間則主事者大呼曰勿鋸勢若可度矣萬衆
亟回顧則見瑞像如人脅肩俛綵輿乃得行遂達正寢
於是上下鼓舞駭歎所未曾見往往至泣下因即具奏
當是時祐陵意嚮寖以屬道家流事頗不肯之又素聞
慈聖光獻曹后曾禮像而於足下嘗度線且故事奉安
則翌日天子必幸之昧爽上自以一番紙付小璫曰汝
持此從乘輿後至是上既焚香立俟近輔拜竟乃臨視
取小璫所持紙命左右從足下度之則略無纎碍於是
左右侍從凡百十咸失聲曰過矣上為之再拜葢自神
州陸沉即不知旃檀瑞像今在不也
元祐嵗壬申魯公時帥長安因旱用故事上請禱雨於
紫閣紫閣者終南之勝地及報可乃以軍府事付諸次
官而自擕帥募兵甲行纔一夕矣翌旦飯竟與僚屬共
愒大𣗳下𣗳旁有神祠焉兵將則多入其間坐未定忽
羣走奔出長安素號多虎在外者睹人自祠廟中出奔
疑有虎伏於廟於是衆争鳴鑼伐鼔露白刃團守魯公
公曰徐之召出奔者即窮其所以乃曰祠殿上有土偶
人旁積楮錢中若有物動搖者故疑其為虎公謂不然
命二指使汝入往瞰則竊笑而出報曰乃一倮婦人坐
楮錢中以楮錢自障其間爾公心動拉賓行往共視焉
纔見公則長揖曰奉候於此三日矣公曰某何人辱仙
姑惠也復曰本欲蜀中相見休止於此相見可也公曰
某帥長安則又曰本待於蜀中相見爾因自舉手撫土
偶人而謂公曰此亦有佛性公因嬲云此乃泥土瓦礫
合成安得有佛性邪則亦喜笑曰不然一則非一二則
非二當如是解遂起揖引去公亟展兩手横障之曰願
以仙姑下山使萬人共瞻仰豈不美哉因顧公曰好事
不如無倮其體略不畏恥委蛇而去矣望之行甚緩倐
已在廟北山之上焉公悔亟遣人追其蹤則已不見竟
罔測為何人公疑其為觀世音大士然世多謂是毛女
魯公自紫閣禱雨還纔踰月果遷龍圖閣學士帥成都
老王先生老志道人前事細㣲曲折有論罔不中韓文
公粹彥吾妻父也嘗得手字曰慿取一真語天官自相
尋不月餘自工部除禮部侍郎小天一日命吾紹介往
見之老志喜即語小天曰紫府真人小天亦疾應曰先
公魏國薨後有家吏孫勔日主洒埽因射大黿死被追
故有紫府真人事或書於青瑣小說不謬也老志又曰
紫府真人實因官之貴非天仙魏公功徳茂盛近始升
諸天矣其初十華真人下侍者也小天疾應曰乃十華
真人下侍者也二人相語即啐啄同時吾大為之駭小
天徐語吾及老志曰先公晩在鄉郡但寢與食外朝夕
惟處道室中静黙有獨坐至夜分者未薨之前遂自寤
其身乃十華真人下侍者也時吾歎息不已而老志喜
色自布夫此事獨吾得久矣恨世猶未知也仰惟魏忠
獻王全徳祐世為本朝宗臣第一然其始也一真人下
侍者而已今人動自負道家真伯釋氏果位恐悉過矣
得不勉旃
開寳寺災殿舍既雄故人力罕克施魯公時尹天府夜
帥役夫拯之烟焰屬天矣睹一夫在屋上救火狀亟令
傳呼當靳性命不宜前僧不顧處屋上經營自若俄透
出屋壞僧墜於烈焰中人憤其不韙快之則又見在他
屋往來不已益使傳呼萬衆在是猶不可施力汝一僧
詎能撤也又不聽則復墜如是者出没四三竟曉火熄
又謂是僧必死於是天府吏檢挍寺衆則俱在無一損
獨於福勝閣下一阿羅漢像頭面焦􁀙汗珠如雨猶流
未止故俗號救火羅漢後數游福勝閣下魯公指示得
識之
劉快活信之黔卒也不知何地人始以猖狂避罪入山
中適有所遇遂能出神多作變怪與人言率道人吉凶
雅有騐每自稱快活故時人呼之為劉快活喜出入將
相貴人門又能為容成術所與游從老媪皆度為弟子
容色光異或多至八九十嵗快活亦至百嵗然世常見
獨作五十嵗顏狀爾丞相曽布在東府一夕近三鼔不
得寐呼侍婢執燭視室中有聲侍婢曰此鼠嚙爾那得
在帽籠中邪試舉手啓帽籠則有一劉快活尺許大因
忽不見時劉快活在外方與門客對寢呼門客曰適誤
入公内幾不得出也始知其為戲魯公每飲之酒無不
大醉夜乃吐出魚肉穢惡狼藉旦人為屏除去悉御香
也後之雍丘云雍丘其鄉井一日尸解去時都邑又有
一人號風僧哥亦佯狂時時言事多中然風僧哥遇見
劉快活輒戰栗逡廵退拱作畏避狀世莫曉其故豈所
謂小巫見大巫者邪魏漢津黥卒也不知何許人自云
遇李艮仙人以其八百嵗世號李八百者得尸解法已
七世尸解復投他尸而再生漢津常過出龍門聞水聲
謂人曰下必有玉因解衣投水抱石而出果玉也崇寧
中召見製大晟樂鑄九鼎皆其所獻議初制樂一日與
宦者楊戩在内後苑㑹上朝獻景靈宫還見漢津立道
左觀車駕上望之喜遣小閹傳㫖撫問漢津因鞠躬以
謝及還内戩至上曰漢津能出觀我邪戩曰不然早自
車駕出漢津同臣視鑄工方共飲適聞蹕還臣捨匕箸
遽至於此然漢津不出也上曰我適見之豈妄乎因呼
小閹共證其故戩愕然知漢津能分身上雅重之漢津
明樂律曉隂陽數術多奇中嘗私語所親曰不三十年
天下亂矣鼎樂成亦封先王號然漢津每歎息謂猶不
如初議未久死幾年忽有人自陜右附漢津書歸其家
者仍遣封以示魯公始驗為尸解去王老先生老志者
濮人也事親以孝聞幼曾為伯母吮疽初去為漕計吏
持心公平能自守一毫釐不受人賄閲二十年其後每
往來市間遇一丐人見輒乞之錢一旦丐人自言我鍾
離生也因授之丹老志服其丹始大發狂遂能逆知未
來事翰林學士强淵明紹聖初為教官過濮見老志授
之書曰四皓明達且謂淵明必貴為主是事時吾亦與
汝相見於帝闕矣及政和時貴妃劉氏薨追諡為明達
皇后其制書果淵明視草始悟四皓者賜號也時太僕
卿正亶薦之召老志館於魯公賜第上遣使詢明達事
老志曰明達后乃上真紫虛元君且能傳道元君語以
白上而上語亦遣白元君事甚夥然頗迂怪一日喬貴
妃使問老志曰元君昔日與吾善今念之乎明旦老志
宻封一書進上開讀乃前嵗中秋二妃侍上燕好之語
喬貴妃得之大慟此亦異也詔封洞㣲先生當是郊天
而天神為出夏祭方澤而地祇為應皆老志先時奏而
啓發之又士大夫多從而求書字其辭始若不可曉後
卒合者十八九故其門如市魯公謂慶賞刑威上之柄
搢紳不應從方士騐禍福且不經而老志亦謹畏乃奏
斷之老志日一食獨湯餅四兩冬夏衣一襲後云見師
責以受羅縠之服且處富貴不知厭足凡有衣六七襲
悉封還魯公及病乃力丐歸久之病甚上乃許其去及
步行出就車不病也歸濮而死塟日又云若有笙簫雲
鶴焉老志又獻乾坤鑑法上命鑄之鑑成老志宻奏謂
他日上與鄭后皆有難深可儆懼願各以五色流蘇垂
鑑置於所處之殿且臣死之後時時坐鑑下記憶臣語
切謹慎必思所以消變者
小王先生仔昔者豫章人也始自言遇許遜真君授以
大洞𨼆書豁落七元之法能知人禍福老志死後仔昔
來都下上知之召令踵老志事寓於魯公賜第大抵巧
發奇中道人腹中委曲其神怪過老志逆知如見又自
言晝見星事多不及載詔封通妙先生然魯公寖不樂
因從容奏曰臣位軸臣輔政而家養方士且甚迂怪非
宜上甚然之乃徙之於上清寳籙宫仔昔建議九鼎神
器不可藏於外於是詔納鼎於大内其後宫人有為道
士亦居寳籙宫者以奸事疑似發因逐仔昔性傲又少
戅上嘗以客禮待仔昔故仔昔視巨閹若奴僕又欲使
羣道士皆師已及林靈素出衆乃使道士孫宻覺發其
語不遜下開封獄殺之陷昔者中官馮浩為力仔昔未
得罪時先以書示其徒曰上蔡遇寃人仔昔死方四年
而馮浩以罪竄適行至上蔡縣上命殺之焉靖康初言
事者至謂魯公嘗欲使仔昔錦袍鐵幘以取燕山蓋誣
云
皇太子始冊拜將廟見具禮儀甚盛禮應乘金輅建大
旂而議者從中大不然於是東宫遽辭而至獨前一夕
設鹵簿於左掖門外翌日質明但常服御馬入太廟更
禮衣冠逺遊執九寸圭而欵祖宗焉當是時清道親事
官有呵哄言皇太子者父老都人争縱觀呼衆中一父
老忽歎息曰我昔頻諳是傳呼今久不聞此聲矣考之
仁廟雖嘗在東宫然罕出又未幾即大位獨真宗為皇
太子歴年且數出入自至道乙未至政和甲午為年當
百二十餘則老父者又不知幾何嵗人時太上方留神
道家流事聞亟使散索已忽不見
政和丙申汴渠運舟火因順流直下犯通津門者號東
水門也通津既焚而火勢猛甚傍接體觀其日真武見
於雲間神吏左右儼然萬皆瞻睹
僧道楷淄川之村夫也始事真華嚴者不省乃自取一
木横置大井上端坐作禪觀且九年一旦大寤便操筆
作文偈無不通解道價日盛大觀間住持東都之净因
禪院有天府尹李夀者雖法家然喜禪學特愛重楷時
因陛見力譽之上曰朕久已欽其名也李夀退上即命
中使錫以磨衲僧法衣而加賜四字禪師號者釋氏之
異數然楷初弗知也中使忽持禮來楷不肯受之又故
事院中應以白金五十鎰遺中使號書送而楷曰豈可
以我故為常住費又止不予中使人亦悵不樂遂苦辭
不受久之上乃命李尹喻㫖禮重殷勤然楷不回也使
者前後凡十七往反而志益確上始大怒命坐以違制
罪焉始迫逮楷天府也即有僧俗千許人隨之至庭下
李尹慚因不敢出獨使其兩貳官於時為少尹者顧問
是僧七十有幾邪楷曰六十有二矣二人黙相視失色
即呼醫醫至又曰是僧痩顇疑若疾病狀行可騐之楷
又大言曰道楷平生無病二人因低首私語如此則當
杖矣楷笑曰不受杖何時乎於是編管沂州蓋臨淄將
俾近其鄉井實李尹意至沂則道侣從之學益熾楷又
厭之一旦忽失去衆走求諸郊野頃於山中得遂即山
之上為立精舍而止其間焉後十許年乃死方其死時
招聚衆曰汝等偕來嘗吾大酸餡食竟獨入深山久不
出衆視之坐石上已跏趺而化矣嘗謂浮屠氏時有立
志若是者頗恨吾士大夫近偶罕見之何哉道士李徳
柔字勝之能詩善畫酷肖於傳神冩照出入公卿間東
坡公有詩叙尹尊師可元甫生於李氏者徳柔也魯公
亦喜得其戒徐王好色句數為大筆書之其後天子方
嚮道家流事尊禮方士都邑宫觀因寖增崇侈於是人
人争窮土木飾臺榭為游觀露臺曲檻華僣宫掖入者
迷人獨徳柔漠然益示為朴魯羣黄冠多揶揄之遂聞
於上上曰徳柔貧邪命賫錢五百萬俾新作其齋房徳
柔不得已拜上乃為一軒而名之曰鼠壤上笑亦為之
御書金字牓之宣和甲辰春徳柔一日報吾熒惑入端
門之内有㫖俾皇城增貯水器我始悟熒惑星元解放
火邪吾不能答其後竟坐誚神霄事被逐嘗謂世不乏
人人物之是非蓋亦不得以一切論
宣和嵗己亥夏都邑大水幾冒入城隅髙至五七丈久
之方得解時泗州僧伽大士忽現於大内明堂頂雲龍
之上凝立空中風飄飄然吹衣為動旁侍惠岸木义皆
在焉又有白衣巾裹跪於僧伽前者若受戒諭狀莫識
何故也萬衆咸覩迨夕而散白衣者疑若龍神之徒為
僧伽所降伏之意爾上意甚不樂
宣和六年春正月甲子實上元節故事天子御樓觀燈
則開封尹設次以彈壓於西觀下天子時從六宫於其
上以觀天府之斷決者簾幕重宻下無由知是日上偶
獨在西觀上而宦者左右皆不從其下則萬衆忽有一
人躍出淄布衣若僧寺童行狀以手指簾謂上曰汝是
邪有何神乃敢破壞吾教吾今語汝報將至矣吾猶不
畏汝汝豈能壞諸佛菩薩邪時上下聞此皆失措震恐
捕執於觀之下上命中使傳呼天府亟治之且親臨其
上則又曰吾豈逃汝乎吾故示汝以此使汝知無奈吾
教何爾聽汝苦吾吾今不語矣於是箠掠亂下又加諸
炮烙通詢其誰何畧不一言亦無痛楚狀上益憤復召
行天法羽士曰宋沖妙世號宋法師者亦神奇至視之
則奏曰臣所治者邪鬼此人者臣所不能識也因又斷
其足筋俄施刀臠血肉狼藉上大不怡為罷一日之歡
至暮終不得為何人付獄盡之嗚呼浮屠氏實有人
嶺南僧婚嫁悉同常俗鐵城去容州之陸川縣甚邇一
日令尹者入寺見數泥像乃坐亡僧也令尹為改觀且
歎息顧謂羣髠曰是亦有坐亡者邪甚不易得胡為置
諸庭忍死暴露而略不䘏邪其間一髠號敏爽亟前對
曰此數僧今已無子孫矣聞者笑之鐵城有寓士成君
相如酷喜道家流事吾問之子有所覩邪何迷而不復
乎成君曰有也我少年時未識好惡頃在桂林與一韓
生者游韓生嗜酒自云有道術初不大聽重之也一日
相別有自桂過昭平同行者二人俱止桂林郊外僧之
伽藍而韓生亦來夜不睡自抱一籃持匏杓出就庭下
衆共往視之則見以杓酌取月光作傾㵼入籃狀争戲
之曰子何為乎韓生曰今夕月色難得我懼他夕風雨
儻夜黑留此待緩急爾衆笑焉明日取視之則空籃敝
杓如故衆益哂其妄及舟行至昭平共坐江亭上各命
僕厮辦治肴膳多市酒期醉適㑹天大風俄日暮風益
亟燈燭不得張坐上墨黑不辨眉目矣衆大悶一客忽
念前夕事戲嬲韓生曰子所貯月光今安在寧可用乎
韓生為撫掌而對曰我幾忘之㣲子不克發我意即狼
狽走從舟中取籃杓而一揮則月光燎焉見於梁棟間
如是連數十揮一坐遂盡如秋天夜晴月光㶑灎則秋
毫皆得睹衆乃大呼痛飲達四鼔韓生者又酌取而收
之籃夜乃黑如故始知韓生果異人也成君又謂吾曰
我時舟中與韓生欵曲輒數夕亦屢邀我索授其爐火
及存養法然我不聽及别去不知所在後聞從瓊莞陳
通判覺者周流海上數年至陸川而殂及舉塟但空棺
知其尸解矣我始悔不從之學用是篤意於神仙事也
吾既聞成君説後又五載適得識陳通判覺盡以訊陳
而成君之言信
　鐵圍山叢談卷五
欽定四庫全書
　鐵圍山叢談卷六　　　　　宋　蔡絛　撰
昭陵晩嵗開内宴蓋數與大臣侍從從容談笑嘗親御
飛白書以分賜仍命内相王岐公禹玉各題其上更且
以香藥名墨遍賚焉一大臣得李超墨而君謨伯父所
得乃廷珪君謨時覺大臣意歎有不足色因宻語能易
之乎大臣者但知廷珪為貴而不知有超也既能易輒
欣然及宴罷騎從出門内去將分道君謨於馬上始長
揖曰還知廷珪是李超兒否
宣州諸葛氏素工管城子自右軍以來世其業其筆制
散卓也吾頃見尚方所藏右軍筆陣圖自畫捉筆手於
圖亦散卓也又幼嵗當元符崇寧時與米元章輩士大
夫之好事者争寳愛每遺吾諸葛氏筆又皆散卓也及
大觀間偶得諸葛筆則已有黄魯直樣作棗心者魯公
不獨喜毛穎亦多用長鬚主簿故諸葛氏遂有魯公羊
毫樣俄為叔父文正公又出觀文樣既數數更其調度
由是奔走時好至於挈竹臨廵閭閻貨雞錐子入奴臺
手抄圭撮者争先步武矣政和後諸葛氏之名於是頓
息焉吾聞諸唐季時有名士就宣帥求諸葛氏筆而諸
葛氏知其有書名乃持右軍筆二枝乞與其人不樂宣
帥再索則以十枝去復報不入用諸葛氏懼因請宣帥
一觀其書札乃曰似此持常筆與之耳前兩枝非右軍
不能用也是諸葛氏非但藝之工其鍳識固不弱所以
流傳將七百年向使能世其業如唐季時則諸葛氏門
户豈遽滅息哉此言雖小可以喻大
昔有張滋者真定人善和墨色光􁁊膠法精絶舉勝江
南李廷珪大觀初時内相彥博許八座光凝共薦之於
朝廷命造墨入官庫是後嵗加賜錢至三十二萬政和
末魯公辭政而後止滋亦能自重方其得聲價時皇帝
燕越二王呼滋至邸命出墨謂雖百金不吝也滋不肯
曰滋非為利者今墨乃朝廷之命不敢私遺人二王乃
丐於上詔各賜三十斤然滋所造實超今古其墨積大
觀庫無慮數萬斤世謂其時用度廣空帑藏是悉繆誤
不知元豐大觀二藏雖研墨蓋何事不見仍豐盛異常
爾且以金師入時元豐與内帑自出河北山東精絹一
千萬疋他絹則弗取以是證焉斯可知己
江南李氏後主寳一研山徑長才踰咫前聳三十六峯
皆大猶手指左右則引兩阜陂陀而中鑿為硯及江南
國破研山因流轉數士人家為米元章得後米老之歸
丹陽也念將卜宅久弗就而蘇仲恭學士之弟者才翁
孫也號稱好事有甘露寺下並江一古宅多羣木蓋唐
晉人所居時米老欲得宅而蘇覬得硯於是王彥昭侍
郎兄弟與登北固共為之和㑹蘇米竟相易米後號海
岳菴者是也研山藏蘇氏未幾索入九禁時東坡公亦
曾作一研山米老則有二其一曰芙蓉者頗崛奇後上
亦自為二研山成視江南所寳流亞爾吾在政和未得
罪時嘗預召入萬嵗洞至硯閣得盡見之
太上留心文雅在大觀中命廣東漕臣督採端溪石硯
上焉時未嘗動經費非宣和之事也乃括二廣頭子錢
千萬日役五十夫久之得九千枚皆珍材也時以三千
枚進御二千分賜大臣侍從而諸王内侍咸願得之詔
更上千枚餘三千枚藏諸大觀庫於是俾有卧封禁端
溪之下巖穴蓋欲後世獨貴是硯時人或不知厥由今
世有得此者非常材矣
國朝西北有二敵南有交趾故九夷八蠻罕所通道太
宗時靈武受圍因詔西域若大食諸使是後可由海道
來及哲宗朝始得火浣布七寸大以為異政和初進火
浣布者已將半仞矣其後盈筥而至大抵若今之木棉
布色㣲青􁁊蓋投之火中則潔白非鼠毛也御府使人
自䌟績為中褥衣袍之屬多至不足貴亦可證舊説之
偽
奉宸庫者祖宗之珍藏也政和四年太上始自攬權綱
不欲付諸臣下因踵藝祖故事檢察内諸司於是乘輿
御馬而從以杖直于馬大内中諸司局大駭懼凡數日
而止因是併奉宸俱入内藏庫時於奉宸中得龍涎香
二琉璃缶玻瓈母二大篚玻瓈母者若今之鐵滓然塊
大小猶兒拳人莫知其方又嵗久無籍且不知其所從
來或云柴世宗顯徳間大食所貢又謂真廟朝物也玻
瓈母諸璫以意用火煅而模冩之但能作珂子狀青紅
黄白隨其色而不克自必也香則多分賜大臣近侍其
模製甚大而質古外視不大佳每以一豆大爇之輒作
異花氣芬郁滿座終日略不歇於是太上大奇之命籍
被賜者隨數多寡復收取以歸中禁因號曰古龍涎為
貴也諸大璫爭取一餅可直百緡金玉穴而以青絲貫
之佩於頸時於衣領間摩挱以相示坐此遂作佩香焉
今佩香蓋因古龍涎始也
舊説薔薇水乃外國採薔薇花上露殆不然實用白金
為矧為甑採薔薇花蒸氣成水則屢採屢蒸積而為香
此所以不敗但異域薔薇花氣馨烈非常故大食國薔
薇水雖貯琉璃缶中蠟蜜封其外然香猶透徹聞數十
步洒著人衣袂經十數日不歇也至五羊效外國造香
則不能得薔薇苐取素馨茉莉花為之亦足襲人鼻觀
但視大食國真薔薇水猶奴爾
香木初一種也膏脈貫溢則其結沈水香然沈水香其
𩔖四有謂之熟結自然其間凝實者也謂之脱落因木
朽而解者也謂之生結人以刀斧傷之而後膏脈聚焉
故言生結也謂之蠱漏蟲嚙而後膏脈聚焉故言蠱漏也
自然脱落為上而其氣和生結蠱漏則其氣烈斯為下
矣沈水香過四者外則有半結半不結為弄水沈弄水
香者番語多婆菜者是也因其半結則實而色重半不
結則大不實而色褐好事者故謂之鷓鴣斑也婆菜中
則復有名花盤頭水盤頭結實厚者亦近乎沈水但香
木被伐其根盤必有膏脈湧溢故亦結但數為水淫其
氣頗腥烈故婆菜中水盤頭為下矣餘雖有香氣既不
大凝實若是一品號為箋香大凡沉水婆菜箋香此三
名嘗出於一種而每自髙下其品𩔖名號為多爾不謂
沈水婆菜箋香各别有種也三者其產占城國則不若
真臘國真臘國不若海南諸黎峒又皆不若萬安吉陽
兩軍之間黎母山至是為冠絶天下之香無能及之矣
又海北則有髙化二郡亦出香然無是三者之別苐為
一種𩔖箋之上者吾久處夷中厭聞沈水香况邇者貴
游取之多海南真水沈一星直一萬居貧賤安得之因
反善海北香若凌水地號瓦竈者高地號浪灘者包中
時時擇其高勝爇一炷其香味淺短乃更作花氣百和
旖旎古人説香暨續本草酉陽雜俎諸家流語殆非其
要
合浦珠大抵四五所皆居海洋中間也名訖寳名斷望
者最而斷望地近交趾號產珠尤美大父老更傳昔珠
還時蓋自海際珠母生猶山然髙壘數百千丈甚或出
露波濤上雅不知得幾何代也刺史者每啓其貪欲心
或由是暴虐人人不自聊此珠所以去去皆逺陟從交
趾真臘諸異國而珠母益不生就生亦不實矣俗言珠
母者謂蚌也凡採珠必蜑人號曰蜑户丁為蜑丁亦王
民爾狀怪醜能苦辛常業捕魚生皆居海艇中男女活
計世世弗嘗捨也採珠弗以時衆咸裹糧㑹大艇以十
數環池左右以石懸大絙至海底名曰定石則别以小
繩繫諸蜑腰蜑乃閉氣隨大絙直下數十百丈捨絙而
摸取珠母曾未移時然氣已迫則亟撼小繩繩動舶人
覺乃絞取人縁大絙上出輒大呌因倒死久之始甦若
遇天大寒既出而呌必又急沃以苦酒可升許飲之釂
於是七竅為出血久復活其苦如是世且弗知也父老
云頃熈寧末安南連陷欽廉被系虜生靈嗸嗸事甫定
而珠為盛還當是時商賈走四方争輻凑逺民賴以安
樂竟坐主者寖婪濁則珠寖徙去久矣中興後乃復還
海底積髙纔數尋一刺史來得此大喜即妄為辭以罔
其上請復舊貫因縛繫諸蜑慘其刑一方始大騷走視
珠母則莽見白沙布底爾徒得珠母雖合數千百既破
開略無一珠羣蜑獨環之則大笑弗恤也自是以貢則
求諸他且又如配率開告訐凡桎梏而破產者大率皆
無辜千里告病然耳目之者又弗為惻是天以珠池毒
旤吾民也吾聞此為憮然後讀熙陵實録見書太平興
國七年事某月甲子海門採珠場獻真珠五千斤皆徑
寸者為掩卷睠愕何其異哉而致是歟久而思之此無
他知實命吏之效
太宗時得巧匠因親督視於紫雲樓下造金帶得三十
條匠者為之神耗而死於是獨以一賜曹武穆彬其一
太宗自御之後隨入熈陵而曹氏所賜帶即莫測何往
也餘二十八條時命貯之庫號鎮庫帶焉後人苐徒傳
其名而宗戚羣璫間一有服金帶異花精緻者人往往
輒指目此紫雲樓帶其實非也故吾逸不得一識之自
貯鎮庫帶後僅歴百十年所及北騎入侵太上皇狩丹
陽因盡挈鎮庫帶以往而一時從行者有若童貫伯氏
諸貴皆得賜紫雲樓金帶矣事後甫平太上皇言歸宫
闕於是靖康皇帝復命追還之庫吾在萬里外獨嘗聞
諸然又不得一識也中興之十三祀有來自海外忽出
紫雲樓帶止以四夸示吾北騎再入適紛紜所追還弗
及者其金紫磨也光艶溢目異常金又其文作醉拂牀
狀拂床人皆笑起長不及寸眉宛若生動雖吳道子畫
所弗及若其華紋則有六七級層層為之鏤篆之精其
㣲細之象殆入於鬼神而不可名且往時諸帶方􁀙不
大此帶乃獨大至十二稻是在往時為窮極巨寳不覺
為之再拜太息我祖宗規模雖一帶猶貽厥後世必無
以加也於是亟歸諸客而意始適平因書此以詔後之
人
都邑惠民多増五局貨藥濟四方甚盛舉也嵗校出入
得息錢四十萬緡入户部助經費然往時議者甚大不
然矣時上每飭和劑局凡藥材告闕俾時上請焉大觀
間和劑局官一日請内帑授藥犀百數歸解之偶忽得
一株大絶常犀且異甚因不敢用復上之朝廷乃命工
為之帶雖工人亦歎駭此上徳有所感召之效矣蓋倒
透中反成正透其面猶黄蠟中有異雲一朶雲中天矯
一金龍飛盤拏空爪角俱全遂為御府第一號瑞雲盤
龍御帶
于闐國朝貢使每來朝必擕其寳鐺以返往自國初以
來迨今如是也我主客備見之寳一鐵鐺爾蓋其來入
中國道涉流沙踰三日程無水火獨挈其水而行投鐺
者投之以水頃輒已百沸矣用是得不乏故寳之
伯父君謨水精枕中嘗得有桃花一枝宛如新折茶甌
十兔毫四散其中凝然作雙蛺蝶狀熟視若無動每寳
惜之
錢塘之龍華寺有傳大士真身仍藏所謂敲門椎頌金
剛經相板輿藕絲燈三物昔為吳越錢王從婺女雙林
取來藕絲者乃梁武帝時物也繆言藕絲織成懼不然
但疑當時内府工料之所織紋實華嚴繪釋氏設法相
狀凡七所即所謂七處九㑹者是也有天人鬼神龍象
宫殿之屬窮極幻妙奇特不可名政和後索入九禁宣
和初既大黜釋氏教因復以藕絲燈賜宦者梁師成吾
昔在錢塘見之後於梁師成家得詳識焉師成靖康間
籍沒而藕絲燈者莫知何在唐雷氏由徳宗來世擅斵
琴箸名遇其得意玉識之故國初尚方所藏玉鶴琴獨
為世甲觀在仁宗時錢塘有名人水丘者又得玉鴈琴
而君謨伯父帖曰聞賢郎在錢塘得玉鴈琴與玉鶴為
輩流玉鶴藏禁中而鴈落人間此其常物也哉其後玉
鴈琴吾得一見頗不稱其譽又唐李汧公者號喜琴乃
自聚靈材為之曰百衲琴百衲琴流傳當祐陵朝亦入
九禁是天下號殊絶獨玉鶴百衲乃第一上時方稽古
博雅若書畫奇工得以待詔日親近往往獲褒賜而琴
工獨閒冷日減光赫因日月以冀恩澤即共奏取御府
所寳琴盡丐理治之上亦可焉於是首取百衲琴破之
乃止八段然膠漆遽解散羣待詔反大懼輒鹵莽僅得
合併玉鶴背八九咸被壞遂得於時奏功第賞但求金
石之奏思得山水之清音無矣此良足惜者
閩粤有福清縣瀕海人家於海中撈得一物乃藤匳開
匳白木枕一枕之則管絃四發又有青毛坐褥十坐其
上毛輒颯然竪起擁匝人腰溫柔不可名愚氓懼以為
怪遂并匳焚之福清士人來為吾言乃中興之初也
金𧖟毒始蜀中近及湖廣閩粤寖多有人或拾此去則
謂之嫁金蠶率以黄金釵器錦段置道左俾他人得焉
鬱林守相晤時為吾言嘗見福清縣有訟遭金蠶毒者
縣官治求不得蹤或獻謀取兩刺蝟入捕必獲矣蓋金
𧖟畏蝟蝟入其家金𧖟則不敢動雖匿榻下墻罅果為
兩蝟擒出之亦可駭也又嶠嶺多蜈蚣動長二三寸螫
人求死不得然獨畏托胎蟲必放自落於地蜈蚣為局
縮不得行托胎蟲乃徐徐圍繞周匝蜈蚣愈益縮然後登
其首㗖腦而食之死故人遭蜈蚣害必取托胎蟲涎輒
生擣塗焉痛立止且金𧖟甚毒若有鬼神蜈蚣若是之
强且大也然則蝟捕金𧖟托胎制蜈蚣物理有不可致
詰而不可不知者如此往時川蜀俗喜行毒而成都故
事嵗以天中重陽時開大慈寺多聚人物出百貨其間
號名藥市者於是有於忩隙間呼貨藥一聲人識其意
亟投以千錢乃從窗隙間度藥一粒號解毒丸一粒可
救一人命夫迹既叵測故時多疑出神仙政和間祐陵
以仁經惠天下嘗即上清寳籙宫之前新作兩亭左曰
仁濟給藥治疾苦右曰輔正主符水除邪鬼因遂詔海
内凡藥之治病彰彰有聲者悉索其方書而上之焉於
是成都守臣監司奉命相與窮其狀乃始得售解毒丹
家葢世世懼行毒者為讐害故匿其跡非有所謂神仙
也既據方修治得其全即并藥奏御事下殿中省上曰
朕自弛天子所服御以濟元元毋煩有司也由是殿中
省羣醫驗諸師驗其方則王氏博濟方中之保靈丹方
爾當是時猶子行適領殿中監事故獨得其詳吾落南
來用是藥嘗救兩人食葫蔓草毒得不死蓋不可不書
太上受命享萬乘至尊之福而一時諸福之物畢至如
好奇賞異故天下瑰珠舉入尚方皆萃於宣和殿小庫
宣和殿小庫者天子之私藏也頃聞之以寵妃之侍從
者頒首飾上善而賜之命内侍取北珠篋來上開篋御
手親掬而酌之凡五七酌以賚焉初不計其數也且又
不知其幾篋北珠在宣和間圍寸者價至三二百萬又
乙巳嵗冬魯公得疾甚殆上為臨問而醫者奏當進附
子物上意惻怛命主小庫内侍舉附子以進御手亦為
採擇取四遣中使賜魯公率大猶拳其一重有三兩四
錢次有三兩二錢二皆二兩八錢吾狂妄平居眼孔隘
宇宙覩此亦歎所未始見則他可稱是
薑芥一名暇蘇本草謂性溫不然實㣲涼吾竄嶠嶺數
見食黄顙魚偶犯薑芥者必立死甚於鉤吻毒矣物性
相反有可畏如是世於是禁殆不可不知
零陵香草生九疑間實產舜墓然今二廣所向多有之
在嶺南初不大香一持出嶺北則氣頓馨烈南方至易
得富者往往紐以為抺薦也
建溪龍茶始江南李氏號北苑龍焙者在一山之中間
其周遭則諸茶地也居是山號正焙一出是山之外則
曰外焙正焙外焙色香必迥殊此亦山秀地靈所鍾之
有異色已龍焙又號官焙始但有龍鳳大團二品而已
仁廟朝伯父君謨名知茶因進小龍團為時珍貴因有
大團小團之別小龍團見於歐陽文忠公歸田録至神
祖時即龍焙又進宻雲籠者其雲紋細宻更精絶於小
龍團也及哲宗朝益復歸瑞雲翔龍者御府嵗止得十
二餅焉其後祐陵雅好尚故大觀初龍焙於嵗貢色目
外仍進御苑玉芽萬夀龍芽政和間且増以長壽玉圭
五圭凡有數種大抵北苑絶品曾不過是嵗但可十百
餅然名益新品益出而舊格逓降於凡劣爾又茶茁其
芽貴在於社前則已進御自是迤邐宣和間皆占冬至
而嘗新茗是率人力為之反不近自然矣茶之尚蓋自
唐人始至本朝為盛而本朝又至祐陵時益窮極新出
而無以加矣
漢宣帝在仄㣲有售餅之意見於漢紀至今凡千百嵗
而關中餅師每圖宣帝像於肆中今殆成俗漢氏之徳
於世如此也
開寳末吳越王錢俶始來朝垂至太祖謂太官錢王浙
人也來朝宿共帳内殿矣宣創作南食一二以燕衎之
於是太官倉猝被命一夕取肥羊為醢以獻焉因號旋
鮓至今大燕首薦是味為本朝故事
种師服名將也出陜右元祐時朝廷付之以邊事吕丞
相大防始召之飯舉筯沙魚線甚俊吕丞相喜問君解
識此物邪种操其西音曰不托便不識至今傳以為笑
魯公盛徳蓋自小官時搢紳間一辭謂之有手段元祐
時守維揚多過客日夕盈府寺一日本是蚤膳召客為
涼餅㑹者八人俄報客繼至者公必留偶紛紛來又不
已坐間私語蔡四素號有手段今率迫留客且若是他
食輙咄嗟為尚可如涼餅者奈何便辦耶請共嘗之及
食時計留客則已四十人而冷淘皆至仍精腆時以為
談柄
太上皇在位時屬昇平手藝人之有稱者碁則劉仲甫
號國手第一相繼有晉士明又逸羣琴則僧梵如者海
大師之上足也然有左手無右手梵如之亞僧則全根
本領雅不及梵如但不措能作金石聲教坊琵琶則有
劉繼安舞有雷中慶世皆呼之為雷大使笛有孟水清
此數人者視前代之伎一皆過之獨丹青以上皇自擅
其神逸故凡名手多入内供奉代御染冩是以無聞焉
爾劉仲甫碁士大夫持以較唐開元國手王積薪而仲甫
猶出積薪上兩道但仲甫亦自挟數術能彌縫士君子
故喜其為人由是名譽益表暴著碁經傚孫子十三篇
又作造㣲精理諸集盛見碁之布置用意成一家說世
遂謂無以過之矣及政和初晉士明者自河東來輦下
方年二十八九獨直出仲甫右一時又較之乃高仲甫
兩道猶有餘其藝左右縱横特神出鬼没於是名聲一
旦赫然即日富貴然終不棄置其故妻搢紳間猶多之
先哲廟時有碁手號王憨子者以其能迫仲甫未幾而
病心死故世以謂仲甫隂害之也及士明出仲甫間而
呼之與角遂為士明再四連敗之於是仲甫乃欲以女
妻之則又辭曰我有室矣仲甫悵不悦居月餘偶以病
殂往往為士明所挫死故好事者益為浮言計憨子死
之嵗者實士眀生之年也則士明果憨子之後身造物
者俾之復其讐云
花蕋夫人蜀王建妾也後號小徐妃者大徐妃生王衍
而小徐妃其女弟在王衍時二徐坐游燕淫亂亡其國
莊宗平蜀後二徐隨王衍歸中國半途遭害焉及孟氏
再有蜀傳至其子昶則又有一花蕋夫人作宫詞者是
也國朝降下西蜀而花蕋夫人又隨㫤歸中國㫤至且
十日則召花蕋夫人入宫中而㫤遂死昌陵後亦惑之
嘗進毒屢為患不能太宗在晉邸時數數諫昌陵而未
克去一日兄弟相與獵苑中花蕋夫人在側晉邸方調
弓矢引滿政擬走獸忽回射花蕋夫人一箭而死殆所
傳多偽不知蜀有兩花蕋夫人皆亡國且殺其身
本朝宦者之盛莫盛於宣和間其源由嘉祐元豐著於
元祐而元祐時有李憲者則已節制陜右諸將議臣如
鄧中司潤甫力止其漸不可憲遂用事矣至元祐又以
垂簾者久故其徒得與聞政機闗通廊廟且争事名譽
有陳術者跡狀既露後又撼天子太上懼多以邸中舊
寳帶賂之得稍止及親政而竟殺之焉然勢已張若禁
綱則具在也及崇寧初上與魯公弗能戒於是開寄班
法因寖任事大觀後遂有官至皇城使官達者至引進
客省矣至外廷舊規餘風則猶尚存也時士大夫則由
公輔而進恥從此徒亦罕敢交通及政和三四年由上
自攬權綱政歸九重而後皆以御筆從事於是宦者乃
出無復自顧藉祖宗垂裕之模盪矣蓋自崇寧既踵元
豐任李憲故事命童貫監王厚軍下青唐後貫因盡攘
取陜右兵權魯公再從東南召復相而力道之朝廷降
詔差方劭察訪五路然遏之不得更反折角政和末遂
寢領樞筦擅武柄主廟算而梁師成者則坐籌帷幄其
事任𩔖古輔政者一時宰相執政悉出其門如中書門
下徒奉行文書於是國家將相之任文武二道咸歸此
二人因公立黨伍甚於水火又當是時御筆既行互相
抵排都邑内外無所適從羣臣有司大懼得罪必得
宦人領之則可入奏緩急有所主故諸司局務争奏乞
中官提領是後大小事百司上下之權悉由閹寺外路
則有廉訪使者或置承受官於是天下一聽而紀律大
紊矣宣和之初暨中間宦人有至太師少保節度使正
使承宣觀察者比比焉朝廷貴臣亦皆由其門遂不復
有廟堂士大夫始盡向之朝班禁近咸更相指曰此立
里客也此木脚客也反以為榮而爭趨羨之能自飭勵
者無幾矣魯公則居家悔歎每至啜泣而上亦覺其難
制始殺馮浩又殺王堯臣若楊十成宣小李使皆死不
明連剗數人然勢已成未睹其益而羣閹既懼思脱禍
無術則愈事燕游用蠱上心求免夫朝夕識者深憂且
疑有蕭墻之變漢唐之事了在目前俄禍自外來大敵
適破都人憤洩至殺之㗖之骨血無餘矣凡此始終自
非皇天擁祐聖祚不然可勝殆哉故書其略如此政和
以還侍從大臣多奴事諸璫而取富貴其倡始者首有
王丞相黼事梁師成俄則盛尹章事何炘宋八座事王
仍後又有王右轄故事亦事師成此最彰著者宣和以
降則士大夫悉歸之内寺之門矣黼則呼師成為恩府
先生每父事之安中在翰苑凡草師成麻制必極力作
為好辭美句褒頌功徳時人謂之王内相上梁師成啓
事章則與忻奉藥而進昇對人呼王仍為王爺又有劉
韐者自小官在童貫幙始終與之盡力後仕至延康殿
學士及都邑傾覆先索韐入金營既兩宫將播遷韐聞
之又知金欲用韐遂自縊而死獨能以忠節蓋前跡矣
漢元狩二年南越獻馴象能言鳥應卲注能言鳥鸚鵡
也然二廣間鸚鵡視隴右實差小若曰五色又自出外
國但今西甌之地適春夏間山青澗碧而木綿花發紅
𣗳滿目如與相閒錯即多有鸚鵡羣飛動千數且高下
争掠人頭面聞其聲咬咬可喜疑若別作一道家羨門
方域中爾人或得其雛養視而教諸語言初皆丹喙中
變而黑度嵗餘乃復丹始不變此雄者也號名鸚鵡有
喙常黑而不變此獨雌者號名木戾是二種者實藉人
力而致之言語罕有合其自然至百數十中忽一天機
辨慧始雖因教然終乃同諸人而性靈斯足尚矣吾頃
見貳車陳端誠家一鸚鵡能自談對睹老兵㩦米笥出
則報曰院子偷物出也在簞内其小奴竊酒又亟報曰
惠奴偷酒衆争視之窮詰略無迹反罪其妄乃又曰藏
桌下矣共騐之信於是奴婢大憤後以計而殺之也嘗
讀殷芸小説載晉張華有鸚鵡每出還輒説僮僕好惡
一日寂無言華問其故曰被禁在甕中何因得知事殆
𩔖此都下飛鳶至多而大内中為最每集英殿下燕則
飛鳶動千百為羣舞翅庭中百官燕食至則多為所掠
故事遇燕設乃於鄰殿置肉以賜鳶後稍得引去然尚
多有之也周官射鳥氏賔客㑹同以弓矢敺鳥鳶然
則鳶之善鈔盗有自來矣今乘輿在御又鳶飛既衆是
弓矢有不可敺者故賜鳶肉乃出本朝苐不知其始私
竊謂儻非仁廟之至仁必由祖宗之聖惠矣
魯公以元祐末帥蜀道過一小館有物倒懸於梁間初
疑為怪後見古今注乃知為蝙蝠也又抱朴子亦謂蝙
蝠五百嵗即白而甸懸食之壽如其年吾每記公此談
靖康初貶邵陵始發自長沙愒一長亭方坐忽有𩔖鴉
鴿從房中飛掠吾目過者時亦以為怪跡其蹤乃在堂
中後空舍而倒懸則知其為伏翼矣大為之感愴俄遷
嶺外博白暇日適與客行天慶祠纔升殿則觀梁間纍
然倒懸者以十數偷眼伺人久忽飛去博白天慶祠實
唐紫極宫也則是物亦不下三四百嵗矣客有力勸吾
羅捕取而盡食之者因為之一哂
政和中于闐國朝貢以馬四疋其一髙六尺五寸其一
六尺二寸其二皆五尺九寸殆不𩔖常馬其狀已怪則
穆王八駿其圖天矯宜若有之相州古鄴郡其西有隆
慮名山也寺則齊禪師道塲亦有名刹也寺大門之前
左右二池東為黄龍西為白龍所窟宅政和間適大旱
安陽人禱於池既大㴻於是一時為之飛奏詔加封爵
焉及褒命下世俗不知厥由但迎置諸東池而已一旦
雲霧四合如墨天大電雷異常有頃衆登寺樓望則了
然見白龍與黄龍拏戰而黄龍敗焉白龍乃奮迅下取
山嶺將塞東池垂白矣黄龍既䕶其居故屢鬬而屢敗
且不已其右山谷間白龍之所據則水屯于門之外波
浪髙踰似樓也羣髠大懼為焚香唪咒於樓之上始寤
向之大雨實白龍為之而黄龍冒其賞故一至此競於
是寺髠力為之講解仍請再告諸上終日始得平白龍
因收水而退矣詔復封白龍焉吾妻家相人也有妻兄
檢得親見故特為吾道之且龍號稱神物能變化識髙
逺乃亦争虛名角勝負未免作世俗態所以貴乎君子
江湖間小龍號靈異見諸傳説甚究崇寧中淮水暴漲
而汴口檣舟不能進一日昩爽小龍者出蟠依於舟尾
有柁工之婦不識也謂是蜥蜴撥置之則跂跂又縁柁
而上柁工之婦怒舉火柴擊其首隨擊霹靂大震一聲
汴口所積舟不問官私舟與士大夫家座船七百隻舉
自相撞擊俱碎死數十百人朝廷聞而不樂苐命官為
賑䘏焉㑹發運使上計而小龍者又復出大漕甚窘懼
乃焚香祝之願與王偕上計入覲天子可乎龍即作喜
悦狀因舉身入香匳兩爪據金杯飲幾酹於是天子異
之取大琉璃缶貯龍為親加封識焉降付都城汴水之
都門外小龍祠中一夕封識宛如故視缶中龍則已變
化去矣上喜加封四字仍大敞其祠宇至大觀末魯公
責東南舟行始抵汴口而小龍又出迓魯公然小龍所
隷南北當江湖間素不至二浙也
政和壬辰魯公在錢塘居鳳山之下私第以正月七日
小龍忽出佛堂中於是家人大小咸歎異亦疑必有故
明日而魯公召命至復加六字王及靖康之初家破魯
貶嶺外吾從行至江陵將遵陸出鼎澧間公畏暑因改
卜舟行下江陵憇渚宫之沙頭一倉官㕔舍纔弛擔則
小龍復出見魯公為之涕下且感念龍神乃不忘恩舊
一如此吾戲公曰固知小龍之必來爾公愕詢其故吾
始曰此亦出公之門也茍每加意於是無世情者則今
日必來使此龍一出世間有世情當又不來是烏足辱
人懷抱邪公乃收淚而笑且龍神爾有義風有古聖賢
操烈因為書其初末是亦春秋褒貶之餘㫖不敢廢者
矣
宣和元年夏五月都邑大水未作前雨數日連夕如傾
及霽開封縣前茶肆有晨起拭床榻者睹若有大犬蹲
其旁明視之龍也其人大呌而倒茶肆適與軍器作坊
近遂為作坊士羣取而食之屏不敢奏都人皆圖畫傳
玩其身僅六七尺若世所繪龍鱗作蒼黑色然驢首而
兩頰宛如魚頭色正緑頂有角座極長其際始分兩歧
焉又其聲如牛攷諸傳記實龍也後十餘日大水至故
俗傳謂之龍復讐
世罕識龍象獅薛八丈黄門(昂/)錢塘人也始位左轄其
小君因出遊還適過宣徳端門時郊禋禮近有司日按
象自外旗鼔迎至闕下而馴習之夫人偶過焉適見而
大駭歸告其夫曰異哉左丞我儂今日過大内前安得
有此大鼻驢焉人傳以為笑
唐人説江東不識槖駞謂是廬山精况今南粤宜未嘗
過五嶺也頃因雲擾後有北客驅馳槖駞來吾時在博
白博白人小大為鼓舞争欲一識客輙闔户蔽障丐取
十數金即許一入如是遍歴瀕海諸郡藉槖駞致富矣
後槖駞因瘴癘死其家如䘮其怙恃
嶺右頃俗淳物賤吾以靖康嵗丙午遷博白時虎未始
傷人村落間獨竊人家羊豕雖婦人小兒見則呼而逐
之必委置而走有客嘗過墟井繫馬民舍籬下虎來瞰
籬客為懼民曰此何足畏從籬旁一叱而虎已去村人
視虎猶犬豕爾十年之後北方流寓者日益衆風聲日
益變加百物湧貴而虎寖傷人今則與内地弗殊㗖人
畧不遺毛髪風俗澆厚乃亦及禽獸耶先王中孚之道
信及豚魚知必不誣
博白有逺村號録含皆髙山大水人足跡所弗及斗米
一二錢蓋山險不可出有小江號龍贊魚大者動長六
七尺皆癡不識人也村民自誇我山多鳳凰吾且謂妄
從而詰之則曰其大如鵞五色有冠率居大木之巔穴
木而巢焉遇天氣清明必出出必雙雙而飛所過則羣
鳥舉為之斂翼俛首而伏不敢鳴者久之吾嘆曰此真
鳳凰也古人謂南方丹山產鳳為信
博白張生公愕者蜀人喜學問能苦辛卜築於城西北
隅山間盛概也吾手助其緝茅既成名曰帶經堂下劚
地得山蕷自然成𤣥武者龜大於掌首尾克全蛇乃夭
矯纏龜猶世圖狀張生以獻吾為再拜烹而食之既物
理有是不可致詰者
苑囿最盛宣和末所謂艮嶽正門曰陽華亦五㦸制同
宸禁也自陽華門入則夾道荔枝八十株當前椰實一
株有太湖石曰神運昭功髙四十六尺立其中為亭以
覆之每召要臣流覽其間則一璫執茘枝簿立石亭下
中使一人宣㫖人各賜若干於是主者乃對簿按𣗳以
分賜朱銷而奏審焉吾一日偶獲侍從魯公入時許共
賞椰實一小璫登梯就摘而剖之諸璫人荔枝二枚於
是大璫梁師成者盡愕然吾笑而顧之曰諸人久飫矣
且饒吾一路蓋是時群璫多尚文字妄相慕仰咸以吾
未始得嘗故也語此一夢令人愴悵
蒲中產梨棗已久得名昔唐太宗時有鳳儀止梨𣗳上
因變肌肉細膩紅頰玉液至今號鳳栖梨也一本朝時
一家獨出一種青袍瓊肌香脆甘寒備衆梨之美又勝
絶於鳳栖其人常進御後得文林郎且以青膚足珍𩔖
選人之衫色因但號之曰文林郎嵗罕得稔遇稔則但
歸諸碧油幕下帥貳共分餉焉他莫得入口矣吾得於
張守周佐嘗官蒲故能道之張名仲奭雒陽牡丹號冠
海内歐陽文忠公有譜言之備然吾狂病未得時嘗侍
魯公入應宣召延福宫賞花内宴私竊謂海内之至極
者也及靖康初元魯公司河南吾獨從魯公行時適春
三月矣略得見洛陽牡丹一二始知九重之燕賞殆虛
設而文忠公之語其殆雅有未究者因問諸洛陽人為
吾言姚黄檀心碧蟬生異花黄獨號花王雖有其名亦
不時得率四三嵗一開開或得一兩本而已遇其一必
傾城其人若狂而走觀彼餘花縱盛弗視也於是姚黄
花圃主人是嵗為之一富又吾見二父言元豐中神宗
嘗幸金明池是日洛陽適進姚黄一朶花面盈尺有二
寸遂却宫花不御乃獨簮姚黄以歸至今傳以為盛事
維揚芍藥甲天下其間一花若紫袍而中有黄線者名金
腰帶金腰帶不偶得之維揚傳一開則為世瑞且簪是
花者位必至宰相蓋數數驗昔韓魏公以樞密副使出
維揚一日金腰帶忽出四蕋魏異之乃燕平生所期望
者三人與共賞焉時王丞相禹玉為監郡王丞相介甫
同一人俱在幕下及將燕而一客以病方謝不敏及旦
日吕司空晦叔為過客來魏公尤喜因留吕司空合四
人者咸簮金腰帶其後四人果皆輔相矣或謂過客乃
陳丞相秀公然吾舊聞此又得是説於吕司空疑非陳
丞相也是後魯公守維揚金腰帶一枝又出則魯公簮
之而魯公亦位極未幾叔父文正公亦嘗守維揚維揚
一旦金腰帶又出而維揚人大喜貪文正公之重望亟
折以獻然花適開未全也文正公為之悵然亦簪而賞
之焉久之文正公獨為樞密使後加使相檢校少保視
宰相恩數噫一花之異有曲折與人合乃若造物戲人
乎
　
　
　
　
　
　鐵圍山叢談卷六
