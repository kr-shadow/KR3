#+TITLE: 異魚圖贊補-清-胡世安
#+DATE: 2016-06-11 12:23:31
#+SOURCE: github.com/kanripo/KR3i0050 master 4c254f2c                
欽定四庫全書　　　　　子部九
　異魚圖贊補　　　　　　譜録類三(草木禽魚之/屬)
　　提要
　　　　(臣/)等謹案異魚圖贊補三卷閏集一卷
　　　國朝胡世安撰世安有大易則通已著録是書
　　　　乃其未第時所作以楊慎異魚圖贊尚多所
　　　　闕漏因摭其遺脱作為此編凡魚類補一百
　　　　五十四種為贊五十七首海錯類補三十八
　　　　種為贊二十八首又閏集一卷魚三十餘種
　　　　冠以摩竭海多非常之魚亦各為之贊而其
　　　　子璞及其門人雷琯等共加箋釋閏集所載
　　　　與目録多不相應前後舛互贊文亦徃徃闕
　　　　佚疑當日修改未竟之本也慎之作贊雖属
　　　　文人㳺戲之筆而源出郭璞要自古雋可觀
　　　　世安續加仿傚其徵据典博亦不失為馴雅
　　　　與慎書相輔以行於水族品目亦畧備矣乾
　　　　隆四十六年十月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　異魚圖贊補卷上
　　　　　　　　　　　　明　胡世安　撰
　　鯔魚
鯔魚肖鯉産淺海㵝非鱭非鰦音峕混系首匾身圓骨
軟肉細大者號䱟子味靡儷
　雨航雜錄鯔魚似鯉生淺海中專食泥身圓口小骨
　軟肉細似鯔而大者曰䱟神仙傳介象與呉王共論
　魚以鯔為上取其益隂　張九嵕頌駕青虬驂𤣥螭
　肥而癡湼而淄似烏則比黒魚不嫌入淤而食泥猶
　堪哺糟與啜醨　養魚經松之人於潮泥地鑿池仲
　春潮水中捕鯔盈寸者養之秋而盈尺腹背皆腴為
　池魚之最是食泥與百藥無忌其子味更佳京口錄
　云頭匾而骨軟惟喜食泥色緇黒故名粤人訛為子
　魚閩志云目赤而身圓口小而鱗黒至冬能牽被而
　自藏　李時珍云生東海狀如青魚長者尺餘其子
　滿腹有黄脂味美獺喜食之呉越人以為佳品醃作
　鮝腊　齊諧記魏明帝見雒水白獺不可得徐邈曰
　獺嗜鯔魚不避死乃刻畫板作鯔形懸於岸羣獺競
　來一時執得　鰦魚出餘姚子鱭魚出山隂
　　青脊魚
青脊非鯽而有鯽名身扁鱗白腴美可鯖清明時候腦
内蝨生肉瘦味減不中煿烹
　海味索隠青鯽歌探茅積得𤣥鯽顔如漆味如腊煮
　白石防中咽啖蟠桃吐崑核比五葷是雞肋中間棄
　之殊可惜屠本畯云青脊魚身扁而鱗色俱白以背
　上一條青脊得名非青鯽魚也其膏腴甚美出秦化
　縣士庶咸珍之在諸魚之上過清明時候腦中生蟲
　名魚蝨其蝨漸大而魚亦漸瘦便不堪食矣豈張將
　軍食此魚正在生蝨時耶但脊作鯽土人故自訛耳
　　漁書黄魚狀似鰣魚而小一名青鯽寧波出者佳
　鱗薄刺柔海人尚之
　　香魚
鴈珍維五香魚殿供丰美㧞萃五斗曷庸月増一寸自
春徂冬
　雨航雜錄鴈山五珍謂龍湫茶觀音竹金星草山樂
　官香魚也士人朱太守素無宦情嘗曰豈以五斗易
　五珍香魚鱗細不腥春初生月長一寸至冬月長盈
　尺則赴潮際生子生已輒稿惟鴈山溪澗有之他無
　有也一名記月魚
　　墨頭魚
墨鱸類鯶出以三月漁火夜伺其來勃窣好事相傳墨
瀋攸淈
　墨頭魚屬嘉州出形狀類鯶子長者及尺其頭黒如
　墨頭上有白子二枚又名北斗魚常以二三月出漁
　人以火夜伺叉之惟郭璞臺前乃有世傳璞著書臺
　上魚吞洗硯之墨所化或名墨鱸　方物畧云黒頭
　魚形若鯶長者及尺出嘉州歲三月則至惟郭璞臺
　前有之里人欲怪其説則言璞著書臺下魚吞其墨
　故首黒贊曰黑首白腹脩體短額春則羣泳促罟斯
　獲嘉州又有客朗魚似鰣肉嫩而美不恒有也
　　馬嘉魚
福之馬嘉燕尾銀膚春夏乳子始與潮徂知進□退見
束罧䍢
　癸辛雜識姚鎔效柳河東三戒作三説其一曰福之
　馬嘉云海有魚曰馬嘉銀膚燕尾大者視晬兒臠而
　火鱐之可致遠常淵潛不可捕春夏乳子則隨潮出
　沒而上漁者用此時簾而取之簾為疏目廣袤數十
　尋雨舟引張之縋以鐵下垂水底魚過者必鑚觸求
　進愈束愈怒則頰張鬛舒鈎着其目致不可脱向使
　觸網而能退却則悠然逝矣知進而不知退用罹烹
　醢之酷悲夫
　　鯈䱁
浮陽之魚名曰鯈䱁狀如柳葉羣游發發胠沙望洋有
懷莫豁省枯魚書徒增嗟咄
　荀子鯈(音/稠)䱁(當作/鮁)者浮陽之魚也胠(袪/同)於沙而思水
　則無逮矣挂於患而欲謹則無益矣　本草名鰷魚
　一名䱗魚一名鮂魚條其狀也粲其色也囚其性也
　李時珍云生江湖中小魚長僅盈寸形狹而扁狀如
　柳葉鱗細而整潔白可愛性好羣游最宜鮓菹
　　鮸魚
腮有三四彷彿淞鱸雖有鰵名與􁀙類殊
　雨航雜錄鮸魚狀似鱸而肉粗三腮曰鮸四腮曰茅
　鮸樂清志所謂鰵(音/敏)魚是也一曰茅狂　林日瑞漁
　書云䲄狀如石首而大色黒多鱗巨者鱗如海鏡眼
　如碗重數十斤生深海中可脯可醢其膠絶堅美工
　師為几案諸器物常用之　篇海􁀙鱝同(音/憤)即鰵也
　此魚圓如盤口在腹下尾有毒此似另種互見黄魟
　箋
　　杜父魚
溪澗小魚爰有杜父狀類吹沙口濶喙砮脊鬐雖螫渡
父攸膴
　杜父魚一名渡父魚一名黄䱂(音/么)魚一名船矴魚臨
　海志名伏念魚古今注江東呼童子魚為土父是也
　李時珍云溪澗小魚渡父所食故名見人則以喙挿
　入泥中如船矴也陳藏器云杜父魚生溪澗中長二
　三寸狀如吹沙而短其尾岐大頭澗口其色黄黑有
　班脊背上有鬐刺螫人
　　勒魚
東南海中夏初謖謖漁人設網伺鰳次逐狀刺如鰣氷
鮮是鬻甜𤓰若生骨蔕尋熟
　本草此魚腹有硬刺勒人故名出東南海中以四月
　至漁人設網候之聽水中有聲則魚至矣有一次二
　次三次乃止狀如鰣魚小首細鱗腹下有硬刺如鰣
　腹之刺頭上有骨合之如鶴喙形乾者謂之勒鮝呉
　人嗜之甜𤓰生者用勒鮝骨挿蔕上一夜便熟石首
　鮝骨亦然　養魚經鰳魚腹下之骨如鋸可勒出與
　石首同時海人以氷養之而鬻於諸郡謂之氷鮮
　　沉虎　潛鹿
惟海蠻師魚身虎首爰彼潛鹿亦班龍偶變化無恒孰
是樞紐
　談乘沉虎虎頭魚也潛鹿鹿頭魚也互見前鮫箋
　夢溪筆談嘉祐中海中漁人獲一物魚身而首如虎
　亦作虎文有兩短足在肩指爪皆虎長八九尺視人
　輒淚下舁至郡中數日方死有父老云昔年曾見之
　謂之海蠻師然書傳小説未嘗載　臨海水土異物
　志鹿頭魚有兩角如鹿又雷州出虎鯊鹿鯊電白海
　中有鹿魚梅聖俞有鹿角魚詩海中魚角矗矗不擬
　龍乃擬鹿嶺表錄異鹿子魚頳色其尾鬛皆有鹿班
　赤黄色羅州圖經云州南海中有洲毎春夏此魚跳
　出洲化而為鹿曾有人拾得一魚頭已化鹿尾猶是
　魚南人云魚化為鹿肉腥不堪食
　　黄魟魚
魚曰黄魟(音/烘)身似槲葉頭尖無鱗末刺堪慴
　酉陽雜俎黄魟魚色黄無鱗頭尖身似大槲葉口在
　頷下眼後有耳竅通於腦尾長一尺有三刺甚毒
　雨航雜録魟魚形圓似扇無鱗色紫黒口在腹下尾
　長於身如狸鼠其最大曰鮫其次曰錦魟曰黄魟曰
　斑魟曰牛魟曰虎魟魟或作䱋文選所謂鱝魚也尾
　端有刺甚毒大抵海魚性尤熱於諸魚不可常餐
　　油魚
河首石穴油魚所裔三寸而脩豈魟之儷肥以中秋炙
食腴毳
　油魚在雲南鄧川州南上有珥池又五里為油魚穴
　魚長僅二三寸中秋則肥孟冬則絶　沮水記云河
　首關有石穴八九月産油魚甚肥人謂水鹹則然油
　魚視魟魚更小而肥美過之炙則腴毳
　　黄鯝魚
黄鯝小魚身扁鱗白闊不踰寸長不近尺可充胙菹宜
於煿炙黄姑黄骨呼訛南北
　本草黄鯝魚生江湖中小魚也狀似白魚而頭尾不
　昻扁身細鱗白色濶不踰寸長不近尺可作鮓菹煎
　炙甚美按魚腸肥曰鯝此魚腸腹多脂漁人煉取黄
　油然燈甚腥南人訛呼黄姑魚北人訛呼黄骨魚
　　白魚
北勝陳海白魚是育江湖類生太湖擅獨鱎鮊殊穪武
舟戬榖雄詮魾名崔豹有録
　一統志白魚出雲南北勝州陳海狀如鯉而色白又
　淮水出白魚和州出淮白魚　避暑録太湖之白魚
　冠天下梅雨後十有五日入時白魚最盛謂之時裏
　白　本草亦作鮊一名鱎魚白者色也喬者頭尾向
　上也劉翰云生江湖中頭昻大者長六七尺李時珍
　云鮊形窄腹扁鱗細頭尾俱向上肉中有細刺武王
　白魚入舟即此　古今注白魚雄者曰魾子好羣浮
　水上名白萍
　　陽鱎
迎釣輒吞陽鱎則爾肉懆無味質薄不美譬彼冠葢前
塵倒屣賢喆烹鮮云胡不鄙
　説苑宓子賤為單父宰過陽晝曰子亦有以送僕乎
　陽晝曰夫投綸錯餌迎而吸之者陽鱎也其為魚薄
　而不美若存若亡若食若不食者魴也其為魚博而
　肉厚子賤曰善未至單父冠葢迎之者交接於道子
　賤曰車驅之車驅之夫陽晝之所謂陽鱎者至矣於
　是請耆老尊賢者而與之共治
　　白鰱
魚之貴者爰有白鰱納池白露違時則脧
　養魚經曰鰱乃魚之貴者白露左右始可納之池中
　或前一月或後一月皆不育漁人攜於舟若煎炙油
　氣觸之則目瞎京口録云巨首細鱗池塘中多畜之
　　鯼魚
魚饕類者江湖有鯼志訛石首食療混鯮其實三種稍
有異同
　李時珍云鯼性啖魚其目䁓視故名異物志作石首
　非也食療作鯮鯮生江湖中體圓厚而長似鱤魚而
　腹稍起扁額長喙口在頷下細鱗腹白背微黄色亦
　能噉魚大者二三十斤
　　䰵魚
閩莆有䰵鮮食朶頤剖腹子滿𤣥冬佳時
　王得臣麈史䰵魚閩中鮮食最珍者長七八寸濶二
　三寸剖之子滿腹冬日正其佳時莆田迎仙鎮乃其
　出處黄公度云莆中佳産惟子魚紫菜荔枝蠣房也
　　宋方勻泊宅編興化軍子魚惟通應大師廟前者
　最美世稱通應子魚而東坡詩通應子魚猶帶骨應
　作印恐誤　漁書子魚似青魚而小正二月間佳此
　種海上多有之惟鹹淡水之交其品獨擅又有赤鮌
　白鮌大同小異海人能辨之臨安只子魚一種大則
　鯔魚也生江中者勝他産類説秦檜夫人嘗春日入
　宫顯化太后言近日子魚大者絶少夫人曰妾家有
　之當以百尾進歸告檜咎其失言乃謀之客以青魚
　進后撫掌大笑云我道這婆子村果然
　　印魚
首載篆籀注諸魚死似青而修捕必先祀勝鶚炙者彼
或疑此
　雜俎印魚長一尺三寸額上四方如印有字諸大魚
　應死者先以印封之　明黄鐵橋海語印魚出南海
　中似青魚而脩廣過之頭骨中拆如解顱之嬰腦後
　垂皮方徑三寸許若道巾之披餘然上有黒文儼如
　篆籀島夷間有獲者必珍藏之　述異記城陽縣南
　有堯慶都墓前一池魚頭間有印文謂之印頰魚若
　非祀者捕而不得　郭祥正詩仙魚通印勝鶚炙亦
　猶蘇之誤也
　　井魚
井魚腦穴噴水濺濺經其噏吐變海而泉
　雜俎井魚腦有穴每翕水輒於腦穴蹙出如飛泉㪚
　落海中舟人競以空器貯之海水鹹苦經魚腦穴出
　反澹如泉水焉成式見梵僧善提勝説
　　毛魚
南海洞穴隂源下通中有毛魚與龍同宮髤䰄頷豪可
貼屏風
　拾遺記南潯之國有洞穴隂源其下通地脉中有毛
　龍毛魚同穴而處　續博物志海州有人持一束黒
　物形如竹篾云海魚腮中毛可作屏風貼色似水牛
　角頭似猪鬃長二尺四寸廣可一寸
　　箴魚
喙有箴紋字曰箴魚形同鱠殘疫疾同除釣箴所化俗
説堪唹
　本草作鱵臨海志作銅哾魚東山經栒牀山􁧀水出
　焉北注於湖中多箴魚狀如鯈其喙如箴食之無疫
　疾　寰宇記鱵魚生江湖中大小形狀并同鱠殘但
　喙尖有一細黒骨如鍼是異耳俗云姜太公釣鍼所
　化又名姜公魚　志呉江出針口魚首載鍼芒身長
　五六寸土人多取充鱐
　　鮊鮮魚
鮊鮮之魚體薧中薄滇澂所饒市充瘴藥
　一統志􁂧江府河陽縣出舶鮮魚一名康郎魚雲南
　諸府買作瘴藥一作漮䆡注漮䆡空貌今此魚亦乾
　而中空
　　􁍑魚
􁍑魚無骨臑膩如膏徒哆厥口不足以豪
　雨航雜録􁍑魚身柔如膏無骨鱗細口濶齒多一作
　䱠海上人目人弱者曰􁍑　海味索隠頌豐若無􁃉
　柔若無骨截之肪耶盡之脂耶乳沉雪山鉢底酥凝
　玉門關外露滴仙盤掌中其即若箇之化身也耶四
　明屠本畯云水族風味眞上品也一作風􁀙
　　半湯魚
半湯湖魚互入輒死亦如鰌䱉不入江水
　一統志應天府東北有半湯湖水同一壑而冷熱相
　半熱可瀹雞中皆有魚魚交入輒死民引熱水漑田
　一歲再熟　埤雅鰌䱉入江水輒死韓文公詩江魚
　不池活今魚生流水中則背鱗白而味美生止水中
　則背鱗黒而味惡亦一騐曹植云鹹水之魚不游於
　江澹水之魚不入於海
　　風雨魚
海鷂風使白袋雨奴性同箕畢羽角形殊
　雨航雜録海鷂魚亦文鰩類也形似鷂有肉翅能飛
　上石頭齒如石板出主風又有白袋魚似牛而白自
　海入江則兆水澤謡曰海鷂風伯使白袋雨師奴
　釋名海鷂魚一名邵陽魚食鑑作少陽魚一名荷(魺/同)
　魚一名鱝魚一名鯆魮魚一名蕃蹹魚一名石蠣陳
　藏器云生東海尾有大毒逢物以尾撥而食之其尾
　刺人三刺中之者死二刺者困一刺者可以救候人
　溺處刺釘之令人隂腫痛㧞去乃愈海人被刺毒者
　以魚扈竹及海獺皮解之又有鼠尾魚地青魚並生
　南海俱有肉翅刺在尾中食肉去刺　李時珍云海
　鷂魚江湖亦時有之狀如盤及荷葉大者圍七八尺
　無足無鱗背青腹白口在腹下目在額上尾長有節
　螫人最毒皮色肉味俱同鮎魚肉内皆骨節節聮比
　脆軟可食呉人腊之魏武食制蕃蹹魚大者如箕尾
　長數尺是已即漳泉所謂􁀙魚嶺表録異雞子魚嘴
　形如鷂肉翅無鱗色類鮎魚尾尖而長有風濤即乘
　風飛於海上此亦海鷂類也　南越記天牛魚方圓
　三丈眼大如斗口在脇下露齒無脣兩肉角如臂兩
　翼長六尺尾長五尺或亦白袋類也
　　海燕魚
魚有海燕大小種殊聲如牛者矯然潮驅以寸計者隂
雨翔區
　廣古今五行記齊鹽官縣石浦有海魚乘潮來去長
　三十餘丈黒色無鱗其聲如牛土人呼為海鷰　本
　草海燕出東海大一寸狀扁面圓背上青黒腹下白
　脆似海螵蛸有紋如簟茵口在腹下食細沙口旁有
　五路正勾即其足也臨海水土記陽遂足生海中色
　青黒腹白有五足不知頭尾生時體耎死即乾脆正
　此異物志載燕魚長五寸隂雨則飛起亦即此主治
　隂雨發損痛亦入滋陽藥
　　鬬魚
有魚矯悍斑紋炫盼習訓爭長里兒競豢
　宋張世南遊宦記聞三山溪中産小魚斑紋赤黒相
　間里中兒豢之角勝負為博戲昔有鬬禽未見有鬭
　魚亦可觀也聞永嘉亦有之　稗史波師魚俗名師
　婆魚其大如指鬐鬛具五采兩腮有小㸃如黛性矯
　悍好與魚鬭　五雜組閩莆中喜鬭魚其色斕斒喜
　鬭纒繞終日尾盡齧斷不解此魚吾郡亦有之俗名
　錢爿魚畜之盆中諸魚無不受齧人皆惡之而莆人
　乃珍重如許良可怪也
　　毒魚
虢師越龜及籬頭溺人中厥毒亦孔之戚
　北山經饒山歴虢之水出焉東注於河中有師魚食
　之殺人陳藏器云魚師大者有毒殺人今無識者但
　唐韻鰤老魚也及北山經所云其即此與　南越志
　繢尾魚有毒一名龜魚酉陽雜俎傍海大魚脊上有
　石十二一名籬頭溺一名螃􁯲其溺甚毒
　
　
　
　
　
　
　異魚圖贊補卷上
欽定四庫全書
　異魚圖贊補卷中
　　　　　　　　　　　　明　胡世安　撰
　　珠蟞魚
珠蟞足六如肺有目瘳癘若逐甘酸盈匊
　東山經葛山灃水出焉東注於余澤中多蟞蟞魚其
　狀如肺而有目六足有珠其味酸甘食之無癘一統
　志生高州海中四目六足而吐珠呂氏春秋灃水魚
　之美者名曰珠鼈淮南子蛤蠏珠鼈與月盛衰埤雅
　鼈珠在足皆指此也
　　茈魚
泚水茈魚一首十身臭越蘪蕪失氣以踆
　東山經東始山泚水出焉中多茈魚狀如鮒一首而
　十身其臭如蘪蕪食之不䊧孚注止失氣也按朔法
　師混作鮆魚非
　　鯥魚
鯥好陵居魼羽蛇尾音如留牛夏生冬死
　南山經杻陽山之東柢(音/蔕)山多水有魚焉狀如牛陵
　居蛇尾有翼其羽在魼(亦作/脅)下其音如留牛名曰鯥
　冬死而夏生食之無腫疾
　　赤鱬
即翼赤鱬是醫疥瘃人面鳥音茜質漾淥比之陵魚而
無手足
　篇海作鮢鱬南山經青丘山英水出焉南注即翼之
　澤中多赤鱬其狀如魚而人面音如鴛鴦食之不疥
　　海内北經陵魚人面手足魚身在海中
　　鱄魚
鱄(音/團)狀􁁉鮒音毛竊豚不利於見䗤薄之倫
　南山經雞山黑水出焉南注於海中有鱄魚狀如鮒
　而彘毛音如豚見則天下大旱　東山經獨山末塗
　之水出焉東南注沔中多䖺䗤狀如黄蛇魚翼出入
　有光見則其邑大旱又女蒸山膏水出焉西注干鬲
　水中多薄魚狀如鱣而一目其音如歐(謂如人/嘔吐聲)見則
　天下大旱
　　修辟魚
黽形鴟聲維喙則白功埒豪魚厥名修辟
　中山經槖山槖水出焉北注於河中多修辟之魚狀
　如黽而白喙其音如鴟食之已白癬　又渠豬山之
　水中多豪魚狀如鮪赤喙尾赤羽可以已白癬
　　鯩魚
鯩魚貌鮒其文則黑希夷先生或不薦食
　中山經來需之水出於半石山陽而西注於伊中多
　鯩魚黑文其狀如鮒食者不睡
　　莽魚
莽魚形大龜首鼈身患劇鵜獺性最不仁
　中山經槐水之河有莽魚其形至大龜首鼈身是河
　内所出魚盡皆食之
　　䰷魚
招水源禺䰷厥府藏魚尾兩足狀鼈音羊
　西山經英山禺水出焉北注於招水中多䰷魚狀如
　鼈音如羊郭注狀如龜而魚尾二足
　　蠃魚
濛水注洋有蠃泳斯音鴦翼鳥陽侯是毗
　西山經邽山濛水出焉南注於洋中多蠃(音螺玉/篇作嬴)魚
　魚身而鳥翼見則其邑大水
　　鰠魚
鰠魚渭産其狀如鱣覯等朱獳休䱱代蠲
　西山經鳥䑕同穴之山渭水出焉東注於河中多鰠
　魚動則其國有大兵　東山經耿山有獸狀如狐而
　魚翼名曰朱獳其鳴自呌見則其國有恐　中山經
　少室之山休水出焉北注於雒中多䱱魚狀如盭蜼
　而長距足白而對食者無蟲疾可以禦兵
　　冉遺魚
北注陵羊是曰涴水誕育冉遺目如馬耳蛇首六足朋
䱱侶鮪捐􁀙禦凶山經稱美
　西山經英鞮山涴水出焉北注陵羊之澤多冉遺(或/作)
　(髯/□)可以禦凶
　　鯈(音/猷)魚
汨和損平莫慘於憂詩詠萱草山經則鯈(舊□/贊)
　北山經帶山茈湖之水其中多鯈魚狀如雞而赤色
　三尾六足四首其音如鵲食之已憂一云亦可以禦
　火　或謂萱草二句應改云霍山朏胐茈水則鯈更
　切按中山經霍山有獸狀如狸而白尾有鬛名曰朏
　胐食之可以已憂
　　滑魚　䲃魚
諸毗有滑泰澤有䲃已疣功並宜用充庖
　北山經求如山滑水出焉西注於諸毗之水中多滑
　魚狀如鱓赤背其音如梧食之已疣又獄法山瀼澤
　之水出焉東北注於泰澤中多䲃魚狀如鯉而雞足
　食之已疣又展水鱃魚亦已疣見前
　　鮨(音/詣)魚
囂水鮨魚兒音犬首琴牧而存吾以薦酒
　北山經北獄山諸懷之水出焉西注於囂水中多鮨
　魚魚身而犬首音如嬰兒食之已狂
　　化魚
鱗而毛羽黄魚化鵡泡變豪豬沙魚更虎
　倦游雜記黄魚化為鸚鵡泡魚大者如斗身有刺化
　為豪豬沙魚之斑者化為虎　臨海記魚虎名土奴
　魚陳藏器云生南海頭如虎背皮如猬有刺着人如
　蛇咬能化豪豬亦有變虎者　海語虎頭鯊化虎惟
　四足難化經月乃成或曰虎文直而疎且長者魦化
　也炳炳成章者常虎也
　　逆鱗魚
魚逆鱗者仙經肉芝詭質殊育明逺志之
　瑣碎錄魚逆水而上鳥向風而立取其鱗羽之順也
　按紀聞逆鱗魚仙經謂之肉芝　鮑照登雷岸與妹
　令暉書繁化殊育詭質怪章則有芒須針尾之族逆
　鱗反舌之屬
　　無鱗魚
黄帝遊雒見鯉無鱗其長三丈赤文青身
　河圖黄帝遊於雒見鯉魚長三丈青身無鱗赤文成
　字　西寧衛志城西三百里外有西海方數百里中
　有魚無鱗背負黑㸃
　　二名魚
二名之魚篇海可披鰚􁀙􁖊䱮(音革/額)鯌予􁜯鯕䰸䱑􁀙
(音/姶)鱂􁀙􁀙(音納/哈)鮪䱄(音/癡)蒲夷堪㐨(音/序)山經攸垂
　以上魚皆兩字名不及特表者鯌予魚其生也帶子
　䰸䱑海魚􁀙鱂魚似鰿而小北山經碣石繩水出焉
　東注於河中多蒲夷之魚東山經犲山其下多水中
　多堪㐨之魚其餘形色地産未詳
　　複名魚
魚複名者鰼鰼鱅鱅䰽䰽鮯鮯蠻蠻禺禺(音/顒)
　鰼鰼鮯鮯見前東山經􁂶􁍌山食水出焉中多鱅鱅
　之魚其狀如犂牛其音如彘鳴北山經少咸山敦水
　出焉東注於鴈門之水中多䰽䰽(音沛或/作鯆)之魚食之
　殺人西山經剛山之尾雒水出焉北流注於河中多
　蠻蠻之魚其狀䑕身而鼈首音如吠犬王㑹揚州獻
　禺禺之魚　按相如賦禺禺魼鰨郭璞云即比目魚
　　倮蟲魚
竊人形號貴賤皆備水國塵寰易地一視
　北山經龍侯山決決之水出焉東注於河中多人魚
　狀如䱱四足音如嬰兒食之無癡(一作/瘕)疾又竹山竹
　水出焉熊耳之山浮濠之水出焉陽華之山楊水出
　焉朝歌之山潕水出焉其中皆多人魚陶𢎞景云人
　魚膏燃之不消秦皇驪塜所用人膏是也乾道六年
　湖州市口弄蛇客養一魚於瓦盆狀如鮎而腹黑下
　出兩手若人狀十指皆具亦人魚也　䱱釋名人魚
　又名孩皃魚按孩兒魚有二種生江湖中形色皆如
　鱣鮠腹下翅形似足其腮頰軋軋音如兒啼即䱱也
　一種生溪澗中形聲皆同但能上樹乃鯢魚也又名
　魶魚見范蜀公志稱按郭璞云鯢魚四脚前脚似猴
　後脚似狗大者長八九尺冦宗奭云䱱形微似獺四
　足腹重墜如囊身微紫色無鱗嘗剖視之中有小魚
　小蟹小石數枚也　雜俎梵僧普提勝説異魚東海
　漁人言近獲一魚長五六尺腸胃成胡鹿刀塑之狀
　號秦皇魚述異記釣洲有一陂陂之中有范蠡魚昔
　范蠡釣得大魚烹食之小者放於陂又云和州歴陽
　淪為湖今湖中有明府魚奴魚婢魚　一統志臨海
　出望潮魚一名海和尚　海内北經東洋大海有和
　尚魚狀如鱉其身紅赤色從潮水而至　志重慶東
　南二百五十里有魚池流合􁯢江圖經云嘗有神魚
　遊此世傳巴子魚也　養魚經鰕虎之魚類土附而
　腮紅若虎善食鰕俗謂新婦之魚
　　區别魚
形色不一難以類求或地待顯或因地收何必淵羡展
卷與游
　朝野僉載峰州有一道水從吐蕃中來夏冷如氷雪
　有魚長一二寸來去有時人取烹之而食千萬家取
　不可盡不知所從來名峰州魚　雜俎興州有一處
　名雷穴水常半穴每雷聲水寒穴流魚隨流而出百
　姓每候雷聲繞樹布網獲魚無限非雷聲漁子聚鼓
　擊於穴口魚亦輒出所獲半於雷時人呼雷穴魚韋
　行規作興州刺史書此事移親故云　晉呉𨽻為魚
　塞於雲湖有大魚化人語𨽻云曉有大魚攻塞切勿
　殺𨽻許之須臾有大魚至羣魚從之𨽻同侶誤殺大
　魚是夕風雨冥晦魚悉飛上木間因號飛魚逕在九
　江城西二里　宋天聖中丁少連侍母觀網魚得大
　鯉命烹之庖人驚報魚頂生角魚已濵死少連祝曰
　魚若變化分當再活試以水圉圉如初遂放於清石
　潭盧載作送角鯉文因以名池在醴陵縣東　東湖
　魚産南昌其湖水清魚美宋徐俯詩東湖春水百魚
　金是也又曲江魚此魚食金花水其味美又南川九
　遞山下有水瀦為池中産異魚人不敢取名九遞魚
　　鰱水源出淩江其流㑹於保水春多鰱魚在南雄
　西十里鯉魚潭水深碧中有異魚如鯉人取而烹食
　之則化水在瓊州澄邁縣南五十里又魚爺井水極
　清洌相傳泉與海通中有一大魚頭白俗呼魚爺呼
　之輒出在文昌縣西　宋景公食善星文有淇漳之
　鱧中山經有崌山江水之䲀
　　足魚
鱗鬛發發浮空若跋名異形殊乳洞濡沫魶􁀙􁀙鰌從
類槩括建同浮胡推之愈濶
　北户錄全義(嶺表錄異/作金義嶺)之西南有山曰盤龍山有乳
　洞洞有金沙龍盤魚皆四足脩尾丹腹狀如守宮游
　泳水濵人莫敢犯按御覽云龍蟠山有石洞洞中小
　水有四足魚皆如龍形人殺之即風雨也然唐韻云
　鰨魚四足䱱鯢别見但未見言其可致風雨耳公路
　因思道書説五頭魚三足麂皆神化所致不可以類
　而推也　榮經水及西山溪谷出魶魚有足能緣木
　聲如兒啼蜀人食之　山經樂游山桃水出焉中多
　䱻(音骨與音/滑者不同)此魚狀如蛇而四足是食魚疑即􁀙
　篇海􁀙(音/役)魚有四足　梧州放生池中多鰌魚有四
　足死後頭骨牙齒朽落至五月後更生骨盡乃止此
　疑鱷類　眞臘國出建同魚四足無鱗鼻如象吸水
　上噴高五六丈又浮胡魚八足狀如䱇觜如鸚鵡
　宜興頤山潜虬泉幽深泓澄中有異魚四足能行率
　數嵗一出出必有水災
　　色魚
洪纎匪一五色備焉豈其水府染繢有權
　北户錄歴澗潭有五色魚　中山經景山睢水出焉
　中多文魚　拾遺記鮌沉羽淵化𤣥魚時揚鬐振鱗
　横游波上見者謂為河精又瀛洲名環潭東有淵洞
　有魚長千丈色斑鼻端有角時鼓舞羣戲逺望水間
　有五色雲就視乃此魚噴水為之慶雲之麗無以加
　也　裴晉公謂門人曰吾死無所繫但午橋莊松雲
　嶺未成軟碧池繡魚尾未長漢書未終篇為可恨耳
　　元志廣州有赤魚又韶州府東南五十里温泉中
　時見赤魚游泳人不敢捕　昌化縣西北千頃山有
　龍湫魚皆金銀色禱雨多應　昆陽平定鄉小山下
　有三洞泉出㑹而為潭中有青白大魚俗呼隨龍魚
　人不敢獲　粤西陽朔縣西十五里有異魚塘中有
　魚綠鱗而紅鬛　劒州普安廢縣浴丹池唐杜光庭
　浴丹之所池有魚赤鬛色如金飛躍其中或探取必
　觸風雨之變
　　器形魚
鋸笄鞘鏡以形似名斗拌筆管亦詭厥生腦金抱石無
忝别旌
　寰宇記惠州出鋸魚亦名狼籍魚身長二丈口長三
　尺廣三寸左右齒如鐵鋸南越志作䱟魚　漁書云
　鋸魚生大海中不多見其牙齒長五六尺兩傍如鋸
　齒故名漁人云此魚惜齒齒掛於網則身不敢動恐
　傷其齒諺謂千觔之鋸命懸一絲是也　笄魚色白
　如笄長尺餘又一種越王笄大如笄白色生海邊池
　中見即取之可得少待則入土中矣　鮹魚出江湖
　形如馬鞭尾有兩岐如鞭鞘因名　雜俎濟南郡東
　北有䱰坑相傳魏景明中有人穿井得魚大如鏡其
　夜河水溢入此坑坑中居人皆化䱰又異物志南方
　鏡魚圓如鏡　南越志石魚形圓如七斗拌又君魚
　長三寸背上骨如筆管大者似口逢諸細魚及黿皆
　斷之　博物志金魚腦中有麩金出功婆塞江　吉
　安龍泉縣小江出抱石魚又太原保徳州出石花魚
　　異同魚
波食欣賜逐侶而遊形味互似豈亦賁優
　首句見闗尹子　南越志眞魚如織杼魚又云織杼
　魚如眞魚背上正青又寄魚長三寸似白魚常附海
　船以濟洪波一曰寄載魚又􁰂魚似􁜯䱝尾上有刺
　如欓樹刺也　􁀙魚似蛇長一丈　􁥢魚似鱉無甲
　有尾口在腹下土人呼為䟫魚又謂之鑊葢魚取其
　形似有蠆尾世言螫人劉姓輒死他不皆然當是惡
　業所感　􁀙海魚似鯿肥美　鰬魚似鱓相如賦鰅
　鰫鰬魠　□(音/齊)魚出漢水似鯉而小　鱌魚似魟色
　白鼻長
　　羽鮮
魚禽易化不隔天淵今之似者應謚羽鮮
　山海經子桐山子桐之水出焉西注餘如之澤中多
　䱻(音/滑)肉狀如魚而鳥翼出入有光音如鴛鴦見則大
　旱　青箱雜記海有魚虬尾似鴟用以噴浪則降雨
　漢栢梁災越王上厭勝之法乃大起建章宮遂設鴟
　魚之像於屋脊以厭火災即今世鴟吻是也　惠州
　志黄雀魚常以八月化黄雀十月後仍入海化魚
　廣州元志有鳯尾魚　安南嘉興州䝉縣龍門江漢
　書封谿縣隄防龍門水即此傍有穴多出鸚䳇魚色
　青綠口曲而紅似鸚䳇相傳此魚能化龍云　象山
　縣西東攝潭舊潭中産魚龜其甲尺許觜如鸚鵡尾
　長八九寸鱗甲炯然
　　亂壙魚
不𨽻毛王詭來水族良惡性同無傷並育
　肇慶志陽江縣江中有潛牛形似魚能上岸與牛鬬
　角軟還入水堅則復出　廣志東海有馬鰍魚或云
　馬交　南越志䑕魚頭似䑕　文登志縣北海中有
　海驢常以八九月上島産乳其皮水不能潤可以禦
　雨又海狸亦上牛島産乳逢人則化魚入於水　雜
　俎象浦有馬頭魚色黑長五丈餘頭如馬伺人入水
　食之又周陵溪中有魚其頭似羊俗呼羊頭魚豐肉
　少骨殊美於餘魚　海豚腦上有孔噴水直上百數
　為羣人先取其子繫水中母自來就取之河豚無頰
　無鬐觸之則怒氣滿腹江豚鼻中作聲出入水上舟
　人候之知風雨　南方物狀水猪魚似猪形
　
　
　
　
　
　
　
　
　
　
　
　
　
　異魚圖贊補卷中
欽定四庫全書
　異魚圖贊補卷下
　　　　　　　　　　　　明　胡世安　撰
　　互錯部
　　黿
介蟲之元升沉隨月以其類求僴然雄鼈作梁夏周脂
可爇鐵子公染指遂成鄭孽
　爾雅翼黿似鼈而大南人亦捕食之濶至一二丈介
　蟲之元也鼈以為雄故黿鳴而鼈應淮南子燒黿致
　鼈此以其類求之　一云黿大於鼉朔望隨月浮水
　月沉則沒此屬隂也　拾遺記禹濟巨海黿鼉為梁
　又紀年周穆王東至九江叱黿鼉為梁而履之　埤
　雅黿亦思化其脂得火可以然鐵張鼎云其脂磨鐵
　則明　楚人獻黿於鄭靈公子公之食指動謂子家
　曰必嘗異味及宰夫烹黿食大夫不與子公子公染
　指於鼎嘗之而出　五雜組殺黿割肉縣桁間見無
　人便自垂至地聞人聲即縮黿肉刲盡而留腸屬於
　首數日不死鳥攫之仍為所嚙
　　鼉
鼉狀守宮亦名土龍吐水向日鳴即雨從力攻碕岸樹
鼓逢逢其枕瑩潔卵至盈胸就穴掘牽人不易蹤
　説文鼉狀如守宮長一二丈文五色背毛有鱗甲如
　鎧能吐雲致雨身具十二肖肉蛇肉最後在尾皮堅
　厚宜冐鼓　本經名鮀魚一名土龍其甲黑色能横
　飛不能上騰夜鳴應更呉越謂之鱓(音/陀)更向日吐水
　日沉則沒此屬陽也埤雅云欲雨則鳴舊云性嗜睡
　目常閉力尤酋徤善攻碕岸　詩鼉鼓逢逢夏小正
　剝鼉以為鼓陶𢎞景云惟至難死沸湯沃口入腹良
　久乃能剝之李斯傳樹靈鼉之鼔晉安海物記鼉宵
　鳴如桴鼓今江淮間謂鼉鳴為鼉鼓　陳藏器云人
　於穴中掘之百人掘須百人牽一人掘亦一人牽不
　然終不可出　李時珍云穴極深漁人以篾纜繫餌
　探之候其吞鈎徐徐引出其□瑩潔勝於魚枕生卵
　甚多至百亦自食之南人珍其肉以為嫁娶之敬
　　龜
𤣥衣督郵質應離象星㪚瑤光前知幽貺
　古今注一名𤣥衣督郵一名洞𤣥先生一名冥靈甲
　曰神屋又號先知君抱朴子山中已日稱時君者龜
　也　李顒賦質應離象位定坎居按易離為龜　春
　秋運斗樞瑤光星㪚為龜事類賦伊神龜之效質實
　瑤光之㪚精　説苑靈龜文五色似玉似金背隂而
　負陽上隆象天下平法地槃衍象山四趾轉運象四
　時文著象二十八宿蛇頭龍脛左睛象日右睛象月
　千載之化下氣上通能知存亡吉凶之變
天生神物十朋之龜或游於火或游於蓍雖云類殊象
二一歸亹亹致用極數盡幾(郭璞/贊)
　漢書元龜距形尺二寸直一千一百六十為尺貝十
　朋公龜九寸以上直五百為壯貝十朋侯龜七寸以
　上直三百為公貝十朋子龜五寸以上直百為小貝
　十朋為寳四品　孫氏瑞應圖龜生三百歲遊於蕖
　葉之上三千歲尚在蓍叢之下爾雅十曰火龜注猶
　火鼠類又抱朴子千歲之龜五色具焉額生兩骨起
　似角解人語或浮蓮葉之上或在叢蓍之下其上時
　有白雲　龜甲蟲之長外骨内肉腸屬於首能運任
　胍廣肩大腰思抱其息以耳雌雄尾交亦與蛇匹靈
　而多夀
　　能　賁
鼈三足曰能龜三足曰賁食之已蠱腫産於從伊濆
　爾雅鼈三足者曰能龜三足者曰賁山海經從水多
　三足鼈食之無蠱又大若山陽狂水出焉注於伊中
　多三足龜食之可以已腫　姚福庚已編大倉民家
　得三足鼈烹食畢入臥少頃形化血水止髮耳鄰人
　疑其婦謀害訟之官時令黄廷宣鞠問不決乃别取
　三足鼈令婦如前烹治取死囚食之入獄亦化如前
　人遂辨其獄竊謂能之有毒不應如此然理外事亦
　未可臆斷也而山海經云云近亦有誤食無恙者何
　哉　大明會典暹羅獻六足龜宋史趙霆獻兩頭龜
　此又前人所未知者也
　　多目龜
星池神龜爰有六眸或四或八塵食濁游
　拾遺記星池千里池中有神龜八足六眼背負七星
　日月八方之圖腹有五嶽四凟之象時出石上望之
　煌煌如列星　江賦有鼈三足有龜六眸　劉宋太
　始二年八月四眼龜見㑹稽六年呉興獻八眼龜齊
　永明五年六月建城獲四目龜八月延州獲六目龜
　梁天監五年四月始豐獲八目龜唐書江州獻六眼
　龜
　　鼈
穹脊周裠目聽思化九肋稱良一足堪訝神守在池龍
誘可謝
　本草鼈水居陸生穹脊連脇與龜同類四緣有肉裠
　裹甲無耳以目為聽純雌無雄以蛇及黿為匹卵生
　思抱其行蹩躠故謂之鼈俗呼團魚因形圓也鼉一
　鳴而鼈伏遇蚊叮則死得蚊煮則爛而熏蚊者復用
　鼈甲物相報復如此之異　段成式云甲蟲影伏鼈
　伏於淵而卵剖於陵此思化也　九肋者勝目白腹
　下天字者不可食摭言袁州盧肇答人云正如沅江
　鼈甲九肋者稀白澤圖一足鼈池精名髮頊　養魚
　經魚滿三百六十則龍為之長而引飛出水内鼈則
　魚不復去故一名神守一名東明一名河伯從事
　　蟹
鶻眼鱟足䖱腦蜩腹流止色殊雌雄異錄敗漆集鼠膏
金髓玉執穗朝魁無膓仄亍
　傅肱蟹譜總論云蟹水蟲也亦曰魚屬以其外骨則
　曰介蟲取其横行目為螃蟹鶻眼蜩腹䖱腦鱟足其
　抵類拳丁其螯類執鉞其跪又皆外刺性復多躁或
　編諸繩縷或投諸笭箵則引聲噀沫至死方已類皆
　䲊育生於濟鄆者其色紺紫出於江淛者其色青白
　小者謂之蟛蚏中者謂之蟹匡長而鋭者謂之䗻大
　者謂之蝤蛑雖皆有佳味獨蟹參於藥論耳明越溪
　澗石穴中亦出小蟹其色赤而堅俗呼為石蟹與生
　伊洛者無異厴圓多腴而奪之􁠥臍長多足其生於
　盛夏者無遺穗以自充止食茭蘆根俗呼為蘆根蟹
　瘠小而味腥至八月則蜕而形浸大秋冬之交稻粱
　已足各腹芒走江俗呼樂蟹最號肥美由江而納其
　芒於海中之魁遇氷雪則自伏淤涰不可得矣今人
　設㗖具以按酒者特先置焉何曽食疏𢎞君食檄虞
　悰食品未必不珍此味也悰南史有傳但名存而書
　亡此為恨耳　陸龜蒙蟹志云執穗而朝其魁不近
　於義耶捨沮洳之江海自微而務大不近於智耶外
　剛躁而無他腸不近於正耶其見稱如此　本草蟹
　性多躁引聲噀水至死乃已生於流水者色黄而腥
　生於止水者色紺而馨佛書言其㪚子後即自枯死
　霜前食物故有毒霜後將蟄故味美　雨航雜錄蠞
　即蟹也經霜後有赤膏曰赤蟹無膏曰白蟹始穴沮
　洳稻熟時及出各執一穗朝其魁或曰以輸海神入
　江則稍大入海益大廣雅雄曰􁀙䱺雌曰博帶雜俎
　其腹毛能殺人性能敗漆燒之致鼠凡蟹漆相合則
　化為水服之長生是物以解結㪚血得名惟霜後可
　食餘節食之多致疾故有蠞名孕婦猶忌獨目獨螯
　四足六足兩目相向皆有大毒不可食　爾雅翼隨
　潮退殻潮退徐行泥中者名攤塗在蠣殻中為蠣取
　食者名蠣奴皆蟹之族　皮日休詩蟹因霜重金膏
　溢羅鄴詩肌膚未解黄金甲骨髓常留白玉香　八
　跪二螯外骨内肉殻上多作十二㸃深胭脂色其腹
　中虚實亦應月大者箱角兩出足節屈曲行則旁横
　故里語稱螃蟹陸佃云圓臍者牝尖者牡也性走明
　漆見之輒解名蟹似出乎此或曰此物之來秋初如
　蟬蜕故名蟹譜蟹之類隨潮解甲更生新者故字从
　解抱朴子山中辰日稱無腸公子者蟹也埤雅梓人
　注仄行蟹屬
　　蝤蛑
蟹有蝤蛑其力撥棹兩螯無毛隨潮退殻
　扁而最大後足濶者蝤蛑雨航雜錄南人謂之撥棹
　子言力可撥棹隠居云以後脚形如棹也蟳乃蝤蛑
　之大者隨潮退殻一退一長其大者如升小者如盞
　楪兩螯無毛所以異於蟹埤雅蝤蛑大者螯力敵虎
　是也　爾雅翼蝤蛑大者長尺餘兩螯強能與虎鬬
　其大而有虎斑文隨波湮淪者名虎蟳　五雜組蝤
　蛑大者如斗俗名曰蟳其螯至強能殺人捕之者伸
　手石罅中為其所鉗牢不可脱一遇潮至便致淹没
　即至小者亦鉗人出血其肉肥大於蟹而味不及也
　　漁書蟳一名黄甲蟹生海岸中殻圓而滑後脚有
　兩葉如棹而濶其螯無毛穴處石縫中慣捕者徧尋
　其穴而得故名蟳足善走漁人得之即以草緊繫而
　藏之簍當潮至時雄在簍中亦引聲沸沫嶺南人謂
　之撥棹子一名蝤蛑余鄉蟳有一二尺大殻可作花
　盆汲冢專車之殻必此類然蟹勝蟳蟳勝蠘故陶榖
　云一蟳不如一蟹
　　虎蟳
蟹有虎蟳蹣跚而行猙獰斑爛遂冐虎名
　雨航雜錄大者有虎斑文濶足亦如蟳　嶺表録異
　虎蟹殻上有虎斑可裝為酒器與紅螺皆産瓊崖海
　邊雖非珍竒亦不易採得也　敬美閩部疏海中蟳
　有冬春間生者蝤蛑類也而色瑪瑙斗殻作猙獰斑
　斕畫似虎頭土人名之曰虎蟳余以配龍蝦為的對
　也　五雜組殻斑如虎頭形它方人多取作翫器而
　味彌不及蟹矣　漁書云蟳小者不結黄惟深海産
　者其黄與秋蟹冬蠘一同名為紅蟳食品重之又有
　石蟳虎獅蟳狀如獅頭
　　彭蜞
小則有螠大則竭朴惟兹彭蜞與螖混錯不熟爾雅幾
死勸學因兆相如赦炰於卓
　雨航雜錄螠似彭蜞而小竭朴大於彭蜞黒斑有文
　以大螯障日以小螯食彭蜞似蟹有毛而赤性極寒
　　漁書二螯並者為彭蜞生海泥中食土大僅盈寸
　一名長卿　爾雅注彭蜞亦螖類晉書蔡司徒謨初
　渡江見彭蜞大喜曰蟹有八足加以二螯令烹之旣
　食吐下委頓方知非蟹後向謝仁祖説此事謝曰卿
　讀爾雅不熟幾為勸學死按大戴禮勸學篇蟹二螯
　八足非蛇鱣之穴無所寄託者用心躁也　古今注
　彭蜞小蟹生海邊泥中食土一名長卿按成都故事
　王吉夜夢一彭蜞在都亭作人語曰我翌日當舎此
　吉覺而異焉使人早候見司馬長卿至吉曰此人文
　章當横行一世因呼彭蜞為長卿卓文君一生不食
　彭蜞
　　數丸
介蟲數丸形亦似蜞丸土三百潮信與期
　五雜俎數丸生海邊形似彭蜞取土作丸數滿三百而
　潮至人以為候因名常在海沙中一曰沙丸有青脚
　白脚二種　爾雅翼南海之物感應經蟹屬名彭蚏
　以螯取土作丸從潮來至潮去或三百丸因名三百
　丸
　　百足蟹
善宛貢蟹百足四螯煮殻成膏勝鳯喙膠
　述異記善宛國貢一蟹長九尺有百足四螯因名百
　足蟹煮其殻謂之螯膠勝於鳯喙膠并見雜俎
　　䘂
行氣尠毒莫佳於䘂肉殻多黄螯最利銛
　陶隠居云蟹未被霜者甚毒以食茛故也然族類最
　多六足名跪四足名比皆有大毒濶殻而多黄者名
　䘂其螯最鋭斷物如芟刈焉　五雜組殻兩端鋭而
　螯長不螯俗名曰䘂在雲間名曰黄甲　雨航雜錄
　䘂肉殻多黄食之行風氣　造化權輿龍易骨蛇易
　皮麋鹿易角蟹易螯拆其螯足後復更生　䘂漁書
　作蠘云海蠘蟹屬甲廣兩角尖利螯長數寸無毛端
　有兩牙如剪刀遇物截之則斷故名螯有花文生時
　色綠熟則變紅殻有白花如繪肉白膏赤味不下於
　蟹解甲虚實亦與蟹同名有數種各以類聚漁人網
　取輒盈車舟五六月間鄉人空手入水探之隨取隨
　得作醢為佳螯則另聚而鬻之以為上羞作脯亦佳
　有冬蠘花蠘黄蠘青脚蠘三目蠘四時皆有形多相
　似惟文色差别時候不同耳大者盈尺小者不下二
　三寸臍下之子宜膾
　　蝦
蝦代蛇睇亦兆兵歲須可杖簾尤繁厥系
　水母目蝦詳前又蟹譜呉俗有蟹荒蝦兵之語以其
　披堅執鋭也歲或暴至則鄉人以為兵證　爾雅鰝
　大蝦出海中者長二三丈游行則竪其鬚高於水面
　故字从高鬚長數尺可以織簾　嶺表錄異劉恂曾
　登海舶入䑨樓忽見牕板懸二巨蝦殻頭尾鉗足具
　全各七八尺首占其一分觜尖利如鋒刃觜上有鬚
　如紅筯各長二三尺雙脚有鉗鉗麤如人大指長二
　尺餘上有芒刺如薔薇枝赤而銛硬手不可觸腦殻
　烘透彎環尺餘何止於盃盂也　北户録滕循為廣
　州刺史有客語循曰蝦鬚有一丈者堪作拄杖循不
　之信客去東海取鬚四尺以示循方伏其異交廣記
　呉有廣州刺史語滕修蝦鬚長一丈不之信其人後
　至東海取蝦鬚長四丈四尺封以示修一事而載小
　異又交趾蝦巨如柱鬚長七八尺者海濵以作拄杖
　甚佳陳剛中詩蝦鬛作笻杖　廣韻蝦魚屬閩中有
　五色蝦梅蝦盧蝦泥蝦苗蝦又海中有管蝦　梅蝦
　數千萬尾不及斤五六月間生一日可滿數十舟色
　白可愛泥蝦可為醬并苗蝦皆極細不可辨　五雜
　組呉越王宴陶榖蝦自龍蝦至線蝦計亦不下三十
　餘種按龍蝦大者重二十餘斤鬚三尺餘可作杖
　漁書云龍蝦一名蝦魁其首如龍有刺眼如蟹而大
　睂上起二角鬚長數尺兩傍共十脚脚末有爪爪上
　有毛徑寸黄金色負介昻藏體似小龍大可二三斤
　色綠碧炊熟硃紅鬚紅白相間味絶甘美鮮食尤佳
　出閩之𤣥鍾銅山間海蝦名最多黄蝦每兩相挿成
　對有金鈎班節沙蝦劒青尾之類又有蝦姑蝦候各
　種雖不中俎皆蝦族也溪澗中亦有多産其大者産
　婦食之有乳鄉人呼為狗蝦
　　躶步
螺名躶步負殻露行卵著石軟取輒堅貞浮於海際兆
世昇平
　拾遺記有大螺名躶(裸/同)步負其殻露行冷則復入其
　殻生卵著石則軟取之則堅明王之世則浮於海際
　焉
　　寄居
鸚鵡外遊有蟲寄居益顔美志火炙出逋味蝦形鼄以
匹鱆魚
　異苑鸚鵡螺形如鳥常脱殻而遊朝出則有蟲類蜘
　蛛入其殻中戴以行螺夕還則此蟲出一名􁀙庾闡
　所謂鸚鵡外遊寄居負殻也按此螺出肉為魚所食
　則殻出浮人因取作杯　陶𢎞景云寄居蟲益顔色
　美心志南州異物志寄居之蟲如螺而有脚味似蝦
　形如鼄本無殻入空螺中戴以行觸之縮足如螺閉
　户也火炙之乃出走又一種寄居蟹名蠣奴居蚌腹
　按孫愐云寄居在龜殻中者名曰蝞則寄居亦非一
　種　王敬美閩部疏前人於海味最重鱆魚及寄生
　鱆魚即浙之望潮也形雖不雅而味美於烏賊寄生
　最竒海上枯嬴殻存者寄生其中戴之而行形味似
　蝦細視之有四足兩螯又似蟹類得之者不煩剔取
　曵之即出以肉不附也炒食之味亦脆美天地何所
　不有
　　海朮
南海水族有瑰其質前足左長右齒比櫛左取右嚙乃
充口實大三尺餘其聲朮朮
　酉陽雜俎南海有水族前左脚長右脚短口在脇旁
　背上常以左脚捉物置於右脚右脚中有齒嚙之方
　内於口大三尺餘其聲朮朮南人呼為海朮
　　海扇
厥物甲形類箑俟花朝潮力乏張輪渠與波狎製杯盛
醪雖滿猶匣
　即車渠韻㑹云海中大貝背上壟文如車輪之渠故
　名車溝曰渠耳劉積霏雪錄海扇海中甲物也其形
　如扇背文如瓦屋三月三日潮盡乃出梵書謂之牟
　婆各揖拉婆　李時珍云大蛤也大者長二三尺濶
　尺許厚二三寸殻外溝壟如蚶殻而深大皆縱文無
　横文也殻内白晳如玉亦不甚貴畨人以飾器物李
　珣謂玉石類西國七寳之一葢玉石中亦有車渠而
　此蛤似之耳沈存中筆談車渠大者如箕背有渠壟
　如蚶殻以作器緻如白玉楊升菴丹鉛錄車渠作杯
　注酒滿口一分不溢試之果然
　　􁔆䗯
􁔆䗯似蛤薄橢毛殻名所從旌有前無却
　雨航雜錄􁔆䗯似小蛤而長匾殻有毛是物行有前
　無却故名　宗奭云順安軍界河中亦有之與馬刀
　相似肉頗冷人以作鮓食不堪致逺
　　蜆
蜆亦蚌屬能以殻飛别呼扁螺啓似朝暉
　陳藏器云蜆處處有之小如蚌異色能候風雨以殻
　飛李時珍云蜆睍也殻内光耀如初出日采也隋書
　劉臻父嗜蜆呼為扁螺
　　蟶
蟶生海泥可以田種或配淡菜細臛是供氣味甘温補
虛導壅
　海味索隠贊其形如淡菜而其堅也閣閣其肉如蝦
　蛤而其味也泊泊即不謂之腥鯖亦可謂之肉臛固
　不尊之為大嚼亦可稱之為細鰐悠悠獨酌三嗅而
　作　陳藏器云蟶生海泥中長二三寸大如指兩頭
　開李時珍云海中小蚌其形長短大小不一與江湖
　中馬刀􁔆蜆相似其類甚多閩粤人以田種之候潮
　泥壅沃謂之蟶田呼其肉為蟶腸　漁書蟶蛤屬而
　大小不同殻薄而長肉中有髻有長鼻宜鮮食亦可
　為脯有名竹蟶者長一二寸如小竹管然大者廣一
　二寸長十之生深海中有名丘望者以地名二三月
　間最肥味淡而爽與蛤相伯仲　嘉祐本草蟶補虛
　煮食去胸中邪熱煩悶飯後食之與服丹石人相宜
　治産後虚損
　　土鐵
殻如月哉生魄肉如鐵新凝液梅雨時收南産腴澤
　海味索隠土鐵歌土非土鐵非鐵肥如澤鮮如屑年
　來産自寧波城看時却是嘉魚穴盤中箇箇瑪瑙烏
　席前一一丹丘血見者嘗飲者蘖舉杯喫飯兩相宜
　猩猩不惜廣長舌屠本畯云土鐵一名泥螺出南田
　者佳五月梅雨收製三呉士人酷嗜土鐵者謂不但
　喫飯飲酒即㸃茶亦妙予嘗舉以為笑
　　土肉
海豐土肉大如嬰臂卅足笄影五官不備
　一統志土肉色黑大如小兒臂長四五寸有腹無口
　目有三十足如笄簪出海豐縣大海中
　　西施舌
獷殻如頤肉舚舕而化自鷾鴯久復差池既儷女施亦
方男儀惟其似之是以謚之
　雨航雜錄西施舌一名沙蛤大小似車螯而肉自殻
　中宇出長可二寸如舌温州公嘗與人食此戲曰西
　施舌如此亦不足美其人曰非也舌若能搬弄可稱
　張儀舌是物海燕所化久復為燕其性熱　漁書云
　西施舌狀如蚌殻色青綠肉作銀紅似女子舌故名
　味清甘有致作湯佳味
　　海參
爰有海參産於遼海以配海蜌牝牡形在功敵人微名
因不改
　五雜組遼東海濵有之一名海男子其狀如男子勢
　然淡菜之對也其性温補足敵人參故名人參一名
　人微
　　沙噀
蠕蠕頑質縮如桃栗沙噀沙蒜名殊物一去涎糅辛味
美無匹
　雨航雜錄沙噀塊然一物如牛馬腸臟頭長五六寸
　無目無皮骨但能蠕動觸之則縮小如桃栗徐復擁
　腫土人以沙盆糅去其涎腥雜五辣煮之脆美為上
　味樂清人名沙蒜
　　石勃卒
石屑胎來魚來形勃卒赬而隈膨腹兀兀互類竒侅
　雨航雜錄石勃卒形短圓三寸長四寸身赤腹泡急
　其形勃卒故名一名來魚或曰石屑入水所化　周
　禮互物注謂有甲介者
　
　
　
　
　
　
　
　
　
　
　異魚圖贊補卷下
閏集
　　摩竭大魚
摩竭大魚罟師莫干瀛淵角鼻可與齊觀
　四分律云摩竭大魚長三百由旬極大者長七百由
　旬　智度論云昔有五百估客下海採寳值摩伽羅
　魚王開口見三日出白山羅列一是實日兩是魚眼
　　海多(贊缺/)
　王照新志宋嘉祐末有人攜一巨魚入京師能作人
　言號曰海多衒耀市井間亦嘗召入禁中自誦云海
　多風錯被漁人下網打住將在帝城中每日敎言語
　甚時放我歸去龍王傳與這底思量爾千回萬度後
　經李氏園中躍入池不可復獲是嵗黄河大決　靈
　怪集吳郡漁者張胡于太湖釣得一巨魚腹上有丹
　書云九登龍門山三飲太湖水畢竟不成龍命負張
　胡子
　　海魚逸品總贊(凡二十種/)
海實魚府巨細紛游色味異系漁書是収
　　鱠楯
鱠之大者狀楯得名脯同嚼蠟市肆攸輕
　　烏頰　赤鯮
二魚異産形味稍同色羣可辨或釣或罿
　烏頰身㣣側視之則稍員厚鱗少骨多處水崖中漁
　人以釣得之色近黑脊上有刺數十枝長二三寸或
　亦藉此以防患者　赤鯮一名交鬛似烏頰而稍短
　結陣而至大小交錯因名交鬛色淺絳故又名赤
　味不下烏頰黒赤之分衆寡之異小者名紅翅葢其
　子也
　　􁰁魚
身長骨弱性不樂羣豈懲鯧狎出處峻分
　􁰁魚首圓鱗細身長骨弱大者數十觔或云性徤不
　與諸魚為羣故名􁰁　雜書云鯧魚無定耦與衆魚
　狎
　　帶魚
佩帶誰遺皚如曵練竒其説者原始僊媛
　帶魚生湥海中濶二三寸長可數尺色白如銀無鱗
　刺骨中有珠者名珠帶小者名帶絲皆因其狀似而
　名或云西王母渡東海侍女飛瓊腰帶為大風所飄
　化此魚
　　竹魚
竹魚條生博二寸許色奪浮筠寒食斯取貫尖無唇疑
其黨與
　　水棍　松魚　沙姜魚(贊缺/)
　祭與赤魚同類而異名五鬚者為松三鬚者為赤而
　赤殊勝云　沙姜魚身圓有鱗而白肉厚無刺呼為
　飼子飰以其無骨便食但未免肉相耳
　　鰮魚　波郎　青鱗
聚族雖三羣游則一海若拯貧結夏可必
　鰮魚身圓鱗厚長數寸波郎無鱗刺五六月間多結
　陣而來多者一網可售數百金漁人望海為田此其
　一也青鱗似鰮而薄至亦結羣天若以海利私此窮
　人者
　　黄雀　白雀
飛躍貿形味隨氣革昊頊乘權術衒黄白
　黄雀似箬葉而薄色黄異苑云魚以八月化為雀
　　花魿　娘哀
花魿身紋娘哀脊刺徑寸厥形醢供遠致
　花魿大寸許上下身薄有花紋娘哀脊上有刺漁人
　或受其螫痛不可忍因致母戚故名形似魿而無花
　大如指皆可作醢行于四方
　　魢魚
孟貢産魢夷羞是供力反彎薑功配鹽龍
　滇程記雲南百夷中有小孟貢江産魢魚彼夷食之
　日御百婦故夷性極滛貴賤俱數妻山中亦産彎薑
　餌一刀圭終其世斷絶人道土人以飼牡馬不之宦
　也　何春逺渚紀聞宋徽宗時將軍蕭注破南蠻得
　其所養鹽龍長尺餘藉以銀盤中置玉盂以玉箸摭
　海鹽飼之每鱗中出鹽則収用酒送一匕專興陽道
　　􁯤魚
比鯽則大膚縷玉瑩以膾諸庖無異雋永(原贊/)
　宋祁益州方物畧云􁯤魚出蜀江背鱗黑而膚理似
　王蜀人以為膾味美
　　石鼈魚
鯫鱗幺質本不登俎以味見録雖細猶捕(原贊/)
　方物略云石鼈魚似䱀䰲而小上春時出自石間庖
　人取為竒味
　　魶魚(或云卽蝦/)
有足若鯢大首長尾其啼如嬰緣木弗墜(原贊/)
　方物略云魶魚出西山溪谷及雅江狀似鯢有足能
　緣木其聲如兒啼蜀人豢之　范鎭東齋筆錄蜀有
　魶魚善緣木有聲如啼孟子言緣木求魚是亦未聞
　此也
　　江蟯
介屬根植其名江蟯殻分碧瓣肉緣素毫
　漁書江蟯生海泥中殻如花瓣而緣有根直植于泥
　白如豆芽殻軟肉邊有毛而白海味之佳者漳之詔
　安湖之海門皆有之郡中以為珍羞
　　􁪶
漳海泥􁪶生繁質小種異蚶田霜候枯槁
　漁書泥􁪶似蚌而小惟漳浦詔安海中産焉不種而
　生采之不竭大不盈寸鮮作湯佳七八月間為盛霜
　降則枯矣晒肉為米可藏乆用鹽連殻淹之可致遠
　　沙蠶　土穿
沙蠶類蚓味甘登俎别種土穿汁凝盛暑
　漁書沙蠶一名鳯腸似蚯蚓而大生於海沙中首尾
　無别穴地而處發房飲露未嘗外見取者惟認其穴
　荷挿捕之鮮食味甘脯而中俎又一種名土穿生海
　泥中比沙蠶畧大其尾小六月煑之堅如凍漳浦雲
　霄多有之　蠡史曰沙蠶無筋骨之强爪牙之利穴
　沙吸露尚不免見食於人者以味美也近聞有捕蟬
　食者亷而受殃口腹何厭之有土穿六月汁可成凍
　以視越中蓴菜四五月葉下有霜皆造物之至竒不
　隨俗炎凉者也
　　半體魚
廣武山麓漢高殿前有井八角三魚泳旃其一半體云
昔烹鮮刳腹圉圉新録攸傳
　陶朱新錄河南廣武山漢高皇廟在其麓殿前有八
　角井曰漢泉井中有三魚一金鱗一黑鱗一如常而
　半體鱗肉與骨皆無獨其首全與二魚並游水中但
　其游差緩不復有揚鬛撥剌之勢觀者憑欄俯窺雖
　異之而猶未審一日有墮井者因濾之遂得三魚鱗
　色如在水中時半體者五内皆無方大異之後復置
　井中至今三魚尚存俗傳漢高皇食膾庖人治魚及
　半而楚軍至倉皇棄井中而遁語雖難信肰以刳魚
　而游泳亦可怪也
　　毬魚
朱崖之㵝有物鞠如貎形正號厥味雋腴
　宋范正敏遯齋閒覽海中異物不知名者甚多世人
　大抵以狀名之朱崖之傍溪有物正如鞠大小質狀
　無異亦有紋如線緣味極肥美土人但呼為毬魚
　
　
　
　
　
　
　
　
異魚圖贊補閏集
