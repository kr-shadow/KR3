#+TITLE: 大衍索隱-宋-丁易東
#+DATE: 2016-06-11 12:23:20
#+SOURCE: github.com/kanripo/KR3g0014 master 3c2989c6                
欽定四庫全書　　　　　子部七
　提要
　　大衍索隠三卷　　　　術數類一(數學之屬/)
　　　　臣等謹案大衍索隠三卷宋丁易東撰易東
　　　　武陵人宋末登進士第官至朝奉大夫太府
　　　　寺簿兼樞宻院編修官入元不仕築精舍教
　　　　授生徒嘗授沅陽書院山長是書専明大衍
　　　　之數臚採先儒緒論而以己意斷之王宏撰
　　　　山志曰丁氏萃五十七家之説為稽衍又自
　　　　為原衍翼衍據易東自序云既成原衍翼衍
　　　　二書復為稽衍則王氏未見原本也其書篇
　　　　第盖自大衍之數五十其用四十九以下三
　　　　十六圖為原衍自河圖五十以下二十九圖
　　　　為翼衍自乾鑿度以下列諸家之説而系以
　　　　論斷者為稽衍凡三卷卷各有序永樂大典
　　　　既脱去目録及原衍之序又訛翼衍為翼行
　　　　而錯稽衍篇題於翼衍内前後至為紊雜朱
　　　　彝尊經義考則誤以原衍序為全書自序而
　　　　世所傳别本又全佚去稽衍一篇盖流傳既
　　　　稀益滋譌謬幸别本所載原目尚有全文謹
　　　　據永樂大典補足稽衍一卷其次序之凌亂
　　　　者則據原目釐正仍為完帙焉乾隆四十六
　　　　年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　總　校　官(臣/)陸　費　墀
欽定四庫全書
　大衍索隠目録
　　卷一
　　　原衍
　　　大衍之數五十其用四十九圖
　　　大衍合數生四象圖
　　　大衍合數得乗數圖
　　　大衍乗數生爻復得合數之圖
　　　大衍乗數生四象圖
　　　大衍合數得乗數生四象圖
　　　大衍掛一生二萹䇿數之圖
　　　大衍用數得䇿本體數圖
　　　大衍參天兩地得老隂老陽互變圖
　　　大衍生成合卦數圖
　　　大衍合數之圖
　　　大衍生乗數平方圖
　　　大衍生乗數圭方圖
　　　大衍乗數開方總圖
　　　大衍廉隅周數總圖
　　　大衍乗數四方各得合數之圖
　　　大衍天一生地二圖
　　　大衍地二生天三圖
　　　大衍天三生地四圖
　　　大衍地四生天五圖
　　　大衍天五生地六圖
　　　大衍地六生天七圖
　　　大衍天七生地八圖
　　　大衍地八生天九圖
　　　大衍天九生地十圖
　　　大衍生老陽竒數圖
　　　大衍生少隂竒數圖
　　　大衍生少陽竒數圖
　　　大衍生老隂竒䇿數
　　　大衍生少陽䇿數圖
　　　大衍生少隂䇿數圖
　　　大衍生老陽䇿數圖
　　　大衍虚中得四象竒數圖
　　　大衍虚中得四象䇿數圖
　　　大衍一百八十一數得三百八十五數圖
　　　大衍生章數圖
　　卷二
　　　翼衍
　　　河圖五十數衍成五十位圖
　　　洛書四十五數衍四十九用圖
　　　洛書四十五數衍四十九位圖(上/)
　　　洛書四十五數衍四十九位圖(下/)
　　　洛書四十九位得大衍五十數圖
　　　大衍用四十九合成五十數圖
　　　大衍五十位數合用四十九圖
　　　大衍除卦四十八蓍合成四十九圖
　　　大衍四十九用數合分至黄赤道圖
　　　大衍四十九用得五十數變圖(上/)
　　　大衍四十九用得五十數變圖(下/)
　　　河圖十位自乗之圖
　　　河圖十位成大衍數用圖
　　　洛書九位自乗之圖
　　　洛書九位成大衍數用圖
　　　河圖五位用生成相配圖
　　　河圖五十五數乗為四十九圖
　　　洛書五位用天數圖
　　　洛書天數二十五乗為四十九圖
　　　先天圖合大衍數五十用四十九圖
　　　洪範合大衍數五十用四十九圖
　　　大衍相得有合生閏數圖
　　　大衍四十九蓍分竒掛䇿數圖
　　　大衍四十九蓍均竒掛䇿數圖
　　　大衍歸竒扵扐以象閏圖
　　　一章十九嵗七閏辨一閏再閏圖
　　　洛書九嵗乗為八十一圖
　　　九宫八卦綜成七十二合洛書圖
　　　隂陽變易成洛書圖
　　卷三
　　　稽衍
　　　乾鑿度
　　　别本乾鑿度
　　　子夏傳
　　　太史公司馬氏(名遷字子長/)
　　　京氏(名房/)
　　　揚氏(名雄字子雲/)
　　　馬氏(名融字季長/)
　　　鄭氏(名元字康成/)
　　　荀氏(名爽/)
　　　姚氏(名信/)
　　　董氏(名遇/)
　　　虞氏(名翻字仲翔/)
　　　闗氏(名朗字子眀/)
　　　崔氏(名憬/)
　　　李氏(名鼎祚/)
　　　沙門(一行/)
　　　希夷陳氏(名摶字圖南/)
　　　安定胡氏(名瑗字翼之/)
　　　彭城劉氏(名牧字長民/)
　　　青州李氏(名之才字挺之/)
　　　康節邵子
　　　伊川子程子
　　　横渠子張子
　　　涑水司馬氏(名光字君實/)
　　　龜山楊氏(名時字中立/)
　　　藍田吕氏(名大臨字與叔/)
　　　東坡蘇氏(名軾字子瞻/)
　　　頴濵蘇氏(名轍字子由/)
　　　夢溪沈氏(名括字存中/)
　　　旴江李氏(名覯字泰伯/)
　　　兼山郭氏(名忠孝字立之/)
　　　合沙鄭氏(名東卿字少梅/)
　　　開封耿氏(名南仲/)
　　　楊氏(名繪字元素/)
　　　陳氏(可中/)
　　　申氏(孝友/)
　　　安正潘氏(名植字子醇/)
　　　石林葉氏(名夣得字少藴/)
　　　漢上朱氏(名震字子發/)
　　　昭徳晁氏(名公武字子止/)
　　　觀物張氏(名行成字文饒/)
　　　子朱子
　　　建安袁氏(名樞字機仲/)
　　　長樂林氏(名栗字黄中/)
　　　平安項氏(名安世字平甫/)
　　　山齋易氏(名祓字彦章/)
　　　歸愚羅氏(名泌字長源/)
　　　易齋劉氏(名澤字志行/)
　　　松峯何氏(名萬字一之/)
　　　河南楊氏(名忠輔/)
　　　節齋蔡氏(名淵字伯静/)
　　　侍講徐氏(名傐/)
　　　古為徐氏(名直方/)
　　　樸卿吕氏(名大圭/)
　　　東越馮氏(名大受/)
　　　雲間儲氏(名泳/)
　　　古杭袁氏
　　　(原附丁易東曰右五十七家並以數言其餘言/理不言數者不載然亦止據平生所見之書而)
　　　(次之或有所未見者/他日尚當續補云)
欽定四庫全書
　大衍索隠卷一　　　　　宋　丁易東　撰
　　原衍
天地之數五十有五而大衍五十先儒扵此每失之鑿
獨朱子以五乗十之説近之至扵四十有九率不過歸
之虚一而己未有得夫五十數與四十九之全者予竊
病焉比㳺浙右有謂邵子先天兩儀四象八卦合四十
九所虚之一是為太極其説雖異先儒要無牽合傅㑹
之病予始以為大衍之説不過此耳徐而思之則扵易
中天地五十五數尚有未合固已疑之未㡬復得河南
楊氏大衍本原謂四十九與五十皆天地之數各再自
乗而以中數自乗除之者始知四十九真為四十九五
十真為五十非强合之也噫楊氏之説似矣然其為數
必再自乗又以中數除而後得雖無牽强頗非簡易未
必聖人作易初意嘗以管見求之亦既得其説之一二
矣而猶以為未也思之思之而又思之一旦豁然若有
遭扵神眀之通者然後知五十四十九皆天地之數合
而衍之其偶其竒自然而成至簡至易而四象之竒之
䇿三百八十四爻以至萬有一千五百二十之數胥此
焉出也嗚呼何其數之神如此妙如此契合如此而古
人曽未及之耶抑嘗有知之者而其説不傳耶是未可
知也或曰若子之説則聖人作易之初意果在是而他
説可廢耶曰易道無窮識見有限聖人作易取此四十
九五十之數以神蓍卦之用而天地人物之理無所能
逃豈予之淺見遽可以盡聖人之本心乎且予方其得
以五衍之之説也固未知以數乗除之説也方其得以
數乗除之説也又未知有合而衍之之説也安知後之
學者其説有不出扵予之上者乎若但以先儒之説病
予則咎雖有所不辭理亦當仁不遜云名原衍武陵丁
易東序
　　(按永樂大典原本原衍並無篇題又翼衍稽衍卷/首皆有小序而此獨無之盖亦脫落朱彜尊經義)
　　(考載有易東自序一篇而世所傳大衍索隠别本/原衍卷首亦有易東小序一篇與經義考所引文)
　　(並相合苐多名原衍三字盖本原衍之序永樂大/典則竟佚去而彜尊又誤以為全書之序也今為)
　　(釐正載入原衍卷/首以還其舊云)
天地之數各五合而衍之通得九位一與二為三二與
三為五三與四為七四與五為九五與六為十一六與
七為十三七與八為十五八與九為十七九與十為十
九九位各有竒而五位各有耦置其五位之耦是為五
十大衍之體數也存其九位之竒則得四十有九大衍
之用數也一居其中而左右之位各四有掛一分二揲
四之象焉三與九合五與七合皆成十二四其十二即
以四揲之而合竒與䇿通成十二之象也左右各二十
有四二十有四者竒與䇿之中數竒止扵二十四而䇿
起扵二十四也又二十四者八卦之爻數也二十四而
又二十四則八卦之上又生八卦而上下之體具六十
四卦之象黙寓扵其中矣雖然此大衍之數未用以前
所示之象也故掛中位之一而中分之若夫四象之竒
四象之䇿其數之合者已用之後也下圖詳之　或曰
四十九之下為五十故先儒以虚一言之今如此圖則
是四十九之外自有五十矣四十九之外有五十是以
九十九之數强分之也毋乃非自然乎曰此圖竒數得
四十九而耦數得五十以竒耦而分則固自然之理而
非人為矣凡以數而言得五十者但見其為五十而不
見其為四十九得四十九者但見其為四十九而不見
其為五十今竒耦各分而兩數俱存以耦形竒則見其
四十九之下虚其五十之一數矣豈四十九外之五十
果有異扵四十九下之五十耶
朱子曰大衍之數五十而蓍一根百莖可當大衍之數
者二故揲蓍之法取五十莖為一握而置其一不用以
象太極又廬陵羅長源曰以竒數自倍倍之為五十而
一無倍為四十九按此二説雖非余本説而理有近者
盖百莖之蓍置其一不用則九十九也除其用四十有
九則一握之外尚餘五十莖焉若夫以竒數自倍而一
無倍質之余圖則三五七九十一十三十五十七十九
除五位耦數之十其三五七九皆有倍獨一無倍耳
或問耦數五位之十起扵天五地六之後而天一地二
天三地四不與焉何以謂之體數曰生成之數終扵十
十者生成之全數也且大衍之數非十不䏻衍故謂之
體也惟其體也故遇十則蔵焉用蔵扵十此十之所以
為體也且生成之數扵此乎止焉止非静乎静非體乎
或問四象之竒四象之䇿數合扵已用之後者何㢤曰
夫前數之合者曰三曰五曰七曰九曰十一曰十三曰
十五曰十七曰十九是也若以十九合十七則三十六
老陽之䇿也十七合十五則三十二少隂之䇿也十五
合十三則二十八少陽之䇿也十三合十一則二十四
老隂之䇿老隂之竒也又以十一合九則二十少陽之
竒也九合七則十六少隂之竒也七合五則十二老陽
之竒也故此圖自五而七以至自十七而十九七位之
中四象之竒之䇿其脗合神妙盖如是焉若夫五與三
合則為八者卦之數耳而不用者掛天一也曰前圖所
掛者十下之一今圖所掛者正為天一何也曰前圖中
分而掛一故取其兩旁之等而一非真一未用之前所
示之象也此圖所掛乃為真一實數之祖逹諸用而無
定在耳
　五與三合為八又為耦扐三與一合為四實為竒扐
　乗數具之而此但取八為卦數者盖乗圖乗一為一
　故一見扵用合圖一即合二為三而一已隠則一但
　合二而不合三故不容取四為竒扐所以八但為卦
　數而不以為耦扐且天一巳掛則八亦不見扵用耳
　
　
　
　
　
　
　
　
或問一與二為三以至九與十為十九其耦數之得五
十而竒數得四十九則固然矣然以其數之相繼者比
而合之得非人力乎曰此豈人力之所為㢤盖見之扵
用相乗數之所自生也夫一一為一不可變也由一一
之一生二二之四是自一而加其三也由二二之四生
三三之九是自四而加其五也由三三之九生四四之
十六是自九而加其七也由四四之十六生五五之二
十五是自十六而加其九也由五五之二十五生六六
之三十六是二十五而加其十一也由六六之三十六
生七七之四十九是自三十六而加其十三也由七七
之四十九生八八之六十四是自四十九而加其十五
也由八八之六十四生九九之八十一是自六十四而
加其十七也由九九之八十一生十十之百是自八十
一而加其十九也夫自一而加其三者一其本方而三
其㢘隅也自四而加其五者四其本方而五其㢘隅也
以至自六十四而加其十七者六十四其本方而十七
其㢘隅也自八十一而加其十九者八十一其本方而
十九其廉隅也則其合數之中已寓乗數之妙矣夫一
一之一既不可變若由二二之四至十十之百其為數
也通得三百八十有四則易之爻數具焉豈人力之所
為㢤　張文饒曰十十者一百也去其十九則九九也
九九者八十一也去其十七則八八也八八者六十四
也去其十五則七七也七七者四十九也去其十三則
六六也六六者三十六也去其十一則五五也五五者
二十五也去其九則四四也四四者十六也去其七則
三三也三三者九也去其五則二二也二二者四也去
其三則一也二二為四者天地之體數也故以一為本
三為用也(天地各以一變四/用者三不用者一)三三為九者老陽之數也
故以四為本五為用也(四者體也五者冲氣也/冲氣託天地以生物)四四十
六者地體之析數也故以九為本七為用也(地之全體/析一為四)
(者生物之體也九為陽之極用七為天之餘分故/皇極經世十六位之數不同者九外更有七也)五五
二十五者天數也故以十六為本(以地/為體)九為用也(老陽/為用)
六六三十六者老陽之䇿數也故以二十五為本十一
為用也(二十五者天也十一者天之五地/之六五者天之中六者地之中也)七七四十九
者蓍數也故以三十六為本十三為用也(十三者閏/月之數也)八
八六十四者卦數也故以四十九為本十五為用也(十/五)
(者三五之中數也老隂六少隂八成十四不及也老陽/九少陽七成十六太過也隂陽相交七與八九與六皆)
(成十/五也)九九八十一者元範之數也故以六十四為本以
十七為用也(先天運數自乾至/同人九十有七卦)十十為百者真數三變
之極也故以八十一為本十九為用也(九九者生物之/極變又十九者)
(閏餘也故太元八十一家又九之為七百二十九賛而/天度猶未盡乃以踦贏足之九者天之終十者地之終)
(十九年七閏無餘分子雲以為一章者天地之數一小/終也  康節云五以四為本六以五為本又曰天以三)
(而致用地以四為/立體亦是此意)　又曰自一一至十十通虚包數三
百八十五去其一一則爻數三百八十四也　又曰自
一一至十十衍為百位衍之極也　愚按張文饒三説
正與乗圖合但彼不知大衍之數五十其用四十有九
者正以此數竒耦分之耳
　
　
　
　
　
　
　
　
合數之生竒䇿前圖見矣若乗數之生竒䇿尤有可得
而言者焉夫一生四四生九九生十六十六生二十五
二十五生三十六三十六生四十九四十九生六十四
六十四生八十一八十一生百此乗數之相生者也若
以竒數减竒耦數减耦隔位而除之則四象之竒四象
之䇿有不期而合者焉夫一一無乗也二二則為四矣
三三則為九矣是以乗數之偶始扵四乗數之竒始扵
九四而十六十六而三十六三十六而六十四六十四
而後百者其耦也九而二十五二十五而四十九四十
九而八十一者其竒也故以四而减十六則為十二十
二者老陽之竒也以九而减二十五則為十六十六者
少隂之竒也又以十六而减三十六則為二十二十者
少陽之竒也以二十五而减四十九則為二十四二十
四者老隂之竒老隂之䇿也以三十六而减六十四則
為二十八二十八者少陽之䇿也以四十九而减八十
一則為三十二三十二者少隂之䇿也以六十四而减
百則為三十六三十六者老陽之竒也雖然所减者中
之積也所存者外之周也是故老陽之䇿三十六者十
十之周也少隂之䇿三十二者九九之周也少陽之䇿
二十八者八八之周也老隂之䇿與竒二十四者七七
之周也少陽之竒二十者六六之周也少隂之竒十六
者五五之周也老陽之䇿十二者四四之周也夫三三
五五七七九九皆陽也而周為隂二二四四六六八八
十十皆隂也而周為陽此則動静互根之妙也又豈人
力之所䏻為㢤下圖詳之
　八為耦扐則三三之周中止虚一四為竒扐則二二
　之周而中本虚故不列扵圖也(八亦為卦數/四亦為象數)
二萹之䇿萬有一千五百二十先儒以為三百八十四
爻之中一百九十二為老陽一百九十二為老隂老陽
每䇿三十有六老隂每䇿二十有四合而言之則萬有
一千五百二十也然此但以動爻言之耳而未及其静
者又以静者言之則一百九十二為少陽一百九十二
為少隂少陽每䇿二十有八少隂每䇿三十有二合而
言之亦得萬有一千五百二十也然此又専以静者言
之而未及其動者吾嘗合動静而觀盖二萹之爻共三
百八十有四若以四象分之則九十六為老陽九十六
為老隂九十六為少陽九十六為少隂老陽三十六乗
九十六得三千四百五十六老隂二十四乗九十六得
二千三百四少陽二十八乗九十六得二千六百八十
八少隂三十二乗九十六得三千七十二亦得萬有一
千五百二十要其原本固亦自前圖中来也盖九十九
之數若掛其一則但成九十有六故耳若夫竒數六千
九百一十二亦放是推之(以九十六乗四象之䇿百二/十為䇿數以九十六乗四象)
(之竒七十/二為竒數)
　張文饒以序卦乾變坤坤變屯屯變蒙以至離變咸
　未濟復變為乾之類必老少隂陽之䇿各九十六又
　以雜卦乾變坤坤變比比變師以至歸妹變未濟未
　濟變夬夬復變乾亦老少隂陽之䇿各九十六與此
　數同
　　以上諸圖乃大衍之原本以下諸圖皆前圖之注
　　脚耳

　右三圖皆自前圖而生上圖可以見四象䇿數生扵
　五十耦數之下而次圖又見二老之䇿掛一之餘亦
　以具扵参天兩地之中此圖則見合數生成暗合八
　卦之爻六十四卦之數或自前圖中来或為前圖之
　變故但附見扵後
　　以上諸圖止總其數而未表得數之實此下諸圖
　　復以圓圈表之


　
　
　
　
　
　
　
　
　右六圖内第一圖眀合數第二圖眀合數之生乗數
　第三圖即第二圖變第四圖専眀乗數第五圖眀周
　數而其東南之位則㢘隅數也第六圖又見大衍之
　數四方皆合焉其精宻之蘊扵此已盡但恐學者未
　易遽曉故再列向後數圖焉
　　自合數圖以下至生閏圖皆用圓圏以表得數之
　　實凡二十六圖




　
　
　
　
　
　
　
　
　右九圖分列所以見合數為乗數之所由生而㢘隅
　之數即合數也凡開平方者正方之外必増兩亷而
　加一隅然後成方盖兩㢘皆傍本方而隅者所以補
　其不足也
　　以上九圖總名隂陽相生之圖



　
　
　
　
　
　
　
　
　右七圖分列所以見四象之竒之䇿所由生盖皆由
　除隔位之竒耦而成也以上七圖總名隂陽互根之
　圖
　　前隂陽相生計九圖此互根但七圖者第一圖十
　　位而列九數第二圖九位而列七數耳

　右二圖専以虚中而成但以竒䇿分而為二而各以
　　四象合為一圖耳
　
　
　
　
　
　
　大衍一百八十一數
　
　
　
　
　
　
　得三百八十五數圖
　
　
　
　
　
　
　
　
　右二圖以乗數三百八十五併而積之前圖以竒望
　竒以耦望耦得一百八十一位後圖竒耦相併止得
　一百位故其位數不同如此然皆不越扵三百八十
　五數而已三百八十五者虚其中之一數則為爻數
　為閏嵗之日故也後圖則三百六十六為重用之位
　而十九者為單用之位又足以應朞之日與章之嵗
　則大衍象閏之理已寓扵此矣
　　三百八十四為閏嵗日數者指十三月所得之日
　　而言三百六十六為朞嵗日數者指二十四氣所
　　跨之日而言　前圖三百八十四便得爻數不待
　　虚一者盖止用乗數而一無乗故也此圖則併元
　　本之一計之耳(案前文云自合數圖至生閏圖皆/用圓圏以表得數之實凡二十六)
　　(圖原本乃割生少陽䇿數以下七圖冠于翼衍/之前則二十六圖止有十九圖矣今改附前卷)
　
　
　
　
　
　
　
　
　
　
　大衍索隠卷一
欽定四庫全書
　大衍索隠卷二　　　　　宋　丁易東　撰
　　翼衍(按衍原本作行今考原序及經義考/當作衍乃第二卷之篇題也謹校正)
大衍數用余甞深思而得其說者凡三以天一至地十
合而衍之此一說也以河圖洛書五而衍之又一說也
以河圖洛書乗數再自乗而除之又一說也以三者校
之則前圖最為簡易眀白一見可曉意聖人作易之初
或取諸此後二說非不可取然以五衍之之圖河圖止
得五十洛書止得四十九離而為二以數自乗之圖雖
可以得聖人用四十九而不用五十之意而其說艱深
非精於數者不能遽曉焉盖天地之數無所不通無往
不合特以精藴分之則前圖乃易之精而後之二說止
易之藴焉耳余既列前圖為原衍而二說亦先儒所未
及故不忍棄置復為此編且以先天八卦洪範九疇之
合大衍者列之而洛書之變終焉名翼衍武陵丁易東
叙

河圖之數五十五洛書之數四十五何以衍之成五十
與四十九也曰河圖之數雖五十五實則十位洛書之
數雖四十五實則九位若各以五衍之則其十位之數
至五十而止九位之數至四十九位而止矣先儒但以
其數五十五與四十五者衍之每牽强而不合若以位
衍之則其數自然配合非一毫人力之所能為矣盖先
儒所衍者天數二十五地數三十之五十五者也此所
衍者天數五地數五之十位者也曰河圖之數十位以
五衍之則得五十信矣洛書九位以五衍之亦止得四
十有五謂之四十九何哉曰洛書虚十而不用故十無
所附而所謂一十二十三十四十者特虚包於數中而
已故九與十一之間即十也十九與二十一之間即二
十也二十九與三十一之間即三十也三十九與四十
一之間即四十也四位之十隠然於其間則其為數自
然四十九矣曰四十九之後安知其不虚包五十乎曰
所謂虚包者盖前有數引後有數從今四十九之外無
五十一則安能包五十哉此其所以止於四十九也曰
以五衍之之說元非經見安知非臆說乎曰說卦不云
乎參天兩地而倚數參三也兩二也合之非五乎倚者
各倚於本數相為依附之義故以一倚一以二倚二以
三倚三以四倚四以五倚五以六倚六以七倚七以八
倚八以九倚九以十倚十夫是之謂倚數然而倚之之
法若十衍之至百可也而止於五衍者即前所謂參天
兩地者也由是言之則河圖又為洛書之體洛書又為
河圖之用而大衍之數所以合夫河圖而大衍之用所
以合諸洛書也易曰河出圖洛出書聖人則之吾於大
衍之數與用知之矣

　
　
　
　
　
　
　
　
洛書以五而衍已見前圖此復列為三圖何也曰前圖
但見數之四十九未見位之四十九此後三圖之所以
作也是三圖中前之一圖止是前圖倚數之變添其四
位云耳後之二圖上圖止以四十九數旁環舊圖而布
不免參差次圖乃以舊圖九位列而為九各以本數從
而倚之以見五十之不可不用也曰以數相倚元無十
數今乃列之中宫毋乃傅㑹乎曰中宫之位以五為一
故一為五二為十三為十五四為二十五為二十五六
為三十七為三十五八為四十九為四十五各隨洛書
戴履左右肩足之位布之則知十之未嘗無可附矣曰
然則八宫之數或自内而外或自外而内者何也曰一
於自内一於自外則數或不齊必如是而後數可等也
此亦洛書以一對九以三對七之餘意耳一二三四先
於五者也故由外而内所以歛而歸五也六七八九後
於五者也故由内而外盖由五散之也此皆天理之自
然非人之所能為也曰洛書縦横之數靣靣皆等此圖
縦横之與周圍有未等焉何也曰洛書三三而比故可
以合此圖周圍止八而縦横之位則十三焉故不可强
同也若以其對待者論之則固皆五十矣以其周圍者
論之固皆二百矣以其縱横者論之固皆三百二十五
矣亦無非自然而然者也盖四十九位之積通得一千
二百二十五以四十九除之則各得二十五其得五十
者二其二十五也其得二百者八其二十五也其得三
百二十五者十三其二十五也此二十五者四十九數
之中數也吾大衍數圖所以必掛二十五於中者亦此
圖之餘意也曰然則此圖之數其於易卦也何居曰中
二十五天數也以中統外其縦横之數每位各統其六
則六爻之象也其周圍之數每重各統其八則八卦之
象也然始畫八卦止三爻耳八卦而有六爻焉則六十
四卦在其中矣以中之一統外十二又有貞悔之象焉
則四千九十六卦之變皆自此出矣此聖人作易所以
本諸洛書者神妙盖如此歟若夫引而伸觸類而長其
變猶有不止於是者後圖詳之



大衍之數五十其用四十九而不用五十何也曰大凡
合數每每餘一盖自一與言為二二與一為三已然矣
如先天八卦乾一之與乾八兌二之與艮七離三之與
坎六震四之與巽五皆合而成九是名為八卦而實得
九數也若以洛書九宫言之則一與九合二與八合三
與七合四與六合數皆成十以中五自配亦能成十是
名為九宫而實得十數也故先天之卦止八則九在所
虚洛書之宫止九則十在所虚是以大衍之數若用五
十則其為數得五十一必用四十有九乃能成五十也
而掛一之後揲四十八又可以不失四十九焉
　或曰子於前圖既以五十為耦數之五十四十九為
　竒數之四十九似非四十九之下之五十也若此圖
　之五十乃四十九下之五十而非四十九外之五十
　毋乃自為矛盾乎曰以竒耦分而言之則五十自為
　五十四十九自為四十九以竒耦而相形則四十九
　後之五十即全數之五十與彼四十九外之五十其
　為數何以異哉前圖嘗及之矣　或者又曰分而為
　二以象兩掛一以象三皆信手而中分不知其為多
　且寡焉故能隨揲而求竒今子掛一在二十五而平
　分二十四蓍於兩旁毋乃非信手中分之謂乎曰揲
　蓍之際信手中分所以求竒也吾之圖不過掲掛一
　分二之象以明其五十之數所由成耳大凡言數有
　一定而不易者有隨時而變易者以隨時變易者言
　之吾所謂掛一分二之象也必先有不易者而後有
　變易者焉此吾圖之所以作也

揲之以四以象四時本言四揲之象今子之圖方掛其
一未揲之間已具四時不已見彈而求鴞炙乎曰有理
而後有象理如此則象如此象未形而理已具尚可言
之於其先今此圖之設此象已著特未見諸用耳安有
太早之嫌乎盖四時之所由成者皆以日道之相去逺
近為之也冬至之日所行黄道在赤道南二十四度夏
至之日所行黄道在赤道北二十四度惟二分黄道與
赤道交故日夜分夫二十四度環於赤道之兩旁則赤
道云者掛一之象也南北各得二十四度者分而為二
之象也二分二至於焉得之揲而為四之象也故以掛
一分二之間已具二至二分之候則四時之象不已著
乎惟其藏是用也故揲以象之而顯諸仁耳然則聖人
作易生蓍與天道脗合者如此豈私意小智所能測哉

大衍之數四十九七七之數也六包一為七而七七之
數皆以六包七故曰蓍之徳圓而神前圖順布後圖一
順一逆而錯綜之相對之位皆得五十故附見於此(若/以)
(虚包六位合之則成/五十五合天地數)
　以上諸位並以五衍之之說


　
　
　
　
　
　
　
　
大凡巧歴布算乗必有除一乗者一度除之再乗者兩
度除之河圖洛書之數各以再自乗而得故必用再除
而後得大衍之數夫河圖之數十而以五六天地之中
為本數初乗得三百八十五為天數者一百六十五為
地數者二百二十又以五十五各再乗之天數得一千
二百二十五地數得一千八百各分之而以天地五六
中數各兩度除之則天數皆得四十九地數皆得五十
矣洛書之數九雖五為天中而六不為地中故但以天
之五位地之四位為本數天數初乗再乗之數與河圖
同而地數則與河圖異何者河圖地數有五而洛書止
四故也地數初乗得一百二十再自乗得八百故以天
數五位地數四位各兩度而除則天數亦各得四十九
而地數亦各得五十也曰天數以二十五除地數以三
十六除本河南楊氏之說子之說毋乃襲之歟曰楊氏
以再自乗之數而用自乗之中數除之吾則以其再乗
者而再除之也若如楊氏之說則河圖固可除而洛書
不可除故知楊氏之說猶滯於一隅而吾之說無不通
也雖然天數四十九地數五十此猶有所對待而未見
大衍之為用也若夫止用四十九而不用五十則楊氏
之說僅可用於洛書下圖詳之


河圖洛書乗而為圖天數皆得四十有九地數皆得五
十何以見其用四十九而不用五十也曰以五正位而
知之也曰河圖五正位共得十數洛書五正位止得五
數何以見俱用四十九也曰河圖本數各自乗而併之
得三百八十五則為五十五者七是河圖之本數一而
乗數七也今置三百八十五數以七除之既得五十五
復以七乗之則得二千六百九十有五焉二千六百九
十有五者五十五之四十九也是四十九數亦已具於
河圖五位之中矣前圖天地數分故各乗而各除之此
圖以成數而包生數於中止成五位則隂皆從陽但見
其四十九而不見其五十矣若洛書則退地數於四維
而正位之中止有天數故以天數各再自乗而復以本
數二十五者除之則亦得二十五之四十九焉河圖五
位生成之數五十五而為四十九者亦五十五洛書五
位天數二十五而為四十九者亦二十五此乃自然而
然者也曰然則聖人作易得無本此而子不以此圖先
之者何哉曰大衍之用無往不合聖人作易則未必取
此盖此圖艱深而前圖易簡故也曰天數之生用數毋
乃近河南楊氏之說乎曰河南楊氏但知天數之五可
為四十九而不知河圖十位之併亦可以為四十九也
但知河圖五六中數之可為四十九與五十而不知洛
書天數之五地數之四各再除而亦得四十九與五十
也但知五十與四十九之並列而不知四十九之用所
以成五十之體也是則得其一遺其二豈若吾說之全
備哉曰前圖天數二十有五者再乗之後再用五而除
之今乃徑用二十五除之者何也曰前圖河圖之與洛
書皆用天地相對列而為圖故河圖用五六之中數而
洛書用五四之位數今此河圖既用五十五數而除故
此洛書之數亦用二十五數而除也用雖不同數則一
耳若能以河圖洛書相表裏而觀之則知其法之各有
攸當也
　以上諸圖並以河洛乗數再自乗之說

伏羲則河圖以畫八卦而實與洛書相表裏大禹則洛
書以叙九疇而實與河圖相貫通一而二二而一者也
先天八卦自兩儀而四象自四象而八卦得數四十有
九若併太極數之則得五十數焉故所虚之一是為太
極實兩儀四象八卦之所由生也洪範自五行而五紀
自三徳而六極得數四十有九若併皇極數之則得五
十數焉故所虚之一是為皇極實五行至五紀三徳至
六極八疇之所由統也曰先天虚一而為太極洪範虚
一而為皇極世亦有言之者矣子之說毋乃出於彼耶
曰彼知太極之為虚一者不知皇極之為虚一知皇極
之為虚一者不知太極之為虚一吾之取此於以見大
衍之數無所不通云耳豈彼所得専哉
　以上二圖又出前三說之外


　
　
　
　
　
　
　
　
大傳曰歸竒於扐以象閏五嵗再閏故再扐而後掛先
儒多謂三嵗必一閏又兩嵗而再閏周而復始朱子畫
為定圖亦止如此盖於歴法未嘗深攷故也惟韓康伯
謂十九年七閏為一章五嵗再閏者二故畧舉大凡者
為得之而未詳余嘗攷之歴法則自入章之始三嵗而
逢首閏又三嵗而逢次閏又三嵗而逢第三閏為三嵗
而一閏者三然後兩嵗而始逢第四閏此兩載逢閏之
後又三嵗而逢第五閏又三嵗而逢第六閏為三嵗一
閏者二然後兩嵗而又逢第七閏盖一章之中通有七
閏三嵗一閏者五兩嵗一閏者二耳若以五嵗再閏言
之則第三閏之三嵗第六閏之三嵗皆在五嵗之中則
為三嵗一閏者三而五嵗再閏者二也然則大衍掛扐
所以象閏者非謂三嵗一閏之後必有五嵗之再閏也
不過言閏有三嵗而一者有五嵗而再者故以一扐而
象其一閏者以再扐而象其再閏者耳若夫以竒當閏
則河南楊氏乗除之說盡之惜不見於圖世多未曉併
以其法圖之右方庶覧者可一見而决焉
　以上諸圖並用大衍象閏之數

易之數以河圖為體以洛書為用體則一定而不易用
則萬變而不窮惟其一定而不易故衍之之數雖不一
而不能易其本體惟其萬變而不窮故衍之成大衍而
猶有餘用焉此上二圖之作皆所以明洛書之變也其
第一圖每宫為九凡九九八十一位一依洛書次序而
布縦横各得三百六十九對位皆得八十二八十一而
有餘猶子雲太元之有畸贏也第二圖以先天八卦合
九宫之位而布之凡八九七十二縦横皆得八百七十
六九宫之數各得二百九十二中合四宫數亦如之每
宫之數皆自左而右自上而下合先天圓圖之序總九
宫之數則戴履左右肩足之象無一不本於洛書盖一
一為一無可圖者二二為四縦横不等三三為九乃可
妙縱横之布而為變之始也夫洛書之變神妙如此而
世鮮知之吾故列此二圖右方以為通變之本噫子雲
之太元蔡氏之内篇皆由洛書九數而出者亦未嘗知
此二圖之變也學者能精思之則易可擬元可續疇可
衍而潛虚洞極不足為竒矣
河圖以一二三四分而四方六七八九隨而合之其數
則自然矣洛書之數三四六七則皆相依一二八九則
不相從毋乃强合十五之數乎曰此亦自然天成非人
力為之也何者自一至九順而布之自南而北則一九
三七之位必變易而後合此陽變隂合陽動隂静之義
也自一至九順而布之由北而南則二八四六之位亦
必變易而後合此陽為主而隂聴命隂能從陽陽不能
從隂之義也此分而言之也若合而言之則隂陽之位
有互為變易之妙焉此吾謂河圖為易之體洛書為易
之用者盖一為不易之易一為變易之易故也(按自河/圖五位)
(用生成相配以下十四圖當為翼衍小序所謂先天八/卦洪範九疇之合是也原本誤分入三卷之前今改附)
(二卷/之後)
　
　
　
　大衍索隠卷二
欽定四庫全書
　大衍索隠卷三　　　　　宋　丁易東　撰
　　稽衍(按二字舊混於前卷之末/考小序當為篇題今校正)
大衍之數五十其用四十有九先儒說者各自名家未
見有一定之論如王弼如孔頴達類皆言理而不言數
自乾鑿度而下余得而攷之者凡五十七家其言數也
非不可通率多牽合𫝊㑹余既成原衍翼衍二書懼學
者迷舊說而昧其指歸也復叙次諸家之異折𠂻而為
是編名稽衍武陵丁易東叙
　乾鑿度曰陽以七隂以八為彖一隂一陽合而為十
　五之謂道陽變七之九隂變八之六亦合於十五太
　一取其數以行九宫四正四維皆合於十五五音六
　律七宿由此作焉大衍之數必五十以成變化而行
　鬼神也故曰日十者五音也辰十二者六律也星二
　十八者七宿也凡五十所以大閡物而出之者
十日十二辰二十八宿合為五十可也但易中未甞有
日辰宿之說今乾鑿度合三者而為五十不㡬傅㑹乎
用四十九亦無說
　别本乾鑿度曰天地合策數五十五所用法古四十
　九六而不用驅之六虚(注云六虚/上下四方)
五十五去六之說本此先儒亦多宗之但不見五十此
書古無恐亦假託後来胡安定之說實本之遂謂五十
之下闕一五字
　子夏傳曰其一不用者太極也無可名之謂之太極
虚一為太極之說始此但未見五十之所自来晁公武
謂子夏易乃張弧偽撰理或有之
　太史公曰五音六律十干二十八宿為大衍四十九
　其一則元氣也
此說盖本乾鑿度而失之盖乾鑿度以五音為十干六
律為十二支今既有五音而又有十干誤矣然元氣之
一在五音六律十干二十八宿之外差勝京房
　京氏房曰十日十二辰二十八宿凡五十其一不用
　者天之生氣將欲以虚来實故用四十九焉
合三者而為五十即乾鑿度之說以生氣為所虚之一
又在五十之外
　楊氏子雲曰一與六共宗二與七共朋三與八成友
　四與九同道五與五相守
按河圖五與十合故天地之數五十有五今子雲謂五
與五相守意者言大衍之數也此說後儒多宗之如邵
康節張觀物之學皆是也
　馬氏季長曰易有太極謂北辰也太極生兩儀兩儀
　生日月日月生四時四時生五行五行生十二月十
　二月生二十四氣北辰居位不動其餘四十九運轉
　而用也
以太極為北極已誤合七者而為五十尤見傅㑹
　鄭氏康成曰天地之數以五行氣通凡五行減五大
　衍又減一故用四十有九
五行減五之說亦通但未甚的當大衍減一又不言其
所以然李鼎祚之說亦本此後多宗之
　荀氏爽曰卦各有六爻六八四十八加乾坤二用凡
　五十初九?龍勿用故用四十九
四十八爻并二用凑成五十似矣至四十九乃以為初
九之乾傅㑹勿用之語則非也善乎朱子發之言曰用
九用六元在四十八爻之内?龍勿用如勿用取女之
類斯言可以規其失矣
　姚氏信董氏遇曰天地之數五十五其六以象六畫
　故減之而用四十九
此說但見其用四十九而不見衍數之五十
　虞氏仲翔曰天二十五地三十故五十有五天地數
　見於此故大衍之數畧其竒而言五十也
此亦康成虚五之說
　闗氏子明曰蓍不止法天地必以五行大耦則五十
　小竒則五天地之數舉大而去小盈竒而虚耦小竒
　之五大耦之一皆盈而不用
此說亦康成之說理却頗通但所謂竒中之五耦中之
一盈而不用者未見其所以去盈之義
　崔氏憬曰按說卦云昔者聖人之作易也幽賛於神
　明而生蓍參天兩地而倚數既言蓍數則是說大衍
　之數也明倚數之法當三天兩地參天者謂從三始
　順數而至五七九不取於一也兩地者謂従二起逆
　數而至十八六不取於四也此因天地數止以配八
　卦而取其數也(按數止二字今李/氏易解本作致上)艮為少陽其數三
　坎為中陽其數五震為長陽其數七乾為老陽其數
　九兊為少隂其數二離為中隂其數十巽為長隂其
　數八坤為老隂其數六八卦之數總有五十故云大
　衍之數五十也不取天數一地數四者此數八卦之
　外大衍所不管也其用四十有九者法長陽七七之
　數也六十四卦既法長隂八八之數故四十九蓍則
　法長陽七七之數焉蓍圓而神象天卦方以知象地
　隂陽之别也捨一不用者以象太極虚而不用也且
　天地各得其數以守其數故太一亦為一數而守其
　位也云云
此說李鼎祚已辨之詳見下段但大衍四十九為用七
七實本於此
　李氏鼎祚曰崔氏將八卦隂陽以配五十之數餘其
　天一地四無所禀承而云八卦之外大衍之所不管
　者斯乃談何容易哉且聖人之言連環可解約文申
　義須窮指歸即此章云天數五地數五五位相得而
　各有合天數二十有五地數三十凡天地之數五十
　有五此所以成變化而行鬼神是結大衍之前義也
　既云五位相得而各有合即將五合之數配屬五行
　所以云大衍之數五十也其用四十有九者更減一
　以并五備設六爻之位蓍卦兩兼終極天地五十五
　之數也自然窮理盡性神妙無方藏往知来以前民
　用斯之謂矣
減五之說本之虞翻減一并五為六而備六爻本之别
本乾鑿度其得失已論於前矣(按此叚當為李鼎祚一/條斷語原本誤冩於後)
(又冠以吕與叔/曰云云今校改)
　沙門一行曰自五以降為五行生數自六以往為五
　材成數錯而乗之以生數衍成位一六而退極五十
　而増極一六為爻位之統五十為大衍之母(按此叚/見新唐)
　(書歴志僧一行歴本議原本誤分為二自自五以降/至一六而三十一字錯寫在後退極至之母二十一)
　(字在前又與吕與叔一條/相混今按新唐書校改)又曰五十者太極包四十
　九用也(按唐志云以五十約之則四象周六爻也二/十四約之則太極包四十九用也此句盖櫽)
　(括成/文)
一行之說亦通但五十為大衍之母止是以五合十未
見其為真五十也太極包四十九用之說粗通
　希夷陳氏圖南曰物數有進退人夀百嵗前五十為
　進後五十為退大衍五十者半百之進數也四十有
　九者體用之全數也
希夷之說見於麻衣易朱子謂是戴師愈之假託今觀
此論亦甚淺近且於易數無所發明朱子之論為不誣
矣
　安定胡氏曰天數象君地數象臣臣不可盛於君聖
　人於地數之中去六合天數為四十九又曰大衍之
　數即天地之數當有五十有五今言五十者盖脫漏
　也五十有五之數去坤六爻之數為四十九
按上兩說皆是去六與别本乾鑿度及姚董之說同但
鑿度及姚董以為去爻之六數而此謂去隂數之六耳
　彭城劉氏牧曰天地之數五十有五大衍之數五十
　者天五退藏於宻其用四十有九者天一居尊不動
此亦不過虚五虚一之說但變五行為天五變太極之
一為天一耳
　青州李氏挺之曰一二為二二三為六三四為十二
　四五為二十合先天一二三四之用數而為大衍之
　五十
以一二為二至四五為二十若便合五十之數尚不牽
强今又須再用一二三四以補之然後成五十非傅㑹
乎
　康節邵子曰易之大衍何數也聖人之倚數也天數
　二十五合之為五十地數三十合之為六十故曰五
　位相得而各有合也五十者蓍數也六十者卦數也
　五者蓍之小衍也故五十為大衍也八者卦之小成
　則六十四為大成也蓍徳圓以况天之數故七七四
　十九五十者存一言之也卦徳方以况地之數故八
　八六十四六十者去四言之也蓍者用數卦者體數
　以體為基故存一也體以用為本故去四也圓者本
　一方者本四故蓍存一而卦去四也蓍之用數七并
　其餘分亦存一之義也掛其一亦去一之義也
合天數之二十五倍為五十其說固通但如此則是以
二乗天數也未見其所以用二之故
　伊川子程子曰大衍之數五十數始於一備於五小
　衍之而成十大衍之則為五十五數之成也成則不
　動故損一以為用
此即以五乗十之說朱子之說本此但其言引而不發
故有所未詳
　横渠張子曰參天兩地五也凡三五乗天地之數總
　四十有五并參兩之五共五十虚太極之一故其用
　四十有九
用洛書四十五數而加參兩之五合兩數而成便不自
然
　洓水司馬氏曰易有太極一之謂也分為隂陽之間
　必有中和故一衍之則三而小成十而大備小衍之
　則六大衍之則五十一者數之母數者一之子母為
　主子為用是故小衍去一則為五大衍去一則為四
　十九
小衍之則六大衍之則五十而不言其所以然之故此
余所未達
　龜山楊氏曰一三五天數也三之為九二四地數也
　兩之為六盖天地之數備於五其十也以五成之故
　參天兩地之數具於五而已
其十也以五成之若與余第二說相表裏者但觀其立
意似謂五與五合而成十非以五乗十之謂也
　吕氏與叔曰天三地兩參天兩地而倚數又曰(按以/上十)
　(八字原本即接減五之/說云云係錯簡今校改)參伍以變錯綜其數不獨以
　五亦有參焉有兩焉天數二十有五五其五也地數
　三十六其五也地數五故又兩之為三才(按按語内/才作十未)
　(知孰/是)參天兩地以為五小衍之為十兩其五也大衍
　之為五十十其五也易之數皆類此(按參伍以變云/云原本在前且)
　(無吕氏與叔曰五字今詳考前後/文義係與一行之說相錯謹校改)
五其五六其五兩其五十其五之說比他說為通但地
數五又兩之為三十其說未詳
　東坡蘇氏曰五行盖交相成也自六以往者相因之
　數也水火木金得土而後成故一得五而成六二得
　五而成七三得五而成八四得五而成九土無定位
　無成名水火木金四者成而土成矣故得水之一得
　火之二得木之三得金之四而成十言十則一二三
　四在其中而言六七八九則五在其中矣大衍之數
　五十者五不特數以為在六七八九之中也一二三
　四在十之中然而特數者何也水火木金特見於四
　時而土不特見言四時足以舉土也而言土不足以
　舉四時也水曰潤下火曰炎上木曰曲直金曰從革
　皆有以名之而土爰稼穡而已故曰土無定位無成
　名
一二三四在十之中六七八九在五之中可也謂五不
特言可乎子由甞破其說矣
　潁濱蘇氏曰一氣判而為天地分而為五行易曰天
　一地二天三地四天五地六天七地八天九地十此
　十者天地五行自然之數雖聖人不能加損也及文
　王重易將以揲蓍則取其數以為蓍數曰大衍之數
　五十大衍五衍之數而取其五十云爾用於揲蓍則
　可而非天地五行之全數也故繼之曰天地之數五
　十有五此所以成變化而行鬼神也明此天地五行
　之全數古之聖人知之所以配天地參隂陽其用有
　不可得而知者非蓍數之所及也及子瞻論易乃以
　蓍數之故而損天地五行之全數以合之為之說曰
　大衍之數五十者五不特數以為在六七八九之中
　也言十則一二三四在其中言六七八九則五在其
　中矣一二三四在十中然而特見者何也水火金木
　特見於四時而土不特見故土無定位無成名無専
　氣夫五行迭用於四時其不特見者均也謂土不特
　見此野人之說也今謂五行之數止於五十是天五
　為虚語天數不得二十有五天地之數不得五十有
　五乎且土之生數既不得特見其成數又以水火木
　金當之是土卒無生成數也使土無生成數四十而
　已尚何五十之有且天地五行之數人所不與也今
　也欲取則取欲去則去是以意命五行也盖天以一
　生水地以二生火天以三生木地以四生金天以五
　生土五行既生矣而未及成地安於下天運於上則
　五位相得而各有合地以五合一而水成天以五合
　二而火成地以五合三而木成天以五合四而金成
　地以五合五而土成天之所生不得地五則不成地
　之所生不得天五亦不成此隂陽之至情而古今之
　定論非臆說也且土之在天地四行之所賴以成而
　土之賴於四行者少其實可視而知不可誣也今將
　求合蓍數而黜土其為說踈矣
子由之說其破子瞻之論當矣而其自為說乃云其用
有不可得而知者盖未有說以處之故也
　夢溪沈氏曰土無所待生數五成數亦五則大衍之
　數五十也其用四十有九者蓍聚之則一而四十九
　隠於一中散之則四十九而一隠於四十九中一者
　道也謂之無則一在謂之有則不可取
天五生土地十成之何謂成數亦五沈存中善算學乃
不能精察於此則可怪也散聚之說却通
　李氏泰伯曰天地之數五十五揲蓍之法只可用四
　十九取其整數而已増一損一則不可揲
但可言其已成之用而不見其所取之初意
　兼山郭氏曰河圖縦横列之為十五小衍之數也天
　五?運於中統而用之則大衍之數也
與劉牧之說相似
　合沙鄭氏曰數起於一中必具函三之理三引之則
　六天地五十五數之中去六而為四十九合六為一
　以成五十
去六而為四十九合六為一而為五十其說甚巧但三
引之則六亦甚牽强且合六為一之說亦無所據但成
先用四十九而後成五十之數
　耿氏南仲曰五在五十之中一在四十九之中五者
　胃氣播於諸脉一者腎氣主乎餘藏
胃氣腎氣之說甚鑿易元不言五臟五在五十中一在
四十九中亦是强說元無所見
　楊氏元素曰以一加九以二加八以三加七以四加
　六以五加五盈於十者凡五而大衍之數成矣又云
　九之數以九衍之則八十一以八衍之則七十二由
　七而至於一可以類知矣十不可衍盈數也九衍之
　數凡千一百五十有七盈數因之則萬有一千五百
　二十去其大衍之數則與二篇之策合矣
大傳明有天十而此乃去之恐無所據大抵張行成之
說亦如之
　陳氏可中曰天地之數五十五五行各虚其一故大
　衍五十大衍自虚其一故其用四十有九
即虚五虚一之說
　申氏孝友曰五無定所迭行四時惟十即五太元亦
　謂五與五相守其用四十有九者揲蓍之所當用而
　豈有他哉
惟十即五固然但既有十便與五為對河圖有五與十
而無二五則此說亦甚牽合矣此等之病亦不特申氏
為然
　安正潘氏植曰蓍之徳圓六包一則為七七七四十
　九為蓍之數五十有五而除四十九則餘六是五與
　一出乎數又曰天地之數五十有五而大衍之數五
　十是天五冲氣為出數者也冲氣精神之大全故以
　隂陽言隂陽為未分以水火言水火為未判判則兆
　於一故一為形變之始出則散為萬而不同入則㑹
　於中而無二是一為出數而用數其常用者四十有
　九而一常虚焉盖一専妙用為出數者也
此即虚五虚一之說而巧於議論耳
　石林葉氏曰一物之間各有其二隂陽之義也故水
　有一六而為壬為癸火有二七而為丙為丁木有三
　八而為甲為乙金有四九而為庚為辛土有五十而
　為戊為己此一物而具隂陽者也夫一物之間隂陽
　尚不可偏廢五行周流天地之中自古亘今而不息
　使一行用事而四時無以成之孰為相剋孰為休囚
　王廢各自為謀而不能相通譬之木用於春而不知
　有夏秋冬則何以成嵗功乎是又一行之間不可不
　具其十者也故聖人用為之法推一行而總其十推
　五行而總其五十洪範卜五占用二衍忒衍者何也
　爻之有動變而之他卦者也今自一衍之至於十自
　五衍之至於五十而天地萬物之理無有不徧其所
　總者固已大矣兹亦變而之他如洪範之所謂衍是
　也所以為大衍者歟
此乃用一行為十五行為五十之說
　漢上朱氏曰小衍之五參兩也大衍之五十則小衍
　在其中矣一者體也四十九者用也非四十九復有
　一而不用也又曰二十四合三十六五十也二十八
　合三十二亦五十也非大衍五十其用四十九乎
既曰五十則四十九之外有一矣以小衍為五却是一
說至如老與老合少與少合皆得六十漢上謂亦五十
何其不審也
　昭徳晁氏曰小衍者參兩是也參者一三五水木土
　也兩者二四火金也各循而十之一衍之至十二衍
　之至一三至二四至三五至四所謂互為首者衡衍
　之也從衍之則一十百千萬也
此說初看亦善但六七八九十亦可衍而為五十盖六
衍之至五七衍之至六八衍之至七九衍之至八十衍
之至九不獨參天兩地為可衍矣於四十九亦無發明
　觀物張氏曰九數分兩而得五十一二三四五參天
　兩地也五六七八九亦參天兩地也又曰九數合五
　而得五十一九成十(一之/衍也)二八成十(二之/衍也)三七成十
　(三之/衍也)四六成十(四之/衍也)五五成十(五之/衍也)又曰竒數相合
　而得五十一一三三五五七七九九相合為五十又
　曰九數相得而為五十一六二七三八四九五五相
　得亦為五十
張氏之說凡四條其三條大率皆是用兩五而去十恐
於地十之數有所欠缺不合於易至若竒數相合即康
節之說也
　子朱子曰河圖洛書之中數皆五衍之而各極其數
　以至於十則合為五十矣河圖積數五十五其五十
　者皆因五而後得獨五為五十所因而自無所因故
　虚之則但為五十又五十五之中其四十者分為隂
　陽老少之數而其五與十者無所為則又以五乗十
　以十乗五而亦皆為五十矣洛書積數四十五其四
　十者散布於外而隂陽老少之數惟五居中而無所
　為則亦自含五數五并為五十矣
朱子之說兼取諸家盖亦以先儒未有定說故也
　朱子又曰大衍之數五十而蓍一根百莖可當大衍
　之數者二故揲蓍之法取五十莖為一握置其一不
　用以象太極而其當用之䇿凡四十有九盖兩儀體
　具而未分之象也
此亦但是先儒象太極之說盖亦有先天圖畫前之意
然而未詳所謂蓍一根百莖可當大衍之數二者說見
原衍
　建安袁氏曰大衍之數五十其用四十有九諸儒不
　勝其異說惟闗子明知其為五位皆十然猶以大耦
　之一盈而不用為四十九蓍之解其說固與諸儒少
　異而溺於虚一之見則同耳今作此圖以明揲蓍不
　用五十庶㡬無失經㫖可以少袪諸儒之惑矣又曰
　合五倚天地之數分十衍乾坤之策一六二七三八
　四九各居隂陽老少之位則五十不用自見矣
不用五十之說似矣而非也此所謂五十者五與十也
五與十為兩字大衍之五十則是四十九下之五十而
五十為一字安得混為一數哉若五十可以言五與十
則四十九亦可言四與九矣不用五十而用四九則所
謂少陽之七少隂之八太隂之六安在哉
　長樂林氏曰夫天地之數五十有五有小衍有大衍
　小衍之數衍其五大衍之數衍其五十大衍之數具
　於小衍之中小衍之數包乎大衍之内小衍之數至
　五十而終大衍之數自五十而起五者何土之生數
　也十者何土之成數也土與水火木金先後而生不
　與水火木金先後而成水火木金一者成而土在其
　中矣是故一之成為六而五與之俱其數十有一二
　之成為七而五與之俱其數十有二三之成為八而
　五與之俱其數十有三四之成為九而五與之俱其
　數十有四總而言之則五十也是故洛書五十而居
　中央河圖縦横而為十五天造地設授之聖人非私
　智之所能擬矣或曰圖書之數有一二三四而子不
　用為五者一而子四數之何也曰為五者一而四數
　之則既言其畧矣一二三四既已為六七八九矣又
　可得而見乎水火木金非土則不成東西南北非中
　央則不位故六七八九各居其方而五無乎不在故
　為五十之數也以土之生數而合四者之成數既為
　五十以土之成數而合四者之生數亦為五十也
土與水火木金先後而生不與之先後而成其說不可
曉以土生數合四成數以十成數合四生數雖可强合
亦不自然盖乗則可以四用其數合則不當分而為四
故也
　平庵項氏曰生數自一二三四而極於五成數自七
　八九六而極於十故大衍之數五十取天地之極數
　以立本也布算者生數至四而止遇五則變而為一
　成數至九而止遇十則變而為一故其用四十有九
　取天地之變以起用也
此說似乎近理但極於五極於十乃是五與十與四十
九之下五十不同詳見辨袁機仲條以布算變而為一
之說未知古人亦如今之布算否
　山齋易氏曰大衍八卦之衍數也八卦經畫二十四
　重之則為四十有八又每卦各八變其爻亦四十有
　八是四十有八者八卦之爻數衍其二則為五十之
　成數其義見於陳希夷之說盖五十去一者非數之
　數是為無極傳所謂易無形埒是也四十有九而掛
　其一者數之所始是為太極傳所謂易變而為一者
　是也掛一而用四十有八者即八卦之爻數傳所謂
　　一變而為七七變而為九者是也四揲其數而歸竒
　於扐者即卦變之數傳所謂九者究也乃復為一者
　是也自一而七則如乾之變姤以至於剥之類自七
　而九則如遊魂之晉歸魂之大有之類無非以四十
　八而宗本於一數以一數而總攝於非數之數易道
　至此深矣
以五十虚一為無極四十九掛一為太極如此則無極
在太極之外矣
　廬陵羅長源曰以生數自乗乗之為五十有六而一
　無乗為五十五以竒數自倍倍之為五十而一無倍
　為四十九此七七之合也四十有九而一之本未嘗
　亡一者衆之主也總之則一而散則四十九非一之
　外為四十九而四十九之外有一也
以生數自乗止得五十有五不待去無乗之一以竒數
自倍倍之為五十而一無倍為四十九說見原衍
　劉氏志行曰大衍之數五十其由起自隂數二十而
　小衍陽數三十而小衍二數合而大衍隂數逆而二
　十自下而上陽數順而三十自上而下上下交而天
　五退用又作龜圖以十干三才二十四宫圖於龜背
　十二支圖於龜腹以為四十九而以神龜之身即為
　五十而虚一又作七七圖自太極而生一二三四五
　五四三二一一二三四五五四三二一而歸太極去
　其中重疊五字者兩一字者一共去十一之數而曰
　天地十五自然之序竒數交接循環而入太極即知
　大衍之數五十其用四十九瞭然矣
按劉志行此說凡三變太傷於巧殊不自然其一以二
十對三十而為五十以二十對二十九而為四十九不
知何故去一至十九之數於前去三十一至五十之數
於後至於用四十九則又再去第三十位殊不可曉牽
强殊甚其二龜圖合腹背之數而為四十九何以異於
京房太史公之說其三以生數接而成四十九而去五
字者兩一字者一亦不自然
　松峯何氏萬曰天地之數五十有五者數也大衍之
　數五十者衍數之一也數自數法自法數者天地之
　自然法者人之所為亦出於自然故五十五不可減
　四十九不可増以其皆本乎自然也今必欲取其數
　而一之有所不一則致辨於其間此何為者耶譬如
　七十二候此十二月之氣數也氣數不可得而推則
　聖人為律法以推之律法則黄鐘為宫而下損益以
　八十一絲為本是其律數與氣數不同也三百六十
　五度四分之一此二十八宿之度數也度數不可得
　而推則聖人為歴法以推之歴法則一嵗之日贏縮
　不齊以三百五十四日而為朞是其歴數與度數不
　同也律數與氣數不同所以推氣數其終則同也歴
　數與度數不同所以推度數其終則同也蓍數與天
　地之數不同所以衍天地之數其終則同也又何必
　牽合而為一哉
此亦潁濱蘇氏之論盖皆不得其本而又疑他說之牽
强故也
　河南楊氏忠輔曰天數五再自乗為實中數五自相
　乗為法實如法而一得四十九地數五再自乗為實
　中數六自相乗為法實如法而一
此說盖用求經率法即余數學經緯中第一條也與余
乗圖之說頗相類亦不易及此但止得其偏而未得其
全但知用於河圖之十位而未知亦可用於洛書之九
位耳
　節齋蔡氏曰天三地二合而為五位每位各衍之為
　十故曰大衍虚一以象太極
以五位衍之為十亦與石林之說不甚逺
　侍講徐氏僑曰天地之數五十有五大衍則五十虚
　五也損一以存本重虚五以為主故其用四十有九
　又云四象數也九天之用數也
此亦虚五之說
　古為徐氏曰天地之數五十五而大衍之數却只五
　十盖為本只是一箇一以一對一為二以一對二為
　三以二對三為五故數止於五以言乎身則首與四
　體為五也以言乎四體則手足雖各十指而一手一
　足皆五指也兩手足故有十指爾數止於五衍之至
　五十為五者十謂之大衍五者數之母也大衍之數
　五十則既藏其母於用矣而一者又數之父也其用
　四十有九則并其父之用而藏之矣邵子謂圖皆自
　中起自中起者非謂自五起也正謂自一起爾五居
　其中而一又居其最中也居中之五一便是天圓四
　便是地方其用四十有九又掛其一以一為君而八
　六四十八之數為之用也
五者數之母一者數之父為說甚新然究其指歸亦前
虚五虚一之說也
　樸卿吕氏曰大衍之數即天地之數也數備於五成
　於十五而十之則五十也小衍之為五大衍之則五
　十矣在河圖則五十相乗為五十在洛書則五自含
　五亦為五十此自然之數也故揲蓍之數用五十其
　置一不用者象太極也
此即朱子之說
　東越馮氏曰大衍之數五十有五虚其五故其數五
　十復虚其一故其用四十有九又曰四與六水數十
　一與九金數十三與七火數十二與八木數十十與
　五土數十五土數當五此五乃衍者也故虚之虚之
　所以為用又曰天一與地十至天五與地六皆得十
　一數成數多一此一乃衍者也故虚之
虚一虚五之說即先儒之說此又推其所以然亦佳後
靣十數多一之說亦是一說但前所謂五衍之數各十
而土數十五者未當何者一不可為金數二不可為木
數三不可為火數四不可為水數故也
　雲間儲氏曰大者陽也衍者衍而伸之加倍是也大
　傳曰天一地二天三地四天五地六天七地八天九
　地十取其天一天三天五天七天九之陽數而衍之
　故曰大衍也衍天一而為二天三為六天五為十天
　七為十四天九為十八合為大衍之五十也陽則變
　化故可衍而伸之以大名衍表其用陽而不用隂也
此即康節兩倍之說
　古杭袁氏曰兩儀四象八卦衍而通之共四十九
此說即用先天圖之說比先儒為最通但扵天地五數
之說未合
　
　
　
　
　
　
　大衍索隠卷三
