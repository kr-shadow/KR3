#+TITLE: 瘟疫論-明-吳有性
#+DATE: 2018-05-12 10:17:53
#+SOURCE: github.com/kanripo/KR3e0087 master b7f79163                
欽定四庫全書　　　　　子部五
　瘟疫論　　　　　　　　醫家類
　　提要
　　　　(臣/)等謹案瘟疫論二卷補遺一卷明吴有性
　　　　撰有性字又可震澤人是書成扵崇禎壬午
　　　　以四時不正之氣發為瘟疫其病與傷寒相
　　　　似而逈殊誤作傷寒治之多死古書未能分
　　　　别乃著論以發明之大抵謂傷寒自毫竅而
　　　　入中扵脉絡由表入裏故其傳經有六自陽
　　　　至隂以次而深瘟疫自口鼻而入伏於膜原
　　　　其邪在不表不裏之間其𫝊變有九或表或
　　　　裏各自為病有但表而不裏者有表而再表
　　　　者有但裏而不表者有裏而再裏者有表裏
　　　　分𫝊者有表裏分𫝊而再分𫝊者有表勝於
　　　　裏者有先表而後裏者有先裏而後表者其
　　　　問有與傷寒相反十一事又有變證兼證種
　　　　種不同並著論制方一一辨别其顯然易見
　　　　者則脉在不沉不伏之間中取之乃見舌必
　　　　有胎初則白甚則黄太甚則黑而芒刺也其
　　　　謂數百瘟疫之中乃偶有一傷寒數百傷寒
　　　　之中乃偶有一隂證未免矯枉過正然古人
　　　　以瘟疫為襍証醫書徃徃附見不立専門又
　　　　或誤解素問冬傷於寒春必病温之文妄施
　　　　治療有性因崇禎辛巳南北直𨽻山東浙江
　　　　同時大疫以傷寒法治之不效乃推求病源
　　　　著為此書瘟疫一證始有繩墨之可守亦可
　　　　謂有功於世矣其書不甚詮次似隨筆劄録
　　　　而成今姑仍其舊其下卷勞復食復條中載
　　　　安神養血湯小兒時疫條中載太極丸並有
　　　　方而無藥又疫痢兼證一條亦有録而無書
　　　　故别為補遺於末又正名一篇傷寒例正誤
　　　　一篇諸家瘟疫正誤一篇原目不載盖成書
　　　　以後所續入今亦併録為一卷成完書焉乾
　　　　隆四十四年四月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)陸　費　墀
欽定四庫全書
　瘟疫論卷上
　　　　　　　　　　　　明　呉有性　撰
　　原病
病疫之由昔以為非其時有其氣春應温而反大寒夏
應熱而反大涼秋應涼而反大熱冬應寒而反大温得
非時之氣長幼之病相似以為疫余論則不然夫寒熱
温涼乃四時之常因風雨隂晴稍為損益假令秋熱必
多晴春寒因多雨較之亦天地之常事未必多疫也傷
寒與中暑感天地之常氣疫者感天地之厲氣在歳運
有多寡在方隅有厚薄在四時有盛衰此氣之來無論
老少强弱觸之者即病邪自口鼻而入則其所客内不
在藏府外不在經絡舍於夾脊之内去表不遠附近於
胃乃表裏之分界是為半表半裏即緘經所謂横連膜
原是也胃為十二經之海十二經皆都會於胃故胃氣
能敷布於十二經中而榮養百骸毫髪之間靡所不貫
凡邪在經為表在胃為裏今邪在膜原者正當經胃交
闗之所故為半表半裏其熱淫之氣浮越於某經即能
顯某經之證如浮越於太陽則有頭項痛腰痛如折如
浮越於陽明則有目痛眉稜骨痛鼻乾如浮越於少陽
則有脇痛耳聾寒熱嘔而口苦大㮣觀之邪越太陽居
多陽明次之少陽又其次也邪之所著有天受有傳染
所感雖殊其病則一凡人口鼻之氣通乎天氣本氣充
滿邪不易入本氣適逢虧欠呼吸之間外邪因而乘之
昔有三人冐霧早行空腹者死飲酒者病飽食者不病
疫邪所著又何異耶若其年氣來之厲不論强弱正氣
稍衰者觸之即病則又不拘于此矣其感之深者中而
即發感之淺者邪不勝正未能頓發或遇饑飽勞碌憂
思氣怒正氣被傷邪氣始得張溢榮衞運行之機乃為
之阻吾身之陽氣因而屈曲故為熱其始也格陽於内
不及於表故先凛凛惡寒甚則四肢厥逆陽氣漸積鬱
極而通則厥回而中外皆熱至是但熱而不惡寒者因
其陽氣之通也此際應有汗或反無汗者存乎邪結之
輕重也即使有汗乃肌表之汗若外感在經之邪一汗
而解今邪在半表半裏表雖有汗徒損真氣邪氣深伏
何能得解必俟其伏邪已潰表氣潛行於内乃作大戰
精氣自内由膜原以逹表振戰止而後熱此時表裏相
通故大汗淋漓衣被濕透邪從汗解此名戰汗當即脉
靜身涼神清氣爽霍然而愈然有自汗而解者但出表
為順即不藥亦自愈也伏邪未潰所有之汗止得衞氣
暫通熱亦暫減逾時復熱午後潮熱者至是鬱甚陽氣
與時消息也自後加熱而不惡寒者陽氣之積也其惡
寒或微或甚因其人之陽氣盛衰也其發熱或短或長
或晝夜純熱或黎明稍減因其感邪之輕重也疫邪與
瘧彷彿但瘧不𫝊胃惟疫乃𫝊胃始則皆先凛凛惡寒
既而發熱又非若傷寒發熱而兼惡寒也至於伏邪動
作方有變證其迹或從外解或從内陷從外解者順從
内陷者逆更有表裏先後不同有先表而後裏者有先
裏而後表者有但表而不裏者有但裏而不表者有表
裏偏勝者有表裏分𫝊者有表而再表者有裏而再裏
者從外解者或發斑或戰汗狂汗自汗盜汗從内陷者
胸膈痞悶心下脹滿或腹中痛或燥結便秘或熱結㫄
流或協熱下利或嘔吐惡心譫語舌黄舌黒胎刺等證
因證而知變因變而知治此言其大略詳見脉證治法
諸條
　　瘟疫初起
瘟疫初起先憎寒而後發熱日後但熱而無憎寒也初
得之二三日其脉不浮不沉而數晝夜發熱日晡益甚
頭疼身痛其時邪在夾脊之前腸胃之後雖有頭疼身
痛此邪熱浮越於經不可認為傷寒表證輙用麻黄桂
枝之類强發其汗此邪不在經汗之徒傷表氣熱亦不
減又不可下此邪不在裏下之徒傷胃氣其渴愈甚宜
達原飲
達原飲
　　厚朴(一錢/)　草菓仁(五分/)　知母(一錢/)　芍藥(一錢/)
　　黄芩(一錢/)　甘草(五分/)　　㯽榔(二錢/)
　右用水二鍾煎八分午後温服
　按㯽榔能消能磨除伏邪為疎利之藥又除嶺南瘴
　氣厚朴破戾氣所結草菓辛烈氣雄除伏邪蟠踞三
　味協力直達其巢穴使邪氣潰敗速離膜原是以為
　達原也熱傷津液加知母以滋隂熱傷榮氣加白芍
　以和血黄芩清燥熱之餘甘草為和中之用以後四
　味不過調和之劑如渴與飲非拔病之藥也　凡疫
　邪遊溢諸經當隨經引用以助升泄如脇痛耳聾寒
　熱嘔而口苦此邪熱溢於少陽經也本方加柴胡一
　錢　如腰背項痛此邪熱溢於太陽經也本方加羗
　活一錢　如目痛眉稜骨痛眼眶痛鼻乾不眠此邪
　熱溢於陽明經也本方加乾葛一錢　證有遲速輕
　重不等藥有多寡緩急之分務在臨時斟酌所定分
　兩大略而已不可執滯間有感之輕者舌上白胎亦
　薄熱亦不甚而無數脉其不𫝊裏者一二劑自解稍
　重者必從汗解如不能汗乃邪氣蟠踞於膜原内外
　隔絶表氣不能通於内裏氣不能達於外不可强汗
　病家見加發散之藥便欲求汗誤用衣被壅罨或將
　湯火熨蒸甚非法也然表裏隔絶此時無遊溢之邪
　在經三陽加法不必用宜照本方可也感之重者舌
　上胎如積粉滿布無隙服湯後不從汗解而從内陷
　者舌根先黄漸至中央邪漸入胃此三消飲證若脉
　長洪而數大汗多渴此邪氣適離膜原欲表未表此
　白虎湯證如舌上純黄色兼見裏證為邪已入胃此
　又承氣湯證也有兩三日即潰而離膜原者有半月
　十數日不𫝊者有初得之四五日淹淹攝攝五六日
　後陡然勢張者凡元氣勝者毒易𫝊化元氣薄者邪
　不易化即不易𫝊設遇他病久虧適又微疫能感不
　能化安望其𫝊不𫝊則邪不去邪不去則病不瘳延
　纒日久愈沉愈伏多致不起時師誤認怯證日進參
　茋愈壅愈固不死不休也
　　傳變不常
疫邪為病有從戰汗而解者有從自汗盜汗狂汗而解
者有無汗竟𫝊入胃者有自汗淋漓熱渴反甚終得戰
汗方解者有胃氣壅鬱必用下乃得戰汗而解者有表
以汗解裏有餘邪不因他故越三五日前證復發者有
發黄因下而愈者有發黄因下而斑出者有竟從發斑
而愈者有裏證急雖有斑非下不愈者此則𫝊變不常
亦疫之常變也有局外之變者男子適逢淫慾或向來
下元空虛邪熱乘虛陷於下焦氣道不施以致小便閉
塞小腹脹滿每至夜即發熱與導赤散五苓五皮之類
分毫不效得大承氣一服小便如注而愈者或裏有他
病一隅之虧邪乗宿昔所損而𫝊者如失血崩帶經水
適來適斷心痛疝氣痰火喘急凡此皆非常變大抵邪
行如水惟注者受之𫝊變不常皆因人而使盖因疫而
發舊病治法無論某經某病但治其疫而舊病自愈
　　急證急攻
瘟疫發熱一二日舌上白胎如積粉早服達原飲一劑
午前舌變黄色隨現胸膈滿痛大渴煩躁此伏邪即潰
邪毒𫝊胃也前方加大黄下之煩渴少減熱去六七午
後復加煩躁發熱通舌變黒生刺鼻如烟煤此邪毒最
重復瘀到胃急投大承氣湯傍晩大下至夜半熱退次
早鼻黒胎刺如失此一日之間而有三變數日之法一
日行之因其毒甚𫝊變亦速用藥不得不𦂳設此證不
服藥或投緩劑羈遲二三日必死設不死服藥亦無及
矣嘗見瘟疫二三日即斃者乃其類也
　　表裏分傳
瘟疫舌上白胎者邪在膜原也舌根漸黄至中央乃邪
漸入胃設有三陽現證用達原飲三陽加法因有裏證
復加大黄名三消飲三消者消内消外消不内不外也
此治疫之全劑惟毒邪表裏分𫝊膜原尚有餘結者宜
之
三消飲
　　㯽榔　　草菓　　厚朴　　白芍
　　甘草　　知母　　黄芩　　大黄
　　葛根　　羗活　　柴胡
　薑棗煎服
　　熱邪散漫
瘟疫脉長洪而數大渴復大汗通身發熱宜白虎湯
白虎湯
　　石膏(一兩/)　　知母(五錢/)　　甘草(一錢/)
　　炒米(一撮/)
　加薑煎服
　按白虎湯辛涼發散之劑清肅肌表氣分藥也盖毒
　邪已潰中結漸開邪氣方離膜原尚未出表然内外
　之氣已通故多汗脉長洪而數白虎辛涼解散服之
　或戰汗或自汗而解若瘟疫初起脉雖數未至洪大
　其時邪氣蟠踞於膜原宜逹原飲誤用白虎既無破
　結之能但求清熱是猶揚湯止沸耳若邪已入胃非
　承氣不愈誤用白虎既無逐邪之能徒以剛悍而伐
　胃氣反抑邪毒致脉不行因而細小又認陽證得隂
　脉妄言不治醫見脉微欲絶益不敢議下日惟雜進
　寒涼以為穩當愈投愈危至死無悔當此急投承氣
　緩緩下之六脉自復
　　内壅不汗
邪發於半表半裏一定之法也至於𫝊變或出表或入
裏或表裏分𫝊醫見有表復有裏乃引經論先解其表
乃攻其裏此大謬也嘗見大劑麻黄連進一毫無汗轉
見煩躁者何耶盖發汗之理自内由中以逹表今裏氣
結滯陽氣不能敷布於外即四肢未免厥逆又安能氣
液蒸蒸以逹表譬如縛足之鳥乃欲飛升其可得乎盖
鳥之將飛其身必伏先縱足而後揚翅方得升舉此與
戰汗之義同又如水注閉其後竅則前竅不能涓滴與
發汗之義同凡見表裏分𫝊之證務宜承氣先通其裏
裏氣一通不待發散多有自能汗解
　　下後脉浮
裏證下後脉浮而微數身微熱神氣或不爽此邪熱浮
於肌表裏無壅滯也雖無汗宜白虎湯邪從汗解　若
大下後或數下後脉空浮而數按之豁然如無宜白虎
湯加人參覆盆則汗解　下後脉浮而數原當汗解遷
延五六日脉證不改仍不得汗者以其人或自利經久
或素有他病先虧或本病日久下遲或反覆數下以致
週身血液枯涸故不得汗白虎辛涼除肌表散漫之熱
邪加人參以助週身之血液於是經絡潤澤元氣鼓舞
腠理開發故得汗解
　　下後脉復沉
裏證脉沉而數下後脉浮者當得汗解今不得汗後二
三日脉復沉者膜原餘邪復瘀到胃也宜更下之更下
後脉再浮者仍當汗解宜白虎湯
　　邪氣復聚
裏證下後脉不浮煩渴減身熱退越四五日復發熱者
此非闗飲食勞復乃膜原尚有餘邪隱匿因而復發此
必然之理不知者每每歸咎於病人誤也宜再下之即
愈但當少與愼勿過劑以邪氣微也
　　下後身反熱
應下之證下後當脉静身涼今反發熱者此内結開正
氣通鬱陽暴伸也即如爐中伏火撥開雖焰不久自息
此與下後脉反數義同　若瘟疫發膜原當日漸加熱
胃尚無邪誤用承氣更加發熱實非承氣使然乃邪氣
方張分内之熱也但嫌下早之誤徒傷胃氣耳日後傳
胃再當下之又有藥煩者與此懸絶詳載本條
　　下後脉反數
應下失下口燥舌乾而渴身反熱減四肢時厥欲得近
火壅被此陽氣伏也既下厥回去爐減被脉大而加數
舌上生津不思水飲此裏邪去鬱陽暴伸也宜柴胡清
燥湯去花粉知母加葛根隨其性而升泄之此證類近
白虎但熱渴既除又非白虎所宜也
　　因證數攻
瘟疫下後二三日或一二日舌上復生胎刺邪未盡也
再下之胎刺雖未去已無鋒芒而軟然熱渴未除更下
之熱渴減胎刺脱日後更復熱又生胎刺更宜下之余
里周因之者患疫月餘胎刺凡三換計服大黄二十兩
始得熱不復作其餘脉證方退所以凡下不以數計有
是證則投是藥醫家見理不透經歴未到中道生疑往
往遇此證反致擔閣但其中有間日一下者有應連下
三四日者有應連下二日間一日者其間寛緩之施有
應用柴胡清燥湯者有應用犀角地黄湯者至投承氣
某日應多與某日應少與如其不能得法亦足以悞事
此非可以言𫝊貴乎臨時斟酌
朱海疇正年四十五歳患疫得下症四肢不舉身卧如
塑目閉口張舌上胎刺問其所苦不能答因問其子兩
三日所服何藥云進承氣湯三劑每劑投大黄兩餘不
效更無他䇿惟待日而已但不忍坐視更祈一診余診
得脉尚有神下證悉具藥淺病深也先投大黄一兩五
錢目有時而少動再投舌刺無芒口漸開能言三劑舌
胎少去神思稍爽四日服柴胡清燥湯五日復生芒刺
煩熱又加再下之七日又投承氣養榮湯熱少退八日
仍用大承氣肢體自能少動計半月其服大黄十二兩
而愈又數日始進糜粥調理兩月平復凡治千人所遇
此等不過二三人而已姑存案以備參酌
　　病愈結存
瘟疫下後脉證俱平腹中有塊按之則痛自覺有所阻
而膨悶或時有升降之氣往來不利常作蛙聲此邪氣
已盡其宿結尚未除也此不可攻攻之徒損元氣氣虛
益不能𫝊送終無補於治結須飲食漸進胃氣稍復津
液流通自能潤下也嘗遇病愈後食粥累月結塊方下
堅黑如石
　　下隔
瘟疫愈後脉證俱平大便二三旬不行時時作嘔飲食
不進雖少與湯水嘔吐愈加此為下隔盖下既不通必
返於上設誤認翻胃乃與牛黄狗寳及誤作寒氣與藿
香丁香二陳之類悞也宜調胃承氣熱服頓下宿結及
溏糞粘膠惡物臭不可當者嘔吐立止所謂欲求南風
須開北牖是也嘔止愼勿驟補若少與參茋則下焦復
閉嘔吐仍作也此與病愈結存彷彿彼則妙在往來蛙
聲一證故不嘔而能食可見毫釐之差遂有千里之異
按二者大便俱閉脉靜身涼一安一危者在乎氣通氣
塞之間而已矣
　　注意逐邪勿拘結糞
瘟疫可下者約三十餘證不必悉具但見舌黄心腹痞
滿便於達原飲加大黄下之設邪在膜原者已有行動
之機欲離未離之際得大黄促之而下實為開門袪賊
之法即使未愈邪亦不能久羈二三日後餘邪入胃仍
用小承氣徹其餘毒大凡客邪貴乎早逐乗人氣血未
亂肌肉未消津液未耗病人不至危殆投劑不至掣肘
愈後亦易平復欲為萬全之䇿者不過知邪之所在早
拔去病根為要耳但要量人之虛實度邪之輕重察病
之緩急揣邪氣離膜原之多寡然後藥不空投投藥無
太過不及之弊是以仲景自大柴胡以下立三承氣多
與少與自有輕重之殊勿拘於下不厭遲之説　應下
之証見下無結糞以為下之早或以為不應下之證誤
投下藥殊不知承氣本為逐邪而設非專為結糞而設
也必俟其糞結血液為熱所摶變證迭起是猶養虎遺
患醫之咎也况多有溏糞失下但蒸作極臭如敗醬或
如藕泥臨死不結者但得穢惡一去邪毒從此而消脉
證從此而退豈徒孜孜糞結而後行哉假如經枯血燥
之人或老人血液衰少多生燥結或病後血氣未復亦
多燥結在經所謂不更衣十日無所苦有何妨害是知
燥結不致損人邪毒之為殞命也要知因邪致熱熱致
燥燥致結非燥結而致邪熱也但有病久失下燥結為
之壅閉瘀邪鬱熱益難得泄結糞一行氣通而邪熱乃
泄此又前後之不同總之邪為本熱為標結糞又其標
也能早去其邪安患燥結耶
假令滯下本無結糞初起質實頻數窘急者宜芍藥湯
加大黄下之此豈亦因結糞而然耶乃為逐邪而設也
或曰得毋為積滯而設與余曰非也邪氣客於下焦氣
血壅滯鬱而為積若去積以為治已成之積方去未成
之積復生須用大黄逐去其邪是乃斷其生積之源榮
衞流通其積不治而自愈矣更有虛痢又非此論
或問脉證相同其糞有結有不結何也曰原其人病至
大便當即不行續得藴熱益難得出蒸而為結也一者
其人平素大便不實雖胃家熱甚但蒸作極臭狀如粘
膠至死不結應下之證設引經論初硬後必溏不可攻
之句誠為千古之弊
大承氣湯
　　大黄(五錢/)　　厚朴(一錢/)　　枳實(一錢/)
　　芒硝(三錢/)
　水薑煎服弱人減半邪微者各復減半
小承氣湯
　　大黄(五錢/)　　厚朴(一錢/)　　枳實(一錢/)
　水薑煎服
調胃承氣湯
　　大黄(五錢/)　　芒硝(二錢/五分)　　甘草(一錢/)
　水薑煎服
　按三承氣湯功用彷彿熱邪𫝊裏但上焦痞滿者宜
　小承氣湯中有堅結者加芒硝耎堅而潤燥病久失
　下雖無結糞然多粘膩結臭惡物得芒硝則大黄有
　蕩滌之能設無痞滿惟存宿結而有瘀熱者調胃承
　氣宜之三承氣功效俱在大黄餘皆治標之品也不
　耐藥湯者或嘔或畏當為細末蜜丸湯下
　　畜血
大小便畜血便血不論傷寒時疫盡因失下邪熱久羈
無由以泄血為熱摶留於經絡敗為紫血溢於腸胃腐
為黒血便色如漆大便反易者雖結糞得瘀而潤下結
糞雖行眞元已敗多至危殆其有喜妄如狂者此胃熱
波及於血分血乃心之屬血中留火延蔓心家宜其有
是證矣仍從胃治
發黄一證胃實失下表裏壅閉鬱而為黄熱更不泄搏
血為瘀凡熱經氣不鬱不致發黄熱不干血分不致畜
血同受其邪故發黄而兼畜血非畜血而致發黄也但
畜血一行熱隨血泄黄因隨減嘗見發黄者原無瘀血
有瘀血者原不發黄所以發黄當咎在經鬱熱若專治
瘀血誤也　胃移熱於下焦氣分小便不利熱結􁚾胱
也移熱於下焦血分􁚾胱畜血也小腹硬滿以其小便
不利今小便自利者責之畜血也小便不利亦有畜血
者非小便自利便為畜血也　胃實失下至夜發熱者
熱留血分更加失下必至瘀血　初則晝夜發熱日晡
益甚既投承氣晝日熱減至夜獨熱者瘀血未行也宜
桃仁承氣湯服湯後熱除為愈或熱時前後縮短再服
再短畜血盡而熱亦盡大勢已去亡血過多餘焰尚存
者宜犀角地黄湯調之　至夜發熱亦有癉瘧有熱入
血室皆非畜血並未可下宜審
桃仁承氣湯方
　　大黄　　芒硝　　桃仁　　當歸
　　芍藥　　丹皮
　照常煎服
犀角地黄湯方
　　生地黄(一兩/)　　白芍(三錢/)　　丹皮(二錢/)
　　犀角(二錢鎊碎/)
　右先將地黄温水潤透銅刀切作片石臼内搗爛再
　加水調糊絞汁聽用其滓入藥同煎藥成去滓入煎
　汁合服
　按傷寒太陽病不解從經𫝊府熱結􁚾胱其人如狂
　血自下者愈血結不行者宜抵當湯今瘟疫初無表
　證而惟胃實故腸胃畜血多􁚾胱畜血少然抵當湯
　行瘀逐畜之最者無分前後二便並可取用然畜血
　結甚者在桃仁力所不及宜抵當湯盖非大毒猛厲
　之劑不足以抵當故名之然抵當證所遇亦少存此
　以備萬一之用
抵當湯方
　　大黄(五錢/)　　䖟虫(二十枚炙乾研碎/)
　　桃仁(五錢研/如泥)　水蛭(炙乾為末五分/)
　照常煎服
　　發黄疸是府病非經病也
疫邪𫝊裏遺熱下焦小便不利邪無輸泄經氣鬱滯其
𫝊為疸身目如金者宜茵陳湯
　　茵陳(一錢/)　　山梔(二錢/)　　大黄(五錢/)
　水薑煎服
　按茵陳為治疸退黄之專藥今以病症較之黄因小
　便不利故用山梔除小腸屈曲之火瘀熱既除小便
　自利當以發黄為標小便不利為本及論小便不利
　病原不在􁚾胱乃係胃家移熱又當以小便不利為
　標胃實為本是以大黄為專功山梔次之茵陳又其
　次也設去大黄而服山梔茵陳是忘本治標鮮有效
　矣或用茵陳五苓不惟不能退黄小便間亦難利
　舊論發黄有從濕熱有從隂寒者是亦妄生枝節學
　者未免有多岐之惑矣夫傷寒時疫既以𫝊裏皆熱
　病也熯萬物者莫過於火是知大熱之際燥必隨之
　又何暇生寒生濕辟若冰炭豈容並處耶既無其證
　焉有其方智者所不信　古方有三承氣證便於三
　承氣加茵陳山梔當隨證施治方為盡善
　　邪在胸膈
瘟疫胸膈滿悶心煩喜嘔欲吐不吐雖吐而不得大吐
腹不滿欲飲不能飲欲食不能食此疫邪留於胸膈宜
𤓰蒂散吐之
𤓰蒂散
　　甜𤓰蒂(一錢/)　　赤小豆(二錢研碎/)
　　生山梔仁(二錢/)
　右用水二鍾煎一鍾後入赤豆煎至八分先服四分
　一時後不吐再服盡吐之未盡煩滿尚存者再煎服
　如無𤓰蒂以淡豆豉二錢代用
　　辯明傷寒時疫
或曰子言傷寒與時疫有霄壤之隔今用三承氣及桃
仁承氣抵當茵陳諸湯皆傷寒方也既用其方必同其
症子何言之異也曰夫傷寒必有感冐之因或單衣風
露或强力入水或臨風脱衣或當簷出浴當覺肌肉粟
起既而四肢拘急惡風惡寒然後頭疼身痛發熱惡寒
脉浮而數脉𦂳無汗為傷寒脉緩有汗為傷風若時疫
初起原無感冐之因忽覺凛凛以後但熱而不惡寒然
亦有所觸因而發者或饑飽勞碌或焦思氣鬱皆能觸
動其邪是促其發也不因所觸無故自發者居多促而
發者十中之一二耳且傷寒投劑一汗而解時疫發散
雖汗不解傷寒不𫝊染於人時疫能傳染於人傷寒之
邪自毫竅而入時疫之邪自口鼻而入傷寒感而即發
時疫感久而後發傷寒汗解在前時疫汗解在後傷寒
投劑可使立汗時疫汗解俟其内潰汗出自然不可以
期傷寒解以發汗時疫解以戰汗傷寒發斑則病篤時
疫發斑則病衰傷寒感邪在經以經𫝊經時疫感邪在
内内溢於經經不自傳傷寒感發甚暴時疫多有淹纏
二三日或漸加重或淹纒五六日忽然加重傷寒初起
以發表為先時疫初起以疎利為主種種不同其所同
者傷寒時疫皆能傳胃至是同歸於一故用承氣湯輩
導邪而出要之傷寒時疫始異而終同也　夫傷寒之
邪自肌表一逕𫝊裏如浮雲之過太虛原無根蒂惟其
𫝊法始終有進而無退故下後皆能脱然而愈若時疫
之邪始則匿於膜原根深蒂固發時與榮衞交併客邪
經由之處榮衞未有不被其所傷者因其傷故名曰潰
然不潰則不能𫝊不𫝊邪不能出邪不出而疾不瘳然
時疫下後多有未能頓解者何耶盖疫邪每有表裏分
𫝊者因有一半向外𫝊則邪留於肌肉一半向内𫝊則
邪留於胃家邪留於胃故裏氣結滯裏氣結表氣因而
不通於是肌肉之邪不能即逹於肌表下後裏氣一通
表氣亦順向者鬱於肌肉之邪方能盡發於肌表或斑
或汗然後脱然而愈傷寒下後無有此法雖曰終同及
細較之而終又有不同者
或曰傷寒感天地之正氣時疫感天地之戾氣氣既不
同俱用承氣又何藥之相同也曰風寒疫邪與吾身之
眞氣勢不兩立一有所著氣壅火積氣也火也邪也三
者混一與之俱化失其本然之面目至是均謂之邪矣
但以驅逐為功何論邪之同異也
假如初得傷寒為隂邪主閉藏而無汗傷風為陽邪主
開發而多汗始有桂枝麻黄之分原其感而未化也𫝊
至少陽並用柴胡𫝊至胃家並用承氣至是亦無復有
風寒之分矣推而廣之是知疫邪𫝊胃治法無異也
　　發斑戰汗合論
凡疫邪留於氣分解以戰汗留於血分解以發斑氣屬
陽而輕清血屬隂而重濁是以邪在氣分則易疎透邪
在血分恒多膠滯故陽主速而隂主遲所以從戰汗者
可使頓解從發斑者當圖漸愈
　　戰汗
疫邪先𫝊表後𫝊裏忽得戰汗經氣輸泄當即脉靜身
涼煩渴頓除三五日後陽氣漸積不待飲食勞碌或有
反復者盖表邪已解裏邪未去纔覺發熱下之即解
疫邪表裏分𫝊裏氣壅閉非汗下不可汗下之未盡日
後復熱當復下復汗　瘟疫下後煩渴減腹滿去或思
食而知味裏氣和也身熱未除脉近浮此邪氣拂鬱於
經表未解也當得汗解如未得汗以柴胡清燥湯和之
復不得汗者從漸解也不可苛求其汗　應下失下氣
消血耗既下欲作戰汗但戰而不汗者危以中氣虧微
但能降陷不能升發也次日當期復戰厥回汗出者生
厥不回汗不出者死以正氣脱不勝其邪也　戰而厥
回無汗者眞陽尚在表氣枯涸也可使漸愈凡戰而不
復忽痓者必死痓者身如尸牙闗𦂳目上視　凡戰不
可擾動但可温覆擾動則戰而中止次日當期復戰
戰汗後復下後越二三日反復痛不止者欲作滯下也
無論已見積未見積宜芍藥湯
芍藥湯方
　　白芍藥(一錢/)　　當歸(一錢/)　　㯽榔(二錢/)
　　厚朴(一錢/)　　甘草(七分/)
　水薑煎服裏急後重加大黄三錢紅積倍芍藥白積
　倍㯽榔煎服
　　自汗
自汗者不因發散自然汗出也伏邪中潰氣通得汗邪
欲去也若脉長洪而數身熱大渴宜白虎湯得戰汗方
解若裏證下後續得自汗雖二三日不止甚則四五日
不止身微熱熱甚則汗甚熱微汗亦微此屬實乃表有
留邪也邪盡汗止汗不止者宜柴胡湯以佐之表解則
汗止設有三陽經證當用三陽隨經加減法與協熱下
利投承氣同義表裏雖殊其理則一若誤認為表虛自
汗輙用黄茋實表及止汗之劑則誤矣有裏證時當盛
暑多作自汗宜下之白虎證自汗詳見前若面無神色
唇口刮白表裏無陽證喜熱飲稍冷則畏脉微欲絶忽
得自汗淡而無味者為虛脱夜發則晝死晝發則夜亡
急當峻補補不及者死大病愈後數日每飲食及驚動
即汗此表裏虛怯宜人參養榮湯倍黄茋
　　盜汗
裏證下後續得盜汗者表有微邪也若邪甚竟作自汗
伏邪中潰則作戰汗矣凡人目張則衞氣行於陽目瞑
則衞氣行於隂行陽謂升發於表行隂謂斂降於内行
於隂不能衞䕶其表毫竅空疎微邪乗間而出邪盡而
盜汗自止設不止者宜柴胡湯以佐之
時疫愈後脉靜身涼數日後反得盜汗及自汗者此屬
表虛宜黄茋湯柴胡湯
柴胡湯
　　柴胡(三錢/)　　黄芩(一錢/)　　陳皮(一錢/)
　　甘草(一錢/)　　生薑(一錢/)　　大棗(二枚/)
　古方用人參半夏今表實故不用人參無嘔吐不加
　半夏
黄茋湯
　　黄茋(三錢/)　　五味子(五分/)　　當歸(一錢/)
　　白术(一錢/)　　甘草(五分/)
　照常煎服如汗未止加麻黄淨根一錢五分無有不
　止者然屬實者常多屬虛者常少邪氣盛為實正氣
　奪為虛虛實之分在乎有熱無熱有熱為實無熱為
　虛若顚倒誤用未免實實虛虛之誤臨證當愼
　　狂汗
狂汗者伏邪中潰欲作汗解因其人禀賦充盛陽氣冲
擊不能頓開故忽然坐卧不安且狂且躁少頃大汗淋
漓狂躁頓止脉靜身涼霍然而愈
　　發斑
邪留血分裏氣壅閉非下不能發斑斑出為毒邪外解
下後斑漸出更不可大下設有下證少與承氣緩緩下
之若復大下中氣不振斑毒内陷則危宜托裏舉斑
托裏舉斑湯
　　白芍藥　　　當歸(各一/錢)　　升麻(五分/)
　　白芷(七分/)　　柴胡(七分/)　　川山甲(一錢炙黄/為粗末)
　水薑煎服下後斑漸出復大下斑毒復隱反加循衣
　摸牀撮空理線脉漸微者危本方加人參一錢補不
　及者死若未下而先發斑者設有下證少與承氣須
　從緩下
　　數下亡隂
下證以邪未盡不得已而數下之間有兩目加澁舌反
枯乾津不到咽唇口燥裂緣其人所禀陽臟素多火而
隂虧今重亡津液宜清燥養榮湯設熱渴未除裏證仍
在宜承氣養榮湯
　　解後宜養隂忌投參术
夫疫乃熱病也邪氣内鬱陽氣不得宣布積陽為火隂
血每為熱搏暴解之後餘焰尚在隂血未復大忌參茋
白术得之反助其壅鬱餘邪留伏不惟目下淹纏日後
變生異證或周身痛痺或四肢攣急或流火結痰或遍
身瘡瘍或兩腿鑽痛或勞嗽湧痰或氣毒流注或痰核
穿滿皆驟補之為害也凡有隂枯血燥者宜清燥養榮
湯若素多痰及少年平時肥盛者投之恐有泥膈之弊
亦宜斟酌大抵時疫愈後調理之劑投之不當莫如靜
養節飲食為第一
清燥養榮湯
　　知母　　天花粉　　當歸身　　白芍
　　地黄汁　陳皮　　　甘草
　加燈心煎服表有餘熱宜柴胡養榮湯
柴胡養榮湯
　　柴胡　　黄芩　　陳皮　　甘草
　　當歸　　白芍　　生地　　知母
　　天花粉
　薑棗煎服裏證未盡宜承氣養榮湯
承氣養榮湯
　　知母　　當歸　　芍藥　　生地
　　大黄　　枳實　　厚朴
　水薑煎服痰涎湧甚胸膈不清者宜𤓰貝養榮湯
𤓰貝養榮湯
　　知母　　花粉　　貝母　　𤓰蔞實
　　橘紅　　白芍　　當歸　　紫蘇子
　水薑煎服
　　用參宜忌有前利後害之不同
凡人參所忌者裏證耳邪在表及半表半裏者投之不
妨表有客邪者古方如參蘇飲小柴胡湯敗毒散是也
半表半裏者如久瘧挟虛用補中益氣不但無礙而且
得效即使暴瘧邪氣正盛投之不當亦不至脹為無裏
證也夫裏證者不特傷寒瘟疫𫝊胃至如雜證氣鬱血
鬱火鬱濕鬱痰鬱食鬱之類皆為裏證投之即脹者盖
以實塡實也
今瘟疫下後適有暫時之通即投人參因而不脹醫者
病者以為用參之後雖不見佳處然不為禍便為是福
乃恣意投之不知胃家喜通惡塞下後雖通餘邪尚在
再四服之則助邪塡實前證復起禍害隨至矣間有失
下以致氣血虛耗者有因邪盛數下及大下而挾虛者
遂投人參當覺精神爽慧醫者病者皆以為得意明後
日再三投之即加變證盖方下之後乗其胃家空濶虛
則沾其補而未見害弗思餘邪未盡恣意投之則漸加
壅閉邪火復熾愈投而變證愈增矣良由下後邪緩虛
急是以補正之效顯而助邪之害隱也前後利害之不
同者有如此
　　下後間服緩劑
下後或數下膜原尚有餘結未盡𫝊胃邪熱與衞氣相
併故熱不能頓除當寛緩兩日俟餘邪聚胃再下之宜
柴胡清燥湯緩劑調理
柴胡清燥湯
　　柴胡　　　　黄芩　　　　陳皮
　　甘草　　　　花粉　　　　知母
　薑棗煎服
　　下後反痞
疫邪留於心胸令人痞滿下之痞應去今反痞者虛也
以其人或因他病先虧或因新産後氣血兩虛或禀賦
嬌怯因下益虛失其健運邪氣留止故令痞滿今愈下
而痞愈甚若更用行氣破氣之劑轉成壊證宜參附養
榮湯
參附養榮湯
　　當歸(一錢/)　　白芍(一錢/)　　生地(三錢/)
　　人參(一錢/)　　附子(炮七分/)　乾薑(炒一錢/)
　照常煎服果如前証一服痞當如失倘有下證下後
　脉實痞未除者再下之此有虛實之分一者有下證
　下後痞即減者為實一者表雖微熱脉不甚數口不
　渴下後痞反甚者為虛若潮熱口渴脉數而痞者投
　之禍不旋踵
　　下後反嘔
疫邪留於心胸胃口熱甚皆令嘔不止下之嘔當去今
反嘔者此屬胃氣虛寒少進粥飲便欲吞酸者宜半夏
藿香湯一服嘔立止穀食漸加
半夏藿香湯
　　半夏(一錢/五分)　　眞藿香(一錢/)　乾薑(炒一錢/)
　　白茯苓(一錢/)　廣陳皮(一錢/)　白术(炒一錢/)
　　甘草(五分/)
　水薑煎服有前後一證首尾兩變者有患疫時心下
　脹滿口渴發熱而嘔此應下之證也下之諸證減去
　六七嘔亦減半再下之脹除熱退渴止向則數日不
　眠今則少寐嘔獨轉甚此疫毒去而諸證除胃續寒
　而嘔甚與半夏藿香湯一劑而嘔即止
　　奪液無汗
瘟疫下後脉沉下證未除再下之下後脉浮者法當汗
解三五日不得汗者其人預亡津液也　時疫得下證
日久失下日逐下利純臭水晝夜十數行乃致口燥唇
乾舌裂如斷醫者誤按仲景協熱下利法因與葛根黄
連黄芩湯服之轉劇邀予診視乃熱結傍流急與大承
氣一服去宿糞甚多色如敗醬狀如粘膠臭惡異常是
晩利頓止次日服清燥湯一劑脉尚沉再下之脉始浮
下證減去肌表僅存微熱此應汗解雖不得汗然裏邪
先盡中氣和平所以飲食漸進半月後忽作戰汗表邪
方解盖因下利日久表裏枯燥之極飲食半月津液漸
回方可得汗所謂積流而渠自通也可見脉浮身熱非
汗不解血燥津枯非液不汗昔人以奪血無汗今以奪
液無汗血液雖殊枯燥則一也
　　補瀉兼施
證本應下耽閣失治或為緩藥羈遲火毒壅閉耗氣搏
血精神迨盡邪火獨存以致循衣摸牀撮空理線筋惕
肉瞤支體振戰目中不了了皆緣應下失下之咎邪熱
一毫未除元神將脱補之則邪毒愈甚攻之則幾微之
氣不勝其攻攻不可補不可補瀉不及兩無生理不得
已勉用陶氏黄龍湯此證下亦死不下亦死與其坐以
待斃莫如含藥而亡或有回生於萬一
黄龍湯方
　　大黄　　　厚朴　　枳實　　芒硝
　　人參　　　地黄　　當歸
　照常煎服
　按前證實為庸醫眈閣及今投劑補瀉不及然大虛
　不補虛何由以回大實不瀉邪何由以去勉用参歸生地
　以回虛承氣以逐實此補瀉兼施之法也或遇此證
　純用承氣下證稍減神思稍甦續得肢體振戰怔忡
　驚悸心内如人將捕之狀四肢反厥眩暈鬱冐項背
　强直併前循衣摸牀撮空等證此皆大虛之候將危
　之證也急用人參養榮湯虛候少退速可屏去盖傷
　寒瘟疫俱係客邪為火熱燥證人參固為益元氣之
　神品偏於益陽有助火固邪之弊當此又非良品也
　不得已而用之
人參養榮湯
　　人參　　　　麥門冬　　　遼五味
　　地黄　　　　當歸　　　　白芍藥
　　知母　　　　陳皮　　　　甘草
　照常煎服
　如人方肉食而病適來以致停積在胃用大小承氣
　連下惟是臭水稀糞而已於承氣湯中但加人參一
　味服之雖三四十日所停之完穀及完肉於是方下
　盖承氣藉人參之力鼓舞胃氣宿物始動也
　　藥煩
應下失下眞氣虧微及投承氣下咽少頃額上汗出髪
根燥痒邪火上炎手足厥冷甚則振戰心煩坐卧不安
如狂之狀此中氣素虧不能勝藥名為藥煩凡遇此證
急投薑湯即已藥中多加生薑煎服則無此狀矣更宜
勻兩次服以防嘔吐不納三次服亦不妨
　　停藥
服承氣腹中不行或次日方行或半日仍吐原藥此因
病久失下中氣大虧不能運藥名為停藥乃天元幾絶
大凶之兆也宜生薑以和藥性或加人參以助胃氣更
有邪實病重劑輕亦令不行當審
　　虛煩似狂
時疫坐卧不安手足不定卧未穩則起坐纔著坐即亂
走纔抽身又欲卧無有寧刻或循衣摸牀撮空撚指師
至纔診脉將手縮去六脉不甚顯尺脉不至此平時斲
喪根源虧損因不勝其邪元氣不能主持故煩躁不寧
固非狂證其危有甚於狂也法當大補然有急下者或
下後厥回尺脉至煩躁少定此因邪氣少退正氣暫復
為陽少伸也不二時邪氣復聚前證復起勿以前下得
效今再下之下之速死急宜峻補補不及者死此證表
裏無大熱下證不備者庶幾可生辟如城郭空虛雖殘
寇而能直入戰不可守不可其危可知
　　神虛譫語
應下稽遲血竭氣耗内熱煩渴譫語諸下證具而數下
之渴熱並減下證悉去五六日後譫語不止者不可以
為實此邪氣去元神未復宜清燥養榮湯加神砂一錢
鄭聲譫語態度無二但有虛實之分不應另立名色
　　奪氣不語
時疫下後氣血俱虛神思不清惟向裏牀睡似寐非寐
似寤非寤呼之不應此正氣奪與其服藥不當莫如靜
守虛回而神思自清語言漸朗若攻之脉必反數四肢
漸厥此虛虛之禍危在旦夕凡見此證表裏無大熱者
宜人參養榮湯補之能食者自然虛回而前証自除設
不食者正氣愈奪虛證轉加法當峻補
　　老少異治
三春旱草得雨即榮殘臘枯枝雖灌弗澤凡年高之人
最忌剝削設投承氣以一當十設用參术十不抵一盖
老年榮衞枯濇幾微之元氣易耗而難復也不比少年
氣血生機甚㨗其勢浡然但得邪氣一除正氣隨復所
以老年愼瀉少年愼補何况誤用耶萬有年高禀厚年
少賦薄者又當從權勿以常論
　　妄投破氣藥論
瘟疫心下脹滿邪在裏也若純用青皮枳實梹榔諸香
燥破氣之品冀其寛脹此大謬也不知内壅氣閉原有
主客之分假令根於七情鬱怒肝氣上升飲食過度胃
氣填實本無外來邪毒客氣相干止不過自身之氣壅
滯投木香砂仁豆蔲枳殻之類上升者即降氣閉者即
通無不立效今疫毒之氣傳於胸胃以致升降之氣不
利因而脹滿實為客邪累及本氣但得客氣一除本氣
自然升降脹滿立消若專用破氣之劑但既破正氣毒
邪何自而泄脹滿何由而消治法非用小承氣弗愈既
而腸胃燥結下既不通中氣鬱滯上焦之氣不能下降
因而充積即膜原或有未盡之邪亦無前進之路於是
表裏上中下三焦皆阻故為痞滿燥實之證得大承氣
一行所謂一竅通諸竅皆通大闗通而百闗盡通也向
則鬱於腸胃之邪由此而下腸胃既舒在膜原設有所
𫝊不盡之餘邪方能到胃乗勢而下也辟若河道阻塞
前舟既行餘舟連尾而下矣至是邪結並去脹滿頓除
皆藉大黄之力大黄本非破氣藥以其潤而最降故能
逐邪拔毒破結導滯加以枳朴者不無佐使云爾若純
用破氣之品津液愈耗熱結愈固滯氣無門而出疫毒
無路而泄乃望其寛胸利膈惑之甚矣
　　妄投補劑論
有邪不除淹纏日久必至尫羸庸醫望之輙用補劑殊
不知無邪不病邪去而正氣得通何患乎虛之不復也
今投補劑邪氣益固正氣日鬱轉鬱轉熱轉熱轉痩轉
痩轉補轉補轉鬱循環不已乃至骨立而斃猶言服參
幾許補之不及天數也病家止誤一人醫者終身不悟
不知殺人無算
　　妄投寒涼藥論
疫邪結於膜原與衞氣併因而晝夜發熱五更稍減日
晡益甚此與癉瘧相類癉瘧熱短過時如失明日至期
復熱今瘟疫熱長十二時中首尾相接寅卯之間乃其
熱之首尾也即二時餘焰不清似乎日夜發熱且其時
也邪結膜原氣併為熱胃本無病誤用寒涼妄伐生氣
此其誤者一及邪𫝊胃煩渴口燥舌乾胎刺氣噴如火
心腹痞滿午後潮熱此應下之證若用大劑芩連梔栢
專務清熱竟不知熱不能自成其熱皆由邪在胃家阻
礙正氣鬱而不通火亦留止積火成熱但知火與熱不
知因邪而為火熱智者必投承氣逐去其邪氣行火泄
而熱自己若㮣用寒涼何異揚湯止沸每見今醫好用
黄連解毒湯黄連瀉心湯盖本素問熱淫所勝治以寒
涼以為聖人之言必不我欺况熱病用寒藥最是㨗徑
又何疑乎每遇熱甚反指大黄能泄而損元氣黄連清
熱且不傷元氣更無下泄之患且得病家無有疑慮守
此以為良法由是凡遇熱證大劑與之二三錢不已增
至四五錢熱又不已晝夜連進其病轉劇至此技窮力
竭反謂事理當然又見有等日久腹皮貼背乃調胃承
氣證也况無痞滿益不敢議承氣唯類聚寒涼專務清
熱又思寒涼之最者莫如黄連因而再倍之日近危篤
有邪不除耽誤至死猶言服黄連至幾兩熱不能清非
藥之不到或言不治之証或言病者之數也他日凡遇
此證每每如是雖父母妻子不過以此法毒之盖不知
黄連苦而性滯寒而氣燥與大黄均為寒藥大黄走而
不守黄連守而不走一燥一潤一通一塞相去甚遠且
疫邪首尾以通行為治若用黄連反招閉塞之害邪毒
何由以泄病根何由以拔既不知病原烏能以愈疾耶
問曰間有進黄連而得效者何也曰其人正氣素勝又
因所受之邪本微此不藥自愈之證醫者悞投温補轉
補轉鬱轉鬱轉熱此以三分客熱轉加七分本熱也客
熱者因客邪所鬱正分之熱也此非黄連可愈本熱者
因誤投温補正氣轉鬱反致熱極故續加煩渴不眠譫
語等證此非正分之熱乃庸醫添造分外之熱也因投
黄連於是煩渴不眠譫語等證頓去要之黄連但可清
去七分無邪本熱又因熱減而正氣即回所存三分有
邪客熱氣行即已醫者不解遂以為黄連得效他日藉
此㮣治客熱則無效矣又以昔效而今不效疑其病原
本重非藥之不到也執迷不悟所害更不可勝計矣
問曰間有未經温補之誤進黄連而疾愈者何也曰凡
元氣勝病為易治病勝元氣為難治元氣勝病者雖誤
治未必皆死病勝元氣者稍誤未有不死者此因其人
元氣素勝所感之邪本微是以正氣有餘足以勝病也
雖少與黄連不能抑鬱正氣此為小逆以正氣猶勝而
疾幸愈也醫者不解竊自邀功他日設遇邪氣勝者非
導邪不能瘳其疾誤投黄連反招閉塞之害未有不危
者
　　大便
結熱傍流協熱下利大便秘結大腸膠閉總之邪在裏
其証不同者在乎通塞之間耳
協熱下利者其人大便素不調邪氣忽乗於胃便作煩
渴一如平時泄瀉稀糞而色不敗其色但焦黄而已此
伏邪𫝊裏不能稽留於胃至午後潮熱便作泄瀉子後
熱退泄瀉亦減次日不作潮熱利亦止為病愈潮熱未
除利不止者宜小承氣湯以徹其餘邪而利自止
利止二三日後午後忽加煩渴潮熱下泄仍如前證此
伏邪未盡復轉到胃也治法同前
大便秘結者疫邪𫝊裏内熱壅鬱宿糞不行蒸而為結
漸至黒硬下之結糞一行瘀熱自除諸證悉去
熱結傍流者以胃家實内熱壅閉先大便秘結續得下
利純臭水全然無糞日三四度或十數度宜大承氣湯
得結糞而利立止服湯不得結糞仍下利純臭水并所
進湯藥因大腸邪勝失其𫝊送之職知邪猶在也病必
不減宜更下之
大腸膠閉者其人平素大便不實設遇疫邪𫝊裏但蒸
作極臭之物如粘膠然至死不結愈蒸愈閉以致胃氣
不能下行疫毒無路而出不下即死但得粘膠一去下
證自除霍然而愈
瘟疫愈後三五日或數日反腹痛裏急者非前病原也
此下焦别有伏邪所發欲作滯下也發於氣分則為白
積發於血分則為紅積氣血俱病紅白相兼邪盡利止
未止者宜芍藥湯(方見前/)
愈後大便數日不行别無他證此足三隂不足以致大
腸虛燥此不可攻飲食漸加津液流通自能潤下也覺
穀道夯悶宜作蜜箭導甚則宜六成湯
病愈後脉遲細而弱每至黎明或夜半後便作泄瀉此
命門眞陽不足宜七成湯　亦有雜證屬實者宜大黄
丸下之立愈(此證萬中之一耳/)
六成湯方
　　當歸(一錢/五分)　　白芍藥(一錢/)　地黄(五錢/)
　　天門冬(一錢/)　肉蓯蓉(三錢/)　麥門冬(一錢/)
　照常煎服日後更燥者宜六味丸少減澤瀉
七成湯方
　　破故紙(炒香搥/碎三錢)　熟附子(一錢/)　遼五味(八分/)
　　白茯苓(一錢/)　　人參(一錢/)　　甘草(炙五分/)
　照常煎服愈後更發者宜八味丸倍加附子
　　小便
熱到􁚾胱小便赤色邪到􁚾胱干於氣分小便膠濇干
於血分溺血畜血留邪欲出小便急數􁚾胱不約小便
自遺􁚾胱熱結小便閉塞
熱到􁚾胱者其邪在胃胃熱灼於下焦在􁚾胱但有熱
而無邪惟令小便赤色而已其治在胃
邪到􁚾胱者乃疫邪分布下焦􁚾胱實有之邪不止於
熱也從胃家來治在胃兼治􁚾胱若純治􁚾胱胃氣乗
勢擁入􁚾胱非其治也若腸胃無邪獨小便急數或白
膏如馬遺其治在􁚾胱宜猪苓湯
猪苓湯方　邪干氣分者宜之
　　猪苓(二錢/)　　澤瀉(一錢/)　　滑石(五錢/)
　　甘草(八分/)　　木通(一錢/)　　車前(二錢/)
　燈心煎服
桃仁湯方　邪干血分者宜之
　　桃仁(三錢研/如泥)　丹皮(一錢/)　　當歸(一錢/)
　　赤芍(一錢/)　　阿膠(二錢/)　　滑石(五錢/)
　照常煎服小腹痛按之硬痛小便自調有畜血也加
　大黄三錢甚則抵當湯藥分三等隨其病之輕重而
　施治
　　前後虛實
病有先虛後實者宜先補而後瀉有先實後虛者宜先
瀉而後補假令先虛後實者或因他病先虧或因年高
血弱或因先有勞倦之極或因新産亡血過多或舊有
吐血及崩漏之證時疫將發即觸動舊疾或吐血或崩
漏以致亡血過多然後疫氣漸漸加重已上並宜先補
而後瀉瀉者謂疎導之劑併承氣下藥㮣而言之也凡
遇先虛後實者此萬不得已而投補劑一二貼後虛證
少退便宜治疫若補劑連進必助疫邪禍害隨至　假
令先實而後虛者疫邪應下失下血液為熱摶盡原邪
尚在宜急下之邪退六七急宜補之虛回五六愼勿再
補多服則前邪復起下後必竟加添虛證者方補若以
意揣度其虛不加虛證誤用補劑貽害不淺
　　脉厥
瘟疫得裏證神色不敗言動自如别無怪證忽然六脉
如絲微細而軟甚至於無或兩手俱無或一手先伏察
其人不應有此脉今有此脉者皆緣應下失下内結壅
閉榮氣逆於内不能達於四末此脉厥也亦多有過用
黄連石膏諸寒之劑强遏其熱致邪愈結脉愈不行醫
見脉微欲絶以為陽證得隂脉為不治委而棄之以此
誤人甚衆若用人參生脉散等劑禍不旋踵宜承氣緩
緩下之六脉自復
　　脉證不應
表證脉不浮者可汗而解以邪氣微不能牽引正氣故
脉不應　裏證脉不沉者可下而解以邪氣微不能抑
鬱正氣故脉不應　陽證見隂脉有可生者神色不敗
言動自如乃禀賦脉也再問平日無此脉乃脉厥也
下後脉實亦有病愈者但得證減復有實脉乃天眞脉
也　夫脉不可一途而取須以神氣形色病證相參以
决安危為善
張崑源室年六旬得滯下後重窘急日三四十度脉常
歇至諸醫以為雀啄脉必死之候咸不用藥延予診視
其脉參互不調或二動一止或三動一止而復來此濇
脉也年高血弱下利膿血六脉短濇固非所能任詢其
飲食不減形色不變聲音烈烈言語如常非危證也遂
用芍藥湯加大黄三錢大下純膿成塊者兩碗許自覺
舒快脉氣漸續而利亦止數年後又得傷風咳嗽痰涎
湧甚診之又得前脉與杏桔湯二劑嗽止脉調方知此
婦凡病俱作此脉大抵治病務以形色脉證參考庶不
失其大段方可定其吉凶也
　　體厥
陽證脉隂身冷如冰為體厥
施幼聲賣卜頗行年四旬禀賦肥甚六月患時疫口燥
舌乾胎刺如鋒不時太息咽喉腫痛心腹脹滿按之痛
甚渴思冰水日晡益甚小便赤濇得涓滴則痛甚此下
證悉備但通身肌表如冰指甲青黒六脉如絲㝷之則
有稍按則無醫者不究裏證熱極但引陶氏全生集以
為隂證但手足厥逆若冷過於肘膝便是隂證今已通
身冰冷比之冷過肘膝更甚宜其為隂證一也且陶氏
以脉分隂陽二證全在有力無力中分今已脉微欲絶
按之如無比之無力更甚宜其為隂證二也隂證而得
隂脉之至有何説焉以内諸陽證竟置不問遂定附子
理中湯未服延予至以脉相參表裏互較此陽證之最
者下證悉具但嫌下之晩耳盖因内熱之極氣道壅閉
乃至脉微欲絶此脉厥也陽鬱則四肢厥逆况素禀肥
盛尤易壅閉今亢陽已極以至通身冰冷此體厥也六
脉如無者羣龍無首之象證亦危矣急投大承氣湯囑
其緩緩下之脉至厥回便得生矣其妻聞一曰隂證一
曰陽證天地懸隔疑而不服更請一醫指言隂毒須炙
丹田其兄叠延三醫續至皆言隂證妻乃惶惑病者自
言何不卜之神明遂卜得從隂則吉從陽則凶更惑於
醫之議隂證者居多乃進附子湯下咽如火煩燥頓加
乃嘆曰吾已矣藥之所誤也言未已更加躑躅逾時乃
卒嗟乎向以卜謀生終以卜謀死誤人還自誤可為醫
巫之鍳
　　乗除
病有純虛純實非補即瀉何有乗除設遇既虛且實者
補瀉間用當詳孰先孰後從少從多可緩可急隨其證
而調之
吳江沈青來室少寡素多鬱怒而有吐血證歳二三發
吐後即已無有他證盖不以為事也三月間病並非舊
證但小發熱頭疼身痛不惡寒而微渴夫惡寒不渴者
乃感冐風寒今不惡寒微渴者疫也至第二日舊證大
發吐血勝常更加眩暈手振煩躁種種虛狀飲食不進
且熱漸加重醫者病者但見吐血以為舊証復發不知
其為疫也故以發熱認為隂虛頭疼身痛認為血虛不
察未吐血前一日已有前證非吐血後所加之證也諸
醫議補問余可否余曰失血補虛權宜則可盖吐血者
内有結血正血不能歸經所以吐也結血牢固豈能吐
乎能去其結於中無阻血自歸經方冀不發若吐後專
補補則血滿既滿不歸血從上溢也設用寒涼尤誤投
補劑者只顧目前之虛用參暫效不能拔去病根日後
又發也况又兼疫今非昔比今因疫而發血脱為虛邪
在為實是虛中有實若投補劑始則以實填虛沾其補
益既而以實塡實災害立至於是暫用人參二錢以茯
苓歸芍佐之兩劑後虛證咸退熱減六七醫者病者皆
謂用參得效均欲速進余禁之不止乃恣意續進便覺
心胸煩悶腹中不和若有積氣求噦不得此氣不時上
升便欲作嘔心下難過遍體不舒終夜不寐喜按摩搥
擊此皆外加有餘之變證也所以然者止有三分之疫
只應三分之熱適有七分之虛經絡枯澁陽氣内陷故
有十分之熱分而言之其間是三分實熱七分虛熱也
向則本氣空虛不與邪摶故無有餘之證但虛不任邪
惟懊憹鬱冐眩暈而已今投補劑是以虛證咸去熱減
去七所餘三分之熱者實熱也乃是病邪所致斷非人
參可除者今再服之反助疫邪邪正相搏故加有餘之
變證因少與承氣微利之而愈按此病設不用利藥宜
靜養數日亦愈以其人大便一二日一解則知胃氣通
行邪氣在内日從胃氣下趨故自愈間有大便自調而
不愈者内有灣糞隱曲不行下之得宿糞極臭者病始
愈設邪未去恣意投參病乃益固日久不除醫見形體
漸痩便指為怯證愈補愈危死者多矣要之眞怯證世
間從來罕有今患怯證者皆是人參補藥釀成近代參
價若金服者不便是以此證不死於貧家多死於富室
也
　
　
　
　
　
　
　
　
　瘟疫論卷上
欽定四庫全書
　瘟疫論卷下
　　　　　　　　　　　　明　吳有性　撰
　　雜氣論
日月星辰天之有象可睹水火土石地之有形可求昆
虫草木動植之物可見寒熱温涼四時之氣往來可覺
至於山嵐瘴氣嶺南毒霧咸得地之濁氣猶或可察而
惟天地之雜氣種種不一亦猶天之有日月星辰地之
有水火土石氣交之中有昆虫草木之不一也草木有
野葛巴豆星辰有羅計熒惑昆虫有毒蛇猛獸土石有
雄硫磠信萬物各有善惡不等是知雜氣之毒亦有優
劣也然氣無形可求無象可見况無聲復無臭何能得
睹得聞人惡得而知其氣又惡得而知其氣之不一也
是氣也其來無時其著無方衆人有觸之者各随其氣
而為諸病焉其為病也或時衆人發頤或時衆人頭面
浮腫俗名為大頭瘟是也或時衆人咽痛或時聲啞俗
名為蝦蟆瘟是也或時衆人瘧痢或為痺氣或為痘瘡
或為斑疹或為瘡疥疔瘇或時衆人目赤腫痛或時衆
人嘔血暴下俗名為𤓰瓤瘟探頭瘟是也或時衆人癭
痎俗名為疙􁳂瘟是也為病種種難以枚舉大約病偏
於一方延門合戸衆人相同者皆時行之氣即雜氣為
病也為病種種是知氣之不一也盖當時適有某氣專
入某臟府某經絡專發為某病故衆人之病相同是知
氣之不一非關臟府經絡或為之證也夫病不可以年
嵗四時為拘葢非五運六氣所能定者是知氣之所至
無時也或發於城市或發於村落他處截然無有是知
氣之所著無方也疫氣者亦雜氣中之一但有甚於他
氣故為病頗重因名之厲氣雖有多寡不同然無嵗不
有至於𤓰瓤瘟疙􁳂瘟緩者朝發夕死急者頃刻而亡
此又諸疫之最重者幸而幾百年來罕有之證不可以
常疫並論也至於發頤咽痛目赤斑疹之類其時村落
中偶有一二人所患者雖不與衆人等然考其症甚合
某年某處衆人所患之病纎悉相同治法無異此即當
年之雜氣但目今所鍾不厚所患者希少耳此又不可
以衆人無有斷為非雜氣也况雜氣為病最多而舉世
皆誤認為六氣假如誤認為風者如大麻風鶴膝風痛
風歴節風老人中風腸風厲風癎風之類㮣用風藥未
嘗一効實非風也皆雜氣為病耳至又誤認為火者如
疔瘡發背癰疽瘇毒氣毒流注流火丹毒與夫發斑痘
疹之類以為諸痛瘡瘍皆屬心火投芩連梔栢未嘗一
効實非火也亦雜氣之所為耳至于誤認為暑者如霍
亂吐瀉瘧痢暴注腹痛絞腸痧之類皆誤認為暑因作
暑證治之未嘗一効與暑何與焉至于一切雜證無因
而生者並皆雜氣所成従古未聞者何耶葢因諸氣來
而不知感而不覺惟向風寒暑濕所見之氣求之既已
錯認病原未免誤投他藥大易所謂或繫之牛行人之
得邑人之災也劉河間作原病式葢祖五運六氣百病
皆原於風寒暑濕燥火謂無出此六氣為病而不知雜
氣為病更多於六氣良以六氣有限現在可測雜氣無
窮茫然不可測也專務六氣不言雜氣焉能包括天下
之病歟
　　論氣盛衰
其年疫氣盛行所患皆重最能傳染即童輩皆知其為
疫至於微疫似覺無有葢毒氣所鍾不厚也
其年疫氣衰少閭里所患者不過幾人且不能傳染時
師皆以傷寒為名不知者固不言疫知者亦不便言疫
然則何以知其為疫葢脉證與盛行之年所患之證纎
悉相同至於用藥取効毫無差别是以知瘟疫四時皆
有常年不㫁但有多寡輕重耳
疫氣不行之年微疫轉有衆人皆以感冒為名實不知
為疫也設用發散之劑雖不合病原然亦無大害疫自
愈實非藥也即不藥亦自愈至有稍重者誤投發散其
害尚淺若誤用補劑及寒凉反成痼疾不可不辨
　　論氣所傷不同
所謂雜氣者雖曰天地之氣實由方土之氣也葢其氣
從地而起有是氣則有是病譬如所言天地生萬物然
亦由方土之産也彼植物藉雨露而滋生動物藉飲食
而頤養必先有是氣然後有是物推而廣之有無限之
氣因有無限之物也但二五之精未免生尅制化是以
萬物各有宜忌宜者益而忌者損損者制也故萬物各
有所制如猫制鼠如鼠制象之類既知以物制物即知
以氣制物矣以氣制物者蟹得霧則死棗得霧則枯之
類此有形之氣動植之物皆為所制也至於無形之氣
偏中於動物者如牛瘟羊瘟雞瘟鴨瘟豈但人疫而已
哉然牛病而羊不病雞病而鴨不病人病而禽獸不病
究其所傷不同因其氣各異也知其氣各異故謂之雜
氣夫物者氣之化也氣者物之變也氣即是物物即是
氣知氣可以制物則知物之可以制氣矣夫物之可以
制氣者藥物也如蜒蚰解蜈蚣之毒猫肉治鼠瘻之潰
此受物氣之為病是以物之氣制物之氣猶或可測至
於受無形雜氣為病莫知何物之能制矣惟其不知何
物之能制故勉用汗吐下三法以決之嗟乎即三法且
不能盡善况乃知物乎能知以物制氣一病只有一藥
之到病已不煩君臣佐使品味加减之勞矣
　　蚘厥
疫邪傳裏胃熱如沸蚘動不安下既不通必反於上蚘
因嘔出此常事也但治其胃蚘厥自愈每見醫家妄引
經論以為臟寒蚘上入膈其人當吐蚘又云胃中冷必
吐蚘之句便用烏梅圓或理中安蚘湯方中乃細辛附
子乾薑桂枝川椒皆辛熱之品投之如火上添油殊不
知疫證表裏上下皆熱始終從無寒證者不思現前事
理徒記紙上文辭以為依經傍註坦然用之無疑因此
誤人甚衆
　　呃逆
胃氣逆則為呃逆呉中稱為冷呃以冷為名遂指為胃
寒不知寒熱皆令呃逆且不以本證相參專執俗語為
寒遂投丁茱薑桂誤人不少吾願執辭害義者臨證猛
省
治法各従其本證而消息之如見白虎證則投白虎見
承氣證則投承氣膈間痰閉則宜導痰如果胃寒丁香
柿蒂散宜之然不若四逆湯功効殊捷要之但治本證
呃自止其他可以類推矣
　　似表非表似裏非裏
時疫初起邪氣蟠踞於中表裏阻隔裏氣滯而為悶表
氣滯為頭疼身痛因見頭疼身痛往往誤認為傷寒表
證因用麻黄桂枝香蘇葛根敗毒九味羌活之類此皆
發散之劑強求其汗妄耗津液經氣先傷邪氣不損依
然發熱也更有邪氣傳裏表氣不能通於内必壅於外
每至午後潮熱熱甚則頭脹痛熱退則已此豈表實者
耶以上似表誤為表證妄投升散之劑原邪愈實火氣
上升頭疼轉甚須下之裏氣一通經氣降而頭疼立止
若果感冒頭疼無時不痛為可辨也且有别證相參不
可一途而取　若汗若下後脈靜身涼渾身肢節反加
痛甚一如被杖一如墜傷少動則痛苦號呼此經氣虛
榮衛行濇也三四日内經氣漸回其痛漸止雖不藥必
自愈設妄引經論以為風濕相搏一身盡痛不可轉側
遂投疏風勝濕之劑身痛反劇似此誤人甚衆
傷寒傳胃即便潮熱譫語下之無辭今時疫初起便作
潮熱熱甚亦能譫語誤認為裏證妄用承氣是為誅伐
無辜不知伏邪附近於胃邪未入府亦能潮熱午後熱
甚亦能譫語不待胃實而後能也假令常瘧熱甚亦作
譫語癉瘧不惡寒但作潮熱此豈胃實者耶以上似裏
證誤投承氣裏氣先虚及邪陷胃轉見胸腹脹滿煩渴
益甚病家見勢危篤以致更醫醫見下藥病甚乃指大
黄為砒毒或投瀉心或投柴胡枳桔留邪在胃變證日
増神脱氣盡而死向則不應下而反下之今則應下而
反失下葢因表裏不明用藥前後失序之誤
　　論食
時疫有首尾皆能食者此邪不傳胃切不可絶其飲食
但不宜過食耳　有愈後數日微渴微熱不思食者此
微邪在胃正氣衰弱強與之即為食復　有下後一日
便思食食之有味當與之先與米飲一小杯加至茶甌
漸進稀粥不可盡意飢則再與如忽加吞酸反覺無味
乃胃氣傷也當停穀一日胃氣復復思食也仍如漸進
法　有愈後十數日脉靜身涼表裏俱和但不思飲食
者此中氣不甦當與粥飲迎之得穀後即思食覺飢久
而不思食者一法以人參一錢煎湯與之少引胃氣忽
覺思食便可勿服
　　論飲
煩渴思飲酌量與之若引飲過多自覺水停心下名停
飲宜四苓散最効　如大渴思飲氷水及冷飲無論四
時皆可量與葢内熱之極得冷飲相救甚宜能飲一升
止與半升寧使少頃再飲至於棃汁藕汁蔗漿西𤓰皆
可備不時之需如不欲飲冷當易白滚湯與之乃至不
思飲則知胃和矣
四苓湯
　　白茯苓(二錢/)　澤瀉(一錢/五分)　猪苓(一錢/五分)　陳皮(一/錢)
　取長流水煎服古方有五苓散用桂枝者以太陽中
　風表證未罷併入膀胱用四苓以利小便加桂枝以
　解表邪為雙解散即如少陽併於胃以大柴胡合表
　裏而治之今人但見小便不利便用桂枝何異聾者
　之聽宫商胃本無病故用白术以健中今不用白术
　者疫邪傳胃而渴白术性壅恐以實填實也加陳皮
　者和中利氣也
　　損復
邪之傷人也始而傷氣繼而傷血繼而傷肉繼而傷筋
繼而傷骨邪毒既退始而復氣繼而復血繼而復肉繼
而復筋繼而復骨以柔脆者易損亦易復也
天傾西北地陷東南故男先傷右女先傷左及其復也
男先復左女先復右以素虧者易損以素實者易復也
嚴正甫年三十時疫後脉證俱平飲食漸進忽然肢體
浮腫别無所苦此即氣復也葢大病後血未盛氣暴復
血乃氣之依歸氣無所依故為浮腫嗣後飲食漸加浮
腫漸消若誤投行氣利水藥則謬矣
張徳甫年二十患禁口痢晝夜無度肢體僅存皮骨痢
雖减毫不進穀以人參一錢煎湯入口不一時身忽浮
腫如吹氣毬之速自後飲食漸進浮腫漸消腫間已有
肌肉矣
若大病後三焦受傷不能通調水道下輸膀胱肢體浮
腫此水氣也與氣復懸絶宜金匱腎氣丸及腎氣煎若
誤用行氣利水藥必劇凡水氣足冷肢體常重氣復足
不冷肢體常輕為異
俞桂玉室年四十時疫後四肢脫力竟若癱瘓數日後
右手始能動又三日左手方動又俞桂岡子室所患皆
然
　　標本
諸竅乃人身之户牗也邪自竅而入未有不由竅而出
經曰未入於府者可汗而已已入於府者可下而已麻
徴君復增汗吐下三法總是導引其邪打從門户而出
可為治法之大綱舍此皆治標云爾今時疫首尾一於
為熱獨不言清熱者是知因邪而發熱但能治其邪不
治其熱而熱自已夫邪之與熱猶形影相依形亡而影
未有獨存者若以黄連解毒湯黄連瀉心湯純乎類聚
寒涼專務清熱既無汗吐下之能焉能使邪從竅而出
是忘其本徒治其標何異於小兒捕影
　　行邪伏邪之别
凡邪所客有行邪有伏邪故治法有難有易取効有遲
有速假令行邪者如正傷寒始自太陽或傳陽明或傳
少陽或自三陽入胃如行人經由某地本無根蒂因其
浮游之勢病形雖重若果在經一汗而解若果傳胃一
下而愈藥到便能獲効先伏而後行者所謂瘟疫之邪
伏於膜原如鳥栖巢如獸藏穴榮衛所不闗藥石所不
及至其發也邪毒漸張内侵於府外淫於經榮衛受傷
諸證漸顯然後可得而治之方其浸淫之際邪毒尚在
膜原此時但可疏利使伏邪易出邪毒既離膜原乃觀
其變或出表或入裏然後可導邪而出邪盡方愈初發
之時毒勢漸張莫之能禦其時不惟不能即瘳其疾而
病證日惟加重病家見症反增即欲更醫醫家不解亦
自驚叱竟不知先時感受邪甚則病甚邪微則病微病
之輕重非闗於醫人之生死全賴藥石故諺有云傷寒
莫治頭勞怯莫治尾若果正傷寒初受於肌表不過在
經之浮邪一汗即解何莫治之有此言葢指瘟疫而設
也所以疫邪方張之際勢不可遏但使邪毒速離膜原
便是治法全在後段工夫識得表裏虚實更詳輕重緩
急投劑不致差謬如是可以萬舉萬全即使感受之最
重者按法治之必無殞命之理若夫久病枯削酒色耗
竭耆耄風燭者此等已是天眞幾絶更加瘟疫自是難
支又不可同日而語矣
　　應下諸證
舌白胎漸變黄胎
　邪在膜原舌上白胎邪在胃家舌上黄胎胎老變為
　沉香色也白胎未可下黄胎宜下
舌黒胎
　邪毒在胃薰騰於上而生黑胎有黄胎老而變焦色
　者有津液潤澤作軟黑胎者有舌上乾燥作硬黑胎
　者下後二三日黑皮自脫　又有一種舌上俱黑而
　無胎此經氣非下證也姙娠多見此隂證亦有此並
　非下證　下後裏證去舌尚黑者胎皮未脫也不可
　再下務在有下證方可下　舌上無胎况無下證誤
　下舌反見離離黑色者危急當補之
舌芒刺
　熱傷津液此疫毒之最重者急當下　老人微疫無
　下證舌上乾燥易生胎刺用生脉散生津潤燥芒刺
　自失
舌裂
　日久失下血液枯極多有此證又熱結旁流日久不
　治在下則津液消亡在上則邪火毒熾亦有此證急
　下之裂自滿
舌短　舌硬　舌卷
　皆邪氣勝真氣虧急下之邪毒去真氣回舌自舒
白砂胎
　舌上白胎乾硬如砂皮一名水晶胎乃自白胎之時
　津液乾燥邪雖入胃不能變黄宜急下之　若白胎
　澤潤者邪在膜原也邪微胎亦微邪氣盛胎如積粉
　滿布其舌猶未可下久而胎色不變别有下證服三
　消飲次早舌即變黄
唇燥裂　唇焦色　唇口皮起　口臭　臭孔如烟煤
　胃家熱多有此證固當下唇口皮起仍用别證互較
　鼻孔煤黒疫毒在胃下之無辭
口燥渴
　更有下證者宜下之下後邪去胃和渴自减若服花
　粉門冬知母冀其生津止渴殊謬　若大汗脉長洪
　而渴未可下宜白虎湯汗更出身涼渴止
目赤　咽乾　氣噴如火　小便赤黒涓滴作痛　小
便極臭　揚手躑足　脉沉而數
　皆為内熱之極下之無辭
潮熱　譫語
　邪在胃有此證宜下　然又有不可下者詳載似裏
　非裏條下又熱入血室條下又神虛譫語條下
善太息
　胃家實呼吸不利胸膈痞悶每欲引氣下行故然
心下滿　心下髙起如塊　心下痛　腹脹滿　腹痛
按之愈痛　心下脹痛
　以上皆胃家邪實内結氣閉宜下之氣通則已
頭脹痛
　胃家實氣不下降下之頭痛立止　若初起頭痛别
　無下證未可下
小便閉
　大便不通氣結不舒大便行小便立解誤服行氣利
　水藥無益
大便閉　轉屎氣極臭
　更有下証下之無辭　有血液枯竭者無表裏證為
　虚燥宜蜜箭導及胆導
大腸膠閉
　其人平素大便不實設遇疫邪傳裏但蒸作極臭狀
　如粘膠至死不結但愈蒸愈黏愈黏愈閉以致胃氣
　不能下行疫毒無路而出不下即死但得黏膠一去
　下證自除霍然而愈
協熱下利　熱結旁流
　並宜下詳見大便條下
四逆　脉厥　體厥
　並屬氣閉陽氣鬱内不能四布於外胃家實也宜下
　之　下後反見此證者為虚脱宜補
發狂
　胃家實陽氣盛也宜下之　有虚煩似狂有因欲汗
　作狂並詳見本條忌下
　　應補諸證
向謂傷寒無補法者葢傷寒時疫均是客邪然傷於寒
者不過風寒乃天地之正氣尚嫌其填實而不可補今
感疫氣者乃天地之毒氣補之則壅裹其毒邪火愈熾
是以誤補之為害尤甚於傷寒此言其常也及言其變
則又有應補者或日久失下形神幾脫或久病先虧或
先受大勞或老人枯竭皆當補瀉兼施設因行而增虚
證者宜急峻補(虚證散在諸/篇此不再贅)補之虚證稍退切忌再補
(詳見前/虚後實)補後虚證不退反加變證者危下後虛證不見
乃臆度其虚輒用補劑法所大忌凡用補劑本日不見
佳處即非應補葢人參為益元氣之極品開胃氣之神
丹下咽之後其効立見若用參之後元氣不回胃氣不
轉者勿謂人參之功不㨗葢因投之不當耳急宜另作
主張若恣意投之必加變證變證加而更投之者死
　　論陰證世間罕有
傷寒陰陽二證方書皆以對待言之凡論陽證即繼以
隂證讀者以為陰陽二證世間均有之病所以臨診之
際先將陰陽二證在於胸次往來躊躇最易牽入誤端
甚有不辨脉證但窺其人多畜少艾或適在妓家或房
事後得病或病適至行房醫問及此便疑為陰證殊不
知病之將至雖僧尼寡婦室女童男曠夫閹宦亦皆有
之與房慾何與焉即使多畜少艾頻㝛娼妓房事後適
病病適至行房此際偶值病邪發於膜原氣擁火鬱未
免發熱到底終是陽證與陰證何與焉况又不知隂證
實乃世間罕有之病而陽證似陰者何日無之究其所
以然者葢不論傷寒瘟疫傳入胃家陽氣内鬱不能外
布即便四逆所謂陽厥是也又曰厥微熱亦微厥深熱
亦深其厥深者甚至涼過肘膝脉沉而微劇則通身氷
冷脉微欲絶雖有輕重之分總之為陽厥因其觸目皆
是苟不得其要領於是誤認者良多况且瘟疫每類傷
寒苟不得要領最易混淆夫瘟疫熱病也從無感寒陰
自何來一也治瘟疫數百人纔遇一正傷寒二也及治
正傷寒數百人纔遇一正陰證三也前後統論苟非歴
治多人焉能一見隂證豈非世間罕有之病耶觀今傷
寒科盛行之醫歴數年間或偶得遇一正陰證者有之
又何必纔見傷寒便疑隂證况多瘟疫又非傷寒者乎
　　論陽證似隂
凡陽厥手足皆冷或冷過肘膝甚至手足指甲皆青黒
劇則遍身氷冷如石血凝青紫成片或六脉無力或脉
微欲絶以上脉證悉見純陰猶以為陽證何也葢審内
證氣噴如火齦爛口臭煩渴譫語口燥舌乾舌胎黄黑
或生芒刺心腹痞滿小腹疼痛小便赤澁涓滴作痛非
大便燥結即大腸膠閉非協熱下利即熱結旁流以上
内三焦悉見陽證所以為陽厥也粗工不察内多下證
但見表證脉體純隂誤投温劑禍不旋踵　凡陽證似
陰者瘟疫與正傷寒通有之其有陰證似陽者此係正
傷寒家事在瘟疫無有此證故不附載詳見傷寒實錄
　瘟疫陽證似隂者始必由膜原以漸傳裏先幾日發
熱以後四肢逆冷　傷寒陽證似陰者始必由陽經發
熱脉浮而數邪氣自外漸次傳裏裏氣壅閉脉體方沉
乃至四肢厥逆葢非一日矣　其真陰者始則惡寒而
不發熱其脉沉細當即四肢逆冷急投附子回陽二三
日失治即死　㨗要辨法凡陽證似陰外寒而内必熱
故小便血赤凡陰證似陽者格陽之證也上熱下寒故
小便清白但以小便赤白為據以此推之萬不失一
　　舍病治藥
嘗遇微疫醫者誤進白虎湯數劑續得四肢厥逆病勢
轉劇更醫謬指為陰證投附子湯病愈此非治病實治
藥也雖誤認病原藥則偶中醫者之庸病者之福也葢
病本不藥自愈之證因連進白虎寒凉慓悍抑遏胃氣
以致四肢厥逆疫邪強伏故病增劇今投温劑胃氣通
行微邪流散故愈若果直中無陽陰證誤投白虎一劑
立斃豈容數劑耶
　　舍病治弊
一人感疫發熱煩渴思飲氷水醫者以為凡病須忌生
冷禁止甚嚴病者苦索勿與遂至兩目火迸咽喉焦燥
不時烟焰上騰晝夜不寐目中見鬼無數病劇苦甚自
謂但得冷飲一滴下咽雖死無恨於是乘隙匍匐竊取
井水一盆置之枕傍飲一盃目頓清亮二盃鬼物潛消
三盃咽喉聲出四盃筋骨舒暢飲至六盃不知盞落枕
傍竟爾熟睡俄而大汗如雨衣被濕透脱然而愈葢因
其人瘦而多火素稟陽藏始則加之以熱經絡枯燥既
而邪氣傳表不能作正汗而解誤投升散則病轉劇今
得冷飲表裏和潤所謂除弊便是興利自然汗解宜矣
更有因食因痰因寒劑因虚陷致疾不愈者皆當舍病
求弊以此類推可以應變於無窮矣
　　論輕疫誤治每成痼疾
凡客邪皆有輕重之分惟疫邪感受輕者人所不識往
往誤治而成痼疾假令患痢晝夜無度水穀不進人皆
知其危痢也其有感之輕者晝夜雖行四五度飲食如
常起居如故人亦知其輕痢未嘗誤以他病治之者慿
有積滯耳至如瘟疫感之重者身熱如火頭疼身痛胸
腹脹滿胎刺譫語斑黄狂躁人皆知其危疫也其有感
之淺者㣲有頭疼身痛午後稍有潮熱飲食不甚減但
食後或覺脹滿或覺惡心脉微數如是之疫最易誤認
即醫家素以傷寒瘟疫為大病今因證候不顯多有不
覺其為疫也且人感疫之際來而不覺既感不知最無
憑據又因所感之氣甚薄發時又現證不甚雖有頭疼
身痛而飲食不絶力可徒步又烏得而知其疫也病人
無處追求每每妄訴病原醫家不善審察未免隨情錯
認有如病前適遇小勞病人不過以此道其根由醫家
不辨是非便引東垣勞倦傷脾元氣下陷乃執甘温除
大熱之句隨用補中益氣湯壅補其邪轉壅轉熱轉熱
轉痩轉瘦轉補多至危殆　或有婦人患此適逢産後
醫家便認為隂虛發熱血虛身痛遂投四物湯及地黄
丸泥滯其邪遷延日久病邪益固邀遍女科無出滋陰
養血屢投不効復更涼血通瘀不知原邪仍在積熱自
是不除日漸尫羸終成廢痿　凡人未免七情勞鬱醫
者不知為疫乃引丹溪五火相煽之説或指為心火上
炎或指為肝火冲擊遂乃類聚寒凉冀其直折而反凝
住其邪徒傷胃氣疫邪不去瘀熱何清延至骨立而斃
　或向有㝛病淹纒適逢微疫未免身痛發熱醫家病
家同認為原病加重仍用前藥加减有妨於疫病益加
重至死不覺者如是種種難以盡述聊舉一二從是推
而廣之可以應變於無窮矣
　　肢體浮腫
時疫潮熱而渴舌黄身痛心下滿悶腹時痛脉數此應
下之證也外有通身及面目浮腫喘急不已小便不利
此疫兼水腫因三焦壅閉水道不行也但治其疫水腫
自已宜小承氣湯向有單腹脹而後疫者治在疫若先
年曾患水腫因疫而發者但治在疫腹脹水腫自愈病
人通身浮腫下體益甚臍凸陰囊及隂莖腫大色白小
便不利此水腫也繼又身大熱午後益甚燥渴心下滿
悶喘急大便不調此又加疫也因下之下後脹不除反
加腹滿宜承氣加甘遂二分弱人量减葢先腫脹續得
時疫此水腫兼疫大水在表微疫在裏也故併治之時
疫愈後數日先自足浮腫小便不利腫漸至心腹而喘
此水氣也宜治在水　時疫愈後數日先自足浮腫小
便如常雖至通身浮腫而不喘别無所苦此氣復也葢
血乃氣之依歸夫氣先血而生無所歸依故暫浮腫但
靜養節飲食不藥自愈　時疫身賦羸弱言不足以聽
氣不足以息得下證少與承氣下證稍减更與之眩暈
欲死葢不勝其攻也絶穀期月稍補則心腹滿悶攻不
可補不可守之則元氣不鼓餘邪沉匿膜原日惟水飲
而已以後心腹忽加腫滿煩寃者向來沉匿之邪方悉
分傳於表裏也宜承氣養榮湯一服病已設表腫未除
宜微汗之自愈　時疫得裏證失下以致面目浮腫及
肢體微腫小便自利此表裏氣滯非兼水腫也宜承氣
下之裏氣一疏表氣亦順浮腫頓除或見絶穀期月指
為脾虚發腫誤補必劇姙娠更多此證治法同前皆得
子母俱安但當少與慎毋過劑(共七/法)
　　服寒劑反熱
陽氣通行温養百骸陽氣壅閉鬱而為熱且夫人身之
火無處不有無時不在但喜通達耳不論臟府經絡表
裏上下血分氣分一有所阻即便發熱是知百病發熱
皆由於壅鬱然火鬱而又根於氣氣嘗靈而火不靈火
不能自運賴氣為之運所以氣升火亦升氣降火亦降
氣行火亦行氣若阻滯則火屈曲惟是屈曲熱斯發矣
是氣為火之舟楫也今疫邪透出於膜原氣為之阻時
欲到胃是求伸而未能遽達也今投寒劑抑遏胃氣氣
益不伸火更屈曲所以反熱也往往服芩連知柏之類
病人自覺反熱其間偶有靈變者但言我非黄連證亦
不知其何故也竊謂醫家每以寒凉清熱熱不能清尚
信弗疑服之反熱全然不悟雖至白首終不究心悲夫
　　知一
邪之着人如飲酒然凡人醉酒脉必洪而數氣髙身熱
面目俱赤乃其常也及言其變各有不同有醉後妄言
妄動醒後全然不知者有雖沉醉而神思終不亂者醉
後應面赤而反刮白者應委弱而反剛強者應壯熱而
反惡寒戰慄者有易醉而易醒者有難醉而難醒者有
發呵欠及啑噴者有頭眩眼花及頭痛者因其血氣虛
實之不同藏府禀賦之各異更兼過飲小飲之别考其
情狀各自不同至論醉酒一也及醒一切諸態如失
凡人受邪始則晝夜發熱日晡益甚頭疼身痛舌上白
胎漸加煩渴乃衆人之常也及言其變則各有不同或
嘔或吐或喉咽乾燥或痰涎湧甚或純乎發熱或發熱
而兼凜凜或先凜凜而後發熱或先惡寒而後發熱或
先一日惡寒而後發熱以後即純乎發熱或先惡寒而
後發熱以後漸漸寒少而熱多以至純熱者或晝夜發
熱者或午後潮熱餘時熱稍緩者有從外解者或戰汗
或狂汗自汗盜汗或發斑有潛消者有從内傳者或胸
膈痞悶或心腹脹滿或心痛腹痛或胸脇痛或大便不
通或前後癃閉或協熱下利或熱結旁流有黄胎黑胎
者有口燥舌裂者有舌生芒刺舌色紫赤者有鼻孔如
烟煤之黑者有發黄及畜血吐血衂血大小便血汗血
𠻳血齒衂者有發頤疙瘩瘡者有首尾能食者有絶穀
一兩月者有無故最善反復者有愈後漸加飲食如舊
者有愈後飲食勝常二三倍者有愈後退爪脱髪者至
論惡證口禁不能張昏迷不識人足屈不能伸唇口不
住牽動手足不住振戰直視上視圓睜目瞑口張聲啞
舌強遺尿遺糞項强發痙手足俱痙筋惕肉膶循衣摸
牀撮空理線等證種種不同因其氣血虛實之不同藏
府稟賦之有異更兼感重感輕之别考其證候各自不
同至論受邪一也及邪盡一切諸證如失所謂知其一
萬事畢知其要者一言而終不知其要者流散無窮此
之謂也
以上止舉一氣因人而變至有嵗氣稍有不同者有其
年衆人皆從自汗而解者更有其年衆人皆從戰汗而
解者此又因氣而變餘證大同小異皆疫氣也至又雜
氣為病一氣自成一病每病各又因人而變統而言之
其變不可勝言矣醫者能通其變方為盡善
　　四損不可正治
凡人大勞大慾及大病久病後氣血兩虚陰陽並竭名
為四損當此之際忽又加疫邪氣雖輕並為難治以正
氣先虧邪氣自陷故諺有云傷寒偏死下虚人正謂此
也
若正氣不勝者氣不足以息言不足以聽或欲言而不
能感邪雖重反無脹滿痞塞之症誤用承氣不劇即死
以正氣愈損邪氣愈伏也
若真血不足者面色萎黄唇口括白或因吐血崩漏或
因産後亡血過多或因腸風藏毒所致感邪雖重面目
又無陽色誤用承氣速死以榮血愈消邪氣益加沉匿
也
若真陽不足者或四肢厥逆或下利完穀肌體惡寒恒
多泄瀉至夜益甚或口鼻冷氣感邪雖重反無發熱燥
渴胎刺等證誤用承氣陽氣愈消隂凝不化邪氣留而
不行輕則漸加委頓重則下咽立斃
若真陰不足者自然五液乾枯肌膚甲錯感邪雖重應
汗無汗應厥不厥誤用承氣病益加重以津液枯涸邪
氣濇滯無能輸泄也凡遇此等不可以常法正治當從
其損而調之調之不愈者稍以常法治之治之不及者
損之至也是故一損二損輕者或可挽回重者治之無
益乃至三損四損雖盧扁亦無所施矣更以老少參之
少年遇損或可調治老年遇損多見治之不及良以枯
魄獨存化原已絶不復滋生矣
　　勞復　食復　自復
疫邪已退脉證俱平但元氣未復或因梳洗沐浴或因
多言妄動遂至發熱前證復起惟脉不沉實為辨此名
勞復葢氣為火之舟楫今則真氣方長勞而復折真氣
既虧火亦不前如人欲濟舟楫已壞其可渡乎是火也
某經氣陷則火隨陷於某經陷於經絡則為表熱陷於
藏府則為裏熱虚甚熱甚虚微熱微治法輕則靜養可
復重則大補氣血候真氣一回血脉融和表裏通暢所
陷之火隨氣輸泄自然熱退而前證自除矣若誤用承
氣及寒涼剥削之劑變證蜂起卒至殞命宜服安神養
血湯
若因飲食所傷者或吞酸作噯或心胸滿悶而加熱者
此名食復輕則損穀自愈重則消導方痊
若無故自復者以伏邪未盡此名自復當問前得某證
所發亦某證少與前藥以徹其餘邪自然獲愈
　　感冒兼疫
疫邪伏而未發因感冒風寒觸動疫邪相繼而發也既
有感冒之因由復有風寒之脉證先投發散一汗而解
一二日續得頭疼身痛潮熱煩渴不惡寒此風寒去疫
邪發也以疫法治之
　　瘧疫兼證
瘧疾二三發或七八發後忽然晝夜發熱煩渴不惡寒
舌生胎刺心腹痞滿飲食不進下證漸具此瘟疫著瘧
疾隱也以疫法治之
瘟疫晝夜純熱心腹痞滿飲食不進下後脉靜身涼或
間曰或每日時惡寒而後發熱如期者此瘟疫解瘧邪
未盡也以瘧法治之
　　瘟瘧
凡瘧者寒熱如期而發餘時脉靜身涼此常瘧也以瘧
法治之設傳胃者必現裏證名為瘟瘧以疫法治者生
以瘧法治者死裏證者下證也下後裏證除寒熱獨存
者是瘟疫减瘧證在也瘧邪未去者宜疏邪去而瘧勢在
者宜截瘧勢在而挾虛者宜補疏以清脾飲截以不二
飲補以四君子方見瘧門仍恐雜亂此不附載
　　婦人時疫
婦人傷寒時疫與男子無二惟經水適斷適來及崩漏
産後與男子稍有不同夫經水之來乃諸經血滿歸注
於血室下泄為月水血室者一名血海即衝任脉也為
諸經之總任經水適來疫邪不入於胃乘勢入於血室
故夜發熱譫語葢衛氣晝行於陽不與隂爭故晝則明
了夜行於隂與邪相搏故夜則發熱譫語至夜止發熱
而不譫語者亦為熱入血室因有輕重之分不必拘於
譫語也經曰無犯胃氣及上二焦必自愈胸膈併胃無
邪勿以譫語為胃實而妄攻之但熱隨血下則自愈若
有如結胸狀者血因邪結也當刺期門以通其結活人
書治以柴胡湯然不若刺者之功捷
經水適斷血室空虛其邪乘虛傳入邪勝正虧經氣不
振不能鼓散其邪為難治且不從血泄邪氣何由即解
與適來者則有血虛血實之分宜柴胡養榮湯新産血
亡後過多衝任空虛與夫素善崩漏經氣久虚皆能受
邪與經水適斷同法
　　小兒時疫
凡小兒感冒風寒瘧痢等證人所易知一染時疫人所
難窺所以擔誤者良多何也葢由幼科專於痘疹吐瀉
驚疳併諸雜證在傷寒時疫甚畧之一也古人稱幼科
為啞科葢不能盡罄所苦以告師師又安能悉乎問切
之義所以但知其身熱不知其頭疼身痛也但知不思
乳食心胸膨脹疑其内傷乳食安知其疫邪傳胃也但
見嘔吐惡心口渴下利以小兒吐瀉為常事又安知其
協熱下利也凡此何暇致思為時疫二也小兒賦質嬌
怯筋骨柔脆一染時疫延捱失治即便兩目上弔不時
驚搐肢體發痙十指鈎曲甚則角弓反張必延幼科正
合渠平日學習見聞之證因多誤認為慢驚風遂投抱
龍丸安神丸竭盡驚風之劑轉治轉劇因見不啼不語
又將神門眉心亂灸艾火雖微内攻甚急兩陽相搏如
火加油如罏添炭死者不可勝計深為痛憫今凡遇疫
毒流行大人可染小兒豈獨不可染耶但所受之邪雖
一因其氣血筋骨柔脆故所現之證為異耳務宜求邪
以治故用藥與大人彷彿凡五六嵗以上者藥當减半
一二三四嵗者四分之一可也又腸胃柔脆少有差誤
為禍更速臨證尤宜加慎
　　姙娠時疫
孕婦時疫設應用三承氣湯須随證施治慎毋惑於參
术安胎之説病家見用承氣先自驚疑或更左右嘈雜
必致醫家掣肘為子母大不祥若應下之證反用補劑
邪火壅鬱熱毒愈熾胎愈不安耗氣搏血胞胎何賴是
以古人有懸鐘之喻梁腐而鐘未有不落者唯用承氣
逐去其邪火毒消散炎熇頓為清涼氣回而胎自固當
此證候反見大黄為安胎之聖藥歴治歴當子母俱安
若腹痛如錐腰痛如折此將墮欲墮之候服藥亦無及
矣雖投承氣但可愈疾而全母昧者以為胎墮必反咎
於醫也
或詰余曰孕婦而投承氣設邪未逐先損其胎當如之
何余曰結糞瘀熱腸胃間事也胎附於脊腸胃之外子
宫内事也藥先到胃瘀熱纔通胎氣便得舒養是以興
利除害於頃刻之間何慮之有但投藥之際病衰七八
餘邪自愈慎勿過劑耳
凡姙娠時疫萬有四損者不可正治當從其損而調之
産後同法非其損而誤補必死(四損詳見前應/補諸證條後)
　　主客交
凡人向有他病尫羸或久瘧或内傷瘀血或吐血便血
咳血男子遺精白濁精氣枯涸女人崩漏帶下血枯經
閉之類以致肌肉消爍邪火獨存故脉近於數也此際
稍感疫氣醫家病家見其穀食暴絶更加胸膈痞悶身
疼發熱徹夜不寐指為原病加重誤以絶穀為脾虚以
身痛為血虛以不寐為神虛遂投參术歸地茯神棗仁
之類愈進愈危知者稍以疫法治之發熱减半不時得
睡穀食稍進但數脉不去肢體時疼胸脇錐痛過期不
愈醫以雜藥頻試補之則邪火愈熾瀉之則損脾壞胃
滋之則膠邪愈固散之則經絡益虛疏之則精氣愈耗
守之則日削近死葢但知其伏邪已潰表裏分傳裏證
雖除不知正氣衰微不能托出表邪留而不去因與血
脉合而為一結為痼疾也肢體時疼者邪與榮氣搏也
脉數身熱不去者邪火病鬱也脇下錐痛者火邪結於
膜膈也過期不愈者凡疫邪交卸近在一七逺在二七
甚至三七過此不愈者因非其治不為壞證即為痼疾
也夫痼疾者所謂客邪膠固於血脉主客交渾最難得
解且愈久益固治法當乘其大肉未消真元未敗急用
三甲散多有得生者更附加减法隨其平素而調之
三甲散
　　鼈甲　　龜甲(並用酥炙黄/為未各一錢)　甘草(三分/)
　　川山甲(土炒黄為/末五分)　　蟬退(洗淨炙/乾五分)
　　殭蠶(白硬者切斷/生用五分)　　牡蠣(煅為末五分/咽燥者酌用)
　　䗪虫(三個乾者擘碎鮮者搗爛和酒少許/取汁入湯藥同服其渣入諸藥同煎)
　　白芍藥(酒炒/七分)　　當歸(五分/)
　水二鍾煎八分濾清温服　若素有老瘧或癉瘧者
　加牛膝一錢何首烏一錢胃弱欲作瀉者宜用九蒸
　九曬　若素有鬱痰者加貝母一錢老痰者加括蔞
　霜五分善嘔者勿用　若咽乾作癢者加花粉知母
　各五分　若素有燥𠻳者加杏仁搗爛一錢五分
　若素有内傷瘀血者倍䗪虫如無䗪虫以乾漆炒烟
　盡為度研末五分及桃仁搗爛一錢代之　服後病
　減六七餘勿服當盡調理法
　　調理法
凡人胃氣强盛可饑可飽若久病之後胃氣薄弱最難
調理葢胃體如竈胃氣如火穀食如薪合水穀之精微
升散為血脉者如焰其糟粕下轉為糞者如燼是以竈
大則薪多火盛薪斷而餘焰猶存雖薪後續而火亦然
若些小鐺鍋止宜薪數莖稍多則壅滅稍斷則火絶死
灰而求復燃不亦難乎若夫大病之後客邪新去胃口
方開幾微之氣所當接續多與早與遲與皆不可也宜
先與粥飲次糊飲次糜粥次耎飯尤當循序漸進毋先
其時毋後其時當設爐火晝夜勿令斷絶以備不時之
用思穀即與稍緩則胃饑如灼再緩則胃氣傷反不思
食矣既不思食若照前與之雖食而弗化弗化則傷之
又傷不為食復者當如初進法若更多與及黏硬之物
胃氣壅甚必脹滿難支氣絶穀存乃致反覆顛倒形神
俱脱而死矣
　　統論疫有九傳治法
夫疫之傳有九然亦不出乎表裏之間而已矣所謂九
傳者病人各得其一非謂一病而有九傳也盖瘟疫之
來邪自口鼻而感入於膜原伏而未發不知不覺已發
之後漸加發熱脉洪而數此衆人相同宜達原飲疏之
繼而邪氣一離膜原察其傳變衆人多有不同者以其
表裏各異耳有但表而不裏者有但裏而不表者有表
而再表者有裏而再裏者有表裏分傳者有表裏分傳
而再分傳者有表勝於裏者有裏勝於表者有先表而
後裏者有先裏而後表者凡此九傳其病一也醫者不
知九傳之法不知邪之所在如盲者之不任杖聾者之
聽宫商無音可咏無路可適未免當汗不汗當下不下
或顛倒誤用或尋枝摘葉但治其證不治其邪同歸於
誤一也
所言但表而不裏者其證頭疼身痛發熱而復凜凜内
無胸滿腹脹等證穀食不絶不煩不渴此邪氣外傳由
肌表而出或自斑消或從汗解斑者有斑疹桃花斑紫
雲斑汗者有自汗盜汗狂汗戰汗之異此病氣之使然
不必較論但求得斑得汗為愈疾耳凡自外傳者為順
勿藥亦能自愈間有汗出不徹而熱不退者宜白虎湯
斑出不透而熱不退者宜舉斑湯有斑汗並行而愈者
若斑出不透汗出不徹而熱不除者宜白虎合舉斑湯
間有表而再表者所發未盡膜原尚有隠伏之邪或二
三日後四五日後依前發熱脉洪而數及其解也斑者
仍斑汗者仍汗而愈未愈者仍如前法治之然亦稀有
至於三表者更稀有也
若但裏而不表者外無頭疼身痛向後亦無三斑四汗
惟胸膈痞悶欲吐不吐雖得少吐而不快此邪傳裏之
上者宜𤓰蒂散吐之邪從吐減邪盡病已若邪傳裏之
中下者心腹脹滿不嘔不吐或燥結便閉或熱結旁流
或協熱下利或大腸膠閉並宜承氣輩導去其邪邪減
病減邪盡病已上中下皆病者不可吐吐之為逆但宜
承氣導之則在上之邪順流而下嘔吐立止脹滿漸除
有裏而再裏者愈後二三日或四五日依前之證復發
在上者仍吐之在下者仍下之再裏者常事甚至三裏
者亦有也雖有上中下之分皆為裏證
若表裏分傳者始則邪氣伏於膜原膜原者即半表半
裏也此傳法以邪氣平分半入於裏則現裏證半出於
表則現表證此疫家之常事然表裏俱病内外壅閉既
不得汗而復不得下此不可汗强求其汗必不可得宜
承氣先通其裏裏邪先去邪去則裏氣通中氣方能達
表向者鬱於肌肉之邪乘勢盡發於肌表矣或斑或汗
葢隨其性而升泄之也諸證悉去既無表裏證而熱不
退者膜原尚有已發之邪未盡也宜三消飲調之
若表裏分傳而再分傳者照前表裏得病宜三消飲復
下復汗如前而愈此亦常事至於三發者亦偶有之
若表勝於裏者膜原伏邪發時傳表之邪多傳裏之邪
少何以知之表證多而裏證少當治其表裏證兼之若
裏證多而表證少者但治其裏表證自愈
若先表而後裏者始則但有表證而無裏證宜達原飲
有經證者當用三陽加法經證不顯但發熱者不用加
法繼而脉洪大而數自汗而渴邪離膜原未能出表耳
宜白虎湯辛涼解散邪從汗解脉靜身涼而愈愈後二
三日後或四五日後依前發熱宜達原飲至後反加胸
滿腹脹不思穀食煩渴舌生胎刺等證加大黄微利之
久而不去在上者宜𤓰蒂散吐之在中下者宜承氣湯
導之
若先裏而後表者始則發熱漸加裏證下之裏證除二
三日内復發熱反加頭疼身痛脉浮者宜白虎湯若下
後熱減不甚三四日後精神不慧脉浮者宜白虎湯汗
之服湯復不得汗者因津液枯竭也加人參覆盆則汗
解此近表裏分傳之證不在此例
若大下後大汗後表裏之證悉去繼而一身盡痛身如
被杖甚則不可轉側脉遲細者此汗出太過陽氣不周
骨寒而痛非表證也此不必治二三日内陽氣自回身
痛自愈
凡疫邪再表再裏或再表裏分傳者醫家不解反責病
家不善調理以致反復病家不解毎責醫家用藥有誤
致病復起彼此歸咎胥失之矣殊不知病勢之所當然
葢氣性如此一者不可為二二者不可為一絶非醫家
病家之過也但得病者向賴精神完固雖再三反復隨
復隨治隨治隨愈
間有延挨失治或治之不得其法日久不除精神耗竭
嗣後更醫投藥但將現在之邪拔去因而得効殊不知
膜原尚有伏邪在一二日内前證復起反加循衣摸牀
神思昏憒目中不了了等證且脉氣漸萎大凶之兆也
譬如行人日間趲行未晩投宿何等從容今則日間遶
道日暮途長急無及矣病家不咎於前醫擔誤日時反
咎於後醫既生之而復殺之良可歎也當此之際攻之
則元氣幾微是求速死補之則邪火愈熾精氣愈爍守
之則正不勝邪必無生理三路俱亡雖有盧扁之技亦
無所施矣
　
　
　瘟疫論卷下
欽定四庫全書
　瘟疫論補遺
　　　　　　　　　　　　明　吳有性　撰
安神養血湯(在勞復食復/自復條後)
　　茯神　　棗仁　　當歸　　逺志　　桔梗
　　芍藥　　地黄　　陳皮　　甘草
　加圓眼肉水煎服
　　疫痢兼證
下痢膿血更加發熱而渴心腹痞滿嘔而不食此疫痢
兼症最為危急夫疫者胃家事也疫邪傳胃下常八九
既傳入胃必從下解葢疫邪不能自出必藉大腸之氣
傳送而下疫方得愈至痢者大腸内事也大腸既病失
其傳送之職故正糞不行純乎下痢膿血而已所以向
來穀食停積在胃直須大腸邪氣將退胃氣通行正糞
自此而下今大腸失職正糞尚自不行又何能為胃載
毒而出毒既不前羈留在胃最能敗壞真氣在胃一日
有一日之害一時有一時之害耗氣搏血神脫氣盡而
死凡遇疫痢兼證者在痢尤為喫𦂳疫痢俱急者宜檳
芍順氣湯誠為一舉兩得
㯽芍順氣湯　專治下痢頻數裏急後重兼舌胎黄得
　疫之裏證者
　　檳榔　　芍藥　　枳實　　厚朴　　大黄
　　生薑煎服
小兒太極丸(在小兒時/疫條後)
　　天竺黄(五錢/)　　膽星(五錢/)　　大黄(二錢/)
　　麝香(三分/)　　　氷片(三分/)　　殭蠶(三錢/)
　其為細末端午日午時脩合糯米飯杵為丸如芡實
　大硃砂為衣凡遇疫證姜湯化下一丸神効
　　正名
傷寒論曰發熱而渴不惡寒者為温病後人省氵加疒
為瘟即温也如病證之證後人省文作証嗣後省言加
疒為症又如滯下古人為下利膿血葢以瀉為下利後
人加疒為痢要之古無瘟痢症三字盖後人之自為變
易耳不可因易其文以温瘟為兩病各指受病之原乃
指冬之伏寒至春至夏發為温熱又以非時之氣為瘟
疫果爾又當異證異脉不然臨治之際何以知受病之
不同也設使脉病不同病原各異又當另立方論治法
然則脉證治法又何立哉枝節愈繁而正意愈亂學者
未免有多岐之惑夫温者熱之始熱者温之終温熱首
尾一體故又為熱病即温病也又名疫者以其延門合
户如徭役之役衆人均等之謂也今省文作殳加疒為
疫又為時疫時氣者因其感時行戾氣所發也因其惡
厲又謂之疫厲終於得汗而解故燕冀名為汗病此外
又有風温濕温即温病夾外感之兼證名各不同究其
病則一然近世稱疫者衆書以温疫名者弗遺其言也
後以傷寒例及諸家所議凡有關于温疫其中多有誤
者恐致惑于來學悉采以正焉
　　傷寒例正誤
陰陽大論云春氣温和夏氣暑熱秋氣清涼冬氣冷洌
此則四時正氣之序也冬時嚴寒萬類深藏君子固宻
則不傷于寒觸冒之者乃名傷寒耳其傷于四時之氣
皆能為病以傷寒為毒者以其最成殺厲之氣也中而
即病者名曰傷寒不即病者寒毒藏于肌膚至春變為
温病至夏變為暑病暑病者熱極重於温也
　成註内經曰先夏至為温病後夏至為暑病温暑之
　病本於傷寒而得之
　按十二經絡與夫奇經八脉無非榮衛氣血周布一
　身而榮養百骸是以天真元氣無往不在不在則麻
　木不仁造化之機無刻不運不運則顛倒仆絶然風
　寒暑濕之邪與吾身之榮衛勢不兩立一有所中疾
　苦作矣苟或不除不危即斃上文所言冬時嚴寒所
　傷中而即病者為傷寒不即病者至春變為温病至
　夏變為暑病然風寒所傷輕則感冒重則傷寒即感
　冒一證風寒所傷之最輕者尚爾頭疼身痛四肢拘
　急鼻塞聲重痰𠻳喘急惡寒發熱當即為病不能容
　隱今冬時嚴寒所傷非細事也反能藏伏過時而發
　耶更問何等中而即病何等中而不即病何等中而
　即病者頭痛如破身痛如杖惡寒項強發熱如炙或
　喘或嘔甚則發痙六脉疾數躁煩不寧至後傳變不
　可勝言倉辛失治乃致傷生何等中不即病者感則
　一毫不覺既而延至春夏當其已中之後未發之前
　飲食起居如常神色聲氣纎毫不異其已發之證勢
　不減于傷寒况風寒所傷未有不由肌表而入所傷
　皆榮衛所感均係風寒一者何其懞懵藏而不知一
　者何其靈異感而即發同源而異流天壤之隔豈無
　説耶既無其説則知温熱之原非傷寒所中矣且言
　寒毒藏於肌膚之間肌為肌表膚為皮之淺者其間
　一毫一竅無非榮衛經行所攝之地即感冒些小風
　寒尚不能稽留當即為病何况受嚴寒殺厲之氣且
　感於皮膚最淺之處反能容隠者耶以此推之必無
　是事矣凡治客邪大法要在表裏分明所謂未入于
　府者邪在經也可汗而已既入于府者邪在裏也可
　下而已果係寒毒藏于肌膚雖過時而發邪氣猶然
　在表治法不無發散邪從汗解後世治温熱病者若
　執肌膚在表之邪一投發散是非徒無益而又害之
　矣
凡病先有病因方有病證假令傷寒中暑各以病邪而
立名若言熱證尚可糢糊若以暑病為名乃是香薷飲
之證彼此其可相混凡客病感邪之重者則病甚其熱
亦甚感邪之輕者則病輕其熱亦微熱之微甚存乎感
邪之輕重也二三月及八九月其時亦有病重大熱不
止失治而死者五六月亦有病輕熱微不藥而愈者凡
温病四時皆有但仲夏感者多春秋次之冬時又次之
但可以時令分病之多寡不可以時令分熱之輕重也
是以辛苦之人春夏多温熱證者皆因冬時觸寒所致
非時行之氣也凡時行者春時應煖而反大寒夏時應
熱而反大涼秋時應涼而反大熱冬時應寒而反大温
此非其時有其氣是以一嵗之中長幼之病多相似者
此作時行之氣也
然氣候亦有應至而不至或有至而太過者或未應至
而至者皆成病氣也
　春温夏熱秋涼冬寒乃四時之常因風雨陰睛稍為
　損益假令春應暖而反多寒其時必多雨秋應涼而
　熱不去者此際必多晴夫陰晴旱潦之不測寒暑損
　益安可以為拘此天地四時之常事未必為疫夫疫
　者感天地之戾氣也戾氣者非寒非暑非煖非涼亦
　非四時交錯之氣乃天地别有一種戾氣多見于兵
　荒之嵗間嵗亦有之但不甚耳上文所言長幼之病
　多相似者此則為時行之氣雖不言疫疫之意寓是
　矣殊不知四時之氣雖損益于其間及其所感之病
　終不離其本原假令正二月應煖偶因風雨交集天
　氣不能温熱而多春寒所感之病輕則為感冒重則
　為傷寒原從感冒傷寒法治之但春寒之氣終不若
　冬時嚴寒殺厲之氣為重投劑不無有輕重之分此
　即應至而不至至而不去二事也又如八九月適多
　風雨偶有暴寒之氣先至所感之病大約與春寒彷
　彿深秋之寒終不若冬時殺厲之氣為重此即未應
　至而至即冬時嚴寒倍常是爲至而太過所感亦不
　過即病之傷寒耳假令夏時多風雨炎威少息為至
　而不及時多亢旱爍石流金為至而太過太過則病
　甚不及則病微至於傷暑一也其病與四時正氣之
　序何異耶治法無出于香薷飲而已
其冬時有非節之煖名曰冬温
　此即未應至而至也按冬傷於寒至春變為温病今
　又以冬時非節之煖為冬温一感于冬寒一感于冬
　温一病兩名寒温懸絶然則脉證治法又何似耶夫
　四氣乃二氣之離合也二氣即一氣之升降也升極
　則降降極則升升降之極為陰陽離離則氣亢氣亢
　則致病亢氣者冬之大寒夏之大暑也將升不升將
　降不降為隂陽合合則氣和氣和則不致病和氣者
　即春之温暖秋之清涼也是以陰極而陽氣來和為
　温暖陽極而隂氣來和為清涼斯有既濟之道焉若
　夫春寒秋熱為冬夏之偏氣倘有觸冐之者因以為
　疾若夏涼冬煖轉得春秋之和氣豈有因其和而反
　致疾者所以但見傷寒中暑未嘗見傷温和而中清
　涼也温煖清涼未必為病又烏可以言疫
從春分以後至秋分節天有暴寒者此皆時行寒疫也
三月四月或有暴寒其時陽氣尚弱為寒所折病熱猶
輕五六月陽氣已盛為寒所折病熱為重七八月陽氣
已衰為寒所折病熱亦微其病與温及暑病相似但有
殊耳
　按四時皆有暴寒但冬時感嚴寒殺厲之氣名傷寒
　為病最重其餘三時寒微為病亦微又以三時較之
　盛夏偶有些小風寒所感之病更微矣此則以感寒
　之重病亦重而熱亦重感寒之輕病亦輕而熱亦輕
　是重于冬而畧于三時至夏而又畧之此必然之理
　也上文所言三四月陽氣尚弱為寒所折病熱猶輕
　五六月以其時陽氣已盛為寒所折病熱為重七八
　月其時陽氣已衰為寒所折病熱亦微由是言之在
　冬時陽氣潛藏為寒所折病熱更微此則反是夏時
　感寒為重冬時感寒為輕前後矛盾于理大違又春
　夏秋三時偶有暴寒所着與冬時感冒相同治法無
　二但可名感冒不當另立寒疫之名若又以疫為名
　殊類畫蛇添足
　　諸家温疫正誤
雲岐子　傷寒汗下不愈過經其病尚在而不除者亦
為瘟疫病也　如太陽證汗下過經不愈診得尺寸俱
浮者太陽温疫也　如身熱目痛不眠汗下過經不愈
診得尺寸俱長者陽明温病也　如胸脇脹滿汗下過
經不愈診得尺寸俱弦者少陽温病也　如腹滿咽乾
診得尺寸俱沉細過經不愈者太陰温病也　如口燥
舌乾而渴診得尺寸俱沉細過經不愈者少隂温病也
　如煩滿囊縮診得尺寸俱微緩過經不愈者厥陰温
病也是故隨其經而取之隨其經而治之　如發斑乃
温毒也
　按傷寒叙一日太陽二日陽明三日少陽四日太陰
　五日少陰六日厥陰為傳經盡七日後傳太陽為過
　經雲岐子所言傷寒過經不愈者便指為温病竟不
　知傷寒温病自是兩途未有始傷寒而過經變為温
　病者若果温病自内達外何有𫝊經若能傳經即是
　傷寒而非温病明矣
汪云　愚謂温與熱有輕重之分故仲景云若遇温氣
則為温病(此叔和之言/非仲景本論)更遇温熱氣即為温毒熱比温
尤重故也　但冬傷於寒至春而發不感異氣名曰温
病此病之稍輕者也温病未已更遇温氣變為温病此
病之稍重者也　傷寒例以再遇温氣名曰温疫　又
有不因冬傷於寒至春而病温者此特感春温之氣可
名春温如冬之傷寒秋之傷濕夏之中暑相同也(按隂/陽大)
(論四時正氣之序春温夏暑秋涼冬寒今特感春温之/氣可名春温若感秋涼之氣可名秋涼病矣春温可以)
(為温病秋涼獨不可為涼病乎以涼病似覺難言勉以/濕証搪塞既知秋涼病有碍反而思之則知春温病殊)
(為謬/妄矣)以此觀之是春之温病有三種不同有冬傷於寒
至春變為温病者有温病未已再遇温氣而為温病者
有重感温氣相雜而為温病者有不因冬傷于寒不因
更遇温氣只於春時感春温之氣而病者若此三者皆
可名爲温病不必各立名色只要知其病原之不同也
　凡病各有病因如傷寒自覺觸冒風寒如傷食自覺
　飲食過度各有所責至於温病乃伏邪所發多有安
　居靜養别無他故倐焉而病詢其所以然之故無處
　尋思况求感受之際且自不覺故立論者或言各時
　非節之暖或言春之温氣或言傷寒過經不解或言
　冬時伏寒至春夏乃發(按冬傷于寒春必病温出自/素問此漢人所撰晉時王叔)
　(和又以述傷寒/例葢順文之誤)或指冬不藏精春必温病(此亦漢人/所撰但言)
　(斵䘮致病不/言因邪治病)又見冬時之温病與春夏之温疫脉證
　相同治法無異據云冬時即病為傷寒今温病亦發
　于冬時思之至此不能無疑乃覺前人所論難慿務
　求其所以然之故既不可言傷寒又不可言伏寒因
　以冬時非節之暖牽合而為病原不思嚴寒酷暑因
　其鋒利人所易犯故為病最重至于温暖乃天地中
　和之氣萬物得之而發育氣血得之而融和當其肅
　殺之令權施仁政未有因其仁政而反蒙其害者切
　當較之冬時未嘗温暖亦有温病或遇隆冬暫時温
　煖雖有温病或温之由亦無確據既不過猜疑之説
　烏足以為定論或言感三春當令之温氣為温病夫
　春時自應温暖責之尤其無謂或言温病後或温氣
　而為温病正如頭上安頭或言傷寒汗下過經不愈
　者為温病則又指鹿為馬活人又以夏應暑而寒氣
　折之責邪在心為夏温秋應涼而大熱折之責邪在
　肺為秋温轉屬支離陶氏又以秋感温氣而為秋温
　明是雜證敘温者絡繹議論者各别言愈繁雜而本
　源愈失使學者反増亡羊之惑與醫道何補
活人書云夏月發熱惡寒頭疼身體肢節痛重其脉洪
盛者熱也冬傷于寒因暑氣而發為熱病治熱病與傷
寒同有汗宜桂枝湯無汗宜麻黄湯如煩躁宜大青龍
湯然夏月藥性須帶涼不可太温桂枝麻黄大青龍須
用加減夏至前桂枝加黄芩夏至後桂枝麻黄大青龍
加知母石膏或加升麻葢桂枝麻黄性熱地暖處非西
北之比夏月服之必有發黄出斑之失熱病三日外于
前湯不瘥脉勢仍數邪氣猶在經絡未入藏府者桂枝
石膏湯主之此方夏至後可代桂枝證若加麻黄可代
麻黄青龍湯證也若三月至夏為晩發傷寒梔子升麻
湯亦暫用之(王宇泰述萬暦癸夘李氏一壻應舉南下/方盛暑傷寒一太學生新讀仲景書自謂)
(知醫投以桂枝湯入腹即斃大抵麻黄桂枝二湯隆/冬正傷寒之藥施之于温病不可何況于熱病乎)
　按活人書以温熱病用桂枝麻黄雖加涼藥終未免
　發散之誤不危幸矣豈止三日外與前湯不瘥脉勢
　仍數而已哉至此尚然不悞為半裏之證且言邪氣
　猶在經絡仍用桂枝石膏湯至死無悔王宇泰非之
　甚當是以不用麻黄桂枝賢於活人書逺矣究竟不
　識温熱之源是以不知用藥耳
春温　活人書曰春應温而清氣折之責邪在肝或身
熱頭疼目眩嘔吐長幼率相似升麻葛根湯解肌湯四
時通用敗毒散　陶氏曰交春後至夏至前不惡寒而
渴者為温病用辛涼之藥微解肌不可大發汗急證現
者用寒涼之藥急攻之不可誤汗誤下當須識此表證
不與正傷寒同法裏證治法同
夏温　活人書曰夏應暑而寒氣折之責邪在心或身
熱頭疼腹滿自利長幼率相似理中湯射干湯半夏桂
枝湯　陶氏曰交夏至有頭疼發熱不惡寒而渴此名
温病愈加熱者為熱病止用辛涼之藥解肌不宜大汗
裏證見者急攻下表證不與正傷寒同法裏證治法同
秋温　活人書曰秋應涼而大熱折之責邪在肺濕熱
相摶民病咳𠻳金沸草散白虎加蒼术湯病癉發黄茵
陳五苓散　陶氏曰交秋至霜降前有頭疼發熱不惡
寒身體痛小便短者名濕病亦用辛涼之藥加疏利以
解肌亦不宜汗裏證見者宜攻下表證不與正傷寒同
法
冬温　活人書云冬應寒而反大温折之責邪在腎宜
萎蕤湯丹溪曰冬温為病非其時有其氣者冬時嚴寒
君子當閉藏而反發泄於外專用補藥帶表藥
　按西北髙厚之地風髙氣燥温證希有南方卑濕之
　地更遇久雨淋漓時有感濕者天地或時久雨或時
　亢旱葢非時令所拘故傷濕之證隨時有之不待交
　秋而後能也推節菴之意以至春為温病至夏為熱
　病至秋似不可復言温熱然至秋冬又未免温病只
　得勉以濕證抵搪且濕為雜證更不可借此混淆惟
　其不知温病四時皆有故説到冬時遂付之不言王
　宇泰氏因見陶氏不言乃引丹溪述非其時有其氣
　以補冬温之缺然則冬時交錯之氣又不可以為冬
　温也俗人但言四時之温葢不知温之源故春責清
　氣夏責寒氣秋責熱氣冬責温氣殊不知清温寒熱
　總非温病之源復以四時專令之藏而受傷不但膠
　柱鼓瑟且又罪及無辜矣
　
　
　
　
　
　
　
　
　
　
　瘟疫論補遺
