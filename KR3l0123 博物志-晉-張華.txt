#+TITLE: 博物志-晉-張華
#+DATE: 2016-06-11 12:24:22
#+SOURCE: github.com/kanripo/KR3l0123 master 56dade94                
欽定四庫全書　　　　　　子部十二
　博物志　　　　　　　　　小説家𩔖三(瑣記之屬/)
　　提要
　　　　(臣/)等謹案博物志十卷舊本題晉張華
　　　　撰考王嘉拾遺記稱華好觀秘異圖緯
　　　　之部捃採天下遺逸自書契之始考驗神怪
　　　　及世間閭里所説造博物志四百卷奏於武
　　　　帝帝詔詰問卿才綜萬代博識無倫然記事
　　　　采言亦多浮妄可更芟截浮疑分為十卷云
　　　　云是其書作於武帝時今第四卷物性𩔖中
　　　　稱武帝泰始中武庫火則武帝以後語矣周
　　　　亮工書影謂藝文𩔖聚引博物志子貢説社
　　　　𣗳一條今本不載案此條實在第八卷中亮
　　　　工葢偶然未檢然考裴松之三國志注魏志
　　　　太祖紀文帝紀濊𫝊呉志孫賁傳引博物志
　　　　四條今本惟有太祖紀所引一條而佚其前
　　　半餘三條皆無之又江淹古銅劍贊引張華
　　　博物志曰鑄銅之工不可復得惟蜀地羗中時
　　　有解者今本無此語足證非齊梁時所見之
　　　本又唐㑹要載顯慶三年太常丞吕才奏按
　　　張華博物志曰白雪是泰帝使素女鼓五絃曲
　　　名以其調高人遂和寡又張彦遠厯代名畫
　　　記引張華博物志曰劉褒漢桓帝時人曽畫
　　　雲漢圖人見之覺熱又畫北風圖人見之覺
　　　涼今本皆無此語李善注文選引張華博物志
　　　十二條見今本者九條其西京賦注引王孫
　　　公子皆古人相推敬之詞一條閒居賦注引
　　　張騫使大夏得石榴李廣利為貳師將軍伐
　　　大宛得蒲陶一條七命注引橙似橘而非若
　　　柚而有芬香一條今本皆無此語段公路北
　　　户錄引博物志五條見今本者三條其鵂鶹
　　　一名鷄鵂一條金魚腦中有麩金出功婆塞
　　　　一條則今本皆無此語足證亦非唐人所見
　　　　之本太平廣記引博物志鄭宏沈釀川一條
　　　　趙彦衞雲麓漫鈔引博物志黄藍張騫得自
　　　　西域一條今本皆無之晁公武讀書志稱卷
　　　　首有理略後有讚文今本卷首第一條為地
　　　　理略自魏氏日以前云云無所謂理略讚文
　　　　惟地理有之亦不在卷後又趙與旹賓退錄
　　　　稱張華博物志卷末載湘夫人事亦誤以為
　　　　堯女今本此條乃在八卷之首不在卷末皆
　　　　相矛盾則併非宋人所見之本或原書㪚佚
　　　　好事者掇取諸書所引博物志而雜採他小
　　　　説以足之故證以藝文𩔖聚太平御覽所引
　　　　亦往往相符其餘為他書所未引者則大抵
　　　　剽剟大戴禮春秋繁露孔子家語本草經山
　　　　海經拾遺記搜神記異苑西京雜記漢武内
　　　　傳列子諸書餖飣成帙不盡華之原文也又
　　　劉昭續漢志注律厯志引博物記一條輿服
　　　志引博物記一條五行志引博物記二條郡
　　　國志引博物記二十九條齊東野語引其中
　　　日南野女一條謂博物記當是秦漢間古書
　　　張華取其名而為志楊慎丹鉛錄亦稱據後
　　　漢書注博物記乃唐蒙所作今觀裴松之三
　　　國志注引博物志四條又於魏志涼茂傳中
　　　引博物記一條灼然二書更無疑義此本惟
　　　載江河水赤一條又載漢末闗中女子及范
　　　明友奴發冡重生一條而分為兩條又載日
　　　南野女一條訛羣行不見夫句為羣行見丈
　　　夫訛其狀皛且白句為狀晶目其餘三十一
　　　條則悉遺漏豈非偶於他書見此三條以博
　　　物二字相同不辨為兩書而貿貿採入乎至
　　　於雜記下所載豫章衣冠人有數婦一條乃
　　　隋書地理志之文唐人所撰華何自見之尤
　　　雜合成編之明證矣書中間有成句或稱盧
　　　氏或稱周日用案文獻通考載周盧注博物
　　　志六卷此所載寥寥數條殆非完本或亦後
　　　人偶為摘附歟乾隆四十六年六月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　博物志卷一
　　　　　　　　　　　　　晉　張華　撰
　余視山海經及禹貢爾雅説文地志雖曰悉備各有
　所不載者作畧説出所不見麄言逺方陳山川位𧰼
　吉凶有徵諸國境界犬牙相入春秋之後並相侵伐
　其土地不可具詳其山川地澤畧而言之正國十二
　博物之士覽而鑒焉
　　地理畧自魏氏日已前夏禹治四方而制之
河圖括地𧰼曰地南北三億三萬五千五百里地部之
　位起形高大者有崑崙山廣萬里高萬一千里神物
　之所生聖人仙人之所集也出五色雲氣五色流水
　其泉南流入中國名曰河也其山中應于天最居中
　八十城布繞之中國東南隅居其一分是偏域也
中國之域左濵海右通流沙方而言之萬五千里東至
　蓬萊西至隴右後跨京北前及衡岳堯舜時萬里三
　代時七千里亦無常隨德優劣也
堯别九州舜為十二
秦前有藍田之鎮後有胡苑之塞左崤函右隴蜀西通
　流沙險阻之國也
蜀漢之土與秦同域南跨卭笮北阻襃斜西即隈礙隔
　以劒閣窮險極峻獨守之國也
周在中區西阻崤谷東望荆山南面少室北背太嶽三
　河之分雷風所起四險之國也
魏前枕黄河背漳水瞻王屋望梁山有藍田之寳浮池
　之淵也
趙東臨九州西瞻恒嶽有沃瀑之流飛狐井陘之險至
　于潁陽涿鹿之野
燕却背沙漠進臨易水西至軍都東至於遼長蛇帶塞
　險陸相乘也
齊南有長城巨防陽闗之險北有河濟足以為固越海
　而東通于九夷西界岱嶽配林之坂險固之國也
魯前有淮水後有岱嶽䝉羽之向洙泗之流大埜廣土
　曲阜尼丘
宋北有泗水南迄睢濄有孟瀦之澤碭山之塞也
楚後背方城前及衡嶽左則彭蠡右則九疑有江漢之
　流實險阻之國也
南越之國與楚為鄰五嶺已前至于南海負海之邦交
　趾之土謂之南裔
呉左洞庭右彭蠡後濵長江南至豫章水戒險阻之國
　也
東越通海處南北尾閭之間三江流入南海通東甌山
　高海深險絶之國也
衞南跨于河北得洪水南過漢上左通魯澤右指黎山
　　讚曰
　地理廣大　四海八方　遐逺别域　畧以難詳
　侯王設險　守國保疆　逺遮川塞　近備城隍
　司察姦非　禁禦不良　勿恃危阨　恣其淫荒
　無德則敗　有德則昌　安屋猶懼　乃可不亡
　進用忠良　社稷永康　教民以孝　舜化以彰
　　地
天地初不足故女媧氏煉五色石以補其闕斷鼇足以
　立四極其後共工氏與顓頊爭帝而怒觸不周之山
　折天柱絶地維故天後傾西北日月星辰就焉地不
　滿東南故百川水注焉
崑崙山北地轉下三千六百里有八𤣥幽都方二十萬
　里地下有四柱四柱廣十萬里地有三千六百軸犬
　牙相舉
泰山一曰天孫言爲天帝孫也主召人魂魄東方萬物
　始成知人生命之長短
考靈曜曰地有四遊冬至地上北而西三萬里夏至地
　下南而東三萬里春秋二分其中矣地常動不止譬
　如人在舟而坐舟行而人不覺七戎六蠻九夷八狄
　經總而言之謂之四海言皆近海海之言晦昬無所
　覩也
地以名山為輔佐石為之骨川為之脈草木為之毛土
　為之肉三尺以上為糞三尺以下為地
　　山
五嶽華岱恒衡嵩
按北太行山而北去不知山所限極處亦如東海不知
　所窮盡也
石者金之根甲石流精以生水水生木木含火
　　水
漠北廣逺中國人尠有至北海者漢使驃騎將軍霍去
　病北伐單于至瀚海而還有北海明矣(周日用曰余/聞北海言蘇)
　(武牧羊之所去部落甚邇秪一池號北海蘇武牧/羊當在于是耳北地見有蘇武湖非北溟之海)
漢使張騫渡西海至大秦西海之濵有小崑崙高萬仞
　方八百里東海廣漫未聞有渡者
南海短狄未及西南夷以窮攜家渡南海至交趾者不
　絶也
史記封禪書云威宣燕昭違人乘舟入海有蓬萊方丈
　瀛州三神山神人所集欲採仙藥蓋言先有至之者
　其鳥獸皆白金銀為宫闕悉在渤海中去人不逺
四瀆河出崑崙墟江出岷山濟出王屋淮出桐栢
八流亦出名山渭出鳥鼠漢出嶓冢洛出熊耳涇出少
　室汝出燕泉泗出陪尾沔出月台汶出泰山水有五
　色有濁有清汝南有黄水華山有黒水泞水淵或生
　明珠而岸不枯山澤通氣以興雷雲氣觸石膚寸而
　合不崇朝以雨
江河水赤名曰泣血道路驚駭山河為墟也
　　山水總論
五嶽視三公四瀆視諸侯諸侯賞封内名山者通靈助
　化位相亞也故地動臣叛名山崩王道訖川竭神去
　國隨以亡海投九仞之魚流水涸國之大誡也澤浮
　舟川水溢臣盛君衰百川沸騰山冢崒崩高岸為谷
　深谷為陵小人握命君子陵遲白黒不别大亂之徵
　也
援神契曰五嶽之神聖四瀆之精仁河者水之伯上應
　天漢太山天帝孫也主召人魂魄東方萬物始成故
　知人生命之長短
　　五方人民
東方少陽日月所出山谷清其人佼好
西方少隂日月所入其土窈㝠其人高鼻深目多毛
南方太陽土下水淺其人大口多傲
北方太隂土平廣深其人廣面縮頸
中央四析風雨交山谷峻其人端正
南越巢居北朔穴居避寒暑也
東南之人食水産西北之人食陸畜食水産者龜蚌螺
　蛤以為珍味不覺其腥也食陸畜者狸兔鼠雀以為
　珍味不覺其膻也
有山者採有水者漁山氣多男澤氣多女平衍氣仁高
　陵氣犯叢林氣躄故擇其所居居在高中之平下中
　之高則産好人
居無近絶溪羣冢狐蟲之所近此則死氣隂匿之處也
山居之民多癭腫疾癭由於飲泉之不流者今荆南諸山
　郡東多此疾腫由於踐土之無鹵者今江外諸山縣偏
　多此病也(盧氏曰不然也在山南人有之北人及呉/楚無此病蓋南出黒水水土然也今處不)
　(流泉之界者/固無此病也)
　　物産
地性含水土山泉者引地氣也山有沙者生金有穀者
　生玉名山生神芝不死之草上芝為車馬中芝為人
　形下芝為六畜土山多雲鐵山多石五土所宜黄白
　宜種禾黒墳宜麥黍蒼赤宜菽芋下泉宜稻得其宜
　則利百倍
和氣相感則生朱草山出𧰼車澤出神馬陵出黒丹阜
　出土怪江出大貝海出明珠人主壽昌民延壽命天
　下太平
名山大川孔穴相納和氣所出則生石脂玉膏食之不
　死神龍靈龜行於穴中矣
神宫在高石沼中有神人多麒麟靈芝神草有英泉飲
　之眠三百嵗乃覺不死去瑯琊四萬五千里
三株樹生赤水之上
員丘山上有不死樹食之乃壽有赤泉飲之不老多大
　蛇為人害不得居也
　
　
　
　
　
　
　
　
　
　博物志卷一
欽定四庫全書
　博物志卷二
　　　　　　　　　　　　　　晉　張華　撰
　　外國
西海内西北有軒轅國在窮山之際其不壽者八百嵗
　渚沃之埜鸞自舞民食鳯卵飲甘露
白民國有乘黄狀如狐背上有角乘之壽三千嵗
君子國人衣冠帶劒使兩虎民衣野絲好禮讓不爭土
　千里多薫華之草民多疾風氣故人不蕃息好讓故
　為君子國
三苗國昔唐堯以天下讓于虞三苗之民非之帝征之有
　苗之民叛浮入南海為三苗國
驩兠國其民盡似仙人帝堯司徒驩兠之後民常捕海島中
　人面鳥口去南國萬六千里盡似仙人也
大人國其人孕三十六年生白頭其兒則長大能乘雲
　而不能走蓋龍𩔖去㑹稽四萬六千里
厭光國民光出口中形盡似猿猴黒色
結胸國有滅䝉鳥竒肱民善為拭扛以殺百禽能為飛
　車從風逺行湯時西風至吹其車至豫州湯破其車
　不以視民十年東風至乃復作車遣返而其國去玉
　門闗四萬里
羽民國民有翼飛不逺多鸞鳥民食其卵去九嶷四萬
　三千里
穿胸國昔禹平天下㑹諸侯㑹稽之埜防風氏後到殺
　之夏德之盛二龍降庭禹使范成光御之行域外既
　周而還至南海經防風防風之神二臣以塗山之戮
　見禹便怒而射之迅風雷雨二龍昇去二臣恐以刃
　自貫其心而死禹哀之乃拔其刃療以不死之草是
　為穿胸民
交趾民在穿胸東
孟舒國民人首鳥身其先主為霅氏馴百禽夏后之世
　始食卵孟舒去之鳯凰隨焉
　　異人
河圖玉板云龍伯國人長三十丈生萬八千嵗而死大
　秦國人長十丈中秦國人長一丈臨洮人長二丈五
　尺
禹致羣臣于㑹稽防風氏後至戮而殺之其骨專車長
　狄僑如身横九畝長五丈四尺或長十丈
秦始皇二十六年有大人十二見于臨洮長五丈足迹
　六尺東海之外大荒之中有大人國僬僥氏長三丈
　時含神霧
日東北極人長九丈
東方有螗螂沃焦防風氏長三丈短人身九寸逺夷之
　民雕題黒齒穿胸儋耳大足岐首
子利國人一手二足拳反曲
無啟民居穴食土無男女死埋之其心不朽百年還化
　為人細民國其肝不朽百年而化為人皆穴居處二
　國同𩔖也
䝉雙民昔高陽氏有同産而為夫婦帝放之北埜相抱
　而死神鳥以不死草覆之七年男女皆活同頸二頭
　四手是為䝉雙民
有一國亦在海中純女無男又説得一布衣從海浮出
　其身如中國人衣兩袖長二丈又得一破船隨波出
　在海岸邊有一人項中復有面生得與語不相通不
　食而死其地皆在沃沮東大海中
南海外有鮫人水居如魚不廢織績其眼能泣珠
嘔絲之埜其女子端跪據樹而嘔絲北海外也
江陵有猛人能化為虎俗又云虎化為人好着紫葛衣
　足無踵
日南有埜女羣行若丈夫狀皛目裸袒無衣䙏
　　異俗
越之東有駭沐之國其長子生則解而食之謂之宜弟
　父死則負其母而弃之言鬼妻不可與同居(周日用/曰既其)
　(母為鬼妻則其為/鬼子亦合弃之矣)
楚之南有啖人之國其親戚死朽其肉而弃之然後埋
　其骨乃為孝也
秦之西有義渠國其親戚死聚柴積而焚之熏之即煙
　上謂之登遐然後為孝此上以為政下以為俗中國
　未足為非也此事見墨子(周日用曰此事庶幾佛國/之法宜如是乎中國之徒)
　(不如/是也)
荆州極西南界至蜀諸民曰獠子媍人姙娠七月而産
　臨水生兒便置水中浮則取養之沈便弃之然千百
　多浮既長皆拔去上齒牙各一以為身飾
母丘儉遣王領追高句麗王宫盡沃沮東界問其耆老
　言國人常乘船捕魚遭風吹數十日東得一島上有
　人言語不相曉其俗常以七夕取童女沈海
交州夷名曰俚子俚子弓長數尺箭長尺餘以燋銅為
　鏑塗毒藥于鏑鋒中人即死不時斂藏即腹脹沸爛
　須臾肌肉都盡唯骨耳其俗誓不以此藥法語人治
　之飲婦人月水及糞汁時有差者唯射猪犬則無恙
　以其食糞故也燋銅者故燒器其長老唯别燋銅聲
　以物杵之徐聽其聲得燋毒者便鑿取以為箭鏑
景初中蒼梧吏到京云廣州西南接交州數郡桂林晉
　興寧浦間人有病將死便有飛蟲大如小麥或云有
　甲在舍上人氣絶來食亡者雖復撲殺有斗斛而來
　者如風雨前後相尋續不可斷截肌肉都盡唯餘骨
　在便去盡貧家無相纒者或殯殮不時皆受此弊有
　物力者則以衣服布帛五六重裹亡者此蟲惡梓木
　氣即以板鄣防左右并以作器此蟲便不敢近也入
　交界便無鄰近郡亦有但微少耳
　　異産
漢武帝時弱水西國有人乘毛車以渡弱水來獻香者
　帝謂是常香非中國之所乏不禮其使留久之帝幸
　上林苑西使至乘輿間并奏其香帝取之看大如鸞
　卵三枚與棗相似帝不悦以付外庫後長安中大疫
　宫中皆疫病帝不舉樂西使乞見請燒所貢香一枚
　以辟疫氣帝不得已聽之宫中病者即日並差長安
　中百里咸聞香氣芳積九十餘日香猶不歇帝乃厚
　禮發遣餞送
一説漢制獻香不滿斤西使臨去乃發香物如大豆者
　拭著宫門香氣聞長安數十里經數月乃歇
漢武帝時西海國有獻膠五兩者帝以付外庫餘膠半
　兩西使佩以自隨後從武帝射于甘泉宫帝弓弦斷
　從者欲更張弦西使乃進乞以所送餘膠續之
　上左右莫不怪西使乃以口濡膠為水注斷弦兩頭
　相連注弦遂相著帝乃使力士各引其一頭終不相
　離西使曰可以射終日不斷帝大怪左右稱竒因名
　曰續弦膠
周書曰西域獻火浣布昆吾氏獻切玉刀火浣布汙則
　燒之即潔刀切玉如脂布漢世有獻者刀則未聞
魏文帝黄初三年武都西都尉王褒獻石膽二十斤四
　年獻三斤
臨卭火井一所從廣五尺深二三丈井在縣南百里昔
　時人以竹木投以取火諸葛丞相徃視之後火轉盛
　熱盆蓋井上煮鹽得鹽入于家火即滅訖今不復燃
　也酒泉延壽縣南山名火泉火出如炬
徐公曰西域使王暢説石流黄出足彌山去高昌八百
　里有石流黄數十丈從廣五六十畝有取流黄晝視
　孔中上狀如煙而高數尺夜視皆如燈光明高尺餘
　暢所親見之也言時氣不和皆徃保此山
　
　
　
　
　
　
　
　博物志卷二
欽定四庫全書
　博物志卷三
　　　　　　　　　　　　　晉　張華　撰
　　異獸
漢武帝時大宛之北胡人有獻一物大如狗然聲能驚
　人雞犬聞之皆走名曰猛獸帝見之怪其細小及出
　苑中欲使虎狼食之虎見此獸即低頭著地帝為反
　觀見虎如此謂欲下頭作勢起搏殺之而此獸見虎
　甚喜䑛唇摇尾徑徃虎頭上立因搦虎面虎乃閉目
　低頭匍匐不敢動搦鼻下去下去之後虎尾下頭起
　此獸顧之虎輒閉目
後魏武帝伐冒頓經白狼山逢師子使人格之殺傷甚
　衆王乃自率嘗從軍數百擊之師子哮吼奮起左右
　咸驚王忽見一物從林中出如狸起上帝車軛師子
　將至此獸便跳起上師子頭上師子即伏不敢起于
　是遂殺之得師子一還來至洛陽三千里雞犬皆無
　鳴吠
九真有神牛乃生谿上黒山時共鬭即海沸黄或出鬭
　岸上家牛皆怖人或遮則霹靂號曰神牛
昔日南貢四𧰼各有雌雄其一雄死于九眞及至南海
　百有餘日其雌塗土著身不飲食莝草長史問其所
　以聞之輒流涕矣
越巂國有牛稍割取肉牛不死經日肉生如故
大宛國有汗血馬天馬種漢魏西域時有獻者
文馬赤鬛身色似若黄金即古之乗黄今謂之露犬也
　能飛食虎豹
蜀山南高山上有物如獼猴長七尺能人行健走名曰
　猴玃一名化或曰猳玃同行道婦女有好者輒盜之
　以去人不得知行者或每過其旁皆以長繩相引乃
　得免此得男子氣自死故取女也取去為室家其年
　少者終身不得還十年之後形皆𩔖之意亦迷惑不
　復思歸有子者輒俱送還其家産子皆如人有不食
　養者其母輒死故無敢不養也及長與人不異皆以
　楊為姓故今蜀中西界多謂楊率皆猳玃化之子孫
　大約皆有玃爪者也
小山有獸其形如鼓一足如蠡澤有委蛇狀如轂長如
　轅見之者霸
猩猩若黄狗人面能言
　　異鳥
崇丘山有鳥一足一翼一目相得而飛名曰䖟見則吉
　良乘之壽千嵗
比翼鳥一青一赤在參嵎山
有鳥如烏文首白喙赤足曰精衞故精衞常取西山之
　木石以填東海
越地深山有鳥如鳩青色名曰冶鳥穿大樹作巢如升
　器其户口徑數寸周飾以土堊赤白相次狀如射侯
　伐木見此樹即避之去或夜㝠人不見鳥鳥亦知人
　不見巳也鳴曰咄咄上去明日便宜急上樹去咄咄
　下去明日便宜急下樹去若使去但言笑而不已者
　可往伐也若有穢惡乃犯其樹者則虎通夕來守人
　不知者即害人此鳥白日見其形鳥也夜聽其鳴人
　也時歡樂便作人悲喜形長三尺澗中取石蠏就人
　火間炙之不可犯也越人謂此鳥為越祝之祖
　　異蟲
南方有落頭蟲其頭能飛其種人常有所祭祀其蟲即
　至故因取之焉其飛因晚便去以耳為翼將曉還復
　著體呉時徃徃得此蟲也
江南山谿水中射工蟲甲𩔖也長一二寸口中有弩形
　氣射人影隨所著處發瘡不治則殺人今蠼螋蟲溺
　人影亦隨所著處生瘡(盧氏曰以雞䁑草搗塗經日/即愈周日用曰萬物皆有所)
　(相感愚聞以霹靂木擊鳥影其鳥應/時落地雖未嘗試以是𩔖推必有之)
蝮蛇秋月毒盛無所蜇螫嚙草木以泄其氣草木即死
　人樵採設為草木所傷刺者亦殺人毒甚于蝮齧謂
　之蛇迹也
華山有蛇名肥遺六足四翼見則天下大旱
常山之蛇名率然有兩頭觸其一頭頭至觸其中則兩
　頭俱至孫武以喻善用兵者
　　異魚
南海有鰐魚狀似鼉斬其頭而乾之去齒而更生如此
　者三乃止
東海中有牛體魚其形狀如牛剥其皮懸之潮水至則
　毛起潮水去則毛伏
東海蛟錯魚生子子驚還入母腸尋復出
呉王江行食鱠有餘弃于中流化為魚今魚中有名呉
　王鱠餘者長數寸大者如筯猶有鱠形
廣陵陳登食膾作病華佗下之膾頭皆成蟲尾猶是膾
東海有物狀如凝血從廣數尺方員名曰鮓魚無頭目
　處所内無臟衆蝦附之隨其東西人煮食之
　　異草木
太原晉陽以北生屏風草
海上有草焉名蒒其實食之如大麥七月稔俗名曰自
　然穀或曰禹餘糧(蒒音師/)
堯時有屈軼草生于庭佞人入朝則屈而指之又名指
　佞草
右詹山草帝女所化其葉鬱茂其華黄實如豆服者
　媚于人
止些山多竹長千仞鳯食其實去九疑萬八千里
江南諸山郡中大樹斷倒者經春夏生菌謂之椹食之
　有味而每毒殺人云此物徃徃自生毒或云蛇所著
　之物楓樹生者啖之令人笑不得止治之飲土漿即
　愈
　
　
　
　
　博物志卷三
欽定四庫全書
　博物志卷四
　　　　　　　　　　　　　晉　張華　撰
　　物性
九竅者胎化八竅者卵生龜鼈皆此𩔖咸卵生影伏
白鷁雄雌相視則孕或曰雄鳴上風則雌孕
兔䑛毫望月而孕口中吐子舊有此説余目所未見也
大腰無雄龜鼉𩔖也無雄與蛇通氣則孕細腰無雌蜂
　𩔖也無雌則負别蟲於空木中七日而化盖取桑𧖟
　即阜螽子呪而成子詩云螟蛉有子蜾蠃負之是也
𧖟三化先孕而後交不交者亦産子子後為𧖟皆無眉
　目易傷收採亦薄
鳥雌雄不可别翼右掩左雄左掩右雌二足而翼謂之
　禽四足而毛謂之獸
鵲巢門户背太嵗向太乙智也
鸐雉長毛雨雪惜其尾栖高樹杪不敢下食徃徃餓死
　聞魏景初中時人所説
鸛水鳥也伏卵時則不鳴卵冷取礜石用繞卵以時助
　燥氣
山鷄有美毛自愛其色終日映水目眩則溺死
龜三千嵗遊於蓮葉巢於卷耳之上
屠龜解其肌肉唯腸連其頭而經日不死猶能齧物鳥
　徃食之則為所得漁者或以取鳥遇神虵復續
蠐螬以背行快于用足
周官云貉不渡汶水鸜鵒不渡濟水魯國無鸜鵒來巢記
　異也
橘渡江北化為枳今之江東甚有枳橘
百足一名馬蚿中斷成兩段各行而去
　　物理
凡月暈隨灰畫之隨所畫而闕(淮南子云/未詳其法)
麒麟鬭而日蝕鯨魚死而彗星出嬰兒號而母乳出𧖟
　咡絲而商弦絶
莊子云地三年種蜀黍其後七年多蛇
積艾草三年後燒津液下流成鈆錫已試有驗
煎麻油水氣盡無烟不復沸則還冷可以手攪之得水
　則焰起散卒不滅此亦試之有驗
庭州灞水以金銀鐵器盛之皆漏唯瓠葉則不漏
龍肉以醢漬之則文章生
積油滿萬石則自然生火武帝泰始中武庫火積油所
　致也
　　物𩔖
燒鉛錫成胡粉猶𩔖也燒丹朱成水銀則不𩔖物同𩔖
　異用者
石　魏文帝所記諸物相似亂眞者
　　碔砆怪石似美玉　　蛇牀亂蘼蕪
　　薺苨亂人參　　　　杜衡亂細辛
　　雄黄似石流黄　　　鯿魚相亂以有大小相異
　　敵木亂門冬　　　　百部似門冬
　　房葵似狼毒　　　　鉤吻草與荇華相似
　　拔揳與萆薢相似一名狗脊
　　藥物
烏頭天雄附子一物春秋冬夏採各異也
逺志苗曰小草根曰逺志
芎藭苗曰江蘺根曰芎藭
菊有二種苗花如一唯味小異苦者不中食
埜葛食之殺人家葛種之三年不收後旅生亦不可食
神仙傳云松栢脂入地千年化為茯苓茯苓化為琥珀
　琥珀一名江珠今泰山出茯苓而無琥珀益州永昌
　出琥珀而無茯苓或云燒蜂巢所作未詳此二説
地黄藍首斷心分根復種皆生女蘿寄生兔絲兔絲寄
　生木上生根不着地
槿花朝生夕死
　　藥論
神農經曰上藥養命謂五石之練形六芝之延年也中
　藥養性合歡蠲忿萱草忘憂下藥治病謂大黄除實
　當歸止痛夫命之所以延性之所以利病之所以止
　當其藥應以病也違其藥失其應即怨天尤人説鬼
　神矣
神農經曰藥物有大毒不可入口鼻耳目者即殺人凡
　六物焉(一曰鈎吻似黄精不相連根苗獨生者是也/二曰鴟狀如雌雞生中山三曰隂命赤色着)
　(木懸其子出海中四曰内童狀如鵞亦生海中五曰/鴆羽如雀黒頭赤喙六曰􁥨䖷生海中雄曰䖷雌曰)
　(􁥨/也)
神農經曰藥種有五毒一曰狼毒占斯解之二曰巴豆
　霍汁解之三曰黎盧湯解之四曰天雄烏頭大豆解
　之五曰班貓戎鹽解之毒菜害小兒乳汁解多食飲
　二升
　　食忌
人啖豆三年則身重行止難
啖榆則眠不欲覺
啖麥稼令人有力健行
飲眞茶令人少眠
人常食小豆令人肌肥麤燥
食鷰麥令人骨節斷解
人食鷰肉不可入水為蛟龍所吞
人食冬葵為狗所齧瘡不差或致死
馬食穀則足重不能行
鴈食粟則翼重不能飛
　　藥術
胡粉白石灰等以水和之塗髩鬚不白塗訖着油單裹
　令温煗候欲燥未燥間洗之湯則不得着晩晩則多
　折用煖湯洗訖澤塗之欲染當熱洗髩鬚有膩不着
　藥臨染時亦當拭鬚燥温之
陳葵子微火炒令爆咤散著熟地遍蹋之朝種暮生逺
　不過經宿耳
陳葵子秋種覆蓋令經冬不死春有子也(周日用曰愚/聞熟地植生)
　(菜蘭將石流黄篩于其上以盆覆之即時可待又以/變白牡丹為五色皆須沃其根以紫草汁則變紫)
　(紅花汁則變紅並未試/于理可為此出爾雅注)
燒馬蹄羊角成灰春夏散着濕地生羅勒
蠏漆相合成為神仙藥服食方云
　　戲術
削氷令圓舉以向日以艾于後承其影則得火
取火法如用珠取火多有説者此未試
神農本草云雞卵可作琥珀其法取伏卵毈黄白渾雜
　者煮及尚軟隨意刻作物件以苦酒漬數宿既堅内
　着粉中佳者乃亂眞矣此世所恒用作無不成者
燒白石作白灰既訖積著地經日都冷遇雨及水澆即
　更燃煙焰起
五月五日埋蜻蜓頭于西向户下埋至三日不蝕則化
　成青眞珠又云埋于正中門
蜥蜴或名蝘蜒以器養之食以朱砂體盡赤所食滿七
　斤治擣萬杵㸃女人肢體終身不滅唯房室事則滅
　故號守宫傳云東方朔奏漢武帝試之有驗
取鼈挫令如碁子大搗赤莧汁和合厚以茅苞五六月
　中作投地中經旬臠臠盡成鼈也
　
　
　
　
　
　
　
　
　
　
　
　
　
　博物志卷四
欽定四庫全書
　博物志卷五
　　　　　　　　　　　　　晉　張華　撰
　　方士
魏武帝好養性法亦解方藥招引四方之術士如左元
　放華佗之徒無不畢至(周日用曰操雖好竒而心無/道如何招引方術之人乎如)
　(囚左元放而將欲殺之若非變化必至滅身/故有道者不合親之矣既要試術則何可乎)
　　魏王所集方士名
　上黨王眞　　　　　隴西封君達
　甘陵甘始　　　　　魯女生
　譙國華佗字元化　　東郭延年
　唐霅　　　　　　　冷壽光
　河南卜式　　　　　張貂
　薊子訓　　　　　　汝南費長房
　鮮奴辜　　　　　　魏國軍吏河南趙聖卿
　陽城郄儉字孟節　　廬江左慈字元放
右十六人魏文帝東阿王仲長統所説皆能斷穀不食
　分形隱没出入不由門户左慈能變形幻人視聽厭
　勝鬼魅皆此𩔖也周禮所謂怪民王制稱挾左道者
　也
魏時方士甘陵甘始廬江有左慈陽城有郄儉始能行
　氣導引慈曉房中之術善辟穀不食悉號二百嵗人
　凡如此之徒武帝皆集之于魏不使遊散甘始老而
　少容曹子建密問其所行始言本師姓韓字世雄嘗
　與師于南海作金投數萬斤于海又取鯉一雙一鯉
　傅藥遊釜中若處淵其無藥者已熟而食言此藥去
　此踰逺萬里已不可行人不能得也
皇甫隆遇青牛道士姓封名君達其與養性法皆可倣
　用大略云體欲常少勞無過虚食去肥濃節酸鹹減
　思慮損喜怒除馳逐慎房室春夏泄瀉秋冬閉藏詳
　别篇武帝行之有效
文帝典論曰陳思王曹植辯道論云世有方士悉招至
　之甘陵有甘始廬江有左慈陽城有郄儉始能行氣
　儉善辟穀悉號二百嵗人自王與太子及余之兄弟
　咸以為調笑不全信之然甞試郄儉辟穀百日同與
　寢處行步起居自若也夫人不食七日則死而儉乃
　能如是左慈脩房中之術可以善終命然非有至情
　莫能行也甘始老而少容自諸術士咸共歸之王使
　郄孟節主領諸人
近魏明帝時河東有焦生者裸而不衣處火不燋入水
　不凍杜恕為太守親所聞見皆有實事(周日用曰焦/孝然邇河居)
　(一菴大雪菴倒人以為死而視之蒸氣于雪畧無變/色時或析薪惠人而已故魏書云自羲皇以來一人)
　(而/已)
潁川陳元方韓元長時之通才也所以並信有仙者其
　兒時所傳聞河南密縣有成公其人出行不知所至
　復來還語其家云我得仙因與家人辭訣而去其步
　漸高良久乃没而不見至今密縣傳其仙去二君並
　信有仙蓋由此也(周日用曰豈/惟二子乎)
桓譚新論説方士有董仲君罪繫獄佯死臭自户出既
　而復生
黄帝問天老曰天地所生豈有食之令人不死者乎天
　老曰太陽之草名曰黄精餌而食之可以長生太隂
　之草名曰鉤吻不可食入口立死人信鉤吻之殺人
　不信黄精之益壽不亦惑乎(周日用曰草既殺人仍/無益壽者也若殺人無)
　(驗則益壽/不可信矣)
　　服食
左元放荒年法擇大豆粗細調勻必煮熟按之令有光
　焰氣徹豆心内先不食一日以冷水頓服訖其魚肉
　菜果不得復經口渴即飲水慎不可煖飲初小困十
　數日後體力壯健不復思食
一法服三升為劑亦當隨人先食多少増損之豐年欲
　復食者煮葵子及脂蘇服肉羮漸漸飲之須豆下乃可
　食豆未盡而以實物塞腸則殺人矣此未試或可以
　然(周日用曰一法蠟塗黏餅炙餅令熟即塗之以/意量多少即食之如常渴即飲冷水忌熱茶耳)
孔子家語曰食水者乃耐寒而善浮食土者無心而不息
　食木者多力而不治食石者肥澤而不老食草者善走
　而愚食桑者有緒而蛾食肉者勇毅而悍食氣者神明
　而壽食穀者智慧而夭不食者不死而神仙傳曰雜
　食者百病妖邪之所鍾焉
西域有蒲萄酒積年不敗彼俗云可十年飲之醉彌月
　乃解所食逾少心逾開所食逾多心逾塞年逾損
　焉
　　辨方士
漢淮南王謀反被誅亦云得道輕舉(周日用曰漢書云/淮南自刑應不然)
　(乎得道輕舉非虚事也至今維揚境内馬迹猶存且/日與八公同處皆上品眞人耳既談道德肯圖叛逆)
　(之事况恒行隂德好書藝不善弋獵淮南内書言神/仙黄白之術去反事逺矣夫古今書傳多黜仙道者)
　(慮帝王公侯廢萬幾而慕其道故隱而不書唯老耼/不可掩而云三百嵗後西遊流沙不知所之庾書云)
　(蜀有女道士謝自然白日上/昇此外歴代史籍未嘗言也)
鉤弋夫人被殺于雲陽而言尸解柩空(周日用曰史云/夫人死大風拔)
　(樹揚沙揭石亦/不云尸解柩空)
文帝典論云議郎李覃學郄儉辟穀服茯苓飲水中寒泄
　痢殆至殞命軍祭酒𢎞農董芬學甘始鴟視狼顧呼
　吸吐納為之過差氣閉不通良久乃蘇寺人嚴峻就
　左慈學補導之術閹竪眞無事于斯而逐聲若此
又云王仲統云甘始左元放東郭延年行容成御婦人
　法並為丞相所録間行其術亦得其驗降就道士劉
　景受雲母九子元方年三百嵗莫知所在武帝恒御
　此藥亦云有驗劉德治淮南王獄得枕中鴻寳秘書
　及子向緘而竒之信黄白之術可成謂神仙之道可
　致卒亦無驗乃以罹罪也(周日用曰神仙之道學之/匪一朝一夕而可得黄白)
　(者也仍須有分昇騰者應須/有骨安可偶然而得效也)
劉根不覺饑渴或謂能忍盈虚王仲都當盛夏之月十
　爐火炙之不熱當嚴冬之時裸之而不寒恒山君以
　為性耐寒暑恒山以為無仙道好竒者為之前者已述
　焉
司馬遷云無堯以天下讓許由事揚雄亦云誇大者為
　之揚雄又云無仙道桓譚亦同
　
　
　
　
　
　
　
　
　
　
　
　
　
　
　博物志卷五
欽定四庫全書
　博物志卷六
　　　　　　　　　　　　　晉　張華　撰
　　人名攷
昔彼高陽是生伯鯀職典水土取帝之息壤以堙洪水
殷三仁微子箕子比干
文王四友南宫括散宜生閎夭太顛
仲尼四友顔淵子貢子路子張
􁊶參字敬伯
蔡伯喈母𡊮公妹曜卿姑也
古之善射者甘蠅蠅之弟子曰飛衞
平原管輅善卜筮解鳥語
蔡邕有書萬卷漢末年載數車與王粲粲亡後相國掾
　魏諷謀反粲子與焉既被誅邕所與粲書悉入粲族
　子葉字長緒即正宗父正宗即輔嗣兄也初粲與族
　兄凱避地荆州依劉表表有女表愛粲才欲以妻之
　嫌其形陋乃謂之曰君才過人而體陋非女壻才也
　凱有風貌乃妻凱生葉即女所生
太丘長陳寔寔子鴻臚卿紀紀子司空羣羣子泰四世
　于漢魏二朝有重名而其德漸少減故時人為之語
　曰公慚卿卿慚長
　　文籍攷
聖人制作曰經賢者著述曰傳鄭𤣥注毛詩曰箋不解
　此意或云毛公嘗為北海郡守𤣥是此郡人故以為
　敬
何休注公羊傳云何氏學有不能解者或荅云休謙詞
　受學于師乃宣此義不出于巳此言為允
太古書今見存有神農經山海經或云大禹作周易蔡
　邕云禮記月令周公作(周日用曰禮記疏云第一是/吕不韋春秋明吕氏所制蔡)
　(邕云周公/未之詳也)
諡法司馬法周公所作
余友下邳陳德龍謂余言曰靈光殿賦傳為宜城王子
　山所作子山嘗之泰山從鮑子眞學算過魯國見都
　殿賦之還歸本州溺死湘水時年二十餘也
　　地理攷
周自后稷至于文武皆都闗中號為宗周秦為阿房殿
　在長安西南二十里殿東西千步南北三百步上可
　以坐萬人庭中受十萬人二世為趙高所殺于宜春
　宫在杜城南三里葬于旁
周時德澤盛蒿大以為宫柱名曰蒿宫
姜嫄祠在雍城長安西南三十里
盜蹠冢在太陽縣西
趙鞅冢在臨水縣西
始皇陵在驪山之北髙數十丈周迴六七里今在隂盤縣界北
　陵雖髙大不足以銷六十萬人積年之功其功力或𨼆不見
　如驪山水泉本北流障使東西流又此土無石於渭北諸山
　運取大石故歌曰運石甘泉口渭水為不流千人唱萬人鉤
　今陵餘石大如覆土屋其餘功力皆如此𩔖(盧氏曰秦氏奢/侈自知葬用珍)
　(寳多故髙作陵園山者使難發也髙則難上固/則難攻項羽爭衡之時發其陵未詳其至棺否)
舊洛陽字作水邊各火行也忌水故去水而加佳又魏
　于行次為土水得土而流土得水而柔故復去佳加
　水變雒為洛焉
洞庭君山帝之二女居之曰湘夫人又荆州圖經曰湘
　君所遊故曰君山
南荆賦江陵有臺甚大而有一柱衆木皆拱之
　　典禮攷
三讓一曰禮辭二曰固辭三曰終辭
漢承秦羣臣上書皆曰昧死言
王莽盜位慕古法昧死曰稽首光武因而不改
肉刑明王之制荀卿每論之至漢文帝感太倉公女之
　言而廢之班固著論宜復迄漢末魏初陳紀又論宜
　申古制孔融亦云可復欲申之鍾繇王朗不同遂寢
　夏侯𤣥李勝曹羲丁謐建私議各有彼此多云時未
　可復故遂寢焉
上公備物九錫一大輅各一𤣥牡二駟二衮冕之服赤
　舄副之三軒懸之樂六佾之舞四朱户以居五納陛
　以登六虎賁之士三百人七鈇鉞各一八彤弓一彤
　矢百玈弓十玈矢千九秬鬯一卣珪瓚副之
　　樂攷
漢末喪亂無金石之樂魏武帝至漢中得杜䕫舊法始
　復設軒懸鐘磬至于今用之依䕫也
　　服飾攷
漢末喪亂絶無玉佩始復作之今之玉佩受于王粲
古者男子皆絲衣有故乃素服又有冠無幘故雖凶事
　皆著冠也
漢中興士人皆冠葛巾建安中魏武帝造白帢於是遂
　廢唯二學書生猶著也
　　器名攷
寳劒名純鉤湛盧豪曹魚腸巨闕五劒皆歐冶子所作
　龍泉太阿工市三劒皆楚王所問者
風胡子因呉請干將歐冶子作干將陽龍文莫邪隂澷
　理此二劒呉王使干將作莫邪干將妻作也(夫妻甚喜/作劒也)
赤刀周之寳器也
　　物名攷
古駿馬有飛兔腰􁑄
周穆王八駿　赤驥　飛黄　白蟻　華騮　騄耳
　騧騟　渠黄　盜驪
唐公有驌驦
項羽有騅(周日用曰曹公有流影而吕/布有赤兔皆後來之良駿也)
周穆王有犬名􁀙毛白
晉靈公有畜犬名獒
韓國有黒犬名盧
宋有駿犬曰䧿
犬四尺為獒
張騫使西域還乃得胡桃種
徐州人謂塵土為蓬塊呉人謂跋跌
　
　
　
　
　
　
　
　
　
　
　
　
　
　
　
　博物志卷六
欽定四庫全書
　博物志卷七
　　　　　　　　　　　　　晉　張華　撰
　　異聞
昔夏禹觀河見長人魚身出曰吾河精豈河伯耶
馮夷華隂潼鄉人也得仙道化為河伯豈道同哉
仙夷乘龍虎水神乘魚龍其行恍惚萬里如室
夏桀之時為長夜宫于深谷之中男女雜處十旬不出
　聽政天乃大風揚沙一夕填此宫谷又為石室瑶臺
　闗龍逄諫桀言曰吾之有民如天之有日日亡我則
　亡以龍逄為妖言而殺之其後復于山谷下作宫在
　上耆老相與諫桀又以為妖言而殺之
夏桀之時費昌之河上見二日在東者爛爛將起在西
　者沈沈將滅若疾雷之聲昌問于馮夷曰何者為殷
　何者為夏馮夷曰西夏東殷于是費昌徙族歸殷
武王伐紂至盟津渡河大風波武王操戈秉麾麾之風
　波立霽
魯陽公與韓戰酣而日暮援戈麾之日返三舍
太公為灌壇令武王夢婦人當道夜哭問之曰吾是東
　海神女嫁于西海神童今灌壇令當道廢我行我行
　必有大風雨而太公有德吾不敢以暴風雨過以毁
　君德武王明日召太公三日三夜果有疾風暴雨從
　太公邑外過
晉文公出大蛇當道如拱文公反修德使吏守蛇吏夢
　天殺蛇曰何故當聖君道覺而視蛇則自死也
齊景公伐宋過泰山夢二人怒公謂太公之神晏子謂
　宋祖湯與伊尹也為言其狀湯晳容多髮伊尹黒而
　短即所夢也景公進軍不聽軍鼓毁乃散師不果伐
徐偃王志云徐君宫人娠而生卵以為不祥弃之水濵
　獨孤母有犬名鵠蒼獵于水濵得所弃卵銜以東歸
　獨孤母以為異覆煖之遂沸成兒生時正偃故以為
　名徐君宫中聞之乃更録取長而仁智襲君徐國後
　鵠蒼臨死生角而九尾實黄龍也偃王乃葬之徐界
　中今見云狗壟偃王既主其國仁義著聞欲舟行上
　國乃通溝陳蔡之間得朱弓矢以巳得天瑞遂因名
　為弓自稱徐偃王江淮諸侯皆服從偃從者三十六
　國周王聞之遣使乘驛一日至楚使伐之偃王仁不
　忍鬭害其民為楚所敗逃走彭城武原縣東山下百
　姓隨之者以萬數後遂名其山為徐山山上立石室
　有神靈民人祈禱今皆見存
昔夸父與日相逐走渴飲於河謂不足北飲大澤未至
　渴而死棄其策杖化為鄧林
澹臺子羽渡河齎千金之璧河伯欲之至中流陽侯波
　起兩蛟挾船子羽左操璧右操劒擊蛟皆死既渡三
　投璧于河伯河伯躍而歸之子羽毁而去
荆軻字次非渡河蛟夾船次非不走斷其頭而風波靜除
　(周日用曰余甞行經荆將軍墓墓與羊角哀冢鄰昔/安伯施云為秦將軍所遷乃在此也其地在苑陵之)
　(源曽見其墓碑將/軍名軻次非字也)
東阿王勇士有蕃丘訢過神淵使飲馬馬沈訢朝服拔
　劒入水二日一夜殺二蛟一龍而出雷隨擊之七日夜眇
　其左目
漢滕公薨出葬東都門外公卿送喪駟馬不行跼地悲
　鳴跑蹄下地得石室有銘曰佳城鬱鬱三千年見白
　日吁嗟滕公居此室遂葬焉
衞靈公葬得石槨銘曰不逢箕子靈公奪我里
漢西都時南宫寢殿内有醇儒王史威長死葬銘曰明
　明哲士知存知亡崇隴髙原非寧非康不封不樹作
　靈乘光厥銘何依王史威長
元始元年中謁者沛郡史岑上書訟王宏奪董賢璽綬
　之功
靈帝和光元年遼西太守黄翻上言海邊有流屍露冠
　綘衣體貌完全後翻感夢云我伯夷之弟孤竹君也
　海水壊吾棺槨求見掩藏民有襁褓視者無疾而卒
漢末闗中大亂有發前漢時冢者宫人猶活既出平復
　如舊魏郭后愛念之録著宫内常置左右問漢時宫
　中事説之了了皆有次序后崩哭泣過禮遂死焉(見/述)
　(異/説)
漢末發范明友冢奴猶活明友霍光女聓説光家事廢
　立之際多與漢書相似此奴常遊走於民間無止住
　處今不知所在或云尚在余聞之于人可信而目不
　可見也
大司馬曹休所統中郎謝璋部曲義兵奚儂息女年四
　嵗病疫故埋葬五日復生太和三年詔令休使父母
　同時送女來視其年四月三日復病死四日埋葬至八
　日向墟邑採桑聞兒生活今能飲食如常
京兆都張潛客居遼東還後為駙馬都尉闗内侯表言
　故為諸生太學時聞故太尉常山張顥為梁相天新
　雨後有鳥如山䧿飛翔近地市人擲之稍下墮民爭
　取之即為一員石言縣府顥令搥破之得一金印文
　曰忠孝侯印顥表上之藏于官庫後議郎汝南樊行
　夷校書東觀表上言堯舜之時舊有此官今天降印
　宜可復置
孝武建元四年天雨粟孝元竟寧元年南陽郡中雨穀
　小者如黍粟而青黒味苦大者如大豆赤黄味如麥
　下三日生根葉狀如大豆初生時也
代城始築立板榦一旦亡西南四五十板于澤中自立
　結草為外門因就營築焉故其城直周三十七里為
　九門故城處為東城
　
　
　
　
　
　
　
　博物志卷七
欽定四庫令書
　博物志卷八
　　　　　　　　　　　　　晉　張華　撰
　　史補
黄帝登仙其臣左徹者削木𧰼黄帝帥諸侯以朝之七
　年不還左徹乃立顓頊左徹亦仙去也
堯之二女舜之二妃曰湘夫人舜崩二妃啼以涕揮竹
　竹盡斑
處士東鬼槐責禹亂天下事禹退作三章彊者攻弱者
　守攻城圍郭蓋禹始也
太姒夢見商之庭産棘乃小子發取周庭梓樹樹之于
　闕間梓化為松栢棫柞覺驚以告文王文王曰慎勿
　言冬日之陽夏日之隂不召而萬物自來天道尚左
　日月西移地道尚右水潦東流天不享于殷自發之
　生于今十年夷羊在牧水潦東流天下飛蝗滿埜命
　之在周其信然乎
武王伐殷舍于畿逢大雨焉革輿三百乘甲三千一日
　一夜行三百里以戰于牧野
成王冠周公使祝雍曰辭達而勿多也祝雍曰近于民
　逺于佞近于義嗇于時惠于財任賢使能
陛下離顯先帝光耀以奉皇天之嘉禄欽順仲夏之吉日遵並
　大道郊域康阜萬國之休靈始加元服推逺童稚之
　幼志𢎞積文武之寵德肅勤高祖之清廟六合之内
　靡不䝉德嵗嵗與天無極
　右孝昭周成王冠辭
止雨祝曰天生五穀以養人民今天雨不止用傷五穀
　如何如何靈而不幸殺牲以賽神靈雨則不止鳴鼓
　攻之朱緑繩縈而脅之
請雨曰皇皇上天照臨下土集地之靈神降甘雨庶物
　羣生咸得其所
禮記曰孔子少孤不知其父墓母亡問于鄒曼父之母
　乃合葬于防防墓又崩門人後至孔子問來何遲門
　人實對孔子不應如是者三乃潸然流涕而止曰古
　不修墓蔣濟何晏夏侯𤣥王肅皆云無此事注記者
　謬時賢咸從之(周日用曰四士言無者後人何故而/述之在愚所見實未之誤矣且徵在)
　(與梁紇埜合而生事多隱之况孔子生而父已死/既隱何以知之非問曼父之母安得合葬于防也)
孔子東遊見二小兒辯鬭問其故一小兒曰我以日始
　出時去人近而日中時逺也一小兒曰我以日出時逺
　而日中時近一小兒曰日初出時大如車蓋及日中
　時如盤盂此不為逺者小而近者大乎一小兒曰日
　初出滄滄涼涼及其中如探湯此不為近者熱而逺
　者涼乎孔子不能决兩小兒笑曰孰謂汝多知乎亦
　出列子(周日用曰日當中向熱者炎氣直下也譬猶/火氣直上而兩旁者其炎凉可悉耳足明初)
　(出近而當中逺矣/豈聖人不能決乎)
子路與子貢過鄭神社社樹有鳥神牽率子路子貢説
　之乃止
春秋哀公十有四年春西狩獲麟公羊傳曰有以告者
　孔子曰孰為來哉孰為來哉(盧氏曰以其時非應故/孔子泣而感之麟口吐)
　(三䇿蓋天/使報聖人)
左傳曰叔孫氏之車子鉏商獲麟以為不祥
燕太子丹質于秦秦王遇之無禮不得意思欲歸請于
　秦王王不聽謬言曰令烏頭白馬生角乃可丹仰而
　歎烏即頭白俯而嗟馬生角秦王不得已而遣之為
　機發之橋欲陷丹丹驅馳過之而橋不發遁到闗闗
　門不開丹為雞鳴于是衆雞悉鳴遂歸
詹何以獨繭絲為綸芒針為鉤荆篠為竿剖粒為餌引
　盈車之魚于百仞之淵汨流之中綸不絶鉤不申竿
　不撓
薛譚學謳于秦青未窮青之㫖于一日遂辭歸秦青乃
　餞于郊衢撫節悲歌聲震林木響遏行雲薛譚乃謝
　求返終身不敢言歸秦青顧謂其友曰昔韓娥東之
　齊匱糧過雍門鬻歌假食而去餘響遶梁三日不絶
　左右歎其神妙去過逆旅凡人辱之韓娥因曼聲哀
　哭一里老幼喜歡忭舞弗能自禁乃厚賂而遣之故
　雍門人至今善歌哭效娥之遺聲也
趙襄子率徒十萬狩于中山藉艿燔林燀赫百里有人
　從石壁中出隨烟上下若無所經涉者襄子以為鬼物徐察
　之乃人也問其奚道而處石奚道而入火其人曰奚物為石
　火襄子曰而向之所出者石也所入者火也其人曰不知也
　魏文侯聞之問于子夏曰彼何人哉子夏曰以商所聞於夫
　子和者同于物物無得而傷閡者遊金石之間及蹈于水火
　皆可也文侯曰吾子奚不為之子夏曰刳心去智商未能
　也雖然試語之有暇矣文侯曰夫子奚不為之子夏
　曰夫子能而不為之也文侯大悦
更羸謂魏王曰臣能射為虚發而下鳥王曰然可試于
　此乎適聞有鳥從東來羸虚發而下之也
澹臺子羽子溺水死欲葬之滅明曰此命也與螻蟻何
　親與魚鼈何讎遂使勿葬
列傳云聶政刺韓相白虹為之貫日要離刺慶忌彗星
　襲月專諸刺呉王僚鷹擊殿上
齊桓公出因與管仲故道自燉煌西涉流沙徃外國沙
　石千餘里中無水時則有沃流處人莫能知皆乘駱
　駝駱駝知水脈遇其處輒停不肯行以足蹋地人于
　其蹋處掘之輒得水
楚熊渠子夜行射寢石以為虎伏矢為没羽
漢武帝好仙道祭祀名山大澤以求神仙之道時西王
　母遣使乘白鹿告帝當來乃供帳九華殿以待之七
　月七日夜漏七刻王母乘紫雲車而至于殿西南面
　東向頭上太華髻青氣鬱鬱如雲有三青鳥如烏大
　立侍母旁時設九微燈帝東面西向王母索七桃大
　如彈丸以五枚與帝母食二枚帝食桃輒以核著膝
　前母曰取此核將何為帝曰此桃甘美欲種之母笑
　曰此桃三千年一生實唯帝與母對坐其從者皆不
　得進時東方朔竊從殿南廂朱鳥牖中窺母母顧之
　謂帝曰此窺牖小兒甞三來盜吾此桃帝乃大怪之
　由此世人謂方朔神仙也
君山有道與呉包山潛通上有美酒數斗得飲者不死
　漢武帝齋七日遣男女數十人至君山得酒欲飲之
　東方朔曰臣識此酒請視之因一飲至盡帝欲殺之
　朔乃曰殺朔若死此為不驗以其有驗殺亦不死乃
　赦之
　
　
　
　
　
　
　
　
　
　
博物志卷八
欽定四庫全書
　博物志卷九
　　　　　　　　　　　　　晉　張華　撰
　　雜説上
老子云萬民皆付西王母唯王者聖人真人仙人道人之
　命上屬九天君耳
黄帝治天下百年而死民畏其神百年以其數百年故
　曰黄帝三百年
上古男子三十而妻女二十而嫁曽子曰弟子不學古
　知之矣貧者不勝其憂富者不勝其樂
昔西夏仁而去兵城郭不脩武士無位唐伐之西夏亡
　昔者𤣥都賢鬼神道廢人事其謀臣不用龜䇿是從
　忠臣無禄神巫用國
榆烱氏之君孤而無徒曲沃進伐之以亡
昔有巢氏有臣而貴任之專國主斷已而奪之臣怒而
　生變有巢氏以亡昔者清陽强力貴美女不治國而
　亡
昔有洛氏宫室無常囿池廣大人民困匱商伐之有洛
　以亡
神仙傳曰説上據箕尾為宿嵗星降為東方朔傅説死
　後有此宿東方生無嵗星
曽子曰好吾者知吾美矣惡我者知吾惡矣
思士不妻而感思女不夫而孕后稷生乎巨跡伊尹生
　乎空桑
箕子居朝鮮其後伐燕復之朝鮮亡入海為鮮國師兩
　妻黒色珥兩青蛇蓋勾芒也
漢興多瑞應至武帝之世特甚麟鳯數見王莽時郡國
　多稱瑞應嵗嵗相尋皆由順時之欲承㫖求媚多無
　實應乃使人猜疑
子胥伐楚燔其府庫破其九龍之鐘
蓍一千嵗而三百莖其本以老故知吉凶蓍末大于本
　為上吉筮必沐浴齋潔焚香每月望浴蓍必五浴之
　浴龜亦然明夷曰昔夏后筮乘飛龍而登于天而使
　華陶占之陶曰吉昔夏啟筮徙九鼎啟果徙之
昔舜筮登天為神占之有黄龍神曰不吉武王伐殷而
　占於蓍老蓍老曰吉桀筮伐唐而占於熒惑曰不吉
　昔鯀筮注洪水而占於大明曰不吉有初無後
蓍末大于本為上吉次蒿次荆皆如是龜蓍皆月望浴
　之
水之怪為龍罔象木石之怪為躨魍魎土之怪為墳羊
　火之怪為宋無忌
鬭戰死亡之處其人馬血積年化為燐燐著地及草木
　如露略不可見行人或有觸者著人體便有光拂拭
　便分散無數愈甚有細咤聲如炒豆唯靜住良久乃
　滅後其人忽忽如失魂經日乃差今人梳頭著髻
　時有隨梳解結有光者亦有咤聲
風山之首方高三百里風穴如電突深三十里春風自
　此而出也何以知還風也假令東風雲反從西來詵
　詵而疾此不旋踵立西風矣所以然者諸風皆從上
　而下或薄于雲雲行疾下雖有微風不能勝上上風
　來則反矣
春秋書鼷鼠食郊牛牛死鼷鼠𩔖最小者食物當時不
　覺痛世傳云亦食人項肥厚皮處亦不覺或名甘鼠
　俗人諱此所嚙衰病之徵
鼠食巴豆三年重三十斤
　
　
　
　
　
　
　
　
　博物志卷九
欽定四庫全書
　博物志卷十
　　　　　　　　　　　　　晉　張華　撰
　　雜説下
婦人姙娠未滿三月着壻衣冠平旦左遶井三匝暎祥
　影而去勿反顧勿令人知見必生男(周日用曰知女/則可依法或先)
　(是男如何余聞有定法定母年日月與受胎時日算/之遇竒則為男遇偶則為女知為女胎即可依法)
婦人姙身不欲令見醜惡物異𩔖鳥獸食當避其異常
　味不欲令見熊羆虎豹并及射鳥射雉食牛心白犬
　肉鯉魚頭席不正不坐割不正不食聽誦詩書諷詠
　之音不聽淫聲不視邪色以此産子必賢明端正壽
　考所謂父母胎教之法(盧氏曰子之得清純滋液則/生仁聖得錯亂之氣則生貪)
　(淫子因/母氣也)故古者婦人姙娠必慎所感感于善則善感
　于惡則惡矣姙娠者不可啖兔肉又不可見兔令兒
　唇缺又不可啖生薑令兒多指
異説云瞽瞍夫婦凶頑而生舜叔梁紇淫夫也徵在失
　行也加又野合而生仲尼焉安在有胎教也(盧氏曰/夫甲及)
　(寅年生者聖以年在嵗德在甲寅之年生者則然矣/亦由先天也亦由父母氣也古者元氣清故多聖今)
　(者俗淫隂濁/故無聖人也)
豫章郡衣冠人有數婦暴面于道尋道爭分銖以給其
　夫輿馬衣資及舉孝亷更取富者一切皆給先者雖
　有數年之勤婦子滿堂室猶放黜以避後人
諸逺方山郡幽僻處出蜜蠟人徃徃以桶聚蜂每年一
　取
逺方諸山蜜蠟處以木為器中開小孔以蜜蠟塗器内
　外令遍春月蜂將生育時捕取三兩頭著器中蜂飛
　去尋將伴來經日漸益遂持器歸
人藉帶眠者則夢蛇
鳥銜人之髮夢飛
王尒張衡馬均皆冒重霧行一人無恙一人病一人死
　問其故無恙人曰我飲酒病者食死者空腹
人以冷水自漬至膝可頓啖數十枚瓜漬至腰啖轉多
　至頸可啖百餘枚所漬水皆作瓜氣味此事未試人
　中酒不解治之以湯自漬即愈湯亦作酒氣味也
昔劉𤣥石于中山酒家沽酒酒家與千日酒忘言其節
　度歸至家當醉而家人不知以為死也權葬之酒家
　計千日滿乃憶𤣥石前來酤酒醉當醒耳徃視之云
　𤣥石亡來三年已葬于是開棺醉始醒俗云𤣥石飲
　酒一醉千日
舊説云天河與海通近世有人居海濵者年年八月有
　浮槎去來不失期人有竒志立飛閣于槎上多齎糧
　乘槎而去十餘日中猶觀星月日辰自後芒芒忽忽
　亦不覺晝夜去十餘日奄至一處有城郭狀屋舍甚
　嚴遙望宫中多織婦見一丈夫牽牛渚次飲之牽牛
　人乃驚問曰何由至此此人具説來意并問此是何
　處答曰君還至蜀郡訪嚴君平則知之竟不上岸因
　還如期後至蜀問君平曰某年月日有客星犯牽牛
　宿計年月正是此人到天河時也
人有山行墮深澗者無出路飢餓欲死左右見龜蛇甚
　多朝暮引頸向東方人因伏地學之遂不飢體殊輕
　便能登巖岸經數年後竦身舉臂遂超出澗上即得
　還家顔色悦懌頗更黠慧勝故還食穀啖滋味百餘
　日中復本質
天門郡有幽山峻谷而其土人有從下經過者忽然踊
　出林表狀如飛仙遂絶迹谷中如此甚數遂名此處
　為仙谷有樂道好事者入此谷中洗沐以求飛仙徃
　徃得去有長生意思人疑恐是妖怪乃以大石自墜
　牽一犬入谷中犬復飛去其人還告鄉里募數十人
　執杖揭山草伐木至山頂觀之遙見一物長數十丈
　其高隱人耳如簸箕格射刺殺之所吞人骨積此左
　右已成封其蟒開口廣丈餘前後失人皆此蟒氣所
　噏上于是此地遂安穩無患
　
　博物志卷十
