#+TITLE: 太極圖說述解-明-曹端
#+DATE: 2018-05-12 10:17:28
#+SOURCE: github.com/kanripo/KR3a0023 master 6f52a34a                
欽定四庫全書　　　　　子部一
　太極圖說述解　　　　　儒家類
　　提要
　　　　(臣/)等謹案太極圖說述解一卷通書述解二
　　　　卷西銘述解一卷明曹端撰端字正夫號月
　　　　川澠池人永樂戊子舉人官霍州學正後改
　　　　蒲州事迹具明史儒林傳史稱其學務躬行
　　　　實踐而以靜存為要讀太極圖說通書西銘
　　　　曰道在是矣篤志研究坐下著足處兩甎皆
　　　　穿盖明代醇儒以端及胡居仁薛瑄為最而
　　　　端又開二人之先是編箋釋三書皆抒所心
　　　　得大旨以朱子為歸而太極圖末附載辨戾
　　　　一條乃以朱子所論太極陰陽語録與注解
　　　　互異而考定其說盖注解出朱子之手而語
　　　　録則門人之所記不能無訛端得於朱子者
　　　　深故能辨别㣲茫不肯雷同附和所由與依
　　　　草附木者異也前有端自序作於宣徳戊申
　　　　惟論太極圖說及以詩贊辨戾附末之意而
　　　　不及西銘卷末有正徳辛未黎堯卿跋始兼
　　　　西銘言之通書前後又有孫竒逢序及跋跋
　　　　但言通書而序則言澠池令張燝合刻三書
　　　　盖堯卿始以太極圖說西銘合編燝又増以
　　　　通書也據端本傳其書本名釋文所注孝經
　　　　乃名述解此本亦題曰述解不知何人所改
　　　　刋板頗拙惡排纂亦無體例每句皆以正文
　　　　與注連書字畫大小相等但以方匡界正文
　　　　每句之首尾以為識别殊混淆難讀今離而
　　　　析之使註與正文别行以便省覽焉乾隆四
　　　　十六年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
太極圖說述解原序
太極理之别名耳天道之立實理所爲理學之源實天
所出是故河出圖天之所以授羲也洛出書天之所以
錫禹也羲則圖而作易八卦畫焉禹則書而明範九疇
叙焉聖心一天理而已聖作一天為而已且以羲易言
之八卦及六十四卦次序方位之圖曰先天者以太極
為本而生出運用無窮雖欲紹天明前民用然實理學
之一初焉厥後文王繋卦辭周公繋爻辭其義始明且
備命曰周易及孔子十翼之作發明羲畫周經之㫖大
明悉備而理學之傳有宗焉其曰易有太極是生兩儀
兩儀生四象四象生八卦羲易説也太極者象數未形
而其理已具之稱形器已具而其理無朕之目是生兩
儀則太極固太極兩儀生四象則兩儀為太極四象生
八卦則四象為太極推而至於六十四卦生之者皆太
極焉然則羲易未有文字而為文字之祖不言理學而
為理學之宗噫自木鐸聲消儒者所傳周經孔傳之文
而羲圖無傳遂為異派竊之而用於他術焉至宋邵康
節始克收舊物而新其説以闡其微及朱子出而為易
圖説啟䝉之書則羲易有傳矣不惟羲易千載之一明
而實世道人心之萬幸也伊川程子康節之同逰傳易
而弗之及果偶未之見耶抑不信邵之傳耶若夫濂溪
周子二程師也其於羲圖想亦偶未之見焉然而心㑹
太極體用之全妙太極動靜之機雖不踐羲迹而直入
羲室矣於是手太極圖而口其説以示二程則又為理
學之一初焉何也葢孔子而後論太極者皆以氣言老
子道生一而後乃生二莊子師之曰道在太極之先曰
一曰太極皆指作天地人三者氣形已具而混淪未判
之名道為一之母在太極之先而不知道即太極太極
即道以通行而言則曰道以極致而言則曰極以不雜
而言則曰一夫豈有二耶列子混淪之云漢志含三為
一之説所指皆同微周子啟千載不傳之秘則孰知太
極之為理而非氣也哉且理語不能顯黙不能隠固非
圖之可形説之可狀只心㑹之何如耳二程得周子之
圖之説而終身不以示人非秘之無可傳之人也是後
有増周説首句曰自無極而為太極則亦莊老之流有
謂太極上不當加無極二字者則又不知周子理不離
乎隂陽不雜乎隂陽之㫖矣亦惟朱子克究厥㫖遂尊
以為經而註解之真至當歸一説也至於語録或出講
究未定之前或出應答倉卒之際百得之中不無一失
非朱子之成書也近世儒者多不之講間有講焉非舍
朱説而用他説則信語録而疑註解所謂棄良玉而取
頑石掇碎鐡而擲成器良可惜也端成童業農弱而學
儒漸脱流俗放異端然尚縻於科舉之學者二十餘年
自強而後因故所學而潜心玩理幾十年之間稍有一
髮之見而竊患為成書病者如前所云乃敢於講授之
際大書周説而分布朱解倘朱解之中有未易曉者輒
以所聞釋之名曰述解用便初學者之講貫而已非敢
凟高明之觀聽也端前為序冗中舉概而但辨語録太
極不自㑹動靜一段之戾邇因頭目風眩坐卧宻室良
久黙思不滿意乃口此命子琇筆而易之仍取辨戾及
詩賛附卷末尚就有道而正焉宣德戊申三月庚子霍
州學正澠池曹端序
欽定四庫全書
　太極圖説述解
　　　　　　　　　　　　　明　曹端　撰
　太極圖
　　(太極圖者濂溪周先生之所作也先生學由天授/道得心傳而力行尤篤其妙具於太極圖是心造)
　　(化之妙手造化之真而通書之言亦口此圖之藴/者程先生兄弟之語性命亦未嘗不因其説潘淸)
　　(逸誌先生之基而叙所著之書特以作太極圖為/稱然則太極一圖其道學之本源噫有志道學者)
　　(冝致/思焉)
○(太/極)此所謂無極而太極也(無謂無形象無聲氣無方/所極謂至極理之别名也)
(太者大無以加之謂凡天地間之有形象聲氣方所者/皆不甚大如此極雖無聲氣而有形象方所焉惟理則)
(無形象之可見無聲氣之可聞無方所之可指而實充/塞天地貫徹古今周子有見於此故曰無極而太極也)
所以動而陽靜而隂之本體也然非有以離乎隂陽也
(太極理也隂陽氣也有理則有氣氣/之所在理之所在也理豈離乎氣哉)即隂陽而指其本
體(太極是就隂陽之動靜而/指為是動静之本體言也)不雜乎隂陽而為言耳(理/雖)
(在氣中却不與氣混雜此周子既圖之於陽動隂/静之中而又特桃於上以著理氣之不相雜也)□(隂/静)
(陽/動)此○(太/極)之動而陽静而隂也(隂/陽)中○(太/極)者其本體
也(□陽/  動)者陽之動也○(太/極)之用所以行也(□隂/  静)者隂之
静也○(太/極)之體所以立也(太極以靜而立其體以動而/行其用則天下萬事之體用)
(由之序易者有曰體用/一原一原即太極也)□(隂中/之陽)者(□陽/  動)之根也□(陽中/之隂)
者(□隂/  静)之根也□(陽變隂合水/火木金土者)此陽變隂合而生水
火木金土也(□□陽/    變)者陽之變也(陽變而隂/而生水金)□(隂/合)者隂
之合也(隂合而陽而生火木土則生於/變合之中而隂陽具故中和焉)水隂盛故居右
(右隂/位也)火陽盛故居左(左陽/位也)木陽穉故次火(少陽次於/老陽之下)金
隂穉故次水(少隂次於/老隂之下)土冲氣故居中(冲氣者中和之/氣也故居四者)
(之/中)而水火之□(變/合)交系乎上(水居右而左系於上之陽動/火居左而右系於上之隂静)
隂根陽陽根隂也(水隂而根於陽動火陽而根於隂静/故水内明則隂中有陽矣火内暗則)
(陽中有/隂矣)水而木(水生/木)木而火(木生/火)火而土(火生/土)土而金
(土生/金)金而復水(金又/生水)如環無端(這便似圓環之轉/而無端倪之可舉)五氣
布四時行也(木氣布而為春萬物以生火氣布而為夏/萬物以長金氣布而為秋萬物以斂水氣)
(布而為冬萬物以藏土氣則/寄於四序之間而四時行矣)○(太/極)□(隂静□/陽動□)□(□五/□行)五行
一隂陽(自五行而反説/歸陽動隂静)五殊二實(其質則有水火木金/土五者之殊其氣則)
(不外乎隂陽/二者之實)無餘欠也(二氣之在五行既/無有餘又無不足)隂陽一太極(自/二)
(氣而反説/歸太極)精粗本末(曰精曰粗以理言/曰本曰末以氣言)無彼此也(氣以/理而)
(生理以氣而寓/無彼此之間也)太極本無極(理之所以為太無以加者/以其無形象聲氣方所而)
(無不/在焉)上天之載無聲臭也(載字詩本以事言中庸引之/則斷章取義以理言朱子舉)
(理無聲氣則無形/象方所亦可知矣)五行之生各一其性(性即理也指太/極而言且水火)
(木金土/之生)氣殊質異(氣既有温熱凉寒之不同而質亦/有太剛太柔少剛少柔之不同也)各
一其○(太□/極□)□(□五行各具一太極故曰各一其性如所/□謂水曰潤下火曰炎上木曰曲直金曰)
(從革/之類)無假借也(随在各足/不相假借)□(真精/妙合)此無極二五所以妙
合而無間也(周子説無極之真二五之精妙合而凝真/以理言精以氣言理與氣妙合凝聚而無)
(間斷所以為造/化生生之道也)○(乾道成男/坤道成女)乾男坤女(陽而健者成男/則父道也隂而)
(順者成女/則母道也)以氣化者言也(此言厥初生人物只是隂陽/二氣變化出來不曽有種故)
(曰氣/化)各一其性(乾健坤順男剛/女柔其性不同)而男女一太極也(周子/於乾)
(男坤女之中畫一太極/所以明男女一理耳)○(萬物/化生)萬物化生(凡天地間飛/潜動植之物)
(既有形矣而造化之氣寓焉於/是形交氣感而自相生於無窮)以形化者言也(此言人/物既生)
(之後則人自生人物/自生物故曰形化)各一其性(飛潜動植/各一其性)而萬物一太
極也(周子於萬物化生之上畫一太極所以明萬物同/一理耳大抵一理散而為萬物萬物合而為一理)
(造化以此而已聖人亦以此而已故子思子曰天地之/道可一言而盡也夫子曰吾道一以貫之又曰予一以)
(貫之造化聖人豈有二道也哉○此以上/引説解剥圖體此以下據圖推盡説意)唯人也得其
秀而最靈(天地間只有生而為人者禀得隂陽五行之/氣之秀者故其心為最靈而有以不失其性)
(之全所以天地/之性人為貴也)則所謂人○(極/)者於是乎在矣(則凡所/言人之)
(極者於此而在葢/人心即太極也)然形(□/)隂(静/)之為也(周子言形既生/矣之形是人之)
(形質則指凝合一定/者乃隂静之所為也)神(□/)陽(動/)之發也(周子言神發知/矣之神是人之)
(精神則指運行不息/者乃陽動之發逹也)五性(□/□)□(□五/□行)之德也(五常之性即/□五行之德)
(木德曰仁金徳曰義火徳曰禮水徳曰智土徳曰/信以在天之五行為在人之五常是則人一天耳)善惡
男女之分也(人性本善而感動則有中節不中節之分/其中節者為善不中節者為惡善惡而曰)
(男女之分者男陽而/女隂陽善而隂惡也)萬事萬物之象也(事之萬變是萬/物形著之象也)
此天下之動所以紛綸交錯(此天下萬事之變動所/以有不勝之雜亂焉)而
吉凶悔吝所由以生也(吉者動之善凶者吉之反悔者吉/之未成吝者凶之未成四者自此)
(而/生)惟聖人者又得夫秀之精一(只有生知安行之聖人/則又獨得隂陽五行之)
(秀之精粹/純一之至)而有以全乎○(太/極)之體用者也(且太極以静/而立其體以)
(動而行其用而聖人則/有以全之於一身之間)是以一動一靜各臻其極(此所/以或)
(動或静無不/到至善之地)而天下之故常感通乎寂然不動之中(則/凡)
(天下大小事務常感而通/之於此心寂凝不動之中)葢中也仁也感也(中為禮曰/仁則屬春)
(曰禮則屬夏是造化流行/發育之象乃感之事也)所謂(□陽/  動)也○(太/極)之用所
以行也(動者為用即/太極之用行)正也義也寂也(正為智曰義則屬/秋曰智則屬冬是)
(造化収歛歸藏之/時乃寂然之事也)所謂□(隂/静)也○(太/極)之體所以立也(静/者)
(為體即太/極之體立)中正仁義渾然全體(中正仁義之德乃聖/人渾然全具之體也)而
靜者常為主焉(静者謂無/私欲也)則人○(極/)於是乎立(則天下/之人極)
(由聖人/而立矣)而○(太/極)□(隂□/陽□)□(□五/□行)天地日月四時鬼神有所
不能違矣(凡造化之成象成形有幽有/明或動或静舉不能違乎此)君子之戒謹恐
懼所以脩此而吉也(君子戒謹乎其所不睹恐懼乎其/所不聞者所以能修此極而吉吉)
(則以得/福言)小人之放僻邪侈所以悖此而凶也(小人則放/縱非僻淫)
(邪驕侈無所不為所以悖/此極而凶凶則以取禍言)天地人之道各一○(太/極)也(天/有)
(所以為天之理地有所以為/地之理人有所以為人之理)陽也(立天之/道的陽)剛也(立地之/道的剛)
仁也(立人之/道的仁)所謂(□陽/  動)也物之始也(萬物所資以為始/者此説原始而知)
(所以/生也)隂也(立天之/道的隂)柔也(立地之/道的柔)義也(立人之/道的義)所謂(□隂/  静)也物之
終也(萬物所資以為終者此/説反終而知所以死也)此所謂易也(凡圖中所有/造化人事動)
(静始終皆/易之道也)而三極之道立焉(而天地人三才/之道頼此以立)實則一○
(太/極)也(三才之分雖殊/實則一理而已)故曰易有太極(賛易聖人所以言/變易之中有至極)
(之/理)□(隂/陽)之謂也(隂陽之中指出本/體而曰太極焉耳)○(隂陽以氣言剛柔言/以質言仁義以理)
太極圖説
無極而太極(無極而太極只是説無形而有理所謂太/極者只二氣五行之理非别有物為太極)
(也/)
　無謂無形象無聲氣無方所極謂至極理之别名也
　太者大無以加之稱天地間凡有形象聲氣方所者
　皆不甚大如此極者雖無聲氣而有形象方所焉惟
　理則無形象之可見無聲氣之可聞無方所之可指
　而實充塞天地貫徹古今大孰加焉自孟子而後真
　知灼見唯一周子耳故其言曰無極而太極而朱子
　釋之曰上天之載無聲無臭(載字詩本以事言中庸/引之而斷章取義則以)
　(理言此則本中庸之/義而言理無聲氣)而為造化之樞紐品彚之根柢
　也故曰無極而太極非太極之外復有無極也太極
　者本然之妙而有動静焉動靜者所乗之機也而無
　止息焉且太極之有動静是天命之流行也所謂一
　隂一陽之謂道誠者聖人之本物之終始而命之道
　也
太極動而生陽
　其動也誠之通也是繼之者善屬陽故曰生陽而萬
　物之所以資始也
動極而靜
　極者終也動不常動故動之終則有靜焉
靜而生隂
　其靜也誠之復也是成之者性屬隂故曰生隂而萬
　物各正其性命也
靜極復動
　靜不常靜故靜之終則又動焉
一動一靜互為其根
　太極之動不生於動而生於靜是靜為動之根太極
　之靜不生於靜而生於動是動為靜之根
分隂分陽兩儀立焉
　靜則太極之體立而隂以分動則太極之用行而陽
　以分於是天地定位而兩儀立矣其曰動極而靜靜
　極復動一動一靜互為其根是命之所以流行而不
　已也其曰動而生陽靜而生隂分隂分陽兩儀立焉
　是分之所以一定而不移也葢太極形而上之道也隂陽
　形而下之器也是以自其著者而觀之則動靜不同
　時隂陽不同位而太極無所不在焉自其微者而觀
　之則沖漠無朕而動靜隂陽之理已悉具於其中矣
　雖然推之於前而不見其始之合引之於後而不見
　其終之離也故程子曰動靜無端隂陽無始非知道
　者孰能識之
陽變隂合而生水火木金土
　陽變而隂而生水與金隂合而陽而生火與木土則
　生於變合之中而隂陽具
五氣順布四時行焉
　自是以來木氣布而為春萬物以生火氣布而為夏
　萬物以長金氣布而為秋萬物以斂水氣布而為冬
　萬物以藏土氣則寄於四序之間而四時行矣大抵
　有太極則一動一靜而兩儀分有隂陽則一變一合
　而五行具然五行者質具於地而氣行於天者也以
　質而語其生之序則曰水火木金土而水木陽也(以/其)
　(同出乎陽/動之變也)火金隂也(以其同出乎/隂静之合也)以氣而語其行之
　序則曰木火土金水而木火陽也(以其同居/乎陽位也)金水隂
　也(以其同居/乎隂位也)又統而言之則氣陽而質隂也(五行之/成氣而)
　(行於天者皆曰陽五行之/成形而行於地者皆曰隂)又錯而言之則動陽而靜
　隂也(水火動而陽者也/木金静而隂者也)葢五行之變至於不可窮然
　無適而非隂陽之道至其所以為隂陽者則又無適
　而非太極之本然也夫豈有所虧欠間隔哉
五行一隂陽也
　五行異質四時異氣而皆不能外隂陽是五行只一
　隂陽而已
隂陽一太極也
　隂陽異位動靜異時而皆不能離乎太極是隂陽只
　一太極而已
太極本無極也
　至於所以為太極者又初無聲氣之可言無形象之
　可見無方所之可指是性之本體然也天下豈有性
　外之物哉
五行之生也各一其性
　性即太極也然五行之生随其氣質而所禀不同如
　水曰潤下火曰炎上木曰曲直金曰從革所謂各一
　其性也各一其性則渾然太極之全體無不各具於
　一物之中而性無所不在又可見矣葢五行具則造
　化發育之具無不備焉故又即此而推本之以明其
　渾然一體莫非無極之妙亦未嘗不各具於一物之
　中也
無極之真
　真以理言無妄之謂也
二五之精
　二隂陽也五五行也精以氣言不二之名也
妙合而凝
　妙合者理氣渾融而無間也凝者聚也氣聚而成形
　葢性為之主而隂陽五行為之經緯錯綜(一直一横/曰經緯往)
　(來上下/曰錯綜)又各以類聚而成形則天下無性外之物而
　性無不在焉
乾道成男
　乾者陽之氣而性之健也陽而健者成男則父之道
　也
坤道成女
　坤者隂之氣而性之順也隂而順者成女則母之道
　也
二氣交感化生萬物
　於是隂陽二氣自相交感則陽施隂受而化生萬類
　之物是人物之始以氣化而生者也
萬物生生而變化無窮焉
　二五之氣聚而成形則人有男女物有牝牡合而成
　偶則形交氣感遂以形化而人物生生而變化無窮
　矣自男女而觀之則男女各一其性(是分而/言之)而男女
　一太極也(是合而/言之)自萬物而觀之則萬物各一其性(是分而/言之)
　而萬物一太極也(是合而/言之)葢合而言之萬物統體一太極也
　分而言之一物各具一太極也所謂天下無性外之物而性
　無不在者於此尤可見其全矣子思子曰君子語大天下
　莫能載焉(是言其/大無外)語小天下莫能破焉(是言其/小無内)此之謂也
惟人也得其秀而最靈
　雖曰人物之生莫不有太極之道焉然隂陽五行氣
　質交運而人之所禀獨得其秀故其心為最靈而有
　以不失其性之全所謂天地之心而人之極也
形既生矣
　然人之形質既生於隂靜
神發知矣
　則人之精神必發於陽動
五性感動而善惡分
　於是五常之性感物而動而陽善隂惡又以類分
萬事出矣
　而五性之殊散為萬事葢二氣五行化生萬物其在
　衆人雖曰具動靜之理而常失之於動者又如此自
　非聖人全體太極有以定之則欲動情勝利害相攻
　人極不立而違禽獸不逺矣
聖人定之以中正仁義而主靜立人極焉
　此言聖人全動靜之德而常本之於靜也葢人禀隂
　陽五行之秀氣以生而聖人之生又得其秀之秀者
　是以其行之也中其處之也正其發之也仁其裁之
　也義葢一動一靜莫不有以全夫太極之道而無所
　虧焉則所謂欲動情勝利害相攻者於此乎定矣然
　靜者誠之復而性之貞苟非此心寂然無欲而靜則
　又何以酬酢事物之變而一天下之動哉故聖人中
　正仁義動靜周流而其動也必主乎靜(是主正義/以行中仁)而
　立人極焉
故聖人與天地合其徳
　此聖人所以成位乎天地之中以言其德則合乎天
　地之德焉
日月合其明
　以言其明則合乎日月之明焉
四時合其序
　以言其序則合乎四時之序焉
鬼神合其吉凶
　以言其吉凶則合乎鬼神之吉凶焉是聖人所為一
　於理而天地日月四時鬼神有所不能違也葢必體
　立而後用有以行若程子論乾坤動靜而曰不專一
　則不能直遂不翕聚則不能發散亦此意爾聖人太
　極之全體一動一靜無適而非中正仁義之極葢不
　假修為而自然也
君子修之吉
　未至中正仁義之極而修之則君子之所以吉也
小人悖之凶
　不知中正仁義之極而悖之則小人之所以凶也修
　之悖之亦在乎敬肆之間而已矣敬則欲寡而理明
　寡之又寡以至於無則靜虚動直而聖可學矣
故曰
　繋易聖人有言
立天之道曰隂與陽
　隂陽成象天道之所以立也
立地之道曰柔與剛
　剛柔成質地道之所以立也
立人之道曰仁與義
　仁義成德人道之所以立也夫道一而已随事著見
　故有三才之别而於其中又各有體用之分焉(以天/道言)
　(則隂體而陽用以地道言則柔體/而剛用以人道言則義體而仁用)其實則一太極也
又曰
　繋易聖人又言
原始反終故知死生之說
　陽也(立天之/道的陽)剛也(立地之/道的剛)仁也(立人之/道的仁)物之始也(是/陽)
　(動萬物之所/資以為始也)隂也(立天之/道的隂)柔也(立地之/道的柔)義也(立人之/道的義)
　物之終也(是隂静萬物之/所資以為終也)人而於此能原始而知所
　以生則反終而知所以死矣此天地之間綱紀造化
　流行古今不言之妙聖人作易(伏羲畫卦文王繋辭/周公明爻孔子作傳)
　其大意葢不出此故周子引之以證其說
大哉易也斯其至矣
　大哉歎美之辭易易書也斯此圖也周子圖説之末
　歎美易之為書廣大悉備然語其至極則此圖盡之
　其㫖豈不深哉抑嘗聞之程子昆弟之學於周子也
　周子手是圖以授之程子之言性與天道多出於此
　然卒未嘗明以此圖示人是則必有微意焉(所謂微/意葢欲)
　(待中人以上可/以語上者語之)然學者亦不可以不知也
　　　端因太極圖說中有氣化形化死生之說乃述
　　　其意而作詩以自喻
　　　氣化
　太一分兮作兩儀隂陽變合化工施生人生物都無
　種此是乾坤氣化時
　　　形化
　乾坤氣化已成形男女雌雄牝牡名自是生生有形
　化其中氣化自流行
　　　死生
　隂陽二氣聚時生到底隂陽散時死生死隂陽聚散
　為古今造化只如此
　　　輪回
　空家不解死生由妄説輪回亂大猷不有天民先覺
　老孰開我後繼前修
　　　讃太極圖并説
　濓溪夫子卓乎先覺上承洙泗下開河洛建圖立説
　理明辭約示我廣居抽關啟鑰有綱有條有本有末
　斂歸一心放彌六合月白風清鳶飛魚躍舜禹得之
　崇高卑若孔顏得之困極而樂舍此而為異端俗學
　造端之初胡不思度毫釐之差千里之錯
　　　辨戾
　先賢之解太極圖説固將以發明周子之微奥用釋
　後生之疑惑矣然而有人各一説者焉有一人之説
　而自相齟齬者焉且周子謂太極動而生陽靜而生
　隂則隂陽之生由乎太極之動靜而朱子之解極明
　備矣其曰有太極則一動一靜而兩儀分有隂陽則
　一變一合而五行具尤不異焉及觀語録却謂太極
　不自㑹動靜乗隂陽之動靜而動靜耳遂謂理之乗
　氣猶人之乗馬馬之一出一入而人亦與之一出一
　入以喻氣之一動一靜而理亦與之一動一靜若然
　則人為死人而不足以為萬物之靈理為死理而不
　足以為萬化之原理何足尚而人何足貴哉今使活
　人乗馬則其出入行止疾徐一由乎人馭之何如耳
　活理亦然不之察者信此則疑彼矣信彼則疑此矣
　經年累嵗無所折衷故為辨戾以吿夫同志君子云
　
　
　
　
　
　太極圖説述解
