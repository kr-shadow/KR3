#+TITLE: 古夫于亭雜錄-清-王士禛
#+DATE: 2018-05-12 10:18:18
#+SOURCE: github.com/kanripo/KR3j0166 master 9de5c51c                
欽定四庫全書　　　　　子部十
　古夫于亭雜録　　　　　雜家類三(雜說之屬/)
　　提要
　　　　(臣/)等謹案古夫于亭雜録五卷
　　　國朝王士禎撰士禎以康熈甲申罷刑部尚書
　　　　里居乙酉續成香祖筆記之後復采綴聞見
　　　　以成此書自序謂無凡例無次第故曰雜以
　　　　所居漁子山有古夫于亭因以為名其中如
　　　　據西京襍記鈎弋夫人事以駁正史則誤採
　　　　偽書據貴耳集以王安石為秦王廷美後身
　　　　則輕信小説據詩元龜象齒之文謂韓非希
　　　　見生象之語不足為信據易匪其彭之文謂
　　　　竊比老彭彭當音旁訓為側據子華子證詩
　　　　有美一人據示兒編解詩黽勉從事則附㑹
　　　　經義以張為為南唐人以俞文豹為元人亦
　　　　失於考核然如謂岳珂桯史之名出於李徳
　　　　裕辨劉表碑非蔡邕作辨貼黄古今不同辨
　　　　劇談録元稹見李賀之妄辨丹鉛録載蘇軾
　　　　詞之謬辨洪邁萬首絶句辨西溪叢話誤引
　　　　田子春辨才調集誤題王之渙辨唐彦謙誤
　　　　詠齊文恵太子宮人皆引據精核品題諸詩
　　　　亦皆惬當而記董文驥論擬李白孟浩然詩
　　　　記汪琬論新異字句不諱所短若預知其詩
　　　　派流弊而防之者可謂至公之論異乎沾沾
　　　　自䕶者矣乾隆四十六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
古夫于亭雜録序
嵗晚長安殘雪初霽九衢泥深三尺蹇衛駕小車阻淖
不得前徘徊道左識蔣五靜山故居問緑楊紅杏之軒
已易他姓訪其子於街南頽坦敗簏昔之香盌酒彞縹
囊緗帙零落不可復覩獨大司㓂新城先生夫于亭雜
録鏤板插架蓬勃塵沙亟取歸補其殘缺使復完好因
憶疇昔辛未之冬偶和先生石帆亭諸詠吾鄉少宰羡
門彭公取粘齋壁先生一見擊賞明年春于慈仁海棠
花下向諸先達稱余名無人知者葢余方年少自顧學
殖淺鄙青袍白苧偶踏軟紅又鮮有氣力者為之汲引
以故于名流鉅公未敢通一刺即有相識不過視為尋
常無聞之人而先生偶閲壁間詩輒念之不置先生之
扶奬後進其用心有大過人者矣先生沈神六籍貫穿
百家朝堂政事之暇時作經生咿唔心目所遇釐正蹖
駮或事恐失𫝊亟為表微積日累月薈成雜録五卷而
以己之精意别解寓焉夫神經怪牒支離汗漫間有嗜
茄亦非公好至于捜討佚事排比義類徒供捃摭而中
無上下千古之識均毋足存先生于絙窻風雨明燈花
月或燕居孤坐或對客劇談意有所得筆之于書若不
經意者然而舉事詮理必歸至當由其平生浸滛卷帙
冰解的破故拂素含毫根柢深厚非掇拾補綴誇竒鬭
麗不堪尋味者比今先生天上騎箕靜山又玉樓超召
堂前舊燕故壘難尋此板流傳㡬為爨釜之燄盛衰今
昔僅一彈指頃不勝感愴云康熙辛丑十二月廿日海
鹽俞兆晟
欽定四庫全書
　古夫于亭雜錄卷一
　　　　　　　　　　　刑部尚書王士禎撰
司馬文正公徽言僅二卷公雜采春秋外傳孔子家語
孟子荀卿韓詩外傳諸書之言為之又有有其目而無
其辭者春秋繁露法言太𤣥文中子新書新序說苑潛
夫論管子莊子墨子意林李翺十餘種陳氏曰司馬温
公手鈔諸子題其末曰余此書類舉人鈔書然舉人獵
其辭余覈其意舉子志科名余志道德其首書迂叜年
六十有八盖公在相位時且將屬疾而好學不厭克勤
小物如此所鈔自國語而下六書其目三百一十有二
小楷端謹百世之下使人肅然起敬真蹟藏邵康節家
其諸孫䢍守漢嘉從邵氏借而刻之攜其版歸越今在
其羣從述尊古家是書無門類無義例盖未成之書也
東萊張夙行刻之大梁有尉氏阮漢聞太沖序
安丘女子梁頎字秀中號褏石道人歸韓生頗能詩常
有句云梨花皓月元同色風竹流泉不辨聲蚤卒
髙侍郎念東(珩/)和寒山子詩云詆佛躭空處空于世何
益此言影響耳元未究實際空者空情想空者空慾嗜
空者空煩惱空者空榮利未發之謂中試想歸何處真
空乃妙有此中生天地空有即中和豈得妄同異鴟䑕
笑鴻鵠下士多苛議學術本上乗反訾無利濟試看王
陽明勲業名當世吹毛詆良知又謂學乖剌旨哉古人
言蚍蜉撼大樹又世儒詆仙佛此亦不足怪弟子不如
師門風坐頽敗兩家之兒孫其行同乞丏都是師了蟲
反把師子壊即如所謂儒科第事冠盖豈徒周孔羞那
是程朱派所以秦始皇辣手亦痛快前一首破卻頑空
後一首説盡三教末流之弊
盤山釋拙菴訪宋牧仲中丞于吳中一日㑹滄浪亭唱
和裟字韻拙菴押衲裟近讀唐人李羣玉惱僧自澂詩
常聞天女㑹玉指散天花莫遣春風裏紅芳㸃架裟則
袈字從木作去聲唐人用字必有据依惜向來未之知
也案袈裟本作􁁊㲚葛洪始改今字從衣(􁁊與袈/音同)
釋覺範文字禪䟦蘇叔黨書云叔黨行草皆蟬蛻塵壒
筆法亞乃翁惜其蚤世不秋邵陽儉上人攜此帖見過
翛然如見其父子角巾竹杖行小港榕林之下不勝清
絶又跋本上人所畜小坡書後云雞蘇本草龍腦薄荷
也東吳林下人夏月多以飲客而俗人便私議坡誤用
雞蘇為紫蘇可發一笑予將發鸞谿上人出示此軸筆
勢飛動學坡而未臻坡險處政如馬巷中遇王謝子弟
步趨狀貎藴藉風流有自來矣觀此則知小坡不獨工
詩賦而書法亦不媿家學矧其忠孝大節尤卓然者哉
(黄氏日鈔云覺/範本是醫士)
寂音石門文字禪有云何忠孺家有石如研以水灌之
則枝葉出石門如叢桂狀亦奇物
世但知東坡善畫枯木竹石寂音集中有東坡畫應身
彌勒贊云相傳始作以寄少游卿上人得於少㳺之家
則坡老亦工畫道釋人物也
今順德府唐山縣有干言山水經注泜水又東南經干
言山一統志衛風出宿于干飲餞于言即此地理志東
郡有發干縣(今觀/城縣)曹氏曰即所謂干路史衛縣南有干
城詩所云出宿于干者或以為今之順德或以為今之
東昌或以為今之開封孔氏云衛女所嫁不知何國諸
書參錯不同如此未可據依也
豫章徐巨源(世/溥)以古文名家余素愛其文中間諸葛武
侯論一篇持論甚謬余既著說以駮之其集末詩話一
條云王劭冬夜對雪詩隔牖風驚竹開門雪滿山云云
使先讀唐詩後看六朝掩姓名而閱之鮮不以為左司
者此右丞詩而巨源以為王劭以為六朝踳譌甚矣此
亦如李君實不知韓退之山石犖确行徑微一篇同一
笑枋也
康熙三十年寧海州有木工十數人浮海至大洋忽沈
舟其家皆已絶望矣閱八年乃俱歸言舟初入洋倐有
夜叉四軰掣其四角入水至一處宫闕巍煥如王者之居
曰此龍宫也王欲造宫殿而匠役缺故召爾軰至此無
恐也尋傳王命令入亦不見王遂至工所各使飲酒一
甌即不飢渴如是八年不思飲食而工作不輟工既竣
夜叉復傳命爾軰久役于此今可歸矣王有犒直已在
舟中可自取之各令飲蜜漿一椀夜叉引入舟復撮其
四角舟已出水上其行甚駛頃之抵岸忽覺飢渴乃覓
酒肆飲食而舟中已先有錢數百千持以歸舟主楊御
史也操舟者得珊瑚樹一株于洋中將以獻盖亦龍王
所酬也初諸匠至工所有督工者自言亦寧海人諸生
馮姓春名字大年比歸訪之則馮得狂疾閉置室中八
年矣匠至而疾瘳如舊相識者所言悉同楊名維喬字
岱楨順治己亥進士以御史外遷口北道參議有㢘幹
稱
高邑趙忠毅公(南/星)高陽孫文正公(承/宗)皆北方之偉人天
下望之如泰山北斗二公集皆吳橋范文貞公(景/文)刻于
金陵予兒啟汸官畿南屬購二集僅得忠毅公集十四
卷已軼其半有公之子清衡印記蓋其家藏本也公詩
長于古選頗有法度而又能自見其才思惜近體軼不
可見文尤長于碑版如吏部尚書孫清簡公(鑨/)山西布
政使王公(述/古)兵部職方郎中張公(主/敬)諸誌銘翰林侍讀
學士吳公(中/行)傳少傅兵部尚書李公(化/龍)兵部侍郎魏公
(允/貞)光禄少卿顧公(憲/成)諸碑于國是之是非人才之枉直
痛切言之可禆信史或稱其文滔滔莽莽輸寫塊壘而
起伏頓挫不能禀合古法要其雄健磊落奔軼絶塵北
方之學者未能或之先也予謂讀其文居然有壁立萬
仞之㮣
予作浯谿考頗搜抉僻祕如李易安二長句皆世所未
習見頃讀洪覺範石門文字禪有同景莊游浯谿讀中
興碑長句一首恨此書版行已久不及収入亟録于此
以補漏略詩云上皇御天功最盛生民温飽卧安枕醉
凭豔姬一笑適薄夫議之無乃甚長安遮天胡騎塵潼
關戰血深没人哥舒臣賊不足惜要臠國忠如鱠鱗蒼
黄去國食不暇賜死馬嵬謝天下反身罪已成湯心奈
何猶有譏之者取非其子又遽悤靈武君臣無怍容何
須嗚咽讓衮服自鞚歸鞍八尺龍誰磨石壁湘江上揩拭
雲煙濺驚浪龍蛇飛動忠義辭顔元色莊儼相向與君
來游秋滿眼閒行古寺西風晚道人興廢了不知但見
游人來讀碑(此詩與易安二篇皆/未佳但珍其僻祕耳)
中州集詩石鼎夜唫詩句健奚囊春醉酒錢麤豪句也
然不如南唐吟凭蕭寺㫋檀閣醉倚王家瑇瑁筵風調
嫺雅子向謂徐文長詩欠雅馴者以此
唐侯寧極藥名譜人薓曰皺面還丹薺苨曰賊薓
先大父尚書公羣芳譜一條云馬患諸病白鳳仙花連
根葉熬膏不論何症抹馬眼四角上即汗出而愈
簾名蝦鬚人多不曉其義升庵丹鉛録云爾雅以鰝為
大蝦出海中者長二三丈游行則䜿其鬚髙于水面鬚
長數尺可為簾洞冥記馬丹常折蝦鬚為杖
常某開平裔孫也居湖孰種菜自給人謂之湖孰菜其
妻即中山女也至是已先逝汪于鼎(洪/度)湖孰菜歌云腰
圍寳帶盤羅珍笙歌叢裏莫連晨頭戴篛笠手鉏土烈
燄光中日卓午昔人身未離朱門自道心如游蓬户今
觀此翁殊不然蚤向朱門曽晏眠天傾地坼身何惜蓬
户還容受一廛開門江天直入座生涯況有鉏能荷耕
砂耘礫代菑畬細風飄飄吹雨過霜根得氣乳膏蒸迸
泥甲拆聲最清繞塍顧眄色飛動栩栩黄蝶知予情一
肩入市晨光爛道塗所過香風散只數金錢莫問名買
魚沽酒歸來貫遥望鍾陵土一抔有時落日重廻頭鳳
皇已逐青冥去無夢吹簫共跨遊
于鼎又作鐡劵歎甚有史筆其序云明成祖即位封駙
馬都尉王寧永春侯鐡劵旌德民得之田間劵載寧受
通燕之謗拘繫三年靖難師至始得釋褒其始終不改
之節則其人可知矣　老農得劵隴畝旁人間因得瞻
龍光琢鐡嵌金為文章山河帶礪憑永長一代舊制何
輝煌惜哉名以靖難揚金枝玉葉同苞桑豈導姬旦來
輔王不然潛通奚所望華衮字字褒忠良承家只道永
流芳豈知隙影駒奔忙吹簫臺空無鳳皇銅駝陌上隨
淪亡此劵流傳天意藏金鐡不滅名彌彰
又建文鐘云天留正統還讓帝如以黍谷存陽氣歳晚
冰霜律未囘一綫微陽正藏閉我來深山憩古寺瞥見
孤鐘思往事風雷未敢信流言貴戚何當輕易位麤砂
磨治碑版文烈火銷融金鐡製普天盡易洪武年何處還
稱建文歳其時鈎連盡十族斷支交首盈衢市輕生不
乏有心人百年猶為存苖裔赫赫雷霆九天怒威有難
加勢難至正學緜緜一孑遺孤鐘歴歴半行字天軸地
維未傾拆萬古千秋此維繫
革除一案萬古公憤右二篇發揮痛快故備錄之于鼎
新安歙人余門人也其息廬詩集余所論定
康熙四十五年丙戌㑹試總裁官止用二員吏部左侍
郎李録予工部右侍郎彭㑹淇房考皆新差直省督學
科道官餘止部屬二人蓋所以杜揣摩之弊也㑹試總
裁近例用四人正考皆大學士尚書為之變例自此科
始
東坡于戰國之士獨取魯仲連顔斶而皆惜其未聞道
升菴以為名言今吾邑錦秋湖上有魯連陂顔斶墓
黄山谷云論文則文心彫龍評史則史通二書不可不
觀明王侍郎損仲(惟/儉)作彫龍史通二書訓故以此二訓故
援據甚博實二劉之功臣余訪求二十餘年始得之子
孫所當寳惜
程孟陽(嘉/燧)常選元遺山中州集新安有刻本余觀其去
取率不可解即如劉迎無黨之七言古詩李汾長源之
七言律詩乃集中眼目雖北宋作者無以過之顧多從
刋削所収反叢脞不足觀于鼎以此書寄余求増刪重
刻之余謂存而不論可也
唐人常侍言旨記明皇遷西内事云出朱崖太尉所續
桯史朱崖者贊皇公也宋岳侍郎珂著桯史蓋襲取贊皇
之書以為名字
常疑漢武殺鈎弋事不可解或以為雄猜之主不近人
情事亦有之耳考之西京雜記鈎弋夫人從幸甘泉告
上曰妾相運應為陛下生一男年七歳妾當死今必死
于此不得歸矣願自愛言終而卒香聞十餘里因葬雲
陵上哀悼之發冢開視惟衣履存乃為起通靈臺於甘泉
據此則鈎弋去來皆非常人常理安得有去去不得活
之語邪
康熙四十二年
恩詔耆民百歳者給與銀兩建坊甘肅廵撫題報三人
寧夏右衛莫進忠一百三歳肅州衛于國良一百歳秦
州李剛一百四歳
邑耆民劉才旺者少曽為先伯祖大司馬公圉人康熙
乙酉年一百八歳尚無恙一夕其子某與數客飲榻前
才旺已卧亦引滿自歌一曲復引滿又歌如前凡三釂
歌亦三闋遂鼾睡明晨視之已化去矣雖本厮役亦逹
人也
唐于頔以樂府有想夫憐其名不雅或曰南朝相府有
瑞蓮因歌為相府蓮(或是因王儉/蓮幕事耳)至今詩餘有相府蓮
頔所改也余昔與鄒程邨(祇/謨)同定倚聲集長調有秋思
耗者余嫌其名不雅改為畫屏秋色今詩餘遂有此名
余所改也
平原董黙菴(訥/)以御史大夫改江南江西總督有某御
史者造之甫就坐大哭不已董為感動舉坐訝之某出
旋造大冶相余佺廬(國/柱)入門揖起即大笑余驚問之對
曰董某去矣拔去眼中釘也京師傳之皆惡其反覆未
幾罷官
平原髙苑城晉寧州刺史辟閭允墓前有白銀樹二十
株髙苑吾鄉鄰邑也竟不知白銀樹何狀案洞㝠記影
娥池北鳴禽苑有青金樹皮間有屑如金西京雜記上
林有白銀黄銀樹各十株
陸魯望詠木蘭花詩云幾度木蘭舟上望不知元是此
花身述異記七里洲有魯班刻木為舟至今在洲中(或/以)
(為李義/山詩)
漢元封二年鬱林郡貢珊瑚婦人命植殿前號曰女珊
瑚
京師極貴鹿尾予向引陳子昻賦耶律楚材詩證之考
酉陽雜俎所記乃不始於唐魏使崔劼李騫在中丞劉
孝儀坐孝儀曰鄴中鹿尾酒肴之最劼曰生魚熊掌孟
子所稱雞跖猩脣吕氏所尚鹿尾乃有奇味竟闕載籍
騫曰鄭氏稱益州鹿􁍈但未是尾耳觀此則自南北朝
已貴之(􁍈烏魁切弱病也/鹿􁍈之義未詳)
余嘗謂唐末詩人馬戴為冠其行誼亦不可及摭言記
戴佐大同軍幕許棠往謁之流連數月但詩酒而已忽
一旦大㑹賔友出棠家書授之啟緘乃知潛遣一介䘏
其家矣此事亦古人所少
唐相楊収每下朝常弄一玉婆羅門子髙數寸瑩徹精巧
云是于闐王内庫中物周時渠胥國獻玉駱駝髙五尺
今人誤以奕棊為彈棊固謬然彈棊之制終亦不解廣
記云今彈棊用棊二十四色色别貴賤又魏戲法先立
一棊于局中餘者間黑白圍繞之十八籌成都曹子桓
云昔京師先工有馬合鄉侯東方安世張公子常恨不
得與之對也國史補唐有吉逹髙越藏鈎亦謂之意彄
亦曰行鈎見庾闡賦其制衆人分曹或有奇則往來于
兩賏謂之誐鴟亦曰飛鳥(誐吾何切吟也説/文嘉言也與哦同)
唐文宗一日問宰相古詩云輕衫襯跳脱跳脱竟是何
物宰臣未對上曰即今之腕釧也真誥有斲粟金跳脱
是臂飾又宣宗嘗賦詩上句有金步揺遣求進士對之
温庭筠以玉條脱為對宣宗賞焉二事皆見唐人小説
或是一事而傳聞異辭邪(上條出盧氏雜記/下條出北夢𤨏言)
吳道子畫鍾馗手捉一鬼以右手第二指抉鬼眼時稱
神妙或以進蜀主孟昶甚愛重之一日召示黄筌謂曰
若以拇指搯鬼眼更有力試改之筌請歸數日看之不
足以絹素别畫一鍾馗如昶指并吳本進納昶問之對
曰道子所畫一身氣力色貎俱在第二指不在拇指今
筌所畫一身氣力意思併在拇指是以不敢輒改此雖
論畫實詩文之妙訣讀史記漢書須具此識力始得其
精義所在
昔在郎署有龔萬二郎中同舎相狎龔長身而萬短小
一日同僚畢㑹龔復以短小為謔萬徐曰左氏云蓍短
龜長殆為兄發耳一座大笑
文章遲速不同此由天性不關工拙故漢人云飛章馳
檄用枚臯髙文典册用相如唐人詩云潘緯十年唫古
鏡何涓一夕賦瀟湘又吳道子大李將軍俱畫嘉陵江
水於大同殿壁明皇曰李思訓數月之功吳道𤣥一日
之跡皆極其妙蓋又不獨文章為然
唐邊鸞攻丹青尤長于花鳥折枝之妙古所未有晚客
澤潞貎五薓連根精妙之至(畫/斷)
朝野僉載云被馬齩者燒鞭梢灰塗之蜘蛛齧者用雄
黄末傅之筋斷者取旋覆花絞取汁以筋相對以汁塗
而封之即續
廣五行記云絳州一僧病噎都不下食遺命弟子開其
胷喉視有何物如其言開視胷中得一物似魚有兩頭
徧體肉鱗置盆中跳躍不止以諸毒藥内之藥悉化為
水一僧以藍靛致盆此蟲惶懼繞盆馳走須㬰化為水
矣故世傳以靛水治噎疾此與余香祖筆記所記鵝血
治噎相類然鵝血試之亦不甚效
唐天寳中有趙生者其先以文學顯兄弟俱以進士明
經入仕生獨魯鈍年已壯不為郡貢發憤笈數百編隠
晉陽山中旬餘有翁衣褐造之謂生曰子志甚堅老夫
雖無術有補于郎君幸一謁我耳且曰吾段氏家于山
西大木之下言訖忽無所見生遂往山西尋其跡果有
椴樹甚茂生曰豈所謂段氏者乎遂以鍤發其下得人
参長尺餘肖翁形貎生曰吾聞人参能為怪者可愈疾
遂㵸而食之自是豁然明悟目所覽書盡能窮其奥歳
餘明經及第(宣室志切案字書/椴舉雅  音賈)
畫家畫古人圖像皆須考其時代如冠舄衣褶車服之
類一有踳誤杜纂後人得而指之詩賦亦然宋史繩祖
學齋佔畢稱杜牧阿房宫賦煙斜霧横焚椒蘭也二句
尤不可及謂六經止以椒蘭為香楚辭言椒漿蘭膏亦
然若沈檀龍麝等字皆出于西京以後近世文士作婕
妤怨明妃曲而引用梅裝蓮步更為可笑此皆齊梁間
事漢時寧有之邪故知作詩賦作畫皆貴考據典故乃
不貽譏後人
宋政和初定命婦八階孺人次以室人後改安人見佔
畢
佔畢載漢西京時南宫寢殿内有醇儒王史威長葬銘
曰明明哲士知存知亡崇隴原壄非寧非康不封不樹
作靈垂光厥銘何依王史威長云見張茂先博物志此
西漢墓銘之最古者
白樂天東林寺藏集唐末為髙駢取之宋真宗重令繕
寫裝潢送東林其龍門香山寺本經亂亦不復存後履
道宅為普明僧院後唐明宗子秦王從榮又寫本置院
之經藏即今本是也乃知右文好事不但真宗也
余觀宋景文詩雖所傳篇什不多殆無一字無來歴明
諸大家用功之深如此者絶少宋人詩何可輕議邪
宋初上元中元下元京師皆張鐙上元御乾元門中元
下元御東華門後罷中元下元二節見春明退朝録
科塲舊例凡兼作五經文字者以違例貼出惟順治乙
酉
龍飛首科膠州法若真黄石以五經疏請
上裁
世祖皇帝特恩准作舉人仍授中書舎人丙戌成進士
入翰林此後至康熙戊辰始有查嗣韓(余太學/門人)林文英
二人亦經御史疏請
特賜進士查榜眼及第林選庻吉士壬午京闈又有莊
令輿俞長策二人亦疏請
特賜舉人遂有
旨以後願作五經文字者聽乙酉各直省習五經者驟
多順天解元張南齡陜西解元王承烈皆五經而吾山
東中式者亦三人可謂盛矣又第二塲故事有詔誥二
道乃具文自明相沿已久至是九卿議凡習五經并令
全作詔誥直省進呈試録増詔誥兩篇自康熙乙酉科
始也丙戌㑹試第十一名索太滿洲人亦五經中式
宋開寳二年詔西川山南荆湖等道舉人皆給來往公
劵自初起程以至還鄉費皆給于公家不獨右文盛典
亦忠厚之至也其享國三百餘年終食士大夫忠義之
報宜矣
南唐李氏鑄鐡錢宋太宗始令収民間鐡錢鑄農器給
江北流民復業者仁宗慶厯初詔江饒池三州鑄鐡錢
助陜西經費民苦之後停罷其患方息山谷詩紫参可
劚宜包貢青鐡無多莫鑄錢蓋謂此也
宋李遵朂本名朂尚長公主真宗御筆加遵字使升為
其祖崇炬之子以父繼昌為兄此最無義理後竟為例
至神宗始降手詔述英宗治命停罷之見燕翼貽謀録
宋制京師置大宗正司其後又于西京置西外宗正司
南京(今歸/德府)置南外宗正司殊非理體
宋賈魏公昌朝建議修唐書初命王文安宋景文楊宣
懿趙少卿張尚書余尚書為修纂曽魯公趙龍圖周翰
何密直公南范侍郎景仁邵龍圖不疑宋集賢次道為
編修而賈為提舉賈罷相用丁文簡丁卒用劉丞相劉
罷用王文安王卒又用曽魯公中間景文以修慶厯編
敕不到局趙守蘇州王丁母憂張楊皆補外後景文獨
秉筆久之歐陽文忠領刋修遂分作紀志曽亦以編敕
不入局周翰亦未嘗至公南遷開封幕不疑以目疾辭
去以王忠簡秉彛補其缺頃之吕縉叔入局劉仲更修
天文律厯志將卒業而梅聖俞入局修方鎮百官表嘉
祐五年始成書近修明史初以徐閣學立齋(元/文)為監修
翰學葉訒菴(方/藹)左庻子張素存(玉/書)為總裁分纂者數十
人後或遷官給假去勿論纂修官即總裁亦遷替不恒
最後乃益以熊相國青岳(賜/履)首尾二十餘年成書之難
如此蓋事權不專其在宋時已有然矣司馬子長史記
班孟堅漢書皆成于一家父子之手故其書千古不朽
而成書亦易惟專故也
宋太宗至道二年司天冬官正楊文鎰建言于厯日六
十甲子外更留二十年帝命存兩周甲子共成上壽之
數使期頤之人猶見當生紀年遂造新厯頒行知宋時
厯日皆載兩周甲子今亦可仿而行之
今六部都察院公署吏户禮在禁城之東兵部工部在
三部後街之東皆沿明舊惟三法司及兵部督捕侍郎
公署與太常寺在禁城之西刑部乃明之鎮撫司署都
察院乃明之通政司署前代通政司題名碑尚在而本
署題名反為闕如近都察院刻順治已來掌院副院已
下題名與前代通政司題名對立于正聽之東西而刑
部無之督捕裁歸刑部公署亦廢矣余昔由副都御史
遷督捕侍郎由户部左侍郎遷都察院左都御史由左
都遷刑部尚書皆在西故詳著之
宋太宰牧仲(犖/)寄近所著筠廊二筆中一條云四明周
屺公(斯/盛)曽于人家見一蠃貯水中别取水一盂入鹽少
許置蠃于内則蠃殻自開飛出一蠭髙尺許蠭尾一綫
綴殻中飛舞良久以蠃還納元盂蠭即縮入其理殆不
可曉
又云福唐葉文忠公有白玉觀世音一髙尺餘脣朱髪
漆相好天然不假人力宜興故相家一白玉太真妃睡
相乃宋製近為武林一貴人購去
宋時學士院賜御書玉堂者有二前則太宗賜蘇易簡
後則髙宗賜周麟之
國老談苑以五帝官天下三王家天下為徐騎省對宋
太宗語與他書所載不同
上嘗
御書清慎勤三大字刻石
賜内外諸臣士禎二十年前亦蒙
賜案此三字本吕本中居仁官箴中語也
余昔在京師有畣宣城梅耦長(庚/)送木𤓰詩云作貢當
年事已陳煙林揺落重含辛之句陸冰修施愚山(嘉淑/閏章)
諸公皆次韻陸用受辛字案宋景文公筆記云盆擣辛
物作虀所謂金虀玉鱠東南佳味古説虀臼曰受辛是
臼中受辛物擣之蓋楊德祖解黄絹幼婦外孫虀臼之
語
同年汪鈍翁(琬/)晚刻類藳字畫多用古文時人亦有效
之者宋景文云吾友楊備得古文尚書釋文讀之大喜
于是書訊刺字皆用古文僚友多不之識指為怪物要
之亦有所不必也
吾鄉武城王文定公(道/)嘉靖中官吏部侍郎名臣也其
文錄議論純正節錄數條于此
論鄭衛二國風曰鄭風二十一篇其的為淫泆之辭者
野有蔓草溱洧二篇可疑而難決者丰一篇而已其他
緇衣二叔于田清人羔裘女曰雞鳴出其東門七篇語
意明白難以誣説至于將仲子遵大路有女同車山有
扶蘇籜兮狡童褰裳東門之墠風雨子衿揚之水凡十
一篇序説古注皆有事證可據而朱子一切翻倒盡以
淫奔目之而蔽以放鄭聲之一語殊不知孔子論治則
放聲述經則刪詩正樂刪詩即所以放也刪而放之即
所以正樂也若曰放其聲于樂而存其辭于詩則詩樂
為兩事矣且使諸篇果如朱子所説乃淫泆狎蕩之尤
者聖人欲垂訓萬世何取于此而乃錄之以為經也邪
反正詭道侮亂聖言近世儒者若馬端臨楊鏡川程篁
墩諸人皆已辯之矣又曰鄭衛多淫聲如桑中溱洧男
女戲謔之詩蓋亦多矣孔子盡刪而放之其所存者發
乎情止乎禮義而可以為法戒者也中閒三四篇蓋皆
刪放之餘習俗所傳而漢儒于經殘之後見三百之數
有不足者乃取而補之而不知其為世教之害也
案左傳韓起聘鄭鄭六卿餞于郊宣子請皆賦子齹賦
野有蔓草宣子曰孺子善哉吾有望矣子太叔賦褰裳
子㳺賦風雨子旗賦有女同車子栁賦籜兮宣子曰二
三君子數世之主也可以無懼矣夫餞大國之使而所
賦皆淫奔之詩辱國已甚宣子又何以歎其為數世之
主乎此亦一證且知野有蔓草亦必非淫詩也
古人事有極相類者故曹秋岳(溶/)侍郎作同書來元成
(集/之)樵書尤多搜摭近觀南北史偶得數事記之江革除
都官尚書還都贈遺一無所受惟乗臺給一舸舸艚偏
欹將濟江或請徙重物以迮輕艚革既無物乃于西陵
岸取石十餘片實之此與陸績鬱林石相似魏使尚書
李孝伯聘宋宋孝武帝駿遣長史張暢與語而帝微服
觀之孝伯目帝不輟出謂人曰張侯側有人風骨瞻視
非凡品也此與曹孟德牀頭捉刀相似又中書舎人王
𢎞為宋太祖所愛謂曰卿欲作士人得就王球乃當判
耳若往詣球可稱旨就席𢎞如言往球舉扇揮曰若不
得爾𢎞還白太祖曰我便無如此何此與江斆移牀逺
客相似而又在其前
　古夫于亭雜錄卷一
欽定四庫全書
　古夫于亭雜録卷二
　　　　　　　　　　　刑部尚書王士禎撰
江都門人宗元鼎字梅岑以詩鳴江淮間有詠李後主
絶句云江淮歌舞尋常事便遣曹彬下蔣州余最爱其
措語之妙取入感舊集近覆閲之乃知其誤南唐自元
宗時周世宗屢侵淮南國勢削弱至遷都豫章以避之
非始宋也後主仁爱無荒滛失德但溺於釋氏耳宋太
祖諭徐鉉曰江南亦有何罪但卧榻之旁豈容他人鼾
睡耶亦非以歌舞為兵端宗語非實事矣
有求竹軒名於東坡者久之書扁還之乃竹軒二字甚
矣題榜之不易也余再入蜀謁武侯廟見某中丞題牓
曰丞相祠堂余深歎其大雅不可移易又吾郡重修歴
下亭或題其牓曰海右此亭古亦歎其確此所謂顚撲
不破者也
七言律有以疊字益見悲壯者如杜子美無邊落木蕭
蕭下不盡長江滾滾來江天漠漠鳥雙去風雨時時龍
一吟是也有以疊字益見蕭散者如王摩詰漠漠水田
飛白鷺隂隂夏木囀黄鸝徐昌榖開軒歴歴明星夕隠
几蕭蕭古木秋王敬美山鳥自呼泥滑滑行人相對馬蕭
蕭是也詩小雅蕭蕭馬鳴悠悠斾旌楊柳依依雨雪霏
霏此用疊字之始後人千古受用不盡
余每怪新唐書不載詔令往往不詳事之首尾筆記一
條云史近古不對偶今以對偶之文入史如以粉黛飾
壯士笙匏佐鼙鼔乃知其刋削之意然此亦一隅之見
若陸宣公李衛公論事之文何嘗非對偶但須分别觀
之耳
景文云唐蘇廷碩朝覲壇頌有乩虞氏字翰林挍讐官
輙㸃乩字側云疑不知乩即稽字愚按今召仙決休咎
曰乩俗語郤近古
筆記云顔之推説唐末文籍散亡故諸儒不知字學江
南惟徐鉉徐鍇中朝惟郭忠恕鍇為説文系傳忠恕作
汗簡佩觿愚案佩觿彚書有之汗簡今吳人汪立名得
古本刻之甚古雅惟説文系傳未見不知海内藏書家
尚有傳之者否也然謂顔之推語則誤之推後魏黄門
侍郎而預知南唐宋初事耶疑是傳冩之譌
余再使蜀於緜州山中見羣鹿賦詩云逺遊忽憶楊岐
語只有渠儂得自由用宗門楊岐方㑹禪師語葢自言
行役萬里不及鹿之飲食止息得自由也余兒啟涑和
之用唐吕温由鹿賦曰由此鹿以致他鹿故曰由鹿可
謂工切能押險韻宋景文云率烏者繫生烏以來之名
㘥㘥音由吕得其意而不知説文有此㘥字㘥葢與囮
字媒字義同
景文云焉本鳥名為猴名愚案此二字多取以為單名
如漢有劉馬苻秦時有李焉今秀水徐閣學勝力(嘉/炎)本
名徐焉唐有丘為張為南唐有江為余門人御史温為
皆是也然終未雅馴
乂云老子云無物之象韓非子曰人希見生象得死象
圖之又案其圖以想其生也余按今生象滇南常貢何
希見之有且詩云元龜象齒不應戰國時反不見生象
也
又云蕭蕭馬鳴悠悠斾旌顔之推愛之昔我往矣楊柳
依依今我來思雨雪霏霏謝𤣥愛之訏謨定命逺猶辰
告安石以為有雅人深致愚按𤣥與之推所云是矣太
傅所謂雅人深致終不能喻其旨
又云左太沖振衣千仭岡濯足萬里流不減嵇叔夜手
揮五絃目送飛鴻愚按左語豪矣然他人可到嵇語妙
在象外六朝人詩如池塘生春草清暉能娛人及謝朓
何遜佳句多類此讀者當以神㑹庻幾遇之　顧長康
云手揮五弦易目送飛鴻難兼可悟畫理
又云莊周云送君者皆自厓而返君自此逺矣令人蕭
寥有遺世意愚謂秦風□葭之詩亦然姜白石所云言
盡意不盡也
蔡邕集有劉鎭南碑即劉表也案獻帝初平二年夏四
月誅董卓夷三族邕亦庾死初平四年改元興平又三
年改元建安而表以建安十三年卒邕之死至是已十六
年安得復起九原而為其碑頌耶碑又云太和二年葬
於先塋太和乃曹叡年號按丕以建安二十五年簒漢
改元黄初在位七年而叡嗣立自建安十三年至是又
二十一年距邕之死且四十年矣然則此碑果出邕手
否乎
武則天祔𦵏乾陵過客有譏毁謔浪者輙報以風雷之
異丙子余再使蜀過廣元縣縣古利州武所生處江干
黄澤寺有則天尼像余投以詩云鏡殿春深往事空嘉
陵禍水恨難窮曾聞奪壻瑶光寺持較金輪恐未工蓋
用洛陽伽藍記瑶光寺尼工奪壻之語以謔之也是日
風平浪靜更無風雷之變余笑謂則天虐𦦨獨能施於
乾陵而不能神於利州耶抑薄余詩為不足較耶
五木呼盧世但知有劉毅耳潘氏紀聞云骰子飾四以
朱者因明皇與貴妃彩戲將北惟重四可轉敗為勝上
連呼之骰子宛轉良乆而成重四上大悦顧高力士令
賜四緋遂不易云
馬嵬乃人名於此築城以避兵因名見景安征塗記學
圃蘐蘇載之
杜詩近時馮紹正能畫鷙鳥様歴代名畫記紹正開元
中官少府監八年為戸部侍郎喜畫鷹鶻雞雉談賔録
云高力士父喪左金吾衛大將軍陸伯獻少府監馮紹
正二人於喪前被髮而哭甚於已親人皆笑之即是人
也
世以徐敬業駱賔王皆為僧且老壽即不知果然與否
亦稍為忠臣義士吐氣若一雪竇禪師而一以為龎勛
一以為黄巢必傅㑹之以叛賊何也此眞名教之罪人
矣乂雪竇寺誌辯黄巢墓云案巢傳唐僖宗乾符中巢
㓂淛東髙騈擊破之後未嘗至淛東也及中和四年始
為尚讓所敗巢甥林言斬首以降安得有墓在雪竇山
中耶而揮麈録言雪竇山有黄巢墓邑官歲時遣祭之
然則巢墓亦載祀典耶如此不經之語固亂臣賊子所
樂聞耳
王安石之姦文富諸賢皆為所欺其預識之者惟蘇李
二公耳然貴耳集所載安石初讀書鍾山一長老謂之
先輩必做宰相但不可念舊惡改壞祖宗格法則此僧
識之又在二公之先矣又謂安石為秦王後身不知因
果何以應爾豈銜太宗之怨毒必欲亂其天下雖以眞
仁英三宗之賢亦不能挽回耶秦王報怨而為安石錢
王索土而都臨安宋欲不南渡得乎
弇州巵言評中州集云直於宋而太淺質於元而少情
二語最確
余極喜山泉翁山藏柳市無車馬水隔桃源有子孫之
句池北偶談載之矣然不詳為何許人閲壽光縣志乃
知山泉名澄甫姓劉氏字子静文和公(珝/)之孫正德戊
辰進士官御史有直聲與弟淵甫范泉皆工詩歸田後
與馮閭山(裕/)黄海亭(卿/)諸老為海岱吟社其叔(鈗/)號西
橋八嵗通五經成化中以神童召見文華殿以廕累官
太常少卿與何李康邊諸公相唱和有西橋集
舜殛鯀於羽山化為黄熊入於羽泉是鯀旣為熊矣淮
南子又云禹通轘轅山化為熊塗山氏慙之至嵩高山
下化為石若然則大禹父子皆化熊不根甚矣古傳記
荒唐謬悠如此者甚多不可枚舉
大名門人成(文/昭)字周卜相國曾孫也寄陸務觀南唐書
宋槧本也凡十五卷與今刻十八卷縮次小異前有陸
友私印陸友仁印燕處超然小印
張易字簡能元城人髙祖萬福唐金吾將軍後徙掖縣
易性豪舉尚氣少讀書於長白山又徙王屋嵩山苦學自
勵食無鹽酪齊有高士王達靈居海上博學精識少許
可易從游數年入洛舉進士不中昇元二年歸南唐官
終右諫議大夫改勤政殿學士判御史臺采武德至寳
歴論奏骨鯁者七十二事為七卷曰諫奏集上之見陸書
本傳馬書不立易傳余纂長白山録偶遺之補録於此
康熈丙子余奉
朝命祭告華山憩王山史待菴閲架上書有趙松雪集
乃先太師大司馬公較刋本遂告於主人攜歸先太師
所刻書甚多亂後惟文選刪注沈文端公(鯉/)集尚存餘
悉不可問矣得此如拱璧也
老杜玉華宫詩千古絶唱張文潛用元韻儗之作别黄州詩
自謂似之特其音節耳未神似也吾觀谷音下卷所載臨江
楊雯宋武帝廟詩雖不摹杜反得神似此非深於詩者未易
知也詩云谿聲畣松風巨石出老拳古樹不知名岌岌蛟龍
纏(云云/)案宋武帝廟在新淦縣四十里尚樂山山經云本禿
女皇后廟禿女少孤後母苦之令牧豕於陂陂生蕅因取食
聚蕅絲結為履靈鵲銜於武帝殿下帝異之取以為后其説
不經臨江府誌載之亦傳疑也或云唐光化中邑人劉輝以
尚樂山羅公阬地形之勝剏為廟阯而設宋武帝像與禿女
并為一祠遂稱宋武帝廟要無所考據云雯臨江人
放翁筆記言王中父韓持國作詩喜用語助如用舍時
焉耳窮通命也歟居仁由義吾之素處順安時理則然
殆可發笑天啟後竟陵派盛行後生效之多用焉哉乎
也等虗字成句往往令人噴飯不知宋人已有先之者
矣
湘山野録載兾公王欽若微時應舉過圃田為令公邀
飲大第明日跡之乃裴晉公廟也後以翰林學士使西
川回至褒城驛將吏見騶導云是唐相裴令公來謁宻
告大用之期以晉公勲德品望何數百年後獨惓惓於
欽若如此且宰相拜罷亦尋常事何預晉公事而僕僕
預告之此或其門生親黨傅㑹造作之語傳聞失實而
文瑩遂記之耳如唐小説載李林甫為神仙事亦類此
皆誕謾不足信
劉念臺先生(宗/周)以御史大夫罷歸舍於逆旅身衣布褐
一童子侍側蕭然如田父野老鄞縣秦進士(祖/襄)亦能文
之士初第南歸儀從甚都將入舍於正㕔見有一叟方
危坐遣僕誰何之知為劉公急避去宋杜祁公致仕居
南京新牓一巍峩者出倅巨郡導從呵擁甚盛祁公遇
於通衢無它路可避公乘欵段裘帽暗弊二老卒歛馬
側立道旁舉褏障面新貴問從者曰誰乎對曰太師相
公此二事頗相似少年得志者當知此而杜劉二公老
成典型尤可師法也(淄川韓浚官御史時有疏云劉宗/周何物么□云云人笑之齒冷)
同年劉吏部公㦷順治己亥官刑部主事將假歸潁川
有詩别予及苕文周量曰緝有句云燕市酒人稀未幾
余作九日詩云十年長事少袁絲公㦷見之笑曰何相
報之速耶
古者鬭將見於書傳者不一余已著之池北偶談又隋
書史萬歲傳萬歲戍燉煌竇榮定擊突厥萬歲詣轅門
請自効遣人謂突厥曰士卒何罪但當各遣一壯士決
勝負耳突厥許諾遣一騎挑戰榮定令萬歲出應之馳
斬其首而還此亦鬬將也
酉陽雜爼載北齊房君豹山池在濟南有詩云風淪歴
城水月倚華山樹云云初不詳何許人案隋唐書房彦
謙傳彦謙事伯父樂陵太守豹竭力四時珍果口弗先
嘗乃知豹即彦謙之伯父𤣥齡大父行也
武人能詩史載沈慶之曹景宗而不知周羅㬋按本傳
羅㬋在陳為太子右衛率時參宴席陳主曰周率武將
詩每前成文士何反後也都官尚書孔範曰羅㬋執筆
制詩還如上馬入陣不在人後
日知録云唐人稱父為哥舊唐書王琚傳𤣥宗泣曰四
哥仁孝同氣惟有太平睿宗行四故也棣王琰傳惟三
哥辨其罪𤣥宗行三故也(日知録崑山/顧絳寧人著)
温公家老蒼頭稱公曰君實秀才東坡教之始改曰端
明人謂東坡教壞君實家僕黄氏日鈔云温公剏獨樂
園洛俗春月放園園子得茶湯錢與主人平分一日園
子吕直納錢十千公命持去後十餘日吕直剏一井亭
問之乃用前不用十千也觀此二事温公平日修身教
家可知近代權門豪僕如嚴嵩之嚴年張居正之尤七
視司馬僕不居然舜跖徒之分哉而其主人人品相業從
可知矣
黄氏云太宗飛白題翰林學士院曰玉堂之廬此四字
出漢書李尋傳玉堂殿名而待詔者有直廬在其側元
豐中有學士上言乞摘去二字使牓院門以為光寵詔
可是以殿名名其院不典甚矣今相沿旣久知此亦少
東坡以紫團蓡寄王定國詩谽谺土門口突兀太行頂
豈惟團紫雲實自凌倒景剛風被草木真氣入苕穎舊
聞人銜芝生此羊腸嶺㩥㩥虎豹鬛蹙縮龍蛇癭蠶頭
試小嚼龜息變方騁矧予明真子已造浮玉境清宵月
挂戸半夜珠落井灰心寧復然汗喘久已靜東坡猶故
日北藥致遺秉欲持三椏根往侑九轉鼎為予置齒頰
豈不賢酒茗
皮日休謝人蓡詩神草延年出道家是誰披露記三椏
開時底定涵雲液斸後還應帶石花名士寄來消酒渴
野人煎處掇泉華從今湯劑如相贈不用金山焙上茶
陸龜蒙和五葉初成椴樹隂紫團峰外即雞林名參鬼
蓋須難見材似人形不可尋品第已聞升碧簡攜持應
合重黄金殷勤潤取相如胏封禪書成動帝心
東坡小圃五詠人蓡一首上黨天下脊遼東真井底𤣥
泉傾海腴白露灑天醴靈田此孕育肩股或具體移根
到羅浮越水灌清泚地殊風雨隔臭味終祖禰青椏綴
紫萼圓實墮紅米窮年生意足黄土手自啟上藥無炮
炙齕齧盡根柢開心定魂魄憂恚何足洒糜身輔吾軀
旣食首重稽
錢起紫蓡歌幷序紫蓡幽芳也五葩連萼狀飛禽羽舉
俗名之五鳥花故山道人蘭若豐此藥挍書劉公詠歌
俾余繼作逺公林下滿蒼苔春藥偏宜閒石開往往幽
人尋水見時時仙蝶隔雲來隂陽彫刻花如鳥對鳳連
雞一何小春風宛轉虎谿旁紫翼紅翹翻霽光貝葉經
前無住色蓮花㑹裏暫留香蓬山才子憐幽性白雪陽
春動新詠應知仙卉老煙霞莫賞夭桃滿蹊徑
周繇以人蓡遺柯古詩人形上品傳方志我得真英自
紫團慚非叔子空持藥更請伯言審細看(按周詩殊劣伯言/非抗字亦誤也)
段成式求人蓡詩少賦令才猶彊作衆醫多失不能呼
九莖仙草眞難得五葉靈根許惠無
元和中裴晉公為盜所傷𨽻人王義扞刄死之公自為
文以祭是歲進士纂義傳者什有二三余兒汸官唐山
令夜有盜警小僕紀綱以身衛主死之余亦為文祭焉
帖黄二字前已引王文貞所云著之唐國史補云黄勅
既行下有小異同曰帖黄一作押黄此與今章奏帖黄
不同
國史補云天寶之風尚黨大厯之風尚浮貞元之風尚
蕩元和之風尚怪
唐趙璧善彈五弦人問其術曰吾之於五弦也始則心
驅之中則神遇之終則天隨之吾方浩然不知五弦之
為璧璧之為五弦也此語與莊子相似
南唐徐知諤好蓄竒翫從粤商得一鳳頭彩翠奪目朱
冠紺毛金嘴如生廣五寸其腦平正可為枕以錢五十
萬償之
劇談録元和中進士李賀善歌詩元相國稹年老以明
經擢第常願結交執贄造門賀覽刺遽令閽者謂曰明
經擢第何事來看李賀相國慚憤而退按元擢第既非
遲暮於賀亦稱前輩詎容執贄造門反遭輕薄小説之
不根如此
經霜冬𤓰皮同朴硝煎湯治翻花痔立愈或以蘿葡代
𤓰皮亦可　烏藥細磨冷濃茶治湯火瘡　生白礬末
半分入臍以一指甲水滴之治婦人小便不通　細辛
白茝雄黄以好酒研末入麝香少許服治蛇犬傷　鹽
和油敷治鼅鼄齩遍身生絲　亂髮灰吹入鼻治鼻衂
　黄連一兩酒浸曬吳茱萸一兩滾湯泡七八次聞桂
花香止曬乾用神麴為餬作丸如桐子大食後以荷葉
湯送下三十丸治梅核膈　蜜陀僧滑石等分薑汁調
敷治腎囊瘡　金絲荷葉擣汁塗患處治蛇傷　甘草
濃煎汁調地龍糞塗擦治小兒腎囊虗腫　人中白火
煅存性一錢銅緑三分麝香為末二分擦治小兒走馬
牙疳　端午日收桑葉隂乾為末空心滾白湯下治痔
舊㯶燒灰置瓦上收火氣清晨温茶調服三四錢治婦
人血山崩(已上俱見/嫏嬛記)　橄欖解河豚毒槐花微煼與乾
燕支等分同擣碎水調灌亦能解毒(見輟/耕録)
新城東北有龎家湖亦名龎居士湖相傳以為龎居士
沈金處然不知居士何許人也陶南邨輟耕録云相傳
龎居士家貲鉅萬殊用勞神自念曰若以予人又恐人
之我若不如置之無何有之鄉遂輦送大海中舉家脩
道總成證果即此事也湖在錦秋湖之西青沙湖之東
邑誌當補入
陳去非語人云本朝詩慎不可讀者梅聖俞也不可不
讀者陳無巳也見郤掃編如此議論殊不可解
陶南邨述歴代醫師列殷仲堪於西晉又分貞白先生
陶宏景為兩人疎謬甚矣
元人俞文豹稱其兄文龍駮諸葛忠武之言曰孔明之
才謂之知時務則可謂之明大義則未也謂之忠於劉
備則可謂之忠於漢室則未也又龍泉葉氏習學記言
論昭烈武侯謂其以一隅而抗天下與公孫述相去幾
何又謂臣死之日不使内有餘帛外有贏財以負陛下
然以上當更有事又謂鞠躬盡瘁死而後已至於成敗
利鈍非臣之明所能逆覩此全不是議論又謂其於義
利之際更宜詳處若其義不深其效不逺故材薄而功
陋且與荀彧並稱凡詆諆忠武者無所不至若二子者
可謂名教之罪人亦薛能之比與
葉氏論史記伯夷列傳云負芻吳光皆弑君竊國子臧
季札尚不恥立於其朝況武王周公以至仁大義滅商
夷齊奚為而惡之云云以此尚論古人是長亂臣賊子
之風短忠臣義士之氣其罪可勝誅哉
葉氏論晉人物首推温嶠智以緯忠再匡晉室取與伸
縮一本至誠充其所能非東晉人才也一人而已此論
得之
葉氏亟稱梁武帝情念在民精擇守宰拔舉人才不隔
前後博雅通經精義不窮所謂游畋聲色翫好致敗之
具色色無之不特江左所無秦漢以來語賢君者皆未
易及此論亦自有見
葉氏謂詩有美一人清揚婉兮邂逅相遇適我願兮序
詩者謂男女思不期而㑹余固疑其非是案孔子引此
以況程子然則凡詩人稱美人皆謂賢者其於刺滛貶
色要須特有所指乃可從爾不然則彼何足以汚簡䇿
而複載重出諄悉不已哉此論得之
書奕云小説載人蓡果亦有據大食王遣人之海上見
一方石石上有樹枝赤葉青蔥生小兒手足著枝上不
語能笑(書奕黄/秉石著)
張横浦家蓄犀帶一胯中有一月過望則見蓋犀牛望
月之久故感其影於犀
古今推好士者率以韓蘇竝稱余嘗考之退之非子瞻
比也李翺與韓侍郎書云如兄者頗亦好賢然必甚有
文辭兼能附已順我之欲則汲汲孜孜引拔之矣若不
能然則將乞丐不暇安肯汲汲孜孜為之先後云云由
此觀之退之但喜附已者耳安能盡天下之才如子瞻
之好士者哉
元丞相巴延使于闐國於井中得一玉佛白如截肪高
可四五尺
劉宋王惠為吏部尚書兄鑒好聚歛惠謂曰何用田為
鑒怒曰無田何由得食惠又曰何用食為余常慕其人
故從宦四十餘年祗守先人田廬惟增一别墅以其在
山水之間耳
隋獨孤后性妬忌後宫莫敢進御此猶婦人之常也以
太子勇多内寵則䜛而廢之高熲賢相也其妾生子后
聞而惡之屢譖於帝竟殺熲乃至諸羣臣有妾孕者必
勸帝斥之一婦人之妬而其禍家國至此異哉
雙槐歲鈔記宣德癸丑諭改進士為翰林六科庻吉士
分兩等合三科進士共選二十八人前此解學士縉亦
為中書科庻吉士云
成化中南京給事中王淵王徽合疏劾内閹被謫時以
言路風力北不如南為之語曰南京科道猛如虎九年
考滿陞知府北京科道緜如羊九年考滿陞京堂蓋因
淵徽二人發非謂例也
洪武初進㑹試録止刻序文與執事官及中式姓名三
塲題目至乙丑戊辰始刻文見黄瑜雙槐歲鈔
華亭門人周庻常䇿銘(彜/)寄元人揭曼碩泥金細書金
剛經工妙不減二王末題字云翰林國史院編修臣揭
徯斯奉勅焚香盥手拜書至治二年二月吉旦
明大理莆田林炳章有留耕園别業殁後建祠其中子
弟軰延師許國器讀書祠側萬厯己酉許科試不録無
意秋闈暑月晝寢夢林告之云君今歲當薦賢書胡不
赴省試覺而異之果以遺才入試中式己未登第又彭
副使憲范諸生時讀書園中禱於神一日坐桐下忽一
葉飄墮其前有蟲蝕成文曰今科而舉是年萬厯戊子
果中式其弟某亦來禱復有葉墜下其文曰子亦能科
某喜頗自負後竟老於諸生其子汝亨舉崇禎庚子科
鄉試其靈騐如此此與九鯉湖皆在莆而知之者少
康熈二十九年九月閩興化府西巖寺發地得一穴甃
以巨甎甎上有花卉紋三面凸起旁篆太康八年八月
日作辟亭使(闕/)中獲古鏡一古劍一金環數枚環徑二
寸劍脊有字土花剥蝕不可辨
徐巨源(世/溥)云江陵去揚州三千二百里已行一千三所
有二千在此有何情何景而古雅雋永味之不盡凡作
六朝樂府當識此意故録其語
古同官同姓者率以所居之地别之如西楊東楊南楊
東王西王(直/英)皆君子也劉文和(珝/)劉文穆(吉/)同居内閣
稱東劉北劉而邪正判然
知人實難宋富司馬諸公不能預燭王安石之姦明英
宗以李文達公之殁諭王忠肅公使舉可任内閣者忠
肅薦五人而萬安與焉殆不可曉若焦芳能薦劉文肅
(忠/)亦不可解豈以郷里故耶
弇州盛事述載父子官三品以上者工部尚書畢亨子
副都御史昭吾邑人也司空為𢎞正間名臣今墓在系
河北岸中丞祔焉碑版尚存而宰樹翦伐盡矣毎過之
輒為歎息
何左丞眞初以義兵𠞰東莞賊王成陳仲玉等仲玉就
禽懸賞購成成奴阿巢伺間縳成以出眞如格賞之而
使具湯鑊烹阿巢此事與竇建德誅王軌奴事相類光
武媿此多矣
萊州府城東北滿家亭子有水石之觀地産石色理如
碧玉瑩如水晶可為印章但苦質脆耳先兄考功客萊
時余寄詩云雁門石砆谷崐山玉子岡古人風流入筆
墨每恨道逺難㩦將滿家亭子水清妙試采瑶華來錦
囊兄有答詩載集中南陽門人李鴻常貽余墨晶印章
色如㸃漆而温潤如玉尤可愛余刻其文曰茗柯有實
理鴻名相文達公裔孫也
史載陳伯獻稱林文安公(瀚/)賤者即之不知其為貴卑
者即之不知其為尊愚不肖即之不知其為賢智獨非
意相干者即之始知其凛然不可犯余常服膺斯言竊私
淑之而媿未能也
王文定論朱子不取東萊讀詩紀一條最為確論今録
於此云東萊讀詩紀多是裁剪先儒成説擇其理之正
者用之間有少出己見又皆謙退和平深得詩人本意
且恪守序説推其甚難解處方以别義代之亦不犯程
子説書必非古義轉使人薄之戒學者不可以朱子之
言而遂輕視之也又曰朱子説詩大意盡具於此然甚
是偏拗恐不得聖人刪述本意馬臨端文獻通考逐一
辯之甚明切且使朱子見之當心服矣
福王欲謚刑部尚書王世貞為文憲而孟津為相力沮
之不識何意時同議補謚者高啟文愍周新忠直況鍾
肅惠陶魯襄靖王思文端王三善襄烈朱燮元襄寧亦
格不行
四川劍州有小廟祀鄧艾余欲告州守廢之而未果追
賦一絶云申屠曾毁曹暪廟常侍(髙適/逹夫)還焚董卓祠劍
閣至今思伯約蜀巫翻賽棘陽兒後閲唐彦謙詩云昭
烈遺黎死尚羞揮刀斫石恨譙周如何千載留遺廟血
食巴山伴武侯三代之直古今人所見畧同也
元白長慶集皆有老劉白謂夢得元謂太眞非一人也
唐彦謙齊文惠宫人詩認得前家令宫人淚滿裾那知梁
佐命全是沈尚書余以事實考之誤也文惠太子武帝長子
鬱林王之父蚤薨鬱林即位西昌侯鸞輔政鬱林失道
鸞遂謀簒弑盡害髙武諸王是為明帝鸞之子東昏侯
無道無罪殺尚書令蕭懿懿弟衍乃起兵於襄陽葢明帝
乃高武二帝之仇而梁之革命在東昏之世與文惠相去逺
矣不應捨蕭鸞而怨及梁也詩人之不核史事如此
馬人見韓詩衙時龍户集上日馬人來注馬人出後漢
書馬援傳又馬人繁昌山名在銅官鄉山多竒石形肖
人馬宋人詩霧浴千峰失馬人
梁亦有朱買臣元帝將也王僧辯既平侯景表請還都
建鄴宗懔黄羅漢阻之而止及魏師逼江陵買臣拔劍
欲斬二人以謝天下元帝曰此出朕意非二人之罪乃
已
　
　
　
　
　
　
　
　
　
　
　
　古夫于亭雜録卷二
欽定四庫全書
　古夫于亭雜録卷三
　　　　　　　　　　　刑部尚書王士禎撰
崑山顧絳亭林作革除辯其言確當不可易此史館所
當知者畧曰成祖以建文四年六月己巳即皇帝位夫
前代之君若此者多即其年改元矣不急於改元者本
朝之家法也不容仍稱建文四年者歴代易君之常例
也故七月壬午朔詔文一欵今年仍以洪武三十五年
為紀其改明年為永樂元年幷未嘗有革除之説即云
革除亦革除七月以後之建文未嘗幷六月以前及元
二三年之建文而革除之也故建文有四年而不終洪
武有三十五年而無三十二三十三三十四年云云或
曰洪武有三十五年而無三十二三十三三十四年可
乎考之於古後漢高祖之即位也仍稱天福十二年其
前則出帝之開運二年故天福有十二年而無九十十
一年與成祖之仍稱洪武豈不闇合者哉
近少年才人負竒夭折有雲間夏完淳存古故吏部瑗
公允彛之子十七嵗著大哀賦不減庾子山世多傳之
豫章黎祖功耆爾前淛江提學博庵元寛之子詩甚竒
崛意不可一世亦十七嵗江行死於盜先是賦吁嗟行
一篇不數日遂死若讖然其詩云山何不攢峰為刄以
絶我脰天何不降玉為棺以封我尸區區姓氏人不知
面目塵土何所為魯連好倜儻曹公無威儀肻如小儒
舉舉衣裳學仲尼起齧我筆燔我詩手中提㩦三尺兒
誰博白兔兩丸泥荒雞驚起夜亂啼神鬼駓駓得志天
地悲南城陳伯璣(允/衡)取其遺集入詩慰新建陳士業宏
緒序之序亦竒
邊華泉尚書集有送于利四絶句利吾縣人𢎞治己酉
舉人官揚州府同知苑馬寺卿璧之子也邊詩云送君
城南橋笑折城南柳歸來掩闗坐皎月當窗牖露下夜
已久清軒調玉琴凄凉湘水曲窈窕白頭吟一别春城
雨兩回秋月圓樽前不盡醉書札但空傳離腸似連環
宛轉不可絶相送淮水秋相思燕地雪
觚不觚録云故事投刺通書簡面皆書一正字及萬厯
丙子入朝投刺俱不書正字初亦以為雅既而知其為
江陵諱也是正字一諱於秦始再諱於江陵矣
弇州先生明盛事述父子至三品九卿工部尚書畢公
亨子都察院右副都御史昭　蚤達十九嵗今王方伯
象坤中解元二十嵗登第已上俱吾縣人方伯即二先
伯祖也　又異典述天順七年庚午㑹試貢院災舉人
死於火者九十人俱特贈賜進士出身内榮華新城人
𢎞治中太監李廣敗吏部員外郎張綵疏言太監汪直
梁芳撓亂國典熒惑聖心脱死幸矣久擯不用而陛下
復召還之李廣招權納賄致陛下受姦諛蠱惑之名而
不自知軍民罹貪殘剥削之害而無所愬今縱不追僇
其罪豈可倂置其惡黨漫不懲戒乎伏望斷自聖心凡營
求餽遺者大臣致仕小臣罷黜云云其言頗正乃正德
初劉瑾亂政綵與焦芳首相比附躐致通顯卒致大辟
身名俱敗貽笑千古前言竟自蹈之何哉
正德中給事中屈銓祭酒王雲鳳先後疏請刋定正德
元年以後現行事例編集成書頒布中外又請瑾釋奠
如魚朝恩故事銓不足言雲鳳號稱名臣乃亦靦顔為
此何也雲鳳與喬莊簡王瓊齊名號河東三鳳莊簡尚
矣瓊與雲鳳何異華歆之龍尾乎虎谷集詩文皆未成
家然一時名流如石邦彦喬白巖儲柴墟邵二泉王陽
明韓苑洛五泉皆與唱和
中官張雄㓜為繼母所凌遂怨其父鋭既貴不與相見
同類或勸之雄乃立中堂垂簾杖其父二十既乃相抱
而泣此亦千古竒聞
錢寧家有祖母緑如來像白玉琴白玉琵琶各一
王寧波方田(崇/義)筆談一條嘉靖甲辰牓諸公取其名之
相近者作一聯云蕭一鶚余一鵬羅一鸑何一舉以登
科李九功方九叙金九成戈九章而作樂葢以四人名
輳合之其巧如此又乙未牓有勞姓者號原野為屯田
郎中時都水郎顧號一江同年也戲勞曰原野屯其田
空勞碌碌勞應聲曰一江都是水四顧茫茫聞者絶倒
順治戊子山東鄉試解元伊闢吾縣人三名連應鄭樂
安人四名綦汝舟高密人五名戚延錫黄縣人皆希姓
時謂之五花牓辛卯九十九名韓魏膠州人一百名柳
燾臨清人時謂韓柳押牓及丁酉末二人王颺昌高密
人謝某時又謂王謝押牓
杜牧詩小溪光汃汃宋黄仁傑詩汃月不虗為朽月今
年頼得是豐年楊用修云汃怕平聲又文加切案正字
通普八切攀入聲爾雅西極于汃國汃西極水名又水
相激聲韓愈詩獠江息澎汃與湃同張衡南都賦流湍
投濈砏汃輣軋注音八汃有平去入三聲
予少時有一聨云山雲遥變夏水草静當軒汪苕文程
周量皆喜之六合李侍郎聖一獨云律詩一聯中銖兩
須字字相稱軒字恐對夏字不過余深服之又余少時
最愛李太白牛渚西江夜孟浩然掛席幾千里諸篇數
數儗之董侍御玉虯䂓余云律詩須句句做未可但騁
逸氣余亦深服之此皆余五十年論文益友今俱宿草
追思愴然聊記之以示來者
陸放翁詩扁舟繫著古梅林初以為汎然語耳按宋縉
雲馮時行從諸朋舊十有五人㩦酒具出西梅林分韻
賦詩林本王建梅苑樹老其大可庇一畝屈盤如龍孫
枝叢生直上尤怪古者凡三四酒行以舊時愛酒陶彭
澤今作梅花樹下僧為韻然後知梅林之義葢梅林即
所謂梅龍者也
虞伯生送袁伯長扈駕上都詩中聯云山連閣道晨留
輦野散周廬夜屬櫜以示趙承旨子昻曰美則美矣若
改山為天野為星則尤美虞深服之葢鍊字鍊句之法
與篇法竝重學者不可不知於此可悟三昧
丹鉛録載東坡贈青神楊棟詞云允文事業從容了要
岷峨人物後先相照見説君王曾有問似此人才多少
而引小説高宗問馬騏蜀中人才如虞允文者有幾云
云按允文采石之功在南渡以後時東坡之殁久矣安
得先有此詞誤甚矣而曹能始蜀中十志亦載之畧不
駮正何也
左思别傳云皇甫謐西州高士摯仲治宿儒知名非思
倫比劉淵林衛伯輿竝蚤終未嘗為思序注皆思自為
以重其文案太沖三都賦自是接跡揚馬乃云假諸人
為重何其陋耶且西晉詩氣體高妙自劉越石而外豈
復有太沖之比别傳不知何人所作定出怨謗之口不
足信也太沖吾鄉臨淄人
右丞詩萬壑樹參天千山響杜鵑山中一夜雨樹杪百
重泉興來神來天然入妙不可凑泊而詩林振秀改為
山中一丈雨潼川志作春聲響杜鵑方輿勝覽作鄉音
響杜鵑此何異㸃金成鐵故古人詩一字不可妄加如謝
茂秦改宣城澂江浄如練作秋江亦其類也近餘姚譚
宗纂唐律秋陽諸名家詩無不妄加㸃竄古人何不幸
横遭黥劓如此
蜀中十志以物類相感志十八卷為東坡著謬甚不知
何據按此書是宋初僧贊寧著
普曜經言太子薩婆悉達手七弓一發透七鐵鼓又一
手執大象擲著城外還以手接之不令傷損又發一矢
穿大鐵圍山誕妄不經極矣且如來為人天師詎與孟
賁烏獲角力耶何其鄙而無識耶
勾濤字景山成都人官史館修纂重修哲宗徽宗實録
髙宗一日謂相檜曰勾濤久閒性喜泉石可進職除一
山水近郡檜對永嘉有天台雁宕之勝上曰永嘉地逺
可以湖州命之高宗此事可謂憐才矣
王偁東都事略淹貫有良史才與曾子固隆平集頡頏
上下然蜀志載偁父禮部侍郎賞著玉臺集東都事略
一百二十卷則此書亦如遷固之史記漢書本於談彪
耶但未得此書全本不知是百二十卷否偁於父書之
外有所増益否偁亦不當没其父之名掩為已有也俟
更考之賞睂山人
新津任淵字子淵常注宋子京黄魯直陳無已三集號
稱博洽又摘山谷詩文為精華録按淵紹興元年乙丑
類試第一仕至潼川憲其稱天社任淵者新津山名也
漢樂府鼓吹二十二曲今所存朱鷺以下是也魏繆襲
吳韋昭晉𫝊𤣥皆儗之率淺俗無復古意其詞尤多狂
誖如昭之闗背德襲之平南荆元之宣受命惟庸蜀等
篇狺狺狂吠讀之髮指而左克明郭茂倩皆取以附漢
曲之後何其謬也無巳寧取柳宗元謝翺耳
文字之於先達遇合似有夙縁有不可解者如髙陽李
文勤公之於曹祭酒頌嘉(禾/)真定梁公之於汪刑部季
甪(懋/麟)臨朐馮文毅公之於陳舍人賡明(玉/璂)栢鄉魏公之
於董秀才文友(以/寧)服膺讚歎不啻若自其口出然諸君
皆及門若文友與栢鄉則平生未嘗識面而傾倒如此
更可異也余門人吳江葉進士元禮(舒/崇)神清不減衛叔
寶少負雋才嘗注庾子山哀江南賦為時所稱康熈己
未博學宏詞之舉閣中諸老亟薦之皆欲為之道地葢
公論也元禮至京師而病病旬日竟死豈非其命乎是
時文友已前殁而栢鄉罷相久矣汪陳亦連蹇不遇惟
頌嘉以中書舍人改編修累官國子祭酒
宋初潘閬跅􁀪不羈然其詩實有可觀如久客見華髮
孤櫂桐廬歸初月無朗照落日有餘暉漁浦風水急龍
山煙火微時聞沙上雁一一皆南飛右詩在唐人中亦
推髙作
往在京師於卞中丞家觀袁安卧雪圖人物生動林木
籬落間積雪皓然鬚眉衣裘皆有寒色因憶宋真宗常
以此圖賜王欽若令至金陵擇江山最佳處張之因置
諸賞心亭太平佳話千載而下談之齒頰俱芳不知即
此本否但以之賜欽若不免夜光暗投耳數年來此畫
往來胸臆欲賦一詩終不能成聊記於此
先大父尚書府君明天啟中以儀制郎扈惠王之國著
翦桐載筆一卷載銅梁張襄憲公肖甫家藏清明上河
圖第二本後病中戒子孫曰此圖有名於世初本為豪
貴脅取賈禍他日有求者便可與之公殁後幾年中丞
某宦於蜀以三百金檄銅梁令往求之公之子某如其
所戒而返其直中丞得之喜甚再使銅梁令將命終辭
其直不受令乃大張供具伎樂召公諸子姓宴飲盡歡
而罷按張擇端上河圖曾入嚴分宜家所謂豪貴者謂
世蕃也肖甫之見過於李衛公逺矣
侍御傅彤臣(扆/)余同邑同年也博雅能詩為詞曲亦有
致順治辛丑請急歸康熈戊午應博學宏詞之徴明年
報罷往來滄洲道中感秋柳賦詩二十首多可誦身後
著述散佚聊録數章於此以見一斑云㶚橋橋畔美人
居性慧能為倒薤書一覩靚容頻問訊十睂新様近何
如絶代容華照眼明幾年聲價重金城誰言青鬢垂垂
老一到臨風百媚生零露蕭晨半未乾日髙猶自怯輕
寒連錢驄馬驕嘶過青眼樓頭帶笑看殘照芙蓉溢額
紅珊珊骨節玉瓏璁幾番眠起嬌無力披拂偏宜少女
風垂金小篆不曾譌葉葉紛披撇與波截柳編蒲無用
處祗傳新様似元和靈和前殿見丰姿成辟耽情冩艷
詞九月受風秋色裏冶游心醉麴塵絲拂隄又復映征
帆折贈還宜女手摻薄暮一番微雨後江州司馬濕青
衫
東漢末有議郎張華與蔡扈同以博奥著在茂先之前
今人止知茂先著博物志耳右見從伯文玉(與/玟)籠鵝館
集惜不記出處
從兄孤絳(士/純)詠新月詩云乍見一簾水回頭月抱肩黄
如浮醡酒痿比壓琴弦孤絳少有叔寶神清之目書法
擅絶一時弱冠殉崇禎壬午之難
洪覺範作夾山本禪師銘云白墖林間矯如飛鶴不涉
春縁碧巖花落宛然坡谷語
昔在京師士人有數謁余而不獲一見者以告崐山徐
尚書健菴(乾/學)徐笑謂之曰此易耳但値每月三五於慈
仁寺市書攤候之必相見矣如其言果然廟市賃僧廊
地粥故書小肆皆曰攤也又書賈欲昻其値必曰此書
經新城王先生鑒賞者粥銅玉窯器則曰此經商丘宋
先生鑒賞者謂今冡宰牧仲(犖/)也士大夫言之輒為絶
倒
林子羽鳴盛集四卷其同郡邵銅所編銅作後序稱中
憲大夫温州府知府成化三年丁亥歳也按邵銅天順
間以御史言事忤權姦與張鵬等十三人皆左遷知縣
載葉文莊水東日記
葉文莊公(盛/)云古人所作墓文碑誌叙述子婦者甚少
詳書其子之行實生卒及婦家之世出者加少也惟歐
陽圭齋於圭塘之父獨然豈變例歟圭塘者元中書省
參知政事魯郡公許公有壬也余平生為人纂碑版文
字多矣率遵古法而世俗不知多以為怪至有詰其不
書之故者葢皆不讀書考古之過也
華隂王伯佐(宜/輔)來求其父山史(𢎞/撰)墓銘以文五峰畫驪
山圖潤筆上方自題云萬厯乙亥孟夏四月以董巨墨
法寫驪山弔古圖葢唐世游觀勝地貞觀建之天寶成
之弔之者後之鑒也豈直區區楮墨之間哉五峰山人文
伯仁書時年七十有四余昔登驪山山之佳處在東繡
嶺石甕寺一帶林麓磵壑映帶如畫而西繡嶺平曠但
可造宫殿宜輦路耳故華清朝元諸遺阯尚在其處詳
余秦蜀驛程後記
童子入家塾講誦之餘令其屬對凡以調聲律覘器識
不為無補昔程篁墩舉神童以此得名余邑前軰沈澂
川(淵/)先生㓜時塾師夏楚之負痛投地師曰一滾滾下
地能對則貰汝公應聲曰兩登登上天師大竒之後果
以嘉靖乙丑登進士入翰林官國子司業余八九嵗時
先父尚書府君召叔祖洞庭(象/咸)飲叔祖豪於酒而工草
聖有張顛之風大父顧余兄弟曰醉愛羲之蹟余應聲
對曰狂吟白也詩公大喜賞以名人書畫扇謂先君曰
此子必蚤成後順治辛卯倖叨魁薦府君時年九十一
猶及見之乙未成進士歴官左都御史刑部尚書府君
暨先君皆累贈如其官
明時京師士大夫冬日製貂為套著冠帽上以禦寒名
曰帽套一詞林乘馬謁客有騎而過者掠而去之明日
入署訴于其僚同年某公好謔改崔顥黄鶴樓詩贈之
云昔人已偷帽套去此地空餘帽套頭帽套一去不復
返此頭千載空悠悠衆皆大笑
謝在杭(肇/淛)與友人登張秋之戊己山酒間徴古來干支
命名者如子午谷丁戊山丙穴之類而不及丁卯橋癸
辛巷漢宫之甲觀吳興之癸亭何也
唐劉伯芻品水以中泠為第一惠山虎丘次之陸羽則
以康王谷為第一而次以谷簾惠山古今耳食者遂以
為不易之論其實二子所見不過江南數百里内之水
逺如峽中蝦蟇碚纔一見耳陋亦甚矣不知大江以北
如吾郡發地皆泉其著名者七十有二以之烹茶皆不
在惠泉之下宋李文叔格非郡人也常作濟南水記與
洛陽名園記竝傳惜水記不存無以正二子之陋耳謝
在杭品平生所見之水首濟南趵突泉次以益都孝婦
泉(在顔/神鎮)青州范公泉而尚未見章丘之百脉泉右皆吾
郡之水二子何嘗夢見余常題王秋史(苹/)二十四泉草
堂云翻憐陸鴻漸跬步限江東正此意也
明世宗末年患喉閉江西一糧長運米至京以山豆根
煎進立愈後徐文貞階病亦以此方奏効
余居易録載竒疾數事又謝在杭云淛有士人一手指
忽痛指甲間生珊瑚髙二寸許氣成海市有人物城郭
樓臺醫皆不識何症或以為火也投以大黄而愈此與
穆桂陽吏部晚年額上皮肉腫起晶瑩中有一人騎驢
往來終日不少休同一怪症即緩扁未必知也
宋慶厯時有宦官蓄一古鏡背鑄鬼形而其影在鑑中
明人小説載驛丞問楊文懿公官名洗馬日洗幾馬公
畣之云云水東日記又載一事劉洗馬定之與兵侍王
偉遇於朝偉戲劉曰吾太僕馬多公須一一洗之劉應
聲曰何止太僕諸太僕諸司馬不潔我固當洗之耳聞
者快之偉即媚王振者
日本國重儒書十三經而下無所不有獨無孟子中國
人有私㩦過海者輙有風濤蛟龍覆舟之患此理之不
可解者余謂孟子泰山巖巖氣象於此猶見一斑歴數
千年肸蠁如在也刺孟非孟之屬其亦可以不作矣
祡窯於陶器中最古流傳至今者碎片與金翠同價亡
友劉吏部公㦷(體/仁)每自詡其詩文為祡窯片雖謔語亦
有所本也
説文驢父馬母曰驘馬父驢母曰駃騠玊篇驢父牛母
曰􁀙􁀙
元至正間有范益者京師名醫也一日有嫗㩦二女求
胗曰此非人脈必異類也當實告我嫗泣拜曰我西山
老狐也與之藥而去今小説平妖傳實借用其事而所
謂嚴三㸃則南昌名醫也余已别記於居易録又傳中
杜七聖與蛋子和尚鬭法斬葫蘆事見五雜組乃明
嘉隆間事皆非杜纂也
宋洪容齋纂唐人萬首絶句曾表進孝宗御覽批畣甚
優又賜茶一百夸清馥香十貼薰香二十貼金器一百
兩當時右文之盛可以想見然余觀其書踳譌淆亂如
何遜沈警乃梁陳間人槩行采入何警句江暗雨欲來
浪白風初起改作絶句至唐小説如東陽夜怪録諸詩
皆載之敬去文盧倚馬之類亦載之更為不根而四唐
之詩畧無詮次有一人之作而分屬數卷者尤難撿閲
盖當日祗欲取盈萬首都無持擇故也余每病之歸田
後選鈔數百首别為一集以繼文粹詩選之後面目差
改觀矣
吾鄉風雅明季最盛如益都王(遵/坦)太平長山劉(孔/和)節之
尤非尋常所及王巡撫(瀠/)子劉相國(鴻/訓)子也余為作合
傳他如益都王(若/之)湘客諸城丁(耀/亢)野鶴丘(石/常)海石掖縣
趙(士/詰)伯濬(士/亮)丹澤萊陽姜(埰/)如農弟(垓/)如須宋(玫/)文玉
弟(琬/)玉叔董(樵/)樵谷淄川髙(珩/)蔥佩益都孫(廷/銓)道相趙(進/美)
韞退章丘張(光/啟)元明新城徐(夜/)東癡軰皆自成家余久
欲輯其詩為一集傳之未果也孫
本朝拜相高吏部侍郎趙與(琬/)俱按察使丁丘皆以教
職遷知縣丁自有集余僅記丘馬上見一絶云薄羅衫
子凌春風誰家馬上口脂紅馬蹏蹋入落花去一谿柳
條黄淡中
太學春秋祭例遣大學士一人主之翰林官二員公獻
公宴惟祭酒與大學士南北相向司業則側坐余為祭
酒時値高陽李文勤公代祭公與余有師生之誼余欲
移席公曰古禮不可廢也卒從之時太常卿辟君梁公
(柱/斗)軰皆側坐
朝廷重師儒如此
王晉谿一生仇彭襄毅然跡其行事邪正判然侯吏部
一間録謂王祀鄉賢久萬厯四十六年督學某始革之
為非此鄉曲之私言非公論也
一間録云呵膠出塞外可以羽箭婦人貼花鈿呵噓隨
融此與兗州阿膠非一物也世多不知
故友山陽丘洗馬季貞(象/隨)與張虞山(養/重)游淛東行處州
山中各有即事詩一云西風黄葉無人徑破廟山神對
古松一云百年無與人間事老死深山古木中今人穰
穰入市者不知世有此境
永壽明月山婁敬祠神像是其肉身後潰里人貯之石
匣更為裝塑石匣尚存祠中水旱癘疫禱之輒應
　
　
　
　
　
　
　
　
　
　
　古夫于亭雜録卷三
欽定四庫全書
　古夫于亭雜録卷四
　　　　　　　　　　　刑部尚書王士禎撰
檀弓季武子寢疾蟜固不説齊衰而入見曰斯道也將
亡矣士惟公門説齊衰武子曰不亦善乎君子表微昔
蕭頴士不脱齊衰謁李林甫近謝通判良琦不脱齊衰
謁胡僉事在恪亦猶行古之道也李與胡怪而叱退之
則不讀書之過也然公門脱齊衰而頴士不脱麻衣何
以得至政事堂不可解也
明世宗讀孟子至對齊宣王禮為舊君有服云云幾罷
配享今觀㓂讎何服之有一語亦誠過矣以此垂訓後
世且為亂臣賊子口實然吾觀檀弓子思對穆公之詞
曰古之君子進人以禮退人以禮故有為舊君反服之
禮今之君子進人若將加諸膝退人若將墜諸淵毋為
戎首不亦善乎又何反服之禮之有此語亦太過當殊
不類子思之言恐記者有所傅㑹耳總之此等議論猶
是戰國譎詐相傾氣習如豫讓不報中行氏而報知伯
皆是此一種見解祗從恩怨起見非天理民彛之正余
昔題國士橋絶句云國士橋邊水千年恨未窮如聞柱
厲叔死報莒敖公此詩自謂可以敦薄
唐初削平羣㓂殺竇建德蕭銑而赦王世充宋太宗忌
李後主賜牽機藥必置諸死而赦窮兇極惡之劉鋹古
今刑章之失未有如是之甚者
唐藩鎮跋扈至河北三鎮極矣而皆起於僕固懷恩之
養㓂自重其禍遂與唐相終始中間止一魏博田𢎞正
田布父子乃心王室盡變悖逆桀驁之風不愧忠臣孝子
而皆不良於死天之報施善人何太憒憒耶宜朱滔王
庭凑之流不絶於世也
故友劉吏部公㦷(體/仁)尺牘題跋風味不減蘇黄往與余
往復最多今倂佚失偶從蠧簡中得其小札一通書法
言語皆可寶翫因付大兒涑藏弆别録於此潤州握手
謂我猶遊戲人間喜極淚下不知公㦷何人而先生眷眷若此
揚署再晤見退衙時小書一屛書洛神賦壁上懸松圓
詩老小景一幀匡牀棐几蕭然無㸃塵令人意消白沙
客舍下馬踞牀為我特留一日集諸勝流修談讌之娛
昔人有言不幸生末俗猶幸識元紫芝僕既幸識先生
又辱眷眷若此想曾於無量阿僧祗刼奉養承事一切
慧業文人故兹生乃享此報不落落也嘗與同人言讀
同時它人作雖心知其什倍於我竊復漫臆儻假以問
學似若可追至吾阮亭即使我更讀書三十年自覺去
之愈逺正如仙人嘯樹其異在神骨之間又如天女微
妙偶然動步皆中竒舞之節當使千秋後謂我為知言
近所作既不欲刋布可時冩一通見示僕所纂汝頴集
蒙宣索繕冩寄呈先君子遺集一卷幷呈不知能邀先
生跋數語不姪子詩一幅閨房詩一册附發一笑粲亦
委巷語耳近日兒女頗好文術但為之父兄者愧無以
教之然不可不令先生知之也欲言無窮忽已紙盡西
風有便時望嗣音公㦷為詩矯矯有竒氣常寄余五言
云離居才幾日蘭葉春風生門外即流水布帆東下輕
野處寡新友良辰多逺情思君如草色迢遞向蕪城
又簡得友人董侍御玉虯(文/驥)臨洛神十三行一卷自題
後云宋思陵十三行賈似道所購九行後四行有悦生
小印此子敬真蹟余從宋搨唐摹力追而不得其形模
華亭公云趙松雪臨之少洛神疎雋之法當從悟入耳
千年人蓡根作人形千年枸杞根作犬形中夜常出游
烹而食之則仙去相傳有女道士師弟二人居深山中
一日其徒汲水於井畔見一嬰兒抱歸成一樹根師大
喜烹之未熟以糧盡下山為水阻不得還徒飢聞甑中
氣香美遂食之比師歸已飛昇矣又揚州一老叜常擾
衆酒食一日治具邀衆令丏者數人捧二盤至一蒸小
兒一蒸犬也衆踧踖不敢食叜乃自食之以其餘分羣
丏語衆曰此千年人蓡枸杞求之甚難食之者白日飛
昇吾感諸君特以相報而乃不食信矣仙分之難也言
未已而叜已上昇羣丏隨之矣(五雜/爼)
人蓡出遼東上黨者最佳頭面手足皆具清河次之髙
麗新羅又次之今生者不可得見其入中國者皆繩縳
蒸而夾之故上有夾痕及麻綫痕新羅蓡雖大皆數片
合而成之其力反減擇蓡惟取透明如肉及近蘆有横
紋則不患其偽矣(五雜/俎)
人蓡在本地價不甚髙過山海諸闗納税加以内監髙
淮檄取動以數百斤計故近日佳者絶不至京師其中
上者亦幾與白鏹同價矣(五雜/俎)
王介甫云平生無紫團蓡亦活到今日案紫團上黨山
名也本草及唐宋已來皆貴黨蓡今惟貴遼東及髙麗
産佳者每一兩價至白金五兩而上黨每一斤價止白
金二錢近人蓡禁嚴價驟貴始稍以黨蓡代之每一斤
價至白金一兩有竒而購之亦不易也
宋宣和間有妃嬪病𠻳侍醫胗治百計無效後遇賣藥
者以十錢得十貼㩦入進之一服而瘥以百金購其方
乃天花粉青黛也
唐鄭相國年七十五為南海節度使以粤地卑濕得疾
有訶陵國舶主進一方服之良騐乃録而傳之破故紙
十兩擇净皮洒過擣簁令細胡桃肉三十兩湯浸去皮
細研如泥入前末用好蜜和勻盛甆器中清晨以暖酒
二合調藥一匙服之隨以飯壓如不飲酒以滾白水代
之久服延年益氣悦心明目兼壯筋骨但忌食蕓薹羊
血耳
秦少游五言雨砌墮危芳風軒納飛絮六朝佳句也余
少時在廣陵有句云露檻警孤鶴風櫺散叢菊汪鈍翁
説鈴取此一聨云二句已逗漏柳柳州矣今全篇刪去
不載集中葢余論詩絶句云風懷澄澹推韋柳佳處多
從五字求解識無聲弦指妙柳州那得竝蘇州與東坡
之論特相反故鈍翁云云
竹坡詩話云李白柳公權俱與唐文宗論詩夫太白與
文宗安得相及少隠譌謬不應至此豈傳録之誤耶
慈谿姜編修西溟(宸/英)為舉子時表聯中用塗抹堯典舜
典字㸃竄清廟生民詩語監試御史不知出處指摘令
易西溟曰此出李義山韓碑詩非杜撰也御史怒借微
錯貼出之
許顗彦周云東坡詩如長江大河飄沙卷沫枯槎束薪
蘭舟繡鷁皆隨流矣珍泉幽磵澄澤靈沼可愛可喜無
一㸃塵滓只是體不似江河耳余謂由上所云惟杜子
美與子瞻足以當之由後所云則宣城水部右丞襄陽
蘇州諸公是也大家名家之别在此
宋熈寧中㑹稽僧重喜有詩云地爐無火一囊空雪似
楊花落歳窮乞得苧麻縫破衲不知身在寂寥中此詩
甚佳惜不遇坡公與佛印參寥守詮清順軰同蒙品藻
耳
紫微詩話載張子厚詩井丹已厭嘗蔥葉庾亮何勞惜
薤根按三韭二十七乃杲之事與元䂓何涉張誤用而
居仁亦無辯證何也
長洲尤太史悔菴(侗/)晚年作詩中二十四友歌乃仿杜
飲中八仙歌之體所載皆海内名士之已殁者而中亦
及余盖因先兄西樵考功而連類及之也詩見本集辭
多不錄
菽園雜記言明時頒厯後各布政司送厯于諸司大臣
旁午於道每百本為一塊有一家送至十塊二十塊者
誠亦太費然亦可以見當時物力之豐余為侍郎總憲
時本衙門司務領厯不過二十冊至為刑部尚書則不
過十餘冊耳及家居本院司所送總計不過五六冊此
亦物力盈絀之一徴也
明故事四月八浴佛日賜百官不落夾萬厯中慈聖李
太后宫中祀九蓮菩薩四月供不落夾先從祖季木(象/春)
考功詩云慈寧宫裏佛龕崇瑶水珠鐙照碧空四月䖍
供不落夾内官催辦小油紅盖故事四月供佛後即賜
百官不始萬厯也夾菽園雜記作莢
李白謂五言為四言之靡七言又其靡也至於詞曲又
靡之靡者詞如少㳺易安固是本色當行而東坡稼軒
直以太史公筆力為詞可謂振竒矣元曲之本色當行
者不必論近如徐文長漁陽三弄木蘭從軍沈君庸之
覇亭秋梅邨先生之通天臺尤悔菴之黒白衛李白登
科激昻慷慨可使風雲變色自是天地間一種至文不
敢以小道目之
菽園雜記云凡咽喉初覺壅塞一時無藥以紙絞探鼻
中或齅皁角末歕嚏數次可散熱毒仍以李樹近根皮
磨水塗喉外即愈
鄉前軰某公入秋闈䇿問天文不能悉偶憶地理一篇
遂用塞白自謂必無望矣牓發中式及領卷閲之批云
題問天文而子兼言地理可稱博雅之甚文章遇合信
有命哉
李西涯樂府謝鐸潘辰所評按辰青田人父流清游太
學與岳文肅公季方友善流清早卒辰少孤流落京師
文肅一日過陳緝熙見其友李斯式愕視乆之曰此吾
友潘流清也命工冩其真以遺辰辰持歸示其母母涕
泣而藏之事載菽園雜記近日嘉定李長衡與景陵譚
友夏貌相似友夏有詩云他年誰後死優孟免躊躇(文/正)
(乃岳/之壻)
陳其年(維/崧)少有文名於江左數竒落魄一日過京口有
相士熟視良乆曰君五十後當入翰林然不由科甲人
皆笑以為妄或贈詩云朝來日者橋邊過見説功名似
馬周後康熙己未果以博學宏詞薦入翰林為檢討吾
鄉長官玉(琯/)為諸生時一星士决其丙戌必中鄉試亦
以為妄後順治丙戌再行鄉試果中式又鄒平馬驄御
(驌/)以順治丙戌中鄉試己亥中㑹試皆添設之科也
掖縣張大司㓂北海(忻/)夫人陳大學士文安公端母也
張與胡中丞為姻家胡故有優伶一部一日兩夫人宴
㑹張謂胡曰聞尊府梨園最佳胡古樸不曉文語輒應
曰如何稱得梨園不過老棗樹幾株耳左右皆匿笑萊
人因號胡氏班為老棗樹班
陳其年以四六詩餘冠絶一世然其詩亦豪邁有竒氣
嘗贈先西樵兄及余詩云名士終朝能妄語盖反用世
説語也又贈山隂吕生云馬中赤兔人中布用成語尤
竒
本朝詩餘頗有十數名家惟禾中曹講學顧菴(爾/堪)南谿
詞沖澹如陶靖節田園詩彭少宰羨門(孫/遹)延露詞清新
俊逸逼似秦李二家尤天然難及毘陵董孝廉舜民(元/愷)
蒼梧詞感慨悲凉不減横槊亦後勁也(三家詞皆余所/選定故特論之)
宋孫奕季昭示兒編云泗州大聖傳和尚何國人也考
隋書西域傳有何國東坡雪夜詩試掃北臺看馬耳不
隨埋没有雙尖次公曰馬耳山名殊不知王晉之與霍
辦雪夜對談曰看北臺馬耳菜何如左右曰有兩尖在
坡正用此事趙未見而妄為是説耳然孫亦不注出處
桐城方邵邨(亨/咸)侍御坦菴詹事(拱/乾)次子㓜而頴慧父竒
愛之命小名曰姐哥以嬌女況之也坦翁寓廣陵余時
為揚州節推以年家子見明日語人曰王君才美勝吾
姐哥邵邨亦語余曰吾書畫度曲事事過子惟作五七
字則逺不及嘗為予畫兩扇其一花樹上作一雀雛其
一子母雞小者如豆意態如生殆入神品其詩初未入
格後游汴梁手書近詩作長卷寄余京師風調格律無
一不合惜未裝潢今忘之矣
示兒編云句讀字自漢有之周禮宫正春秋以木鐸修
火禁凡邦之事蹕鄭司農讀火絶之云禁邦之事蹕若
今之衛士填街蹕也鄭康成注春秋以木鐸修火禁句
絶讀徐音豆韓退之師説云彼童子之師授之書而習
其句讀者也洪曰讀音豆馬融笛賦云覩法於節奏察
度於句投注投徒鬬切句投猶章句也其字畫異而音
訓同也
又云章句孔安國曰自古而有篇章之名故那序曰得
商頌十二篇東山序曰一章言其完足也句則古者謂
之言論語曰一言以蔽之曰思無邪則以一句為一言
趙簡子稱子太叔遺我以九言皆以一句為一言秦漢
以來諸儒各為訓詁乃有句詩家有四言五言六言七
言則又以一字為一言也
孫季昭説經釋詩黽勉從事句云黽鼃屬也周禮蟈氏
掌去鼃黽注謂鼃為蟈黽耿黽也蛙黽之行勉强自力
故曰黽勉如猶豫孤疑之類也説甚新又云月令仲春
言鷹化為鳩喜其能變不仁之心也如王制言鳩化為鷹
然後設罻羅周禮司裘注亦云仲秋鳩化為鷹而月令
於仲秋當言而不言者嫌其變而之不仁也康熙癸丑
余邑新城之曹邨有羣鳩食麥則鳩之害稼有同於蟊
螣所謂鷹眼未化者非耶又何變不仁之有
孫氏解論語哀公問社章云哀公患三桓之侈欲以諸
侯去之為日久矣而惡其彊故假古人弗用命戮于社
之意為問宰我謂周人以粟使民戰栗勸之以誅也夫
子警之曰成事不説云云謂三桓自宣公以來勢偪公
室積威五世莫能制之一旦欲誅之則昭公之事可鑒
矣(昭公二十三年季平/子作亂昭公奔晉)哀公能自治三桓之禍自息無
事於誅也
子見南子章説者皆引史記以謂孔子見衛靈公寵姬
南子非也考之家語孔子適衛子驕為僕(顔/髙)靈公與夫
人南子同車出使孔子為次乘孔子恥之且夫子方以
季桓子受齊女樂去魯適衛至衛又恥為次乘豈肯輕
身以先於匹婦哉此必魯之南蒯耳昭公十四年南蒯
奔齊侍飲於景公公曰畔夫對曰臣欲張公室也南蒯
欲弱季氏而强公室夫子故欲往見之將以興魯也此
等議論極有見
竊比於我老彭案大有卦匪其彭陸音步郎反子夏作
旁老彭當讀如匪其彭之彭音旁旁側也欲自比於老
子之側葢謙詞也考曾子問記孔子問諸老聃者屢矣
家語亦云孔子問禮於老𥅆此孔子欲自附於老𥅆之
側之騐也舊説以為彭祖彭祖六經所不載聖人所不
道豈孔子之願比者哉
自行束脩以上束脩漢儒謂十段脯為束脩葢因禮記
束脩之問不出境誤之也鄭康成注謂年十五以上也
後漢杜詩薦伏諶曰自行束脩迄無毁玷注謂年十五
以上然以經意詳之亦非也鄭均傳曰均束脩安貧太
守薦劉般曰束脩至行延篤傳曰吾自束脩以來為人
臣不䧟於不忠為人子不䧟於不孝皆同此意方性夫
解禮記束脩之問謂與論語名同而實異其説以為約
治其身則無不誨之深得所謂人潔己以進與其潔也
之意案已上數條皆不易之論録之
陸容文量曰駙馬都尉本秦官漢有奉車都尉主車與
駙馬都尉主駙馬尉都尉主羽林騎是謂三都尉今數
列侯曰公侯駙馬伯省文耳若施之章奏當云駙馬都
尉乃止稱駙馬臣某誤也余案唐宋已來中書省為宰
相之署今内閣中書舍人尚沿古中書舍人舊名官銜
應稱中書舍人每見鄉㑹試録列銜止云内閣中書則
是以古署名為官稱踳誤甚矣不可不正
順治初有太原進士趙瑾字懿侯官長洲知縣江西新
城進士楊思本字因之其詩皆似才調集非一時噉名
者所及而世罕知之
纂本朝詩者數十家大都以為結納之具風騷一道江
河日下皆若輩為之惟施愚山藏山集葉訒菴獨賞集
陳其年篋衍集卷帙不多猶有殷璠高仲武唐選之風
陳伯璣(允/衡)國雅始甚矜貴不妄入一篇後遂汎濫可惜
其詩慰一編先已成書乃可傳葢無所瞻徇故也上元
龔賢字半千纂詩遇率近體專宗晚唐亦不至惡道
猫生子胎衣隂乾燒灰存性溫酒服之治噎塞疾然猫
生子後即食胎衣必伺而急取方可得
明𢎞治學正王庭病大便下血瀕危昏憒中聞人語之
曰喫小水果飲溺一盌而甦乃日飲之漸愈
康熙己未博學宏詞之徵
御試於體仁閣首題璿璣玉衡賦前蘇松糧儲道參議
壬辰進士臨川李仲章來泰冠塲雖彭羡門少宰壓卷
亦當遜之李改翰林院侍講一典湖廣鄉試未幾死
宋末浦江吳渭清翁作月泉吟社以范石湖春日田園
雜興為題中選者若干人謝臯羽所評定至今人艷稱
之順治丁酉余在濟南明湖倡秋栁社南北和者至數
百人廣陵閨秀李季􁌫王璐卿亦有和作後二年余至
淮南始見之葢其流傳之速如此同年汪鈍翁在蘇州
為栁枝詩十二章仿月泉例徴詩淛西江南和者亦數
百人
亡友姜編修西溟(宸/英)以古文名當世其文滂沛英發於
蘇分為多未第時以薦舉入明史館分纂刑法志極言
明三百年詔獄廷杖立枷東西厰衛緹騎之害其文痛
切淋漓不減司馬子長其論文則謂六經而下衰於左氏
再振於戰國策葢其為文本挾縱横之氣故云爾常選
唐文粹之文出以示余惜未借鈔今其家尚存此本與
否不可知曾語其從弟孝亷宸萼訪之未見示也
桐城方嵞山(文/)少有才華後學白樂天遂流為俚鄙淺
俗如所謂打油釘鉸者余常問其族子邵邨(亨/咸)曰君家
嵞山詩果是樂天否邵邨笑曰未敢具結狀須再行查
菽園載成化間提督徐州倉太監韋通於桓山寺鑿井
得獨輪銅車一色緑如瓜皮洒而視之上有識文陸機
造三字重三十鈞推之輪轉而可行進於朝但不知當
日造此何所用之徐又非士衡常游之地何以瘞桓山
地中不可得而詳也
病霍亂煎香薷湯泠飲之或掘井為坎汲井水於中飲
之亦可最忌飲熱湯若飲熱米湯必死
姚寛西溪叢語於陶詩聞有田子春節義為士雄引漢
書劉澤傅髙后時齊人田生云云楚漢春秋田生名子
春按此詩上句云辭家夙嚴駕當往至無終無終正田
疇居處田疇傳云字子春有何可疑况劉澤傳之田生乃
齊人其說謁者張卿乃游士說客之流安得稱節義而
淵明企慕之至形於篇什如此耶寛字令威宋人出處
見葉水心集
康熙四十六年邑東唐山店民家有豬生子人面眉目
口鼻悉具惟兩耳及身則豕也擊殺之又轅固莊豬生
四子其二一人面人身手足亦如人惟爪似豕而兩耳
則居然豕也其一人身手足亦如之而無首兩耳生肩
上怪而擊殺之同時徐家店有豬生象墮地即死是年
六月霪雨大水害稼
是嵗七月吳郡木凟有譚氏女子納凉於庭忽墜一星
如石壓焉頃之復甦則已化為男子
古人山水之作莫如康樂宣城盛唐王孟李杜及王昌
齡劉眘虚常建盧象陶翰韋應物諸公捜抉靈奥可謂
至矣然總不如曹操水何澹澹山島竦峙二語此老殆
不易及
捫蝨新話載蔡相當國日適有美闕兩選人競欲得之
蔡曰能誦盧仝月蝕詩乎一耆年者應聲而誦如瓶㵼
水一座盡傾蔡大喜遂得美除近日崐山顧(炎/武)寧人號
强記在京師一日㑹於邸舍余謂之曰先生博學強記
請誦古樂府蛺蝶行一過當拜服顧即琅琅背誦不失
一字葢此篇聲字相雜無句讀又無文理可尋最為難
讀故也
鍾嶸詩品余少時深喜之今始知其踳謬不少嶸以三
品銓叙作者自譬諸九品論人七略裁士乃以劉楨與
陳思竝稱以為文章之聖夫楨之視植豈但斥鷃之與
鵾鵬耶又置曹孟徳下品而楨與王粲反居上品他如
上品之陸機潘岳宜在中品中品之劉崐郭璞陶潛鮑
照謝脁江淹下品之魏武宜在上品下品之徐幹謝莊
王融帛道猷湯恵休宜在中品而位置顛錯黒白淆譌
千秋定論謂之何哉建安諸子偉長實勝公幹而榮譏
其以筳扣鐘乖反彌甚至以陶潛出於應璩郭璞出於
潘岳鮑照出於二張尤陋矣又不足深辯也
金人劉祁京叔歸潛志章宗春水放海青趙黄山渢應
制立進詩云駕鵝初暖下陂唐羽騎星馳入建章黄繖
輕陰隨鳳輦緑衣小隊出鷹坊摶空玉爪凌霄漢瞥眼
風毛墮雪霜共喜園林得新薦侍臣齊捧萬年觴章宗
大喜之以為非宿搆不能至此此詩雖唐宋名人應制
不能過也
小說記漢昭烈帝有一玉人常置甘夫人帳中月映之
與玉人一色此真不經之談昭烈在劉景升座上感髀
裏肉生慨然流涕乃屑作此兒女態乎唐人有題劉郎
浦詩云吳蜀成婚此水潯明珠步障幄黄金誰將一女
輕天下欲換劉郎鼎峙心此語差識得英雄本色
息夫人廟今曰桃花夫人廟王摩詰詩云莫以今時寵
能忘舊日恩看花滿眼淚不共楚王言杜牧之詩云細
腰宫裏露桃新脈脈無言度㡬春至竟息亾縁底事可
憐金谷墜樓人近益都孫相國沚亭(廷/銓)詩云無言空有
恨兒女粲成行則以詼嘲出之令人絶倒
温庭筠詩古戍落黄葉浩然離故闗髙風漢陽渡初日
郢門山此晚唐而有初唐氣格者最為髙調至於鷄聲
茅店月人跡板橋霜乃近俗諦世人顧亟賞之而罕知
前作之妙豈知詩者哉
故大司㓂蔚州魏敏果公(象/樞)在京師與余投契甚深所
作詩文每相質證一字一句瑕纇必指公顧大喜語其
子今宫諭無偽(學/誠)曰吾在都數十載閲人多矣所心折
者惟有阮亭耳諭徳甲申秋入都為余言如此
吳天章(雯/)天才超軼人不易及嘗為余題倪雲林畫云
豈但穠華謝桃李空林黄葉亦無多尋常眼前語正自
百思不到晚買小圃中條之陰有竹數百竿梅橘各數
株余題之曰中條竹隠乃未及歸老而天章死矣惜哉
其集遺言屬余刪定後世必有知之者
唐末之文吾喜杜牧孫樵宋南渡之文吾喜陸游羅願
元文吾喜戴表元明初之文吾喜徐一䕫明季之文吾
喜嘉定婁堅臨川傅占衡餘姚黄宗羲
竟陵鍾伯敬集中早朝詩一聯云殘雪在簾如落月輕
煙半樹信柔風閲之不覺失笑如此措大寒乞相乃欲
周旋金華殿中將易千門萬户為茅茨土堦耶
閩有朱竹色如丹砂余嘗寄書門人李中丞質君殷太
學彦來求一枝作杖彦來云舊惟古田縣一僧舎有之
周櫟園侍郎求以為杖自後官閩者競取之遂成故事
僧苦之竟剷去其種絶矣
余前言鹿􁍈二字未詳適閲王伯厚漢制考引周禮麋
鹿魚為菹注云今益州有鹿􁍈者近由比為之矣(􁍈於/偽反)
疏益州人將鹿肉畜之􁍈爛謂之鹿􁍈也
又素沙注素沙者今之白縳也(縳音/絹)六服皆袍制以白
縳為裏使之張顯今世有沙縠者名出於此則古沙紗
縳絹字皆通用
小說有唐解元詭娶華學士家婢秋香事乃江陰吉道
人非伯虎也吉父為御史以建言譴戍道人於洞庭遇
異人得道術能役鬼神嘗游虎丘時有兄之喪上襲麻
衣而内著紫綾褌適上海一大家㩦室亦游虎丘其小
婢秋香者見吉衣紫顧而一笑吉以為悦己也詭裝變
姓名投身為僕久之竟得秋香為室一日遯去大家跡
之知為吉厚贈奩具遂為翁壻華則吉之本姓云
唐鄭谷浯谿詩曲曲清江疊疊山白雲白鳥在其間漁
翁醉睡又醒睡誰道皇天最惜閒又唐嶺南節度使蔡
京泊浯谿詩停橈積水中極目孤煙外借問浯谿人誰
家有山賣　右二詩余作浯谿考亦遺之今從萬首絶
句錄出當補入之逺搜僻祕而近失之睂睫之間殊自
笑也
王渙字羣吉唐末人常作惆悵詩者載在唐詩紀事而
才調集譌作王之渙洪容齋亦仍之勿論詩之氣格相
去霄壤而開元間人預詠霍小玉崔鶯鶯事豈非千古
笑柄余選才調集萬首絶句乃為正之
唐末朱温躬為弑逆盡滅昭宗諸子而盜取神器時藩
鎮聲大義以討賊名正言順者惟河東耳而通鑑以㓂
書與書武侯㓂魏同不知温公與劉道原范淳父軰當
日何所見而好惡拂人之性乃至於此使非新安綱目
瓊山世史正綱改書討君臣大義將澌滅於天下矣孰
謂温公大賢而有是哉
章丘諸生李觀善醫常傳治小便不通一方用犀角瑇
瑁二味研水服之果立効
余家有疑耀一書凡七卷乃李贄所著而其門人張萱
序刻者余嘗疑其為萱自纂而駕名於贄盖以中數有
校秘閣書及修玉牒等語萱嘗為中書舎人纂文淵閣
書目而贄未嘗一官禁近也及觀論温公一條中云余
鄉海忠介益信不疑萱廣東人與忠介正同鄉里然必
駕名於李又何説也
　
　
　
　
　
　
　
　
　古夫于亭雜録卷四
欽定四庫全書
　古夫于亭雜録卷五
　　　　　　　　　　　刑部尚書王士禎撰
姚文獻公崇遺令云佛以清浄慈悲為本而愚者冩經
造像以求福汝曹勿終身不寤追薦冥福道士見僧獲
利效其所為尤不可延之於家當永為後法近淄川髙
念東(珩/)侍郎夙昔好佛而遺令勿請䘏典勿作佛事可謂
達觀矣
涓來大宗伯(澤/𢎞)余同年兄弟也以康熈辛巳致仕僑居
金陵戊子春捐館舍壽八十有三安丘王叜升華云初
無病苦但數日不思飲食隠几而逝宗伯善人君子宜
其如是高念東少司㓂(珩/)以丁丑年無疾而終壽八十
有六去來與宗伯同二公皆達禪理殆釋氏所謂入無
餘湼槃界而般湼槃者耶(司㓂乃宗/伯之師)
常熟馮(班/)字定逺著鈍吟雜録極詆空同滄溟於𢎞正
嘉靖諸名家多所訾謷其自為詩但沿香籢一體耳
教人則以才調集為法余見其兄弟(兄名/舒)所評才調集
亦卑之無甚髙論乃有皈依頂禮不啻鑄金呼佛者何
也班之子曰(行/賢)字補之詩學白樂天郤有自得之趣與
吳(雯/)天章善嘗求余論定其詩惜逸其本矣
汪鈍翁(琬/)説鈴云二王好作香奩詩倡和每至數十首
劉公㦷(體/仁)曰此雖慧業然幷此不作可也葢余少時與
兄西樵及海鹽彭少宰羨門(孫/遹)倡和香奩體詩世多傳
之彭有句云仙路無縁逢巨勝珠胎有淚滴方諸西樵
有句云下杜城邊分驛路上蘭門外足長亭余亦有句
云洛浦神人工拾翠魏家公子妙彈棊梅根冶裏春逢
信蘭葉舟中晚趁潮詳載彭王倡和集
余兩使秦蜀其間名山大川多矣經其地始知古人措
語之妙如右丞秋山歛餘照飛鳥逐前侣采翠時分明
夕嵐無所處所二十字真為終南冩照也余丙子再使
蜀歸次嘉陵江有絶句云冒雨下牛頭眼落蒼茫裏一
半白雲流半是嘉陵水葢牛頭山最高一徑蠃旋而下
人行雲氣中雲與江水相連沆漭一氣不可辨詩語雖
不工亦冩照也
諸城丁(耀/亢)野鶴與丘(石/常)海石友善而皆負氣不相下一日
飲鐵溝園中(東坡集有鐵/溝行即其地)論文不合丘拔壁上劔儗丁
將甘心焉丁急上馬逸去丁著天史詩多竒句如老將
云低頭憐戰馬落日大江東老馬云西風雙掠耳落日
一回頭此例皆警䇿丘晚為夏津訓導過梁山泊詩云
施羅一傳堪千古卓老標題更可悲今日梁山但爾爾
天荒地老漸無竒丁遷惠安令丘遷髙要令皆不赴
釋氏書最不可信者如云太子初生為起三時殿擇取
五百伎女形容端正才能巧妙皆以名寶瓔珞其身迭
代宿衛後太子啟王出游止閻浮樹下恐其出家喚令
回國更增伎女而娛樂之旣為納妃又增伎女而娛樂
之不知宫中須許多伎女何為古來有此豫教之法否
其鄙倍殊可一笑
妙法蓮華經誦冩皆有利益然其開卷即説布施如言
或有行施金銀珊瑚真珠牟尼􁳢璖瑪瑙金剛諸珍奴
婢車乘寶飾輦輿歡喜布施又云名衣上服價直千萬
或無價衣施佛及僧千萬億種㫋檀寶舍衆妙卧具施
佛及僧如是等施種種微妙云云不知世出人需此許
多長物將焉用之抑與身心有何闗涉秪令俗僧援為
口實為清浄寂滅之累而已大善知識必能辨之
毘婆尸已來纔有七佛而内典云成刼已過入住刼來
釋迦牟尼如來於住刼中當第四佛尚餘九百九十六
佛於後續次而出信如經言何佛如麻葦之多耶然釋
迦之後降而為祖歴一十八代不聞有佛東土自初祖
達摩而後止於六祖亦不聞有佛所謂九百九十六佛
者將俟何日耶亦幻而無稽矣
梵網經修行之人不得食五辛五辛者一蔥二薤三韭
四蒜五興渠興渠出于闐國根麤如細蔓菁根而白其
臭如蒜或云蕓薹胡荽者非
僧祗律云二十念名一瞬二十瞬名一彈指二十彈指
名一羅預二十羅預名一須臾一日一夜有三十須臾
彭堯諭字西園中州人仕為某府通判頃見某為作傳
云常在京師人家席上遇竟陵鍾惺談詩不合欲拳敺
之鍾避去乃已余讀之失笑方鍾名盛時如堯諭軰者
遇之方屛息不暇而敢與之論詩且拳敺之耶不度德不
量力姑妄言之適足供識者一笑耳
前軰如以甲子科舉者猶及見後甲子科則與新牓中
式舉人稱同年此余㓜聞諸先祖方伯贈尚書府君者
吾鄉膠西張編修復我(應/桂)舉於順治戊子昨乙酉秋送
其孫赴試濟南過余信宿大椿軒神氣不衰今又三年
戊子聞又送其孫來濟年八十二矣八十時游吳納一
小姬年才十六
章秀徐州人家於汴能小詩初適市人負販者厭之已
而棄去獨居孫檢討予未(勷/)游梁與相唱和遂歸之時
康熈丁亥章年六十又五而倡隨甚相得也常在中牟
有和余三絶句云
今眞定府隆平縣漢之廣阿也史記趙武靈王常游於
此夢見神女使羣從賦之以侈其事然則夢神女者不
惟楚襄王也彼猶寓言此則真夢而古今詞人賦詠槩
不之及何歟按眞定有神女樓余壬子過之有詩云神
女樓髙望杳冥恒陽縹緲亂峰青百年河北蟠三鎮千
里行山入五陘即此樓也
天下名勝志云平泉莊距贊皇縣一舍許周迴十里堂
榭百餘楹竒花異草珍松怪石靡所不致今為玉泉寺
按平泉自在雒陽此出傅㑹耳
春坊中允何(采/)字第五桐城人相國文端公(如/寵)之孫黄
州太守(應/璜)子也工書法詩亦有名然好罵詈刺譏在翰
林名䧟輕薄方邵邨(咸/亨)何氏之甥又黄州君之壻也順
治丁亥登第銓授蘭谿知縣黄州餞之幷延其父坦菴
宫詹邵邨詹事之愛子也將就坐詹事戲語黄州曰姐
哥(邵邨/小字)今日正客當占上坐吾兩老人皆前席主位可
乎黄州曰但不知有此例否第五在旁應聲曰有之衆
愕然問出何書第五曰出孟子堯率諸侯北面而朝之
瞽瞍亦北面而朝之衆大笑
史斷自胡致堂管見而後以東阿于文定公讀史漫録
為最竟陵鍾退谷史懷多獨得之見其評左氏亦多可
喜詩歸議論尤多造微正嫌其細碎耳至表章陳昻陳
治安兩人詩尤有特識而耳食者一槩吠聲可歎
龍(光/)字二為望江人康熈丁未進士自記前身太白山
湫龍也每雷電風雨輙心喜意氣飛動然仕塗轗軻仕
止福建某府同知
吾鄉六郡青州冠蓋最盛明嘉靖萬厯間官至尚書者
八九人而世宗時林下諸老為海岱詩社倡和尤盛其
人則馮閭山黄海亭石來山劉山泉范泉楊澠谷陳東
渚而即墨藍北山亦以僑居與焉倡和詩凡十二卷無
刋本余近訪得鈔本詩各體皆入格非浪作者閭山名
裕即四馮之父(惟健惟敏/惟重惟訥)文敏琦之曾祖山泉范泉則
文和珝之孫也此集惜不行於世乃鈔而藏之其後大
司空龍淵鍾公晚年里居復舉真率之㑹多至三十人
而詩歌倡和不及前矣(海岱社詩即/文敏公所選)
陳大樽明詩選於𢎞正間持擇甚精嘉靖以來便稍皮
相什得七八耳至儗早朝應制之體闌入未免可厭萬
厯以下如湯義仍曹能始不愧作者槩置之鄶下無譏
之列此則大誤
傅國字鼎卿别字丹水臨朐人其父老儒也少貧而讀
書慧甚里人感異夢以女妻之無居以娶某廣文者捐
廟堧隙地築一室為娶焉常適市為妻市布作衣襦恐
其紿已令尺翦而酬其直弱冠鄉舉怒一伎不時至械
其手令歌不中節輙笞之成進士由通許令入戸部為
郎督餉遼東罷歸卜築雲黄山中以石為門望之如墟
墓間物自作傳刻兩扉上中作一樓名凝逺聚書萬卷
每春時出游乘肩輿去襜帷進賢冠朱衣束帶徧歴邨
墅以其女嫁時貧無奩具召之歸盛治奩具擇吉日令
壻親迎其任誕如此甲申後足不下樓一日㓂至積薪
焚其樓遂與圖書俱燼居常為其戚殷生言吾臂時時
汗出如滴泉法當死於火至是果然壽光安致逺静子
狀其逸事
王右丞畫孟襄陽吟詩圖至今流傳以為佳話不知宣一
和所藏又有厲歸眞所畫常建冒雪入京圖當時文人
髙士為人艷慕如此梁谿嚴中允蓀友(繩/孫)以布衣游京
師見先兄西樵洎余遂欣然為之冩眞亦古人之誼也
孟子云其為氣也至大至剛吾於漢末得二人焉曰孔
北海融闗漢壽雲長於唐得二人焉曰宋文貞璟顔忠
烈真卿於宋得三人焉曰韓忠獻琦范文正仲淹蘇文
忠軾於明得一人焉曰王端毅恕
曹頌嘉(禾/)在翰林疏請封禪王岳生(承/祖)為給事中疏駮
之而請舉巡狩二者皆著於白虎通未識兩説孰為是
非也
唐九經字行一淛之山隂人崇禎癸未進士性好謟里
人有官學士者其封君家居唐日往造焉或嘲以詩云
九經第一不修身只為年來敬大臣久之學士殁而里
中有以監司家居者唐又日造之或問人唐近日何為
應曰近日不敬大臣矣體羣臣矣聞者皆大笑絶倒監
司後官至尚書而唐已前殁不及見
吳江沈君庸自徴作霸亭秋鞭歌伎二劇瀏灕悲壯其
才不在徐文長下乃其妻張亦才女也嘗有寄外詞云
漠漠輕隂籠竹院細雨無情淚濕霜華面試問寸腸何
様斷殘紅碎緑西風片萬轉相思才夜半又聽樓頭呌
過傷心鴈不恨天涯人去逺三生縁薄吹簫伴(張名/倩倩)
米南宫冩隂符經墨蹟細行書結搆精密神韻溢於楮
墨大似褚河南與世所傳刻米書迥别卷首有黄帝像
兩童子捧劔印侍前有一鼎亦古作也經後有元章書
與劉巨濟倡和龍眞行二篇字尤佳自題云秘府右軍
書一卷有一龍形眞字印故作米芾二詩甚竒偉不具
録米又書後云芾自命此書為跋尾書惟題於家眞蹟
後不冩以遺人又云樞密太尉論書法奥前篇有天真
難力至語後篇知劉侯収書自芾始故冩獻隂符經後
題甲申初夏廿日南山米老學書課又堅白老人跋米
氏小録云云不知是何許人此帖昔在京師見之今不
知歸誰氏矣
唐韋臯在西川造兵器皆有定秦字朝廷疑其跋扈案
問之云是工人名字然刀劔録云秦始皇三年嵗次丁
巳採北祗銅鑄二劔銘曰定秦於古已先有之矣
世言葉令王喬與仙人王子喬本是兩人而應劭風俗
通義辨葉令一條引周靈王太子與師曠事則是三人
混而一之矣案後漢書王喬載方術傳傳末云或云即
古仙人王子喬也而劉向列仙傳以為即靈王太子劭
之説本此　列仙傳多誕謾不經如載范蠡而云事周
師太公望其可笑如此後來真誥眞靈位業圖諸書之
濫觴也
齊魯之俗多於邨落巷口立石刻太山石敢當五字云
能暮夜至人家醫病北人謂醫士為大夫因又名之曰
石大夫案石敢當三字出急就篇師古注但云所當無
敵石賢士祠本汝南田間一石人有嫗遺餌一片於其
下民遂譌言能治病是兩事而譌為一也太山二字義
亦難解或以劭為太山太守而轉譌耳
稻花豆花麥秀黍離皆以入詩蕎麥為五榖最下之品
而其花殊嬌艷唐人詩云日落鴉飛散滿庭蕎麥花蕎
麥自田野間物詎可植之庭中此較邊華泉庭中何所
有有萱復有芋尤可議白樂天詩自起開門望田野月
明蕎麥花如雪差不謬耳
顔氏家訓云江南文制欲人彈射遇有所累隨即改之
山東風俗不通擊難吾初入鄴遂嘗以此忤人至今為
悔余謂此亦存乎其人耳不闗南北也余夙昔於前軰
詩文就質凡佳惡必直言無隠故翰林侍讀施愚山先
生常曰吾交游滿天下直諒多聞惟王先生耳故刑部
尚書魏環谿先生每有所作必屬余指其瑕即欣然改
定嘗有謝劄云於論文較藝之中見吾心不欺之學又
語其子宫諭(學/誠)曰吾在京師三十餘年惟心折一阮亭
耳故翰林檢討唐先生濟武亦然晚年有京朝官以詩
相質余為指摘竄改不少隠後遇之頗有愠色余始知
古道不可盡行也悔之此事不獨顔氏唐劉夢得與牛
僧孺亦有然矣
顔之推標舉王籍蟬噪林逾静鳥鳴山更幽以為自小
雅蕭蕭馬鳴悠悠斾旌得來此神契語也學古人勿襲
形橅正當尋其文外獨絶處
猶豫顔介所釋甚詳今録之尸子曰犬五尺為猶説文
曰隴西謂犬子為猶或以爾雅曰猶如麂善登木聞人
聲則豫縁木上下也
虙子賤虙羲之後單父東門有子賤碑云濟南伏生即
子賤之後
冩真一技古稱顧虎頭此藝雖精終不能與山水竹石
花鳥龍魚等埒近日如曾鯨謝彬軰以此擅名吾見其
晚年筆墨亦草草耳近有鴻臚序班禹之鼎名重輦下
曾為吾作放鷼荷鉏雪谿詩思數圖時有利鈍顔氏稱
武烈太子偏能冩眞坐上賔客隨宜㸃染即成數人以
問童孺皆知姓名蕭賁劉靈劉孝先竝文學已外復佳
此法又有西朝中書舍人吳郡顧庭平氏縣令彭城劉
岳昔王右丞趙承旨竝擅此長不以為諱然今名世亦
罕覯矣
顧大甲本名鏞字震雉號見山善丹青尤工設色為詩
精深華妙兼有寄託在松江派中大樽之下諸人之上
嘗刻詩三百篇及楚詞選詩為一書名曰詩原康熈己
酉以工部郎中奉使㩁贑闗作畫别余自後不復相見
畢九歌字調虞吾邑大司空亨之裔能詩今僅傳其一
絶云芍藥花殘布榖啼雞閒犬卧閉疎籬老農荷鍤歸
來晚共説山南雨一犁
昔人云一人知已可以不憾乃亦有偃蹇於生前而振
耀於身後者故友陽羨陳其年(維/崧)諸生時老於塲屋厥
後小試亦多不利己未博學宏辭之舉以詩賦入翰林
為檢討不數年病卒京師及殁而其鄉人蔣京少(景/祁)刻
其遺集無隻字軼失皖人程叔才(師/恭)又注釋其四六文字
以行於世此世人不能得之於子孫者而一以桑梓後
進一以平生未嘗覿面之人而收拾䕶惜其文章如此
亦竒矣哉
唐張祜長慶寶厯間詩人之翹楚或薦於上時元稹為
相力沮之不得召見罷歸祜見知於樂天而沮於微之
此理之不可解者而元之相度人品亦從可想見
開元二十三年裴耀卿為江淮轉運使置河隂集津太
原諸倉自太原入渭輸闗中時命三百里内刺史縣令
帥所部音樂集五鳳樓下懷州刺史以車載樂工數百
皆衣文繡服箱之牛皆為虎豹犀象之狀魯山令元德
秀惟遣樂工數人連袂歌于蒍于上曰懷州之人其塗
炭乎立以刺史為散官而歎德秀為賢天寶初江淮租
庸使韋堅引滻水抵苑東望春樓下為潭以聚江淮運
船三月上幸望春樓堅以新船數百艘各牓郡名陳郡
之珍貨於船背陜尉崔成甫著錦半臂缺胯緑衫而裼
之居前船唱得寶歌使美婦人數百人盛飾而和之堅
跪進諸郡輕貨仍上百牙盤食上置宴竟日而罷加堅
左散騎常侍僚屬褒賞有差觀此則懷州刺史左官何
以令其心服天寶之亂即一事可預知矣
天寶元年陳王府叅軍田同秀上言見𤣥元皇帝於丹
鳳樓西之空中云我藏靈符於尹喜故宅上遣使於函
谷闗尹喜臺旁求得之同秀除朝散大夫間一嵗清河
人崔一清復上言見𤣥元皇帝於天津橋北云有符在
武城紫薇山使往掘亦得之東京留守王倕知其詐案
問果首服奏之此事與宋眞宗之天書先後一轍可發
一笑
俞兒無終山之神也而莊子騈拇篇屬其性於五味雖
通如俞兒非吾所謂藏也與師曠離朱竝舉則是易牙
之類人名也
七言歌行杜子美似史記李太白蘇子瞻似莊子黄魯
直似維摩詰經
山隂王文端公(家/屛)先髙祖太僕公門生也江夏郭文毅
公(正/域)先曾祖大司徒公門生也先伯祖太師公㑹試(隆/慶)
(辛/未)實出商丘沈文端公(鯉/)之門故三公之集吾家皆有
之而沈公正續兩集則太師所較刻也士禎三復其文
歎其經術閎深議論正大眞一代偉人謹節録其議建
文位號景泰實録一疏以見梗概云臣看得國子監司
業王祖嫡奏為循史職脩闕典以昭祖宗心事以隆繼
述大孝事竊惟人君有位號則有紀年有政令則有實
録此春秋不易之法自古及今未有以興亡隆替而因
革予奪其間者我朝自太祖開基列聖相承金匱石室
之藏具在乃建文以革除而槩稱洪武景泰以分附而
幷系英宗則皆為我朝闕典矣所據司業王祖嫡因在
史館纂修知其始末所以建有此議臣請先述二事大
畧而後及所以當正之故為皇上陳之太祖髙皇帝在
位懿文太子先薨至洪武三十一年太孫嗣位改元建
文建文者太祖之嫡孫也在位四年成祖文皇帝靖難
登極乃削去建文年號仍以洪武紀年及重脩太祖實
録遂將四年實厯附作洪武虗數此則革除之大畧也
正統十四年額森入犯英宗睿皇帝躬馭六師自行天
討至土木北狩景皇帝時為郕王奉章皇太后命監國
旋正大位次年八月恭遇英廟迴鑾後七年復辟是為
天順元年其時姦臣石亨軰奏將景皇帝廢為郕王加
謚曰戾成化元年脩英廟實録遂以景泰七年事蹟附
於正統之後天順之前注曰郕戾王附成化十一年十
二月憲宗純皇帝追體英宗本意始勅廷臣復景帝位
號上恭仁康定尊謚改脩陵寢無所不用其情而景泰
七年事蹟元附英廟實録者仍稱郕戾王附此則附録
之大畧也嗣是以來朝野公議非不昭然而修遺舉墜
獨未之聞則有由矣葢郕戾附録纂脩在成化元年位
號之復在成化十一年也當時惟以復位號為重而實
録之改與不改以為往事歴數十年竟無言及之者乃
因循以至於今非為其不可而遂已之也夫憲廟追尊
之舉為帝王盛德之冠乃獨於附録一節不行釐正於
推廣德意毋乃有闕乎不知位號既復則實録自當改
正許其大不許其細是未體夫憲廟之心而已矣建文
年號在成祖登極詔書不過以建文四年為洪武三十
五年然猶稱為少主未聞降削位號是在成祖親親之
心亦必有不忍絶者而一時宣力歸命諸臣或務張功
伐或茍存形跡遂贊成革除之事其亦未達夫成祖之
心耳夫成祖奉天靖難再造邦家駿烈宏功纘承高廟
正使年號不除何損萬一而曲為掩諱若此且天下後
世各有耳目安可盡泯稗官野史各有紀載安可盡革
此不但無益於事適足示人以疑耳故議復革除者非
為建文為成祖也議更附録者非為景帝為英宗也兹
皆所不必諱者也方今聖明在上脩遺舉墜以𢎞先德
正此其時臣等不敢為更張之議惟以附録改正將英
廟實録於正統以後天順以前摘中間七年事蹟名曰
恭仁康定景皇帝實録無相混淆如斯而已矣至於建
文位號詔書中原無降削之文今亦無憑議復亦惟於
高廟實録中摘出洪武三十二年至三十五年事蹟復
稱建文元年二年三年四年以存其年號傳信萬世如
斯而已矣昔我太祖甫定天下即首命儒臣纂修元史
又追謚其主為順帝淵哉聖心至公至厚矣成祖英祖
之心同符太祖而建文景泰又非勝國之君之比元主
可謚何忍没其號於建文元史且修何可闕其録於景
泰且景泰之位號既可復則建文年號亦可復建文之
死事諸臣且蒙我皇上之䘏録而况其君乎况其為太
祖之嫡孫乎慰祖宗在天之靈伸寰海久抑之意彰微
顯闡幽之烈寓興滅繼絶之仁斯舉也實聖德聖政之
第一事也獨稱昭代之信史而已哉奉旨景皇帝實録
著候纂修改正建文年號罷
德平明御史大夫葛端肅公(守/禮)嘉隆名臣以世宗之猜
忍而獨終始見信雖陶仲文惡之而䜛言無自而入固
德望素孚亦福人也其家訓已載余池北偶談其文如奏
疏序記皆明白正大不事彫飾眞大人君子之言今節
録東方先生祠記一篇以見梗槩漢平原厭次廢縣今
為神頭鎮其西原有東方先生塜焉鎮是以有祠葢没
而可祭於社者也晉夏侯常侍贊之唐顔魯公記而書
之由來逺矣云云或問於余曰先生電發於漢當時莫
儗其倫民到於今稱之卒亦莫知其故竟何人也余曰
先生神異人也孔氏所謂猶龍者也漢之武帝雄邁無
前士生其時亦無端不有各有以當帝心者而棄置誅
夷曾不少惜多慾横發無可誰何漢之天下殆岌岌矣
天生先生應時而出上書滿公車帝誦之累月始畢既
足以降其心而奪之氣而其觸機隨應颷發無方直諫
戅諫諷諫譎諫要在格君心之非而不居其名他不具
論如廷詰董偃三罪人為惕息而武帝立罷宣室之宴
非汲長孺萬一可幾者其轉移之神不可以常理知即
帝亦不知其所以也武帝雖肆欲而不遂身為禍主者先
生力也故嘗論之先生陸沉於俗避世金馬門其跡也
逢占射覆其餘也不為富貴寵榮而妄希兾其素也横
放不羈陵轢萬類其氣也一龍一蛇變化至於不可窮
其源本也直諫戅諫諷諫譎諫而卒歸於正其大節也
至於謔浪侵犯而暴君不能怒詼嘲傲侮而廷臣不知
怨斯則聖人之所不可必賢人志士之所不敢望者也
故曰神異人也夏侯太初以為其道猶龍信矣夫若揚
雄之謂似優似直司馬遷之謂滑稽班固之謂恢諧優
畜者皆不足以知先生之深者也余非能知先生者故
不敢知而卒歸之神異或者以為信然也故識其重修
嵗月而因以尚論其人蓋為不知先生者言之也此文
在宋南渡後頗似陸務觀後必有知之者先生集凡十
八卷
康熈丁未戊申閒余與苕文公㦷玉虯周量軰在京師
為詩倡和余詩字句或偶涉新異諸公亦効之苕文規
之曰兄等勿效阮亭渠别有西川織錦匠作局在又葉
文敏訒菴云兄歌行他人不能到只是熟得史記漢書
耳余深愧兩兄之言
陳大士(際/泰)命其集曰巳吾案水經注汴水又東谷水入
焉谷水又東南逕巳吾縣故城西故梁園寧陵縣之種
龍鄉也漢成哀世始置縣永元十一年陳王削地名以
嘉名曰巳吾猶有陳楚之俗焉名勝志乙吾分已氏縣
置故城在今寧陵縣西南三十里魏書武帝初起兵於
巳吾是也大士豈以其陳姓而取以名集耶與友人偶
談及記之
沈約云樂人以音聲相傳訓詁不復可解凡古樂録大
字是辭細字是聲聲辭合冩故致然爾此言甚明白故
今人强儗漢鐃歌等篇必不可也
戴凱之竹譜云九河鮮育五嶺實繁九河皆在今德州
平原德平之界余常見德州士夫家種竹間有生者僅
如麻葦九河地不宜竹葢自古而然矣
治中風方荆芥穗以酒調下三錢立愈(焦氏/説楛)
治暴吐血方以鼄網為丸米湯飲下立止
治蛇傷用香白茝為末入鴨嘴膽礬麝香各少許糝瘡
上(俱同/上)
南史張暢弟為猘犬傷食蝦蟆膾而愈
平妖傳載蛋子和尚三盜猿公法亦有所本廣州有大
谿山有一洞每嵗五月始見土人預偹墨瀋紙刷入其
中以手捫石壁上有若鑴刻者急搨出洞亦隨閉持印
紙視之或咒語或藥方無不神騐者見焦尊生説楛不
僅嚴三㸃杜七聖馬遂之有所本也
盛唐詩人多有贈康洽之作最傳者李頎所謂西上雖
因長公主還須一見曲陽侯蓋指楊國忠暨秦虢軰也
後長慶中白居易作忠州刺史亦有贈康詩云殷勤憐
汝無他意天寶遺民見漸稀天寶至是已歴六朝而康
猶在則禄山之亂流落西蜀至元和長慶之時亦已老
矣又案段安節樂府雜録有康老子者是長安富家子
常與國樂游處家産蕩盡後以半千從一嫗買得氷蠶
絲褥遇波斯胡酬直千萬不經年復盡尋卒伶人嗟惜
之遂製此曲亦名得至寶似又别是一人
五木皆盧世止知劉毅東府摴蒲事耳北史梁主蕭詧
獻瑪瑙鍾於周文帝顧諸丞郎曰擲摴頭得盧者賞之
薛端後至擲之五木皆盧即以賜之事有相類如此而
知之者少
余素不喜李䞇之學其藏書續藏書未嘗寓目近偶觀
之其最害道者莫如論狂狷一篇其言謂放􁇋狂而帝
文王狂而王泰伯狂而伯皆狂也舜也禹也湯武也太
公周召皆狂也漢髙帝狂之神文帝狂之聖也此等謬
論正如醉夢中囈語而當時諸名士極推尊之何哉若
以李斯桑𢎞羊吕不韋李園賈詡董昭為名臣温嶠為
逆賊所謂好惡拂人之性者也以揚雄胡廣譙周馮道
為吏隠外臣亦大謬
非聖侮法學士所當深戒如尸子謂舜多羶行又唐詩
人李羣玉題黄陵廟詩自言遇二女或戲之曰君乃虞
帝之辟陽侯耶此眞無忌憚之小人泥犁果有獄當為
此軰設耳
　
　
　
　
　
　
　
　
　
　
　
　
　
　古夫于亭雜録卷五
