#+TITLE: 西京雜記-漢-劉歆
#+DATE: 2016-06-11 12:24:16
#+SOURCE: github.com/kanripo/KR3l0001 master 2e9fc315                
刻西亰雜記序
西京雜記以記漢故事名本叙謂是
劉歆所編錄歆多聞慱綜故所述經
竒今關中固漢西亰也鴻人達士慕
漢之盛弔古登髙往往漢陵谷之變
遷傷文獻之闕絶或得斷碑残礎片
蕳隻字云是漢者即欣睹徤羡如獲
珙壁目且亟為表識恐復湮㓕好古
之信也乃若此書所存言宫室苑囿
輿服典章髙文竒技瑰行偉才以及
幽鄙而不渉滛恠爛然如漢之所􁵿
觀實盛稱長安之舊制矣故未央昆
眀上林之記詳於郡史卿雲辭賦之
心閎扵本傳文木等八賦雅麗獨陳
雨雹對一篇天人茂著餘如此類徧
難􁀒敷然以之考古豈不炯覧巨麗
㦲縁其書罕傳故關中稱多古圖籍
亦獨闕之余携有舊本在巾笥中㑹
左使百川張公下車宣條敦修古藝
憲之事余因岀其書商之遂命工鋟
梓置省閣中以存舊而廣傳不知好
古者視之果何如也嘉靖壬子夏四
月上日河汾孔天胤識
西京雜記卷一
　　　　　　　　丹　陽　葛　洪　稚川集
漢髙帝七秊蕭相國營未央宫因龍首山製前殿建
北闕未央宮周廻二十二里九十五步五尺街道周
廻七十里臺殿四十三其三十二在外其十一在後
宫池十三山六池一山一亦在後宫門闥凡九十五
武帝作昆明池欲伐昆吾夷教習水戰因而於上㳺
戲養魚魚給諸陵廟祭祀餘付長安市賣之池周廻
四十里
漢制宗廟八月飲酎用九醖太牢皇帝侍祠以正月
旦作酒八月成名曰酎一曰九醖一名醇酎
京師大水祭山川以止雨丞相御史二千石禱祠如
求雨灋
天子筆管以錯寳為跗毛皆以秋兎之毫官師路扈
為之以雜寳為匣厠以玉璧翠羽皆直百金
漢制天子玉几冬則加綈錦其上謂之綈几以象牙
為火籠籠上皆散華文後宫則五色綾文以酒為書
滴取其不氷以玉為硯亦取其不氷夏設羽扇冬設
繒扇公侯皆以竹木為几冬則以細罽為槖以憑之
不得加綈錦
武帝旹西域獻吉灮裘入水不濡上旹服此裘以聼
朝
髙帝戚夫人善鼓瑟擊筑帝常擁夫人倚瑟而絃歌
畢每泣下流漣夫人善為翹袖折腰之舞歌出塞入
塞望歸之曲侍婢數百皆習之後宫齊首髙唱聲入
雲霄
戚姬以百鍊金為彄環照見指骨上惡之以賜侍兒
鳴玉耀灮等各四枚
趙王如意年幼未能親外傅戚姬使舊趙王内傅趙
媪傅之號其室曰養徳宫後改為魚藻宫
惠帝嘗與趙王同寢處吕后欲殺之而未得後帝早
獵王不能夙興吕后命力士於被中縊殺之及死吕
后不之信以緑囊盛之載以小軿車入見乃厚賜力
士力士是東郭門外官奴帝後知腰斬之后不知也
樂逰苑自生玫瑰樹樹下多苜蓿苜蓿一名懐風旹
人或謂之灮風風在其間常蕭蕭然日照其花有灮
采故名苜蓿為懐風茂陵人謂之連枝草
太液池邉皆是彫胡紫蘀緑節之類菰之有米者長
安人謂為彫胡葭蘆之未解葉者謂之紫蘀菰之有
首者謂之緑節其間鳬雛鴈子布滿充積又多紫龜
録鼈池邊多平沙沙上鵜鶘鷓鴣鵁鶄鴻鶂動輒成
羣
終南山多離合草葉似江蘺而紅緑相雜莖皆紫色
氣如蘿勒有樹直上百丈無枝上結藂條如車葢葉
一青一赤望之班駮如錦繡長安謂之丹青樹亦云
華葢樹亦生熊耳山
漢帝相傳以秦王子嬰所奉白玉璽髙祖斬白蛇劔
劔上有七采珠九華玉以為飾雜厠五色琉璃為劔
匣劔在室中光景猶照於外與挺劔不殊十二年一
加磨瑩刅上常若霜雪開匣援鞘輒有風氣光彩射
人
漢綵女常以七月七日穿七孔鍼於開襟樓俱以習
之
宣帝被收繫郡邸獄臂上猶帶史良娣合采婉轉絲
繩繫身毒國寳鏡一枚大如八銖錢舊傳此鏡見妖
魅得佩之者為天神所福故宣帝從危獲濟及即大
位毎持此鏡感咽移辰常以琥珀笥盛之緘以戚里
織成錦一曰斜文錦帝崩不知所在
霍灮妻遺淳于衍蒲桃錦二十四匹散花綾二十五
匹綾出鉅鹿陳寳灮家寳光妻傳其灋霍顯召入其
第使作之機用一百二十鑷六十日成一匹匹直萬
錢又與走珠一琲緑綾百端錢百萬黄金百兩為起
第宅奴婢不可勝數衍猶怨曰吾為爾成何功而報
我若是哉
濟隂王興居反始舉兵大風從東來直吹其旌旗飛
上天入雲而墮城西井中馬皆悲鳴不進左右李廓
等諫不聽後卒自殺
五鹿充宗受學於弘成子成子少旹嘗有人過已授
以文石大如鷰卵成子吞之遂大明悟爲天下通儒
成子後病吐出此石以授充宗充宗又爲碩學也
始元元秊黄鵠下太液池上爲歌曰黃鵠飛兮下建
章羽肅肅兮行蹌蹌金爲衣兮菊爲裳唼喋荷荇出
入蒹葭自顧菲薄愧爾嘉祥
漢帝送死皆珠襦玉匣匣形如鎧甲連以金縷武帝
匣上皆鏤爲蛟龍鸞鳳龜麟之象世謂爲蛟龍玉匣
成帝設雲帳雲幄雲幕於甘泉紫殿世謂三雲􁴌漢
掖庭有月影臺雲灮殿九華殿鳴鸞殿開襟閣臨池
觀不在簿籍皆繁華窈窕之所棲宿焉
趙飛鷰女弟居昭陽殿中庭彤朱而殿上丹漆砌皆
銅沓黄金塗白玉階壁帶往往為黄金釭含藍田璧
明珠翠羽飾之上設九金龍皆銜九子金鈴五色流
蘇帶以緑文紫綬金銀花鑷每好風日幡眊光影照
耀一殿鈴鑷之聲驚動左右中設木畫屏風文如蜘
蛛絲縷玉几玉牀白象牙簟緑熊席席毛長二尺餘
人眠而擁毛自蔽望之不能見坐則没膝其中雜熏
諸香一坐此席餘香百日不歇有四玉鎮皆達照無
瑕缺䆫扉多是緑琉璃亦皆達照毛髪不得藏焉椽
桷皆刻作龍蛇縈繞其間鱗甲分明見者莫不兢慄
匠人丁緩李菊巧為天下第一締構既成向其姊子
樊延年説之而外人稀知莫能傳者
積草池中有珊瑚樹髙一丈二尺一本三柯上有四
百六十二條是南越王趙他所獻號為烽火樹至夜
光景常欲燃
昆明池刻玉石為魚每至雷雨魚常鳴吼鬐尾皆動
漢世祭之以祈雨往往有驗
初修上林苑羣臣逺方各獻名果異樹亦有製為美
名以摽竒麗○梨十紫梨青梨(大/實)芳梨(小/實)大谷梨細
葉梨縹葉梨金葉梨(太守王唐所獻/出琅琊王野家)瀚海梨(北耐寒/出瀚海)
(枯/不)東王梨(中/出海)紫條梨○棗七弱枝棗玉門棗棠棗
青華棗枵棗赤心棗西王棗(崙山/出崑)○栗四侯栗榛栗
瑰栗嶧陽栗(所獻大如拳/嶧陽都尉曹龍)○桃十秦桃榹桃緗核
桃金城桃綺葉桃紫文桃霜桃(可食/霜下)胡桃(域/出西)櫻桃
含桃○李十五紫李綠李朱李黄李青綺李青房李
同心李車下李含枝李金枝李顔淵李(魯/出)羌李燕李
蠻李侯李○柰三白柰紫柰(色/花紫)緑柰(色/花緑)○査三
蠻査羌査猴査○椑三青椑赤葉椑烏椑○棠四赤
棠白棠青棠沙棠○梅七朱梅紫葉梅紫􁄘梅同心
梅麗枝梅燕梅猴梅○杏二文杏(文采/材有)蓬萊杏(都尉/東郭)
(色六出云是仙人所食/于吉所獻一株花雜五)○桐三椅桐梧桐荆桐●林
檎十株○枇杷十株○橙十株○安石榴○楟十株
白銀樹十株○黄銀樹十株○槐六百四十○千年
長生樹十株○萬年長生樹十株○扶老木十株○
守宫槐十株○金明樹二十株○揺風樹十株○鳴
風樹十株○琉璃樹七株○池離樹十株○離婁樹
十株○白俞　杜　桂蜀漆樹十株○柟四株○樅
七株○栝十株○楔四株○楓四株
余就上林令虞淵得朝臣所上草木名二千餘種隣
人石瓊就余求借一皆遺棄今以所記憶列於篇右
長安巧工丁緩者為常滿燈七龍五鳯雜以芙蓉蓮
藕之竒又作卧褥香鑪一名被中香鑪本出房風其
灋後絶至緩始更為之為機環轉運四周而鑪體常
平可置之被褥故以為名又作九層博山香鑪鏤為
竒禽怪獸窮諸靈異皆自然運動
又作七輪扇連七輪大皆徑丈相連續一人運之滿
堂寒顫
趙飛鷰為皇后其女弟在昭陽殿遺飛鷰書曰今日
嘉辰貴姊懋膺洪冊謹上襚三十五條以陳踊躍之
心
金蕐紫輪帽　金􁄘紫羅面衣　織成上襦　織成
下裳　五色文綬　鴛鴦襦　鴛鴦被　鴛鴦褥
金錯繡襠　七寳綦履　五色文玉環　同心七寳
釵　黄金步揺　合懽圓璫　琥珀枕　龜文枕
珊瑚玦　馬腦彄　雲母扇　孔雀扇　翠羽扇
九華扇　五明扇　雲母屏風　琉璃屏風　五層
金博山香鑪　廻風扇　椰葉席　同心梅　含枝
李　青木香　沈水香　香螺巵(名丹螺/出南海一)九真
雄麝香　七枝鐙
趙后體輕腰弱善行步進退女弟昭儀不能及也但
昭儀弱骨豐肌尤工笑語二人並色如紅玉為當時
第一皆擅寵後宫
西京雜記第一
西京雜記第二
元帝後宫既多不得常見乃使畵工圖形案圖召幸
之諸宫人皆賂畵工多者十萬少者亦不减五萬獨
王嬙不肯遂不得見匈奴入朝求美人為閼氏於是
上案圖以昭君行及去召見貌為後宫第一善應對
舉止閑雅帝悔之而名籍已定帝重信於外國故不
復更人乃竆案其事畫工皆棄市籍其家資皆巨萬
畫工有杜陵毛延夀為人形醜好老少必得其真安
陵陳敞新豐劉白龔寛並工為牛馬飛鳥衆勢人形
好醜不逮延夀下杜陽望亦善畫尤善布色樊育亦
善布色同日棄市京師畫工於是差稀
武帝欲殺乳母乳母告急於東方朔朔曰帝忍而愎
㫄人言之益死之速耳汝臨去但屢顧我我當設奇
以激之乳母如言朔在帝側曰汝宜速去帝今已大
豈念汝乳哺時恩邪帝愴然遂舎之
五侯不相能賓客不得來往婁護豐辯傳食五侯間
各得其懽心競致奇膳護乃合以爲鯖世稱五侯鯖
以爲奇味焉
公孫弘起家徒步爲丞相故人高賀從之弘食以脫
粟飯覆以布被賀怨曰何用故人富䝿爲脫粟布被
我自有之弘大慙賀告人曰公孫弘内服貂蟬外衣
麻枲内廚五鼎外膳一肴豈可以示天下於是朝廷
疑其矯焉弘嘆曰寜逢惡賓不逢故人
文帝自代還有良馬九匹皆天下之駿馬也一名浮
雲一名赤電一名絶羣一名逸驃一名紫鷰騮一名
緑螭驄一名龍子一名麟駒一名絶塵號為九逸有
來宣能御代王號為王良俱還代邸
武帝時身毒國獻連環羈皆以白玉作之馬瑙石為
勒白光琉璃為鞍鞍在闇室中常照十餘丈如晝日
自是長安始盛飾鞍馬競加雕鏤或一馬之飾直百
金皆以南海白蜃為珂紫金為􁄘以飾其上猶以不
鳴為患或加以鈴鑷餙以流蘇走則如撞鐘磬若飛
幡葆後得貳師天馬帝以玟㻁石為鞍鏤以金銀鍮
石以緑地五色錦為蔽泥後稍以熊羆皮為之熊羆
毛有緑光皆長二尺者直百金卓王孫有百餘雙詔
使獻二十枚
昭帝旹茂陵家人獻寳劔上銘曰直千金夀萬嵗
司馬相如初與卓文君還成都居貧愁懣以所著鷫
鸘裘就市人陽昌貰酒與文君為懽既而文君抱頸
而泣曰我平生富足今乃以衣裘貰酒遂相與謀於
成都賣酒相如親著犢鼻褌滌器以恥王孫王孫果
以為病乃厚給文君文君遂為富人文君姣好眉色
如望逺山臉際常若芙蓉肌膚柔滑如脂十七而寡
為人放誕風流故悦長卿之才而越禮焉長卿素有
消渇疾及還成都悦文君之色遂以發痼疾乃作美
人賦欲以自刺而終不能改卒以此疾至死文君為
誄傳於世
慶安世年十五為成帝侍郎善鼔琴能為雙鳯離鸞
之曲趙后悦之白上得出入御内絶見愛幸嘗著輕
絲履招風扇紫綈裘與后同居處欲有子而終無胤
嗣趙后自以無子常託以祈禱别開一室自左右侍
婢以外莫得至者上亦不得至焉以軿車載輕薄少
年為女子服入後宫者日以十數與之淫通無時休
息有疲怠者輙差代之而卒無子
太上皇徙長安居深宫悽愴不樂髙祖竊因左右問
其故以平生所好皆屠販少年酤酒賣餅鬬鷄蹴踘
以此為懽今皆無此故以不樂髙祖乃作新豐移諸
故人實之太上皇乃悦故新豐多無賴無衣冠子弟
故也髙祖少旹常祭枌榆之社及移新豐亦還立焉
髙帝既作新豐并移舊社衢巷棟宇物色惟舊士女
老幼相攜路首各知其室放犬羊鷄鴨於通塗亦競
識其家其匠人胡寛所營也移者皆悦其似而徳之
故競加賞贈月餘致累百金
漢諸陵寢皆以竹為簾簾皆為水紋及龍鳯之像昭
陽殿織珠為簾風至則鳴如珩珮之聲
揚雄讀書有人語之曰無為自苦玄故難傳忽然不
見雄著太玄經夢吐鳳凰集玄之上頃而㓕
司馬相如爲上林子虚賦意思蕭散不復與外事相
關控引天地䥘綜古今忽然如睡煥然而興㡬百日
而後成其友人盛覧字長通䍧牱名士嘗問以作賦
相如曰合綦組以成文列錦繡而爲質一經一緯一
宮一商此賦之迹也賦家之心苞括宇宙總覽人物
斯乃得之於内不可得而傳覽乃作合組歌列錦賦
而退終身不復敢言作賦之心矣
董仲舒夢蛟龍入懷乃作春秋繁露詞
或問楊雄爲賦雄曰讀千首賦乃能爲之
匡衡字稚圭勤學而無燭隣舎有燭而不逮衡乃穿
壁引其光以書暎光而讀之邑人大姓文不識家富
多書衡乃與其傭作而不求償主人怪問衡衡曰願
得主人書遍讀之主人感嘆資給以書遂成大學衡
能説詩旹人為之語曰無説詩匡鼎來匡説詩解人
頤鼎衡小名也旹人畏服之如是聞者皆解頤懽笑
衡邑人有言詩者衡從之與語質疑邑人挫服倒屣
而去衡追之曰先生留聼更理前論邑人曰窮矣遂
去不返
長安有儒生曰惠荘聞朱雲折五鹿充宗之角乃嘆
息曰栗犢反能爾邪吾終恥溺死溝中遂裹糧從雲
雲與言荘不能對逡巡而去拊心謂人曰吾口不能
劇談此中多有
武帝過李夫人就取玉簪搔頭自此後宫人搔頭皆
用玉玉價倍䝿焉
杜陵杜夫子善弈棊為天下第一人或譏其費日夫
子曰精其理者足以大禆聖教
成帝好蹴踘羣臣以蹴踘為勞體非至尊所宜帝曰
朕好之可擇似而不勞者奏之家君作彈棊以獻帝
大悦賜青羔裘紫絲履服以朝覲
元封二年大寒雪深五尺野鳥獸皆死牛馬皆踡蹜
如蝟三輔人民凍死者十有二三
武帝為七寳牀雜寳桉厠寳屏風列寳帳設於桂宫
旹人謂之四寶宮
瓠子河決有蛟龍從九子自决中逆上入河噴沫流
波數十里
文帝初多雨積霖至百日而止
王鳳以五月五日生其父欲不舉曰俗諺舉五日子
長及户則自害不則害其父母其叔父曰㫺田文以
此日生其父嬰勑其母曰勿舉其母竊舉之後爲孟
嘗君號其母爲薛公大家以古事推之非不祥也遂
舉之
惠帝七秊夏雷震南山大木數千株皆火燃至末其
下數十畞地草皆燋黃其後百許日家人就其間得
龍骨一具鮫骨二具
髙祖為泗水亭長送徒驪山将與故人訣去徒卒贈
髙祖酒二壺鹿肚牛肝各一髙祖與樂從者飲酒食
肉而去後即帝位朝晡尚食常具此二炙并酒二壺
梁孝王好營宫室苑囿之樂作曜華之宫築兎園園
中有百靈山山有膚寸石落猿巖棲龍岫又有鴈池
池間有鶴洲鳬渚其諸宫觀相連延亘數十里竒果
異樹瑰禽怪獸畢備王日與宫人賔客弋釣其中
魯恭王好鬪鷄鴨及鵝鴈養孔雀鵁鶄俸糓一年費
二千石
㑹稽嵗旹獻竹簟供御世號為流黄簟
朱買臣為㑹稽太守懐章綬還至舍亭而國人未知
也所知錢勃見其暴露乃勞之曰得無罷乎遺與紈
扇買臣至郡引為上客尋遷為掾史
西京雜記第二
西京雜記第三
余所知有鞠道龍善為幻術向余説古旹事有東海
人黄公少峕為術能制蛇御虎佩赤金刀以絳繒束
髮立興雲霧坐成山河及衰老氣力羸憊飲酒過度
不能復行其術秦末有白虎見於東海黄公乃以赤
刀往厭之術既不行遂為虎所殺三輔人俗用以為
戲漢帝亦取以為角抵之戲焉　又説淮南王好方
士方士皆以術見遂有畫地成江河撮土為山巖嘘
吸為寒暑噴嗽為雨霧王亦卒與諸方士俱去
楊子雲好事常懐鉛提槧從諸計吏訪殊方絶域四
方之語以為禆補輶軒所載亦洪意也
文帝旹鄧通得賜蜀銅山聽得鑄錢文字肉好皆與
天子錢同故富侔人主旹吳王亦有銅山鑄錢故有
吴錢微重文字肉好與漢錢不異
楊䝿字王孫京兆人也生旹厚自奉養死卒裸葬於
終南山其子孫掘土鑿石深七尺而下屍上復葢之
以石欲儉而反奢也
傅介子秊十四好學書嘗棄觚而嘆曰大丈夫當立
功絶域何能坐事散儒後卒斬匈奴使者還拜中郎
復斬樓蘭王首封義陽矦
余少旹聞平陵曹敞在吳章門下往往好斥人過以
爲輕薄世人皆以爲然章後爲王莽所殺人無有敢
收葬者弟子皆更易姓名以從他師敞峕為司徒椽
獨稱吴章弟子收葬其屍方知亮直者不見容於冗
輩中矣平陵人生為立碑於吴章墓側在龍首山南
幕嶺上
文帝為太子立思贒苑以招賓客苑中有堂隍六所
客館皆廣廡髙軒屏風幃褥甚麗
廣陵王胥有勇力常於别囿學格熊後遂能空手搏
之莫不絶脰後為獸所傷䧟腦而死
郭威字文偉茂陵人也好讀書以謂爾雅周公所制
而爾雅有張仲孝友張仲宣王峕人非周公之制明
矣余嘗以問楊子雲子雲曰孔子門徒㳺夏之儔所
記以解釋六藝者也家君以為外戚傳稱史佚教其
子以爾雅爾雅小學也又記言孔子教魯哀公學爾
雅爾雅之出逺矣舊傳學者皆云周公所記也張仲
孝友之類後人所足耳
茂陵富人袁廣漢藏鏹巨萬家僮八九百人於北邙
山下築園東西四里南北五里激流水注其内搆石
為山髙十餘丈連延數里養白鸚鵡紫鴛鴦牦牛青
兕竒獸怪禽委積其間積沙為洲嶼激水為波潮其
中致江鷗海鶴孕雛産鷇延漫林池竒樹異草靡不
具植屋皆徘徊連屬重閣修廊行之移晷不能徧也
廣漢後有罪誅没入為官園鳥獸草木皆移植上林
苑中
五柞宮有五柞樹皆連三抱上枝䕃覆數十畞其宮
西有青梧觀觀前有三梧桐樹樹下有石騏驎二枚
刋其脇爲文字是秦始皇酈山墓上物也頭高一丈
三尺東邊者前左脚折折處有赤如血父老謂其有
神皆含血屬筋焉
髙祖初入咸陽宫周行庫府金玉珍寶不可稱言其
尤驚異者有靑玉五枝燈高七尺五寸作蟠螭以口
銜燈燈燃鱗甲皆動煥炳若列星而盈室焉復鑄銅
人十二枚坐皆高三尺列在一筵上琴筑笙芋各有
所執皆綴花采儼若生人筵下有二銅管上口高數
尺出筵後其一管空一管内有繩大如指使一人吹
空管一人紐繩則衆樂皆作與真樂不異焉有琴長
六尺安十三絃二十六徽皆用七寳飾之銘曰璠璵
之樂玉管長二尺三寸二十六孔吹之則見車馬山
林隐轔相次吹息亦不復見銘曰昭華之琯有方鏡
廣四尺髙五尺九寸表裏有明人直來照之影則倒
見以手捫心而來則見腸胃五臟歴然無硋人有疾
病在内則掩心而照之則知病之所在又女子有邪
心則膽張心動秦始皇常以照宫人膽張心動者則
殺之髙祖悉封閉以待項羽羽併将以東後不知所
在
尉他獻髙祖鮫魚荔枝髙祖報以蒲桃錦四匹
戚夫人侍兒賈佩蘭後出為扶風人叚儒妻説在宫
内旹見戚夫人侍髙帝嘗以趙王如意為言而髙祖
思之幾半日不言歎息悽愴而未知其術輙使夫人
擊筑髙祖歌大風詩以和之又説在宫内峕嘗以絃
管歌舞相歡娱競為妖服以趣良峕十月十五日共
入靈女廟以豚黍樂神吹笛擊筑歌上靈之曲既而
相與連臂踏地為節歌赤鳯凰來至七月七日臨百
子池作于闐樂樂畢以五色縷相羈謂為相連愛八
月四日出雕房北户竹下圍碁勝者終秊有福負者
終秊疾病取絲縷就北辰星求長命乃免九月九日
佩茱萸食蓬餌飲菊􁄘酒令人長夀菊􁄘舒峕并採
莖葉雜黍米釀之至來年九月九日始熟就飲焉故
謂之菊􁄘酒正月上辰出池邊盥濯食蓬餌以祓妖
邪三月上巳張樂於流水如此終嵗焉戚夫人死侍
兒皆復為民妻也
何武葬北邙山薄龍坂王嘉冡東北一里
杜子夏葬長安北四里臨終作文曰魏郡杜鄴立志
忠欵犬馬未陳奄先草露骨肉歸於后土氣魂無所
不之何必故丘然後即化封於長安北郭此焉宴息
及死命刋石埋於墓側墓前種松柏樹五株至今茂
盛
淮南王安著鴻烈二十一篇鴻大也烈明也言大明
禮教號為淮南子一曰劉安子自云字中皆挾風霜
楊子雲以為一出一入
公孫弘著公孫子言刑名事亦謂字直百金
司馬長卿賦峕人皆稱典而麗雖詩人之作不能加
也揚子雲曰長卿賦不似從人間來其神化所至邪
子雲學相如為賦而弗逮故雅服焉
長安有慶虬之亦善為賦嘗為清思賦旹人不之䝿
也乃託以相如所作遂大見重於世
相如将獻賦未知所為夢一黄衣翁謂之曰可為大
人賦遂作大人賦言神僊之事以獻之賜錦四匹
相如将聘茂陵人女為妾卓文君作白頭吟以自絶
相如乃止
樊将軍噲問陸賈曰自古人君皆云受命於天云有
瑞應豈有是乎賈應之曰有之夫目瞤得酒食燈火
華得錢財乾鵲噪而行人至蜘蛛集而百事喜小既
有徵大亦宜然故目瞤則呪之火華則拜之乾鵲噪
則餧之蜘蛛集則放之况天下大寳人君重位非天
命何以得之哉瑞者寳也信也天以寳為信應人之
徳故曰瑞應無天命無寳信不可以力取也
霍将軍妻一産二子疑所為兄弟或曰前生為兄後
生者為弟今雖俱日亦宜以先生為兄或曰居上者
宜為兄居下宜為弟居下者前生今宜以前生為弟
峕霍光聞之曰㫺殷王祖甲一産二子曰嚚曰良以
卯日生嚚以巳日生良則以嚚為兄以良為弟若以
在上者為兄嚚亦當為弟昔許釐荘公一産二女曰
妖曰茂楚大夫唐勒一産二子一男一女男曰貞夫
女曰瓊華皆以先生為長近代鄭昌峕文長蒨並生
二男滕公一生二女李黎生一男一女並以前生者
為長霍氏亦以前生為兄焉
枚臯文章敏疾長卿制作淹遲皆盡一峕之譽而長
卿首尾温麗枚臯峕有累句故知疾行無善迹矣楊
子雲曰軍旅之際戎馬之間飛書馳檄用枚臯廊廟

之下朝廷之中髙文典冊用相如
西京雜記第三
西京雜記第四
安定嵩眞玄莵曹元理並明算術皆成帝峕人眞嘗
自算其秊壽七十三眞綏和元秊正月二十五日晡
死書其壁以記之至二十四日晡旹死其妻曰見眞
算旹長下一算欲以告之慮脫有㫖故不敢言今果
校一日眞又曰北邙靑隴上孤檟之西四丈所鑿之
入七尺吾欲葬此地及眞死依言往掘得古旹空槨
卽以葬焉
元理嘗從其友人陳廣漢廣漢曰吾有二囷米忘其
石數子爲計之元理以食筯十餘轉曰東囷七百四
十九石二升七合又十餘轉曰西囷六百九十七石
八㪷遂大署囷門後出米西囷六百九十七石七㪷
九升中有一鼠大堪一升東囷不差圭合元理後嵗
復過廣漢廣漢以米數告之元理以手擊牀曰遂不
知鼠之殊米不如剥面皮矣廣漢為之取酒鹿脯數
片元理復算曰藷蔗二十五區應收一千五百三十
六枚蹲鴟三十七畞應收六百七十三石千牛産二
百犢萬鷄将五萬雛羊豕鵝鴨皆道其數果蓏肴蔌
悉知其所乃曰此資業之廣何供饋之偏邪廣漢慙
曰有蒼卒客無蒼卒主人元理曰俎上蒸㹠一頭厨
中荔枝一柈皆可為設廣漢再拜謝辠自入取之盡
日為歡其術後傳南季南季傳項瑫瑫傳子陸皆得
其分數而失玄妙焉
衛将軍青生子或有獻騧馬者乃命其子曰騧字叔
馬其後改為登字叔昇
哀帝為董賢起大第於北闕下重五殿洞六門柱壁
皆畫雲氣􁄘蘤山靈水怪或衣以綈錦或飾以金玉
南門三重署曰南中門南上門南㪅門東西各三門
隨方面題署亦如之樓閣䑓榭轉相連注山池玩好
竆盡雕麗
平津侯自以布衣為宰相乃開東閣營客館以招天
下之士其一曰欽賢館以待大賢次曰翹材館以待
大才次曰接士館以待國士其有徳任毗贊佐理隂
陽者處欽賢之館其有才堪九烈将軍二千石者居
翹材之館其有一介之善一方之藝居接士之館而
躳自菲薄所得俸禄以奉待之
閩越王獻髙帝石蜜五斛蜜燭二百枚白鷴黒鷴各
一雙髙帝大悦厚報遣其使
滕公駕至東都門馬鳴跼不肯前以足跑地久之滕
公使士卒掘馬所跑地入三尺所得石槨滕公以燭
照之有銘焉乃以水洗寫其文文字皆古異左右莫
能知以問叔孫通通曰科斗書也以今文寫之曰佳
城鬱鬱三千年見白日吁嗟滕公居此室滕公曰嗟
乎天也吾死其即安此乎死遂葬焉
韓嫣好彈常以金爲丸所失者日有十餘長安爲之
語曰苦饑寒逐金丸京師兒童每聞嫣出彈輒隨之
望丸之所落輒拾焉
司馬遷發憤作史記百三十篇先逹稱爲良史之才
其以伯夷居列傳之首以爲善而無報也爲項羽本
紀以踞髙位者非關有德也及其序屈原賈誼辭㫖
抑揚悲而不傷亦近代之偉才
梁孝王逰於忘憂之館集諸逰士各使爲賦枚乘爲
柳賦其辭曰忘憂之館垂條之木枝逶遲而舍紫葉
萋萋而吐緑出入風雲去來羽族既上下而好音亦
黃衣而絳足蜩螗厲嚮蜘蛛吐絲階草漠漠白日遲
遲于嗟細柳流亂輕絲君王淵穆其度御羣英而翫
之小臣瞽聵與此陳詞于嗟樂兮於是罇盈縹玉之
酒爵獻金漿之醪(酒名金漿/梁人作諸蔗)庶羞千族盈滿六庖
弱絲清管與風霜而共雕鎗鍠啾唧蕭條寂寥儁乂
英旄列襟聨袍小臣莫效於鴻毛空銜鮮而嗽醪雖
復河清海竭終無増景於邊橑
路喬如為鶴賦其辭曰白鳥朱冠鼓翼池于舉脩距
而躍躍奮皓翅之􁓂􁓂宛脩頸而顧步啄沙磧而相
懽豈忘赤霄之上忽池籞而盤桓飲清流而不舉食
稻粱而未安故知野禽野性未脱籠樊賴吾王之廣
愛雖禽鳥兮抱恩方騰驤而鳴舞慿朱檻而為歡
公孫詭為文鹿賦其詞曰麀鹿濯濯來我槐庭食我
槐葉懐我徳聲質如緗縟文如素綦呦呦相召小雅
之詩歎丘山之比嵗逄梁王於一峕
鄒陽為酒賦其詞曰清者為酒濁者為醴清者聖明
濁者頑騃皆麴湒丘之麥釀野田之米倉風莫預方
金未啟嗟同物而異味歎殊才而共侍流光醳醳甘
滋泥泥醪釀既成緑瓷既啟且筐且漉載　載齊庶
民以為歡君子以為禮其品類則沙洛渌酃程鄉若
下髙公之清闗中白薄青渚縈停凝醳醇酎千日一
醒哲王臨國綽矣多暇召皤皤之臣聚肅肅之賓安
廣坐列雕屏綃綺為席犀璩為鎮曳長裾飛廣袖奮
長纓英偉之士莞爾而卽之君王憑玉几倚玉屏舉
手一勞四座之士皆若哺梁焉乃縱酒作倡傾盌覆
觴右曰宫申㫄亦徴揚樂只之深不狂於是錫名餌
袪夕醉遣朝酲吾君壽億萬歲常與日月爭光
公孫乘爲月賦其詞曰月出皦兮君子之光鵾鷄舞
於蘭渚蟋蟀鳴於西堂君有禮樂我有衣裳猗嗟明
月當心而出隱員巖而似鉤蔽脩堞而分鏡旣少進
以増輝遂臨庭而高暎炎日匪明皓璧非淨躔度運
行陰陽以正文林辯囿小臣不佞
羊勝爲屏風賦其辭曰屏風鞈匝蔽我君王重葩累
繡沓璧連璋飾以文錦暎以流黃畫以古列顒顒昻
昻藩后宜之夀考無疆
韓安國作几賦不成鄒陽代作其辭曰髙樹凌雲蟠
䊸煩寃旁生附枝王爾公舒之徒荷斧斤援葛虆攀
喬枝上不測之絶頂伐之以歸眇者督直聾者磨礱
齊貢金斧楚入名工廼成斯几離竒髣髴似龍盤馬
迴鳯去鸞歸君王憑之聖徳日躋鄒陽安國罰酒三
升賜枚乘路喬如絹人五匹
梁孝王入朝與上為家人之讌乃問王諸子王頓首
謝曰有五男即拜為列侯賜與衣裳器服王薨又分
梁國為五進五侯皆為王
河間王徳築日華宫置客舘二十餘區以待學士自
奉養不踰賓客
梁孝王子賈從朝年㓜竇太后欲强冠婚之上謂王
曰兒堪棄矣王頓首謝曰臣聞禮二十而冠冠而字
字以表徳自非顯才髙行安可强冠之哉帝曰兒堪
冠矣餘日帝又曰兒堪室矣王頓首曰臣聞禮三十
壮有室兒年蒙悼未有人父之端安可強室之哉帝
曰兒堪室矣餘日賈朝至閫而遺其舄帝曰兒真幼
矣白太后未可冠婚之
江都王勁㨗能超七尺屏風
元后在家嘗有白鷰銜白石大如指墜后績筐中后
取之石自剖為二其中有文曰母天地后乃合之遂
復還合乃寳録焉後為皇后常并置璽笥中謂為天
璽也
漢朝以玉為虎子以為便器使侍中執之行幸以從
中書以武都紫泥為璽室加緑綈其上
茂陵文固陽本瑯琊人善馴野雉為媒用以射雉每
以三春之月為茅障以自翳用觟矢以射之日連百
數茂陵輕薄者化之皆以雜寳錯厠翳障以青州蘆
葦為弩矢輕騎妖服追隨於道路以為懽娱也陽死
其子亦善其事董司馬好之以為上客
茂陵少年李亨好馳駿狗逐狡獸或以鷹鷂逐雉兎
皆為之佳名狗則有脩毫釐睫白望青曹之名鷹則
有青翅黄眸青冥金距之屬鷂則有從風鷂孤飛鷂
楊萬年有猛犬名青駮買之百金
成帝峕交趾越嶲獻長鳴鷄伺晨雞即下漏驗之晷
刻無差長鳴雞則一食頃不絶長距善鬪
許博昌安陵人也善陸博竇嬰好之常與居處其術
曰方畔掲道張張畔掲道方張究屈玄髙髙玄屈䆒
張又曰張道掲畔方方畔掲道張張䆒屈玄髙髙玄
屈䆒張三輔兒童皆誦之灋用六箸或謂之䆒以竹
為之長六分或用二箸博昌又作大博經一篇今世
傳
髙祖與項羽戰於垓下孔将軍居左費将軍居右皆
假為名
東方生善嘯每曼聲長嘯輙塵落帽
京兆有古生者學縱横揣磨弄矢揺丸樗蒲之術為
都掾史四十餘年善訑謾二千石隨以諧謔皆握其
權要而得其歡心趙廣漢為京兆尹下車而黜之終
于家京師至今俳戱皆稱古掾曹
婁敬始因虞将軍請見髙祖衣旃衣披羊裘虞将軍
脱其身上衣服以衣之敬曰敬本衣帛則衣帛見敬
本衣旃則衣旃見今捨旃褐假鮮華是矯常也不敢
脱羊裘而衣旃以見髙祖
西京雜記第五
㑹稽人顧翺少失父事母至孝母好食雕胡飯常帥
子女躳自採擷還家導水鑿川自種供養每有嬴儲
家亦近太湖湖中後自生雕胡無復餘草蟲鳥不敢
至焉遂得以為養郡縣表其閭舍
齊人劉道強善彈琴能作單鵠寡鳬之弄聴者皆悲
不能自攝
趙后有寳琴曰鳯凰皆以金玉隱起為龍鳯螭鸞古
賢列女之象亦善為歸風送逺之操
公孫弘以元光五年為國士所推上為賢良國人鄒
長倩以其家貧少自資致乃解衣裳以衣之釋所着
冠履以與之又贈以蒭一束素絲一襚撲滿一枚書
題遺之曰夫人無幽顯道在則為尊雖生蒭之賤也
不能脱落君子故贈君生蒭一束詩人所謂生蒭一
束其人如玉五絲為䌰倍䌰為升倍升為　倍　為
紀倍紀為緵倍緵為襚此自少之多自㣲至著也士
之立功勲效名節亦復如之勿以小善不足脩而不
為也故贈君素絲一襚撲滿者以土為器以蓄錢具
其有入竅而無出竅滿則撲之土麤物也錢重貨也
入而不出積而不散故撲之士有聚歛而不能散者
将有撲滿之敗可不誡歟故贈君撲滿一枚猗嗟盛
歟山川阻脩加以風露次卿足下勉作功名竊在下
風以俟嘉譽弘荅爛敗不存
漢朝輿駕祠甘泉汾隂備千乘萬騎太僕執轡大将
軍陪乘名爲大駕
司馬車駕四中道
辟惡車駕四中道
記道車駕四中道
靖室車駕四中道
象車鼓吹十三人中道
式道候二人駕一左右一人
長安都尉四人騎(左右各二人)
長安亭長十人駕(左右各五人)
長安令車駕三中道(一)
京兆掾史三人駕一(三分)
京兆尹車駕四中道
司隷部京兆從事都部
從事别駕一車(三分)
司隷校尉駕四中道
廷尉駕四中道
太僕宗正引從事駕四(左右)
太常光禄衛尉駕四(三分)
太尉外部都督令史賊曹屬倉曹屬戸曹屬東曹掾
　西曹掾駕一(各三/左右)
太尉駕四中道
太尉舍人祭酒駕一(左右)
司徒列從如太尉王公騎(八人鼔吹一部/令史持㦸吏亦各)
中䕶軍騎中道(弓矢鼔吹各一部/左右各三行㦸楯)
步兵校尉長水校尉駕一(左右)
隊百匹(左右)
騎隊十(左右各五)
前軍将軍(楯鼔吹各一部七人/左右各二行㦸楯刀)
射聲翊軍校尉駕三(鼔吹各一部七人/左右二行㦸楯刀楯)
驍騎将軍游擊将軍駕三(鼔吹各一部七人/左右二行㦸楯刀楯)
黄門前部鼓吹左右各一部十三人駕四
前黄麾騎中道
自此分為八校(右四/左四)
䕶駕御史騎(左右)
御史中丞駕一中道
謁者僕射駕四
武剛車駕四中道
九游車駕四中道
雲罕車駕四中道
皮軒車駕四中道
闟㦸車駕四中道
鸞旗車駕四中道
建華車駕四中道(左右)
虎賁中郎将車駕二中道
䕶駕尚書郎三人騎(三分)
䕶駕尚書三中道
相風烏車駕四中道
自此分爲十二校(左右各六)
殿中御史騎(左右)
興兵中郎騎中道
髙華中道　畢罕(左右)
節十六(右八/左八)御馬(三分)
華蓋中道
自此分為十六校(右八/左八)
剛鼔中道金根車
自此分為二十校滿道
左衛　右衛将軍
華蓋自此後麋爛不存
元光元年七月京師雨雹鮑敞問董仲舒曰雹何物
也何氣而生之仲舒曰隂氣脅陽氣天地之氣隂陽
相半和氣周迴朝夕不息陽徳用事則和氣皆陽建
巳之月是也故謂之正陽之月隂徳用事則和氣皆
隂建亥之月是也故謂之正隂之月十月隂雖用事
而隂不孤立此月純隂疑於無陽故謂之陽月詩人
所謂日月陽止者也四月陽雖用事而陽不獨存此
月純陽疑於無隂故亦謂之隂月自十月已後陽氣
始生於地下漸冉流散故言息也隂氣轉收故言消
也日夜滋生遂至四月純陽用事自四月已後隂氣
始生於天上漸冉流散故言息也陽氣轉收故言消
也日夜滋生遂至十月純隂用事二月八月隂陽正
等無多少也以此推移無有差慝運動抑揚更相動
薄則熏蒿歊蒸而風雨雲霧雷電雪雹生焉氣上薄
為雨下薄為霧風其噫也雲其氣也雷其相擊之聲
也電其相擊之光也二氣之初蒸也若有若無若實
若虚若方若圓攅聚相合其體稍重故雨乘虛而墜
風多則合速故雨大而踈風少則合遲故雨細而宻
其寒月則雨凝於上體尚輕微而因風相襲故成雪
焉寒有高下上暖下寒則上合爲大雨下凝爲冰霰
雪是也雹霰之流也隂氣暴上雨則凝結成雹焉太
平之世則風不鳴條開甲散萌而已雨不破塊潤葉
津莖而已雷不驚人號令啓發而已電不眩目宣示
光耀而已霧不寒望浸淫被泊而已雪不封條淩殄
毒害而已雲則五色而爲慶三色而成矞露則結味
而成甘結潤而成膏此聖人之在上則隂陽和風雨
旹也政多紕繆則隂陽不調風發屋雨溢河雪至牛
目雹殺驢馬此皆隂陽相蕩而爲祲沴之妖也敞曰
四月無隂十月無陽何以明隂不孤立陽不獨存邪
仲舒曰隂陽雖異而所資一氣也陽用事此則氣為
陽隂用事此則氣為隂隂陽之旹雖異而二體常存
猶如一鼎之水而未加火純隂也加火極熱純陽也
純陽則無隂息火水寒則㪅隂矣純隂則無陽加火
水熱則㪅陽矣然則建巳之月為純陽不容都無復
隂也但是陽家用事陽氣之極耳薺麥枯由隂殺也
建亥之月為純隂不容都無復陽也但是隂家用事
隂氣之極耳薺麥始生由陽升也其著者葶􁊗死於
盛夏欵冬華於嚴寒水極隂而有温泉火至陽而有
凉熖故知隂不得無陽陽不容都無隂也敞曰冬雨
必暖夏雨必凉何也曰冬氣多寒陽氣自上躋故人
得其暖而上蒸成雪矣夏氣多暖隂氣自下昇故人
得其凉而上蒸成雨矣敞曰雨既隂陽相蒸四月純
陽十月純隂斯則無二氣相薄則不雨乎曰然則純
陽純隂雖在四月十月但月中之一日耳敞曰月中
何日曰純陽用事未夏至一日純隂用事未冬至一
日朔旦夏至冬至其正氣也敞曰然則未至一日其
不雨乎曰然頗有之則妖也和氣之中自生災沴能
使隂陽改節暖凉失度敞曰災沴之氣其常存邪曰
無也旹生耳猶乎人四支五臟中也有旹及其病也
四支五臟皆病也敞遷延負牆俛揖而退
武帝旹郭舍人善投壺以竹為矢不用棘也古之投
壺取中而不求還故實小豆惡其矢躍而出也郭舍
人則激矢令還一矢百餘反謂之為驍言如博之竪
棊於輩中為驍傑也每為武帝投壺輒賜金帛
武帝以象牙為簟賜李夫人
賈誼在長沙鵩鳥集其承塵長沙俗以鵩鳥至人家
主人死誼作鵩鳥賦齊死生等榮辱以遣憂累焉
李廣與兄弟共獵於冥山之北見卧虎焉䠶之一矢
即斃斷其髑髏以為枕示服猛也鑄銅象其形為溲
器示厭辱之也他日復獵於冥山之陽又見卧虎䠶
之没矢飲羽進而視之乃石也其形類虎退而䠶更
鏃破簳折而石不傷余嘗以問揚子雲子雲曰至誠
則金石為開余應之曰㫺人有逰東海者既而風惡
船漂不能制船隨風浪莫知所之一日一夜得至一
孤洲共侣歡然下石植纜登洲煑食食未熟而洲沒
在船者斫斷其纜船復漂蕩向者孤洲乃大魚怒掉
揚鬛吸波吐浪而去疾如風雲在洲死者十餘人又
余所知陳縞質木人也入終南山采薪還晩趨舍未
至見張丞相墓前石馬謂為鹿也即以斧撾之斧缺
柯折石馬不傷此二者亦至誠也卒有沈溺缺斧之
事何金石之所感偏乎子雲無以應余
西京雜記第五
西京雜記第六
魯恭王得文木一枚伐以爲器意甚玩之中山王爲
賦曰麗木離披生彼髙崖拂天河而布葉橫日路而
摧枚幼雛羸鷇單雄寡雌紛紜翔集嘈嗷鳴啼載重
雪而稍勁風将等歲於二儀巧匠不識王子見知乃
命班爾載斧伐斯隱若天崩豁如地裂華葉分披條
枝摧折旣剥既刋見其文章或如龍盤虎踞復以鸞
集鳳翔靑緺紫綬環璧珪璋重山累嶂連波疊浪奔
電屯雲薄霧濃雰䴥宗驥旅雞族雉羣蠋繡鴦錦蓮
藻芰文色比金而有裕質參玉而無分裁爲用器曲
直舒卷脩竹暎池高松植巘制爲樂器婉轉蟠䊸鳯
将九子龍導五駒制為屏風鬱岪穹隆制為杖几極
麗竆美制為枕案文章璀璨彪炳渙汗製為盤盂采
玩蜘蹰猗歟君子其樂只且恭王大悦顧盼而笑賜
駿馬二匹
廣川王去疾好聚無賴少年逰獵畢弋無度國内冢
藏一皆發掘余所知爰猛説其大父為廣川王中尉
毎諫王不聼病免歸家説王所發掘冡墓不可勝數
其竒異者百數焉為余説十許事今記之如左
魏襄王冡皆以文石為槨髙八尺許廣狹容四十人
以手捫槨滑液如新中有石牀石屏風婉然周正不
見棺柩明器蹤跡但牀上有玉唾壺一枚銅劔二枚
金玉雜具皆如新物王取服之
哀王冡以鐵灌其上穿鑿三日乃開有黄氣如霧觸
人鼻目皆辛苦不可入以兵守之七日乃歇初至一
户無扄鑰石牀方四尺牀上有石几左右各三石人
立侍皆武冠帶劔復入一户石扉有闗鑰叩開見棺
柩黒光照人刀斫不入燒鋸截之乃漆雜兕革為棺
厚數寸累積十餘重力不能開乃止復入一户亦石
扉開鑰得石牀方七尺石屏風銅帳􁕄一具或在牀
上或在地下似是帳麋朽而銅􁕄墮落牀上石枕一
枚塵埃朏朏甚髙似是衣服牀左右石婦人各二十
悉皆立侍或有執巾櫛鏡鑷之象或有執盤奉食之
形無餘異物但有鐵鏡數百枚
魏王子且渠冡甚淺狹無棺柩但有石牀廣六尺長
一丈石屏風牀下悉是雲母牀上兩屍一男一女皆
年二十許俱東首裸卧無衣衾肌膚顔色如生人鬢
髮齒爪亦如生人王畏懼之不敢侵近還擁閉如舊
焉
袁盎冡以瓦為棺槨器物都無唯有銅鏡一枚
晉靈公冡甚瑰壯四角皆以石為玃犬捧燭石人男
女四十餘皆立侍棺器無復形兆屍猶不壊孔竅中
皆有金玉其餘器物皆朽爛不可别唯玉蟾蜍一枚
大如拳腹空容五合水光潤如新王取以盛書滴
幽王冡甚髙壯羨門既開皆是石堊撥除丈餘深乃
得雲母深尺餘見百餘屍蹤横相枕籍皆不朽唯一
男子餘皆女子或坐或卧亦猶有立者衣服形色不
異生人
欒書冡棺柩明器朽爛無餘有一白狐見人驚走左
右逐擊之不能得傷其左脚有夕王夢一丈夫鬚眉
盡白來謂王曰何故傷吾左脚乃以杖叩王左脚王
覺脚腫痛生瘡至死不差
太液池中有鳴鶴舟容與舟清曠舟採菱舟越女舟
太液池西有一池名孤樹池池中有洲洲上黏樹一
株六十餘圍望之重重如葢故取為名
昆明池中有戈船樓船各數百艘樓船上建樓櫓戈
船上建戈矛四角悉垂幡毦旍葆麾葢照灼涯涘余
少峕猶憶見之
韓嫣以玳瑁為牀
漢承周史官至武帝置太史公太史公司馬談世為
太史子遷年十三使乘傳行天下求古諸侯史記續
孔氏古文序世事作傳百三十卷五十萬字談死子
遷以世官復為太史公位在丞相下天下上計先上
太史公副上丞相太史公序事如古春秋灋司馬氏
本古周史佚後也作景帝本紀極言其短及武帝之
過帝怒而削去之後坐舉李陵陵降匈奴下遷𧖟室
有怨言下獄死宣帝以其官爲令行太史公文書事
而已不復用其子孫
皇太子官稱家臣動作稱從
杜陵秋胡者能通尚書善爲古隷字爲翟公所禮欲
以兄女妻之或曰秋胡已經娶而失禮妻遂溺死不
可妻也馳象曰㫺魯人秋胡娶妻三月而逰宦三秊
休還家其婦採桑於郊胡至郊而不識其妻也見而
悅之乃遺黃金一鎰妻曰妾有夫逰宦不返幽閨獨
處三秊于兹未有被辱于今日也採不顧胡慚而退
至家問家人妻何在曰行採桑於郊未返既還乃向
所挑之婦也夫妻並慙妻赴沂水而死今之秋胡非
昔之秋胡也昔魯有兩曾參趙有兩毛遂南曾參殺
人見捕人以告北曾參母野人毛遂墜井而死客以
告平原君平原君曰嗟乎天喪予矣既而知野人毛
遂非平原君客也豈得以昔之秋胡失禮而絶婚今
之秋胡哉物固亦有似之而非者玉之未理者為璞
死鼠未屠者亦為璞月之旦為朔車之輈亦謂之朔
名齊實異所宜辯也
洪家世有劉子駿漢書一百卷無首尾題目但以甲
乙丙丁紀其卷數先父傳之歆欲撰漢書編録漢事
未得締構而亡故書無宗本止雜記而已失前後之
次無事類之辨後好事者以意次第之始甲終癸為
十秩秩十卷合為百卷洪家具有其書試以此記考
校班固所作殆是全取劉書有小異同耳并固所不
取不過二萬許言今抄出為二卷名曰西京雜記以
禆漢書之闕爾後洪家遭火書籍都盡此兩卷在洪
巾箱中常以自隨故得猶在劉歆所記世人希有縱
復有者多不備足見其首尾參錯前後倒亂亦不知
何書罕能全録恐年代稍久歆所撰遂没并洪家此
書二卷不知出所故序之云爾
洪家復有漢武帝禁中起居注一卷漢武故事二卷
世人希有之者今并五卷為一秩庶免淪没焉

西京雜記第六終
