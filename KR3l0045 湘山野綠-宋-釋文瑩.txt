#+TITLE: 湘山野綠-宋-釋文瑩
#+DATE: 2018-05-12 10:18:53
#+SOURCE: github.com/kanripo/KR3l0045 master d3ff9a19                
欽定四庫全書　　　　子部十二
　湘山野録　　　　　　　小説家𩔖一雜事之屬
　　提要
　　　　(臣/)等謹案湘山野錄三卷宋僧文瑩撰文瑩
　　　　字道温錢塘人文獻通考引晁公武讀書志
　　　　以為呉僧今按讀書志實無呉字通考誤也
　　　　其書成於熙寧中多記北宋襍事以作於荆
　　　　州之金鑾寺故以湘山為名讀書志作四卷
　　　　通考則續録亦作三卷皆與今本不同未詳
　　　　孰是厲鶚宋詩紀事稱文瑩及識蘇舜欽欲
　　　　挽致於歐陽修文瑩辭不往今考録中歐陽
　　　　公謫滁州一條稱文瑩頃持蘇子美書薦謁
　　　　之迨還吳蒙見送云云與鶚所言正相反豈
　　　　别據他説未及考此書耶續録中太宗即位
　　　　一條李燾引入長編啟千古之論端程敏政
　　　　宋紀受終考詆之尤力然觀其始末並無指
　　　　斥逆節之事特後人誤㑹其詞致生疑竇是
　　　　非作者本意未可以為是書病也吳开優古
　　　　堂詩話論其以陽郇伯妓人入道詩悞為陳
　　　　彭年送申國長公主為尼詩朱翌猗覺寮襍
　　　　記論其載琴曲賀若一條悞賀若夷為賀若
　　　　弼姚寛西溪叢語論其記宋齊丘事失實葢
　　　　考證偶疎未為大失王士禎古夫于亭襍録
　　　　論其載王欽若遇唐裴度事小説習徑亦不
　　　　深求惟朱弁曲洧舊聞曰宇文大資言文瑩
　　　　嘗游丁晉公門晉公遇之厚野錄中凡記晉
　　　　公事多佐佑之人無董狐之公未有不為愛
　　　　憎所奪者然後世豈可盡欺哉是則誠其一
　　　　瑖耳乾隆四十二年五月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
欽定四庫全書
　湘山野録卷上　　　　　宋　釋文瑩　撰
真宗即位之次年賜李繼遷姓名而復進封西平王時
　宋湜宋白蘇易簡張洎在翰林俾草詔冊皆不稱㫖
　惟宋公湜深賾上意必欲推先帝欲封之意因進辭
　曰先皇帝早深西顧欲議真封屬軒鼎之俄遷建漢
　壇之未逮故兹遺命特付眇躬爾宜望弓劎以拜恩
　守疆垣而效節上大喜不數月參大政
皇祐中明堂大享時世室亞獻無宫僚惟杜祁公衍以
　太子太傅致仕南京仁宗詔公歸以侍祠公已老手
　染一疏以求免但直致數句更無表章鋪敘之飾止
　以竒牒妙墨臨帖行書親寫陳奏臣衍向者甫及年
　期還上印紱天慈極深曲徇私欲今犬馬之齒七十
　有三外雖支持中實衰弊且明堂大享千載難逢臣
　子豈不以捧璋侍祭為榮遇臣但恐顚倒失容取戾
　非淺伏望陛下察臣非矯免預大禮無任屏營
　掖牆壁間其父翰墨手澤猶在坐卧不易處長城錢
　公若水風鑒最髙與公同直史館謂人曰王子明既
　貴且夀吾進用雖在其先皆所不及也果長城公後
　四十卒(首行有缺誤/)
孫集賢冕天禧中直館幾三十年江南端方之士也節
　概清直晩守姑蘇甫及引年大寫一詩於㕔壁詩云
　人生七十鬼為鄰已覺風光屬别人莫待朝廷差致
　仕早謀泉石養閑身去年河北曽逢李(見/素)今日淮西
　又見陳(或云陳李二/人被差者也)寄語姑蘇孫刺史也須抖擻老
　精神題畢拂衣歸九華以清節髙操羞百執事之顔
　朝廷嘉之許再任詔下已歸竟召不起王冀公欽若
　里閈交素也冀公天禧中罷相以宫保出鎮餘杭艤
　舟蘇臺歡好欵密醉謂孫曰老兄淹遲日久且寛衷
　當别致拜聞公正色曰二十年出處中書一素交潦
　倒江湖不預一㸃化筆迨事權屬他出廟堂數千里
　為方面始以此語見說得為信乎冀公愧謝解舟遂
　行
夏英公竦每作詩舉筆無虚致鎮襄陽時胡祕監旦喪
　明居襄性多狷躁譏毁郡政英公昔嘗師焉至貴達
　尚以青衿待之而不免時一造焉一日謂公曰讀書
　乎曰郡事鮮暇但時得意則為絶句胡曰試誦之公
　曰近有燕雀詩云燕雀紛紛出亂麻漢江西畔使君
　家空堂自恨無金彈任爾啾啾到日斜胡頗覺因少
　戢慶厯初被召真拜將届闕以言者抨罷除使相知
　杭州到任以二闋寄執政曰造化平分荷大鈞腰間
　新佩玉麒麟南湖不住栽桃李擬伴沙禽過十春又
　曰海鴈橋邊春水深畧無塵土到花隂忘機不管人
　知否自有沙鷗信此心公後鎮南京時張相昪知諫
　垣以一詩諷曰弱羽傷弓尚未完孤飛殊不擬鴛鸞
　明珠自有千金價肯與遊人作彈丸卒不敢以一言
　及之
真宗初詔种𨼆君放至闕以敷對稱㫖日既髙中人送
　中書膳諸相皆盛服俟其来种𨼆君韋布止長揖而
　已楊大年聞之頗不平以詩嘲曰不把一言裨萬乗
　祗叉雙手揖三公上聞之獨召楊曰知卿有詩戯种
　某楊汗浹股慄不敢匿避又曰卿安知無一言裨朕
　乎出一皂囊内有十軸乃放所奏之書也其書曰十
　議所謂議道議徳議仁議義議兵議刑議政議賦議
　安議危(石守道聖/政録有之)俾大年觀之従容奏曰臣當翊日
　負荆謝之
張尚書詠鎮陳臺一日邸報同年王文貞公旦登庸乖
　崖色不甚恱奮髯振臂謂客曰朝廷安肯用經綸康
　濟人乎賴余素以直節自誓束髪登仕無兩府之志
　時幕中杜夀隆者乗其語而恱之曰賤子素知公無
　兩府意遽問曰此吾胸中藴蓄子安得預其知乎杜
　曰某盖昔嘗誦公栁詩安得辭榮同范蠡綠絲和雨
　繫扁舟之句因所以知之愠少解
乖崖公太平興國三年科場試不陣成功賦盖太宗明
　年將有河東之幸公賦有包戈卧鼔豈煩師旅之威
　雷動風行舉順乾坤之徳自謂擅場欲奪大魁夫何
　有司以對偶顯失因黜之選胡旦為状元公憤然毁
　裂儒服欲學道於陳希夷摶趨豹林谷以弟子事之
　決無仕志希夷有風鑒一見之謂曰子當為貴公卿
　一生辛苦譬猶人家張筵方笙歌鼎沸忽中庖火起
　座客無奈惟賴子滅之然禄在後年此地非棲憇之
　所乖崖堅乞入道陳曰子性度明躁安可學道果後
　二年及第於蘇易簡榜中希夷以詩遺之云征吳入
　蜀是尋常鼎沸笙歌救火忙乞得江南佳麗地却應
　多謝腦邊瘡初不甚曉後果兩入蜀定王均李順之
　亂又急移餘杭翦左道僧紹倫妖蠱之叛至則平
　定此征吳入蜀之驗也累乞閒地朝廷終不允因腦
　瘡乞金陵養疾方許之
張乖崖成都還日臨行封一紙軸付僧文鑒大師者上
　題云請於乙卯嵗五月二十一日開後至祥符八年
　當其嵗也時凌侍郎䇿知成都文鑒至是日持見凌
　公曰先尚書向以此囑某已若干年不知何物也乞
　公開之洎開乃所畫野服攜筇黄短褐一小真也凌
　公竒之於大慈寺閣龕以祠焉盖公祥符七年甲寅
　五月二十一日薨開真之日當小祥也公以劎外鐵
　緡錙重設質劑之法一交一緡以三年一界換之始
　祥符辛亥今熙寧丙辰六十六年計已二十二界矣
　雖極智者不可改
真宗西祀回蹕次河中時長安父老三千人具表詣行
　在乞臨幸且稱漢唐舊都闗河雄固神祇人民無不
　望天光之下臨也上意未果召种司諫放以決之時
　种持兄喪於家既至真廟攜之登鸛鵲樓與決雍都
　之幸种懇奏曰大駕此幸有不便者三陛下方以孝
　治天下翻事秦漢侈心封禪羣嶽而更臨游别都久
　抛宗廟於孝為闕此其不便一其百司供擬頓仗事
　繁晩春蠶麥已登深費農務此不便二精兵重臣扈
　從車蹕京國一空民心無依况九廟乎此陛下深宜
　念之乃其三也上玉色悚然曰臣僚無一語及此者
　放曰近臣但願扈清蹕行曠典文頌聲以邀已名此
　陛下當自寤於清衷也翊日傳召鑾輿還闕臨遣雍
　人所幸宜不允真宗便欲邀放從駕至京放乞還家
　林上曰非久必當召卿
譯經鴻臚少卿光梵大師惟淨江南李王從謙子也通
　敏有先識解五竺國梵語慶厯中朝廷百度例務減
　省淨知言者必廢譯經不若預奏乞罷之臣聞在國
　之初大建譯園逐年聖節西域進經合今新舊何啻
　萬軸盈函溢屋佛語多矣又况鴻臚之設虚費禄廩
　恩錫用給率養尸素欲乞罷廢仁宗曰三聖崇奉朕
　烏敢罷且又賝貢所籍名件皆異域文字非鴻臚安
　辨因不允未幾孔中丞道輔果乞廢罷上因出淨疏
　示之方己景祐中景靈宫鋸傭解木木既分中有蟲
　鏤文數十字如梵書旁行(户郎/反)之狀因進呈仁宗遣
　都知羅崇勲譯經潤文使夏英公竦詣傳法院特詔
　開堂導譯(每聖節譯經/則謂之開堂)冀得祥異之語以懴國獨淨
　焚天香導譯踰刻方曰五竺無此字不通辨譯左璫
　恚曰請大師且領聖意若稍成文譯館恩例不淺而
　英公亦以此意諷之淨曰某等幸若蠧文稍可箋辨
　誠教門之殊光恐異日彰謬妄之迹雖萬死何補二
　官竟不能屈遂寫奏稱非字皇祐三年入滅碑其塔
　者此二節特不書惜哉
祥符中日本國忽梯航稱貢非常貢也盖因本國之東
　有祥光現其國素傳中原天子聖明則此光現真宗
　喜勑本國建一佛祠以鎮之賜額曰神光朝辭日上
　親臨遣貢使回乞令詞臣撰一寺記時當直者雖偶
　中魁選詞學不甚優贍居常止以張學士君房代之
　盖假其稽古才雅也既傳宣令急撰寺記時張尚為
　小官醉飲於樊樓遣人徧京城尋之不得而貢使在
　閤門翹足而待又中人三促之紫㣲大窘後錢楊二
　公玉堂暇日改閒忙令大年曰世上何人最得閒司
　諫拂衣歸華山盖种放得告還山養藥之時也錢希
　白曰世上何人號最忙紫微失却張君房時傳此事
　為雅笑
种司諫既以三不便之奏諫真宗長安之幸惟大臣深
　忌之必知車輅還闕不久須召先布所陷之基使其
　里舊雷有終諷之曰非久朝㫖必召明逸慎勿輕起
　當自存𨼆節徐宜特削一奏請覲以問鑾駕還闕之
　良苦乃君臣之厚誠也种深然之上還京已渇佇與
　執政議召种之事大臣奏曰种某必辭免乞陛下記
　臣語久而不召往往自乞覲試召之詔果不至辭曰
　臣父幼亡伯氏鞠育誓持三年之喪以報其徳止有
　數月乞終其制上已㣲惑後半年知河陽孫奭果奏
　入具言种某乞詣闕請覲上大駭召執政曰率如卿
　料何邪大臣曰臣素知放之所為視彼山林若桎梏
　盖強𨼆節以沽譽豈嘉遯之人邪請此一覲亦妄心
　狂動知鼎席將虚有大用之覬陛下宜察之盖王文
　貞旦累章求退之時也由此寵待遂解劄付河陽賜
　种買山銀一百兩所請宜不允是嵗遂亡祥符八年
　也种少時有瀟湘感事詩曰離離江草與江花往事
　洲邊一歎嗟漢傅有才終去國楚臣無罪亦沈沙凄
　涼野浦飛寒鴈牢落汀祠聚晩鵶無限清忠歸浪底
　滔滔千頃屬漁家誠先兆也初种𨼆君少時與弟汶
　往拜陳希夷摶陳宿戒厨僕来日有二客一容瞻於
　廊纔旦果至惟邀放升堂殷勤䀝睨以一絶贈之曰
　鑑中有客白髭多鑑外先生識也麽只少六年年六
　十此中隂徳莫蹉跎种都不之曉但屈指以三語授
　之曰子貴為帝友而無科名晩為權貴所陷种又乞
　素履之術陳曰子若寡欲可滿其數种因而不娶不
　媵夀六十一
楊大年年十一建州送入闕下真宗親試一賦一詩頃
　刻而就上喜令中人送中書俾宰臣再試時參政李
　至状臣等今月某日入内都知王仁睿傳聖㫖押送
　建州十一嵗習進士楊億到中書其人来自江湖對
　敭軒陛殊無震慴便有老成盖聖祚承平神童間出
　也臣亦令賦喜朝京闕詩五言六韻亦頃刻而成其
　詩謹封進詩内有七閩波渺邈雙闕氣岧嶤曉登雲
　外嶺夜渡月中潮斷句云願秉清忠節終身立聖朝
　之句
天禧中宰臣奏中書樞密院接見賓客然兩府慎密之
　地亦欲資訪天下之良苦早暮接待復滯留機務又
　分㕔言事各有異同欲乞今後中書樞密院每有在
　外得替到闕及在京主執臣僚如有公事並逐日於
　已時已前聚㕔見客己分㕔即俟次日急速者不在
　此限非公事不得到中書密院
真宗西祀回召臣僚赴後苑宣示御製太清樓聚書記
　朝拜諸陵因幸西京記西京内東門彈丸壁記皆新
　製也笑謂近臣曰雖不至精優却盡是朕親撰不假
　手於人語盖㫖在楊大年也歸田録述之
景徳四年司天判監史序奏今年今嵗丁未六月二十
　五日五星當聚周分既而重奏臣尋推得五星自閏
　五月二十五日近太陽行度按甘氏星經曰五星近
　太陽而輒見者如君臣齊明下侵上之道也若伏而
　不見即臣讓明於君此百千載未有也但恐今夜五
　星皆伏真宗親御禁臺以候之果達旦不見大赦天
　下加序一官羣臣表賀
冦莱公詩野水無人渡孤舟盡日横之句深入唐人風
　格初授歸州巴東令人皆以冦巴東呼之以比前趙
　渭南韋蘇州之𩔖然富貴之時所作詩皆凄楚愁怨
　嘗為江南春二絶云波淼淼栁依依孤村芳草逺斜
　日杏花飛江南春盡離腸斷蘋滿汀洲人未歸又曰
　杳杳煙波隔千里白蘋香散東風起日落汀洲一望
　時愁情不斷如春水余嘗謂深於詩者盡欲慕騷人
　清悲怨感以主其格語意清切脫灑孤邁則不無殊
　不知清極則志飄感深則氣謝莱公富貴時送人使
　嶺南云到海只十里過山應萬重人以為警絶晩竄
　海康至境首雷吏呈圖經迎拜於道公問州去海近
　逺曰只可十里憔悴犇竄已兆於此矣予嘗愛王沂
　公曽布衣時以所業贄吕文穆公蒙正卷有早梅句
　云雪中未問和羹事且向百花頭上開文穆曰此生
　次第已安排作状元宰相矣後皆盡然
陳郎中亞有滑稽雄聲知潤州治迹無状浙憲馬卿某
　將按之至則陳已先覺亷按訖憲車將起因觴於甘
　露寺閣至卒憲目曰將注子来郎中處滿著陳驚起
　遽拜憲訝曰何謂何謂陳曰不敢望滿但得成資保
　全而去舉族大幸也馬笑曰豈有此事既而竟不敢
　發有陋儒者貢所業舉止凡下陳玩之曰試請口占
　盛業生曰某卷中有方地為輿賦誦破題曰粤有大
　徳其名曰坤陳應聲曰吾聞子此賦久矣得非下句
　云非講經之座主乃傳法之沙門乎滿座大笑陳尤
　工藥名詩有碁為臘寒呵子下衫因春瘦縮紗裁風
　月前湖近軒窗半夏涼之句皆不失風雅
丁晉公貶崖時權臣實有力焉後十二年丁以祕監召
　還光州致仕時權臣出鎮許田丁以啓謝之其畧曰
　三十年門館游從不無事契一萬里風波往復盡出
　生成其婉約皆此又自䕫漕召還知制誥謝兩府啓
　二星入蜀難分按察之權五月渡瀘皆是提封之地
　後云謹當揣摩往行軌躅前修效慎密於孔光不言
　温樹體風流於謝傅惟詠蒼苔
時大臣為樞相以非辜降節度使謫漢東㑹禁林主誥
　者素為深譬貶語云公侯之家鮮克禀訓茅土之後
　多或墜宗具官某亡國之衰緒孽臣之累姻時冢宰
　謂典誥曰萬選公其貶語太酷禁林曰當留數句以
　俟後命太宰笑曰尚未逞憾乎
石參政中立在中書時盛文肅度禁林當直撰張文節
　公知白神道碑進御罷呈中書石急問之是誰撰盛
　卒對曰度撰對訖方悟滿堂大笑又劉中師因上殿
　賜對衣腰帶榮君之賜衒而不換遂服之謝於其第
　乃寶瓶銀帶也㑹方霽庭中尚泥足踣坐於泥中袍
　帶濡漬石問曰郎中貴甲幾多曰若干嵗曰果信果
　信土入寶瓶遂有此撲
錢思公謫居漢東日撰一曲曰城上風光鶯語亂城下
　煙波春拍岸緑楊芳草幾時休淚眼愁腸先已斷情
　懐漸變成衰晩鸞鑑朱顔驚暗换昔年多病厭芳樽
　今日芳樽惟恐淺每歌之酒䦨則垂涕時後閣尚有
　故國一白髪姬乃鄧王俶歌鬟驚鴻者也曰吾憶先
　王將薨預戒挽鐸中歌木蘭花引紼為送今相公其
　將亡乎果薨於隋鄧王舊曲亦有帝鄉煙雨鎖春愁
　故國山川空淚眼之句頗相𩔖
吳越舊式民間盡算丁壮錢以増賦輿貧匱之家父母
　不能保守或棄於襁褓或賣為僮妾至有提攜寄於
　釋老者真宗一切蠲放吳俗始蘇
雍熙二年鳳翔奏岐山縣周公廟有泉涌舊老相傳時
　平則流時亂則竭唐安史之亂其泉竭至大中年復
　流賜號潤徳泉後又涸今其泉復涌澄甘瑩潔太宗
　嘉之
楊叔賢郎中異眉州人言頃有眉守初視事三日大排
　樂人獻口號其斷句云為報吏民須慶賀災星移去
　福星来新守頗喜後數日召優者問前日大排樂詞
　口號誰撰其工對曰本州自来舊例祇用此一首
楊叔賢自強人也古今未嘗許人頃為荆州幕時虎傷
　人楊就虎穴磨巨崖夭刻戒虎文如鱷魚之𩔖其畧
　曰咄乎爾彪出境潛游後改官知鬱林以書託知事
　趙定基打誡虎文數本書言嶺俗庸獷欲以此化之
　仍有詩曰且將先聖詩書教暫作文翁守鬱林趙遣
　人打碑次日本耆申某月日磨崖碑下大蟲咬殺打
　碑匠二人荆門止以耆状附遞寄荅
范文正公鎮餘杭今侍讀王樂道公在幕楊内翰𨼆甫
　公察謫信州未幾召還赴闕過杭公厚遇之特排日
　遣樂吏往察判㕔請樂辭樂道叱之不作来日酒數
　行遣吏投書於席大概言陶之學先王之道也未始
　游心於優笑之藝始某從事於幕天下之士識與不
　識皆以陶為賀盖今巖穴蟠潛修立之士無不由明
　公之門翦擢至於華顯者獨以某不幸吏於左右公
　未嘗訓之以道徳摩之以仁義反以伎戱之事委之
　非其素望也且金華楊公亦吾儒髙第之一人爾茍
　某始者躐巍等歴清秩過執事之境必不肯以優伶
　之辭為託也云云公以書示𨼆甫𨼆甫笑曰波及當
　司尤無謂也公頗動既而移鎮青社樂道少安又王
　尚書拱辰長安上事日理掾撰樂詞有人間合作大
　丞相天下猶呼小状元之句又梅龍圖贄餘杭上事
　日一曹僚撰頭盞曲有黄閣方開鼎和羮正待梅之
　句二吏因受知蒙二公薦擢不數年並陞於臺閣皆
　繫乎幸不幸爾
太平興國四年緜州羅江縣羅公山真人羅公逺舊廬
　有人乗車往来山中石上有新轍迹深三尺餘石盡
　五色知州仲士衡縁其迹至洞口聞雞犬聲
興國七年嘉州通判王衮奏往峨眉山提㸃白水寺忽
　見光相寺西南瓦屋山上皆變金色有丈六金身次
　日有羅漢二尊空中行坐入紫色雲中
治平中御史有抨吕状元溱杭州日事者其語有歡遊
　疊嶂之間家家失業樂飲西湖之上夜夜忘歸執政
　笑謂言者曰軍巡所由不收犯夜亦宜一抨
李建勲罷相江南出鎮豫章一日與賓僚遊東山各事
　寛履輕衫攜酒餚引步於漁溪樵塢間遇佳處則飲
　忽平田間一茆舍有兒童誦書聲相君攜策就之乃
　一老叟教數村童叟驚悚離席改容趨謝而翔雅有
　體氣調瀟洒丞相愛之遂觴於其廬置之客右叟亦
　不敢輒談李以晩渇連食數梨賓僚有曰此不宜多
　食號為五臟刀斧叟竊笑丞相曰先生之哂必有異
　聞叟謝曰小子愚賤偶失容於鈞重然實無所聞李
　堅質之仍脅以巨觥曰無說則沃之叟不得已問說
　者曰敢問刀斧之說有稽乎曰舉世盡云必有其稽
　叟曰見鶡冠子所謂五臟刀斧者非所食之棃乃離
　别之離爾盖言人之别離戕伐胸懐甚若刀斧遂就
　架取一小策振拂以呈丞相乃鶡冠子也檢之如其
　說李特加重
金陵賞心亭丁晉公出鎮日重建也秦淮絶致清在軒
　檻取家箧所寶𡊮安卧雪圖張於亭之屏乃唐周昉
　絶筆凡經十四守雖極愛而不敢輒覬偶一帥遂竊
　去以市畫蘆鴈掩之後君玉王公琪復守是郡登亭
　留詩曰千里秦淮在玉壺江山清麗壮吳都昔人已
　化遼天鶴舊畫難尋卧雪圖冉冉流年去京國蕭蕭
　華髪老江湖殘蟬不㑹登臨意又噪西風入座隅此
　詩與江山相表裏為貿畫者之蕭斧也
淳化甲午李順亂蜀張乖崖鎮之偽蜀僭侈其宫室規
　模皆王建孟知祥乗其弊而為之公至則盡損之如
　列郡之式郡有西樓樓前有堂堂之屏乃黄筌畫雙
　鶴花竹怪石衆名曰雙鶴㕔南壁有黄氏畫湖灘山
　水雙鷺二畫妙格冠於兩川賊鋒既平公自壊壁盡
　置其畫為一堂因名曰畫㕔
鼎州甘泉寺介官道之側嘉泉也便於潄酌行客未有
　不舍車而留者始冦莱公南遷日題於東檻曰平仲
　酌泉經此回望北闕黯然而行未幾丁晉公又過之
　題於西檻曰謂之酌泉禮佛而去後范補之諷安撫
　湖南留詩於寺曰平仲酌泉回北望謂之禮佛向南
　行煙嵐翠鎖門前路轉使髙僧厭寵榮詩牌猶存
六快活詩長沙致仕王屯田揆譏六君子而作也六人
　者即帥周公沆漕趙公良規憲李公碩劉公舜臣倅
　朱景陽許𤣥是也其詩畧曰湖外風物竒長沙信難
　續衡峯排古青湖水湛寒緑舟檝通大江車輪㑹平
　陸昔賢官是邦仁澤流豐沃今賢官是邦刳啗人脂
　肉懐昔甘棠化傷今猛虎毒然此一邦内所樂人纔
　六漕與二憲僚守連兩通屬髙堂日成㑹深夜繼以
　燭幃幕皆綺紈器皿盡金玉歌喉若珠纍舞腰如素
　束千態與萬状六官懽不足因成快活詩薦之堯舜
　目云云餘數聨皆咄咄猥駁固不足紀愚後至長沙
　訪故老皆云豈有茲事盖公暇以登臨為適在所皆
　爾一酒食遂𩔖猛虎刳脂啗肉之害果苛政者復不
　知如何比邪所以觸憲網皆自速也有樊太傅立二
　人者里閈交素逮乞骸俱老於故鄉而林泉相依以
　二疏風義自髙一旦謗詩既出急捕樊以脅之樊義
　薄無守悉以游從之事賣之以求茍免仍希賞格獄
　具揆坐嘲謗之典盡削其籍立以告發獲賞因轉一
　官昻然拜命畧無三褫之羞誥辭曰為爾交者不其
　難乎誠所謂也嗟風義薄惡故録之以自誨
熙寧而来大臣盡學術該貫人主明博議政罷每留之
　詢講道義日論及近代名臣始終大節時宰相有舉
　馮道者盖言歴事四朝不渝其守參政唐公介曰兢
　慎自全道則有之然歴君雖多不聞以大忠致君亦
　未可謂之完宰相曰借如伊尹三就桀而三就湯非
　歴君之多乎唐公曰有伊尹之心則可况擬人必於
　其倫以馮道竊比伊尹則臣所未喻也率然進說吐
　辭為經美哉
平林漠漠煙如織寒山一帶傷心碧暝色入髙樓有人
　樓上愁玉梯空竚立宿鴈歸飛急何處是歸程長亭
　連短亭止此人不知何人寫在鼎州滄水驛樓復不
　知何人所撰魏道輔泰見而愛之後至長沙得古集
　於子宣内翰家乃知李白所作
又歐陽公頃謫滁州一同年(忘其/人)將赴閬倅因訪之即
　席為一曲歌以送曰記得金鑾同唱第春風上國繁
　華而今薄宦老天涯十年岐路孤負曲江花聞說閬
　州通閬苑樓髙不見君家孤城寒日等閒斜離愁無
　盡紅樹逺連霞其飄逸清逺皆白之品也公不幸晩
　為憸人搆滛豔數曲射之以成其毁予皇祐中都下
　己聞此闋歌於人口者二十年矣嗟哉不能為之力
　辨公尤不喜浮圖文瑩頃持蘇子美書薦謁之迨還
　吳蒙詩見送有孤閒竺乾格平淡少陵才及有林間
　著書就應寄日邊来之句人皆怪之
宋鄭公庠省試良玉不琢賦號為擅場時大宗胥内翰
　偃考之酷愛必謂非二宋不能作之奈何重疊押韻
　一韻有環竒擅名及而無刻畫之名之句深惜之密
　與自改擅名為擅聲後埒之於第一殆發試卷果鄭
　公也胥公孶孳於後進故天聖明道間得譽於時若
　歐陽公等皆是後雖貴顯而眷盻亦衰故學士王平
　甫撰胥公神道碑畧云諸孤幼甚歸於潤州公平日
　翦擢相踵而材勢大顯者無一人所助獨宋鄭公卹
　其家甚厚盖兹事也
偽吳故國五世同居者七家先主昪為之旌門閭免征
　役尤著者江州陳氏乃唐元和中給事陳京之後長
　幼七百口不畜僕妾上下雍睦凡巾櫛椸架及男女
　授受通問婚葬悉有規制食必羣坐廣器未成人者
　别一席犬百餘隻一巨舩共食一犬不至則羣犬不
　食别墅建家塾聚書延四方學者伏臘皆資焉江南
　名士皆肄業於其家
晏元獻公撰章懿太后神道碑破題云五嶽崢嶸崑山
　出玉四溟浩渺麗水生金盖言誕育聖躬實繫懿后
　奈仁宗夙以母儀事明肅劉太后膺先帝擁祐之託
　難為直致然才者則愛其善比也獨仁宗不恱謂晏
　曰何不直言誕育朕躬使天下知之晏公具以前意
　奏之上曰此等事卿宜置之區區不足較當更别改
　晏曰已焚草於神寝上終不恱迨升祔二后赦文孫
　承㫖抃當筆協聖意直敘曰章懿太后丕擁慶羨實
　生眇沖顧復之恩深保綏之念重神馭既往仙遊斯
　邈嗟乎為天下之母育天下之君不逮乎九重之承
　顔不及乎四海之致養念言一至追慕増結上覽之
　感泣彌月明賜之外悉以東宫舊玩密賚之嵗餘參
　大政
天聖七年曹侍中利用因姪汭聚無賴不軌獄既具有
　司欲盡劾交結利用者時憸人幸其便隂以文武四
　十餘人諷之俾深治仁宗察之急出手詔其文武臣
　僚内有先曽與曹利用交結往還曽被薦舉及嘗親
　暱之人並不得節外根問其中雖有涉汭之事者恐
　或詿誤亦不得深行鍛鍊其仁卹至此是年聖算方
　二十
天聖七年晏元獻公奏朝廷置職田盖欲稍資俸給其
　官吏不務至公以差遣徇僥竸者極衆屢致訟言上
　煩聽覽欲乞停罷時可其奏但令佃户逐年收課利
　𩔖聚天下都數紐價均散見仕官員至九年二月忽
　降勑國家均敷職田以厲清白向因僥倖遂行停罷
　風聞搢紳之間持亷守道者甚衆苦節難守宜布明
　恩悉仍舊貫審官三班流内銓今後將有無職田處
　均濟公平定奪差遣不得私徇
咸平中翰林李昌武宗諤初知制誥至西掖追故事獨
　無紫薇自别野移植聞今庭中者院老吏相傳猶是
　昌武手植晏元獻寫賦於壁曰得自羊野来従召園
　有昔日之絳老無當時之仲文觀茂恱以懐舊指蔽
　芾以思人
太宗第七女申國大長公主平生不茹葷端拱初幸延
　聖寺抱對佛願捨為尼真宗即位遂乞削髪上曰朕
　之諸妺皆厚賜湯邑築外館以尚天姻酬先帝之愛
　也汝獨願出家可乎申國曰此先帝之願也堅乞之
　遂允進封吳國賜名清裕號報慈正覺大師建寺都
　城之西額曰崇真藩國近戚及掖庭嬪御願出家者
　若密恭懿王女萬年縣主曹恭恵王女恵安縣主凡
　三十餘人皆隨出家詔普度天下僧尼申國俗夀止
　三十入尼夏十有六入滅
冀公王欽若淳化二年自懐州赴舉與西州武覃偕行
　途次圃田忽失公所在覃遂止於民家散僕尋之俄
　見僕濶步而至驚悸言曰自此數里有一神祠見公
　所乗馬弛韁宇下某徑至蕭屏有門吏約云令公適
　與王相歡飲不可入也某竊窺見其中果有笙歌杯
　盤之具覃亟與僕同往見公己来將半酣矣詢之笑
　而不荅覃却到民家指公㑹處乃裴晉公廟覃心異
　之知公非常人矣登第後不數年為翰林學士使兩
　川回軺至褒城驛方憩於正寝將吏忽見導從自外
　而至中有一人云唐宰相裵令公入謁公忻然接之
　因密謂公大用之期乃懐中出書一卷示公以富貴
　爵命黙定之事言終而𨼆及公登庸圃田神祠出俸
　修飾為文紀之
石延年曼卿為祕閣校理性磊落豪於詩酒明道元年
　以疾卒曼卿平生與友人張生尤善死後數日張生
　夢曼卿騎青驢引數蒼頭過生謂生曰我今已作鬼
　仙召汝偕往生以母老固辭久之曼卿怒登驢而去
　顧生曰汝太劣吾召汝安得不從今當命補之同行
　矣後數日補之遂卒補之乃范諷字今儀真有碑石
　序其事尤詳
大參元厚之公成童時侍錢塘府君於荆南每從學於
　龍安僧舍後二十年公以龍圖貳卿帥於府昔之老
　僧猶有在者引旌鉞訪舊齋而門徑窗扉及泉池釣
　遊之迹歴歴如昨公感之因搆一巨堂榜曰碧落手
　寫詩於堂詩有九重侍從三明主四紀乾坤一老臣
　及過廬都失去前人之句雖向老而男子雄贍之氣
　殊未衰歇未幾果以翰林召歸為學士俄而又參熙
　寧天子大政真所謂乾坤老臣也其堂遂為後進之
　大勸
　
　
　
　湘山野録卷上
欽定四庫全書
　湘山野録卷中　　　　　宋　釋文瑩　撰
真宗居藩邸升儲宫命侍講邢昺說尚書凡八席詩禮
　論語孝經皆數四既即位咸平辛丑至天禧辛酉二
　十一年之間雖車輅巡封遍舉曠世闊典其間講席
　嵗未嘗輟至末年詔直閣馮公元講周易止終六十
　四卦未及繫辭以元使遼遂罷及元歸清軀漸不豫
　後仁宗即位半年侍臣以崇政殿閣所講遺編進呈
　方冊之上手澤凝籖及細筆所記異義歴歴盡在兩
　宫抱泣於靈幄數日命侍臣撰講席記
僕射相國王公至道丙申嵗為譙幕因按逃田饑而流
　亡者數千戸力謀安集疏奏乞貸種粒牛糧懇訴其
　苦朝廷悉可之一夕次蒙城驛舍夢中有人召公出
　拜空中紫綬象簡者貌度凝重如牧守赴上之儀遣
　一緑衣丱童遺公曰以汝有憂民深心上帝嘉之賜
　此童為宰相子受訖即寤迨曉憩食於楚靈王廟作
　詩誌於壁是夕夫人亦有祥兆而因娠焉後果生一
　子即慶之是也器格清粹天與文性未十嵗公已貴
　䕃為奉禮郎恥門調止稱進士或號棲神子惟談紫
　府丹臺間事有古木詩不逢星漢使誰識是靈槎祥
　符壬子嵗謂所親曰上元夫人命我為玉童只是我
　父未受相印受則吾去矣不數日公正拜慶之已疾
　公憶丙申之夢黙不敢言不踰月慶之卒年十七真
　宗聞其才矜卹特甚命尚宫就宅加賵禭詔賜進士
　及第焚誥於室
徐騎省鉉在江南日著書已多亂離散失十不收一二
　傳者止文集二十卷方成童鉉於水濱忽一狂道士
　醉叱之曰吾戒汝只在金魚廟何得竊走至此以杖
　將怒擊父母亟援之仍回目怒視曰金魚將遷廟於
　邠他日撻於廟亦未晩因不見後果謫官於邠遂薨
　無子
石守道介康定中主盟上庠酷憤時文之弊力振古道
　時庠序號為全盛之際仁宗孟夏鑾輿有玉津鏺麥
　之幸道由上庠守道前數日於首善堂出題曰諸生
　請皇帝幸國學賦糊名定優劣中有一賦云今國家
　始建十親之宅新封八大之王盖是年造十王宫封
　八大王元儼為荆王之事也守道晨興鳴鼓於堂集
　諸生謂之曰此輩鼓箧游上庠提筆場屋稍或出落
　尚騰謗有司悲哉吾道之衰也如此是物宜遽去不
　爾則鼔其姓名撻以懲其謬時引退者數十人
髙副樞若訥一旦召姚嗣宗晨膳忽一客老郎官者至
　遂自舉新詩喋喋不已日既髙賓主盡餒無由使去
　姚亦關中詩豪辨謔無羈潛計之此老非玩不起果
　又舉甘露寺閣詩云下觀揚子小姚應聲曰宜對卑
　末狗兒肥雖愠不已又舉秋日峽中感懐曰猿啼旅
　思悽姚應曰好對犬吠王三嫂老客振色曰是何下
　輩余場屋馳聲二十年姚對曰未曽撥斷一條絃因
　奮然而去髙大喜因得就匕
一嵗潭州試僧童經一試官舉經頭一句曰三千大千
　時谷山一閩童接誦輟不通因操南音上請曰上覆
　試官不知下頭有世界耶没世界耶羣官大笑
安鴻漸有滑稽清才而復内懼婦翁死哭於柩其孺人
　素性嚴呼入繐幕中詬之曰汝哭何因無淚漸曰以
　帕拭乾妻嚴戒曰来日早臨(去/聲)定須見淚漸曰唯計
　既窘来日以寛巾濕紙置於額大叩其顙而慟慟罷
　其妻又呼入窺之妻驚曰淚出於眼何故額流漸對
　曰僕但聞自古云水出髙原鴻漸秋賦警句曰陳王
　閣上生幾㸃之青苔謝客門前染一溪之寒水有才
　雅以涼徳盡掩之然不聞有遺行
魏侍郎瓘初知廣州忽子城一角頽墊得一古塼磚面
　範四大字云委於鬼工盖合而成魏也感其事大築
　子城纔罷詔還除仲待制簡代之未幾儂智髙冦廣
　其外城一擊而摧獨子城堅完民逃於中獲生者甚
　衆賊退帥謫筠州朝廷以公有前知之備加諫議再
　知廣二年召還公以築城之效自論久不報有感懐
　詩曰羸羸霜髪一衰翁蹤跡年来𩔖斷篷萬里逺歸
　雙闕下一身閒在衆人中螭頭賜對恩雖厚雉堞論
　功事已空淮上有山歸未得獨揮清涕洒春風文潞
　公采詩進呈加龍圖尹京魏詩精處五羊書事曰誰
　言嶺外無霜雪何事秋来亦滿頭之句
鄭内翰毅夫公知荆南一日虎入市齧數人郡大駭竸
　修浮圖法禳之鄭公諭士民曰惟城隍廟在子城東
　北實閭井係焉荒頽久不葺汝曹盍以齋金修之獨
　一豪陳務成者前對曰某願獨修不須齋金也因修
　之換一巨梁背鑿一竅闞一版於竅中字在其下宛
　若新墨云惟大周廣運二年嵗次壬子五月某日建
　其傍大題四字曰遇陳則修陳氏以緹巾襲之獻於
　府鄭公竒之特為刋其事於新梁之脅其末云噫此
　能以物之極理推而至於斯乎寧得先知之神乎可
　疑者何古人獨能而今人不能治平丁未嵗十月安
　陸鄭獬於荆南畫堂記之後今大參元公鎮荆文瑩
　因道其事願以其文刻於廟求公一後序以必信於
　世公欣然諾之未幾以翰林召歸為學士逮參大政
　茲事因寝尚鬱於心
皇祐中楊待制安國邇英閣講周易至節卦有慎言語
　節飲食之句楊以語朴仁宗反問賈魏公曰慎何言
　語節何飲食魏公從容進其說曰在君子言之則出
　口之言皆慎入口之食皆節在王者言之則命令為
　言語燕樂為飲食君天下者當慎命令節燕樂上大
　喜後講論語當經者乃東北一明經臣講至自行束
　脩以上之文忽進數談殆近乎攫曰至於聖師誨人
　尚得少物况餘人乎侍筵羣公驚愧汗浹明日傳宣
　經筵臣僚各賜十縑諸公皆恥之方議共納時宋莒
　公庠留身奏臣聞某人經筵進鄙猥之說自當深譴
　反以錫賜誠謂非宜然餘臣皆已行之命拜賜可也
　若臣弟祁以臣在政府於義非便今謹獨納上笑曰
　若卿弟獨納不獨妨諸臣亦貽某人之羞但傳朕意
　受之
祥符四年駕幸汾隂起偃師駐蹕永安天文院測驗渾
　儀杜貽範奏卯時二刻日有赤黄輝氣變為黄珥又
　變紫氣巳時後輝氣復生
祥符四年正月天書至鄭州有鶴一隻西来兩隻南来
　盤旋久之不見是日午時車駕至行宫復有鶴三隻
　飛於行宫之上
冦忠愍罷相移鎮長安悰怳牢落有戀闕之興無階而
　入忽天書降於乾祐縣指使朱能傳意密諭之俾公
　保明入奏欲取信於天下公損節遂成其事物議已
　譏之未幾果自秦川再召入相將行有門生者忘其
　名請獨見公召之其生曰某愚賤有三䇿輒瀆鈞重
　公曰試陳之生曰第一莫若至河陽稱疾免覲求外
　補以逺害第二陛覲日便以乾祐之事露陳奏之可
　少救平生公直之名第三不過入中書為宰相爾公
　不恱揖起之後詩人魏野以詩送行中有好去上天
　辭將相歸来平地作神仙之句盖亦警之為赤松之
　遊竟不悟至有海康之往
汝州葉縣大井涸忽得一石上刻四句云葉邑之隂汝
　潁之東茲有國寶永藏其中葉人大惑謂之神石寘
　於縣祠中享禱日盛貪夫至有濬井掘田願求國寶
　者累嵗未已忽一客因遊仙島觀北極殿有一礎為
　柱所壓柱稜外鑴四句猶可見曰賦世永算享國巨
　庸子賢而嗣命考而終其客徐以廟中神石之句合
　之其韻頗協量之復長短無差白邑宰取其礎觀乃
　唐開成中一中郎將墓志爾安礎時欲取其方因裁
　去餘石棄井中後得之遂解惑焉
吕申公累乞致仕仁宗眷倚之重久之不允他日復叩
　於便坐上度其志不可奪因詢之曰卿果退當何人
　可代申公曰知臣莫若君陛下當自擇仁宗堅之申
　公遂引陳文恵堯佐曰陛下欲用英俊經綸之臣則
　臣所不知必欲圖任老成鎮靜百度周知天下之良
　苦無如陳某者仁宗深然之遂大拜後文恵公極懐
　薦引之徳無以形其徳因撰燕詞一闋攜觴相館使
　人歌之曰二社良辰千秋庭院翩翩又見新来燕鳳
　凰巢穏許為鄰瀟湘煙暝来何晩亂入紅樓低飛緑
　岸畫梁時拂歌塵散為誰歸去為誰来主人恩重珠
　簾捲申公聽歌醉笑曰自恨捲簾人已老文恵應曰
　莫愁調鼎事無功老於嵓廊醖藉不減頃為浙漕有
　吳江詩平波渺渺煙蒼蒼菰蒲纔熟楊栁黄扁舟繫
　岸不忍去秋風斜入鱸魚鄉又湖州碧瀾堂詩苕溪
　清淺霅溪斜碧玉光寒照萬家誰向月明終夜聽洞
　庭漁笛隔蘆花
余頃與凌叔華郎中景陽登襄陽東津寺閣凌博雅君
　子也蔡君謨吳春卿皆昔師之素稱翰墨之妙時寺
　閣有舊題二十九字在壁者字可三寸餘其體𩔖顔
　而逸勢格清美無一㸃俗氣其語數句又簡而有法
　云楊孜襄陽人少以詞學名於時惜哉不歸今死矣
　遺其親於尺土之下悲夫止吾二人者徘徊玩之不
　忍去恨不知寫者為誰又不知所題之事後詰之於
　襄人迺楊庶幾學士死數載棄雙親之殯在香巖界
　佛舍中已廿年
鄭毅夫公入翰林為學士後數月今左揆王相國繼入
　其玉堂故事以先入者班列居上鄭公奏曰臣徳業
　學術及天下士論皆在王某之下今班列翻居其上
　臣所不遑欲乞在下主上面諭之揆相固辭曰豈可
　徇鄭某謙抑而變祖宗典故耶又數日鄭公乞罷禁
　林以避之主上特傳聖語王某班列在鄭某之上不
　得為永例後揆相為鄭父紓志其墓語筆優重至挽
　詞有欲知隂徳事㸔取玉堂人之句佳其謙也
潘佑事江南既獲用恃恩亂政譖不附己者頗為時患
　以後主好古重農因請稍復井田之法深抑兼并民
　間舊買之産使即還之奪田者紛紛於州縣又按周
　禮造民籍曠土皆使樹桑民間舟車碓磑箱箧鐶釧
　之物悉籍之符命旁午急於星火吏胥為姦百姓大
　撓幾聚而為亂後主寤急命罷之佑有文而容陋其
　妻右僕射嚴續之女有絶態一日晨妆佑潛窺於鑑
　臺其面落鑑中妻怖遽倒佑怒其惡已因棄之佑方
　丱未入學已能文命筆題於壁曰朝遊蒼海東莫歸
　何太速祗因騎折玉龍腰謫向人間三十六果當其
　嵗誅之
詩人鮑郎中當知睦州日嘗言桐廬縣一民兼并刻剝
　閭里怨之盡詛曰死則必為牛一旦死果鄰村産一
　白牛腹旁分明題其鄉社名姓牛主潛報兼并之子
　亟往窺之既果然亦悲恨無計又恐其事之暴欲以
　價求之其民須得百千方售其孤亦如數贈之既得
　之遂豢於家未幾一針筆者持金十千首於郡曰某
　民令我刺(入/聲)字於白牛腹下約得金均分今實不均
　故首之吏鞫刺時之事曰以快刀剃去氄毛以針墨
　刺字毛起則宛如天生鮑深嫉之黥二姦竄於島
慶厯中一日丞相將出中書候午漏未上因從容聚㕔
　閑話評及本朝文武之家箕裘嗣續閥閱之盛諸公
　屈指若文臣惟韓大參億之家武臣惟夏宣徽守贇
　之家堂吏馳白韓夏二宅以為美報
沖晦處士李退夫者事矯怪攜一子遊京師居北郊别
　墅帶經灌園持古風外飾一日老圃請撒園荽即博
　物志張騫西域所得胡荽是也俗傳撒此物須主人
　口誦猥語播之則茂退夫者固矜純節執菜子於手
　撒之但低聲密誦曰夫婦之道人倫之性云云不絶
　於口夫何客至不能訖事戒其子使畢之其子尤矯
　於父執餘子呪之曰大人已曽上聞皇祐中館閣以
　為雅戯凡或淡話清談則曰宜撒園荽一巡
馮大參當世公始求薦於武昌㑹小宗者庸謬寡鑒堅
　欲黜落又欲置於末綴時鄂倅南宫誠監試當拆封
　定卷大不平奮臂力主之須俾魁送小宗者理沮不
　免以公冠於鄉版果取大魁釋褐除荆南倅南宫遷
　潭倅公以詩寄謝曰當思鵬海隔飛翻曽得天風送
　羽翰恩比邱山何以戴心同金石欲移難經年空嘆
　音題絶千里長思道義懽每向江陵訪遺治邑人猶
　指縣題㸔箋云江陵縣額即君臨治時親墨也
楊文公由禁林為汝守張尚書詠移書云張老子今年
　七十矣氣血衰劣湎然沈昬入靜自守以真排邪忽
　覩来緘不審大年官若是而守若是又思大年氣薄
　多病應遂移疾之請盛年辭榮是名髙格若智不及
　氣屑屑罹禍者自古何限大年素養道氣宜終窶埽
　地莫致潤屋得君得時無害生民大年知張老子乎
　老子心無藴蓄絶情絶思顧身世若脫屣豈能念他
　人乎大年自持不宣詠白其語直氣勁如乖崖之在
　目干寶晉書稱王獻之嘗云吾於文章書札識人之
　形貌情性真所謂也
崔公誼者鄧州徳學生也累舉不第後竟因舅氏賈魏
　公䕃補莫州任邱簿熙寧初河北地震未已而公誼
　秩滿挈家己南行數程一夕宿孤村馬舖中風電隂
　黒夜半急叩門呼曰崔主簿在否送還僕曰在又呼
　曰莫州有書崔聞之方披衣遽起未開門先問何人
　書曰無書只教傳語崔主簿君合係地動壓殺人數
　輒敢擅逃過河已收魂岱嶽到家速来迨開門寂無
　所覩其妻乃陳少卿宗儒之女陳卿時知夀州崔必
　度其死遂兼程送妻孥至夀陽次日遂卒
寶元己夘嵗予遊泗州昭信縣時大龍胡公中復初筮
　尉此邑因獲謁之一日往訪其㕔已摧延别齋㑹話
　且述棟橈之由云此㕔不知其幾千百年凡直更者
　無一夕不在其下今日五鼔忽摧僕大驚已謂更人
　必虀粉矣急開堂扉呼之五吏俱聲喏僕怪問曰汝
　輩夜来何處打更更夫對曰某等皆見甲士數人仗
　戈叱起令速移東廊稍緩則死時驚怖顚仆疾走而
　去未及廊其㕔已摧公因謂予曰臺𨽻賤人也動靜
　尚有物衞之况崇髙聰明乎予後還餘杭猶憶公以
　詩送行有談經飛辨伏簪紳杯渡西来訪故人之句
太宗善望氣一嵗春晩幸金明回蹕至州北合懽拱聖
　營雨大下時有司供擬無雨仗因駐蹕轅門以避之
　謂左右曰此營他日當出節度使二人盖二夏昆仲
　守恩守贇在營方丱後侍真廟於藩邸當龍飛二公
　俱崇髙後守恩為節度使守贇知樞密院事終於宣
　徽南北院使
胡文監旦喪明嵗久忽襄陽奏入胡某欲詣闕乞見真
　宗許之既到闕王沂公曽在中書謂諸公曰此老利
　吻若獲對必妄計時政因先奏曰胡某瞽廢日久廷
　陛蹈舞失容恐取笑於仗衞乞令送中書問求見之
　因真宗令中人閤門傳宣送旦於中書或有陳叙具
　封章奏上胡知必廟堂術也至堂方及席沂公與諸
　相具諸生之禮列拜於前旦但長揖方坐沂公問曰
　丈近目疾増損如何胡曰近亦稍減見相公參政只
　可三二分来人其涼徳率此再問所来之事堅乞引
　對中人再傳聖語既無計但言襄陽元書乞賜一見
　諸相曰此必不可得急具劄子奏批下奉聖㫖依奏
　乞見宜不允
尹師魯為帥與劉滬董士亷輩議水邏城事既矛盾朝
　㫖召尹至闕送中書給紙札供㭊昭文吕申公因聚
　㕔啜茶令堂吏置一甌投尹曰傳語龍圖不欲攀随
　只令送茶去時集相幸師魯之議將屈笑謂諸公曰
　尹龍圖莫道建茶磨去磨来漿水亦嚥不下師魯之
　幄去政堂切近聞之擲筆於案厲聲曰是何委巷猥
　語輒入廟堂真治世之不幸也集相愧而銜之後致
　身於禍辱根於此也
范文正公鎮青社㑹河朔艱食青之輿賦移博州置納
　青民大患輦置之苦而河朔斛價不甚翔踴公止戒
　民本州納價每斗三鍰給抄與之俾簽幕者輓金往
　幹曰博守席君夷亮余嘗薦論又足下之婦翁也攜
　書就彼坐倉以倍價招之事必可集賫巨榜數十道
　介其境則張之設郡中不肯假廪寄僧舍可也簽稟
　教行焉至則皆如公料村斛時為厚價所誘貿者山
　積不五日遂足而博斛亦衍斛金尚餘數千緡隨等
　差給還青民因立像祠焉
舒州祖山因芟薙蘿蔓得一詩刻在峭壁乃杜牧之金
　陵懐古也曰玉樹歌沈王氣終景陽兵合曙樓空梧
　楸逺近千家冢禾黍髙低六代宫石燕拂雲晴亦雨
　江豚翻浪夜還風英雄一去豪華盡惟有江山似洛
　中遍閱集中無之必牧之之作也又薛許昌集中見
　之
王冀公欽若鄉薦赴闕張僕射齊賢時為江南漕以書
　薦謁錢希白公易時以才名方獨步館閣適㑹延一
　術士以考休咎不容通謁冀公跼促門下因厲聲詬
　閽人術者遥聞之謂錢曰不知何人耶若聲形相稱
　世無此貴者但恐形不副貎耳願邀之使某獲見希
　白召之冀公單㣲逺人神骨疎瘦復贅於頸而舉止
　山野希白蔑視之術者悚然側目瞻視冀公起術者
　稽顙興嘆曰人中之貴有此十全者錢戯曰中堂内
　便有此等宰相乎術人正色曰公何言歟且宰相何
　時而無此君不作則已若作之則天下康富而君臣
　相得至死有慶而無弔不完者但無子爾錢戱曰他
　日將陶鑄吾輩乎術者曰恐不在他日即日可待願
　公母忽後希白方為翰林學士冀公已真拜
唐質肅公介一日自政府歸語諸子曰吾備位政府知
　無不言桃李固未嘗為汝輩栽培而荆棘則甚多矣
　然汝等窮達莫不有命惟自勉而已
孝叔吏部公述深味道腴東吳端清之士也方強仕之
　際已恬於進撰一闋以見志曰挂冠歸去舊煙蘿閒
　身健養天和功名富貴非由我莫貪他這岐路足風
　波水晶宫裏家山好物外勝遊多晴溪短棹時時醉
　唱裏稜羅天公奈我何後將引年方得請為三茅宫
　僚始有養天和之漸夫何已先朝露歌此闋幾三十
　年信乎一林泉與軒冕難為必期
宋九釋詩惟恵崇師絶出嘗有河分崗勢斷春入燒痕
　青之句傳誦都下藉藉喧著餘緇遂寂寥無聞因忌
　之乃厚誣其盗閩僧文兆以詩嘲之曰河分崗勢司
　空曙春入燒痕劉長卿不是師兄偷古句古人詩句
　犯師兄
冦莱公一日延詩僧恵崇於池亭探􁭤分題丞相得池
　上栁青字韻崇得池上鷺明字韻崇黙遶池徑馳心
　於杳㝠以搜之自午及晡忽以二指㸃空微笑曰己
　得之已得之此篇功在明字凡五押之俱不倒方今
　得之丞相曰試請口舉崇曰照水千尋迥棲煙一㸃
　明公笑曰吾之栁功在青字已四押之終未愜不若
　且罷崇詩全篇曰雨絶方塘溢遲徊不復驚曝翎沙
　日暖引步島風清及斷句云主人池上鳳見爾憶蓬
　瀛
范文正公謫睦州過嚴陵祠下㑹吳俗嵗祀里巫迎神
　但歌滿江紅有桐江好煙漠漠波似染山如削遶嚴
　陵灘畔鷺飛魚躍之句公曰吾不善音律撰一絶送
　神曰漢包六合網英豪一箇𠖇鴻惜羽毛世祖功臣
　三十六雲臺爭似釣臺髙吳俗至今歌之
太祖皇帝將殿外城幸朱雀門親自規畫獨趙韓王普
　時從幸上指門額問普曰何不祇書朱雀門須著之
　字安用普對曰語助太祖大笑曰之乎者也助得甚
　事
一嵗潭州一巨賈私藏蚌胎為闗吏所搜盡籍之皆南
　海明珠也在仕無不垂涎而愛之太守而下輕其估
　悉自售焉唐質肅公介時以言事謫潭倅分珠獄發
　奏方入仁宗預料謂近侍曰唐介必不肯買案具奏
　覈上覽之果然真所謂知臣莫若君也
開平元年梁太祖即位封錢武肅鏐為吳越王時有諷
　錢拒其命者錢笑曰吾豈失為一孫仲謀耶拜受之
　改其鄉臨安縣為臨安衣錦軍是年省塋壟延故老
　旌鉞鼔吹振耀山谷自昔游釣之所盡蒙以錦繡或
　樹石至有封官爵者舊貿鹽肩擔亦裁錦韜之一鄰
　媪九十餘攜壺漿角黍迎於道鏐下車亟拜媪撫其
　背猶以小字呼之曰錢婆留喜汝長成盖初生時光
　怪滿室父懼將沈於丫溪此媪酷留之遂字焉為牛
　酒大陳鄉飲别張蜀錦為廣幄以飲鄉婦凡男女八
　十已上金樽百嵗已上玉樽時黄髪飲玉者尚不減
　十餘人鏐起執爵於席自唱還鄉歌以娛賓曰三節
　還鄉兮挂錦衣吳越一王駟馬歸臨安道上列旌旗
　碧天明明兮愛日輝父老逺近来相隨家山鄉眷兮
　㑹時稀斗牛光起兮天無欺(止/)時父老雖聞歌進酒
　都不之曉武肅覺其歡意不甚浹洽再酌酒髙掲吳
　喉唱山歌以見意詞曰你輩見儂底歡喜(吴人謂/儂為我)别
　是一般滋味子(呼味/為寐)永在我儂心子裏(止/)歌闋合聲
　賡贊呌笑振席歡感閭里今山民尚有能歌者
餘杭能萬卷者浮圖之真儒介然持古人風節有奥學
　著典𩔖一百廿卷天禧中祕館購書王冀公欽若特
　請附焉冀公尤所禮重其居延慶寺在大慈塢時儒
　皆抱經授業師居常喜閱唐韻諸生長竊笑一日出
　題於法堂曰楓為虎賦其韻曰脂入於地千嵗成虎
　諸生皆不諭固請之不說凡月餘檢經史殆百家㑹
　最小說俱無見者閣筆以聽教師曰聞諸君笑老僧
　酷嗜唐韻茲事止在東字韻第二版請詳閱諸生檢
　之果見楓字註中云黄帝殺蚩尤棄其桎梏變為楓
　木脂入地千年化為虎魄後諸生始敬此書又有云
　松液入地為虎魄者唐李嶠咏魄詩有曽為老伏苓
　本是寒松液蚊蚋落其中千年猶可覿之句未知孰
　是余頃見虎魄中蚊蚋數枚凝結在内信嶠詩不誣
江南李後主煜性寛恕威令不素著神骨秀異駢齒一
　目有重瞳篤信佛法迨國勢危削自嘆曰天下無周
　公仲尼君道不可行但著雜說百篇以見志十一月
　獵於青龍山一牝狙觸網於谷見主兩淚稽顙搏膺
　屢指其腹主大怪戒虞人保以守之是夕果誕二子
　因感之還幸大理寺親録囚係多所原貸一大辟婦
　以孕在獄産期滿則伏誅未幾亦誕二子煜感牝狙
　之事止流於逺吏議短之
退傅張鄧公士遜晚春乗安轝出南薫繚繞都城游金
　明抵暮指宜秋而入閽兵捧門牌請官位退傳止書
　一闋於牌云閒遊靈沼送春回闗吏何須苦見猜八
　十衰翁無品秩昔曽三到鳳池来
江南鍾輻者金陵之才生恃少年有文氣豪體傲一老
　僧相之曰先輩夀則有矣若及第則家亡記之生大
　誖曰吾方掇髙第以起家何亡之有時樊若水女才
　質雙盛愛輻之才而妻之始燕爾科詔遂下時後周
　都洛輻入洛應書果中選於甲科第二方得意狂放
　不還攜一女僕曰青箱所在疎縱過華州之蒲城其
　宰仍故人亦醖藉之士延留久之一夕盛暑追涼於
　縣樓痛飲而寝青箱侍之是夕夢其妻出一詩為示
　怨頗深詩曰楚水平如練雙雙白鳥飛金陵幾多地
　一去不言歸夢中懐愧亦戱答一詩曰還吳東下過
　蒲城樓上清風酒半醒想得到家春已暮海棠千樹
　欲凋零既寤頗厭之因理装漸歸將至采石渡青箱
　心疼數刻暴卒生感悼無奈忽忽稾𦵏於一新墳之
　側急圖到家至則門巷空閴榛荆封蔀妻亦亡已數
　月訪親鄰樊亡之夜乃夢於縣樓之夕也後數日親
　友具舟攜輻致奠於𦵏所即青箱稾𦵏之側新墳乃
　是不植他木惟海棠數枝方葉凋萼謝正合詩中之
　句因拊膺長慟曰信乎浮圖師及第家亡之告因竟
　不仕𨼆鍾山著書守道夀八十餘江南諸書及小說
　皆無惟潘祐集中有樊氏墓志事與此稍同
錢思公鎮洛所辟僚屬盡一時俊彦時河南以陪都之
　要驛舍常闕公大創一館榜曰臨轅既成命謝希深
　尹師魯歐陽公三人者各撰一記曰奉諸君三日期
　後日攀請水榭小飲希示及三子相掎角以成其文
　夕就出之相較希深之文僅五百字歐公之文五百
　餘字獨師魯止用三百八十餘字而成語簡事備復
　典重有法歐謝二公縮袖曰止以師魯之作納丞相
　可也吾二人者當匿之丞相果召獨師魯獻文二公
　辭以他事思公曰何見忽之深已礱三石奉候不得
　已俱納之然歐公終未伏在師魯之下獨載酒往之
　通夕講摩師魯曰大抵文字所忌者格弱字冗諸君
　文格誠髙然少未至者格弱字冗爾永叔奮然持此
　說别作一記更減師魯文廿字而成之尤完粹有法
　師魯謂人曰歐九真一日千里也思公兼將相之位
　帥洛止以賓友遇三子創道服筇杖各三每府園文
　㑹丞相則夀巾紫褐三人者羽氅攜筇而從之
太宗喜奕棊諫臣有乞編竄棊待詔賈𤣥於南州者且
　言𤣥每進新圖妙勢恱惑明主而萬機聽斷大致壅
　遏復恐坐馳睿襟神氣鬱滯上謂言者曰朕非不知
　聊避六宫之惑耳卿等不須上言
真宗嘗以御製釋典文字法音集三十卷天禧中詔學
　僧卄一人於傳法院箋注楊大年充提舉註釋院事
　製中有六種震動之語一僧探而箋之暗碎繁駁將
　三百字大年都抹去自下二句止八字曰地體本靜
　動必有變其簡當若此
杜祁公以宫師致仕於南都時新榜一巍峩者出倅巨
　藩道由應天大帥王資政舉正以其少年髙科方得
　意於時盡假以牙兵寶轡旌鉞導從呵擁特盛祁公
　遇於通衢無他路可避乗欵段裘帽暗敝二老卒斂
　馬側立於傍舉袖障面新貴人頗恚其立馬而避問
　從者曰誰乎對曰太師相公
真宗欲擇臣僚中善弓矢美儀彩伴遼使射弓時雙備
　者惟陳康肅公堯咨可焉陳方詞職進用時以晏元
　獻為翰林學士太子左庶子事無巨細皆咨訪之上
　謂晏曰陳某若肯換武當授與節鉞卿可諭之時康
　肅母燕國馬太夫人尚在門範嚴毅陳曰當白老母
　不敢自輒既白之燕國命杖撻之曰汝䇿名第一父
　子以文章立朝為名臣汝欲叨竊厚禄貽羞於閥閱
　忍乎因而無報真宗遣小璫以方寸小紙細書問晏
　曰主皮之議如何小璫悞送中書大臣慌然不諭次
　日稟奏真宗不免笑而就之朕為不曉此一句經義
　因問卿等止黜其璫於前省亦不加罪
　
　
　
　
　
　
　
　
　湘山野録卷中
欽定四庫全書
　湘山野錄卷下　　　　　宋　釋文瑩　撰
石曼卿一日謂祕演曰館俸清薄不得痛飲且僚友钁
　之殆遍奈何演曰非久引一酒主人奉謁不可不見
　不數日引一納粟牛監簿者高貲好義宅在朱家曲
　爲薪炭市評别第在繁臺寺西房緡日數十千長謂
　演曰某雖薄有涯產而身迹塵賤難近清貴慕師交
　游盡館殿名士或遊奉有闕無怯示及演因是携之
　以謁曼卿便令置宫醪十擔爲贄列醖於庭演爲傳
　刺曼卿愕然問曰何人演曰前所謂酒主人者不得
　已因延之乃問甲第何許生曰一别舍介繁臺之側
　其生粗亦翔雅曼卿閑語演曰繁臺寺閣虚爽可愛
　久不一登其生離席曰學士與大師果欲登閣乞預
　寵諭下處正與閣對容具家蔌在閣迎候石因諾之
　一日休沐約演同登演預戒生生至期果陳具於閣
　器皿精核冠於都下石演高歌褫帶飲至落景曼卿
　醉喜曰此遊可紀以盆漬墨濡巨筆以題云石延年
　曼卿同空門詩友老演登此生拜扣曰塵賤之人幸
　獲陪侍乞挂一名以光賤迹石雖大醉猶握筆沉慮
　無其策以拒之遂目演醉舞佯聲諷之曰大武生牛
　也捧硯用事可也竟不免題云牛某捧硯永叔後以
　詩戲曰捧硯得全牛
冦萊公嘗曰母氏言吾初生兩耳垂有肉環數歳方合
　自疑嘗爲异僧好遊佛寺遇虛窗靜院惟喜與僧談
　真公歴富貴四十年無田園邸舍入覲則寄僧舍或
　僦居在大名日自出題試貢士曰公儀休㧞園葵賦
　霍將軍辭治第詩此其志也詩人魏野獻詩曰有官
　居鼎鼐無地起樓臺采詩者以爲中的遼使至大名
　問公曰莫是無地起樓臺相公否公因早春宴客自
　撰樂府詞俾工歌之曰春早柳絲無力低拂青門道
　暖日籠啼鳥初折桃花小遥望碧天淨如埽曳一縷
　輕煙縹緲堪惜流年謝芳艸任玉壺傾倒
王冀公罷參政真宗朝夕欲見擇便殿清近惟資政爲
　優因以公爲本殿大學士公奏曰臣雖出於寒賤不
　能獨宿欲乞除一臣僚兼之遂以陳文僖彭年並直
　一夕公携一巨榼入宿方與陳寒夜閑飲遽中人持
　鑰開宫扉獨召公匆匆而入謂陳曰請同院不須相
　候獨酌數杯先寢至行在真宗與公對飲飲罷持禁
　燭送歸繁若列星陳危坐伺之已四更笑曰同院尚
　未寢乎陳曰恭候司長豈敢先寢喜笑倒載解襪褫
　帶幾不能坦腹自矜曰某江南一寒生遭際真主適
　主上以巨觥敵飲僅至無算抵掌語笑如僚友之無
　間已而遂寢殆曉盥櫛罷與陳相揖覺夜歸數談頗
　疎漏自言夜來沉湎殊不記歸時之早晚無乃失容
　於君子乎陳曰無之但殷勤愧謝既别已將趂班同
　趨出殿門執其手以語封之曰夜來數事止是同院
　一人聞之文僖歸謂子弟曰大臣慎密體當如此
李侍讀仲容魁梧善飲兩禁號爲李萬回真廟飲量近
　臣無擬者欲敵飲則召公公居常寡談頗無記(闕/)酒
　至酣則應答如流一夕真宗命巨觥俾滿飲欲劇觀
　其量引數(入聲/讀)大醉起固辭曰告官家撤巨器上乗
　醉問之何故謂天子爲官家遽對曰臣嘗記蔣濟萬
　機論言三皇官天下五帝家天下兼三五之徳故曰
　官家上甚喜從容數杯上又曰正所謂君臣千載遇
　也李亟曰臣惟有忠孝一生心縱冥捜不及於此
丁晉公釋褐授饒倅同年白稹爲判官稹一日以片幅
　假緡於公云爲一故人至欲具飱舉篋無一物堪質
　奉假青蚨五鐶不宣稹白謂之同年晉公笑曰是紿
　我也榜下新婚京國富室豈無半千質具邪懼余見
　撓固矯之爾於簡尾立書一闋戲答曰欺天行當吾
　何有立地機關子太乖五百青蚨兩家闕白洪崖打
　赤洪崖時已兆朱崖之䜟
真宗國䘏凡蔭補子弟有當齋挽之職者若齋郎止侍
　齋祭若挽郎至有執紼翣導靈仗者子弟或赧之王
　沂公曾在中書翰林李承㫖淮視沂公爲姪聓凡兩
　日詣中堂求免某子挽鐸之執沂公曰此末事請叔
　丈少候首台聚㕔當白之丁晉公出㕔沂公白之丁
　遂諾謂李曰何必承㫖親來李遂拜謝拜起戲謂丁
　曰昨日并今日齋郎與挽郎葢言兩日伺之丁應聲
　曰自然堪下涙何必更殘陽滿座服其敏㨗而事更
　妥帖不數日遂出未及洛而南遷下涙之䜟也
張尚書鎭蜀時承㫖彭公乘始冠欲持所業爲贄求文
　鑒大師者爲之容鑒曰請君遇旌麾游寺日具襴鞹
　與文候之老僧先爲持文奉呈果稱愛始可出拜葢
　八座之性靡測一日果來鑒以彭文呈之公黙覽殆
　遍無一語褒貶都擲於地彭公大沮後將赴闕臨岐
　託鑒召彭至語之曰向示盛編心極愛嘆不欲形言
　者子方少年若老夫以一語奬借必凌忽自惰故擲
　地以奉激他日子之官亦不減老夫而益清近留鐵
　緡抄二百道爲縑緗之助勉之後果盡然
僧錄贊寧有大學洞古博物著書數百卷王元之禹偁
　徐騎省鉉疑則就而質焉二公皆拜之柳仲塗開因
　曰余頃守維揚郡堂後菜圃纔陰雨則青燄夕起觸
　近則散何邪寧曰此燐(力振切/)火也兵戰血或牛馬
　血著土則凝結爲此氣雖千載不散柳遽拜之曰掘
　之皆斷鎗折鏃乃古戰地也因贈以詩中有空門今
　日見張華之句太宗欲知古高僧事撰僧史略十卷
　進呈充史館編修壽八十四司天監王處訥推其命
　孤薄不佳三命星禽晷祿壬遁俱無壽貴之處謂寧
　曰師生時所異者正得天貴星臨門必有裂土侯王
　在戸否寧曰母氏長謂某曰汝生時卧草錢文穆王
　元瓘往臨安縣拜塋至門雨作避於茆檐甚久殆浣
　浴襁籍畢徘徊方去
皇祐間館中詩筆石昌言楊休最得唐人風格余嘗携
　琴訪之一詩見謝尤佳曰鄭衞湮俗耳正聲追不囘
　誰傳廣陵操老盡嶧陽材古意爲師復清風尋我來
　幽陰竹軒下重約月明開恐遺泯故錄焉
蘇子美有贈祕演師詩中有垂頤孤坐若癡虎眼吻開
　合猶光精之句人謂與演寫真演頷頟方厚顧視徐
　緩喉中含其聲嘗若鼾睡然其始云眼吻開合無光
　精演以濃筆塗去無字自改爲猶字子美詬之曰吾
　尚活豈當曰無光睛耶中又有一聯云賣藥得錢祗
　沽酒一飲數斗猶惺惺又都抹去蘇曰吾之作誰敢
　㸃竄耶演曰君之詩出則傳四海吾不能斷葷酒爲
　浮圖罪人何堪更爲君詩所暴子美亦笑而從之
蘇子美以秦邸舊有賽神之會局吏皆鬻積架舊倫以
　置肴具歳以爲常惟子美作之言者圖席人以進制
　獄鍛鍊皆一時之名賢獄既就黜臺館爲之一空子
　美坐自盜律削籍竄湖州後朝廷有哀之之意因郊
　赦文中特立一節應監主自盜情稍輕者許刑部理
　雪言者又抨云郊赦之勑先無此項必挾情曲庇蘇
　舜欽固以此文舞之扸言破律殺無赦乞付立法者
　於理竟不遂而死有郊禋感事詩云不及雞竿下坐
　人之句哀哉
錢文僖公若水少時謁陳摶求相骨法陳戒曰過半月
　請子却來錢如期而往至則邀入山齋地爐中一老
　僧擁壞衲瞑目附火於爐旁錢揖之其僧開目微應
　無遇待之禮錢頗慊之三人者嘿坐持乆陳發語問
　曰如何僧擺頭曰無此等骨既而錢公先起陳戒之
　曰子三兩日却來錢曰唯後如期謁之摶曰吾始見
　子神觀清粹謂子可學神仙有昇舉之分然見之未
　精不敢奉許特召此僧決之渠言子無仙骨但可作
　貴公卿爾錢問曰其僧者何人曰麻衣道者
君謨蔡公出守福唐時李泰伯遘自建昌携文迓之一
　日命遘及陳孝廉烈早膳於後圃望海亭不設樽酒
　膳罷欲起時方莫春鬻酒於園郡人嬉遊籍姬數子
　時亦尋芳於此既太守在亭因斂袖聲喏而過蔡公
　遂留之旋命觥具就以爲侑酒方行舉歌一拍陳烈
　者驚懼怖駭越牆攀木而遁泰伯即席賦詩云七閩
　山水掌中窺乘興登臨到落暉誰在畫簾沽酒處幾
　多鳴櫓趂潮歸晴來海色依稀見醉後鄉心積漸微
　山鳥不知紅粉樂一聲檀板便驚飛葢譏其矯之過
　也
錢子高明逸始由大科知潤州值上元於因勝寺法堂
　對設戲幄庭下方以花磚遍甃嚴雅始新子高飭役
　徒掘磚埋柱時長老達觀師曇頴者法辨迅敏度其
　氣驕難諷但佯其語曰可惜打破八花磚錢厭之謹
　不敢動
撫人饒餗者馳辨逞才素押闔於都下熙寧初免解到
　闕因又失意當朝廷始立青苖方沮議交上大丞相
　閉門不視事之際生將出關以詩投相閣曰又還垂
　翅下煙霄歸指臨川去路遥二畝荒田須賣却要錢
　凖備納青苖丞相亦以十金贐之生少與劉史館相
　公冲之有素時劉相館職知衡州生假道封下因謁
　之公覩名紙已顣額不悅生趨前亟曰某此行有少
　急幹不可暫緩行李已出南關又不敢望旌麾潛過
　須一拜見但乞一飯而去公既聞不肻少留遂開懷
　待之問曰塗中無闕否生曰並無惟乏好酒爾遂贈
　佳醖一擔拜别鞭馬遂行公頗幸其去至來陽密覘
　其令譽不甚謹遽謁之曰知郡學士甚託致意有雙
　壺乃兵廚精醖仗某携至奉贈請具書謝之其令聞
　以書為謝必非誑詐又幸其以酒令故人送至其勢
　可持大喜之急戒刻木數刻間醵金半鍰贐之瞥然
　遂去後數日劉公得謝醖書方寤寤已噬臍矣又一
　歳下第出京庇巨商厚貨以免征算自撰除目一紙
　盡宰府兩禁及三路巨鎭除拜遷移皆近擬議凡過
　關首謁局吏坐定遽曰還聞近日差除否仕人無不
　願聞者曰某前數日聞鎮院臨出京在某官宅恰見
　内探錄至遂行其間寧不少關親舊者聞之無不願
　見讀訖即曰下第窮生弊舟無一物致煩公吏略賜
　一檢其官皆曰豈煩如是言訖拜辭飄然遂行凡藉
　此術下汴淮歴江海其關賦僅免二三千緡茍移其
　用以濟大謀遂爲妙䇿歟
都尉李文和公性謙雅雖累世勲忠尚天姻而識學優
　贍與楊文公爲禪悅深交其法辨與天下禪伯相角
　沁園東北濵於池曰靜淵莊搆茆齋延高僧遇蕭國
　大長主垂悅之日設高座鳴法鼓於宅之法堂命谷
　隱石霜葉縣三大禪者登座演法時大長主松巒閣
　設箔觀焉臨際宗範每登座拈拄杖敲擊牀機以示
　法用前二師說法竟其末葉縣禪師者機用剛猛始
　登座以拄杖就膝拗折擲於地無一語便下文和笑
　曰老作家手段終别師曰都尉亦不得無過斯須蕭
　國召公入箔怪問曰末後長老何故發怒公雍容對
　曰宗門作用施設不定乞無賜訝公將薨治而不亂
　自寫遺頌曰拈下幞頭脫却腰帶若覓生死問取皮
　袋時膈胃躁熱尼道堅就機問曰都尉衆生見刼盡
　大火所燒時切要照管主人翁公曰大師與我煎一
　服藥來尼無語公曰這師姑藥也不會煎投枕未安
　而没
吾友契嵩師熙寧四年没於餘杭靈隱山翠微堂人葬
　訖不壞者五物睛舌鼻及耳毫數珠時恐厚誣以烈
　火重鍜鍜之愈堅嵩之文僅參韓栁間治平中以所
　著書曰輔敎編携詣闕下大學者若今首揆王相歐
　陽諸巨公皆低簪以禮焉王仲儀公素爲京尹特上
　殿以其編進呈許附敎藏賜號明敎大師嵩童體完
　潔至死無犯火訖根器不壞此節可高天下之士余
　昔怪其累夕講談音若清磬未嘗少嗄及終方得其
　驗嵩字仲靈藤州人詩𩔖老杜楊公濟蟠收全集公
　濟深伏其才答嵩詩有千年猶可照吳邦之句
夏英公鎭襄陽遇大赦賜酺宴詔中有致仕高年各賜
　束帛時胡大監旦瞽廢在襄英公依詔㫖選精縑十
　疋贈之胡得縑以手捫之笑曰寄語舍人何寡聞至
　此奉還五匹請檢韓詩外傳及服䖍賈誼諸儒所解
　束帛戔戔賁於丘園之義自可見證英公檢之果見
　三代束帛束脩之制若束脩則十挺之脯其實一束
　也若束帛則卷其帛屈爲二端五疋遂見十端表王
　者屈折於隱淪之道也夏亦少沮
宋齊丘相江南李先主昪及事中主璟二世皆爲右僕
　射璟愛其才而知其不正一日選景於華林廣席獻
　羯鼓詩曰巧斵牙牀鏤紫金最宜平穩玉槽深因逢
　淑景開佳宴爲出花奴奏雅音掌底輕憁孤鵲噪杖
　頭乾快亂蟬吟開元天子曾如此今日將軍好用心
　又嘗獻鳳凰臺詩中有我欲烹長鯨四海爲鼎鑊我
　欲羅鳳凰天地爲矰繳之句皆欲諷其跋扈也而主
　終不聽不得意上表乞歸九華其略云千秋載籍願
　爲知足之人九朶峰巒永作乞骸之客主知其詐也
　一表許之賜號九華先生以青陽一縣輿賦給之怨
　毁萬狀後放歸田里鎻之穴其牆以給膳遂自經年
　七十三初上元縣一民時疾暴死心氣尚煖凡三日
　(闕/)甦乃誤勾也自言至一殿庭間忽見先主被五木
　縲械甚嚴民大駭竊問曰主何至於斯耶主曰吾爲
　宋齊邱所誤殺和州降者千餘人以寃訴囚此主問
　其民曰汝何至斯耶其民具道誤勾之事主聞其民
　却得生還喜且泣曰吾仗汝歸語嗣君凡寺觀鳴鐘
　當延之令永吾受苦惟聞鐘則暫休或能爲吾造一
　鐘尤善民曰我下民爾無緣得見設見之胡以爲驗
　主沉慮曰吾在位嘗與于闐國交聘遺吾一瑞玉天
　王吾愛之嘗置於髻受百官朝一日如厠忘取之因
　感頭痛夢神謂吾曰玉天王寘於佛塔或佛體中則
　當愈吾因獨引一匠携於瓦棺寺鑿佛左膝以藏之
　香泥自封無一人知者汝以此事可驗又云語嗣君
　勿信用宋齊邱民旣還家輒不敢已遂乞見主具白
　之果曰冥寞何慿民具以玉天王之事陳之主親詣
　瓦棺剖佛膝果得之感泣慟躃遂立造一鐘於清凉
　寺鐫其上云薦烈祖孝高皇帝脫幽出厄以玉像建
　塔葬於蔣山齊邱寵待愈解
張晦之景以古學尚氣義走河朔與冀州一俠少游後
　俠者不軌事敗景亦連繼捕之甚急遂改姓名李田
　遁竄四海所至即題曰我非東方兒木子也不是牛
　耕土田也欲識我踪跡一氣萬物母葢景嘗撰河東
　柳先生集序破題曰一氣萬物之母也世盡知之景
　所以遍題者亦欲導於知已簡寂觀道士陳履常善
　奏章能游神於冥寞景以李田姓名謁之求奏一章
　以決休否陳許之一夕天虛夜清冠簡精恪自初夜
　抱章俯伏於露壇後夜方起起忽譴之曰陰冥之事
　爾尚欺之況人間乎吾上及三清下逮九幽閱籍無
　李田者子以欺陰固無休徵矣景終於一散官壽不
　五十陳康肅堯咨知荆南憐其道窮爲葬於龍山落
　廬在荆江之沲陰枯桑廢田子孫凋零盡爲漁樵傭
　估嗟哉陸魯望所謂莫倚文章庇子孫集三十卷行
　於世
成都無名高僧者誦法華經有功雖王均李順兩亂於
　蜀亦不敢害一旦忽一山童至寺言先生來晨請師
　誦經在藥市奉候至則已在引入溪嶺數重煙嵐中
　搆一跨溪山閣乃其居也僕傳其語曰先生請師且
　誦經老病起晩誦至見寶塔品願見報欲一聽至此
　品報之果出野服杖藜兩眉垂肩但黙揖爇香側聽
　聽罷遂入不復出將齋以藤盤竹箸秫飯一盂杞菊
　數甌不調鹽酪美若甘露食訖僕持襯一鍰敬施之
　曰先生寄語上人遠到山舍不及攀遣僕送出路口
　因中途問僕曰先生何姓曰姓孫曰何名僕於僧掌
　中書思邈二字僧因大駭欲再徃僕遽失之凡山中
　尋三日竟迷舊路歸視襯資乃金錢一百皆良金也
　中五六金一半尚鐵由兹一膳身輕無疾天禧中已
　一百五十歳長遊都市後隱不見
殿中丞程東美守賔州日儂賊冦賔因棄城後得罪編
　置於郢純厚人也能道守賔日監斬陳崇儀事甚詳
　自言狄相青正月一日至賔初六日詰旦帥斾將起
　就坐擒陳及裨將供奉官(忘其/姓名)將斬之捽二人者於
　庭謂曰二君後事但請無慮青一切爲置之時陳崇
　儀神識荒越卒無一詞獨供奉者慷慨不怖氣貌怡
　然叩狄公曰某萬死無恨獨一事須干台聽以亡母
　骨櫬尚寄州南存留院二十年不孝未葬某今得罪
　既死乞令燒訖篋其骨專謹人馳歸并家書付妻男
　將某骨與亡孃之骨買地一處葬之則閉目受刀無
　恨矣狄公許之擒二人者就廊酒食時曉寒酒餌冷
　落陳但狂號不能食獨供奉者飲啖如平時謂衆兵
　曰吾本一健兒今日陪奉一崇儀使喫劒何虧於我
　乎汝輩努力無當效我索紙筆寫家書一字無誤及
　至市先設衾褥面北正坐顧持刀者曰刃銛利否若
　一刀不斷我必訴汝於陰府言訖刃下斬訖大斾遂
　南矣
潘逍遥閬有詩名所交遊者皆一時豪傑盧相多遜欲
　立秦邸潘預其謀混迹於講堂巷開藥肆劉少逸鮑
　少孤二人者爲藥童唐巾韋帶氣貌爽秀後太宗登
　極秦邸之謀不集潘有詩曰不信先生語剛來帝里
　遊清宵来好夢白日有閑愁之句事敗已環多遜宅
　斯須將捕於閬閬覺之止犇其鄰曰吾謀逆事彰吾
　若就誅止一身奈汝並鄰皆知吾謀編竄屠戮者不
　下數十人今若匿得吾一身則脫汝輩數家之禍然
　萬無搜近之理所謂弩下逃箭也吾出門則擒之汝
　輩自度冝如何其鄰無可奈何遂藏於壁少頃捕者
　四集至則失之矣朝廷下諸路畫影以搜獄旣具投
　多遜於崖已而沸議漸息閬服僧服髠須五更持磬
　出宜秋門至秦亭挈檐爲篐桶匠投故人阮(闕/)道爲
　秦理掾陰認之遂呼至庭俾葺故桶阮提錢三鍰明
　示於閬大擲於案乘馬遂出閬諭其意提金直入於
　室因匿焉既歸責閽者曰案上三鍰及桶匠安在皆
　曰不知遂痛杖閽者令捕之閽恨之遍尋於市數日
　不得其踪阮後徐諷秦帥曹武惠彬曰朝廷捕潘閬
　甚急聞閬亦豪邁之士竄伏既乆欲逭死地稍裂網
　他逸則何所不至公大臣也可奏朝廷少寛捕典或
　聊以一小官召出亦羈縻之一端也帥然之遂削奏
　太宗以四門助教招之因遂出閬有清才嘗作憶餘
　杭一闋曰長憶西湖盡日凭闌樓上望三三兩兩釣
　魚舟島嶼正清秋笛聲依約蘆花裏白鳥幾行驚起
　别來閑想整漁竿思入水雲寒錢希白愛之自寫於
　玉堂後壁
蜀先主開建初賜道士杜光庭爲廣徳先生戸部侍郎
　蔡國公時蜀難方平猶惡盗賊犯者贜無多少皆斬
　是歳蜀饑有三盗糠者止得數斗引至庭覆讞會光
　庭方論道於廣殿視三囚殆亦惻隱謂杜曰兹事如
　何亦冀其一言見救而杜卒無一語但唯唯而已勢
　不得已遂斬之杜歸舊宫道院三無首者立於旁哭
　訴曰公殺我也蜀主問公意欲見救忍不以一言活
　我今冥路無歸將其奈何杜悔責慙痛辟榖一年修
　九幽脫厄科儀以抜之其魂歳餘方去光庭越州人
　博學有文章在唐爲麟徳殿供奉有經綸才唐室欲
　相之
韓熙載字叔言事江南三主時謂之神仙中人風彩照
　物每縱轡春城秋苑人皆隨觀談笑則聽者忘倦審
　音能舞善八分及畫筆皆冠絶簡介不屈舉朝未嘗
　拜一人每獻替多嘉納吉凶儀制不如式者隨事稽
　正制誥典雅有元和之風屢欲相之爲宋齊邱深忌
　終不進用陳覺以福州之敗齊邱庇之特赦不誅熙
　載上疏廷爭必請寘法齊邱益怒誣以縱酒少檢貶
　和州司馬其實平生不飲璟覺其譖非乆召還年六
　十九拜中書侍郎卒煜嘗恨不得熙載爲相贈平章
　事諡文靖嚴僕射續以位高寡學爲時所鄙又江文
　蔚嘗作蟹賦譏續略曰外視多足中無寸腸又有口
　裏雌黄每失途於相沫胸中戈甲嘗聚衆以横行之
　句續深赧之强自激昻以熙載有才名固請撰其父
　神道碑欲茍稱譽取信於人以珍貨幾萬緡仍輟未
　勝衣一歌鬟質冠洞房者爲濡毫之贈意其獲盼必
　可深諷熙載納贈愛姬遂納其請文旣成但敘譜裔
　品秩及薨葬褒贈之典而已無㸃墨道及續之事業
　者續嫌之封還尚冀其改竄熙載亟以向所贈及歌
　姬悉還之臨登車止寫一闋於泥金雙帶曰風柳揺
　揺無定枝陽臺雲雨夢中歸他年蓬島音塵斷留取
　樽前舊舞衣
李丞相沆有長者譽一世僕逋宅金數十千忽一夕遁
　去有女將十歳美姿格自寫一劵係於帶願賣於宅
　以償焉丞相大惻之祝夫人曰願如己子育於室訓
　教婦徳俟長成求偶嫁之止請夫人親結褵以主其
　婚然而務在明潔夫人如所誨及笄擇一聓亦頗良
　具奩幣歸之女範果堅白其二親後歸舊京聞之淪
　感心骨丞相病夫婦刲股爲羮饋之至薨衰絰三年
熙寧丙辰歳交賊冦邕郡倅唐著作子正盡室遇害唐
　桂州人治平中赴京調舉至全州中途欲僦一僕得
　一肩夫乃遊袁州日所役舊奴也挈重擔勁若健羽
　雖鞭馬疾追長先百歩之外恐他逸遂遣之其僕當
　日全州行至唐州凡二千七百餘里日午已到留書
　祝驛吏曰候桂州唐秀才至即付之君後月餘方到
　唐下馬於驛驛吏前曰君非桂州唐秀才否一月前
　有人留一書在此因出示之書面云呈桂州唐秀才
　歸眞子謹封唐曰吾豈識歸眞子邪因啓封惟一詩
　曰袁山相見又之全不遇先生道未緣大抵有心求
　富貴到頭無分學神仙篋中靈藥宜頻施鼎内丹砂
　莫妄傳待得角龍爲燕會好來黄壁卧林泉唐得之
　頗怪因請其形貌乃全州黜僕也留書之日即全州
　所遣之日始悟神仙人寶詩於篋遇好事者則出之
　及遇害當丙辰正合詩中謂角龍也
江南徐知諤爲潤州節度使温之少子也美姿度喜畜
　奇玩蠻商得一鳳頭乃飛禽之枯骨也彩翠奪目朱
　冠紺毛金嘴如生正𩔖大雄雞廣五寸其腦平正可
　爲枕諤償錢五十萬又得畫牛一軸晝則嚙草欄外
　夜則歸卧欄中諤獻後主煜煜持貢闕下太宗張後
　苑以示羣臣俱無知者惟僧錄贊寧曰南倭(烏和/反)海
　水或減則灘磧微露倭人拾方諸蚌胎中有餘淚數
　滴者得之和色著物則晝隱而夜顯沃焦山時或風
　撓飄擊忽有石落海岸得之滴水磨色染物則晝顯
　而夜晦諸學士皆以爲無稽寧曰見張騫海外異記
　後杜鎬檢三館書目果見於六朝舊本書中載之
眞宗深念稼穡聞占城稻耐旱西天菉豆子多而粒大
　各遣使以珍貨求其種占城得種二十石至今在處
　播之西天中印土得菉豆種二石不知今之菉豆是
　否始植於後苑秋成日宣近臣嘗之仍賜占稻及西
　天菉豆御詩
祥符已前中貴人盡帶將仕郎階若太尉秦翰者左璫
　之名將累立戰功始以將仕郎内侍省内府承局今
　則不問翰後建彰國軍節
初申國長公主爲尼掖庭嬪御隨出家三十餘人詔兩
　禁送於寺賜齋饌傳宣各令作詩送惟陳文僖公彭
　年詩尚有記者云盡出花鈿散寶津雲鬟初翦向殘
　春因驚風燭難留世遂作池蓮不染身貝葉乍翻疑
　軸錦梵聲纔學誤梁塵從兹豔質歸空後湘浦應無
　解佩人或云作詩之說恐非好事者能於鷓鴣天曲
　聲歌之
明州天台教主禮法師高僧也聚徒四百衆以往生淨
　土訣勸衆修行晩結十僧修三年懴燒身爲約楊大
　年慕其道三以書留之云億聞我師比修千日之懴
　將捨四大之軀結淨土之十僧生樂邦之九品竊曾
　具懇冀徇羣情乞住世以爲期廣傳道而興利願希
　垂諾冀獲瞻風後禮師終不諾又貽書杭州天竺式
　懴主託渡江留之億再拜昨爲明州禮教主宏發願
　心精修懴法結十人之淨侶約三載之近期決取樂
　國之往生並付火光之正受載懷景重竊欲勸留誠
　以天台大教之宗師海國羣倫之歸嚮傳演祕筌之
　學增延慧命之期冀其佳世之悠長廣作有情之饒
　益遂形懇請罄敘誠言得其報音確乎不奪慮䘮人
　天之眼目孰爲像季之津梁懴主大師同禀哲師兼
　化本國可願渉錢塘之巨浪造鄞水之淨居善說無
　窮宜伸於理奪眞機相契須仗於神交是年誕節永
　興冦相國薦紫服以留之時馬副樞知節請大年撰
　其父全又神道碑潤筆一物不受止求薦一師號馬
　樞奏臣以楊某爲先臣撰碑況詞臣潤筆國之常規
　乞降聖㫖俾受臣所贈眞宗召大年問之因得以其
　事爲奏眞宗深加嘆重謂大年曰但傳朕意留之住
　世若師號朕與之潤筆卿宜無讓遂賜號法智大師
　住世七年方入滅楊希白碑其賢於塔
向大資敏中祥符四年十月爲東嶽奉冊使奏奉冊前
　十日雨雪日甚至十一月五日詣本廟奉冊忽至景
　氣晴和宛若春意又得兖州狀稱據黄現鋪人員夏
　興狀今月四日將兵廵至馬嶺見五人各服黄紫衣
　執旛葢興等恐是冊使向前迎接忽然氣霧漸起即
　不見又得天貺觀道士孫守一狀冊使詣本殿燒香
　畢有皁鶴兩隻至殿盤旋飛翥甚乆詞臣各進頌
歐公撰石曼卿墓表蘇子美書邵餗篆額山東詩僧祕
　演力幹屢督歐俾速撰文方成演以(闕/)二兩置食於
　相藍南食殿􁀙訖白歐公寫名之日爲具召館閣諸
　公觀子美書書畢演大喜曰吾死足矣飲散歐蘇囑
　演曰鐫訖且未得打竟以詞翰之妙演不能却歐公
　忽定力院見之問寺僧曰何得僧曰半千買得歐怒
　回詬演曰吾之文反與庸人半千鬻之何無識之甚
　演滑稽特精徐語公曰學士已多他三百八十三矣
　歐愈怒曰是何演曰公豈不記作省元時庸人競摹
　新賦呌於通衢復更名呼云兩文來買歐陽省元賦
　今一碑五百價已多矣歐因解頤徐又語歐曰吾友
　曼卿不幸蚤世固欲得君之文張其名與日星相磨
　而又窮民售之頗濟其乏豈非利乎公但笑而無說
　
　
　
　
　
　
　
　
　
　
　
　湘山野録卷下
欽定四庫全書
　續湘山野錄　　　　　　宋　釋文瑩　撰
本朝眷待耆徳於儀物之盛惟王文貞公也病深屢乞
　骸不允扶掖求對於便坐面懇之眞宗遣皇太子出
　幕拜留曰吾方以卿翼吾兒卿瘦瘠殆此朕安敢强
　翊日冊拜太尉詔禮官草儀就都堂赴上五日一起
　居起居日入中書預參決遇軍國重事不限時日並
　入至病之革公召楊文公於卧内囑以後事曰吾深
　厭煩惱慕釋典願未來世得爲苾蒭林間宴坐觀心
　爲樂將易簀之時君爲我剃除鬚髮服壞色衣勿以
　金銀之物置棺内用茶毘火葬之法藏骨先塋之側
　起一茆塔用酬夙願吾雖深戒子弟恐其拘俗託子
　叮嚀告之又曰仗子撰遺表但罄敘感戀而已愼毋
　及姻戚大年謂曰餘事敢不一一拜教若剃髮三衣
　之事此必難遵公三公也萬一薨奄鑾輅必有祓祧
　之臨自當斂贈公衮豈可加於僧體乎至薨大年與
　諸孤協議但以三衣置柩中不藏寶貨而已壽六十
　一配享眞宗廟廷
太宗作九絃琴七絃阮嘗聞其琴葢以宮絃加廿絲號
　爲大武宮絃減廿絲號爲小武其大絃下宮徽之一
　徽定其聲小絃上宮徽之一徽定其聲太宗嘗酷愛
　宫詞中十小調子乃隋賀若弼所撰其聲與意及用
　指取聲之法古今無能加者十調者一曰不博金二
　曰不換玉三曰夾泛四曰越溪吟五曰越江吟六曰
　孤猿吟七曰清夜吟八曰葉下聞蟬九曰三清外一
　調最優古忘其名琴家秪命曰賀若(闕/)太宗嘗謂不
　博金不換玉二調之名頗俗御改不博金爲楚澤涵
　秋不換玉爲塞門積雪命近臣十人各探一調撰一
　辭蘇翰林易簡探得越江吟曰神仙神仙瑶池宴片
　片碧桃零落春風晩翠雲開處隱隱金轝挽玉麟背
　冷清風遠文瑩京師遍尋琴阮待詔皆云七絃阮九
　絃琴藏祕府不得見
嘉祐中仁宗自内閣降密勑近以女謁縱横無由禁止
　今後應内降批出事主司未得擅行次日執奏定可
　否始數日左承天門一寛衣老兵持竹弊器上以敗
　荷覆之門吏搜之乃金巨弁一枚上綴巨蚌燦然不
　知其數禁門舊律盡依外門例凡有搜攔更不申覆
　即送所司時開封方鞫劾次一小璫馳騎急傳㫖令
　放其物即進呈府尹魏公瓘不用執奏法遂放之唐
　質肅公介方在諫垣疏曰陛下臨御以來所降勑㫖
　未有若執奏内批之勑爲今治世之大公也臣風聞
　禁門近有搜攔之獄傳㫖令放主司殊不顧執奏之
　法乞再收犯者劾之使正其典疏入不報公又疏曰
　臣聞王者一語朝出四海夕聞今執奏之勑既爲無
　用乞下詔收之免惑天下既而又不報公又疏曰臣
　聞開封乃天下百執事之首司也魏某爲尹臣君父
　語㫖輒不遵守望端門無咫尺之地尚敢輒爾況九
　州之遠乎欲重貶魏某以咎不遵君命之惡臣以言
　職不能早寤清衷亦乞罷黜魏由此降越州時感事
　詩有鐵冠持白簡藩棘聚青蠅之句謝上表略云狂
　風動地孤蓬所以易飄衆斧登山直木終須先伐才
　者愛之
張密學秉知冀州日一巨盗刼民之財復亂其女賊敗
　得贜將就戮其被盗父母以不幸之事泣訴於公公
　忿極俾設架釘於其門凡三日醢之義者頗快焉後
　旬年感痁疾一日方午劇發中使至宅急宣公力疾
　促轡至禁門中人引至便殿垂箔立軒陛乆之忽箔
　中厲聲曰爭得公認其聲乃眞宗也不知其端不敢
　奏辨斯須又曰張秉爭得非法殺人公方奏曰臣束
　髮入仕謹遵憲章豈止丹筆書極典雖一笞朴亦覆
　覈精審上曰卿自與本人對辨引於殿西南隅啓一
　獄扉囚係萬狀始悟非人世也引一鐵校罪人血肉
　淋漓脂節星散泣數於公曰汝用非法殺我以肢體
　零散奈何永無受託之所公方認冀賊也詬之曰汝
　所犯豈止一死邪糜萬軀亦不足塞其父母之恥將
　敢更有訴乎旁有一胥容服謹嚴視之乃秉從事河
　陽日一幕典也遇公甚勤低容曰五刑自有常典亦
　不得憾其訴公曰其將奈何吏曰幸公之算未盡暫
　絓誤至此爾但遣之俾託生可却還公怖且窘叩其
　遣之之術於吏曰念吾與子有河陽之舊吏曰遣功
　之大無如法華經焉但至誠許之公遂許歸自召僧
　誦百部以至添及千部囚亦不捨公愈怖吏又曰不
　必多爲其持誦之法但貴長久日請一僧誦一部許
　終其身乃可遣也公如其說許之果没不見公三日
　神方還觀始覺在榻後乃日召一僧誦一部至薨未
　嘗一日廢闕
晏殊相年七歳自臨川詣都下求舉神童時冦萊公出
　鎭金陵殊以所業求見萊公一見器之既辭命所乘
　賜馬韉轡送還旅邸復諭之曰馬即還之韉轡奉資
　桂玉之費知人之鑒今尠其比
太宗尅復江南得文臣徐鉉博通今古擢居祕閣一日
　後苑象斃上令取膽剖腹不獲上異之以問鉉鉉奏
　曰請於前左足求之須臾果得以進亟召鉉問對曰
　象膽隨四時在足今方二月故臣知在前左足也朝
　士皆歎其博識也
景徳初契丹冦澶車駕議幸時曹武公瑋及秦翰爲澶
　駐州詔許便宜軍馬事不由中覆二將議曰威輅不
　過河則已萬一渡橋奈北澶州素不設備遂督士卒
　深闊渠以遶城遂開旋以枯蒿雜草覆渠面使敵不
　測其深淺駕至澶臣僚乞駐蹕澶南宣靈誅以滅之
　可也唯高殿前瓊力挽鑾駕以進揚其聲曰儒人之
　言多二三願陛下勿遲疑不渡河無以安六軍之心
　御駕方渡橋時士卒不山呼左右頗異之瓊曰乞急
　張黄屋使遠邇認之既而果齊聲呼萬歳士氣歡振
　是夕車駕次北澶契丹毳帳前一里星殞如巨石其
　聲鳴吼移刻殆盡此最爲澶淵之先吉也皇弟雍王
　元份留守東京暴中風眩急詔王文貞旦代司留都
　事
侯仁寶即趙韓王普之甥也世爲洛陽大族知邕州乆
　在嶺外求歸西洛而無其計詐以取交趾矯其奏乞
　詣闕面陳其策太宗納之其舅韓王時已爲盧多遜
　所譖罷相出河陽多遜當國必知是役之艱固欲致
　仁寶於敗績以沮趙普而太宗復不寤仁寶求歸之
　矯盧因奏曰今累許仁寶自邕至闕復還嶺表率師
　往取反覆路遠恐爲交人先警豈若就湖南兵數萬
　乘不備而襲之太宗深然之詔團練使孫全興將湖
　南兵三萬與仁寶南取交州兵至白藤江爲賊盡滅
　仁寶爲交趾所擒梟首於米鳶縣宜然也全興犇北
　斬於闕下
蜀人嚴儲者與蘇易簡之父善儲之始舉進士而蘇之
　子易簡生三日爲飲局有日者同席儲以年月詢之
　日者曰君當俟蘇公之子爲狀元乃成名坐客皆笑
　後歸朝累亦不㨗太平興國五年果於易簡榜下登
　第
仁廟初纂臨升袞冕纔十二歳未能待旦起日高時明
　肅太后垂箔擁佑一日遣中人傳㫖中書爲官家年
　小起晩恐稽留百官班次每日祇來這里休語斷會
　首台丁晉公適在藥告惟馮相拯在中書覆奏曰乞
　候丁謂出㕔商議殆丁參告果傳前語晉公口奏曰
　臣等止聞今上皇帝傳實受遺若移大政於他處則
　社稷之理不順難敢遵稟晉公由此忤明肅之㫖復
　囘責同列曰此一事諸君即時自當申覆何必須候
　某出㕔足見顧藉自厚也晉公更衣馮謂魯參曰渠
　必獨作周公令吾輩爲莽卓乃眞宰存心也初冦忠
　愍南貶日丁嘗秉筆謂馮相曰欲與竄崖又再渉鯨
　波如何馮但唯唯丁乃徐擬雷州及丁之貶也適當
　馮相秉筆謂魯參曰鶴相始欲貶冦於崖嘗有鯨波
　之嘆今暫出周公渉鯨波一廵竟竄崖州
鄭工部文寶爲陜運時賊遷欲侵靈武朝廷患之詔鄭
　便宜經度西事鄭前後自環慶親部芻粟越瀚海七
　百里入靈武者十二次諸羌之語皆通曉鄭必知靈
　武不可守故參校史傳作河西隴右圖進呈極言乞
　棄靈武朝廷方遣大將王超援之又力諫太宗太平
　之時愼無開邊疲弊生姓太宗聞奏極怒摭以他事
　坐擅議鹽禁及違營田以積石廢壘築爲清遠軍三
　過貶郴州藍山令王超援兵方至環州靈武果没遂
　班師而李順梗蜀隴賊趙包聚徒數千附之鄭知必
　趨棧以進分兵夜襲斬其魁殱餘黨嘗又輕車使蜀
　至渝涪聞廣武卒謀亂自雲安飛小檝下峽數百里
　一夕擒之所舉如神然太宗終怒藍山任滿更移枝
　江京山二縣牢落五六年方復
鄭仲賢善詩可參二杜之間予收之最多歸田錄所采
　者非警絶葢歐公未全見也在江南師徐騎省鉉小
　篆嘗篆千文以示鉉其字學不出一中指之甲騎省
　嘗曰篆難於小而易於大鄭子小篆李陽冰不及若
　大篆可兼爾又學琴於崔諭徳遵度崔謂楊大年曰
　鄭仲賢彈琴恐古有之若今則無吾篋中畜琴朴一
　琴號水泉者乃江南故國清風閣所寶本欲携葬泉
　下託君贈之爲我於龍池題數字記於腹此琴之聲
　可葢餘琴六七面仲賢没其子於陵進於祕府文集
　二十卷談苑十卷江表志二十卷壽六十一
杜祁公衍在中書奏武臣帶軍職若四廂都虞候等出
　領藩郡不惟遣使額重而又供給優厚在祖宗時葢
　邊臣俸給不足用故以此優之俾集邊事今四鄙寧
　肅帶此職者皆近戚紈綺欲乞並罷仁宗深然之許
　爲著令條告中外方三日一近姻之要者懇闈掖上
　不得已忽批一内降某人特與防禦使四廂都虞候
　知南京餘人不得援例次日祁公執奏臣近奉聖詞
　玉音未收昨日何忽又降此批仁宗降玉色諭云卿
　止勉行此一批葢事有無可奈何者祁公正色奏曰
　但道杜衍不肯文能之
太祖收晉水侵河東之年晉危使僞命殿直程再榮間
　道入契丹求救兵至西樓叩於契丹宣徽使王白曰
　南朝今收弊國危蹙不保乞師以救白深於術數謂
　榮曰晉必無患南兵五月十七日當回晉次日必大
　濟再榮因問他後安危之數白曰後十年晉破破即
　埽地矣非惟晉破而契丹亦衰然扶困却犯中原飲
　馬黄河而返又曰晉破二十年後契丹微弱滅絶幾
　無遺種矣子但記之是時王師果不克晉殆後十年
　當太平興國四年方平晉壘又白嘗謂契丹扶困再
　犯之事者即太宗征漁陽旋兵雍熙丙戌歳會曹武
　惠彬伐燕不利是年冬敵報役王師失勢於河間敵
　乘勝抵黃河而退皆如王白之言白冀州人年七十
　語氣方直雖事契丹嘗諫曰南朝天地山河與我不
　同雖暫得一小勝不足永恃彼若雪恥稍興兵復燕
　薊破榆關而直趨灤河恐穹廬毳幕不勞一踐而盡
　契丹厭其語欲誅之葢賴其學術年八十卒
祖宗潛耀日嘗與一道士游於關河無定姓名自曰混
　沌或又曰眞無每有乏則探囊金愈探愈出三人者
　每劇飲爛醉生善歌歩虛爲戲能引其喉於杳冥間
　作清微之聲時或一二句隨天風飄下惟祖宗聞之
　曰金猴虎頭四眞龍得眞位至醒詰之則曰醉夢語
　豈足慿耶至膺圖受禪之日乃庚申正月初四也自
　御極不再見下詔草澤遍訪之或見於轘轅道中或
　嵩洛間後十六載乃開寶乙亥歳也上已祓禊駕幸
　西沼生醉坐於岸太陰下笑揖太祖曰别來喜安上
　大喜亟遣中人密引至後掖恐其遁急囘蹕與見之
　一如平時抵掌浩飲上謂生曰我乆欲見汝決尅一
　事無他我壽還得幾多在生曰但今年十月廿日夜
　晴則可延一紀不爾則當速措置上因留之俾泊後
　苑苑吏或見宿於木末鳥巢中止數日不見帝切切
　記其語至所期之夕上御太清閣四望氣是夕果晴
　星斗明燦上心方喜俄而陰霾四起天氣陡變雪雹
　驟降移仗下閣急傳宫鑰開端門召開封王即太宗
　也延入大寢酌酒對飲宦官宮妾悉屏之但遥見燭
　影下太宗時或避席有不可勝之狀飲訖禁漏三鼓
　殿雪已數寸帝引柱斧㪬(丑角/反)雪顧太宗曰好做好
　做遂解帶就寢鼻息如雷霆是夕太宗留宿禁内將
　五鼓周廬者寂無所聞帝已崩矣太宗受遺於柩前
　即位逮曉登明堂宣遺詔罷聲慟引近臣環玉衣以
　瞻聖體玉色温瑩如出湯沐
如京使柳開與處士潘閬爲莫逆之交而尚氣自任潘
　常嗤之端拱中典全州途出維揚潘先世卜居於彼
　迎謁江涘因偕往傳舍止於㕔事見中堂扃鐍甚祕
　怒而問吏吏曰凡宿者多不自安向無人居已十稔
　矣柳曰吾文章可以驚鬼神膽氣可以讋中外何畏
　哉即啓戸埽除處中而坐閬潛思曰豈有人不畏鬼
　神乎乃託事告歸請公獨宿閬出門密謂驛吏曰柳
　公我之故人常輕言自衒今作戲怖渠無致訝也閬
　薄暮以黛染身衣豹文犢鼻吐獸牙被髮執巨箠由
　外垣而入據㕔脊俯視堂廡是夕月色倍霽洞鑒毛
　髮柳曵劍循階而行閬忽變聲呵之柳悚然舉目再
　呵之似覺惶懼遽云某假道赴任暫憇此館非意干
　忤幸賜恕之閬遂疏柳生平幽隱不法之事厲聲曰
　陰府以汝積戾如此俾吾持符追攝便須急行柳忙
　然設拜曰事誠有之其如官序未達家事未了倘垂
　恩庇誠有厚報言訖再拜繼之以泣閬徐曰汝識吾
　否柳曰塵土下士不識聖者閬曰只我便是潘閬也
　柳乃速呼閬下閬素知公性躁暴是夕潛遁柳以慙
　恧詰朝解舟
國初文章惟陶尚書榖爲優以朝廷眷待詞臣不厚乞
　罷禁林太祖曰此官職甚難做依樣畫葫蘆且做且
　做不許罷復不進用榖題詩於玉堂曰官職有來須
　與做才能用處不憂無堪笑翰林陶學士一生依樣
　畫葫蘆駕幸見之愈不悅卒不大用
明肅太后欲謁太廟詔禮官草儀時學臣皆以周官后
　服進議佞者密請曰陛下垂簾聽大政號兩宫尊稱
　山呼及輿御皆王者制度入太室豈當以后服見祖
　宗邪遂下詔服衮冕諫疏交上復宰臣執議俱不之
　聽不得已將誕告賴薛簡肅公以關右人語氣明直
　不文其談簾外口奏曰陛下大謁之日還作漢兒拜
　邪女兒拜邪明肅無答是夕報罷
范文正公仲淹爲右司諫章獻劉太后聽政忽遣一巨
　璫諭之曰今後凡有大號令不須强上拗三五年爲
　一宰相不難致公覺其言甘必有所謂果誕吿冬至
　日大會前殿仁宗率羣臣爲壽有司將具公上疏曰
　臣聞王者尊稱儀法配天故所以齒輅馬踐廐芻尚
　皆有諫況屈萬乘之重冕旒行北面之禮乎此乃開
　後世弱人主以强母后之漸也陛下果欲爲大宫履
　長之賀於闈掖以家人承顏之禮行之可也抑又慈
　慶之容御軒(闕/)陛使百官瞻奉於禮不順事遂已又
　獨銜乞皇太后還政疏曰陛下擁扶聖躬聽斷大政
　日月持乆今上皇帝春秋已盛睿哲明發握乾綱而
　歸坤紐非黃裳之吉象也豈若保慶壽於長樂卷收
　大權還上眞主以享天下之養
姚嗣宗關中詩豪忽繩檢坦然自任杜祁公帥長安多
　裁品人物謂尹師魯曰姚生如何人尹曰嗣宗者使
　白衣入翰林亦不忝減死一等黜流海島亦不屈姚
　聞之大喜曰所謂善評我者也時天下乆撤邊警一
　旦忽元昊以河西叛朝廷方羈籠關豪之際嗣宗也
　因寫二詩於驛壁有踏碎賀蘭石埽清西海塵布衣
　能效死可惜作窮麟又一絶百越干戈未息肩九原
　金鼓又轟天崆峒山叟笑不語靜聽松風春晝眠之
　句韓忠獻公奇之奏補職官既而一庸生張(忘其/名)亦
　堂堂人蝟髯黑面頂青巾緇裘持一詩代刺揺袖以
　謁杜公曰昨夜雲中羽檄來按兵誰解埽氛埃長安
　有客面如鐵爲報君王早築臺祁公亦異之奏補乾
　祐一尉而胸中無一物未幾以贜去任
馮延已鎭臨川聞朝議已有除替一夕夢通舌生毛翊
　日有僧解之曰毛生舌間不可替也相君其未替乎
　旬日之間果已寢命
江南馮謐嘗於待漏堂謂諸閣老曰𤣥宗賜賀監鑑湖
　三百里信爲盛事他日賜歸止得後湖足矣徐鉉荅
　曰主上賢賢下士常若不及豈惜一後湖所乏者知
　章耳謐大有慙色
康定中西師冦邊王師失律於好水川没巨將旌旗者
　四五朝廷方擾時當國一相以老得謝拂衣晏坐而
　歸兩府就宅爲賀因而陳觴退相飲酣自矜於席曰
　某一山民耳遭時得君今還衮紱告老於家當天下
　平定無一事之辰自謂太平幸民石參政中立應聲
　曰只有陜西一大竊盜未獲坐客吞聲簪珥幾墮
范文正公以言事凡三黜初爲校理忤章獻太后㫖貶
　倅河中僚友餞於都門曰此行極光後爲司諫因郭
　后廢率諫官御史伏閣爭之不勝貶睦州僚友又餞
　於亭曰此行愈光後爲天章閣知開封府撰百官圖
　進呈丞相怒奏曰宰相者所以器百官今仲淹盡自
　掄擢安用彼相臣等乞罷仁宗怒落職貶饒州時親
　賔故人又餞於郊曰此行尤光范笑謂送者曰仲淹
　前後三光矣此後諸君更送只乞一上牢可也客大
　笑而散惟王子野質力疾獨留數夕抵掌極論天下
　利病留連惜别范嘗謂人曰子野居常病羸不勝衣
　及其論忠義則龍驤虎賁之氣生焉明日子野歸客
　有迎大臣之㫖惴之者君與范仲淹國門會别一笑
　語一樽爼采之皆得其實將有黨錮之事君乃第一
　人也子野對曰果得覘者錄某與范公數夕郵亭之
　論條進於上未必不爲蒼生之幸豈獨質之幸哉士
　論壯之文正公雖極端方而笑謔有味師魯時謫筠
　州監𣙜郡守趙可度者迎時之好惡酷加凌忽公爲
　郡帥特奏曰尹洙多病可惜死於僻郡乞令就任所
　醫理可其奏遂客於鄧舉不如意凡樽爼語言皆無
　悰侑人不敢侍之或怒至以雙指扭其臉侑者泣訴
　於公公曰爾輩豈知此是龍圖硬性客笑而師魯不
　笑
祖宗居潛日與趙韓王遊長安市時陳摶乘一衛遇之
　下驢大笑巾簪幾墜左手握太祖右手挽太宗可相
　從市飲乎太宗曰與趙學究三人並游可當同之陳
　睥睨韓王甚乆徐曰也得也得非渠不得預此席既
　入酒舍韓王足疲偶坐席左陳怒曰紫微帝垣一小
　星輒據上次不可斥之使居席右
柳仲塗開以殿中侍御史改崇儀使知寧邊軍寧邊定
　州博野縣是也扼北庭之要柳纔至聞者惑邊州郡
　馳告契丹將犯境獨柳馳書陳五事與軍師郭宣徽
　守文逆料蕃情必無犯邊之事敢以族保後果無動
　有眞定人白萬徳者邊豪也蕃族七百餘帳萬徳以
　威愛轄之慕仲塗才名願欲親之凡出入界上設帳
　劇飲間以詩書講摩信重仰服一夕與之飲於邊帳
　謂萬徳曰中原乃君父母之邦棄以臣他人奈禮義
　何觀君氣貌雄特南朝大侯伯不過此(闕/)中原失幽
　薊六十年將興師取之君能順動先自南歸則裂茅
　土封公侯不絶其世炳焉書其功於方冊豈不韙歟
　萬徳大喜將定日率豪傑請約於境各以所授告命
　交而爲質議方合會急召知全州萬徳與仲塗别曰
　君不集其事者天乎
韓忠獻公神道碑皇帝御製也中云薨前一夕有大星
　殞於園中櫪馬皆鳴又云公奉詔立皇子立皇太子
　被顧命立英宗爲皇帝立朕以承祖宗之序可謂定
　䇿元勲之臣后銘其碑曰公行不歸申文是悼尚想
　公儀淚落苑草后御篆十字塡金以冠其額曰兩朝
　顧命定策元勲之碑大哉天子之文章也廣大明白
　日星之照江海不過此辭也
唐昭宗以錢武肅鏐平董昌於越拜鏐爲鎭海鎭東節
　度使中書令賜鐵劵恕九死子孫二死羅隱撰謝表
　略曰鐫金作誓指日成文葢陛下憫臣處極多虞憂
　臣防姦未至所以廣開聖澤永保私門屈以常刑宥
　其必死雖君親屬意在其必恕必容而臣子盡心亦
　豈敢傷慈傷愛謹當日愼一日戒子戒孫不可以此
　而累恩不可因兹而賈禍(止/)殆莊宗入洛又遣使貢
　奉懇承㫖改囘請玉冊金劵有司定儀非天子不得
　用後竟賜之鏐即以節鉞授其子元瓘自稱吳越國
　王名其居曰殿官屬悉稱臣又於衣錦軍大建玉册
　金劵詔書三樓復遣使册東夷諸國封拜其君長幾
　極其勢與向之謝表所陳處極防微累恩賈禍之誡
　殊相戾矣禪月貫休嘗以詩投之曰貴極身來不自
　由幾年勤苦踏山邱滿堂花醉三千客一劒光寒十
　四州萊子衣裳宫錦窄謝公篇詠綺霞羞他年名上
　凌煙閣豈羨當時萬戸侯鏐愛其詩遣客吏諭之曰
　教和尚改十四爲四十州方與見休性褊介謂吏曰
　州亦難添詩亦不改然閑雲孤鶴何天而不可飛邪
　遂飄然入蜀以詩投孟知祥有一缾一鉢垂垂老萬
　水千山得得來之句知祥厚遇之鏐後果爲安重誨
　奏削王爵以太師致仕重誨死明宗乃復鏐舊爵位
丁晉公在中書日因私第會賔客忽顧衆而言曰某嘗
　聞江南李國主鍾愛一女早有封邑聰慧姿質特無
　與比年及釐降國主謂執政曰吾止一女才色頗異
　今將選尚卿等爲擇佳壻須得少年奇表負殊才而
　有門地者執政遍詢搢紳須外府將相之家莫得全
　美或有詣執政言曰嘗聞洪州劉生者爲本郡參謀
　歳甲未冠儀刑秀美大門曾列二卿兼富辭藝可以
　塞選執政遽以上信亟令召之及至皆如其說國主
　大喜於是成禮授少列拜駙馬都尉鳴珂鏘玉出入
　中禁良田甲第奇珍異寶䓇奕崇盛雄視當時未周
　歳而公主告卒國主傷悼悲泣曰吾不欲再覩劉生
　之面勑執政削其官籍一簪不與却送還洪州生恍
　若夢覺觸𩔖如舊丁語罷因笑曰某他日亦不失作
　劉參謀也席上聞之莫不失色後半載果有朱崖之
　行資貨田宅在京者悉皆籍没孑然南行匹馬數僕
　宛如未第之日諒先兆不覺出於口吻李公防時在
　丁坐親聆其說
處士魏野貌寑性敏志節高尚鳳閣舍人孫僅與野敦
　縞素之舊尹京兆日寄野詩說府中之事野和之其
　末有見說添蘇亞蘇小隨軒應是珮珊珊之句添蘇
　長安名姬也孫頗愛之一日孫召添蘇謂曰魏處士
　詩中以爾方蘇小如何添蘇曰處士詩名藹於天下
　著鄙薄在其間是蘇小之不如矣又何方之乎孫大
　喜以野所和詩贈之添蘇喜如獲寶一夕之内長安
　爲之傳誦添蘇以未見野深懷企慕乃求善筆札者
　大署其詩於堂壁衒鬻於人未幾野因事抵長安孫
　忻聞其來邀置府宅他人未之知也有好事者密召
　過添蘇家不言姓氏添蘇見野風貌魯質固不前席
　野忽舉頭見壁所題添蘇曰魏處士見譽之作野殊
　不荅乃索筆於其側别紀一絶添蘇始知是野大加
　禮遇詩曰誰人把我狂詩句寫向添蘇繡戸中閑暇
　苦將紅袖拂還應勝得碧紗籠
李相簡穆公沆嘗被同年馬亮責之曰外議以兄爲無
　口匏公笑曰吾居政府然無長才但中外所陳利害
　一切報罷聊以此補國爾今國家防制纎悉密若凝
　脂茍或徇所陳一一行之則所傷實多陸象先曰庸
　人撓正正所謂也憸人茍一時之進豈念於民邪公
　薨沐浴右脅而逝七日盛暑中方斂不聞腐氣信履
　踐之明效也
王平甫安國奉詔定蜀民楚民秦民三家所獻書可入
　三館者令令史李希顏料理之其書多剝脫而二詩
　弊紙所書花蘂夫人詩筆書乃花蘂手寫而其辭甚
　奇與王建宫詞無異建之辭自唐至今誦者不絶口
　而此獨遺棄不見取受詔定三家書者又斥去之甚
　爲可惜也遂令令史郭祥繕寫入三館既歸口誦數
　篇與荆公荆公明日在中書語及之而禹玉相公當
　世參政願傳其本於是盛行於時文瑩親於平甫處
　得副本凡三十二章因錄於此其詞曰
　五雲樓閣鳯城間花木長新日月閑三十六宫連内
　苑太平天子住崑山
　會眞廣殿約宫牆樓閣相扶倚太陽淨甃玉階横水
　岸御爐香氣撲龍牀
　龍池九曲遠相通楊柳絲牽兩岸風長似江南好春
　景畫船來往碧波中
　東内斜將紫禁通龍池鳳苑夾城中曉鐘聲斷嚴妝
　罷院院紗窗海日紅
　殿名新立號重光島上亭臺盡改張但是一人行幸
　處黄金閤子鎻牙牀
　安排諸院接行廊水檻周㢠廻十里强青錦地衣紅繡
　毯盡鋪龍腦鬱金香
　夾城門與内門通朝罷廵遊到苑中每日日高祗候
　處滿隄紅豔立春風
　廚船進食簇時新侍宴無非列近臣日午殿頭宣索
　膾隔花催喚打魚人
　立春日進内園花紅蘂輕輕嫩淺霞跪到玉階猶帶
　露一時宣賜與宫娃
　三面宮城盡夾牆苑中池水白茫茫亦從獅子門前
　入旋見亭臺繞岸傍
　離宫别院繞宮城金板輕敲合鳳笙夜夜月明花樹
　底傍池長有按歌聲
　御製新翻曲子成六宫纔唱未知名盡將觱篥來抄
　譜先按君王玉笛聲
　旋移紅樹斸青苔宣賜龍池再鑿開展得綠波寛似
　海水心宫殿勝蓬萊
　太虚高閣凌波殿背倚城牆面枕池諸院各分娘子
　位羊車到處不教知
　修儀承寵住龍池埽地焚香日午時等候大家來院
　裏看教鸚鵡念宮詞
　才人出入每參隨筆硯將行繞曲池能向彩牋書大
　字忽防御製寫新詩
　六宮官職總新除宮女安排入畫圖二十四司分六
　局御前頻見錯相呼
　春風一面曉妝成偷折花枝傍水行却被内監遥覻
　見故將紅荳打黄鶯
　梨園弟子簇池頭小樂携來俟燕遊旋炙銀笙先按
　拍海棠花下合梁州
　殿前排宴賞花開宮女侵晨探幾囘斜望苑門遥舉
　袖傳聲宣喚近臣來
　小毬塲近曲池頭宣喚勲臣試打毬先向畫樓排御
　幄管絃聲動立浮油
　供奉頭籌不敢爭上棚專喚近臣名内人酌酒纔宣
　賜馬上齊呼萬歳聲
　殿前宮女總纎腰初學乘騎怯又嬌上得馬來纔欲
　走幾囘抛鞚把鞍鞽
　自教宮娥學打毬玉鞍初跨柳腰柔上棚知是官家
　認遍遍長贏第一籌
　翔鸞閣外夕陽天樹影花香杳接連望見内家來徃
　處水門斜過罨樓船
　内人追逐採蓮時驚起沙鷗兩岸飛蘭槳棹來齊拍
　水並船相鬬濕羅衣
　新秋女伴各相逢罨畫船飛到浦中旋折荷花半歌
　舞夕陽斜照滿衣紅
　少年相逐採蓮囘羅帽羅衫巧製裁每到岸頭齊拍
　水竟提纎手出船來
　早春楊柳引長條倚岸緣堤一面高稱與畫船牽錦
　纜暖風搓出綵絲絛
　媫妤生長帝王家常近龍顏逐翠華楊柳岸長春日
　暮傍池行困倚桃花
　月頭支給買花錢滿殿宮人近數千遇着唱名多不
　語含羞走過御牀前
　寒食清明小殿旁綵樓雙夾鬭雞坊内人對御分明
　看先睹紅羅十擔牀
太平興國五年祕書丞安徳裕知廣濟軍是歳亢旱因
　禱於髣山神祠方注香神自幃中冉冉而出古服峩
　冠拱揖而前立安以至誠所感殊不爲懼遂訴愆亢
　之災荅曰某堆阜之神也竊鄉人之薦愧無酬荅恨
　力小地卑不能興致雲雨雖云龍司厥職動息由天
　某當爲公至主者之所密候雨信必先期奉報言訖
　而隱安是夕夢神白雨候甚邇只在來早及期大澍
　千里告足翌日公具牢醴以謝之
　
　
　績湘山野録
