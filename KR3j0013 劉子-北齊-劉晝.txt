#+TITLE: 劉子-北齊-劉晝
#+DATE: 2016-06-11 12:23:31
#+SOURCE: github.com/kanripo/KR3j0013 master fe9e7b55                
欽定四庫全書　　　　　子部十
　劉子　　　　　　　　　雜家類一(雜學之屬/)
　　提要
　　　　(臣/)等謹案劉子十卷隋志不著録唐志作梁
　　　　劉勰撰陳振孫書録解題晁公武讀書志俱
　　　　據唐播州録事參軍袁孝政序作北齊劉晝
　　　　撰宋史藝文志亦作劉晝自明以來刋本
　　　　不載孝政註亦不載其序惟陳氏載其序畧
　　　　曰晝傷已不遇天下陵遲播遷江表故作此
　　　　書時人莫知謂為劉勰劉歆劉孝標作云云
　　　　不知所據何書故陳氏以為終不知晝為何
　　　　代人按梁通事舍人劉勰史惟稱其撰文心
　　　　雕龍五十篇不云更有别書且文心雕龍樂
　　　　府篇稱塗山歌於候人始為南音有娀謡乎
　　　　飛燕始為北聲夏甲歎於東陽東音以發殷
　　　　整思于西河西音以興此書辨樂篇稱夏甲
　　　　作破斧之歌始為東音與勰説合其稱殷辛
　　　　作靡靡之樂始為北音則與勰説逈異必不
　　　　出于一人又史稱勰長於佛理嘗定東林寺
　　　　經蔵後出家改名慧地此書末篇乃歸心道
　　　　教與勰志趣逈殊白雲霽道蔵目録亦收之
　　　　太元部無字號中其非奉佛者明甚近本仍
　　　　刋劉勰殊為失考至劉孝標之説南史梁書
　　　　俱無明文未足為據劉歆之説則激通篇稱
　　　　班超憤而習武卒建西域之績其説可不攻
　　　　而破矣惟北齊劉晝字孔昭渤海阜城人名
　　　　見北史儒林傳然未嘗播遷江表與孝政之
　　　　序不符傳稱晝孤貧愛學恣意披覽晝夜不
　　　　息舉秀才不第乃恨不學屬文方復綴緝詞
　　　　藻言甚古拙與此書之縟麗輕蒨亦不合又
　　　　稱求秀才十年不得乃發憤撰髙才不遇傳
　　　　孝昭時出詣晉陽上書言亦切直而多非世
　　　　要終不見收乃編録所上之書為帝道河清
　　　　中又著金箱璧言以指機政之不良亦不云
　　　　有此書豈孝政所指又别一劉晝歟觀其書
　　　　末九流一篇所指得失皆與隋書經籍志子
　　　　部所論相同使隋志襲用其説不應反不録
　　　　其書使其剽襲隋志則貞觀以後人作矣或
　　　　袁孝政採掇諸子之言自為此書而自注之
　　　　又恍惚其著書之人使後世莫究詰亦未可
　　　　知也然劉勰之名今既確知其非自當刋正
　　　　劉晝之名則介在疑似之間難以確斷姑仍
　　　　晁氏陳氏二家之目題晝之名而附著牴牾
　　　　如右乾隆四十六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　劉子卷一　　　　　　　北齊　劉晝　撰
　　　清神第一
形者生之器也心者形之主也神者心之寳也故神静
而心和心和而形全神躁則心蕩心蕩則形傷将全其
形先在理神故恬和養神則自安於内清虚棲心則不
誘於外神恬心清則形無累矣虚室生白吉祥至矣人
不照於鑠金而照於瑩鏡者以瑩能明也不鑑於流波
而鑑於静水者以静能清也鏡水以明清之性故能形
物之形由此觀之神照則垢滅形静則神清垢滅則内
慾永盡神清則外累不入今清歌奏而心樂悲聲發而
心哀神居體而遇感推移以此而言之則情之變動自
外至也夫一哀一樂猶搴正性况萬物之衆而能拔擢
以清心神哉故萬人彎弧以向一鵠鵠能無中乎萬物
眩曜以惑一生生能無傷乎七竅者精神之户牖也志
氣者五臓之使候也耳目之於聲色鼻口之於芳味肌
體之於安適其情一也七竅紛於視聽則精神馳騖而
不守志氣縻於趣捨則五臓滔蕩而不安嗜慾連綿於
外心腑壅塞於内蔓衍於荒淫之波留連於是非之境
而不敗徳傷生者盖亦寡矣是以聖人清目而不視静
耳而不聽閉口而不言棄心而不慮貴身而忘賤故尊
勢不能動樂道而忘貧故厚利不能傾容身而處適情
而游一氣浩然純白於衷故形不養而性自全心不勞
而道自至也
　　　防慾第二
人之稟氣必有性情性之所感者情也情之所安者慾
也情出於性而情違性慾由於情而慾害情情之傷性
性之妨情猶煙氷之與水火也煙生於火而煙鬱火氷
出於水而氷遏水故煙㣲而火盛氷泮而水通性貞則
情銷情熾則性滅是以珠瑩則塵埃不能附性明則情
慾不能染也故林之性静所以動者風揺之也水之
性清所以濁者土渾之也人之性貞所以邪者慾眩之
也身之有慾如樹之有蝎樹抱蝎則還自鑿身抱慾而
返自害故蝎盛則木拆慾熾則身亡将収情慾先歛五
闗五闗者情慾之路嗜好之府也目愛綵色命曰伐性
之斤耳樂淫聲命曰攻心之鼓口貪滋味命曰燻喉之
煙身安轝駟命曰召蹷之機此五者所以養生亦以傷
生耳目之於聲色鼻口之於芳味肌體之於安適其情
一也然亦以之死亦以之生或為賢智或為庸愚由於
處之異也譬由愚者之養魚鳥也見天之寒則納魚於
温湯之中而棲鳥於火林之上水木者所以養魚鳥也
養之失理必至燋爛聲色芳味所以悦人悦之過理還
以害生故明者刳情以遣累約慾以守貞食足以充虚
接氣衣足以盖形禦寒靡麗之華不以滑性哀樂之感
不以亂神處於止足之泉立於無害之岸此全性之道
也夫蜂蠆螫指則窮日煩擾蚊蟲噆膚則通宵失寐蚊
蜂小害指膚外疾人入山則避蜂蠆入室則驅蚊䖟何
者以其害於體也嗜慾攻心正性顛倒嗜慾大害攻心
内疾方於指膚亦以多也外疾之害輕於秋毫人知避
之内疾之害重於泰山而莫之避是棄輕患而負重害
不亦倒乎人有牛馬放逸不歸必知収之情慾放逸而
不知収之不亦惑乎將收情慾必在危㣲情慾之萌如
木之將蘖火之始熒手可掣而斷露可滴而滅及其熾
也結條凌雲煽熛章華雖窮力運斤竭池灌火而不能
禁其勢盛也嗜慾之萌耳目可闗而心意可鑰至於熾
也雖襞情卷慾而不能収其性敗也如能塞情於未形
禁慾於危㣲雖求悔吝其可得乎
　　　去情第三
情者是非之主而利害之根有是必有非能利亦能害
是非利害存於衷而彼此還相疑故無情以接物在遇
而恒通有情以接人觸應而成礙由此觀之則情之所
處物之所疑也是以謀揚譽人而受譽者不以為徳市
夫强飯而蒙飽者不以為惠嬰兒傷人而被傷者不以
為怨侏儒嘲人而獲嘲者不以為辱何者挾利以為己
有情於譽飽雖䝉惠而非徳無情於傷辱雖獲毁而無
憾魚不畏網而畏鵜復讐者不怨鏌鎁而怨其人網無
心而鳥有情劒無情而人有心也使信士分財不如投
䇿探鈎使亷士守藏不如閉局全封何者有心之於平
不若無心之不平也有慾之於亷不若無慾之不亷也
今人目若驪珠心如權衡評人好醜雖言得其實彼必
嫌怨及其自照明鏡摹刻其容醜狀既露則内慙而不
怨向之評者與鏡無殊然而向怨而今慙者以鏡無情
而人有心也三人居室二人交争必取信於不争者以
辨彼此之得失夫不争者未必平而交争者未必偏而
信於不争者何也以争者之心並挾勝情故也飄瓦擊
人無心觸巳是以聖人棄智以全真遣情以接物不為
名尸不為謀府混然無際而俗莫能累矣
　　　韜光第四
物之寓世未嘗不韜形滅影隱質遐外以全性棲命者
也夫含奇佩美衒異露才者未有不以此傷性毁命者
也故翠以羽自殘龜以智自害丹以含色磨肌石以抱
玉碎質此四者生於異俗與人非不隔也託性於山林
寄情於物外非有求於人也然而自貽伊患者未能隱
其形也若使翠歛翮於明丘之林則解羽之患永脱龜
曳尾於暘谷之泥則鑽灼之患不至丹伏光於舂山之
底則磨肌之患永絶石亢體於𤣥圃之嵒則剖琢之憂
不及故窮巖曲岫之梓櫟生於積石穎貫青天根鑿黄
泉分條布葉輪菌磥硊騏驎戲其下鵷鸞游其顛浮雲
棲其側清風激其間終嵗無毫釐之憂免刀斧之害者
非與人有徳也能韜隱其質故致全性也路側之榆樵
人採其條匠者伐其柯餘有尺蘖而為行人所折者非
與人有讐也然而致冦者形不隱也周鷄斷尾獲免犧
牲(文王欲殺雄鷄祭廟其鷄知毛色中度/乃自齕其尾恐神明不歆遂免死)山狙見巧終必
招害(山狙靈獸善能拍箭楚王出獵山狙繞樹見巧王/問左右曰誰能善射對曰惟養由基王令射之由)
(基調炫捻箭狙抱樹而/啼知其神射必見死也)由此言之則出處之理亦可知
矣是以古之有徳者韜迹隱智以密其外澄心封情以
定其内内定則神腑不亂外密則形骸不擾以此處身
不亦全乎
　　　崇學第五
至道無言非立言無以明其理大象無形非立象無以
測其奥道象之妙非言不傳傳言之妙非學不精未有
不因學而鑒道不假學以光身者也夫蠒繰以為絲織
為縑紈繢以黼黻則王侯服之人學為禮儀雕以文藻
而世人榮之蠒之不繰則素絲蠧於筐籠人之不學則
才智腐於心胷海蚌未剖則明珠不顯崑竹未斷則鳳
音不彰性情未鍊則神明不發譬諸金木金性苞水木
性藏火故鍊金則水出鑽木而火生人能務學鑽鍊其
性則才慧發矣青出於藍而青於藍染使然也氷生於
水而冷於水寒使然也鏡出於金而明於金瑩使然也
戎夷之子生而同聲長而異語教使然也山抱玉而草
木潤焉川貯珠而岸不枯焉口納滋味而百節肥焉心
受典誥而五性通焉故不登峻岑不知天之髙不瞰深
谷不知地之厚不游六藝不知智之深逺而光華者節
也近而愈明者學也故呉簳質勁非筈羽而不美越劔
性利非淬礪而不銛人性懁慧非積學而不成㳂淺以
及深披闇而覩明不可以傳聞稱非得以汎濫善也夫
還鄉者心務見家不可以一步至也慕學者情纒典素
不可以一讀能也故為山者基於一簣之土以成千丈
之峭鑿井者起於三寸之坎以就萬仞之深靈珠如豆
不見其長疊嵗而大鐃舌如指不覺其損累時而折懸
巖滴溜終能穿石規車牽索卒至斷軸水非石之鑽繩
非木之鋸然而斷穿者積漸之所成也耳形完而聽不
聞者聾也目形全而視不見者盲也人性美而不監道
者不學也耳之初窒目之始昧必不恡百金逆醫千里
人不涉學猶心之聾盲不知逺祈明師以攻心術性之
蔽也故宣尼臨沒手不釋卷仲舒垂卒口不輟誦(廣川/人下)
(帷講誦三/年不窺園)有子惡卧自焠其掌蘇生患睡親錐其股(洛/陽)
(人讀書欲睡以錐/刺其股流血至踝)以聖賢之性猶好學無倦矧庸人而
可怠哉
　　　専學第六
學者出於心心為身之主耳目候於心若心不在學則
聽誦不聞視簡不見如欲鍊業必先正心而後理義入
焉夫兩葉掩目則㝠黙無覩雙珠填耳必寂寞無聞葉
作目蔽珠為耳鯁二闗外擁視聽内隔故其宜也而離
婁察秋毫之末不聞雷霆之聲季子聽清角之韻不見
嵩岱之形視不闗耳而耳不見聽不闗目而目不聞者
何也心溺秋毫意入清角故也是以心駐於目必忘其
耳則聽不聞心駐於耳必遺其目則視不見也使左手
畫方右手畫圓令一時俱成雖執規矩之心迴剟劂之
手(剟方刀/劂圓刀)而不能者由心不兩用則手不並運也奕秋
通國之善奕也當奕之思有吹笙過者傾心聽之將圍
未圍之際問以奕道則不知也非奕道暴深情有蹔闇
笙猾之也𨽻首天下之善算也當算之時有鳴鴻過者
彎弧擬之將發未發之間問以三五則不知也非三五
難算意有暴昧鴻亂之也奕秋之奕𨽻首之算窮㣲盡
數非有差也然而心在笙鴻而奕敗算撓者是心不専
一游情外務也瞽無目而耳不可以察専於聽也聾無
耳而目不可以聞専於視也以瞽聾之㣲而聽察聰明
審者用心一也夫蟬難取而黏之如掇(掇急也仲尼適/楚見傴僂者捕)
(蟬黏之如掇/曰巧哉巧哉)卷耳易採而不盈傾筐(枲耳葉如䑕耳叢/生如盤可煮為茹)
(即今蒼耳詩云采采卷耳不/盈傾筐嗟我懐人寘彼周行)是故學者必精勤専心以
入於神若心不在學而强諷誦雖入於耳而不諦於心
譬若聾者之歌效人為之無以自樂雖出於口則越散
矣
　
　
　
　
　
　劉子卷一
欽定四庫全書
　劉子卷二　　　　　　　北齊　劉晝　撰
　　　辯樂第七
樂者天地之聲中和之紀人情之所不能免也人心喜
則笑笑則樂樂則口欲歌之手欲鼓之足欲舞之歌之
舞之容發於聲音形發於動静而入於至道音聲動静
性術之變盡於此矣故人不能無樂樂則不能無形形
則不能無道道則不能無亂先王惡其亂也故制雅樂
以道之使其聲足樂而不淫使其音調諧而不詭使其
曲繁省而廉均是以感人之善惡不使放心邪氣是先
王立樂之情也五帝殊時不相沿樂三王異世不相襲
禮各像勲徳應時之變故黄帝樂曰雲門(象雲氣出入/周人冬至舞)
(之以祀/天神)顓頊曰五莖(言其徳被萬/物盡有根莖)嚳曰六英(言其徳覆/羣生自有)
(英/華)堯曰咸池(象池水周徧周人夏/至舞之以祭地祗)舜曰簫韶(韶紹也以/其紹堯之)
(業而能齊七政肇十有二/川故周人舞之以祀四望)禹曰大夏(夏大也以其大堯/舜之徳而能平水)
(土故周人舞/之以祭山川)湯曰大濩(濩䕶也湯寛仁而能救䕶/生民周人舞之以享姜嫄)武曰
大武(武王以黄鍾布牧野/之陣歸以太簇無射)此八樂之所以異名也先王
聞五聲(聞當作文五聲/宫商角徴羽也)播八音(播被也八音金石/絲竹匏土革木)非茍
欲愉心滿耳聽其鏗鏘而已將順天地之體成萬物之
性協律吕之情(律管有十二所/以應十二月)和隂陽之氣調八風之
韻(東北方條風東方明庶風東南方清明風南方景風/西南方凉風西方閶闔風西北方不周風北方廣莫)
(風/)通九歌之分(樂有九奏九奏者九夏也王夏昭夏納入/夏章夏齊夏族夏驁夏陔夏肆夏王出)
(奏王夏兩君相見奏肆夏牲出入奏昭夏四方賓來奏納/夏臣有功奏章夏夫人助祭奏齊夏族人侍養奏族夏)
(公出奏驁夏賓醉出奏陔夏是謂/九夏即周禮所謂九徳之歌也)奏之圜丘則神明降
用之方澤則幽祗昇擊拊球石則百獸率舞樂終九成
則瑞禽翔(書曰簫韶九/成鳯凰來儀)上能感動天地(郊則天神格/廟則人鬼享)下
則移風易俗(凡民函五常之性而其剛柔緩急聲音不/同繫水土之風氣故謂之風好惡取舍動)
(静無常隨君上之情欲故謂之/俗孝經云移風易俗莫善於樂)此徳音之音雅樂之情
盛徳之樂也明王既泯風俗凌遲雅樂殘廢而溺音競
興(溺淫/也)故夏甲作破斧之歌始為東音(破斧曲名歌者/曰嗚呼皆䘮命)
(矣夫東音東/方主角音也)殷辛作靡靡之樂始為北聲(北鄙殺/伐之聲)鄭衛
之俗好淫故有溱洧桑中之曲(溱洧二水名桑中淫荒/之地鄭衛公室淫亂化)
(被人間至於世族男女奔淫野合溱洧詩云溱與洧方/渙渙兮士與女方秉蕳兮女曰觀乎士曰既且且徃觀)
(乎桑中詩云期我乎桑中要我乎/上宫送我乎淇之上矣鄭國尤甚)楚越之俗好勇則有
赴湯蹈火之歌(楚王好勇放火燒甘泉宫令士卒救之/如戰陣有功者賞無功者罰士卒以泥)
(塗身争救死/者三千餘人)各咏其所好歌其所欲作之者哀聽之者
泣由心之所感則形於聲聲之所感必流於心故哀樂
之心感則噍殺嘽緩之聲應濮上之音作則淫泆邪放
之志生(昔商使師延作靡靡之樂已而自沉於濮水後/師㳙過焉夜聞而冩之為晉平公皷之師曠告)
(公曰此是濮水上樂亡/國之音也後遂廢不用)故延年造傾城之歌漢武思靡
嫚之色(靡嫚妖冶也李延年姿顔豐艶武帝嬖之任為/恊律都尉帝令造新聲延年侍上起舞而歌曰)
(南國有佳人美者顔如玉一顧傾人城再顧傾人國不/惜傾城國佳人不再得上嘆息曰善世豈有此人乎平)
(陽主因言延年有女弟上迺召見之實淑麗善舞納為/夫人生昌邑王時人語曰一雌一雄雙飛入紫宫中)
雍門作松栢之聲齊湣願未寒之服(雍門樂人也為齊/王彈秋風入松栢)
(曲音極慘悽王/寒思著纊)荆軻入秦宋意擊筑歌於易水之上(軻/為)
(太子丹報讐去至易水太子送之宋意為擊筑軻拔劒/起舞歌曰風瀟瀟兮易水寒壯士一去兮不復還其精)
(誠感天白虹貫日後刺秦/王悮中銅柱身死於秦宫)聞者瞋目髪直穿冠趙王遷
於房陵心懐故鄉作山木之謳(坐唱曰謡行唱曰謳曰/山有木兮木有枝心思)
(君兮君/豈知)聽者嗚咽泣涕流連此皆淫泆悽愴憤厲哀思
之聲非理性和情徳音之樂也桓帝聽楚琴慷慨歎息
悲酸傷心(即楚姬/怨也)曰善哉為琴若此豈非樂乎夫樂者
聲樂而心和所以名為樂也今則聲哀而心悲灑淚而
歔欷是以悲為樂也若以悲為樂亦何樂之有哉今悲
思之聲施於管絃聽音者不淫則悲淫則亂男女之辯
悲則感怨思之聲豈所謂樂哉故奸聲感人而逆氣應
之逆氣成象而淫樂興焉正聲感人而順氣應之順氣
成象而和樂興焉樂不和順則氣有蓄滯氣有蓄滯則
有悖逆詐偽之心淫泆妄作之事是以奸聲亂色不留
聰明淫樂慝禮不接心術使人心和而不亂者雅樂之
情也故為詩頌以宣其志鐘鼓以節其耳羽旄以制其
目聽之者不傾視之者不邪耳目不傾不邪則邪音不
入邪音不入則情性内和情性内和然後乃為樂也
　　　履信第八
信者行之基行者人之本人非行無以成行非信無以
立故信之行於人譬濟之須舟也信之於行猶舟之待
檝也將涉大川非舟何以濟之欲泛方舟非檝何以行
之今人雖欲為善而不知立行猶無舟而濟川也雖欲
立行而不知立信猶無檝而行舟也是適郢土而首冥
山(郢土在南/冥山在北)背道愈逺矣自古皆有死人非信不立故
䐁魚著信之所及也允哉斯言非信不成齊桓不背曹
劌之盟(齊桓與魯莊㑹于柯曹劌手劒從之管仲曰君/將何求曹子曰願請汶陽之田仲顧公曰君許)
(諾公曰諾曹子請盟公下與之盟曹子標劍/而去桓公亦不怒信著天下自柯之盟始焉)晉文不棄
伐原之誓(文公伐原令士卒齋三日粮粮盡即還至圓原/城三日不降文公令還吏曰原不過三日將)
(降矣不如待之公曰已約得城失信吾不為/也原人聞之請命自降諸侯由此多歸附)吴起不虧
移轅之賞(起欲伐秦恐士卒不信乃埋車轅於市東門/書曰有能移着西門者給田百畝黄金百斤)
(三日無敢移更書曰能移者給田五百畝黄金五百斤/時一人來移即賜之田五百畝金五百斤於是士卒勇)
(於攻戰伐/秦遂克)魏侯不乖虞人之期(虞人掌山澤之官也文發/侯與虞人期獵明日欲)
(遇大雨左右諫止之文侯曰吾志不急於獸/禽也吾固已與虞人期恐失信遂冒雨以進)用能徳光
於宇宙名流於古今不朽者也故春之得風風不信則
花蕚不茂花蕚不茂則發生之徳廢夏之得炎炎不信
則草木不長草木不長則長贏之徳廢秋之得雨雨不
信則百榖不實百榖不實則收成之徳廢冬之得寒寒
不信則水土不堅水土不堅則安静之徳廢以天地之
靈氣不信四時猶廢而况於人乎昔齊攻魯求其岑鼎
魯侯偽獻他鼎而請盟焉齊侯不信使栁季云是(栁季/魯之)
(信/人)則請受之魯使栁季栁季曰君以鼎為國信者亦臣
之國今欲破臣之國全君之國臣所難也乃獻岑鼎小
邾射以邑奔魯曰魯使季路要我我無盟矣乃使子路辭
焉季孫謂之曰千乘之國不信其盟而信子之一言子
何辱焉子路曰彼不臣而濟其言是不義也由不能矣
夫栁季季路魯之匹夫立信於衡門而聲馳於天下故
齊邾不信千乘之盟而重二子之言信之為徳豈不大
哉秦孝公使商鞅攻魏魏遣公子昻逆而拒之鞅謂昻
曰昔鞅與公子善今俱為兩國將不忍攻願一飲燕休
二師公子許焉遂與之㑹鞅伏甲虜之擊破魏軍及惠
王即位疑其行詐遂車裂於市夫商鞅秦之貴臣名重
於海内貪詐偽之小功失誠信之大義一言不信終身為
尤卒至屠滅為天下笑無信之弊豈不重乎故言必如
言信之符也同言而信信在言前同教而行誠在言外
君子知誠信之為貴必忱信而行指麾動静不失其符
以施教則立以蒞事則正以懐逺則附以賞罰則明由
此而言信之為行其徳大矣
　　　思順第九
七緯順度以光天象(天象五星如連/珠日月似合璧)五性順理以成人
行行象為美美於順也天人為失失在于逆故七緯逆
則天象變五性逆則人道敗變而不生災敗而不傷行
者未之有也山海争水水必歸海非海求之其勢順也
蹇利西南(坎上艮/下為蹇)就土順也不利東北登山逆也是以
去濕就燥火之勢也違髙從下水之性也今導泉向澗
則為易下之流激波陸山必成難昇之勢水之無情猶
知違逆趣順矧人心乎故忠孝仁義徳之順也悖傲無
禮徳之逆也順者福之門逆者禍之府由是觀之逆性
之難順性之易斷可識矣今使孟說引牛之尾(孟說紂/時勇士)
尾斷臏裂不行十步若環桑之條以貫其鼻縻以尋綯
被髪童子騎而䇿之風于廣澤恣情所趨何者十步之
行非逺於廣澤被髪之童非勇於孟説然而近不及逺
强不如弱者逆之與順也司馬蒯瞶天下之攻劍者也
令提劍鋒而掉劍觚必刎其指而不能以䧟腐木而况
金甲乎若提其觚而掉其鋒雖則凡夫可以陸斬犀象
水截蛟龍矣順理而行若執劍觚逆情而動如執劍鋒
能無傷乎后稷善播植不能使禾稼冬生逆天時也禹
善治水鑿九川不能迴水西流逆地勢也人雖才藝卓
絶不能悖理成行逆人道也故循理處情雖愚憃可以
立名反道為務雖賢哲猶有禍害君子如能忠孝仁義
履信思順自天祐之吉無不利也
　　　慎獨第十
善者行之總不可斯湏離可離非善也人之湏善猶首
之湏冠足之待履首不加冠是越類也行不躡履是夷
民也今處顯而脩善在隱而為非是清旦冠履而昏夜
倮跣也荃蓀孤植不以巖隱而歇其芳石泉潛流不以
澗幽而不清人在暗密豈以隱翳而迴操是以戒慎目
所不覩恐懼耳所不聞居室如見賓入虚如有人故蘧
瑗不以昏行變節(衛靈公與夫人夜坐聞車聲轔轔至/闕而止過闕復有聲公問夫人曰知)
(此為誰曰/蘧伯玉也)顔回不以夜浴改容勾踐拘於石室君臣之
禮不替(越王范蠡吳王囚之登髙望之顧謂太宰嚭曰彼/越王一節之人范蠡一介之士雖在窮厄之地而)
(不失君/臣之禮)冀缺耕於坰野夫婦之敬不虧(冀邑名郤其姓/也林外曰坰郊)
(外曰野缺耕于田其/妻饁之敬相待如賓)斯皆慎乎隱㣲枕善而居不以視
之不見而移其心聽之不聞而變其情也謂天葢髙而
聽甚卑謂日葢逺而照甚近謂神葢幽而察甚明詩云
相在爾室尚不媿於屋漏(西北隅/謂屋漏)無曰不顯莫予云覯
暗昧之事未有幽而不顯昏惑之行無有隱而不彰脩
操於明行悖於幽以人不知若人不知則鬼神知之鬼
神不知則己知之而云不知是盜鐘掩耳之智也孔徒
晨起為善孜孜東平居室以善為樂(漢明帝遣使手詔/賜東平國中傅曰)
(日者問王蒼處家何等最樂王言為善最/樂其言甚大非諸侯王驕恣放逸者可比)故身恒居善
則内無憂慮外無畏懼獨立不慚影獨寢不愧衾上可
以接神明下可以固人倫徳被幽明慶祥臻矣
　　　貴農第十一
衣食者民之本也民者國之本也民恃衣食猶魚之湏
水國之恃民如人之倚足魚無水則不可以生人失足
必不可以步國失民亦不可以治先王知其如此而給
民衣食故農祥旦正辰集娵訾陽氣憤盈上耕帝藉於
東郊倉庚鳴戴勝降后妃躬桑於北郊(用己/未日)國非無良
農也而王者親耕世非無蠶妾也而后妃躬桑上可以
供宗廟下可以勸兆民神農之法曰丈夫丁壯而不耕
天下有受其饑者婦人當年而不織天下有受其寒者
故天子親耕后妃親織以為天下先是以其耕不强者
無以養其生其織不力者無以葢其形衣食饒足奸邪
不生安樂無事天下和平智者無所施其䇿勇者無以
行其威故衣食為民之本而工巧為其末也是以雕文
刻鏤傷於農事錦繢綦組害於女工農事傷則饑之本
也女工害則寒之源也饑寒並至而欲禁人為盜是揚
火而欲無炎撓水而望其静不可得也衣食足知榮辱
倉廩實知禮節故建國者必務田蠶之實棄美麗之華
以榖帛為珍寳比珠玉於糞土何者珠玉止於虚玩而
榖帛有實用也假使天下瓦礫悉化為和璞砂石皆變
為隋珠如值水旱之嵗瓊粒之年則璧不可以禦寒珠
未可以充饑也雖有奪日之鑑代月之光歸於無用也
何異畫為西施美而不可悦刻作桃李似而不可食也
衣之與食惟生人之所由其最急者食為本也霜雪巖
巖苫蓋不可以代裘(苫茆也言無布帛可衣惟衣茆蒙/象女人之衣故曰蒙今江東亦呼)
(苑為/蓋也)室如懸磬草木不可以當粮故先王制國有九年
之儲可以備非常救灾厄也堯湯之時有十年之蓄及
遭九年洪水七載大旱不聞饑饉相望捐棄溝壑者蓄
積多故也榖之所以不積者在於游食者多而農人少
故也夫螟螣秋生而秋死(食苖心曰螟食節曰螣食根/曰蝥食葉曰蠈此四蟲者皆)
(為人/害也)一時為灾而數年乏食今一人耕而百人食之其
為螟螣亦以甚矣是以先王敬授民時勸課農桑省游
食之人減徭役之費則倉廩充實頌聲作矣(公羊髙曰/什一天下)
(之中正也什一/行而頌聲作矣)雖有戎馬之興水旱之沴國未嘗有憂
民終為無害也
　
　
　
　
　
　
　
　
　
　
　劉子卷二
欽定四庫全書
　劉子卷三　　　　　　　北齊　劉晝　撰
　　　愛民第十二
天生萬民而立之君君則民之天也天之養物以隂
陽為本君之化民以政教為務故寒暑不時則疾疫風
雨不節則嵗饑刑罰者民之寒暑也教令者民之風雨
也刑罰不時則民傷教令不節則俗敝故水濁無掉尾
之魚土确無威㽔之木政煩無逸樂之民政之於人由
琴瑟也張絃急則小絃絶大絃閼矣夫足寒傷心民勞
傷國足温而心平人佚而國寧是故善為理者必以仁
愛為本不以苛酷為先寛宥刑罰以全人命省徹徭役
以休民力輕約賦歛不匱人財不奪農時以足民用則
家給國富而太平可致也人之於君猶子之於父母也
未有父母富而子貧父母貧而子富也故人饒足者非
獨人之足亦國之足也渇乏者非獨人之渇乏亦國之
渇乏也故有若曰百姓足君孰與不足百姓不足君孰
與足此之謂也先王之治上順天時下養萬物草木昆
蟲不失其所獺未祭魚不施網罟豺未祭獸不脩田獵
鷹隼未擊不張罻羅霜露未霑不伐草木草木有生而
無識鳥獸有識而無知猶施仁愛以及之奚况生人而
不愛之乎故君者其仁如春其澤如雨徳潤萬物則人
為之死矣昔太王居邠而人隨之仁愛有餘也夙沙之
君而人背之仁愛不足也仁愛附人堅於金石金石可
銷而人不可離故君者壤也人者卉木也未聞壤肥而
卉木不茂君仁而民人不盛矣
　　　從化第十三
君以民為體民以君為心心好之身必安之君好之民
必從之未見心好而身不從君欲而民不隨也人之從
君如草之從風水之從器故君之徳風之與器也人之
情草之與水也草之戴風風鶩東則東靡風鶩西則西
靡是隨風之東西也水之在器器方則水方器圓則水
圓是隨器之方圓也下之事上從其所行猶影之隨形
響之應聲言不虚也上所好物下必有甚詩云誘民孔
易言從上也昔齊桓公好衣紫闔境盡被異綵晉文公
不好服美羣臣皆衣䍧羊魯哀公好儒服舉國皆着儒
衣趙武靈王好鵕䴊國人咸冠䴊冠紫非正色䍧非美
毳儒非俗服鵕非冠飭而競之者隨君所好也楚靈王
好細腰臣妾為之約食餓死者多越王勾踐好勇而揖
鬭蛙國人為之輕命兵死者衆命者人之所重死者人
之所惡今輕其所重重其所惡者何也從君所好也堯
舜之人可比屋而封桀紂之人可接屋而誅非堯舜之
民性盡仁義而桀紂之人生輒奸邪而善惡性殊者染
化故也是以明君慎其所好以正時俗樹之風聲以流
來世或者以為上化而下不必隨君好而人未必同也
故唐堯之世而四凶縱殷紂之時而三仁貞漢文節儉
而人庶奢齊景奢而晏嬰儉此未達之辭也何者冬之
徳隂而有寒炎蕭丘夏之徳陽而有霜霰以天地之徳
由不能一於隂陽况其賢聖豈能一於萬民哉故權衡
雖正不能無毫釐之差鈞石雖平不能無抄撮之較從
君之譬以多言之唐堯居上天下皆治而四凶獨亂猶
曰堯治治者多也殷紂在上天下皆亂而三仁獨治猶
曰紂亂亂者衆也漢文節儉而人有奢猶曰世儉儉者
多也齊景太奢而晏嬰躬儉猶曰國奢奢者衆也水性
冝冷而有華陽温泉猶曰水冷冷者多也火性冝熱而
有蕭丘寒炎猶曰火熱熱者多也迅風揚波髙下相臨
山隆谷窪差以尋常較而望之猶曰水平舉大體也故
世之論事皆取其多者以為之節今觀言者當顧言外
之㫖不得拘文以害義也
　　　法術第十四
法術者人主之所執為治之樞也術藏於内隨務應變
法設於外適時御人人用其道而不知其數者術也懸
教設令以示人者法也人主以術化世猶天以氣變萬
物氣變萬物而不見其象以術化人而不見其形故天
以氣為靈主以術為神術以神隱成妙法以明斷為工
淳風一澆則人有争心情為既動則立法以撿之建國
君人者雖能善政未有弃法而成治也故神農不施刑
罰而人善為政者不可廢法而治人舜執干戚而服有
苖征伐者不可釋甲而制冦立法者譬如善御察馬之
力揣途之數齊其銜轡以從其勢故能登坂赴險無覆
軼之敗乗危涉逺無越軌之患君猶御也法猶轡也人
猶馬也道猶軌也理猶執轡也執轡者欲馬之遵軌也
明法者欲人之循治也轡不均齊馬失軌也法不適時
人乖理也是以明主務循其法因時制冝茍利於人不
必法古必害於事不可循舊夏商之衰不變法而亡三
代之興不相襲而王堯舜異道而徳蓋天下湯武殊治
而名施後代由此觀之法宜變動非一代也今法者則
溺於古律儒者則拘於舊禮而不識情移法宜變改也
此可與守法而施教不可與論法而立教故智者作法
愚者制焉賢者更禮不肖者拘焉拘禮之人不足以言
事制法之士不足以論理若握一世之法以傳百世之
人由以一衣擬寒暑一藥治痤瘕也若載一時之禮以
訓無窮之俗是刻舟而求劒守株而待兔故制法者為
理之所由而非所以為治也禮者成化之所宗而非所
以成化也成化之宗在於隨時為治之本在於因世未
有不因世而欲治不隨時而成化以斯治政未為衷也
　　　賞罰第十五
治民御下莫正於法立法施教莫大於賞罰賞罰者國
之利器而制人之柄也故天以晷數成嵗國以法教為
才晷運於天則時成於地法動於上則治成於人晷之
運也先春後秋法之動也先賞後罰是以温風發春所
以動萌華也寒露降秋所以殞茂葉也明賞有徳所以
勸善人也顯罰有過所以禁下奸也善賞者因民所喜
以勸善善罰者因民所惡以禁奸故賞少而善勸刑薄
而奸息賞一人而天下喜之罰一人而天下畏之用能
教狹而治廣用寡而功衆也昔王良之善御也識馬之
饑飽規矩徐疾之節故鞭䇿不載而千里可期然不可
以無鞭䇿者以馬之有佚也聖人之為治也以爵賞勸
善以仁化愛民故刑罰不用太平可致然而不可廢刑
罰者以民之有縱也是以賞雖勸善不可無罰罰雖禁
惡不可無賞賞平罰當則理道立矣故君者賞罰之所
歸誘人以趣善也其利重矣其威大矣空懸小利足以
勸善虚設輕威可以懲奸矧復張厚賞以施下操大威
以臨下哉故一賞不可不信也一罰不可不明也賞而
不要(恐當/作信)雖賞不勸罰而不明雖刑不禁不勸不禁則
善惡失理是以明主一賞善罰惡非為己也以為國也
適於己而無功於國者不加賞焉逆於己而有勞於國
者不施罰焉罰必施於有過賞必加於有功茍能賞信
而罰明則萬人從之若舟之循川車之遵路亦奚向而
不濟何行而弗臻矣
　　　審名第十六
言以繹理理為言本名以訂實實為名源有理無言則
理不可明有實無名則實不可辨理由言明而言非理
也實由名辨而名非實也今信言而棄理非得理者
也信名而畧實非得實者也故明者課言以尋理不遺
理而著言執名以責實不棄實而存名然則言理兼通
而名實俱正世人傳言皆以小成大以非為是傳彌廣
而理逾乖名彌假而實逾反則指犬似人轉白成黒矣
今指犬似人轉白成黒則不類矣専以類推以此象彼
謂犬似玃玃似狙狙似人則犬似人矣謂白似緗(淺/黄)緗
似黄黄似朱朱似紫紫似紺(清/色)紺似黒則白成黒矣黄
軒四面非有八目(黄帝使諸候分理四方因/以為四面即今之方伯也)夔之一足
必有獨脛(魯哀公問孔子曰后夔一足信乎/對曰調六律和八音惟一人則足)周人玉璞
其實死䑕(周人懐璞謂鄭賈曰欲買璞乎曰欲/之出其璞視之乃死䑕也因謝不取)楚之鳳
凰乃是山雞(楚人擔山鷄者路人問何鳥也曰鳳凰也/路人弗惜千金販之欲獻楚王經宿而死)
愚谷智叟而像頑稱(昔有賢人隱於愚谷自號曰愚/谷叟時人聞之以為真愚人也)黄
公美女乃得醜名(齊有黄公二女皆國色常謙卑以為/醜惡故一國無聘者衛有鰥夫時冒)
(取之果/國色也)魯人縫掖實非儒行(縫大也孔子/居魯常服之)東郭吹竽而
不知音(竽似笙有卅六管齊宣王好聞/之吹竽者三千人東郭處士也)四面一足本非
真實玉璞鳳凰不足定名魯人東郭空濫美稱愚谷黄
公横受惡名由此觀之傳聞喪真翻轉名實美惡無定
稱賢愚無正目俗之弊者不察名實虚傳説者即似定
真聞野丈人謂之田父河上姹女謂之婦人堯漿(木樹/中水)
禹粮(赤土中極赤之土禹治/水乏食乃取此土食之)龍肝牛膝謂之為肉(已上/俱是)
(藥/名)掘井得人言自土而出三豕渡河云彘行水上凡斯
之類不可勝言故狐狸二獸因其名便(狐野犬/狸野猫)合而為
一蛩蛩巨虚其實一獸(蛩蛩前足長巨虚後足長其獸/出鴈門山見人即巨虚負蛩而)
(走/)因其詞煩分而為二斯雖成其名而不知敗其實弗
審其詞而不察其形是以古人必慎傳名近審其詞逺
取諸理不使名害於實實隱於名故名無所容其偽實
無所蔽其真此之謂正名也
　　　鄙名第十七
名者命之形也言者命之名也形有巧拙名有好醜言
有善惡名言之善則悦於人心名言之惡則忮於人耳
是以古人制邑名子必依善名名之不善害於實矣昔
畢萬以盈大㑹福晉讐以怨偶逢禍然盈大者不必盡
吉怨偶者不必皆凶而人懐愛憎之意者以其名有善
惡也今野人晝見蟢子者以為有喜樂之瑞夜夢見雀
者以為有爵位之象然見蟢者未必有喜夢雀者未必
彈冠而人悦之者以其名利人也水名盜泉尼父不潄
邑名朝歌顔淵不舍里名勝母曽子還軔亭名栢人漢
后(髙/帝)夜遁何者以其名害義也以蟢雀之徴無益於人
名茍近善而世俗愛之邑泉之大生人所庇名必傷義
聖賢惡之由此而言則善惡之義在於名也昔有貧人
命其狗曰富命其子曰樂方祭而狗入於室叱之曰富
出祝曰不祥家果有禍其子後死哭之曰樂而隣人不
知其悲有人字其長子曰盜次子曰敺盜持衣出耨(鋤/草)
(曰/耨)其母呼之曰盜吏因縳之其母呼敺徃喻吏遽而聲
不轉但言敺敺吏因敺之盜㡬至於殪立名不善而受
其弊審名之宜豈不信哉
　劉子卷三
欽定四庫全書
　劉子卷四　　　　　　　北齊　劉晝　撰
　　　知人第十八
龍之潛也慶雲未附則與魚鼈為鄰驥之伏也孫陽未
賞必與駑駘同櫪(驥龍馬駑駘鈍馬/孫陽即伯樂也)士之翳也知巳未
顧亦與傭流雜處自非洞明莫能分也故明哲之相士
聴之於未聞察之於未形而鑒其神智識其才能可謂
知人矣若功成事遂然後知之者何異耳聞雷霆而稱
為聰目見日月而謂之明乎故孔方諲之相馬也雖未
追風逐電絶塵滅影而迅足之勢固已見矣薛燭之賞
劒也雖未陸斬𤣥犀水截輕羽而鋭刃之資亦已露矣
(孔薛俱/秦人)故范蠡吠於犬竇文種聞而拜之鮑龍跪石而
吟仲尼為之下車堯之知舜不違桑隂文王之知吕望
不以永日眉䀹之㣲而形於色音聲之妙而動於心賢
聖觀察不待成功而知之也陳平之弃楚歸漢魏無知
識其善謀韓信之亡於黒水蕭何知其能將豈待吐六
奇而後明破趙魏而方識哉若于臨機能謀而知其智
犯難涉危乃見其勇是凡夫之識非明哲之鑒公輸之
刻鳳也冠距未成翠羽未樹人見其身者謂之龍鵄見
其首者名曰鴮鸅皆訾其醜而笑其拙及鳳之成翠冠
雲聳朱距電揺錦身霞散綺翮焱發翽然一翥翻翔雲
棟三日而下集然後讚其奇而稱其巧堯遭洪水浩浩
滔天蕩蕩懐山下民昏墊禹為匹夫未有功名堯深知
之使治水焉乃鑿龍門斬荆山導熊耳通鳥䑕櫛奔風
沐驟雨耳目黧黔手足胼胝冠絓不暇取經門不及過
使百川東注于海西被于流沙生人免為魚鼈之患於
是衆人咸歌詠始知其賢故見其朴而知其巧者是王
爾之知公輸也鳳成而知其巧者是衆人之知公輸也
未有功而知其賢者是堯之知禹也有功而知其賢者
是衆人之知禹也故知人之君未易遇也侯生夷門抱
闗之吏見知於無忌豫子范中行之亡虜蒙異於智伯
名尊而身顯榮滿於當世雖復刎頸魏庭漆身趙地揣
情酬徳未報知已虚左之顧國士之遇也世之烈士願
為君授命者猶瞽者之思視躄者之想行而目終不得
開足終不得伸徒自悲夫
　　　薦贒第十九
國之需賢譬車之恃輪猶舟之倚檝也車摧輪則無以
行舟無檝則無以濟國乏賢則無以理國之多賢如託
造父之乘附越客之舟身不勞而千里可期足不行而
蓬萊可至朝之乏賢若鳯虧六翮欲望背磨青天臆衝
絳煙終莫由也峻極之山非一石所成凌雲之榭非一
木所搆狐白之裘非一腋之毳宇宙為宅非一賢所治
是以古之人君必招賢搜隱人臣則獻士舉知唐昇二
八流睦睦之風周保十亂播濟濟之詠仲尼在衛趙鞅
折謀干木處魏秦人罷兵宫奇未亡獻公不侵子玉猶
存文公側坐以此而言則立政致治折衝厭難者舉賢
之效也夫連城之璧瘞影荆山夜光之珠潛輝鬱浦玉
無翼而飛珠無脛而行揚聲於章華之臺炫燿於綺羅
之堂者盖人君之舉也賢士有脛而不肯至殆蠧材於
幽岫毁迹於柴蓽者盖人不能自薦未有為之舉也古
人競舉所知争引其類才茍適治不問世胄智茍能謀
奚妨秕行昔時人君拔奇於困虜擢能於屠販内薦不
避子外薦不避讐身受進賢之賞名有不朽之芳昔子
貢問於孔子曰誰為大賢子曰齊有鮑叔鄭有子皮子
貢曰齊無管仲鄭無子産乎子曰吾聞進賢為賢非賢
為不肖鮑叔薦管仲子皮薦子産未聞二子有所舉也
進賢為美逾身之賢矧復抑賢者乎故黔息碎首以明
百里北郭刎頸以申晏嬰所以致命而不辭者為國薦
士滅身無悔忠之至也徳之難也臧文仲不進展禽仲
尼謂之竊位公孫𢎞不引董生汲黯持為妬賢虞丘不
薦叔敖樊姬貶為不肖(虞丘楚相樊/姬莊王妃也)東閭不達髦士後
行乞於中路為國入寳不如能獻賢獻賢受上賞蔽
賢蒙顯戮斯前識之良規後代之明鏡矣
　　　因顯第二十
夫火以吹爇生熖鏡以瑩拂成鑑火不吹則無外耀之
光鏡不瑩必闕内影之照故吹成火之光瑩為鏡之華
人之寓代亦須聲譽以發光華猶此火鏡假吹瑩也今
雖智如樗里才若賈生居環堵之室無知己之談望迹
流於地聲聞於天不可得也栁下惠不遇仲尼則貞潔
之行不顯未免於三黜之臣無恥之人也季布不遇曹
丘則百金之諾不揚未離於凢虜無羞之士也二子所
以徳洽於當時而聲流於萬代者聖賢吹瑩也昔有賣
良馬於市者已三旦矣而市人不顧乃謂伯樂曰吾賣
良馬而市人莫賞願子一顧請獻半馬之價於是伯樂
造市來而迎睇之去而目送之一朝之價遂至千金此
馬非昨為駑駘今成駃騠也由昔莫之賞後有為之顧
眄者也夫樟木盤根鈎枝癭節蠧皮輪囷擁腫則衆眼
不顧匠者採焉製為殿堂塗以丹漆畫為黼藻則百辟
卿士莫不顧眄仰視木性猶是也而昔賤今貴者良工
為之容也荆磎之珠夜光之璧薦之侯王必藏之以玉
匣緘之以金縢若闇以投人則莫不相眄以愕按劒而
怒何者為無因而至故若物無所以因良馬勞於駔闠
美材朽於幽谷寳珠觸於按劒名有所因而至則良馬
一顧千金槃木光於紫殿珠璧擎之玉匣今人之居代
雖抱才智幽鬱窮閨而無所因邪未有為之聲譽先之
以吹瑩欲望身之光名之顯猶捫虚縳風煎湯覓雪豈
可得乎
　　　託附第二十一
夫含氣庶品未有不託附物勢以成其便者也故霜鴈
託於秋風以成輕舉之勢螣蛇附於春霧志希凌霄之
遊蟨䑕附於蛩蛩以攀追日之步碧蘿附於青松以茂
凌雲之葉與夫鳥獸蟲卉之智猶知因風假霧託峻附
髙以成其事奚况於人而無託附以就其名乎故所託
英賢則跡光名顯所附闇蔽則身悴名朽天之始旭則
目察輕煙嵗之將暮則蓬卷雲中目之能見蓬之能髙
託日之光附風之勢也綴羽於金鐵置之於江湖必也
沈溺陷於泥沙非羽質重而性沈所託沈也載石於舟
置之江湖則披風截波汎颺長澗非石質輕而性浮所
託浮也搏牛之䖟飛極百步若附鸞尾則一翥萬里非
其翼工所託迅也樓季足捷追越奔光若駕疲駟則日
不涉一舍非其脛遲所託蹇也以是觀之附得其所則
重石可浮短翅能逺附失其所則輕羽淪溺迅足成蹇
夫燕之巢幕銜泥補綴爛若綾紋雖陶匠逞玅不能為
之可謂固矣然凱旋剔幕則巢破子裂者所託危也鷦
鷯巢葦之莖紩之以絲髪珠圓羅縐雖女子運巧不能
為之可謂固矣然盲風歘至則葦折卵破者何也所託
輕弱使之然也故鳥有擇木之性魚有選潭之情所以
務其翔集葢斯為美也
　　　心隱第二十二
二儀之大可以章程測也三綱之動可以圭表度也雷
霆之聲可以鐘鼓傳也風雨之變可以音律和也故有
象可觀不能匿其影有形可見不能限其跡有聲可聞
不能藏其響有色可察不能滅其情以夫天地隂陽之
難明猶可以術數揆而耳目可知至於人也心居於内
情伏於衷非可以算數測也凡人之心險於山川難知
於天天有春夏秋冬旦暮之期人有厚貌深情不可而
知之也故心有剛而色柔容强而質弱貌愿而行慢性
懁而事緩假飾於外以明其情喜不必愛怒不必憎笑
不必樂泣不必哀其藏情隱行未易測也日在天之内
而光在人之外物亦照焉照之於外不可而偽内者也
而偽猶生焉心在人之内而智又在其内神亦照焉納
之於内無所取徴也而欲求其情不亦難乎不潔在面
人皆恥之不潔在心人不肯愧以面露外而心伏内故
善飾其情潛姦隱智終身不可得而見也少正夘在魯
與孔子同時孔子門人三盈三虚惟顔淵不去獨知聖
人之徳也夫門人去仲尼而皈少正夘非不知仲尼之
聖亦不知少正夘之佞子貢曰少正夘魯之文人也夫
子為政何以先之子曰賜也非爾所及也夫少正夘心
逆而憸行僻而堅言偽而辯詞鄙而博順非而澤有此
五為而亂聖人以子貢之明而不能見知人之難也以
是觀之佞與賢相類詐與信相似辯與智相亂愚與直
相像若薺苨之亂人參蛇床之似蘼蕪也俗之常情莫
不自賢而鄙物重己而輕人觀其意也非茍欲以愚勝
賢以短加長由於人心難知非可以准衡平未能虚已
相推故有以輕抑重以短凌長是以嫫母窺井自謂媚
勝西施齊桓矜徳自稱賢於堯舜若子貢始事孔子一
年自謂勝之二年以為同徳三年方知不及以子貢之
才猶不識聖人之徳望風相崇奚况世人而能推勝巳
耶是以真偽綺錯賢愚雜糅自非明哲莫能辯也
　
　
　
　
　劉子卷四
欽定四庫全書
　劉子卷五　　　　　　　北齊　劉晝　撰
　　　通塞第二十三
命有否泰遇有屈伸否與泰相翻屈與伸殊致邀泰遇
伸不盡叡智遭否㑹屈不専膚蔽何者否泰由命屈伸
在遇也命至於屈才通理壅遇及於伸才壅跡通通之
來也非其力所招壅之至也非其智所迴勢茍就壅則
口目雙掩遇必屬通則聲眺俱明故處穴犬呼聲鬱數
仞順風長呌響通百里入井望天不過圓盖登峰眺日
極於煙際向在井穴之時聲非卒嗄目非暴昧而聞見
局者其勢壅也及其乘風蹈峰聲非孟賁目非離婁而
響徹眺逺者其勢通也買臣忍饑而行歌王章苦寒而
坐泣蘇秦握錐而憤懣班超執筆而慷慨當彼四子勢
屈之時容色黧黒神情沮忸言為瓦礫行成狂狷髪露
心憂影銷貌悴引歎而雷轉噴氣則雲湧如騏驥之伏
於鹽車𤣥猿之束於籠圏非無千里之駃萬仞之捷然
而不異羸鈍者無所肆其巧也何異處穴而望聲徹入
井而欲睇博哉及其勢伸志得或佩錦而還鄉(朱買/臣)或
聲玉於廊廟(王/章)或合縱於六國之内(蘇/秦)或懸旌於崑崙
之外(班/超)當斯之時也容彩光液神氣開發言成金玉行
為世則乘肥衣輕怡然自得漂若輕鴟之汎長風沛若
吞舟之颺大壑何異順風而縱聲登峰而長眺人猶是
也而昔如彼今如此者非謂昔愚而今賢故醜而新美
壅之與通也水之性清動壅以堤則波縮而氣腐決之
使通循勢而行從澗而轉雖有朽骸爛卉不能汚也非
水之性異通之與壅也人之通猶水之通也出如流泉
假有沙塵弗能汚也以是觀之通塞之路與榮悴之容
相去逺矣
　　　遇不遇第二十四
賢有常質遇有常分賢不賢性也遇不遇命也性見於
人故賢愚可定命在於天則否泰難期命運應遇危不
必禍遇不必窮命運不遇安不必福賢不必達故患齊
而死生殊徳同而榮辱異者遇不遇也春日麗天而隱
者不照秋霜被地而蔽者不傷遇不遇也昔韓昭侯醉
卧而寒典冠加之衣覺而問之知典冠有愛於己也以
越職之故而加誅焉衛之驂乘見御者之非從後呼車
有救危之意不蒙其罪加之以衣恐主之寒呼車憂君
之危忠愛之情是同越職之愆亦等典冠獲罪呼車見
徳遇不遇也鴟墮腐䑕非虞氏之慢缾水沃地非射姑
之穢事出慮外固非其罪而俠客大怒虞氏見滅邾君
大怒而射姑獲免遇不遇也齊之華士栖志丘壑而太
公誅之魏之干木遁代幽居而文侯敬之太公之賢非
有減於文侯干木之徳非有逾於華士而或榮或戮者
遇不遇也董仲舒智徳冠代位僅過士田千秋無他殊
操以一言取相同遇明主而貴賤懸隔者遇不遇也莊
姜適衛美而無寵宿瘤適齊醜而䝉幸遇不遇命也賢
不賢性也怨不肖者不通性也傷不遇者不知命也如
能臨難而不懾貧賤而不憂可謂達命者矣
　　　命相第二十五
命者生之本也相者助命而成者也命則有命不形於
形相則有相而形於形有命必有相有相必有命同稟
於天相須而成也人之命相賢愚貴賤修短吉凶制氣
結胎受生之時其真妙者或感五帝三光或應龍跡竒
夢降及凡庶亦稟天命皆屬星辰其值吉宿則吉值凶
宿則凶受氣之始相命既定即鬼神不能移改而聖智
不能迴也華胥履大人之跡而生伏羲女蝸感瑶光貫
日而生顓頊慶都與赤龍合而生唐堯握登見大虹而
生虞舜修紀見洞流星而生夏禹扶都見白氣貫月而
生殷湯太姙夢見長人而生文王顔徴感黒帝而生孔子劉
媪感赤龍而生漢祖薄姬感蒼龍而生文帝微子感牽牛星
顔淵感中台星張良感弧星樊噲感狼星老子感火星
若此之類皆聖賢受天瑞相而生者也相者或見肌骨
或見聲色賢愚貴賤修短吉凶皆有表診故五岳崔嵬
有峻極之勢四瀆皎潔有川流之形五色鬱然有雲霞
之觀五聲鏗然有鐘磬之音善觀察者猶風胡之别刃
孫陽之相馬覽其機妙不亦難乎伏羲日角黄帝龍顔
帝嚳鳶肩顓頊骿骭堯眉八采舜目重瞳禹耳三漏湯
肩二肘文王四乳武王􁀙齒孔子返宇顔回重瞳臯繇
烏喙若此之類皆聖賢受天殊相而生者也舜目重瞳
是至明之相而項羽王莽亦目重瞳子越王勾踐長頸
烏喙非善終之象而夏禹亦長頸烏喙王莽之重瞳譬
駑馬有驥之一毛而不可謂之驥也勾踐長頸烏喙猶
虵有龍之一鱗而不可謂之龍也爰及衆庶皆有診相
故榖子豐下叔興知其有後衛青方顙黥徒明其富貴
亞夫縱理許負見其餓死羊鮒聲豺叔姬鑒其滅族命
相吉凶懸之於天命當貧賤雖富貴猶有禍患命當富
貴雖欲殺之猶不能害夏孔甲畋於箕山大風晦暝入
於人家主人方乳或占之曰后來而産是子不勝終必
有殃孔甲取之曰茍以為余子誰敢殃之子長折薪斧
斬其左足遂為大閽孔甲曰嗚呼有天命矣夫漢文以
夢而寵鄧通相者占通當貧餓死帝曰能富在我何謂
貧乎與之銅山専得冶鑄後假衣食寄死人家子文之
生妘子弃之虎乃乳之遂收養焉卒為楚相襃離國王
侍婢有娠王欲殺之婢曰氣從天來故我有娠及子之
産捐猪圏中猪以氣噓之弃馬櫪中馬復噓之故得不
死卒為夫餘之王故善惡之命若從天墮若從地出不
得以理數推非可以智力要今人不知命之有限而妄
覬於非分命在於貧賤而穿鑿求富貴命在於短折而
臨危求長壽皆惑之甚者也
　　　妄瑕第二十六
大道混然無形寂然無聲視之不見聴之不聞非可以
影響求不得以毁譽稱也降此以徃則事不雙美名不竝
盛矣雖天地之大三光之明聖賢之智猶未免乎訾也
故天有拆之象地有裂之形日月有謫蝕之變五星有
孛彗之妖堯有不慈之誹舜有囚父之謗湯有放君之
稱武有殺主之譏齊桓有貪淫之目晉文有不臣之聲
伊尹有誣君之迹管仲有僭上之名以夫二儀七耀之
聖不能無虧沴堯舜湯武之聖不能免於嫌謗桓文伊
管之賢不能無纎瑕之過由此觀之宇宙庸流能自免
於怨謗而無悔恡耶是以荆岫之玉必含纎瑕驪龍之
珠亦有㣲纇然馳光於千里飛價於侯王者以小惡不
足以傷其大美也今忌人之細短忘人之所長以此招
賢是畫空而尋跡披水而見路不可得也定國之臣亦
有細短人主所以不弃之者不以小妨大也以小掩大
非求士之謂也伊尹夏之庖厨傅説殷之胥靡百里奚
虞之亡虜段干木魏之大駔此四子者非不賢也而其
迹不免汚也名不兩盛事不俱美昔魏文侯問於李克
曰吳起何如人也克對曰起貪而好色然其善用兵司
馬穰苴不能過也乃以為将拔秦五城北滅燕趙葢起
之力也魏無知薦陳平於漢王或人讒之曰平雖美丈
夫如冠玉耳其中未必有可用也且聞盜嫂而受金王
乃疎平讓無知無知曰臣進䇿謀之士誠足以利國耳
且其小過豈妨公家之大務哉乃擢為䕶軍得施其䇿
故范増疽發死而楚國亡閼氏開陣而漢軍全者平之
謀也髙祖弃陳平之小諐(音/愆)採六奇之大謀文侯捨吴
起之小失而取五城之功向使二主以其小過弃彼良
材則魏國之存亡不可知漢楚之雄雌未可決也而吴
起必埋名於貪好陳平陷身於賄盜矣俗之觀士者見
其威儀屑屑好行細潔乃謂英彦士有大趣不脩容儀
不惜小檢而謂之弃人是見朱橘一子蠧因剪樹而棄
之覩縟錦一寸㸃乃全匹而燔之齊桓深知寗戚將任
之以政羣臣争讒之曰寗戚衛人去齊不逺君可使人
問之若果真賢用之未晚也公曰不然患其有小惡者
民人知小惡忘其大美此世所以失天下之士也乃夜
舉火而爵之以為卿相九合諸侯一匡天下桓公可謂
善求士矣故仲尼見人一善而忘其百非鮑叔聞人一
過而終身不忘夫子如斯之𢎞鮑叔如斯之隘也以是
觀之聖哲之量相去逺矣牛躅之洼不生魴鱮巢幕之
窠不容鵠卵崇山廓澤不辭汚穢佐世良材不拘細行
何者量小不足以包大形器大無分小瑕也人之情性
皆有細短若其大畧是也雖有小過不足以為累若其大畧
非也雖有衡門小操未足與論大謀樊噲屠販之豎蕭
曹斗筲之吏英布刑墨之𨽻周勃俳優之任其行皆中
律其質則將才也張景陽郢中之大奸也而威諸侯顔
濁鄒梁父之大盜也而為齊勲臣此皆有所短然而功
名不朽者大畧得也爰旌目鮑焦立節抗行不食非義
之食乃餓而死不能立功拯溺者小節不申而大節屈
也伯夷叔齊冰清玉潔義不為孤竹之嗣不食周粟餓
死首陽楊朱全身養性去脛之一毛以利天下則不為
也若此二子徳非不茂行非不髙亦能安治理紊蹈白
刄而達功名乎此可以為百代之庸軌不可居伊管之
任也
　　　適才第二十七
物有美惡施用有冝美不常珍惡不終弃紫貂白狐製
以為裘鬱若慶雲皎如荆玉此毳衣之美也壓菅蒼蒯
編以蓑芒葉㣲疎絫黯若朽穰此卉服之惡也裘蓑雖
異被服實同美惡雖殊適用則均今處繡戸洞房則蓑
不如裘被雪沐雨則裘不及蓑以此觀之適才所施隨
時成務各有冝也伏臘合歡必歌採菱牽石拖舟則歌
噓􁎶非無激楚之音然而弃不用者方引重抽力不如
嘘􁎶之冝也卞莊子之昇殷庭也鳴佩趨蹌温色怡聲
及其搏虎必攘袂鼓肘瞋目震嘑非不知温顔下氣之
美然而不能及者方格猛獸不如攘袂之冝也安陵神
童通國之麗也八音繁㑹使以噭吹囋聲而人悦之則
不及瞽師侏儒之美虵銜之珠百代之傳寳以之彈鵄
則不如泥丸之勁也棠谿之劔天下之銛也用之穫穗
曽不如鈎鎌之功也此四者美不常珍惡不終廢用各
有冝也昔野人弃子貢之辯而悦馬圉之辭越王退吹
籟之音而好鄙野之聲非子貢不及馬圉吹籟不若野
聲然而美不必合惡而見珍者物各有用也水火金木
土榖六府異物而皆有施規矩權衡準繩六法殊形而
各有任故伊尹之興土功也長脛者使之跖钁强脊者
使之負土眇目者使之準繩傴僂者使之塗地因事施
用仍便效才各盡其分而立功焉商歌之士鷄鳴之客
才各有施不可弃也若使寗子結客於孟嘗則未免追
軍之至囚繫之辱也若使鷄鳴託於齊桓必不能光輔
於霸道九合諸侯也時湏過闗莫若雞鳴欲隆霸主莫
若商歌商歌之雅而雞鳴之鄙雖美惡有殊至於適理
排難其揆一也楚之市偷天下之大盜而能却齊軍雖
使孫吳用兵彼必與之拒戰未肯有望風而退也晉之
叔魚一國之佞邪也而能歸季孫雖使甘蘇聘説彼必
與之較辯不至恐懾而逃還也大盜讒佞民之殘害無
用之人也茍有士術猶能為國興利除害矧乃明智錬
才其為大益豈可弃耶闗雎興於鳥而為風之首美其
摯而有别也鹿鳴興於獸而為雅之端嘉其得食而相
呼也以夫鳥獸之醜茍有一善詩人歌詠以為美談奚
况人之有善而可弃乎夫檉栢之斷也大者為之棟梁
小者為之椽桁直者中繩曲者中鈎隨材所施未有可
弃者是以君子善能拔士故無弃人良匠善能運斤故
無弃材是以人物交泰各盡其分而立功焉詩云雖有
絲麻無弃菅蒯雖有姜姬無忘憔悴此之謂也
　
　
　
　
　
　
　
　
　
　
　劉子卷五
欽定四庫全書
　劉子卷六　　　　　　　北齊　劉晝　撰
　　　文武第二十八
規者所以法圓裁局則乖矩者所以象方製鏡必背輪
者所以輾地入水則溺舟者所以涉川施陸必躓何者
方圓殊形舟車異用也雖形殊而用異而適用則均者
盛暑炎蒸必藉凉風寒交氷結必處温室夏不御氊非
憎惡之炎有餘也冬不卧簟非怨讐之凉自足也不以
春日遲遲而毁羔裀秋露灑葉而剔笋席白羽相望霜
刄競接則文不及武干戈既韜禮樂聿修則武不及文
不可以九畿慴然而棄武四郊多壘而擯文士用各有
時未可偏無也五行殊性俱為人用文武異材並為大
益猶救火者或提盆榼或挈瓶盂其器方圓形體雖反
名質相乖至於盛水滅火功亦齊焉繳者身仰釣者身
俯俯仰别狀取利同焉織者漸進耕者漸退進退異勢
成務等焉墨子救宋重趼而行干木在魏身不下堂行
止異跡存國一焉文以讚治武以凌敵趍舍殊律為績
平焉秦之季葉土崩瓦解漢祖躬提三尺之劔為黔首
請命䟦涉山川蒙犯矢石出百死以續一生而争天下
之利奮武厲誠以决一旦之命當斯之時冠章甫衣縫
掖未若戴金胄而擐犀甲也嬴項既滅海内大定以武
創業以文止戈徴鄒魯諸生而制禮儀修六代之樂朝
萬國於咸陽當此之時修文者榮顯習武者慙忸一世
之間而文武遽為雄雌以此言之治亂異時隨務用才
也今代之人為武者則非文為文者則嗤武各執其所
長而相是非猶以宫笑角以白非黒非適才之情得實
之論也
　　　均任第二十九
器有寛隘量有巨細材有大小則任其輕重所處之分
未可乖也是以萬石之鼎不可滿以盂水一鈞之鐘不
可容於泉流十圍之木不可盖以茅茨榛棘之柱不可
負於廣厦何者小非大之量大非小之器重非輕之任
輕非重之制也以大量小必有枉分之失以小容大則
致傾溢之患以重處輕必有傷折之過以輕載重則致
壓覆之害故鵾鵬一軒横厲寥廓背負蒼天足蹠浮雲
有六翮之資也騕褭一騖騰光萬里絶塵掣電有迅足
之勢也今以鷰雀之羽而慕冲天之迅犬羊之蹄而覬
追日之步勢不能及亦可知也故奔蜂不能化藿蠋而螟
蛉能化之越鷄不能伏鵠卵而魯鷄能伏之夫藿與螟蛉
俱蟲也魯鷄與越鷄同禽也然化與不化伏與不伏者藿
大越小也夫龍虵有翻騰之質故能乗雲依霧賢才有理
政之徳故能踐勢處位雲霧雖密蟻蚓不能昇者無其
質也勢位雖髙庸夫不能治者乏其徳也故智小不可
以謀大徳狹不可以處廣以小謀大必危以狹處廣必
敗子游治武城仲尼發割鷄之歎尹何為邑宰子産出
製錦之諫徳小而任大謂之濫也徳大而任小謂之降
也而其失也寧降無濫是以君子量才而授任量任而
授爵則君無虚授臣無虚任故無負山之累折足之憂
也
　　　慎言第三十
日月者天之文也山川者地之文也言語者人之文也
天文失則有謫蝕之變地文失則有崩竭之災人文失
必有傷身之患故口者言語之門户舌者門户之闗鑰
闗鑰動則門户開門戸開則言語出出言之善則千里
應之出言之惡則千里違之言失於已不可遏於人情
發於近不可止於逺是以君子慎其闗鑰以密言語言
語在口譬含鋒刄不可動也動鋒刄者必傷喉舌言失
之害非惟鋒刄其所傷者不惟喉舌故天有卷舌之星
人有緘口之銘所以警易言防口訧也口舌者患禍之
宫亡滅之府也語言者性命之所屬而形骸之所係也
言出患入語失身亡身亡不可復存言出不可復追其
猶射也懸機未發則猶可止矢一離絃雖欲返之弗可
得也易誡樞機詩刺言玷斯言一玷非礛䃴所磨樞機
既發豈駭電所追皆前聖之至慎後人之埏鎔明者慎
言故無失言闇者輕言自致害滅昔智伯失言於水灌
韓魏躡其肘足魏武漏語於英雄𤣥徳遺其七筯是以
頭為穢器師馳徐州地分三晉土割岷蜀致敗長釁為
天下笑不慎言也韓昭侯與棠谿公謀而終夜獨寢慮
夢言露於妻妾也孔光不對温室之樹恐言之泄於左
右也言者風也無足而行無翼而飛不可易也是以聖
人當言而懼發言而憂如蹈水火臨危嶮也禮然後動
則動如春風人不厭其動時然後言則言如金石人不
厭其聲故身無失行口無過言也
　　　貴言第三十一
越劔性鋭必託槌砧以成純鈎楚柘質勁必資搒檠以
成弴弓人性雖敏必藉善言以成徳行故槌砧者夷不
平也搒檠者矯不正也善言者正不善也人目短於自
見故借鏡以觀形髪拙於自理必假櫛以修束心闇於
自炤則假言以䇿行面之所以形明鏡之力也髪之所
以理𤣥櫛之功也行之所以䇿善言之益也鏡櫛理形
其惠輕也善言成徳其惠重也人皆悦鏡之明已形而
不慕士之明已心人皆欲櫛之理其髪不願善言之理
其情是弃重徳而採輕功不亦倒乎為衣冠者已手不
能則知越鄉借人以製之至於理身而不知借言以修
其行是處其身輕而於冠重不亦謬乎君子重正言之
惠賢於軒璧之贈樂聞其過勝於徳義之名故楚莊王
輕千乘之國而重申叔一言范獻賤萬畝之田以貴舟
人片説季路抱五慎之誡趙鞅佩九言之箴(無始亂無/怙富無恃)
(寵無違同無傲禮無嫉能無/移怒無謀非徳無犯非義)以此觀之軒璧之與田邑
豈能與善言齊價哉夫桓侯不採越人之説卒成骨髓
之疾吳王不聴枚乘之言終受夷滅之禍夫人之將疾
者必不甘魚肉之味身之將敗必不納忠諫之言故臨
死者謂無良醫之蔽將敗者謂無直諫之臣而不聴善
言是耳聾也非其耳之有塞善言不入耳乎是以明者
納規於未形採言於患表從善如轉圜遣惡如讐敵正
音日聞於耳禍害逾逺於身昔堯設招諌之鼓舜樹誹
謗之木湯立司過之士武王置誡慎之鼗以聖哲之神
鑒窮機洞㣲非有毫釐之謬也猶設廣聴之術開嘉言
之路豈不貽厥將來表正言之益耶以夫先聖猶能採
言於芻蕘奚况布衣而不貴言乎故臣子之於君父則
有獻可替否諷諌之文知交之於朋友亦有切磋琢磨
相成之義君子若能聴言如響從善如流則身安南山
徳茂松栢聲振金石名流千載也
　　　傷讒第三十二
譽者揚善之樞也毁者宣惡之機也揚善生於性美宣
惡出於情妬性美以成徳為恒情妬以傷人為務故譽
以論善即辭以極善為功毁以譽過則言以窮惡為巧
何者俗人好竒不竒不用也譽人不増其善則聞者不
快於心毁人不益其惡則聴者不滿於耳代之善人少
而惡人多則譽者寂寞而讒者諠譁是以洗垢求痕吹
毛覓瑕揮空成有轉白為黒提輕當重引寸至尺墨子
所以悲素絲楊朱所以泣岐路以其變為青黄迴成左
右也昔人興讒言於青蠅譬利口於刀劔者以其㸃素
成緇刄勁傷物故有四畏不可不慎鳥之曲喙銳距者
羽類畏之獸之方喙鈎爪者毛羣畏之魚之哆脣鋸齒
者鱗族畏之人之利口讒諂者人共畏之讒嫉之人必
好聞人惡惡聞人善妬才智之在已前忌富貴之在已
上猶喉中有噎吞之思入目上有翳決之願去吞決之
情深則萋斐之辭作故揚娥眉者為醜女之所妬行貞
潔者為讒邪之所嫉昔直不疑未嘗有兄而讒者謂之
盜嫂第五倫三娶孤女而世人謂笞婦翁凡此皆聴虚
而責響視空而索影悖情倒理誣㒺之甚也以二子之
賢非身行之不潔與人有讐也而不免於世謗者豈非
獸惡其網人惡其讒耶故讒邪之蔽善人也猶朝日洞
明霧甚則不見天沙石至浄流濁則不見地雖有明淨
之質而不發明者水霧蔽之也蘭蓀欲茂秋風害之賢
哲欲正讒人敗之故讒者知害嫉於他人而不知傷所
説之主知傷所説之主而不知還害其身故無極之讒
子常䝉謗郄費雙滅讒諂之流弊一至於斯嗚呼世之
君子可不慎諸
　　　慎隟第三十三
過者怨之梯也怨者禍之府也禍之所生必由積怨過
之所始多因忽小小過之來出於意表積怨之成在於
慮外故其來也不自悔其成也怨不可防防怨不密而
禍害臻焉故登峭坂而不跌墜者慎於大也跨阜垤而
多顛蹷者輕於小也茍慎其步雖履嶮能安輕易其足
雖夷路亦躓智者識輕小之為害故慎㣲細之危患每
畏輕㣲懍懍焉若朽索之馭六馬也鴻毳性輕積之沈
舟魯縞質薄疊之折軸以毳縞之輕㣲能敗舟車者積
多之所致也故牆之崩隤必因其隟劔之毁折皆由於
瑩尺蚓穿堤能漂一邑寸煙泄突致灰千室怨之始也
㣲於隟瑩及其為害大於牆劔禍之所傷甚於邑室將
防其萌急於水火夏書曰怨豈在明不見是圖故怨不
在大亦不在小熒熒不滅能焚崑山㳙㳙不絶能成江
河怨之所生不可類推禍之所言非可情測或怨大而
成小或憾輕而至重深讐不必危而睚眦未可易也譬
如風焉披雲飛石捲水蹷木而人血脈不為之傷隟穴
之風輕塵不動毛髪不搖及中肌膚以為深疾大不為
害小而成患者大風散漫小風激射也故漢祖免貫髙
之逆魏后曹操泄張繡之讐韓信削少年之辱安國釋
田甲之慢此皆遇英達之主寛廓之衿得以深怨而不
為讐也魯酒薄而邯鄲圍羊羮偏而宋師敗郈孫以鬭
鷄亡身齊侯以笑嬪破國皆以輕蔑細怨忘樹禍端以
酒食戯笑之故敗國滅身為天下笑不慎故也代之闇
者皆以小害易㣲之事以至於大患禍之至也人自生
之福之來也人自成之禍與福同門害與利同隣若非
至精莫能分矣是以智慮者禍福之門戸動静者利害
之樞機不可不慎也
　
　劉子卷六
欽定四庫全書
　劉子卷七　　　　　　　　北齊　劉書　撰
　　　誡盈第三十四
四時之序節滿即謝五行之性功成必退故陽極而降
隂極而昇日中則昃月盈則虧此天之常道也勢積則
損財聚則散年盛返衰樂極還悲此人之恒情也昔仲
尼觀欹器而革容(孔子觀於魯桓公廟有欹器焉問守者曰/此何器曰正坐之器曰吾聞虚則欹中則)
(正滿則覆明君以為至誡故常置於坐側顧謂弟子曰試注水/焉乃注之水中則正滿則覆夫子喟然歎曰嗚呼夫物惡)
(有滿而不/覆者哉)鑒損益而歎息(孔子讀易至於損益喟然而/嘆子夏問曰夫子何歎焉孔)
(子曰夫自損者必有益自益/者必有損喜之以是歎也)此察象而識類覩霜而知
氷也夫知進而不知退則踐盈滿之危處存而不忘危
必履太山之安故雷在天上曰大壯山在地中曰謙謙
則裒多益寡壯則非禮勿履處壯而能用禮居謙而能
益寡降髙以就卑抑强而同弱未有謙尊而不光驕盈
而不斃者也聖人知盛滿之難持每居徳而謙冲雖聰
明睿智而志逾下富貴廣大而心逾降勛盖天下而情
逾抑不以徳厚而矜物不以身尊而驕民故楚莊王功
立而心懼晉文公戰勝而色憂非憎榮而惡勝乃功大
而心小居安而念危也夏禹一饋而七起周公一沐而
三握髪食不遑飽沐不及晞非耐饑而樂勞是能心急
於接士處於謙光也易曰以貴下賤大得民也是以君
子髙而能卑富而能儉貴而能賤智而能愚勇而能怯
辯而能訥博而能淺明而能闇是謂損而不窮也
　　　明謙第三十五
天道下濟而光明江湖善下而為王故山在地中成謙
王侯以孤寡為損謙則榮而逾髙損則顯而彌貴髙必
以下為基貴則以賤為本在貴而忘貴故能以貴下民
處髙而遺髙故能以髙就卑是以大壯徃則復天地之
謙也極昇必降隂陽之謙也滿終則虧日月之謙也道
盈體冲聖人之謙也易稱謙尊而彌光老子云不伐故
有功謙者在於降已以髙下卑以聖從鄙不伐在於有
功不矜在於有徳不言歸於冲退謙挹之流也好盈自
賢矜功伐善者俗之恒情聖人之惡也必矜其功雖賞
之而稱勞情猶不足茍伐其善雖與之賞多必怨其少
則慊望之情生躁競之色見矜伐之路開患難之釁作
矣君子則不然在榮以挹損為基有功而不矜有善而
不伐遺其功而功常存忘其善而善自全情恒忘善故
能以善下物情恒存善故能以善勝人是以情存功善
非心謙也口虚託謙豈非矯乎以善勝物心遺功善非
矜伐也口及其善豈非實乎故心存功善非心謙也口
雖不言未免矜伐心捨功善口雖明言無傷於亷故夏
禹昌言明稱伐功咎繇陳謨云説我惠豈其矜功而存
惠哉夫言善非伐而伐善者毎稱其能言惠非矜而矜
惠者常存其惠聖人知人情尚賢而好伐故發言裁典
多由謙退所以棄其驕誇競垂世則也
　　　大質第三十六
火之性也大寒慘悽凝冰裂地而炎氣不為之衰大熱
煊赫焦金爍石而炎氣不為之熾者何也有自然之質
而寒暑不能移也故丹可磨而不可奪其色蘭可燔而
不可滅其馨玉可碎而不可改其白金可銷而不可易
其剛各抱自然之性非可强變者也士有忠義之性懐
正直之操不移之質亦如兹者也是以生茍背道不以
為利死必合義不足為害故不趨利而逃害不忻生而
憾死不可以威脅而變其操不可以利誘而易其心昔
子閭之劫也擬之白刄而其心不傾(楚白公勝作亂殺/子西劫子閭謂曰)
(從我則免否即殺之以白/刄刺閭心閭竟不從也)晏嬰之盟也鈎以曲㦸而其
志不迴(崔杼弑齊君使人將鐵鈎鈎嬰項/欲與立盟共為要誓嬰終不與)不可以利害
變其情矣夫士有忠義之行踐繩墨之節其於平日乃
無異於衆人及至處患蹈難而志氣貞剛然後知其殊
也譬如鍾山之玉(鍾山在/會稽也)寒嶺之松此瓀珉梓栁無殊
也(瓀珉似玉入火即銷/梓是楸栁是楊栁也)及其燒以爐炭三日而色潤不
改處於積冰終嵗而枝葉不凋然後知其異於他玉衆
木也故袒裼暴虎而後勇氣發焉超騰絶坂而後迅捷
露焉手提萬鈞而後多力見焉處難踐患而後真勇出
焉不用干將奚以知其鋭也不引烏號奚以知其勁也
(烏號弓以蘭桑木為之黄帝殿前有桑一枝烏嘗飛其/上嗚咽帝見之曰此木應堪材用也遂取為弓極美故)
(曰烏號弓説文云黄帝於鼎湖山上得仙去遺弓羣臣/見之皆泣又云南嶺山有枯木烏每棲其上鳴因名烏)
(號弓/也)勁鋭之質較然易見猶因人獲顯况乃志行難覩
曷得不因事而後明虖
　　　辯施第三十七
夫山臯非為鳥植林林茂而鳥自栖之江湖非為魚鑿
潭潭深而魚自歸之處世非為人積財財積而人自依
之非其所招勢使然也懐璧之子未必能惠而人競親
者有惠人之資也被褐之士性能輕財而皆疎之者無
惠人之資也令富而儉吝猶見親敬貧而仁施必見疎
慢非行之失彼情變也䇿駟登山不得直轡而行泛舟
入海不得安身而坐何者山路迂迴海水淪没行者欲
直而路曲之坐者欲安而水蕩之仁者欲施而貧遏之
富而賑物徳不為難貧而儉嗇行非為過天之道損有
餘人之情矜不足也崑山之下以玉抵烏彭蠡之濱以
魚食犬而人不愛者非性輕財所豐故也挈缾丐水執
萑求火(草似龍鬚可為席/人用烳火也音普)而人不恡非性好施有餘故
也口非匏𤓰不得不食身非木石不得不衣食不滿腹
豈得輟口而惠人衣不蔽形何得露體而施物非性儉
恡不足故也饑饉之春不賑朋戚多稔之秋饗及四隣
不賑朋戚人之惡惠及四隣人之善盖善惡之行出於
性情而繫于饑穰也以此觀之太豐則恩情生窶乏則
仁惠廢也(窶/貧)相馬者失在於瘦求千里之步虧也相人
者失在於貧求恩惠之迹缺也輕財之士世非少也然
而不見者貧掩之也徳行未著而稱我能猶足不能行
而賣躄藥望人信之實為難矣
　　　和性第三十八
夫歐冶鑄劔(越王時人姓聶名干/將善能歐冶鑄劔)太剛則折太柔則卷欲
劔無折必加其錫欲劔無卷必加其金何者金性剛而
錫質柔剛柔均平則為善矣良工塗漆緩則難晞漆急
則弗牢均其緩急使之調和則為美也人之含性有似
於兹剛者傷於嚴猛柔者失於軟懦緩者悔於後機(會/也)
急者敗於懁促(懁急懁/古縣反)故鑄劍者使金不至折錫不及
卷製器者使緩而能晞急而能牢理性者使剛而不猛
柔而不懦緩而不後機急而不懁促故能劍器兼善而
性氣淳和也昔徐偃王軟而國滅(周穆王西巡狩聞徐/子僭號命楚伐徐徐)
(子愛民無權不忍鬭北走彭城將死/曰吾賴於文徳而不明武備故至此)齊簡公懦而身亡
此性太柔之失也晉陽處父以純剛取害(晉大夫性太/剛躁後被晉)
(君所/殺)鄭子陽以嚴猛致斃(鄭君性太嚴猛/後為臣下所殺)此性太剛之
過也楚子西寛而招敗邾莊公懁而自禍此性褊急之
災也西門豹性急佩韋皮以自緩(六國時/為鄴令)董安于性緩
帶絲絃以自急(晉陽/太守)彼各能以一物所長攻其所短故
隂陽調天地和剛柔均人事和也隂陽不和則水旱失
節剛柔不均則强懦乖政水旱失節則嵗敗强弱乖政
則身亡是以智者寛而栗嚴而温柔而毅猛而仁剛而
濟其柔柔抑其强强弱相㕘緩急相弼以斯善性未聞
誤物而有悔恡者也
　　　殊好第三十九
累榭洞房珠簾玉扆人之所悦也鳥入而憂聳石巉巖
輪菌糺結猨狖之所便也人生而慄五莖六英咸池簫
韶人之所樂也獸聞而振懸瀨碧潭瀾波洶湧魚龍之
所安也人入而畏飛鼯甘煙(飛鼯好/食火煙)走貃美鐵(獸好/食鐵)䲰
日嗜虵(鳥似鷄高三/尺亦曰䲰鷄)人好芻豢(食草曰芻/食米曰豢)鳥獸與人受
性既殊形質亦異所居隔絶嗜好不同未足怪也人之
與獸共稟二儀之氣俱抱五常之性雖賢愚異情善惡
殊行至於目見日月耳聞雷霆近火覺熱履水知寒此
之麤識未宜有殊也聲色芳味各有正性善惡之分皎
然自露不可以皂為白以羽為角以苦為甘以臭為香
然而嗜好有殊絶者則偏其反矣非可以類推弗得以
情測顛倒好醜良可怪也頳顔玉理眄視巧笑衆目之
所悦也軒皇愛􁙱母之魌貌(魌醜/貌也)不易落英之麗容陳
侯悦敦洽之醜狀弗賞陽文之婉姿炮羔煎鴻臛􁍏臑
熊(􁍏是龜臑是蹯即熊掌/也煮熟以密淹之可食)衆口之所嗛(以其味/美故也)文王嗜
菖蒲之葅不易龍肝之味陽春白雪激楚採菱(皆是/曲名)衆
耳之所樂也而漢順聴山鳥之音云勝絲竹之響魏文
侯好搥鑿之聲不貴金石之和鬱金𤣥憺(恬静/薫香)春蘭秋
蕙(盡是/香草)衆鼻之所芳也海人悦至臭之夫不愛芬馨之
氣若斯人者皆性有所偏也執其所好而與衆相反則
倒白為黒變苦成甘移角成羽佩蕕蒜當薫美醜無定
形愛憎無正分也
　
　
　
　
　
　
　
　
　劉子卷七
欽定四庫全書
　劉子卷八　　　　　　　北齊　劉晝　撰
　　　兵術第四十
太古淳朴民心無欲淳澆則争起而戰萌生焉神農氏
弦木為弧剡木為矢弧矢之利以威天下其後蚩尤强
暴好習攻戰銷金為刄割革為甲而兵遂興矣黄帝戰
於涿鹿(神農世衰諸侯相侵伐帝習用干戈以征不享/諸侯咸來賓而蚩尤作亂不用命乃徵師戰於)
(涿鹿之野/擒殺蚩尤)顓頊爭於不周(共工氏與顓頊戰於不周山/共工氏敗績以頭觸不周)堯
戰丹水(未/詳)舜征有苖(苖民逆命帝乃誕敷文徳舞/干戚于兩階七旬有苖格)夏討
有扈(有扈氏賊侮五行怠棄三正/啟召六卿以征之大戰于甘)殷攻葛伯(書曰葛伯/仇餉湯一)
(征自/葛載)周伐崇侯(崇侯虎蔑侮父兄暴虐百姓文王伐之/三旬不降退修徳教而復伐之因壘而)
(崇/降)夫兵者凶器財用之蠧而民之殘也五帝三王弗能
弭者所以禁暴而討亂非欲耗財以害民也然衆聚則
財散鋒接則民殘勢之使然也故兵貴伐謀不重交刄
百戰百勝非用兵之善也善用兵者不戰而勝善之善
也王者之兵修正道而服人霸者之兵奇譎變而取勝
夫將者國之安危民之性命不可不重故詔之於廟堂
授之以斧鉞受命既已則設明衣鑿凶門臨軍之日則
忘其親援桴(擊鼓/杖也)鼓之時則忘其身用能無天於上無地
於下無敵於前無顧於後以全國為重以智謀為先故
將者必明天時辨地勢練人謀明天時者察七緯之情
洞五行之趣聴八風之動鑒五雲之候辨地勢者識七
舎之形别九地之勢(若山陵之戰不逆髙水草之戰/不涉深平地之戰不涉虚險)練人
謀者抱五徳之美握二柄之要五徳者智信仁勇嚴也
二柄者賞罰也智以能謀信以約束仁以愛人勇以陵
弱嚴以鎮衆賞以勸功罰以懲過故智者變通運奇之
府也兵者詭道而行以其制勝也是以萬弩齊彀孫臏
之奇(龐㳙伐韓齊遣孫臏徃救兵寡不敵退減竈示弱/㳙曰我知齊軍怯趍齊軍臏遂於馬陵險隘斫白)
(樹而書曰龐㳙死此樹下㳙果夜至/讀未畢萬弩俱發魏師大亂乃自剄)千牛俱奔田單之
䇿(樂毅破齊地皆屬燕獨莒即墨未下田單乃收城中/得牛千餘為絳繒衣畫以五彩龍文束兵刄於其角)
(而灌脂束葦於其尾燒其端鑿城數十穴夜縱牛壯/士五千隨其後牛尾熱怒而奔燕軍大敗盡復其城)囊
土壅水韓信之權(信引兵伐齊齊請救於楚信令人為萬/餘囊盛沙壅水上流引軍半渡擊龍)
(且佯不勝還走且喜曰知信怯也遂追渡水信使/人决壅囊水大至龍且軍半不得渡擊殺龍且)拽柴揚
塵欒枝之譎(晉國將也兵少勢弱使軍卒拽柴/起塵楚望塵起以謂晉兵甚盛也)舒車豕
突尹子之術(將車載猪/以向軍營)雲梯煙浮魯生之巧(魯攻宋城/使魯班造)
(雲/梯)用奇出於不意少可以挫多弱可以折強况夫以衆
擊寡以明攻昧兵形象水水之行避髙而就下兵之勢
避實而擊虚避强而攻弱避治而取亂避鋭而擊衰故
水因地而制形兵因敵而制勝則兵無成勢水無定形
觀形而運奇隨勢而應變反經以為巧無形以成妙故
風雨有形則可以帷幕捍寒暑無形不可以闗鑰遏也
是以善攻者敵不知其所守如畏雷電擊無常處善守
者敵不知其所攻如尋環中不見其際視吾之謀無畏
敵堅視吾之堅無畏敵謀以此言之不可不知也夫將
者以謀為本以仁為源謀以制敵仁以得人故謀能制
敵者將也力能勝敵者卒也將以權決為本卒以齊力
為先是以列宿滿天不及朧月形不一光不同也虎兕
多力而受制於人者心不一力不濟也萬人離心不如
百人同力千人遞戰不如十人俱至今求同心之衆必
死之士在於仁恩洽而賞罰明猜忌胥靡者(胥相也/靡無也)臨危難
而不懼履水火而如歸非輕死而樂傷仁恩驅之也將
得衆心必與同患暑不張盖寒不御裘所以均寒暑也
隘險不乘丘陵必下所以齊勞逸也軍食熟然後敢食
軍井通然後敢飲所以同饑渇也三軍合戰必立矢石
之下所以共安危也故醇醪注流軍士通醉(越勾踐行/營有使獻)
(酒一尊勾踐餉吾此酒衆不徧遂/以酒㵼河中軍士於下飲之皆醉)温辭一灑師人挾纊
(楚莊王出兵天大雪三軍皆凍王以/温辭慰勞士卒聞之身皆如挾細綿)茍得衆心則人競
趨死以此衆戰猶轉石下山決水赴壑孰能當之矣
　　　閲武第四十一
司馬法曰(司馬穰/苴兵法)國家雖大好戰則亡天下雖安亡戰
必危亟戰則民凋不習則民怠凋非保全之術怠非禦
冦之方故兵不妄動而習武不輟所以養民命而修戎
備也孔子曰以不教民戰是謂棄之易曰君子修戎器以
備不虞是以春蒐夏苖秋獮冬狩皆於農隙以講武事
三年而治兵習戰敵也出曰治兵始其事也入曰振旅
言整衆也還歸而飲至告於廟所以昭文章明貴賤順
少長辯等列習威儀夫三軍浩漫則立表號言不相聞
故為鼓鐸以通其耳視不相見故制旌麾以宣其目若
民不習戰則耳不聆鼔鐸之音目不察旌麾之號進退
不應令疎數不成行故士未戰而震慄馬未馳而沐汗
非其人怯而馬弱不習之所致也吳王宫人教之戰陣
約之法令迴還進退盡中規矩雖蹈水火而不顧者非
其性勇而氣剛教習之所成也鏌鎁不為巧者鋭而為
拙者鈍然而巧以生勝拙而之負者習與不習也闔閭
習武試其民於五湖劔皆加肩流血不肯止勾踐習戰
試其民於寢宫民爭入水火死者千餘遽擊金而退之
豈其惡生而貪死賞罰明而教習至也是以逄䝉善射
不能用不調之弓(就羿學射/盡羿之術)造父善御不能䇿不服之
馬(趙簡子七代祖為周/穆王御馬上崑崙山)般倕善斵不能運不利之斤(神/農)
(時巧/工也)孫吳善將不能戰不習之卒貔貅戾獸而黄帝教
之戰鷹鸇鷙鳥而羅氏教之擊夫鳥獸無知之性猶隨
人指授而能戰擊者教習之功也奚况國之士民而不
習武乎故射御慣習至於馳獵則能擒獲教習之所致
也若弗先習覆跌是懼奚遽望獲今以練卒與不練卒
交鋒若胡越爭游不競明矣是以先王因於閒隟大閲
簡衆繕修戎器(繕治/也)為國豫備也
　　　明權第四十二
循理守常曰道臨危制變曰權權之為稱譬猶權衡也
衡者測邪正之形權者揆輕重之勢量有輕重則形之
於衡今加一環於衡左則右蹶加之於右則左蹶惟莫
之動則平正矣人之於事臨危制變量有輕重平而行
之亦猶此也古之權者審其輕重必當於理而後行焉
易稱巽以行權語稱可以適道未可與權權者反於經
而合於道反於義而後有善若唐棣之華反而更合也
孝子之事親和顔卑體盡孝盡敬及其溺也則攬髪而
拯之非敢侮慢以救死也故溺而捽父祝則名君勢不
得已權之所設也慈愛者人之常情然大義滅親滅親
益榮由於義也是故慈愛義方二者相權義重則親可
滅若虞舜之放弟象傲周公之誅管叔(武王克商立紂/子武庚使三叔)
(監其國武王崩成王幼周公攝政管叔疑/公不利於孺子與武庚畔周公討而誅之)石碏之殺子
厚(石碏衛大夫子/厚作亂碏殺之)季友之酖叔牙(季友慶父皆魯莊公/弟也公有疾問後於)
(叔牙對曰慶父材問於季友對曰臣以死奉般公薨般/即位慶父弑之季友奔陳國人立閔公慶父恨不得立)
(又使人弑之季友以僖公適邾慶父奔莒季友乃立/僖公求慶父於莒莒人歸之季友遂殺慶父鴆叔牙)以
義權親此其類也欺父矯君臣子悖行然舜娶不告弦
髙矯命者(弦髙鄭國商徒將財璧欲向外國興販路遇/秦君伐鄭髙謂之曰鄭君知秦師來而遣我)
(將珍璧以獻秦師乃言鄭君知之必有豫/備於是遂受其財而班師鄭國由是得存)以絶祀之罪
重於不告矯命之過輕於滅國權之義也夫有道則無
權道失則權作道之於用猶衣冠之在身也權之輕重
猶甲胄之衛體也介胄禦寇而不可常服權以理度而
不可常用自非賢哲莫能處也
　　　貴速第四十三
成務雖均機速為上决謀或同遲緩為下何者才能成
功以速為貴智能决謀以疾為奇也善其事者若救火
拯溺明其謀者猶驥捷矢疾今焚燃熛室則飛馳灌之
湍波漂人必奔游拯之(游者是善/水之名也)若穿井而救火則熛
颺棟焚矣方鑿舟而拯溺則葬江魚之腹中矣驥所以
見珍者以其日行千里也滿旬而取至則與駑馬均矣
箭所以為貴者以其弦釋而至也窮日而取至者則與
不至者同矣智所以為妙者以其應時而知也若事過
而後知則與無智者齊矣昔吳起相楚貴族攻之起欲
討讐而揷矢王屍(吴起相楚用法嚴峻貴戚盡欲害起/及悼王死宗室大臣作亂而攻起起)
(走王尸而伏之擊起之徒因射刺起并中王之/尸既塟太子立盡誅射起而并中王尸者焉)陽虎在
圍魯人出之虎欲報徳而傷之以戈(桓子囚虎魯人守/之虎曰汝能放我)
(我自福汝於是得出/遂曳戈以傷守門者)謀不斯湏而讐徳兩報其智可謂
應時而知矣張禄之入秦魏冉悔不先索而後行故勢
移而身逐(睢在魏被讒折脅摺齒伏匿更名姓入秦拜/為客卿因間言宣太后専制穰侯擅權昭王)
(大懼廢太后逐穰侯太史公曰秦所以稱帝於天下者/穰侯之功也一夫開説身折勢奪而以憂死况於羇旅)
(之臣/乎)晁錯之穴壖垣申屠悔不先斬而後奏故發憤而
致死(錯議以侵削諸侯嘉自絀所言不用疾錯錯為内史/門東出不便更穿一門南出嘉奏以擅穿宗廟垣)
(為門請誅錯帝曰錯所穿非真廟垣乃外堧垣且我使/為之嘉謂長史曰吾悔不先斬錯乃先奏之為錯所賣)
(歐血/而死)智不早决敗而方悔其智可謂與無智者同矣故
有智而不能施非智也能施而不能應速者亦非智也
諺曰力貴突智貴卒此之謂也
　　　觀量第四十四
夫曲思於細者必忘其大鋭情於近者必略於逺由心
不並持則事不兼通小有所係大必所忘也故仰而貫
針望不見天俯而拾虱視不見地天地至大而不見者
眸掩於針虱故也是以智者知小道之妨大務小察之
傷大明捐棄細識舒散性情以斯觀之人有小察細計
者知其必無遐志廣度亦可知矣奚以明之夫覩僬僥
之節(僬僥國人/長三尺)知非防風之脛(防風國人/長四丈)視象之牙知
其大於豕也見狸之尾知其小於豹也故覩一可以知
百觀此可以明彼是以蹄窪之内不生蛟龍培塿之上
不植松栢非水土之性有所不生乃其營宇隘也數粒
而炊(庚桑/子也)析薪而㸑(楊朱/也)非茍為艱難由性褊恡而細
碎也項羽不學一藝(少時學書不成去學劍又不成梁/怒籍曰書足以記名姓而已劍一)
(人敵不足學學萬人/敵梁乃教籍兵法)韓信不營一飱(不治生商賈常從/人寄食人多厭之)
非其心不愛藝口不嗜味由其性大不綴細業也晉文
種米曽子植羊非性闇憃不辯方隅以其運大不習小
務也智伯庖人亡炙一筐而即知之韓魏將反而不能
知邯鄲子陽園亡一桃而即覺之其自亡也而不能知
斯皆鋭情於小而忘大者也夫釣者雖有籊竿纎綸芒
鈎芳餌増以詹何之妙不能與罾罟爭多(詹何古之善/釣者繭絲為)
(綸屈針為鈎半米為餌垂/於萬仭之淵獲盈車之魚)弋者挾繁弱之弓貫㑹稽之
箭加以蒲且之巧不能與罻羅競獲(蒲且楚國/善射弋者)何者術
小故也江河之流爛胔漂屍縱横接連而人飲之者量
大故也盆盂之水䑕尾一曳必嘔吐而弃之者量小故
也枳棘之生數寸而抽枝豫樟之植百尺而蒔柯其何
故耶豈非質小者枝條穊而體大者節目踈乎是
以達者之懐則滉瀁而無涯褊人之情必刻覈而煩細
自上觀之趨舍之跡寛隘之量斷可識矣
　
　
　
　
　
　
　
　
　
　
　
　
　
　
　劉子卷八
欽定四庫全書
　劉子卷九　　　　　　　北齊　劉晝　撰
　　　隨時第四十五
時有淳澆俗有華戎不可以一道治不可以一體齊也
故無為以化三皇之時法術以禦七雄之世徳義以柔
中國之心政刑以威四夷之性故易貴隨時禮尚從俗
適時而行也霜風慘烈周棄不蓻禾炎氣赫曦曹明不
製裘知時不可也貿章甫者不造閩越(二國名/在海南)衒赤舄
者(舄履也/赤色也)不入跣獠(獠人首不加/冠足不躡履)知俗不冝也故救餓
者以圓寸之珠不如與之橡栗(木子/也)貽溺者以方尺之
玉不如與之短綆(折繩/也)非橡綆之貴而珠玉之賤然而
美不要者各在其所急也方於饑溺之時珠玉寧能救
生死哉是以中河失船一瓠千金貴賤無常時使然也
昔秦攻梁惠王謂孟軻曰先生不逺千里辱幸敝邑今
秦攻梁先生何以禦乎孟軻對曰昔太王居邠狄人攻
之事之以玉帛不可大王不欲傷其民乃去邠之岐今
王奚不去梁乎惠王不悦夫梁所寳者國也今使去梁
非不能去也非今日之所冝行也故其言雖仁義非惠
王所須也亦何異救餓而與之珠拯溺而投之玉乎秦
孝公問商鞅治秦之術鞅對以變法峻刑行之三年人
富兵强國以大治威服諸侯以孟軻之仁義論大王之
去邠而不合於世用以商君之淺薄行刻削之苛法而
反以成治非仁義之不可行而刻削之為美由於淳澆
異跡則政教冝殊當合縱之代而仁義未可全行也故
明鏡所以照形而盲者以之盖巵玉笄所以飾首而禿
嫗以之代杙非鏡笄之不美無用於彼也庖丁解牛適
俗所傾(晉文時/庖厨人)朱泙屠龍無所用功(泙用千金從豢/龍氏學屠龍術)茍
乖世務雖有妙術歸於無用故老􁎔至西戎而效㹫言
夏禹入裸國忻然而解裳非欲忘禮隨俗冝也墨子儉
嗇而非樂者(若男為廢耕女/為廢織之類)徃見荆王衣錦吹笙非茍
違性隨時好也魯哀公好儒服而削代君修墨而殘徐
偃王行仁而亡燕噲為義而滅夫削殘亡滅暴亂之所
招而此以仁義儒墨而遇之非仁義儒墨之不行行非
其時之所致也
　　　風俗第四十六
風者氣也俗者習也土地水泉氣有緩急聲有髙下謂
之風焉人居此地習以成性謂之俗焉風有薄厚俗有
淳澆明王之化當移風使之雅易俗使之正是以上之
化下亦為之風焉民習而行亦為之俗焉是越之風好
勇其俗赴死而不顧鄭衛之風好淫其俗輕蕩而忘歸
晉有唐虞之遺風其俗節財而儉嗇齊有景公之餘化
其俗奢侈以誇競陳太姬無子而好巫祝其俗事鬼神
以祈福(太姬周武王長女為陳侯夫人/好事鬼欲求後嗣國人皆效之)燕丹結客納勇
士於後宫其俗侍妻妾於賓客(燕丹使荆軻殺秦王厚/為賓客禮納後宫妃嬪)
(侍之燕國/習以為常)斯皆上之風化人習為俗也越之東有軫沐
之國其人父死即負其母而棄之云是鬼妻不可與同
居其長子生則解肉而食其母謂之冝弟楚之南有啖
人之國其親死拆其肉而埋其骨謂之為孝秦之西有
義渠之國其人死則聚柴而焚之煙上燻天謂之昇霞
胡之北有射姑之國其親死則棄屍於江中謂之水仙
斯皆四夷之異俗無足怪也是以先王傷風俗之不善
故立禮教以革其弊制禮樂以和其性風移俗易而天
下正矣
　　　利害第四十七
利害者得失之本也得失者成敗之源也故就利而避
害愛得而憎失物之恒情也人皆知就利而避害莫知
縁害而見利皆識愛得而憎失莫識由失以至得有知
利之為害害之為利得之成失失之成得則可與談利
害而語得失矣夫内熱者之飲毒藥非不害也疽痤用
砭石非不痛也然而為之者以小痛來而大痛滅則細
害至巨害除也饑而倍食渇而大飲熱而投水寒而入
火雖暫怡性必為後患菖蒲(香/草)去蚤虱而來蚰蜒(百足/蟲也)
礬石止齒齲之痛而朽牙根躁痛雖餌必至生害此取
小利而忘大利惟去輕害而負重害也瘕疾填胷而不
敢破蠆尾螫跗而不敢斫非好疾而愛毒以破斫之患
甚於疾螫也酖酒盈巵渇者弗飲非不渇也飲之立死銷金
在罏盜者弗掬非不欲也掬而灼爛虓虎(三目虎/亦母虎)在前
地有隋珠(隋侯/珠也)雖貪如盜蹠(栁下/惠弟)則手不暇拾懸彀向
心路有西施(吳王/妃也)雖淫如景陽(楚人仕/至大夫)則目不暇視非
不愛寳而悦色然而不顧者利緩而害急也昔齊有貨
美錦於市盜於衆中而竊之吏執而問曰汝何盜錦於
衆中對曰吾但見錦不見有人故取之耳若斯人者眩
於利而忘於害黄口以貪餌而忘害故擒於羅者(雀初/生皆)
(黄口孔子見羅者問曰小雀易獲大雀難/獲何也對曰小雀貪餌而大雀奸猾故也)異鵲以見利
而忘身且怵於莊周(雕陳園有鵲尾長七尺周持彈射/之心怵惕曰此乃王栗園王如知)
(之言我偷王栗/於是挾彈而退)是以智者見利而思難闇者見利而忘
患思難而難不至忘患而患反生以是觀之利害之道
去就之理亦以明矣
　　　禍福第四十八
禍福同根妖祥共域禍之所倚反而為福福之所伏還
以成禍妖之所見或能為吉祥之所降亦迴成凶有知
禍之為福福之為禍妖之為吉祥之為凶則可與言物
類矣吴兵大勝以為福也而有姑蘇之困越棲㑹稽以
為禍也而有五湖之霸戎王(即犬/戎也)强盛以為福也而有
樽下之執陳駢出奔以為禍也終有厚遇之福(陳公子齊/出奔於)
(齊侯妻/之以女)禍福迴旋難以類推昔宋人有白犢之祥而有
失明之禍雖有失明之禍以至獲全之福北叟有胡馬
之利卒有奔墜之患雖有奔墜之患以至保身之福是
以見不祥而修善則妖反為祥見祥而不為善即祥還
成妖矣昔武丁之時亳有桑榖拱生於朝史占之曰野
草生朝朝其亡乎武丁恐懼側身修徳桑榖自枯八紘
之内重譯而來殷道中興帝辛之時有雀生鳶(貪惡/鳥也)於
城之隅史占之曰以小生大國家必王帝辛驕暴遂亡
殷國故妖孽者所以警王侯也怪夢者所以警庶人也
妖孽不勝善政則凶反成吉怪夢不勝善言則禍轉為
福人有禍必懼懼必有敬敬則有福福則有喜喜則有
驕驕則有禍是以君子祥至不深喜逾敬慎以儉誡其
身妖見不為慼逾修徳以為務故招慶於神祗災消而
福降也
　　　貪愛第四十九
小利大利之蠧小吝大禍之津茍貪小利則大利必亡
不遺小吝則大禍必至昔蜀侯性貪秦惠王聞而欲伐
之山澗峻嶮兵路不通乃琢石為牛多與金帛置牛後
號牛糞之以遺蜀侯蜀侯貪之乃塹山填谷使五丁力
士以迎石牛秦人帥師隨後而至滅國亡身為天下所
笑以貪小利失其大利也楚白公勝其性貪吝既殺子
西據有荆國積歛財寳填之府庫不以分衆石乞諌曰
今患至國將危不顧勝敗存亡之機固以形於胸中矣
不能散財以求人心則不如焚之無令彼衆還以害我
又不能從及葉公入乃發大府之財以與衆出府之寳
以賜人因而攻之十有九日白公身滅財非已有而欲
有之以此小吝而大禍生焉寒山有獸其名曰􁳲其角
當心俯而磨之潰心而死炎州有鳥其名曰梟嫗伏其
子百日而長羽翼既成食母而飛蜀侯之貪石牛牛逾
近而身轉危何異􁳲磨其角角逾利而身速亡乎白公
之貪財財逾積而身逾滅何異梟之養子子逾長而身
就害也是以達人覩禍福之機鑒成敗之源不以茍得
自傷不以過吝自害老子云多藏必厚亡禮云積而能
散皆明止足之分祛貪吝之萌也
　　　類感第五十
方以類聚物以羣分聲以同應氣以異乖其類茍聚雖
逺不離其羣茍分雖近未合故銅山崩蜀鍾鳴于晉(晉/時)
(蜀地銅山崩天/下銅器盡鳴應)淄澠共川色味異質(晉王以淄澠二水/合羮與張華飲華)
(曰此羮有淄/澠二水味也)感應必類自然之數也是以飛行者陽之
羣也蟄伏者隂之類也故曰夏至而麈角解月虧而蚌
蛤胎(月晦即珠生月明變成蚌/山海經曰月生而蚌蛤消)麒麟鬭而日蝕鯨魚死
而彗星出東風至而酒盈溢蠶含絲而商絃絶新榖祭
而舊榖缺龍舉一井而雲彌九天虎嘯一谷而風扇萬
里陽燧在掌而太陽火方珠運握而少陽水類感之也
箕麗於月而飄風起畢動於天而驟雨散天將風也纎
塵不動而䲰自鳴旦且雨也寸雲未布而蟻蚓移矣巢
居知風穴處識雨風雨方至而鳥蟲應之太白暉芒鷄
必夜鳴火精光盛馬必晨驚鷄為兑禽金為兵精馬者
離畜火為武神干戈熾興介駟將動而禽獸應之鼃鳴
於野鼈應於淵螣虵雄鳴於上風雌鳴於下風而化成
形以斯至精相應不待召而自感者類之所應也若呼
之與響形之與影故抱薪投火燥者先燃平地注水濕
者先濡彈角則目揺鼓舟而波涌物以類相感神以氣
相化也豈以人情者哉
　
　
　
　
　劉子卷九
欽定四庫全書
　劉子卷十　　　　　　　北齊　劉晝　撰
　　　正賞第五十一
賞者所以辯情也評者所以繩理也賞而不正則情亂
於實評而不均則理失其真理之失也由於貴古而賤
今情之亂也在乎信耳而弃目古今雖殊其迹實同耳
目誠異其識則齊識齊而賞異不可以稱正迹同而評
殊未得以言平評正而賞反則情理並亂也猶今人之
畫鬼魅者易為巧摹犬馬者難為工何者鬼魅質虚而
犬馬質露也質虚者可託怪以示奇形露者不可誣罔
以是非難以其真而見妙也託怪於無象可假非而為
是取範於真形則雖是而疑非昔魯哀公遙慕稷契之
賢不覺孔丘之聖齊景公髙睎管仲之謀不知晏嬰之
智張伯松逺羨仲舒之博近遺子雲之美以夫子之聖
非不光於稷契晏嬰之賢非有減於管仲楊子雲之才
非不亞於董仲舒然而弗貴者豈非重古而輕今珍逺
而鄙近貴耳而賤目崇名而毁實耶觀俗之論非茍欲
以貴彼而賤此飾名而挫實由於美惡混揉真偽難分
置法而不以度物信心而定是非也今以心察錙銖之重
則莫之能識懸之權衡則毫釐之重辯矣是以聖人知
是非難明輕重難定制為法則揆量物情故權衡誠懸
不可欺以輕重繩墨誠陳不可誣以曲直規矩誠設不
可罔以方圓故摹法以測物則真偽易辯矣信心而度
理則是非難明矣越人臛虵以饗秦客甘之以為鯉也
既而知其是虵攫喉而嘔之此為未知味也趙人有善曲
者託以伯牙之聲世人競習之後聞其非乃束指而罷
此為未知音也宋人得石燕以為美玉銅匣而藏之後
知是石因捧匣而弃之此為未識玉也郢人為賦託以
靈均(即屈/原也)舉世而誦之後知其非皆緘口而捐之此為
未知文也故以虵為鯉者惟易牙不失其味以趙曲為
雅聲者惟鍾期不溷其音以燕石為美玉者惟猗頓不
謬其真以郢賦為麗藻者惟相如不濫其賞昔二人評
玉一人曰好一人曰醜久不能辯客曰爾來入吾目中
則好醜分矣夫玉有定形而察之不同非好相反瞳睛
殊也垂珠黼幌綴以金碧流光若霞耀爛眩目而醉者
眸轉呼為熖火非黼幌狀移目改變也鏡形如杯以照
西施鏡縱則靣長鏡横則靣廣非西施貌易所照變也
海濱居者望島如舟望舟如鳬而須舟者不造島射鳬
者不向舟知是望逺目亂心惑也山底行者望嶺樹如
簪視岫虎如犬而求簪者不上亡犬者不徃呼知是望
髙目亂而心惑也至於觀人論文則以大為小以能為
鄙而不知其目亂心惑也與望山海不亦反乎昔者仲
尼先飯黍侍者掩口笑子游裼裘而弔曽參揮指而哂
以聖賢之舉錯非有謬也而不免於嗤誚奚况世人未
有名稱其容止文華能免於嗤誚者豈不難也以此觀
之則正可以為邪美可以稱惡名實顛倒可謂歎息也
今述理者本之知音君子聰達亮於聞前明鑒出於意
表不以名實眩惑不為古今易情採其制意之本畧其
文外之華不沒纎芥之善不掩螢爝之光可謂千載一
遇也
　　　激通第五十二
登峭嶺者則欲望逺臨峻谷者必欲窺墟墟墓之間使
情哀清廟之中使心敬此處無心而情為之發者地勢
使之然也故駛雪多積荒城之隈急風好起沙河之上
克己類出甕牖之氓決命必在吞氣之士何者寒荒之
地風雪之所積慷慨之懐忠義之所聚是以楩柟鬱蹙
以成縟錦之瘤蚌蛤結疴而銜明月之珠鳥激則能翔
青雲之際矢驚則能踰白雪之嶺(秦穆公使人造弓三/年乃成及用不能穿)
(一札欲殺弓工工有女見公曰此柘生在朝陽之地妾/見父粘以春膠披以麋筋束之箭簳三年而始成公今)
(用射不穿一札是父合當死妾聞射法左手如植枝右/手如格虎右手發左手不知公自不知射何欲殺妾父)
(穆公乃取弓當虎圍而射/之矢踰於山過彭城之東)斯皆仍瘁以成明文之珍因
激以致髙逺之勢衝飈之激則折木湍波之涌必漂石
風之體虚水之性弱而能披堅木轉重石者激勢之所
成也故居不隱者思不逺也身不危者其志不廣也蘇
秦若有負郭之田必不佩六國之印(秦見昆弟前倨後/恭喟然歎曰一人)
(之富貴則親戚畏懼之貧賤則輕易之且使我/有洛陽負郭田二頃吾豈能佩六國相印乎)主父不
為親友所蔑必不窺五鼎之食(偃家貧游齊為親友排/擯後為齊相遂列九鼎)
(奏鍾/而食)張儀不有堂下之恥必無入秦之志(儀遊説不遇/徃趙謁蘇秦)
(秦見之堂下賜僕妾之/食儀怒入秦為客卿)范雎若無厠中之辱不懐復魏
之心(雎從須賈使齊齊賜金酒魏齊以為私告國事溺雎厠/中及為秦相賈膝行謝罪雎歎曰為我告魏王急)
(持魏齊頭來不/然我且屠大梁)甯越激而修文卒為周威之師(越好學/家貧為)
(人傭作人息不息人寢/不寢威王賢之聘為師)班超憤而習武終建西域之績
(超家貧常為官傭書以供養輟投筆歎曰大丈夫當立/功西域以取封侯安能久事筆硯間乎竟征西域封定)
(逺/侯)觀其數賢皆因窘而發志縁阨而顯名故平原五達
易行之衢也孤峯九折難陟之逕也從髙趣下駑馬之
步也騰峭登危飛鼯之足也以險而陟然後為貴以難
而昇所以為賢古之烈士厄而能通屈而能伸彼皆有
才智又遇其時得為世用也
　　　惜時第五十三
夫停燈於缸先熖非後熖而明者不能見藏山於澤今
形非昨形而智者不能知何者火則時時滅山亦時時
移夫天迴日轉其謝如矢騕褭迅足神馬弗能追也人
之短生猶如石火炯然以過唯立徳貽愛為不朽也昔
之君子欲行仁義於天下則與時競馳不吝盈尺之璧
而珍分寸之隂故大禹之趨時掛冠而不顧南榮之訪
道踵趼而不休(老子弟子/問道老􁎔)仲尼栖栖突不暇黔墨翟遑
遑席不及煖皆行其徳義拯世危溺立功垂楷延芳百
世今人退不知進臰腐榮華剗絶嗜慾被麗絃歌取媚
泉石退不能披䇿樹勲毗贊明時空蝗粱黍枉没嵗華
生為無聞之人歿成一棺之土亦何殊草木自生自死
者哉嵗之秋也凉風鳴條清露變葉則寒蟬抱樹而長
叫吟烈聲悲(蟬近秋/而悲怨)酸瑟於落日之際何也哀其時命迫
於嚴霜而寄悲於菀栁今日向西峯道業未就鬱聲於
窮岫之隂無聞於休明之世已矣夫亦奚能不霑衿於
將來染意於松煙者哉
　　　言菀第五十四
忠孝者百行之寳歟忠孝不修雖有他善則猶玉屑盈
匣不可琢為珪璋剉絲滿筐不可織為綺綬雖多亦奚
以為也信讓者百行之順也誕伐者百行之悖也信讓
乖禮迴而成悖誕伐合義翻而成順直躬證父(葉公曰/吾黨有)
(直躬者父攘/羊而子證之)蒼梧讓兄(蒼梧國人娶妻/極美而讓與兄)信讓悖也弦髙
矯命(商人也矯/詐為君命)大禹昌言(臯陶謨禹拜/昌言曰俞)誕伐順也謂牧
圉似桀紂艴然而怒比王侯於夷齊怡然而喜仁義所
在匹夫為重仁義所去則尊貴為輕事可以心成理可
以情通睇秋月明而知孀婦思聞林風響而見舟人驚
陽氣主生物所樂也隂氣主殺物所憾也故春葩含日
似笑秋葉泫露如泣夫善交者不以出入易意不以生
死移情在終如始在始如終猶日月也故日之出入齊
明月之生死同形天無情於生死則不可以情而憾怨
故暄然而春榮華者不謝悽然而秋凋零者不憾榮凋
有命困遇有期故春蘂雖茂假朝露而抽翠秋葉誠危
因㣲風而飄零萬物居温則柔入寒則剛故春角可卷
夏條可結秋露可凝冬木可折人皆愛少而惡老重榮
而輕悴故簪珥英華而焚灰枯朽莫識枯朽生於英華
英華歸於枯朽山抱玉故鑿之江懐珠則竭之豹佩文
則剥之人含智則嫉之智能知人不能自知神能衛人
不能自衛故神龜以智見灼靈虵以神見爆孰知不智
為智不神為神乎妙必假物而物非生妙巧必因器而
器非成巧是以羿無弧矢不能中㣲其中㣲者非弧矢
也倕無斧斤不能善斵其善斵者非斧斤也畫以摹形
故先質後文言以寫情故先實後辯無質而文則畫非
形也不實而辯則言非情也紅黛飾容欲以為豔而動
目者稀揮絃繁弄欲以為悲而驚耳者寡由於質不美
也質不美者雖崇飾而不華曲不和者雖響疾而不哀
理動於心而見於色情發於衷而形於聲故强懽者雖
笑不樂强哭者雖哀不悲耳聞所惡不若無聞目見所
惡不如無見故雷震必塞耳掣電必掩目為仁則不利
為利則不仁故販粟者欲嵗之饑售藥者欲人之疾物
各重其所主而桀紂之狗可以吠堯故盜跖之徒賢於
盜跖而鄙仲尼運屈而恚天辱至而怨人是以火焚而
怨燧人溺井而尤伯益宿不樹惠臨難而施恩本不防
萌害成而修慎是以臨渇而穿井方饑而植禾雖疾無
所及也公儀嗜魚屈到嗜芰雖非至味人皆甘之與衆
同也文王嗜膽曽晳嗜棗膽苦棗酸聖賢甘之與衆異
也鹿形似馬而迅於馬豺形似犬而健於犬國有千金
之馬而無千金之鹿家有千金之犬而無千金之豺以
犬馬有用而豺鹿無用也
　　　九流第五十五
儒者晏嬰子思孟軻荀卿之類也順隂陽之性明教化
之本遊心於六㙯留情於五常厚塟文服重樂有命祖
述堯舜憲章文武宗師仲尼以尊敬其道然而薄者流
廣文繁難可窮究也　道者鬻熊老􁎔闗尹莊周之類
也以空虚為本清浄為心謙挹為徳卑弱為行居無為
之事行不言之教裁成宇宙不見其跡亭毒萬物不有
其功然而薄者全弃忠孝杜絶仁義専任清虚欲以為
治也　隂陽者子韋鄒衍桑丘南父之類也敬順昊天
厯象日月星辰敬受民時範三光之度隨四時之運知
五行之性通八風之氣以厚生民以為政治然而薄者
則拘於禁忌溺於術數也　名者宋鈃尹文惠施公孫
龍之類也其道主名名不正則言不順故定尊卑正名
分愛平尚儉禁攻寢兵故作華山之冠以表均平之製
則寛宥之説以示區分然而薄者捐本就末分折明辯
茍析華辭也　法者慎到李悝韓非商鞅之類也其術
在於明罸討陣整法誘善懲惡俾順軌度以為治本然
而薄者削仁廢義専任刑法風俗刻薄嚴而少恩也
墨者尹佚墨翟禽滑胡非之類也儉嗇謙愛尚賢右鬼
非命薄塟無服不怒俳鬭然而薄者其道大蹙儉而難
遵也　縱横者闞子龎煖蘇秦張儀之類也其術本於
行仁譯二國之情弭戰争之患受命不受辭因事而制
權安危扶傾轉禍就福然而薄者則茍尚華詐而弃忠
信也　雜者孔甲尉繚尸佼淮南之類也明隂陽通道
徳兼儒墨合名法苞縱横納農植觸類取與不拘一緒
然而薄者則蕪穢蔓衍無所係心也　農者神農野老
宰氏氾勝之類也其術在於務農廣為墾闢播植百榖
國有盈儲家有蓄積倉廩充實則禮義生焉然而薄者
若使王侯與庶人並耕於野無尊卑之别失君臣之序
也觀此九家之學雖有深淺辭有詳畧說殊形反流分
乖隔然皆同其妙理俱㑹治道跡雖有殊歸趣無異猶
五行相滅亦還相生四氣相反而共相成嵗淄澠殊源同
歸於海宫商異聲俱㑹於樂夷惠同操齊蹤為賢三子
殊行等迹為仁道者𤣥化為本儒者徳教為宗九流之
中二化為最夫道以無為化世儒以六藝濟俗無為以
清虚為心六藝以禮教為訓若以教行於大同則邪偽
萌生使無為化於成康則氛亂競起何者澆淳時異則
風化應殊古今乖舛則政教宣隔以此觀之儒教雖非
得真之説然兹教可以導物道家雖為達情之論而違
禮復不可以救弊今治世之賢宜以禮教為先嘉遁之
士應以無為是務則操業俱遂而身名兩全也
　
　
　
　
　
　
　
　
　
　
　
　
　
　劉子卷十
