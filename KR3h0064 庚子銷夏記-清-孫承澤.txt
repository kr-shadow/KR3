#+TITLE: 庚子銷夏記-清-孫承澤
#+DATE: 2018-05-12 10:18:06
#+SOURCE: github.com/kanripo/KR3h0064 master 52443c99                
欽定四庫全書　　　　　子部八
　庚子銷夏記　　　　　　藝術類一(書畫之屬/)
　　提要
　　　　(臣/)等謹案庚子銷夏記八卷
　　　國朝孫承澤撰承澤所著春明夢餘録天府廣
　　　　記諸書俱已著録承澤晩年思以講學自見
　　　　論者多未之許獨其於鑒賞書畫則别有専
　　　　長是編乃順治十七年承澤退居後所作始
　　　　自四月迄於六月故以銷夏為名自一卷至
　　　　三卷皆所藏晉唐至明書畫真蹟四卷至七
　　　　卷皆古石刻每條先標其名而各加評隲於
　　　　其下八卷為寓目記則皆他人所藏而曾為
　　　　承澤所見者故别為一卷附之大抵議論之
　　　　中間有考據如宋之錢時嘗為秘閣校勘史
　　　　館檢閲終於江東帥屬本傳所載甚明而承
　　　　澤以為隠居不仕此類亦頗失於檢㸃然其
　　　　鑒裁精審叙次雅潔獨有米芾黄長睿之遺
　　　　風視董逌之文筆晦澀者實為勝之固考古
　　　　者所宜取資也乾隆四十三年五月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　庚子銷夏記卷一　　吏部左侍郎孫承澤撰
　　庚子四月之朔天氣漸炎晨起坐東籬書舍注易
　　數行閉目少坐令此中湛然無一物再隨意讀陶
　　韋李杜詩韓歐王曽諸家文及重訂所著夢餘録
　　人物志諸書倦則取古柴窑小枕偃卧南窓下自
　　烹所蓄茗連啜數小盃或入書閣整頓架上書或
　　坐藤下撫摩䨇石或登小䑓望郊壇烟樹倘佯少
　　許復入書舍取法書名畫一二種反復詳玩盡領
　　其致然後仍置原處閉扉屏息而坐家居已久人
　　鮮過者然亦不欲晤人老人畏熱或免蒸灼之苦
　　矣退谷逸叟記
右軍裹鮓帖
　裹鮓帖十八字是唐人䨇鉤古人草書以右軍為第
　一神行官止備盡作草之法如大令之連綿已失家
　學矣米海嶽書史載此帖為薛道祖所收今帖上有
　道祖自書名並宏文印又元章一印或在道祖家見
　之而用此印乎後米友仁手題字亦勁㧞元人下臨
　安得之於宋又有趙宋南廊庫長條記滄桑後西川
　栁鳯占收得予借之上石後回揚州竟歸余又於山
　西張氏寓見右軍此事帖亦唐人䨇鉤與裹鮓帖相
　類云是太倉王氏家物紙尾有賈氏悅生印曽入金
　元御府又有明昌諸印題簽𨽻書呉匏庵云是金章
　宗手筆余嘗言世無晉蹟得唐人鉤摹本足矣不然
　得米老臨本亦足矣趙松雪自負賞鑒者如右軍思
　想帖乃䨇鉤本也大徳中子昻同霍肅周宻郭天錫
　張伯淳亷希貢馬昫喬簣成楊肯堂王芝鄧文原觀
　於鮮于伯㡬池上子昻䟦謂右軍真蹟有龍跳天門
　虎卧鳯闕之勢觀者咨嗟歎賞神物之難遇是不知
　為䨇鉤本也又右軍大道帖十字是米南宫所臨至
　元中子昻䟦為世間神物有能礱片石刻以傳逺僕
　願供摹搨之役是亦不知為臨本也蓋世斷無晉人
　之蹟華氏刻真賞齋帖謂薦季直表乃鍾元常墨蹟豈
　其然乎
王子敬地黄湯帖
　子敬地黄湯帖一紙後有秋壑印文三橋䟦謂其祖
　得之龍㳺士紳家衡山先生每以自隨王雅宜見而
　健羡乃歸之及雅宜歿復歸文氏三橋稱為唐鉤之
　最佳者余細玩之筆意全是米老知為海嶽臨本又
　如右軍東山帖乃米老書呉江村竟刻入王帖中墨
　蹟在嘉禾曹秋岳處裝入米卷余借之刻米帖中
陸柬之書陸機文賦
　世傳王右軍有所書文賦不知海内尚有搨本否至
　柬之所書則精絶一世字字員秀脫胎於蘭亭而帶
　有其舅氏虞永興之逸致遂覺機法䨇絶陸司議書
　世不多見元人李倜云在世者止蘭亭詩蘭若碑與
　此而三歐陽圭齋謂蘭亭詩已毁於赭冦之亂是在
　世者益尠且累累千餘字而紙色完好是海内第一
　竒蹟也卷舊在元人李倜家倜字士宏號員嶠真逸
　(按蘭亭詩近海昌陳氏/刻於渤海藏真帖中)
　陸司議蓋見蘭亭墨蹟者昔人稱其用緑麻紙臨蘭
　亭押尾署陸司議書最為精工惜今不傳矣所書文
　賦風骨内含神采外映真得蘭亭之髓者不獨皮貌
　相肖也趙子昻晩年書法大進人言其得力於定武
　蘭亭而不知全摹司議此卷後有子昻一䟦云唐陸
　柬之行書文賦真蹟唐初善書者稱歐虞禇薛若以
　書法論之豈在四子下耶然世罕有其蹟故知之者
　希耳字法竟摹司議歐陽𤣥云近代米元章書矯亢
　跌宕世咸稱其自創一法乃不知其全學柬之頭陀
　寺碑耳元章閟而不言以陸書少傳於世也若文賦
　累千百言當為方今陸帖第一又云柬之本虞世南
　甥書法得於渭陽而神俊過之掲傒斯云唐人書法
　結體遒勁有晉人風格者惟見此卷雖若隋僧智永
　猶恨嫵媚太多齊整太過前人推尊之如此予所見
　唐蹟最心折者惟書譜及此
孫過庭書譜墨蹟
　唐初諸人無一不摹右軍然皆有蹊徑可㝷獨孫䖍
　禮之書譜天真瀟洒掉臂獨行無意求合而無不宛
　合此有唐第一妙腕余垂髫時見文氏停雲館帖中
　有此書愛之後見宋人刻本以為觀止矣甲申忽覩
　此卷驚歎欲絶以市賈索價太昻不能收惜惋竟日
　卷上有宋髙宗徽宗䨇龍璽及宣和小璽卷中五乖
　也下少一百三十字漢末張伯英下少一百六十八
　字虞伯生臨秘閣帖補之後越六年復見於西川士
　夫家以予愛之特甚乃許購得已將虞所補並後䟦
　割去時一披閲覺宋人所刻尚在影響之間而停雲
　館不足言矣
宋秘閣續帖書譜
　書譜石本以秘閣為勝視墨蹟稍肥然神韻宛存非
　他刻所能及也予覔之經年始得此本惜首缺十餘
　行
宋太清樓書譜
　太清樓書譜視秘閣稍瘦其率意處無不與墨蹟相
　合道君與蔡元長皆精於書法者故工緻至此予覔
　之數年廼得此本
宋刻楷書書譜
　孫䖍禮書譜余所見墨蹟及宋人刻本皆草書也然
　又有正書本字法勁秀大有鍾王遺意前人所絶未
　語及也後有嘉定字豈彼時上石乎䖍禮書有訛字
　皆從旁注之呉説一䟦書亦工惜不全呉説字傅朋
　南渡後擅書名䟦云若評法書當以鍾王為初祖欲
　學王法當以過庭為指南此確論也
張長史旭草書墨蹟
　長史自言帖紙用唐大麻字法圓轉而左規右矩深
　得山隂遺法予舊有其四時帖狂逸之甚殆偽書耳
　甲申後得此六十餘字真鴻寳也上有多印滅没不
　可辨識惟天水䨇龍璽及内府圗書奉華寳藏諸印
　尚存奉華堂乃宋髙宗内侍劉夫人所居之室也髙
　宗所得珍秘悉令掌之用此印鈐識然非極品不輕
　用也
禇河南遂良書孝經閻立本畫
　河南書法剛正類其人昔評者謂如嬋娟不勝羅綺
　未然也所書孝經一卷閻立本畫滄桑後得之故内
　簽題云顔真卿書周昉畫外有一朱函盛之則題云
　禇遂良書閻立本畫蓋題簽者乃武英殿中書以為
　字類麻姑壇記故以為顔耳不知非顔也當以朱函
　刻字為正宋人范思正有河南所書靈寳度人經亦
　立本畫字法與此無毫髮異尤其佐証耳
唐王維伏生圗
　摩詰妙畫傳世者人止知有江干雪霽圖余曽一見
　之乃後人臨本至人物之妙有非唐人所能及者伏
　生圖一老儒生伏几而坐手持一卷乃授經圗也宋
　髙宗題簽云王維冩濟南伏生上用乾卦小圓璽卷
　舊在金陵黄琳家顧遯園客座贅譚載都元敬嘗在
　黄美之家見此圗驚歎不置不知何年入故内今復
　傳出
徐季海浩書心經墨蹟
　徐季海心經一册書法𨽻中帶有篆籀脫胎於石鼓
　文視世傳所書嵩陽觀碑殆為勝之予已上石矣帖
　上有天水䨇龍小璽乃黄山谷所藏亦有其印
　唐人墨蹟傳世者甚少滄桑後如曹嘉禾溶所收林
　緯乾帖李江右元鼎所收韋莊樂章李西蜀迎晙所
　收懐素小字千文東孝亷䕃商所收顔魯公送劉太
　冲序皆唐蹟之佳者予借之硯山齋把玩彌日今書
　與人㪚杳如海外三山矣
　東孝亷號雲雛博學能詩計偕來京余時杜門謝客
　廼叩閽而請曰千里思晤幸以魯公為介紹予竒其
　人乃進而與飲
朱元晦城南二十詠墨蹟
　朱夫子和敬夫先生城南二十詠字法俊逸大有晉
　人風致而詩之清逺亦非宋人所能及元尚書干文
　傳得之於婺源以贈常熟錢伯廣錢氏居於城南遂
　搆城南齋刻詩其中而黄文獻溍為之記至楊亷夫
　又録敬夫原詩於其後惜不得當日張宣公手書與
　文公書合成一卷耳余舊有先生或問手稿一卷前
　畫先生小像惜為有力者攫去見此益為惘然
　晦翁在浙東時侍御史謝廓然陳貫秘書郎趙彦仲
　首攻之後以提刑召對人恐其遂陟清要唆侍郎林
　栗極論之謂其為亂人之首及韓侂胄用事則御史
　林采施康年攻為偽學是時言官以晦翁為竒貨御
　史胡紘嘗謁晦翁山中飯以脱粟怒之與太常沈繼
　祖共詆其十罪汪義端余嚞又請斬之以絶偽學京
　鏜何澹輩謂其講學山中棄母不養使其乞食親黨
　小人誣陷之惟恐不至方林栗上疏時其友人止之
　謂朱待制當今聖賢何仇而必欲痛詆林曰吾見其
　面貌可憎撃邪人非詆聖賢也友人曰昔人指孔子
　為喪家狗或亦見其面貌可憎耳林曰使孔子而在
　吾亦不辭為叔孫武叔况此么麽嗟乎小人無忌憚
　一至於此未㡬晦翁舉世仰之如山斗得其片楮隻
　字寳如琬琰則當日小人殊足憐不足惡也故士君
　子立身行已有終身之憂無一朝之患閱先生遺墨
　謾記於此時庚子四月初九日
范文正仲淹與尹師魯洙二帖
　范文正書昔人謂得之樂毅論觀與尹師魯二帖清
　勁可見其人卷中有樓鑰洪邁楊萬里胡助栁貫黄
　溍鄭僖呉寛王世貞諸䟦
　按景祐二年范公上論遷都事與吕文靖異議黜知
　饒州秘書丞集賢校理余靖言加罪言者非太平之
　政坐落職監筠州酒稅而太子中允館閣校勘尹洙
　又言范某義兼師友乞從降黜亦坐貶崇信軍節度
　掌書記監郢州酒税其後公鎮鄧尹公再貶監筠州
　酒税舁疾來鄧以存殁託公公急至尹所尹已瞑聞
　公至復開目向公拱手曰也無鬼神也無恐怖如此
　而已復瞑若二公者真千載以上人也况親見其徃
　來手札何幸如之
歐陽文忠集古録䟦尾墨蹟
　文忠集古録千卷皆手題之古今鉅觀也公精於書
　學所題一筆一畫豪無懈意即此亦見公一班公沒
　世未久録已漫㪚此四䟦尾一為西嶽華山碑一為
　漢楊君碑一為平泉山居草木記一為陸文學傳崇
　寜中在趙明誠徳父家後有其手題徳父亦有金石
　録二千卷蓋博雅君子也文忠公文章事業炳燁千
　古其手書又精工如是真希世珍後䟦者有米元章
　韓元吉朱晦翁尤袤洪邁方從義胡儼李賢諸公亦
　他卷所未有也
　自歐陽公為集古録後曽子固亦作金石録五百卷
　趙明誠作金石録二千卷葉石林取碑所載事與史
　不合者為金石類考五十卷洪文逹适集漢魏間碑
　為𨽻釋凢四十八卷昭武李内類其所有夏后氏竟
　五代為博古圗亦千卷近代楊慎有金石古文十四
　卷然如漢尹宙碑曹全碑出自近日集中不載博物
　一事亦君子所不廢也予見朱文公集云予少好古
　金石文字家貧不能有其書獨時取歐陽子所集録
　觀其叙䟦辨証之辭以為樂遇適意時恍然若手摩
　挲其金石而目了其文義也既又悵然自恨身貧賤
　居處屏逺弗能盡致所欲得如公之為者或寢食不
　怡竟日來泉南又得東武趙氏金石録觀之大畧如
　歐陽子書然銓序益條理考証益精博予心益好之
　於是始胠其囊得先君子時所藏與熹後所増益者
　凡數十種雖不多要皆竒古可玩悉皆標飾因其刻
　石大小施横軸縣之壁間坐對循行卧起恆不去目
　前不待披筐篋卷舒把玩而後為適也蓋漢魏以前
　刻石制度簡樸或出竒詭皆有可觀存之足以佐嗜
　古者良非小助其近世刻石本製小者或為横卷若
　書帙亦以意所便也蓋歐陽子書一千卷趙氏書多
　倍之而予欲以此數十種者退而與之並則誠若不
　可冀然安知積之久則不若是其富也耶觀朱文公
　之所好則政不必以玩物為喪志也(按此則集中所/不載下疑有脱)
　(誤博物下或另是/一則今仍其舊)
蘇米墨寳小册
　坡公與質翁帖一紙計七十餘字原在仇山村家後
　有其手䟦又米襄陽帖二紙皆晩年書精妙之甚三
　帖原裝一卷既於市傭得米小字一紙又左旦明贈
　連水陳生帖三段此三段已刻紹興米帖内戊戌山
　中合裝之
　余少年學米帖不得其運筆結構之妙徒得離竒遂
　入傾欹一路後乃痛改之近年玩其墨蹟始悟晉法
　宋思陵云近人書存晉法者惟米芾及薛紹彭耳信
　然
　年來所見米蹟如朱南昌徽之長卷魏泰酬和詩稿
　曹嘉禾溶之長卷叔晦帖淡墨秋山詩稿超逸絶倫
　未多有也余借之上石今卷與人杳寜無遐思
蘇子瞻苦雨詩墨蹟
　苦雨五言古詩乃坡公元豐六年八月六日書字凡
　五百有餘指頂行楷神韻備足坡公最屬意之書也
　予於崇禎壬午得之吏部黄襄兵亂失之賈人仍持
　來售亦奇縁也
　傳世者米書多蘇書少蓋以當時黨禁人不敢收蘇
　氏文字存者多付之水火今之行世者皆燼餘也坡
　公嘗自評其書吾書骨撐肉肉沒骨又曰吾書雖未
　工自出新意不淺又每書輒多留餘紙曰以待五百
　年後人題䟦然公書一至南渡已重如拱璧寜待五
　百年哉黄涪翁曰子瞻書為當代第一為其挾以文
　章忠義之氣耳此真知公者也涪翁因公逺謫瀕死
　不悔米元章初借公以成名既而背之號於人曰在
　蘇黄之間自恃其才不入黨與視涪翁有餘愧矣
米元章小字天馬賦墨蹟
　米元章好書天馬賦如王子敬好書洛神賦人間合
　有數本此卷小行草瘦勁跌宕與王金沙家本相類
　余止見王氏刻本未見其墨蹟或即此卷取入舊内
　今復傳出乎余於乙酉得之次年王孟津覺斯見之
　稱歎不已遂䟦數語其後舊内畫卷皆御用監内臣
　裝裱此卷前裝趙子昻馬圖將此卷裝後作䟦中書題
　簽云子昻唐馬米元章䟦可笑也
米元章大字天馬賦墨蹟
　元章所書天馬賦以擘窠大字書於平海大師後園
　者為最得意之作雄渾流動起止横竪諸法俱備余
　嘗見其多景樓詩亦大書逺不及此此卷不獨在天
　馬卷中稱第一其生平書蹟亦當以此為第一上有
　蔡姓珍藏印乃蔡京也又有賈似道小印及秋壑圗
　書在明又入嚴相家籍沒入内如此名蹟累辱於權
　奸之手良為可歎黄子久云展視之時有大星貫斗
　而墜其聲如雷亦一竒也卷既入内將後䟦皆割去
　今江南傳一卷後有永樂甲辰浚儀張肯䟦從徐有
　貞家傳流者臨本也
黄魯直松風閣詩墨蹟
　予於甲申後見山谷數卷最愛松風閣卷其詩清脱
　妙不可言字乃正書勁秀全用栁公權法他書所不
　及也予晩年極喜栁書復得其一二秘本今見此卷
　益知世之學栁者一味硬直真鈍漢也卷佳極矣而
　有可恨者嘉定間向姓者所題不稱一也舊在賈似
　道家上有賈似道小印及恱生秋壑長字諸印辱於
　權奸之手二也元大長公主不擇人而命題絶有可
　噴飰者三也項墨林收藏之印太多後又載所買價
　值俗甚四也
　友人吉安李梅公元鼎得山谷書杜詩卷字極佳與
　此相類趙松雪有䟦語亦得意書先在予家予物色
　此卷經年不得聞在梅公處乃以趙䟦歸之竟成合
　璧
　曹嘉禾溶有山谷小字墓誌稿二合􁁵一卷董𤣥宰
　大書四字於後曰山谷墨寳真墨寳也嘉禾與余好
　尚相若其應徴入京盡以所擕卷册送予齋如米老
　卷君謨卷及此卷俱累累千百言世不多見之珍也
　又王長垣有山谷書隂長生詩亦正書不及松風閣
黄魯直書諸上座
　此卷乃涪翁草書末有數行正書字法竒宕如龍摶
　虎躍不可控御宇宙偉觀也然横縱之極却筆筆不
　放古人所謂如屋漏痕折釵脚此其是矣世傳東坡
　見山谷草書從旁稱歎錢穆父謂惜未見懐素真蹟
　後山谷見自叙帖書法頓異然山谷天分髙學力足
　固非全取法於懐素者也卷上有紹興及内府書印
　曽入思陵御府者後又在賈似道家余見山谷草書
　當以此為第一
薛道祖詩卷
　宋人書能存晉法者惟薛紹彭道祖蓋彼時定武蘭
　亭妙石在其家故所書詩稿五紙筆筆用右軍法無
　論不肯帶唐人格調即大令亦畧不渉及此深於書
　學者也惜傳世者少真如天呉紫鳯耳卷舊在陸水
　村太宰家西涯題云右宋薛紹彭書五紙薛氏以三
　鳯名河東紹彭其後人也字道祖號翠㣲居士居長
　安符祐間以書名一世米芾書史㑹要所載是也水
　村陸公得此卷特愛重之間出示余為識數語於後
　後入王元美家題識累累文休承云薛道祖書予惟
　見晴和二像隨事吟三帖松雪謂其脱畧唐宋齊踪
　前古陸居仁謂其雖雜於六朝盛唐人書中當無愧
　後又見其所臨蘭亭蓋定武石刻在其家故所臨尤
　妙今獲觀其詩帖若上清連年實享清適帖及和劉
　巨濟詩真能軒輊六朝追踪魏晉宜與元章抗行而
　當時謂之為米薛也
秦少游論書帖
　少游書不多見端勁大約得之顔魯公楊少師其論
　書云學書端正則窘於法度側筆取妍徃徃豐左而
　病右故端書如右軍霜寒表子敬乞解臺職狀張長
　史郎官㕔壁記皆不以法度病其精神至於行書則
　王家父子隨意肥瘠皆有佳處近世惟顔魯公楊少
　師特窺其妙其用筆能左右之不好處惟王荆公書
　有古人氣而不甚端遒司馬公正書不甚善而𨽻法
　極端觀淮海所論書而其書可知矣淮海與黄豫章
　同為坡公門下士皆善書陸放翁言豫章晩自稱許
　淮海則退避不肯以書自名故淮海之書傳世者少
　益足重也
宋髙宗皇帝御書毛詩馬和之補圖
　宋思陵極重經學而尤留心於詩每手冩一章輒令
　馬和之補圗予所收者凡八章一為魯頌駉一為有
　駜一為閟宫一為商頌那一為烈祖一為𤣥鳥一為
　長發一為殷武字皆端謹有致大約取法於鐵門限
　後補圖亦工古人宴饗祭祀之儀禮樂輿馬之制悉
　備焉尤非他圖畫所可及也和之紹興中登第官至
　工部侍郎予又於江右李梅公寓見鹿鳴十章朱子
　美寓見節彼南山十章山西張氏寓見闗睢十章首
　有夫子及卜子夏小像髙宗又曽手書九經刻石今
　臨安文廟尚有存者彼時戎馬倥偬而能神閒氣定
　雅意表章跨有半壁百餘年非幸也
宋憲聖皇后書養蠶圖
　蠶織圖所繪自浴種至翦帛凡二十四事使閱者宛
　然置身田舍見婦子拮据不遑之景也每段下題小
　字極其工緻至元中鄭足老題云為顯仁皇后字后
　習髙皇字髙皇手書九經每倦則后書續之人未易
　辨金華宋景濓云圖出於潛令樓璹璹獲召見以圖
　上進上携至宫憲聖慈烈皇后逐段題之皇后姓呉
　配髙宗其書絶相類謂非顯仁韋后書余考之顯仁
　韋后廼髙宗母也從徽宗北轅老年始歸憲聖慈烈
　呉后乃髙宗繼后史稱其善翰墨則為呉后書無疑
　金華之言為確矣
宋趙樂易篆書
　書家篆法不傳近代擅工者寥寥此卷三段一為李
　監法書歸去來一為欵識法書盤谷序一為小篆書
　紅白蓮詞皆精工絶倫趙為寳慶間人樂易其號卷
　為求是先生書亦不知其名以俟博古者考定後觀
　者圖章累累皆宋元人也
黄伯思書黄庭内景經墨蹟
　黄長睿為南宋博雅第一其所著法帖刋誤及秘閣
　古器說俱載東觀餘論中王順伯厚之嘗稱之曰本
　朝始自歐陽公集古録千卷趙徳父金石録至二千
　卷考訂甚工然猶未免差誤惟雲林之書為盡美順
　伯蓋留心古學者稱許如此長睿有雲林堂元人倪
　元鎮竟襲之或重其人耳予求其書蹟僅於陳山人
　家見北齊勘書圖一䟦正書精工之甚丁酉夏自山
　中囘得此卷小字草書全用急就章法甚可珍也按
　索靖急就篇一千四百五十字闕七百五十九字在
　宋時猶存唐人硬黄臨本葉石林夢得求之弗獲僅
　得長睿䨇鉤本謂氣韻精彩尚可仿佛典型乃刻之
　閩中蓋長睿長於章草者故精妙如是也虞伯生云
　長睿書不逮言豈其然乎
陸放翁詩稿
　陸務觀先生自書所作詩八首後題嘉泰甲子嵗正
　月甲午用郭端卿所贈猩猩毛筆時年八十矣書法
　勁逸老年不衰如此詩句冲淡全無烟火色相蓋公
　以寳章閣待制修實録完即致仕優游若耶溪久領
　林泉之樂故其筆墨清勝如此昔公䟦山谷卷謂此
　卷不應擕在長安逆旅中亦非貴人席㡌金絡馬傳
　呼入省時所觀他日幅巾笻杖渡清衣江相羊喚魚
　潭瑞草橋清泉翠樾之間與山中人共小巢龍鶴菜
　飰掃石置風爐煮蒙頂紫茁然後出此共讀乃稱耳
　予於公書亦云然卷中嘉泰甲子乃嘉泰四年也越
　五年而公殁(按陸渭南文集他日上有程子二字蓋/帖乃程正伯所藏程為蜀人清衣江喚)
　(魚潭瑞草橋在蜀中小巢亦/蜀蔬即東坡所賦元脩菜也)
鮮于伯幾書杜詩
　漁陽太常以書名一世予見其遺跡極多最佳者為
　杜詩秋風破屋歌風格遒逸有晉人遺法後自䟦亦
　自負蓋得意書也其子去矜亦善書見卷後世傳伯
　幾與趙呉興齊名趙每自書二紙易其一紙輒焚之
　不知果有此事否然寥寥宇宙得一人妬亦足矣呉
　興乃知已也此卷余官開封時張大理睡心所贈相
　隨二十餘年矣每開卷輒作聚散存亡之感
　元人書呉興漁陽而外無可存者即庫庫喀爾名甚
　噪然其書稍俗喀爾常問人趙承㫖日書幾何或對
　曰萬字喀爾曰吾日可書三萬字此其所以俗也然
　承㫖書後人尚有評其稍熟者蓋作畫則欲熟中熟
　作字則欲熟中生董𤣥宰謂鮮于書勝趙承㫖亦正
　以鮮于書不熟不俗耳
　附黄山谷論書帖
　學書端正則窘於法度側筆取妍徃徃豐左而病右
　故正書如右軍霜寒表子敬乞解臺職狀張長史郎
　官㕔壁記皆不以法度病其精神至於行書則王家
　父子隨意肥瘠皆有佳處近世惟顔魯公楊少師特
　窺其妙其用筆能左右之不好處更覺娬媚求一㸃
　一畫俗氣不可得比來士大夫惟王荆公書有古人
　氣而不端然筆力甚遒司馬公正書不甚善而𨽻法
　極端勁似其為人
　
　
　
　庚子銷夏記卷一
欽定四庫全書
　庚子銷夏記卷二　　吏部左侍郎孫承澤撰
趙子昻千文墨蹟
　子昻千文予舊有墨刻本上有晋府印意手蹟必在
　晉府安得一寓目以快生平乙酉之秋偶於棋盤街
　下馬牌側見此卷傾囊得之子昻書初學鐵門限及
　宋思陵晩乃學蘭亭及李北海此正學定武時書風
　骨内含神采外溢書家傾國也後題皇慶二年五月
　望日為戴架閣書後又有至正二年中丞張希孟等
　題名
趙子昻臨絶交書
　子昻於古帖無所不臨亦無不宛合其臨絶交書神
　韻具足班之六朝帖中真無怍色最得意書也後自
　題予十年前嘗為仲長書此不意失去後兩幅今擕
　至都下復為全之觀者審定延祐六年八月十日後
　有黄文獻一䟦極詳核䟦云魏公書嵇中㪚絶交書
　自題云十年前嘗為仲長書此因失去後二紙延祐
　六年再為補之按前十年至大元年也公以大徳元
　年知汾州三年除江淛儒學提舉至大二年為泰州
　尹以題語考之正提舉儒學時書也延祐六年十一
　月謁告歸呉興而後二紙實補於將歸時仲長葉裔
　字也裔與公同學厚善為濟州經歴以憂解歸延祐
　六年還朝與公邂逅書此予以延祐二年領薦上春
　官拜公於京師時猶為侍讀學士至順二年見葉公
　於中丞馬公座皆以文字相推愛今二公亡矣鄙陋
　無聞有加於昔友人王行成出此相示追感疇昔謹
　識如此此文獻至治三年七月䟦文獻金華人名溍
　宋景濓之師也文集冲逺有法元時大著作皆出其
　手謂之璽口學士余見子昻小行草三四卷與絶交
　書相敵者惟西川李青眉所收書東坡杏花詩前畫
　東坡小像方巾道服手持竹杖翛翛欲仙後書其杏
　花飛簾㪚餘春七言古詩八十餘字詩既流俊書復
　娟逸真雙絶也後題至元二十六年三月既望呉興
　趙孟頫冩先生小像並書此詩先生有神當賞其意
　耳此卷在予齋數月李殊不知重予不欲掩取之仍
　封還李歿於揚州無嗣卷不知何存矣
趙子昻自書詩稿
　詩稿二紙一書天冠山二十八詠一書元州十詠寄
　貞居先生貞居乃句曲外史張雨也字法仿黄庭樂
　毅論是其中年筆余有文敏大字條幅袁六完從淮
　上差囘得此卷乃以相易易後有持條幅來售者書
　小陸何如大陸賢七言律一首字更遒逸可愛又得
　書唐絶句一幅余以贈山西衛邰孫
趙子昻書所臨馬和之毛詩圖
　子昻仿和之畫毛詩七段而無詩自䟦云馬和之在
　畫院中名冠一時論者謂其獨得古雅之氣於蹊逕
　之外先思陵每書三百篇輒虗其後以命和之補圖
　後畫與詩俱散落人間好事者爭購之逹奚王孫所
　藏獨有畫而無詩孟頫不揣遂欲追踪古人臨冩一
　過並想像其詩亦有不待言而知其篇名者如河上
　之臺既泚既洒而國人經從其下望者動色見者抑
　首皆有不忍覩其籧篨戚施之態而相顧腹誹者非
　新臺乎城隅九雉而一見所愛踟蹰搔首於下則静
　女也渉危遂往乘舟泛泛若無所薄而涯端父老望
　而傷悲中心養養如見其狀非二子乘舟其孰當之
　其君露次而諸臣之鞠躬以諫者其黎臣之賦式㣲
　乎前髙後下者旄丘也其上蔓延相及者旄丘之葛
　也而叔伯羣居有褎如充耳之容則旄丘之所以責
　衛也倚樹之女有深思焉而所臨者毖然之流所與
　謀者孌然之姬也豈非衛女之賦泉水以思歸乎城
　門之外樹木叢蔚其背陽向隂之北門乎而羸馬瘦
　僕蕭然獨出有仕不得志之意焉其卒篇蓋北門也
　夫詩存而可名其圖者非善之善也詩亡而可知其
　圖者真能詩者也此所以為和之也孟頫畫不逮古
　圖成而更為題出後之人其有不必按圖而知詩者
　乎至大五年三月五日識字法右軍極綿宻與畫可
　稱雙絶逹奚王孫卷後在上海顧氏家衡山猶見之
　余在京師劉元公家見和之一卷亦有圖而無詩
趙子昻書陶詩小楷
　子昻有秋林㪚歩圖上以小楷書陶淵明嬴氏亂天
　紀一詩計一百六十字風格遒逸為子昻最得意書
　陳眉公題云松雪此圖仿趙千里秋林㪚歩圗上繫
　以陶柴桑詩書法風流精𦂳有黄庭東方讚風格的
　是呉興雙璧宜𤣥宰坐卧其下不去也
　楷法至晉人而聖唐楷失之板宋人無楷即呉說以
　楷名亦多帶行惟子昻獨得晉人遺法蓋其結搆精
　嚴丰神瀟洒胡汲仲謂上下五百年縱横一萬里無
　此書非過也余於江右李梅公寓見小楷書姜白石
　蘭亭考又於香河袁六完家見小楷書九歌楷矣而
　不工乃其少年書惟所書圓覺經數萬字後題奉為
　妻魏國夫人管氏道昇懴除業障早證菩提與法界
　有情同成圓覺字法精工可與畫上小楷敵然數萬
　字長卷尤希世珍也此卷乃徐司冦石麒贈一大帥
　者大帥不知重留予齋中經年還歸之今已在秦中
　一士夫家矣
趙文敏天馬圖
　文敏好畫馬每得片紙必畫而後棄去故所畫英逸
　之甚予見十餘卷惟一卷奚官三馬四乃延祐元年
　十月所畫尤為得意然文敏畫肉不畫骨少陵所謂
　忍使驊騮氣凋喪者若彼時龔聖予之瘦馬獨存筋
　骨於氷霜厯落之際覺翩翩王孫為之失色
龔聖予山水畫卷
　宋逸民龔聖予趙子固鄭所南諸公皆能畫余覔其
　遺跡得聖予山水一卷筆意仿大小米極其瀟洒上
　題一詩谷口長松澗底藤石橋山路晩登登囊琴斗
　酒來何暮空負寒齋昨夜燈小𨽻極其髙古後有劉
　青田䟦謂聖予名開別號翠岩當時得其片紙若連
　城之璧為時所重如此按龔公嘗與陸秀夫同居廣
　陵幕府宋亡潛居深隱立則沮洳坐無几席一子名
　浚每令俛伏就其背按紙作唐馬圖風騣霧鬛豪骭
　蘭筋備盡諸態一持出人輒以數十金易之藉是不
　饑然竟以無所求而死居呉之日髙郵龔璛為忘年
　友時人謂之楚兩龔以比漢之兩龔
楊補之孤竹圖
　无咎以梅花擅名世傳畫竹惟此兩枝數葉孤清欲
　絶柯敬仲所藏後有顧阿瑛題一詩碧眼胡兒呌横
　玉落月如盆照茒屋美人清夢斷梅花却冩相思在
　脩竹至正甲辰七月望日與張可觀觀於市涇别業
　按无咎在髙宗朝以不直秦檜累徴不起自號清夷
　長者蓋南宋一代髙人也故畫法清曠如此百世可
　想其人
趙子固水仙卷
　彛齋倜儻不羈風神遒上精於繪事晩年尤好畫水
　仙欲以敵楊補之梅花一日刺舟嚴陵灘見新月出
　水大笑曰此所謂緑浄不可唾乃我水仙出現也余
　觀此卷風枝雨葉縱横奇宕如讀蒙莊遷史文莫可
　端倪殆如子固出現此宇宙奇觀不可作畫圖看
　元人姚桐壽云趙子固宋宗室也入本朝不樂仕進
　隱居州之廣陳鎮時載以一舟舟中琴書尊杓畢具
　往往泊蓼汀葦岸看夕陽賦曉月為事縣令宣城梅
　黻刺船訪公公飛棹而去梅曰昔人所謂名可聞而
　身不可見殆謂先生歟公從弟子昻自苕中來訪公
　公閉門不納夫人勸之始令從後門入坐定苐問弁
　山笠澤近來佳否子昻云佳公曰弟奈山澤佳何子
　昻退使人濯其坐具蓋惡其作賔王家也余生也晩
　雖身寓公里苐有想像鼓棹行吟勝處耳(按梅黻之/事與姚善)
　(訪韓奕事同又按周公謹齊東野語云子固身後有/嚴陵之命禊帖後歸之恱生堂袁伯常䟦子固落水)
　(蘭亭亦稱子固死帖入賈相家賈敗籍于官有官印/據二説是子固沒於宋未亡之前則桐壽所云者妄)
　(也/)
倪雲林六君子圖
　雲林畫在逸品收藏家以有無論雅俗予見其畫最
　多然偽者十之六七生平妙蹟無如六君子圖自題
　云盧山甫每見輒求作畫至正五年四月八日泊舟
　弓河之上山甫篝鐙出此紙苦徴畫時已憊甚只得
　勉以應之大癡老師見之必大笑也大癡題一詩於
　上云逺望雲山隔秋水近看古木擁坡陀居然相對
　六君子正直特立無偏頗
　李尚寳日華云六君子乃松栢樟柟槐榆六樹行列
　脩挺踈宻掩映位置得宜而皆在平地且氣象蕭索
　有賢人在下位之象豈或當日運數否塞髙流隱遁
　而為是歟
　按元末倪雲林顧阿瑛皆以風流文藻相尚二人貲
　雄江南亭館聲妓妙絶一時兵起皆毁家自全顧薙
　髮為僧自題小像云儒衣僧㡌道人鞋到處青山骨
　可埋若問向來豪俠處五陵裘馬洛陽街倪有雲林
　堂清閟閣名聞四夷至亂斥賣田宅得錢數百緡㑹
　稽張伯雨至念其貧且老悉推與之不留一緡扁舟
　遨遊終於故人之家
　薛道祖有清閟閣黄伯思有雲林堂倪皆兩襲之清
　閟尤勝前植碧梧四周列以竒石蓄古法書名畫嘗
　有進貢人經無錫以沉香百斤求見倪辭之再至再
　辭其人徘徊不去倪令開雲林堂使登焉堂東設古
　玉器西施古鼎彛樽罍其人方驚顧間問曰清閟何
　在家人曰非可易入也乃望閣再拜而出
　雲林畫有清閟閣圖畫已像其中圖在孝感程翰林
　正揆家程善畫為予臨一紙
倪雲林獅子林圖
　僧如海所居曰獅子林獅子者奇石如狻猊之形也
　圖為雲林得意之作自題云余與趙君善長以意商
　確作獅子林圖真得荆闗遺意非王蒙所夢見也如
　海因公宜寳之懶瓚記癸丑十二月予寤寐此卷有
　年南征之兵從鞬槖中帶至北地售之因後有南中
　年號及馬瑶草題䟦割去前後斷爛幸畫體不傷乃
　於癸巳臘月重裝之雲林傳世手卷惟此圖及鶴林
　圖鶴林圖無人物獅子林圖上有一僧又不用印章
　余質得祥符人一設色山水上有雲林子印
　余見雲林徐卿二子圖畫竹二枝為有斐堂主人賀
　生子韻甚又見枯木竹石圖自題云南湖陸元素髙
　士幽居今王君仲和居之水木清華户庭幽䆳余嘗
　寓其家四年翛然忘世慮也仲和以此幀索畫並詩
　其上以冩惓惓之懐曽住南湖宅於今已十年樷筠
　還自翳喬木故依然雨雜鳴渠溜雲連煮术烟何時
　重相過爛醉得佳眠
　王仲和舊稱其富而韻黄大癡有山水卷為仲和作
　即其人也元末將亂里人倪子貴悉㪚家財將田劵
　送仲和不計直人以為訝倪笑曰子貴田有送處仲
　和無送處未幾張士誠據姑蘇按畆比租仲和竟累
　斃其人闇士也辱諸君子畫矣
黄大癡天台石壁圖
　石壁圖為大癡最得意之作數峯天表皴法如草𨽻
　層巒叠嶂長林映帶氣象雄渾直接荆闗之傳與他
　畫絶異滄桑後名畫滿市絶無元四家之畫僅於敗
　楮中見此上有袁栁莊印蓋其所藏也
　子久博學多聞初隱杭之筲箕泉往來三呉設敎於
　蘇之文徳橋至松與曹知白善居小蒸後歸富春年
　八十六而終戴表元贊其像曰身有百世之憂家無
　擔石之樂蓋其俠似燕趙劍客其逹似晉宋酒徒至
　於風雨塞門呻吟槃礴欲援筆而著書又將為齊魯
　之學此豈㝷常畫史也哉觀此贊則其學問人品超
　絶一世故畫境奇妙如此今以糞土庸流動曰仿子
　久豈可得哉元季髙人不願出仕如尹蓬頭莫月鼎
　冷啓敬張三峯子久與之為師友恣意𤣥修以求出
　世大約皆負才之士不屑隱忍以就功名者也人傳
　子久於武林虎跑石上飛昇然其人住世已仙矣豈
　待飛昇而知其仙哉
大癡小幅山水
　子久小畫峰巒坡陀不多而蒼秀異常筆絲如鐵線
　張雨題云前山無定雲後山無定柯溪流豈不佳子
　久妙如何
王蒙松山書屋圖
　松山書屋圖全用巨然法予見巨然浮嵐圖未及收
　每以為惜覩此宛如浮嵐在眼畫至此觀止矣王百
　榖題以為是陸文裕公物暑月展閱颯然如陶家北
　窓下凉風予於四月廿五日展看時久旱熱蒸覺氷
　雪在懐若曰窓下凉風猶有待也董𤣥宰曰黄鶴山
　樵畫以右丞為師時出入巨然雖用披麻皴亦兼潑
　墨法此松山書屋圖正其合作與吾家青弁圖絶類
　青弁圖不知何在恐未易鴈行也叔明乃松雪甥居
　呉興最近太湖日遊東西洞庭以盪其胷臆傳世者
　極少何元朗極愛元人畫嘗言畫當自元始所藏子
　久仲圭方壺諸作各五十餘幀雲林至二十四幀獨
　叔明僅一幀其難得可知已余於周櫟園寓見叔明
　山静日長卷上有元朗印或其所藏然稍板猶疑是
　臨手也
　舊傳叔明極推服子久常以得意請正子久為増數
　筆於嶕嶢處作樵境遂覺宕逺余年友錢雲將有黄
　王合作一幀寳之如連城雲將歿後張雲菴文光以
　重價得之擕至京乃偽筆耳畫不易定如此
王䝉靈石草堂圖
　靈石草堂圖僅二尺許髙古深厚純用荆闗法范中
　立以下不能及也予竟日披對殊忘身在人世間昔
　劉彭城詩有云却憶山中客披圖日幾囘似為予詠
　也嘉禾項氏印章太多甚覺村氣
　向年在滄州士紳家見叔明小幅山水自題林泉清
　趣繋一詩於畫上至正六年九月望時年七十有五
　初極賞其畫及見靈石圖則蹊逕㝷常失之逺矣又
　在陳山人公雨家見秋林對奕圖佳甚今不知何在
　惜當日把臂失之
呉仲圭鴛湖圖
　梅花道人品地絶髙不專志於畫故傳世者多簡畧
　而愈増其韻致予初僅見其墨竹嗣乃得其鴛湖圖
　道人嘉禾人鴛湖乃嘉禾勝境也筆法秀逺得董巨
　之妙而此畫尤其合作文三橋彭官嘉禾時題一詩
　於上亂後已入傖父家予以趙子昻芭蕉美人圖易
　得之世傳仲圭少好劍術偶讀易乃一意韜晦隱武
　塘賣卜又厭而潛跡委巷中遶屋植梅日哦其間因
　號梅道人後預治壙自題云梅花和尚墓及兵亂諸
　墓被伐而獨以和尚墓獲免蓋元之髙隱後世乃以
　畫掩之也
仲圭松泉圖
　松泉圖境界甚竒以淡墨作一坡陀巨泉飛落其上
　又以古松一株夭矯覆之手冩長歌詩字俱勁逸不
　可一世可謂靈心獨絶不可以畫筆觀也張雲菴擕
　至京師予以倪雲林徐卿二子圖易得之
王元章畫梅
　元章墨梅一株信筆揮洒直以古逸取勢自題一詩
　我家洗硯池頭樹個個花開淡墨痕不要人誇好顔
　色只留清氣滿乾坤宋元人作梅有以工勝者若論
　韻致則惟元章耳
　按元章名冕又字山農諸暨人嘗北逰大都館秘書
　卿台哈布哈家欲薦以館職元章笑曰公誠愚人不十
　年此地狐兎走矣何以仕為掉臂歸越復大言天下
　將亂時四方無事或斥其妄元章曰妄人非我誰當
　妄者乃擕妻子隱九里山嘗仿周禮著書一卷坐卧
　自隨秘不示人曰吾未即死持此以遇明主伊吕事
　業不難致也及明祖下金陵杖䇿見之署為軍咨未
　幾以老病卒
錢舜舉山居圖
　舜舉與趙子昻同里並在呉興八俊中至元間子昻
　徴入功名赫赫諸人皆依附取官獨舜舉齟齬不合
　流連詩畫以老蓋宋之遺老也予見其畫頗多獨山
　居圖為最蒼松老屋雲白樹紅二人静對扁舟想見
　髙人胸次覺子昻諸作終多翩翩富貴氣象耳
　里人鍾文子有旅獒圖索余題之余曰舜舉宋進士
　不肯出仕歸老霅川以詩畫自娯旅獒一圖仿閻立
　本筆意蓋身際板蕩之餘追憶來庭之盛悽然有今
　昔之感焉此即前人紀夢華譜塗山之意也觀者以
　意逆志斯得之矣見余䟦者謂能知畫者之㫖然前
　人曽題其花卉卷有云霅翁夙號老詞客亂後却工
　花冩生寓意豈求顔色似錢唐風物記昇平亦此意
　也
　子昻有題舜舉茄菜二圖詩一云天上歸來兩髩皤
　山園近日竟如何年年五月黄梅雨老瓦盆中此味
　多一云歸老林泉無外慕盤中野菜飰黄梁交逰來
　往休相笑肉味何如此味長子昻二詩亦歸休後慕
　霅翁之髙致而贊其畫也
商琦山水卷
　商學士畫不多見此幀設色濃郁林木坡渚有致自
　具士氣非盛子昭輩所敢望也元人饒太虚著山水
　家法極推重之謂商徳符得山水之真趣初學郭熈
　層巒叠嶂髙樹長林形勢渾厚氣脈連接雖淋漓滿
　幅不覺其繁又得古人張藻雙管俱下之妙唐希雅
　戰筆之奇饒氏之書議論雖不甚髙然必有所見也
李息齋墨竹
　李薊丘衎喜作墨竹初學王澹游後學文湖州余收
　數幀以得之劉半舫家大幅為第一兵亂失去又小
　幀一石一竿絶肖湖州名下固無虗也
管夫人墨竹
　管夫人畫竹風格勝子昻此幀凡三竿極其蒼秀自
　題一詩春晴今日又逄晴閒與兒曹竹下行春意近
　來濃幾許森森稚子石邉生字法似子昻有友人見
　而愛之擕去
黄筌翠竹圖
　黄筌長幅竹數竿雙鉤填色菁翠欲滴踈宻俯仰無
　不為此君冩生昔人言筌花竹真而俗然畫至真處
　亦不易言也同里李宗伯得之故内以歸余筌五代
　人子居寳居宷居實俱善畫
文與可大幅竹
　石室人品甚髙畫竹為古今第一從故内得大幅竹
　二幀一題巴郡文同與可戯墨一題熈寜元年仲冬
　與可文同作竹僅一枝真有月落空庭千萬丈之勢
　今一在予齋一在吉安李氏處
　世傳道臻净因禪僧居都城西隅三十年不出戸無
　所嗜好獨雪方丈西壁請文與可畫墨竹謂人曰吾
　使遊人見之心自清涼此君蓋替我説法也吾暑月
　披石室先生竹真有清風習習襲座者此僧非三十
　年不出户不知其妙也
　湖州亦善山水舊在成國家後有山谷䟦余曽一見
　之
東坡墨竹
　東坡懸崕竹一枝倒垂筆酣墨飽飛舞跌宕如其書
　如其文雖派出湖州而神韻魄力過之矣朱晦翁云
　東坡英秀後凋之操堅確不移之姿竹君石友庶幾
　似之百世之下觀此畫者尚可想見也晦翁之評誠
　有然者余並有一卷以渇筆作竹一枝題曰化龍又
　題曰過葛陂還能飛去否上有神廟御璽後姚廣孝
　題一詩覺無生韻恐是臨本贈張雲菴
　畫評云文與可畫竹是竹之左氏也子瞻却類莊子
　此語良是
趙松雪枯木竹石圖
　松雪竹石凡數見此幀髙古簡澹趙畫之極有生韻
　者上不落欵惟用其印又陳山人持一幀來售與此
　相若上有雲林題語
趙仲穆長椿圖
　仲穆畫不及父然長於畫樹此幀一椿挺立枝葉豐
　茂下惟小坡陀溪澗蓋壽圖也余收其韝鷹等圖所
　存惟此題後亦贈友人矣
　余向有松雪待渡圖極其精工蓋仿其家伯駒之作
　又得仲穆待渡圖自題同松雪臨伯駒是父子一時
　所作俱獲入目亂後坐池上陳山人持一畫來售乃
　伯駒待渡圖即松雪父子所臨者翰墨信乎有縁也
　予因題所居為墨縁重輪之居松雪畫得之歸安袁
　户部樞仲穆畫得之亳州舊家今俱不知何在矣
　
　
　庚子銷夏記卷二
欽定四庫全書
　庚子銷夏記卷三　　吏部左侍郎孫承澤撰
宋廸山水卷
　復古與兄道俱以能畫名而復古名更噪家於洛中
　故好作鞏洛之景此卷丘壑深窈烟嵐澹静深得李
　成惜墨如金之法曽入思陵御府故卷有奉華瑶暉
　堂印後題䟦詩多佳余尤愛倪雲林詩雲烟澹容與
　岡嶺岌奔騰脩塗逸巴虵歸人如凍蠅宋侯天機深
　游戲精藝能風流各異代卧游聊曲肱
郭熈樹色平逺圖
　河陽畫早學李成晩能更出己意自成一家蘇坡翁
　有詩玉堂晝掩春日閒中有郭熈畫春山文潞公䟦
　其畫而東坡詩其䟦也二公重之如此此卷舊在王
　元美家王有䟦録之於此右郭熈樹色平逺圖一卷
　按熈河陽温人渠宗若虗稱其施為巧贍位置淵深
　雖復學慕營丘亦能自放胸臆巨嶂髙壁多多益壯
　至宣和帝則盛推李成而謂熈與范寛王詵雖自成
　名僅得一體然熈之傳世者多號平逺與若虚所記
　頗不同今覽此畫孤亭木末平楚蒼然遥艇小橋時
　自映帶若深若淺或晦或明幾欲置身此間卷尾趙
　松雪虞伯生馮海粟柯丹丘輩皆勝國名士恨語不
　甚稱耳元美曽得戴文進仿熈卷愛之然河陽之妙
　豈文進所能仿彿哉而况與之較優劣也元美于是
　失言矣
　河陽嘗著有山水畫論言逺近淺深風雨明晦四時
　朝暮之不同則有春山淡冶而如笑夏山蒼翠而如
　滴秋山明浄而如籹冬山慘淡而如睡之説至於溪
　谷橋彴漁艇釣竿人物樓觀等莫不分布使得其所
　蓋其所證入者深矣宋人往往摹之有奪真者今人
　見畫中有爪樹針松遂曰郭熈未然也余在曹秋岳
　寓見一卷山石林木無一筆不似河陽乃張浹谿山
　書屋圖也按浹畫彼時重之紹興間臣下有勲績者
　始賜之重浹畫如此則熈畫在當時可知已
　畫史載宋中書門下省及樞宻學士院照壁皆郭熈
　一手畫中間甚有傑然者惟學士院春江曉景為尤
　工
李伯時袁安卧雪圖
　卧雪圖為龍眠有名之蹟一傖父自故内得之以上
　有龍瞑印不知瞑即古眠字也余見驚歎欲絶髙山
　突兀長林一圍境深雪積暑月對之令人挾裘一人
　擁衾而卧一人扣扉一人騎一人前引一人張蓋卧
　者静穆扣者手撃耳聽其三人欲反欲止且行且顧
　神情曲妙無論自龍眠而後未有其匹恐前此顧陸
　諸人亦所未及也
　卧雪圖不始自龍眠前人已有之但不知與龍眠畫
　為何如耳世傳丁謂典金陵陛辭之日真宗出袁安
　卧雪圖賜之曰卿到金陵日可選一絶景處張此圖
　謂至金陵於城西北隅搆亭曰賞心張圖於此久之
　圖壊後王琪宻學出典是邦觀圖嗟惋有詩云昔人
　已化寥天鶴往事難㝷卧雪圖
　志稱龍眠仕宦居京師十年不遊權貴門得休沐遇
　佳時則載酒出城拉同志二三人訪名園䕃林坐石
　臨水翛然終日當時富貴人欲得其筆蹟者往往執
　禮願交靳固不答至名人勝士則雖昧生平相與追
　隨不厭乘興落筆了無難色又龍眠以御史檢法致
　事晩置龍眠山庄優游林壑三十四年其立品如此
　安得筆墨不髙絶一世也
李伯時臨唐韋偃放牧圗
　放牧圖乃公麟奉㫖臨韋偃畫唐人極重馬政各苑
　俱以百千萬計偃蓋冩當年苑中放牧之景而公麟
　以妙筆臨之遂覺吞牛汗血之奇備盡卷中馬至萬
　餘牧者千餘而林木坡陀沮洳不與焉真奇觀也洪
　武三年二月二十三日髙皇帝坐板房羽林將軍葉
　日昇面進此卷上手題數百言於後謂天下已定居
　安慮危使後世子孫育多馬於郊野防疆禦患想見
　開國承家垂謨百世之意焉
李伯時九歌圖
　龍眠作畫凡臨古則用絹素自運則不設色獨用澄
　心堂紙九歌圖載在宣和畫譜上有宣和中秘印紙
　係澄心堂畫法靈秀生動昔人稱其人物似韓滉瀟
　灑似王維若論此卷之妙韓王避舍矣他不具論即
　湘夫人一像蕭蕭數筆嫣然欲絶古今有此妙手乎
　龍眠收藏法書極多留心書學所書九歌𨽻法勁逸
　在宋亦稱第一余言九歌為宇宙第一妙文非龍眠
　妙畫不足以稱之此真千秋快事也卷舊在賈似道
　家上有其印元人題䟦詩多有可觀又元人張叔厚
　曽臨此圖呉孟思以小篆書其文藏江南人家又余
　在袁六完家見趙文敏所畫九歌為仇山村作乃其
　少年筆亦自奇異
李龍眠髙士圖
　畫用絹素澹設色古栁一株髙士袒坐其下書卷横
　陳有酒盈罍坐者微醺含笑翛然自得是陶徴君歸
　後像也非龍眠三十年優游林泉豈能追摹至此趙
　子昻亦曽畫歸來圖元人題云文章撑住晉乾坤三
　徑清風宛若存何事揮豪松雪老不知芳草怨王孫
　子昻見之當有餘媿矣余所收龍眠畫有蓮社圖有
　羅漢圖有臨顧斵琴圖有臨陸布髮圖今皆㪚在友
　人家更有祖師像一卷精絶自宋皆流傳衲子家如
　雲坪宏濟諸人皆有䟦語及貫休羅漢宋人應夢羅
　漢又羅漢渡江卷亦俱贈友人矣
王詵設色山水卷
　晉卿文藻風流掩映當代所作畫水墨則仿李成著
　色則師李將軍此卷乃仿李將軍樓閣橋梁極其工
　緻濃郁中饒有青葱之色趙千里不能及也至末段
　遥山逺浦更極畫家妙致
　曹秋岳贈余一卷布景不多悠然有海濶天空之妙
　後宣和帝題烟江叠嶂圖殊無所謂叠嶂也祥符張
　雲菴見而愛之擕去秋岳又有一卷亭閣脩整新荷
　滿池後有范石湖詩字俱妙惜畧屬目未及詳閲
唐胡瓌番犬圖
　瓌與子䖍俱能畫瓌范陽人所畫皆番地之景此卷
　三人一犬人皆番裝伏仰瞻視備見獰猙一人引犬
　犬甚馴服趙子昻跋為東丹舊稱瓌畫筆用狼毫極
　清勁東丹李贊華乃五代時人舊謂其筆乏壯氣卷
　中筆意似瓌非贊華也
易元吉猴猫圖
　元吉猴猫圖載宣和畫譜中謂之冩生戯猫圖猴一
　挾一乳猫又一乳猫畏怖而走猴之狙猂猫之穉怯
　情事如見後有宋裕陵御題余不喜此種畫如郭權
　之角鷹徐熙之雛鴿㪚之友人此幀喜趙文敏跋字
　甚佳故記之
趙千里待渡圖
　千里畫在當時極為思陵所重設色雖濃而精神清
　潤趙子昻山水全仿之此待渡圖髙峰宻樾青翠欲
　滴兩岸之人登舟者與牽騎而候者情景如見上有
　晉府諸印舊書畫有其印者俱真蹟可觀近代收藏
　賞鑒家也
千里花鳥卷
　花鳥卷為千里得意之作樷花淺浦羣羽翔泳其中
　生意爛然元人詩跋俱佳末有倪雲林一詩尤妙
劉松年成王問道圖
　舊稱松年畫傳世者不滿十幅問道圖尤其得意之
　作畫法全似衛賢髙士圖林木殿宇人物蒼古精妙
　不似南宋人亦不似畫院人寜宗當日特賜之金帶
　良有以也
劉松年東山絲竹圖
　東山圖乃松年筆圖中山岡迴合美䕃飛泉掩映噴
　灑極其幽勝安石䇿杖同諸佳麗歩行橋上風流蘊
　藉可想見也畫乃晉府物四隅皆有其印
僧超然山水圖
　超然畫當時重之至與巨然並稱峰巒全學郭熙林
　木亦似張浹若比之巨然之超逸則相去千里矣余
　所見惟此一幀
趙昌菡蓞圖
　趙昌菡蓞圖見於李方叔畫品予得之故内絹已斷
　落而畫處一絲不傷其畫花葉稠叠滿幅一俯一仰
　各具情致李方叔云舊言徐熙畫花𫝊花神趙昌畫
　花冩花形然比之徐熙則差劣其後鐔宏王友之輩
　皆弗逮也蓮花生淤泥之中出於水而不著水昌此
　花標韻清逺能識此意耳此幀予贈成大名又有紅
　梅一小幀風格秀艶乃房海客贈余者付兒朴收藏
荆浩山水
　洪谷子以山水專門為古今第一甲申之變名畫滿市
　獨無浩畫一日見從故内負敗楮而出者浩畫在焉
　然已破爛之甚余使善手重裝見絹素之内復有重
　絹亦一竒也其山與樹皆以秃筆細冩形如古篆𨽻
　蒼古之甚非闗范所能及也令朴兒收之貯海雲閣
荆浩廬山圖
　今年夏月久旱酷熱異常故家忽有持二畫來看者
　一乃浩畫也中挺一峯秀拔欲動而髙峯之右羣峯
　巑岏如芙蓉初綻飛瀑一線扶摇而落亭屋橋梁林
　木曲曲掩映方悟華原營丘河陽諸家無一不脱胎
　於此者且絹素如銀板對之令人色飛上有宋髙宗
　題荆浩神蹟真品六字下用内府之寳又有元人韓
　嶼柯九思二詩其人肯割愛乃傾篋易得之其一則
　髙士畫臨本也還之是日松風謖謖滿我茅亭暑氣
　已避三舍矣
　昔洪谷子以山水自負每曰呉道子有筆而無墨項
　容有墨而無筆吾采二子所長成一家之體今傳世
　者有山水訣蓋其人當五代之世不肯出仕隱於太
　行之洪谷借筆墨以寄其髙曠故超絶一世如此昔
　趙子固與周公謹各擕書畫放舟湖上相與評賞酒
　酣子固脫㡌以酒晞髮箕踞歌離騷旁若無人薄暮
　入西泠掠孤山􁒷櫂茂樹間指林麓最幽處瞪目呌
　絶曰此是洪谷子董北苑得意筆也亦惟如此等人
　乃可閲此等畫耳
闗仝山水
　余求闗仝畫不可得忽於故内得一幀已壊絶而畫
　體不傷世傳闗畫師荆浩其造境絶相類山峯壁立
　從平地陡起樹木奇崛有枝無幹用濃墨揮灑不事
　烟雲用意簡澹此畫家之神品兼逸品也王叔明一
　梧軒圖與倪雲林師子林圖冩石法皆用其意真足
　作法百世也畫譜言仝畫脱略毫楮筆愈簡而氣愈
　壯景愈少而意愈長而深造古澹如詩中淵明琴中
　賀若
闗仝江山漁艇圖
　漁艇圖見宣和譜髙古簡朴自是名作山形如層螺
　不用劈皴前古後今所無至於亭閣精工人物俊雅
　亦非宋人劉松年輩所到世傳仝工山水不工畫人
　多使胡翼為之豈其然乎
闗仝匡廬清曉圖
　匡廬圖予於乙未得之南中士夫家其圖中聳一峰
　奇拔渾厚環列數峯揖拱相向憶余崇禎壬午舟過
　潯陽避風江上遥望匡廬宛然如在目前此所謂廬
　山真面目也一段清淑之氣浮動筆墨之外愈繁愈
　簡愈健愈雅其屋宇人物極小而有天然之致非關
　不能燕文貴畫極力仿此然筆力纎弱無士氣去此
　不止千里故作畫不求氣韵而求形似未有不流於
　俗工者也
巨然林汀逺渚圖
　林汀逺渚圖見於畫譜巨然師法董源而能自出己
　意至老年之筆更造平淡妙絶千古此圖政老年之
　筆也起段茂林一叢茅茨隱見餘則浦溆平鋪瀰漫
　無際其中樹如薺人如豆或行或舟逺帆亂荻景色
　儼然畫至此靈心獨絶矣昔人稱其筆墨秀潤又稱
　其幽谿細路屈曲縈帶竹籬茅舍斷橋危棧真若山
　間景趣殆不虗也予於陳山人處見一卷乃浮嵐逺
　岫圖原是長畫宣和帝裝為手卷乃極力仿董北苑
　而此則師子獨行無所依傍可謂前無作者
　張爾唯名學曽善畫家藏江貫道長江圗一卷赴蘓
　州太守任擕一樽並卷來山中相别時太倉王元照
　東粤陳路若俱在開尊展卷亟稱江卷之勝余獨無
　言徐出巨然卷共閲覺江卷退舍盖長江圖雖貫道
　得意之作然無渾然天成之致故知巨然不易到也
巨然秋塘羣鷺圖
　巨然世傳其山水鮮見别畫此幀自注秋塘羣鷺圖
　舊藏鞏都尉家世無二本圖中秋水既落蒹葭蒼然
　白鷺羣立坡陀蕭然有霜露之警焉傳神寓意在筆
　墨之外昔杜少陵詩有云鷗行炯自如蓋狀士君子
　委虵在公之景也又云只今湖海上形影日蕭蕭蓋
　傷賢人擯落在野之景也巨然此畫直可作詩觀矣
　若徐熙輩止求形狀之似了無别韻相去奚啻人天
　之别乎曽入宋御府故有緝熙殿寳
李成寒林圖
　李營丘畫史稱為古今第一葢其生平不易為人落筆
　而其孫名宥為天章閣待制開封府尹倍價収購祖畫
　故傳世者益少米元章去營丘之世未逺自言僅見
　二軸欲作無李論則求之今世其難可知也予所藏
　寒林圖古木夭矯雪色凛冽寒雅羣集衰草中暑月
　展之如披北風圖令人可以挾纊非營丘不能也余
　於滄桑後覔得大幅山水一幀稍乏天韻疑是元人
　臨本孟津王氏以古觚易去又於王長垣寓見觀碑
　圖林木絶佳一人䇿蹇觀碑傳為王曉筆畫上落其
　欵又於陳山人家見一本相同而王差勝然亦未敢
　定其真偽也
　畫繼云李營丘多才足學之士其所作寒林多在巖
　穴中裁劄俱露以興君子之在野也自餘窠植盡生
　於平地亦以興小人在位觀此圖羣雅饑集之狀或
　以興世亂小民之流離困頓者乎
　郭熙云畫亦有相法李成子孫昌盛其山脚地面皆
　渾厚濶大上秀而下豐河陽善畫亦善鑒畫如此按
　成人品甚髙當時有顯人慕成名貽書招之成得書
　且憤且歎曰自古四民不相雜處吾本儒生雖游心
　藝事然適意而已奈何使人羈致入戚里賔館研吮
　丹粉而與畫史冗人同列乎此戴逵之所以碎琴也
　却其使不應乃以厚價别購數圖成不知也成後計
　偕赴春官謁顯人顯人喜延之書舍適見所畫作色
　振衣而出其不肯輕徇人如此天下未有不立品而
　能擅絶調者也
范寛夏山圖
　華原夏山圖名著畫譜崇岡宻䕃飛泉奔激其間覺
　山石木葉皆帶濕潤此真古今之奇也上有宋髙宗
　御題四字曰范寛真蹟又入金元御府上有明昌御
　覽一寳余見世家所藏凡山頂有宻林水際作大石
　突兀之畫皆作范寛不知寛畫古拙深厚宋元之人
　多仿之止知其癩頭山鐵屋板橋諸形似而其一叚
　魄力則斷斷不能也予所最賞者此圖及歸徳宋兩
　恭所藏雪山圖耳世傳華原生平落魄嗜酒作畫初
　學李成又學荆浩既悟乃舍舊所習隱居終南山太
　華巖隈林麓之間而覽其雲烟隂霽之景興之所至
　盡寄於楮墨間故千巖萬壑變化百端昔人云雖盛
　暑中凛凛然使人急欲挾纊殆不虚也
許道寧山居圖
　許髙陽畫不多見舊見張户部學曽所收長卷近乃
　于大老家得此山峯峭拔樹木脩挺回塘曲澗瀠洄
　於山㘭林際之間茅亭之上兩人如生一童烹茶一
　童洗硯皆古樸有致傍小書詩聨疑後人所為落欵
　小𨽻亦清勁之甚此君不獨工畫也曽入元人御府
　上有天歴之寳
　舊傳許道寧畫初師李成晚脱舊學風度益髙名畫
　評云道寧之格長者一林木二平逺三野水張士遜
　詠賞之曰李成絶世范寛老惟有長安許道寧為人
　推重如此
米元章畫山水小幅
　元章畫源出董北苑而特運己意故其境界與人絶
　異蓋其天資髙邁所見古人墨蹟又多所作書不襲
　晉唐之蹟而得晋唐之正脈所作畫不襲闗董之象
　而得闗董之神韻此幀舊藏一戚里家余在掖垣時
　曽一見之越八年乃歸余齋山峯圓秀㸃法筆筆生
　潤林木隂翳又稠叠而不雜亂至人物樓閣屋宇橋
　梁漁艇極其纎秀似唐人小界畫後人仿米者濃墨
　塗灑曰此懞懂雲無根樹也豈不可哂哉
　襄陽無大幅畫嘗自言平生只於寳晋齋以三幅紙
　作一軸餘則無之蓋小幅易於收藏即東坡作書每
　留餘紙以待五百年後題跋之意也此幀極小而超
　越深厚不减大畫上題字亦妙有黄子久諸家印
米元暉白雲出岫圖
　元暉作白雲出岫圖山巒林木全仿董源大變其父
　之法猶之大令不襲右軍也故字曰二王畫曰二米
　不囿於家學乃所以善承家學耳此圖得之故内近
　邉處已浥爛乃裁去寸許重裝之每張素壁覺白雲
　滃鬰出我棟宇間向年孟津王覺斯每過輒索看大
　呌稱絶今老思故舊不勝今昔之感
不知名洛神圖
　洛神圖予凡三見一在開封張睡心家一在歸徳宋
　兩恭家一在杭州陳山人家皆全卷極精工大約宋
　畫人髙手臨本予得一卷止一段上有米芾審定印
　畫法絹色是唐人手筆逈在三卷之上後有小楷全
　賦精采勁秀不知出誰手旌徳劉雨若云筆力似米
　元章所書九歌極言為米然米無真楷即九歌亦帶
　有行知非米所能辦或是南宋人呉傅朋説耳宋楷
　以傅朋為第一明楷以文衡山為第一
宋徽宗栁雅蘆雁圖
　余見宣和帝畫數幀而以栁雅蘆雁圖為最兩幅相
　連紙用澄心堂栁絲摇曳兩雅綴麗其上墨光如漆
　當是李廷珪墨蘆荻一叢羣雁俯仰唼咂宛宛如生
　是當日紫宸殿宴大臣隨畫以賜之者後有諸臣題
　跋語多悲感又王長垣所藏宣和所臨張萱虢國夫
　人圖亦佳豐姿䇿鞚極其明艶所謂畫裡猶能動世
　人何恠當年走天子者也
　宣和博收書畫然賞識逺不及髙宗蓋宣和所尚者
　人物花鳥如收黄筌父子至六百七十餘幅徐熙至
　二百四十餘幅而名家山水寥寥至髙宗所收今傳
　世上有乾卦雙龍小璽内府圖書及奉華寳藏瑶暉
　堂印者皆髙雅可觀雖未見髙宗之畫然所書九經
　及馬和之補圖毛詩又非宣和所能及也一興一亡
　觀所好尚已可知矣
趙子昻青緑山水
　子昻畫中青緑茜倩得不傳之秘此幀峯巒層叠林
　木茂宻一僧度橋歸寺踽踽欲動乃其得意之作董
　𤣥宰題云松雪翁青緑山水純似吾家李成層巒蕭
　寺圖雖不落名欵止用小印或是進呈本也
戴文進靈谷春雲圗
　文進畫在明初名甚噪然其風格不髙馬逺夏珪之
　流派也予所收靈谷春雲圖是其合作設色布景蒼
　秀有宋元大家風使掩其欵而閲之未有信其為文
　進者乃為聶雙江大年所作聶有一帖附後字亦甚
　工不似道學人筆
　按王文端直為冡宰日曽以詩寄文進求畫且自序
　昔與靖菴交嘗作一詩至是十年始成之聶雙江題
　其後云公愛文進之畫十年而不忘也使公以十年
　不忘之心待天下之賢豈復有遺才哉文端聞其言
　笑置之未幾聶舉為史官困於譏䜛卧病旅邸投詩
　於文端有云鏡中白髪難饒我湖上青山欲待誰千
　里故人分槖少百年公論蓋棺遲文端得詩泣下曰
　是欲吾銘其墓耳聶果殁文端為墓誌有云吾以大
　年之才必能自振故久不擬薦而乃止一校官耶前
　輩以道義相成如此然雙江譏文端好文進之畫觀
　雙江與文進之帖又何傾慕篤切耶
　文進畫有絶劣者遂開周臣謝時臣等之俗至張平
　山蔣三崧等惡極矣皆其流派也不有文沈兩公一
　起而繼宋元之絶學風雅不幾掃地耶世傳宣廟時
　召文進至京令作釣雪圖一人衣緋有譖者謂緋乃
　朝服不宜釣魚遂罷回此三家村中語也宣廟善畫
　嘗見御製雪山圖一人衣緋䇿杖入寺此豈朝服耶
　其不取文進定有在也
沈石田煮雪圖
　石田畫傳世者多然真偽相半當石田晚年時自收
　其畫間有偽者亦自誤收之况至今耶余最愛先生
　畫滄桑後世家所藏盡在市賈手余見輒購之然亦
　每為同好者擕去今存者無幾皆真本妙品也
　煮雪圖是紙畫大幅峰巒樹木全用北苑而𢃄荆闗
　之峭拔茅屋數楹土牆環之後竹前林雲深境寂四
　人圍一鑪而話宛然巖村景色此石田得意之筆上
　題一詩人間有雪尋常事座有嘉賔雪亦奇羔酒黨
　家何足問一鑪活火試茶時此幀舊在孫漢陽家陳
　眉公重裝於墓田丙舍後入淮撫李修吾家上有其
　印王長垣贈余為沈畫之冠
石田天平山圖
　紙畫小幅僅尺餘許髙山巉巉一寺隱其隈門外古
　松蒼勁孤笻小橋掩映古松中景色不多魄力深厚
　此啓南公小畫之得意者上題一詩指顧天平山山
　隈翠微寺我隨白雲來不隨白雲去
石田松鶴髙士圖
　紙畫長幅而狹筆法全似王叔明髙山峩峩飛泉奔
　落古松之間一人策杖神韻幽閒隨鶴而行有亭古
　樸宛然山隈令人直欲置身其中也上題一詩七尺
　藤枝着地輕長松夾道碧雲晴深山似恐雲遮却緩
　步還敎一鶴行呉匏庵和之云片帆髙掛一舟輕𣺌
　𣺌湖光暮雨晴載酒擕琴何處去蘭橈徐棹㸔山行此
　幀乃廣平劉半舫珍愛者半舫清正為當事大臣不
　喜借河工事繫獄部擬遣戍上未允傳聞事在不測
　乃自獄以所用小硯及此畫作一詩别余余以半舫
　之故更珍愛之賊變畫已失去重於市賈買之每一
　展閲真覺車過腹痛也
石田松壑圖
　絹畫中幅筆法仿黄大癡而𢃄董北苑之皴法故覺
　蒼勁勝黄舊言石田學大癡去其短而師其長此語
　良不虚也畫時已落欵不知越幾年重見之又題一
　詩宻䕃參差漏夕陽潺潺流水潄迴塘𤣥言消盡人
　間事一壑松風滿髩涼又題舊作於仲和家今復見
　題後
石田蕉林圖
　絹本大幅芭蕉一林青苔滿地一人執卷偃卧其下
　對之真可令人忘世上題一詩兩樹芭蕉一地苔緑
　隂清晝儘徘徊坐深慮静無人共更待青天好月來
石田江臯寄傲圖
　紙本小幅乃石田先生八十二歲時作筆力髙簡前
　無古人其畫逺山近水秀色欲滴坡陀之上宻樹隂
　隂一人閒坐小艇弄笛意甚適也人生至此世間尚
　有何名利可言桃源中人云不足為外人道余轉一
　語曰即道之外人那得知
石田江山一覽圖
　江山圖乃長卷石翁晩年之作筆勢蒼古超逸全用
　黄大癡之法而運以自己之魄力憶崇禎壬午余自
　楚中回徑過金陵住年友錢雲將家時有大癡長卷
　在金陵取至寓所其卷乃大癡為倪雲林所作筆酣
　墨飽元氣淋漓自題十年乃成石翁此卷乃仿黄卷
　也識力悉足相敵卷在開封王半菴惟儉家張孝廉
　民表購以贈余今相依三十年矣黄卷聞為鄒衣白
　所收今已殉葬彼時金陵即有一臨本不知鄒所收
　真乎臨乎
沈石田看花圖
　看花圖乃石田老年之筆平淡古樸大雅不羣上綴
　長短句亦極韵折花下一壺酒人與花酬酢樹上百
　枝花花對人綽約昨朝顔色正新鮮今朝少覺不如
　昨人若無花人不樂花若無人花寂寞看花酌酒久
　逺事人生如花亦難托去年花下看花人今年已漸
　隨花落花且開酒且酌催花鼔板撾芍葯醉他三萬
　六千塲我與花神作要約又題偶步東園見落花賦
　此詩并冩圖寄意
石田有竹莊賞月圖
　石翁置有竹莊嘗出疏以募竹其事甚韻此圖乃石
　翁與浦汝正中秋賞月莊中之平安亭而作筆墨更
　為清勝後有長歌可入白蘇集中字大如椀亦似黄
　魯直得意之筆詩云少時不辨中秋月視與常時無
　各别老人偏與月相戀戀月還應戀佳節老人能得
　幾中秋信是流光不可留古今換人不換月舊月新
　人風馬牛壺中有酒且為樂杯廵到手莫推却月圓
　還似古時圓故人㪚去如月落眼中漸覺少故人乘
　月夜遊誰我嗔髙歌太白問月句自詫白髮欺青春
　青春白髪固不及豪捲酒波連月吸老夫老及六十
　年更問中秋賒四十
　嘗見石翁題畫有絶佳之詩而集中俱不載安得有
　心人肯大為搜羅以成快編也石翁集乃陳明卿為
　孝廉時所刻不足盡石翁之百一也
石田菱鴨圖
　石翁不獨工山水常見所畫花鳥走獸之類皆别有
　天趣非冩生家所能及余年友錢雲將所藏菱鴨圖
　菱葉縱横一鴨徐行其下肥澤安閒有在野肥遯之
　意焉上題一詩甫里畜成物悠悠沙渚頭我家亦有
　此不及是中儔
石田畫冊
　畫册十六幅皆仿宋元大家無不奪真為石翁最得
　意之筆每幅匏庵繫一詩詩與字皆精工亦為匏翁
　不多見者真雙璧也册首衡山題石翁墨妙四字篆
　法髙古足與册稱祥符王半庵司空寳之如拱璧其
　子溫叟不能守質一諸生家余購得之並有何大復
　手録所作一册亂後不知何在今此册幸存計與余
　周旋三十年矣
明四家畫册
　册僅八幅沈石田四幅一仿梅道人一仿黄大癡俱
　為栗里作一幅仿董北苑蜀江垂釣一幅仿大癡題
　一詩於上此四幅皆石田極得意之作唐伯虎二幅
　一幅漁舟秋釣圖自題辛夘夏日戯墨一幅半醉驢
　背圖自題一詩其上皆翛然有别致文衡山枯木竹
　石一幅亦甚瀟灑陸包山一幅工緻不俗此冊計幅
　不多然據一代之盛可寳也
唐伯虎秋山擕琴圗
　伯虎畫傳流極少余向有試茗圖二人坐梧下試茗
　梧葉蕭蕭枝如篆籀亂後失去又有小幅山水為蘇
　州廵撫作極精工亦為後人擕去今秋山圖是余以
　盛子昭畫與陳道人相易者畫法仿闗仝中矗髙峯
　羣木翳之紅紫相映山腰危棧一主一僕擕琴而行
　其造境非子畏不能也上題一詩竟出韻狂逸不拘
　多如此
伯虎山静日長圖
　玉露中山静日長一段余酷愛之舊見文衡山有圖
　尚未盡致又見元人王叔明圖以石鼓籀法書其文
　王百榖有跋極贊之然稍板是臨本庚子夏聞無錫
　華氏有子畏所作畫十二幅在龔合肥處議以舊人
　書畫相易真定梁玉立見而愛之擕去至五月初余
　復借至東籬書舍藤下每日晨起輒一披閲其畫仿
　王摩詰輞川圖及李龍眠山莊圖極工緻而有生韻
　華氏有跋謂延子畏至劒光閣三閲月始成良不易
　也玉露中妙境固非此妙筆不能傳神冩照耳
文衡山雪山圖
　衡山先生畫傳世者多每見大幅及長卷鮮有佳者
　今山齋所存數幀皆以逸致勝者如雪山圖其最矣
　圖中山仿范華原林木仿董北苑雪色平鋪孤笻獨
　往見者不知為衡山也上題一詩漠漠長雲已滅踪
　隔溪照見玉芙蓉詩人何必騎驢背儘有閒情付短
　笻
衡山雨山圖
　雨山圖紙本小幅山巒一圍林木聳秀一人坐茅亭
　看雨余舊題之曰景色空濛樹石如沐此雨山真靣
　目也他人冩雨山但以濃墨相襯貼視此奚啻千里
　見者以為知言先生自題一詩云隔溪緑樹䕃潺湲
　啼鳥春來意思閒最是髙人茅屋底推􁲛獨對雨中
　山
衡山江深草閣圖
　衡翁此幀全仿梅道人山巒林木屋宇人物無一不
　肖暑月對之覺新涼滿座上有詩云為愛江深草閣
　寒倚闌終日坐忘還個中妙境誰應識閣下溪聲閣
　外山
衡山設色山水
　衡山與石田皆喜作青緑畫設色濃郁得古人之秘
　此幀乃春景也山光浮動真有如笑者兩岸古栢夭
　矯小舟横放其中每一展看輒歎安得髙手冩阿髯
　舟上如李龍眠冩蔡天啓故事以領其趣乎
衡山冩東坡詩意
　坡公有絶句云掃地焚香閉閤眠簟紋如水帳如烟
　客來睡起渾無事捲起西􁲛浪接天此詩趙千里及
　趙子昻皆作圖衡山一幀蓋仿子昻也筆意清老更
　勝之舊在劉司空半舫家上有其題
董𤣥宰松風流水圖
　紙本小幅峯巒層叠羣松滿谷皆以淡墨㸃染真有
　古人惜墨如金之意此文敏晩年之筆由神奇而造
　平淡矣上題萬壑響松風百灘度流水兩語㸃綴無
　限佳景
𤣥宰金箋山水
　此幀乃文敏早年之畫秀頴絶倫筆法全仿黄子久
　自題辛夘除夕冩是歲凡作畫五幀振之得其三其
　二則霅川社友米偕之所徵也又題癸夘元日重觀
　凡十二年矣予不復為元人畫為元畫亦與故吾别
　一法門畫上又有陳眉公題惜金箋不耐久蔵耳
𤣥宰仿董北苑畫
　紙本中幅乃文敏晩年之筆髙嶽長松濃墨揮灑全
　用北苑法絶不蹈元人一筆一畫矣上題一詩翠嵐
　迎步興何長笑領漁翁入醉鄉日暮渚田微雨後鷺
　鷥閒暇稻花涼
𤣥宰仿董北苑畫
　文敏畫以臨北苑者為勝此幀壬申作於廣陵舟中
　極其奇縱余見巨然浮嵐圖是學北苑筆意後此惟
　見此幀南宋元明諸家未敢望其肩背也上自題一
　詩緑溪青嶂是秦餘靈境今歸蔵史居素友詎迷初
　得路頑仙寧讀未焚書
𤣥宰山水卷
　米元章畫全學董北苑雖間出新意然胎骨則董也
　文敏每仿米畫輙用董法故其奇宕逺過於米此卷
　不知者以為仿米不知實董也蓋公晩年在部為余
　友潘仲美所作作完亦甚滿意欣然題句云平踵花
　侵岸春波水上橋仲美贈余已三十年矣
鄒衣白仿黄子久
　衣白甫登第即以科塲事降上林苑余從之遊彼時
　初學畫僅作小便靣蕭蕭數筆後陞工部誤竄身宣
　城邪類中為時不容落職家居始肆力於畫此幀淡
　着色仿黄子久氣韻髙邁為生平最得意之作蓋不
　多見者
衣白小幅山水
　此幀乃晚年最佳之畫用筆如草書如篆籀力深韻
　逸近代無此敵手畫於崇禎十四年至十六年重題
　之自亦矜秘之甚
李長蘅畫册
　長蘅長於詩文畫乃其餘事畧為㸃染即靈曠欲絶
　然又不肯為人輕畫所許可為程孟陽一二士耳此
　册乃畫虎丘山湖之景湖光山色歴歴如見而又摹
　宋元諸家畫無不各臻其妙文人靈心乃至於此
呉匏庵冬日賞菊圖
　匏庵先生為少詹時寓居京師之海潮庵側闢園種
　菊於𢎞治二年十月二十八日集李西涯諸公賞之
　各賦詩又命杜堇為圖裝成一卷當𢎞治時主上明
　聖海内昇平一時名士咸在詞林故分韻倡和文酒
　流連盛世風流可想見也卷藏成國公家上有捧日
　樓純忠堂印舊傳孝廟時問内臣今各衙門官每日
　蚤起朝參日間坐衙門同年同鄉何時得以燕集内
　侍對想在晩間上曰京官俸薄無人隨侍夜晚回家
　那討燈燭可傳與五城遇各官飲酒回家逐鋪燈籠
　傳送雨京皆然又西涯相公當國日門生滿朝或朝
　退或㪚衙即羣集其家分題賦詩以為常而四方之
　人購請詩文書篆者填塞戸限夫人每展紙舐墨强
　公書之以供客具京師父老猶侈談之故先朝風俗
　人物之盛未有過於孝廟之世者也
　庚子銷夏記卷三
欽定四庫全書
　庚子銷夏記卷四　　吏部左侍郎孫承澤撰
　　五月之末久旱不雨林居始覺有熱意静坐青藤
　　下取古石刻繙閲日以二卷為率憶丁亥之冬曽
　　著帖考今冉冉十三年矣舊所見者失去大半存
　　者重一寓目聊借以瀟洒送日月而已烟雲過眼
　　寧敢謬執為常有乎退翁手記
宋賜畢文簡淳化閣帖
　淳化帖為墨苑至寳内府棗木板搨用澄心堂紙李
　廷珪墨者絶少其字極豐穰而有神采凡鉤捺轉折
　起伏諸法俱備宛如手書余初見一二本上有翰林
　學士院印及紹聖三年裝題字者極精工寳之如拱
　璧忽於戊子之春見九本乃淳化四年賜學士畢士
　安者搨法佳妙紙色墨色如古漆板誠海内第一部
　也時賈人索價甚昻余與子朴極力捜措衣物一時
　俱罄葢恐市價圖利分析售之使此竒寳無復珠連
　璧合之日非為一人耽清玩也
　帖中第八卷第十卷俱有畢文簡題云淳化四年四
　月二十八日當直中使就院賜御札八分千字文一
　卷法帖一十卷受恩如是激昻可知第九卷有蘇丞
　相頌題云蘇氏家藏子容題第十卷題云乙卯閏六
　月十四日太一宫齋晚臨南軒㸔不知誰題下有長
　字印疑是賈秋壑又有李洪徳秀題云右法帖十卷
　得於呉興蘇氏乃元祐丞相魏公家物第八卷後用
　公髙之裔印盖言畢公髙之後也余假守濡須郡齋
　刊魏公譚訓内載公於相國寺得畢文簡賜本閣帖
　甚竒且云文簡以圖書斥逺祖名未中禮因考實録
　淳化二年文簡自考功郎拜學士四年五月出知昇
　州然則乃文簡在翰林時所賜也下用李氏叔固及
　李氏家藏印
　嘗考輟耕録載大梁劉衍卿所見淳化祖石帖每卷
　有題識種種今帖中無之然帖上洗去之痕甚多豈
　另一本耶即此本耶至云淳化四年六月廿二日賜
　畢士安按文簡以四年五月出知外州何至六月復
　有欽賜之事此則不可觧者也原装用山和尚錦今
　帖仍是山和尚錦盖錦中五色銀錠紋名山和尚也
　所謂祖石帖者帖幾經翻刻而以原刻為祖石非别
　有一帖在淳化之前而祖之也陸友仁以李後主昇
　𤣥帖為法帖之祖馬傳慶陳簡齋等各襲其説至董
　𤣥宰又以為澄清堂帖是祖帖皆誤也宋太宗當平
　定之後出内府之藏令王著摹勒上石以傳後世豈
　有反祖亡國之帖而賜臣下乎
　余既得文簡賜本而缺首卷以為大美忌完理固如
　是正不必求全閲數月忽有持首卷來售者乃宋搨
　之最精者也與宋人汪逵諸君所考無異無論墨色
　開卷可辨其所刻卷數版數字相聨而字比諸帖中
　字皆大他本所絶無有也遂令十卷俱足亦異數也
　戊戌李上林以所藏宋搨第五卷閣帖送閲宋裱斷
　壊已甚余重装之題云淳化官法帖真本極其豐逸然帶
　有開國朴氣他本摸刻雖極精工非失之瘦即失之媚逺
　不及也吾向見第六卷第十卷上有翰林學士院印及紹
　聖三年冬至前一日装題字乃初搨本也又見第七卷第
　八卷上有賈似道印乃中年搨本也今復見此第五卷上
　有横裂紋乃晚年搨本也吾三見而備悉帖之終始惟拈
　出朴氣二字則潭綘大觀諸刻一齊拜下風矣戊戌六月
　二十六日退翁記庚子五月二十四日重閱於集古閣
宋賜本大觀太清樓帖
　宋搨大觀帖有黄白紙二種所見不一而黄紙者止
　見一部字法精妙宛如手書乃徽宗賜宰相余深者
　予初從市賈得二本於江右李梅公得二本萊陽左
　旦明得二本浙江張爾唯得一本寳坻曹子固得一
　本第一本在以塩換爛紙者擔頭呉太和収之余數
　四購求不與後以銀酒巵十件易得止缺第九本聞
　杭州姜滙思有此本雖非黄紙者然係初搨予有顔
　魯公大字麻姑壇記帖世無二本姜欲得之更益以
　宋人畫卷乃相易而十卷適完按此帖在宋時莆田
　方楷曽以百萬購之不得後年久散亂王灃翁多方
　湊合始成全帙今兵火之後業已散亂如曩時而復
　珠聨璧合豈非神物在世有鬼神呵䕶之以至是乎
　王澧翁有手䟦極詳
宋搨絳帖
　絳帖第五第六第七第八共四卷乃宋人方楷所藏
　本又第六卷上有水精宫道人印乃趙子昻所藏本
　皆紙墨精妙絳帖之最佳者也按絳州法帖二十卷
　乃潘師旦用淳化帖重摹而叅入别帖視宋人翻刻
　閣帖此最精采師旦尚哲宗秦國公主又名潘駙馬
　帖潘自能刻石雖井闌階砌皆徧刻無餘故段數最
　多或長尺餘者師旦死二子析而為二長者負官緍
　沒十卷於庫絳守重刻下十卷足之謂之東庫本㓜
　者復重摹上十卷亦足成一部於是絳有公私二本
　靖康兵火石並不存金人百年之間重摹至再南渡
　後潘氏真本已稱難得今傳世者大約皆𣙜塲中翻
　刻所謂亮字不全本新絳本北本是也如方趙二公
　藏本真此時之星鳳矣余又於王長垣寓見方楷所
　藏第九第十二卷而第九卷首葉斷損處與單炳文
　所考脗合單炳文云淳化官本法帖今不復多見其
　次絳帖最佳而舊本亦已難得嘗以數本較之字畫
　多不侔某家所藏舊本第九卷大令書一卷第四行
　内面字右邉轉筆正在石破缺處隠然可見今本乃
　無右邊轉筆全不成字其面字下一字與第五行第
　七字亦不同又第七行第一字舊本乃行書止字今
　本乃草書心字筆法且俗余所見九卷與單所考無
　異信乎方氏所藏本為當今第一即趙本雖真亦覺
　墨色少遜其餘上有日月字等號者不足言矣
潭帖
　甲申後予見潭帖最多盖潭有初刻本有私第本有
　碑匠家本有新刻本有三山木本皆潭也而以劉丞
　相命僧希白所摹刻者為最今所藏第三第四二卷
　乃希白所摹刻者故獨存之字法清勁不俗不媚絳
　帖之下屈指惟此帖耳昔蘇子瞻於桂帥程欽之家
　見潭帖謂希白作字自有江左風味故長沙帖比淳化
　待詔所摹為勝世俗不察争訪閣本誤矣子瞻善書
　者乃以為潭勝閣帖何比擬失倫耶盖子瞻之書從
　唐人顔魯公楊少師入手不深究晉㫖故其言如是
　信乎鑒帖之難也
　閣帖中不収顔魯公猶之文選中不収蘭亭叙當日
　豈無見而然政難與世人深語耳
定武禊帖肥本
　余生平酷愛蘭亭叙不啻昔人所謂有蘭亭癖者然
　求一真定武本三十年無所遇所収者宋人翻刻本
　至於唐石宋榻戛戛乎難言之矣南和白侍御抱一
　家傳一本是趙子固藏本所謂落水蘭亭也其本舊
　稱濶行五字未損神韵渾淪世間第一鴻寳侍御由
　林縣令徴為御史此帖不一日去手壬午予自楚中
　典試回侍御招余飲出此帖侑觴侍御為余門人余
　不敢一語賛恐侍御疑余欲得之也既而世道滄桒
　侍御避地會稽予次児道楷亦就婚在彼每出帖相
　視輒言不能令予再見之慘然不樂越十五年侍御
　隠居山中學出世法忽遣一介之使持帖遺余退谷
　中謂入山來一切俱棄豈可獨留此物以累清虚乎
　予意不欲収使者不肯持回適有唐僧貫休所畫羅
　漢卷神竒絶世乃以遺之覺三十年大願一旦豁然
　而故人髙誼時時在我心目間也
　趙子固所藏蘭亭乃姜白石舊物後有白石䟦云嘉
　㤗壬戌十二月因與鄉人湯伯升過童道人許見此
　禊帖知是烏臺盧提㸃者所藏定武舊刻後數日雪
　後更欲雪上車寒凛因詣童買得之又䟦云廿餘年
　習蘭亭皆無入處今夕燈下觀之頗有所悟漫書於
　此此帖後歸於霅川蕭氏在其家二十年又歸於俞
　玉鑑家又歸於髙幹辧家趙子固託滿師以半萬劵
　得之舟過昇山風厲帆壊子固抱帖立淺水中曰蘭
　亭在此餘不足惜也乃自為䟦數百言以記之末云
　首尾三十三年心好目玩終獲為我物幾死猶不恨
　也人其可以輕視予有此哉其篤好之如此
　趙松雪䟦云古今言書者以右軍為最善評右軍之
　書者以禊帖為最善真跡既亡其刻之石者以定武
　為最善然而紙墨有精麤拓手有工拙於是優劣分
　焉此本紙墨精拓手工在定武中豈非至寳耶又云
　吾觀禊帖多矣未有若此本之妙者此本後或歸子
　昻也
定武禊帖瘦本
　瘦本定武帖缺角處有柯九思印盖其所藏也姜白
　石言蘭亭石本以有鋒芒稜角為上此本羣帶右流
　天五字已缺而鋒頴神采奕奕搨法之最工者也濟
　南邢子愿曽翻刻之視此相去千里矣甲午始来余
　家余曽題之云昔人謂評蘭亭如聚訟其實有不然
　者蘭亭之有定武如衆星之有斗羣峯之有嶽也舉
　目可辨寧待聚訟乎蘭亭之妙法度悉備而不以法
　見神力具足而不以力見所謂純綿裹鐡此其是矣
　宋人極力規橅不下百本或學其純綿而失之嫵媚
　或學其裹鐡而失之硬直即面貌已逺况精神乎此
　本在趙中舍士禎家濟南邢太僕得之太僕歿歸于
　新城王氏兵亂淄川人以五斗米易得擕至亰師不
　知重也劉安丘見之嘆賞其人乃珍秘之時余物色
　定武帖不得再四購求不許其人愛予唐人維摩說
　法圖及宣鑄乳鑪乃彼此相易未㡬趙子固所藏五
　字未損本亦至子固本肥此本瘦盖紙有厚薄慘濕
　之不同寔一石也於是宇内秀氣盡在吾几硯前矣
　余未見趙柯藏本之先日所服膺惟國學本此本眀
　初出於天師菴土中送置國學字法遒秀氣味深厚
　宋人諸家所臨逺不及之每疑燕京自石晉後淪於
　境外此石何時所刻何時入土定在石晋以前姜堯
　章云定武本在官庫中熈寜中薛紹彭刻一副本易
　之取原石刻損五字以歸此本五字未損或薛氏所
　刻副本乎又云大觀間詔取薛氏所藏石龕至宣和
　殿内丙午㓂至與岐陽石鼓俱載而北今石鼓具在
　而蘭亭何在此本五字未刻損非薛氏所藏石也盖
　定武今之定州也去京師不逺薛氏所刻副本金元
　人移之於此理或然也
　宋刻石本今存者一為頴上本相傳頴上井中夜放
　光如虹縣令異之使下探得蘭亭及六銅罍一為長
　治本崇禎初陜西茍好善令長治掘地得蘭亭及舍
　利數顆茍與余同官汴梁時曾以搨本見遺今石已
　在茍君家矣余所見前人集本如宋理宗御府所集
　最為精工每刻玉池皆用御府圖書其一百一十七
　刻俱全在故内今零散不可問矣又南宋丞相㳺似
　所集亦百餘本今西川胡菊潭先生所収二三十本
　後皆有手題用㬌仁及克齋圖書其中有御府領字
　從山本極為精采余手摹之刻石置山齋(按退翁題/䟦云禊帖)
　(領字從山本米老曽刻之世稱三米蘭亭及見元本/則知米刻己意多而古法少未合也因與劉居士雨)
　(若經營三月始登之石婆/娑二老精力盡於此矣)
右軍黄庭經
　黄庭經傳世者少佳本禇河南臨者舊稱第一然石
　缺其半乙酉之春從市賈得宋装小册一函展視用
　筆之妙宛如手書其墨色搨工俱絶上書御府古石
　刻盖唐石而宋裝也為宋髙宗所鑒賞上有内府圖
　書印及奉華寳藏印劉夫人掌内書記居奉華堂凡
　有上品書畫始用其印此帖誠不世之珍每晨坐小
　牕下旭光滿室開卷欣然盖十五年於兹矣
二王洛神賦
　右軍所書洛神賦世絶不傳大令亦未見全本此石
　不知何時所刻筆致古逸真翩若驚鴻宛如逰龍世
　目所不經見者合裝成帙余曾有題云向聞王右軍
　有所書洛神賦求之二十年弗獲寓目即大令洛神
　亦止見宋搨十三行耳丁亥之春同諸友人於報國
　寺松下見右軍洛神錢咋舌稱為異寳越數日復見
　大令全文二王妙跡一旦完聚真異數也宋人董廣
　川最稱該博其書䟦云逸少此賦當以為第一今無
　復存者但子敬所書猶傳未可以伯仲間論也又云
　昔馬澄評右軍書謂勸進洛神賦諸書皆作今體知
　逸少嘗書此賦子敬當是習其家學耳是廣川止見
　大令洛神未見右軍書也今併子敬書亦無復存者
　矣名蹟在世有日减無日増可慨也余行年六十始
　獲暏此良厚幸矣退翁記於山西之烟霞窟
　大令洛神帖後有元人䟦云子敬書洛神如龍如鸞
　莫可踪迹世代以來咸知所寳或以十三行或以八
　行為珍閟其全文不可得盖可知己此刻具其文可
　想像也更當兵亂臨攬寜不慨然至正二十六年歳
　在丙午五月二十一日䟦是日為小暑節天氣蒸雨
　久之數㸃而止華盖叟記
澄清堂帖
　澄清堂所刻皆右軍書計十卷黄長睿謂為唐賀季
　真手摹李後主得之刻石澄清堂極其精善逺在淳
　化閣帖之上惜世無傳者余僅得第一第三第四共
　三卷然王氏書法備於是矣是帖余付之朴兒置天
　津海雲閣戊戌五月余同内人觀海取此帖舟中一
　日數十展記舊所䟦
　李後主刻此帖後宋太宗見而悦之因刻淳化帖相敵
　至於神骨風致固非王侍書所能辦耳(五月廿五日/海門舟中)
　書家草法宜入規應矩力能扼腕處處停筆為佳所
　謂忙中不及作草也此法惟右軍獨據其勝而澄清
　帖悉傳其神(揚邨/舟中)
　舟至河西務司關者胡君亟欲相晤以舟小有内眷
　辭之乃出精楮求書並贈其先人震亨所著書予喜
　為臨此帖覺腕力差勝盖原本極佳窺其幾㣲便勝
　數倍此名帖之足寳也(河西務/舟中)
　吾行年六十始知草法友人陳石雲窺其旨而未熟
　王孟津熟矣而未得其法盖作草最忌連綿子敬所
　以不及右軍細玩澄清帖思過半矣(泊舟張家灣夜/半大雨挑燈記)
　(此/)
夏禹衡岳碑
　岣嶁碑余所藏有二本一乃嘉定壬申何致逰南嶽
　至祝融峰下遇樵者訪禹碑樵者言石璧有數十字
　俾之𨗳前過隠真屏復渡一二小澗攀蘿捫葛至碑
　所得古篆七十餘字乃取隨行市厯碎而摹之歸献
　長沙轉運曹彦約刻之岳麓書院者一乃湛甘泉先
　生重刻新泉精舍者其碑韓昌黎劉禹錫俱有詩稱
　不得見而歐陽集古録趙氏金石録鄭漁仲金石畧
　俱未載其為真偽不可知然字畫竒古非近代人所
　能為自可寳也
　釋文有三家從楊慎其沈鎰楊廷相則叅註其下承
　帝曰咨(沈云/嗟)翼輔佐(楊云/碩)卿洲渚(沈云/水處)與登鳥獸(楊/云)
　(萬/有)之門參身洪流(楊云一/魚一池)而明發爾興久旅(沈云/以此)忘
　家宿嶽麓庭智營形折心罔弗辰徃求平定華嶽泰
　衡宗䟽事裒勞餘伸(楊云/祗神)禋欝(沈云/嬴)塞昏徙南瀆衍
　亨(沈云暴/昌言)衣制食備萬國其寧(楊云/宇奠)竄(楊云/䑕)舞永(沈/云)
　(蒸/)奔
周穆王壇山刻石
　贊皇壇山吉日癸巳四字竒古之甚宋皇祐中宋郊
　尋而摹之縣令劉荘鑿取輦歸州治權郡事李中祐
　龕致㕔璧政和五年道君取入内府靖康之變遂不
　可問余從博古堂得一紙乃政和以前搨本後又得
　三紙一為賛皇翻刻本一為中書謝從寧刻本一為
　呉恭順惟英刻本聞宋景濓曽刻於浦陽書院未見
　其本古刻瘦勁而有天然之致非後人所能摹也
周宣王石鼓文
　周宣王石鼓文在國子監廟門内其形如鼓其數盈
　十盖周宣田獵之事史籀之蹟也諸家紛紜之説不
　足存舊在陳倉野中韓昌黎為博士時請於祭酒欲
　輿之太學不從鄭餘慶遷之鳳翔孔廟經五代之亂
　遂至散失宋司馬池知鳳翔復輦致府學廡已失其
　一皇祐四年向傅師捜足大觀二年歸於汴京詔以
　金填其文初致之辟雍後移至保和殿金人破汴輦
　致於燕置王宣撫家復移大興府學元皇慶移置文
　廟㦸門内其文澷滅不可讀潘廸音訓載三百八十
　六字薛尚功帖載四百五十一字今存三百二十五
　字數雖少於薛帖然遒朴而饒逸韵自是上古風格
　薛刻不逮逺矣殘璣斷壁終當以真者為寳也
　元至元己卯國子司業潘廸音訓刻石鼓㫄其自䟦
　畧云廸自為諸生徃來鼓㫄每撫玩不忍去距今纔
　三十餘年昔之所存者今已磨滅數字不知後今千
　百年所存又何如也間取鄭氏樵施氏宿薛氏尚功
　王氏厚之等數家之説考訂其音訓刻諸石俾習篆
　籀者有所稽云
　余家有宋搨薛氏石鼓文自䟦云右岐陽十鼔周宣
　王太史籀所書歳月深逺剝泐殆盡前人嘗以其可
　辨者刻之於石以甲乙第其次雖不成文然典刑尚
　存姑勒於此與好事者共之薛帖予得之故内精工
　之甚恐後人並此不見矣
　石鼓文據楊升菴慎金石古文載其全文謂得唐人
　拓本於李文正家予讀而驚嘆已録於京師古石考
　中然陸文裕深謂石鼓經博洽之儒如王順伯鄭漁
　仲捜訪靡餘力咸存斷缺歐陽公集古録才四百六
　十有五字胡世將資古所録僅多九字孫巨源於佛
　龕中得唐人所録古文乃有四百九十七字近世吾
　衍子行自謂以甲秀堂譜圖隨鼓形補缺字列錢為
　文以求章句又𠫭以薛尚功諸作亦僅得四百三十
　餘字不知近日何縁得此十詩完好如楊用修之所
　從來果有的據固是千古一快如以補綴為竒固不
　若闕疑為愈今細讀十詩古致翩翩恐非用修所能
　辦然用修謂得之李文正家而文正懐麓堂稿絶不
　道及何也
　
　
　
　
　
　
　
　
　
　
　
　庚子銷夏記卷四
欽定四庫全書
　庚子銷夏記卷五　　吏部左侍郎孫承澤撰
孔子季札墓題字
　季札墓題字曰嗚呼有呉君子延陵之墓世傳為夫
　子書一見於淳化帖一見於鎮江石刻即未敢定為
　夫子手書亦夫子原有此書而後人摹刻之如有若
　之似夫子余敬玩再四覺穆然有道之象非如武王
　之銅盤銘及夫子殷比干墓四字竟屬後人偽作比
　也昔李陽冰學篆初摹嶧山碑後見仲尼書季札墓
　字便變化開合如虎如龍勁利豪爽風行雨集固知
　大聖人遺跡非尋常之書所能及也
李斯泰山碑斷本
　泰山碑世無石本余僅有二十九字按其文乃秦二
　世詔也剝落已甚但存郛廓耳此眞秦石非宋慶歴
　中宋莒公及江隣幾翻刻也金石略中載秦時石刻
　有十皆李斯一手書當日欲盡滅先王之跡而以己
　書行後世奸惡甚矣董逌有言曰篆文於後世為工
　然况之三代此其為戎翟異俗之法以亂中國者君
　子則宜過而不問也予謂其知言
徐鉉摹秦嶧山銘
　嶧山銘杜少陵詩已云嶧山之碑埜火焚棗木傳刻
　肥失真在唐時已不見石刻矣宋人董逌謂曽見殘
　缺本氣質渾重有三代遺象原石耶棗木傳刻耶予
　有徐常侍摹本其門人鄭文寳於淳化四年刻之長
　安精神奕燁常侍自謂得思於天人之際良非過也
　舊稱徐鉉善小篆映日視之書中心有一縷濃墨正
　當其中至曲折處亦無偏側其妙如此惜不得見其
　手跡耳
五鳳二年殘字
　昔歐陽公著集古録不得西漢字劉原父出守秦中
　得古銅器數件以款識寄之得償其願葢碑文起於
　東漢而西漢無之也金明昌中詔修孔廟於靈光殿
　基西南三十步有太子釣魚池取池石充用得一石
　刻曰五鳳二年魯丗四年六月四日成十三字按五
　鳳乃宣帝年號字形朴質此西漢之物絶無僅有者
　也使歐陽公當日見之不更為欣慰耶
蔡邕石經殘字
　東漢書學以中郎為最而石經猶其得意之作故當
　為兩漢之冠按鴻都石經立於熹平四年當時觀者
　車馬填溢未三十年兵火亂離已失其半後遷於鄴
　遷於洛復遷於長安遂致蕩然至唐開元時僅存墨
　本耳宋初開地唐御史府得石經十餘石又嘉祐中
　居民治地得碎石洗視乃石經此本葢彼時所搨也
　雖所存僅百十餘字然先正典刑具存真希世之珍
　也予装之硯山齋秘笈中
　石經在宋趙明誠猶見數千字謂以世所傳經書本
　挍此遺字其不同者已數百言又篇第亦時有小異
　使完本具存則其異同可勝數耶觀徳父之言則聖
　逺言湮後學於經無所師承無所根據而徒執一已
　之說使聖人之經曲就之真可慨也
東漢仙集留題字
　余於呉國華故侯家得漢安元年四月十八日㑹仙
　友十二字書法妙甚其事雖未可信然非漢人手筆
　不能也未審其石在何所亦未見他書載其事存之
　以志異聞呉侯以勲封掌國營赫赫一時然被服如
　儒生喜與賢士大夫逰家蓄古金石刻最富海内殘
　石秘蹟皆多方搜集滄桑後零落都盡予僅得其十
　之二三山居清侣實嘉頼之予著四朝人物志向其
　後人求取誌石不可得並問其始堂所刻三代古文亦
　亡矣深可慨也又家傳製香秘方每餅以㣲火蒸之
　齋中可香月餘侯亦自珍惜貴家得之每以金絲籠
　罩為閨閣粧飾當神廟盛時亰師三絶謂呉恭順家
　香魏戚畹家酒李戚畹家園也
冀州刺史張表碑
　余從故内得漢碑四種一涼州刺史魏純碑一(缺/)宙
　字周(缺/)碑一太保高峻碑及張冀州碑而四三碑斷
　缺已甚惟冀州碑完整如新搨且書法遒整有古致
　漢石之鴻寳也宋人孫宗鑑曽得之極為珍重此本
　殆宋前物見者亦罕矣
　張冀州碑載集古録魏涼州碑載金石録已言文字
　殘闕至斷字碑及髙峻碑歐陽趙氏俱未見也古蹟
　在世遁於見聞者亦多矣
魯相韓勑造孔廟禮器碑
　孔廟禮器碑建於永夀二年碑完好所缺不多而筆
　法波拂具存漢碑存世者不必皆佳而以遒逸有古
　致者為上如此碑者未易屈指也書法之美舊石之
　完書家得此與曹全碑而從事焉他可無問矣予初
　得一本珍襲之又以羅小華墨一大笏得易一本以
　為副真如乞兒暴富矣
　集古録云韓明府名勑字叔節前世見於史傳未有
　名勑者豈自余學之不博乎春秋左氏傳載古人命
　名之説不以為名者頗多故以勑為名者少也
　廣川書䟦云考之字書勑字從束謂誡也按韓明府
　自名勅耳古者以勞賚為勑勑為賚音其文為徠别
　體當南齊時有劉勅為内史則古人名勅何世無之
　觀廣川之䟦是博如文忠猶有誤疑也學問一事寜
　有盡哉故兩録之以見予雖老未敢廢學也
魯相乙瑛請置百石卒史孔龢碑
　孔廟卒史碑文既爾雅簡質書復髙古超逸漢石中
　之最不易得者都元敬謂此碑殘闕予所収本則完
　善當在都所見本以前後云後漢鍾太尉書則後人
　附㑹之耳
魯相史晨孔子廟碑　前碑後碑
　史魯相有二碑石皆完好字復爾雅超逸可為百世
　楷模漢石之最佳者也前碑載史姓字爵里於建寜
　元年四月十一日戌時到官乃以令日拜孔子即修
　禋祀罷歛民錢後碑史自出俸錢家糓以供禋祀於
　建寜二年三月癸卯朔七日上尚書時副言太傅太
　尉司徒司空大司農葢國有大造司徒司空通而論
　之史不以案食小節自忽必上之尚書請之天子亦
　賢矣哉
㤗山都尉孔宙碑
　孔季將碑字法古逸尚存分體漢石之佳者王元美
　乃謂文與書皆非至甚矣鑒定之難也秦人郭宗昌
　金石史云漢太山都尉孔宙融父也史作伷趙明誠
　歐陽公王元美皆謂卒以延熹四年元美謂又四年
　都尉廢廢三年長子褒坐融匿張儉抵罪時融年十
　六宙卒時僅九嵗按建寜二年張儉舉奏侯覧誣儉
　鉤黨刊章討捕時融年十七非十六也又按碑宙以
　延熹六年正月乙未卒甚明三公皆謂四年何也又
　按融建安十三年卒年五十六則是永興元年癸巳生
　至延熹六年癸卯融正十一嵗非九嵗也夫以文舉
　望繋漢鼎横遭賊瞞荼毒海内痛䀌其卒年史不應
　浪書至云融年十三䘮父史亦矛盾當以卒年及碑
　為正此段可正史之誤附録之
博陵太守孔彪碑
　按彪為孔子十九代孫仕終於河東太守而碑額仍
　云博陵太守或碑乃博陵故民所建每閲漢人碑隂
　載出錢名氏或其門生故民非其子弟所置也彪名
　及字元上碑中猶存集古録謂名字磨滅不可見豈
　當日所見不及今本耶書法娟美開鍾元常法門矣
郃陽令曹全碑
　曹景完碑萬歴間始出郃陽土中中惟一因字半缺
　餘俱完好且字法遒秀逸致翩翩與禮器碑前後輝
　映漢石中之至寳也萬歴中河南土中並出尹宙碑
　字不逮此然完好可讀每閱集古録金石録及近代
　都元敬楊升菴諸書歎古刻日就銷刓入目者日艱
　然如曹尹二碑前人所未見也秦人王宏度字文含
　從余逰酷愛古刻每向余言秦中石刻自經㓂禍焚
　蕩無餘間有存者州縣憚於應上司之索取乗亂搥
　毁恐此後秦無石矣故舊石搨本有存者所宜共寳
　也
北海相景君碑　又碑隂
　景君碑據金石録云在濟州任城縣今乃在濟寜州
　學不知何年移此此碑集古録云文字漫滅金石録
　云此碑最完何也豈搨者有先後耶余所収本文已
　漫滅惟碑隂差存其書方整有分法王元美稱之曰
　古雅非溢美也
淳于長夏承碑
　金石録云碑在洺州元祐間因治河堤得於土中刻
　畫完好如新余所収亦無剝落者其字𨽻中帶篆及
　八分洪丞相謂其竒恠真竒恠也有疑其偽者然筆
　致有一段英毅之氣决非後人所能及元人王惲謂
　為蔡中郎書恐未必後刻建寜三年蔡邕伯喈書後
　人附㑹其説耳漢碑如郭有道碑最是名跡今假刻
　可厭之甚何可與夏承同日語耶
司𨽻校尉魯峻碑
　魯仲嚴碑已剝落不可讀然其所存字分法勁㧞古
　雅漢石之佳者楊升菴云魯峻碑水經注以峻為恭
　趙氏謂方輿志寰宇記皆作峻而辨水經之誤予家
　舊藏此碑峻字明白可識趙氏何必證之以地里書
　也鄭浹漈又謂此碑書於蔡邕按徐浩古迹記其叙
　邕書惟三體石經西華光和殷華馮敦數碑及考其
　他字書亦未聞邕嘗書此不知鄭氏何所據也
魯峻碑隂
　魯峻碑隂視前碑較完善可讀益為可珎不知集古
　録金石録及𨽻釋何以俱遺而失載即近日秦人趙
　崡著石墨鐫華極力捜措並前後碑俱未入目甚矣
　古今翰墨信有縁也
執金吾丞武榮碑
　武榮碑久稱殘剝集古録載其名金石録並不載然
　石非全磨滅者文既簡質字亦如之自是東亰風格
　可珎也榮之父呉郡丞武開明兄燉煌長史武班俱
　有碑載金石録何以獨遺此碑耶
竹邑侯張夀碑
　張竹邑碑在武城縣僅載集古録他書俱不載近日
　好古如楊升菴諸君亦未見也碑文簡質字法古雅
　具見漢人風格
巴郡太守樊敏碑
　樊巴郡碑建於建安十年不知今在何地余所収本
　無一字殘缺題額及鐫書人劉武良名俱全而書法
　遒勁古逸尤為可寳集古金石二録俱不載豈近代
　始出現耶金石古文載其文至銘辭缺六字又誤四
　字余憑此碑改正
　辭曰演元垂　(像/)岳瀆　　(治匠/)兮金精火佐實生
　賢兮　(豈/)欲救民徳彌大兮遭遇陽九百六㑹兮當
　　(舉/)遐季今遂逝(逡廵/)兮嗚呼哀哉(懐氏/)魂神　(裕/)
　兮
　古文之缺當存其舊若妄加改竄非其質矣辭中誤
　四字視原文不及逺甚誤耶改耶楊升菴之病多坐
　此
蕩隂令張遷碑
　張蕩隂碑建於中平十年石完好無缺而書法方整
　爾雅漢石中不多見者考之通志金石略既無其目
　而集古録金石録及𨽻釋𨽻續竝不載豈亦出自近
　代耶而近代人如秦中趙崡及郭宗昌搜訪舊碑亦
　不之及何也此碑及樊巴郡碑俱完整而佳一旦獲
　見前人所未見天下事孰有快於此者乎
李翕析里橋郙閣頌
　李翕在武都為析里橋一事有碑有頌予所収本字
　極完整所缺不過六七字但有頌而無碑集古録云頌
　後又有詩皆磨滅不完今詩固可讀當是集古録已
　前搨惜歐公未見也又金石録止見碑未見頌廣川
　書䟦亦止見頌未見碑天下事固難兼也
白石神君碑
　白石碑不甚剝落光和四年民葢髙等為無極山詣
　太常求法食至六年而衆民比例為白石神君以請
　碑文云居九山之數參三條之壹語殊荒唐
魏百官勸進碑
　勸進碑為梁鵠書歐陽公云嗚呼漢魏之事讀其書
　者可為流涕也其鉅碑偉字其意唯恐傳之不逺也
　豈以後世為可欺與不然不知恥者無所不為乎
　何元朗謂𨽻書當以梁鵠為第一是𨽻書之祖余謂
　不然漢𨽻雍容古雅卓然千古梁鵠所書方削寡情
　矯强未適視史晨韓勅諸碑相去千里矣古謂書關
　世代豈不信然
　梁鵠字孟皇安定人以善書為比部尉後依劉表及
　荆州平曹瞞募求鵠鵠懼自縛詣軍門署假司馬使
　在秘書曹常縣其所書帳中或釘璧上玩之謂勝師
　宜官元人呉獻禇渙及明文徴明皆學其書然終是
　魏人𨽻槩謂之漢誤矣
受禪碑
　此碑余家有舊搨本無一字斷裂上有晉府圖書葢
　宋時搨也書法同勸進金石史云雖小逺漢人雍雍
　雅度衫履自飭亦復矯矯余按此碑昔人謂王朗文
　梁鵠書鍾繇刻石為三絶碑顔魯公謂為繇書
黄初制命碑
　何元朗謂孔廟碑陳思王文梁鵠書為二絶此矮人
　觀塲語也予觀其碑矯厲方板無論不及漢且遜受
　禪碑矣當時曹瞞假立名義弋取漢鼎子平濟惡父
　子兄弟倫理乖斁千古異變乃欲矯祀孔子以掩世
　目而書者此中寜無􁀙杌有中形外宜其書法不及
　東京孔廟諸碑也
鍾繇賀㨗表
　賀㨗表歐陽公考當日破關公年月不合疑其為偽
　黄長睿又考之魏史斷其為真然此表舊傳有大小
　二本不同歐陽公以小者差類繇書余所見者乃小
　本然不知出誰氏之臨摹也予每言鍾書以右軍臨
　者為正如右軍書以唐人䨇鉤者為正也
鍾繇薦季直表
　薦季直表前此未見古刻止於華氏真賞齋帖見之
　謂真跡在沈唘南家華氏得之上石一時盛傳以為
　竒跡然乎否乎世豈有晉跡存於千二百年之後者
　乎其書雖有𨽻體但媚娟開俗學之漸視力命墓田
　諸刻端勁具有典刑相去徑庭矣其為宋元人偽作
　無疑也
王右軍臨鍾繇力命表墓田帖
　右軍所臨鍾太傅書乃南唐墨寳堂石神韵俱全信
　乎其為墨寳也太傅字形多匾濶帶有𨽻意右軍但
　以己意臨之不區區求形相之似也古人臨書惟欲
　發露自己精神不肯寄人籬下往往如此趙子昻云
　蘭亭與丙舍帖絶相似乃王自似王非王之似鍾也
王右軍黄庭經
　予有御府本黄庭經特為寳重又得宋搨殘缺本乃
　禇河南所臨宋髙宗刻之禁中米元章所謂天下第
　一者也雖存者僅半然不失為寳今行世乃呉通㣲
　書視此不啻霄壤矣
王右軍樂毅論
　樂毅論是王右軍親書於石以貽後人者唐太宗取
　入御府甃昭陵中後温韜盗發舊石已碎宋學士髙
　紳以鐡束之其末獨存海字此本是也歐陽文忠云
　其石髙學士之子弟質錢於富人而富人家失火遂
　焚其石趙徳父云石未焚後在郎官趙踈家木匣貯
　之極為珍惜親舊有求墨本者必手摸以遺之後不
　知所在近人李日華有一本題一脩字傳為歐陽重
　刻然世亦罕見今所傳行者乃宋人王著偽書耳
王右軍東方朔畵讃
　貞觀所購大王書評定以黄庭第一畫讃第二則知
　此帖唐時尚在御府所謂殉𦵏王敬仁乃偽也書法
　挺勁與他書稍異唐初諸賢無不自此入手而桞誠
　懸得之為多觀䕶命經固全用其法也
王右軍曹娥碑
　宋搨曹娥碑乃宋髙宗御府本書法静婉貞淑如覿
　其人書字至此真可傾國昔趙文敏謂見其墨跡日
　如親見吕仙聽吹玉笛可以稱量天下之書詎不信
　然
　六月七日為初伏天氣蒸雨數年來無此竒熱也閲
　此帖殊覺清風習習不啻赤脚踏層氷也
王右軍筆陣圖
　相傳衛夫人有筆陣圖右軍題其後累代皆以為右
　軍書予觀其論書語殊淺薄尚不及孫䖍禮而書法
　亦逺遜右軍他書殆後人妄為之耳趙子固云學書
　必先定間架若論間架莫平正於此矣操觚者所必
　資也至孫䖍禮云既知平正務追險絶是又在人自
　得何如耳
王右軍十七帖
　唐文皇収右軍遺跡率以一丈二尺為一卷因首有
　十七字故名十七帖李後主得賀知章臨本刻之澄
　心堂大觀中又刻之太清樓俱精工至唐人雙鉤墨
　跡後有勅字者萬歴中在京師王思延家濟南邢子
　愿借之上石亦甚蒼勁有致不遜宋刻國變後此石
　不存後人恐未得見也
　晉人以書擅當代然見之碑板無一佳者至周孝侯
　碑不知何人假之為右軍書且其文謬妄前人駁之
　詳矣不足存也
　
　
　庚子銷夏記卷五
欽定四庫全書
　庚子銷夏記卷六　　吏部左侍郎孫承澤撰
隋皇甫誕碑
　皇甫君隋人而碑則立於唐歐陽詢書其筆帶有漢
　人分法是率更得意書王元美云比之諸碑尤為險
　勁是伊家蘭臺發源信然蘭臺道因碑筆筆帶批得
　之家學也此碑舊在陜西鳴犢鎮後移西安府學萬
　歴戊子提學余君房作亭覆之丙申亭圯壓碑中斷
　余所収雖稍有剝落然是未斷前本也
智永千文
　智永嘗書千文八百本散在江南諸寺今尚有墨跡
　存世宋大觀中薛氏以長安崔氏所藏眞跡刻石極
　其精善余所収乃當時舊搨不待騐律呂為律召及
　有方綱摹字而知其妙也董𤣥宰云智永為虞世南
　之師作永師書當思永興用筆乃不笨鈍作永興書
　當思永師用筆乃不板結吾家有趙文敏六體千文
　惟楷書純類智永葢以虞伯施參合為之遂為古今
　之絶
　智永千文在宋原有善本歐陽文忠所見本有後人
　妄補者遂去二百六十五字蔡君謨猶曰未能盡去
　豈歐陽公未見善本耶則薛氏之功大矣
龍藏寺碑
　眞定府龍興寺有隋人龍藏寺碑其書方整有致為
　唐初諸人先鋒可存也至碑立於開皇六年齊已久
　滅而張公禮猶稱齊官書者不以為嫌當時不以為
　禁此皆尚有古道尤可紀也
唐刻虞世南孔子廟堂碑
　廟堂碑為虞永興得意之書貞觀四年碑成進墨本
　賜以王逸少所佩右將軍㑹稽内史黄銀印當時車
　馬塡集碑下氊搨無虚日故未久而壊至五代王彦
　超翻刻之止存其郛廓耳今觀此本珠圎玉栗神采
　照映信為千秋至寳唐搨久亡恐世無二本昔宋人
　榮咨道以錢三百萬購唐榻本在彼時已難得如此
　矣金石録云廟堂碑武徳時建而題曰相王旦書額
　者葢應額無額武后時増之爾至文宗朝馮審為祭
　酒請琢去周字而唐史遂以此碑為武后時立誤矣
五代重刻廟堂碑
　唐刻廟堂碑既泐王節度取原碑勒石故初榻字已
　不全雖神彩大遜然猶虎賁之於中郎也近得一本
　乃以孔廟本與西安本合裝者所缺不多市賈葢欲
　以唐刻誑人耳
　金石史云唐書法以歐虞並稱然前人云歐若狂將
　深入時或不利虞若行人妙選罕有失詞又虞剛柔
　内含歐筋骨外露君子藏器以虞為優固當至謂秀
　嶺危峰處處間起則非也歐虞固可並稱今止存一
　廟堂碑已經五代翻刻丰神尚爾映發初刻更不知
　何如耶
虞世南破邪論
　永興小楷予所藏乃宋人博古堂藏本余舊有䟦云
　虞永興書師智永然永書絶綿宻虞加之以秀朗遂
　覺出藍吾家有唐拓廟堂碑此論亦唐石宋拓本與
　廟堂形有大小而精采無二雖石理稍泐而筆致翩
　翩於分行布白間真絶搆也有唐三百年書法當以
　永興為第一而永興書又以破邪論為第一(按張米/庵真跡)
　(日録云虞永興小楷破邪論真跡在王元/馭閣老家風流藴藉品在廟堂碑墨本上)
虞世南昭仁寺碑
　昭仁寺碑為朱子奢文不著書者名鄭樵金石略以
　為虞世南細閱之筆致娟秀爾雅非永興不能也舊
　唐書載貞觀三年詔建義以来交兵處為隕身戎陣
　者各立一寺令虞世南朱子奢等為之碑此碑立於
　豳州乃破薛舉處也文既為朱則字為虞更足㨿耳
褚遂良孟法師碑
　河南此碑圓勁而深厚猶存古𨽻遺意是其得意書
　且舊石完好斷落僅二三字傳世極少人鮮見者余
　得之故太保呉國華家聞太保讀何元朗集謂此碑
　之妙生平止於無錫秦氏見一本呉乃使人徃江南
　物色之而得葢墨寳也
褚遂良同州聖教序記
　同州河南所書聖教序記與慈恩寺大小略同而同
　州饒骨慈恩饒韵如出兩手而同州尤有墜石驚雷
　之勢後云龍朔三年癸亥六月廿三日建大唐褚遂
　良書在同州倅㕔按公永徽九年庚戌出為同州刺
　史三年還朝六年貶潭州顯慶二年貶愛州三年戊
　午卒於貶所至龍朔癸亥卒巳六年矣安得復與書
　事葢非手書上石公歿同人不勝桐鄉之思復摹刻
　官所實記所建嵗月初不計其存亡其兩地字跡不
　同者摹手異耳
褚遂良雁塔聖教序記
　長安慈恩寺有河南所書聖教序記分為二碑嵌雁
　塔門東西兩傍最完好序云永徽四年十月十五日
　建中書令臣褚遂良書記云永徽四年癸丑十二月
　十日建尚書右僕射上柱國河南郡開國公臣褚遂
　良書此自同州召還後筆稱臣者以御製文非奉敕
　書也
褚遂良倪寛贊
　倪寛賛乃河南書字法帶𨽻極遒古予未見古刻此
　乃韓宗伯敬堂從所藏墨跡句勒上石者金壇王氏
　又重刻之不逮韓氏本矣
褚遂良度人經
　靈寳度人經褚河南書閻立本畫宋時藏韓城范氏
　家元祐中上石此宋搨也稍有缺字乃原本壊非石
　泐也字法娟秀真有美人不勝羅綺之致河南公大
　節凛然而書法乃如此與余家所藏孝經墨跡細看
　無毫髮異而孝經乃至聖所作度人經則幻妄邪說
　耳固知予所藏之為寳也
褚遂良小楷隂符經
　晉人無蝇頭小楷其法至虞褚而精而褚尤生動永
　徽中公奉㫖書一百三十卷此其一也
褚遂良草書隂符經
　河南草書隂符經字法歩驟二王而微帶章草風神
　瞥映機致流轉孫䖍禮書譜脱胎於此貞觀中奉敕
　書五十本此其一也
僧懐仁聖教序
　懐仁聖教序乃集右軍書宋人極薄之呼為院體院
　中人習以書誥勑士大夫不學之也趙子固云其中
　逸筆不知懐仁從何處取入使人未學他書先學此
　殊為可惡子固深於書學者故其言如此至近時乃
　大不然視此帖不斷本如瓌璧収藏家學與不學俱
　購求一本以侈人而秦中士夫為甚有著金石史者
　謂聖教序較之定武蘭亭相絶千里可為噴飰真所
　謂夜郎王不知漢大彼或未見真定武耳蘭亭是右
　軍第一妙跡定武是蘭亭第一妙跡不特此也即宋
　所臨諸本無不各具一風格陸子淵所謂原本既髙
　得其一枝半節無不善者人能學一分即有一分之得
　力無不卓然大雅惟一學聖教序則渾身板俗即唐
　人呉通㣲號能書者亦受此累况其他乎黄長睿云
　學弗能至自俗碑字未嘗俗夫碑字不俗何以學之
　輙俗使學蘭亭者有是乎長睿深於書學者失言矣
　余初得一不斷本繼於故内復得此本更完好字法
　纎毫畢具葢唐搨也秦人王文含見之歎不釋手
髙宗萬年宫銘
　初唐帝王留心書學太宗每得二王帖輒令諸王臨
　五百遍另易一帖故所書多可觀至太宗晉祠碑不
　見佳不如淳化帖中諸書髙宗萬年宫銘筆致生動
　有晉人遺致勝似所書李勣碑
萬年宫碑隂題名
　碑隂五十餘人長孫無忌李勣褚遂良輩皆與焉書
　名大小不倫然皆有法即契苾賀蘭亦不草草唐人
　能重書學如此
　趙徳父云每覽此碑未嘗不掩卷太息以為善惡如
　水火决不可同器惟人主能辨小人而逺之然後君
　子道長而天下治若俱収並用則小人必得志小人
　得志則君子必被其禍如無忌遂良是已然知人帝
　堯所難非所以責髙宗也可稱篤論附録之
　六月十三日閲唐諸帝王碑於懸車堂時久旱不雨
　東齋花卉皆槁家人自東安鄭庄來言皆赤地也愀
　然有卒嵗之憂矣然是日諸老冒熱有事郊壇予以
　病老偃卧於茅茨之下而又預計䬣食焉豈可得乎
　睿宗景龍觀鐘銘楷書帶有𨽻篆然文弱如儒生知
　其靡靡不振也且書各有體不得相雜如大小𨽻即
　楷也寫楷者亦惟用其法而不用其象故佳况楷豈
　可兼篆乎閲李仲璇孔廟碑忽楷忽分忽篆令人噴
　飰睿宗殆襲其遺迹耳(按兩宋人唯識廨院記忽楷/忽行又時帶篆𨽻殆亦學歩)
　(仲璇/者)
　相王所書順陵碑字法遒逸整潔唐妙蹟也其中多
　用武后新字且自稱􁓑唐之子孫何不類至此令人
　欲唾此碑豐大之甚至萬歴乙邜地震而仆縣令取
　其石修河今已亡矣余所収乃呉氏家藏舊本
元宗紀太山銘
　唐初諸人𨽻古猶略存漢法如孔廟諸碑是也至元
　宗而始一變力趋豐艶漢法蕩然矣所書太山銘字
　大七八寸䧺偉可觀絶勝他書是其㝡得意筆王元
　美云予嘗登太山轉天門見東二里許穹崖造天銘
　書若鸞鳳翔舞於雲烟之表為之色飛惜其下三尺
　許為搨工畏寒篝火焚蝕遂缺百餘字云余所収本
　完善無一字缺者殆二三百年前物也其餘如孝經
　鄎國公主碑涼國公主碑蘭陵公主碑金仙公主碑
　尚書楊珣碑皆舊搨然俱遜太山銘矣聞易州有正
　書道徳經近在咫尺又未見也
歐陽詢醴泉銘
　趙子固謂率更化度醴泉為楷法第一今其碑具在
　誠第一也余向年於王公惟儉家得醴泉善本僅缺
　数字滄桒後竟失之丙戌之春復得此本故尚方物
　也雖缺廿餘字然搨法甚精昔人所稱草裏驚虵雲
　間電發森森若武庫矛㦸者備見紙上今人絶不能
　有此氊蠟真宋人本也率更正書多帶𨽻法如首行
　宫字左㸃作竪筆正鋒一畫乃𨽻體近年搨本竟是
　一㸃大失書家妙㫖矣此搨之所以貴舊也
歐陽詢化度寺舎利塔銘
　化度寺字法視醴泉差小而整秀則同其石舊在關
　右南山佛寺宋慶歴間開府王雍過寺見之詫為至
　寳寺僧聞之誤以為石中有寳也破石求之勿得棄
　之寺後他日王公再至失石所在問之僧具以實對
　公尋得之己三斷矣乃以數十縑易得載歸置里第
　賜書樓下靖康之亂取藏井中兵後好事者出之爭
　相搥搨遂碎之世無復有此石矣此本得之故恭順
　家清勁而有神采誠所謂至寳也元人王惲云化度
　碑率更規模一出黄庭至奇古處乃𨽻書一變耳
歐陽詢温虞公彦博碑
　温虞公碑雖已泐然所存者風骨整峻至同年張坦
　公處見一臨本靡靡矣王元美云如郭林宗標格清
　峻而虚和近人信然攷温公卒貞觀十一年是時信
　本年已八十餘而楷法精神如此集古録云按唐書
　温大雅字彦宏弟彦博字大臨弟大有字彦將兄弟
　義當一體而名大者字彦名彦者字大不應如此此
　誠不可曉附録之
歐陽詢九歌
　率更有小楷千文及九歌予未見千文至九歌晉府
　所藏上有其印乃宋搨之精者昔董𤣥宰先生見於
　朱御醫家謂世無二本廻環胸中二十餘年誠希世
　之珍世人豔稱化度碑政未見此耳
　率更九歌宋時刻於長沙至南渡石已不存精妙宛
　如手書昔山谷謂唐彦猷得率更真跡數行精思學
　之遂以名世人能於此帖致精思焉不患不名世矣
　予恨相見之晚也
歐陽詢心經
　金石略載率更心經在饒州是貞觀九年十月書於
　白鹿寺楷法精嚴而又寛展自如筆墨外有方丈之
　勢如郭恕先畫樓閣纎㣲合度了無安排真千秋絶
　調也米元章謂其真書直到内史此經足當之非溢
　美矣
歐陽通道因碑
　蘭臺父子齊名號大小歐陽然率更世傳數碑而蘭
　臺止存一道因碑率更楷法源出古𨽻居唐楷第一
　而蘭臺早孤購求父書不惜重貲力學不倦作書毎
　用批法葢學其父也予得宋搨善本遂與率更碑合
　裝之
李邕雲麾將軍李思訓碑
　李思訓碑為北海㝡妙之跡今殘剝已甚予所収者
　止缺一二字宋以前搨本舊藏京師李貢士家為趙
　文敏故物其題簽乃手書也崇禎辛未李貢士擕以
　相贈帖之四隅久已浥爛裱背紙乃宋戸口册為重
　装之擕至任所相隨三十年兵火後己失復得葢異
　縁也
　李北海有兩雲麾碑一李思訓一李秀官同姓又同
　思訓碑在陜西秀碑在良鄉秦人著石墨鐫華者誤
　以為一碑且以北碑為趙文敏所臨誤矣良鄉碑不
　知何時入都城宛平令掘地得六礎洗視乃雲麾碑
　建古墨齋以貯之不知何時又移至少亰兆署中止
　二礎其四礎傳謂萬歴中亰兆王惟儉擕去汴中金
　石録云明皇以天寳三年改年為載今此碑元年正
　月立而稱元載附記之俟考
　李之名跡如李秀碑及娑羅碑東林碑余所収俱翻
　刻本娑羅碑登州張司㓂忻有舊搨乃邢子愿物予
　曽借閲今張死而絶碑帖不知何在矣
李邕岳麓寺碑
　岳麓碑雖已殘剝然其鋒頴尚凌厲不可一世北海
　奇人故所書爾爾昔俞仲蔚謂此碑勝雲麾必有所
　見也
　北海書宋初人不甚重之至蘇米而稍襲其法又至
　趙文敏每作大書一意擬之矣北海諸碑皆手自鐫
　所云黄仙鶴伏苓芝無其人而託名也歐陽公云李
　邕書余始甚不好好之最晚譬猶結交其始也難則
　其合也必久全
李邕歙州刺史葉慧明碑
　葉歙州碑乃八分書遒雅大有東亰遺意久傳為北
　海書然碑首斷落不敢定金石畧載有道先生葉公
　碑而不載此碑又趙明誠録有道二碑一為邕行書
　一為韓擇木八分書此碑乃八分書韓耶李耶姑闕
　疑可也然其書佳甚日數閱之而不倦
　漢碑有𨽻有八分八分亦𨽻也今之正書亦𨽻也趙
　明誠謂歐陽公誤以八分為𨽻公實不誤耳
　北海書始變右軍行法頓挫起伏李陽冰謂為書中
　得仙手
顔真卿書郭氏家廟碑
　碑在今陜西布政司乃汾陽父敬之廟碑文與書俱
　出魯公手以一代偉人之家廟非得一代偉人之書
　不足當之可稱古今二絶碑隂載汾陽兄弟九人皆
　列大位不止史所傳㓜明一人也所載汾陽封拜亦
　與史小異
顔真卿書臧懐恪碑
　臧將軍碑視魯公他書差勁峭且石又完好鋒頴都
　具墨寳也
顔真卿書東方朔讚
　此讃在山東陵縣書法較他刻更嚴整予以曼倩生
　平極詼譎後世乃有以極正之筆書其讃者使曼倩
　見之當為骨踈
顔真卿家廟碑
　碑在西安文廟文刻四面制作精工魯公忠孝植於
　天性殫竭精力以書此碑而竒峭端嚴一生耿耿大
　節已若顯質之先人矣
顔真卿八關齋㑹碑
　八關碑在歸徳府字法大徑三寸許方整而有風致
　視他書更勝予向年官汴城於故家得一不斷本後
　督餉彼中親至碑下見石尚完好今為時三十年得
　宋長公犖搨寄此本乃碑之下段已盡泐落不勝憮
　然
顔真卿書宋文貞璟碑
　碑在沙河縣書法方整中帶有虚和視他書稍異猶
　為可寳予以崇禎己卯于役河南親至碑下見石雖
　漸泐然規畫尚可撫摩因搨一紙置輿中共晨夕者
　經年近霍少司馬達搨贈此本大不如二十年前者
　矣
　顔魯公宋廣平碑側記云廣平任御史時持服於沙
　河縣属突厥㓂趙定州河朔兇懼邢州刺史黄文軌
　投艱於公公以父母之邦金革無避及賊至城下公
　為曉陳禍福其徒有素聞公威名者相率而去之開
　元末安西都護趙含章冐於貨賂多以金帛賂朝廷
　之士九品以下悉皆有名後節度范陽事覺有司以
　聞元宗將加黜責公一無所受乃進諫焉上納之御
　花萼樓一切釋放舉朝皆謝公衣冠儼然獨立不拜
　翼日元宗謂公曰古人以清白遺子孫今卿一人而
　已公曰含章之賄偶不及臣門非不受也上深嘉之
　又曰公第八子衡因謫居沙州參佐戎幕土畨入㓂
　䧟於賊知為公子曰大尉賢相也以三百騎盡室䕶
　歸此皆廣平逸事新舊史皆不載故特録之
顔真卿多寳塔碑
　魯公諸碑惟此字法差小平易近人故學書家無不
　収置一本王元美云貴在藏鋒小逺大雅不無佐史
　之恨其言誠有然者
顔眞卿華岳題名
　歐陽文忠集華岳題名自開元至清㤗五百餘人今
　存者止魯公二石每見人妄希託石以傳而不知石
　終托人以傳耳
　昔魯公每逰名山必刻己姓名一置高山之顛一投
　深谷之内曰焉知後世不有陵谷之變耶古人重名
　所以重其身今人不重其身只因不重名耳
顔眞卿麻姑仙壇記
　撫州有魯公仙壇記字形大如指頂筆筆帶有𨽻意
　魯公最得意書也不知何時毁壊世無見者余収此
　本得之故恭順家宋以前搨楮墨精好最所秘惜至
　行世蝇頭小書乃慶厯中人偽書載金石録而今舉
　世奉為楷模誤矣杭州姜滙思有宋搨大觀第九本
　帖予家正少此乃持以換仙壇本去今所觀者乃忠
　義堂中本耳(按陸放翁云顔魯公麻姑仙壇記東坡/先生經藏記皆有大字小字兩本蓋用)
　(羊叔子峴山故事千載之後陵谷變遷尚冀其一存/耳據此則小字本亦魯公書趙氏之説未可竟信也)
　歐陽文忠云顔公忠義之節皎如日月其為人尊嚴
　剛勁象其筆畫而不免惑於神仙之説釋老之為斯
　民之患也深矣
顔真卿爭坐位書藁及二祭文藁
　宋搨魯公坐位帖及二祭文皆手稿也而坐位一帖
　尤米元章所極力規橅不能得其彷彿者葢其書欝
　勃竒宕渾以天行而無迹可求故令人自逺也魯公
　與素師論書素曰如折釵脚公曰何如屋漏痕素撫
　其背曰得之矣公所得於悟後者盡露三帖中矣
顔真卿鹿脯帖
　宋搨鹿脯帖與三稿稍異而沈毅激昻力透紙背書
　至此神矣聖矣吾每觀張長史真跡氣韵古宕此帖
　無不一一宛合魯公言累代書法皆手傳口授以至
　長史公之所得者深矣書之一道可漫然而為之哉
顔真卿書清逺道士詩及和韵
　魯公以正書書清逺道士詩及和詩端勁中氣韵冲
　夷求之碑版中㣲與宋文貞碑相類魯公所謂如印
　印泥如錐畫沙於此求之思過半矣
　魯公學書於張長史言長史楷法精詳特為眞正此
　見書終以楷為重魯公楷書帶漢人石經遺意故祛
　盡虞褚娟媚之習此或長史口授法乎宋人謂魯公
　眞不如行有意不如無意此非深知魯公者也宋人
　無真楷坐是故耳魯公書道輝映千古終以楷為極
　則也
顔魯公忠義堂帖
　宋人有忠義堂祀顔魯公嘉定間劉元剛刻魯公帖
　置其中極其勁秀計十卷末卷有嘉定丁丑東平鞏
　嶸䟦予僅得八卷貯海雲閣元王秋澗云觀顔魯公
　忠義堂帖偶悟公書勁而潤葢筆善轉而韵勝故也
徐浩題經記
　徐季海書名最噪世贊其書曰怒猊抉石渇驥奔泉
　當時司空圖極愛之予所見其石刻最少如嵩陽觀
　𨽻碑勢魄亦覺軒翥然終唐法耳至不空和尚碑亦
　止見平正求如所謂怒猊渇驥者無有也聞王長垣
　文蓀有題經記因借觀指頂正書端凝而有風骨墨
　寳也帖為賈似道家物乃世綵堂裝潢恐世無二本
　
　
　
　
　
　
　
　
　
　庚子銷夏記卷六
欽定四庫全書
　庚子銷夏記卷七　　吏部左侍郎孫承澤撰
桞公權神策軍紀聖徳碑
　碑為崔鉉文桞公權書書法端勁中帶有温恭之致
　乃其最得意之筆唐時刻在禁中人無敢搨者故墨
　本最少即歐陽文忠及趙徳父俱未見也余所収乃
　賈似道家物上有秋壑圖書及長字印元入内府上
　有官書條記後在晉王府中卷首手書云恠君何處
　得此本猶有桓𤣥寒具油乃鮮于伯幾筆也
桞公權書崔太師碑
　碑為劉禹錫文桞公權書字法較他碑稍小而深厚
　不露風骨桞碑之僅見者上有河東郡圖書及翠㣲
　印乃薛道祖家物也元人有䟦稱其温厚精嚴故足
　寳重得之矣
　此碑薛道祖裝為二冊滄桒後自大内流出下冊在
　王長垣寓上冊有人擕徃三韓丁酉之夏三韓本復
　還京師長垣買得之余以古觚及米氏英光堂帖易
　得未幾碑額在一市賈家持來求售河東諸印宛然
　一帖之㣲萍分鏡合若有司之者天下事况有大於
　此者乎人可憬然矣
桞公權馮宿碑
　馮尚書碑今在陜西省下誠懸小書精嚴而冲夷如
　崔太師碑桞書中之最佳者且文字完好當是百餘
　年前所搨秦人王宏度酷嗜古墨余問如此妙跡近
　在省㑹何以不多見搨本王云碑已剥盡不可復搨
　每捫碑石輙欲涕流余亦為之憮然
　楊用修曰誠懸馮尚書碑亞於廟堂碑
桞公權書李晟碑
　西平碑文為裴晉公撰桞誠懸書余舊未見此碑近
　始見之字雖剝落然一叚挺㧞不羣之概尚可捫而
　得也王元美不滿晉公之文謂西平之子皆逝獨太
　保聽存乞文於晉公晉公自以為位列宰相文崇簡
　要體當如是而於西平之元功偉略十不著一二元
　美之言是矣然此碑列銜云臣裴度奉敕撰而非太
　保聽乞也予以為奉命之作固自有體西平之功赫
　著人世何可過為鋪揚不為人主地元美見不及此
　矣嘗見蘓子瞻著温公碑累累數萬言卒來忌者之
　口温公竟不能有其碑此千秋之炯鍳也六月十七
　日偶記
栁公權書苻璘碑
　苻尚書碑字法深厚與崔太師碑同王文含自秦中
　搨寄此本把玩竟日唐初諸公無不學晉即褚河南
　剛正不撓千古偉人而其書亦帶有嬋姢不勝羅綺
　之致葢屈而就晉法也至誠懸始大闢境界自出手
　眼雖學魯公實有出藍之譽故唐人稱其一字千金
　又謂墓碣之書不出誠懸則為不孝至四裔咸知寳
　重豈幸致哉近人評書者乃以晉法䋲之真井蛙之
　見也
　苻符二姓各有分派從苻者其先本姓蒲以䜟文改
　為苻從竹者其先仕秦為符璽郎遂以為氏二姓固
　自不同而唐苻璘碑合從竹而書作苻而苻堅之苻
　又有書從􁑹者二字古原通用漢碑率以􁑹為卝少
　有從竹者魏晉以下真書碑亦有書符節為苻莭者
　不可不知也附見於此
栁公權𤣥秘塔碑
　誠懸𤣥秘碑最為世所矜式然筋骨稍露不及聖徳
　與崔太師碑宋僧夢英等學之遂落硬直一派不善
　學栁者也此碑之文為裴休撰唐人取經西域皆梵
　書畨語文義不通使裴休等翻譯潤色竊取聖賢之
　義故幻妄之以文其陋而世人昧昧奉為上乘者皆
　休等為之也即如撰𤣥秘塔文何能著一名理但侈
　言人主寵遇之隆以張揚其教而已休輩之伎倆不
　過如此先儒云地獄無則已有則小人入若休輩者
　吾知其沉淪無已矣吾嘗讀歐陽文忠文集中無一
　篇佛寺碑記元時欲刻釋書令呉㓜清先生作序先
　生堅不應命此皆聖人之徒也
栁公權小楷䕶命經
　前人稱栁誠懸所書清靜經䕶命經俱為佳蹟然清
　靜經猶摹放大王雁行虞禇至䕶命經絶去摹仿之
　迹有自我作祖之意真有唐第一妙跡栁公名墨行
　世者李西臺愛栁尊師志歐陽公愛髙重碑蔡君謨
　愛陰符序米元章愛金剛經薛道祖愛崔陲碑至於
　古逸深秀莫䕶命經若也董𤣥宰謂於虞褚顔歐皆
　彷佛十一自學栁誠懸方悟用筆古澹處自今以後
　不得捨栁法而趣右軍然董公秀媚處終囿于王右
　軍不能如栁之脱然能離也六月十八日記於小閣
　上
　栁跡在京師者有宋搨金剛經賈似道藏本在李梅
　公寓又有王播墓銘在一富商家
蘇靈芝書寳塔頌
　碑在京師之憫忠寺當日書丹於石故文自後而前
　字法端潔蘇碑之佳者按唐史肅宗至徳二載安禄
　山已死安慶緒忌史思明之强遣安承慶安守忠阿
　史那徃徴兵因宻圖之思明納判官耿仁智等之謀
　乃囚承慶等以所部十三郡及兵八萬來降上大喜
　以思明為歸義王范陽節度使未幾復叛此碑乃建
　於初歸附之時而以媚唐也
史惟則大智禪師碑
　惟則分𨽻為開元時第一揆以漢法固少覺豐腴然
　而暢適勻妥不乏筋骨是一代髙手也書述稱其古
　今折衷大小應變如因髙而矚逺俯川陸而畢見信
　然碑石完好無一字剝落尤為可珍
李陽氷李氏三墳記
　篆書自秦漢而後推李陽氷為第一手今觀三墳記
　運筆命格矩法森森誠不易及然予曽於陸探㣲所
　畫金縢圖後見陽氷手書遒勁中逸致翩然又非石
　刻所能及也
　宋僧夢英留心篆學大要於李斯諸人皆加貶駁而
　獨推重陽氷後人非之然所著篆書偏旁字源誠可
　為後學取法自書後䟦云依刊定説文重書偏旁字
　源目録五百四十部貞石於長安故都文宣王廟使
　千載之後知予振古風明籀篆引上學者取法於茲
　意亦甚自任余故装於李氏篆之後竇衆謂李陽氷
　篆為筆虎又善小篆自謂蒼頡後身
絳州碧落碑
　碧落觀名也開元間改為龍興寺其碑舊傳為陳惟
　正書洛中紀異録稱二道士書化白鴿飛去妄也舊
　刻天尊像背州將摹刻此碑昔李陽氷觀之七日而
　不忍去學之十二年而不成必有獨得其妙者矣後
　人輕毁之可乎旁注釋文乃鄭承規書方整可存
　六月二十日晨起涼生几簟復展碧落碑細看中有
　絶佳之字不讓古篆有絶不佳之字卑俗可□者昔
　歐陽公集古録有割去惡字而存佳者如智永千文
　去二百餘字是也此碑當存數十字另装之
王知敬書李靖碑
　李衞公碑稍泐金石録謂為王知敬書知敬負書名
　當時與房𤣥齡殷仲容相伯仲宜其所書遒美可愛
　如此唐初名手人止知虞褚如李衞公碑蘭陵公主
　碑崔敦禮碑髙士亷塋兆記孔頴達碑馬周碑薛収
　碑褚亮碑有著名者有不著名者皆精妙絶倫不遜
　虞褚人罕見之故多不知也
蘭陵公主碑
　公主太宗第十九女也碑文不知出何人手方整娟
　秀書家傾國也余嘗見趙模所書髙申公塋兆記筆
　致相合模擅書名太宗嘗命之摹蘭亭者此為模書
　無疑也
中書令崔敦禮碑
　崔公初名元禮髙祖改敦禮墓碑已剥落然所存者
　整潔俊逸顆顆明珠也筆致大似李衛公碑當亦是
　王知敬書秦人趙崡云此碑久仆少傳於世又薛収
　碑書法亦類此當俱是王書也
褚亮碑
　禇公乃河南公父由陳入隋由隋入唐八十八卒今
　碑已殘剥分𨽻精工之甚唐石之最佳者字與馬周
　碑相類馬碑金石録謂為殷仲容書則此碑知為仲
　容無疑也仲容盛負書名河南公肯舍之他求乎
尚書張允碑
　此碑稍泐昔人稱其書法精健信然唐史為張後允
　舊書無字新書曰字嗣宗而碑乃曰故金紫光禄大
　夫張允無後字葢古人雙名或時以單字行多有如
　此
裴休書圭峰碑
　裴休書脱胎於智永而附益以歐陽率更是碑乃以
　篆額付栁誠懸而已任書何不自量也後世乃有以
　為勝栁書者兒童之見耳所撰文乃彼家剰語捨本
　業而拾異類之唾餘鋪張以見學術真如浪子衣珠
　行乞亦可哀矣
張増書段行琛碑
　張増無書名所書段公碑遒勁豐逸全得晉人遺法
　唐石之最佳者可玩也按行琛乃忠烈公秀實之父
　長祥頴次忠烈次秀成次同頴史傳不載
曲阜縣文宣王廟記
　孔温裕乃先聖三十九代孫能以私俸奏請葺廟賜
　詔嘉獎碑無書者名勁秀大有顔魯公栁誠懸遺意
　其事其書俱足存
陸榮書陀羅尼經
　陸榮所書佛經傳世者少止見此本為晉府所藏又
　有永亨珍玩印乃馮保家物也字法圓健而有風致
　宋人名家書多從此入手細閲之自見
髙氏書鐡彌勒像頌
　集帖中少女人書所存惟太原叅軍房嶙妻髙氏所
　書鐡佛頌昔人稱其字畫簡古筆力遒健今石雖經
　翻刻然簡古遒健之致尚在夫男子生而泯泯者何
　限乃婦人借書名以傳後世君子疾沒世而名不稱
　焉寜無愧此巾幗哉
僧無可書寂照碑
　此碑為段成式文僧無可書成式著酉陽雜俎者好
　竒之士也無可乃賈島從弟有詩集行世觀其所書
　矯勁不凡盖亦竒人也
僧建初書𤣥奘塔銘
　𤣥奘取經西域廣為翻譯葢大有功於佛教者而史
　載其夀止云五十六葢中夀也世人佞佛大約求消
　災延夀耳而𤣥奘冝延而不能延人奈何捨經徳而
　趋異教兾不可必之福乎史云卒於顯慶六年至文
　宗開成四年改𦵏建墖劉軻為之撰文始云卒於麟
　徳元年享年六十有九餙辭也
吕秀巖書景教碑
　秀巖景教流行中國碑書法秀逸遒勁唐石之最佳
　者予前此未見己亥之秋王文含自秦寄來未知碑
　在何地何以能完好如此又王長垣送冷朝陽所書
　碑字法秀頴亦甚完好俱可珍也
龎仁顯小楷三經
　龎仁顯宋初人素無書名而其所書道經整潔渾是
　唐法可珍也葢宋人書至蘇米出而始大變其初固
　猶存先民法則也
宋貢士書西明寺塔銘
　宋貢士所書碑字法俊逸宛是唐人名手惜書名處
　石泐無可考耳
韓魏公北嶽廟記
　余於宋名臣墨跡每每見之獨未見公手書此碑仿
　魯公書宛如畫像賛毅然有不可犯之色
　王元美云北嶽在曲陽中有一白石梁相傳云是舜
　時從嶽飛至者因祀於此其説迂誕不可信然古樹
　竒竦有二塑鬼竒甚皆千年外物碑刻亦稱是魏公
　此書全法顔平原而鋒鋩四出令人不可逼視公之
　受遺二世以身繫重輕此亦可窺一班矣
蘇文忠書温公碑
　温公碑在夏邑蘇文忠奉旨撰書文既宏肆琳琅其
　音書法端謹大有晉唐遺法文忠第一妙蹟也此碑
　仆後皇統八年夏邑令王廷直重刻之因斵舊石為
　四前有額後有䟦事載元人程鉅夫老杏圖詩序及
　王廷直修復温公墓碑記中此本予得之王都尉家
　葢未仆以前搨神采奕奕後載玉册王磻奉旨摹勒
　完好如新真竒寳也
　按司馬温公以元祐元年九月卒於位二聖親臨其
　喪哲宗再遣使詔其孤康又遣大臣諭指俾奪遺命
　從官𦵏命入内内侍省供奉官李永言乗驛詣涑水
　相地卜宅於是以十月甲子掘壙發陜解蒲華四州
　卒穿土復選尚方百工為𦵏具十月復命公從子富
　提舉之以二年正月辛酉既塟之期年敕翰林學士
　蘓軾撰碑上親為篆字以表其首又命永言及公從
　孫桂督將作百工起樓於墓之東南以居焉樓城凡
　四丈有五尺七月畢事費公帑一萬六千有竒八年
　九月宣仁皇后崩紹聖元年七月三省言前後臣僚
　論列元祐以來司馬光等罪惡詔追所贈官并謚告
　及追所賜神道碑額拆去官修碑樓及倒碑磨毁碑
　文未幾熈寕奸黨之碑大書深刻皆以公為首靖康
　初元除元祐黨禁贈公太師而時已不可為矣按王
　廷直修復公墓在金皇統八年戊辰乃宋髙宗紹興
　之十八年也距紹聖仆碑時計五十有五年時公墓
　已淪在異域而其臣愛䕶修復之如此其視紹聖崇
　寜為何如也金主拜甡乃繪温公之像賜之正中國
　指為黨魁時也吁可歎哉
蘓文忠小楷謝唘
　公授殿中丞直史館具唘陳謝手書小楷筆筆鍾王
　公帖中僅見者韓平原石本摹刻亦工
蘓子瞻仙逰墖題字
　公為鳳翔判官時㳺仙逰墖而記其事字法絶似顔
　魯公座位帖近人學蘇者一味豐腴全未夢見此也
蘓子瞻海棠詩斷石
　海棠詩僅存百餘字楷書端勁似徐季海題經記而
　風致過之前有小像石亦泐葉石林云海棠詩為東
　坡先生最得意之作故常喜寫人間刻石有五六本此
　本予里農人得自古墓中始掘時為鉏钁所壊復規
　而方之也去其餘僅存百字詩前有先生自繪像即
　小剥泐不妨偉觀此石後在黄岡王同軌家每搨以
　贈人同軌字行甫為蕃育署丞著耳譚及合江亭稿
　行世
米元章書顔魯公碑隂
　米老為魯公書碑隂即用魯公書法竒宕可喜至碑
　中謂杞欲害公之人而不能害公之仙其説亦新余
　以為杞能害公一時而不能不予公以千古固無論
　公之仙與不仙也
米元章蕪湖縣新學記
　蕪湖學記黄裳撰文米芾書字法遒勁而韶秀余舊
　有未斷本兵亂失去今雖稍剥然大勝龍井方圓庵
　諸刻
米元章明道觀壁記章聖天臨殿記及天臨殿銘
　三石皆奉勑書頴秀異常唐人不敢望其項背也六
　月二十二日久旱大雨几席生涼坐小閣上觀之竟
　日
米元章書天衣懐禪師碑
　碑文全用彼家語似一篇語録非文也而筆法勁逸
　絶勝他書後書芾呈葢稿也韓平原脱以上石今墨
　蹟在龔合肥處前缺十餘行中亦有数字不同想所
　書非一本耳
黄山谷書狄梁公碑
　碑為范文正公撰文黄文節書文載梁公事極悉書
　極端謹不類他書以梁公之勲徳文正之文章文節
　之妙筆可稱三絶文節尚有夷齊碑惜未見
黄山谷題琹師元公此君軒詩
　此君軒詩為涪翁極得意之作而書亦瀟洒如意不
　知刻於何地摹手不工然一段清朗之致如霽色在
　林尚足撲人眉宇也
　又見山谷緑菜贊刻於盧山廟葢山谷謫居涪城作
　也緑菜贊贈女子炎玉者炎玉姓史氏名琰字炎玉
　為張子復妻喜文墨夫婦詩詞倡和彚為一編曰和
　鳴集山谷來涪叙張氏為姑表親炎玉致緑菜遂為
　之贊書法甚佳石理已泐姑記其事於后
蔡君謨萬安橋記
　泉州萬安橋長三千六百尺費至一千四百萬事亦
　鉅矣忠惠以一太守不費公帑為之事舉而民不怨
　此忠之所以為忠惠之所以為惠也橋成公召還朝
　乃大書刻石䧺偉開宕堪與橋稱
蔡君謨荔枝譜
　荔枝譜書法顔魯公體格相嫓風骨則遜世代使之
　然也然宋季諸公能存晉唐法者指不多屈也
蔡君謨茶録
　宋人無工楷法者忠惠茶録出入晉唐間絶搆也此
　本刻於宋大内彼時已稱不易得余又於友人處見
　一本結構稍懈大不及此此本後有黄文獻手䟦云
　蔡君謨小楷茶録結體似顔平原張景隆刻之汴亰
　又有墨本入紹興煥章閣摸勒禁中無八分題序字
　勢飄逸頗具晉人風軌此搨是也今皆不傳恐當日
　所書不止一二或别有眞跡旦暮遇之亦未可知耳
　至正三年佛日黄溍記
宋翻刻髙從書盤谷序
　髙從唐貞元間人所書盤谷序端勁有古法世不多
　見至歐陽文忠修唐書搜羅金石遺文始得此碑人
　益貴尚至有萬錢購之者久之剥落元祐八年濟源
　令傅君俞摹刻之然筆法大有唐致非宋人所及也
宋髙宗藉田手詔
　宋諸帝多能書者而以髙宗為第一此紹興十七年
　耕藉詔書頒至婺州上石余見思陵手書甚多此詔
　更覺勁㧞近代宸翰未有也
盧經書慎刑箴
　慎刑箴乃晁尚書迥判西京時所作一序一箴極其
　剴切而進士盧經書刻於石書法整潔可愛當兹刑
　罰煩苛四海重足安得此仁人之言重刋置司刑之
　座右乎
　此石序文稍有剥落者録其箴云刑之所設禁暴防
　淫慎用戒濫利澤惟深如燭於闇如拯於沈所以君
　子必盡其心慎刑本仁仁者多夀濫刑䕶報天網不
　漏嚴母先見於公有後願布斯文置諸座右
道士于貞菴記
　于道士元隠歿宣和帝賜之道號乃集唐諸名家書
　而為記集字絶無湊泊痕風神瀟洒髙手也
僧參寥書三十六峯賦
　武林僧參寥從坡公逰其所書樓四明三十六峯賦
　筆法全仿坡公聞彼時徐州有營伎習坡公書人每
　不能辨葢公為一代偉人即異流婦女咸知企慕效
　法如此而朝士顧欲殺之而甘心者則獨何歟
朱元晦先生題愚叜墓
　朱子大書䧺偉異常石已剥落書云嗚呼大愚叜君
　之墓八字以先賢手跡存之
龔敦頥書陸宣公祠堂記
　祠建於淳熈四年吕東萊先生文龔敦頥書文既條
　達卓朗書復馴馴雅飭當時事衰㣲之日而諸君子
　猶表章正人以維風紀其事猶可紀也
金修巾嶽廟碑
　碑文為黄久約撰書者止云臣郝不著其名石又完
　好非泐也書法方整遒勁大有唐人遺致
王庭筠書博州廟學碑
　庭筠負書名此碑風骨磊落有襄陽之勁秀而無其
　傾欹金石不多見者庭筠以名家子仕於完顔年未
　四十自稱黄華老人其意良可悲矣
沂州普照寺興造記
　碑立於皇統四年集栁誠懸書方整勁秀宛如栁公
　手跡集者不著名如此妙腕大勝唐人懐仁此可為
　知者道耳
趙文敏書張留孫碑
　元道士張留孫官加開府儀同三司上卿名器之濫
　至此可咲也趙文敏奉敕書其碑豐偉秀㧞最稱鉅
　觀自徐季海李北海而後未見其匹敵也碑刻兩靣
　今巋然矗東嶽廟中石理堅緻絲毫不壊刻者為茅
　紹之彼時求公書者非茅刻則不書觀其摹勒之妙
　固名手也
趙子昻張留孫畫像贊
　張道士像贊亦文敏奉敕書字形比碑稍小而更勁
　逸後有呉全節記亦似文敏書稍乏精采或學文敏
　者乎記中至比之白樂天司馬温公何失倫也
趙子昻書僧裕公碑
　裕公少林僧也元人贈大司空開府儀同三司追封
　晉國公冝當日仁虞院司鷹者皆帶中書銜也碑為
　程鉅夫文趙孟頫書稍不及他碑或摹刻者非茅紹
　之耳
趙子昻書漢番君廟碑
　番君廟者祀番陽令呉芮也令當秦末漢初有功於
　民世世祀之廟始於范文正公至此重新之文敏書
　翩􁀙欲仙可珍也
趙子昻書道士孫道行碑
　趙文敏書道行碑更覺圓秀王元美云姿韵溢出於
　波拂間葢能用大令指於北海捥者信然
趙子昻書捐施題名記
　記乃文敏小書遒秀絶倫班之晉唐間當無怍色邢
　子愿云晉人書法以趙文敏為嫡𦙍餘皆庻出耳知
　言哉
趙子昻書千字文
　文敏好書千字文余藏其墨跡一卷純用蘭亭法此
　則兼有李江夏筆意墨寳也
趙子昻書姜白石續書譜
　姜白石續書譜其精義不遜孫䖍禮更得松雪翁書
　之可稱二絶其書以娑羅碑寫定武蘭亭猶屬得意
　之作王元美稱此帖精工之極如花月松風娟娟濯
　濯披襟留連不能自己誠有然者
趙子昻書枯樹賦
　褚河南書枯樹賦墨跡舊在華補菴家不知何時入
　故内滄桒後在龔合肥寓予曽借觀後有晁無咎䟦
　字甚竒宕此帖祝枝山集中疑為元人偽作余再四
　細看無河南秀挺不羣之致枝山之疑非妄趙文敏
　所臨師其意不踐其迹圓秀温潤即河南見之亦當
　心折乃周公瑕鉤摹者冝非常刻所能及也
趙世延書昭徳殿碑
　碑亦在東嶽廟書法㣲類文敏而遜其𦂳嚴矣大約
　書法要有結搆與文章一律有結搆則𦂳嚴更益之
　以風韵天下無敵矣
鮮于樞書蕭山文廟碑
　太常特起北地與呉興齊名呉興常自書二紙易其
　一紙重之如此此碑圓秀瀟洒具見名士風流可珍
　也
夏溥書融堂先生墓記
　融堂先生錢姓名時著書樂道隠居不仕余未得見
　其論學書僅於故内得寫冊兩漢筆記議論不詭於
　正葢卓然得先賢之傳者今見其修墓記始知先生
　之生平遂所景行可喜也
姚燧書重陽仙跡記
　姚牧菴書仿顔平原秀㧞朴厚大有先正典刑人有
　言此記可追嫓宋文貞碑非妄
趙良弼黙菴記
　道士邢道安於樊川佳勝之地築菴以隠當中原禍
　亂之日道人守黙五十年不變其志卒免鋒鏑之難
　其人葢遯於黄冠者可仰也碑集顔書亦極精工
危素書崇國寺碑
　太樸擅書名雖乏挺㧞然圎秀有致名手也此碑在
　京師崇國寺人甚重之寺有二井元末京城䧟太樸
　奔井所將躍入寺僧挽之曰國史非公不能也自此
　老臣危素遂不得為文天祥矣
王龍澤麗澤書院記
　麗澤書院乃吕東萊先生與朱晦菴先生張南軒先
　生講道之所淳祐中建祠以祀東萊先生至至元中
　復修之而龍澤為之記記石乃嘉靖中翻刻者其事
　可紀也存之
黄石齋書孝經
　石齋于崇禎辛巳自詔獄過刑曹初拜杖血肉淋漓
　乃據一敗几日書孝經凡百餘本每本繫之以䟦無
　一語重複當時人得一本侈為竒寳是年冬寄余二
　本一小八分書一小楷書兵亂俱失去越二十年庚
　子市賈持小楷本來售余舊印宛在也追維今昔不
　勝憮然
　孝經後復書西銘先生云㸔孝經如食米稻要下鹽
　豉者且㸔西銘
　横渠西銘極得孝經大意如此做去畎畆而王天下
　茅茨而享明堂亦是這個道理然自横渠别出宗子
　家相㸔我輩又是一種人古人只説痌瘝如傷横渠
　説出兄弟無告㸔天地又是大憾事不如讀孝經處
　處節節俱有着手稳寔切當中於人情也然如知化
　窮神七八語極是髙出諸賢之所未渉或問横渠作
　西銘時曽看經否曰平昔自然用功纔得隠約理會
　要其入頭是讀孟子孟子言盡心知性知性知天事
　天立命一一是西銘祖家又言萬物皆偹反身而誠
　行法俟命守身為本湊來是一西銘矣先儒説是理
　一而分殊者又却不然如理一分殊者須是孝經五
　孝五禮纔有定奪不然亦統同頭巾耳横渠於親親
　仁民仁民愛物處全不照管何暇照管濓溪口角畢
　竟諸儒横渠識髙力健令在聖門得入㳺夏之班或
　問勇於從而順令是不然伯竒麽夫子明説順令非
　孝若伯竒不順令當何以處分曰横渠亦只是説順
　受其正未嘗照管到䧟親不義處
　或問事天事親事君事親事君説得不䧟於不義事
　天如何説得曰益烈山澤而焚禹决四瀆於海仲尼
　徑黜楚王孟子獨排楊墨如此裁成便是不䧟天地
　於不義也曰曾子戰戰守身豈得如此手段却以此
　相證曰曾子手段大㸔伊説仁以為己任死而後己
　又説託孤寄命大節不奪又説不義則吾不仕不仁
　則吾不長居然是伯夷伊尹一流人縁他才髙所以
　夫子以此益之亦自知才髙恐於不免所以臨易唘
　免纔稱無憾毎念曽子為之澘然
　孟子曽子一様學問若與横渠同時亦収得一大髙
　足正恐横渠未肯耳學問人才亦各時代不等也
　
　
　
　
　
　
　
　
　庚子銷夏記卷七
欽定四庫全書
　庚子銷夏記卷八　　吏部左侍郎孫承澤撰
　　寓目記
　　　甲申後銅駝既在荆棘玉盌亦出人間二三同
　　　好日収敗楮斷墨以寄牢騷予有墨縁居在室
　　　之東或有自擕所藏間相過從千秋名跡幸多
　　　寓吾目焉追憶紀之
顧愷之列女傳仁智圖
　新安汪注宋卿䟦云晉顧虎頭列女傳圗元䟦一十
　五變四十九人男二十四女二十一童子四歴嵗深
　逺流落遺脫僕偶得其跡僅存八變男十五女九童
　子四總二十八人缺七變二十有一人後於盛文肅
　公耳孫家見有蝉翼紙臨本止一十四變男女童子
　總四十四亦少一變缺五人卷末有元友方囘逢源
　葉夢得䟦因求假摹寫以補真跡之缺處且並録四
　䟦於後寳慶改元端月人日識又有隆禮䟦云以續
　摹補真跡之缺徒使後人有貂不足之誚乃撤去而
　重􁦍之殘璜斷璧夫豈以多為貴哉圖今在王長垣
　寓
陸探㣲金縢圖
　金縢圖絹本畫内前列金縢次列爼豆諸器周公冕
　服執笏侍者八人後有唐人李陽氷篆書金縢一萹
　圖在西川向氏寓
史道碩八駿圖
　八駿圖如龍如彪竒詭異常後有趙松雪及錢唐白
　珽詩萬歴中藏王元美家有䟦云謝赫畫品謂史道
　碩師曹衛與王㣲齊名而王得其意史得其似不無
　甲乙至李嗣真續畫品屈在中上然在二曹顧陸前則
　與赫異矣貞觀公私畫史稱史有八駿圖為隋朝官
　本宣和帝因之遂入畫譜此卷首雖殘破然有宣和
　祕殿印記即趙呉興白錢唐亦定其為史本無疑也
　予常攷圖畫見聞志晉武帝臨御得穆王時八駿圖
　本令道碩摹冩之歴宋齊梁陳以為國寳至隋破臺
　城為賀若弼所有齊王暕以駿馬四十蹄美錦四十
　段購得之尋獻煬帝至貞觀中敕借魏王㤗因而轉
　摹於世今此卷無貞觀小印當是人間摹本第其騀
　駊蹀躞滅没之態固可按而想見也此圖元美官太
　僕時摹刻太僕署中今在龔合肥寓
呉道元地藏變相
　圖在開封相國寺予為令時曽向寺僧借至署中昔
　傳道子圖成成都人咸觀皆懼罪修福兩班市屠沽
　魚肉不集今觀其圖恠幻異常其説誠有然者相國
　寺中有蔡元長題名字大如盌甚佳殿前有宋白碑
　又府學中有石經今皆沉沒深泥矣
閻立本帝王圖
　圖在李吉安梅公家圖中僅十三帝漢昭文光武魏
　文帝呉大帝漢先主晉武帝陳宣宗陳文帝陳廢帝
　陳後主周武帝隋文帝隋煬帝肖貌皆如生後題䟦
　大半滅沒惟韓魏公蔡忠惠數人尚可辨是周益公
　家物
燕文貴山水卷
　文貴畫極工緻此卷尤為屬意之作藏王長垣家子
　瞻䟦云軾通守錢唐日與方外師逰借此畫逾年將
　去郡乃題其後歸之今十六年矣師云字為人竊去
　復為書此元祐四年十二月四日按文貴有武夷圖
　昔人謂其用筆精工但不勁秀誠然盖畵家太細巧
　少士夫風韻耳
衞賢髙士圖
　髙士圖乃梁鴻孟光故事原長條宣和帝􁦍為手卷
　亂後予偶得之旋為章立人買去畫家言宫室入畵
　須折筭無差乃為合作束於繩矩筆墨不可以逞稍
　渉畦畛便入庸匠故自唐以前不聞名家至賢始工
　今觀其畫信然至於風韻則大遜前人矣
顧閎中夜宴圖
　熈載夜宴圖凡見數卷大約南宋院中人筆王長垣
　一卷甚佳熈載相貌昻藏而諸客僧俗混雜極其狎
　邪然畫者但知繪其事而不知其用意之深也熈載
　五代之末能知趙㸃檢不可測識已過人又知時事
　日非而恥為之相故以聲色晦之常語僧徳明曰吾
　為此行正欲避國家入相之命僧問何故避之曰中
　原一旦真主出江南棄甲不暇吾不能為千古笑端
　此其髙識豈畫家所能知耶
李伯時山莊圖
　山莊圖之妙已見於坡公集中近傳世者多畫院中
　摹本孝感程氏有一卷寳為真跡予得一卷與之如
　出一手雖非真跡畫苑中髙手也予卷已屬祥符張
　氏按伯時為御史檢法遂以病痺致其事實元符三
　年庚辰遂歸老龍眠山優㳺巖壑自命云元豐紀號
　嵗在丁巳月在除即買山於龍眠以基以堂庚辰上
　距丁巳凡歴二十四年矣
趙千里桃源圖
　桃源圖凡見數本王長垣家一本係劉松年筆紙已
　黯落惟歸徳宋氏一本乃趙千里筆妙絶其畫惟一
　漁郎捨舟沿溪入洞口餘髙山蒼莽雲氣掩暎不復
　寫入後景事可謂曠杳今畫在閩中士夫家
張擇端清明上河圖
　上河圖乃南宋人追憶故亰之盛而寫清明繁盛之
　景也傳世者不一而足以張擇端為佳上有宣和天
　歴等璽予於淄川士夫家見之宋人云京師雜賣鋪
　每上河圖一卷定價一金所作大小繁簡不一大約
　多畫院中人為之若擇端之筆非畫院人能及也
所翁畫龍
　世傳所翁龍予見數幀而人不知所翁為誰按所翁
　陳姓名容字公所長樂人端平二年進士官至朝散
　大夫喜畫龍極夭矯然非収藏家上品
閻立本十八學士圖
　圖乃絹本立本畫于志寧讃沈存中䟦舊稱三絶圖
　中人物如生獨許敬宗作回首忸怩狀蘇世長頭秃
　無髪腦傍七痣如星且肥短多髯極為醜陋卷乃蒲
　州監生魏希古物嘉靖中崔駙馬欲以千金購之不
　與具䟽條議兵事連卷上之䟽不當遂同卷發兵科
　科中以一紅匣貯之每科新庻常同鼎甲三人詣兵
　科觀卷科中設席待之遂為故事崇禎辛巳予在兵
　科日取展閲見畫無神彩或為人臨去
　沈存中䟦學士圖謂圖稱房𤣥齡字髙年薛莊字元
　敬陸元朗字徳明姚柬字思亷而唐書稱姚思亷字
　簡之房喬字𤣥齡以字行陸徳明薛元敬即名也以
　是證史之誤
王叔明石梁秋瀑圖
　叔明自題云至正辛丑九月三日與陳徴君同宿愚
　庵師房焚香烹茗圖石梁秋瀑翛然有出塵之趣黄
　鶴山人王蒙寫其逸態云周伯昻題云梁挂飛泉遥
　噴雪山間踈樹净含霜幽人自愛清秋景閒坐虚窻
　對夕陽
王右丞捕魚圖
　予未見右丞圖但見宋人臨本晁无咎䟦云右丞妙
　於詩故畫意有餘世人欲以語言粉墨追之不似也
　常憶楚人云帝子降兮北渚目渺渺兮愁予嫋嫋兮
　秋風洞庭波兮木葉下引物連類便若湖湘在目前
　頃時嵗晚道呉江如此漁者男子婦女童稚舟楫梁
　笱網罟罾罩紛然在江然其業亷而事佚故無市㕓
　争利意此與畫二大夫去國其色無别恨奚以異
韓滉七賢過關圖
　圖在西川桞鳳占處予屢見之其畫人物楚楚自非
　宋以後人所能為七賢事莫可攷楊升菴云七賢舊
　云髙適杜甫李白孟浩然劉禹錫栁宗元潘逍遥然
　逍遥宋人生不同時胡乃合而圖之又云是開元冬
　雪張説張九齡李白李華王維鄭䖍孟浩然出藍田
　關逰龍門寺鄭䖍之圖且以虞伯生及張槎為證似
　矣總不如黄山谷云博雅之士賞其畫則可必湊合
　姓名不亦鑿乎
宋耆英㑹圗
　耆英㑹圗不知出誰手然諸老龎眉皓首坐卧長林
　豐草之間致足樂也羅廬陵云元豐間洛陽諸老為
　耆英㑹圖形賦詩一時誇為盛事而識者悲之曰此
　皆仁宗所飬之君子而皆老矣升沈消長之㑹過此
　甚可畏也時林行已曰天將祚其國必祚其國之君
　子視其君子之衆多如林則知其國之盛視其君子
　之落落如晨星則知其國之衰視其君子之康寜福
　澤如山如海則知為太平之象視其君子之摧折頓
　挫如湍舟如霜木則知其為衰亂之時又曰天將使
　建中為崇寜則不使范忠宣復相於初元天將使宣
　和為靖康則不使劉陳二忠肅愸遺於數嵗時以為
　至論
匡廬十八賢圗
　圗不知誰作上有博古堂印識宋景濓䟦云當是時
　晉室日㣲殺戮大臣如刈草菅士大夫徃徃不仕託
　為方外之逰如元亮道祖少文軰皆一時豪傑其沈
　溺山林而弗返者豈得已哉傳有言羣賢在朝則天
　下治君子入山則四海亂三復斯言撫圖流涕
宋徽宗草書千文
　徽宗千文書法學懐素而腕力弱甚後題宣和壬寅
　御書上用御書印僉押有雲林子久及黄琳袁栁庄
　諸収藏印予得之亂後今已贈人
東坡相
　坡翁小相戴笠着屐手策一杖王守溪題一贊云長
　公天仙謫堕人界人界不容公氣逾邁斥之杭州吾
　因以遊擯之赤壁吾因以適瓊厓儋耳鯨波汗漫乗
　桴之遊平生竒觀金蓮玉帶曰維東坡戴笠着屐亦
　維東坡出入諸黎負瓢行歌十惇百卞其如予何
謝太傅相
　方秋厓贊云絲竹雲林妓女邱壑此亦一安石鬼蜮
　老奸風鶴勁敵此亦一安石盖太虚之雲無心而虚
　谷之響無跡要未易窺敵手之棋而訾折齒之屐也
唐韋莊借樂章帖
　帖凡六十八字風骨似晉人前有泥金題簽是金章
　宗御府物又有宣和政和紹興諸印在嚴相家籍沒
　入内故有南昌縣號印余於李梅公寓見之按韋莊
　杜陵人唐昭宗進士副李洵使蜀時中原兵亂遂居
　於此朱温簒唐蜀王建亦僣號拜莊左散騎常侍判
　中書門下事以歿
黄山谷草書杜詩
　黄自䟦云欲作草要須觧張顛筆法又當知屋漏折
　釵股筆及公主家擔夫爭道體勢乃能用筆從横可
　意耳元祐八年十一月丙子試鄭友直筆予有趙松
　雪題此卷之䟦後聞此卷在李梅公處送歸之趙䟦
　云黄太史所書杜少陵詩筆力雄健又論草書體勢
　深得其要非善於書法者不知也至大三年三月題
　於車橋寓舍
蘇東坡書前赤壁賦
　赤壁賦為東坡得意之作故屢書之此本小字楷書
　尤有精采後自䟦云軾去嵗作此賦未嘗輕出以示
　人見者盖一二人而已欽之有使至求近文遂親書
　以寄多難畏事欽之愛我必深藏之不出也又有後
　赤壁賦筆倦未能冩當俟後信軾白卷首損壊文衡
　山補之筆法蒼勁
趙子昻楷書姜白石蘭亭考
　此卷乃子昻蚤年書予同李梅公坐報國寺松下見
　此卷李購之子昻自題云白石先生蘭亭考一卷予
　兄徳楙有此真跡野翁自江東抄得携來京師且以
　此紙要予作小楷予自少小愛作小字邇來宧遊無
　復有意兹事盖北方多風塵不宜筆研而客中又乏
　佳几此紙雖出髙麗亦非良品偶今日雨後風塵少
　息拳曲土炕上據白木小卓聊復書此以應野翁之
　命孫過庭所謂乖作者也
蜀僧令宗畫六祖像
　山谷䟦云浴室院有令宗畫達摩西來六祖相人物
　皆妙絶其山川草木毛羽衣盖諸物畫工能知之至
　於人懐有道之容投機接物觸目而百體從之者未
　易為俗人言也此畫列於冠盖之㑹而湮沒不聞者
　數十年得蜀人蘇子瞻乃發之物之不係於世道興
　衰亦有數如此此寺井泉甘寒汝師碾建溪茶當不
　落第二故人陳季常林下士寓棋簟於此蘇子瞻范
　子功數來從之故予過門必税駕焉
宋本淳化閣帖
　乙酉賈人持閣帖第十卷來看上有水晶宫道人印
　是趙文敏家物文敏䟦云淳化中詔翰林侍書王著
　以所購書繇三代至唐釐為十卷摹刻祕閣題曰上
　石其實木也既成賜宗室大臣人一本自此遇大臣
　進二府取墨本賜焉後乃止不賜故世尤貴之黄太
　史曰禁中板刻古帖皆歙州貢墨墨本賜羣臣今都
　下用錢萬二千便可購得元祐中親賢宅借板墨百
　本分遺官僚用潘谷墨光輝有餘而不甚黟黒及有
　木横裂文士大夫不能盡别由此觀之刻同而墨殊
　亦有以也甲申嵗五月予於書鋪中得古帖三卷第
　二第五第八明年五月又得七卷多第八缺第九六
　月以其多者加公權帖一卷於錢塘康自修許易得
　第九卷始為全書雖墨有燥濕輕重造有工楛皆為
　淳化舊刻無疑是可寳也自太宗刻此帖轉相傳刻
　遂遍天下有二王府帖大觀太清樓帖紹興監帖淳
　熈修内司帖臨江戯魚堂帖利州帖黔江帖卷帙悉
　同又有慶歴長沙劉丞相私第帖碑工帖尚書郎潘
　師旦絳州帖工庫帖稍加損益卷帙亦異其他瑣瑣
　者又有數十家而長沙絳州帖最知名要皆本此帖
　書法之不喪此帖之澤也
王大令十三行
　余有宋刻洛神十三行精采如手書董𤣥宰云十三
　行真跡元時在趙文敏家使我得之則不啻也一日
　得見文敏所書䟦云晉王獻之所書洛神賦十三行
　二百五十字人間止有此本是晉時麻牋字畫神逸
　墨彩飛動紹興間極力搜訪僅獲九行一百七十六
　字所以米友仁䟦作九行定為真跡宋末賈似道執
　國柄不知何許復得四行七十四字欲續於後則與
　九行之䟦自相乖忤故以紹興所得九行裝於前仍
　以紹興小璽欵之却以續得裝於後以悦生胡盧印
　及長字印欵之孟頫數年前見此神物託集賢大學
　士陳公顥委曲購之既而孟頫告歸延祐庚申忽有
　僧持陳公書並此卷見遺陳公誠磊落篤實之士不
　失信於一言豈易得也因併及之又有一本是宣和
　書譜所収七璽完全是唐硬黄紙所書當是唐人臨
　本後有栁公權兩行云子敬好冩洛神賦人間合有
　數本此其一焉寳歴元年正月二十四日起居郎栁
　公權記吾不敢以為眞跡盖晉唐紙異亦不可不知
　也
朱文公墨跡
　文公墨跡一卷前畫文公小像後書獨遊寳應寺詩
　又與程允夫帖又或問誠意章手稿小行書極精工
　後有元人朱公遷諸人䟦此卷原在予家今在章邱
　張氏
北齊勘書圖
　圖在杭州陳山人寓予嘗借至齋中細絹白描人物
　楚楚後有黄伯思䟦云僕頃嵗嘗見此圖别本雖未
　審畫者主名特觀其人物衣冠華裔相雜意謂後魏
　北齊間人作及在洛見王氏本題云北齊勘書圖又
　見宋公次道書始知為楊子華畫其所寫人如邢子
　才魏収輩豈在其間乎宜其模矩乃爾今觀此本益
　知北土人物明甚則知子華之跡為無疑唐閻令稱
　子華自象人以來曲盡其妙簡易標美多不可減少
　不可踰今詳其跡信然苐他本尚餘兩扇有唘軸隠
　几而仰觀者有執卷楮而沈思者數輩盖當時畫此
　不但一通也李正夫資暇謂茶托始於唐崔寧今北
　齊圖畫已有之則知未必始於唐世亦猶蕭梁已有
　紫囊盛笏而唐史謂始於張九齡者同也觀者宜審
　定之政和丁酉八月武陽黄伯思長睿父於楚川衮
　華堂觀又歐陽𤣥䟦云右勘書圖出於高齊齊初禪
　東魏當時主肄於上而國治於下且有餘力萃境内
　書籍集時髦校之至繪事傳於後世可謂盛矣宇宙
　間書籍至東漢甚緐後散居南北五朝北魏孝文時
　書甚富後嘗遣使借書南齊補完而南五朝書乃盡
　於梁元帝江陵一夕之自焚所謂文武之道今夜墜
　地者是也至隋世藝文志所載浩瀚唐又増多且多
　整娖得非北五朝所存或經髙齊所校勘者與畫中
　諸賢衣冠什器㣲有異同黄長睿辨之已悉有一士
　意度騫舉眉目清揚非當塗翩翩者乎使文襄遵彦
　見之君臣間復發一笑至正十七年丁酉秋七月乙
　亥廬陵歐陽𤣥原功甫為治書侍御史袁君亨伯䟦
懐素小字千文墨跡
　小字千文乃絹本字法端謹不似懐素書上有政和
　宣和及内府圖書諸印記舊在姚公綬家後歸文衡
　山不知何時入内工部李迎晙得之予借至齋中最
　久猶疑為宋人臨本又聞懐素有草書律詩上有天
　歴小璽又有書尉遲恭碑宋徽宗標題未得入目
南唐曲燕圖
　曲燕圖曾見後人臨本南唐中主保大五年元日㑹
　大雪别展曲燕太弟集為曲燕圖髙冲古畫御容周
　文矩畫太弟以下侍臣及法部絲竹朱澄畫樓閣宫
　殿徐崇嗣畫池沼禽魚董元畫雪竹寒林皆一時絶
　筆
不碍雲山樓圖
　楊竹西富而韻樓成趙仲穆作畫楊鐡厓作記馬文
　璧諸人題詠之又呉繹為畫其像倪元鎮為布樹石
　極一時韻事
禇摹蘭亭墨本
　禇摹蘭亭有數本行世此本工部李迎晙得之故内
　是舊人雙鉤未必禇也上有大中祥符三年九月九
　日前進士蘇耆字國老題又有王欽臣劉震孫及鄧
　文原栁貫諸䟦柯九思云右唐雙鉤蘭亭叙其飄撇
　不經意處當下眞跡一等耳非禇河南不能也舊藏
　鄧集賢家集賢亦以能書名得此筆意為多今歸静
　逺書府故是甲觀印章累累米老亦止一印無其題
　語疑是米氏父子為之李工部得之不久為其堂翁
　攫去曽在予齋月餘
黄山谷書隂真君詩
　此卷乃山谷正書極其端勁自題云忠州丰都山仙
　都觀朝金殿西壁有天成四年人書隂真君詩三章
　予同年許少張以為真漢人文章也以予攷之信然
　因試生筆偶得佳紙為鈔此詩以與王瀘州補之之
　季子觀隂君所學守尸法耳猶須擇師勤苦如是乃
　能得之何况千載之後尚友古人求知道徳之上宰
　者乎紹聖四年四月丙午黔中禪悦樓中書此卷予
　借王長垣
端尚書小像
　端司冦名以善溧水人在元為小吏居金華好書畫
　明初召為徽州府經歴累官刑部尚書偶見其小相
　學士朱昇贊云其人謙退似懦夫専謹似腐儒瞻視
　精悍似俠客掀髯談世事似談士而其精神超越又
　似逸民隠者
黄山谷贈元師詩
　此卷字法遒逸是涪翁得意書江西朱子美得之故
　内予曽借觀後自䟦云予舊得東坡所作醉翁操善
　本嘗對元道之元欣然曰徃嘗從成都通判陳君頎
　得其譜遂促琴彈之詞與聲相得也蜀人由是有醉
　翁操然詞中之㣲旨弦外之餘韻俗指塵耳豈易得
　之建中靖國元年正月辛未江安水次偶住亭書
劉松年畫卷
　畫卷四段布景設色乃松年得意筆李西厓題云劉
　松年畫攷之小説平生不滿十幅此圖四幅作寫數
　年始成今觀筆力細宻用心精巧可謂畫中之聖者
　卷在朱子美處
趙伯驌畫魚長卷
　伯驌字希逺伯駒之弟大年之孫也長於畫魚余見
　一卷備盡噞喁㳺泳之妙後有陶南村錢霅翁諸人
　題分宜嚴介溪亦手題甚工希逺以宗室為湖州太
　守貴介而有此清韻亦可取也
馬逺紅梅
　逺在畫院中最知名予有紅梅一枝菁艶如生楊妹
　子題一詩於上字亦工按楊妹子者寧宗恭聖皇后
　之妹書法類寧宗凡御府馬逺畫多令之題此幀李
　梅公見而愛之擕去竟燬於火予又有女誡一卷為
　馬麟畫相傳為寧宗書實楊妹子書用御書之印耳
　此卷今在畿南士夫家
任月山髙士圖
　任畫不甚髙而蒼勁髙士圖上題月山道人畫於可
　詩齋月山名仁發字子明年十八舉於鄉宧水監所
　著水利書十卷元時凡水議皆仁發主之月山又喜
　畫馬學趙松雪
十八學士圖
　賣畫者持學士圖來看極精工然無士氣葢院中人
　筆也後有宣和帝書十八學士官爵姓名蔡亰奉命
　題䟦
髙宗瑞應圗
　圖凡六段余見三四卷大約宋畫院中人筆舊傳為
　劉松年文休承載嚴氏畫目以為蕭照照當南渡失
　身為盗李唐取之渡江而南補畫院
巴延布哈䑕圖
　布哈號蒼巖予有所畫䑕圖一䑕緣木竊果惶惶畏
　人宛然如生易曰晉如鼫䑕葢言小人而據髙位貪
　而畏人也此畫葢有所譏乎予贈真定梁玉立
韓滉豐樂圖
　圖中全不設景惟畫多人長㓜牽連或拍手而歌或
　跳躍而舞葢寫開元時豐盛之景也後有元人題字
　一行云贈仲穆吾壻熙寜丁已崇福退叟題此卷予
　得之市賈壊甚重裝之允岡師自南來愛之携去
戴嵩闘牛圖
　圖中二牛牴觸一牛怒視目光炯炯二童驚避樹下
　備極情態卷上有宋徽宗題及髙宗御寳又賈似道
　題云戴嵩闘牛圖自内府得之永為賈府之寳此卷
　在呉恭順家
貫休羅漢
　貫休所畫羅漢極其詭異予有一長卷尤為竒妙筆
　法如懐素草書舊在徽州許家天下有名之跡也予
　贈順徳白舎人又京師城南有明因寺僧紫柏夜夢
　十六僧請住寺中醒而異之次日有持巨軸售者乃
　貫休所畫羅漢乃収貯寺中紫柏各係以賛
李龍眠羅漢
　龍眠羅漢予舊在駙馬鞏永固家見十六軸精工絶
　倫是八公主自尚方帶出又京師城南明因寺之前
　有天慶寺中貯十六軸與鞏都尉家者一律予有池
　亭在寺旁毎來遊寺輒看之不知何時入寺中也
范華原華山圖
　圖中一山陡絶羣峯環列前缺一面瀑布如線自天
　而落長橋大隄兩人昂首而看予在左萊陽寓見之
　然畫乃舊人筆未必范寛也
渡水神駿圖
　畫不知何人作圖中一童子騎馬入水中岸上石搨
　坐一士人一僧旁有大樹一侍者傍樹而立臂鷹於
　龔芝麓寓見之
瀟湘八景圖
　圖不知何人作乃元進士和實碩家物䟦言至正己
　亥括城之變倉皇避地舟覆惡溪此卷乃獨全遂贈
　同年陳用中迺易之題一詩云岳陽樓下船初泊壓
　岸黄蘆秋漠漠刲羊澆酒賽龍君髙挂蒲颿晩風作
　白頭波裏君山青滿湖明月過洞庭金銀臺殿出林
　麓踈鐘隠隠煙中聽小市人家茅緝緝山翠濛濛客
　衣濕一聲漁唱浦口迴竹艇摇摇歸去急崖顛雲氣
　暝不開夜深風雨如奔雷遊子衣寒倚篷看一雙白
　雁沙頭來只今作客僧窻下白髪鐙前空看畫謾吟
　詩句憶瀟湘少慰江南未歸者卷在予家今失去
趙徳麟周公輔成王圖
　圖中成王冲年未具冕旒周公肅恭於前畢公召公
　退立墻側座後侍者四人階前虎賁二人皆雍容有
　道之象其世其人可想而見也
王荆公天香雲嶠圖
　予同張雲庵過故恭順寓見荆公此畫極細宻雲庵
　極贊之上有倪瓚一題不佳恐是偽作因過雲庵寓
　盡出所藏快觀張僧繇夜月觀泉圖上有徽宗題關
　仝秋山圖郭忠恕仙山樓閣圖馬和之釣雪圖王叔
　明仿董北苑小畫落欵處斷落韓宗伯家物上有其
　印呉仲圭夕陽垂釣圖趙松雪飛鶴長松圖王若水
　浴鵒圖皆一時名跡至沈石田晴雪探梅圖冬遊虎
　邱圖唐伯虎古木亂泉圖三幅神妙絶世超前人而
　上之矣雲庵賞鑒不精而好事所積之畫令予竟日
　審定如畫院之俗筆老蘇州之臨摹屏逐殆盡亦閒
　居快事也
王叔明惠麓小隠圖
　圖乃孝感程端伯所藏王叔明為愚嬾先生作盖元
　時隠君子也上題一詩白頭學種邵平瓜四百年前
　故將家第一泉頭春夢醒洞庭煙水接天涯畫與詩
　俱佳余過端伯寓見之更有王摩詰江干雪霽圖原
　在董𤣥宰家上有題又倪雲林清閟閣圖長林廣榭
　圖倪小相其中端伯善畫為予臨一幀
　
　
　
　
　
　
　
　
　
　
　庚子銷夏記卷八
