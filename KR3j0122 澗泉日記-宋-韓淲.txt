#+TITLE: 澗泉日記-宋-韓淲
#+DATE: 2018-05-12 10:18:16
#+SOURCE: github.com/kanripo/KR3j0122 master 2897f64b                
欽定四庫全書　　　　　子部十
　澗泉日記　　　　　　　雜家類三(雜説之屬/)
　　提要
　　　　(臣/)等謹案澗泉日記三卷宋韓淲撰淲字仲
　　　　止澗泉其號世居開封南渡後其父流寓信
　　　　州因𨽻籍於上饒陶宗儀説郛載此書數條
　　　　題曰宋虎撰葢傳刻訛脱江西通志作韓琥
　　　　厲鶚宋詩紀事又作韓㴲考淲兄名沆弟名
　　　　濟皆連水旁則其名從水不從玉作琥為誤
　　　　又考説文㴲水名徐鉉注急移切别無他義
　　　　又淲水流貎即詩滮池之滮徐鉉音皮彪切
　　　　則名取流而字取止於義為協作㴲亦誤也
　　　　淲宋史無傳仕履始末無考惟戴復古石屏
　　　　集有挽韓仲止詩云雅志不同俗休官二十
　　　　年隠居溪上宅清酌澗中泉慷慨商時事淒
　　　　涼絶筆篇三篇遺稿在當竝史書傳自注云
　　　　時事驚心得疾而卒作所以商山人所以桃
　　　　源人所以鹿門人三詩葢絶筆也知淲乃遭
　　　　逢亂世坎坷退居賫志以殁之士矣是書宋
　　　　史藝文志不著録無從知其卷帙之舊今以
　　　　散見永樂大典中者裒合排次勒為三卷約
　　　　略以次相從其有闗史事者居前品評人物
　　　　者次之考證經史者又次之品定詩文者又
　　　　次之雜記山川古蹟者又次之雖未必盡復
　　　　其舊然亦粲然可觀矣考東南紀聞載淲清
　　　　髙絶俗不妄見貴人亦不妄受餽遺其人品
　　　　學問既具有根柢又參政韓億之裔吏部尚
　　　　書韓元吉之子其親串亦皆當代故家如東
　　　　萊吕氏之類故多識舊聞不同勦説所記明
　　　　道二年明肅太后親謁太廟事可證石林燕
　　　　語之誤大觀四年四月命禮部尚書鄭允中
　　　　等修哲宗正史事亦可補史傳之遺其他議
　　　　論率皆精審在宋人説部中固卓然傑出者
　　　　也乾隆四十六年三月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　澗泉日記目録
　　卷上
　　　　五十條
　　卷中
　　　七十三條
　　卷下
　　　　七十五條
欽定四庫全書
　澗泉日記卷上
　　　　　　　　　　　　　宋　韓淲　撰
淳化二年十月丁亥信州言玉山縣民俞攜八世同居
内無異爨䛇旌表其閭常税外免其他役
真宗天禧元年始詔兩省置諫官六員不兼他職攷所
言以為殿最首擢魯宗道與劉煜為右正言時諫官章
須繇閤門進且得對者尠宗道請得面論事而上奏通
進司(案宋史職官志通進司銀臺司隸給事中掌/受天下章奏及閤門百司奏牘表疏以進御)遂為
故事(原註兩朝國史魯宗道傳○案此條宋史魯宗/道傳及陳均編年備要所載與此互有詳畧)
明道二年春二月乙巳皇太后朝饗太廟乘玉輅服褘
衣九龍花釵冠齋于廟質明服衮衣十章減宗彞藻去
劍冠儀天冠皇太妃亞獻皇后終獻薛奎嘗諫不見聴
(案石林燕語云天聖初明肅太后欲被衮冕親祠南郊/大臣爭莫能得薛簡肅問即服衮冕陛下將為男子拜)
(乎議遂格愛日齋藂抄引燕語證誤湘山野録辨其非/親郊即謁太廟也攷宋史新編載明道元年䛇講皇太)
(后謁廟儀云云明肅本傳薛奎傳俱云后以衮冕謁太/廟奎力諫不聴陳均編年備要所載亦同是先一年䛇)
(議禮儀而次年舉行謁廟之典顯然無疑豈天聖時已/將有事南郊而不豫䛇廷議者乎歐陽似為奎作墓志)
(亦載此事而日后不能奪為改服雖改服之説與各書/微異終未聞格而不行也然則夢得之言不特誤謁廟)
(為親郊并誤明道為天聖/且誤已行之事為未行也)
皇祐四年謂輔臣曰朕臨御以來命參知政事多矣其
間忠純可紀者蔡齊魯宗道薛奎而已宰臣如王曾張
知白輩履行忠謹雖時有小失而終無大過李迪之心
亦樸忠自守第言多輕發耳朕寧記其小然近世之名
臣也
熙寧二年十一月翰林學士權知開封府韓維言處士
孫侔昨除試大理評事知滁州來安縣以疾不就今聞
疾殞望除一職官詔以侔依前官權常州團練推官(案/宋)
(史隱逸傳侔字少述事母盡孝屢舉進士不第母卒自/誓終身不求仕劉敞知揚州薦授揚州敎授辭治平中)
(沈遘王陶韓維連薦之授忠武軍推官常州判官皆不/赴與此所載除授官職少異其身後追賜史亦不書)
哲宗曰仁宗朝委事執政而臺諫實參論議可以為法
然不可用非其人
崇寧間程振伯玉奏立孟子祠以公孫丑萬章從祀(案/宋)
(史禮志崇寧中封孟軻鄒國公議者請與顔子竝配又/政和五年䛇鄒縣孟子廟以樂正子配享公孫丑以下)
(從祀與此所載/少異附識于此)
大觀四年四月丁酉命禮部尚書鄭久中翰林學士承
旨鄧洵仁翰林學士張閣修哲宗正史吏部侍郎范致
虛禮部侍郎霍端友殿中監姚祐同修限一年成書至
政和二年四月壬子詔哲宗帝紀進呈畢修史官蔡薿
鄭久中姚祐張邦昌宇文粹中各轉兩官鄧洵仁張閣
霍端友轉一官以不經進呈故也(案文獻通攷蔡京撰/哲宗前録一百卷後)
(録九十四卷語多厚誣紹興四年䛇令宰臣重修為一/百五十卷京修實録未知在何年第京于大觀四年出)
(居杭州與此所云鄭久中等修哲宗正史自非一時事/久中鄧洵仁史皆無傳張閣諸人傳中亦不言其修史)
(事惟范致虛傳有預修國史之語而不詳所修為何帝/之史及修于何時陳均編年備要則載大觀四年十一)
(月張商英請編熙寧元豐事號皇宋正典明年局旋廢/與此所載是年四月修哲宗正史政和二年四月哲宗)
(帝紀進呈事皆互異惜史佚其文無從是正然淲于大/觀政和時事乃所親見所記當自不誣固可以補正史)
(之闕/漏云)
徽宗語左正言詹丕逺曰比聞中外有三不可之説法
度不可變劉逵不可用蔡京不可罷朕得之怵惕不寐
者累夕丕逺因問劉逵何故不可用上曰如碎黨人石
刻寛上書繫籍人禁皆逵首陳力為朕論時政闕失有
何不可用丕逺對此必有媒孽逵者上曰今國是當如
何丕逺曰國是陛下當與挺之議法度宜隨時損益逵
用否在陛下若京不可不去上黙然(案編年備要崇寧/五年丕逺因星變)
(上書乞謹天戒召對丕逺力陳時弊末乃及三不可云/云所載視此較詳丕遠終以此獲罪出知興化軍宋史)
(不載其事以此與編年備/要互証可補宋史之闕)
宣和元年四月庚子臣僚言恩澤之行比年寖濫有入
仕十二年轉十官者今兩選朝奉大夫朝請大夫六百
五十五員奉直大夫至光禄大夫二百九十員横行右
武大夫至通侍大夫二百二十九員修武郎至武功大
夫六千九百九十一員又言酬賞轉官不得回授白身
人自有約束今又稍稍通行選人在部者一萬六千五
百十二員小使臣二萬三千七百餘員吏員猥冗注擬
不行
靖康元年三月辛巳召南劍州進士鄧肅通州進士任
申先常州布衣鄒柄赴闕並補承務郎
靖康元年四月乙巳少宰兼中書侍郎呉敏言布衣江
端友隱居京城東郊素有髙行當圍城時上書論事終
不肯一至公卿之門伏望特加官使以風四方䛇以為
承務郎賜同進士出身
髙宗謂輔臣曰朕嘗與臺諫論大臣出處或臣僚以罪
去但及其身足矣所薦引當觀其人如何若不問賢否
一切斥逐是使人為朋黨非公正之道也
髙宗曰監司郡守固當久任然其間有癃老疾病之人
使之在職亦有利害蓋移易差遣不過有迎送之擾而
職事廢弛則貽患一州一路利害孰為重輕今後如有
此等可與宫觀仍理作自陳(案編年備要崇寧元年行/久任法䛇臺省寺監外監)
(司郡守並三年成任宣和二年又䛇内外官並以三年/為任以治績聞者再任永為式故髙宗欲變通其法)
髙宗曰有帝王之學有士大夫之學朕在宫中無一日
廢學然但推究前古治道有宜于今者要施行爾不必
指擿章句以為文也士大夫之學則異于此須用論辨
古今以為文最不可志于利學而志于利上下交征未
有不危國者也
髙宗曰朕讀晉書愛王羲之傳凡誦五十餘過蓋其與
殷浩書及㑹稽王牋所謂自長江以外羈縻而已其論
用兵誠有理也
所司進呈諸路置放生池髙宗曰此事固好但恐有妨
細民漁採所害亦大止令原有處復舊可也淲因思歐
陽修集古録跋尾論唐置放生池一段甚有理今聖語
如此卻不過又無不及極為中道
紹興戊辰太常少卿方庭碩使金展陵寢先是諸陵皆
遭發哲宗至暴骨庭碩解衣裹之惟昭陵如故庭碩歸
奏上涕下沾襟悲動左右時相大怒(案宋史方庭碩無/傳攷紹興戊辰秦)
(檜方當軸力主和議稍異己者即/遭竄逐此所稱時相當即指檜也)劾庭碩奉使無狀請
竄斥有旨除廣束提刑到官不逾月瘴死自是出疆者
不敢言陵寢隆興改元冬胡銓被召賜對首及庭碩語
上大感悟奮然有恢復意亟議遣使問發陵之故㑹時
相方主和議而止乾道庚寅夏五月銓以温陵守奏事
上喟然曰朕復讎雪恥此志決矣銓奏云陛下此舉已
遲上黙然及是䛇丞相選材識有經學通達國體者一
人持節以往以申請陵之思由是范成大自起居郎兼
侍讀資政殿學士往使
祖宗時婺州貢羅一萬匹靖康間五萬八千九十六匹
後知婺州蘇遲乞減數葉少藴為左丞因奏陳之髙宗
失聲歎曰苦哉吾民何以堪止令存二萬匹餘悉蠲除
議遂定既而曰此等好事每日做得一件一年也須有
三百六十件
主上嗣位降赦令減紹興和買繼差王寧許介往李信
甫劾其不近厚皆與添差倅紛紛一年餘議猶未定至
元年冬雖未定議但觀聖旨令紹興府將第五等下戸
拖欠淳熙十六年分和買絹二萬五千餘匹並特與蠲
放令本府多出榜曉示但未知誰為民請也濊澤如此
民命自延觸類而行便為仁政淲聞知欣然(案此條前/稱元年冬)
(後載蠲放淳熙十六年和買則所/稱主上乃光宗也然史不載其事)
五代割據多于舊賦之外重取于民國初悉皆蠲正税
額一定其間有重輕未均處隨事均之福歙州税額太
重福州則令以錢二貫五百折納絹一匹歙州輸官之
絹止重數兩太原輸賦全除乃以減價糴米補之後人
往往疑福歙州折絹太貴太原折米太賤蓋不見當時
均賦之意也(案宋史食貨志淳熙十一年臣僚言兩浙/江東西四路和買不均之弊送戸部給舍)
(等官議鄭丙丘呈議畝頭均科之法至公至平/䛇施行即此所云均賦之法可以與史文互證)
王黄州上疏云太祖之世每歳進士不過三十人經學
五十人先帝在位將踰二紀登第亦僅萬人(案宋史王/禹偁傳真)
(宗即位求直言禹偁疏陳五事三曰難選舉使入官不/濫云云涑水紀聞亦載此疏皆與此所載大略相同而)
(疏語互有刪潤第此但云上疏而/未及五事蓋隨舉其一而言耳)
差役法有里正又有戸長自韓琦吕誨有請欲罷里正
而以催科之事委之戸長其意亦未甚害也至有逃亡
使之償補為戸長者是誠可憫(案宋史食貨志慶厯間/韓琦上疏論里正衙前)
(之役民甚苦之請更其法韓絳蔡襄亦極論其弊乃行/郷户五則法民稍休息此以為戸長可憫者特為逃亡)
(償補者/言耳)
北兵渡江建康五縣惟句容縣一鄉自保赤山並無侵
害故今戸口比他縣獨多此民兵聚結之利也
趙開府副呉玠軍須紹興四年總為錢一千九百五十
五萬七十餘緡五年視四年又增四百二十萬五千緡
(案趙開府未詳何人攷宋史紹興四年呉玠以仙人關/之捷授川陜宣撫副使趙鼎亦于是年除川陜宣撫使)
(則云副呉玠軍須者當即鼎也然/史未載其拜開府或偶闕書耳)
西安州定戎寨鹽池本州月收七百餘斤計為錢一百
四十萬
髙宗因何若論君子小人上曰何時無小人但時察而
去之乃不害治
林文節公(案宋史林希字子中福州人歴官/端明殿學士知太原府卒諡文節)記禁中帝
后及兩宮各有尼并女冠各一人選于諸外内寺年三
十以上能法事者充隨本殿内人居處每早輪一尼一
道于上之道佛閣前贊念導上燒香(原註佛道/各兩拜)又導下
殿燒天香四拜又導至殿門候上出視朝方退
林文節公記丙寅三月甲戌經筵諸公退乃赴實録院
御筵㑹者二十八人以丞相未出都知留後張茂則押
宴大資政韓維尚書王存韓忠彥承旨鄧温伯侍郎李
常趙彥若陸佃崔台符楊汲龍圖曾布舍人錢勰范百
禄胡宗愈給事傅堯俞待制蔡京蔡卞呉雍左右司林
希曾肇著作范祖禹左右史滿中行蘇軾司諫王巖叟
蘇轍正言朱光庭王覿中丞劉摯惟孫永不至
范醇甫將去講職薦王存等九人可充講讀王存蘇軾
趙彥若鄭雍程頤孔武仲吕希哲吕大臨呉師仁其言
軾也文章為天下第一其名亞于司馬光但忌嫌者多
此在陛下主張而用之耳其言希哲也是司空公著之
子公著嘗言此子不欺闇室其人經術履行識者皆謂
可備勸講今已五十四歳是臣妻兄故臣久不敢稱薦
今將去朝廷言之可以無嫌大臨是大防之弟修身好
學行如古人臣雖不熟識然知之甚久亦以宰相之弟
故不敢言陛下素知臣不附執政又臣乞外任故不自
疑頤之經術行誼天下共知司馬光吕公著與頤相知
二十餘年然後舉之此二人者非為欺罔以誤聖聴也
頤在經筵竊望皇帝陛下進學故其講説語常繁多頤
草茅之人一旦入朝與人相接不為關防未習朝廷事
體迂疎則固有之言者謂為大佞大邪貪黷請求奔走
交結又謂欲以故舊傾大臣以意氣役使臺諫皆誣罔
非實也蓋當時臺諫官王巖叟朱光庭賈易皆素推服
頤之經術故不知者指為黨也
少師自門下侍郎歸六丞相在潁昌既至謂丞相曰汝
且未作㑹明日自置酒念家㑹難以召客獨請岑嵓起
蓋公門下士也丞相預坐側明日丞相置酒亦不别召
人酒三行丞相起入更衣具朝服端笏親置于公前再
拜為壽公不為起飲訖再拜而入岑歸以語兄弟曰公
家法如此其他可知也(案宋史韓維傳維拜門下侍郎/被讒分司南京以太子少傅致)
(仕轉少師又韓縝傳縝自知樞密院事除兼中書侍郎/右僕射為劉摯孫覺等所劾罷為觀文殿大學士知潁)
(昌府縝太子少傳億第六子也與兄絳維先後皆居政/府故此稱六丞相淲為維五世孫縝乃其從髙祖自述)
(家事故皆/不著姓云)
真宗朝翰林學士吏部郎中朱昂累表請老上召對諭
之其志彊確乃以工部侍郎致仕賜器幣賜宴恩禮甚
厚搢紳榮之既歸江陵閒居自稱退叟専以讀書為樂
弟協為翊善以書招之亦告老而歸時以比二疏後知
府陳堯叟署其所居曰東西致政坊昂又于所居建二
亭曰知止幽棲其歸之時乃咸平四年五月也
廖正一明略李格非文叔李禧膺仲董榮武子時號後
四學士明略有竹林集文叔有濟北集膺仲武子文集
未之見也
王沂公試禮部及後殿皆為第一通判濟州代還復試
以文舊制當屬學士舍人院宼萊公入相時賢以公名
盛不與他埓特召試政事堂授著作郎直史館銀章赤
紱主判三司戸部案(原註富鄭/公作志)
韓魏公為相日曾公為亞相趙康靖歐陽公為參政凡
事該政令則曰問集賢該典刑則曰問東㕔該文學則
曰問西㕔至于大事則自決之矣
范純仁諫神宗引漢文帝身衣弋綈事以致天下豐富
上曰致天下豐富亦須有政事若但人主服皂紬袍皮
履遂欲天下豐富亦無此理淲因思此語所以啓王安
石青苗之論惜乎范忠宣公不能再進言于君若因而
諫之謂以有限之財濟無窮之用恐難以豐富則神宗
亦必感動進言不盡其説適足以稔禍不足以弭禍
范文正公丁憂中上書政府謂其孝不逮矣忠可忘乎
此所以居哀上書言國家事不以一心之戚而㤀天下
之憂庶乎四海生靈長見太平觀此語便見有執政氣
象首以固邦本厚民力重名器備戎狄為言然後及杜
奸雄明國聴固邦本在于舉縣令擇郡守此親切見得
病原處(案宋史范仲淹傳仲淹以大理寺丞徙監楚州/糧料院遭母喪去知應天府晏殊召置府學上)
(書萬言云云司馬光涑水紀聞謂仲淹遭母憂殊留守/南京請掌府學訓督諸生有法度四方學者輻輳服除)
(至京師上宰相書言朝政得失民間利病凡萬言王曾/見而偉之言于殊薦除館職與此所載互有異同據史)
(之言則萬言乃服中上殊書也洓水所記則服除而上/宰執也此亦謂丁憂上政府不必指殊也然所述孝不)
(逮矣數言頗不類仲淹自道語/集中亦未載謹附識以備參考)
韓魏公言挺然忠義奮不顧身尹師魯之所存也身安
國家可保明消息盈虛之理范希文之所存也或問二
公公曰立一節則師魯可也攷其終身不免終亦無所
濟若成就大事以濟天下則希文可也
唐立夫為郡太守諸邑大夫入城府獨舍趙德莊于郡
治凡事必與之咨謀諸邑大夫或不咨于德莊則太守
亦不爾從一日鄱陽宰私有獻于太守羨餘僅二千緡
太守咈然曰所以與諸公相處者為其問民疾苦也若
以錢而來獻非文若本心也曾謀之德莊乎曰未也既
而退見德莊德莊果抵掌大笑德莊固賢矣太守在今
日尤難能也(案宋史唐文若傳文若字立夫眉山人庚/之子登進士第歴知邵饒温等州此所載)
(鄱陽宰事以史證之蓋文若/在饒州時也德莊趙端彦字)
晁説之慕温公為人自號景迂生官至中書舍人太子
詹事侍讀經史律厯無不精攷文章雅正皆不膚淺兵
火未定時葬之金陵有經解著述行于世(案説之宋史/無傳晁氏世)
(譜云元豐五年進士累官徽猷閣待制蘇軾/以著述科薦之元符末與崔鶠同書黨籍)
陳恬叔易號澗上丈人昔吾少師嘗薦之何麒為作誌
文極佳與崔徳符晁以道皆以清節照映潁湖(案恬堯/叟之孫)
(居陽翟澗上村/故號澗上丈人)
程俱致道與吾祖通判往還有詩篇程伯禹為作誌文
亦佳甚類致道文
崔徳符與田晝承君田亘元邈為友每罷官即挈家徑
投承君兄弟如兄弟也承君取與最嚴與鄒至完友善
至完自嶺外召作諌官未及力言承君每切責之嘗比
之馬融至完每遜謝之(案宋史畫陽翟人官宗正丞知/睢陽軍墨荘漫錄云黨論之興)
(指為許洛兩黨崔德符陳叔易皆戊戍生田承君李方/叔皆己亥生並居潁昌陽翟時號戊巳四先生為許黨)
(之魁至完當作/志完鄒浩字也)
仁廟晚年大臣持重小臣欲作為神宗早年大臣欲作
為小臣多持重
王曾罷相章聖諭近臣曰曽廷辭旣退矣逡廵卻立戀
冀復用衆皆唯唯若水挺身對曰王曽以道去國未見
有持禄意陛下料人何薄耶顧臣等棄此如土芥耳憤
而出即日毁裂冠帶被道士服佯狂歸嵩山上大駭累
召之不起以終其身
范醇甫安置化州安然而逝年五十八其子沖以書干
東坡為其父作傳答書云所諭傳初不待君言心許吾
亡友久矣平生不作負心事未死要不食言沖既歸葬
又得書云見委文字不敢不在意已託少游議其詳蓋
欲為范公作誌銘屬少游以行狀也後月餘少游卒于
藤州比扶護至洛蘇公已卒于儀真矣(案宋史載軾卒/于常州軾年譜)
(云建中靖國元年年六十六自南陵還五月將至真州/瘴毒大作病暴下止于常州七月卒于常此云卒于儀)
(真誤附/訂于此)
吕祖儉子約作明州苗米倉因晁以道作船場之地為
作祠堂陸務觀為記典甚李纓伯清為景迂作家傳亦
綴葺可觀景迂乃淲室人之曾大父也淲之曾大父諱
瑨因元符上書盛年致仕與景迂往來甚厚死乃景迂
誌墓景迂作星譜亦甚精
彭門陳師道嘗學于顔長道故相龐籍其外祖也
汪應辰字聖錫為吏部尚書人稱玉山先生有論著欲
作唐書未成而卒論駁石林燕語甚工先公與之同庚
在仕路亦數往來與其兄涓養源善聖錫子逵字季路
今在朝亦有時譽(案應辰玉山人故/人以其地稱之)
法照律師與林逋智圓為方外友圓字無外自號中庸
子神宇清明道顔凝粹妙年能屬文
　
　
　
　
　
　
　
　
　澗泉日記卷上
欽定四庫全書
　澗泉日記卷中
　　　　　　　　　　　　　宋　韓淲　撰
王欽臣仲至洙之子賜進士第錢穆甫薦于哲宗以為
學士上曰章惇不喜乃以仲至為開封尹穆甫為學士後
坐元祐黨以集賢殿修撰知和州徙饒州落職提舉江
州太平觀信州居住建中靖國初起知兖州復職知潁
昌除龍圖待制知成德軍卒信州有試墨帖必其時也
(案宋史載欽臣初用䕃入官文彥博薦試學士院賜進/士及第歴集賢殿修撰知和州徙饒州斥奉祠徽宗初)
(復待制而不載其為開封尹攷欽臣彼時賜進士未久/不當便尹開封此句必有脱訛然史云復待制亦不能)
(無誤待制非原官安得云復此所謂復職者復修/撰之職而後再除待制也此亦可以正史之誤)
徐釐字應祺上饒人溪干築室名竹莊作兼淨亭在水
竹間先公為作銘亦與唱酬負氣豪俊先公嘗以詩和
之云直須座上千鍾酒澆起胸中萬卷書竟不一第而
死貧窶妻子星散竹莊亦他人有之
潘閬累試不捷太宗登極以龍蛇皆變惟已轗軻乃興
歸隱之志髙放之情吟詩寄陳希夷先生曰不信先生
語剛來帝里遊清宵無好夢白日有閒愁世態既如此
壯心應已休求歸歸未得吟上水邊樓既達宸聰懼其
言如訕上乃逃于江表數載後入靈隠山(案閬字逍遙/劉敞詩話太)
(宗晚好修煉閬嘗上方書真宗即位閬懼誅匿舒州潛/山寺為行者題詩鐘樓有云頑童趁暖貪春睡㤀卻登)
(樓打曉鐘郡守孫瑾見之曰此潘逍遙也告寺僧呼之/已逸去宋詩紀事謂閬居錢唐太宗召對賜進士第與)
(王繼恩善繼恩下獄捕閬弗得咸平初來京京尹收繫/之真宗釋其罪以為滁州參軍或謂坐盧多遜黨追捕)
(非也與此/所載各異)
晁文元子宗慤擢正字章服詣謝公亦不顧其夫人嘗
密覘之但見瞑目端坐鬚髪揺風凝然若木偶嘗有詩
云鍊鑛成金得寳珍鍊情成性合天真相逢此理交談
者千百人中無一人
朱穆字公叔尊德樂道為當時所服常感時澆薄慕尚
敦篤作崇原論(案穆崇原論略曰仁義起而道德遷禮/法興而敦朴散夫中世之所敦已為上)
(世之所薄況/又薄于此乎)
郭雍字子和在夷陵居山巔時時入城市有著述解易
作傳監司太守嘗薦之賜號沖晦處士死而賜諡頤正
先生謝尚書諤昌國嘗從之遊淲家父子不獲識面亦
不獲通問也
尹焞字彦明號和靖先生伊川程氏之髙弟也在道山
時先公嘗拜之
劉一止字行簡作給事有文詞先公出入其門為作行
狀號苕溪先生集刋行于世
胡宏字仁仲號五峯先生文定公之子紹興間召不出
其兄寅為侍郎五峯嘗作皇王大紀其間有數段奇甚
又有知言書門人張棫作序
張九成字子韶官至侍郎為世儒所屈指在道山時先
公得遊其門號横浦先生好禪學士論或以為不醇爾
吕本中字居仁正獻之後原明侍講之孫評論詩文必
歸醇雅葬信州德源山號東萊先生嘗作經筵詞掖誥
命尤有典則
程迥字可久號沙隨先生有易解嘗作田賦書明占法
從喻子材聞人茂德諸公遊議論博洽作上饒宰以不
能辦財賦得辭歸老鄱陽朱元晦喜其寫字筆正嘗託
寫武王踐阼一篇先公亦嘗招之一飯淲近年亦得三
四通問也在上饒及舊居鄱陽時屢得聞其談論
蔡迨字肩吾許昌人蔡文忠公齊之孫流落川蜀先公
典銓日以文卷來訪先公奇之既薦之又作鼎説以送
之議論從容有故家典則為桂陽令以殁其子武子亦
俊爽好文今漂流在荆湘間
龐謙孺字祐甫先公友也自號白蘋老人善騷雅髙甚
陸沈選調窮困至死微佞佛作蓮社故相龐籍之孫也
(案宋史龐籍傳附載孫恭孫傳而不及謙孺詩人玉屑/云謙孺籍之曾孫南渡居呉興是恭孫為謙孺父行此)
(所云籍之孫者誤也然恭孫字德孺其子姪不應以其/字為名且恭與謙義亦相比又似德孺謙孺為兄弟然)
(者或其一乃以字/行歟附識于此)
王洋字元渤官中書舍人在信州城居前有荷花水木
之趣因號王南池闢宴坐一室號半僧寮清貧衣服窶
甚與吕舍人曾侍郎厚善詩篇嘗得其為李彭作養源
齋記讀之
王時敏字德修先公友也從吕居仁學居仁薦之尹和
靖半年和靖卒守師説甚堅先公為寫三畏堂榜作求
志齋記今皓首坐堂上兒孫擾擾前後鰥居誦書如故
芮煜作祭酒有文名善類歸之先公與之善(案西呉里/語煜字國)
(器烏程人紹興戊辰進士為國子司業晦菴深器之呉/興備志云官左從郎仁和縣尉以忤秦檜竄化州檜死)
(召還齊東野語亦載其為仁和縣尉有屠孽龍事皆不/言其為祭酒或其召還後調司業而轉祭酒耶附識于)
(此/)
范端臣字元卿先公友也談論滑稽文彩可觀圍棊飲
酒滿座風生作起居郎而死葬之子陵釣臺其家在蘭
溪香頭(案香溪集附録端臣字元卿處士浚從子也受/學于浚金華先民傳云紹興中進士官中書舍)
(人有蒙齋集三卷世居蘭溪/之香頭至今其地尚仍舊稱)
李燾字仁甫蜀中史學之首號議論有根據亦清放嘗
為禮部侍郎修史再召至作侍讀復任修史之命而終
先公與之同在從班往來亦相善
陸子壽居家孝友少理禪學中年造孔孟之奥伯恭以
書薦之于先公僅與一日相㑹時望歸之作教授而終
(案宋詩紀事陸九齡字子夀金/谿人乾道五年進士官教授)
史伯彊蜀人豪于詩酒議論激烈有戰國氣象隻身往
來江湖間上書不偶布衣皮冠自放浪而已時時醉中
罵坐語皆不徒發湯朝美與之友善時時與錢數十百
千伯彊隨用見人貧苦即解衣或借人錢物與之嘗以
一詩寄先公先公雖不識面亦嘗致書謝之淲在池陽
時偶得見之市中有力者亦為刋虎囊集平日不肯妄
與人過從世不識者多怪其好罵也(案伯彊名千/見蜀中廣記)
汪聖錫在福唐時賓禮李愿中趙子直在福建亦延請
程可久(案宋史隆興二年汪應辰以議太上尊號/不稱旨乞補外乃知福州此作福唐恐誤)
洪邁忠宣公皓之幼子也作翰林學士有文名制詞有
典式喜用艱深之詞以作碑記世亦以此寳之在鄱陽
居先公在仕路亦相善其兄适丞相遵樞密先公亦與
之相善
范成大字致能先公亦與之善官參政葺園圃之勝求
壽皇御書為石湖之榜因自號石湖居士喜寫草書行
書又喜賦詩人亦多喜之
章甫字冠之先公友也號轉菴居士本鄱陽人居儀真
善隸古有易足居士自鳴集先公嘗為作易足堂記
趙彦端字德莊先公友也詩文有法度不阿近貴立朝
髙甚談笑風流傲睨千古醉中往往談禪一座為傾死
于餘干先公為銘墓
陸游字務觀先公友也善歌詩亦為時所忌先公與之
唱和舊有京口小詩集務觀作序今已作南宫舍人居
越上自號放翁
毛幵字平仲柯山人尚書友龍之子也負氣不羣詩文
清快與尤袤延之相厚自宛陵罷官歸號樵隱居士有
集臨死作手書抵延之語如神仙先公在婺平仲以詩
文一帙來贈雖數數通問亦一再賡和竟與先公不相
識(案合璧事類毛友初名友龍字達可官禮部尚書三/衢人柯山在今衢州西安縣亦名爛柯山相傳王質)
(遇仙/處)
辛棄疾字幼安有機數調度髙放詞語灑落俗傳所謂
稼軒長短句是也
范祖禹忠文公之姪之子也范沖元長乃祖禹醇甫之
子中書侍郎百禄乃忠文公之從子祖禹乃吕晦叔壻
從温公遊又師二程
吕與叔䕃官不應舉或問其故曰不敢揜祖宗之德
吕祖謙申國公丞相公著之孫中書舍人本中之姪孫
先公以兩女妻之有學問有文章氣度沖和議論平正
僅為秘書郎而死(案宋史吕祖謙傳祖謙好問之孫而/好問乃公著之孫希哲之子本中又)
(好問之子也以世次攷之祖謙當為公著五代孫而本/中之姪淲于祖謙為懿親而吕氏又當時望族其世系)
(宜人人知之何至傳訛若是蓋傳寫之誤/孫字上脱五世二字姪字下衍一孫字也)
張芸叟乃陳后山妹壻王平甫乃曾南豐妹壻
陳剛中字享仲為文林郎刪定官引對願下詔不得以
虛名文具欺罔朝廷翼日進呈上曰近所引對多是人
材朕雖得珠玉珍玩不足為寶但冀得十數人物乃足
為寶也令學士院降詔出榜廟堂以剛中為左宣教郎
充樞密院編修官(案閩書陳剛中字彦柔閩清人祥道/之姪建炎二年進士官迪功郎上言)
(罷冗食去虛文遷大府丞應䛇上封事忤秦檜復坐作/啓賀胡銓貶官與張九成同被謫又宋史鄭剛中字亨)
(仲金華人進士甲科累官殿中侍御史初以秦檜薦歴/禮部侍郎不敢論和議後終忤檜謫團練副使二人同)
(名其仕履均與此所載各異而彦柔之字尤與享仲迥/别疑陳字乃鄭字音近之訛享字乃亨字字近之訛然)
(史不載鄭剛中有上書及廷對事陳剛中事蹟與此/所記較相似或淲誤書彦柔為亨仲耶附識于此)
公武晁文莊之孫沖之叔用之子叔用有詩名子止記
問博洽作易春秋傳援據詳甚不肯臆説作少尹時先
公在朝與之親契亦相往來子止之親女兄先公之伯
母也(案宋史藝文志載公武易詁訓傳十八卷書詁訓/傳四十六卷中庸大傳一卷春秋詁訓傳三十卷)
(今皆佚不傳傳者/惟郡齋讀書志)
晁以道最為窮經之士亦留意于文善敘事嘗語其姪
公酇曰汝少年當勉讀書先讀五經看注疏讀三史文
忠公集不可去手韓文難入頭先看六一後昌黎次太
史公次公羊傳次春秋此是讀書後先以道此論誠有
理也
吕居仁舍人晁以道詹事皆故家見聞元祐學術晁復
精于訓傳後來汪聖錫内翰曾接吕舍人講論最為平
正有任重之意伯恭得于汪為多湖外多胡仁仲學者
建陽亦只是藉溪劉子羽見聞劉蓋張魏公門下士也
故論紹興初建炎間事袒張為多不甚公平
本朝慶厯間諸公韓魏公富鄭公歐陽公尹舍人孫先
生石徂徠雖有憤世疾邪之心亦皆學道有所見有所
守下至王介甫王深甫曾子固王逢原猶守道論學至
東坡諸人便只有憤世疾邪之心議論利害是非而已
伊川諸儒復専以微言詔世天下學者始各有偏渡江
六十年此意猶未復也因借富公集謾記所歎于此
唐論有才術唐鑑有學術論所及者廣可以開明于臣
下鑑所陳者正可以聳動于人主之翰史才也醇甫學
者耳石徂徠又有英氣突兀近時汪玉山是正討論而
已頗切切于細故小節甚微密矣
韓魏公言希文嘗與吕申公論人物申公曰吾見人多
矣無有節行者希文曰天下固有人但相公不知爾以
此意待天下士宜乎節行者之不至也
石介曰予早識韓琦琦有奇骨可屬大事敦厚如周勃
吕南宫醇正深潛南軒卻無好異做作之病功名之念
卻少卷舒程可久雖不可望艾軒然艾軒林謙之有儒
者意脈所以興化人至今未泯
朱先生懲談髙説妙之弊只教人讀書尋義理為學其
尋行數墨又拘拘以論説為學其弊反不足以成己教
人豈非難事
乾道淳熙以來明經張栻吕祖謙直言胡銓王龜齡吏
治王佐方滋張枃典章洪邁周必大討論李燾文詞趙
彥端毛幵辯博陳亮葉適書法張孝祥范成大道學陸
子靜朱熹
神宗之有介甫壽皇之有德逺惜乎不能副其委注而
才力在論説下爾徳逺一沮後來收拾不起宗澤李綱
偉人也不盡其才而上下不一心矣
渡江以來李伯紀第一流趙元鎮儘有德望只是才少
張敬夫卓然有髙明處雖未十分成就而拳拳尊德樂
道之意絶出諸賢之上吕伯恭拳拳家國有温柔敦厚
之敎朱元晦强辯自立處亦有膽畧蓋張之識見吕之
議論朱之編集各具所長
李伯紀趙元鎮渡江之初整頓國家至今䝉福無窮
建陽自胡原仲歸嶽下後來魏元履死氣象便蕭然只
是編類文字無自已工夫
魏元履才氣議論在朱晦翁張南軒上下後生漸不知
之惜哉
晁子止曰常者處家之道惟至誠者能之嚴者治家之
法不溺于愛者能之若已􁀬嫉賢能而欲妻不妒持祿
嗜進而欲子不貪難矣司馬防諸子雖冠不命不敢坐
不問不敢言庶㡬乎威如也曾子不欺其子懼教之不
信庶㡬乎有孚也馬援戒兄子嚴敦不得言人過而杜
季良坐援書免官是先自言人過矣王昶名諸子以黙
沈渾深戒不得毁人乃指魏諷曹偉為傾邪是先自毁
人矣皆非反身之義
晁子止曰列禦宼謂氣為易而不及乎隂陽王通謂人
為易而不及乎天地皆一偏之論
郭子和易書其所長盡見之吕伯恭易音訓只是吕氏
文字朱元晦本義掃支離則有功廢衆論則過矣
晁子止云易上下篇不言德而言象蓋德不可見而象
可驗是以不言乾坤而言天地不言咸恒而言夫婦也
上篇始終于天道下篇始終于人事故上篇始于天地
終以坎離下篇始于夫婦終以未濟也
晁子止以老説易似類晉人老易之論亦非汎然而為
之説者如乾為馬一章設卦者逺取諸物也乾為首一
章設卦者近取諸身也昔包犧氏仰觀天象俯察地法
與鳥獸之文始畫八卦知萬物皆備于身或取諸近逺
逺取則八卦具于萬物無非身是以人心包乎萬物近
取則八卦具于一身無非物是以凡目不察乎六府知
此則三才雖異而其理可通萬物雖殊而其情可類所
謂一以貫之者若捨之而作易其道無由也此一段亦
可取
王昭素離易與天地準合精氣為物通為一章至君子
之道鮮矣胡翼之則至鼔萬物不與聖人同憂晁以道
斷一陰一陽之謂道至君子之道鮮矣(案宋志王昭素/有易論三十三)
(卷今不傳晁説之有録古周易/八卷易規一卷京氏易式一卷)
晁子止曰王弼解或繫之牛以牛為稼穡之資按古以
人耕以牛代之自趙過始弼之誤也昭昭矣(案趙過始/為牛耕見)
(賈勰齊民要術宋祁筆記亦引此説以證王弼之誤然/山海經后稷之孫叔均是始作犂註用牛耕也犂説文)
(作□注耕也又㹃兩壁耕也一曰覆耕穜也二字皆從/牛是耕之用牛自叔均始其來已古故冉耕以伯牛為)
(字義更灼然易見崔寔政論云漢武帝時趙過為捜粟/都尉教民耕植其法三犂共一牛一人將之種挽摟皆)
(取備焉然則過特于牛耕之中又變通古法而利其用/非謂自過創始如後漢書王景傳亦謂景遷廬江太守)
(民不知牛耕景教用犂耕蓋亦専為廬江而言亦/不可謂牛耕始于景也此仍祖述祁説殊為失攷)
尹和靖達問中載十朋之斷句龜弗克違是一句
胡仁仲皇王大紀其間説周禮處詆訶太過王介甫用
之之差非周禮之罪豈可因噎廢食
晁子止云古者已孤不更名名所受于親者也後世如
劉向姚崇之所為皆春秋之所譏也(案劉向初名更生/後改名向姚崇初)
(名元崇以與突厥叱利同名以/字行開元時避帝號更名崇)
蜀世家王建時騶虞見碧山文忠論之云騶虞吾不知
其何物也詩曰吁嗟乎騶虞賈誼以謂騶者文王之囿
虞虞官也當誼之時其説如此然則以之為獸者其出
于近世之説乎(原註封禪書云囿騶虞之珍羣則騶虞/必獸也○案賈誼之説見新書顧訓騶)
(為囿未知何據攷説文騶廏御也禮記射義云天子以/騶虞為節樂官備也吕大臨曰所以歸功于二官也漢)
(書序傳云滕公廏騶是騶乃掌御之官矣戴埴鼠璞引/月令命僕及七騶咸駕及左傳使訓羣騶知禮謂騶為)
(騶御虞為虞人其説蓋本之白居易畫贊序較訓囿者/為長至謂之獸者不特相如封禪書為然淮南道應訓)
(云屈商拘文王于羑里散宜生乃以千金求天下之珍/怪得騶虞雞斯之乗則亦指為獸矣況白虎黑文毛傳)
(已明言之矣是漢時固不一其説又/安得謂出于近世淲此論殊為失攷)
南軒論語孟子解麗澤讀詩記書傳大事記晦菴大學
解通書解皆不可廢者也
釋文引王弼注朱張字子弓荀卿以比孔子者(案荀子/云通則)
(一天下窮則獨立貴名桀跖之世不能汙仲尼子弓是/也邢昺遂謂子弓行與孔子同故孔子不論其行其説)
(無據淲祖/述之殊誤)
太𤣥其辭準易其數可以起厯而已蓋得于渾天儀者
也司馬君寔為潛虛得其用意之所在矣晁以道作星
譜可謂善發明矣二家之書出而𤣥之學備欲觀之者
當參攷也
老蘇論太𤣥最中其病太𤣥者揚雄之所以自附于夫
子而無得于心者也使雄有得于心吾知太𤣥之不作
又使雄有孟軻之書而肯以為太𤣥耶惟其所得于心
之不足樂故大為之名以僥倖于聖人而已
陸𤣥朗解釋太極云太極無也豈非太極本無極也之
意乎易變易也三國志中見之
文選應休璉書注山父即巢父也譙周古史攷曰許由
夏常居巢故一號巢父琴操曰許由夏則巢居冬則穴
處饑則仍山而食渴則仍河而飲堯大其志禪為天子
由曰放髪優游所以安已不懼非以貪天下也
歐陽永叔曰先儒之論茍非詳其終始而牴牾質諸聖
人而悖理害經之甚不得已而後改易者也何必徒為
異論以相訾也
神農許行之學他無所攷吕氏春秋上農任地辨土審
時四論必其書也
吕麗澤深識治亂之情大事記一書可見然龍川能談
治亂雖大處不同要是為助為多
劉向載學記中語與今本不同禁于未發之曰豫因其
可之曰時相觀于善之曰摩學不陵節而施之曰馴發
然後禁則杆格而不勝時過然後學則勤苦而不馴雜
施而不遜則壞亂而不治獨學而不友則孤陋而寡聞
今本云相觀而善之謂摩而善二字多不能講劉向謂
相觀于善則似為明白因記于此
晁景迂以道題王弼老子最説得的當其言弼本深于
老子而易則末矣其于易多假諸老子之旨而老子無
資于易者其有餘不足之迹斷可見也此言卻説得王
弼出若謂其言仁義與禮不能自用必待道以用之天
地萬物各得于一豈特有功于老子哉此恐非吾儒之
所學也止言老氏可矣
景迂云王弼之于老子張湛之于列子郭象之于莊子
杜預之于左氏范甯之于穀梁毛萇之于詩郭璞之于
爾雅宛然成一家之學後世雖有作者未易加也此語
甚公
文忠云夫破人之惑者難與爭于篤信之時待其有所
疑焉然後從而攻之可也
今之黄庭外景經乃古經其間一滚説自有餘味今之
内景前雜以存想後雜以服食多後人添入者非古也
　
　
　
　
　
　澗泉日記卷中
欽定四庫全書
　澗泉日記卷下
　　　　　　　　　　　　　宋　韓淲　撰
史法須是識治體不可只以成敗是非得失立論蓋上
下千百載見得古人底裏明白然後可載後世所不可
不載之事汎然欲備則不勝其史矣
古人之史非是備遺㤀要務多以美觀也因今勸後因
後明前經制述作二者是大他瑣瑣皆不足記也
新唐書李長源傳殊略不見其經世之論今尚于通鑑
見其言府兵封建之論亦可惜也使其事當太史公之
筆後世誦説之士不止言留侯矣當用唐實録中小傳
及舊唐書傳且并家傳别録一卷方為愜意至于歐陽
公所録王朴傳亦不甚見其經世之論尚有平邊一策
可攷耳
牛李之黨不待貶而自見宋子京便以牛僧孺行如市
人李徳裕經綸天下亦過矣
東光張預作百將傳甚有旨趣文落落不拘翦殊得太
史公筆法但太史公篇篇有主意而張預或有泛而無
統者也然紀載甚可法
北齊書獨無序蓋其成時熙寧之初其先校書學士皆
出外補矣
歐陽公與徐無黨書云五代史昨見曾子固之議今卻
重頭改換未有了期又與梅聖俞書云閒中不曾作文
字秖整頓了五代史成七十四卷不敢多令人知深思
吾兄一看如何可得極有義類須要好人商量此書不
可使俗人見不可使好人不見奈何奈何
歐陽公五代史卻甚與人辯白儘有工夫
胡徳輝記尹和靖語五代史本是永叔祖分作其間亦
有指名然歐陽公嘗云河東一傳乃大奇自此當以為
法不知謂作何傳耳(案尹洙河南集謂初與永叔約分/撰五代史既而不果乃别撰五代)
(春秋世謂歐史取材于洙則此所云分作者或即洙也/然原本闕訛云永叔祖分作攷洙焞之從祖也疑祖字)
(上脱去與從二字第此語不見于/他書不敢輒加増改姑闕其文)
史記五代史有微意范史有去取襃貶唐紀志歐陽公
猶有華處少筆削意思
神宗論孫武書愛其文辭意指王安石曰孫武談兵言
理而不言事所以文約而所該者博上論及韓信安石
曰信但用孫武一兩言即能成功名上曰如韓信自是
奇才稱兵書乃是因諸將問及引以應之度其所知非
因讀兵書而能及此也
秘書監王欽臣奏差真靖大師陳景元校黄本道書范
祖禹封還以謂諸子百家神僊道釋蓋以備篇籍廣異
聞以示藏書之富本非有益于治道也不必使方外之
士讎校以從長異學也今館閣之書下至稗官小説無
所不有既使景元校道書則他日僧校釋書醫官校醫
書隂陽卜相之人校技術其餘各委本色皆可用此例
豈祖宗設館之意哉遂罷景元
髙麗嘗以金書晉譯華嚴經五十卷唐則天朝譯八十
卷德宗朝譯四十卷共五十部捨入惠因教院元祐二
年也後元符二年吕惠卿作記(案通攷華嚴經唐于闐/寳又難陀譯八十一卷)
(陳振孫云晉義熈十四年譯六十卷唐證聖元年于闐/沙門喜學再譯舊文兼補諸闕通舊成八十卷此云晉)
(譯五十卷當有誤所謂則天朝譯者即于闐沙門/本也徳宗朝譯四十卷通攷不載謹附識于此)
古今興廢不可只據紙上看過須是髙著眼與伸寃道
屈使後世無徼倖之心其當然而不然卻只得歸之天
運時數之消長生民之幸不幸爾
富文忠奏議劄子范忠宣彈事國論范醇甫講筵文字
學士大夫所當熟讀而模範之其他不訐則弱未易言
也
王深甫文字無一語蹈俗態至于議論馳騁上下非老
蘇不能也
歐陽公自醉翁亭後文字極老蘇子瞻自雪堂後文字
殊無制科氣象介甫之罷相歸半山也筆力極髙古矣
如曾子固見歐陽公後自是迥然出諸人之上老蘇文
字篇篇無斧鑿痕蓋少作皆已焚之矣其他吾不知也
本朝之文至此極盛矣若論其學術醇疵淺深則付之
學者評之予非惟不敢亦不暇(案歐陽修年譜慶厯五/年乙酉年三十九八月)
(罷都轉運按察使降知制誥知滁州六年丙戌年四十/在滁自號醉翁蘇軾年譜元豐五年年四十七在黄州)
(寓居臨臯亭就東坡築/雪堂自號東坡居士)
梅聖俞之文髙古但宣城集中止有和靖詩序其他無
有也如秋聲賦書後文類序極古淡平正如注孫子皆
未之見當博詢他日有力或刋之如答蘇軾書必可觀
見于歐陽永叔手書中言之
老蘇晚年文字多用歐陽公宛轉之態老泉晚年記序
與權衡諸論文字不同豈見歐陽公後有所進耶其晚
年而筆力進歟
東坡自東坡後文章方見涯涘半山自半山後不止持
論立説而已也六一南豐中年文字好及晚則已定又
放開了東坡半山晚猶向進不盡
子瞻子由文學于晚年所述見之子瞻傷于精明志林
方就實子由歴代論古史論之屬文極平心但理道泥
于莊老不能有所發明子瞻雖間取莊老然于議論事
理處極忠壯此子由所不及也
東坡表忠觀碑介甫以為序似太史公諸侯王表銘似
柳子厚塗山銘
子由文字晚年多泥老佛之説筆勢緩弱無統東坡海
外所作愈雅健精當不可及但平生所著多以戲而汨
之所以不典
蔡君謨與人作墓誌最簡健條暢
歐陽公作孫泰山胡翼之墓誌得體只載其弟子與其
交遊而略言其學術議論隱然自為儒者非後人所可
及
少游在黄陳之上黄魯直意氣極髙陳后山文字才氣
短所可尚者步驟雅潔爾
張芸叟為梁況之志少游為陳后山父銘集皆無之可
惜
鞏豐仲至言尹少稷稱李格非之文自太史公之後一
人而已
李邴漢老號雲龕居士作王履道内制集序其言本朝
承五季之後楊劉之學盛于一時其裁割纂組之工極
矣石介憤然以為破碎聖人之道著論排之甚力然司
翰墨之職者雖文宗鉅儒亦必循本朝故事如近世張
安道之髙簡純粹王禹玉之温潤典裁元厚之之精麗
隱密東坡之雄深秀偉皆制誥之傑然者譬之王良造
父策驥騄而騁康莊一日千里而節以和鑾馳之蟻封
亦必中度豈能彼而不能此哉且稱其與本朝三數公
不相上下又云若不以體製拘之駸駸乎漢氏矣
老蘇文字善揣摩天下(案此下疑/有脱文)
程致道之文太快
何子應作陳叔易墓誌甚佳徐師川作李先之墓誌書
事極簡而有要題豫章集後尤佳惜乎東湖之文未刋
崔徳符作墓誌極好詩亦清麗可愛
陳無己云子瞻始學劉禹錫故多怨刺晚學太白至其
得意則似之然失于粗又云司馬遷作長卿傳如長卿
之文
葉少藴文字有起伏曲折惜其行為士人所貶爾晁以
道之文雅健卻少太史公氣槩渠多言公羊子文好然
其步驟又卻碎吕居仁以為其病處在雜亦盡之矣
鄒徳久道山谷語云庭堅最不能作議論之文然每讀
歐陽公曾子固議論之文決知此人冠映一代公試觀
此兩人文章合處以求體制當自得之言語固是學者
之末然行已之餘既賢于雜用心亦便當以古人為準
要使體制詞氣不病耳所謂甯越猶有速成之病此可
畏語也
劉原甫萊公傳亦頗有史筆但文傷俊快貢甫題公是
集後亦似其兄文
雲龕四六佛語皆好但碑版文字體制未甚古雖欲叙
事卻傷于多處然文字卻不摘裂雅奥温潤可玩今刊
于黄州
渡江南來晁詹事以道吕舍人居仁議論文章字字皆
是中原諸老一二百年醖釀相傳而得者不可不諷味
崔德符陳叔易皆許昌先賢俱從伊洛諸公遊有文章
盛名節行亦正當
王介甫相國寺啓同天節道塲觀戲者詩侏優戲塲中
一貴復一賤心知本自同所以無欣羨此語雖非聖道
亦足銷人榮辱之悲也
周恭叔行已文字温淡但時有莊老與程氏之說相背
詩亦好
晦翁初年編類文字如語孟集註五朝三朝言行錄皆
可傳
葉正則文字不茍作所惜削繩刻墨尚露爾要是究見
根柢用意至到
陳同甫陳君舉葉正則多是就外面㸔入來所以少精
微雖無補凑之弊卻有機敏之失
先公常談崔德符詩又稱王荆公四六好范致能字畫
陸務觀詩歌周洪道四六洪景盧文章
蘇籀仲滋述子由言余黄樓賦學兩都也晚年來不作
此工夫之文(案此條見蘇籀欒城遺言籀/轍之孫遲之子南渡居婺州)
孟植元立亟稱劉定鵝湖輪藏記好漳州朱待制祠記
南安三先生祠記平正不流弊文極體勢有味
吕伯恭晚年文字體制人疑其學荆公
周茂振制詞雖規模小不甚渾灝然皆不茍作篇篇運
思皆工
潘閬遨遊浙江詠潮著名或以輕綃寫其形容謂之潘
閬詠潮圖(案類苑所載與此/同其詩今失傳)
李方叔文似唐蕭李所以可喜韓駒詩似儲光羲黄魯
直詩如松生石間雖偃蹇不大而氣含風雲
羅隱新城人唐光啓三年呉越王表薦為錢塘令遷著
作郎辟掌書記天祐三年充判官梁開平二年授給事
中三年遷發運使是年卒葬于定山金部郎中沈崧銘
其墓(原註白孔六帖云墓在撫州樂安縣羅家潭唐案/十國春秋隱新城人呉越備史作新登人全  詩)
(話作餘杭人蓋新城本三國吳置後梁時吳越改新登/宋乃復為新城也稱餘杭者唐大業中改杭州為餘杭)
(郡故新城亦屬餘杭今杭州府志以隱為餘杭縣人誤/矣又太平寰宇記定山突出浙江數百丈萬厯杭州府)
(志在錢唐縣南四十里則隱墓在越可知且詩話謂隱/年八十終餘杭是隱之生卒皆在故鄉不應逺葬撫州)
(原註引孔帖謂隱墓在/撫州樂安縣亦誤矣)
陸羽像甚清俊向從志南得之羽字鴻漸一字季疵復
州竟陵人後隱苕溪自稱桑苧翁闔門著書或獨行野
中誦詩擊木裴回不得意或慟哭而歸故時謂今接輿
也久之詔拜太子文學徙太祝不就職時張志和居江
湖自稱煙波釣徒肅宗嘗賜奴婢各一志和配為夫婦
號漁童樵青羽嘗問孰為往來者對曰太虛為室明月
為燭與四海諸公共處未嘗少别也何有往來予欲求
𤣥真像為桑苧翁對未有也李德裕稱志和隱而有名
顯而無事不窮不逹嚴光之比云
李習之東南錄載癸巳駕濤江逆波至富春丙申上七
里灘至睦州庚子止楊盈川亭辛丑至衢州今時不見
盈川亭不知何所也
羅隱為錢塘令手植海棠一本于庭前王黄州有詩稱
之舊治在錢塘門裏三十歩今車馬門是也(案杭州府/志錢塘縣)
(治漢魏時在靈隱山麓後徙錢唐門外唐武德四年徙/錢唐門内宋南渡後徙紀家橋華嚴寺故址即今治處)
(也/)
介亭在舊治後聖果寺郡守祖無擇作銘曰猗歟茲亭
仁智是經控帶山海周旋日星嘉乃成績取名于易維
介之義以敏厥德(案咸淳臨安志介亭在鳯皇山對排/衙石熙寧中郡守祖無擇建蘇軾有)
(登介亭餞/楊次公詩)
晏殊云龍泓洞在福建汀州府靈隱山下吳赤烏二年
葛仙翁于此得道又有煉丹井在下天竺寺藏院又云
靈隱山有白少傅烹茗井(案咸淳臨安志龍泓洞在靈/隱山下呉赤烏二年葛仙于)
(此得道有石洞徹浙江武林舊事云龍井呉赤烏中葛/洪煉丹于此石竇一泓深不可測相傳與江海通有龍)
(居之秦觀龍井記亦云龍井舊名龍泓距錢唐十里然/則龍泓即龍井在錢唐無疑也又攷閩書汀州寧化縣)
(有靈隱洞無靈隱山並無所謂龍泓龍井之名者淲述/晏殊之言乃以為在汀州靈隱山蓋傳聞記憶之誤也)
孫堅父名鍾其墳在縣南陽平山髙一丈周四十歩
平湖軒在錢塘縣尉廨英淤閣後
水府觀在利渉門外桐木園神仙馬自然得道于此今
徙清水門
繙經臺昔謝靈運與僧同于此繙佛國涅槃經為南本
三十七卷即南康志所載處(案名勝志云飛來峯介靈/隱天竺之間謝靈運繙經)
(臺在焉又董嗣杲西湖百咏引臺在下竺香林門内靈/運于此將北本涅槃經繙為南本三十七卷因有七葉)
(堂則臺在錢唐無疑此乃云即南康志所載處蓋以靈/運嘗慕南康石壁之勝曾築精舍遂誤以臺在南康而)
(精舍實未/嘗冇臺也)
盛𢎞之荆州記曰富陽縣城樓王仲宣登之而作賦今
文選錄之大非如子雲之比屈宋之筆也近世歐陽公
蘇東坡亦有此意歐陽公務平之過蘇又不甚平若闊
大簡奥有意有興登樓賦為佳耳
李習之東南錄載戊子自常山上嶺至玉山庚寅至信
州甲午望君陽山怪峯直聳似華山丙申上干越亭今
時不知君陽山何處山也又云自玉山至湖七百有一
十里順流謂之髙溪今不知有此名也漫記于此
靈隱寺前武林山上有五峯一曰稽留太平寰宇記云
許山葛洪皆隱此山因而忘返故號稽留又云在錢塘
西十五里髙九十二丈峯之前有合澗曰武林泉顧夷
吾山川記云自南徂東臨浙江一𣲖謂之靈隱浦(案杭/州府)
(志稽留峯在天竺寺西名勝志云相傳堯時許由隱此/山遂名許由峯訛為稽留然水經注云昔有道士入此)
(不返因以稽留為山號未嘗專/指許由此可以訂地志之訛)
儒賢亨㑹之閣在萬松嶺東青平門青平乃故相劉正
夫舊里號青平里時人因以名之政和三年勅建閣賜
名(案乾道臨安志儒賢亨㑹之閣故相劉正夫/之居在萬松嶺政和三年勅建御書閣賜名)
林逋舊居有巢居閣或云在寳林寺即雲巢也(案林和/靖集序)
(云君復不仕結廬孤山所居有/巢居閣處士橋與此所載少異)
金鵝山寰宇記云上古防風氏嘗居此山下有風渚古
鄋瞞國也(案杭州府志金鵝山在於潛縣/南一里髙八十丈周迴二里)
晁崇福之道云林元伯剏小齋列植脩竹予取老杜雨
洗娟娟淨之句名之嘗謂竹君佳處正在此時譬之人
物固以剛正立節為本然必從容清潤乃成佳器云之
道有集舊章貢曾刋之今不存
斯逺寄二墓塼來云隆興法曹任伯厚于郭外黄覺寺
中得之其一云晉故尚書譙國桓府君中子泉陵令諱
勃字季長墓其一云伯護軍考尚書二府君墓在徐聘
君南去此墓七里因攷之晉史桓宣桓伊嘗作護軍桓
伊嘗鎮豫章又桓沖宣穆嘗為護軍其孫徹為吏部尚
書後為桓𤣥嗣被誅皆不可攷以淲觀之恐是桓伊之
子爾又法華人發古冡得塼皆有刻字曰晉升平四年
三月四日太學博士陳留郡雍丘縣都鄉周墟里周闡
字道舒妻活潯陽太守譙國龍堈縣柏逸字茂長小女
父晉安成太守膺揚男諱蟠字永時皆鐫成文同此周
闡之妻柏逸之女墓也父晉安成太守膺揚男諱蟠者
蓋闡之父故獨稱諱但不知妻名活何義字畫極分明
無訛(案晉書桓宣傳宣為元帝丞相舍人轉參軍遷譙/國内史武昌太守監沔中軍事歴都督司荆雍梁)
(三州以前後功封竟陵縣男貶建威將軍改鎮南將軍/南郡太守桓伊傳云父景仕至侍中丹陽尹中領軍護)
(軍將軍伊都督豫州諸軍事後徵拜護軍將軍此云桓/宣作護軍有誤且伊為宣族子而墓塼乃云伯護軍則)
(非伊子之言可知又晉書地理志譙郡有龍亢縣無龍/堈縣徧攷通興通攷太平寰宇記諸書均無所為龍堈)
(者當時墓塼不應有誤或亢堈音/近而訛抑原有其名而旋改者歟)
王公曾張公詠錢若水微時謁華山陳希夷求相欲以
學仙者希夷謂王張曰爾輩非仙才王當為宰輔顧張
取紙筆遺之張曰悟矣推吾入閙中耶又謂錢曰余不
足以知子當見白閣道者錢遂造之道者曰君急流中
勇退人也其後王果拜相張位至八座歴試中外以才
顯錢為樞臣
蕭文琰蘭陵人丘令楷呉興人江洪濟陽人與竟陵王
子良嘗夜集學士刻燭為詩四韻者則刻一寸以此為
率文琰曰頓燒一寸燭而成四韻詩何難之有乃與令
楷江洪等共打銅鉢立韻響滅則詩成皆可觀覽
天竺慈雲法師生前制棺名為遐榻
永和鄉靜惠禪院有天衣懷和尚塔諡振宗大師
余少時見揚子雲麗文欲繼之嘗作小賦用思太劇立
致疾病子雲亦言成帝䛇作甘泉賦畢遂倦卧夢五藏
出地以手内之及覺氣病一年可知盡思慮傷精神也
　澗泉日記卷下
