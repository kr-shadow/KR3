#+TITLE: 傷寒微旨論-宋-韓祗和
#+DATE: 2018-05-12 10:17:41
#+SOURCE: github.com/kanripo/KR3e0025 master e9398491                
欽定四庫全書　　　　　子部五
　提要
　　傷寒微㫖論二卷　　　醫家類
　　　　(臣/)等謹案傷寒微㫖二卷宋韓祇和撰是書
　　　　宋史藝文志不載陳振孫書録解題載有其
　　　　名亦不著作者名氏但據序題元祐丙寅知
　　　　其為哲宗時人而已今檢永樂大典各卷内
　　　　此書散見頗多每條悉標韓祇和之名而元
　　　　戴良九靈山房集亦稱自漢張機著傷寒論
　　　　晉王叔和宋成無已龎安常朱肱許叔微韓
　　　　祇和王賓之流皆互有闡發其間祇和姓名
　　　　與永樂大典相合是祇和實北宋名醫以傷
　　　　寒為專門者特宋史方技𫝊不載其履貫遂
　　　　不可考耳書凡十五篇間附方論大抵皆推
　　　　闡張機之㫖而能變通於其間其可下篇不
　　　　立湯液惟以早下為大戒盖為氣質羸弱者
　　　　言然當以脈證相参知其邪入陽明與否以
　　　　分汗下不宜矯枉過直竟廢古方至如辨脈
　　　　篇據傷寒例桂枝下咽陽盛乃斃承氣入胃
　　　　隂盛乃亡之義以攻楊氏之謬誤可汗篇分
　　　　隂盛陽虚陽盛隂虚隂陽俱盛三門則俱能
　　　　師張氏而神明其意矣又如汗下温三法分
　　　　按時候辰刻而参之脈理病情乃因張機正
　　　　傷寒之法而通之於春夏傷寒更通之於冬
　　　　月傷寒亦頗能察微知著又如以陽黄歸之
　　　　過下亡津則於金匱發陽發隂之論研析精
　　　　微不特傷寒之黄切中窽要即雜病之黄亦
　　　　可以例推矣其書向惟王好古隂證畧例中
　　　　間引其文而原本久佚今採掇薈稡復成完
　　　　帙謹依原目釐為上下二卷陳振孫所稱之
　　　　原序則永樂大典不載無從採補殆編纂之
　　　　時舊本已闕歟乾隆四十六年九月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官　(臣/)　陸　費　墀
欽定四庫全書
　傷寒㣲㫖論目録
　　卷上
　　　傷寒源篇
　　　傷寒平脈篇
　　　辨脈篇
　　　陰陽盛虚篇
　　　治病隨證加減藥篇
　　　用藥逆篇
　　　可汗篇
　　　可下篇
　　卷下
　　　總汗下篇
　　　辨汗下藥力輕重篇
　　　溫中篇
　　　小便大便篇
　　　畜血證篇
　　　隂黄證篇
　　　勞復證篇
欽定四庫全書
　傷寒㣲㫖論卷上　　　　宋　韓祗和　撰
　　傷寒源篇
夫傷寒之病醫者多不審察病之本源但只云病傷寒
即不知其始陽氣内鬱結而後成熱病矣自冬至之後
一陽漸生陽氣㣲弱猶未能上行易潛龍勿用是也至
小寒之後立春以前寒毒殺厲之氣大行時中於人則
𫝊在蔵府其内伏之陽被寒毒所折深浹於骨髓之間
應時不得宣暢所感寒氣淺者至春之時伏陽早得發
泄則其病輕名曰溫病感寒氣重者至夏至之後真陰
漸發其伏陽不得停留或遇風寒或因飲食沐浴所傷
其骨髓間鬱結者陽氣為外邪所引方得發泄伏陽既
出肌膚而遇天氣炎熱兩熱相干即病證多變名曰熱
病按素問生氣通天論云冬傷於寒注云冬寒且凝春
陽氣發寒不為釋陽怫于中寒怫相持故病温熱論云
人之傷於寒也則病熱注云寒毒薄於肌膚陽氣不得
散發而内怫結故傷寒者反為熱病也以此證之即傷
寒之病本於内伏之陽為患也傷寒受足經篇云人身
有十二經絡分布上下故手有三陽三陰足有三陽三
隂手三陽者太陽小腸也陽明大腸也少陽三焦也三隂
者太陰肺也少陰心也厥陰心包絡也足三陽者太陽
膀胱也陽明胃也少陽膽也三陰者太陰脾也少陰腎
也厥陰肝也今傷寒之為病只受於三陽三陰者何也
熱論云一日巨陽受之頭項痛腰脊强二日陽明受之
陽明主肉故身熱目疼而鼻乾不得卧三日少陽受之
少陽主膽故胷脇痛而耳聾四日太陰受之故腹滿而
咽乾五日少陰受之故口燥舌乾而渇六日厥陰受之
故煩滿囊縮今經中論其傷寒病所𫝊受而不𫝊于手
之三陽三陰古今未見其說焉且人之生也稟天地陰
陽氣身半以上同天之陽身半以下同地之陰或四時
有不常之氣陽邪為病則傷于手經也陰邪為病則傷
于足經也故冬毒之氣則中於足經矣易云水流濕火
就燥是也太陰陽明論陽受風氣陰受溼氣注云同氣
相求爾又曰傷於風者上先受之傷於溼者下先受之
注云陽氣炎上故受風陰氣潤下故受溼葢同氣相合
爾至真要大論云身半以上其氣三天之分也天氣主
之身半以下其氣三地之分也地氣主之注云當陰之
分冷病歸之當陽之分熱病歸之脈要精㣲論云故中
惡風陽氣受之也以此為証即寒毒之氣只受於足之
三陽三陰明矣
　　傷寒平脈法
夫傷寒既稟于冬得春夏之氣則欲發泄而又因飲冷
嗜欲則觸起因衝風雨則迫動因他人病所著則外邪
喣出内邪既病之後變動不常未見于證先形于脈脈
者人之權衡浮數而軟命之曰傷風浮數而硬命之曰
傷寒傷寒之脈陽毒則頭大尾小陰毒則頭小尾大頭
者寸也尾者尺也寸有餘則為陽毒尺有餘則為陰毒
三部皆有餘乍大乍小為往來未定陽毒盛則觧陰毒
盛則溫陰陽皆盛則平陰陽皆弱則扶陰陽未定則待
既久不定然後觀證治傷寒以脈為先以證為後浮者
按之便得數者一息六至以上硬者有力凡有吐瀉當
以脈候關前脈大關後脈小或六脈俱大雖吐瀉大熱
之證不得便以為熱關前脈小關後脈大或六脈俱㣲
雖秘結大寒之證不可便以為寒經云關前為陽關後
為陰
　　辨脈篇
夫辨傷寒病之脈不出于數種曰浮曰沈曰數曰遲曰
陰曰陽先識此等六脈然後辨盛虚審大小察𦂳緩為
治病之急務今之醫流治傷寒病只憑脈浮為陽脈沈
為陰全不明脈尺寸有陰陽虛盛之理為可汗下與不可
汗下之規往往變傷寒為壞病焉
浮脈者非謂舉之有餘及按之三四菽重得之也脈有
三部有上部有中部有下部凡脈在上部者皆名浮也
于傷寒病即不然但病人兩手脈見之于皮外指到不
及按便得者乃是浮也若病在表脈浮不得便以浮為
陽浮中亦有陽亦有陰也盖三隂病在表脈亦浮也故
有可汗者有不可汗者
沈脈者非謂深取而得之也若在中部上見即為沈矣
但兩手脈按之至皮下得者乃是沈也傷寒病在裏三
部脈沈不得便以沈脈為陰沈中亦有陽亦有陰也假
令三陽病在裏脈亦沈也故有可下者有不可下者
數脈者一息六七至是也病人脈或浮或沈若陰陽氣
停脈雖及六七至只是邪氣𫝊受不宜妄投藥也若脈
及七至已上按之有力即可投藥解之此陰氣弱陽氣
勝也
遲脈者一息四至下三至上是也病人脈或浮或沈不
以大小緩急但見脈遲便可投藥和之此是陽氣弱陰
氣勝也前數脈不投藥者葢數脈與陽病相應何藥之
有今遲脈投藥者乃是遏陰氣而歸于陽也
陽脈者非謂脈浮為陽也病人兩手脈或浮或沈皆以
寸口為陽也若以在表為陽古人何以不云病在陽而
云病在表也平人氣象論曰寸者陽分位也脈經曰從
關至魚際是寸口内陽之所治也又曰關前為陽也
陰脈者非謂脈沈為陰也病人兩手脈或浮或沈皆以
尺中為陰也若以在裏為陰古人何以不云病在陰而
云病在裏也平人氣象論曰尺者陰分位也脈經曰從
關至尺是尺内陰之所治也又曰關後為陰也
盛脈者非謂牢實洪滑也是陰陽氣偏勝之名也病人
脈或浮或沈不以大小緩𦂳若寸口力大名曰陽盛尺
中力大名曰陰盛也
虚脈者非謂軟㣲濡弱也是陰陽氣不足之名也病人
脈或浮或沈不以大小緩𦂳若寸口力小名曰陽虚尺
中力小名曰陰虚也
大脈者按之指下似洪而極大也病人脈三部力停或
在表或在裏按之雖大若不發熱冒悶及口燥咽乾譫
語者此是無表裏證不可妄治之治之即邪毒相攻為
壞病矣
細脈者比常脈小也非㣲細之細也若病人兩手三部
脈力停或在表或在裏其脈按之小或無力雖陰脈先
見而證未見便可少投溫藥和之何者葢欲消陰氣歸
于陽也
𦂳脈者寒也按之指下如繩動而無常是也病人三部
脈停或浮而𦂳表傷寒也或沈而𦂳胃中寒也若不惡
寒不自汗不胷滿不腹痛勿妄治之此是傷于寒氣而
𫝊受也
緩脈者風也按之指下軟差駃疾于遲是也病人三部
脈力停或浮而緩表傷風也或沈而緩亦胃中寒也若
不惡風不自汗不嘔逆不腹滿亦勿妄治之亦是傷于
風而傳受也
前辨脈之法乃是病人始得病三四日以前未經服汗
下吐藥即依前脈調理免成壞病若病人服汗下吐藥
太過變見别脈及有壞病證悉具仲景傷寒之論也
　　陰陽盛虚篇
凡治傷寒病先辨脈之浮沈次于浮沈中察寸尺之虚
盛何謂虚盛病人兩手三部脈或浮或沈關前寸脈小
關後尺脈大曰陽虚陰盛關前寸脈大關後尺脈小曰
陽盛陰虚今之醫者則不然皆云脈浮為陽豈可更言
陰脈沈為陰豈可更言陽執此偏見枉陷病人至于不
救難經云五十八難曰傷寒有汗出而愈下之而死者
有汗出而死下之而愈者何也夫陽虚陰盛汗出而愈
下之即死陽盛陰虚汗出而死下之即愈楊氏曰此說
反倒于義不通不可依用若反此行之大為順耳楊氏
即據脈經辨脈陰陽大法云脈有陽盛陰虚陰盛陽虚
何謂也曰浮之損小沈之實大故曰陰盛陽虚沈之損
小浮之實大故曰陽盛隂虚是陰陽虚實之意也注云
陽脈見寸口浮而實大今輕手浮之更損減而小故言
陽虚重手按之反更實大而沈故言陰實也楊氏曲執
此二端為治傷寒病汗下之法况脈經中立此辨脈陰
陽大法葢總言雜病脈浮之損小沈之實大沈之損小
浮之實大為陰陽虚盛之說非為傷寒病立言也傷寒
病脈浮當以關前為陽關後為陰脈沈亦以關前為陽
關後為陰也假令三部脈浮有可汗者有不可汗者若
寸脈短小尺脈實大名曰隂盛陽虛乃可汗之汗之即
愈若寸脈實大尺脈短小名曰陽盛陰虚不可汗之汗
之即死三部脈沈有可下者有不可下者若寸脈實大尺
脈短小名曰陽盛陰虚乃可下之下之即愈若寸脈短
小尺脈實大亦曰陰盛陽虚不可下之下之即死今楊氏
執難經正文為汗下之悞及言文意反倒不可依用由
其不通難經中陰陽二字迺是三部脈浮沈中寸為陽
尺為陰非謂三部脈浮為陽沈為陰也使後人妄憑注
中之說誤投汗下藥以害人命皆楊氏為萬世之罪魁也
葢楊氏殊不達聖賢之意自擅已能謬𫝊于世故也且
仲景傷寒例曰桂枝下咽陽盛則斃承氣入胃陰盛乃亡
假令脈浮為陽合投桂枝湯仲景何言陽盛則斃葢謂
三部脈浮寸脈力大關尺脈力小為陽盛若投桂枝湯
足以助陽為毒是病人必死矣假令脈沈為陰合投承
氣湯仲景何言陰盛則亡葢謂三部脈沈寸脈力小關
尺脈力大為隂盛若投承氣湯足以助隂為毒是病人必
亡矣此仲景汗下之戒正與難經陰陽虚盛文意同也
則楊氏之失明矣病在表脈浮寸脈力小于關尺此為
陽虚陰盛雖三日以後至四五日亦可投發表藥若寸
脈力大于關尺此為陽盛陰虚雖未滿三日亦不可投
發表藥投之則助陽為逆病人三日以後病猶在表脈
浮三部齊等尚不可投汗藥况寸脈力大于關尺耶病
在裏脈沈寸脈力大于關尺此為陽盛陰虚雖四日後
亦可下之若四日以前雖有此脈未投下藥亦不為晩
若寸脈力小于關尺此為陽虚陰盛雖四日至六七日
以後亦不可投下藥下之則助陰為逆病人四五日以
後病傳在裏脈沈三部等齊尚不可投下藥况寸脈力
小于關尺耶
　　治病隨證加減藥篇
夫病證變壞急速者無出於傷寒古人以傷寒為卒病
也古今治傷寒無出於仲景方仲景尚隨證加減藥味
量病而投之傷寒論辨太陽證小青龍湯方内若渇去
半夏加􁟡􁌸根若微利小便不利少腹滿去麻黄加茯
苓若喘去麻黄加杏仁又傷寒五六日中風往來寒熱
者小柴胡湯方内若胷中煩而不嘔去半夏人參加􁟡
􁌸根若腹中痛去黄芩加芍藥脇下硬去棗加牡礪若心
下悸小便不利去黄芩加茯苓若不渇外有㣲熱者去
人參加桂枝若欬去人參薑棗加五味子乾薑又傷寒
八九日風溼相搏桂枝附子湯方内若其人大便鞕小
便自利去桂枝加术少許又少陰傷寒病二三日不已
眞武湯方内若欬加五味細辛乾薑若小便利去茯苓
若下利去芍藥加乾薑若嘔去附子加生薑又霍亂理
中圓方内若臍上築者腎氣動也去术加桂吐多去术
加生薑下利多還用术悸者加茯苓渇欲得水者加术
腹中痛加人參寒者加乾薑腹滿去术加附子今據此
五方中加減藥味之法乃是前賢訓誨人之深意也今
之醫者見古方中有加減意即依方用之若方中無加
減意不能更張毫釐所謂膠柱也况素問有異法方宜
論豈是執一端而治病也假令雜病方可用治傷寒病
者亦可投之豈須待傷寒論中有法也况古人之心文
筆不能盡言者多矣
　　用藥逆篇
病人若因服下藥太過兩手脈沈細數肢體逆冷煩躁
而渇者乃是陽氣下陷入丹田陰氣厥逆滿上二焦故
令人躁此名隂躁也醫者見病人煩躁又不詢其端由
亦不詳其脈理便用涼藥治之涼藥既下病勢愈甚至
於困極不救者多矣病人若因下之太早兩手脈沈遲
細而無力或遍身及四肢逆冷煩躁而渇者或引飲不
休好泥水中卧者須用性熱藥治之凡投性熱藥皆須
冷服何故如是葢為病人腹中陰氣太盛若投熱藥湯
劑則陰陽氣相擊藥下必便吐出須候湯劑極冷即投
之投之不吐者以腹中隂氣與冷飲相逢即同氣相求爾故
藥下不吐也藥雖冷飲久即必發熱矣所謂始同而終
異也素問云醇酒冷飲久必發熱是也假令投仲景四
逆湯之類一依前說若病人不煩躁即熱藥可溫服之
病人若傷暑熱胃中空虚飲冷太過遂成泄利日二三
十往大便色黄米穀不化渇飲水漿醫者見此證云脾
胃不和故至此也投熱藥或止之或補之熱藥既下往
往吐出及下利愈甚此亦陰陽氣相擊也若處承氣湯
之類令病人熱飲之藥既得下必不吐出亦是與胃中
熱氣相從也熱力旣消藥冷性得行其病即愈素問注
云以葱薑和粉藿投之是也
　　可汗篇
傷寒病有可汗者論中但綂言其可汗證及可汗脈或
云脈浮弱或云脈浮而數或云脈浮𦂳或云脈浮無汗
而喘或云脈浮而在表今畧舉數條後人但憑脈之大
槩並不分脈浮有陰陽虚盛之理又不分有可汗有不
可汗之處悞投發表藥服之則多變成陽毒之患今舉
病人有汗惡風無汗發熱分為三等及據立春以後立
秋以前氣候輕重各立方治之庶學者易為開悟耳
病人一二日以前兩手脈浮數或緩或𦂳按之差軟寸
關尺若齊等雖有頭痛身熱但只是邪氣𫝊于陽分不
可妄投發表藥也
病人雖頭痛惡風身熱若兩手脈寸關尺三部齊等其
力不甚大不甚小者亦未可便與解表藥此是見表證
未見表脈也直候寸脈力小于關尺方可投解表藥
大抵治傷寒病見證不見脈未可投藥見脈不見證雖
少投藥亦無害也
凡治雜病以色為先以脈為後治傷寒以脈為先以證
為後病人兩手脈浮數而𦂳名曰傷寒若關前脈力小
關後脈力大惡風不自汗此乃陰氣已盛先見于脈也
若不調藥和之後必惡風及自汗出若立春以後至清
明以前宜調脈湯主之清明以後至芒種以前宜葛根
柴胡湯主之芒種以後至立秋以前冝人参桔梗湯主之
調脈湯
　　葛根(一/兩)　　防風(去蘆/半兩)　　前胡(去苗/三錢)
　　甘草(炙半/兩)
　右為末每服二錢水一盞生薑一塊如棗大劈破煎
　　至七分去滓溫服如寸脈依前力小加棗三個劈
　　破同煎
葛根柴胡湯
　　葛根(一兩/半)　　柴胡(一/兩)　　芍藥(二/分)　　桔梗(三/分)
　　甘草(三分/炙)
　右為末每服二錢水一盞生薑三片煎七分去滓熱
　　服如寸脈依前力小加葱白三寸同煎服之
人參桔梗湯
　　人參　　桔梗(各三/分)　　麻黄(去節/一兩)　　石膏(三/兩)
　　甘草(三分/炙)
　右為末每服二錢水一盞荆芥五穂煎至七分去滓
　　熱服如尺脈依前力小可麻黄二分去節同煎服
病人兩手脈浮數而緩名曰中風若寸脈力小尺脈力
大惡風不自汗此亦陰氣已盛先見于脈也若不調藥
和之後必惡風自汗出若立春以後至清明以前宜薄
荷湯主之清明以後至芒種以前宜防風湯主之芒種
以後立秋以前宜香芎湯主之
薄荷湯
　　薄荷(一/兩)　　葛根(半/兩)　　人參(三/分)　　甘草(炙半/兩)
　　防風(去蘆/半兩)
　右為末每服三錢水一盞煎至七分去滓熱服如三
　　五服寸脈力尚小加薄荷二分
防風湯
　　防風(去蘆/半兩)　　桔梗(三/分)　　甘草(炙/)　　旋覆花
　　(各半/兩)　　厚朴(炒三/分)
　右為末每服三錢水一盞入薑一塊如棗大劈破煎
　　至七分去滓熱服如三五服寸脈力尚小加荆芥
　　穂五七枚同煎
香芎湯
　　川芎(一/分)　　石膏(二/兩)　　升麻(三/分)　　甘草(半/兩)
　　厚朴(半/兩)
　右為末每服三錢水一盞煎至七分去滓溫服如三
　　五服後寸脈力尚小加細辛二分
前二段又將中風傷寒各立法者何葢為病人始病三
日已前因中風脈緩或因傷寒脈𦂳脈雖先見而病證
猶未見尚可用藥解之故各立方爾
病人兩手脈浮數或𦂳或緩寸脈短及力小于關尺脈
者此名陰盛陽虚也若自汗出惡風者是邪氣在表陰
氣獨有餘也素問云陰氣有餘而多汗身寒是也即可
投消陰助陽發表藥治之若立春以後至清明以前宜
六物麻黄湯主之清明以後至芒種以前宜七物柴胡
湯主之芒種以後至立秋以前宜發表湯主之
六物麻黄湯
　　麻黄(去節/一兩)　　人參　　甘草(各半/兩)　　葛根
　　蒼术(各三/分)
　右為末每服三錢水一盞棗二個煎至七分去滓熱
　　服如三五服後汗未止加荆芥三分如三五服後
　　不怯風猶自汗出加舶上丁香皮半兩
七物柴胡湯
　　柴胡(二/兩)　　蒼术　　荆芥穂　　甘草
　　麻黄(去節各/一兩)
　右為末每服三錢水一盞入薑一塊如棗大劈碎棗
　　三箇劈破同煎七分去滓熱服三五服後汗未止
　　者猶惡風者加葱白三寸如三五服汗猶未止加
　　當歸一兩同煎服
發表湯
　　麻黄(去節/兩半)　　蒼术(三/分)　　人參　　當歸(各半/兩去)
　　(蘆/)　　舶上丁香皮　　甘草(各三/分)
　右為末每服三錢水一盞生薑一塊如棗大劈破棗
　　三箇同煎至七分去滓熱服如三五服後汗未止
　　猶怯風者加桂枝三分如汗未止更加細辛半兩
　　以汗止為度
病人脈浮數或𦂳或緩其脈上出魚際寸脈力大于關
尺此名陽盛陰虚若發熱冒悶口燥咽乾者乃是邪氣
在表陽氣獨有餘也素問云陽氣有餘而身熱無汗是
也可投消陽助陰藥以解表若立春以後至清明以前
宜人參湯主之清明以後至芒種以前宜前胡湯主之
芒種以後至立秋以前宜石膏湯主之
人參湯
　　人參(半/兩)　　石膏(二/兩)　　柴胡(一/兩)　　芍藥
　　甘草(各三/分)
　右為末每服三錢水一盞薑三片如錢大同煎至七
　　分去滓熱服如三五服後依前發熱者每服水盞
　　半加豆䜴十五粒同煎至八分如前熱未解更加
　　石膏二兩
前胡湯
　　前胡(一/兩)　　石膏(二/兩)　　豆䜴(熬焦/三分)　　桔梗(三/分)
　　甘草(半/兩)
　右為末每服三錢水一盞薑一塊如棗大劈破同煎
　　至七分去滓熱服依前熱未解每服入豆豉三十
　　粒水盞半同煎至八分去滓熱服
石膏湯
　　石膏(三/兩)　　芍藥　　柴胡(各一/兩)　　升麻
　　黄芩　　甘草(各三/分)
　右為末每服三錢水盞半入䜴一合煎八分去滓熱
　　服如三五服後熱不解加知母一兩如熱未解加
　　大青一兩
病人兩手脈浮數或𦂳或緩三部俱有力無汗惡風者
此是陰陽俱有餘素問云陰陽有餘則無汗而寒是也
可用藥平之若立春以後至清明以前宜解肌湯主之
清明以後至芒種以前宜芍藥湯主之芒種以後至立
秋以前宜知母湯主之
觧肌湯
　　芍藥(二/兩)　　麻黄(去節/三分)　　升麻　　甘草(炙各/半兩)
　右為末每服三錢水一盞半入豉半合煎至八分去
　　滓熱服如三五服後猶惡風者加麻黄半兩石膏
　　一兩
芍藥湯
　　芍藥　　荆芥穂(各一/兩)　　石膏(三/兩)　　甘草(炙/各)
　　(半/兩)
　右為末每服三錢水一盞薑一塊劈破同煎至七分
　　去滓熱服如三五服後猶惡風再加薑一塊棗三
　　箇煎法如前
知母湯
　　知母　　麻黄(去/節)　　升麻(各一/兩)　　石膏(二/兩)
　　甘草(一兩/半)
　右為末每服三錢水一盞入薑一小塊同煎八分去
　　滓熱服如三五服後猶惡風者加麻黄半兩
仲景云傷寒為病脈緩者名中風脈𦂳者為傷寒葢始
因經冬温毒毒氣中其人内伏之陽沈潛于骨髓之内
每至春夏發時或因外傷寒而引内邪出及乎内邪既
出即為病一也故古人立此二端恐後人疑其𦂳脈與
緩脈治法别也若中風與傷寒脈異何故仲景無别法治
之此乃後人不究仲景之心也
前三段又將中風與傷寒一法治之者何葢病人始得病
後脈與證俱見若投解利藥必不能愈故立前方同法
治之
病人始得病一二日至五六日尚有表脈及表證者亦
可依脈證投藥凡投解表及發表藥每一日可飲三服
病甚者可至五服外不可頻投藥也如證未解可投熱
粥内加葱白亦佳如有汗出勿厚衣葢覆恐出汗太過
作亡陽證
　　可下篇
傷寒病有可下者論中但綂言其可下證及可下脈或
云下利三部脈皆平心下硬或云下利脈遲而滑者内
實或云脈滑而數者有宿食或云脈沈者内實或云脈
滑内疾或云脈浮大按之反濇有宿食或云脈實者今
畧舉此數說後人但憑其脈之大綱即不分脈沈有隂
陽虚盛之理又不分有可下有不可下之處悮投下藥
終必變成四肢逆冷手足拘攣嘔逆喘滿之患
病人四五日以後兩手脈沈數按之不甚實若三部力
齊等雖有發熱冒悶只是邪氣𫝊于内潜在胃脘不可
妄投下藥也若投黄芩湯三服以解之即可
病人五六日兩手三部脈沈數大按之不斷寸脈上湧
力大于關尺脈此名陽盛陰虚可大小承氣湯以助陰
消陽也若腰重口乾譫語項背以上濈然汗出時時潮
熱者可服調胃承氣湯若第四五日見此證脈可服小
承氣湯
病人三四日以後兩手三部脈沈數寸脈斷力小關尺
脈力大此名隂盛陽虚切不可投下藥宜據温中篇内
湯丸投之以助陽消隂也
病人兩手三部脉沉數按之至骨有力而不斷口燥
咽乾而渇時時發熱冒悶者此是隂陽氣俱實可用藥
和之宜黄芩湯主之
黄芩湯
　　黄芩　　甘草　　山梔子　　芍藥
　　厚朴　　英粉(等/分)
　右為末每服二錢水一盞煎至七分去滓温服如脈
　　力差軟住服若大便溏去梔子加葛根等分若立
　　春以後立夏以前見證者去梔子芍藥加柴胡去
　　苖等分
病人兩手脈沈數大按之不斷寸脈上湧力大于關尺
者此名陽盛隂虚可投藥下之以助陰消陽也若立春
以後至清明以前可下者小承氣湯内更加厚朴半兩
減大黄一兩主之　若發熱譫語引飲者小承氣湯清
明以後芒種以前可下者小承氣湯主之　若發熱冒
悶腰重引飲時時譫語大承氣湯芒種以後至立秋以
前可下者大承氣湯主之　若發熱煩躁腰重譫語頭
面濈然有汗者調胃承氣湯主之凡用大小承氣及調
胃承氣並用仲景方
病人立春以後至芒種以前第三四日雖有可下證及
有可下脈亦未可便投下藥直候至第五日或第六日
投下藥者何葢天氣陽力尚㣲慮下之太過變成壞病
也若芒種以後立秋以前雖第二三日有可下證及有
可下脈亦未可便下之直候至第四五日下之天氣炎
盛與胃中熱氣相干故第四五日投下必不能成後患
也
凡投下藥不得務急為勝假令今日寅時投下藥至申
時酉時不動可再投下藥假令今日酉戌時投下藥至
來日雞鳴時不動可再投下藥切宜慎守也
病人三四日以前切不宜早下之則多成結胷及四逆
之患至十二日以後者見有下證雖脈不至實盛亦冝
下之假令第十二三日投下藥之後至十六七日尚口
燥咽乾譫語者即更宜下之何者葢為隂病不過六七
日乃劇若陽病至十三日以後頻投下藥無害也今立
此言者恐醫流將病人日數淺深一槩治也且今太平
久矣蔵府柔脆故氣血虚弱但遲投下藥亦無害耳
病人四五日以後假令今日寅時見下證及有可下脈
未可便投下藥更候至午未時間陽氣盛再看其脈若
比寅時寸脈力倍大于關尺脈即可下之若與寅時脈
力平同即候次日投下藥亦不為晩矣凡投下藥者量
其脈力輕重證之深淺不可下之太過若太過則病證
多變且古人立理無失下之過但罪其下之太早及太
過爾况病人七八日不大便古人未嘗罪醫者投下藥
之晩此醫之深意思後人全不通曉
病人第五六日兩手三部脈沈數寸關尺力齊等者此
乃陰陽氣停雖然咽乾腰重發熱亦不可投下藥當大
便自下爾
病人至六七日不大便若其兩手寸脈小尺中脈大亦
不可下之雖不服下藥而大便者則必先硬而後溏葢
由腹中有陰氣也仲景論曰先硬後軟不可攻也况鴨
溏乎
傷寒論中或云按之心下堅腹中滿不大便口燥咽乾
汗出譫語日晡所發潮熱不能食體重氣促濈然汗出
皆是可下之證雖有此可下證若三部脈停力弱及寸
脈小于關尺此為有下證無下脈不可下之毫厘千里
直候寸脈力大于關尺可下也凡投下藥只㕘酌仲景
承氣湯輕重用之
治傷寒病投下藥者本不為取積及取食止為疎解陽
毒之氣若邪毒在内陽氣盛即寸脈大乃可下之其陽
氣不盛即三部脈停何必下之葢今人只知沈在裏便
投下藥殊不較量脈之陰陽虗盛也
凡投下藥者本因胃中有邪熱之氣故投大黄芒硝之
類以消陽氣今之醫者絶不解古人下傷寒之法多投
以丸藥丸藥多用巴豆水銀膩粉粉霜砒霜甘遂石腦
油之類皆是熱藥但能逐其胃中濁惡即愈増其邪熱
矣今用丸藥下傷寒病者欲去胃中積聚胃氣旣虚即
邪熱在内又與熱相逢及吐納暑熱之氣足以助陽為
毒後成壞病也
今人投下藥纔見大便利及三五次急投和氣藥以補
之本意用大黄等涼藥疎導胃中熱氣熱氣纔過乘虚
之際却投和氣補藥決然變成發黄斑出衂血畜血狂
走之患矣
凡投下藥候四五日以後有下脈及有可下證即可下
之假令病人不投下藥至六七日大汗後依然腰痛咽
乾而渇日晡發熱頰赤胷中冐悶兩手脈實而數宜用
黄芩湯一兩服和之直候大汗出後至第五六日投大
承氣湯或調胃承氣湯亦無害盖于汗後至第五六日
投下藥者是因病人大病後氣血虚弱不可早下也
前可汗篇别立方藥而不從仲景方今可下篇中不别
立藥而從仲景方者何葢太平之人飲食動作過妄而
陽氣多若用大熱藥發表則必變成壞病故㕘酌力輕
而立方也世人陽氣既多若用下藥當從至陰藥投之
非仲景承氣湯之類即别藥不能對病矣請醫者深詳
之
　
　
　
　
　
　
　
　
　傷寒微㫖論卷上
欽定四庫全書
　傷寒㣲㫖論卷下　　　　宋　韓祗和　撰
　　總汗下篇
凡治傷寒病若能辨其汗下者即治病之法得其十全
矣今之醫者則不然但憑其熱論云未滿三日可汗而
已其滿三日者可泄而已又云脈大浮數病為在表可
發其汗脈細沈數病為在裏即可下之此古人立理之
綱維而今人執之為定法又全不辨脈尺寸之陰陽邪
氣之虚盛及内外證之輕重但未滿三日即投發表藥
已滿四日即投下藥其間或有辨脈之浮沈投汗下藥
者以為能事矣殊不知未滿三日亦有可下者已滿四
日後亦有可汗者又不知脈浮有不可汗者脈沈有不
可下者熱論云傷寒一日巨陽受之故頭項痛腰脊强
二日陽明受之陽明主肉故身熱目疼而鼻乾不得卧
三日少陽受之少陽主膽故胷脅痛而耳聾三陽經絡
皆受其病未入于蔵故可汗而已四日太陰受之故腹
滿而咽乾五日少陰受之故口燥舌乾而渇六日厥陰
受之故煩滿而囊縮此三陰三陽受病之日乃是聖人立
條目之法不必一日巨陽二日陽明為次也但會三陰
三陽所直之日與邪氣相逢即各有形證也假令一日或耳
聾或鼻乾或頭痛或腹滿或舌乾而渇或囊縮此是邪
氣隨陰陽之經絡所𫝊也餘日倣此
雖見此三陰三陽病證若兩手三部脈或浮或沈寸關
尺力齊等者不得妄投發表藥及投下藥當侯兩手脈
浮沈中或關前大關後小或關前小關後大此是陰陽
氣之偏勝即依脈證投藥治之仲景傷寒論傷寒例云
尺寸俱浮太陽受病也尺寸俱長陽明受病也尺寸俱
弦少陽受病也尺寸俱沈細者太陰受病也尺寸俱沈
者少陰受病也尺寸俱㣲緩者厥陰受病也此亦是因
邪氣𫝊受三陽三陰之經故見此脈亦不可妄投發表
藥及投下藥當候兩手脈浮沈中或關前力小關後力
大或關前力大關後力小此亦是陰陽氣之偏勝即依
脈證投藥治之且黄帝作三陽三陰證在前仲景述三
陽三陰脈在後本為邪氣所𫝊故設此語非務求法治
之恐後人悞投藥也今人纔見病人有此三陰三陽病
證及脈便急投藥求愈則失之逺矣熱論云七日巨陽
病衰頭痛少愈八日陽明病衰身熱少愈九日少陽病
衰耳聾㣲聞十日太陰病衰腹減如故則思飲食十一
日少陰病衰渇止不滿舌乾已而嚏十二日厥隂病衰
囊縱少腹㣲下大氣皆去病日已矣且傷寒病若見三
陽三陰證及脈合用藥調治古人何言大氣皆去病日
衰矣即知是不須用藥妄調治也仲景傷寒論辨太陽
證云太陽病頭痛至七日以上自愈者以行其經盡故也
又曰十二日厥陰病衰大氣皆去病人精神爽慧矣且
素問經中黄帝與岐伯問荅病證莫知其數皆各立法
治之惟熱論中傷寒病最為大疾却云七日太陽病衰
又云大氣皆去若是傷寒病須用法調治即聖賢皆不
言自愈也今之醫者纔見人病傷寒多不辨脈之理趣
又不分證之是非便妄投藥以調治往往變成壞病至
于横夭誠可傷也
傷寒病稱可汗者非謂病人三日以前也葢謂邪氣在
表或陰氣勝于陽氣即寸口脈力小于關尺令人惡風
或自汗出即可投發表藥以助陽消陰若陽氣勝于陰
氣即寸口脈力大于關尺令人發熱冒悶可投解表藥
以助陰消陽非謂求汗出為愈若邪氣在表脈浮三部
力齊等惡風不汗出不冒悶發熱又何必投發表及解
表藥也
傷寒病稱可下者非謂病人第四日以後也但見邪氣
在裏伏于胃中或陽氣勝于陰氣即寸脈力大于關尺
令人口燥咽乾腰重發熱甚至于譫語可投大黄等藥
以助陰消陽若邪在裏陰氣勝于陽氣即寸脈力小于
關尺令人胷滿悶或時嘔吐可投溫中藥以助陽消陰
不可求取積為愈若邪氣在裏脈沈三部力齊等不譫
語不口燥咽乾不胷腹滿悶又何必投藥下之及温中
藥也
世人為見素問云三日以前可汗四日以後可下乃執
為定法今深戒醫流不可將病人三日以前妄投汗藥
四日以後妄投下藥切宜慎守仲景曰發汗吐下之相
反其禍至速信矣且古之聖賢立汗下二字本謂調解
陰陽偏勝之氣而今醫者執汗下二字妄為主治傷寒
求愈之功則失之逺矣况仲景治傷寒病未嘗有失汗
下之戒失下之過但責其下之太早此仲景之心也後
人或各擅家技或自持已能殊不究仲景心萬分之一
誠可罪焉
　　辨汗下藥力輕重篇
凡醫者治傷寒病遇其邪氣在表並不分邪氣之輕重
脈理之虚盛只憑脈浮便將發表藥一例投之務期汗
多為快藥力過劑遂致衂血吐血發斑汗漏四肢拘攣
因成亡陽之患也
病人無汗發熱三部脈浮寸脈大于關尺者此是陽盛
陽邪既盛若入于胃中即變成瘀熱之患當用解表藥
以消陽氣解表藥者石膏甘草芍藥生薑豆豉薄荷柴
胡葛根之類是也
病人汗出惡風脈浮見陰盛者可投發表藥消陰氣發
表藥者桂枝麻黄荆芥棗葱當歸附子乾薑之類是也
但不可全用桂枝耳
凡投發表藥只要消解陰勝之氣不務汗多為法若汗
出太過則成亡陽之病仲景桂枝湯證云令遍身漐漐
然㣲似有汗不可如水流漓令旣見可汗證當投發表
藥古人何故却云汗不可如水流足知發表藥不謂汗
多為愈也
凡醫者治傷寒病遇其邪氣在裏並不分邪氣之輕重
脈理之虚盛只憑脈沈便將下藥一例投之務期大便
快利為法既過劑遂成噫噦嘔吐四肢逆冷及拘攣之
患
病人發熱冒悶或譫語脈見陽盛者可投下藥以消陽
氣陽氣既消則無忽變之證消陽藥者大黄芒硝梔子
甘草枳實之類是也如用大黄芒硝須用少兼厚朴以
和之若一服未中再服之不可務期快利切宜慎守也
凡投下藥只要消陽毒之氣不務取積為快今既見可
下證古人何故却罪下之太早及太過足知不務快利
為法也
今立此篇校量藥力輕重者葢謂醫流執守古方不能
隨形證淺深増減藥味也若能辨藥輕重隨證用藥何
慮太過不及之責也葛氏肘後篇曰傷寒有數種初覺
作葱䜴湯頓服取汗如不汗加葛根升麻更加作麻黄
豉湯以此校之即古人豈一端而治病故其輕重出此
篇以明之
　　温中篇
夫傷寒病之說始黄帝以開其端由至于仲景方陳其
條目自後膚淺之學莫知其數立言者只云病在表可
發汗病在裏可下之或云不可汗或云不可下未嘗有
溫中之說仲景傷寒論云尺寸俱沈細太陰受病也尺
寸俱沈少陰受病也尺寸俱㣲緩厥陰受病也又辨太
陰證云病脈浮可發汗宜桂枝湯又自利不渇宜四逆
湯又腹滿時痛桂枝加芍藥湯辨少陰證云少陰病始
得之發熱脈沈麻黄附子細辛湯少陰證二三日麻黄
附子甘草湯又少陰病身體痛手足寒骨節痛脈沈附
子湯又少陰病吐利手足逆冷煩躁欲死吳茱茰湯又
少隂病脈沈急温之宜四逆湯今舉仲景論中數條最
是治三陰病之良法于今世之用尚有未盡證者愚嘗
校讐自至和初嵗迄于今三十餘年不以嵗之太過不
及每夏至前以有病傷寒人十中八七兩手脈俱沈細
數多是胷臆滿悶或嘔吐或氣塞或腹鳴或腹痛與仲
景三陰病之說脈理同而證不同因不敢妄投仲景治
三陰病藥醫者才見脈沈及胷膈滿便投藥下之往往
不救嘗斟酌仲景理中丸與服之其病勢輕者即胷中
便快其病勢重者半日許悶依然或有病人脈沈細遲
投仲景四逆湯温之多藥力太熱後必發煩躁因校量
此形證今别立方以治之多得對病不可不𫝊焉(按王/好古)
(陰證畧例云此一條非四逆熱而不當/也仲景當漢末韓氏當宋隆時勢異也)
病人但兩手脈細數或有力或無力或關脈短及小者
胷中膈塞悶氣不能相接者便可隨證與脈投温中藥
以治之(按王好古云此/一條法甚活)
病人兩手脈沈遲或緩或𦂳皆是胃中寒也若寸脈短
及力小于關尺脈者此是陰盛陽虚也或胷膈滿悶腹
中脹痛身體俱急手足逆冷急宜溫之若立春以後至
清明以前宜溫中湯主之清明以後至芒種以前宜橘
皮湯主之芒種以後至立秋以前宜七物理中丸主之
温中湯
　　舶上丁香皮　　厚朴(各一/兩)　　乾薑　　白术
　　　　丁香枝　　陳皮(各二/分)
　右為末每服二錢水一盞入葱白三寸荆芥五穂煎
　　至七分去滓熱服如三服未快及手足逆冷嘔吐更
　　加舶上丁香皮二分乾薑一分炮
橘皮湯
　　陳皮　　厚朴(各一/兩)　　藿香(三/分)　　白术
　　葛根(各二/分)
　右為末每服二錢水一盞入薑一塊如棗大劈破同
　　煎至七分去滓熱服如三兩服後未快手足逆冷
　　嘔吐不止加半夏三分丁香枝半兩葱白三寸同
　　煎服
七物理中丸
　　人參(三/分)　　生薑屑(二/兩)　　藿香(三/分)　　白术(二/兩)
　　桔梗(三/分)　　葛根(三/分)
　右為細末煉蜜丸如彈子大每服一丸水一盞煎至
　　七分和滓熱服如兩三服後未快及手足逆冷嘔
　　吐加半夏二分乾薑二分炮
病人兩手脈沈細無力雖三部脈力停亦是陰氣盛也
更不須候寸脈短治之或胷膈痛身體拘急疼痛手足
逆冷宜用溫中藥和之(按王好古云此條不須候寸脈/短一句難解當云三部旣沉便)
(是無寸/口也)若立春以後至清明以前宜厚朴湯主之清明
以後至芒種以前宜白术湯主之芒種以後至立秋以
前宜橘葉湯主之(按王好古陰證畧例云此一條李思/訓舉和觧因時一說與韓氏相似然)
(湯液仲景四時之法固已備矣以其後人不識故韓李/為是丁寧也此亦大槩耳若應見違時只可隨應見而)
(治之海蔵云仲景既言春為温病夏為熱病長夏為大/熱病隨經之藥加減輕重便為因時和觧也至治應見)
(便是活法韓李因時定葯是則然矣證復違時定藥難/用若用定藥却是不因時也假令立春清明芒種立秋)
(即嵗之主氣也定時也若嵗之客氣司天在泉太過不/及勝復淫至而不至未至而至豈可定時為則邪主氣)
(為病則只論主氣客氣為病則只論客氣主氣相勝上/下相召有萬不同之變人之稟受虚實亦猶是也以此)
(言之則仲景六經之言盡矣但患時氣醫者不知耳此/亞聖言簡而意有餘也後之賢者辭多而意少務救一)
(時之弊此韓李為是因時一說也是說也又為庸醫執/方療病者設非敢為仲景别立一法也噫二公雖不足)
(為漢之仲景亦足/以為今之仲景也)
厚朴湯
　　當歸　　厚朴　　甘草　　丁香枝　　乾薑
　　(各半/兩)　　細辛(一/分)　　人參(三/分)
　右為末煉蜜丸如彈子大每服一丸水一盞煎至七
　　分和滓熱服如三五服後脈尚細及寸脈未有力
　　加葱白三寸同煎(按王好古陰證畧例云此一條/言寸脈小者陽不及九天也加)
　　(葱以/通經)
白术湯
　　白术　　半夏　　當歸　　厚朴　　生薑屑
　　(各半/兩)　　舶上丁香皮(三/分)
　右為末每服二錢水一盞入生薑一塊如棗大劈破
　　同煎至七分去滓熱服如三五服後未有力及寸
　　脈力尚小加細辛半兩葱白三寸同煎服
橘葉湯
　　橘葉　　半夏　　厚朴(各半/兩)　　藿香
　　葛根(二味分/兩原脫)
　右為末每服三錢水一盞生薑一塊如棗大劈破同
　　煎至七分去滓熱服如三五服後脈尚力小手足
　　逆冷加細辛三分
病人胷膈滿悶時時嘔逆支節疼兩脇下痛腹中鳴此
是停飲宜二苓湯主之
二苓湯
　　赤苓　　豬苓　白术　　　桂枝(各半/兩)滑石(一/兩)
　　白豆仁　通草(各一/分)丁香皮(三/分)陳皮(三/分)
　右為末每服三錢水一盞煎至七分去滓熱服小便
　　未快加瞿麥三分嘔未止加半夏半兩寒甚加葱
　　白三寸(按王好古云此與李/思訓調小便例同)
病人八九日後服汗下藥太過兩手脈沈細而無力好
踡足卧多惡明與人聲身有粟起時時發戰一如􁳌證
宜羊肉湯主之
羊肉湯
　　當歸　　牡礪　芍藥(各一/兩)　　龍骨(半/兩)
　　桂枝(去皮/二分)　　黑附子(二箇每箇五錢/重泡去皮臍)
　右杵為麤末每服用末二兩羊膐肉四兩生薑二兩
　　葱白五寸同剉爛以水五升同熬至二升半以來
　　淨絞去滓分作三盞服
病人服藥胷中滿者此是上焦有陽也或藥力太過上
焦覺氣熱腹滿虚鳴時時㽲痛此是被陽藥消逐上焦
陰氣併入下焦也雖是下焦積寒今上焦陽盛更難投
溫下焦藥也當用炭灰或桑柴灰二三升許入好醋拌
和乾濕得所于銚内炒令灰熱以帛包裹置臍下熨之
頻换灰包常令熱以腹不痛為度或初用灰熨病人不
肯受者勿聽但令極熨之勿住炭包如因炭包熨後得
下利一兩行或小便二三升或㣲有汗此是陰氣外出
或下泄也當勿疑之病輕者乃得瘥愈
病人三部脈沈寸脈力小于關尺為陰盛當投溫中藥
以消陰氣温中藥者厚朴橘皮人參白术藿香當歸乾
薑細辛之類是也(按王好古陰証略例云感霜露山嵐/雨濕霧霿之氣而飲冷寸口脈小同)
(診一法神术湯後舉此韓氏三部脈沈寸口小于關尺/為證一體  病人若因服下葯太過两手脈沉細數肢)
(體逆冷煩躁而渇者此是陽氣下陷入丹田陰氣厥逆/滿上二焦故令人躁此名陰躁也醫者見病人煩躁又)
(不詢其端由亦不詳其脈理便用涼藥治之涼藥既下/病勢愈甚至於困極不救者多矣  病人因下之太過)
(兩手脈沈遲細而無力或遍身及四肢逆冷煩躁而渇/引飲不休好泥水中卧者須用性熱藥治之凡投性熱)
(藥皆須冷服何故如是葢為病人腹中陰氣太盛若投/熱藥湯劑即陰陽相爭葯下即吐須候湯劑極冷即投)
(之投之不吐者以腹中陰氣與冷飲相逄即同氣相從/爾故藥下不吐也藥雖冷久則必熱所謂始同而終異)
(也故醇酒冷飲久即發熱假令投仲景四逆湯之類一/依前說若病人不煩躁即熱藥亦可温服之若躁渇引)
(飲不休雖傷冷只好冷飲同意氣此一條本是陽證下/之成陰非陽氣上行而躁乃陽  下陷而躁即同伏陽)
(脈也叔和云短脈陰中有伏陽無海蔵云熱藥冷服内/有伏陽則可若脈已虚按之全  力或病人素無所養)
(只可温服不然陰氣必不/能醖釀囘陽利害非輕)
　　小便大便篇
治傷寒病常調觧病人小便流利及色不黄赤最為醫
之大要也
病人二三日以後頻體問病人無令小便黄赤色及淋
瀝才似小便少及黄色即據證便投藥以調治之切勿
令凝滯也
病人邪熱積於胃中又遇天氣炎盛内外熱氣相干併
走于下焦流下入膀胱為熱所結即滲漉過遲故小便
因而色黄赤及澀少也若熱氣盛則藥力愈難通也傷
寒論曰熱結膀胱其人如狂病人小便色或變黄雖未
赤澀便可投瞿麥湯每日二三服亦無害也
凡治病傷寒常令放行小便勿令放行大便况小便難
導也而大便易導也假令陽明病胃中熱實止不過調
胃承氣湯投之藥既得下泄去熱毒之氣不為難也假
令小便凝滯若證輕尚慮快藥之勿及况證重乎此乃
傷寒要妙之門不可不思之况古人無失下之過無禁
小便之法何今人不究其深趣也
瞿麥湯治病人二三日以後至未大汗以前若小便
黄色者
　　瞿麥　　扁蓄　　豬苓　　黄芩　　茯苓(各/一)
　　(兩/)　　木通(兩/半)　　滑石(三/兩)　　甘草(三/錢)
　　通草(一/錢)
　右為末每服三錢水一盞同煎至八分去滓放溫涼
　　時時服若覺渇或發熱加􁟡􁌸根一兩若小便赤
　　色加黄芩半兩若小便少加車前子三分若小便
　　澀如淋莖中痛者加石葦半兩冬葵子三分續隨
　　子半兩若臍下悸動加茯苓桂枝各半兩並依前
　　法服
七物調中丸
　　白术　　乾薑(炮各/一分)　　人參(一/兩)　　厚朴
　　舶上丁香皮(各半/兩)
　右杵為末煉蜜和丸如彈子大每服一丸水一盞棗
　　二箇劈破煎至六分去滓早服
六物瀉心湯
　　黄連　　半夏(各一/兩)　　甜葶藶(炒/)　　杏仁
　　乾薑(各半/兩)　　栝蔞實(剉如泥/一枚)
　右剉如豆大合一處分作六服水三盞煎至一盞半
　　淨紐去滓放温作兩次相續服如半日胷中未快
　　及未通利再投之再煎藥成傾在碗入芒硝末三
　　錢攪匀去滓温服取其快利也
茯苓陷胷湯
　　茯苓　　黄連(各一/兩)　　冬葵子　　續隨子(各/一)
　　(分/)　　大黄　　杏仁(各半/兩)　　半夏(三/分)
　右剉如豆大合一處每服半兩水二盞煎至一盞淨
　　紐去滓溫服如半日許未快利更投一服以胷中
　　快及下利為度病人二三日兩脈沈數㣲濇寸脈
　　不甚浮大胷腹滿悶按之不痛宜服厚朴瀉心湯
厚朴瀉心湯
　　半夏(兩/半)　　黄連　　厚朴(各一/兩)　乾薑
　　白术(各二/兩)　　人參(三/分)
　右剉如豆大分作八服每服水二盞半生薑二分切
　　為片同煎至盞半去滓放温兩次服如半日許未
　　得利再一服
　　畜血證篇
傷寒病有畜血證自仲景立法之後醫流未嘗有信其
言者逮仁宗朝采仲景法以治傷寒其間遇病有畜血
證用仲景法治之若與證相當即病無不愈病人或太
陽或陽明證至六七日或表證未觧或狂或饑或喜或
妄或不大便此乃瘀熱走於下焦因而畜成積血及令
小腹滿也傷寒論云太陽病不觧熱結膀胱其人如狂
宜桃仁承氣湯又論太陽病其人發狂者以熱在下焦
小腹當鞕滿小便自利瘀熱在裏故也抵當湯主之太
陽病身黄脈沈結少腹鞕小便自利其人如狂者血證
諦也抵當湯主之又傷寒有熱小腹滿悶應小便不利
今反利者為有血也宜抵當湯又陽明證其人喜忘者
必有畜血屎雖鞕大便反易其色必黑宜抵當湯下之
又病人無表裏證發熱至七八日熱則消穀善饑至六
七日不大便者有瘀血宜抵當湯主之仲景立此數方
治畜血而云小便自利乃血證諦也病人本因瘀熱結
在膀胱即小便不利但血逢瘀熱淖溢而併走於下遂
積聚於下焦血積既多陽氣乃極極則必反陽氣旣消
陰乃來復血遇陰氣凝結如豚肝其血常冷膀胱為冷
血所氷乃滲漉易過即小便自利也故仲景曰小便自
利血證諦也
病人有畜血證若現餘證而小便未利是陽氣尚盛而
血未足也即未可便投湯丸治之候小便利乃可投藥
　凡治畜血證抵當湯丸方中皆用蝱蟲水蛭及桃仁
之類盡是破血藥若非此藥則不能下之今之用者往
往投之太過葢為不審其病之輕重與其人之老少强
弱也如遇畜血證與仲景方對即可全用其法治之若
病勢少輕人又老弱倣傚抵當湯丸别用破血藥治之
亦可知此變通庶免後患　熙寧五年壬子長安縣君
李氏年六十餘自來瘦弱患傷寒病至第九日變成畜
血來召及到胗之兩手脈沈遲細力㣲膚冷小腹滿昏
迷不省人事再三詢其所由來其主病者云自得病後
服發汗藥至第六日喜妄發狂至第八日身體冷臍下
滿昏迷失次既得此言知為畜血證矣又問病人曾遺
小便否曰病後小便常不利愚甚疑之因用紙針内其
兩鼻中遂嚏數聲及令驗之小便已自利余謂向來小
便不利者因其年老氣弱不能降下也若端坐候小便
自利不以法驗之豈不後時也但血雖積聚日多若投
仲景抵當湯丸慮藥勢太過血下之後尚有藥之餘力
因而損壞臓腑變成血痢大為後患愚因别立地黄湯
主之連投之其血大下次日乃愈　元豐四年辛酉親
戚孫氏姙娠第八月患傷寒至五六日熱極第七日墮
胎不及半日惡露遂絶至中夜臍下滿喜妄譫語至次
日兩手脈沈細數膚冷小便自利此畜血證具也但病
人年少血氣充盛又因産畜血深慮仲景抵當湯力薄
别處生漆湯令服三次共服藥一升半其血乃下痛遂
愈今之醫者治畜血病依仲景方投抵當湯丸若病熱
輕及病人年老氣弱其血大下之後病雖得愈往往下
血不止何况太平之人五臓柔脆苦不任蝱蟲水蛭之
藥非仲景藥之過也乃醫者不審其時代又不量病人
之强弱也若叅酌其病能倣傚抵當湯丸方别立藥治
之即免病人後患矣今人纔見畜血將謂不可調治即
將抵當湯丸倍増而投之或連綿而投之畜血雖出而
蝱蟲水蛭勢力未盡遂損壞腸胃日夕㽲痛下血不止
至於不救者十中八九矣醫者既見病人下血云是蔵
毒尚不知自己投藥太過之罪也又盛衰論篇云胗有
十度形度脈度蔵度肉度筋度俞度陰陽氣血人病自
具注云胗備盡陰陽虚盛之理則人病自知之又五常
政大論篇云大毒治病十去其六常毒治病十去其七
小毒治病十去其八無毒治病十去其九無使過之傷
其正也若醫者能叅酌藥力量病投之乃為良工矣
病人七八日以後兩手脈沈遲細㣲膚冷臍下滿或喜
或妄或狂躁大便實而色黑小便自利者此畜血證也
若年老及年少氣虚弱者宜地黄湯主之
地黄湯
　　生地黄(自然汁一升/或末二兩重)　　生藕(自然汁如無用小/薊汁半升再無用)
　　(小薊末/一兩)　　蝱蟲(二十箇去足/翅麩炒黄)　　桃仁(半/兩)
　　藍葉(一握切令/乾作末)　　水蛭(十箇/麸炒)　　乾漆(半兩炒/煙盡)
　　大黄(一兩剉如/骰子大)
　右藥入水三升半慢火熬及二升以來放冷分三服
　　投一服至半日許血未下再投之此比抵當丸
　　力勢甚輕如無地黄與藕汁計升數添水同煎
病人七八日後兩手脈沈細而數或關前脈力大臍下
滿或狂走或喜妄或譫語者不大便小便自利若病人
年少氣實血凝難下恐抵當湯丸力不能及之宜生漆
湯主之
生漆湯
　　生地黄(汁一升如無/用三兩半)　　大黄(二兩/剉)　　犀角(半/兩)
　　桃仁(三十/箇)
　右藥用水三升好酒一升慢火熬及三升以來傾出
　　濾去滓再入鍋内㸃生光漆兩半再熬至二升即
　　住火淨濾去滓放冷分作三服每投一服候半日
　　許血未下再投一服候血下即止後服如無生地
　　黄汁更添水一升同煎
　　陰黄證篇
傷寒病發黄者古今皆為陽證治之往往投大黄梔子
蘖皮黄連茵陳之類亦未嘗得十全愚每於懷衞二郡
其病傷寒人有黄證風俗相𫝊多以新汲水浴之其病
有愈者有不愈者又於邢磁二郡間病傷寒人有黄證
風俗相𫝊以熱湯浴之或以湯漬布搭其胷腹或以湯
盛瓢中坐在臍下熨之其病亦有愈者有不愈者其醫
流莫能知其不愈之故見此二端愚深惑之且黄病既
為陽證何故以湯浴之既有得愈者豈不謂治黄病有
證者乎嘗遍討諸醫書並無熱藥治黄病及無治陰黄
法且仲景治傷寒論辨陽明病脈者傷寒發汗已身目
為黄所以然者寒濕在裏不觧故也不可以下之於寒
濕中求之仲景只云於寒濕中求之即不曽别立方藥
後有傷寒類要治黄疸門中夫熱發黄已久變成桃花
色心下有堅嘔逆不下飲食小便極赤少四肢逆冷脈
深沈極㣲細遲者不宜服茵陳湯使下必變噦也宜與
大茵陳湯除大黄與生地黄五兩服湯盡消息看脈小
浮出形小見不甚沈㣲便可治也脈浮見者黄當明不
復桃花色浮指下自覺也此類要中但只云脈浮大可
治脈沈細不可治又於本卷治陰黄門中病源陰黄候
陽氣伏陰氣盛熱毒加之故身面色黄頭疼而不發熱
者名為陰黄也論中雖稱陽伏陰盛即可服茵陳散方
内却用茵陳大黄梔子黄連紫雪之類亦皆寒藥却與
本病相違且陰黄者乃心病也心火為濕所折即遍身
發黄與傷寒黄病異矣傷寒病發黄本自脾弱水來凌
犯又胃中空虚而變為黄是與陰黄不同耳病人始於
二三日務求汗下為勝或服發汗温中藥太過加以厚
衣葢覆仍於陰濕不通風處坐卧或以火刼之變為黄
病此乃陽黄也當投寒藥以治之藥證仲景論中悉具
病人三五日後服下藥太過虚其脾胃亡津液引水漿
脾土為陰濕加之又與暑相㑹至第六七日變為黄病
此乃陰黄也當投湯藥治之治法具在後說
病人六七日兩手脈沈遲㣲細肢體逆冷皮有粟起時
或嘔吐舌上白胎身發黄煩躁欲於泥水中卧小便赤
少醫者見病人黄生更不審察脈理便投寒藥其病愈
甚愚因是而别撰成治陰黄病證并方六七首凡十餘
年不逢病陰黄者自疑無憑元豐二年己未六月中
淦陽人趙宗顔病傷寒至六七日發黄來召及到胗之
其脈沈細遲無力皮膚涼發躁欲於泥水中卧喘嘔小
便澁再三問病人曰得非服下藥太過乎病人曰然予
見此深喜之此乃陰黄也先投茵陳橘皮湯不及劑喘
嘔止次日投小茵陳湯半劑脈㣲出不欲於泥水中卧
次日又投茵陳附子湯半劑四肢發熱小便二三升當
日中大汗　元豐五年壬戌五月中淦陽趙塤秀才病
傷寒亦是醫者投下藥太早又投觧利涼藥過劑至六
七日轉發黄病至第七日來召及到胗之兩手寸脈不
見關尺脈沈遲細㣲腹滿小便澁四肢遍身冷面如桃
花一身盡黄先投茵陳茯苓湯半劑小便得利次服茵
陳四逆湯脈出四肢熱目中黄先退次日大汗當年似
此證者十餘人不能一一寫錄愚向日所思陰黄病處
方六首初慮不能為用今既治數人皆得中病不可不
𫝊焉
傷寒病嘗校之每遇太陽或太陰司天嵗若下之太過
往往變成陰黄何故如是葢因辰戌嵗太陽寒水司天
寒化太過即水來犯土丑未嵗太陰濕土司天土氣不
及即脾氣虚弱又水來凌犯多變斯證也醫者宜審察
之
茵陳茯苓湯治病人五六日脈沈細㣲身温四肢冷小
便不利煩躁而渇者
　　茯苓　　桂枝(各一/兩)　　豬苓(三/分)　　滑石(兩/半)
　　茵陳蒿(二/兩)
　右為末水四升煮取二升去滓放温分作四服如脈
　　未出加當歸半兩
茵陳橘皮湯治病人脈沈細數身熱手足寒喘嘔煩躁
不渇者
　　橘皮　　生薑　　茵陳蒿(各一/兩)　　白术(一/分)
　　半夏　　茯苓(各半/兩)
　右為末水四升煮取二升去滓放温分為四服
小茵陳湯治病人脈沈細遲四肢及遍身冷
　　附子(一箇破/作八片)　　甘草(一/兩)　　茵陳蒿(二/兩)
　右為末水二升煮取升半去滓放温分作三服
茵陳四逆湯治病人脈沈細遲肢體逆冷腰以上自汗
出
　　甘草　　茵陳蒿(各二/兩)　　乾薑(兩/半)　　附子(一/箇)
　　(破八/片)
　右為末水四升煮取二升去滓放温作四服
茵陳附子湯治病人服茵陳四逆湯身冷汗出不止者
　　附子(二箇破/八片)　　乾薑　　茵陳蒿(各兩/半)
　右為末水二升煮取升半去滓放温分作三服
茵陳茱茰湯治病人附子湯證尚未退及脈伏者
　　呉茱萸　　木通(各一/兩)　　乾薑　　茵陳(各兩/半)
　　當歸(三/分)　　附子(二箇作/八片)
　右為末水四升煮取二升去滓放温分作四服
　　勞復證篇
傷寒病大汗後餘熱未盡或飲酒或食肉或喫熱食太
過與熱毒相逢便成勞復之患熱論篇曰熱病巳愈時
有所遺者何也歧伯曰諸遺者熱甚而强食故有所遺
若此者皆病已衰而熱有所蔵因其穀氣相薄兩熱相
合故有所遺也帝曰治遺奈何歧伯曰視其虚實調其
逆從可使必已矣又歧伯曰病熱少愈食肉則復多食
則遺此其禁也注云是所謂戒食勞也熱雖少愈猶未
盡除脾胃氣虚未能消化内堅食駐故熱復生復謂復
舊病也仲景傷寒論大病差後勞復者枳實梔子湯又
傷寒差已後更發熱小柴胡湯主之脈浮以汗觧之脈
沈實以下觧之又大病差後喜唾久而不了了胷上有
寒當丸藥温之宜理中丸
病人大病差後勞復者多是因熱所致即再成𫝊汗之
疾其間有胃中寒者只可與温中藥即更不𫝊汗也温
中藥者可用温中篇内七物理中丸或温中湯可也
病人大病後勞復者纔三二日以後脈沈實若寸脈差
大於關尺脈或寸關尺脈三部力停皆可下之况勞復
病只有失下並無下之太早亦無下之太過何者葢胃
中有瘀熱在也更與熱飲食相合若下之晩及下藥力
少時雖得汗汗罷必成勞復至於三四發也
病人二三日以後服下藥畢至第八九日未汗纔見有
證即便宜下之不可候時也凡治勞復患投下藥不得
與傷寒初受病人一法治之也
病人若因飲食所勞傷復至第二三日兩手脈沈實有
力或寸脈力大於關尺脈或胷已上濈然汗出者當急
下之宜大承氣湯如一服下利未快即再作調胃承氣
湯服之並用仲景方
病人勞復三四日以後兩手脈沈數大有力或發熱煩
躁咽乾而渇或面塵齒垢或目中及遍身皆發黄者宜
丹砂丸主之
丹砂丸
　　丹砂(水飛/過)　　馬牙硝(各半/兩)　　砂石(一/兩)
　　麥門冬(去/心)　　犀角(各三/錢)　　金箔(方寸許/三十片)
　　牛黄(一/錢)
　右合研匀用濕紙裹爛粳米飯於溏火内燒紙乾為
　　度和前藥丸如彈子大每服一丸砂糖水化下如
　　黄甚者煎茅根湯放冷入砂糖一塊如棗大同化
　　下如黄未退來日再服之
病人用承氣湯下之後至四五日兩手脈沈數有力或
潮熱或譫語者更宜下之或再投承氣湯又謂胃中若
不甚實宜用丹砂散下之
丹砂散
　　丹砂(一/粒)　　膩粉(一錢氣弱年/老人減半)
　右合研匀用桃栁心共一把許細切研爛紐取自然
　　汁入砂糖一塊如棗大更入新汲水通前成半盞
　　化前藥下之如經一晝夜不利動再作服之此藥奇
　　妙不得與尋常下藥為比也如冬月無桃枝栁條
　　用生地黄一兩剉碎水一升煎取半升化藥服
　　凡中諸藥毒者用新銅錢一個口内含之一二時
　　辰許如錢色黑是中毒驗也用丹砂一粒膩粉一
　　錢砂糖一塊如棗大同研匀以藍葉取自然汁化
　　下日一服重者不過三服當下血如豚肝也如無
　　藍葉汁只用藍葉末三錢匕入在藥内以東流河
　　水同調下　凡小兒陽癎潮搐涎盛及角弓反張
　　者量大小每用丹砂丸一粒分作三服只用砂糖
　　水化下如要利動每服入膩粉量少許同化下此
　　藥極有神效今特錄示諸病于此者恐醫流悮治
　　傷寒汗下畜血黄病及勞復也
　
　
　傷寒微㫖論卷下
後序
愚閒覽賈祐輩治傷寒病之說未嘗不廢卷而嘆焉其
間全不明脈之寸尺有陰陽虚盛之端證有淺深分温
觧汗下之趣深昧嵗中之氣候不分藥力之輕重而醫
者家𫝊執為良法若病人逆從遇治即陷横殃此去仲
景之意亦已逺矣因兹别撰成傷寒㣲㫖論二卷共二
萬餘言以文理疎畧意識淺昧雖不足助知者之觀但
竊通其俗用耳但今之醫流十中八九為俗人所主也
其先進名醫勿為輕笑葢向趣不同後進好學者幸少
留心庶病無壞證其間雖有誤改仲景傷寒論内一二
法非敢好異固欲更張但少明其𫝊寫謬妄爾韓祗和
再序
