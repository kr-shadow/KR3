#+TITLE: 鶴林玉露-宋-羅大經
#+DATE: 2018-05-12 10:18:16
#+SOURCE: github.com/kanripo/KR3j0127 master f30f5e84                
欽定四庫全書　　　　　子部十
　鶴林玉露　　　　　　　雜家類三(雜説之屬/)
　　提要
　　　　(臣/)等謹案鶴林玉露十六卷宋羅大經撰大
　　　　經字景綸廬陵人事蹟無考惟所記竹谷老
　　　　人畏説一條有同年鄱陽景顔語知嘗登第
　　　　又髙登忤秦檜一條有為容州法曹掾語知
　　　　嘗官嶺南耳其書體例在詩話語録之間詳
　　　　於議論而畧於考證所引多朱子張栻真徳
　　　　季魏了翁楊萬里語而又兼推陸九淵極稱
　　　　歐陽修蘇軾之文而又謂司馬光資治通鑑
　　　　且為虚費精力何况吕祖謙文鑑既引張栻
　　　　之説謂詞科不可習又引真徳秀之説謂詞
　　　　科當習大抵本文章之士而兼慕道學之名
　　　　者故每持兩端不能歸一然要其大旨固不
　　　　謬於聖賢也乾隆四十二年九月恭校上
　　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官　(臣/)　陸　費　墀
欽定四庫全書卷
　鶴林玉露卷一
　　　　　　　　　　　　宋　羅大經　撰
朱文公告陳同父云真正大英雄人却從戰戰兢兢臨
　深履薄處做將岀来若是氣血粗豪却一㸃使不着
　也此論於同父可謂頂門上一針矣余觀大禹不矜
　不伐愚夫愚婦皆謂一能勝予而鑿龍門排伊闕明
　徳美功被千萬世周公不驕不吝勞謙下士而東征
　三年赤舄几几履讒歴變卒安周室孔子恂恂於鄉
　黨在宗廟朝廷似不能言者而却莱夷墮三都誅少
　正夘便有一變至道氣象此皆所謂真正大英雄也
　後世之士殘忍尅核能聚斂能殺戮者則謂之有才
　閙隣罵坐無忌憚無顧藉者則謂之有氣計利就便
　善捭闔善傾覆者則謂之有智一旦臨利害得喪死
　生禍福之際鮮有不顛沛錯亂震懼隕越而失其守
　者况望其立大節弭大變撑拄乾坤昭洗日月乎此
　無他任其氣稟之偏安其識見之陋驕恣傲誕不知
　有所謂戰戰兢兢臨深履薄之工夫故也
孫何帥錢塘栁耆卿作望江潮詞贈之云東南形勝三
　呉都㑹錢塘自古繁華煙栁畫橋風簾翠幙參差十
　萬人家雲樹繞隄沙怒濤卷霜雪天塹無涯市列珠
　璣户盈羅綺競豪奢重湖疊巘清佳有三秋桂子十
　里荷花羌管㺯晴菱歌泛夜嬉嬉釣叟蓮娃千騎擁
　髙牙乗醉聽簫皷吟賞煙霞異日圖将好景歸去鳳
　池誇此詞流播金主亮聞歌欣然有慕於三秋桂子
　十里荷花遂起投鞭渡江之志近時謝處厚詩云誰
　把杭州曲子謳荷花十里桂三秋那知卉木無情物
　牽動長江萬里愁余謂此詞雖牽動長江之愁然卒
　為海陵被殺之媒未足恨也至於荷艶桂香粧㸃湖
　山之清麗使士夫流連於歌舞嬉遊之樂遂忘中原
　是則深可恨耳因和其詩云須知快劒是清謳牛渚
　依然一片秋却恨荷花留玉輦竟忘煙栁汴宫愁
楚辭云餐秋鞠之落英釋者云落始也如詩訪落之落
　謂初英也古人言語多如此故以亂為治以臭為香
　以擾為馴以慊為足以特為匹以原為再以落為萌
岳陽有酒香山相傳古有仙酒飲者不死漢武帝得之
　東方朔竊飲焉帝怒欲誅之方朔曰陛下殺臣臣亦
　不死臣死酒亦不驗遂得免方朔數語圓轉簡明意
　其竊飲以發此論盖風武帝之求長生也
宋髙宗嘗問張魏公卿兒想甚長成魏公對曰臣子栻
　年十四脱然可與語聖人之道及隆興初張魏公督
　師南軒以内機入奏引見于徳夀宫首問魏公起居
　飲食状又問卿幾嵗對曰臣年三十一又問卿母安
　否對曰久失所恃上愀然久之曰朕記卿父再娶時
　以無繼嗣曾来商量卿父曾奏欲令卿来見今次方
　得見卿朕與卿父義則君臣情同骨肉卿行奏来有
　香茶與卿父為信嗚呼君臣相與其恩意乃至是哉
　或者乃謂髙宗晚年追悼明受不滿於魏公至有寧
　失天下不用張浚之言殆不然也
杜陵病枏詩曰猶含棟梁具無復霄漢志良工古昔少
　識者出涕淚傷賢者之老病而不獲用也又曰種榆
　水中央成長何容易截承金露盤裊裊不自畏言少
　不更事之人無所涵養而驟膺拔擢以當重任力綿
　才腐凜凜危亡而曾不知畏也又舟中上水遣懐詩
　云篙工宻逞巧氣若酣杯酒歌謳互激烈回斡明授
　受善知應觸類各藉頴脱手古来經濟才何事獨罕
　有盖嘆舟人操舟尚有妙手而整頓乾坤獨未見妙
　手也方天寳間杜陵少壮之時雖亂離瘼矣而人才
　尚多故洗兵馬行曰成王功大心轉小郭相謀深古
　来少司徒清鑒懸明鏡尚書氣與秋天杳二三豪俊
　為時出整頓乾坤濟時了又云張公一生江海客身
　長九尺鬚眉蒼徵起適遇風雲㑹扶顛始知籌策良
　盖幸其所以支撑世變者尚有人也及杜陵晚嵗八
　哀之詩既作則一時豪傑或老或死而後来者未有
　其人此病枏種榆之歎舟師妙手之歎意益婉而詞
　益哀嗚呼此唐室所以終不振乎本朝元豐間洛陽
　諸老為耆英㑹圖形賦詩一時誇為盛事而識者悲之
　曰此皆仁宗所養之君子至是而皆老矣升降消長之
　㑹過此甚可畏也時林行已曰天將祚其國必祚其國
　之君子視其君子之衆多如林則知其國之盛視其君
　子之落落如晨星則知其國之衰視其君子之康寧
　福澤如山如海則知其為太平之象視其君子之摧
　折頓挫如湍舟如霜木則知其為衰亂之時又曰天
　将使建中為崇寧則不使范忠宣復相於初元天将
　使宣和為靖康則不使劉陳二忠肅憗遺於數嵗皆
　至論也
詩家用遮莫字盖今俗語所謂儘教者是也故杜陵詩
　云已判野鶴如雙鬢遮莫隣雞下五更言鬢如野鶴
　已判老矣儘教隣雞下五更日月逾邁不復惜也而
　乃有用為禁止之辭者誤矣
洛陽人謂牡丹為花成都人謂海棠為花尊貴之也亦
　如稱歐陽公司馬公之類不復指其名字稱號然必
　其品格超絶始可當此不然則進而君公退而爾汝
　者多矣
衞靈公與夫人夜坐聞車聲轔轔至闕而止過闕復有
　聲公問夫人曰知此為誰夫人曰此蘧伯玉也公曰
　何以知之夫人曰妾聞禮下公門式路馬所以廣敬
　也夫忠臣與孝子不為昭昭信節不為冥冥墮行蘧
　伯玉衞之賢大夫也仁而有智敬於事上此其人必
　不以暗昧廢禮是以知之公使人視之果伯玉也中
　庸曰君子之所不可及者其惟人之所不見乎伯玉
　可謂真君子矣細考論語夫子所與友者僅見伯玉
　一人使人於夫子而夫子問其起居則金石交情可
　以畧見伯玉之躬行純一如此宜夫子樂與之交也
　夫人即南子也南子有淫行然觀其所言醇粹正大
　有後世老師宿儒之所不能道者且知伯玉之賢而
　又知伯玉之所以賢何其明也廼知以衞靈之無道
　南子之淫奚而不喪者非止仲叔圉祝鮀王孫賈輩
　之功而已又知夫子之所以見南子者盖以見識議
　論如此倘能改行或者尚可輔衞靈公以有為子路
　不説是未知夫子之心也然南子知賢者不為冥冥
　墮行而卒不能回光内照改其淫佚靈公因南子之
　言固宜識伯玉之為忠臣矣然卒不授之以政信乎
　知善非難行善為難知賢非難用賢為難也
有良家女流落可嘆者余同年李南金贈以詞曰流落
　今如許我亦三生杜牧為秋娘着句先自多愁多感
　慨更值江南春暮君㸔取落花飛絮也有吹来穿繡
　幌有因風飄墮隨塵土人世事總無據佳人命薄君
　休訢若説與英雄心事一生更苦且盡尊前今日意
　休記緑牕眉嫵但春到兒家庭户幽恨一簾煙月曉
　恐明年鴈亦無尋處渾欲倩鶯留住此詞凄婉頓挫
　不減古作者南史齊范縝謂竟陵王子良曰人生如
　樹花同發隨風而散或拂簾幌落茵席之上或關籬
　墻落糞溷之中墜茵席者殿下是也落糞溷者下官
　是也此詞前闋盖祖此説南金自號三谿冰雪翁尤
　工於詩有江頭吟云兒時盛氣髙於山不信壮士有
　饑寒如今一杯零落酒風雨蝕盡征袍單側立崑奴
　面鐵色楚客不言未吹笛關山有月無人聲自是江
　頭渚花發渚花春少未得妍凝立青山圍水天杜鶻
　故態不識事盡情呌入青楓煙壮士未握邊頭槊旄
　頭如月幾時落如今世界不愛賢看取青峯白雲角
　嗚呼一歌兮歌已怨壺中無酒可續嚥盖模擬少陵
　之作詞㫖清婉可愛
嶺南人以檳榔代茶且謂可以禦瘴余始至不能食久
　之亦能稍稍居嵗餘則不可一日無此君矣故嘗謂
　檳榔之功有四一曰醒能使之醉蓋每食之則熏然
　頰赤若飲酒然東坡所謂紅潮登頰醉檳榔者是也
　二曰醉能使之醒蓋酒後嚼之則寛氣下疾餘酲頓
　解三曰飢能使之飽蓋飢而食之則充然氣盛若有
　飽意四曰飽能使之飢蓋食後食之則飲食消化不
　至停積嘗舉似於西堂先生范旂叟曰子可謂檳榔
　舉主矣然子知其功未知其徳檳榔賦性疏通而不
　洩氣稟味嚴正而有餘甘有是徳故有是功也
曲端在陜西甚有威望張魏公宣撫首擢用之金人萬
　户羅索與薩里罕等冦邠州端擊敗之至白店原又
　大敗之薩里罕乗髙望師懼而號哭金人因目之為
　啼哭郎君後以端恃功驕恣廢不用又懼其得士心
　竟殺之自端之死衆心稍離金人再戰于富平我師
　詐張端旗以懼敵羅索知端已死撫掌笑曰何紿我
　也於是盡鋭力攻我師敗績自是陜西非我有矣宋
　淳熈間髙廟配享洪景盧舉此為魏公罪迄不得侑
　食昔孔明斬馬謖已為失計魏公襲其事幾於自壊
　萬里長城至於詐張端旗尤為拙謀徒足以召敵人
　之笑沮我師之氣耳端亦知書嘗作詩云破碎山河
　不足論幾時重到渭南村昔人詩欲掛衣冠神武門
　先尋水竹渭南村即此事也
市璞寳燕石煑簀食蟛蜞識者少也
孟子言求放心而康節邵子曰心要能放二者天淵懸
　絶蓋放心者自放也心放者吾能放也放心者如雞
　豚出於塒柵不求則不得心放者如鷹隼翔於雲霄
　而絛鏇固在吾手也衆人之心易放聖賢之心能放
　易放者流蕩能放者開闊流蕩者失其本心開闊者
　全其本心
余家藏山谷八大字云作徳日休為善最樂摘經史語
　混然天成可置座右
周禮注六榖稌黍稷梁麥苽六清水漿醴䣼(音/京)􁎳(音/醫)酏
　七菹韭菁茒葵芹菭筍六獸麋鹿熊麕野豕兎六禽
　鴈鶉鷃鴙鳩鴿五藥艸木蟲石榖
陸象山少年時常坐臨安市肆觀棊如是者累日棊工
　曰官人日日来㸔必是髙手願求教一局象山曰未
　也三日後却来乃買棊局一副歸而懸之室中卧而
　仰視之者兩日忽悟曰此河圖數也遂往與棋工對
　棋工連負二局乃起謝曰某是臨安第一手棋凡来
　着者皆饒一先今官人之棊反饒得某一先天下無
　敵手矣象山笑而去其聰明過人如此其子弟每喜
　令其着棋嘗與包敏道書云制子初時與春弟頗不
　能及今年反出春弟之下近旬日棋又甚進春弟又
　少不逮矣凡此皆在其精神之盛衰耳
漢文帝以七月己亥崩乙巳葬纔七日耳與窶人之家
　斂手足形還葬者何以異景帝必不忍以天下儉其
　親此殆文帝之顧命也雖未合中道見亦卓矣文帝
　此等見解皆自黄老中来
歐陽公問一僧曰古之髙僧有去来翛然者何今世之
　鮮也僧曰古人念念在定慧臨終安得而亂今人念
　念在散亂臨終安得而定公深然之此説却是正理
　如吾儒易簀結纓之類皆是平日講貫得明操守得
　定涵養得熟視生死如晝夜故能如此不亂靜春先
　生劉子澄朱文公髙弟也病革周益公推之曰子澄
　澄其慮靜春開目微視曰無慮何澄言訖而逝
或問杜陵詩云日月籠中鳥乾坤水上萍何也余曰此
　自嘆之詞耳蓋拘束以度日月若鳥在籠中漂泛於
　乾坤間若萍浮水上本是形容凄凉之意乃翻作壮
　麗之語東坡雪詩凍合玉樓寒起粟光揺銀海眩生
　花亦此類
文章一小技於道未為尊此論後世之文也文者貫道
　之器此論古人之文也天以雲漢星斗為文地以山
　川艸木為文要皆一元之氣所發露古人之文似之
　巧女之刺綉雖精妙絢爛纔可人目初無補於實用
　後世之文似之
尹穡字少稷博學工文杜門讀書不汲汲於仕進諸公
　薦之與陸務觀同賜出身少稷言行有法又通世務
　時論翕然歸重嘗論減年賞當與實歴對使孝宗用
　其説至今行之後乃附麗湯思退力排張魏公以是
　除諫議公論始薄之厥後貶嶺南累年蒙恩北歸周
　益公素與之善便道来訪謂益公曰某三十年閉户
　讀書養得少名望思之不審所得於彼者幾何而破
　壊掃地雖悔何及悵然者久之益公每舉以為士大
　夫之戒
張文潜作陳湯論末云昔者韓患秦之無厭也下令曰
　有能得秦王者寡人與之國大夫皆諫曰賞不可以
　若是其重也韓王笑曰得秦王而寡人與之國是賞
　有再乎且得秦王矣寡人其憂無國哉一本云昔者
　魏國患河其邊之臣起徙而決之趙魏王大喜賞其
　臣以十縣其相諫曰守邊而徙河犯官也從而賞之
　王之臣無守職者矣魏王笑曰子憂過矣有功於魏
　者有比於徙河者乎魏無二河則徙河之賞無再也
　二事皆切而徙河之事尤勝蓋徙河犯官有矯制之
　意
世傳吕洞濱唐進士也詣京師應舉遇鍾離翁于岳陽
　授以仙訣遂不復之京師今岳陽飛吟亭是其處也
　近時有題絶句于亭上云覔官千里赴神京鍾老相
　傳盖便傾未必無心唐事業金丹一粒誤先生余酷
　愛其㫖趣蓋夫子告沮溺之意也
四方以西為尊王者之廟太祖坐西所謂正太祖東向
　之位是也三昭則坐北面南故謂之昭昭明也向南
　面之明也三穆則坐南面北故謂之穆穆幽也向北
　面之幽也今朝廷之上羣臣皆自東階而升不敢升
　自西階非特嫌若賓主敵體亦以西為尊也班孟堅
　西都賦曰左墄右平左東也東則為墄若世所謂澁
　道乃羣臣所由登降之階也右西也西則為平而不
　為墄也凡賓主之席主東而賓西亦所以尊賓也非
　謂東尊於西而使賓次主也故禮客降一等則就主
　人之階盖客不敢自西階為賓主禮欲自東階隨主
　人而升也主人辭客乃復位蓋主人不許客然後自
　西階升也
唐狄昌詩云馬嵬煙栁正依依重見鑾輿幸蜀歸泉下
　阿蠻應有語這回休更罪楊妃杜陵詩云朝廷雖無
　幽王禍得不哀痛塵再蒙盖幽王以褒姒而致犬戎之
　禍明皇以妃子而致禄山之變正相似也今無妃子
　孽矣而鑾輿乃再蒙塵何哉此其胎變稔禍必有出
　於女寵之外者矣是不可不哀痛而悔艾也詩意與
　狄昌同而其惻怛規戒涵蓄不露則大有逕庭矣
自大舜稱禹不過勤儉兩字况下於禹者可以不勤不
　儉乎余嘗論儉有四益勤亦有三益蓋民生在勤勤
　則不匱一夫不耕必受其饑一婦不蠶必受其寒是
　勤可以免饑寒也農民晝則力作夜則頽然甘寢故
　非心淫念無從而生魯公父文伯之母曰瘠土之民
　莫不向義勞也淵明詩曰田家豈不苦弗獲辭此難
　四體誠乃疲而無異患干是勤可以逺淫辟也户樞
　不蠧流水不腐周公論三宗文王之夀必歸之無逸
　吕成公釋之曰主靜則悠逺博厚自强則堅實精明
　操存則血氣循軌而不亂收斂則精神内守而不浮
　是勤可以致夀考也
何斯舉云壬寅正月雨雪連旬忽爾開霽閭里翁媪相
　呼賀曰黄綿襖子出矣因作歌以紀之此名甚新但
　所以作歌未甚愜人意乃更為補作一絶句云范叔
　綈袍暖一身大裘只蓋洛陽人九州四海黄綿襖誰
　似天公賜與均白樂天詩云安得大裘長萬丈與君
　都蓋洛陽人
渡江初吕元直為相堂厨每㕔日食四千至秦㑹之當
　國每食折四十餘千執政有差於是始不㑹食胡明
　仲侍郎曰雖欲伴食不可得矣
　
　
　
　鶴林玉露卷一
欽定四庫全書卷
　鶴林玉露卷二
　　　　　　　　　　　　宋　羅大經　撰
葉水心曰國初宰相權重臺諫侍從莫敢議已至韓琦
　范仲淹始空賢者而爭之天下議論相因而起朝廷
　不能主令而勢始輕雖賢否邪正不同要為以下攻
　上為名節地可也而未知為國家計也然韓范既以
　此取勝及其自用事臺諌侍從方襲其迹朝廷每有
　一事則是非鋒起譁然不安昔鄭子孔為載書諸司
　門子弗順将殺之子産止之又請為之焚書子孔不
　可子産以為衆怒難犯專欲難成迄焚而後定然及
　子産自為相却不知此直云禮義不愆何恤人言蓋
　韓范之所以攻人者卒其所以受攻而無以處此是
　以雖有志而無成也至如歐陽修先為諫官後為侍
　從尤好立論士之有言者皆依以為重遂以成俗及
　濮園議起未知是非所在而傾國之人回戈向之平
　日盛美一朝隳損善人君子化為仇敵然則歐陽氏
　之所以攻之者亦其所以受攻而不自知也水心之
　論如此余謂國初相權之重自藝祖鼎鐺有耳之説
　始趙韓王定混一之謀於風雪凌厲之中銷跋扈之
　謀於杯觴流行之際真社稷臣矣雷徳驤何人乃敢
　議之宜藝祖之震怒也乃若持盈守成之時則權不
　可以不重亦不可以過重東坡所謂姦臣之始以臺
　諫折之而有餘及其既成以干戈取之而不足則臺
　諫侍從之敢言乃國勢之所恃以重也豈反因此而
　勢輕哉水心之説蓋張方平之遺論也方平之論前
　輩固已深闢之矣范公當國不久韓公當國時最被
　司馬温公激惱然韓公包容聽受無幾微見於顔面
　常朝一不押班王陶至便指為跋扈而公亦無愠色
　蓋已為侍從臺諫則能攻宰相之失已為宰相則能
　受侍從臺諌之攻此正無意無我人已一視之道實
　賢人君子之盛徳亦國家之美事也豈有巳則能攻
　人而人則不欲其攻巳哉諺云喫拳何似打拳時此
　言雖鄙實為至論惟歐陽公為諫官侍從時最號敢
　言及為執政主濮園稱親之議諸君子譁然起而攻
　之而歐陽公乃不能受人之攻執之愈堅辯之愈激
　此則歐公之過也公自著濮議兩篇其間有曰一時
　臺諫謂因言得罪猶足取美名是時聖徳恭儉舉動
　無差兩府大臣亦各無大過未有事可以去者惟濮
　議未定乃曰此好題目所謂竒貨不可失也於是相
　與力言歐公此論却欠反思若如此則前此已為諫
　官侍從時每事爭辯豈亦是貪美名求竒貨尋好題
　目耶余嘗作濮議詩云濮園議起沸烏臺傳語歐公
　莫怨猜須記上坡持槖日也曾尋探好題来
告命自九品而上角軸二等以大小别之此其卑也染
　牙以為經凡五等陞朝歴數而上也而穗艸為尊錦
　幖其端凡四等而細毬之錦配穗草告身皆制綾為
　之玳瑁軸素繪二等而繪為尊告身五綵而又有紫
　絲法錦嚢其外其小異者錦之紅緑耳犀軸亦二等
　藻繪雖同而大小有别三品通用也絲囊如玳瑁而
　錦幖又不同告身亦如之而加以金縷此人臣一品
　之極也宫掖之嚴帝姬之親大略七等鐫犀為軸琱
　玉以為龍告身五綵絲嚢幖首純紅而繪如琱玉者
　最髙以近君也犀軸絲嚢為最髙而繪皆雲鳯者次
　之玳軸者又次之繪事如玳瑁而告紙損其三者又
　次之自此而下三等皆紫絲法錦雖有差次始寖卑
　矣宰相親王贈封視紫絲髙者執政贈封視次者其
　上四等明有尊不敢逼也絲嚢之制以小鈴十繫之
　按式名曰帉錔黄金塗金白金三等外庭之繫惟白
　金耳侍從庶僚所封視其官蕃官祠宇所封從其秩
　合而陳之二十有八等品位愈髙則物采愈華此游
　黙齋所記宋朝之制甚詳明
范曄作東漢史為方士立傳如左慈之事妖恠特甚君
　子所不道而乃大書特書之何其陋也曹子建辨道
　論曰世有方士吾王悉所招致甘陵有甘始廬江有
　左慈陽城有郄儉善辟榖悉號數百嵗所以集之魏
　國者誠恐此人挾姦宄以欺衆行妖惡以惑民豈復
　欲觀神仙於瀛洲求安期於邊海釋金輅而顧雲輿
　棄文驥而求飛龍哉子建此論其識過范曄逺矣漢
　武帝刻意求仙至以愛女妻方士可謂顛倒之極末
　年廼忽悔悟曰世豈有仙者節食服藥差可少病耳
　此論却甚確近時劉潜夫詩云但聞方士騰空去不
　見童男入海回無藥能令炎帝在有人曾哭老􁑂来
盧景亮言足食足兵而人才足用則天下不難理矣著
　論曰三足記
范旂叟為廣西憲㑹僚屬小酌曰今日之集非特不談
　風月亦且不論文章只説政疵民病衆皆唯唯余從
　容曰若談夫子孟軻之文章以澆光風霽月之胸次
　則民吾同胞物吾同與也痒痾疾痛舉切吾身施之
　有政當有本末先後而民病庶乎有瘳矣旂叟甚喜
　不以為忤旂叟號西堂先生開明練逹遇事如破竹
　性剛介有不可必逹其意而後止在廣西嵗餘丏祠
　歸養親發奏牘之日即出臺治寓僧舍不請俸給錢
　将漕湖南總所專人来索錢在庭咆哮無禮命杖而
　黥之既畢上章自劾乞歸田里總所迄不敢害朝廷
　為頒召命然竟卒於湖南其将卒也請僚屬入卧内
　命吏取案牘来據榻判結數事既畢又曰某縣有母
　訴其子者此關繫風教不可不施行命取来又判訖
　畧言及身後事與僚屬揖别須臾已逝矣其精爽不
　亂如此有對越集百卷行于世皆其歴任判斷之語
　也近年門生故吏合辭請于朝特諡清敏余初任為
　容南法掾纔數月偶留帥幕旂叟忽䄂中出職状一
　紙畀余余辭以未書一考不當受旂叟曰固也子亦
　漫收之若書一考而某未以罪去則可以放散不然
　亦聊見某具一隻眼耳又曰非特不必以詩文相惠
　明日亦不必到客位因言近日来䛕風可羞長官招
　僚屬一杯其初招也則有所謂謝請其既畢也又有
　所謂謝㑹一杯之酒兩至客位行之者不以為耻此
　何等風俗耶小官不足責推其原皆由長官無見識
　妄自尊大遂成此風此雖小事然摧壊小官氣節關
　繫却大
周禮庖人共祭祀之好羞鄭康成注云好羞謂四時所
　謂膳食若荆州之䱹魚揚州之蠏胥陸徳明音釋云
　蠏醤也山谷詩云蠏胥與竹萌乃不羡羊腔
或曰用兵之法殺人如殺草使錢如使水余曰軍無賞
　士不往軍無財士不来使錢如使水可也乃若殺人
　如殺草則非至論夫軍士固以嚴濟然禮樂慈愛戰
　所蓄也所以不得已而誅不用命者蓋一有逗撓亂
　行則三軍暴骨矣誅一人所以全千萬人豈以多殺
　為能以嗜殺為貴哉若如所言則趙充國王忠嗣曹
　彬反不若白起輩矣
楊東山嘗謂余曰文章各有體歐陽公所以為一代文
　章冠冕者固以其温純雅正藹然為仁人之言粹然
　為治世之音然亦以其事事合體故也如作詩便幾
　及李杜作碑銘記序便不減韓退之作五代史記便
　與司馬子長並駕作四六便一洗崑體圓活有理致
　作詩本義便能發明毛鄭之所未到作奏議便庶幾
　陸宣公雖游戲作小詞亦無愧唐人花間集蓋得文
　章之全者也其次莫如東坡然其詩如武庫矛㦸已
　不無利鈍且未嘗作史藉令作史其淵然之光蒼然
　之色亦未必能及歐公也曾子固之古雅蘇老泉之
　雄健固亦文章之傑然皆不能作詩山谷詩騷妙天
　下而散文頗覺瑣碎局促渡江以来汪孫洪周四六
　皆工然皆不能作詩其碑銘等文亦只是詞科程文
　手段終乏古意近時真景元亦然但長於作奏疏魏
　華甫奏疏亦佳至作碑記雖雄麗典實大槩似一篇
　好策耳又云歐公文非特事事合體且是和平深厚
　得文章正氣蓋讀他人好文章如喫飯八珍雖美而
　易厭至於飯一日不可無一生喫不厭蓋八珍乃竒
　味飯乃正味也
宋紹定辛夘臨安之火比辛酉之火加五分之三雖太
　廟亦不免而史丞相府獨全洪舜俞詩云殿前将軍
　猛如虎救得汾陽令公府祖宗神靈飛上天可憐九
　廟成焦土時殿帥乃馮榯也人言籍籍迄今不免責
韓蘄王之夫人京口娼也嘗五更入府伺候賀朔忽於
　廟柱下見一虎蹲卧鼻息齁齁然驚駭亟走出不敢
　言已而人至者衆復往視之乃一卒也因蹴之起問
　其姓名為韓世忠心異之宻告其母謂此卒定非凡
　人乃邀至其家具酒食卜夜盡懽深相結納資以金
　帛約為夫婦蘄王後立殊功為中興名将遂封兩國
　夫人蘄王嘗邀烏珠於黄天蕩幾成擒矣一夕鑿河
　遁去夫人奏疏言世忠失機縱敵乞加罪責舉朝為
　之動色其明智英偉如此
宋乾道間林謙之為司業與正字彭仲舉遊天竺小飲
　論詩談到少陵妙處仲舉微醉忽大呼曰杜少陵可
　殺有俗子在鄰壁聞之遍告人曰有一恠事林司業
　與彭正字在天竺謀殺人或問所謀殺者為誰曰杜
　少陵也不知是何處人聞者絶倒喧傳縉紳間余謂
　此言亦不足恠若曹操之於楊徳祖隋煬之於薛道
　衡蓋真殺之也
姜堯章學詩于蕭千巖琢句精工有詩云夜暗歸雲繞
　柁牙江涵星影鴈團沙行人悵望蘇臺栁曾與呉王
　掃落花楊誠齋喜誦之嘗以詩送江東集歸誠齋云
　翰墨場中老斵輪真能一筆掃千軍年年花月無虚
　日處處江山怕見君箭在的中非爾力風行水上自
　成文先生只可三千首回視江東日暮雲誠齋大稱
　賞謂其冡嗣伯子曰吾與汝弗如姜堯章也報之以
　詩云尤蕭范陸四詩翁此後誰當第一功新拜南湖
　為上将更差白石作先鋒可憐公等皆癡絶不見詞
　人到老窮謝遣管城儂已晚酒泉端欲乞疏封南湖
　謂張功父也堯章自號白石道人潘徳久贈詩云世
　間官職似樗蒲采到枯松亦大夫白石道人新拜號
　斷無繳駮任稱呼時黄巖老亦號白石亦學詩於千
　巖詩亦工時人號雙白石云
宋淳熈中王季海為相奏起汪玉山為大宗伯知貢舉
　且以書速其来玉山将就道有一布衣之友平生極
　相得屢黜於禮部心甚念之乃以書約其胥㑹于富
　陽一蕭寺與之對榻夜分宻語之曰某此行或者典
　貢舉當特相牢籠省試程文易義冒子中可用三古
　字以此為驗其人感喜玉山既知舉搜易卷中果有
　冒子内用三古字者遂徑批上置之前列及拆號乃
　非其友人也私竊恠之數日友人来見玉山怒責之
　曰此必足下輕名重利售之他人何相負乃如此友
　人指天誓日曰某以暴疾幾死不能就試何敢漏泄
　於他人玉山終不釋然未幾以古字得者来謁玉山
　因問之曰老兄頭場冒子中用三古字何也其人泯
　黙久之對曰茲事甚恠先生既問不敢不以實對某
　之来就試也假宿于富陽某寺中與寺僧閒步廡下
　見室下一棺塵埃漫漶僧曰此一官員女也殯于此
　十年矣杳無骨肉来問又不敢自葬之因相與黙然
　是夕夢一女子行廡下謂某曰官人赴省試妾有一
　語相告此去頭場冒子中可用三古字必登髙科但
　幸勿相忘使妾朽骨早得入土既覺甚恠之遂用其
　言果叨前列近已往寺中葬其女矣玉山驚嘆此事
　馮北山可久為余言雖近於語恠然亦不可不傳足
　以袪人二蔽一則功名富貴信有定分有則鬼神相
　之無則雖典貢舉者欲相牢籠至於場屋亦不能入
　此豈人之智巧所能為乎一則人發一念出一言雖
　昏夜暗室人所不知而鬼神已知之矣彼欲自欺於
　㝠㝠之中而曰莫予云覯者又惑之甚者也
宋隆興初張真父自殿中侍御史除起居郎孝宗玉音
　云張震知無不言言皆當理令載之訓詞大哉王言
　真臺諌之金科玉條也
張循王之兄保嘗怨循王不相援引循王曰今以錢十
　萬緡卒五千付兄要使錢與人流轉不息兄能之乎
　保黙然久之曰不能循王曰宜弟之不敢輕相援引
　也王嘗春日遊後圃見一老卒卧日中王蹴之曰何
　慵眠如是卒起聲喏對曰無事可做只得慵眠王曰
　汝㑹做甚事對曰諸事薄曉如囘易之類亦粗能之
　王曰汝能囘易吾以萬緡付汝何如對曰不足為也
　王曰付汝五萬對曰亦不足為也王曰汝需幾何對曰
　不能百萬亦五十萬乃可耳王壯之予五十萬恣其
　所為其人乃造巨艦極其華麗市美女能歌舞音樂
　者百餘人廣收綾錦竒玩珍羞佳果及黄白之器募
　紫衣吏軒昻閒雅若書司客將者十數輩卒徒百人
　樂飲逾月忽飄然浮海去逾嵗而歸珠犀香藥之外
　且得駿馬獲利幾十倍時諸將皆缺馬惟循王得此
　馬軍容獨壯大喜問其何以致此曰到海外諸國稱
　大宋囘易使謁戎王餽以綾錦竒玩為招其貴近珍
　羞畢陳女樂迭奏其君臣大悦以名馬易美女且為
　治舟載馬以犀珠香藥易綾錦等物餽遺甚厚是以
　獲利如此王咨嗟褒賞賜予優厚問能再往乎對曰
　此戲也再往則敗矣願仍為退卒老園中嗚呼觀循
　王之兄與浮海之卒其智愚相去奚翅三十里哉彼
　卒者頽然甘寢苔堦花影之下而其胸中之智圓轉
　恢竒廼如此則等而上之若伊吕管葛者世亦豈盡
　無也哉特莫能識其人無繇試其藴耳以一弊衣老
　卒循王慨然捐五十萬緡畀之不問其出入此其意
　度之恢𢎞固亦足以使之從容展布以盡其能矣勾
　踐以四封之内外付種蠡漢髙皇捐黄金四十萬斤
　於陳平由此其推也蓋不知其人而輕任之與知其
　人而不能專任皆不足以有功視其一往之後辭不
　復再又幾於知進退存亡者異哉
百官殿門侍班幙次臺諌皆設倚餘官則各以交牀自
　隨周益公自殿院除起居郎徐淳立戲曰罰却倚子
　矣
春秋之時天王之使交馳於列國而列國之君如京師
　者絶少夫子謹而書之固以正列國之罪而端本澄
　源之意其致責於天王者尤深矣唐之藩鎮猶春秋
　之諸侯也杜陵詩云諸侯春不貢使者日相望蓋與
　春秋同一筆
太學古詩云有髪頭陀寺無官御史臺言其清苦而鯁
　亮也宋嘉定間余在太學聞長上同舍言乾淳間齋
　舍質素飲器止陶瓦棟宇無設飾近時諸齋亭榭簾
　幙競為靡麗每一㑹飲黄白錯落非頭陀寺比矣國
　有大事讜論間發言侍從之所不敢言攻臺諫之所
　不敢攻由昔迄今偉節相望近世以来非無直言或
　陽為矯激或陰有附麗亦未能純然如古之真御史
　矣余謂必甘清苦如老頭陀乃能攄鯁亮如真御史
濓溪明道伊川横渠之講道盛矣因數明理復有一邵
　康節出焉晦庵南軒東莱象山講道盛矣因數明理
　復有一蔡西山出焉昔孔孟教人言理不言數然天
　地之間有理必有數二者未嘗相離河圖洛書與危
　微精一之語並傳邵蔡二子盖將發諸子之所未言
　而使理與數燦然於天地之間其功亦不細近年以
　来八君子之學固人傳其訓家有其書而邵蔡之學
　則幾於無傳矣
杜陵詩云新松恨不長千尺惡竹應須斬萬竿言君子
　之孤難扶植小人之多難驅除也嗚呼世道至於如
　此亦可哀矣
唐薛能詩云山屐經過滿徑蹤隔溪遥見夕陽舂當時
　諸葛成何事只合終身作臥龍王荆公晚年喜誦之
　然能之論非也孔明之出雖不能掃清中原吹火德之
　灰然伸討賊之義盡託孤之責以教萬世之為人臣
　者安得謂之成何事哉荆公誦此蓋以自喻然孔明
　開誠心布公道集謀慮廣忠益其存心無愧伊吕出
　師未捷身先死此天也荆公剛愎自任新法煩苛毒
　流四海不忍君子之見排甘引小人以求助卒為其
　所擠陷此豈天也哉自古隱士出山第一箇是伊尹
　第二箇是傳説第三箇是太公第四箇是嚴陵第五
　箇是孔明第六箇是李泌皆為世間做得些事雖以
　四皓之出或者猶議其安劉是滅劉况如樊英輩者
　乎
吾輩學道須是打疊教心下快活古曰無悶曰不愠曰
　樂則生矣曰樂莫大焉夫子有曲肱飲水之樂顔子
　有陋巷簞瓢之樂曾㸃有浴沂詠歸之樂曾參有履
　穿肘見歌若金石之樂周程有愛蓮觀艸㺯月吟風
　傍花隨栁之樂學道而至於樂方能真有所得大槩
　於世間一切聲色嗜好洗得淨一切榮辱得失看得
　破然後快活意思方自此生或曰君子有終身之憂
　又曰憂以天下又曰莫知我憂又曰先天下之憂而
　憂此義又是如何曰聖賢憂樂二字並行不悖故魏
　鶴山詩云須知陋巷憂中樂又識耕莘樂處憂古之
　詩人有識見者如陶彭澤杜少陵亦皆有憂樂如採
　菊東籬揮杯勸影樂矣而有平陸成江之憂步屧春
　風泥飲田父樂矣而有眉攅萬國之憂蓋惟賢者而
　後有真憂亦惟賢者而後有真樂樂不以憂而廢憂
　亦不以樂而忘
　
　
　
　
　
　
　
　
　
　鶴林玉露巻二
欽定四庫全書巻
　鶴林玉露卷三
　　　　　　　　　　　　宋　羅大經　撰
朱文公云豪傑而不聖賢者有矣未有聖賢而不豪傑
　者也陸象山深以其言為確論如周公兼夷狄驅猛
　獸滅國者五十孔子却莱人墮三都誅少正夘是甚
　手段非大豪傑乎其次如諸葛孔明議論見識力量
　規模亦真豪傑惟房次律聲譽隆洽一出便敗事然
　至今儒者之論皆稱其賢如此則是天下有不豪傑
　之聖賢矣宋端平間真西山㕘大政未及有所建置
　而薨魏鶴山督師亦未及有設施而罷臨安優人裝
　一儒生手持一鶴别一儒生與之解后問其姓名曰
　姓鍾名庸問所持何物曰大鶴也因傾蓋懽然呼酒
　對飲其人大嚼洪吸酒肉靡有孑遺忽顛仆于地羣
　數人曳之不動一人乃批其頰大罵曰説甚中庸大
　學喫了許多酒食一動也動不得遂一笑而罷或謂
　有使其為此以姍侮君子者京尹乃悉黥其人余謂
　優人之姍侮君子誠可罪也西山鶴山之抱負誠未
　可厚誣也然吾儒於此亦不可以不戒劉平國嘗言
　若將真景元與余景瞻並用必有可觀余嘗疑其説
　西山負一世之望豈必待余景瞻而後可以有為乎
　世傳洪舜俞在蜀嘗謂崔菊坡曰先生豐於徳而嗇
　於才他日不宜獨當重任菊坡深然之故晚年力辭
　宰輔此説余尤疑之若分才徳為兩事則是天下果
　有不豪傑之聖賢矣
婺州州治古木之上有鷹巢一卒探取其子郡守王夢
　龍方據桉視事鷹忽飛下攫一卒之巾以去已而知
　其非探巢之卒也銜巾来還乃徑攫探巢者之巾而
　去太守推問其故杖此卒而逐之禽獸之靈識如此
　其攫探巢者之巾固已異矣於誤攫他卒之巾復銜
　来還尤為竒異世之人舉動差謬文過遂非不肯認
　錯者多矣夫子所謂可以人而不如鳥乎
余同年李南金云茶經以魚目湧泉連珠為煑水之節
　然近世瀹茶鮮以鼎鑊用瓶煑水難以侯視則當以
　聲辨一沸二沸三沸之節又陸氏之法以未就茶鑊
　故以第二沸為合量而下未若以今湯就茶甌瀹之
　則當用背二涉三之際為合量乃為聲辨之詩云砌
　蟲唧唧萬蟬催忽有千車梱載来聽得松風并澗水
　急呼縹色緑瓷杯其論固已精矣然瀹茶之法湯欲
　嫩而不欲老蓋湯嫩則茶味甘老則過苦矣若聲如
　松風澗水而遽瀹之豈不過於老而苦哉惟移瓶去
　火少待其沸止而瀹之然後湯適中而茶味甘此南
　金之所未講者也因補以一詩云松風檜雨到来初
　急引銅瓶離竹爐待得聲聞俱寂後一甌春雪勝醍
　醐
黄龍寺晦堂老子嘗問山谷以吾無隱乎爾之義山谷
　詮釋再三晦堂終不然其説時暑退涼生秋香滿院
　晦堂因問曰聞木犀香乎山谷曰聞晦堂曰吾無隱
　乎爾山谷乃服晦堂此等處誠實脱洒亦只是曾㸃見
　解却無顔子工夫此儒佛所以不同
蝗纔飛下即交合數日産子如麥門冬之狀日以長大
　又數日其中出如小黑蟻者八十一枚即鑚入地中
　詩註謂螽斯一産八十一子者即蝗之類也其子入
　地至来年禾秀時乃出旋生翅羽若臘雪凝涷則入
　地愈深或不能出俗傳雪深一尺則蝗入地一丈東
　坡雪詩云遺蝗入地應千尺是也蝗災每見於大兵
　之後或言乃戰死之士寃魂所化雖未必然但余曩
　在湖北見捕蝗者雖羣呼聚噉蝗不為動至鳴擊金
　皷則聳然而聽若成行列則謂為殺傷沴氣之所化
　理或然也
漳河上有七十二冡相傳云曹操疑冡也北人嵗增封
　之范石湖奉使過之有詩云一棺何用冡如林誰復
　如公負此心嵗嵗蕃酋為封土世間隨事有知音四
　句是兩箇好議論意足而理明絶句之妙也
今世有一様古錢其文曰半兩無輪郭醫方中用以為
　藥考之史記乃漢文帝時錢也當時呉濞鄧通皆得
　自鑄錢獨多流傳至今不絶其輕重適中與今錢畧
　相似視五銖貨泉又先一二百年矣五銖貨錢比今
　錢却稍輕
趙季仁謂余曰某平生有三願一願識盡世間好人二
　願讀盡世間好書三願看盡世間好山水余曰盡則
　安能但身到處莫放過耳季仁因言朱文公每經行
　處聞有佳山水雖迂途數十里必往遊焉攜樽酒一
　古銀杯大幾容半升時引一杯登覽竟日未嘗厭倦
　又嘗欲以木作華夷圖刻山水凹凸之勢合木八片
　為之以雌雄筍相入可以折度一人之力足以負之
　每出則以自隨後竟未能成余因言夫子亦嗜山水
　如知者樂水仁者樂山固自可見如子在川上與夫
　登東山而小魯登泰山而小天下尤可見大抵登山
　臨水足以觸發道機開豁心志為益不少季仁曰觀
　山水亦如讀書隨其見趣之髙下
范石湖詩云朝霞不出門暮霞行千里今晨日未出曉
　氛散如綺心疑雨再作眼轉雲四起我豈知天道呉
　儂諺云爾古来占滂沱説者類恢詭飛雲走羣羊停
　雲浴三豨月當天畢宿風自少女起爛石燒成香汗
　礎潤如洗逐婦鳩能拙穴居狸有智蜉蝣强知時蜥
　蝪與聞計垤鳴東山鸛堂穴南柯蟻或加陰石鞭或
　議陽門閉或云逢庚變或自換甲始刑鵝與象龍聚
　訟非一理不如老農諺影響捷於鬼哦詩敢誇博聊
　用醒午睡此詩援引占雨事甚詳可喜諺有云日出
　早雨淋腦日出晏曬殺鴈又云月如懸弓少雨多風
　月如仰瓦不求自下二説尚遺何也余欲增補二句
　云日占出海時月驗仰瓦體
宋靖康之亂元祐皇后手詔曰漢家之厄十世宜光武
　之中興獻公之子九人唯重耳之獨在事詞的切讀
　之感動蓋中興之一助也建炎登極之詔曰亹亹萬
　機難以一日而曠位皇皇四海詎可三月而無君又
　曰聖人何以加孝朕毎懐問寢之思天子必有所尊
　朕欲救在原之急嗟我文武之列若時忠義之家不
　食而哭秦庭士當勇於報國左袒而為劉氏人咸樂
　於愛君期一徳而一心佇立功而立事同傒兩宫之
　復終圖萬世之安其詞明白亦占地步昔唐明皇幸
　蜀肅宗即位靈武元次山作頌謂自古有盛徳大業
　必見于歌頌若今歌頌大業非老於文學其誰宜為
　去盛徳而止言大業固以肅宗即位為非矣伊川謂
　非禄山叛乃肅宗叛也山谷云撫軍監國太子事胡
　乃趣取大物為此皆至論今二聖蒙塵逺狩無還期
　髙宗不得已而即位今又出於元祐皇后之命與唐
　肅宗天淵不同似亦可以無説然胡致堂萬言書首
　論此事謂建炎以来有舉措大失人心之事今欲收
　復人心而圖存則既往之失不可不追不可不改一
　昨陛下以親王介弟受淵聖皇帝之命出帥河北二
　帝既遷則當糾合義師北向迎請而遽膺翊戴亟居
　尊位遥上徽號建立太子不復歸覲官闕展省陵寢
　斬戮直臣以杜言路南巡淮海偷安嵗月此舉措失
　人心之最大者也今須一反前失亟下詔曰繼紹大
　綂出於臣庶之謟而不悟其非巡狩東南出於僥倖
　之心而不虞其禍今義不戴天志思雪恥父兄旅泊
　陵廟荒殘罪乃在予無所逃責以此號召四海聳動
　人心不敢愛身決意講武然後選將訓兵戎衣臨軍
　天下忠義之士必雲合而影從凡所欲為孰不如志
　致堂此論明白正大惜其説之不行也然唐肅宗即
　位何嘗有一人敢言其非今致堂能言之而髙宗能
　受之已為盛徳事矣中興以来致堂澹庵二書關繫
　最大
江西自歐陽子以古文起於廬陵遂為一代冠冕後来
　者莫能與之抗其次莫如曾子固王介甫皆出歐門
　亦皆江西人老蘇所謂執事之文非孟子之文而歐
　陽子之文也朱文公謂江西文章如歐永叔王介甫
　曾子固做得如此好亦知其皜皜不可尚已至於詩
　則山谷倡之自為一家並不蹈古人町畦象山云豫
　章之詩包含欲無外搜抉欲無祕體製通古今思致
　極幽眇貫穿馳騁工夫精到雖未極古之源委而其
　植立不凡斯亦宇宙之竒詭也開闢以来能自表見
　於世若此者如優鉢曇華時一現耳楊東山嘗謂余
　云丈夫自有衝天志莫向如来行處行豈惟制行作
　文亦然如歐公之文山谷之詩皆所謂不向如来行
　處行者也
楊誠齋云詩固有以俗為雅然亦須經前輩鎔化乃可
　因承如李之耐可杜之遮莫唐人裏許若箇之類是
　也唐人寒食詩不敢用餳字重九詩不敢用餻字半
　山老人不敢作梅花詩彼固未敢輕引里母田父而
　坐之平王之子衞侯之妻之側也余觀杜陵詩亦有
　全篇用常俗語者然不害其為超妙如云一夜水髙
　三尺强數日不可更禁當南市津頭有船賣無錢即
　買繋籬傍又云江上被花惱不徹無處告訴只顛狂
　走覔南鄰愛酒伴經旬出飲獨空牀又云夜来醉歸
　衝虎過昏黒家中已眠臥傍見北斗向江低仰看明
　星當空大庭前把燭嗔兩炬峽口驚猿聞一箇白頭
　老罷舞復歌杖藜不寐誰能那是也楊誠齋多效此
　體亦自痛快可喜
禪家有觀白骨法謂靜坐澄慮存想自身血肉腐壊唯
　存白骨與吾相離自一尺以至尋丈要見形神元不
　相屬則自然超脱矣余觀莊子子輿有疾子祀往問
　之曲僂發背頥隱於臍肩髙於頂句贅指天陰陽之
　氣有沴其心間而無事跰􁙇而鑑于井曰嗟乎夫造
　物者將以子為此拘拘也子祀曰汝惡之乎曰亡予
　何惡浸假而化予之左臂以為雞予因此求時夜浸
　假而化予之右臂以為彈予因以求鴞炙浸假而化
　予之尻以為輪以神為馬予因而乘之豈更駕哉浸
　漸也假借也蓋積漸假借化此身為異物則神與形
　離超然無所往而不可矣又何疾又何病於拘拘哉
　視白骨之法蓋本於此佛法出於老莊於此尤信
伊尹墓在空桑北一里相傳墓傍生棘皆直如矢范石
　湖使北過之有詩云三尺黄壚直棘邊此心終古享
　皇天汲書猥述流傳妄剖擊嗟無咎單篇蓋汲冡書
　妄載伊尹謀簒為太甲所殺也事見杜元凱左氏傳
　後叙
古詩多矣夫子獨取三百篇存勸戒也吾輩所作詩亦
　須有勸戒之意庶幾不為徒作彼有繪畫琱刻無益
　勸戒者固為枉費精力矣乃若吟賞物華流連光景
　過於求適幾於誨淫教偷則又不可之甚者矣白樂
　天對酒詩曰蝸牛角上爭何事石火光中寄此身隨
　富隨貧且懽喜不開口笑是癡人又曰百嵗無多時
　壮健一春能幾日晴明相逢且莫推辭醉聽唱陽關
　第四聲又曰昨日低眉問疾来今朝收淚吊人回眼
　前見例君看取且遣琵琶送一杯自詩家言之可謂
　流麗曠逹詞㫖俱美矣然讀之者將必起其頽惰廢
　放之意而汲汲於此快樂惜流光則人之職分與夫
　古之所謂三不朽者将何時而可為哉且如唐風蟋
　蟀之詩蓋勸晉僖公以自虞樂也然纔曰今我不樂
　日月其除即曰無已太康職思其居吕成公釋之曰
　凡人之情解其拘者或失於縱廣其儉者或流於奢
　故疾未已而新疾復生者多矣信矣唐風之憂深思
　逺也樂天之見豈及是乎本朝士大夫多慕樂天東
　坡尤甚近時葉石林謂樂天與楊虞卿為姻家而不
　累於虞卿與元稹牛僧孺相厚善而不黨於元稹僧
　孺為裴晉公之所愛重而不因晉公以進李文饒素
　不相樂而不為文饒所深害推其所由惟不汲汲於
　進而志在於退是以能安於去就愛憎之際每裕然
　而有餘也此論固已得之然樂天非是不愛富貴者
　特畏禍之心甚於愛富貴耳其詩中於官職聲名事
　極其形容殊不能掩其眷戀之意其平生所喜者元
　稹劉禹錫輩亦皆逐逐聲利之徒至一聞李文饒之
　敗便作詩暢快之豈非此心未忘猶有偏黨乎慕樂
　天者愛而知其疵可也
作詩必以巧進以拙成故作字惟拙筆最難作詩惟拙
　句最難至於拙則渾然天全工巧不足言矣古人拙
　句曾經拈出如池塘生春艸楓落呉江冷澄江淨如
　練空梁落燕泥清暉能娯人遊子澹忘歸大江流日
　夜客心悲未央明月入髙樓流光正徘徊採菊東籬
　下悠然見南山如此等類固已多矣以杜陵言之如
　兩邊山木合終日子䂓啼野人時獨往雲水曉相參
　喜無多屋宇幸不礙雲山在家長早起憂國願年豐
　若無青嶂月愁殺白頭人百年渾得醉一月不梳頭
　一徑野花落孤村春水生此五言之拙者也春水船
　如天上坐老年花佀霧中看遷轉五州防禦使起居
　八座太夫人竹葉於人既無分菊花從此不須開莫
　思身外無窮事且盡生前有限杯雷聲忽送千峯雨
　花氣渾如百和香秋水纔添四五尺野航恰受兩三
　人酒債尋常行處有人生七十古來稀此七言之拙
　者也他難殫舉可以類推杜陵云用拙存吾道夫拙
　之所在道之所存也詩文獨外是乎
宋紹興辛巳亮既被弑葛王簒位使来修好洪景盧往
　報之入境與其接伴約用敵國禮伴許諾故沿路表
　章皆用在京舊式未幾乃盡却回使依近例易之景
　盧不可於是扄驛門絶供饋使人不得食者一日又
　令館伴者来言頃嘗從忠宣公學陽吐情實令勿固
　執恐無好事須通一線路乃佳景盧等懼留不得已
　易表章授之供饋乃如禮景盧素有風疾頭常微掉
　時人為之語曰一日之饑禁不得蘇武當時十九秋
　傳語天朝洪奉使好掉頭時不掉頭
數窮於九九者究也至十則又為一矣此蔡西山之説
伊川每見學者能靜坐便嘆其善學余謂靜坐亦未可
　盡信固有外若靜而中未免膠擾者正所謂坐馳也
　嘗聞南嶽昔有住山僧每夜必秉燭造檀林衆僧打
　坐者數百人或拈竹箆痛箠之或袖中出餅果置其
　前蓋有以窺其中之靜不靜而為是懲勸也彼異端
　也尚能洞察其徒心術之隱微而提撕警䇿之吾儒
　職教者有愧矣
近時胡仲方落梅詩云自孤花底三更月却怨樓頭一
　笛風亦有思致自古才徳之士方其少也不使得以
　展布及其飄零衰老乃拳拳歎息之亦已晚矣燭之
　武曰臣之少也尚不如人今老矣無能為也亦寓此
　意唐人詩云朝廷欲論封禪事須及相如未病時杜
　陵病枏詩意亦如此陳后山挽司馬公曰政雖隨日
　化身已要人扶益可悲矣
孝宗受禪赦文云凡今者發政施仁之日皆得之問安
　視膳之餘天下誦之洪景嚴筆也
洪容齋曰文貴於逹而已繁與簡各有當也禮記檀弓
　石駘仲卒有庶子六人卜所以為後者曰沐浴佩玉
　則兆五人者皆沐浴佩玉石祁子曰孰有執親之喪
　而沐浴佩玉者乎不沐浴佩玉石祁子兆衞人以龜
　為有知也蓋連用四沐浴佩玉字使今之為文者必
　曰沐浴佩玉則兆五人者如之石祁子獨不可曰孰
　有執親之喪而若此者乎似亦足以當其事省其詞
　然古意衰矣又云史記衞青傳校尉李朔校尉趙不
　虞校尉公孫戎奴各三從大將軍以千三百户封朔
　為涉軹侯以千三百户封不虞為隨成侯以千三百
　户封戎奴為從平侯至班固作漢書乃省其詞曰校
　尉李朔趙不虞公孫戎奴各三從大將軍封朔為涉
　軹侯不虞為隨成侯戎奴為從平侯比史記五十八
　字中省二十三字然終不若史記樸贍可喜余謂詩
　亦有如此者古採蓮曲云魚戲荷葉東魚戲荷葉西
　杜子美杜鵑行西川有杜鵑東川無杜鵑涪南無杜
　鵑雲安有杜鵑若以省文之法論之佀可裁減然只
　如此説亦樸贍有古意
諡者死後易名者也而左傳衞侯賜北宫喜諡曰貞子
　賜析朱鈕諡曰貞成蓋生前預賜之也曾不以為不
　祥今人不逹畏死畏禍百種忌諱古人皆不然只看
　檀弓季武子成寢杜氏之葬在西階之下許之合葬
　又許之哭伯髙死於衞孔子以為由賜也見我遂哭
　諸賜氏命子貢為之主来者拜之子夏喪明曾子曰
　朋友喪明則哭遂往哭子夏亦哭曾子與客立於門
　側其徒趨而出曰吾父死将出哭於巷曾子曰反哭
　於爾次因北面而吊焉季武子寢疾蟜固不説齊衰
　而入見曰士唯公門説齊衰武子曰善哉蓋未始如
　今人之多忌諱也
蘇武在匃奴十九年魏于什門在燕二十一年近時洪
　忠宣在金亦幾二十年
玉牒脩書始於大中祥符至於政宣而極備考定世次
　枝分𣲖别而歸於本統者為仙源積慶圖推其所自
　出至於子孫而列其名位者為宗藩慶系録具其官
　爵功罪生死及若男若女者為類紀同姓之親而序
　其五服之戚疏者為屬籍編年以紀帝系而戴其厯
　數及朝廷政令之因革者為玉牒
書曰思曰睿睿作聖楊子曰神心惚恍經緯萬方孔叢
　子曰心之精神是謂聖管子曰思之思之又重思之
　思之而不通鬼神将通之非鬼神之力也精誠之極
　也邵子曰天向一中分造化人從心上起經綸或曰
　易言何思何慮何也曰始於思終於無思非不思也
　不待思也此不識不知而順帝則從心所欲而不踰
　矩庖丁之解牛輪扁之斵輪痀瘻之承蜩豈更待於
　思乎
周益公家藏歐陽公家書一幅紙斜封乃冷夀光牒其
　詞云具位某猪肉一斤右伏蒙頒賜領外無任感激
　謹具牒謝年月日具位某牒蓋改牒為狀自元豐始
　日趨於䛕矣且前輩交際其饋止於如此未嘗過於
　豐侈也
　
　
　
　
　
　
　
　
　
　
　
　
　
　
　鶴林玉露卷三
欽定四庫全書
　鶴林玉露巻四
　　　　　　　　　　　　宋　羅大經　撰
蔡攸嘗賜飲禁中徽宗頻以巨觥宣勸之攸懇辭不任
　杯酌將至顛踣上曰就令灌死亦不至失一司馬光
　也由是言之則上之尊光而薄攸至矣然光已死不
　免削奪而攸迄被眷寵是可歎也
唐子西在惠州名酒之和者曰養生主勁者曰齊物論
　楊誠齋退休名酒之和者曰金盤露勁者曰椒花雨
　嘗曰余愛椒花雨甚於金盤露意蓋有為也余嘗謂
　與其一於和勁孰若和勁兩忘頃在太學時同舍以
　思堂春合潤州北府兵厨以慶逺堂合嚴州瀟洒泉
　飲之甚佳余曰不剛不柔可以觀徳非寛非猛可以
　觀政矣厥後官于容南太守王元邃以白酒之和者
　紅酒之勁者手自劑量合而為一殺以白灰一刀圭
　風韻頓竒索余作詩余為長句云小槽真珠太森嚴
　兵厨玉友專甘醇兩家風味欠商畧偏剛偏柔俱可
　憐使君䄂有轉物手鸕鷀杓中平等分更憑石髓媒
　妁之混融併作一家春季良不用笑伯髙張竦何必
　譏陳遵時中便是尼父聖孤竹栁下成一人平雖有
　智難獨任勃也未可嫌少文黄龍丙魏要兼用姚宋
　相濟成開元試將此酒反觀我胸中問學當日新更
　将此酒逹觀國宇宙皆可歸經綸書生觸處便饒舌
　以一貫萬如斵輪使君聞此却絶倒罰以太白眠金
　尊
書曰若作和羮爾惟鹽梅詩曰摽有梅其實七兮又曰
　終南何有有條有梅毛氏曰梅枏也陸璣曰佀杏而
　實酸蓋但取其實與材而已未嘗及其花也至六朝
　時乃略有詠之者及唐而吟詠滋多至宋朝則詩與
　歌詞連篇累牘推為羣芳之首至恨離騷集衆香艸
　而不應遺梅余觀三百五篇如桃李芍藥棠棣蘭之
　類無不歌詠如梅之清香玉色迥出桃李之上豈獨
　取其材與實而遺其花哉或者古之梅花其色香之
　竒未必如後世亦未可知也蓋天地之氣騰降變易
　不常其所而物亦隨之故或昔有而今無或昔無而
　今有或昔庸凡而今瑰異或昔瑰異而今庸凡要皆
　難以一定言且如古人之祭􁃛蕭酌鬱鬯取其香也
　而今之蕭與鬱金何嘗有香蓋離騷已指蕭艾為惡
　草矣又如牡丹自唐以前未有聞至武后時樵夫採
　山乃得之國色天香髙掩羣花於是舒元輿為之賦
　李太白為之詩固已竒矣至宋朝紫黄丹白標目尤
　盛至於近時則翻騰百種愈出愈竒又如荔支明皇
　時所謂一騎紅塵妃子笑者謂瀘戎産也故杜子美
　有憶向瀘戎摘荔支之句是時閩品絶未有聞至今
　則閩品竒妙香味皆可僕視瀘戎蔡君謨作譜為品
　已多而自後竒名異品又有出於君謨所譜之外者
　他如木犀山礬素馨茉莉其香之清婉皆不出蘭芷
　下而自唐以前墨客槧人曾未有一話及之者何也
　游成之曰一氣埏埴孰測端倪烏知古所無者今不
　新出而昔常見者後不變滅哉人生須㬰即以耳目
　之常者拘議造物亦已陋矣余聞秦中不産竹昔年
　山崩其下乃皆鉅竹頭由是言之古固産竹矣晉葛
　洪欲問丹砂求為勾漏令勾漏縣𨽻容州余嘗為法
　曹親至其地求所謂丹砂者顆粒不可得豈非昔有
　而今無哉蓋非特物然也巴卭閩矯夙號荒陋而漢
　唐以來漸産人才至本朝益盛古稱山西出將山東
　出相又曰汝潁多竒士燕趙多佳人其説拘矣
宋紹興辛巳金主亮南侵髙宗下詔親征其詞云惟天
　惟祖宗既共昌於基運有民有社稷敢自逸於燕安
　又云嵗星臨於呉分定成淝水之勲鬭士倍於晉師
　可決韓原之勝洪容齋筆也車駕決平江亮被弑遂
　班師次年壬午内禪孝宗即位鋭意規恢起張魏公
　督師南軒以内機入奏引見徳夀宫時盧仲賢使金
　髙宗問曾見仲賢否對曰臣已見之又問卿父謂如
　何莫便議和否對曰臣嘗謂金人必衰敗國家必隆
　興上曰何如對曰太上皇帝仁孝之徳上格于天又
　傳位聖子雖古唐虞無以過而海陵不道簒奪相仍
　古稱好善惡淫不知天心祐國家乎祐金人乎臣有
　以知其然也上曰極是今日金人誠衰乎對曰自亮
　弑死之後士馬物故甚衆諸國背叛人心怨離金誠
　衰矣上曰自亮死非特金人衰弱吾國亦未免力弱
　但仲賢等既囘何以應之對曰臣父職在邊隅戰守
　是謹此事著廟堂如何議但願審處而徐應之無貽
　後悔上曰只是説與卿父今日國家須更量度民力
　國力早收拾取聞契丹與金相攻若契丹事成他日
　自可收卞荘子刺虎之功若金未有亂且務恤民治
　軍待時而動可也髙宗懲於變故意不欲戰且聞金
　人議欲尊我為兄故頗喜之孝宗幼年規恢之志甚
　鋭而卒不得逞者非特當時謀臣猛將凋喪畧盡財
　屈兵弱未可展布亦以徳夀聖志主於安靜不忍違
　也厥後蓄積稍羡又嘗有意用兵祭酒芮國器奏曰
　陛下只是被數文腥錢使作何不試打筭了得幾畨
　犒賞上曰朕未知計也待打筭報卿後打筭只了得
　十三畨犒賞於是用兵之意又寢乃知南北分合自
　有定數雖英明之主不能强也
元次山避水于髙原餱糧不繼遂餓而死陳后山為館
　職當侍祠郊丘非重裘不能禦寒后山止有其一其
　内子與趙挺之之内親姊妺也乃為趙假一裘以衣
　之后山問所從来内以實告后山曰汝豈不知我不
　著他衣裳即却去之止衣一裘竟感寒疾而死嗚呼
　二子可謂志士不忘在溝壑者矣充二子之才識徳
　望曳絲乗車食養賢之鼎其誰曰不宜然志節清髙
　寧甘於餓死凍死而不肯少枉其道少失其身此所
　以皜皜乎不可尚也陸龜蒙杞菊賦曰我豈不知屠
　沽兒有酒食耶亦畧有二子風味揚子雲曰古者髙
　餓顯下禄隱楊誠齋曰李杜饑寒能幾日却教富貴
　不論年
文中子曰通也受夫子罔極之恩孟子曰不失其身而
　能事其親者吾聞之矣失其身而能事其親者吾未
　之聞也由是言之今儒者大半是吾夫子之罪人
嵗將饑小民餐必倍俗諺謂之作荒此天地之氣先見
　也宋開禧兵興之先江西果木秋冬生花有山礬而
　生梔子花桃樹而生李實此天地之氣先亂也馮北
　山為余言之
唐子西詩云山靜佀太古日長如小年余家深山之中
　每春夏之交蒼蘚盈堦落花滿徑門無剥啄松影參
　差禽聲上下午睡初足旋汲山泉拾松枝煑苦茗啜
　之隨意讀周易國風左氏傳離騷太史公書及陶杜
　詩韓蘇文數篇從容步山徑撫松竹與麛犢共偃息
　於長林豐草間坐弄流泉潄齒濯足既歸竹窓下則
　山妻稚子作筍蕨供麥飯欣然一飽弄筆牕間隨大
　小作數十字展所藏法帖筆蹟畫卷縱觀之興到則
　吟小詩或艸玉露一兩段再烹苦茗一杯出步溪邊
　解后園翁溪友問桑麻説秔稻量晴校雨探節數時
　相與劇談一餉歸而倚杖柴門之下則夕陽在山紫
　緑萬狀變幻頃刻恍可人目牛背笛聲兩兩来歸而
　月印前溪矣味子西此句可謂妙絶然此句妙矣識
　其妙者蓋少彼牽黄臂蒼馳獵於聲利之場者但見
　衮衮馬頭塵匆匆駒隙影耳烏知此句之妙哉人能
　真知此妙則東坡所謂無事此靜坐一日是兩日若
　活七十年便是百四十所得不已多乎
余少年時於鍾陵解后日本國一僧名安覺自言離其
　國已十年欲盡記一部藏經乃歸念誦甚苦不舍晝
　夜每有遺忘則叩頭佛前祈佛陰相是時已記藏經
　一半矣夷狄之人異教之徒其立志堅苦不退轉至
　於如此朱文公云今世學者讀書尋行數墨備禮應
　數六經語孟不曾全記得三五板如此而望有成亦
　已難矣其視此僧殆有愧色
史言蜀諸賢凋喪孔明身當軍國之務罰二十以上皆
　親之以勞瘁致斃此真兒童之論也夫孔明不死則
　漢業可復禮樂可興孔明死則為劉石又變為六朝
　幅裂其所關繫甚大中營隕星之變天意蓋可知矣
　豈因罰二十以上皆親之而致斃乎且孔明死時纔
　五十四初非癃老不任勞苦之時况以孔明之明逹
　豈不能量事之小大身之勞逸而顧弊精神於瑣瑣
　以自殞其軀乎此決無之理也杜少陵知之故曰伯
　仲之間見伊吕指麾若定失蕭曹運移漢祚難恢復
　志決身殱軍務勞言孔明之死乃漢運已移漢祚已
　終大數不可支持耳志決身殱豈因軍務之勞乎蓋
　不然史臣之説也
龍洲劉改之詩云退一步行安樂法道三箇好喜歡縁
　真西山喜誦之或曰退一步行可也至於道三箇好
　乃隨俗徇情耳何足言乎余曰古人直道而行理之
　所在驀直行将去仕止久速莫不皆然烏有所謂退
　一步者自後世貪榮競進爭一階半級至於殺人於
　是始以退一步行為安樂法矣古人是則曰是非則
　曰非明白正直曾何囘䕶自後世惡直好佞以直言
　賈禍者比比皆是於是始以道三箇好為喜歡縁矣
　此處衰世之法也蓋萬事稱好不特司馬徳操為然
　而吾夫子固有危行言孫之説矣好盡言以翹人之
　過此國武子所以見殺也可不戒哉
宋孝宗御宇髙宗在徳夀光宗在青宫寧宗在平陽邸
　四世本支之盛亘古未有楊誠齋時為宫僚賀光宗
　誕辰詩云祖堯父舜真千載禹子湯孫更一家讀者
　服其精切又云天意分明昌火徳誕辰三世總丁年
　蓋髙宗生於丁亥孝宗生於丁未光宗生於丁夘也
　丁年字出李陵書借用亦佳
張子房蓋俠士之知義䇿士之知幾者要非儒也故早
　年頗佀荆軻晚嵗頗似魯仲連得老氏不敢為天下
　先之術不代大匠斵故不傷手善於打乖荆公詩云
　漢業存亡俯仰中留侯於此每從容固陵始議韓彭
　地複道方謀雍齒封蓋因機乘時與之斡旋未嘗自
　我發端故消弭事變全不費力朱文公云子房只是
　占便宜不肯自犯手做如為韓報秦攛掇髙祖入關
　及項羽殺韓王成又使髙祖平項羽兩次報仇皆不
　自做後来定太子事他亦自處閒地又只教四老人
　出来做後来誅戮功臣時更討他不着邵康節之學
　亦與子房相似康節本是要出来有為之人又不肯
　深犯手做凡事直待可做處方試為之纔覺難便抽
　身退如擊壤集中以道觀道等語是物各付物之意
　蓋自家都不犯手又凡事只到半中央便止如看花
　切勿看離披是也
楊誠齋夫人羅氏年七十餘每寒月黎明即起詣厨躬
　作粥一釡遍享奴婢然後使之服役其子東山先生
　啓曰天寒何自苦如此夫人曰奴婢亦人子也清晨
　寒冷須使其腹中略有火氣乃堪服役耳東山曰夫
　人老且賤事何倒行而逆施乎夫人怒曰我自樂此
　不知寒也汝為此言必不能如吾矣東山守呉夫人
　嘗於郡圃種苧躬紡緝以為衣時年蓋八十餘矣東
　山月俸分以奉母夫人忽小疾既愈出所積劵曰此
　長物也自吾積此意不樂果致疾今宜悉以謝醫則
　吾無事矣平居首飾止於銀衣止於紬絹生四子三
　女悉自乳曰饑人之子以哺吾子是誠何心哉誠齋
　父子視金玉如糞土誠齋将漕江東有俸給僅萬緡
　留庫中棄之而歸東山帥五羊以俸錢七千緡代下
　户輸租其家采椽土階如田舍翁三世無增飾東山
　病且死無衣裳適廣西帥趙季仁餽纈絹數端東山
　曰此賢者之賜也衾材無憂矣史良叔守廬陵官滿
　来訪入其門升其堂目之所見無非可敬可仰可師
　可法者所得多矣因命畫工圖之而去誠齋東山清
　介絶俗固皆得之天資而婦道母儀所助亦已多矣
　左傳文伯之母老而猶績文伯曰以􁑮之家而主猶
　績乎其母嘆曰魯其亡乎使童子備官而未之聞也
　居吾語汝民勞則思思則善心生逸則淫淫則惡心
　生沃土之民不才淫也瘠土之民莫不向義勞也是
　故王后親織𤣥紞公侯之夫人加以紘綖卿之内子
　為大帶命婦成祭服列士之妻加之以朝服自庶士
　以下皆衣其夫社而賦事烝而獻功男女效績愆則
　有辟古之制也吾冀而朝夕修曰必無廢先人爾今
　曰胡不自安以是承君之官予懼穆伯之絶嗣也因
　是觀誠齋夫人乃知古今未嘗無烈女未嘗無賢母
楚公子微服過宋門者難之其僕操箠而罵曰𨽻也不
　力門者出之晉王廞之敗沙門曇永匿其幼子華使
　提衣嚢自隨津邏疑之永訶曰奴子不速行捶之數
　十由是得免宇文泰與侯景戰河上馬逸墜地李穆
　見之以䇿抶泰之背曰籠東軍士汝曹主何在而尚
　留此追者不疑其為貴人與之馬與俱還三事相類
　若郭子儀殺羊而裴諝劾之李愬進馬而温造彈之
　亦此意也
宋淳熈中范至能使北孝宗令口奏金主謂河南乃宋
　朝陵寢所在願受侵地至能奏曰兹事須與宰相商
　量臣乞以聖意諭之議定乃行上首肯既而宰相力
　以為未可而聖意堅不囘至能遂自為一書述聖語
　至金庭納之袖中既跪進國書伏地不起時金主乃
　葛王也性寛慈傳宣問使人何故不起至能徐出袖
　中書奏曰臣来時大宋皇帝别有聖㫖難載國書令
　臣口奏臣今謹以書述乞賜聖覽書既上殿上觀者
　皆失色至能猶伏地再傳宣曰書詞已見使人可就
　館至能再拜而退金庭羣臣或不平議羈留使人而
　金主不可至能将囘又奏曰口奏之事乞與國書中
　明報仍先宣示庶使臣不墮欺罔之罪金主許之報
　書云口奏之説殊駭觀聽事須審處邦乃孚休既還
　上甚嘉其不辱命由是超擢以至大用至能在燕京
　㑹同館官吏微言有羈留之議乃賦詩曰萬里孤臣
　致命秋此身何止一浮漚提攜漢節同生死休問羝
　羊解乳不
范文正公云常調官好做家常飯好喫余謂人能甘於
　喫家常飯然後甘於做常調官
五代史漢王章為三司使征利剥下緡錢出入元以八
　十為陌章每出錢陌必減其三至今七十七為官省
　錢者自章始然今官府於七十七之中又除頭子錢
　五文有竒則愈削於章矣
唐初蕭銑據荆㐮敗於李靖諸郡皆降而所召援兵至
　者又十萬人李煜據江南其亡也亦有援兵十數萬
　本朝靖康之禍勤王之師至者絶少縱有之率皆望
　風奔潰不敢向賊發一矢蓋五代以前兵寓於農素
　習戰鬭一呼即集本朝兵費最多兵力最弱皆縁官
　自養兵紹熈中張魏公在川陜奏以王庶帥興元制
　置利䕫二路軍士於興洋金蓬開逹諸州令縣選强
　壯兩丁取一五丁取二户與免物力錢二百五十千
　五十人為一隊長以知縣為軍正尉為軍副月閱於
　縣春秋閲於郡不半月有兵二十萬乾道初宿亳之
　役禁旅多出征江上之備空虚陳福公首獻民兵之
　䇿及登庸亟欲推行㑹罷相遂格然兩淮已用其法
　而荆襄尤有成規開禧用兵禁旅多敗而兩淮山水
　寨萬弩手率有功特為官軍所嫉無以慰其心盡其
　力耳丙寅金大舉南牧圍安襄以撼荆鄂宣司檄召
　諸處兵與湖北義勇俱往救諸郡兵不待見敵而潰
　所過鈔畧甚於敵人獨義勇隨其帥進退不敢有秋
　毫犯蓋過其室家門户故也張宣公帥荆州與朱文
　公書云郭杲嘗獻緩急保江之䇿某折之曰劉信叔
　劉共父皆嘗有此論真謬計也縱敵入肝脾裏何以
　為國上付公以北門當盡力報國要軍要糧此間當
　應副事茍不濟守臣仗節而死耳郭聞之悚然某之
　所恃者有義勇二萬六千人也
孝宗命吕成公詮擇國朝文章成公盡繙三館之儲踰
　年成編賜名文鑑周益公承制譔序云建隆雍熈之
　間其文偉咸平景徳之際其文博天聖明道之詞古
　熈寧元祐之詞逹雖體制互興源流間出而氣全理
　正其歸則同成公為此書朱文公張宣公殊不以為
　然謂伯恭先意思承當此事便好截下因以發明人
　主之學昔温公作資治通鑑可謂有補治道識者尚
　惜其枉費一生精力况文鑑乎
辛幼安晚春詞云更能消幾畨風雨匆匆春又歸去惜
　花長恨花開早何况亂紅無數春且住見説道天涯
　芳草迷歸路怨春不語筭只有殷勤畫簷蛛網盡日
　惹飛絮長門事准擬佳期又誤娥眉曾有人妬千金
　縱買相如賦脉脉此情誰訴君莫舞君不見玉環飛
　燕皆塵土閒愁最苦休去倚危闌斜陽正在煙栁斷
　腸處詞意殊怨斜陽煙栁之句其與未須愁日暮天
　際乍輕陰者異矣使在漢唐時寧不賈種豆種桃之
　禍哉愚聞夀皇見此詞頗不悦然終不加罪可謂盛
　徳也已其題江西造口詞云鬱孤臺下清江水中間
　多少行人淚西北是長安可憐無數山青山遮不住
　畢竟東流去江晚正愁予山深聞鷓鴣蓋南渡之初
　金人追隆祐太后御舟至造口不及而還幼安自此
　起興聞鷓鴣之句謂恢復之事行不得也又寄邱宗
　卿詞云千古江山英雄無覔孫仲謀處舞榭歌臺風
　流緫被雨打風吹去斜陽草樹尋常巷陌人道寄奴
　曾住想當年鐵馬氣吞萬里如虎元家子草草封狼
　居胥嬴得倉皇北顧四十三年望中燈火猶記揚州
　路可堪囘首佛狸祠下一片神鴉社鼓慿誰問亷頗
　老矣尚能飯不此詞集中不載尤雋壮可喜朱文公
　云辛幼安陳同甫若朝廷賞罰明此等人皆可用
　
　
　
　鶴林玉露卷四
欽定四庫全書卷
　鶴林玉露卷五
　　　　　　　　　　　　宋　羅大經　撰
自文籍既生學者固不可不讀書子路有何必讀書之
　説夫子斥之至於學詩學易學禮與夫志在春秋行
　在孝經之説拳拳為其子及門人言之晚而歸魯刪
　定繫作其功至賢於堯舜則後之欲學聖人者舍書
　則何以哉然是時詞章之名未立科舉之法未行士
　之讀書者上則取之以撫世酬物又次則取之以博
　識多聞下至蘇秦之刺股讀書專為揣摩遊説之計
　固已陋矣然言詩書為有用之具固未有入耳出口
　如後世之甚者也蓋于今之士非堯舜文王周孔不
　談非語孟中庸大學不觀言必稱周程張朱學必曰
　致知格物此自三代而後所未有也可謂盛矣然豪
　傑之士不出禮義之俗不成士風日陋於一日人才
　嵗衰於一嵗而學校之所講逢掖之所談幾有若屠
　兒之禮佛倡家之讀禮者是可歎也昔子貢問子石
　子不學詩乎子石子曰吾暇乎哉父母求吾孝兄弟
　求吾弟朋友求吾信吾暇乎哉子貢曰請投吾詩以
　學於子公明宣學於曾子三年不讀書曾子曰宣子
　居參之門三年不學何也對曰安敢不學宣見夫子
　居親庭叱咤之聲未嘗至於犬馬宣説之學而未能
　宣見夫子之應賓客恭儉而不懈惰宣説之學而未能
　宣見夫子之居朝廷嚴臨下而不毁傷宣説之學而
　未能宣安敢不學而居夫子之門乎若子石子公明
　宣之説今之學者誠不可以不知也
楚蒍吕臣奉已而不在民於是晉文無復憂已嗚呼自
　三代衰民不見先王之治日入於亂皆上下之間懐
　此一念有以致之豈獨一蒍吕臣哉此無他古學不
　講不識一箇仁字而已本朝大臣最是范文正公司
　馬温公見得此箇字分明
蘇子瞻謫儋州以儋與瞻字相近也子由謫雷州以雷
　字下有田字也黄魯直謫宜州以宜字類直字也此
　章子厚騃謔之意當時有術士曰儋字從立人子儋
　其尚能北歸乎雷字雨在田上承天之澤也子由其
　未艾乎宜字乃直字有蓋棺之義也魯直其不返乎
　後子瞻北歸至毘陵而卒子由退老于潁十餘年乃
　終魯直竟卒於宜
山東義士張林告淮閫曰土地歸本朝銅錢将安往此
　説儘是余欲添二句云人心歸本朝土地将安往
光禹之罪浮於王氏六臣之罪浮於朱温人人皆王陵
　則吕氏不敢動矣人人皆王章則王氏不敢動矣
東坡云養猫以捕鼠不可以無鼠而養不捕之猫蓄犬
　以防姦不可以無姦而蓄不吠之犬余謂不捕猶可
　也不捕鼠而捕雞則甚矣不吠猶可也不吠盜而吠
　主則甚矣疾視正人必欲盡擊去之非捕雞乎委心
　權要使天子孤立非吠主乎
桂林石山恠偉東南所無韓退之謂山如碧玉簮栁子
　厚謂拔地峭起林立四野黄魯直謂平地蒼玉忽嶒
　峩近時劉叔治云環城五里皆竒石疑是虚無海上
　山皆極其形容然此特言石山耳至於暗洞之瑰恠
　尤不可具道相傳與九疑相通范石湖嘗游焉燭盡
　而反余嘗隨桂林伯趙季仁遊其間列炬數百隨以
　皷吹市人從之者以千計已而入申而出入自曾公
　巖出于棲霞洞入若深夜出乃白晝恍如隔宿異世
　季仁索余賦詩紀之其畧曰瑰竒恣捜討貝闕青瑶
　房方隘疑永巷峩敞如華堂玉橋巧横溪瓊户正當
　牕仙佛肖彷彿鍾鼓鏗擊撞贔贔左顧龜狺狺欲吠
　厖丹龜儼亡恙芝田藹生香摶噬千恠聚絢爛五色
　彰更無一塵涴但覺六月涼玲瓏穿數路屈曲通三
　湘神鬼妙剜刻乾坤真混茫入如深夜暗出乃皦日
　光隔世疑恍惚異境難揣量然終不能盡形容也又
　嘗遊容州勾漏洞天四面石山圍繞中平野數里洞
　在平地不煩登陟外畧敞豁中一暗溪穿入因同北
　流令結小桴秉燭坐其上命篙師撑入詰屈而行水
　清無底兩㟁石如虎豹猱玃森然欲摶行一里許仰
　見一大星炯然細視乃石穿一孔透天光若星也溪
　不可窮乃返洞對面髙厓上夏間望見荷葉田田然
　峻絶不可到土人云或見荷花則嵗必大熟
宜春傅公謀詞云艸艸三間屋愛竹旋添栽碧紗牕户
　眼前都是翠雲堆一月山翁髙卧踏雪水村清冷木
　落逺山開唯有平安竹留得伴寒梅家童開門看有
　誰來客来一笑清話煑茗更傳杯有酒只愁無客有
　客又愁無酒酒熟且徘徊明日人間事天自有安排
　此詞清甚末句尤逹可歌也許及之為分宜宰公謀
　作賀雨詩云獅子關前半篆煙二龍飛下卓篙泉銀
　河掣電連宵雨緑野翻雲四月天便覺春生花一縣
　㑹看秋熟米三錢何時卓魯登黄閣都與寰區作有
　年及之撃節公謀尤工作酸文嘗作無遮榜語云紅
　旗渡口凄涼芳艸夕陽天白紙山頭慘淡落花寒食
　節甚工
自古夷狄交侵中國衰微必人主真有哀痛之誠将帥
　真有憤切之志然後可以言恢復杜陵冬狩行曰草
　間狐兔盡何益天子不在咸陽宫規警將帥也又曰
　朝廷雖無幽王禍得不哀痛塵再蒙規警人主也然
　人主者本也人主果有興衰撥亂之志其誰敢不從
　故又曰烏乎得不哀痛塵再䝉所以深規警人主也
大凡舉事輕捷則易成繁重則難濟春秋時宋人殺楚
　使者楚子聞之投袂而起屨及於窒皇劒及於寢門
　之外車及於蒲胥之市何其輕捷也澶淵之役冦凖
　與真宗論親征上欲入凖曰陛下不可入入則不出
　矣於是髙瓊在殿下大呼逍遥子即擁以行亦何其
　捷疾舉事須知此乃能壓難成功此却非倉卒所致
　須平時有備有謀規模定號令明然後臨事之時上
　下始能相應蓋亦不出易簡二字而已東坡云千鈞
　之牛制於三尺之童子弭耳而下之曾不如狙猿之
　奮擲於山林大抵易簡則輕捷繁難則重滯
朱文公於當世之文獨取周益公於當世之詩獨取陸
　放翁蓋二公詩文氣質渾厚故也
人之狂惑失其本心有大可笑者南史范雲初為陳武
　帝屬官武帝九錫之命在旦夕雲忽感寒疾恐不獲
　預慶事召徐文伯診視以實懇之曰可便得愈乎文
　伯曰欲便差甚易政恐二年後不復起耳雲曰朝聞
　道夕死猶可况二年乎文伯乃以火燒地布桃葉設
　席置雲其上頃刻汗解裹以温松翌日有瘳雲喜甚
　文伯曰不足喜也越二年果卒夫老子曰身與名孰
　親况於榮貴外物有道之士蓋視為塵垢粃糠藉曰
　所見未超未能忘情則亦必有此身乃可有此榮貴
　也今雲欲預九錫之慶乃甘心促夀愈疾以從之所
　謂皮之不存毛将安傅豈不愚惑之甚哉且其言曰
　朝問道夕死可矣夫輔人以簒奪而分其富貴是果
　何道哉末世之士不知世間香臭至於如此亦可哀
　矣東坡云劉聰聞為遮湏國王則不復畏死人之愛
　富貴有甚於生者月犯少微呉中髙士求死不得人
　之好名有甘於一死者固皆可笑矣然未若范雲可
　笑之甚也
杜成已為相以為宰相日見賓客疲神妨務無益於事
　乃不復見客但設青櫃於府門有欲言利害者投之
　越旬日并櫃撤去有題一聯于府門者曰杜光範之
　門人將望而去矣撤暗投之櫃我且卷而懐之夫題
　門者則已薄矣而成已此舉亦未之思也
楊慈湖詩云山禽説我胸中事煙栁藏他物外機又云
　萬里蒼茫融妙意三杯虚白浴天真又六言云净几
　横琴曉寒梅花落在絃間我欲清吟無句轉煩門外
　青山句意清圓足覘其所養
殿帥楊存中有所親愛吏平居賜予無筭一旦無故怒
　而逐之吏莫知得罪之由泣拜辭去存中曰無事莫
　来見我吏悟其意歸以厚貲俾其子入臺中為吏居
　無何御史欲論存中乾没軍中糞錢十餘萬其子聞
　知告其父其父奔告存中存中即具劄奏言軍中有
　糞錢若干椿管某處惟朝廷所用不數日果以為言
　髙宗出存中劄子示之御史坐妄言被黜而存中之
　眷日隆存中之逐吏亦兵法之餘智也然御史可謂
　不宻矣
淵明雪詩云傾耳無希聲在目皓已結只十字而雪之
　輕虚潔白盡在是矣後来者莫能加也
士豈能長守山林長親蓑笠但居市朝軒冕時要使山
　林蓑笠之念不忘乃為勝耳陶淵明赴鎮軍參軍詩
　曰望雲慙髙鳥臨水愧游魚真想初在襟誰謂形迹
　拘似此胸襟豈為外榮所㸃染哉荆公拜相之日題
　詩壁間曰霜松雪竹鍾山寺投老歸歟寄此生只為
　他見趣髙故合則留不合則拂袖便去更無拘絆山
　谷云佩玉而心若槁木立朝而意在東山亦此意也
許由不受堯之天下逃諸逆旅逆旅人疑其竊皮冠伯
　夷叔齊適周周使叔旦往見之曰加富二等就官一
　列血牲而盟之二子相視而笑此雖寓言然人識見
　相逺奚啻九牛毛其不知心者亦往往類此
陸象山家于撫州金谿累世義居一人最長者為家長
　一家之事聽命焉逐年選差子弟分任家事或主田
　疇或主租税或主出納或主厨爨或主賓客公堂之
　田僅足給一嵗之食家人計口打飯自辦蔬肉不合
　食私房婢僕各自供給許以米附炊每清曉附炊之
　米交至掌厨爨者置厯交收飯熟按厯給散賓至則
　掌賓者先見之然後白家長出見欵以五酌但隨堂
　飯食夜則巵酒杯羮雖久留不厭每晨興家長率衆
　子弟致恭于祖禰祠堂聚揖于㕔婦女道萬福于堂
　暮安置亦如之子弟有過家長㑹衆子弟責而訓之
　不改則撻之終不改度不可容則告於官屏之逺方
　晨揖擊皷三疊子弟一人唱云聽聽聽勞我以生天
　理定若還懶惰必饑寒莫到饑寒方怨命虚空自有
　神明聽又唱云聽聽聽衣食生身天付定酒肉貪多
　折人夀經營太甚違天命定定定
楊誠齋為零陵丞以弟子禮謁張魏公時公以遷謫故
　杜門謝客南軒為之介紹數月乃得見因跪請教公
　曰元符貴人腰金紆紫者何限惟鄒至完陳瑩中姓
　名與日月爭光誠齋得此語終身厲清直之操晚年
　退休悵然曰吾平生志在批鱗請劒以忠鯁南遷幸
　遇時平主聖老矣不獲遂所願矣立朝時論諫挺挺
　如乞用張浚配享言朱熹不當與唐仲友同罷論儲
　君監國皆天下大事髙宗嘗曰楊萬里直不中律孝
　宗亦曰楊萬里有性氣故其自賛云禹曰也有性氣
　舜云直不中律自有二聖玉音不用千秋史筆
胡澹庵見楊龜山龜山舉兩肘示之曰吾此肘不離案
　三十年然後於道有進張無垢謫横浦寓城西寳界
　寺其寢室有短牕每日昩爽輒抱書立窓下就明而
　讀如是者十四年洎北歸窓下石上雙跌之跡隱然
　至今猶存前輩為學勤苦如此然龜山蓋少年事無
　垢乃晚年尤難也
歐陽公居永豐縣之沙溪其考崇公葬焉所謂瀧岡阡
　是也厥後奉母鄭夫人之喪歸合葬載青州石鐫阡
　表石緑色髙丈餘光可鑑阡近沙山太守廟襄事禱
　于廟祝板猶存曰大事有日陰雲屢興假以三日之
　晴則拜神之賜其敢忘報執政得立功徳寺公素排
　佛教雅不欲立寺崇公諱觀又不可立觀乃立青陽
　宫然公自葬鄭夫人之後不復歸故鄉其作吉州學
　記云幸余他日因得歸榮故鄉将見吉之士皆道徳
　明秀而可為公卿問於其俗而婚喪飲食皆中禮節
　入於其里而長幼相孝慈觀於其家行於其郊而少
　者扶其羸老壮者代其負荷於道路然後樂學之道
　成而得時從先生耆老席于衆賓之後聽鄉樂之歌
　飲獻酬之酒而以詩頌天子太平之功周覽學舍思
　詠李侯之遺愛不亦美哉雖有此言而迄不踐樂潁
　昌山水作思潁詩退休竟老焉前輩議其無囘首敝
　廬息肩喬木之意近時周益公歸休尹直卿以詩賀
　之云六一先生薄吉州歸田去作穎昌游我公不向
　螺江住羞殺青原白鷺洲
夀皇在宫中常攜一漆拄杖宦官宫妾莫得睨視嘗游
　後苑偶忘攜焉特命小黄門取之二人竭力曳以来
　蓋精鐵也上方有意中原故陰自習勞苦如此
東坡賛文與可梅竹石云梅寒而秀竹痩而夀石醜而
　文是為三益之友席子擇遭喪山谷憐其貧糾合同
　志者助之其辭云富貴不仁理難共語仁者不富孰
　能獨成百足之蟲至死不僵以扶之者衆也願與諸
　君同力賑之二帖余皆見其真跡坡谷集所不載
周益公參大政朱文公與劉子澄書云如今是大氣證
　渠却下四君子湯雖不為害恐無益於病爾嗚呼以
　乾淳之盛文公猶恨當國者不用大承氣湯况下於
　乾淳者乎然歴考往聖如孔子相魯而下大承氣湯
　固是對證大舜繼堯亦不免下大承氣湯信矣文公
　之為名言也益公初在後省龍大淵曽覿除閣門格
　其制不下奉祠而去十年不用天下髙之後入直翰
　林覿以使事還除節鉞人謂公必不草制而公竟草
　之其詞云八綂馭民敬故在尊賢之上宜其不敢用
　大承氣湯也
歐陽子曰隱公非攝也使隱果攝則春秋不稱公春秋
　稱公則隱公非攝無疑也此論未然春秋雖不書隱
　公居攝而於書仲子之事自隱然可見夫母以子貴
　世俗之情也使桓不將立則仲子特一生公子之妾
　耳周王何為而歸其賵魯國何為而考其宫今也歸
　賵而不嫌瀆亂之譏考官而加嚴事之禮徒以桓之
　將為君也桓將為君則隱之攝著矣或曰隱攝則何
　以稱公東坡曰周公攝而克復子者也故不稱王隱
　公攝而不克復子者也故稱公史有諡國有廟春秋
　獨得不稱公乎此論亦未然周公之攝也誥命之際
　曰周公曰王若曰曷嘗自稱王乎竊意魯史舊文必
　著隱公攝位之實去攝而書公乃仲尼之特筆一以
　著隱之不當遜一以著桓之不當立二者皆非也歐
　公論隱公趙盾許止事皆未明春秋之㫖春秋之所
　以為春秋者正當微顯闡幽若但直書其事則夫人
　能矣何為游夏不能措一辭哉
朱文公與慶國卓夫人書云聞尊意欲為五哥經營幹
　官差遣某切以為不可人家子弟多因此壊却心性
　蓋其生長富貴本不知艱難一旦仕宦便為此官逐
　司只有使長一人可相拘轄又多寛厚長者不欲以
　法度見繩上無職事了辦之責下無吏民繫縶之憂
　而州縣守令勢反出已下可以陵轢故後生子弟為
　此官者無不傲慢縱恣觸事懵然愚意以為可且為
　營一稍在人下職事喫人打罵差遣乃所以成就之
　若必欲與求幹官乃是置之有過之地誤其終身前
　輩愛人以徳至於如此卓夫人乃少傅劉公子羽之
　配樞宻其父之母五哥即平甫朱與劉蓋姻婭初文
　公之父韋齋疾革手自為書以家事屬少傅韋齋殁
　文公年十四少傅為築室於其里俾奉母居焉少傅
　手書與白水劉致中云於緋溪得屋五間器用完備
　又於七倉前得地可以樹有圃可蔬有池可魚朱家
　人口不多可以居文公視卓夫人猶母云
五代史漢王章不喜文士常語人曰此輩與一把筭子
　未知顛倒何益於國筭子本俗語歐公據其言書之
　殊有古意温公通鑑改作授之握筭不知縱横不如
　歐史矣
農圃家風漁樵樂事唐人絶句模冩精矣余摘十首題
　壁間每菜羮豆飯後啜苦茗一杯偃卧松窓竹榻間
　令兒童吟誦數過自謂勝如吹竹彈絲今記於此韓
　偓云聞説經旬不啟關藥窓誰伴醉開顔夜来雪壓
　前村竹剰看溪南幾尺山又云萬里清江萬里天一
　村桑柘一村煙漁翁醉着無人喚過午醒来雪滿船
　長孫佐輔云獨訪山家歇還涉茅屋斜連隔松葉主
　人聞語未開門繞籬野菜飛黄蝶薛能云邵平𤓰地
　接吾廬榖雨乾時偶自鋤昨夜春風欺不在就牀吹
　落讀殘書韋莊云南陵酒熟愛相招蘸甲傾来緑滿
　瓢一醉不知三日事任他童稚作漁樵杜荀鶴云山
　雨溪風捲釣絲瓦甌蓬底獨斟時醉来睡着無人喚
　流下前灘也不知陸龜蒙云雨後沙虚古岸崩漁梁
　攜入亂雲層歸時月落汀洲暗認得山妻結網燈鄭
　谷云白頭波上白頭翁家逐船移浦浦風一尺鱸魚
　新釣得兒孫吹火荻花中李商隱云城郭休過識者
　稀哀猿啼處有柴扉滄江白石漁家路薄暮歸来雨
　濕衣張演云鵞湖山下稻梁肥豚柵雞栖對掩扉桑
　柘影斜春社散家家扶得醉人歸
唐人栁詩云水邊楊栁緑煙絲立馬煩君折一枝惟有
　春風最相惜殷勤更向手中吹朱文公每喜誦之取
　其興也
宋文帝時司徒義康顓總朝權四方饋遺皆以上品薦
　義康而以次品供御上嘗冬月啖柑嘆其形味並劣
　義康曰今年柑殊有佳者遣人還東府取柑大供御
　者三寸上寖不能平義康旋以罪廢唐代宗謂李泌
　曰路嗣恭獻瑠璃盤九寸乃以徑尺者遺元載須其
　至議之賴泌一言嗣恭免罪而元載竟誅吕許公不
　肯多進淮白魚蓋懲此也秦檜之夫人常入禁中顯
　仁太后言近日子魚大者絶少夫人對曰妾家有之
　當以百尾進歸告檜檜咎其失言與其館客謀進青
　魚百尾顯仁拊掌笑曰我道這婆子村果然蓋青魚
　佀子魚而非特差大爾觀此賊檜之姦可見
　
　
　
　
　鶴林玉露卷五
欽定四庫全書
　鶴林玉露卷六
　　　　　　　　　　　　宋　羅大經　撰
杜陵花卿歌末云人道花卿絶世無旣稱絶世無天子
　何不喚取守京都此詩全篇形容其勇鋭有餘而忠
　義不足故雖可以守京都而天子終不敢信用之語
　意涵蓄不迫切使人咀嚼而自得之可以亞國風矣
　或曰末句乃恨天子不用之之詞非也
范二員外吳十侍御訪杜少陵於草堂少陵偶出不及
　見謝以詩云暫往比隣去空聞二妙歸幽棲誠濶略
　衰白已光輝野外貧家逺村中好客稀論文或不愧
　重肯欵柴扉陳后山在京師張文潜晁無咎為館職
　聮騎過之后山偶出蕭寺二君題壁而去后山亦謝
　以詩云白社雙林去高軒二妙來排門衝鳥雀揮壁
　帶塵埃不憚升堂費深愁載酒回功名付公等歸路
　在蓬萊杜陳一時之事相類二詩醖藉風流未易優
　劣
姚鏞為吉州判官以平㓂論功不數年擢守章貢為人
　豪雋喜作詩自號雪蓬嘗令畫工肖其像騎牛於澗
　谷之間索郡人趙東野題詩東野題云騎牛無笠又
　無蓑斷隴横岡到處過暖日暄風不常有前村雨暗
　却如何蓋規切之也居無何忤帥臣以貪劾之時端
　平更化之初施行特重貶衡陽人皆服東野之先見
齊景公有馬千駟死之日民無得而稱焉伯夷叔齊餓
　死首陽之下民到于今稱之揚子雲作法言蜀之富
　人載錢五十萬求書名其間子雲不可李仲元鄭子
　真不持錢子雲書之至今與日月爭光余觀韓退之
　送窮文歴述窮鬼之害至末乃云吾立子名百世不
　磨是到底却得窮鬼力夷齊李鄭亦所謂得窮鬼力
　者也
俗語云但存方寸地留與子孫耕指心而言也三字雖
　不見於經傳却亦甚雅余嘗作方寸地説其辭云或
　問方寸地何地也亦有治地之法否乎余曰偉哉問
　世之人固有無立錐地者亦有跨都兼邑者有無貧
　富相絶也惟此方寸地人人有之斂之其細無倫充
　之包八荒備萬物無界限無方體甚矣其地之靈也
　然此地人人有而治地之力不人人能施治地之法
　不人人能知故蕪穢不治者有此地而不能治治而
　不知其法者雖治此地亦猶不治是故孔子孟軻治
　地之農師圃師也六經語孟治地之齊民要術也良
　知良能惻隱羞惡辭讓是非之端嘉種之誕降者也
　博文約禮仰觀俯察求輔仁切偲之功資直諒多聞
　之益培糞灌漑法也時時習日日新暗室屋漏守之
　宻視聴言動察之精封植長養法也忿必懲慾必窒
　惰必警輕必矯無稽之言必不聴便佞之友必不親
　芟薙耘耡法也優游而厭飫之固守而靜俟之不躐
　等不陵節不求聞不計獲乃宋人之不揠苗郭槖駝
　之善種樹也誠如是則信善而大化篤實而輝光通
　神明賛化育乃實穎實栗之時參天溜雨之日也治
　地至此斯可言善治地矣道家有寸田尺宅之説養
　生引年者取之里諺有留方寸地與子孫耕之説種
　徳食報者取之其言未為無理要皆墮於一偏若從
　孔孟治地之法則仁者必壽善者必福清明之志氣
　如神厚徳之流光寖逺道家里諺之説在其中矣雖
　然是地也嘉種固所素有惡種亦易以生嘉種每難
　於封殖惡種常至於蔓延其或認樲棘為美檟認稊
　稗為良苗則夭之沃沃惡種日見其猥大而嘉種微
　矣嗚呼噫嘻可懼也哉然則如之何曰在早辨
孫仲益山居上梁文云老蟾駕月上千崖紫翠之間一
　鳥呼風嘯萬木丹青之表又云衣百結之衲捫虱自
　如拄九節之笻送鴻而去竒語也
古詩云一日看除目三年損道心余謂人患道心不存
　耳道心果存豈看除目所能損哉彼慕膻齅餌之念
　洗滌未淨往往身寄山林而心存朝市跡履泉石而
　意繫軒冕視山林泉石反若籠檻桎梏宜其看除目
　而心為之損也特所損者人心耳豈道心哉伊川曰
　百官萬務金革百萬之衆曲肱飲水樂在其中矣萬
　變皆在人其實無一事朱文公云艮其背是止於止
　行其庭是止於動不獲其身是無與於已不見其人
　是亦不見人無人無已但見是此道理各止其所也
　止而至于如此其誰能動之昔有僧居深山中山鬼
　百計害之或誘以淫聲美色或眩以珍羞玩好或懼
　以竒形異物或脇以刀鋸炮烙僧皆不為之動久之
　乃寂然無有或問其故僧曰山鬼之伎倆有盡老僧
　之不聞不見無盡此即所謂不獲其身不見其人者
　也心安如是又豈除目所能損也
全州士人滕處厚貽書魏鶴山云漢人謂士修於家而
　壞於天子之庭夫能壞於天子之庭者必其未嘗修
　之於家者也可謂至論然余觀栁子厚河間傳非不
　修於家也及竊視持已者甚美左右為不善者已更
　得適意鼻息咈然則雖欲不壞於天子之庭得乎要
　之不壞於天子之庭乃特立獨行者也若夫中人雖
　修於家其不壞於天子之庭者鮮矣
馬燧討李懷光夜宿一村問田父此何村也曰名埋懷
　村燧大喜曰吾誅懷老必矣澶淵之役亦以宋捷為
　吉兆岳飛討楊么時么據洞庭出没不可測偶獲一
　諜者問其巢穴對曰險阻安可入惟飛乃能入耳飛
　大笑曰天遣汝為此言吾必破其巢穴三軍大喜迄
　平之蓋用兵行師但得吉兆亦足以壮三軍之氣重
　耳出奔乞食于野人野人與之塊此本相戲而子犯
　乃曰天賜也却説從吉兆上去蓋以堅從亡者之心
　如狐鳴魚書類至詐為吉兆以動衆若老嫗赤帝之
　稱芒碭雲氣之瑞昭灼如此安得使豪傑之不景從
　乎
尤梁溪延之博洽工文與楊誠齋為金石交淳熙中誠
　齋為秘書監延之為太常卿又同為青宫寮寀無日
　不相從二公皆善謔延之嘗曰有一經句請秘監對
　曰楊氏為我誠齋應曰尤物移人衆皆歎其敏確誠
　齋戲呼延之為蝤蛑延之戲呼誠齋為羊一日食羊
　白腸延之曰秘監錦心繡腸亦為人所食乎誠齋笑
　吟曰有腸可食何須恨猶勝無腸可食人蓋蝤蛑無
　腸也一坐大笑厥後閒居書問往來延之則曰羔兒
　無恙誠齋則曰彭越安在誠齋寄詩云文戈却日玉
　無價寶氣蟠胷金欲流亦以蝤蛑戲之也延之先卒
　誠齋祭文云齊歌楚些萬象為挫瓌偉詭譎我倡公
　和放浪諧謔尚友方朔巧發捷出公嘲我酢
宋寧宗旣受禪韓平原所望不過節鉞知閣劉弼嘗從
　容告趙忠定曰此事侂胄不能無功亦須分些官職
　與他忠定不答由是漸有邪謀迄逐衆君子余友趙
　從道有詩云慶元宰相事紛紛説着令人暗斷魂好
　聴當時劉弼語分些官職乞平原余亦作一篇云齋
　壇一鉞底須慳坐見諸賢散似煙不使慶元為慶厯
　也由人事也由天
楊誠齋云今之禮部韻乃是限制士子程文不許出韻
　因難以見其工耳至於吟詠情性當以國風離騷為
　法又奚禮部韻之拘哉魏鶴山亦云除科舉之外閒
　常之詩不必一一以韻為較况今所較者特禮部韻
　耳此只是魏晉以來之韻隋唐以來之法若據古音
　則今麻馬等韻元無之歌字韻與之字韻通豪字韻
　與蕭字韻通言之及此方是經雅
司馬温公王荆公曽南豐最推尊揚雄以為不在孟軻
　下至朱文公作通鑑綱目乃始正其附王莽之罪書
　莽大夫揚雄死莽之行如狗彘三尺童子知惡之雄
　肯附之乎劇秦美新不過言孫以免禍耳然旣受其
　爵禄則是甘為之臣僕矣獨得辭莽大夫之名乎文
　公此筆與春秋爭光麟當再出也劉潜夫詩云執㦸
　浮沈計未疎無端著論美新都區區所得能多少枉
　被人書莽大夫余謂名義所在豈當計所得之多少
　若以所得之少枉被惡名為恨則三公之位萬鍾之
　禄所得倘多可以甘受惡名而為之乎此詩頗礙義
　理余不可以不辨
李太白當王室多難海宇横潰之日作為歌詩不過豪
　俠使氣狂醉於花月之間耳社稷蒼生曾不繋其心
　膂其視杜少陵之憂國憂民豈可同年語哉唐人每
　以李杜並稱韓退之識見高邁亦惟曰李杜文章在
　光燄萬丈長無所優劣也至宋朝諸公始知推尊少
　陵東坡云古令詩人多矣而惟稱杜子美為首豈非
　以其饑寒流落而一飯未嘗忘君也歟又曰北征詩
　識君臣大體忠義之氣與秋色爭高可貴也朱文公
　云李白見永王璘反便從㬰之詩人没頭腦至於如
　此杜子美以稷契自許未知做得與否然子美却高
　其救房琯亦正
漢翟公為廷尉旣罷門可設雀羅乃書門曰一貴一賤
　交情乃見唐李適之罷相作詩曰避賢初罷相樂聖
　且銜杯為問門前客今朝幾箇來蓋炎而附寒而棄
　從古然矣灌夫不負竇嬰於擯棄之時任安不負衞
　青於衰落之日徐晦越鄉而别臨賀后山出境而見
　東坡宜其足以響千載之齒頰也劉元城之事司馬
　公當其在朝書問削迹及其閒居亟問無虚月此又
　高矣至於巢谷年逾七十徒步萬里訪二蘇於瘴海
　之上死而不悔節士也
陳了翁日與家人會食男女各為一席食已必舉一話
　頭令家人答一日問曰並坐不横肱何也其孫女方
　七嵗答曰恐妨同坐者
世傳聴讒詩云讒言謹莫聴聴之禍殃結君聴臣當誅
　父聴子當决夫妻聴之離兄弟聴之别朋友聴之疎
　骨肉聴之絶堂堂八尺軀莫聴三寸舌舌上有龍泉
　殺人不見血不知何人作詞意明切類白樂天
唐明皇令韓幹觀御府所藏畫馬幹曰不必觀也陛下
　廏馬萬疋皆臣之師李伯時工畫馬曹輔為太僕卿
　太僕廨舍國馬皆在焉伯時每過之必終日縱觀至
　不暇與客語大槩畫馬者必先有全馬在胷中若能
　積精儲神賞其神俊久久則胸中有全馬矣信意落
　筆自超妙所謂用意不分乃凝於神者也山谷詩云
　李侯畫骨亦畫肉筆下馬生如破竹生字下得最妙
　蓋胸中有全馬故由筆端而生初非想像模畫也東
　坡文與可竹記云竹之始生一寸之萌耳而節葉具
　焉自蜩腹蛇跗以至于劒拔十尋者生而有之也今
　畫者節節而為之葉葉而累之豈復有竹乎故畫竹
　必先得成竹於胸中執筆熟視乃見其所欲畫者急
　起從之振筆直遂以追其所見如兎起鶻落少縱則
　逝矣坡公善於畫竹者也故其論精確如此曾雲巢
　無疑工畫草蟲年邁愈精余嘗問其有所傳乎無疑
　笑曰是豈有法可傳哉某自少時取草蟲籠而觀之
　窮晝夜不厭又恐其神之不完也復就草地之間觀
　之於是始得其天方其落筆之際不知我之為草蟲
　耶草蟲之為我也此與造化生物之機緘蓋無以異
　豈有可傳之法哉
古人建都邑立室家未有不擇地者如書所謂達觀于
　新邑營卜瀍澗之東西詩所謂升虚望楚降觀于桑
　度其隰原觀其流泉蓋自三代時已然矣余行天下
　凡通都㑹府山水固皆翕聚至於百家之邑十室之
　市亦必倚山帶溪氣象回合若風氣虧疏山水飛走
　則必無人煙起聚此誠不可不信不可不擇也乃若
　塟者藏也藏者欲人之不得見也古人之所謂卜其
　宅兆者乃孝子慈孫之心謹重親之遺體使其他日
　不為城邑道路溝渠耳借曰精擇亦不過欲其山水
　回合草木茂盛使親之遺體得安耳豈藉此以求子
　孫富貴乎郭璞謂本骸乘氣遺體受䕃此説殊未通
　夫銅山西崩靈鍾東應木花於山栗牙於室此乃活
　氣相感也今枯骨朽腐不知痛痒積日累月化為朽
　壤蕩蕩游塵矣豈能與生者相感以致禍福乎此决
　無之理也世之人惑璞之説有貪求吉地未能愜意
　至數十年不塟其親者有旣塟以為不吉一掘未巳
　至掘三掘四者有因買地致訟棺未入土而家已蕭
　條者有兄弟數人惑於各房風水之説至於骨肉化
　為仇讎者凡此數禍皆璞之書為之也且人之生也
　貧富貴賤夭壽賢愚稟性賦分各自有定謂之天命
　不可改也豈冡中枯骨所能轉移乎若如璞之説上
　帝之命反制於一坏之土矣楊誠齋素不信風水之
　説嘗言郭璞精於風水宜妙選吉地以福其身以利
　其子孫然璞身不免於刑戮而子孫卒以衰微則是
　其説已不驗於其身矣而後世方且誦其遺書而尊
　信之不亦惑乎今之術者言墳墓若有席㡌山子孫
　必為侍從官蓋以侍從重戴故也然唐時席㡌乃舉
　子所戴故有席㡌何時得離身之句至宋朝都大梁
　地勢平曠每風起則塵沙撲面故侍從跨馬許重戴
　以障塵夫自有宇宙則有此山何賤於唐而貴於今
　耶近時京丞相仲逺豫章人也崛起寒㣲祖父皆火
　化無墳墓每寒食則野祭而已豈是因風水而貴哉
南軒以内機入奏引至東華門孝宗因論人才問王十
　朋如何對曰天下莫不以為正人上曰當時出去有
　少説話待與卿説十朋向來與史浩書稱古則伊周
　今則閣下是何説話對曰十朋豈非謂浩當伊周之
　任而責之乎上曰更有一二事見其有未純處對曰
　十朋天下公論歸之更望陛下照察主張臣父以為
　陛下左右豈可無剛明腹心之臣庶幾不至孤立上
　曰剛患不中奈何對曰人貴夫剛剛貴夫中剛或不
　中猶勝於柔懦上黙然蓋史直翁與張魏公議論不
　同梅溪則是張而非史者也故上因直翁之説而有
　是言上又嘗曰難得仗節死義之臣南軒對曰陛下
　欲得仗節死義之臣當於犯顔敢諌中求之亦指梅
　溪而言也
子曰道不逺人孟子曰道在邇而求諸逺有尼悟道詩
　云盡日尋春不見春芒鞵踏遍隴頭雲歸來笑撚梅
　花嗅春在枝頭已十分亦脱灑可喜
魏鶴山天寶遺事詩云紅錦綳盛河北賊紫金盞酌夀
　王妃弄成晚嵗郎當曲正是三郎快活時俗所為快
　活三郎者即明皇也小説載明皇自蜀還京以駝馬
　載珍玩自隨明皇聞駝馬所帶鈴聲謂黄幡綽曰鈴
　聲頗似人言語幡綽對曰似言三郎郎當三郎郎當
　明皇愧且笑
逆亮窺江劉錡已病亦同扞禦未幾亮殱錡亦殂特贈
　太尉周益公行詞云岑彭殞而公孫亡諸葛死而仲
　達走雖成功有命皆莫究於生前而遺烈在人可徐
　觀於身後讀者服其的切益公常舉似謂楊伯子曰
　起頭兩句須要下四字議論承貼四六特拘對耳其
　立意措詞貴渾融有味與散文同
宋紹興中劉光世在淮西軍無紀律張魏公為都督奏
　罷之命參謀吕祉往廬州節制光世頗得軍心祉儒
　者不知變繩束頓嚴諸軍忿怨統制酈瓊率衆縳祉
　渡淮歸劉豫魏公方宴僚佐報忽至滿座失色公色
　不變徐曰此有説第恐敵覺耳因樂飲至夜分乃為
　蠟書遣死士持遺瓊言事可成成之不可速全軍以
　歸敵得書疑瓊分𨽻其衆困苦之邊頼以安南軒言
　符離之役諸軍皆潰唯存帳下千人某終夕彷徨而
　先公方熟寢鼻息如雷
游誠之南軒高弟常言易有太極而周子加以無極何
　也試即吾心驗之方其寂然無思萬善未發是無極
　也雖云未發而此心昭然靈源不昧是太極也聞者
　服其簡明其詩亦可愛如春風未肯摧桃李留得疎
　籬淺淡香平生意思春風裡信手題詩不用工閒處
　漫游當世事靜中方識古人心皆有味
齊封田嬰於薛號靖郭君専齊之權常欲城薛客謂曰
　君不聞海大魚乎網不能上鈎不能牽蕩而失水則
　螻蟻制焉今齊亦君之水也君長有齊奚以薛為茍
　為失齊雖隆薛之城至於天庸足恃乎乃不果城董
　卓積金帛於郿塢曰事成雄據天下事不成守此塢
　足矣人之智愚相逺乃如此
上蔡先生云透得名利闗方是小歇處今之士大夫何
　足道真能言之鸚鵡也朱文公曰今時秀才教他説
　亷直是㑹説亷教他説義直是㑹説義及到做來只
　是不亷不義此即能言鸚鵡也夫下以言語為學上
　以言語為治世之所以日降也而或者見能言之鸚
　鵡乃指為鳳凰鸑鷟惟恐其不在靈囿間不亦異乎
黃伯庸代宰相賀雪表云招來衆彦無晝臥洛陽之人
　激勵三軍有夜入蔡州之志詞意壮切真宰相事也
　李公甫表云漢使嚙氊未必得匈奴之要領楚軍挾
　纊惟當堅祈父之爪牙語雖巧頗牽彊
唐李商隱漢宫詩云青雀西飛竟未回君王猶在集靈
　臺侍臣最有相如渴不賜金莖露一杯譏武帝求仙
　也言青雀杳然不回神仙無可致之理必矣而君王
　未悟猶徘徊臺上庶幾見之且胡不以一物驗其真
　妄乎金盤盛露和以玉屑服之可以長生此方士之
　説也今侍臣相如正苦消渴何不以一杯賜之若服
　之而愈則方士之説猶可信也不然則其妄明矣二
　十八字之間委蛇曲折含不盡之意
繪雪者不能繪其清繪月者不能繪其明繪花者不能
　繪其馨繪泉者不能繪其聲繪人者不能繪其情然
　則言語文字固不足以盡道也
敖器之善察脈常言心脈要細𦂳洪備此三者大貴大
　賢也趙季仁舉似謂余曰此非論脈乃是論學余曰
　小心翼翼細也務時敏𦂳也有容乃大洪也季仁曰
　正是如此
漢高祖謂項羽曰吾翁即若翁此語理意甚長左氏傳
　齊敗于鞌晉人欲以蕭同叔子為質齊人曰蕭同叔
　子者非他寡君之母也若以匹敵則亦晉君之母也
　孟子曰殺人之父者人亦殺其父然則非自殺之一
　間耳高祖之語與此暗合史稱不修文學而性特達
　此類是也項羽乞不殺太公有感於斯言矣乃知鷙
　猛之胸中未嘗無天理特在於有以發之耳
　
　
　
　
　
　
　
　
　
　
　
　
　鶴林玉露卷六
欽定四庫全書
　鶴林玉露卷七
　　　　　　　　　　　　宋　羅大經　撰
高廟配享洪容齋在翰苑以吕頥浩趙鼎韓世忠張俊
　四人為請蓋文武各用兩人岀於孝宗聖意也遂令
　侍從議時宇文子英等十一人以為宜如明詔而識
　者多謂吕元直不厭人望張魏公不應獨遣楊誠齋
　時為秘書少監以書爭之以欺専私三罪斥容齋且
　言魏公有社稷大功五建復辟之勲一也發儲嗣之
　議二也誅范瓊以正朝綱三也用吳玠以保全蜀四
　也却劉麟以定江左五也於是有㫖再令詳議越數
　日上忽諭大臣曰吕頥浩等配享正合公論更不須
　議洪邁固是輕率楊萬里亦未免浮薄於是二人皆
　求去容齋守南徐誠齋守高安而魏公迄不得配食
　誠齋詩云出却金宫入梵宫翠微緑霧染衣濃三年
　不識西湖月一夜初聞南澗鐘藏室蓬山真昨戲園
　翁溪友得今從若非朝士追相送何處㝠鴻更有蹤
　又云新晴在在野花香過雨迢迢沙路長兩度立朝
　今結局一生行客老還鄉猶嫌數騎傳書札賸喜千
　峰入肺腸到得前頭上船處莫將白髪照滄浪此去
　國時詩也可謂無幾微見於顔面矣其冡嗣東山先
　生伯子跋其論配享書藁云覆羮真得皂囊書錦水
　元來勝石渠但寶銀鈎并鐵畫何須玉帶與金魚蓋
　苗劉作亂時矯隆祐詔貶竄魏公高宗在昇暘宫方
　啜羮左右來告驚懼羮覆于手手為之傷暨復辟見
　魏公泣數行下舉手示公痕迹猶存左次魏和伯子
　詩云鑾坡蓬監兩封書道院東西各付渠乾道聖人
　無固必是非付與直哉魚詞意亦佳但當塗乃江東
　道院容齋守南齊非當塗也
渡江以來士大夫始衣紫窄衫上下如一紹興九年詔
　公卿長吏毋得以戎服臨民復用冠帶論者以為擾
　於是士大夫皆服凉衫乾道中李獻之上言㑹聚之
　際顔色可憎今陛下上承兩宫宜復紫衫為便上從
　之蓋人情樂簡便久矣昔孝節先生徐仲積事母至
　孝一日竦然自省曰吾以襴幞謁貴人而不以見母
　是敬母不如敬貴人也不可乃日具襴幞揖母人皆
　笑之孝節行之終身近時靜春先生劉子澄朱文公
　高弟也守衡陽日以衣冠涖事憲使趙民則嘗紫衫
　來見子澄不脱冠裳見之民則請免冠裳子澄端笏
　肅容曰戒石在前小臣豈敢民則皇恐退具冠裳以
　見然由是不相樂夫襴幞揖母冠裳臨民常事也而
　世俗且難之至於紫窄袖衫乃戎服也出於兵興一
　時權宜而相承至今不能改然則古道何時而可復
　乎
李泰伯著常語非孟子後舉茂材論題出經正則庶民
　興不知出處曰吾無書不讀此必孟子中語也擲筆
　而出晁説之亦著論非孟子建炎中宰相進擬除官
　高宗曰孟子發揮王道説之何人乃敢非之勒令致
　仕鄭叔友著崇正論亦非孟子曰軻忍人也辯士也
　儀秦之流也戰國縱横捭闔之士皆發冡之人而軻
　能以詩禮者也余謂孟子以儀秦之齒舌明周孔之
　肺腸的切痛快蘇醒萬世此何可非泰伯所以非之
　者謂其不當勸齊梁之君以王耳昔武王伐紂舉世
　不以為非而伯夷叔齊獨非之東萊吕先生曰武王
　憂當世之無君者也伯夷憂萬世之無君者也余亦
　謂孟子憂當世之無君者也泰伯憂萬世之無君者
　也此其特見卓論真可與夷齊同科至於説之叔友
　拾其遺説而附和之則過矣
平原孟嘗君養天下客而未嘗得一客張湯公孫宏接
　天下士而未嘗得一士魯仲連固不肯與鷄鳴狗盜
　者伍也汲長孺固不肯與奴顔婢膝者齒也若得一
　魯仲連則一客可以敵千客若得一汲長孺則一士
　可以埒千士故山谷詩曰匹士能光國三孱不滿隅
不主癰疽瘠環所以為孔子不禮臧倉王驩所以為孟
　子宋璟不與内侍交語明皇深加歎奨杜悰不從監
　軍請選宫女入宫武宗知其有宰相才范純夫為諌
　官東隣宦官陳衍園亭在焉衍每至園中不敢高聲
　謂其徒曰范諌議一言到上前吾軰不知死所矣此
　其所以為范純夫也此其所以為元祐也王黼為宰
　相與宦者梁師成隣居宻開後戸往來徽宗幸黼第
　徘徊觀覽偶見之大不樂此其所以為王黼也此其
　所以為崇觀政宣也
東坡於世家中得王定國於宗室中得趙徳麟奨許不
　容口定國坐坡累謫賓州瘴烟窟裏五年面如紅玉
　尤為坡所敬服然其後乃階梁師成以進而徳麟亦
　謟事譚稹紹興初徳麟主管大宗正司有㫖令易環
　衞官宰相吕頥浩奏曰令畤讀書能文蘇軾嘗薦之
　已不須易高宗曰令畤昔事譚稹為清議所薄竟易
　之士大夫晚節持身之難如此余觀屈平之騷經曰
　蘭芷變而不芳兮荃蕙化而為茅何昔日之芳草兮
　今直為此蕭艾也豈其有他故兮莫好修之害也朱
　文公釋之曰世亂俗薄士無常守乃小人害之而以
　為莫如好修之害者何哉蓋由君子好修而小人嫉
　之使不容於當世故中材以下莫不變化而從俗則
　是其所以致此者反無有如好修之為害也嗚呼其
　崇觀政宣之時乎宜二子之改節易行也
張無垢在越上作幕官不請供給錢在館中進書不肯
　轉官人皆以為好名之過無垢曰旣請月俸又受供
　給偶然進書又便受賞於我心實有不安此亦本分
　事何名之好貪者往往不曾尋思此心病也心有病
　人安得知我知之當自醫别人旣不自知病反惡人
　醫病猶婦人妬者非特妬其夫又且妬人之夫其惑
　甚矣無垢此喻甚切世降俗薄貪濁成風反相與非
　笑亷者䛕佞成風反相與非笑直者軟熟成風反相
　與非笑剛者競進成風反相與非笑恬退者侈靡成
　風反相與非笑儉約者傲誕成風反相與非笑謙黙
　者賈子云莫邪為鈍兮鉛刀為銛東坡云變丹青於
　玉瑩兮乃反謂子為非智風俗至於如此豈不可哀
安子文與楊巨源李好義合謀誅逆曦矯詔之詞曰惟
　干戈省厥躬朕旣昧聖賢之戒雖犬馬識其主爾乃
　甘夷虜之臣邦有常刑罪在不赦詞㫖明白乃好義
　姊夫楊君玉之詞也曦年十許嵗時其父挺嘗問其
　志曦有不臣之語其父怒蹴之爐火中灼其面號吳
　巴子云
魏鶴山云古人稱字者最不輕儀禮子孫於祖禰皆稱
　字孔門諸子多稱夫子為仲尼子思孫也孟子又子
　思弟子也亦皆稱仲尼雖今人亦稱之而人不為恠
　游夏之門人皆字其師漢初唯子房一人得稱字中
　世有字其諸父字其諸祖者近世猶有後學呼退之
　兒童誦君實之類觀鶴山此説古人蓋以稱字為至
　重今世唯平交乃稱字稍尊稍貴者便不敢以字稱
　之與古異矣魯哀公誄孔子亦曰尼父則君亦可以
　字臣周益公謂先君曰壽皇每稱東坡唯曰子瞻而
　不名其欽重如此
大凡應大變處大事須是靜定凝重如周公之赤舃几
　几是也漢武帝因不移步識霍光因不轉盻識金日
　磾亦是窺見他靜定凝重處故逆知其可以託孤寄
　命韓魏公之凝立亦此類也歐陽公所謂垂紳正笏
　不動聲色而措天下於泰山之安形容得最好然魏
　公亦只是天資至如司馬公則加以學力尤不可及
　如更新法傅欽之蘇子瞻勸其防後患公起立拱手
　仰視厲聲曰天若祚宋必無此事此惟有大力量方
　能為此言張宣公云使某當時應答不過曰茍利社
　稷遑恤其他只如此説巳自好安能如公之言更不
　論一己利害想其平日所養故臨事發言能如是中
　理雖聖人不過如此説近於終條理者矣
紹熈甲寅光宗以疾不能過宫吾郡尹徳隣初參大學
　簾引詩題出問寢龍樓曉徳隣詩云父母人皆有儀
　刑自冕旒問安趨燕寢拂曉過龍樓鶴駕嚴晨衞鷄
　人徹夜籌慈闈天語接飛棟月華收萬姓齊呼舞三
　宫欵獻酬小儒憂國切幾白九分頭學官擊節一時
　傳誦
象山與羅春伯書云宇宙無際天地開闢本只一家來
　書乃謂自家屋裏人不亦陋乎謂之自家不知孰為
　他家古人但問是非邪正不問自家他家君子之心
　未嘗不欲其去非而就是捨邪而適正其怙終不悛
　則當為夬之上六矣舜於四凶孔子於少正夘亦治
　其家人耳象山此論可謂渾厚高明且以我朝言之
　自慶厯以前未有君子小人之名所謂本只一家者
　也故君子未嘗受禍自慶厯以後君子小人之名始
　立則有自家他家之分矣故君子之受禍一節深於
　一節
丁常任毘陵人淳熙間為郎冬至日上殿奏對玉音曰
　曉來雲物甚竒卿曾見否常任實不曾見即對曰豈
　惟臣見之四海萬姓皆見之孝宗大喜曰卿對甚偉
　命除淮漕
詩家有以山喻愁者杜少陵云憂端如山來澒洞不可
　掇趙嘏云夕陽樓上山重疊未抵春愁一倍多是也
　有以水喻愁者李頎云請量東海水看取淺深愁李
　後主云問君都有幾多愁恰似一江春水向東流秦
　少游云落紅萬㸃愁如海是也賀方回云試問閒愁
　知幾許一川煙草滿城風絮梅子黃時雨蓋以三者
　比愁之多也尤為新竒兼興中有比意味更長
宣和中大盜方臘擾浙中王師討之命陳亨伯以發運
　使經制東南七路財賦因建議如賣酒鬻糟商税牙
　税與夫頭子錢樓店錢皆少增其數别厯收繋謂之
　經制錢其後盧宗原頗附益之至翁彦國為總制使
　倣其法又收贏焉謂之總制錢靖康之初嘗詔罷之
　軍興議者再請施行色目寖廣視宣和有加焉以迄
　于今為州縣大患初亨伯之作俑也其兄聞之哭於
　家廟謂剥民産怨禍必及子孫厥後葉正則作外稿
　謂必盡去經總錢而後天下乃可為治平乃可望然
　中興百年非無聖君賢相未聞有議及此者是獨何
　也
杜少陵詩云小兒學問止論語大兒結束隨商賈蓋以
　論語為兒童之書也趙普再相人言普山東人所讀
　者止論語蓋亦少陵之説也太宗嘗以此論問普普
　略不應對曰臣平生所知誠不出此昔以其半輔太
　祖定天下今欲以其半輔陛下致太平普之相業固
　未能無愧於論語而其言則天下之至言也朱文公
　曰某少時讀論語知愛自後求一書似此者卒無有
林勲賀州人紹興中登進士第嘗進本政書欲漸復三
　代井田之法大略謂五尺為步步百為畝畝百為頃
　頃九為井井方一里井十為通通十為成成方十里
　成十為終終十為同同方百里一同之地提封萬井
　實為九萬頃三分去二為城郭市井官府道路山林
　川澤與夫磽崅不毛之地定其可耕與為民居者三
　千四百井實為三萬六百頃一頃之田二夫耕之夫
　田五十畝餘夫亦如之總二夫之田則為百畝百畝
　之收平嵗為米五十石上熟之嵗為米百石二夫以
　之養數口之家蓋裕如矣總八頃之税為米十有六
　石錢三貫二百文此之謂什一井復一夫之税以其
　人為農正掌勸督耕耨賦税之事但收十有五夫之
　税總計三千四百井之税為米五萬一千石為錢一
　萬二千貫以此為一同之率一頃之居其地百畝十
　有六夫分之夫宅五畝總十有六夫之宅為地八十
　畝餘二十畝以為社學場圃一井之人共之使之朝
　夕羣居以教其子弟然貧富不等未易均齊奪有餘
　以補不足則民駭矣今宜立之法使一夫占田五十
　畝以上者為良農不足五十畝者為次農其無田而
　為閒民與非工商在官而為游惰末作者皆驅之使
　為𨽻農良農一夫以五十畝為正田以其餘為羨田
　正田毋敢廢業必躬耕之其有羨田之家則無得買
　田唯得賣田至於次農則毋得賣田而與𨽻農皆得
　買羨田以足一夫之數而升為良農凡次農𨽻農之
　未能買田者皆使之分耕良農之羨田各如其夫之
　數而嵗入其租於良農如其俗之故非自能買田及
　業主自收其田皆毋得遷業若良農之不願賣羨田
　者宜悉俟其子孫之長而分之官毋得奪以賈其怨
　少須暇之自合中制矣其書大畧如此朱文公張宣
　公皆喜其説謂其有志復古然今時欲行經界尚以
　為難况均田乎
横渠西銘曰大君者父母之宗子其説本於召公召誥
　曰有王雖小元子哉又曰皇天上帝改厥元子元子
　即宗子也武王誓師之辭曰亶聰明作元后元后作
　民父母余謂父母之説不如元子宗子之説意味深
　長蓋謂之元子宗子則天父地母臨之於上諸弟之
　顛連無告者責望於下非特惻然於同胞之愛且有
　所嚴憚而不敢隳其職分也
李彊父為昭文相嘗出六和塔題詩云往來塔下幾經
　秋每恨無從到上頭今日登臨方覺險不如歸去臥
　林邱彊父為相清正謹守規矩自奉如寒士書卷不
　釋手薨于位諡文清
嘉定間楊伯子為湖州守彈壓豪貴牧養小民治聲赫
　然為三輔冠郡之士相與肖像祠于學宫與工部尚
　書戴少望並祠伯子意不悦㑹除浙東庾節將行辭
　先聖先師禮畢與校官諸生坐于講堂命取所祠畫
　象來題詩其上云面有憂民色天知報國心三年風
　月少兩鬢雪霜深更莫留形迹何曾廢古今不如隨
　我去相伴老山林遂卷藏而行當時士子有戲和其
　詩者末句云可憐戴工部獨樹不成林
陸士規布衣工詩秦檜喜之嘗挾秦書干臨川守餽遺
　不滿意升堂嫚罵守懼以書白秦自解秦怒陸甚陸
　請見不出然猶令其子小相者見之問其近作陸誦
　其黃陵廟一絶云東風吹草緑離離路入黃陵古廟
　西帝子不知春又去亂山無主鷓鴣啼小相入誦之
　秦吟賞再四即命請見待之如初
宗杲論禪云譬如人載一車兵器弄了一件又取出一
　件來弄便不是殺人手段我則只有寸鐵便可殺人
　朱文公亦喜其説蓋自吾儒言之若子貢之多聞弄
　一車兵器者也曾子之守約寸鐵殺人者也
杜少陵詩云風含翠篠娟娟淨雨裛紅蕖冉冉香上句
　風中有雨下句雨中有風謂之互體楊誠齋詩云綠
　光風動麥白碎日翻池亦然上句風中有日下句日
　中有風
韓文公作歐陽詹哀詞云詹閩人也父母老矣捨朝夕
　之養以來京師其心將以有得於是而歸為父母榮
　也雖其父母之心亦然詹在側雖無離憂其志不樂
　也詹在京師雖有離憂其志樂也山谷送秦少章從
　蘇公學云斑衣兒啼真自樂從師學道也不惡但使
　新年勝故年即如常在郎伯前後山云士有從師樂
　諸兒却未知欲行天下獨信有俗間疑秋入川原秀
　風連鼓角悲目前豚犬類未必慰親思二詩皆用韓
　意而後山之味永陸象山云男子生而以桑弧蓬矢
　射天地四方示有四方之志此其父母教之望之第
　一義也顔子之家一簞食一瓢飲在人不堪憂之地
　而顔子乃從其師周遊天下履宋衞陳蔡之厄而不
　以為悔此豈俚俗之人拘曲之士所能知其義哉蓋
　誠使此心無所放失無所䧟溺全天之所予而無傷
　焉則千萬里之逺無異於親膝不然雖日用三牲之
　養猶為不孝也象山此説尤更精透
有僧住山或謀攘之僧乃掛草鞵一雙於方丈前題詩
　云方丈前頭掛草鞵流行坎止任安排老僧脚底從
　來闊未必枯髏就此埋余謂士大夫去就亦當如此
　楊誠齋立朝時計料自京還家之裹費貯以一篋鑰
　而置之臥所戒家人不許市一物恐累歸擔日日若
　促装者余又聞昔有京尹忘其名不攜家唯弊篋一
　擔每晨起則撒帳卷席食畢則洗鉢收箸以拄棒撑
　弊篋于㕔事之前常若逆旅人將行者故擊搏豪强
　拒絶宦寺悉無所畏余曩在太學嘗館于一貴人之
　門一日命市薪六百劵有卒微哂謂其徒曰朝士今
　日不知明日事乃買柴六百貫耶余因竊歎士大夫
　之見有不如此卒者多矣
劉平國云奏疏不必繁多為文但取其明白足以盡事
　理感悟人主而已此論極好如伊訓説命無逸立政
　所未論只如諸葛孔明前後出師表何嘗費詞近時
　如張宣公自都機入奏三劄陸象山為刪定官輪對
　五劄皆可法
自昔士之閒居野處者必有同道同志之士相與往還
　故有以自樂陶淵明移居詩云昔欲居南村非為卜
　其宅聞多素心人樂與數晨夕又云隣曲時來往抗
　言談在昔竒文共欣賞疑義相與析則南村之隣豈
　庸庸之士哉杜少陵在錦里亦與南隣朱山人往還
　其詩云錦里先生烏角巾園收芋栗未全貧慣看賓
　客兒童喜得食階除鳥雀馴秋水纔添四五尺野航
　恰受兩三人白沙翠竹江村暮相送柴門月色新又
　云相近竹參差相過人不知幽花欹滿逕野水細通
　池歸客村非逺殘尊席更移看君多道氣從此數追
　隨所謂朱山人者固亦非常流矣李太白尋魯城北
　范居士誤落蒼耳中詩云忽憶范野人閒園養幽姿
　又云還傾四五酌自詠猛虎詞近作十日歡逺為千
　嵗期風流自簸蕩謔浪偏相宜想范野人者固亦可
　人之流也
列子曰仲尼廢心而用形淵明詩云形迹憑化往靈府
　長獨閒説得更好蓋其自彭澤賦歸之後洒然悟心
　為形役之非故其言如此果能行此則靜亦靜動亦
　靜雖過化存神之妙不外是矣謂淵明不知道可乎
宋寶慶初當國者欲攻去真西山魏鶴山朝士莫有任
　責梁成大獨欣然願當之遂除察院擊搏無遺力當
　時太學諸生曰大字傍宜添一㸃曰梁成犬余謂犬
　之狺狺不過吠非其主耳是有功於主也今不肖之
　臺諌受權貴之指呼納豪富之賄賂内則剪天子之
　羽翼外則奪百姓之父母是有害於主也吾意犬亦
　羞與為伍矣
韻書釋豉云配鹽幽菽四字甚工
　
　
　
　
　
　
　
　
　鶴林玉露卷七
欽定四庫全書
　鶴林玉露卷八
　　　　　　　　　　　　宋　羅大經　撰
常州宜興縣黃土村東坡南遷北歸嘗與單秀才步田
　至其地地主攜酒來餉曰此紅友也坡曰此人知有
　紅友而不知有黃封可謂快活余嘗因是言而推之
　金貂紫綬誠不如黃帽青蓑朱轂繡鞍誠不如芒鞵
　藤杖醇醪豢牛誠不如白酒黃雞玉户金鋪誠不如
　松窗竹屋無他其天者全也
韓平原嘗為南海尉延一士人作館客甚賢而文旣别
　音問杳不通平原當國常思其人一日忽來上謁蓋
　已改名登第數年矣一見歡甚館遇極厚嘗夜䦨酒
　罷平原屏左右促膝問曰某謬當國秉外間議論如
　何其人太息曰平章家族危如累卵矣尚復何言平
　原愕然問故對曰是不難知也椒殿之立非出於平
　章則椒殿怨矣皇子之立非出於平章則皇子怨矣
　賢人君子自朱熹彭龜年趙汝愚而下斥逐貶死不
　可勝數則士大夫怨矣邊釁旣開三軍暴骨孤兒寡
　婦之哭聲相聞則三軍怨矣並邊之民死於殺掠内
　地之民死於科需則四海萬姓皆怨矣叢是衆怨平
　章何以當之平原黙然久之曰何以教我其人辭謝
　再三固問乃曰僅有一䇿主上非心黃屋若急建青
　官開陳三聖家法為揖遜之舉則皇子之怨可變而
　為恩而椒殿退居徳壽雖怨無能為矣於是輔佐新
　君渙然與海内更始曩時諸賢死者贈恤生者召擢
　遣使聘虜釋怨請和以安邊境優犒諸軍厚恤死士
　除苛解嬺盡去軍興無名之賦使百姓有更生之意
　然後選擇名儒遜以相位乞身告老為緑野之游則
　易危為安轉禍為福或者其庶幾乎平原猶豫不能
　决欲留其人處以掌故其人力辭竟去未幾禍作
杜少陵詩云鷗行炯自如形容甚妙如召南大夫節儉
　正直而退食委蛇彼都人士行歸于周而從容有常
　皆炯自如者也
杜少陵詩云莫笑田家老瓦盆自從盛酒長兒孫傾銀
　注玉驚人眼共醉終同臥竹根蓋言以瓦盆盛酒與
　傾銀壺而注玉盃者同一醉也尚何分别之有由是
　推之蹇驢布韉與金鞍駿馬同一遊也松牀筦席與
　繡帷玉枕同一寢也知此則貧富貴賤可以一視矣
　昔有僕嫌其妻之陋者主翁聞之召僕至以銀杯瓦
　椀各一酌酒飲之問曰酒佳乎對曰佳銀杯者佳乎
　瓦椀者佳乎對曰皆佳主翁曰杯有精粗酒無分别
　汝旣知此則無嫌於汝妻之陋矣僕悟遂安其室少
　陵詩意正如此而一本迺改玉字作瓦字失之矣
李太白去婦詞云憶昔初嫁君小姑纔倚牀今日妾辭
　君小姑如妾長回頭語小姑莫嫁如兄夫古今以為
　絶唱然以余觀之特忿恨决絶之詞耳豈若谷風去
　婦之詞曰毋逝我梁母發我笱雖遭放棄而猶反顧
　其家戀戀不忍乎乃知國風優柔忠厚信非後世詩
　人所能彷彿也古今賦昭君詞多矣唯白樂天云漢
　使却迴憑寄語黃金何日贖娥眉君王若問妾顔色
　莫道不如宫裏時前輩以為高出衆作之上亦謂其
　有戀戀不忘君之意也歐陽公明妃詞自以為勝太
　白而實不及樂天至於荆公云漢恩自淺胡自深人
　生樂在相知心則悖理傷道甚矣杜子美儒冠忍餓
　垂翅青冥殘盃冷炙酸辛萬狀不得已而去秦然其
　詩曰尚憐終南山回首清渭濱戀君之意藹然溢於
　言外其為千載詩人之冠冕良有以也魏鶴山云處
　人倫之變當以三百五篇為正考槃小宛之為臣小
　弁凱風之為子燕燕谷風之為婦終風之為母栢舟
　之為宗臣何人斯之為友皆不遇者也而責已重以
　周待人輕以約優柔諄切怨而不怒憂而不敢疏也
　東坡在黃在惠在儋不患不偉患其傷於太豪便欠
　畏威敬怒之意如兹遊最竒絶所欠唯一死之類詞
　氣不甚平又如韓文公廟碑詩云作書詆佛譏君王
　要觀南海窺衡湘方作諫書時亦冀諌行而跡隱豈
　是故為詆訐要為南海之行蓋後世詞人多有此意
　如去國一身高名千古之類十有八九若此不知君
　臣義重家國憂深聖賢去魯去齊不若是恝者非以
　一去為難也此論精矣
武惠妃薨明皇悼念不置後宫數千無當意者或言壽
　王妃楊氏之美絶世無雙帝見而悦之乃令妃自以
　其意乞為女官號太真更為壽王娶韋昭訓女潜納
　太真宫中寵遇如惠妃冊為貴妃與衛宣公納伋之
　妻無以異白樂天長恨歌云楊家有女初長成養在
　深閨人未識天生麗質難自棄一朝選在君王側為
　尊者諱也近時楊誠齋題武惠妃傳云桂折秋風露
　折蘭干花無朶可天顔壽王不忍金宫冷獨獻君王
　一玉環詞雖工意亦未婉唯李商隱云龍池賜酒敞
　雲屏羯鼓聲高衆樂停夜半宴歸宫漏永薛王沉醉
　壽王醒其詞微而顯得風人之體
士大夫危言峻節遷謫凄凉晚嵗收用衰落懲創刓方
　為圓者多矣吕子約謫廬陵量移高安楊誠齋送行
　詩云不愁不上青霄去上了青霄莫愛身蓋祖杜少
　陵送嚴鄭公云公若居台輔臨危莫愛身然以之送
　遷謫向用之士則意味尤深長也
晁以道與陳叔易俱隱嵩山叔易被召出山以道作詩
　云處士何人為作牙盡攜猿鶴到京華故山巖壑應
　惆悵六六峰前只一家籍溪胡原仲除正字朱文公
　寄詩云先生去上芸香閣閣老新峩豸角冠留取幽
　人卧空谷一川風月要人㸔二詩相似然以道後亦
　出山時人反以此詩嘲之文公卷舒以道難進易退
　高節全名師表百世乃知終南少室之流與有道之
　士正不可同年語也
東坡批答吕大防辭免恩命云卿有夷狄盜賊之虞倉
　廩禮樂之歎隂陽風雨之憂此三者誠當今之大計
　孟子曰責難於君謂之恭夫旣以責其君而不以身
　任之非仁人也蓋援其所自言者以勉之近時真西
　山批答參政樓鑰乞致仕不允云夫七十致仕雖著
　于經二三大臣難拘此制卿昔代言嘗以是却臣隣
　之請矣豈今日遂忘斯誼乎此又切矣
李泰發忤秦檜貶海上雷州守王彦恭存問周餽甚至
　檜聞之貶彦恭辰陽陸升之泰發姪壻也告訐泰發
　家事得刪定官檜死彦恭復官升之貶雷州胡澹菴
　謫嶺南士大夫多凌蔑之否則畏避之方滋字務徳
　本亦檜黨待之獨有加禮澹菴深徳之檜死其黨皆
　逐務徳入京謀一差遣不可得栖栖旅館澹菴偶與
　王梅溪語及其事梅溪曰此君子也率館中諸公訪
　之且揄揚其美務徳由此遂晉用由此觀之君子嬴
　得做君子小人枉了做小人
潁濱釋荘子曰魚不畏網罟而畏鶗鶘畏其天也物之
　畏其天誠有可恠者余里中一村童嘗見大蛙十數
　聚于汙池叢棘之下欲前捕之熟視乃一巨蛇蟠棘
　下以次啖羣蛙羣蛙凝立待啖不敢動又村叟見蜈
　蚣逐一蛇行甚急蜈蚣漸近蛇不復動張口以待蜈
　蚣竟入其腹逾時而出蛇已斃矣村叟棄蛇于深山
　中踰旬往視之小蜈蚣無數食其腐肉蓋蜈蚣産卵
　于蛇腹中也余又嘗見一蜘蛛逐蜈蚣甚急蜈蚣逃
　入籬搶竹中蜘蛛不復入但以足跨竹上摇腹數四
　而去伺蜈蚣久不出剖竹視之蜈蚣已節節爛㫁如
　鱟醬矣蓋蜘蛛摇腹之時乃灑溺以殺之也物之畏
　其天有如此者夫蛇之恣啖羣蛙自以為莫已敵矣
　而不知蜈蚣之能涉其腹也蜈蚣之斃蛇育子自以
　為莫吾禦矣而不知蜘蛛之能醢其軀也世之人昂
　昂然以凶毒自多者可以觀矣且蛙之不能敵蛇固
　也蜈蚣小於蛇矣而能制蛇蜘蛛小於蜈蚣矣而能
　制蜈蚣物豈專以小大為强弱哉
詩用助語字貴帖妥如杜少陵云古人稱逝矣吾道卜
　終焉又云去矣英雄事荒哉割據心山谷云且然聊
　爾耳得也自知之韓子蒼云曲檻以南青嶂合高堂
　其上白雲深皆渾然帖妥吾郡前輩王才臣云並舍
　者誰清可喜各家之竹翠相交曾幼度云不可以風
　霜後葉何傷於月雨餘雲亦佳
朱文公晚年以野服見客榜客位云滎陽吕公嘗言京
　洛致仕官與人相接皆以閒居野服為禮而歎外郡
　之不能然其㫖深矣某巳叨誤恩許致其事本未敢
　遽以老夫自居而比縁久病艱於動作遂不免遵用
　舊京故俗輒以野服從事然上衣下裳大帶方履比
　之凉衫自不為簡其所便者但取束帶足以為禮解
　帶足以燕居且使窮鄉下邑得以復見祖宗盛時京
　都舊俗如此之美也余嘗於趙季仁處見其服上衣
　下裳衣用黃白青皆可直領兩帶結之縁以皂如道
　服長與膝齊裳必用黄中及兩旁皆四幅不相屬頭
　帶皆用一色取黄裳之義也别以白絹為大帶兩旁
　以青或皂縁之見儕輩則繫帶見卑者則否謂之野
　服又謂之便服
寶慶初元洪舜俞為考功郎應詔言事詞㫖剴切真西
　山謂陳正甫曰讀洪考功封事某殊有愧色其封事
　中論臺諫失職云月課將臨筆不敢下稱量議論之
　異同揣摩情分之厚薄可否未决吞吐不能其相率
　勇往而不顧者恭請聖駕欵謁景靈宫而已臺臣摘
　以為言謂祇見宗廟此重事也而洪某乃言欵謁景
　靈宫而已詞語嫚易有輕宗廟之意遂遭罷黜仍鐫
　三官舜俞有詩云不得之乎成一事却因而已失三
　官
庶人之讎釋記禮者謂可盡五世矧有天下者乎齊襄
　復九世之讎春秋大之我國家之於金人蓋百世不
　共戴天之讎也開禧之舉韓侂胄無謀浪戰固可罪
　矣然乃至函其首以乞和何也當時太學諸生之詩
　曰晁錯旣誅終叛漢於期已入竟亡燕此但以利害
　言耳蓋未嘗以名義言也譬如人家子孫其祖父為
　人所殺其田宅為人所吞有一狂僕佐之復讎謀疎
　計淺迄不能遂乃歸罪此僕送之讎人使之甘心焉
　可乎哉
韓昌黎上大尹李實書云愈來京師於今十五年所見
　公卿大臣不可勝數皆能守官奉職無過失而已未
　見有赤心事上憂國如閣下者今年以來不雨者百
　有餘日種不入土野無青草而盜賊不敢起穀價不
　敢貴百坊百二十司六軍二十四縣之人皆若閣下
　親臨其家老姦宿贓銷縮摧沮魂亡魄䘮影滅迹絶
　非閣下條理鎮服布宣天子威徳其何能及此其後
　作順宗實錄乃云實謟事李齊運驟遷至京兆尹恃
　寵强愎不顧邦法是時大旱畿甸乏食實一不以介
　意方務聚斂徵求以給進奉每奏對輒曰今年雖旱
　而穀甚好由是租税皆不免陵轢公卿勇於殺害人
　不聊生及謫通州長史市里讙呼皆袖瓦礫遮道伺
　之與前書一何反也豈書乃過情之譽而史乃紀實
　之辭耶然退之古君子單辭片語必欲傳信寜肯妄
　發而譽之過情乃至於此是不可曉也近時汪彦章
　投李伯紀啓云孤忠貫日正二儀傾側之中凛氣横
　秋揮萬騎笑談之頃又云士訟公寃咸舉幡而集闕
　下帝從民望令免胄以見國人其賛美至矣及居翰
　苑草伯紀謫詞乃云朋姦罔上有虞必去於驩兠欺
　世盜名孔子先誅於正卯又云専殺尚威傷列聖好
　生之徳信讒喜佞為一時羣小之宗與前啓又何反
　也伯紀真君子而醜詆至此嘻其甚矣當時亦有以
　此問彦章者彦章云我前啓自直一翰林學士而彼
　不我用安得不醜詆之是可笑也退之之於李實豈
　亦若是耶然李實真小人與伯紀不同退之失於前
　之過譽彦章失於後之過毁譽猶可過也毁不可過
　也
杜少陵絶句云遲日江山麗春風花草香泥融飛燕子
　沙暖睡鴛鴦或謂此與兒童之屬對何異余曰不然
　上二句見兩間莫非生意下二句見萬物莫不適性
　於此而涵泳之體認之豈不足以感發吾心之真樂
　乎大抵古人好詩在人如何㸔在人把做甚麽用如
　水流心不競雲在意俱遲野色更無山隔斷天光直
　與水相通樂意相闗禽對語生香不斷樹交花等句
　只把做景物㸔亦可把做道理看其中亦儘有可玩
　索處大抵看詩要胸次玲瓏活絡
韓世忠嘗議買新淦縣官田高宗聞之御札特以賜世
　忠其詞云卿遇敵必克克且無擾聞卿買新淦田為
　子孫計今舉以賜卿聊旌卿之忠故其荘號旌忠蓋
　當時諸將各以姓為軍號如張家軍岳家軍之類朝
　廷頗疑其跋扈聞其買田蓋以為喜故特賜之世忠
　之買田亦未必非蕭何之意也克且無擾四字可謂
　要言如王全斌輩非不克奈擾何信能行此四字雖
　古名將何以加諸
漢惟一趙充國唐惟一王忠嗣本朝惟一曹彬有三代
　將帥氣象唐人詩云澤國山河入戰圖生民何計樂
　樵蘇憑君莫話封侯事一將功成萬骨枯讀之可為
　酸鼻
杜少陵詩云彤庭所分帛本自寒女出鞭撻其夫家聚
　斂貢城闕聖人筐篚恩實欲邦國活臣如忽至理君
　豈棄此物即爾俸爾禄民膏民脂之意也士大夫誦
　此亦可以悚然懼惻然思矣余嘗見州郡迓新者設
　飾甚費因成詩云赤子須摩撫紅塵幾送迎幕張雲
　匼匝車列鑑鮮明豈是朘民血空教適宦情忍聞分
　竹者竭澤自求盈
兖王假山成請宫僚觀之姚坦熟視曰此血山耳開寶
　塔成田錫上疏曰衆以為金碧熒煌臣以為塗膏釁
　血
諸葛孔明曰吾心如秤不能為人作輕重至哉言乎信
　能此則吾心即造化也殺之而不怨利之而不庸已
　不勞而萬物服矣乃知孔明長嘯草廬時其所講不
　在伊吕下杜少陵云伯仲之間見伊吕指揮若定失
　蕭曹可謂識孔明心事矣或謂旣比之以伊吕矣又
　比之以蕭曹何也余曰不然下句蓋惜其指揮未定
　而死耳使其指揮若定則雖蕭曹且不能當况司馬
　仲達乎指揮蓋措置經畫也如兵民雜耕留屯久駐
　之類失猶無也故末句有志决身殱之歎
郭仲晦云用兵以持重為貴蓋知彼知己先為不可勝
　以待敵之可勝此百戰百勝之術也昔韓范二公在
　五路韓公力於戰范公則不然曰吾唯知練兵選將
　積穀豐財而已余觀東軒筆録載韓公欲五路進兵
　以襲平夏范公不可韓公遣尹師魯至慶州約進兵
　范公曰我師新敗士卒氣沮但當謹守以觀其變豈
　可輕兵深入師魯歎曰公於此乃不及韓公也韓公
　嘗云大凡用兵當先置勝負於度外公何區區過慎
　如此范公曰大軍一動萬命所懸乃可置於度外乎
　師魯不能强而還韓公遂舉兵次好水川元昊設伏
　我師䧟没大將任福死之韓公遽還至半塗亡者之
　父兄妻子數千人號於馬首持故衣紙錢招魂而哭
　曰汝昔從招討出征今招討歸而汝死矣汝之魂識
　亦能從招討以歸乎哀慟之聲震天地韓公掩泣駐
　馬不能進范公聞之歎曰當是時難置勝負於度外
　也國朝人物當以范文正為第一富韓皆不及富公
　欲誅晁仲約其見亦不逮范公余嘗有詩云奮髯要
　斬高郵守攘臂甘驅好水軍到得繞牀停轡日始知
　心服范希文
劉元城貶梅州章惇輩必欲殺之郡有土豪兇人也以
　貲得官往來京師見章惇自言能殺元城惇大喜即
　除本路轉運判官其人驅車速還及境郡守遣人告
　元城元城略處置後事與客笑談飲酒以待之至夜
　半忽聞鐘聲問之則其人忽嘔血死矣秦檜晚年嘗
　一夕秉燭獨入小閣治文書至夜分蓋欲盡殺張徳
　逺胡邦衡諸君子凡十一人區處旣定只俟明早奏
　行之四更忽得疾數日而卒檜父嘗為靜江府古縣
　令守帥胡舜陟欲為檜父立祠於縣以為逢迎計縣
　令高登剛正士也堅不奉命舜陟大怒文致其罪送
　獄鍛鍊備極慘毒登幾不能堪未數日舜陟忽殂登
　乃獲免近時大理評事胡夢昱以直言貶象郡過桂
　林帥錢宏祖欲害之未及有所施行亦暴亡嗚呼謂
　天不佑忠賢可乎
朱文公云齊人歸女樂説者為受女樂必怠於政事故
　孔子遂行然以史記觀之又似夫子懼其讒毁而去
　如曰彼婦之口可以出走是已魯仲連論帝秦之害
　亦曰彼又將使其子女讒妾為諸侯妃處梁之宫梁
　君安得晏然而已乎想當時列國多此等事故夫子
　不得不星夜急走余謂齊人但欲蠱魯君之心君心
　旣蠱則所謂怠於政事聴讒嫉賢之事自然色色有
　之楊誠齋云人主之治天下必先正其治之之主人
　臣之相其君必先正其人主之主而小人敵國之欲
　傾人之國也必先敗其人主之主而已齊人懲於夾
　谷而謀魯也不以齊謀魯也以魯謀魯也魯以女樂
　罷朝而孔子行則先敗其用孔子之主也孰謂用孔
　子之主非魯君之心乎
苗傅劉正彦之亂張魏公在秀州謀舉勤王之師苗劉
　偽詔至大赦厚犒諸軍公潜於府庫中尋舊詔書令
　人馳往十數里外易其詔旣至令僚屬宣詔但為撫
　諭之詞略張於譙樓旋即斂之大犒諸軍羣情頼以
　不揺時張俊亦在秀州公深結之㑹韓世忠舟師亦
　至公與世忠對哭因饗俊世忠將士呼諸將校至前
　抗聲問曰今日之事孰逆孰順皆對曰賊逆我順又
　曰若浚此舉違天悖人可取浚頭歸苗傅不然一有
　退縮悉以軍法從事衆皆感憤遂勒兵行次臨平逆
　黨屯拒不得前世忠等摶戰大破之傅正彦遁入閩
　追獲斬首拜公知樞宻院事時年纔三十二
楊誠齋贈抄經頭陀詩云刺血抄經奈若何十年依舊
　一頭陀袈裟未着言多事着了袈裟事更多今世儒
　生竭半生之精力以應舉覔官幸而得之便指為富
　貴安逸之媒非特於學問切己事不知盡心而書冊
　亦幾絶交如韓昌黎所謂墻角君看短檠棄陳后山
　所謂一登吏部選筆硯隨掃除者多矣是未知着了
　袈裟之事更多也余同年李南金登第後畫師以冠
　裳冩其真南金題詩云落魄江湖十二年布衫闊袖
　裹風煙如今各様新装束典却清狂賣却顛雖一時
　戲語然知紳裳之東縳非韋布比而加意檢束亦自
　有味
　
　
　
　
　
　鶴林玉露卷八
欽定四庫全書
　鶴林玉露巻九
　　　　　　　　　　　　宋　羅大經　撰
趙昌父云古人以學為詩今人以詩為學夫以詩為學
　自唐以來則然如嘔出心肝搯擢胃腎此生精力盡
　於詩者是誠弊精神於無用矣乃若古人亦何嘗以
　學為詩哉今觀國風間出於小夫賤隸婦人女子之
　口未必皆學也而其言優柔諄切忠厚雅正後之經生
　學士雖窮年畢世未必能措一辭正使以後世之學
　為詩其胸中之不淳不正必有不能掩者矣雖貪者
　賦㢘仕者賦隠逸詩亦豈能逃識者之眼哉如白樂
　天之詩曠達閒適意輕軒冕孰不信之然朱文公獨
　謂樂天人多說其清髙其實愛官職詩中及富貴處
　皆說得口津津地涎出可謂能窺見其微矣嗟夫樂
　天之言且不可盡信况餘人乎楊誠齋云古人之詩
　天也後世之詩人焉而已此論得之
古人觀理每於活處看故詩曰鳶飛戾天魚躍于淵夫
　子曰逝者如斯夫不舎晝夜又曰山梁雌雉時哉時
　哉孟子曰觀水有術必觀其瀾又曰原泉混混不舎
　晝夜明道不除窻前草欲觀其意思與自家一般又
　養小魚欲觀其自得意皆是於活處看故曰觀我生
　觀其生又曰復其見天地之心學者能如是觀理胸
　襟不患不開濶氣象不患不和平
陸象山在荆門上元不設醮但合士民於公㕔前聽講
　洪範皇極斂時五福一段謂此卽為民祈福也今世
　聖莭令僧陞法座祝聖壽而郡守以下環坐而聽之
　殊無義理程大昌鄭丙在建寧並不許僧陞堂說法
　朱文公在臨漳且令隨例祝香不許人問話余謂若
　祖象山之法但請教官陞郡庠講席講詩天保一篇
　以見歸美報上之意亦自雅馴
莊子謂至人入水不濡入火不熱如周公遭變而赤舄
　几几孔子厄陳而絃歌自如皆至人也不濡不熱言
　其心耳非言其血肉之身也
杜陵詩云不分桃花紅勝錦生憎栁絮白於綿初讀只
　似童子屬對之語及細思之乃送杜侍御入朝蓋錦
　綿皆有用之物而桃花栁絮乃以區區之顔色而勝
　之亦猶小人以巧言令色而勝君子也侍御分别邪
　正之官故以此告之觀不分生憎之語其剛正嫉邪
　可見矣
韓平原作南園於吳山之上其中有所謂村莊者竹籬
　茅舎宛然田家氣象平原嘗遊其間甚喜曰撰得絶
　似但欠雞鳴犬吠耳旣出莊遊他所忽聞莊中雞犬
　聲令人視之乃府尹所為也平原大笑益親愛之太
　學諸生有詩曰堪笑明庭鴛鷺甘作村莊犬雞一日
　冰山失勢湯燖鑊煮刀刲
岳武穆家謝昭雪表云青編塵乙夜之觀白簡悟壬人
　之譛甚工
王荆公論末世風俗云賢者不得行道不肖者得行無
　道賤者不得行禮貴者得行無禮其論精矣嗟夫荆
　公生於本朝極盛之時猶有此歎况愈降愈下乎
荆公詩云卧占寛閒五百弓盖佛家以四肘為弓肘一
　尺八寸四肘蓋七尺二寸其說出譯梵
紹熙甲寅孝宗升遐光宗疾不能喪中外人情洶洶襄
　陽兵官陳應祥歸正人也欲乗此為變結約已定其
　間一卒買卜於市所謂白羊先生者卜者詰之曰此
　卜將何用觀所占是要殺爺殺娘底事大不好莫做
　却吉其人色動時都統馮湛帳前適有一人在傍知
　見遂濳跡至一茶肆與之語紿以已得罪於湛倘有
　所謀願預一人之數卒始不肯言再三問之乃以實
　告但深以卜不吉為疑其人曰若疑其不吉當與汝
　同首可轉禍為福卒然之然恐無騐乃引其人詣陳
　曰此人都統帳前人也近偶得罪可為内應陳始不
　信再三言之乃與以白巾一告以期約其人與卒急
　詣湛告變時張定叟作帥湛擕首狀告定叟時定叟
　方卧起與湛密議定復就寢徐令具酒肴與客飲遣
　數人請陳及其他一二兵官同來面以首狀及白巾
　詰之陳辭屈乃集衆於教場射殺之二人及白羊先
　生皆補官
莊子之文以無為有戰國策之文以曲作直東坡平生
　熟此二書故其為文横說竪說惟意所到俊辨痛快
　無復滯礙其論刑賞也曰當堯之時臯陶為士將殺
　人皋陶曰殺之三堯曰宥之三故天下畏皋陶執法
　之堅而樂堯用刑之寛其論武王也曰使當時有良
　史如董狐者則南巢之事必以叛書牧野之事必以
　殺書而湯武仁人也必將為法受惡周公作無逸曰
　殷王中宗及髙宗及祖甲及我周文王兹四人廸哲
　上不及湯下不及武王其以是哉其論范増也曰増
　始勸項梁立義帝諸侯以此服從中道而弑之非増
　意也夫豈獨非其意將必力爭而不聽也不用其言
　而殺其所立羽之疑増自此始矣其論戰國任俠也
　曰楚漢之禍生民盡矣豪傑宜無㡬而代相陳豨從
　車千乗蕭曹為政莫之禁也豈懲秦之禍以為爵禄
　不能盡縻天下之士故少寛之使得或出於此也邪
　凡此類皆以無為有者也其論厲法禁也曰商鞅韓
　非之刑非舜之刑而所以用刑者則舜之術也其論
　唐太宗征遼也曰唐太宗旣平天下而又嵗嵗出師
　以從事於夷狄蓋晚而不倦暴露於千里之外親擊
　髙麗者再焉凡此者皆所以爭先而處强也其論従
　衆也曰宋襄公雖行仁義失衆而亡田常雖不義得
　衆而强是以君子未論行事之是非先觀衆心之向
　背謝安之用諸桓未必是而衆之所樂則國以乂安
　庾亮之召蘇峻未必非而勢有不可則反成危辱凡
　此類皆以曲作直者也葉水心云蘇文架虚行危縦
　横倐忽數百千言讀者皆如其欲出推者莫知其所
　自來古今議論之傑也
葉水心云唐時道州西原蠻掠居民而諸使調登符牒
　乃至二百函故元結詩以為賊之不如杜少陵遂有
　粲粲元道州前賢畏後生之語蓋一經兵亂不肖之
　人妄相促迫草芥其民賊猶未足以為病而官吏相
　與亡其國矣至哉言乎古今國家之亡兆之者夷狄
　盗賊而成之者不肖之官吏也且非特兵亂之後暴
　驅虐取吾民而已方其變之始也不務為弭變之道
　乃以幸變之心施激變之術張皇其事誇大其功借
　生靈之性命為富貴之梯媒甚者假夷狄盗賊以邀
　脅其君展轉滋蔓日甚一日而國隨之矣
唐太宗相房𤣥齡二十三年用魏徴及相十八年此外
　惟李林甫元載最久國朝魏野贈王文正詩云太平
　宰相年年出君在中書十二秋蓋以為最久矣至蔡
　京秦檜皆及十八九年近時史衛王獨專國秉至二
　十六年此古今所無至晚年得末疾猶專國秉數年
　尤古今所無故洪舜俞詩云陰陽眠燮理
東坡謫儋耳道經南安於一寺壁間作叢竹醜石甚竒
　韓平原當國劄下本軍取之守臣親監臨以紙糊壁
　全堵脫而龕之以獻平原大喜置之閱古堂中平原
　敗籍其家壁入祕書省著作庭辛夘之火焚右文殿
　道山堂而著作庭幸無恙壁至今猶存坡之北歸經
　過韶州月華寺值其改建法堂僧丐坡題梁坡欣然
　援筆右梁題嵗月左梁題云天子萬年永作神主斂
　時五福敷錫庶民地獄天宫同為淨土有性無性齊
　成佛道右梁題字一夕為盗所竊左梁字尚存余嘗
　見之墨色如新坡歸至常州報恩寺僧堂新成以板
　為壁坡暇日題寫㡬遍後黨禍作凡坡之遣墨所在
　搜毁寺僧以厚紙糊壁塗之以漆字賴以全至紹興
　中詔求蘇黄墨跡時僧死久矣一老頭陀知之以告
　郡守除去漆紙字畫宛然臨本以進髙宗大喜老頭
　陀得祠曹牒為僧
劉禹錫作九日詩欲用餻字以其不經見迄不敢用故
　宋子京詩云劉郎不敢題餻字虚負詩中一世豪然
　白樂天詩云移坐就菊叢餻酒前羅列則固已用之
　矣劉白倡和之時不知曽談及此否
張子房欲為韓報讐乃捐金募死士於博浪沙中以鐵
　椎狙擊始皇誤中其副車始皇大怒索三日不獲未
　逾年始皇竟死自此陳勝吳廣田儋項梁之徒始相
　尋而起是禠祖龍之魄倡羣雄之心皆子房一擊之
　力也其關係豈小哉余嘗有詩云不惜黄金募鐵椎
　祖龍身在魄先飛齊田楚項紛紛起輸與先生第一
　機
李太白云剗却君山好平鋪湘水流杜子美云所却月
　中桂清光應更多二公所以為詩人冠冕者胸襟濶
　大故也此皆自然流出不假安排
左氏傳王子朝之亂晉命諸侯輸周粟宋樂大心不可
　晉士伯折之乃受牒而歸今世臺府移文屬郡曰牒
　蓋春秋時霸主於列國已用之矣
今江湖間俗語謂錢之薄惡者曰慳錢按賈誼疏云今
　法錢不立農民釋其耒耜冶鎔炊炭姦錢日多俗音
　訛以姦為慳爾
左氏傳吳師在魯微虎欲宵攻王舍擇卒三百有若與
　焉葉水心曰有若尚刼寨何况他人余謂吳師壓魯
　魯亡無日有若視父母之邦阽危如此義氣所激願
　與宵攻之列使誠因是而死得死所矣豈不賢於子
　路之死乎水心以為刼寨過矣
周易無皆作无王述曰天屈西北為无蓋東南為春夏
　陽之伸也故萬物敷榮西北為秋冬陽之屈也故萬
　物老死老死則無矣此字說之有意味者也
廬陵士友藏朱文公一小簡真跡云便中承書知比日
　侍奉安佳吾子讀書比復如何只是専一勤苦無不
　成就第一更切檢東操守不可放逸親近師友莫與
　不勝己者往來熏染習熟壞了人也景陽想已赴省
　季章當只在家凡百必能盡心苦口切須承稟不可
　有違諺云成人不自在自在不成人此言雖淺然實
　切至之論千萬勉之大學說漫納試讀之不曉處可
　問季章也未卽相見千萬為門户自愛此簡蓋與其
　親戚卑行也大全集所不載後生晚輩能寫一通置
　之坐側朝夕觀省何患不做好人景陽姓許名子春
　季章姓劉名黼皆廬陵醇儒從文公學季章後為特
　奏第一人
開禧用兵諸將皆敗唯畢再遇數有功敵常以水櫃敗
　我再遇夜縳藁人數千衣以甲胄持旗幟戈矛儼立
　成行昧爽鳴鼓敵人驚視亟放水櫃旋知其非真也
　甚沮乃出師攻之敵大敗又嘗引敵與戰且前且却
　至於數四視日已晚乃以香料煮黒豆布地上復前
　搏戰佯為敗走敵乗勝追逐其馬已饑聞豆香皆就
　食鞭之不前我師反攻之敵人馬死者不勝計又嘗
　與敵對壘度敵兵至者日衆難與爭鋒一夕拔營去
　慮來相追乃留旗幟於營并縳生羊置其前二足於
　鼓上擊鼓有聲敵不覺其為空營復相持竟日及覺
　欲追則已逺矣近時沅州蠻叛荆湖制司遣兵討之
　蠻以竹為箭傅以毒藥略着人肉血濡縷無不立死
　官軍畏之莫敢前乃祖再遇之智裝束藁人羅列焜
　耀蠻見之以為官軍萬矢俱發伺其矢盡乃出兵攻
　之直擣其穴一戰而平
近時趙紫芝詩云一瓶茶外無祗待同上西樓看晚山
　世以為佳然杜少陵云莫嫌野外無供給乗興還來
　看藥欄卽此意也杜子野詩云尋常一樣窻前月纔
　有梅花便不同世亦以為佳然唐人詩云世間何處
　無風月纔到僧房分外清亦此意也欲道古人所未
　道信矣其難矣紫芝又有詩云野水多於地春山半
　是雲世尤以為佳然余讀文苑英華所載唐詩兩句
　皆有之但不作一處耳唐僧詩云河分岡勢斷春入
　燒痕青有僧嘲其蹈襲云河分岡勢司空曙春入燒
　痕劉長卿不是師兄偷古句古人詩句犯師兄此雖
　戯言理實如此作詩者豈故欲竊古人之語以為已
　語哉景意所觸自有偶然而同者蓋自開闢以至於
　今只是如此風花雪月只是如此人情物態
伯夷不立於惡人之朝不與惡人言可謂離世絶俗矣
　然不念舊惡未嘗流於刻薄也栁下惠視袒裼裸裎
　焉能凂我可謂和光同塵矣然不以三公易其介未
　甞流於茍賤也此其所以為百世師歟東漢徐孺子
　矯矯特立諸公薦辟皆不就然及薦辟者死炙雞漬
　酒萬里赴弔於清髙不混俗之中有忠厚不忘恩之
　意其為東漢人物之冠冕不亦宜乎
山谷題𤣥真子圖詞所謂人間底是無波處一日風波
　十二時者固已妙矣張仲宗詞云釣笠披雲青嶂曉
　橛頭細雨春江渺白鳥飛來風滿棹收綸了漁童拍
　手樵青笑明月太虚同一照浮家泛宅忘昏曉醉眼
　冷看朝市閙煙波老誰能惹得閒煩惱語意尤飄逸
　仲宗年逾四十即掛冠後因作詞送胡澹庵貶新州
　忤秦檜亦得罪其標致如此宜其能道𤣥真子心事
自古夷狄盗賊之禍所以蔓延滋長日深一日其終或
　至於亡國者皆將帥之臣玩冦以自安養冦以自固
　譽冦以自重也故杜少陵詩其於王室播遷之禍每
　每深責將帥如云將帥蒙恩澤兵戈有嵗年至今勞
　聖主何以報皇天又云登壇名絶假報主爾何遲又
　云天地日流血朝廷誰請纓又云獨使至尊憂社稷
　諸公何以答昇平皆是意也然將帥之不用命實由
　於朝廷駕御操縱之無法古人云譬如養鷹飽則颺
　去我太祖之御諸將有守邊一二十年而不遷官者
　蓋謂扞禦免侵軼特僅不失職耳非有戰勝攻取官
　固不可妄遷也至於曹彬之平江南功亦不細矣然
　使相之除終至吝惜止於賜錢百萬而已夫太祖豈
　食言之君而曹彬亦豈飽則颺去之人哉英君誼辟
　逺慮微權衆人固不識也近世以來將帥守邊僅免
　侵軼及至嵗終則論功行賞屢遷不一遷不知使其
　能掃清關河哭單于於陰山又將何以賞之少陵詩
　云今日翔麟馬先宜駕鼔車無勞問河北諸將覺榮
　華言雖翔麟之馬亦必先使之駕鼓車由賤而後可
　以致貴今諸將驟登貴顯如馬之未駕鼓車而遽駕
　玉輅安於榮華志得意滿無復驅攘之志河北叛亂
　決難討除無勞問也又云雜虜横戈數功臣甲第髙
　亦此意
漢食貨志云冬民旣入婦人相從夜績女工一月得四
　十五日注謂每日又得半夜為四十五日也然則農
　之宵爾索綯儒之短檠夜誦豈可少哉胡澹庵書遺
　從子維寧曰古之君子學欲其日益善欲其日加徳
　欲其日起身欲其日省體欲其日强行欲其日見心
　欲其日休道欲其日章以為未也又曰日知其所亡
　見其所不見一日不使其躬怠焉其愛日如是足矣
　猶以為未也必時習焉無一時不習也必時敏焉無
　一時不敏也必時術焉無一時不術也必時中焉無
　一時不中也其競時如是可以已矣猶以為未也則
　曰夜者日之餘也吾必繼晷焉燈必親薪必燃膏必
　焚燭必秉蠟必濡螢必照月必帶雪必映光必隙明
　必借暗則記嗚呼如此極矣然而君子又曰終夜不
　寢必如孔子雞鳴而起必如大舜坐以待旦必如周
　公然則何時而已邪范寗曰君子之為學也沒身而
　已矣
衛青少服役平陽公主家後為大將軍貴顯震天下公
　主仳離擇配左右以為無如大將軍公主曰此我家
　馬前奴也不可已而遍擇羣臣貴顯無踰大將軍者
　迄歸大將軍丁晉公起甲第鉅麗無比軍卒楊杲宗
　躬負土之役勞苦萬狀後杲宗以外戚起家晉公得
　罪貶海上朝廷以其第賜杲宗居之三十年世事翻
　覆如此古詩云君不見河陽花今如泥土昔如霞又
　不見武昌栁春作青絲秋作帚人生馬耳射東風栁
　色桃花豈長久秦時東陵千户侯華蟲被體腰蒼璆
　漢初沛邑刀筆吏折腰如磬頭搶地蕭相厥初謁邵
　平中庭百拜百不譍邵平後來謁蕭相故侯一拜一
　惆悵萬事反覆何所無二子豈是大丈夫窮通流坎
　皆偶爾摶扶未必賢搶榆華胥别是一天地醉鄉何
　曽有生死儂欲與君歸去來千愁萬恨付一杯
朱文公云二蘇以精深敏妙之文煽傾危變幻之習又
　云早拾蘇張之緒餘晚醉佛老之糟粕余謂此文公
　二十八字彈文也自程蘇相攻其徒各右其師孝宗
　最重大蘇之文御製序賛太學翕然誦讀所謂人傳
　元祐之學家有眉山之書蓋紀實也文公每與其徒
　言蘇氏之學壞人心術學校尤宜禁絶編楚詞後語
　坡公諸賦皆不取惟收胡麻賦以其文類橘頌編名
　臣言行録於坡公議論所取甚少
有日者謁黄直卿云善筭星數知人禍福直卿曰吾亦
　有箇大筭數書曰惠廸吉從逆凶作善降之百祥作
　不善降之百殃大學曰言悖而出者亦悖而入貨悖
　而入者亦悖而出此箇數亘古今不差豈不優於子
　之筭數乎
眞西山論菜云百姓不可一日有此色士大夫不可一
　日不知此味余謂百姓之有此色正縁士大夫不知
　此味若自一命以上至於公卿皆得咬菜根之人則
　當必知其職分之所在矣百姓何愁無飯喫
　
　
　
　
　
　
　
　
　
　
　鶴林玉露卷九
欽定四庫全書
　鶴林玉露卷十
　　　　　　　　　　　　宋　羅大經　撰
韓魏公曰養兵雖非古然亦自有利處議者但謂不如
　漢唐調兵於民獨不見杜甫石壕吏一篇調兵於民
　其弊乃如此後世旣收拾强悍無賴者養之以為兵
　良民雖稅斂良厚而終身保骨肉相聚之樂父子兄
　弟夫婦免生離死别之苦此豈小事魏公此論可謂
　至當余觀梅聖俞寳元間為葉縣宰詔書令民三丁
　籍一立校與長號弓箭手以備不虞田里騷然聖俞
　作田家詩云誰道田家樂春稅秋未足里胥叩我門
　日夕苦煎促盛夏流潦多白水髙於屋水旣害我菽
　蝗又食我粟前月詔書來生齒復版録三丁籍一壯
　惡使操弓韣州符令又嚴老吏持鞭朴搜索雅與艾
　唯存跛無目田閭敢怨嗟父子各悲哭南畝焉可事
　買箭賣牛犢愁氣變久雨鐺缶空無粥盲跛不能耕
　死亡在遲速我聞誠所慚徒爾叨君禄却詠歸去來
　刈薪向深谷又汝墳貧女云汝墳貧家女行哭音悽
　愴自言有老父孤獨無丁壯郡吏來何暴縣官不敢
　抗督遣勿稽留龍鍾去持杖勤勤囑四鄰幸願相倚
　傍適聞閭里歸問訊疑猶强果聞寒雨中僵死壤河
　上弱質無以託横屍無以葬生女不如男雖存何以
　當拊膺呼蒼天生死將奈向觀此二詩與石壕吏等
　篇何以異當是時乃太平極盛之時而一有籍民為
　兵之令便覺氣象與天寳相似乃知養兵之制實萬
　世之仁而魏公之說不可易也然魏公旣知籍民為
　兵之害矣而陜西義勇之制實出於公雖司馬温公
　極言其不便竟不為止又何與前言相戾也
杜詩云江蓮揺白羽天棘夢青絲下句殊不可曉說者
　曰天棘栁也或曰天門冬也夢當作弄旣無考據意
　亦短淺譚浚明嘗為余言此出佛書終南長老入定
　夢天帝賜以青棘之香蓋言江蓮之香如所夢天棘
　之香爾此詩為僧齊已賦故引此事余甚喜其說然
　終未知果出何經近閱葉石林過庭録亦言此句出
　佛書則浚明之言宜可信
山谷晚年作日録題曰家乗取孟子晉之乗之義謫死
　宜州永州有唐生者從之㳺為之經紀後事收拾遺
　文獨所謂家乗者倉忙間為人竊去尋訪了不可得
　後百餘年史衛王當國乃有得之以獻者衛王甚珍
　之後黄伯庸帥蜀以其為雙井之族乃以贐其行
建炎中大駕駐維揚康伯可上中興十策一請皇帝設
　壇與羣臣六軍縞素戎服以必兩宫之歸二請移蹕
　關中治兵積粟號召兩河為雪恥計東南不足立事
　三請略去常制為馬上治用漢故事選天下英俊日
　侍左右講求天下利病通達外情四請河北未陷州
　郡朝廷不復置吏詔土人自相推擇各保鄉社以兩
　軍屯要害為聲援滑州置留府通接號令五請刪内
　侍百司州縣冗員文書務簡實以省財便事六請大
　赦與民更始前事一切不問不限文武不次登用以
　收人心七請北人避胡挈郡邑南來以從吾君者其
　首領皆豪傑當待之以將帥不可指為盗賊八請増
　損保甲之法團結山東京東西兩淮之民以備不虞
　九請講求漢唐漕運江淮道塗置使以餽關中十請
　許天下直言便宜州郡卽日繳奏置籍親覽以廣豪
　傑進用之路時宰相汪黄輩不能聽用而伯可名聲
　由是甚著余觀其策正大的確雖李伯紀趙元鎮亦
　何以逺過然厥後秦檜當國伯可乃附㑹求進擢為
　臺郎值慈寧歸飬兩宫燕樂伯可專應制為歌詞諛
　艶粉飾於是聲名掃地而世但以比栁耆卿輩矣檜
　死伯可亦貶五羊
楞嚴經佛告波斯匿王汝年十三時見恒河水與今無
　異是汝皮肉雖皺見精不皺以明身有老少而見精
　常存身有死生而本性常在也晁文元嘗問隱者劉
　海蟾以不死之道海蟾笑曰人何曽死而君乃畏之
　求生乎所可死者形爾不與形俱滅者固常在也此理
　本常理但異端說得黏皮著骨如易曰精氣為物㳺
　魂為變孟子曰所過者化所存者神伊川曰堯舜㡬
　千年其心至今在横渠曰物物故能過化性性故能
　存神又曰存吾順事沒吾寧也說得多少混融
楊誠齊月下傳杯詩云老夫渴急月更急酒落杯中月
　先入領取青天併入來和月和天都蘸溼天旣愛酒
　自古傳月不解飲真浪言舉杯將月一口吞舉頭見
　月猶在天老夫大笑問客道月是一團還兩團酒入
　詩腸風火發月入詩腸冰雪潑一杯未盡詩已成誦
　詩向天天亦驚焉知萬古一骸骨酌酒更吞一團月
　余年十許嵗侍家君竹谷老人謁誠齋親聞誠齋誦
　此詩且曰老夫此作自謂彷彿李太白
徐思叔題貧樂圖詩首句云迺翁畫灰教兒書嬌兒赤
　骭玉雪膚厥妻曝日補破襦弊筐何有金十奴楊伯
　子和云三間破屋一床書錦心繡口冰肌膚自紉枯
　葉作袴襦此君便是長鬚奴王才臣和云大兒阻饑
　頗廢書小兒忍寒粟生膚婦縱有褌無一襦不敢縁
　此相庸奴三詩皆佳而後出者尤竒
松栢之貫四時傲雪霜皆自拱把以至合抱惟竹生長
　於旬日之間而干霄入雲其挺特堅貞乃與松栢等
　此草木靈異之尤者也白樂天東坡潁濱與近時劉
　子翬論竹甚詳皆未及此杜陵詩云平生憩息地必
　種數竿竹梅聖俞云買山須買泉種樹須種竹信哉
虞雍公初除樞密偶至陳丞相應求閣子内見楊誠齋
　千慮策讀一篇歎曰東南乃有此人物某初除合薦
　兩人當以此人為首應求導誠齋謁雍公一見握手
　如舊誠齋曰相公且子細秀才子口頭言語豈可便
　信雍公大笑卒援之登朝誠齋嘗言士大夫窮達初
　不必容心某平生不能開口求薦然薦之改秩者張
　魏公也薦之立朝者虞雍公也二公皆蜀人皆非有
　平生雅故雍公有翹館録載當世人物甚詳
詩莫尚乎興聖人言語亦有専是興者逝者如斯夫不
　舎晝夜山梁雌雉時哉時哉無非興也特不曽櫽括
　恊韻爾蓋興者因物感觸言在於此而意寄於彼義
　味乃可識非若賦比之直言其事也故興多兼比賦
　比賦不兼興古詩皆然今姑以杜陵詩言之發潭州
　云岸花飛送客檣燕語留人蓋因飛花語燕傷人情
　之薄言送客留人止有燕與花耳此賦也亦興也若
　感時花濺淚恨别鳥驚心則賦而非興矣堂成云暫
　止飛烏將數子頻來語燕定新巢盖因烏飛燕語而
　喜已之攜雛卜居其樂與之相似此比也亦興也若
　鴻鴈影来聨塞上脊令飛急到沙頭則比而非興也
荆公詩云謀臣本自繫安危賤妾何能作禍基但願君
　王誅宰嚭不愁宫裏有西施夫妲己者飛廉惡來之
　所寄也褒姒者棸子膳夫之所寄也太真者林甫國
　忠之所寄也女寵蠱君心而後憸壬階之以進依之
　以安大臣格君之事必以逺聲色為第一義而謂不
　愁宫裏有西施何哉范蠡霸越之後脫屣富貴扁舟
　五湖可謂一塵不染矣然猶挾西施以行蠡非恱其
　色也蓋懼其復以蠱吳者而蠱越則越不可保矣於
　是挾之以行以絶越之禍基是蠡雖去越未嘗忘越
　也曽謂荆公之見而不及蠡乎惟管仲之告齊桓公
　以竪刁易牙開方為不可用而謂聲色為不害霸與
　荆公之論略同其論商鞅曰今人未可非商鞅商鞅
　能令政必行夫二帝三王之政何嘗不行奚獨有取
　於鞅哉東坡曰商鞅韓非之刑非舜之刑而所以用
　刑者則舜之術也此說猶回護不如荆公之直截無
　忌憚其詠昭君曰漢恩自淺胡自深人生樂在相知
　心推此言也茍心不相知臣可以叛其君妻可以棄
　其夫乎其視白樂天黄金何日贖娥睂之句蓋天淵
　懸絶也其論馮道曰屈已利人有諸佛菩薩之行唐
　質肅折之曰道事十主更四姓安得謂之純臣荆公
　乃曰伊尹五就湯五就桀亦可謂之非純臣乎其强
　辨如此又曰有伊尹之志則放其君可也有周公之
　志則誅其兄可也有周后妃之志則求賢審官可也
　似此議論豈特執抝而已真悖理傷道也荀卿立性
　惡之論法後王之論李斯得其說遂以亡秦今荆公
　議論過於荀卿身試其說天下既受其毒矣章蔡祖
　其說而推演之加以凶險安得不産靖康之禍乎荆
　公論韓信曰貧賤侵陵富貴驕功名無復在芻蕘將
　軍北面師降虜此事人間久寂寥論曹參曰束髪山
　河百戰功白頭富貴亦成空華堂不着新歌舞却要
　區區一老翁二詩意却甚正然其當國也偏執己見
　凡諸君子之論一切指為流俗曽不如韓信之師李
　左車曹參之師蓋公又何也
楊子幼以南山種豆之句殺其身此詩禍之始也至於
　空梁落燕泥之句庭草無人隨意緑之句非有所譏
　刺徒以琱斵工巧為暴君所忌嫉至賈竒禍則詩真
　可畏哉賈至謫岳州嚴武謫巴州杜少陵寄詩云賈
　筆論孤憤嚴君賦㡬篇定知深意苦莫使衆人傳貝
　錦無停織朱絲有斷絃浦鷗防碎首霜鶻不空拳蓋
　深戒之也劉禹錫種桃之句不過感歎之詞耳非甚
　有所譏刺也然亦不免於遷謫近世蔡持正數其罪
　惡雖兩觀之誅亦不為過乃以車蓋亭絶句謂為譏
　刺貶新州夫小人擿抉君子之詩文以為罪無怪也
　君子豈可亦擿抉小人之詩文以為罪乎東坡文章
　妙絶古今而其病在於好譏刺文與可戒以詩曰北
　客若來休問事西湖雖好莫吟詩盖深恐其賈禍也
　烏臺之勘赤壁之貶卒於不免觀其獄中詩云夢繞
　雲山心似鹿魂飛湯火命如雞亦可哀矣然纔出獄
　便賦詩云却對酒杯疑是夢試拈詩筆已如神略無
　懲艾之意何也晚年自朱崖量移合浦郭功甫寄詩
　云君恩浩蕩似陽春海外移來住海濱莫向沙邊弄
　明月夜深無數採珠人其意亦深矣渡江以來詩禍
　殆絶惟寳紹間中興江湖集出劉潛夫詩云不是朱
　三能跋扈只縁鄭五欠經綸又云東風謬掌花權柄
　却忌孤髙不主張敖器之詩云梧桐秋雨何王府楊
　栁春風彼相橋曽景建詩云九十日春晴景少一千
　年事亂時多當國者見而惡之並行貶斥景建布衣
　也臨川人竟謫舂陵死焉其往舂陵也作詩曰挾䇿
　行行訪楚囚也勝流落嶠南州鬢絲半是吴蠶吐襟
　血全因蜀鳥流徑窄不妨隨繭栗路長那更聽鈎輈
　家山千里雲千疊十口生離兩地愁
自古豪傑之士立業建功定變弭難大抵以無所為而
　為之者為髙三代人物固不待言下此如范蠡霸越
　而扁舟五湖魯仲連下聊城而辭千金之謝却帝秦
　而逃上爵之封張子房顛嬴蹶項而飄然從赤松子
　遊皆足以髙出秦漢人物之上左太冲詩云功成不
　受賞長揖歸田廬李太白詩云事了拂衣去深藏身
　與名而世降俗末乃有激變稔禍欺君誤國殺人害
　物以希功賞者是誠何心哉是誠何心哉
漢髙帝晚嵗欲易太子蓋以吕后鷙悍惠帝仁柔為宗
　社逺慮初非溺於戚姬之愛而為是邪謀也蘇老泉
　謂帝之以太尉屬周勃及病中欲斬樊噲皆是知有
　吕氏之禍可謂識帝之心者矣子房智人也乃引四
　皓為羽翼使帝涕泣悲歌而止帝之泣豈為兒女子
　而泣耶厥後趙王以酖亡惠帝以憂死向非吕后先
　殂平勃交驩則劉氏無噍類而火徳灰矣杜牧之所
　謂四老安劉是滅劉者誠哉是言也夫立子以長固
　萬世之定法然亦有不容拘者泰伯遜而周以興建
　成立而唐㡬危一得一失盖可見也夫子善齊桓首
　止之盟而美泰伯為至徳蓋善齊桓者明萬世之常
　經也美泰伯者示萬世之通誼也
安子文與楊巨源李好義合謀誅逆曦旋殺巨源而專
　其功久之朝廷疑其跋扈俾帥長沙子文盡室出蜀
　嘗自賛云面目鄒搜行步藞䕢人言託住半周天我
　道一場真戯耍今日到湖南又成閒話靶在長沙計
　利析秋毫設㕔前豢豕成羣糞穢狼藉肥腯則烹而
　賣之罷鎮捆載歸蜀厥後楊九鼎在蜀以刻剥致諸
　軍之怨軍士莫簡倡亂殺九鼎剖其腹實以金銀曰
　使其貪腹飽飫時子文家居散財結士生擒莫簡剖
　心以祭九鼎再平蜀難
余三十年前於釣臺壁間塵埃漫漶中得一詩云生涯
　千頃水雲寛舒卷乾坤一釣竿夢裏偶然伸隻脚渠
　知天子是何官不知何人作也句意頗佳近時戴式
　之詩云萬事無心一釣竿三公不換此江山當初誤
　識劉文叔惹起虚名滿世間句雖甚爽意實未然今
　考史籍光武儒者也素號謹厚觀諸母之言可見矣
　子陵意氣豪邁實人中龍故有狂奴之稱方其相友
　於𨼆約之中傷王室之陵夷歎海宇之横潰知光武
　為帝胄之英名義甚正所以激發其志氣而道之以
　除兇剪逆吹火徳於既灰者當必有成謀矣異時披
　圖興歎岸幘迎笑雄姿英發視向時謹敇之文叔如
　二人焉子陵實隂有功於其間天下既定從容訪帝
　共榻之卧足加帝腹情義如此子陵豈以匹夫自嫌
　而帝亦豈以萬乗自居哉當是之時而欲使之俛首
　為三公宜其不屑就矣史臣不察乃以之與周黨同
　稱夫周黨特一𨼆士耳豈若子陵友真主於潛龍之
　日而琢磨講貫𨼆然有功於中興之業者哉余嘗題
　釣臺云平生謹敕劉文叔却與狂奴意氣投激發潜
　龍雲雨志了知功跨鄧元侯講磨潜佐漢中興豈是
　空標處士名堪笑史臣無卓識却將周黨與同稱
脩水深山間有小溪其渡曰來蘇蓋子由貶髙安監酒
　時東坡來訪之經過此渡鄉人以為榮故名以來蘇
　嗚呼當時小人媒蘖摧挫欲置之死地而其所經過
　之地溪翁野叟亦以為光華人心是非之公其不可
　泯如此所謂石壓筍斜出者是也
張乖崖為崇陽令一吏自庫中出視其鬂傍巾下有一
　錢詰之乃庫中錢也乖崖命杖之吏勃然曰一錢何
　足道乃杖我邪爾能杖我不能斬我也乖崖援筆判
　云一日一錢千日一千繩鋸木斷水滴石穿自仗劔
　下堦斬其首申臺府自劾崇陽人至今傳之蓋自五
　代以來軍卒凌將帥胥吏凌長官餘風至此時猶未
　盡除乖崖此舉非為一錢而設其意深矣其事偉矣
馮京字當世鄂州咸寧人其父商也壯年無子將如京
　師其妻授以白金數笏曰君未有子可以此為買妾
　之資及至京師買一妾立劵償錢矣問妾所自來涕
　泣不肯言固問之乃言其父有官因綱運欠折鬻妾
　以為陪償之計遂惻然不忍犯遣還其父不索其錢
　及歸妻問買妾安在具告以故妻曰君用心如此何
　患無子居數月妻有娠將誕里中人皆夢鼓吹喧闐
　迎狀元京乃生家貧甚讀書於灊山僧舍有犬京與
　共學者烹食之僧訴之縣縣令命作偷狗賦援筆立
　成警聯云團飯引來喜掉續貂之尾索綯牽去驚回
　顧兔之頭令擊莭釋之延之上座明年遂作三元有
　詩號灊山集皆其未遇時所作如琴彈夜月龍魂冷
　劔擊秋風鬼膽粗吟氣老懐長劔古醉胸橫得太行
　寛塵埃掉臂離長陌琴酒和雲入舊山豐年足酒容
　身易世路無媒着脚難皆不凡
真西山帥長沙郡人為立生祠一夕有大書一詩于壁
　間者其辭云舉世知公不愛名湘人苦欲置丹青西
　天又出一活佛南極添成兩夀星㡬百年方鍾間氣
　八千春願祝修齡不須更作生祠記四海蒼生口是
　銘
廬陵苗斛元額三十六萬承平時民户納苗一斛官支
　與鹽二斗五升蓋優之也龍泉太和兩縣去郡差逺
　添支一升渡江以來非惟官不支鹽反勒民户納鹽
　由是輸苗一斛者并鹽為一斛二斗五升而兩縣亦
　皆増納一升今世和買官不支錢而白取已為可怪
　若鹽者乃以其予民之數而為取民之數抑又甚矣
　然前後牧守不知㡬人曽無一人惻然動心為之敷
　奏蠲閣者是可歎也
東山先生楊伯子嘗為余言某昔為宗正丞真西山以
　直院兼玉牒宫甞至某位中見案上有近時人詩文
　一編西山一見擲之曰宗丞何用看此某悚然問故
　西山曰此人大非端士筆頭雖寫得數句行所謂木
　心不正脉理皆邪讀之將恐染神亂志非徒無益某
　佩服其言再三謝之因言近世如夏英公丁晉公王
　岐公吕惠卿林子中蔡持正輩亦非無文章然而君
　子不道者皆以是也
葉石林云杜工部詩對偶至嚴而送楊六判官云子雲
　清自守今日起為官獨不相對切意今日字當是令
　尹字傳寫之訛耳余謂不然此聯之工正為假雲對
　日兩句一意乃詩家活法若作令尹字則索然無神
　夫人能道之矣且送楊姓人故用子雲為切題豈應
　又泛然用一令尹耶如次第尋書札呼兒檢贈篇之
　句亦是假以第對兒詩家此類甚多
道家之教宗老莊其後乃有神仙形解飛昇之說方士
　鍊丹葆形之術然老子云吾有大患為吾有身吾既
　無身而有何患莊子云予惡乎知恱生之非惑耶予
　惡乎知惡死之非弱喪而不知歸者邪麗之姬艾封
　人之子也晉國之始得之也涕泣霑襟及其至於王
　所與王同匡牀食芻豢而後悔其泣也予惡乎知夫
　死者不悔其始之蘄生乎又髑髏謂莊子曰子欲聞
　死之說乎死無君於上無臣於下亦無四時之事從
　然以天地為春秋雖南面王樂不能過也莊子不信
　曰吾使司命復生子形為子骨月肌膚反子父母妻
　子閭里知識子欲之乎髑髏深矉蹙額曰吾安能棄
　南面王樂而復為人間之勞乎是老莊之意以身為
　贅以生為苦以死為樂也今神仙方士乃欲長生不
　死正與老莊之說背而馳矣佛家所謂生滅滅已寂
　滅為樂乃老莊之本意也故老莊與佛元不為二歐
　陽公云道家乃貪生之論佛家乃畏死之論此蓋未
　嘗深考二家之要旨者也老莊何嘗貪生瞿曇何甞
　畏死貪生畏死之說僅足以排方士而已韓文公歐
　陽公皆不曽深看佛書故但能攻其皮毛唯朱文公
　早年洞究釋氏之旨故其言曰佛說盡出老莊今道
　家有老莊書不看盡為釋氏竊而用之却去倣效釋
　氏作經教之屬如清凈消災度人等經模擬可笑而
　北斗經尤鄙俚譬如巨室弟子所有珍寳悉為之盗
　去却去收人家破甕破釜此論窺見其骨髓矣然非
　特文公之言為然傅奕曰佛入中國􁋷兒幼夫模象
　莊老以文飾之則固已知其出於莊老矣
唐武后斷王后蕭妃之手足置於酒甕中曰使此二婢
　骨醉蕭妃臨死曰願武為鼠吾為猫生生世世扼其
　喉亦可悲矣今俗間相傳謂猫為天子妃者蓋本此
　也予自讀唐史此段每見猫得鼠未嘗不為之稱快
　人心之公憤有千萬年而不可磨滅者嘗有詩云陋
　室偏遭黠鼠欺狸奴雖小策勲竒扼喉莫訝無遺力
　應記當年骨醉時
　
　
　
　
　
　
　
　
　
　
　
　
　
　
　鶴林玉露卷十
欽定四庫全書
　鶴林玉露卷十一
　　　　　　　　　　　　宋　羅大經　撰
福州啓運宫在開元寺有七祖御容塑像乃西京陵寢
　之舊南渡之初迎奉於此時金兵俶擾倉忙間載以
　籃輿七乗至今猶存别造朱輦七乗列于殿廡専差
　中官一員主香火謂之直殿莭序朝廷遣快行家齎
　送香燭帥守與直殿同致祭每位用朱槃列食十數
　品酒三獻云臨安浄慈寺後有望祭殿每嵗寒食朝
　廷差官一員望祭西京諸陵差陞朝官讀祝版其詞
　云厯正仲春感載濡於雨露心馳西洛悵遐阻於山
　川恭惟某祖某宗靈鑒在天聖謨傳後秩上陵之典
　禮徒切望思蕝寓祭之權宜愈深愴慕其禮用盤食
　茶湯三獻酒余觀栁子厚云每遇寒食田野道路士
　女遍滿皂隸庸丐皆得上父母邱墓馬醫夏畦之鬼
　無不受子孫追飬者今以萬乗之主乃不獲遂此志
　至於寓祭此前古之所未有也端平初金人既退朝
　廷亦嘗遣使脩朝陵之禮荆襄以兵五千護之未至
　西京諜報敵騎且至兵不敢進使者潜偕數騎星馳
　而往行禮而還其諸陵之無恙與否皆不可究詰也
吾郡羅椿字永年誠齋髙弟也清貧入骨一介不取頗
　有李方叔謝無逸風味累舉於禮部竟不第自號就
　齋嘗訪誠齋於毘陵誠齋作詩送之歸曰梅花香邊
　蹋雪來杏花影裏帶春回明朝解纜還千里今日看
　花更一杯誰遣文章太驚俗何縁場屋不遺才南溪
　鷗鷺如相問為報春吟費麝煤慶元初誠齋與朱文
　公同召誠齋力辭永年寄詩云不愁風月只憂時髮
　爲君王寸寸絲司馬要為元祐起西樞政坐壽皇知
　苦辭君命驚凡子清對梅花更與誰夢繞師門三稽
　首起敲冰硯訴相思誠齋擊莭又送永豐汪令詩云
　錦纜梅花浦江南作縣歸新來薦鶚牘驚動衮龍衣
　嵗晚情難别心親事却違恐君天上去扶病出烟霏
　頗有少陵意態他如露溼看花脚鶯啼欲曉山春消
　千嶂雪清逼五湖秋等句皆佳
本朝大臣賜家廟者文彦博蔡京鄭居中鄧洵武余深
　侯蒙薛昻白時中童貫秦檜楊存中吳璹虞允文史
　彌逺凡十四人
國風云豈無膏沐誰適為容又云予髮曲局薄言歸沐
　蓋古之婦人夫不在家則不為容飾也其逺嫌防微
　至於如此杜陵新昏别云自嗟貧家女久致羅襦裳
　羅襦不復施對君洗紅粧尤可悲矣國風之後唯杜
　陵不可及者此類是也
古人立碑廟以繫牲墓以下棺厥後乃刻嵗月或識事
　始末盖亦因而文之耳若湯盤銘太公丹書所載諸
　銘亦因所用器物著辭以自警未甞為徒文也後世
　特立石以紀事述言而謂之碑銘與古異矣杜元凱
　銘功於二石一置峴山之上一沈漢水之中韓退之
　謂張愉曰丐我一片石載二妃廟事且令後世知有
　子名後世好名之弊至於如此
趙韓王為相置二大甕於坐屏後凡有人投利害文字
　皆置其中滿即焚之於通衢李文靖公曰沆居重位
　實無補萬分惟中外所陳利害一切報罷之惟此少
　以報國爾朝廷防制纖悉備具或徇所陳請施行一
　事卽所傷多矣陸象山云往時充員敕局浮食是慚
　惟是四方奏請廷臣面對有所建置更革多下看詳
　其或書生貴㳺不諳民事輕於獻計不知一旦施行
　片紙之出兆姓蒙害每與同官悉意論駁朝廷清明
　常得寢罷編摩之事稽考之勤顧何足以當大官之
　膳或庶㡬者僅此可以償萬一耳凡此皆至論夫子
　曰仍舊貫何必改作古人曰利不什不變法甚言更
　革建置之不可輕也或曰若是則將坐視天下之弊
　而不之救歟余曰不然革弊以存法可也因弊而變
　法不可也不守法則弊生非法之足以生弊也若韓
　范之建明於慶厯者革弊以存法也荆公之施行於
　熙寧者因弊而變法也一得一失蓋可觀矣或曰荆
　公有志於二帝三王之法度豈可厚誹乎余曰有志
　於二帝三王當自格君心始不當自變法度始有堯
　舜之君則有堯舜之治有禹湯之君則有禹湯之治
　法度云乎哉否則王莽之井田房琯之車戰適足以
　貽千古之誚耳朱文公云浙間學者推尊史記謂夏
　紀賛用行夏之時事商紀賛用乗殷之輅事至髙祖
　紀賛則曰朝以十月黄屋左纛譏其不用夏時商輅
　也遷之意誠恐是如此但若使髙祖真能行夏時乗
　商輅亦只是漢髙祖終不可謂之禹湯
潘良貴字子賤自少有氣莭崇觀間為館職不肯遊蔡
　京父子間使淮南不肯與中官同燕席靖康召對力
　論時宰何㮚唐恪誤國未㡬言皆騐建炎初召為右
　司諫首論亂臣逆黨當用重法以正邦典壯國威且
　及當時用事者姦邪之狀大為汪黄所忌書奏三日
　左遷而去復召為右史從臣向子諲奏事髙宗因與
　論筆法言久不輟子賤舉笏近前厲聲曰向子諲以
　無益之言久瀆聖聽叱之使下左右皆膽落由是又
　去國晚年力量尤凝定秦檜勢正炎炎冷處一角笑
　傲泉石作三戒說深以在得之規痛自警勵秦雖令
　人致語亦不答自少至老出入三朝而前後在官不
　過八百六十餘日所居僅蔽風雨郭外無尺寸之田
　經界法行獨以邱墓之寄輸帛數尺而已有磨鏡帖
　行於世言讀書者將以治心飬性如用藥以磨鏡也
　若積藥鏡上而不加磨治未必不反為鏡累張禹孔
　光是已其大意如此世以為名言子賤自號黙成居
　士
伊尹禄之以天下不顧也繫馬千駟弗視也天下信之
　久矣故事湯事桀廢辟復辟不惟天下不以為疑而
　桀與太甲亦無一毫疑忌之心東坡論之曰辦天下
　之大事者有天下之大莭者也立天下之大節者狹
　天下者也夫以天下之大而不足以動其心則天下
　之大節有不足立而大事有不足辦者矣此論甚當
　後世唯諸葛武侯有伊尹風味其草廬三顧而後起
　與耕莘聘幣已略相類觀其告後主曰臣成都有桑
　八百株薄田十五頃子弟衣食自有餘饒臣身在外
　别無調度不别治生以長尺寸若死之日不使庫有
　餘帛廩有餘粟以負陛下觀此言則其視富貴為何
　等物故先主臨終謂之曰嗣子可輔輔之如其不然
　君可自取非先主照見孔明肝膽其肯發此言雖然
　先主孔明魚水相得發此言無難也此言之發後主
　與左右固皆聞之矣後主非明君也左右非無讒慝
　也孔明所謂諸有作姦犯科者宜付外廷論刑所以
　繩束左右者非不甚嚴也而當時曽無一人敢興單
　辭之謗後主倚信亦卒無纖芥之疑何哉只縁平時
　心事暴白足以取信上下故也自三代而後可謂絶
　無而僅有矣後之君子爭一階半級雖殺人亦為之
　自少至老貪榮嗜利如飛蛾之赴燭蝸牛之升璧青
　蠅之逐臭而曰我能立大莭辦大事其誰能信之
楊東山嘗為余言昔周益公洪容齋嘗侍壽皇宴因談
　肴核上問容齋卿鄉里所産容齋番陽人也對曰沙
　地馬蹄鼈雪天牛尾狸又問益公公廬陵人也對曰
　金柑玉版筍銀杏水精葱上吟賞又問一侍從忘其
　名浙人也對曰螺頭新婦臂龜脚老㜑牙四者皆海
　鮮也上為之一笑某嘗陋三公之對昔某帥五羊時
　漕倉市舶三使者皆閩浙人酒邊各盛言其鄉里果
　核魚蝦之美復問某鄉里何所産某笑曰他無所産
　但産一歐陽子耳三公笑且慙
楊東山言某初筮為永州零陵主簿太守趙謐字安卿
　丞相元鎮子也初㕘之時客將傳言待衆官退却請
　主簿客退趙具冠裳端立堂上凡再請某不動三請
　某解其意遂庭趨一揖上堦稟叙逐一還他禮數既
　畢立問何日交割稟以欲就某日答云可一面交割
　一揖徑入更不延坐某退而抑鬱㡬成疾以書白誠
　齋欲棄官而歸誠齋報曰此乃教誨吾子也他日得
　力處當在此某意猶未平後涉歷稍深方知此公善
　教人尚有前輩典刑朱文公云人家子弟初出仕宦
　須是討喫人打罵底差遣方是有益亦此意
漢昭帝時夏陽男子成方遂居湖有故太子舍人謂之
　曰子貌甚似衛太子方遂利其言乃乗黄犢車詣北
　闕自稱衛太子公卿以下莫敢發言雋不疑後至叱
　吏收縛竟得其姦靖康之亂柔福帝姬隨北狩建炎
　四年有女子詣闕稱為柔福自敵中潛歸詔遣老宫
　人視之其貌良是問以宫禁舊事略能言彷彿但以
　足長大疑之女子顰蹙曰金人驅迫如牛羊跣足行
　萬里寧復故態哉上惻然不疑其詐即詔入宫授福
　國長公主下降髙世榮汪龍溪行制詞云彭城方急
　魯元嘗困於面馳江左既興益壽宜充於禁臠資粧
　一萬八千緡紹興十二年顯仁太后回鑾言柔福死
　于敵中久矣始知其詐執付詔獄乃一女巫也嘗遇
　一宫婢謂之曰子貌甚類柔福因告以宫禁事教之
　為詐遂伏誅前後請給錫賚計四十七萬九千緡古
　今事未嘗無對成方遂遇雋不疑故其詐不行此女
　巫若非顯仁之歸富貴終身矣
荆公行新法鬻坊場河渡司農又請并祠廟鬻之官既
　得錢聽民為賈區廟中穢雜喧踐無所不至至張安
　道知南京上疏言宋王業所基也而以火王閼伯封
　於商邱以主大火微子為宋始封此二祠者獨不可
　免於鬻乎神宗覽之震怒批曰慢神辱國無甚於斯
　於是天下祠廟皆得免鬻近時豫章嘗於孺子亭前
　賣酒劉潛夫題詩云孺子亭前挿酒旗遊人那解薦
　江蘺白鷗欲下還飛起曽見當年解榻時帥聞之亟
　令住賣嘉定間臨安西湖上三賢堂亦賣酒太學士
　人題詩云和靖東坡白樂天㡬年秋菊薦寒泉如今
　往事都休問且為官司趂酒錢府尹聞之亦愧而止
嘉定辛巳三月金人圍黄州詔馮榯援蘄黄榯遷延不
　進黄州守何大節字中立召僚佐告之曰城危矣而
　救不至諸君多有親老且非守土之臣可以死可以
　無死乃各予以差出之檄使為去計自取郡印佩之
　誓以死守一夕輿兵忽奔告曰城陷矣擁之登車纔
　出門敵兵已紛集大莭竟自沈于江未一月又陷蘄
　州守李誠之字茂欽手殺其妻子奴婢然後自殺官
　屬多死之朝廷褒贈誠之且為立廟而寧宗帝紀書
　大莭棄城遁二人皆出太學劉潛夫詩云淮堧便合
　營雙廟太學今方出二儒又云世俗今猶疑許逺君
　王元未識真卿蓋為中立解嘲然等死耳茂欽果決
　是以全莭中立遲懦是以敗名忠臣義士可以監矣
李若谷為長社令日懸百錢於壁用盡卽止東坡謫齊
　安日用不過百五十每月朔取錢四千五百斷為三
　十塊掛屋梁上平旦用畫乂挑取一塊即藏去又以
　竹筒貯用不盡者以待賓客云此賈耘老法也又與
　李公擇書云口腹之欲何窮之有每加莭儉亦是惜
　福延壽之道張無垢云余平生貧困處之亦自有法
　每日用度不過數十錢亦自足至今不易也有客自
　耒陽來言鄭亨仲日以數十錢懸壁間椒桂葱薑皆
　約以一二錢曰吾平生貧苦晚年登第稍覺快意便
　成竒禍今學張子韶法要見舊時虀鹽風味甚長久
　也仇泰然守四明與一幙官極相得一日問及公家
　日用多少對以十口之家日用一千泰然曰何用許
　多錢曰早具少肉晚菜羮泰然驚曰某為太守居常
　不敢食肉只是喫莱公為小官乃敢食肉定非㢘士
　自爾見疎余嘗謂莭儉之益非止一端大凡貪淫之
　過未有不生於奢侈者儉則不貪不淫是可以飬徳
　也人之受用自有劑量省嗇淡泊有久長之理是可
　以飬夀也醉醲飽鮮昏人神志若疏食菜羮則腸胃
　清虚無滓無穢是可以飬神也奢則妄取茍求志氣
　卑辱一從儉約則於人無求於已無愧是可以飬氣
　也故老氏以為一寳
呉請成於越句踐欲許之范蠡不可楚求和於漢髙帝
　欲許之張良不可此霸王成否之機也二子亦明決
　矣哉故曰需者事之賊又曰當斷不斷反受其亂
桓𤣥竄位登御牀地忽陷羣臣失色殷仲文曰良由聖
　徳深厚地不能載𤣥大恱南燕汝水不冰燕主超惡
　之李超曰良由逼帶京城近日月也燕主亦大恱下
　謟上愚可發一笑
朱文公有足疾嘗有道人為施針熨之術旋覺輕安公
　大喜厚謝之且贈以詩云㡬載相扶藉痩笻一針還
　覺有竒功出門放杖兒童笑不是從前勃窣翁道人
　得詩徑去未數日足疾大作甚於未針時亟令人尋
　逐道人已莫知其所往矣公歎息曰某非欲罪之但
　欲追索其詩恐其持此誤他人爾
禮記檀弓子貢曰泰山其頽則吾將安仰梁木其壞哲
　人其萎則吾將安倣吾郡劉尚書美中家有古本禮
　記梁木其壞之下有則吾將安仗五字
朱文公嘗病女戒鄙淺欲别集古語成一書立篇目曰
　正靜曰卑弱曰孝愛曰和睦曰儉質曰寛惠曰講學
　且言如杜詩云嗟汝未嫁女秉心鬱忡忡防身動如
　律竭力機杼中凡此等句便可入正靜他皆倣此嘗
　以書屬靜春先生劉子澄纂輯迄不能成公蓋欲以
　配小學書也
慶元間周益公以宰相退休楊誠齋以秘書監退休實
　為吾邦二大老益公嘗訪誠齋於南溪之上留詩云
　楊監全勝賀監家賜湖豈比賜書華回環自闢三三
　徑頃刻能開七七花門外有田供伏臘望中無處不
　烟霞却慙下客非摩詰無畫無詩只漫誇誠齋和云
　相國來臨處士家山間草木也光華髙軒行李能過
　李小隊尋花到浣花留贈新詩光奪月端令老子氣
　成霞味論藏去傳貼厥拈向田夫野老誇好事者繪
　以為圖誠齋題云平叔曽過魏秀才何如老子致元
　台蒼松白石青苔徑也不傳呼宰相來用魏野詩翻
　案也厥後誠齋冢嗣東山先生伯子端平初累辭召
　命以集英殿脩撰致仕家居年八十雲巢曽無疑益
　公門人也年尤髙嘗攜茶袖詩訪伯子其詩云褰衣
　不待履霜回到得如今亦樂哉泓頴有時供戯劇軒
　裳無用任塵埃眉頭猶自懷千恨興到何如酒一杯
　知道華山方睡覺打門聊伴茗奴來伯子和云雪舟
　不肯半塗回直到荒林意盛哉籬菊苞時披宿霧木
　犀香裏絶纖埃錦心繡口垂金薤月露天漿貯玉杯
　八十仙翁能許健片雲得得出巢來其風味庶㡬可
　亞前二老云無疑博士工文尤精考訂有本朝新舊
　官制考行於世以隱逸召為祕閟校勘吾黨之士多
　勸其毋出而無疑竟出先君竹谷老人送以詩云泰
　華山人上赤墀上嗟安在見何遲老於尚父投竿日
　少佀轅生對策時怨鶴驚猿辭舊𨼆鞭鸞笞鳯總新知
　早陳經國平邊策歸領雲巢舊住持無疑立朝逾年
　除大社令未及有所開陳奉祠而歸年九十乃終
周益公云漢二獻皆好書而其傳國皆最逺士大夫家
　其可使讀書種子衰息乎
杜陵詩云色難臭腐食風香色難臭腐用仙家王方平
　事獨食風香三字解者不註所出余觀佛書云凡諸
　所齅風與香等意杜陵用此
宋髙祖留葛燈籠麻繩拂於陰室唐太宗留柞木梳黒
　角箆於寢宫以此示後後世猶奢
西漢諸儒揚子雲獨稱識字韓文公云凡爲文者宜略
　識字則識字豈易乎哉晁景迂晚年日課識十五字
　楊誠齋云無事好看韻書
唐李渤問歸宗禪師曰須彌納芥子僕即不疑芥子藏
　須彌恐無是理歸宗曰人言學士讀萬巻書是否渤
　曰然歸宗曰是心如椰子大萬巻書從何處着荆公
　詩云巫醫之所知督史之所業載車必百兩獨以方
　寸攝即歸宗之意余謂一心具一太極前輩謂鵬摶
　鯤運不足計其髙深日升月沈不足計其廣狹萬巻
　百車又何足道
湯武應天順人之舉實出於伊尹太公湯五遣伊尹適
　夏意亦可見伊尹既醜有夏遂相湯伐桀詩曰實惟
　阿衡實左右商王不言湯用伊尹也書之誓有以地
　言者甘誓是也有以人言者湯誓是也有以國言者
　秦誓是也泰誓左傳孟氏皆謂之太誓古字泰太通
　前輩謂伐商之謀本於太公故以名誓詩曰維師尚
　父時維鷹揚涼彼武王肆伐大商不言武王用太公
　也湯武非富天下之志於此可見雖然夫子則不以
　是而恕湯武也序書之詞曰湯勝夏曰武王勝殷殺受
　未嘗分其罪於伊尹太公此與春秋書許世子止趙
　盾同一筆也東坡海外論可謂深識周孔之心矣余
　嘗疑商之取夏周之取商一也湯崩而太甲不明甚
　於成王之幼冲然夏人帖然未嘗萌蠢動之心及武
　王旣喪商人不靖觀䲭鴞小毖之詩悲哀急廹岌岌
　然若不可以一朝居何也湯放桀於南巢蓋亦聽其
　自屛於一方而終耳未至如以黄鉞斬紂之甚也故
　夏人之痛不如商人夫以懷王之死楚人尚且悲憤
　不已有楚雖三户亡秦必楚之語况六百年仁恩之
　所滲漉者哉當是時若非以周公之聖消息彌縫於
　其間則周之復為商也決矣且湯旣勝夏猶有慙徳
　慄慄危懼若將隕于深淵至于武王則全無此等意
　思矣由是論之湯武亦豈可並言哉朱文公云成湯
　聖敬日躋與盤銘數語猶有細密工夫至武王往往
　並不見其切已事
詩曰髙山仰止景行行止景明也謂所行之光明也世
　俗有景仰景慕之語遂失其義妄以景訓仰多取前
　賢名姓加景字於上以為字如景周景顔之類失之
　矣前史王景略近世范景仁何嘗以景為仰哉真西
　山舊字景元後悟其非乃改為希元云
始皇為楚所敗尚能謝王翦袁紹為魏所敗乃至殺田
　豐欲不亡得乎
杜陵詩云萬里悲秋常作客百年多病獨登臺蓋萬里
　地之逺也秋時之慘悽也作客羈旅也常作客久旅
　也百年齒暮也多病衰疾也臺髙迥處也獨登臺無
　親朋也十四字之間含八意而對偶又精確
古今稱大人其義不一左氏傳子服昭子曰夫必多有
　是說而後及其大人孟子曰有大人之事有小人之
　事此以位言也所謂王公大人是也孟子曰飬其大
　者為大人昌黎王適墓誌曰翁大人不疑此以徳望
　言也所謂大人君子是也若易之利見大人則兼徳
　位而言之今人自稱其父曰大人然疏受對疏廣曰
　從大人議則叔父亦可稱大人滂將就誅與母訣曰
　大人割不忍之愛則母亦可稱大人
太學藴道齋有小池忽一鷗飛來容與甚久一同舍生
　題詩云朝來池上有斯事火急報教同舎知昨夜雨
　餘春水滿白鷗飛下立多時讀者賞其醖藉
晏子一狐裘三十年長孫道生一熊皮障泥數十年蓋
　貴而能儉若淵明十年著一冠則言其貧也
　
　
　
　
　
　
　
　
　
　
　
　
　
　
　鶴林玉露卷十一
欽定四庫全書
　鶴林玉露巻十二
　　　　　　　　　　　　宋　羅大經　撰
法昭禪師偈云同氣連枝各自榮些些言語莫傷情一
　回相見一回老能得幾時為弟兄詞意藹然足以啟
　人友于之愛然余嘗謂人倫有五而兄弟相處之日
　最長君臣之遇合朋友之㑹聚久速固難必也父之
　生子妻之配夫其早者皆以二十嵗為率惟兄弟或
　一二年或三四年相繼而生自竹馬游戲以至鮐背
　鶴髪其相與周旋多者至七八十年之久若恩意浹
　洽猜間不生其樂豈有涯哉近時有周益公以太傅
　退休其兄秉成先生以將作監丞退休年皆八十詩
　酒相娛者終其身章泉趙昌甫兄弟亦俱𨼆玉山之
　下蒼顔華髪相從於泉石之間皆年近九十真人間
　至樂之事亦人間希有之事也
嚴州烏石寺在髙山之上有岳武穆飛張循王俊劉太
　尉光世題名劉不能書令侍兒意真代書姜堯章題
　詩云諸老凋零極可哀尚留名姓壓崔嵬劉郎可是
　疎文墨幾㸃燕支涴綠苔
大凡臨事無大小皆貴乎智智者何隨機應變足以弭
　患濟事者是也張乖崖守蜀兵火之餘人懐反側一
　日大閲方出軍衆忽嵩呼乖崖亦下馬隨衆東北望
　三呼攬轡復行衆不敢讙真宗不豫李文定公以宰
　相宿内祈禳時太子尚㓜八大王元儼者頗有威名
　問疾留禁中累日不出執政患之偶翰林司以金盂
　貯熟水過問之曰王所需也文定取案上墨筆攪水
　中盡黑王見之大駭意其為毒也即上馬去文潞公
　知成都大雪㑹客帳下卒有誶語共拆井亭燒以禦
　寒軍將以聞公徐曰今夜誠寒亭弊矣正欲改造更
　有一亭可盡拆為薪樂飲如常明日乃究問先拆亭
　者杖而流之前輩如此類甚多皆所謂知也小而文
　潞公㓜年之浮毬司馬公㓜年之撃甕亦皆於倉卒
　之中有變通之術世傳趙從善尹臨安宦寺欲窘之
　一日内索朱紅桌子三百隻限一日辦從善命於市
　中取茶卓一樣三百隻糊以清江紙用朱漆塗之咄
　嗟而成兩宫幸聚景園回索火炬三千枝限以時刻
　從善命於倡家取竹簾束之頃刻而辦辛㓜安在長
　沙欲於後圃建樓賞中秋時已八月初旬矣吏白他
　皆可辦唯瓦難辦㓜安命於市上毎家以錢一百賃
　簷前瓦二十片限兩月以瓦收錢於是瓦不可勝用
　嘉熈間江西峒丁反吉州萬安宰黄炳鳩兵守備一
　日五更探報冦且至炳亟遣巡尉領兵迎敵衆皆曰
　空腹奈何炳曰第速行飯即至矣炳乃率吏輩攜行
　蘿木桶沿市民之門曰知縣買飯時人家晨炊方熟
　皆有熱飯熟水厚酬其直負之以行於是士卒皆飽
　餐一戰破冦由此論功擢守臨川兼庾節
杜陵詩云雨晴山不改晴罷峽如新言或雨或晴山之
　體本無改變然既雨初晴則山之精神煥然乃如新
　焉朱文公寄籍溪胡原仲詩云甕牖前頭翠作屛晚
　来相對靜儀刑浮雲一任閑舒巻萬古青山只麽青
　胡五峯見之以為有體而無用乃賡之曰幽人偏愛
　青山好為是青山青不老山中雲出雨乾坤洗出一
　畨青更好文公用杜上句意五峯用杜下句意然杜
　只是寫物二公則以喩道
善師者不陳善陳者不戰琴以不鼓為妙棋以不着為
　髙
子家羈不欲昭公與季氏立異子家羈豈黨季氏者乎
　陳平周勃不與吕氏立異平勃豈黨吕氏者乎狄仁
　傑不與武氏立異仁傑豈黨武氏者乎處事變者須
　識此意雖然夫子三都之墮王陵庭爭之語駱賓王
　舉兵之檄亦不可少也聲大義者張膽而明目定大
　䇿者潛慮而宻謀
紹興間黄公度榜第三人陳脩福州人解試四海想中
　興之美賦第五韻隔對云葱嶺金堤不日復廣輪之
　土泰山玉牒何時清封禪之塵時諸郡試巻多經御
　覽髙宗親書此聨於幅紙黏之殿壁及唱名玉音云
　卿便是陳脩吟誦此聨凄然出涕問卿年幾何對曰
　臣年七十三問卿有幾子對曰臣尚未娶乃詔出内
　人施氏嫁之年三十貲奩甚厚時人戲為之語曰新
　人若問郎年幾五十年前二十三其年第五人方翥
　興化人解試中興日月可冀賦一聨云佇觀僚屬復
　光司𨽻之儀忍死須㬰咸泣山東之淚亦經御覽親
　筆録記唱名日特命加一資上恢復初志隨寓發見
　感憤如此而卒於不遂秦檜之罪可勝誅乎
淳熙間廬陵有惡少子曰晏先以殺人減等流嶺南行
　有日逢其黨二人於市晏目之曰盍免我乎二人不
　應而去行數日送徒者節其飲食有害之之意一夕
　止旅舎二人者忽来為酒饌饗晏及送徒者盡夕歌
　呼至曉偕行過荒林間二人以白金一笏擲於地抽
　刃而言曰晏吾兄弟也汝能釋使逃請以此金為謝
　不然不能俱生矣送徒者欣然破械縱去為疑冢道
　傍而反越三十年晏自淮駕巨艦来歸貲貨鉅萬訪
　二人皆死矣妻子方貧不能自活晏哭祭其墓盡哀
　厚遺其妻子乃去鄭毅夫過朱亥墓詩云髙論唐虞
　儒者事賣君負國豈勝言憑君莫笑金椎陋却是屠
　沽解報恩諒哉
韓子管仲隰朋從齊桓公伐孤竹春往而冬反迷惑失
　道管仲曰老馬之智可用也乃放老馬而隨之遂得
　道焉杜陵詩云古来存老馬不必取長途用此事也
　東坡代滕達道疏云自念舊臣譬之老馬雖筋力已
　衰不堪致逺而經涉險阻粗識道路又用杜詩意
唐太宗末年讖家明言女主昌又明言為武氏又明
　言其人已在宫中乃以疑似殺李君羡過矣則天當
　時特一宫嬪誠無可疑之迹然史載太宗有駿馬曰
　師子驄極猛悍太宗親控馭之不能馴則天時侍側
　曰惟妾能制之太宗問其術對曰妾有三物始則捶
　以鐵鞭不服則撃以鐵撾又不服則以匕首斷其喉
　爾由此觀之其英烈猛厲之氣亦自發露特太宗不
　之覺耳則天後来駕馭羣臣専用此術
袁和叔云非木非石無思無為楊敬仲深愛其語故銘
　其墓曰和叔之覺人所未知非木非石無思無為葢
　以為造極之語也然余觀蘇潁濱論語解云火必有
　光心必有思聖人無思非無思也外無物内無我物
　我既盡心全而不亂物至而知可否可者作不可者
　止因其自然而吾未嘗思未嘗為此所謂無思無為
　也如使頑然不動與木石為偶而謂之無思無為則
　亦何以通天下之故哉此説即和叔之説也豈敬仲
　未之見耶禪家去昏散病絶㫁常坑葢昏與斷則如
　木如石矣散與常則妄思妄為矣又云貴真空不貴
　頑空葢頑空則頑然無知之空木石是也若真空則
　猶之天焉湛然寂然元無一物然四時自爾行百物
　自爾生粲為日星滃為雲霧沛為雨露轟為雷霆皆
　自虚空生而所謂湛然寂然者自若也潁濱深味禪
　説故其論亦此意
内繕已性當如紀渻之養雞外順物性當如顏闔之養
　虎
淵明詩云既来孰不去人理固有終居常待其盡曲肱
　豈傷沖此脩身俟死之意也可謂了死生矣謝溪堂
　詩云淵明從遠公了此一大事余謂淵明性資高邁
　豈待從遠公而後了况其言曰得知千載外上頼古
　人書又曰羲農去我久舉世少復真汲汲魯中叟彌
　縫使其淳則其於六經孔孟之書固已探其㣲矣於
　了死生乎何有
晚唐詩綺靡乏風骨或者薄之且因王維儲光羲輩而
　并薄其人然氣節之士亦往往出於其間昭宗末年
　朱温簒形已成韓偓在翰林蘇檢數為經營入相偓
　怒曰公不能有所為今朝夕不濟乃欲以此相汙耶
　昭宗欲相偓偓辭而薦趙崇崔𦙍怒使温譖而逐之
　昭宗與之泣别偓泣曰臣得遠貶及死乃幸不忍見
　簒弑之辱也司空圖初為禮部員外郎棄官𨼆居王
　官谷累徴不起柳璨以詔書徴之圖懼詣洛陽入見
　佯為衰野墜笏失儀乃下詔以為傲代釣名放還山
　羅𨼆乾符中舉進士十上不第黄巢亂歸依錢鏐及
　朱温簒詔至痛哭勸鏐舉義鏐不能從温聞其名以
　諌議大夫招之不就事鏐終於著作佐郎若三子者
　又可以晚唐詩人薄之乎
詩有一句疊三字者如吳融秋樹詩云一聲南鴈已先
　紅摵摵淒淒葉葉同是也有一句連三字者如劉駕
　云樹樹樹梢啼曉鶯夜夜夜深聞子規是也有兩句
　連三字者如白樂天云新詩三十軸軸軸金玉聲是
　也有三聨疊字者如古詩云青青河畔草鬱鬱園中
　栁盈盈樓上女皎皎當忩牖娥娥紅粉粧纎纎出素
　手是也有七聨疊字者昌黎南山詩云延延離又屬
　夬夬叛還遘喁喁魚闖萍落落月經宿誾誾樹牆垣
　巘巘架庫廄參參削劍㦸􁀙􁀙銜瑩琇敷敷花披萼
　闟闟屋摧霤悠悠舒而安兀兀狂以狃超超出猶奔
　蠢蠢駭不懋是也近時李易安詞云尋尋覔覔冷冷
　清清凄凄慘慘戚戚起頭連疊七字以一婦人乃能
　創意出竒如此
紹興中王鈇帥畨禺有狼藉聲朝廷除司諌韓璜為廣
　東提刑令往廉按憲治在韶陽韓纔建臺即行部指
　畨禺王憂甚寢食幾廢有妾故錢塘倡也問主公何
　憂王告之故妾曰不足憂也璜即韓九字叔夏舊游
　妾家最好歡須其来强邀之飲妾當有以敗其守已
　而韓至王郊迎不見入城乃見岸上不交一談次日
　報謁王宿治具於别館茶罷邀遊郡圃不許固請乃
　可至别館水陸畢陳伎樂大作韓踧踖不安王麾去
　伎樂隂命諸倡淡粧詐作姫侍迎入後堂劇飲酒半
　妾於簾内歌韓昔日所贈之詞韓聞之心動狂不自
　制曰汝乃在此耶即欲見之妾隔簾故邀其滿引至
　再至三終不肯出韓心益急妾乃曰司諌曩在妾家
　最善舞今日能為妾舞一曲即當出也韓醉甚不知
　所以即索舞衫塗抹粉墨踉蹡而起忽跌於地王亟
　命索輿諸倡扶掖而登歸船昏然酣寢五更酒醒覺
　衣衫拘絆索燭覽鏡羞愧無以自容即解舟還臺不
　敢復有所問此聲流播旋遭彈劾王迄善罷夫子曰
　棖也欲焉得剛韓璜之謂矣
太公之鷹揚夷齊之叩馬道並行而不相悖也太公處
　東海之濱進而以功業濟世伯夷處北海之濱退而
　以名節勵世二老者天下之大老也故各為世間辦
　一大事可謂無負文王之所養矣使伯夷出而任太
　公之事則太公亦必退而為伯夷之事所謂易地則
　皆然切意二老受文王之養平居暇日同堂合席念
　王室之如燬固欲起而救亂思冠冕之毁裂又恐因
　而偕亂故水火相濟鹽梅相成各以一事自任如三
　仁之自獻自靖或殺身以全節或歸周以全祀或佯
　狂以全道均不失本心之徳而已矣豈故相矛盾者
　哉觀伯夷之諫太公扶而去之曰義士意可見矣
紹興乙卯以旱禱雨諌議大夫趙霈上言自来祈禱斷
　屠止禁猪羊今後請并禁鵝鴨時胡致堂在西掖見
　之笑曰可謂鵝鴨諌議矣聞敵中有龍虎大王請以
　鵝鴨諌議當之嘉定中察院羅相上言越州多虎乞
　行下措置多方捕殺正言張次賢上言八盤嶺乃禁
　中来龍乞禁人行太學諸生遂有羅擒虎張尋龍之對
胡澹庵十年貶海外北歸之日飲於湘潭胡氏園題詩
　云君恩許歸此一醉傍有梨頰生㣲渦謂侍妓黎倩
　也厥後朱文公見之題絶句云十年浮海一身輕歸
　對梨渦却有情世上無如人欲險幾人到此誤平生
　文公全集載此詩但題曰自警云余觀東坡志林載
　張元忠之説曰蘇子卿嚙雪啖氊蹈背出血可謂了
　死生之際矣然不免與彼婦生子而况洞房綺繡之
　下乎乃知此事未易消除文公之論澹庵亦猶張元
　忠之論蘇子卿也近時鄭叔友論劉項曰項王有吞
　嶽瀆意氣咸陽三月火骸骨亂如麻哭聲慘怛天日
　而眉容不斂是鐵作心肝者然當垓下訣别之際寳
　區血廟了不經意惟眷眷一婦人悲歌悵飲情不自
　禁髙帝非天人歟能决意於太公吕后而不能决意
　於戚夫人杯羮可分則笑嫚自若羽翼已成則欷歔
　不止乃知尤物移人雖大智大勇不能免由是言之
　世上無如人欲險信哉
堯不以天下與丹朱而與舜世皆謂聖人至公無我知
　愛天下而不知愛其子余謂帝堯此舉固所以愛天
　下也尤所以愛丹朱也異時雲行雨施萬國咸寧虞
　賓在位同其福慶則安家而厚蒼生兩得之矣若使
　其以傲虐之資輕居臣民之上則毒痡四海不有南
　巢之放必有牧野之誅尚得為愛之乎曽子曰君子
　愛人以徳龎徳公曰吾遺子孫以安堯舜之於子亦
　不過愛之以徳遺之以安耳故愛子者人之常情也
　堯舜豈外人之常情以為異哉故其書曰典
項平甫作信美樓記云王仲宣之言曰雖信美非吾土
　兮曽何足以少留自仲宣至今千有餘年文士一詞
　曰此思歸之曲也曽未有考其文而論其心者葢仲
　宣漢貴公孫也少依王室世受國恩雖遯身南夏而
　繋志西周彼以為撫清漳曲沮之流不若灞滻涇渭
　之速清也覽昭丘陶牧之勝不若終嵕吳華之亟平
　也冀道路之一開憂日月之逾邁故戛然以是為不
　可久留葢士之出處不齊久矣充仲宣之賦當與子
　美岳陽樓五言太白鳯凰臺長句同帙而共編不當
　與張翰思吳之歎班超玉門之書馬援浪泊西里之
　念雜然為一議狀也平甫此論得仲宣之心矣仲宣
　不依曹黄二袁而依劉表意亦可見故仲宣之忠於
　漢淵明之忠於晉羅昭諫之忠於唐皆詩人文士之
　識大義有氣節者樓乃胡仲方為荆南撫幹時所建
　楊誠齊題詩云大資孫子大參孫磊隗胷中萬卷横
　樓上已推千古恨晚潮更作斷腸聲亦平甫之意
朱温父誠以五經教授鄉里號朱五經温為節度使其
　母王氏猶傭食蕭縣劉崇家始迎以歸温舉觴為夀啓
　曰朱五經平生讀書不登一第有子為節度使無忝
　於先人矣母惻然良久曰汝能至此可謂英特然行
　義未必如先人也賢哉此媪深哉此言其於朱五經
　之學必葢嘗有聞矣温簒位之日與宗戚飲博酒酣
　其兄全昱忽投瓊擊盆中迸散睨曰朱三爾碭山一
　百姓從黄巢為盗天子用汝為四鎮節度使於汝何
　負而滅唐家三百年社稷吾行見汝赤其族矣何以博
　為全昱此言亦甚賢也然則温之父賢母又賢兄又賢獨
　温凶徳耳荀卿謂人性惡其然豈其然乎
杜詩有反言之者如云久判野鶴如雙鬢若正言之當
　云雙鬢如野鶴也又云黄鵠髙於五尺童化為白鳬
　似老翁若正言之當云五尺童時似黄鵠化為老翁
　似白鳬也他如紅豆啄殘鸚鵡粒碧梧棲老鳯凰枝
　亦然左氏傳曰室於怒市於色曽南豐曰室於議塗
　於歎皆如此類
魏鶴山云某嘗以吕文穆夾袋冊韓忠獻甲乙丙丁集
　吕正獻掌記曽宣靖雌黄公議司馬公薦士篇陳宻
　學章藁范文獻手記近世虞忠肅翹材館録之類萃
　為一編名達賢録亦使士大夫識得行已用世規模
　須至推誠心布公道集謀慮廣忠益不惟資人輔已
　濟一旦之用往往居徳養才流風所被薫習演迤逮
　乎數世乃是先知先覺職分當然鶴山此論可謂任
　重道遠然薦士非難卞和之識玉九方臯之識馬此
　豈有法之可傳哉若識鑒未至徒以偏駁錮滯之意
　見稱量摸索其不為王荆公者幾希荆公常曰當今
　可望者惟吕恵卿一人又曰章子厚才極髙但為流
　俗所毁耳嗚乎翹材之所延夾袋之所載使盡如荆
　公之選掄則是蛇虺之淵虎狼之藪也其流毒可勝
　道哉故量足以容君子識足以辨小人可以為大臣
　矣
豫章旅邸有題十二字云願天常生善人願人常行善
　事鄒景孟表而出之以為竒語吾鄉前輩彭執中云
　住世一日則做一日好人居官一日則行一日好事
　亦名言也
自古盗賊如黄巢儂智髙敗績之後皆能脱身自免巢
　髠髪為僧題詩自贊有鐵衣着盡着僧衣之句智髙
　敗後惟金龍衣在或謂入海或謂奔大理國淳熈間
　江湖茶商相挺為盗推荆南茶駔頼文政為首文政
　多智年已六十不從曰天子無失徳天下無他釁將
　欲何為羣兇不聴以刀脅之黽勉而從文政知事必
　不集隂求貌類巳者一人曰劉四以煎油糍為業使
　執役左右辛㓜安為江西憲親提死士與之角困屈
　請降文政先與渠魁數人来見約日束兵退既謂其
　徒曰辛提刑瞻視不常必將殺我欲遁去其徒不可
　則曰寧斷吾首以降死先後不過數日耳其徒又不
　忍乃斬劉四之首使偽為已首以出而文政竟遁去
　官軍迄不知其首級之偽為也
高適五十始作詩為少陵所推老蘇三十始讀書為歐
　公所許功深力到無早晚也聖賢之學亦然東坡詩
　云貧家淨掃地貧女巧梳頭下士晚聞道聊以拙自
　脩朱文公每借此句作話頭接引窮鄉晚學之士
荆公詩云豈無他憂能老我付與天地從今始朱文公
　毎喜誦之
　
　
　
　
　
　
　
　鶴林玉露卷十二
欽定四庫全書
　鶴林玉露卷十三
　　　　　　　　　　　　宋　羅大經　撰
宋慶元初趙子直當國召朱文公為侍講文公欣然而
　至積誠感悟且編次講義以進寧宗喜令㸃句来他
　日文公請問上曰宫中常讀之大要在求放心耳公
　因益推明其説曰陛下既知學問之要願勉强而力
　行之退謂其徒曰上可與為善若常得賢者輔導天
　下有望矣然是時韓侂胄自謂有夾日之功已居中
　用事公因進對面諫又約吏部侍郎彭子壽請對面
　發其姦且以書白趙丞相云當以厚賞酬其勞勿使
　干預朝政侂胄於是謀逐公忽一日御批云朕閔卿
　耆老當此隆冬難立講已除卿宫觀内侍王徳謙徑
　遣付下宰相執奏臺諫給舎爭疏皆不從時子壽出
　䕶使客囘則公已去矣即上章攻侂胄云昔元符間
　向宗良兄弟止緣交通賓客漏泄機宻陳瓘抗章劾
　之謂自古戚里侵權便為衰世之象外家干政即是
　亡國之本亦如州縣之政只要權出守令若子弟親
　戚交通闗節則姦人鼔舞良民怨咨如瓘此言不可
　不察今侂胄所為不止如宗良朝無陳瓘莫能出力
　排之在太上皇朝始用姜特立大臣尚能逐之使去
　後用袁佐諫官尚能論之使懼不意陛下初政清明
　有臣如此乃無一人敢出一語則其聲勢可知矣上
　甚嘉納謂宰相曰侂胄是朕親戚龜年是朕舊學極
　是難處宰相進兩留之説且謂龜年性剛乞宣諭留
　之上曰此人質直兼是隨龍舊僚四人兩人罷一人
　去只有龜年有事肯来説如此區處甚好其晚忽降
　省劄直批彭龜年予郡宰相亦不知也自是衆君子
　皆逐矣上始初雖為侂胄所誤然三十一年敬仁勤
　儉如一日天文示變齋心露禱禁中酒器以鍚代銀
　上元夜嘗熒燭清坐小黄門奏曰官家何不開燕上
　愀然曰爾何知外間百姓無飯喫朕飲酒何安嘗幸
　聚景園晚歸都人觀者爭入門蹂踐有死者上聞之
　深恨自是不復出文公格心之效終不可泯陳正甫
　草保安赦文云朕寅畏以保邦嚴恭而事帝雖不明
　不敏有慚四海望治之心然無怠無荒未始縱一毫
　從已之欲真能寫出寧宗心事天下誦之
徐淵子九日詩云衰容不似秋容好坐上誰憐老孟嘉
　牢褁烏紗莫吹却免教白髪見黄花時一朝士和云
　呼兒為我整烏紗不是無心學孟嘉要摘金英滿頭
　挿明朝還是過時花二詩興致皆佳未易優劣
宋嘉定間加史丞相實封制云天欲治舎我誰也負孟
　軻濟世之才民不被若已推之挺伊尹佐王之略用
　經句而帖妥然過諛失體勲徳如韓魏公荆公草加
　官制不過曰保兹天子進無浮實之名正是國人退
　有顧言之行或謂荆公素不滿於魏公故無甚褒之
　詞非也王言之體當然耳
杜陵詩云桑麻深雨露燕雀半生成后山詩云輟耕扶
　日月起廢極吹嘘或謂虚實不類殊不知生為造成
　為化吹為隂嘘為陽氣勢力量與日月字正相配也
觀李斯逐客之書則秦固以客興觀齊人松栢之歌則
　齊人又以客亡客何所不有哉在吾所擇耳子思孟
　子荀卿子順亦當時之客也如時君之不用何用之
　則秦之客又何足道
先君竹谷老人早登慶元諸老之門晚年以其所自得
　者著畏説一篇其詞曰大凡人心不可不知所畏畏
　心之存亡善惡之所由判也是以古之君子内則畏
　父母畏尊長詩云豈敢愛之畏我父母又曰豈敢愛
　之畏我諸兄是也外則畏師友古語曰凜乎若嚴師
　之在側逸詩曰豈不欲徃畏我友朋是也仰則畏天
　俯則畏人詩曰胡不相畏不畏于天又曰豈敢愛之
　畏人之多言是也夫惟心有所畏是故非禮不敢為
　非義不敢動一念有愧則心為之震掉一事有差則
　顔為之忸怩戰兢自持日寡其過而不自知其入於
　君子之域矣茍惟内不畏父母尊長之嚴外不畏儕
　朋師友之議仰不畏天俯不畏人猖狂妄行恣其所
　欲吾懼其不日而為小人之歸也由是而之習以成
　性居官則不畏三尺任職則不畏簡書攫金則不畏
　市人嗚呼士而至此不可以為士矣仲尼所謂小人
　之無忌憚者矣夫人之所以必畏乎彼者非為彼計
　也蓋將以防吾心之縱而自律乎吾身也是故以天
　子之尊且有所畏詩曰我其夙夜畏天之威書曰成
　王畏相孰謂士大夫而可不知所畏乎聖賢之聪明
　且有所畏魯論曰君子有三畏畏天命畏大人畏聖
　人之言孰謂學者而可不知所畏乎然則畏之時義
　大矣哉余每以此自警且以效切磋於朋友云先君
　此説出一時流輩潛心理學者咸以為不可易余同
　年歐陽景顔跋云造道必有門伊洛先覺以持敬為
　造道之門至矣盡矣蓋敬徳之聚也此心纔敬萬理
　森列此身纔敬四體端固繇勉强至成熟此心此身
　斂然法度中可以為人矣然世之作偽假真者徃徃
　竊持敬之名蓋不肖之實内雖荏而色若厲焉行無
　防檢而步趨若安徐焉識者病之至有效前輩打破
　一敬字以為訕侮者又有以髙視濶步幅巾大袖而
　乞加懲絶者一世特立之士欲哀救之而志不能遂
　近世葉水心作敬亭後記至不以張思叔之言為然
　謂敬為學者之終事竊深疑焉近因校文至澧陽謁
　竹谷羅先生以所著畏説見教僕醒然若有所悟嗚
　呼畏即敬也使人知畏父母畏尊長畏天命畏師友
　畏公論一如先生所言欲不敬得乎每事有所持循
　而畏則其敬也莫非體察在已實事見面盎背臨淵
　履冰以偽自蓋者能之乎髙視濶步幅巾大袖假聲
　音笑貌以為敬求之於父母兄長師友之間多可憾
　焉人其以敬許之乎蓋先生以實而求敬故其敬不
　可偽世人以虚而求敬故其敬或可假是説也羽翼
　吾道其功豈淺淺哉至此則敬不可偽為而攻持敬
　者當自思矣
宋紹熈甲寅太學諸生擬勸行樂表云周公欺我願焚
　酒誥於通衢孔子空言請束孝經於髙閣以勸為諷
　字字有来歴
苗劉之亂張魏公在秀州議舉勤王之師一夕獨坐從
　者皆寢忽一人持刃立燭後公知為刺客徐問曰豈
　非苗傳劉正彦遣汝来殺我乎曰然公曰若是則取
　吾首以去可也曰我亦知書寧肯為賊用况公忠義
　如此豈忍害公恐公防閑不嚴有繼至者故来相告
　爾公問欲金帛乎笑曰殺公何患無財然則留事我
　乎曰我有老母在河北未可留也問其姓名俛而不
　答攝衣躍而登屋屋瓦無聲時方月明去如飛明日
　公命取死囚斬之曰夜来獲姦細公後嘗於河北物
　色之不可得此又賢於鉏麑矣孰謂世間無竒男子
　乎殆是唐劍客之流也
張宣公題南城云坡頭望西山秋意已如許雲影度江
　来霏霏半空雨東渚云團團凌風桂宛在水之東月
　色穿林影却下碧波中麗澤云長哦伐木詩佇立以
　望子日暮飛鳥歸門前長春水濯清云芙蓉豈不好
　濯濯清漣漪采去不盈把惆悵暮忘饑西嶼云繫舟
　西岸邉幅巾自来去島嶼花木深蟬鳴不知處采菱
　舟云散策下舸亭水清魚可數却上采菱舟乘風過
　南浦六詩平淡簡逺徳人之言也
陶淵明贈長沙公族祖云同源分𣲖人易世疎慨然寤
　歎念兹厥初老蘇族譜引云服始乎衰而至於緦而
　至於無服無服則親盡親盡則情盡情盡則喜不慶
　憂不弔喜不慶憂不弔則塗人也吾所以相視如塗
　人者其初兄弟也兄弟其初一人之身也悲夫正淵
　明詩意詩字少意多尤可涵泳
胡澹庵乞斬秦檜得貶瀘溪先生王廷珪字民瞻以詩
　送之曰癡兒不了公家事男子要為天下奇亦貶辰
　陽太府寺丞陳剛中字彦柔以啟賀之云屈膝請和
　知廟堂禦侮之無䇿張膽論事喜樞庭經逺之有人
　身為南海之行名若泰山之重又云誰能屈大丈夫
　之志寧忍為小朝廷之謀知無不言願請尚方之劍
　不遇故去聊乗下澤之車貶安逺宰瀘溪晚年孝宗
　召赴闕除直秘閣一子扶掖上殿亦予官夀踰九十
　寺丞竟死安逺無子其妻削髪為尼幸不幸之不同
　如此吉州縣江濱有石材廟隆祐太后避兵御舟泊
　廟下一夕夢神告曰速行兵至太后驚悟即命發舟
　指章貢敵果躡其後追至造口不及而還事定特封
　廟神剛應侯寺丞南行題詩廟柱云疏爵新剛應論
　功舊石材能形文母夢還訝佞人来海市為誰出衡
　雲豈自開乞靈如見告逐客幾時囘卒不如其願悲
　夫
楊誠齋初欲習宏詞科南軒曰此何足習盍相與趨聖
　門徳行科乎誠齋大悟不復習作千慮䇿論詞科可
　罷曰孟獻子有友五人孟子已忘其三周室班爵之
　籍孟子已不能道其詳孟子亦安能中今之詞科哉
　晚年作詩示兒云素王開國道無臣一勝春風放十
　人莫羨牓頭年十八舊春過了又新春
昌黎記夢詩末句云我寧屈曲自世間安能從汝巢神
　山朱文公定寧字作能字謂神仙亦且䕶短憑愚則
　與凡人意態不殊矣我若能屈曲謟媚自在世間可
　也安能巢神山以從汝哉正栁下惠枉道而事人何
　必去父母之邦之意只一字之差意味天淵夐别
張耳陳餘魏之名士秦聞此兩人名購求張耳千金陳
　餘五百金二人變名姓之陳為里監門里吏嘗笞餘
　餘欲起耳躡之使受笞吏去耳引餘之桑下數之曰
　始吾與公言何如今見小辱而欲死一吏乎耳之見
　過餘逺矣餘卒敗死泜水上而耳事漢富貴夀考福
　流子孫非偶然也大智大勇必能忍小恥小忿彼其
　雲烝龍變欲有所㑹豈與瑣瑣者校乎東坡論子房
　頴濱論劉項専説一忍字張公藝九世同居亦只是
　得此一字之力杜牧之云包羞忍恥是男兒
舜命契敷五教孟子以為君臣父子夫婦兄弟朋友是
　也左氏傳晏子曰君令臣共父慈子孝兄愛弟敬夫
　和妻柔姑慈婦聴去朋友而言婦姑又曰君令而不
　違臣共而不貳父慈而教子孝而箴兄愛而友弟敬
　而順夫和而義妻柔而正姑慈而從婦聴而婉五者
　之中唯兄弟婦姑專主於和順至於君雖得以令臣
　而不可違於理而妄作臣所以共君而不可貳於道
　而曲從父慈其子必教以義方子孝其父必箴其闕
　失夫以和倡婦尤當制之以義妻以柔從夫尤當自
　守以正蓋三者乃三綱也所繫尤重故於睦雍敬愛
　之中必有檢方規正之道庶幾各盡其分而三綱立
　矣
國家一統之業其合而遂裂者王安石之罪也其裂而
　不復合者秦檜之罪也渡江以前王安石之説浸漬
　士大夫之肺腸不可得而洗滌渡江以後秦檜之説
　淪浹士大夫之骨髓不可得而針砭
朝廷一有計校利害之心便非王道士大夫一有計校
　利害之心便非儒紹興間張登為尤溪宰視事之日
　請邑之耆老人士相見首問天字以何字對皆曰地
　又問地以何字對皆曰月又問利字以何字對皆曰
　害張曰誤矣今只知以利對害便只管要尋利去人
　人尋利其間多少事利只當以義字對因詳言義利
　之辨一提而退
豺能殺虎䑕可害象一夫足以勝禹三户可以亡秦
范雎蔡澤皆辯士太史公以之連傳然睢傾危澤明坦
　睢幽險詭秘危人骨肉全是小人意態澤方入闗便
　宣言欲代雎至其所以告睢者皆消息虚實之正理
　睢必俟澤反覆以禍福曉之乃肯退澤為秦相數月
　即告老為客卿以終進退雍容過睢遠甚雖然後之
　君子固權吝寵如狡兔之専窟如猩猩之嗜酒老死
　而不知止受禍而不之覺者智又在范雎下矣
孟浩然詩曰江清月近人杜陵云江月去人只數尺子
　美視浩然為前輩豈祖述而敷衍之耶浩然之句渾
　涵子美之句精工
陸羽茶經裴汶茶述皆不載建品唐末然後北苑出焉
　宋朝開寳間始命造龍團以别庶品厥後丁晉公漕
　閩乃載之茶録蔡忠恵又造小龍團以進東坡詩云
　武夷溪邉粟粒芽前丁後蔡相籠加吾君所乏豈此
　物致養口體何陋耶茶之為物滌昏雪滯於務學勤
　政未必無助其與進荔枝桃花者不同然充類至義
　則亦宦官宫妾之愛君也忠恵直道髙名與范歐相
　亞而進茶一事乃儕晉公君子之舉措可不謹哉
宋皇祐間吳中大饑范文正公領浙西乃縱民競渡與
　僚佐日出燕湖上諭諸守以荒嵗價亷可大興土木
　於是諸寺工作鼎新又新倉厫吏舎日夜千夫監司
　劾奏杭州不恤荒政游宴興作傷財勞民公乃條奏
　所以如此正欲發有餘之財以恵貧者使工技傭力
　之人皆得仰食於公私不至轉徙填壑荒政之施莫
　此為大是嵗惟杭饑而不害近時莆陽一寺規建大
　塔工費鉅萬或告侍郎陳正仲曰當此荒嵗寺僧剥
　斂民財興無益之土木公為此邦之望盍白郡禁止
　之正仲笑曰子過矣建塔之役寺僧能自為之乎莫
　非傭此邦之人為之也斂之於富饒之家散之於貧
　窶之輩是小民藉此以得食而贏得一塔耳當此荒
　嵗惟恐僧之不為塔也子迺欲禁之乎
東坡希慕樂天其詩曰應似香山老居士世縁終淺道
　根深然樂天醖籍東坡超邁正自不同魏鶴山詩云
　湓浦猿啼杜宇悲琵琶彈淚送人歸誰言蘇白能相
　似試看風騷赤壁磯此論得之矣
楊誠齋在館中與同舎談及晉于寳一吏進曰乃干寳
　非于也問何以知之吏取韻書以呈干字下注云晉
　有干寳誠齋大喜曰汝乃吾一字之師
宋紹興省試髙祖能用三傑賦一卷文甚奇而第四韻
　押運籌帷帳考官以漢書乃帷幄非帳字不敢取出
　院以語周益公公曰有司誤也史記正是帷帳漢書
　乃作幄
宋夀皇問王季海曰聾字何以從龍耳對曰山海經云
　龍聴以角不以耳荆公解蔗字不得其義一日行圃
　見畦丁蒔蔗種瘞之曰他時節節背生公悟曰蔗切
　之夜庶生是也字義固有可得而解者如一而大謂
　之天是誠妙矣然不可强通者甚多世傳東坡問荆
　公何以謂之波曰水之皮坡曰然則滑者水之骨也
　荆公字説成以為可亞六經作詩云鼎湖龍去字書
　存開闢神機有聖孫湖海老臣無四目漫將糟粕汙
　脩門正名百物自軒轅野老何知强討論但可與人
　漫醬瓿豈能令鬼哭黄昏葢蒼頡四目其制字成天
　雨粟鬼夜哭漫瓿之句言知者少也
胡忠簡公為舉子時値建炎之亂團結丁壯以保鄉井
　隆祐太后幸章貢金兵追至廬陵太守楊淵棄城走
　公所居曰薌城去城四十里乃自領民兵入城固守
　市井惡少乘間欲攘亂斬數人乃定張牓責楊淵棄
　城之罪募人收捕淵懼自歸隆祐隆祐赦之降敕書
　諭胡銓事定新太守来疑公有他志不敢入城公笑
　曰吾保鄉井耳豈有他哉即散遣民兵徒步歸薌城
　楊忠襄公少處郡庠足不涉茶房酒肆同舍欲壊其
　守拉之出飲託言朋友家實娼館也公初不疑酒數
　行娼艶粧而出公愕然疾趨而歸取其衣焚之流涕
　自責人徒見忠簡以一編脩官乞斬秦檜甘心流竄
　忠襄以金陵一倅唾罵兀术視死如歸豈知其自為
　布衣時所立已卓然矣
王梅溪守泉會邑宰勉以詩云九重天子愛民深令尹
　宜懐惻𨼆心今日黄堂一杯酒使君端為庶民斟邑
　宰皆感動真西山帥長沙宴十二邑宰於湘江亭作
　詩曰從来官吏與斯民本是同胞一體親既以脂膏
　供爾禄須知痛痒切吾身此邦素號唐朝古我輩當
　如漢吏循今日湘亭一杯酒便煩散作十分春葢祖述
　梅溪而敷衍之
恵民之法莫善於常平司馬温公曰此三代聖人之法
　非李悝耿夀昌所能為也陳止齋曰周禮以年之上
　下出斂法葢年下則出恐榖貴傷民年上則斂恐榖
　賤傷農也即常平之法孟子曰狗彘食人食而不知
　檢塗有餓殍而不知發檢字一本作斂葢狗彘食人
　食粒米狼戾之嵗也法當斂之塗有餓殍凶嵗也法
　當發之由此而言三代之時無常平之名而有常平
　之政特廢於衰周耳真非耿李所能也
郭仲晦謂劉信叔曰處事當以易簡簡以制繁易以制
　難便不費力乾坤之大所以使萬物由其宰制者不
　過此二字况於人乎仲晦此論可謂洞見天地萬物
　之理且以用兵言之韓信多多益辦只是一簡字狄
　武襄夜半破崑崙闗只是一易字
廖徳明字子晦朱文公髙弟也少時夢謁大乾夢懐刺
　候謁廟廡下謁者索刺出諸袖視其題字云宣教郎
　廖某遂覺後登第改秩以宣教郎宰閩請迓者及門
　思前夢恐官止此不欲行親朋友相勉為質之文公
　公曰待徐思之一夕忽叩門曰得之矣因指案上物
　曰人與器物不同如筆止能為筆不能為硯劍止能
　為劍不能為琴故其成毁久速有一定不易之數惟
　人則不然虚靈知覺萬理兼該有朝為跖而暮為舜
　者故其吉凶禍福亦隨之而變難以一定言今子赴
　官但當充廣徳性力行好事前夢不足芥蔕子晦拜
　而受教後把麾持節官至正郎
本富為上末富次之姦富為下今之富者大抵皆姦富
　也而務本之農皆為僕妾於姦富之家矣嗚乎悲夫
一顧傾城再顧傾國色也大者傾城下者傾鄉富也貨
　色之不祥如此哉
　
　鶴林玉露卷十三
欽定四庫全書巻
　鶴林玉露卷十四
　　　　　　　　　　　　宋　羅大經　撰
嘉定間當國者憚真西山剛正遂謂詞科人毎挾文章
　科目以輕朝廷自後詞科不取人雖以徐子儀之文
　亦以巫咸一字之誤而出之由是無復習者内外制
　唯稍能四六者即入選殊不知制誥詔令貴於典重
　温雅深厚惻怛與尋常四六不同今以尋常四六手
　為之往往褒稱過實或似啓事䛕詞彫刻求工又如
　賔筵樂語失王言之體矣胡衛盧祖舉在翰苑草眀
　堂赦文云江淮盡掃於驚塵太學諸生嘲之曰驚塵
　已被江淮掃却道江淮盡掃於又曰傳語胡盧兩學
　士不如依樣畫胡盧端平初患代言乏人乃略更其
　制出題眀注出何書乃許上請中選者堂除教官然
　名實既輕習者亦少昔孝宗朝議者欲科舉取士以
　論策共為一場制詔表章為一場上欣然欲行之而
　周益公等不主其説遂不行余謂若行此法則舉子
　無不習王言者習者既多自有精工者出於其間他
　時選拔而用之何患絲綸之不雅正乎
楊誠齋丞零陵時有春日絶句云梅子流酸軟齒牙芭
　蕉分綠上忩紗日長睡起無情思閑㸔兒童捉栁花
　張紫岩見之曰廷秀胸襟透脫矣
與敵對壘必分兵以擾之設詐以疑之擾之則其力不
　給疑之則其心不安力不給則敗心不安則遁
李勣謂其弟徳曰吾子孫若有志氣不倫交游非類者
　必先撾殺之而後以聞其言嚴厲如此酉陽雜俎載
　勣孫敬業年十許嵗勇悍異甚勣心患之伺其入林
　獵獸縱火焚林敬業見火至刳所乗馬入其腹中火
　過浴血而出迄不能害臨終之戒為敬業發也厥後
　則天之禍敬業起兵所謂一抔之土未乾六尺之孤
　何在者名義固正亦狂率矣卒殱其宗然武氏之立
　大臣力爭之以勣家事一語而定唐之子孫半為血
　肉殱宗之禍非天報耶
徐淵子詩云俸餘擬辦買山錢却買端州古硯磚依舊
　被渠驅使在買山之事定何年劉改之賀徐直院啓
　云以載鶴之船載書入覲之清標如此移買山之錢
　買硯平生之雅好可知淵子詞清雅余尤愛其夜泊
　廬山詞云風𦂳浪花生蛟吼鼉鳴家人睡着怕人驚
　只有一翁捫虱坐依約三更雪又打殘燈欲暗還眀
　有誰知我此時情獨對梅花傾一盞又詩成
杜陵詩云孤鴈不飲啄飛鳴聲念羣誰憐一片影相失
　萬重雲望㫁似猶見哀多如更聞野鴉無意緒鳴噪
　自紛紛又云獨鶴歸何晚昏鴉已滿林似興君子寡
　而小人多君子凄涼零落小人噂沓喧競其形容精
　矣
世傳滿江紅詞云膠擾勞生待足後何時是足據見定
　隨家豐儉便堪龜縮得意濃時休進步須知世事多
　翻覆漫教人白了少年頭徒碌碌誰不愛黄金屋誰
　不羨千鍾禄奈五行不是這般題目枉費心神空計
　較兒孫自有兒孫福不須採藥訪神仙惟寡欲以為
　朱文公所作余讀而疑之以為此特安分無求者之
　辭耳決非文公口中語後官於容南節推翁諤為余
　言其所居與文公鄰嘗舉此詞問公公曰非某作也
　乃一僧作其僧亦自號晦庵云又水調歌頭云富貴
　有餘樂貧賤不堪憂那知天路幽險倚伏互相酬請
　看東門黄犬更聴華亭清唳千古恨難收何佀䲭夷
　子散髮弄扁舟䲭夷子成霸業有餘謀收身千乗卿
　相歸把釣魚鈎春畫五湖煙浪秋夜一天雲月此外儘
　悠悠永棄人間事吾道付滄洲此詞乃文公作然特
　敷衍櫽括李杜之詩耳
嘉泰中鄧友龍使金有賂驛使夜半求見者具言金為
　蒙古困饑饉連年民不聊生王師若来勢如拉朽友
　龍大喜厚賂遣之歸告侂胄且上倡兵之書北伐之
　議遂決其後王師失利侂胄誅友龍竄或疑夜半求
　見之人誑誕誤我然觀金之南遷録其言皆不誣此
　必中原義士不忘國家涵濡之澤幸金之亂潛告我
　使惜乎將相非人無謀浪戰竟孤其望是可歎也
楊誠齋自祕書監將漕江東年未七十退休南溪之上
　老屋一區僅庇風雨長鬚赤脚纔三四人徐靈暉贈
　詩云清得門如水貧唯帶有金蓋紀實也聰明强健
　享清閒之福十有六年寧皇初元與朱文公同召文
　公出公獨不起文公與公書云更能不以樂天知命
　之樂而忘與人同憂之憂毋過於優游毋決於遁思
　則區區者猶有望於斯世也然公髙蹈之志已不可
　違也嘗自賛云江風索我吟山月唤我飲醉倒落花
　前天地為衾枕又云青白不形眼底雌黄不出口中
　只有一罪不赦唐突眀月清風
紹興甲寅壽皇不豫光宗以疾不能過宫然猶日臨内
　朝宰相率百官固請不從嘗降出一草茅書言建儲
　事宰相袖取進止上變色曰儲不豫建建即代矣朕
　第欲卿知其妄耳越數日宰執再以請御批有厯事
　嵗乆念欲廢閑之語壽皇升遐上不能喪羣臣相率
　攀上衣裾泣曰壽皇死也陛下合上輦一出隨至福
　寧殿不退上亦泣曰此非卿等行處可急還時中外
　訛言洶洶或言某將輒奔赴或言某軍私聚哭朝士
　有潛遁者近倖富人競匿重器都人皇皇趙忠定在
　西府密謀内禪念莫可達意於夀聖者韓侂胄壽聖
　甥也乃令閣門蔡勝潜告之侂胄遂因知省闗禮白
　壽聖議始定忠定令工部尚書趙彦逾戒殿帥郭杲
　敇宿衛起居郎彭龜年告嘉邸備進發七月甲寅禫
　祭壽聖引宰相執政簾下諭曰皇帝疾至今未能執
　喪自欲退閒此御筆也嘉王可即皇帝位於重華宫
　躬行喪禮嘉王却避再三侂胄扶抱登御榻流涕被
　面命泰安宫提舉楊舜卿往南内請八寶初猶靳予
　舜卿傳奏云官家兒子做了乃得寳出事定侂胄意
　望節鉞忠定不與知閣劉弼乗間言曰此事侂胄頗
　有功亦合分些官職與他忠定曰渠亦有何大功弼
　語侂胄侂胄未信謁忠定以探其意忠定岸然不交
　一談侂胄退而歎曰劉知閣不吾欺於是邪心始萌
　調逐忠定矣
李公甫謁真西山丐詞科文字西山留之小飲書房指
　竹夫人為題曰蘄春縣君祝氏可封衛國夫人公甫
　援筆立成末聯云於戲保抱攜持朕不忘兩夜之寢
　展轉反側爾尚形四方之風西山擊節盖八字用詩
　書全語皆婦人事而形四方之風又見竹夫人玲瓏
　之意其中頌徳云常居大夏之間多為涼徳之助剖
　心析肝陳數條之風刺自頂至踵無一節之瑕疵
栁子厚文章精麗而心術不掩焉故理意多舛駮余嘗
　書其罵尸蟲文後云尸蟲伏人骸竅間狙伺𨼆慝上訴
　之帝意求飲食人以是多罹咎謫栁子憎而罵之余
　謂尸蟲未果有也果有之疑帝借以為耳目未可罵
　也世之人唯不知有尸蟲世之人而知有尸蟲則豈
　特摩牙奮距昻昻然以㓙毒自名者削迹於世哉色
　厲内荏聲善實狠若共兠少正夘輩當亦少衰矣故
　余謂尸蟲之有禆於世教甚大帝之福善禍淫有藉
　於尸蟲甚切帝之飲以飲食也初非賞讒尸蟲之嘵
　嘵上訴也亦非以讒故仁人君子謂宜彰尸蟲之功
　於天下俾警焉可矣罵者何也且栁子何畏乎尸蟲
　謹修而身宅而心七情所動不違其則雖有尸蟲將
　焉攸訴彼若鼔其䜛頰咀毒銜鋒謂巢由汚龍逢比
　干佞謂周孔不仁則帝之聰眀將怒殛之矣奚聴信
　以降割於我民設或循其首以至踵未能無面熱汗
　下徒憎其不為己𨼆申之以罵焉余恐秖益其訴帝
　之説而已
張宣公帥江陵道經澧澧之士子十數輩執文書郊迎
　公喜見鬚眉就馬上長揖索其文觀之乃舉劉郡守
　政績公擲其文於地曰諸公之來某意其相與講切
　義理之是非啓告閭閻之利病有以見教今乃不然
　是特被十隻冷饅頭使耳躍馬徑去澧守上謁亦不
　容見
嘉定間山東忠義李全跋扈日甚朝廷擇人帥山陽見
　大夫無可使遂用武國國武人也特換文資除大府
　卿以重其行國至山陽偃然自大受全庭參全軍忿
　怒囚而殺之幙客杜子埜詩人也亦死焉初國之換
　文資喬壽朋以書抵史丞相曰祖宗朝制置使多用
　名將紹興間不獨張韓劉岳嘗為之楊沂中吳玠呉
　珙劉錡王燮成閔李顯中諸人亦為之不特制置使
　可為樞密處置宣撫等使亦可為也豈必盡文臣哉
　至於文臣任邉事固有反以觀察使授之者如韓忠
　獻范文正陳堯咨是也今若就加本寺之官以重制
　帥之選初無不可乃使之處非其地遽易以清班彼
　修飾邉幅强自標置求以稱此人心固未易服恐反
　使人有輕視不平之心此不可不慮也廟堂不能從
　未幾果敗李全自此遂叛常曰吾不患兵不精唯患
　財不贍有士人教之以依朝廷式樣造楮劵全從之
　所造不勝計持過江南市物人莫能辨其用頓饒而
　江南之楮益賤上下共以全為憂辛夘上元夜酒酣
　自提兵攻維忽陷於城外淖中而死
朱文公云古者男子拜兩膝齊屈如今之道拜杜子春
　注周禮竒拜以為先屈一膝如今之雅拜即今拜也
　古者婦女以肅拜為正謂兩膝齊跪手至地而頭不
　下也拜手亦然南北朝有樂府詩説婦人曰伸腰再
　拜跪問客今安否伸腰亦是頭不下也周宣帝令命
　婦相見皆跪如男子之儀不知婦人膝不跪地而變
　為而今之拜者起於何時程泰之以為始於武后不
　知是否余觀王建宫詞云射生宫女盡紅粧請得新
　弓各自張臨上馬時齊賜酒男兒跪拜謝君王則唐
　時婦女拜不跪可證矣
諸葛孔眀征蠻馬謖曰攻心為上攻城為下義戰為上
　兵戰為下其論髙矣街亭之敗用秦穆宥孟眀故事
　可也蜀勢日傾蜀才日少而乃流涕斬謖過矣夫法
　立必誅而不權以古人八議之仁此申韓之所為也
　前輩謂子房之學出於黄老孔明之學出於申韓信
　矣近世張魏公之斬曲端趙哲乃效孔眀所為尤非
　也
唐子西立朝賦梅花詩云桃花能紅李能白春深無處
　無顔色不意尚有數枝梅可是東君苦留客向来開
　處是嚴冬桃李未在交遊中只今已是丈人行勿與
　年少爭春風執政者惡其自專一斥不復後以黨禍
　謫羅浮作詩云説與門前白鷺羣也須從此㫁知聞
　諸公有意除鈎黨甲乙推求恐到君殊有意味又云
　鶴歸遼海悲人世猿入巴山叫月眀唯有蟲沙今好
　在往来休傍水邉行抱朴子云周穆王南征一軍皆
　化君子化為猿鶴小人化為蟲沙詩意言君子或死
　或貶唯小人得志深畏其含沙射影也
士大夫若愛一文不直一文陳簡齋詩云從来有名士
　不用無名錢楊伯子嘗為予言士大夫清亷便是七
　分人了盖公忠仁眀皆自此生伯子誠齋冡嗣號東
　山先生清節髙文趾美克肖其帥畨禺將受代有俸
　錢七千緡盡以代下戸輸租有詩云兩年枉了鬂霜
　華照管南人没一些七百萬緡都不要脂膏留放小
　民家又别石門詩云石門得得泊歸舟江水依依别
　故侯擬把片香投贈汝這回欲帶㤀来休盖昔吳𨼆
　之守五羊不市南物歸舟有香一片舉而投諸石門
　江中用此事也其帥三山不請供給錢以忤豪貴劾
　去作詩貽先君云與世長多忤持身轉覺孤夤縁新
　齒舌收拾老頭顱我已訶瀧史君誰誦子虛同歸燈
　火讀家裡石渠書時先君與之同入閩故也陳膚仲
　作玉壺冰朱絲絃二詩送之林自和送行詩云公來
　無琴鶴公去有芒鞵又有幕官詩云從渠腰下有金
　帶何處山中無菜羹真西山入對主上問當今亷吏
　西山既以趙政夫為對翌日又奏臣昨所舉亷吏未
　盡如崔與之之出蜀唯載歸艎之圖籍楊長孺之守
　閩靡侵公帑之毫釐皆當今亷吏也
東坡守杭守潁皆有西湖故潁川謝表云入參兩禁毎
　玷北扉之榮出典二州輒為西湖之長秦少章詩云
　十里薰風菡蓞初我公所至有西湖欲將公事湖中
　了見説官閑事亦無後謫惠州亦有西湖楊誠齋詩
　云三䖏西湖一色秋錢塘汝潁及羅浮東坡原是西
　湖長不到羅浮便得休
胡文定春秋傳作於渡江之初其論國滅也曰春秋滅
　人之國其罪則一而見滅之君其例有三以歸者既
　無死難之節又無克復之志貪生畏死甘就執辱其
　罪為重許斯頼牂之類是也出奔者雖不死於社稷
　有興復之望焉託於諸侯猶得寓禮其罪為輕弦子
　温子之類是也若夫國滅死於其位是得正而斃焉
　者矣於禮為合於時為不幸若江黄二國是也其㫖
　嚴矣如劉禪愍懐皆春秋之罪人也近時蒙古入蔡
　殘金之主守緒乃能聚薪自焚義不受辱庶幾於江
　黄
陸務觀農師之孫有詩名壽皇嘗謂周益公曰今世詩
　人亦有如李白者乎益公因薦務觀由是擢用賜出
　身南宫舎人嘗從范石湖辟入蜀故其詩號劔南集
　多豪麗語言征伐恢復事其題俠客圖云趙魏風塵
　十丈黄遺民膏血飽豺狼功名不遣斯人了無奈和
　戎白面郎壽皇讀之為之太息臺評劾其恃酒頽放
　因自號放翁作詞云橋如虹水如空一葉飄然煙雨
　中天教稱放翁晚年為韓平原作南園記除從官楊
　誠齋寄詩云君居東浙我江西鏡裡新添幾縷絲花
　落六回疎信息月明千里兩相思不應李杜翻鯨海
　更羨䕫龍集鳯池道是樊川輕薄殺猶將萬戸比千
　詩盖切磋之也然南園記唯勉以忠獻之事業無諛
　辭晚年和平粹美有中原承平時氣象朱文公喜稱
　之
古人席地而坐登席而去履韈左氏傳禇師聲子韈而
　登席衛侯怒其無禮如簠簋籩豆高不踰尺便於取
　食今世夫子廟塑像巍然髙坐祭器乃陳於地殊覺
　未安朱文公云先君嘗過列子廟見其塑像以石為
　席而坐於地先聖像設亦宜倣此
楊東山言道藏經云蝶交則粉退蜂交則黄退周美成
　詞云蝶粉蜂黄渾退了正用此也而説者以為宫粧
　且以退為褪誤矣余因歎曰區區小詞讀書不博者
　尚不能得其㫖況古人之文章而可以臆見妄解乎
唐司空圖書云昨日流鶯今日蟬起來又是夕陽天六
　龍飛轡長相窘更忍乗危自着鞭戒色自戕者也楊
　誠齋善謔嘗謂好色者曰閻羅王未曾相唤子乃自
　求押到何也即此詩之意
廖子晦為小官遭長官以非理對移殊不能堪朱文公
　以書曉之云吾人所學正要此處呈驗已展不縮已
　進不退只得硬脊梁與他厮捱看如何自家決定不
　肻開口告他若到任滿便作對移批書離任則他許
　多威風都無處使豈不快哉此間有吳伯起者不曾
　講學後聞李子靜説話自謂有所得及作令被對移
　他邑主簿却不肯行百方求免某嘗笑之以為何至
　如此若對移作指使即逐日執杖子去知府㕔前唱
　喏若對移作押録即逐日抱文書去知縣㕔前呈覆
　便作耆長壯丁亦不妨與他去做況主簿乎文公之
　意盖謂心無愧怍則無入而不自得心無貪戀則無
　往而不自安此不於臨事遇變之時而在於平居講
　學之際講之素精見之素定真知夫進退得喪死生
　禍福之不足以累吾心則雖鼎鑊刀鋸視之如寢席
　之安矣況於一陟黜予奪之間者哉韓昌黎云夫儒者
　之於患難苟非其自取之其拒而不受於懷也若築
　河堤以障屋霤其容而消之也若水之於海冰之於
　夏日其翫而忘之以文辭也若奏金石以破蟋蟀之
　鳴蟲飛之聲況一不快於考功盛山一出入息之間
　哉此最善形容處(考功官銜盛/山地名也)
　
　
　
　
　
　
　
　
　
　
　
　
　
　
　鶴林玉露卷十四
欽定四庫全書
　鶴林玉露卷十五
　　　　　　　　　　　　宋　羅大經　撰
白樂天詩云為問長安月誰教不相離相字下自注云
　思移切乃知今俗作厮字者非也
秦檜少遊太學博記工文善幹鄙事同舎號為秦長脚
　毎出遊飲必委之辦集既登第及中詞科靖康初為
　御史中丞金人陷京師議立張邦昌檜陳議狀大畧
　謂趙氏傳緒百七十年號令一統綿地萬里子孫蕃
　衍布在四海徳澤深長百姓歸心只縁姦臣誤國遂
　至喪師失守豈可以一城而決廢立哉若必欲舎趙
　氏而立邦昌則京師之民可服而天下之民不可服
　京師之宗子可滅而天下之宗子不可滅望稽古揆
　今復君之位以安天下金雖不從心嘉其忠與之俱
　歸檜天資狡險始陳此議特激於一朝之諒既至金
　廷情態遂變諂事達蘭傾心為之用烏珠用事侵擾
　江淮韓世忠邀之於黄天蕩幾為我擒一夕鑿河始
　得遁去再冦西蜀又為吳玠敗之於和尚原至自髠
　其鬚髮而遁知南兵日强懼不能當乃隂與檜約縱
　之南歸使主和議檜至行都紿言殺金之監已者奔
　舟得脱見髙宗遂道南自南北自北之説時上頗厭
　兵入其言㑹諸將稍恣肆各以其姓為軍號曰張家
　軍韓家軍檜乗間密奏以為諸軍但知有將軍不知
　有天子跋扈有萌不可不慮上為之動遂決意和戎
　而檜專執國命矣方金之以七事邀我也有毋易首
　相之説正為檜設洪忠宣自金回戲謂檜曰撻辣郎
　君致意檜大恨之厥後金人徙汴其臣張師顔者作
　南遷録載孫大鼎疏備言遣檜間我以就和好於是
　檜之姦賊不臣其迹始彰彰矣方其在相位也建一
　徳格天之閣有朝士賀以啓云我聞在昔惟伊尹格
　於皇天民到于今微管仲吾其左衽檜大喜超擢之
　又有選人投詩云多少儒生新及第髙燒銀燭照娥
　眉格天閣上三更雨猶誦車攻復古詩檜益喜即與
　改秩盖其胸中有慊故特喜此諛詞以為掩覆之計
　真猾夏之賊也余觀唐則天追貶隋臣楊素詔曰朕
　上嘉賢佐下惡賊臣嘗欲從容於萬㡬之暇褒貶於
　千載之外矧年代未逺耳目尚存者乎夫楊素異代
　之姦臣則天一女主尚知惡而貶之矧如檜者密奉
　敵謀脅君誤國罪大惡極上通於天其可赦乎開禧
　用兵雖嘗追削嘉定和戎旋即牽復是可嘆也檜之
　初歸一節中興遺史説得尤詳
洪容齋云易乾坤之下六卦皆有坎此聖人防患備險
　之意也余謂屯蒙未出險者也訟師方履險者也戒
　之宜矣若夫需者燕樂之象比者親附之象乃亦有
　險焉盖斧斤鴆毒每在於衽席杯觴之間而詡詡笑
　語未必非闗弓下石者也於此二卦其戒尤不可不
　嚴焉
王荆公新法煩苛毒流寰宇晚歳歸鍾山作放魚詩云
　物我皆畏苦捨之寧啖茹其與梁武帝窮兵嗜殺而
　以麵代犠牲者何殊余嘗有詩云錯認蒼姬六典書
　中原從此變蕭疎幅巾投老鍾山日辛苦區區活數
　魚
唐宣宗遺詔立䕫王而中尉王宗貫等迎鄆王立之是
　為懿宗上嘗出宦官請鄆王監國奏令宣徽使楊公
　慶持示宰相杜悰曰當時宰相無名者皆以反法處
　之悰謂公慶及兩樞密曰主上新踐阼當以仁愛為
　先豈得遽賛成殺宰相事若習與性成則中尉樞密
　豈得不自憂乎公慶色沮而去帝怒亦釋慶厯中刼
　盜張海過髙郵軍晁仲約令百姓斂金帛牛酒勞之
　海悦徑去不為暴事聞富鄭公欲誅仲約范文正不
　可富公愠曰方今患法不舉而多方沮之何以整衆
　范公曰祖宗以來未嘗輕殺臣下此盛徳事奈何欲
　輕壊之他日主上手滑吾輩亦未敢自保也富公不
　以為然其後自河北還朝不許入國門未測朝廷意
　終夜徬徨不能寐思范公語繞牀歎曰范六丈聖人
　也文正之言與杜悰略同皆至言也李斯勸胡亥以
　煩刑而身具五刑以死為人臣者可以監矣建炎初
　維揚諌官袁植乞誅黄潜善等九人髙宗不可曰朕
　方責已豈可歸罪股肱宰相吕頥浩曰本朝輔弼大
　臣縱有大罪止從貶竄故盛徳足以祈天永命植發
　此言虧陛下好生之徳乃出植知池州大哉高宗之
　徳至哉頥浩之論當時若從植言潜善等固死有餘
　罪然此門既開厥後秦檜專國必借此藉口以鉏善
　類其産禍寧有極乎
張文潜云詩三百篇雖云婦人女子小夫賤𨽻所為要
　之非深於文章者不能作如七月在野以下皆不道
　破至十月入我牀下方言是蟋蟀非深於文章者能
　之乎然是詩乃周公作其超妙宜矣荆公絶句云昏
　黑投林曉更驚背人相唤百般鳴柴門長閉春風暖
　事外還能見鳥情盖祖此法
王景文云有心於避禍不若無心於任運斯言固達矣
　然必自反無愧自省無憾乃可安之於命伊川曰人
　之於患難只有一箇處置盡人事然後理足而無憾
　物之有成必有壞譬如人之有生必有死而國之有
　興必有亡也雖知其然而君子之養身也凡可以乆
　生而緩死者無不用其治國也凡可以存存而救亡
　者無不為至於不可奈何而後已此之謂知命
伊川謫涪渡江風浪大作舟中之人皆失色伊川正襟
　端坐神色泰然既及岸有樵夫問曰公是達後如此
　是舍後如此伊川登岸欲與之言已去不可追矣余
　謂惟達故舎惟舎故達達是智舎是勇夫子曰朝聞
　道夕死可矣使未聞道必有貪生怖死之心安能夕
　死而可哉可者委順而無貪怖之心也朝聞道是達
　夕死可矣是舍達須是平時做工夫舎則臨事自然
　如此
周益公作胡忠簡神道碑云武王一戎衣而天下定義
　士猶或非之孔子奚取焉為萬世計也盖忠簡力詆
　和議乞斬秦檜而紹興終於和戎故以忠簡比夷齊
　以髙宗比武王可謂回護得體
康節邵子云夫子定書以秦誓綴周魯之後知周之必
　為秦也前輩頗不然其説余嘗思之亦自有理盖説
　者皆謂取穆公悔過一念故特録其書然作誓之後
　彭衙令狐汾曲之師貪忿愈甚烏在其為真悔過夫
　子奚取焉況二百餘年千八百國之諸侯豈無一君
　之賢一言之幾於道奚獨於西戎之君有取哉盖當
　是時周已不可為而列國又皆不自振惟秦駸駸始
　大夫子知周之亡也諸侯必折而入於秦故定書之
　末特收此篇以微見其意或曰聖賢言理不言數若
　爾則夫子亦言數乎曰此非數也勢也夫子嘗曰如
　有用我者吾其為東周乎乎者疑詞也謂吾道若獲
　用則西周之美可尋不止乎東周而遂已也此正欲
　以理而回其勢也及歴聘不逢自衛反魯則道不獲
　行而勢之所趨有不可挽者矣安得不憫然寓意於
　定書之末乎考秦之强實自穆公始秦以割地斃列
　國非特戰國時為然在春秋時已然矣左氏傳曰賂
　秦伯以河外列城五又曰秦始征晉河東置官司焉
　此皆薪不盡火不滅之兆也周亡而秦興已粲然在
　目中矣孰謂夫子而不知乎且非特定書為然也其
　刪詩亦然十五國風莫非中國之詩也吳楚流而入
　於蠻夷則削而不録秦與吳楚等也獨存其詩今觀
　列國之風大抵流蕩昏淫有日趨於亾之勢惟秦始
　有車馬禮樂其詩奮厲猛起已有招八州畢六王之
　氣象夫子存之不刪豈無意乎
荆公少年不可一世士獨懷刺候濓溪三及門而三辭
　焉荆公恚曰吾獨不可自求之六經乎乃不復見余
　謂濓溪知荆公自信太篤自處太髙故欲少摧其鋭
　而不料其不可回也然再辭可矣三則已甚使荆公
　得從濓溪沐浴於光風霽月之中以消釋其偏蔽則
　他日得君行道必無新法之煩苛必不斥衆君子為
　流俗而社稷蒼生將有賴焉嗚呼豈非天哉
秦虎視山東蠶食六國不知六國未滅而秦先滅矣何
　也始皇乃吕不韋之子則是嬴氏為吕氏所滅也司
　馬氏欺人孤寡而奪之位不知魏滅未幾而晉亦滅
　矣何也元帝乃牛金之子則是司馬氏為牛氏所滅
　也春秋書莒人滅鄫義正如此胡致堂欲用春秋法
　於始皇紀便明書吕氏以從其實
景公千駟不及夷齊顔子一瓢乃同禹稷孔孟垂教深
　切著明而後世利欲之私至於包括天地蔽遮日月
　太史公曰天下攘攘皆為利往天下嘻嘻皆為利來
　(音/離)吁可哀也哉
舜誅四周公誅二趙廣漢誅一原禇而潁川服尹翁歸
　誅一許仲孫而東海服趙尹固不足道而所用刑者
　則舜與周公之術也彼臨渭論囚渭水盡赤者獨何
　為哉
學不必博要之有用仕不必達要之無愧學而無用塗
　車芻靈也仕而有愧鶴軒虎冠也
楚不以白珩為寳而觀射父之作訓辭左史倚相之通
　訓典乃楚之至寳也齊不以徑寸之珠為寳而檀子
　之守南城盻子之守髙唐黔夫之守徐州種首之備
　盜賊乃齊之至寳也故忠賢才識之士謂之寳臣若
　無寳而不知求得寳而不知識有寳而不知重棄荆
　玉而喜燕石賤周璞而藏鄭䑕國之不亡者幸也
楊誠齋云人皆以饑寒為患不知所患者正在於不饑
　不寒爾此語殊有味乞食於野人晉重耳之所以霸
　燎衣破竈而啜豆粥漢光武之所以興況下此者其
　可不知饑寒之味哉
張子韶對䇿至晡未畢貂璫促之子韶曰未也方談及
　公等故其䇿曰閹寺聞名國之不祥也堯舜閹寺不
　聞於典謨三王閹寺不聞於誓誥豎刁聞於齊而齊
　亂伊戾聞於宋而宋危
杜陵詠鷗云江浦寒鷗戲無他亦自饒却思翻玉羽隨
　意㸃春苗雪暗還須落風生一任飄幾羣滄海上清
　影日蕭蕭言浦鷗閒戲使無他事亦自饒美奈何不
　免口腹之累故閒戲未足已思翻玉羽而㸃春苗為
　謀食之計雖風雪凌厲有所不暇顧末言海鷗之曠
　逸清影翛然不為泥滓所㸃染非浦鷗所能及以興
　士當髙舉逺引歸潔其身如海鷗不當逐逐於聲利
　之場以自取賤辱若浦鷗也
蘇養直之父伯固從東坡遊我夣扁舟浮震澤之詞為
　伯固作也養直屬玉雙飛水滿塘之句亦見賞於坡
　稱為吾家養直作此詩時年甚少而格律已老蒼如
　此紹興間與徐師川同召師川赴養直辭師川造朝
　便道過養直留飲甚歡二公平日對奕徐髙於蘇是
　日養直拈一子笑視師川曰今日須還老夫下此一
　著師川有愧色游誠之跋養直墨蹟云後湖胷中本
　無軒冕是以風神筆墨皆自蕭散非慕名𨼆居者比
　也士生斯世茍無利及人區區奔走老死塵埃不如
　學蘇養直
北魏主珪問博士李先曰天下何物最益人神智先曰
　莫若書王荆公詩曰物變有萬殊心思纔一曲讀書
　謂耶夫着一能讀書之心横於胷中則錮滯有我其
　心已與古人天淵懸隔矣何自而得其活法妙用哉
　吕東萊解尚書云書者堯舜禹湯文武周公之精神
　心術盡寓其中觀書者不求其心之所在夫何益然
　欲求古人之心必先求吾心乃可見古人之心此論
　最好真讀書之法也當時趙清獻公之折荆公曰臯
　䕫稷契何書可讀此亦忿激求勝之辭未足以服荆
　公夫自文籍既生以来便有書臯䕫之前三墳亦書也
　伏羲所畫之卦亦書也太公所稱黄帝顓帝之丹書
　亦書也孟子所稱放勲曰亦書也豈得謂無書哉特
　臯䕫稷契之所以讀書者當必與荆公不同耳當時
　答荆公之辭只當曰公若錮於有我之私不能虛心
　觀理稽衆從人乃是不能讀書也嗚呼荆公往矣後
　之君子窮而講道明理達而撫世酬物謹無着一能
　讀書之心横在胸中也哉
秦朝松封大夫陳朝石封三品李誠之詠松云半依嵓
　岫倚雲端獨上亭亭耐嵗寒一事頗為清節累秦時
　曾作大夫官荆公三品石云草沒苔侵棄道周誤恩
　三品竟何酬國亡今日頑無恥似為當年不與謀夫
　松石無知之物一為二朝名寵所㸃染猶不免萬世
　之包彈矧士大夫其於進退辭受之際可茍乎哉
吳孫秀曰討逆弱冠以一校尉剏業今後主舉江南而
　棄之唐李翺曰神堯以一旅取天下後世子孫不能
　以天下取河北忠臣志士之歎古今一也
荆公題舒州山谷寺石牛洞泉穴云水泠泠而北出山
　靡靡以旁圍欲窮源而不得竟悵望以空歸晁無咎
　編續楚詞謂此詩具六藝羣書之餘味故與其經學
　典䇿之文俱傳朱文公編楚詞後語亦收此篇
五代時扈載有文名嘗遊相國寺見庭竹可愛作碧鮮
　賦題璧間周世宗命小黄門録進覽之稱善王朴尤
　重之薦之宰相李榖榖曰非不知其才然薄命恐不
　能勝朴曰公為宰相以進賢退不肖為職何言命耶
　乃拜知制誥為學士居嵗餘果卒余謂榖言陋矣不
　幸而中若朴者真宰相之言也近時周益公長身瘦
　面狀若野鶴在翰苑多年壽皇一日燕居歎曰好一
　箇宰相但恐福薄爾盖疑其相也一老璫在傍徐奏
　曰官家所歎豈非周必大乎上曰爾何知曰臣見所
　畫司馬光像亦如必大清􁁺上為之一笑未幾遂登
　庸為太平宰相與聞揖遜之盛出鎮長沙退休享清
　閑之福十有餘年
陶淵明神釋形影詩曰大鈞無私力萬理自森著人為
　三才中豈不以我故我神自謂也人與天地並立而
　為三才以此心之神也若塊然血肉豈足以並天地
　哉末云縱浪大化中不喜亦不懼應盡便須盡無復
　獨多慮乃是不以死生禍福動其心泰然委順養神
　之道也淵明可謂知道之士
元祐中東坡知貢舉李方叔就試將鎻院坡緘封一簡
　令送方叔值方叔出其僕受簡置几上有頃章子厚
　二子曰持曰援者來取簡竊觀乃揚雄優於劉向論
　一篇二章驚喜攜之以去方叔歸求簡不得知為二
　章所竊悵惋不敢言已而果出此題二章皆模倣坡
　作方叔幾於閣筆及拆號坡意魁必方叔也乃章援
　第十名文意與魁相佀乃章持坡失色二十名間一
　卷頗竒坡謂同列曰此必李方叔視之乃葛敏修時
　山谷亦預校文曰可賀内翰得人此乃僕宰太和時一
　學子相從者也而方叔竟下第坡出院聞其故大歎
　恨作詩送其歸謂平生漫説古戰場過眼終迷日五
　色者是也其母歎曰蘇學士知貢舉而汝不成名復
　何望哉抑鬱而卒余謂坡拳拳於方叔如此真盛徳
　事然卒不能增益其命之所無反使二章得竊之以
　發身而子厚小人將以坡為有私有黨而無以大服
　其心豈不重可惜哉
韓栁文多相佀韓有平淮碑栁有平淮雅韓有進學解
　栁有起廢答韓有送窮文栁有與韋中立論文韓有
　張中丞傳叙栁有段太尉逸事至若韓之原道佛骨
　疏毛穎傳則栁有所不能為栁之封建論梓人傳晉
　問則韓有所不能作韓如美玉栁如精金韓如靜女
　栁如名姝韓如徳驥栁如天馬歐似韓蘇似栁歐公
　在潁於破筐中得韓文數册讀之始悟作文法東坡
　雖遷海外亦惟以陶栁二集自隨各有所悟入各有
　所酷嗜也然韓栁猶用竒重字歐蘇唯用平常輕虛
　字而妙麗古雅自不可及
光堯之喪金使來弔祭京仲逺以檢正假禮部尚書為
　報謝使康元弼館伴金錫燕汴亭仲逺與郊勞使康
　元弼言請免燕不許請撤樂如告哀遺留使亦不許
　至期遽促入席傳呼不絶仲遠曰若不撤樂有死而
　已不敢即席元弼等知不可奪乃傳言曰請先拜酒
　果之賜徐議撤樂仲逺方率其屬拜受北典籖者連
　呼曰北朝燕南使敢不即席聲甚厲仲逺趨退復位
　甲士露刃閉門仲逺命左右叱曰南使執禮何物卒
　徒乃敢無禮排闥而出元弼等以聞其主仲逺留館
　俟命賦詩曰鼎湖龍馭去無蹤三遣行人意則同凶
　禮强更為吉禮北風誰説競南風設令耳與笙鏞末
　只願身糜鼎鑊中已辦滯留期得請不辭築館汴江
　東越七日竟獲免樂之命既還孝宗勞之曰卿能執
　禮為朕增氣何以賞卿對曰彼畏陛下威徳非畏臣
　也正使臣死於彼亦常分也敢覬賞乎上喜謂宰相
　曰京鏜今之毛遂也除權侍郎以至大用
士卒畏將者勝畏敵者敗愛将者勝愛身者敗畏將則
　不畏敵畏敵則不畏將愛將則不愛身愛身則不愛
　將畏将在将之威愛將在將之恩有李光弼斬張用
　濟之威則三軍股慄矣何患其不畏將有吳起吮士
　疽之恩則赴死如歸矣何患其不愛將雖然戮一不
　用命誅一不循律則威振矣不必數數然也至若撫
　循之恩則終始有所不可廢東山之詩昵昵兒女語
　此周之所以長潼闗之敗唐幾亡矣而僕射如父兄
　識者以是占中興焉謀帥擇將者則何以哉
九金聚粹共圖魑魅之形孤劒埋光尚負斗牛之氣此
　吕惠卿表也邪人指正人為邪人如此人主何以辨
　之
五代史漢劉銖惡史肇𢎞楊邠於是李業譛二人於帝
　而殺之銖喜謂業曰君可謂僂羅兒矣僂羅俗言猾
　也歐史閒書俗語甚竒
　
　
　
　
　鶴林玉露卷十五
欽定四庫全書
　鶴林玉露卷十六
　　　　　　　　　　　　宋　羅大經　撰
汪聖錫代言温雅朱文公推許之有玉山詞章如賜四
　川宣撫虞允文辭召命不允詔云惟汝一徳既咨裴
　度而往釐於今三年復念周公之乆外賜知紹興府
　史浩乞宫觀養親不允詔云尹兹東夏非徒晝錦之
　榮循彼南陔盖便晨羞之養賜陳俊卿辭左相不允
　詔云應事機之糾紛大車以載閲世俗之變化直道
　而行民具爾瞻已公論之胥慶帝賚予弼豈寵章之
　敢私賜虞允文辭右相不允詔云以夢營求孰若驗
　事功之已試以言寤合孰若察志節之所安賜大將
　成閔復節鉞詔云不以一𤯝掩大徳既當念功安得
　壯士守四方豈若求舊除郭振節度使制云不顯亦
　世尚繼汾陽之休無競維人孰云充國之老皆可喜
　也
李太白一斗百篇援筆立成杜子美改罷長吟一字不
　茍二公蓋亦互相譏嘲太白贈子美云借問因何太
　瘦生只為從前作詩苦苦之一辭譏其困琱鐫也子
　美寄太白云何時一樽酒重與細論文細之一辭譏
　其欠縝密也昌黎誌孟東野云劌目鉥心刃迎縷解
　鉤章棘句搯擢胃腎言其得之艱難贈崔立之云朝
　為百賦猶鬱怒暮作千詩轉遒𦂳搖毫擲簡自不供
　頃刻青紅浮海蜃言其得之容易余謂文章要在理
　意深長辭語明粹足以傳世覺後豈但誇多鬬速於
　一時哉山谷云閉門覔句陳無已對客揮毫秦少遊
　世傳無已毎有詩興擁被卧牀呻吟累日乃能成章
　少遊則杯觴流行篇詠錯出略不經意然少遊特流
　連光景之詞而無已意髙詞古直欲追蹤騷雅正自不
　可同年語也
吾郡胡季昭寳慶初元為大理評事應詔上書言濟邸
　事竄象郡建人翁定送行詩云應詔書聞便遠行廬
　陵不獨詫邦衡寸心只恐孤天地百口何期累弟兄
　世態浮雲多變換公朝初日盍清眀危言在國為元
　氣君子從来豈願名旴江杜来詩云廬陵一小郡百
　歳兩胡公論事雖小異處心應略同有書莫焚稿無
　恨豈傷弓病愧不逺别寫詩霜月中太學生胡炎詩云
　一封朝奏大眀宫嘘起廬陵古直風言路從来天樣
　闊蠻荒誰使徑旁通朝中競送長沙傅嶺表爭迎小
　澹翁學館諸生空飽飯臨分憂國意何窮先君竹谷
　老人詩云好讀牀頭易一篇盈虛消息總天然崢嶸
　齒頬皆冰雪肯怕炎方有瘴煙頻寄書回洗我愁莫言
　無鴈到南州長相思外加餐飯計取承君舊話頭季
　昭之兄子建弟國賔皆博學能文瓌竒負氣兄弟友
　愛最隆不蓄私財有無盡費於朋友得罪之日囊無
　一錢子建挈家歸賣文以活國賔奮然徒步從其兄
　於貶所國賔先殁季昭繼之端平更化詔許歸塟贈
　朝奉郎官其一子洪舜俞艸贈官制詞云朕訪落伊
　始首下詔求讜直蓋與諫鼓謗木同意以直言求人
　而以直言罪之豈朕心哉爾風裁峭潔志槩激壯繇
　尉廷平上書公車言人之所難言方嘉貫日之忠已
　墮偃月之計開塗胥口訪事瀧頭曾無幾微見於顔
　面何氣節之烈也仁祖能全介於逺謫之餘孝祖能
　拔銓於投荒之後撫今懐往魂不可招潦霧墮鳶悲
　悔何及陟階員外仍官厥子用旌折檻之直且識投
　杼之過爾雖死可不朽矣
史殖貨傳曰貪賈三之亷賈五之夫貪賈所得宜多而
　反少㢘賈所得宜少而反多何也㢘賈知取予貪賈
　知取而不知予也夫以予為取則其獲利也大富商
　豪賈若惡販夫販婦之分其利而靳靳自守則亦無
　大利之獲矣巨賈吕不韋見秦子異人質於趙曰此
　竒貨可居遂不吝千金為之經營於秦異人卒有秦
　國而不韋為相此其事固不足道而其以予為取則
　亦商賈之權也漢髙帝捐四萬斤金與陳平不問其
　出入裂數千里地封韓彭無愛惜心遂能滅項氏有
　天下劉晏造船合費五百緡者給千緡使吏胥工匠
　皆有贏餘是皆得㢘賈之術者也東坡曰天下之事
　成於大度之士而敗於寒陋之小人
高登字彦先漳浦名儒志節髙亮少游太學值靖康之
　亂與陳東上書陳六賊之罪且言金之不可和狀紹
　興間對䇿鯁直有司擬降文學髙宗不可調靜江府
　古縣令時秦檜當國檜父嘗宰是邑胡舜陟欲立祠
　逢迎彦先毅然不從舜陟欲以危法中之逮繫訊掠
　迄無罪狀可指校文潮陽出則將焉用彼相賦直言
　不聞深可畏論策問水災檜聞之大怒謂其隂附趙
　鼎削籍流容州死焉檜没諸賢遭誣陷者皆昭雪彦
　先以逺人下士無為言者乾道間梁克家始為之請
　傅伯壽朱文公守漳又連為之請皆格不下余為容
　法曹掾容士猶能言其風猷傳其文墨偶攝校官遂
　為立祠於學宫同時有吳元美者三山文士作夏二
　子賦譏切秦檜其家立潜光亭商𨼆堂其怨家摘以
　告檜曰亭號潜光盖有心於黨李堂名商𨼆本無意
　於事秦李謂泰發也亦削籍流容州死焉因并祠之
　彦先有修學門庭傳於世元美有遊句漏洞天記載
　容州志
陳應求嘗告孝宗曰近時宰相罷去則所用之人不問
　賢否一切屛棄此鈎黨之漸非國家之福趙温叔為
　相多引蜀士及罷相有為飛語以撼蜀士者王季海
　言一宰相去所用者皆去此唐季黨禍之胎也豈聖
　世所宜有哉蜀士乃安二公之論善矣然此為平時
　宰相善罷者言也若權姦之去則正當洗腸滌胃若
　借温太真之事為小人開一線之路借范堯夫之言
　為君子憂後来之禍則失之矣
戰國策蘇代曰齊紫敗素也而賈十倍言外美而中腐
　如以敗素染紫也與蠟鞭之説正相似
王龜齡年四十七魁天下以書報其弟夢齡昌齡曰今
　日唱名蒙恩賜進士及第惜二親不見痛不可言嫂
　及聞詩聞禮可以此示之詩禮其二子也於十數字
　之間上念二親而不以科名為喜特報二弟而不以
　妻子為先孝友之意皆在焉為御史首彈史丞相浩
　乞專用張浚上為出浩帥紹興龜齡又上疏言舜去
　四凶未聞使之為十二牧與胡邦衡並為左右史相
　得最歡奏補先弟而後子嘗賦不欺詩云室明室暗
　兩奚疑方寸常存不可欺莫問天髙鬼神惡要須先
　畏自家知其自吏部侍郎出帥䕫門也有臨安録事
　叅軍祝懐抗疏銀臺謂十朋忠義謇諤借令不容於
　朝亦合置之近藩緩急呼來無倉卒乏使之憂今遣
　往萬里外非計之得也雖不報時論韙之
孝宗之末詔皇太子參決庶務楊誠齋時為宫僚上書
　太子曰民無二主國無二君今陛下在上又置㕘決
　是國有二君也自古未有國貳而不危者盖國有貳
　則天下向背之心生向背之心生則彼此之黨立彼
　此之黨立則讒間之言啓讒間之言啓則父子之隙
　開開者不可復合隙者不可復全昔趙武靈王命其
　子何聴朝而從傍觀之魏太武命其子晃監國而自
　將於外間隙一開四父子皆及於禍唐太宗使太子
　承乾監國旋以罪廢國朝天禧亦嘗行之若非冦凖
　王曾幾生大變盖君父在上而太子監國此古人不
　幸之事非令典也當時諸公皆甚其言至紹熙甲寅
　始服其先見
胡澹庵上書乞斬秦檜金人聞之以千金求其書三日
　得之君臣失色曰南朝有人蓋足以破其隂遣檜歸
　之謀也朝道初金使來猶問胡銓今安在張魏公曰
　秦太師専柄十二年只成就得一胡邦衡
自陳黄之後詩人無逾陳簡齋其詩繇簡古而發穠纖
　遭值靖康之亂﨑嶇流落感時恨别頗有一飯不忘
　君之意如涼風又落南宫木老鴈孤鳴漢北州乾坤
　萬事集雙鬢臣子一謫今五年天翻地覆傷春色齒
　豁頭童祝聖時近得㑹稽消息不稍傳荆渚路歧寛
　東南鬼火成何事終籍胡銓作争臣龍沙此日西風
　冷誰折黄花壽兩宫皆可味也
太史公伯夷傳蘇東坡赤壁賦文章絶唱也其機軸略
　同伯夷傳以求仁得仁又何怨之語設問謂夫子稱
　其不怨而采薇之詩猶若未免怨何也盖天道無親
　常與善人而達觀古今操行不軌者多富樂公正發
　憤者毎遇禍是以不免於怨也雖然富貴何足求節
　操為可尚其重在此其輕在彼況君子疾没世而名
　不稱伯夷顔子得夫子而名益彰則所得亦已多矣
　又何怨之有赤壁賦因客吹簫而有怨慕之聲以此
　漫問謂舉酒相屬凌萬頃之茫然可謂至樂而簫聲
　乃若哀怨何也盖此乃周郎破曹公之地以曹公之
　雄豪亦終歸於安在況吾與子寄蜉蝣於天地哀吾
　生之須叟宜其託遺響而悲也雖然自其變者而觀
　之雖天地曾不能一瞬自其不變者而觀之則物與
　我皆無盡也又何必羨長江而哀吾生哉矧江風山
　月用之無盡此天下之至樂於是洗盞更酌而向之
　感慨風休冰釋矣東坡步驟太史公者也
紹興壬子冬劉豫入冦趙元鎮當國請髙宗親征行次姑
　蘇喻子才謂元鎮曰相公此舉有萬全之策乎亦賭彩
　一擲也元鎮曰利鈍亦安能必事成則幸不成則死之
　爾子才曰今若直前萬一蹉跌退將安託要須留後門
　則庶幾進退有據元鎮曰誠有之則甚善計将安出子
　才曰張樞密任福唐若除閩浙江淮宣撫使則命到之
　日便有官府軍旅錢穀彼之來路即我之後門也元鎮
　大以為然於是魏公復用余謂鑾輅親征事大體重固
　宜進退有據若論兵法則置之死地生矣項羽救趙既
　渡沈船破甑持三日糧示士必死無還心故能破秦
光宗即位謝艮齋為文昌進十銘云業成而難其敗或
　易兢兢保之常恐失墜道甚簡易在尊所聞帝王之
　學匪藝匪文畏天之威主徳為最水旱雷風天之仁
　愛存心公正治之所起毫釐之私患及千里妄賞不
　勸妄罰不畏賞罰大權以妄為忌貪吏虐民戒石莫
　聴奬㢘以激捷於號令民之疾苦幽逺難知日問日
　詢猶恐或遺財在天下理之以義未聞刻斂其罪在
　吏亂之所生非止外域姦回諛説尤害於國自治十
　全乃可理外重乃馭輕輕動為戒辭簡理明時人以
　比李衛公丹扆箴又作勸農詩云莫入州衙與縣衙
　勸君勤理舊生涯池塘多放聊添税田地深耕足養
　家教子教孫須教義栽桑栽柘勝栽花閑非閑是都休
　管渇飲清泉困飲茶又云仕宦之人南州北縣商賈
　之人天涯海岸争如農夫六親對面夏絹新衣秋米
　白飯鵝鴨成羣猪羊滿圏官税早輸逍遥散誕似此
　之人直金千萬詞㫖平易足以諭俗然其言農夫之
　樂想乾淳間有之今則甚於聶夷中之詩矣寧復有
　此氣象哉
作詩要健字撑拄要活字斡旋如紅入桃花嫩青歸栁
　葉新弟子貧原憲諸生老伏䖍入與歸字貧與老字
　乃撑拄也生理何顔面憂端且歳時名豈文章著官
　應老病休何與且字豈與應字乃斡旋也撑拄如屋
　之有柱斡旋如車之有軸文亦然詩以字文以句
魏鶴山詩云逺鐘入枕報新晴衾鐵衣稜夢不成起傍
　梅花讀周易一忩明月四簷聲後貶渠陽於古梅下
　立讀易亭作詩云向來未識梅生時繞谿問訊巡簷
　索絶憐玉雪倚横㕘又愛清黄弄煙日中年易裏逢
　梅生便向根心見華實候蟲奮地桃李妍野火燒原
　葭菼出方從陽壯爭出門直待隂窮排闥入隨時作
　計何太癡爭似此君藏用密推究精微前此詠梅者
　未之及
韓信未遇時識之者惟蕭何及淮隂漂母爾何之英傑
　固足以識信漂母一市媪乃亦識之異哉故嘗謂子
　房狙擊祖龍意氣過於輕鋭故圯上老人抑之韓信
　俛出市胯意氣鄰於消沮故淮隂漂母揚之一翁一
　媪皆異人也唐子西作淮隂賢母墓銘曰項王喑嗚
　范増謀謨信来不呼信去不追坐眎信逋反噬其軀
　匹婦區區而知信乎吁
唐明皇時教坊舞馬百匹天寳之亂流落人間魏博田
　承嗣得之初不識也嘗燕賔僚酒行樂作馬忽起舞
　承嗣以為妖殺之昭宗養一猴衣以俳優服謂之猴
　部頭朱温既簒引至坐側猴忽號擲自裂其衣温叱
　令殺之嗚呼明皇之馬有愧於昭宗之猴矣
朱文公守漳將行經界王子合疑其擾公答書曰經界
　一事固知不能無小擾但以為不若此則貧民受害
　無有了時故忍而為之庶幾一勞永逸耳若一一顧
　恤必待人人情願而後行之則無時可行矣紹興間
　正施行時人人嗟怨如在湯火中但訖事後田税均
　齊田里安靜公私皆享其利凡事亦要其乆逺如何
　耳少時見所在所立土封皆為人題作李椿年墓豈
　不知人之常情惡勞喜逸顧以為利害之實有不得
　而避者耳禹治水益焚山周公驅猛獸豈能不役人
　徒而坐致成功想見當時亦須有不樂者但有見識
　人須自見得利害之實知其勞我者乃所以逸我自
　不怨耳子合議漢事甚熟曾看髙祖初定天下蕭何
　大治宫室又從婁敬策徙齊楚大姓十數萬於長安
　不知當時是幾箇土封底工夫不聞天下之不安何
　也文公此論可謂明確盖自商鞅有成大事者不和
　於衆之説卒以滅宗故後之為政者毎畏拂人情不
　知人情固不可拂亦不可徇唯當論理之是非事之
　當否爾商之遷亳周之遷洛何嘗不拂人情及其事
　乆論定然後知拂之者乃所以愛之也司馬相如曰
　世必有非常之人然後有非常之事有非常之事然
　後有非常之功夫非常者固常人之所異也故曰非
　常之功黎民懼焉及臻厥成天下晏如也亦見得此
　理東坡嘉祐間作思治論曰所謂從衆者非從衆多
　之口從其不言而同然者耳其説最好然厥後荆公
　行新法公上書爭之乃曰為國者未論行事之是非
　先觀衆心之向背其説却有病天下豈有悖理傷道
　之事可以衆心之所向而姑為之乎宜其不足以服
　荆公而指為戰國縱横之學也
南軒質責虞丞相并甫不當用張説至以京黼面斥并
　甫曰先丞相平生亦有隠忍就功名處何相非之深
　也南軒曰先公固有隠忍處何嘗用此等狎邪小人
　并甫拱手曰某服矣語録中載諫并甫事無此數語
　南軒親與誠齋言之
胡澹庵上章薦詩人十人朱文公與焉父公不樂誓不
　復作詩迄不能不作也嘗同張宣公遊南嶽唱酬至
　百餘篇忽瞿然曰吾二人得無荒於詩乎楊宋卿以
　詩集求品題公答之曰詩者志之所之豈有工拙哉
　亦觀其志之髙下如何耳是以古之君子徳足以求其
　志必出於髙明純一之地其於詩固不學而能之至
　於格律之精粗用韻屬對比事遣詞之善否今以魏
　晉以来諸賢之作考之盖未有用意於其間者而況
　於古詩之流乎近世作者乃始留情於此故詩有工
　拙之論葩藻之詞勝言志之功隠矣又曰古今之詩
　凡三變盖自書傳所載虞夏以來及漢魏自為一等
　自晉宋間顔謝以後下及唐初自為一等自沈宋以
　後定著律詩下及今日又為一等然自唐初以前其
　為詩者固有髙下而法猶未變至律詩出而後詩之
　與法始皆大變以至今日益巧益密而無復古人之
　風矣故嘗妄欲抄取經史諸書所載韻語下及文選
　漢魏古詩以盡乎郭景純陶淵明之所作自為一編
　而附於三百篇楚辭之後以為詩之根本凖則又於
　其下二等之中擇其近於古者各為一編以為之羽
　翼輿衛且以李杜言之如李之古風五十首杜之秦
　蜀紀行遣興出塞潼闗石壕夏日夏夜諸篇律詩則
　如王維韋應物輩亦自有蕭散之趣未至如今日之細
　碎卑冗無餘味也其不合者則悉去之不使其接於
　吾之耳目而入於吾之胷次要使方寸之中無一字
　世俗言語意態則其詩不期髙逺而自髙逺矣又曰
　來諭欲漱六藝之芳潤以求真澹此誠極至之論然
　亦須先識得古今體製雅俗向背仍更洗滌得盡腸
　胃間夙生葷血脂膏然後此語方有所措如其未然
　竊恐穢濁為主芳潤入不得也近世詩人只緣不曾
　透得此闗而規規於近局故其所就皆不滿人意無
　足深論又曰作詩須從陶栁門庭中來乃佳不如是
　無以發蕭散冲澹之趣無由到古人佳䖏又曰作詩
　不學六朝又不學李杜只學那嶢嵠底便學得十分
　好後把作什麽用公之論詩可謂本末兼該矣公嘗
　題廣成子像云陳光澤見示此像偶記李太白詩云
　世道日交喪澆風變淳源不求桂樹枝反棲惡木根
　所以桃李樹吐花竟不言大運有興没羣動若飛奔
　歸來廣成子去入無窮門因寫以示之今人捨命作
　詩開口便説李杜以此觀之何曾夢見他脚板耶又
　言余平生愛王摩詰詩云漆園非傲吏自缺經世具
　偶寄一微官婆娑數株樹以為不可及而舉以語人
　領解者少觀此則公之所取概可見矣公嘗舉佀所
　作絶句示學者云半畆方塘一鑑開天光雲影共徘
　徊問渠那得清如許為有源頭活水来盖借物以明
　道也又嘗誦其詩示學者云孤燈耿寒焰照此一窓
　幽卧聴簷前雨浪浪殊未休曰此雖眼前語然非心
　源澄靜者不能道觀此則公之所作又槩可見矣
宋孝宗時近習梁俊彦請税兩淮沙田以助軍餉上大
　喜付外施行葉子昻為相奏曰沙田者乃沙濵出沒
　之地水激於東則沙漲於西水激於西則沙復漲於
　東百姓如沙漲之東西而田焉是未可以為常也且
　辛巳兵興兩淮之田租並復至今未征況沙田乎上
　大悟即詔罷之子昻退至中書令人逮俊彦至叱責
　曰汝言利求進萬一淮民怨咨為國生事雖斬汝萬
　段豈足塞責俊彦皇汗免冠謝乆乃釋之子昻此舉
　頗有申屠嘉因辱鄧通韓魏公以頭子勾任守忠之
　遺意大率近習畏宰相則為盛世宰相畏近習則為
　衰世
嘉定和戎湖南帥曹彦約賀表云過也更也何傷日月
　之明赦之宥之式彰天地之大一時傳誦吾郡羅蓬
　伯之詞也
　
　
　
　
　
　
　
　
　
　鶴林玉露卷十六
欽定四庫全書
　鶴林玉露補遺
　　　　　　　　　　　　宋　羅大經　撰
孟子釋公劉之詩曰故居者有積倉行者有裹糧也然
　後可以爰方啟行釋烝民之詩曰故有物必有則民
　之秉彞也故好是懿徳只添三兩字意義粲然六經
　古註亦皆簡潔不為繁辭朱文公毎病近世解經者
　推測太廣議論太多曰説得雖好聖人從初却元不
　曾有此意雖以吕成公之書解亦但言其熱閙而已
　盖不滿之辭也後来文公作易傳詩傳其辭極簡
唐張參為國子司業手寫九經毎言讀書不如寫書髙
　宗以萬乗之尊萬幾之繁乃亦親洒宸翰遍寫九經
　雲章爛然終始如一日古帝王所未有也又嘗御書
　漢光武紀賜執政徐俯曰卿勸朕讀光武紀朕思讀
　十徧不如寫一徧今以賜卿聖學之勤如此
史記張儀論韓地險惡曰民之食大抵飯菽羮藿此倒
　句也昌黎文春與猿吟兮秋鶴與飛淮之水舒舒楚
　山直叢叢亦此類
春秋星隕如雨釋者曰如而也歐陽公集古録載後漢
　郭先生碑云其長也寛舒如好施是以宗族歸懐東
　坡得古鏡背有銘云漢有善銅出白陽取為鏡清如
　明皆訓如為而也
昌黎汴州詩云母從子走者為誰大夫夫人留後兒昨
　日乗車騎大馬坐者起趨乗者下廟堂不肯用干戈
　嗚呼奈汝母子何為汴州之亂留後陸長源遭殺作
　也方董晉帥汴昌黎在幕中晉專行姑息知軍驕難
　制變在旦夕且死遺戒車速發及長源代之繩以嚴
　急軍果亂官屬多死之昌黎隨晉喪已去汴獲免夫
　長源固失矣晉不能酌寛猛之中潛消事變乃以姑
　息偷免其身使相激相形産後来之禍又不能先以
　一語忠告長源烏得無罪昌黎在幕中盖亦與有責
　矣此詩末句似有愧於中而為自解之辭
左氏傳鞌之戰邴夏御齊侯逢丑父為右齊師敗績丑
　父與公易位為晉韓厥所及丑父使公下如蕐泉取
　飲而逃韓厥獻丑父郤獻子将戮之呼曰自今無有
　代其君任患者有一於此將為戮乎郤子曰人不難
　以死免其君我戮之不祥赦之以勸事君者此與紀
　信詐乗漢王之車以免高祖者何異晉宥丑父而楚
　焚紀信項氏之不長也宜哉
張魏公貶零陵有書數笈自隨讒者謂其中皆與蜀士
　往来謀據西蜀之書髙宗命遣人盡録以來臨軒發
　視乃皆書册雖有尺牘率皆憂國愛君之語此外唯
　葛裘布衾類多垢敝上惻然曰張浚一貧如此哉乃
　遣使馳賜金三百兩秦檜令宣言於外謂賜浚死門
　生從者聞之垂泣告公公曰浚罪固當死若果如所
　傳朝服拜命就戮以謝國家可也何以泣為問使者
　為誰殿帥楊存中之子也公曰吾生矣存中吾故部
　曲朝廷誠欲誅浚必不遣其子来已而使者拜於馬
　前乃獲賜金之命公之在秦也開幕延賔鑄銅為印
　形迹似稍專故有以來讒者之口然反因此得以自
　明又賴賜金以自活天果不佑忠賢乎
古詩云人生不滿百常懐千嵗憂而淵明以五字盡之
　曰世短意嘗多是也東坡云意長日月促則倒轉陶
　句爾
吕氏春秋云今兹美禾来兹美麥注云兹年也公羊傳
　云諸侯有疾曰負兹注云兹新生草也一年草生一
　畨故以兹為年古詩云為樂當及時何能待來兹左
　氏傳五稔杜詩十暑岷山葛皆此意
桓温雄猛盖一時賔僚相從燕賞豈應有失禮於前者
　孟嘉落㡌恐如禰正平䙝服摻撾嫚侮曹瞞之意陶
　淵明嘉之甥也為嘉作傳稱其在朝仗正門無雜賔
　則嘉亦一時之望乃肯從温何也温嘗從容謂曰人
　不可無勢我乃能駕馭卿亦頗有相靳之意辛幼安
　九日詞云雖與老兵供一笑落㡌將軍華髮莫倚忘
　懐西風也解㸃檢尊前客凄涼今古眼中三兩飛蝶
　意謂嘉不當從温故西風落其㡌以貶之若免冠然
周瑜赤壁謝安淝水冦萊公澶淵陳魯公采石四勝大
　略相似杜牧云東風不與周郎便銅雀春深鎖二喬
　意亦著矣謝安圍棋别墅真是矯情鎮物喜出望外
　宜其折屐澶淵之役畢士安有相公交取鶻崙官家
　之説髙瓊有好唤宰相來吟兩首詩之説則當時策
　略亦自可見天發一矢之句王荆公句意與杜牧同
　采石之師若非逆亮暴急嗜殺自激三軍之變亦未
　易驅攘是時亮雖遭殘衂北歸紀律肅然無一人叛
　亡此豈易勝之師乎文公曰謝安之於桓温陳魯公
　之於完顔亮幸而捱得他死爾要之吳晉乃天幸宋
　朝真天助也
張儀云兵不如者勿與挑戰粟不如者勿與持乆二語
　用兵者所當知
守城必刼寨劉信叔守順昌以數千人摧烏珠數十萬
　衆刼寨之力也守城不刼寨是守死爾
有士大夫於京師買一妾自言是蔡太師府包子厨中
　人一日令其作包子辭以不能詰之曰既是包子厨
　中人何為不能作包子對曰妾乃包子厨中縷葱絲
　者也曾無疑乃周益公門下士有委之作志銘者無
　疑援此事以辭曰某於益公之門乃包子厨中縷葱
　絲者也焉能作包子哉
鄭注召對浴堂門彗長三尺韓琦賜第集英殿雲見五
　色君子小人之進天象昭昭如此
俗語稱利市亦有所祖左氏傳鄭人盟商人之辭曰爾
　無我叛我無强賈爾有利市實賄我勿與之
吳子之正孫子之竒兵法盡在是矣吳子似論語孫子
　似孟子
吾郡陳國材詩云紅日晚天三四鴈碧波春水一雙鷗
　周益公楊誠齋盛稱之
胡澹菴為師清節先生制師之服張魏公為張無垢制
　友之服
唐人詩云三條燭盡鐘初動九轉丹成鼎未開明月漸
　低人擾擾不知誰是謫仙才此唐試進之士見燭騐
　也白樂天奏狀云禮部試進士例用書册兼得通宵
　蓋亦不禁懐挾矣
　
　
　
　
　
　
　
　
　
　
　鶴林玉露補遺
