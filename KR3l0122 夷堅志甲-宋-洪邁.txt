#+TITLE: 夷堅志甲-宋-洪邁
#+DATE: 2018-05-12 10:18:57
#+SOURCE: github.com/kanripo/KR3l0122 master 060e0639                
欽定四庫全書　　　　　子部十二
　夷堅志　　　　　　　　小説家𩔖二(異聞之屬/)
　　提要
　　　　(臣/)等謹案夷堅志五十卷宋洪邁撰邁所著
　　　　容齋隨筆已别著録是書所記皆神怪之説
　　　　故以列子夷堅志事為名考列子謂大禹行
　　　　而見之伯益知而名之夷堅聞而志之正謂
　　　　珍禽異獸如山海經之𩔖邁襍録仙鬼諸事
　　　　而名取于斯非其本義然唐義原尉張慎素
　　　　已有夷堅録之名則邁之名亦有所本也陳
　　　　振孫書録解題載夷堅志甲至癸二百卷支
　　　　甲至支癸一百卷三甲至三癸一百卷四甲
　　　　四乙二十卷共四百二十卷趙與峕賓退録
　　　　亦載邁夷堅志三十二編凡三十一序不相
　　　　重複各節録其序之大畧頗為詳備此本僅
　　　　存自甲至戊五十卷標題但曰夷堅志而失
　　　　載其原序証以與峕之所載乃支甲至支戊
　　　　非其正集惟與峕記支丙作支景謂避其曽
　　　　祖之嫌名而此仍作丙疑傳冩者所改也胡
　　　　應麟筆叢謂所藏之本有百卷周亮工書影
　　　　謂應麟所藏乃支甲至三甲此殆即胡氏之
　　　　本而又佚其半歟朱國禎湧幢小品不知為
　　　　志中之一集乃云夷堅志本四百二十卷今
　　　　行者五十一卷盖病其煩蕪而刪之則悮之
　　　　甚矣陳振孫譏邁為謬用其心其説頗正張
　　　　世南㳺宦紀聞則謂邁欲修國史借此以練
　　　　習其筆似乎曲為之詞然其中詩詞之𩔖往
　　　　往可資采録而遺聞𤨏事亦多足為勸戒非
　　　　盡無益于人心者小説一家厯來著録亦何
　　　　必拘于方隅獨為邁書責歟乾隆四十三年
　　　　五月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　總　校　官　(臣/)陸　費　墀
欽定四庫全書
　夷堅志甲卷一
　　　　　　　　　　　　　宋　洪邁　撰
　　張相公夫人
錢履道字嘉貞京兆咸陽人也金皇統中游學商虢過
鄠縣貪程不止獨一僕相隨天曛黑不復辨路信馬行
到一大宅扣門將託宿遇小妾從内出驚語之曰此地
近山多狼虎豈宜夜涉錢曰適不意迷途敢求棲寓一
席之地但不知為何大官第宅妾曰是河中府尹張相
公之居相公薨亡唯夫人在須稟命乃可遂入白之少
頃延客相見髙堂峻屋明燭盈前已羅列盃盤夫人容
色端妍冠服華盛便與同宴侍兒歌舞之妙目所未覩
錢自謂竒遇若遊仙都情思蕩搖莫知身世之所留拱
手敬坐不輕交一談諸人以為野戅相視笑侮罷席就
枕俄而燭至夫人者復來衆擁之登床錢趨下辭避强
之再三於是共寢明旦留之飯錢本漂泊旅人旣稱愜
懷抱累日不言去一夕正歡飲間聞戸外傳呼呵導之
聲云相公且至夫人遽起諸妾皆奔忙散錢竄伏暗室
不敢喘怖因假寐久之狐嘷鴉噪東方旣明人屋俱亡
但已身卧于棘叢古冢耳狼狽而出逢耕夫始得官道
衣上餘香芬馥經月乃歇
　　樓煩道中婦人
嵐州宜芳縣飛鴦堡村民難言往樓煩縣中道少憩逢
婦人素衣髙髻年二十許揖而問曰我自樓煩來往嵐
州獨行迷路不知從何為便言指示之時分手婦人長
吁一聲遂仆地掖視之死矣言就邸舍求湯飲灌救竟
不起傍人過者見婦人死不明畏為己累執以告保伍
遭繫縣獄訊治雖自誣云殺而取其貲然僵尸無痕傷
又不能供所掠何物郡遣曹掾明生者審究呼問言曰
汝實殺人邪對曰難言也明生不悟其姓名再問之復
然以為疑乃曰然則所謂難言者非汝邪又對曰然明
還郡具白太守别選吏啟壙驗之但得朽木一片於柩
中無從鞫勘因縱釋使去言在家事父母極孝謹為鄉
社所重至是蓋獲天佑云
　　普光寺僧
武城之東普光寺行童元暉近村王氏子也旣作僧為
街坊化士嗜酒不檢一意狎游年二十五歲得疾甚惡
還其家困臥閲一寒暑忽昏不知人舉室環泣少頃仰
首長鳴頓仆于下問其所苦稍能言曰腰脊之下尾骨
痛不可忍呼瘍醫孔彦璋視之乃短驢尾自皮膚間崛
出父畏醜狀宣播急掩其衣痛愈切復裸以示人然後
止明日長尺許又明日遍體生毛首面已肖驢形數日
後蹄鬛俱備兩耳翹翹然哮吼悲鳴四支據地卓立儼
成真驢家人議欲殺之寺僧云不可此天所以示戒彰
其惡報以懲後來如殺之是背天理將為君家不利于
是畜于廏中而弗施轡勒驢嘶噉不已且亂齧人試舉
鞍置前則聳耳以待若有喜意負重致遠能日行二百
里凡十年方死
　　劉將軍
金兵據齊魯之地改奉符縣為泰安軍其皇統二年累
月不雨漢兒劉將軍為守禱于岳岱不應繼致祭龍潭
赫日滋熾劉怒命丁夫運石負土欲填潭使平夜夢神
告曰天久無雨非吾之罪今四海之内凡一勺之水則
有神主之吾弗得預又豈敢上違天律輙降膏澤邪幸
使君察之也劉寤而愈怒黎明率千餘卒益輦石土投
寘潭内比暮遂平然到曉復如故劉了不警悟但竭人
力而為之當晝隆熱寒風倐起而雷電從潭出山阜皆
震吏民懼甚劉猶督役不已數日間暴卒雨乃沛然
　　淑明殿馬
完顔亮正隆中泰安守貝實勒始到都欵謁東岳廟遍禮
羣祠至淑明寢殿地有流血大驚躬率從吏周行檢視
見后塑像一指折血淋漉弗止而首飾臂釧及供床黄
白器皆亡失即捕典掌者繫獄訊治雖加以峻刑終不
得其實後因月旦再詣廟備牲幣奠享炷香敬禱曰后
宫嚴閟深固詎容穿窬可入今獄久不决必累無辜惟
神至聰極明願顯示誅殛以快民意祝罷囘車明日晚
閽卒走報云殿西素壁間舊繪馬四匹早忽不見山下
人盡聞馬足響而不覩其形久之各銜一人至一僧一
童并奚奴貝實勒急策馬往先謝神威然後驗問四
囚駢械廡下如有物執持者是時有女眞千戸曰阿實
達虐而斂所部誅求貲賄其二人無以應命與竹林寺
僧同謀自殿屋山翼鑚瓦斷椽經旬日始僅得達故外
人莫知藏其物於僧所童行與聞之於是具奏於廷亮
令杖殺千戸及其兩奚奴並竄僧童於遠裔
　　王二
王二隴州人其居在黑松林跑谷世以畋獵射生為業
用是得名因與衆逐鹿至深崖迷失道正彷徨次遇女
子渡水來少年貌美而身無衣袽視王而笑王平生山
行野宿習見物怪雖知為非人殊無懼色咄之曰汝鬼
邪怪邪女子又笑而不答良久乃問王曰爾何人王始
稍敬異揖而言本山下獵徒今日逐虎失蹤致墮兹處
生死之分只在須頃願娘子哀之女曰隨我來當示爾
歸路遂從以行登絶髙巉嵓之峯涉囘環過膝之水塗
徑犖确足力不能給女不穿屨步武如飛到一洞有大
石室境趣䆳寂如幽人居不聞烟火氣寢室尤潔雅王
顧傍無他人戲言挑之欣然相就夜則共榻晝則出求
果實以啖之居月餘王念母乏供養以情泣告女曰我
欲暫歸徐當復相尋女許諾送出官道乃别王感其意
愛他日再訪焉試與之語邀同歸略不謙拒攜手抵家
王妻趙氏旣育三男女矣此女又生兩子與趙共處甚
雍睦逢外客至必驚訝斂避或獨走入山經月不返終
不火食王亦任其去留後二十年猶存
　　河中西巖龍
皇統中河中府大旱太守李金吾祈禱未效聞西巖寺
僧慈惠戒律精髙為緇徒所仰乃往請之僧曰身老無
以動天地但每日説法之時必有一老叟來聽講莫知
所從來疑為龍也當試扣之須金吾明旦至此潔誠以
待李曰諾如期叟至李正從此語望其入寺即焚香設
席命左右掖之再拜致詞叟驚止之曰使君屈膝於山
翁敢問何以李曰亢陽為災五種不入萬民將無以生
願龍君慈仁亟下甘澤當肇建祠宇歲時奉祀以彰顯
大神之威靈惟神念之叟無言少頃顰蹙而歎曰噫泄
吾天機者師也吾死無日矣遂告李曰使君勿憂誓以
死報又顧僧曰吾今以師故獲罪上穹立降誅罰吾即
死尸墜於地然不出此境中乞為作証明使闔郡民為
行壇七晝夜庶幾藉此功徳可獲超昇僧許之而去於
是一雨三日外邑虞鄉有死龍墮山下李盡率士庶召
浮屠千人詣其處築壇場延慈惠演供事畢龍見于空
作人言謝曰吾雖蒙天誅而頼法力救助乘無上妙因
得為菩薩龍矣李為建廟請額於朝且名其地為蒼龍
谷小説載釋𤣥照講法華經於嵩山有三叟日來諦聽自
言是龍照以天旱令降雨叟曰雨禁絶重儻不奉命擅
行詬責非細唯孫處士能解弟子之禍照為謁孫思邈
致懇是夜千里雨足三叟化為獺匿於孫所居後沼遭
使者捕執孫使解而釋之事頗相𩔖
　　燕王遷都
金天徳二年五月以燕山城隘而人衆欲廣之其東南
隅曰通州門西南曰西京門各有髙丘俗呼為燕王冢
不能知其為何代何王也及是立標埒定基址東墓正
妨礙議欲前其北面以増雉堞工役未施之數日都民
於中夜時聞人聲云燕王遷都皆出而觀之見鑾輅儀
衞前後雜遝燈燭熒耀香風襲人羅列十里從東丘至
西冢遂滅明夕復然民以白府留守張君為請於朝廷
乃迂枉其壘以避之
　　五郎君
河中市人劉庠娶鄭氏女以色稱庠不能治生貧悴落
魄惟日從其侣飲酒鄭飢寒寂寞日夕咨怨忽病肌熱
昏冥不知人後雖少愈但獨處一室黙坐不語遇庠輙
切齒折辱庠鬱鬱不聊委而遠去鄭掩關潔身而常常
若與私人語家衆穴隙潛窺無所視久之庠歸舍入房
見金帛錢綺盈室問所從得鄭曰數月以來每至更深
必有一少年來自稱五郎君與我寢處諸物皆其所貺
不敢隱也庠意雖憤憤然久困於窮冀以小康亦不之
責一日白晝此客至值庠在焉翻戒庠無得與妻共處
庠懼徙於外館一聽所為且鑄金為像晨夕瞻事俄為庠
别娶婦庠無子禱客求之遂竊西元帥第九子與為嗣
元帥賞募尋索鄰人胡生之妻因到庠家見錦綳嬰兒
疑非市井間所育者具以告帥捕庠及鄭械繫訊掠而
籍其貲獄未决神召會鬼物辟重門直入獄劫取凡同
時諸囚悉逸去帥大怒明日復執庠夫婦箠楚苛酷是
夜神又奪以歸而縱火焚府治樓觀草場一空瓦礫磚
石如雨而下救火者無一人能前帥無可奈何許敬祀
神不復治兩人罪五郎君竟據鄭氏焉
　　宋中正
魏人王員外以納粟得州助教家富而性狠狼戾恣暴
出過神祠未嘗加敬或指而詈侮金國正隆初有士人
通謁曰宋中正旣延見為縱陳禍福其言似涉譏戒王
不悦答之曰天生徳于予禍福其如予何客曰君悖戾
愎諫匪朝伊夕熒惑眞君將下臨君家速禳之尚可免
戾王曰使禍可禳而去則福亦可禱而來子勿以不根
之辭誑惑於我客咄咄不已王叱遣之經旬浹又一客
緋衣亦稱姓宋與王語如中正之辭王曰旬日前有一
宋秀才相訪意欲相恐脅吾固拒不欲聽君豈其黨邪
吾平生直心于鬼神事無所畏敬君衣朱衣而姓宋得
非熒惑之精乎復叱之其人出外仰天大呼即有塊火
從空飛下衆爭趨救王猶鴟張大言曰不足救也此不
過能爇廬舍耳俄頃火焰旋轉散為數十炬王屋邸無
遠近一切蕩然雖金堅玉白俱成煨燼其居之側故有
火星廟略無所損
　　七娘子
大河之流截大行而東注峻灘數十水勢湍悍魚鼈不
能停居其一曰七娘子灘山顚有龍女廟山下民千家
當夏潦稽天歲有隄防之勞淪墊之慮父老雜議將徙
聚落於他所士人韓元翁者老成博雅為黨里所信乃
往謀焉元翁曰吾曹世世居此墳墓廬舍其傳已久一
旦委去於心終不安試瀝懇於龍祠視其從違乃隨事
為計亦未晚也於是醵錢具牲牢酒醴擇日詣廟求遷
其祠于河濱擲盃珓以請得吉卜衆拜而歸方撰財慮
費是夜雷風大作聲如頽山暴雨傾河狐嘯鬼哭山下
人盡起皆以為貽神怒比曉霽色融怡一廟儼在平地
尺椽片瓦無有壞隳至于壁泥塑像一切妥貼面勢平
正基宇堅牢絶勝於舊自是滛漲抵廟岸即止民無復
憂
　　䕶國大將軍
紹興二十六年淮宋之地將秋收粟稼如雲而蝗蟲大
起翾飛刺天所遇田畝一掃而盡未幾有水鳥名曰鶖
形如野鶩而髙且大廣脰長嗉可貯數斗物千百為羣
更相呼應共啄蝗盈其嗉不食而吐之旣吐復啄連城
數十邑皆若是纔旬日蝗無孑遺歲以大熟徐泗上其
事於金庭下制封鶖為䕶國大將軍
　
　
　
　
　
　
　
　
　
　
　
　夷堅志甲卷一
欽定四庫全書
　夷堅志甲卷二
　　　　　　　　　　　　　宋　洪邁　撰
　　陽武四將軍
黄河之南陽武下埽在汴京西北數為湍潦所敗每一
修築至用丁夫數十萬工金皇統中嘗決溢發卒塞之
朝成夕潰汴守募能泅者探水底一漁叟自言能潛伏
一晝夜遂命備牢醴先祭河神然後遣之入半日而出
下有長蛟為害故埽不能堅非殺之不可須得寶劒乃
濟蛟方熟寢于百丈之淵斬之易也守取鎮庫古劍付
之將入又言曰願集衆舟于岸滸以相俟至午水變赤
色則令至中流及期水赤漁叟攜蛟首奮而登舟洪流
陡落埽即寧守欲奏以武爵辭不受多與金帛亦辭旋
踵而死守為立祠於其處請于朝封為四將軍以為龍
女三娘之子塑像立于傍靈應甚著訪漁之家無有知
之者亦不曾詢其姓第識者疑為神云
　　杜郎中驢
杜涇郎中河中府榮河縣上源村人也世為醫貲業稍
給買里民王氏驢僅髙四尺然有力善鳴能馳遠日夕
乘跨而好醉後驟騁亡度稍緩則痛鞭之于是每施鞍
輙縮栗悲嘶為恐懼意初不知其有懷恨思報之心嘗
往丁村晚飲囘及中塗距家猶十里欲急歸加鞭愈切
小童不能追隨負衣藥笥居後驢忽蹶墜涇于地未暇
起為所踶齧食其股且盡氣未絶驢倀倀獨還家人驚
異謂必遭狼虎之厄而視驢口吻皆有血諸子秉炬到
其處涇尚負痛能言舁之到舍而死
　　黑風大王
汾隂后土祠在汾水之南四十里前臨洪河連山為廟
蓋漢唐以來故址宫闕壯麗紹興間陷入女眞統軍黑
風大王者領兵數萬將窺梁益館于祠下腥羶汙穢盈
積如阜不知掃除一夕乘醉欲入寢閣觀后真容且有
媟瀆之意左右固諫弗聽率四十奴僕徑往未及舉目
火光勃鬱雜烟霧而興冷風激人立不能定統軍懼急
趨出殿門閉目有數軰在後足踁為關闑翦斷統軍百
拜禱謝乞以翼旦移屯至期天宇清廓杲日正中片雲
忽從祠上起震電注雨頃刻水深數尺向之糞汙蕩滌
無纎埃統軍齋戒致祭捐錢五萬緡以贖過士卒死者
什二三
　　王徳柔枯蟹
青州益都人王德柔營新第於北郭旣成百怪交興白
晝出沒煙氣蓊蔚之中神形為面見人紛紜往來偃肆
自若邀喚道術者施法攝治歴數輩皆無效不可寧居
于是還舊舍而揭牓於是訪膽智者就驗之狗屠范五
素以㓙悍著詣徳柔求酒饌獨往宿夜且半西廡下砉
然大聲起一人從地踊出短身縮項著朱衣形體充腯
似年有三十許兩手相擊歌舞庭下范握刀逐之至東
南隅失所在范記其處明旦發土獲一枯蟹大而赤椎
碎投諸水其後帖然主厚謝范屠遂得安處
　　李婆墓
下邳境内有古丘相傳為李婆墓莫知其何時又言多
藏珍寶卒為亡賴惡子所睥睨紹興丁已歲僞齊之末
羣盜肆行焚廬發冢略無虛日遂從事於李墓呼聚三
百人畚鍤備集自晨至午及于埏中棺槨皆露衆疲困
憩臥或餐乾糒俄有一媪長七尺餘髮白貌黑形極醜
素練寛衣端坐槨上彈指長嘯響振林壑溪谷涓流一
切沸涌衆怖而散走須㬰烟靄四合神鬼出没或聞闐
闐車馬聲或隱隱如雷移時開晴一盜有膽者復往視
已失棺槨所在但存空穴嗟悔而歸五旬中多暴死及
無故顚隕者里民悉為之掩壙且致祭焉
　　宿遷諸尹
宿遷大姓尹氏當離亂時聚其族黨起兵劫女真龍虎
大帥之壘獲祖宗御容與宫闈諸物寘于家以道路梗
塞未暇貢於朝同里周郭兩秀才從求貨弗愜誣告有
司私蓄謂禁省服御將謀不軌獄吏不復究質於是諸
尹皆棄市周以功得本縣令郭為丞助之謀者皆補右
列後避兵禍邑人多播徙京口周郭亦南來嘗同其友
朱生輩閲市朱之子從龍方六七歲見壯卒五人著青
紫袍張弓挾矢顧而怒憾當通衢欲射人周郭趨入酒
肆朱生不覺也從龍密以告乃出窺之皆引相從西去
諸人飲罷過南畔小巷到一隙處遇向者五卒正身發
鏃中周郭之胷同行者了無所覩二子即稱心痛仆坐
不能起衆扶以歸經宿疽生于背胷背洞徹至膈膜見
五臟月餘而死
　　小珠山遺卵
密州之東百二十里接海濱有山曰小珠雙峯嵯峨髙
入雲際中間一水清泚可鑒目為團頂􁁊(呼官/切)金正隆
三年秋民行山之隈至􁁊側見一卵在地可盛粟二石
斑斕光彩異而觀之乃刈葛藟絆縛舁下山舉村來觀
歎為耳目傳聞所未有數少年攫取而去即煮食之後旬
日颶風夜作震撼天宇居者百餘家為風掀舉躋于山
顚旋落團頂畔少年食卵者撲死餘老弱千計皆無所
傷敗瓦朽木到今猶有存者
　　吳臯保義
吳臯十一保義者符離人紹興初從楚州鎮撫使趙立
軍得將尉長六尺二寸勇健有力至三十年庚辰寓居
北神堰往盱眙聚亡頼潛度淮入泗東城刼富室王氏
獲金具二萬緡時完顔亮方桀驁移文對境詰索州縣繪
形立賞格甚厚臯恬不之畏與其黨入楚城呼畫工趙
四者指圖語之曰汝所畫全與我不𩔖宜易之郡守藍
師稷使人招致欣然應命答對如流舉止自若藍以為
竒士壯而釋之曰異時邊上緩急斯人真可用明年盱
眙守周淙擇効用使臣來捕之始奔淮北免屯莊淮民
素嚴憚之莫敢問獨王雲者蔑視臯奮願出力淙檄捕
盜官喬順領戍兵三百直抵其所天將晚臯聞有呼者
曰官捕汝如是至於三已而兵至尚率㓙徒拒戰其一
人曰李四叛而從雲持矛刺其鼻流血暈倒遂成擒雲
斬其首雙目不閉如生顧衆斜視切齒鴉鴉作聲見者
毛髮竦立時當劇暑越兩夕方到盱眙擲首郡庭雙目
乃瞑
　　胡煌僕
霸州文安縣人胡煌居莫金口家稍豐好義忘利一僕
曰嚴安執役二十八年恭謹有信未嘗輙受傭直煌與
之則云姑儲於主家須欲用乃取愛惜主物不妄費分
毫煌待之如弟嚴亦呼煌為兄而謂其妻為嫂紹興庚
辰金正隆某年也歲之中春嚴把煌袂入浴室云有一
密事煌笑曰非從我索積歲雇直乎曰否嫂與外人私
乎曰否然則捨兩者外何等可密嚴曰兄將死又不以
善終自今七十日當遭雷震於縣市弟有一術可救可
信之乎煌素重其人告于妻子皆憂窘莫知所出後六
十三日扣嚴曰若果如弟言大期已逼所謂術者云何
即授以祕呪曰纔脱兄厄吾亦從此逝矣及期天壤澄
霽四野無雲嚴垜疊桌凳數層假僧袈裟蒙其上至午
烟霧坌興迅雷激電引煌入伏桌下使急誦呪須㬰火
光迸裂旋繞左右若有所尋索一大神被甲仗鉞呼諸
鬼物曰胡煌無處求今已失時此人旣免天誅且延一
紀之壽吾曹將柰何霍然而散日猶未晡嚴旋不知所
在煌至壬辰歲始亡
　　丹州石鏡鼓
丹州之境有兩山寨曰東池西池西寨懸崖百丈嶃嵓
峭峻人不可陟下有石鏡石鼓其傍勒銘云石鼓響兵
雲屯石鏡明面南尊紹興中地雖陷金而秦民聚衆起
義欲歸本朝者未嘗絶此寨常屯萬人來者必擊鼓寂
無聲照鏡則昏暗郡人曹布子少貧困以紡績養父母
故里俗以布子呼之金天眷三年秋歸身於西寨或邀
之詣石所試扣鼓聲鏗然遠近皆震洎臨鏡鏡倐明傍
觀者見布子容貌自若而冠冕若王侯遂相率羅拜奉
以為主久之東寨亦聽命關中羣寇蟻聚無時爭戰輙
敗衂而退歲餘勝兵至十萬遂據延安稱王然未能二
年卒戕於金石鏡乃為祟云
　　九龍廟
潼州白龍谷陶人梁氏世世以陶冶為業其家極豐腴
乃立十窰皆燒瓦器唯一窰所成最善餘九所每斷火
取器率窊邪不正及粥於市則人爭售之凡出盡然固
莫知其所以也谷中故有祠曰白龍廟葢因谷得名靈
響寂寂不為鄉社所敬梁夢龍翁化為人來見曰吾有
九子今皆長立未有攸處分寄身於汝家窰下前此陶
甑時往往致力隂助於汝梁曰九窰之建初未嘗得一
好器物常以為念何助之云龍曰汝一何不悟器劣而
獲厚利豈非吾兒所致邪梁方竦然起拜謝龍曰汝茍
能與之創廟異時又將大獲福矣許之而覺即日呼匠
治材立新祠於舊址塑老龍像正中坐東西列九位以
奉其子迨畢工居民逺近知㑹瞻禮歡悦其後以亢陽
禱祈雨不擇日而降梁之生理益於昔云
　　衞師囘
衞淵字師囘鄆府東阿人嗜酒成疾敏惠過人而懶讀
書年餘四十未仕當盛夏偕朋輩投壺聚飲醉臥牖下
夢身游他所或報沈湎國入寇居民挈老稚散走淵倉
忙伏竄曁還家盡室皆已遭俘掠獨行山間彷徨累歲
無地駐足忽遇故人閻中孚李亨嘉王勉夫三人相問
存没告以其孥無恙淵大喜語之曰吾厄困三年飢寒
漂蕩朝不謀夕每念平生歡㑹一吸數斗今願一杯救
渴亦無由致諸君寧有意乎中孚曰過此數里有青帘
酒肆二姝當壚絶妍麗盍共訪之淵益喜到市果如所
言淵先釂一巵又令添酒别一鬟執器愁慘淵誚之曰
酒家人當見客融怡笑樂何乃如是鬟泣曰先輩不知
也適所飲者非麯糵醖成皆人之精血爾世人居陽間
抛踐餘瀝崇積殃咎死則漬其骨髓而為之淵昧昧不
信姝乃引入後室巡視大屋中羅列著醡糟傍有百餘
人裸坐男女淆雜兩大鬼持㦸以次叉置槽内大石壓
醡之血自口流溢俄而成酒淵怖慄而覺小童在側賓
客踞坐壺矢之聲方鏘然遽話所夢尚未移一時憶其
經歴殆數歲矣唐人記南柯太守櫻桃青衣邯鄲黄梁
事皆相似也聞善録所載張生入㝠事頗𩔖此
　　常珤牛
常珤晉州平陽人父為里胥蚤死母攜之再嫁富民康
徳休為人落魄亡賴徳休與錢三千緡使為區肆由是
生理自給而珤事繼父略不知恩經數年徳休死視如
路人盡竊其貲甫三十歲强壯無疾忽作牛鳴一聲而
斃是夕康氏牛産犢一蹄出背上朱書其姓名二字於
脅間徳休二子讀書識義不忍露其醜蹟匿之舍後牛
鳴吼勃跳觸藩而出奔迸邑市觀者以故盡知之康氏
遣數健僕闌逐不可得徑趨深谷中不復至
　　野牛灘
野牛灘在洛京之白波與九女廟相接金皇統中秋暴
漲居民遭没溺者十室而七灘下人見羣蛟激躍崖谷
間摧峯破岸觸處成淵澤屋廬如洗田禾一空大雨五
晝夜不止俄有牛數十出乎峻顚乘流而下與蛟鬭於
山麓黑霧縈繞火光迸射經一夕乃霽水循故道一蛟
長十丈死于祠下洛都守孟君率洛陽河陽兩郡士精
潔奉牲臨河致祭頃之有龍見于雲端驤首如赴萬衆
仰觀乃知其化為牛而殺蛟者於是即于其地立祠
　
　
　
　
　
　
　
　
　
　
　夷堅志甲卷二
欽定四庫全書
　夷堅志甲卷三
　　　　　　　　　　　　　宋　洪邁　撰
　　吕使君宅
淳熙初殿前司牧馬於吳郡平望歸塗次臨平衆已止
宿後軍副將賀忠與四卒獨在後三里至蔣灣迷失道
詢于田父曰可從左邊大路行方及半里過栢林中一
大第繫馬數匹皆駔駿可愛問閽者此誰之居曰前邕
州吕使君今已亡但娘子守寡又問馬欲賣乎曰正訪
主分付於是微賂之使入報良久娘子者出澹裝素裳
翛翛然有林下風致年將四十侍妾十數人延坐瀹茗
扣所欲以馬對笑曰細亊也俄而置酒張筵歌舞雜奏
旣罷邀入房將與寢昵賀自以武夫朴野非當與麗人
耦辭娘子歎曰吾嫠居十年又無子弟只同羣婢茍活
今夕不期而㑹豈非天乎宜勿以為慮遂留館凡三宿
始别贐以五花驄及白金百兩四卒各沾萬錢之貺又
云家姊在净慈寺畔住倩寄一書握手眷眷而退賀還
日違軍期且獲罪窘怖無計奏馬獻之主帥託以暴得
疾故遲歸帥見馬喜而不問仍陞為正將後數日持書
至湖上果於净慈寺西松徑中至姊宅相見如姻親仍
約明日再集亦留與亂金珠幣帛稛載以歸自是每三
四日一往賀妻以獲財之故一切弗問嘗驩洽迨暮外
報吕使人來姊失色然無以拒妹至三人鼎足共坐令
使者招賀入小閣峻責之賀拜而謝過哀懇三夕乃釋
經半歲賀妻亡窀穸之費皆出於吕氏乃憑媒妁納幣
正為繼室踰三年賀亦亡先有三子一居㕓市二從軍
令人詣府投牒分橐裝遺之而乞身姊家同處明年寒
食賀子上父冢因訪姊家姊云妹已歸臨平矣又明年
復詣其宅宅舍俱不知所在唯松林内有兩古墳賀子
悲異敬瞻而去
　　聞氏女子
永州民聞十三居司理院側妻閔氏生一女極婉秀不
𩔖市井間處子因名曰韻奴乾道丁亥年十三歲矣止
與祖母同榻寢夢一道士至父母具饌延之旣食呼女
前謂曰我尋爾久乃在此邪探懷中出小磁瓢取藥一
粒如豆大青碧可愛置於掌中曰此丹之功力能囘天
機奪造化易隂陽變寒暑爾有夙緣當服食可速吞之
女喜接纔下咽異香馥郁道士辭去女恍惚而覺藥猶
在鬲而香不少歇以告祖母有頃起便旋則已化男子
形矣予是時即聞其亊書於丙志中與此差不同且以
聞氏為文氏然大畧非誕也
　　劉承節馬
浙西人劉承節自贑州税官囘赴調寓家於贑但與一
子一僕乘馬而東至信之貴溪偶駐逆旅逢數賈客攜
廣香同坐相與問所從來欲買客香取視殊不佳劉曰
吾所齎雖不富勝此物多矣出篋發示之中蓄銀可百
兩客密窺見㑹日暮皆留宿諸人乃盜也夜久操仗入
劉室劉本從軍有膂力揮刃斷其一臂衆懼而散走主
人蓋同謀者紿曰彼不得志必别邀黨侣來不可安寢
不若未曉啟塗以避之劉不疑其詐促僕起不俟具食
即去至髙岡下與盜遇雖與拒鬭而寡不敵衆并子僕
死焉適一郵卒過亦殺之投尸坎中分所獲而遁所乘
馬躑躅于道適主簿出按田馬迎之車前局足如拜已
退復進凡六七返主簿異之曰是必有寃訴遣數輩隨
馬行到岡畔坡陀下馬跑土凝立滿地血㸃腥觸人四
尸在坑肢體尚煖立督里正訪捕不終朝盡成擒並坐
誅死
　　虞主簿
虞主簿建安人學問超卓登第後注官宜興臨赴任暴
卒經日復蘇云初病困迷罔時見一吏揖庭下曰府君
有命遂從以行且百里足力不能支懇求少憩良久復
進到一所如世間嶽廟引入門望主者冕旒正坐乃扣
頭請曰某死無所辭念父老無兼侍乞賜以餘生終父
天年無所復恨主者曰汝知前生之事乎對曰不知也
主曰汝昔姓名為陳朝老今藉其宿學故聰悟絶人但
一生無絲髮善事是以福淺上帝憐汝讀書之勤與汝
一第所以不食祿而早世者正由不曾作福耳憫汝有
養親之志吾奏于天曹許延七日可歸與父别也遂得
還自知不久侍父以泣越七日果死
　　王宣太尉
西邊大將王宣紹興末禦金兵立功乾道中為襄陽帥
而卒後半歲其麾下故部曲蔣訓練出城至檀溪飲于
水濱一黄衣卒持令字旗大呼曰都統喚蔣問何人曰
王太尉也蔣憶其已死熟視黄衣蓋舊識久亦不存疑
不欲往為所促乃隨之行登南門樓上宣在焉參佐兵
衞視生時無異蔣再拜宣勞問勤至曰汝家安樂否以
無恙對又問汝馬在否曰被員都統獻了宣曰可惜可
惜又曰汝曹見吾馬乎對曰未曽見顧左右牽青獅子
來少頃而至則青驄也極神駿使蔣騎之攬轡而上其
去如飛足不踐地過人廬舍徑從屋脊超騰蔣驚怪忽
忽如醉夢中旣還即使别去且命一校送下城瞢騰歸
舍與妻子語未竟有五兵負錢五萬酒五尊云太尉賜
訓練蔣將犒以官券已失所在次日得疾越五日始愈
　　熊二不孝
興國軍民熊二稟性悖戾父明為軍卒年老去兵籍不
能營生理妻又早亡惟恃子以為命而視如路人至使乞
食明垂泣致懇肆罵弗聽將訴之于官復不忍但毎夕焚
香仰告神天冀其子囘心行孝如是二年惡子方從其
徒縱飲聚博長空無雲忽變隂慘雨脚如麻雷電交至
諸人對面翳暗莫能舉目聞有呼熊二者良久開霽不
見其人相率尋覔得尸於郭門外剜其兩眼截其舌朱
字在背歴歴可識曰不孝之子時淳熙三年九月七日
也
　　張文寶
建康遊奕軍將李進健勇有力為隊旗頭年纔三十染
時氣得熱疾主將命醫職張文寶療之張素不精此伎
徒欲藉軍中名字以庇門戸診脉切證不能辨温涼謂
為虚隂投以附子大劑纔下咽進覺五臟如沸湯澆沃
煩悶痛劇不堪忍罵張曰附子燒殺我矣我必死當訴
汝于九泉之下已而奄然肌體皆斑黑葬之三日家人
具酒醴復墓進附女子言曰張文寶用藥殺我我今還
魂其妻奔告於統制遣一校率匠發冢破棺則尸已朽
穢不可近自是張日夕見其在側兩月而死
　　方禹寃
鄱陽縣人方禹為郡吏與凶子楊五有隙楊從事於駔
儈禹每為所凌嘗因酒酣相值即執其裾禹度力不能
敵卑辭請命楊弗顧曳之于地恣行箠踢傷已甚傍人
勸諫猶搦之不釋衆舁禹寸步歸家困惙殆絶謂妻子
曰我與彼有宿世寃今為毆萬一不起切毋訴于官呈
騐吾尸空播羞痛但寘紙筆于柩中自當理諸上蒼言
訖遂没妻子銜茹寃恨不復彰聞楊自以為得志愈肆
兇虐歴數月當秋末時日正中見禹從遠來二鬼隨其
後俄至前叱楊曰爾無故殺我我赴愬于幽冥蒙助我
二使共捕爾楊欲走禹捽其髻鬼又從而擊之楊哀鳴
謝過禹曰當爾苦我時荒窘之狀亦如此殺人償命欠
債還錢豈悠悠閒言詞所可救解路人過者見楊垂頭
惵惵往復自語且以手摑面流血不止為報其家來視
之尚能道所遇頃之而死
　　汪乙黿
鄱陽市民汪乙居倉步門外販魚鼈供衣食乾道三年
秋月至湖上以錢兩千從魚者買一黿其重百斤還家
寘諸室内夜聞呻吟聲甚哀明燈照之乃黿也見汪來
昂首作人言曰願救殘命放歸江湖當思所以報汪愚
而忍以為怪持大杖鞭之數十猶乞命不已鄰叟聞而
異焉披衣起喚汪勉其縱之於水不聽明旦叟又率他
居者同勸止且欲衆出錢償所直竟不可後三日殺之
未幾坐事繫獄遭杖家日以貧與妻皆餓死
　　段祥酒樓
鄱陽郡胥段祥主酒務𣙜酤縣治之南舊有酒店重樓
頗潔素為山魈所據歴歲久人莫敢登每隂晦之夕則
抛擲瓦石擊壞罌甕翻水漿淳熙三年祥實董其事深
以為慮乃與他少年羣議之密蓄利刃散伏戸外及壚
側數人入室守視之又縛大雄雞置甕邊祥親執短矛
顒坐以伺時當秋八月二更後聞有喘息聲頃之一物
身長六尺餘裹軟脚唐巾綠袍角帶曳黑鞾持手板從
樓下搢板揎臂欲至甕滌器聞雞振翼化為狸俯伏于
地將搏雞祥運矛摏其喉聲如狐嘷衆共擒殺之剝其
皮斑斕可愛煑肉分食無餘樓怪遂絶
　　姜彦榮
鄱陽醫者姜彦榮淳熙十二年遷居泰門内因夜歸停
燭獨坐尋繹方書見老人拊戸而立注目視之已不見
知其為怪而未暇窮其迹他夕赴市民飲席醉歸復遇
之灼然可識龎眉白首髭髯如雪著皁綠素袍姜大呼
叱之没于地姜曰是必窖藏物欲出耳遲明發土二尺
許獲銀一小鋌重十有二兩復斸之鏗鏗然聞金革之
聲堅不可入姜慮無望之福或翻致禍乃止
　　張鮎魚
鄱陽陶器店駔張廿二醜面闊口㕓市呼為鮎魚乾道
癸巳因逋負税直多不能償與妻相繼自縊死有子幼
贅壻陳昉主其家淳熙庚子昉偕同里朱生往都昌魚
池索漁戸債正飲酒于肆見張從一黄衣急足來方怪
慴已至前厲聲叱昉曰知汝在此故來需汝性命昉再
拜拱手邀入坐不許曰我更喚丈母來共汝理㑹少頃
果同妻抱嬰兒復來揮鐵尺擊昉朱奪其尺告之曰爾
女兒分付丈夫隨我今若殺之何如出首張曰吾死七
八年囚繫隂司受無量苦壻全不救拔此嬰兒亦因渠
一拳而夭喪安得索休適尉曹兩弓兵過覩其紛爭不
知為鬼也亦語之曰汝無故白晝打殺人定當累我張
乃顧黄衣曰為我追此人去黄衣曰須是先于泰山府
君處下狀得文牒方可追人豈得專擅擾擾薄暮張夫
婦及黄衣就置酒處僦宿昉與朱并弓兵鄰室而處略
無人鬼之辨張終夕詬昉又使黄衣反其家取錢良久
負二千至弓兵問所自對曰在張家桌下取來初時左
門神見拒而右戸尉為我通報故得之明旦與朱陳復
同塗到鄱城西北蠙洲忽不見昉抵所居猶歴歴聆張
聲音旋臥病踰旬獲安幸不死耳
　　包氏僕
鄱陽包氏居濱洲門内買一馬付其僕程三養視日浴
之於放馬渚常為白頸鴉登背抛糞深患之逐去復來
於是敲針作小鈎貫以長縷從馬腹旋繞至背挂餌於
表鴉啄餌吞鈎不可脱程剔其雙目睛懷歸舍求酒於
主家而吞之自此眼力日盛能歴覽鬼物於虚空間嘗
與包婢在厨見一鬼瞠目抱舌項下纒索履門閾窺瞰
程持杖擊之呷呼窘怖冉冉入地而滅蓋向時有縊死
於彼處者後每出野外必有所覩雖似人形而支體多
不具足厲怪望之往往奔竄或人謂千歲鴉目能洞視
程所吞者其是歟
　
　
　
　
　
　
　
　
　
　
　
　
　
　
　夷堅志甲卷三
欽定四庫全書
　夷堅志甲卷四
　　　　　　　　　　　　　宋　洪邁　撰
　　共相公
南康都昌縣盧衝民劉四秀才紹興四年十一月暴卒
為兩吏領至幽㝠中入閻王殿庭下仰望陛基可髙一
丈許王隱几坐其上其前立巨牌碧字標云共相公知
此劉黙念世間安得有此姓初未嘗發言王顧語左右
似有生人氣吏質劉曰汝適所説何事劉不敢答辭曰
未曾啟齒再三逼之乃道所念吏叱曰不得漏泄此是
饒州洪右相今作閻羅王少頃王命吏押囘劉歸塗厯
數獄見罪囚苦楚驚悸之極吏舉袖掩其面遂茫無所
覩行三十餘里始釋手别有十一殿巍然僧合掌升髙
坐前有黑光桌鋪白紙一張紙上數蟲蠕動僧下坐執
隨求法環搖撼作響問劉曰汝在生脩何善業對曰無
可紀者僅能持髙王觀世音經耳僧曰只此是也放汝
去汝來已經三日恐汝妻子壞了宅舍宜亟還吏即引
行過澗水兩重躍而寤次年二月劉生鄰人葉百一至
憲臺投牒館於逆旅黄氏與人説此予不暇親審也因
記文惠公頃游廣府府帥方務徳滋留攝幕屬與其弟
稚川同官稚川名洪胥吏倡優避其名呼公為共通判
而洪氏所出本共工氏之後故左傳有晉共華魯共劉
皆讀曰恭至漢乃於左方增水云
　　張鎮撫幹
鄱陽張鎮者忠定參政之孫為湖北安撫司幹辦公事
紹興四年十一月參議官張廣滿秩鎮送之于沙頭留
飲至二更乃還城方就寢而府市火作鎮起從王帥樞
密出視歸已夜分天未明忽連聲稱救救妻秦氏呼問
之瞑目不語頃之而絶先是十日前遣一黥持信檢至
德興半途覺肩重自是日日頓增殆不可負嘗擲之于
地曰莫是裏面盛著死人頭如何更擔不起過江上渡
以語舟人舟人試舉之亦云未嘗有遠路信物如此重
者旣到張氏宅黥納書于鎮父通州使君埏啟檢但鹿
脯耳纔出外便為物所擊為鎮音聲責之曰汝在路如
何得罵我黥謝不敢俄直入至父母處泣而言曰死生
定數無所復恨鎮未有子新婦難以守寡畢喪後乞遣
歸其家大姊嫠居歲久雖有一兒亦非久遠計願别為
謀終身之託黥旋仆地移時乃蘇通州愕然憂疑鎭正
其室范氏所生尤以為戚又兩日凶問至然則黥西來
時鎮之神識已憑之矣悲哉死時方三十五歲秦氏堪
之女也
　　雙頭蓮
鄱陽髙嵲就館於邑宰以無訟堂為學舍池中蓮生花
雙頭丞賈㷷見之曰此嘉祥也先君大觀二年在吳興
鄉校肄業直廬後産此花守兵白教授率諸生來觀之
折取諦翫葉間隱隱有金書先君姓名三字諸人共致
慶語勉令力學以來歲大魁相期輕薄子翕然笑曰賈
癩子作狀元是天下無士人也時正病瘡遍體故云至
秋獲薦送廷對為第一賈名安宅
　　華延年
處州士人華延年字慶長入太學肄業禔身齋嘗與同舎
聚坐爐亭上齋僕報處州陳官人參齋華奮躍而起喜
色可掬衆異之而扣之曰往歲過三衢詣老劉卦肆求
占得詩曰邲鑑總龜如注學未見才名能廣博希㸃若
來參學時同年從此不須疑今陳君者正名希㸃蓋比
歲葛鄭蘇三先生為學官吾三試南宫皆不利而陳亦
阻憂患不得到省兹其有同年之兆乎果以淳熙辛丑
同登第希㸃字子與為第四人
　　項明妻
餘干洪崖鄉嵻㟍山民項明取倡女胡氏為妻十有餘
歲生一女而死隆興元年有巫從於他鄉來言能致亡
者魂魄項令召其妻隨命即至項無所覩女已二十歲
獨見之真其母也遂留止不去夜與夫同榻異衾而與
女共處凡所需索悉憑女以告兩月後忽云父母來仍
攜僕從欲飲食項即辦供具初同席鋪設妻曰主僕不
當均禮乃别置焉繼言吾父室廬損敝擬造新居求錢
助費亟焚紙鏹數百束又云錢甚多無人輦送乃喚畫
工作兩力人旣成嫌其矬弱復易之俄告去曰欲偕二
親治屋經月餘再來所親李媪訪其夫夫不言問女云
已被阿娘於腰間打一杵媪歸腰大痛不能行卜者占
胡氏為祟禱之始愈相處一年漸縮小其竟也殆如嬰
兒遂不見
　　嚴桶匠妻
饒州民嚴翁為桶匠居城外和衆坊妻生三子皆娶婦
嚴死累歲妻以淳熙庚子四月亦亡三子有孝心停柩
於家七日方作齋會姻戚咸集一蝮蛇俗稱鼈鼻者長
五六尺忽從柩下出蜿蜿蜒蜒了無害人意見者異而
視之蛇昂身向子㸃首者三四眼中流淚若欲悲訴然
或擬舉杖加箠子遮止之鄰媪乃問曰爾是嚴婆邪㸃
其首又問何處是汝靈坐即直赴其所良久復出又問
三婦房何在皆隨聲而往問三子亦然旣罷徐徐入戸
限内不知所之
　　劉十二
劉十二鄱陽城民也居槐花巷東以傭書自給為性倔
强當夏夜與妻子露坐于小庭下見一物從外門而入
狀𩔖人而頭如斛大無支體手足雙眸睥睨睛光閃爍
竦耳侈口勃窣造庭際劉氏大小駭走旋失所在明夜
復然自是數來家人慣見之稍不怯畏隨伺其何往乃
至屋後大木下入地而滅凌晨命鍤掘其處於三四尺
底得古石礱齒多缺落獨兩眼存取斧椎碎之戢戢流
清血舉而擲諸江中怪不復至
　　張待制
鄱陽市民李十五買屋一區于地巷移居未久每朝暮
常覩室中變怪或星光勃鬱若撤沙之狀霍辣有聲李
家人畏有竒禍别僦舍徙焉而以其居轉鬻於人張南
仲待制以百千得之自往督夫力葺治見中堂大石清
澈温潤遣僕舉之獲白金器數百兩或云二十鋌咸謂
地寶自有所係非李所能享納也
　　李柔
衢州倡女李柔以慧黠善歌舞為士大夫往來者所稱
賞年纔二十餘遇疾而死駚卒王先與之同里居時被
命詣錢塘囘至壽昌縣相值於道訝其獨行詢之曰今
欲何所往曰欲到臨安看郊禮卒曰何以不攜婢僕又
不乘轎但一婦女單孑遠途豈得為便柔笑而不答旣
分手柔曰君到吾家為寄聲父母言我在路平安卒許
之及還首訪李氏知所見者鬼也
　　詹煜兄弟
臨川士人詹煜淳熙丙午春夢人告云汝欲獲鄉貢須
遇當世之賢者乃可煜寤而思之列郡秋闈考官不過
州縣一命之吏渠知孰為當世賢者遍以語人弟燮戲
對曰試官若考中吾之程文則可謂賢矣相與大笑迨
入試乃文帝敬賢如大賓賦煜悟向來之夢儻用以破
題旣為的當且不陳腐不雷同遂於第一韻頷聨云凡
當世之賢者如大賓而禮之及揭牓煜為賦魁燮亦偕
薦送是歲以賦求舉三千人唯二詹兩句擅場夢信非
偶然者
　　蘄守妻妾
蘄春太守不欲紀姓名妻晁氏性酷妬遇妾侍如束濕
嘗有忤意者旣加痛箠復用鐵鉗箝出其舌以翦刀斷
之妾刮席忍痛不能語言飲食踰月而死後其家設水
陸齋㑹僧方召孤䰟晁窺屏間正見故妾手持刀鉗二
物流血滿身就位享供饌怖而奔歸為傍人言深有悔
懼意尋得疾呻吟之際但云妾督寃責償勢必不免蘄
守許以佛經及焚楮鏹祈釋其怨晁云妾不可數日而
卒
　　南城驛
孟必先子開為建昌教授淳熙十年將受代暫假南城
驛寓居侍妾張燈于臥室課其子讀書孟之房纔隔一
窻子忽見一物狀如猫而有毛潔白如霜自室突走出
外報其母共持燈跡探所向孟聞其紛紜亦疾趨往視
甫下廊廡兩室皆摧壓器皿倚桌當其下者悉糜碎非
白猫示變孟氏一家且併命嘻其危哉孟今除桂陽守
此驛素多怪前後處者皆不寧兹乃能為人福可洗積
愆矣
　　錢塘老僧
錢塘民沈全施永皆以捕蛙為業政和六年往本邑靈
芝鄉投里民李安家寓止彼處固多蛙前此無人采捕
沈施旣至窮日力取之令兒曹挈入城販鬻所獲視常
時十倍一日施先歸李館逢老僧扣門謂曰吾鄉羣蛙
之受釣發端自汝今汚瀦所産萬計皆空暴殄天物如
此將招業報速從此改業尚堪贖過不然非吾所知申
戒再三施了無悛意僧去而沈來具以告沈曰野和尚
如何敢預我經紀事使我見當與痛打一頓爾却縱使
去也施言尚可追及乃相率而逐之行一里許無所值
責其妄語紿已咄咄嫚罵施不能堪與爭鬭沈益怒就
取常用剥蛙刀刺之中脅即死保正擒送縣東平鞏庭
筠時為邑宰鞫其獄衆證悉符物色逮老僧杳不可得
沈竟坐殺人尸於市
　　九里松鰍魚
鞏庭筠為錢塘宰與杭州士曹張顯正縣尉錢紹彭同
游天竺過九里松見水中小鰍魚相銜逐隊而嬉纔長
二寸許戢戢可愛從者以器攬取鞏邀二客下馬步觀
之行百餘步到水際得一穴穴中水湓溢羣鰍迭出如
雲其多不可計傍側有酒廬試訪其故答云向有陳翁
者專為貨鰍主人凡自餘杭門入者悉經其手乃敢售
晚年遷居此地自賣炙鰍夫妻近日併亡無男女治後
事里巷為掩瘞於一穴比以積水所漬冢土傾摧每見
鰍從中出常時未省有之不知何為也鞏與客憮然驚
歎此翁媪墮鰍𩔖以償業債即命里正取其骸付漏澤
園送鰍于西湖予所記煠鰍翁亦爾
　　鄧如川
將仕郎鄧增字如川建昌諸鄧也以父武岡太守昌國
恩得官為人疎雋少檢頗工製小詞作大字娶宗室朝
議大夫子洤季女絶有色未及從宦而亡家素貧趙無
以守志才服闋攜其二兒適南豐富室黄氏子甫一月
黄夢鄧至誚之曰汝何人乃敢娶吾妻吾今受命為瘟
部判官汝宜速罷婚不爾將行疫癘于汝家至時勿悔
也黄驚而懼雖甚戀慕趙不得已亟與决絶踰年後趙
益窮匱或日髙無炊煙又嫁南城童久中越數月亦夢
鄧來責數且云當以我臨終之疾移汝身童方溺愛不
謂然果得風勞之疾如鄧所感時二年竟死
　　黄文明
崇仁士子黄文明吳如松二人相與友善皆獲鄉薦紹
熙辛亥黄居家臥病吳往别業就醫歴數月小覺勝常
夢吳同抵一處遇黄衣走卒持官文書來追逮取視之
其上有黄文明吳如松姓名相顧愠怒謂州縣不應無
故呼舉人又斥侮如此始猶力拒俄已隨之行到大第
宅壯麗如官府闚其戸寂無一人走卒亦不見進至中
堂入一室中望其間設榻兩人共被而寢近而觀之皆
犬首人身怖汗奔出轉而之他遇一道人與之揖問此
為何地曰此往生之所也未及再語而寤以白父及告
妻子深訝眹兆之異已而病甚遂卒如松亦繼亡里中
論者以為黄吳儒生操持無顯過而身後疑墮異𩔖若
云隱慝則非外間所知也
　
　
　
　
　
　
　
　夷堅志甲卷四
欽定四庫全書
　夷堅志甲卷五
　　　　　　　　　　　　　宋　洪邁　撰
　　唐四娘侍女
右從政郎楊仲弓習行天心法視人顔色則知其有祟
與否乾道中為道州録事參軍受代未去因出行市里
逢小胥呼問之曰汝必為邪鬼所惑不治將喪身胥謝
曰無有連日三遇之皆不肯言楊曰汝不怕死邪告我
何害此祟非我不能治也胥聞其語始摧懼曰實與鄰
室女子私通耳相從已久雖不識其家但舉措嗜好一
切與人不少異無復可疑官所云若此豈其物乎楊曰
是矣汝祕之勿泄宜預備長綵線串以針今夕來時密
縫其衣裾仍匿彼冠履一二種若使是人固足為戲笑
不然便可推驗矣胥敬奉戒女至悉如之雞鳴女起而
失翠冠及一履意狀荒擾尋索弗得胥但佯寐隂察其
所為天且明怫然而去胥視二者乃揑泥所製即攜示
楊楊行法考訊遣吏徧訪羣祠葢城北唐四娘廟侍女
也胥往驗之眞所偶者頭上無冠一足只著襪采線出
於像背楊誦呪舉火焚厥軀胥得無恙唐四娘者淫祀
也楊終于郴州理掾營道尉史何信九疑道士李道登
皆見其事
　　舒嫩四
淳熙元年通州寧遠縣民蕭淳禮與故吏歐陽暄等數
人共率邑里錢就九疑觀建黄籙醮仍約以餘貲作鐘
樓壇屋往往虚數乾没衆莫得稽考後五歲間主事者
多死小民舒嫩四被逮入冥所見皆本邑人其親戚先
亡者亦或在到一官府一囚桎梏繫廊下傍側積錢甚
多近視之則淳禮也問所坐何罪嚬眉而答曰正治九
疑醮事也曰是役唯君用力最勤於公家而何故反見
拘執淳禮曰此隂府耳吾實于斯有欺隱故獲譴獨重
舒方悟其已死亦自悲愴又遇舊識卜人蕭諄相與揖
語曰汝勿恐當得復還旋踵而甦葢已奄然三日矣是
時同邑黄中立亦㑹中人臨病篤言為黄衣卒來追理
對九疑醮亊隨語而殂
　　龔輿夢
潭州士人龔輿乾道四年冬與鄉里六七人偕赴省試
過宜春謁仰山廟祈夢輿夢至官府見柱上掲紙一片
書龔輿不得四字而不字上下稍不聨接旣覺殊不樂
自意必下第及春榜至輿中選餘人盡黜始以語人謂
夢不驗好事者曰不字斷續如此乃一个也神言龔輿
一个得耳豈不昭然
　　游節婦
建昌南城近郭南原村民寗六素蠢樸一意農圃其弟
婦游氏在儕輩中稍腴澤悍戾淫泆與並舍少年姦寗
每側目唾罵無如之何游嘗攘雞欲烹寗知之入其房
捜索得雞以出游遽以刃自傷手走至鄰舍大呼曰伯
以吾夫不在家持隻雞為餌强脅汙我我不肯從懷刀
見殺幸而得免寗適無妻鄰人以為然執詣里正赴縣
獄獄吏審其情實需錢十千將為作道地寗貧而嗇且
自恃理直堅不許吏傅㑹成案上于軍軍守戴顗不能
察且閭閻匹婦而能守義保身不受凌偪錄事參軍趙
師景又迎合顗意鍛鍊成獄奏之寗坐死而賜游氏錢
十萬令長吏歲時存問以旌其節由是有節婦之稱郡
人盡知寗寃而憤游之濫竟以與比近林田寺僧通為
人所告受杖未幾抱疾見寗為祟遂死時淳熙四年六
月也其後顗為提㸃刑獄延璽劾罷趙贓敗去官軍縣
推吏一死一黥皆相去年歲間耳
　　周三蛙
南城田夫周三當農隙時專以捕魚鼈鰍鱓為事而殺
蛙最多至老不輟淳熙十年得疾不能名其證狀初覺
腹中一物往來胷臆間漸痛楚攻劇食飲不復入口家
人引手摩拊之隱隱若數蛙蠕動于内久之益侵宛轉
一榻上跳擲簸頓呻吟哀鳴與蛙受苦時不異凡一歲
乃死
　　妙智寺田
建昌新城縣妙智寺有田皆上腴㑹寺僧盡死寓客吕
郎中來郡城卜築垂涎其産囑諸邑宰張君欲承佃之
吕之女嫁軍守孔搢之弟張畏其挾勢遂給與之寺以
是廢并屋室亦毁撤無遺張臨受代夢客通謁自言為
妙智寺土地以田為請曰可令吕公見還而别命僧主持
香火脩理院舍不然且速禍凡三夕連夢皆然及罷去
復夢來謁而加懇切張悔懼具告吕吕殊不顧省張調
湖北安撫幹官未赴而卒吕夢張服綠袍如平生偕寺
土地來斥數其貪仍警以咎譴申言再三吕竟不聽其
長子又從而羽翼之未幾除守蜀中郡行至武昌而死
長子繼亡
　　湯省元
瀏陽湯璹君寶為士人時游學於清江每往來必過宜
春淳熙甲辰謁仰山二王祈夢是夕夢行通衢遇兩士
同塗揖問姓氏其前人云姓王其後云歐陽少頃一吏
如典謁者邀赴公燕到一處崇閎華屋二少年衣冠煒
如若貴游子弟與之坐置酒髙㑹席罷徑起一僧在側
相問訊拉詣别館見一鐘絶大絓於架湯拊摩之謂僧
曰試扣之如何僧曰鐘雖成俟經洪爐陶鑄乃可擊今
未也又問其故曰今擊之其聲止聞一方若得洪爐坏
冶之力然後鳴蒲牢以撞之當播聞四方非兹日比也
遂驚寤歲在丙午潭州秋試以第三名中選舉首則王
顔次為歐陽問丁未南省湯魁多士予實典貢舉乃悟
洪爐之兆蓋默寓姓字夢中二少年疑為王子僧者小
釋迦云湯作記刻石兹僅傳大略耳
　　雷州雷神
淳熙丙申桂林連月不雨秋冬之交農圃告病府守張
敬夫栻遣駛卒持公牒詣雷州雷王廟問何時當雨旣
至投牒畢宿於祝官之家是夜駛祝同夢神令具報云
明年上元前三日方有微雨仍以錢二千與來使且命
於牒中併言之又諭駛曰錢須令左司見駛拜謝旦往
辭得牒及錢于案上歸途乏用遂使所犒錢至復命張
視牒問錢何在時纔餘百錢探懷取呈猶銅錢也張顧
左右轉接諦翫則變為紙灰矣至正月十二日果得小
雨僅能洒塵於沾丐殊無補
　　劉畫生
建昌新城劉畫生因往近村鶴源寺歸次山崦間值雨
趨避道側樹下聞人咄咄語聲顧見二婦女冒雨偕行
一老一少遥謂劉曰我輩從汝索命于今五十年矣天
涯海角尋求且遍元來乃在此劉曰我平生不曾殺害
人又年未三十汝乃稱五十年相尋眞是錯也二婦同
辭云曩實為汝所殺安有錯誤今必不相捨劉甚懼奔
至旅店具為主人言方共嗟異而已在傍主人畧無所
覩以為病狂引詣一室少憩俄復出如厠解衣帶欲自
縊人急救之得免店左有廣祐王行廟主人使拜禱祈
福二婦隨之不置笑而語曰汝欲謁大神而買香不費
十錢如何感應劉徑入懇請才出門即仆地昬臥移時
洒然云似夢非夢見神緋袍象笏據案治事命吏檢簿
旣而曰劉生持十齋至誠特與展一紀立放還二婦拱
俟庭下相視掩泣若不從狀神叱責乃止遂平安如常
自是絶不茹葷時淳熙初元不知今存否也
　　景徳寺酸餡
南城張遷善知縣家僕姚卓次子為景徳寺僧一孫年
十許歲間至叔處淳熙丁酉三月望夜夢如常日嬉遊
到佛殿前遇長身僧與之一酸餡納於袖中睡覺儼然
在手以告母欲食之母疑其異轉語卓卓頗駭亟攜孫
往直其事乃昨夕張提刑來塔院設水陸供食也他僧
取餘者比校無少差卓復懷歸寘佛堂香合内而次夜
孫又夢前僧來責曰我與汝酸餡何故不喫汝旣無用
當以還我孫不能答迨旦視合中失之矣
　　劉承議
劉旦字徳遠新城人紹興十四年預鄉貢得一夢不以
語人至三十年登科踰二紀始改京官才至奉議郎不
考課妻子催迫姻朋勸勉曰若執志如此安得延賞及
後人乎於是勉自陳遂轉承議俄遇光堯慶壽例賜磨
勘謂從此為郎只旬月事殊顒望慰喜未幾自通判陳
州代歸卒於九江舟中方無恙時取所被勅誥緘封之
而書其上曰俟吾瞑目後可開及没後家人乃啟視之
葢述宿夢言見一異人戒我曰君仕宦至承議郎即止
殆是神告故向來深不願遷此秩然賦分旣定懼非人
力所能轉移子孫宜用為鑒聞者以劉為知命恨其不
踐初心云
　　劉氏二妾
從事郎劉恐吉州安福人歴陽守子昻之子也喪其妻
使二妾主家政一旣生子又娶于髙氏攜媵婢四人淳
熙初為通州判官髙氏妊娠是時妾子十一二矣妾性
悍狡慮正室得雄則異日將分析貲産且已寵必衰密
以淫邪之説蠱惑之而髙志操潔清復不妬忌無疵玷
可指謀不得施但日夜教其子伺乃父出外治事或對
客輙啼嘑奔叫恐甚愛此子每歸拊之子無言而於屏
處訴云為母所箠恐固已疑焉一日饋食妾親手作羮
倩一媵持以與子有針貫于菜莖中子微為所刺吐之
大呼曰人欲殺我恐驚問見針窮詰所來二妾共證謂
媵承主母意規兒性命恐以為然盡執四婢送獄訊鞫
不得情郡守念閨門茫昧難以寘法只撻杖而逐之髙氏
竟罹决絶外間皆明知為誣恐獨弗之悟旋用他事罷
去甫還鄉而卒
　　張調夢
張調字和中宣徽使堯佐之孫以戚里補官初筮仕夢
登三層閣其髙層緣壁上下列漆牌數百書人官職姓
名以雌黄塗飾其一牌刻曰右朝某郎通判某州張某
凡某字處皆為烟霧隱蔽不可遍識是時文階寄祿未
帶左右字竊異之一人在傍言曰此乃元祐新制也嗟
歎而寤又三年左右之制始行張後厯知撫州崇仁縣
官朝奉郎繼通判南劍州以母憂不赴後調龍陽軍使
自是無宦情凡十年不求陞轉故人適為尚書省都事
徑為陳牒于吏部再遷右朝請郎思名位已溢黙黙不
樂果終此官崇仁鄧輈為張撰行狀載其始末
　　灌園吳六
臨川市民王明居㕓間販易貲蓄微豐買城西空地為
菜圃雇健僕吳六種植培灌又以其餘者俾鬻之受直
歲紹興辛亥力辭去留之不可王殊恨恨未幾夢其至
趨役如平常責之曰汝旣告去何為復來對曰自九月
六日到此矣覺而疑焉俄聞其已死他日詣圃見傭耕
者言數夜間犬生兩子其一不存王始悟得非吳僕乎
問何時曰初六日也以夢告之傭曰近鄰圃人妻當夜
亦夢如此同往視新犬方開目試呼吳六郎呦呦若應
然王氏謂其生前貨蔬隱其直多故受此報
　　石叔獻
石叔獻南城巨室也娶濮王宫諸孫女得官幹僕吳榮
者為之掌錢穀出納積為欺弊訴于軍軍守趙不流子
和其婦近族也窮治其罪杖而編隸泉州淳熙六年叔
獻卒於家榮弗知之嘗出行㕓次遇一白袍商客宛然
主翁也趨拱揖問何日至此曰偶以事亟來未暇與汝
欵語遂分手去榮詣旅舍訪之遍城皆不見後榮因赦
恩得還鄉詣石氏始聞其亡方在泉相值時去世已久
矣未幾榮亦死
　
　
　
　
　
　
　
　
　
　夷堅志甲卷五
欽定四庫全書
　夷堅志甲卷六
　　　　　　　　　　　　　宋　洪邁　撰
　　西湖女子
乾道中江西某官人赴調都下因游西湖獨行疲倦小
憩道傍民家望雙鬟女子在内明豔動人寓目不少置
女亦流盼寄情士眷眷若失自是時時一往女必出相
接笑綢繆挑以微詞殊無羞拒意然兾頃刻之歡不可
得既注官言歸往告别女乘間私語曰自與君相識彼
此傾心將從君西度父母必不許奔而騁志又我不忍
為使人曉夕勞於寤寐如之何則可士求之於父母啖
以重幣果峻却焉到家之後不復相聞知又五年再赴
調亟尋舊遊茫然無所覩矣悵然空還忽遇之於半塗
雖年貌加長而容態益娟秀即呼揖問訊女曰隔濶滋
久君已忘之邪士喜甚扣其徙居之由女曰我久適人
所居在城中某巷吾夫坐庫務事暫繫府獄故出而祈
援不自意值故人能過我啜茶否士欣然並行二里許
過士旅館指示之女約就彼從容遂與之狎士館僻在
一處無他客同邸女曰此自可棲泊無庸至吾家乃攜
手入其室留半嵗女不復顧家亦間出外略無分毫求
索士亦不憶其有夫未嘗問將還議挾以偕逝始斂袵
顰蹙曰自向來君去後不勝憶念之苦厭厭蹙疾甫期
年而亡今之此身蓋非人也以宿生緣契幽魂相從歡
期有盡終天無再合之歡無由可陪後誠慮見疑訝故
詳言之但陰氣侵君已深勢當暴瀉唯宜服平胃散以
補安精血士聞語驚惋良久乃云我曾㸔夷堅志見孫
九鼎遇鬼亦服此藥吾思之藥味皆平何得功效如是
女曰其中用蒼术去邪氣上品也第如吾言既而泣下
是夜同寢如常將旦慟哭而别暴㵼服藥一切用其言
後每為人説尚悽慘不已予族姪圭子錫知其事
　　蔣良輔
南城人蔣良輔業儒不成老於鄉校淳熙十年病卒半
日復蘇語家人曰適被追到冥府竚立廷下偶閻羅王
未出㕔故得暫還然亦不能久也越二時頃竟長逝
　　逺安老兵
峽州逺安民家篤信仙佛嘗作吕公純陽㑹道衆預者
頗盛齋供既罷一老兵從外來著敝青布袍躡破麻鞋
負兩篛籠弛擔踞坐呼叫索食却之不可其家尚有餘
饌隨與之既又求酒畀以小尊一吸而盡至於再三皆
然主人駭其量語之曰尚能飲酒乎曰固所願也但為
君家費已多不敢請耳酒至到手即空不遺涓滴徐問
今日所作齋㑹云何告以故客曰儻吕真人自來必不
能識主人指壁間畫像示之客注視微笑曰我却曽識
他面貌結束全然與此别與我絹五尺當為追寫一本
主人喜既付之客接絹不施粉墨但寘手中捼莏俄而
大吐就以拭殘汚主始惡焉度其已醉無可奈何旁觀
者至唾罵引去良久納絹於空缾笑揖而出一童探缾
中取視則仙像已成衣履穿決宛與向客無小異其家
方悟真人下臨悔恨不遇標飾寘淨室謹事之時淳熙
七年筠州新昌人鄒兼善為邑主簿傳其事
　　巴東太守
余紹祖奉新人登紹興丁丑進士第淳熙末通判江陵
當赴官以道逺不挈家唯二子一館客同途啓行次日
抵分寧縣境毛竹山晚宿僧寺纔入松徑主僧率其徒
迎揖甚肅别有一道人居其中既下車憩坐法堂上余
以僧禮勤厚問之曰適間元不曽遣駛卒先至師何以
知吾之來僧曰山村寂寞本不預聞外事偶今早見道
人説夜夢大官當到此故終日洒掃敬俟而吾官果至
異日必為貴人矣余黙喜僧退命邀道人與之酒審厥
夢曰實然但不暇為僧語其詳今請畢其説昨夢貴客
至寺徑入寺後古木朽穴中而木甚茂盛方訝其異旁
有一人云是某郡太守也余聞之謂正為倅貳距郡守
只一間且身棲木穴殆非吉兆道人以丁固生松事與
館客同寛釋余意頗自慰與道人衣一領錢一千謝使
去暨到官將受代適巴東缺守荆帥趙丞相薦其姓名
朝廷從其請命既下趙公就遣吏卒送之西未行感疾
趙諭幕客張鎭為挾醫治療醫言脈已絶趙餌以金丹
似少間一日正寢呼其子曰天色已夜何不張燈子答
以日當晝余叱之其僕燃兩燭至又云了不見有光須
臾增至十餘條亦如初子疑為失明近而瞻視雙目瞭
然俄頃而卒蓋將亡時精神消散所謂眼光落地者此
歟
　　林學正
福州老儒林君自少力學而終身不偶以教授生徒為
業守約食貧居於州之南境莆田陳魏公與之有舊及
為相貽書招之詣闕欲有所成就辭不行王瞻叔參政
帥閩魏公言林平生行不妄取予使加禮重王訪其所
止遣五兵一車齎錢三萬聘以為學正林受帖甚喜館
使者於旁舍置酒設饌約以即治裝黎明戒塗是夕無
疾而卒鄉人嗟惻其窮謂無此横財當未入鬼録乃知
踰分躁求固有定數筠州通判李善學嘗在其席下備
言本末
　　高周二婦
南城鄧札生子雇田傭周僕妻高氏為乳母時其夫已
亡高與惡少年通姦至於孕育慮為人所訟溺殺兒後
數年得蠱病腹脹膨亨面色如梔蠟徹日夜呼痛至不可
忍聞淳熙十四年七月病亟家人環視高曰天氣毒熱
我身如火何故更抱嬰孩來相惱亂俄伸足為蹴踏狀
又曰爾輩不為我除去我已自踏向牀下了少頃復為搪
觸之勢且望空紛拏辯數皆知其殺子之寃生受此報明
日死其女在旁目擊之既嫁因産女患其已多貧無以贍
給即漬諸水盆内明年再懷姙見異虵入房驚而成疾
至困臨終譫語累日略與母死時同
　　趙岳州
朝散大夫趙善宰字彦平居於建昌淳熙丁未除岳州
守未及上以十一月卒于家明年其子汝昌夢到官曹
徐行抵廷下望乃父朝服据案決事見昌至甚喜未及
相語視四隅文書充塞棟宇父曰吾纔去世即受命作
陰官權力不減在生為郡時特苦於省閲文牘之繁卒
無斯須暇吾殊不樂居此也昌曰大人既不樂何不求
脱去曰已除代者兩人吾獲免不久矣昌曰代者為誰
姓名可得聞乎曰乃周昭卿童伯虞二鄉人也言畢而
寤詰旦白母戴氏及弟妹皆悲泣因讙傳一城聞者謂
不應連用三同郡士夫為一職不以為信昭卿者朝奉
郎周熺方調坑冶贑州主管官次年冬當赴而卒伯虞
者朝請郎童括聞此説深惡之時自吉州萬安縣解印
亟詣闕注此官且以禳趙夢云若已與周為代者即之
任紹熙壬子秩滿吏部差知雷州客都城待班陛對買
二少年妾滯留頗久嵗將盡卒邸中三君子在建昌稱
善𩔖聰明正直為神不誣其相去亦只二年或三年幾
如世間資考也甲志記孫㸃石倪徐揩相踵為太山府
君三人同一檄甚與兹事𩔖但此皆鄉人接武為小異
云
　　豐城下渡
豐城縣界三港口新開河一津名下渡紹興庚戌八月
岸上居者王媪夢一客衣服不潔淨形容瘦瘠若平生
素相識來致謝云寓此經年煩擾多矣數日間當捨去
故專告别媪覺以語其子莫知何謂後五日同邑苦竹
村民嚴克誠二子往西山玉隆宫謁許真君過而登舟
未濟並溺死道俗奉許真君極䖍謹二嚴沿途飲酒食
肉疑以是獲譴云
　　兜率寺僧
分寧縣兜率寺有張天覺所書圓覺經兵火後為近居
民黄生所得寺僧求之不許黄愚人也不知為可貴重
其子堅淨遂毁以為卧榻單久之得癩疾痛苦穢腐數
年乃死
　　呉滲二龍
營道士人呉沂淳熙丙午獲鄉舉丁未下第夢二龍挾
其體又夢人令更名滲則當再獲薦至己酉春上登寳
位吳自謂且手掇一第每語人曰二龍夾吾身蓋來嵗
龍飛策士吾必魁天下為龍首也遂更名果再預選乃
居末綴牓首蓋其叔應龍而待補小榜有石應龍遂符
其兆洎庚戌省試吳訖不偶怏怏成疾還家忽具縁袍
鞾簡着服之入揖祖母及母氏家人怪問之答曰冥司
請我作判官今便赴上遽再拜叙别而出徑赴井傍直
墮其中而死
　　資聖土地
建昌孔目吏范荀為子納婦貸錢十千於資聖寺長老
經二十年僧既死荀亦歸攝因循失於償逋荀後得疾
且篤呼其子觀光謂之曰憶汝娶婦時曾借資聖寺錢
今本處伽藍神遣人押長老來索取可急買紙錢燒與
之又指示家衆曰土地之使偕長老見在此拱立汝輩
不見邪洎焚楮訖又曰兩人已去欲往報恩寺前尋徐
省幹理㑹事也至夜荀死徐生名以寧萊州人方自吉
州監贍軍酒庫替囘未幾亦卒時淳熙七年先是徐父
奉直大夫寓居彼寺寺之人用常住物假其名以規利
奉直因是頗揜有其貲以寧與聞之故致然僧祖珏説
　　張尚書
張彦文尚書大經長者也布衣時與建昌景徳寺僧紹
光厚善後為諫議大夫紹光死于鄉張公蓋未知也夢
其荷械立庭下泣訴曰紹光以某月某日死緣生前罪
業沈重沈淪地獄無從脱免願公不忘平生特為救釋
請作佛事以濟冥塗憶有金一兩在弟子姚和尚處并
有錢二十千在市上某家儻索而用之庶可獲助張許
之他日遣僕歸詢其事皆合乃命其子元晉取金與錢
為誦經轉輪仍塑觀音像一軀於太平興國寺燃長明
燈以供且刻石紀以示人當淳熙初張提舉湖南常平
廵歴屬城至道州北境二十里宿於杏園寺夜夢婦人
求𦵏已言甚懇切旦以告主僧得其柩以屬營道宰瘞
諸原蓋其惻隱之心𩔖如是也
　　七姑子
乙志載汀州七姑子贑州亦有之蓋山鬼也遍城郭邑
聚多立祠宇其狀乃七婦人頗能興禍福淳熙十年臨
安人王大光為坑冶司幹辦公事閽卒白曰今早啓户
未幾有賣豆乳者來數女婦從宅出就買謂之曰汝少
頃於此當持錢以還久而不出不知誰人敢以告大光
駭曰我家人不應侵晨自買物必妄也若或有之殆鬼
物假託但白日昭昭寧得如是閽以姑子為言遂往視
其祠豆乳正在香几上大光即命烹熟以薦而代償所
值
　　甄錡家醮
甄錡知南康軍感疾遂亟醫者已束手其子曰倜曰儻
延天慶觀道士即軍治建醮筵請命備極誠敬至供獻
器皿匕箸皆易以新者既畢事錡與二子及主醮道士
俱夢入大官府見一神呼曰甄錡大數已盡上帝以二
子孝誠可嘉並齋筵精潔如法特與延壽一紀明日皆
欲言之倜曰果獲響答宜以紙筆具述勿形口説庶幾
可信於是如其請所夢悉同咸為甄氏致慶意老人壽
算當蒙所増之數然至明年是日而卒計其時恰十有
二月識者謂一紀為十二嵗陰司不欲明言故以一月
為嵗天限之不可逃如此
　
　
　
　
　
　
　
　
　
　
　夷堅志甲卷六
欽定四庫全書
　夷堅志甲卷七
　　　　　　　　　　　　　宋　洪邁　撰
　　蔡箏娘
陳道光字不矜南城人自桂林罷官歸過洞庭夢綵衣
童自言是洞中龍子奉命告君勿食蒜韭及犬後三年
當有所遇及期六月河中幕府檄使如商州道經藍田
宿於藍橋驛夢向所見童執節而來曰仙子候君至遂
導以行到一峻崖峭壁童以節叩石壁聞鎗然掣鎖聲
俄入洞戸棟宇華焕金璧絢赫佳花美木世所未覩稍
進抵中堂望一麗女方笄嵗姿態縹緲宛若神仙中人
正隱几寫佛書顧客至甚喜延相對席談詞如雲陳乘
間調之曰獨居悶乎笑曰神聖無悶既而置酒同飲累
十觴引坐於室室中皆錦綺文繡之飾燒蠟炬大如椽
女子曰人間方三伏此處則無暑氣陳但覺清涼如深
秋從容言吾蔡真人女今住吉邑以塵緣未盡當與人
㑹我之氏族見於春秋名嬄字婧娘小名次心幼時善
秦箏父母以其與彭氏女名嫌更字曰箏娘得與君接
幸矣君仙材也但世故膠膠不容久居此又言司命不
欲與君大官恐復墮落爾因出白玉牌授之請曰君既
游物外不可無紀陳操筆立成十絶句其一曰玉貌青
童洞裏囘洞中仙子有書催書詞問我何多事何不驂
鸞早早來其二長恐凡材不合仙喜逢神女執姻緣雲
中隱隱開金鎖路入麻姑小有天其三海石榴花映綺
忩碧芙蓉朶亞銀塘青鸞不舞蒼蛇卧滿院春風白日
長其四沈沈香霧映房櫳翦翦簷頭盡日風汗雨頓稀
塵慮息始知身在蕊珠宫其五老耼西逝即浮屠莫怪
忩間貝葉書長哂楊妃仙格劣却教鸚鵡誦真如其六
常怪樂天長恨詞釵鈿寄語太傷悲於今始信蓬山上
有憶人間音問時其七一到仙宫白玉堂氛氲香澤滿
衣裳非龍非麝非沈水疑是諸天異國香其八玉女倚
天多喜笑素娥如月與精神假饒不許長年住猶勝人
間不遇人其九瓊漿飲罷日西沈瞬息歡游直萬金塵
慮滿襟那住得鳯簫休作别離音其十玉水本流三島
上蟠桃生在五雲間若非彼處皆凡猥劉阮迷昏錯往
還冩畢復吟女命侍兒以簫度離鳯之曲曲終而寤簫
聲故在耳後兩夕復夢童攜詩牌白曰仙子謝君玉女
即天女也素蛾月精以見況甚無謂劉阮太真列仙也
常相往還君何訾詆之甚老子為九天最尊奈何輒斥
其名今為易老耼二字為道家仙格劣三字為苦輕肆
皆凡猥三字為那真實陳悉依其語童遂去且行且言
曰人間文士輕薄好譏毁人囘頭微笑而去自是不復
再逢陳自作文記其事女與陳飲欵終宵曾不及亂非
唐稗説所紀諸仙比其真玉妃輩乎
　　章澄娶妻
臨川士人黄則字宗徳乾道五年登科調監衡州安仁
縣酒税待次鄉居同郡黄祖清秀才夢其友章澄娶則
妻朱氏明日以語澄澄笑且愠曰黄宗徳方盛年而吾
婦無恙焉有是事毋戲我未幾則赴官踰嵗而卒已而
澄亦喪偶其後竟聘則妻為繼室
　　姚迪功
建昌新城姚叟政和三舍法行時為軍學生嘗謁夢於
神以卜窮達夢已著公服設香於所居門外謝恩覺而
不曉其㫖或云老生當受恩科而不及赴者列門賜勑
牒以為諸州助教于是憮然自念曰豈吾旦夕預貢選
而蹉跎不第至於特奏名乎已而累舉不登籍遂束書
歸休絶意榮路紹興己夘皇太后慶八十霈澤錫𩔖姚
以孫思賢獲鄉薦得迪功郎實祇命於家門距昔者之
夢恰五十年方驗
　　趙善秲
宗室善秲居建昌城南之麻洲與其子汝泰皆嘗取應
薦召該遇己酉覃霈當補右列父子俱詣闕料理留滯
旅舍行囊將竭捨而西歸倩鄉人傅庸候告命既還舍
父夢子吿至而已未也寤而疑惑謂塗中或有失墜之
患越數日又夢往所居二里間林田寺四顧無人獨子
婦鄭氏同在夢中亦以為嫌跼蹐不安旦起語其家皆
嬉笑後兩日忽苦咽間痺痛粥藥湯引皆不能進信宿
而卒及吿至則已亡不獲拜命俄而鄭婦繼死雙柩並
寄攅於林田寺
　　鄧興詩
建昌鄧希坦娶朝奉郎李景適女生三男一女女嫁承
議郎施宗振長子大防次男名興詩於女為兄好學有
雋譽夢為人召至一處高闕華宇三美男子坐廷上置
酒張樂侍姬十數輩皆頂特髻衣紅寛袍如州郡官妓
分列左右或歌或舞興詩諦視不捨久之始認妓中一
人乃厥妹也妹亦頻屬目流盼須臾一男子呼興詩來
前命擊戲鼓辭以素為書生略不諳此藝其人强之曰
但隨汝意撾擊雖不合音調無害也覺而惡之以語父
母兄妹不謀而同蓋皆感此夢也相與嗟異未幾宗振
赴行在惠民藥局鄧女隨夫侍行卒於臨安興詩繼没
於鄉里三少年者所謂木下三郎者也連昌多其祠宇
希坦所居尤與一廟相近故被其孽
　　童漢臣
南城童漢臣士人也生二十而天厥後故友蔡掞夢其
來問訊交際宛如平日已而連夕或間一夕必見之掞
頗懼乃徙寢他室夢之亦然且泣曰自古皆有死獨吾
寃屈不可言掞曰君不幸正盛壯下世但以善而死何
得云耳曰試視我形相如何視之乃成大蜈蚣累身赤
足長八尺餘延緣壁間掞驚而寤自是不復夢
　　建昌王福
建昌郡兵王福乾道中輪宿後圃巡半夜後逢女子於
宅之北便門外年少姝美笑謂福曰我乃知軍宅婆婆
之女慕爾已久故乘夜竊出欲陪爾寢福驚喜過望即
挾之至鋪所雞鳴始去自是眷戀不釋雖當下直亦代
人守宿厯數月羸瘠如鬼正晝熟寢父母憂之父隨其
所往雜居衆中伺察見女來就福綢繆歡聚明日呼扣
之且問其病不肯言但云我未嘗有病父怒欲施杖責
方以實吿父為謁假使在家治療又宻詢郡舍老兵果
有妳婆一女訝其安得常常出外且信且疑他日因福
再上直復詣彼審視女又來父持燈逐捕女狼狽起走
入天王祠而没明旦驗之蓋捧裝奩侍女也引福至前
低首不語於是擊碎其像福掩面嗟惜墮淚踰旬而死
　　徐防禦
吉州吉水人羅欽若楊主簿與眼醫徐逺同游邑野外
遇一客注目熟視不已三人同詢之曰汝豈能説相乎
曰然因試扣之謂羅曰君異日可至大夫謂楊曰君命
禄粗爾却當以子貴如能早致仕可生封員郎末乃謂
徐曰君真貴人也三人相視錯愕雖童奴亦笑哂其妄
乃誚之曰羅楊皆是及第官人徐生只一醫者負笈盤
術日得百錢他無資身之策如何能貴客曰非爾所知
日近清光者始名貴人此公行將邅遇矣衆一笑而散
其後羅楊爵秩如其説徐旅泊臨安棲棲不得志適顯
宗太后患目疾訪草澤醫遂獲展効補官與宅錫賚不
勝計稱為徐防禦有子登科
　　黄左之
黄左之福州人為太學生預淳熙七年薦書是嵗冬池
陽士人王生亦赴省試其家甚富以錢百千與黄左之
結課王生事某神極靈驗黄致禱夢神吿曰君來春必
及第指一女子示之曰此君之婦也黄視女狀貌不甚
長簮羅帛花於髻恍惚間以爪掐黄手既覺手猶微痺自
念若榜下娶妻豈無珠翠之飾顧簮羅帛花乎王與黄
遊處頗久相得益歡遂約曰君若登科當以息女奉箕
箒明年果中選遂為王壻得奩具五百萬成禮之夕儼
是夢中所見者簮花亦然黄初調南城尉為人道此
　　青童送筆
上饒余禹疇待次全州教授淳熙己酉科舉時玉溪門
外李篙師夢青衣小童持筆五枝授之曰煩汝送去余
教授處李接視但三枝有筆頭其二只空管耳明日往
告余不能曉也洎貢闈揭榜余氏子弟三領薦二中待
補選次年姪鑄登科
　　徐達可
承節郎徐達可臨安人監行在榷貨務門以淳熙五年
卒其兄百禄素友愛哀念之甚切招臨江閤皁山道士
譚師一至家建設黄籙醮中夜達可憑一小兒索紙筆
就燈下書三紙其一云達可平生耽酒迷戀荷兄同骨
月開戒乗此功徳還家瞻仰聖恩深重不可思議其二
云得荷天恩其三云達可平生無不了心願道衆共觀
其揮毫百祿與家人捧以泣視字畫全與生時書札等
為之鏤版傳示於人使知章醮感格如此
　　鍾世若
紹興二十六年宜春郡士鍾世若謁仰山乞夢以占秋
試得失是夜夢自廟外門進抵庭下顧見廊廡間背縛
一人於柱囘望鍾欣然有喜色且笑且語因驚寤為朋
友言不能曉其指意迨入試出反身而誠樂莫大焉賦
為題始悟昨夢而背縛者反身之義顧笑者樂也神既
告以題必可中選乃精思運賾第五韻押焉字欲用孟
子君子有三樂而王天下不與存焉及仰不愧於天俯
不怍於人等語患無他經句堪對不覺伏几假寐髣髴
間見黄衣一吏叱之曰場屋日晷有限豈汝晝寢時耶
鍾曰正為尋索故事作對未得吏問其故具以告吏曰
胡不用孔子不怨天不尤人與飯蔬食飲水樂亦在其
中為對乎鍾洒然而起遂綴輯成隔聫云孔不怨尤飯
疏食在其中矣孟無愧怍王天下不與存焉書畢自喜
為得神助持卷而出考官閲讀批其榜云隔對渾成可
以冠場寘之首選洎揭榜經義為都魁鍾居其次
　　黄逵真詩
乾道元年乙酉黄逵真過建昌士大夫多往謁必與之
詩文修職郎鄧珪詩云柳縁桃紅春暮長家僮唤起睡
中忙偶然日下音書至囘首江城又夕陽珪既得詩又
問享壽之數逵真瞪視久之曰五十七珪時年四十四
矣以來日無多且嫌夕陽之語但以日下音書之説恐
或有中都薦召後四年乙丑夏五月十七日夙興盥櫛
如常時近午覺體中微不快就榻偃息呼小奴奚童拊
摩俄頃間遍身皆冷手足亦僵童撼之不應急報家人
出視則已死纔得壽四十八去逵真所許尚九年蓋所
謂五十七者指其卒之月日耳珪居宅在城下入斂時
日正曛乃江城夕陽之謂也
　　羅維藩
羅維藩字价卿吉水人乾道五年省試罷夢其父吿曰
爾在舉場不可與福唐杜申爭緣爾家校杜申虧了三
十八年陰徳也兩人皆以治詩有聲暨榜出杜為經魁
羅同奏籍而在杜之下二十八名殿廷唱第杜居第二
甲羅第四甲相去甚逺
　
　
　夷堅志甲卷七
欽定四庫全書
　夷堅志甲卷八
　　　　　　　　　　　　　宋　洪邁　撰
　　戴之邵夢
戴之邵字才美吉州人少涉獵書記無所成名貧不能
自養傭書於里中富家一夕夢荷鋤入其圃劚地才一
揮得銅印一紐方徑二寸有繆篆若彝器欵識視之其
文曰日方伯連率凡五字懸諸肘後再揮鋤得一板𩔖
今時所用漆札題詩兩句曰愁絶江梅開嶺岸不知失
脚到南塘至三得銅天尊像九軀攫而懷之至四得小
印八九悉拾取而歸見其家方祀神禮畢徹饌遂寤夙
興頗喜謹誌於主家書冊之末自是感激思展奮顧無
以資身放浪江湖學作大字為市井寫扁額薄游抵長
沙適張魏公居彼願見無因稍掃𨽻人之門以希一盼
值其誕日夙造聽事以紅粉書壽字於地廣長二丈許
公出見問為誰隸以戴道人對命呼至前犒以緡錢尊
酒辭不受曰之邵妄意功名所望相公者固不在此輒
衒竒以自售公壯其言遣書屬之軍帥帥收𨽻伍行且
多與之金俾偵邊亭息耗既行過期不反疑其亡去經
數月乃還帥問稽留之故曰昨乗間潛入中原馴至洛
都躬謁永安陵寢扣其證驗曰有碑刻在出諸袖中而
示之帥轉聞於朝不没其實仍加推薦高祖正以諸陵
為念遽命召見戴敷奏詳盡音吐如流天顔悦懌詔補
保義郎戴以本諸生不願右列遂換右承務郎已悟昨
夢第一印日字者面君之像也九天尊者祖宗也未幾
擢守均州兼管内安撫又悟方伯連率之應罷官歸鄉
訪故傭主餉遺累千緡求其所誌書冊以自表旋起知
雷州地居嶺外有地名南塘又合前詩句其後厯太府
丞刑部郎官則小印之驗也久之言者論其所得山陵
文刻乃北方義士齎來欲獻納者而為戴戕後掩有其
功因是被出以卒戴亦倜儻負俠氣或言所殺者蓋一
僧臨死一嵗間覩其為祟未得其本末也
　　錢塘縣尉
政和中提舉兩浙路學事楊通貫之按部婺州往訪一
異人坐間典牋吏以錢塘尉書至未啓緘異人曰得非
求舉乎楊曰然方欲論薦曰無益曰渠為五百鵞訴寃
非久於世者楊未之信明日遣駛卒持薦牘往比至則
已殂楊後到錢塘呼尉吏而問其狀對曰以病死曰嘗
殺鵞乎曰平生不曾殺生數月前平江朱太尉託造鵞
鮓遂買五百頭醢之楊深加悼歎疑異人者通知幽明
之故云
　　符離王氏𧖟
酉陽雜俎支諾臯篇載新羅國人旁㐌求蠶種於弟弟
蒸而與之㐌不知也至蠶時有一生焉日長寸餘居旬
大如牛食數樹葉不足弟伺間殺之百里内蠶飛集其
家意其王也是説殊怪誕近宿州符離北境農民王友
聞居邑之蔡村與弟友諒同處娶邑人秦彪女天性狠
戾日夜譛諒竟分析出外或經年不相面諒嘗丐蠶種
於兄秦以火煏而遺之諒妻如常法煖浴以俟其出過
期亦但得其一已而漸大幾重百斤秦氏始疑焉伺諒
夫婦作客東村但留稚女守舍秦呼其夫同詣之詐女
往庖下直入蠶房見蠶卧牖畔喘息如牛食葉如風雨
聲秦鞭以巨梃每一擊輒吐絲數斤秦震怖魂魄俱喪
急促夫歸因病心顫踰日而死及諒蠶成繭皤然如甕
繰之正得絲百斤
　　王揖雙雞
鄱陽卜者王揖僦旅邸一室畜雙雞一牡一牝牝生子
正抱啄於栖中揖有客喚童取其牡將殺而烹之牡叫
呼牝聞聲走行栖外孜孜注盼哽噎悲鳴若欲訴揖而
免牡之死揖弗悟竟殺之牝躑躅哀呼不復顧羣雛終
夕唧唧晨起不復食凝立砌下沈沈如醉然少焉氣溢
其吭遂喘而死
　　哮張二
鄂州大吏丁某死妻年方三十與屠者朱四通其子二
郎尚少不能制至於成立朱略無忌憚白晝宣淫反怒
丁子不揖以為見我無禮蓋以假父自處也丁憤懣以
母之故且慮醜聲彰著隱忍弗言有哮張二者宻州諸
城人遭亂南徙亦以屠為業壯勇負氣丁意可囑此事
而每與儔輩詣市飲酒張擔肉過前輒呼買之而厚酬
厥價久或至數倍他日邀之飲問何以不作區肆而行
賈僕僕張曰非不能之但赤手乏本耳乃付之數百緡
黙念彼當感我恩誼必可使從容曰君知我心中有不
平事乎曰不知也丁以乞毆朱為請張艴然曰訝汝貸
我錢蓋欲陷我於爭鬭奮衣而起自後相遇邈然如不
相識迨於絶交衆哂丁不知人而下交非𩔖丁亦銜之
未幾張拉朱同渡江買猪於漢陽爭舟相毆擊既歸夜
入朱室殺朱與男女並三人自縛吿官終不及丁一詞
時岳少保領大兵駐鄂嘉其志義移檄取隸軍中不問
其罪後以功補官
　　王公家怪
鄱陽人王公居魏家井側好事邪神以求媚至奉五侯
泥像於室香火甚謹忽聞屋底有異聲俄如人音晨炊
未熟飲食器皿自㕑冉冉而直入後圃隙人取之囘復
去如故舉家不能安迹乃徙舍於茶塲巷其怪仍前不
止或寇冠珥亡衣袽以至牀榻茵席均扶舁而去布列
廷下煙焰蓬勃起於衽帳急往撲救則已穿穴其後招
道士治之且禳且禱為遷像置城隍祠於是始息
　　寗行者
樂平明溪寧居院為人家設水陸齋招五十里外衫田
院寗行者寫文䟽館之寢堂小室村刹牢落無他人伴
處時暮春之末將近黄昏覺有婦女立忩下意其比鄰
淫奔夙與僧輩私狎者出視之一女子頂魚魫冠語音
儇利容儀不似田家人相視嘻笑曰我只在下面百步
内住尋常每到此一寺上下無不稔熟者寗居鄉疃平
生夢無此境像惟恐不得當曲意延接遂同入房閉户
張燈寺童以酒一􁁐來饋寗啓納之女避伏牀下寗謂
童曰文書甚多過夜半始可了得吾至此時方敢飲乃
留之而去復閉户女出坐對酌胷次挂小鏡寗取觀之
問何用曰素愛此物常以隨身所著衣皆素潔而襞褶
處不熨貼條條露現寗曰衣裳有土氣何也曰久寘箱
篋失於曬暴故作蒸浥氣耳已而就枕月色照燭如晝
女色態益妍繾綣驩洽寗終夕輾轉不成寐女熟睡鼾
齁將曉出門寗送之又指示其處曰此吾居也汝若未
行尚復來纔别而主僧數問訊駭曰師哥燈下寫文字
但費眼力何得辭氣困惙如此寗唯唯未以實告僧顧
壁間插玫瑰花一枝大驚曰寺後舊有趙通判女墳其
前種玫瑰當花開時人過而折枝者必與女遇或致禍
其來已久今爾所見是其鬼也宜亟歸勿留寗愧懼而
反然猶卧病累日後還俗為書生今在淮南
　　簡寂觀土地
都昌人陳彦忠伉質好義疎財倜儻嘗有党大夫者自
河北來同寓居西陳里將赴調無資財可行彦忠餉以
百千且館其老稚於家待之如骨肉其賙人之急𩔖如
此乾道三年十月以疾亡臨卒前一夕夢告其父曰彦
忠不得終養兹受命為簡寂觀土地矣父未以為信已
而其子亦夢如所言踰嵗後再見夢曰自為簡寂土地
今一年久而室宇摧敝每天雨則面目淋漓不可寧居
四體殆無全膚宜為我繕理明日乃父乃子相與語即
往彼處視之而信乃為一新之
　　鄂渚王媼
鄂渚王氏三世以賣飯為業王翁死媪獨居不改其故
好事佛積蓄有餘則盡買紙錢入僧寺如釋教納受生
寄庫錢素不識字每令爨僕李大代書押疏文媼亡嵗
餘李猶在竈下忽得疾仆地不知人經三日乃蘇初為
陰府逮去至廷宇下見紫金官貟据案坐引問鄉貫姓
名訖一吏導往庫所令認押字李曰某不曾有受生錢
此是代主母所書也吏復引還金紫者亦問李對如初
曰汝無罪但追證此事耳汝可歸既行將出門遇王媼
與數人來李見之再拜媪大喜曰荷汝來我所寄錢方
有歸著汝到家日為我傳語親戚鄰里各各珍重李遂
復生時乾道七年三月也
　　隗六母
鄱陽小民隗六居城北五里家甚貧為人傭作淳熙十
年夏與同里史五乘夜入柴氏盜牛隗適先至以短搶
刺牛死柴覺之持杖來䦨外隗即逃去史續至遂邅痛
箠歸舍數日而殂其妻以夫因盜而遇害不敢聞于官
隗之過無復有知者自以為得計歴一嵗隗母病亡經
夕復生語其子曰汝向來同史五謀柴氏牛史死而汝
脱雖人間不敗露而陰府須汝對證汝不可免矣言畢
奄然又三日隗死
　　山陽癡僧
楚僧行欽建炎中落髮於州之隆興寺紹興兵亂去而
之他方久乃復歸里閭道俗舊嘗接識者十無一存昧
然如癡醉逢人縱語莫能曉其意嘗負佛像一軸於背
每詣市買熟肉飽食留其餘滓取佛出挂於人家厠傍
以滓濼洒之如是累年畫卷丹粉益鮮明標飾牢潔人
多疑其異但無有識其所止郡中喪𦵏必持冥賻往獻
羣僧設法事亦預焉衆吹螺擊鼓梵唄喧闐欽蒙首倚
戸鼻息雷鳴達旦無一言徑趨出主人邀挽就飯勉食
之才退即攜米麵鹽醯椒菜之屬寘其家倉忙而去辛
巳之秋金亮將犯邊先期不見兵退明年楚民漸還欽
已至或詢其故答辭殊妄誕不根唯日日馳走街陌中
呼之不應亦未嘗從人乞食郡目為癡僧不知所終
　　晁氏蟇異
濟北晁生寓居撫州五福寺閑步寺後沼上見一蝦蟇
伏草中大如盤異而殺之纔還舍聞鵲噪􁑴間繼而滿
空如雷移時不止出視之蓋無所覩但盈耳之聲如初
亦未以為怪是夜其子讀書忩下燈忽自滅有物立於
傍子暗中擊以界尺反為所奪奔而出晁始悟蟇為祟
遣就寢睡未熟覺牀微動舉手捫之已離地尺許幾接
屋桷自是嬉笑於梁歌舞於空變幻百端招師巫禳却
無一驗遂徙居他所怪復然於是旋繪𤣥武像朝夕香
火甚飭過數月乃已
　　朱諷得子
下邳朱諷往京師赴省試至宋城逢日者占軌革影邀
而卜之遇益之姤其像畫一猴子上有望字一人衣紫
腰金執笏若進揖狀婦人以箕盛嬰兒於前日者曰君
此行必登科他日仕宦亦顯但捧箕饋子事為不可曉
遂别去到京入試之次日二僕絜笥送至貢闈而反行
穿曲巷聞兒在地上啼視之見故帛裹一初生嬰孩因
相謂曰是必人家非正所出吾主公未有子不妨收養
之乃抱歸邸舍適舍婦有乳倩使哺育迨暮朱來僕迎
以告朱大喜顧乳母與之還家詢所棄處正名簸箕巷
朱果擢第名此子曰省郎終身無子遂為嗣
　　絳州鼓堆泉
絳州鼔堆有龍女祠其下泉一泓方數丈可灌民田萬
畝左右農家恃以為命嵗時祭享甚謹不敢微有媟汚
由是每經大旱未嘗憂饑凶女真人富察為郡守以絳
地形穹崇艱於水利思欲導泉入圃博議雖久竟以高
下勢殊不能遂乃敬謁祠下懇禱其夕夢神告使速浚
渠富察寤併力治役渠成水終不可致又夢之曰吾有
三子今皆成人而未有血食已敇令守渠運水以成使
君美意富察許立祠神喜謝而去比曉圃吏來白昨夜
三更後水從新渠入圃矣富察即率僚屬往祭其廟以
報神惠為三子立祠且奏請于廷爵之為伯一郡遂賴
其利
　
　
　
　
　
　夷堅志甲卷八
欽定四庫全書
　夷堅志甲卷九
　　　　　　　　　　　　　宋　洪邁　撰
　　宋道人
豫章楊秀才家稍豐贍有丹竈黄白之癖凡以此伎至
必行接納久而無所成則聽自去由是方士輻輳一日
小童報有客稱曰燒金宋道人欲入謁楊喜束帶迎之
其人清瘦長黑微有髭兩耳仆前如帽著黄練單袍容
儀灑落即延憩書室朝夕供處稍稍治小方輒應驗然
未嘗暫出嬉遊楊乗間叩以要法厯旬始肯傳當用藥
三十餘品悉條疏所闕買之於市楊請與偕行不可曰
吾習靜惡囂豈應却投閙處君宜獨往楊且行又曰君
出後小兒曹必來惱人幸為扃戸使得憩息楊如其言
訪數藥肆買諸物最後到一肆望其中有黙坐者衣製
顔狀全與宋生等頗驚正擬問訊坐者揺手止之楊遽
歸室戸扃鐍不動啓而視則宋瞑目燕坐凝然如初楊
幾欲下拜以為雖薊子訓左元放分身隱現神游變幻
不能過也自是益加禮遇隨所須即應之未幾不告而
去取所貿藥以治鈆汞不能就分銖計供億餽謝及藥
值不啻千緡自謂親逢神仙不少悔又徽州婺源武口
王生者富甲鄉里為人頑很可憎衆目為王蜇齧俗語
指惱害邑落之稱也性吝嗇尤惡僧輩行化至必罵斥
不與一錢有頭陀茁髮獰醜伺其居内直造門鳴鐃唱
佛厥聲震響王聞之怒持杖擊走之甫自外還前頭陀
故在廊下鳴唱如昨王愧怖敬為羅漢聖僧搏頰悔過
立取白金二十兩與之猶悚然盡日兩州人説宋生與
頭陀皆兄弟雙生甚相似故各售其詐以欺楊王二人
耳
　　益都滿屠
益都屠兒滿義賦性獰烈力能扛鼎絶不畏鬼神醉經
叢祠輒指畫嫚罵習以為常巫祝𡊮彦隆者詐人也宻
與其黨最厚者謀曰清元真君廟摧敝嵗久吾主香火
將一新之而邑人莫肯相應和滿屠兇猛不信向衆耳
目所共知者儻因之以假靈必可成也於是邀義飲於
家酒酣謂之曰我欲擇某日致禮於清元廟下至期當
富有觀者子乘酒力呼譟而來揮斥衆人登堂正坐以
神自居飲其酒食其肉且大詈其神使衆傾駭可乎義
曰此正我所願為者又何難哉𡊮遂以其日收舍數百
少年旛旂旌幢夹列道上饌具牲幣種種豐腆皷震樂
作義直趨祠所毅然踞坐自言吾神也取牢醴恣啗之
而詈神極口良久義忽狂作口鼻耳目皆流血仆地而
死皆謂義觸神之怒而致禍怖畏靈威争捐金錢入廟
祠宇大興數嵗而後𡊮之徒因分賄不平詣府縣吿其
事盡捕鞫而刑之
　　從四妻元氏
符離人從四居濉上家素肥饒好事口腹多釀酒沽賣
炰鱉膾鯉朝暮飫食妻元氏解迎逢其意每親執刀刀
所戕物命不復殫紀元因産死從生念之不忘里人春
月朝岱嶽從欲薦拔厥妻持供具往獻既至泰安三日
未登廟縱步市中白晝與元遇數人随之恍惚問且悲
且喜交敘睽濶元哽噎而言我以臠割魚鱉之故積業
極深日受楚毒爾儻見憐宜思所以救度之理從泣下
曰吾所為不善致汝如此吾生亦不如死耳至於道佛
修嚴雖罄蕩家貲固所不惜元曰無用多言明日申酉
之際可獨至廟中詣西廊之地一處㸔我當可信也從
遂還寓舍齋戒如期而往見元荷械加桎梏帶薦曳索
羣鬼驅以前脱械去衣束以薦用鐮刃剉截如縷流血
塗地須臾一鬼持盃水呼其名而噀之即還故形俄又
復然凡六七反然後施械擁去從悲怖出門終夜不寐
又明日再遇元曰信乎曰信矣曰所禱勿負約也大慟
而别從歸後極力營善果終其身不復殺生
　　史省幹
史省幹者本山東人後寓居廣徳軍興教寺寺側有空
宅頗寛廣而前後居者率為鬼物擾亂不能安處宅主
欲售於人亦無敢輒議史貪其價賤獨買焉姻友交勸
之不聽乃擇日命匠繪葺自往臨視坐堂上一叟烏幘
白衣揖於庭間史素不之識趨下謝之曰翁為何人何
自至此對曰予乃住宅土地神也今聞足下治第舍願
貢誠言史曰敢問何謂也曰此實為怪魅所踞其𩔖甚
繁然亦豈能與人競但向來處者皆非正直吉徳之士
故不能勝邪君既正人居之何害特當徙房於東南隅
而以故房為庖㕑必可奠枕語畢不見史悉從其戒且
一新土地廟宇其後帖然
　　關王幞頭
潼州關王廟在州治之西北隅土人事之甚謹偶像數
十軀其一黄衣側足貌怒而多髯執令旗容狀可畏成
都駛卒王雲至府巫祝喻天祐見之以為與廟中黄衣
絶相似乃招至其家飲之酒賂以銀杯且付錢五千并
大幞頭範様語之曰市上耿遷開此舖倩而為我與錢
使製造一頂須寛與數日期冀得精巧雲不解其意以
意外所獲即從戒至耿氏之肆耿黙念其安得有人頭
圍如是之大者亦利五千之入約為施工而雲持公家
符帖不得久駐捨之而歸竟不以喻生所囑告耿候其
來取而杳不至後數月因出郊入關王廟見黄衣塑像
大駭曰此蓋是去年以錢五千令造大幞頭者也因以
小索量其首廣長還家校視之不差分寸悚然謂為神
立捧獻之事寖流傳一府爭先瞻敬天祐正為廟史藉
此鼓唱抄注民俗錢帛以新屋宇富人皆樂施凡得萬
緡天祐隱没幾半歴十年雲復來潼人見者多指㸃笑
語怪而問其故或以告之雲曰此喻祝設計造詐借我
以欺神人吾往謁之當得厚謝於是走詣之天祐恐昔
謀彰敗了不接識雲恨怒訴於官天祐坐黥竄盡籍其
貲
　　尹二家火
楚州山陽縣漁者尹二家於神堰北新河之東累世網
捕稍能足衣食有室廬一旦邅火焚蕩又營之復罹煨
燼頻年至於三無力可為但結攬蘆葦束縛以泥補葺
徒蔽風雨而已每至中夜聞外間行人窸窣之聲慮為
寇害出視之見十餘輩著白衣皆執火炬尹氏大呼遂
閴然而散略無影響良久復然尹氏懼暫投駐親舊之
室禍至如初嘗正寢在戸望六七人來往空際以線繫
紅炭置屋上亟行撲救俄相繼起焰於側如是半年尹
生業盡廢妻子愁悴染病怪猶弗已邑人畏回禄移災
就其地作福禳謝後雖帖息而其家人十死其八矣
　　蔡乙兇報
陳州人蔡乙者家素貧父母俱亡受雇於獄級陳三之
門遂習其業秉性既兇忍而目之所見又皆不善事也
久而為惡徒所推凡囚入其手雖負罪至微亦邅毒虐
容貌絶可憎郡中至謂取命鬼年至四十餘一夕守囚
於獄夜過半衆聞若有呼蔡乙聲甚振怒起視之已倒
挂於壁問儔侣多疾其為人方快之佯睡不問明旦則
見四體九竅浥浥流血始掖以歸是夜復然呻謈悲哀
如受鞭笞或濶步撐拄全𩔖纒縛祈死不能痛苦經嵗
臨瞑作牛鳴嘔血數斗然後大叫而絶
　　張卨義僕
楚州東漸民張卨家巨富好施與務濟民不責人之報
年方壯遭亂流離骨肉散落獨與一僕羇栖於射陽湖
中乞食以活為賊所掠求貨不得縛於大木之下將生
啖之已刲數臠僕竄既脱矣見之慟哭而出舉身遮䕶
而拜賊曰此是我主雖本豪富今赤身逃難尚無飯吃
豈得更挾財貨如欲飽其肉則又瘦瘠願膾我以代之
賊雖嗜殺人亦為義所激聞言嗟異亟解卨縛并僕釋
去且遺以錢帛迨紹興中淮上安定卨歸理故業貨産
尚贏百萬僕亦存卨以弟待之張氏子姪皆事之如諸
父
　　梁小二
解州安邑池西鄉民梁小二家世微賤然皆耕農朴實
至梁獨狠戾其母寡居事之尤悖妻王氏性恬静所以
奉姑至謹皇統中河東荒饑疫癘薦臻流徙滿道路梁
挾母與妻并稚子四人偕行至孤山之東陵就野人乞
食以哺其子王氏念姑久不食減半以與之梁見之怒
甚詐使妻抱子前行自與母在後相望百步許即仆母
在地曳入道側掬泥沙塞其喉然後去稍進遇妻妻問
姑安在曰老人舉足遲但先投大家丐餐以須其到可
也久而杳然妻疑為夫所害還訪之見尸已僵拊膺悲
泣急取水扶灌氣竟絶不蘇乃奔告里保執梁送於縣
才及中途風雨暴作霾曀不辨人迅雷震耀鬼神飛焰
雜遝出没衆懼散亦不暇顧梁所之少還澄霽梁乃卧
土窟頭目皆為天火燒爛唯腦骨僅全儼成髑髏肢體
如故目睛暗淡無光而不死能别識人物飲食語言皆
無方常謂人云有三鬼守我每得食必先祭之而後敢
食官愍其妻子給粟養之染經數年尚存
　　魯晉卿
徐人朱彪赴官宿遷之崔鎮到任累月有客魯晉卿來
見丰姿灑落可愛因留止外館異待之每逢人輒出小
戲劇資歡笑而畧無所求見之者無不悦喜彪㑹族友
飲於後圃酒方行晉卿至彪曰今日無以為樂先生能
效古人化鮮鯉作膾與衆享之可乎笑曰此甚易事但
須得魚鱗一片為媒則可彪命僕取數片授之乃索巨
甕滿貯水投鱗于中羃以青巾時時一揭視良久舉巾
數鱗騰出一坐大驚庖人受魚治膾鮮腴非買於市者
可比猶以為幻術所至不深信也㑹郡治一新移文鎮
吏令製鐵鈎鈕釘鉸之屬合數百斤期限峻迫倉卒未
能辦彪意緒窘撓晉卿問故彪訴之魯笑曰何不早告
我是何足言且飲我酒酒至連酌六七觥遣人輦黄土
汲水拌和為泥揑諸物成坯暴日中預熾炭以待稍乾
悉寘爐中呼鍛工扇以􁀙經時鉗出之皆如精鐵所就
不假磨錯無一不堅好工相顧駭歎彪始敬服乘醉丐
其法晉卿無語翌旦失所在
　　董小七
董小七臨川人因避荒流落淮右為海陵陳氏操舟常
獨宿其中天氣盛寒董糊窒罅隙置煴火飲村醪一杯
而就寢熱盛氣不宣泄遂悶絶旁無知者乃見夢於陳
曰將悶死於船倉急救尚可活陳覺以語妻妻曰彼既
云未死如何解託夢不足信也於是復睡夢如前而加
苦切曰主人若來遲定應不救如肯來乞勿張皇仍勿
用燈燭照見魂魄遇之必逝去不返更須先屏燈火俟
某少醒徐扶起則可陳驚寤亟出喚僕與之俱登舟董
如魘死之狀口鼻氣息僅綿綿不斷乃依其説果復生
董以生人能入夢以脱性命亦異矣世言夜呼被魘者
不得執燈若誤用之必死其説誠然
　　夏義成
樂平北村人夏義成生計給足一意好善不與里閭校
短長未嘗以争訟到官府有四子作兩宅分處之優游
就養至八十八嵗康寧無疾飲啖僅取適口唯日飲酒
三二升悠然獨酌有自得之意紹熙四年盛夏微有不
愜語家人具殽饌盡集子孫甥姪共席酒三行赴浴令
一子揩背甚以舒暢為樂浴罷更衣踞胡牀拱手端坐
遂亡時正隆熱未斂前二日手足皆柔軟隨人屈伸口
鼻氣雖絶無一㸃腐穢僧俗來觀以為大善知識所不
能然蓋吉徳之報也
　
　
　
　
　
　
　
　
　
　
　夷堅志甲卷九
欽定四庫全書
　夷堅志甲卷十
　　　　　　　　　　　　　宋　洪邁　撰
　　海王三
甲志載泉州海客遇島上婦人事今山陽海王三者亦
似之王之父轉賈泉南航巨浸為風濤破舟同載數十
人俱溺王得一板自託任其簸蕩到一島嶼遂陟岸行
山澗異花幽木珍禽怪獸多中土所未識而風氣和柔
不𩔖蠻嶠所至空曠無居人王憩於大木之下莫知所
留忽見一女子至問曰汝是甚處人如何到此王以舟
行邅溺吿女曰然則随我去女容狀頗秀美髮長委地
不梳掠語言可通曉舉體無絲縷樸􁂶蔽形王不能測
其為人邪為異物耶黙念業已墮它境一身無歸亦將
畢命豺虎死可立待不若姑聽之乃從而下山抵一洞
深杳潔邃晃耀常如正晝蓋其所處但不設庖爨女留
與同居朝暮飼以果實戒使勿妄出王雖無衣衾可換
易幸其地不甚覺寒暑故亦可度嵗餘生一子迨及周
晬女採菓未還王信步往水涯適有客舟避風於岸隩
認其人皆舊識也急入洞抱兒至徑登之女繼來度不
可及呼王姓名而罵之極口悲啼撲地氣幾絶王從篷
底舉手謝之亦為掩淚此舟已張帆乃得歸楚兒既長
楚人目為海王三紹興間猶存
　　山明逺
山明逺滄州人字彦徳其先亦衣冠之族至明逺益貧
無室家可依乃行游濱棣間以干謁為習或終朝不得
食兩足蠒困傴僂於道傍冀一飽不可致而又為渴所
驅出飲水濱囘坐大木下良久一兔過前疾步擒取之
剝啖不遺臠肉殊覺甘美因自念林麓之間熊虎狼豹專
以搏噬狐鹿豚兔豢養其軀山巔谷口其樂無極吾為
人而顧不如可憐也哉既飽出行值日暮訪野老黄若
虛家求宿黄嘗入道素好客見之喜置酒延留劇談滚
滚不倦酒酣遂言食生鮮之適黄聞而疑懼細視其面
目頗與人殊以為畜𩔖變怪潜起呼羣犬譟逐之明逺
趨下階呼鳴數聲化為黒狼攫一大而去不復可尋迹
黄後至滄州詢其族胄茫不知所在矣
　　蔣堅食牛
日者蔣堅金陵人乾道元年游術江右至鄱陽就邸舍
起卜肆其學精於六壬為士大夫所稱道遂留不去有
母存事之甚謹淳熙癸夘四月堅抱疾當昏困間見數
人執火炬造其室喧呼雜閙大呼其姓名出文牒一道
曰奉命來追堅欲拒而不能乃隨之去至中途有六七
十人偕行約兩時頃到王者所居一使引由西廂過幽
暗不可辨入立庭下王端坐殿上吏高唱云追某人某
人到逐一前㸃名朱衣吏呈閲案牘皆押而西望東廂
光明如晝悄無一人得往王獨留堅問曰汝平生好食
子母牛肉罪業深固今當受其苦堅驚怖答曰雖好此
味但遇屠者市肉則買之未嘗親殺也王曰以汝嗜此
故屠人宰殺以奉汝焉得無罪而敢飾詞抵諱何也堅
曰堅雖有罪死不足惜但老母年七十六嵗自是無人
給飦粥為將奈何王笑曰予亦知汝孝於母特放汝還
從今不得再食牛矣堅再拜謝王勅一卒送之歸矍然
而蘇母與妻正相對垂泣後四年乃死其初來鄱陽之
嵗以大布三幅書金陵蔣堅四字盤術於街十二月四
日予詣東圃呼之為文惠公論命時㕘知政事堅曰此
命方超陞如是秀才便及第選人便改官庶僚則為侍
從從官則入兩府執政則拜相仍即日有嘉音予語之
以實對曰若然則做大事無疑恨氣數不耐久明年三
月宜自勇退予曰既云正拜不應進退太速因以知樞
宻院汪明逺簽書葉子命併扣之堅曰皆當遷亦甚緊
然葉不過四月汪不過五月皆當去予弗之信已而正
以是日文惠拜右僕射汪進樞宻事葉㕘大政明年二
月文惠去位三月葉去四月汪去皆如其先後各差一
月云是年六月予以知吉州奏事堅同他客送至小渡
衆意予必留中堅曰未也秋末乃佳耳果入對訖付以
郡事於是以委曲授邸吏使報州發迓卒及還家擇用
九月二十日西赴官先旬日出舍於圃唤堅占課堅曰
有面君吉神入傳不必往才數日召命下乃以所擇日
啓塗二事既驗戊子科舉士人登其門如織幾獲錢五
百千從此小康厥後聲譽頗減以至於亡
　　羽客錢庫
金陵雨花臺下居民甄氏牧牛於野值兩人東西相逢
迎如今羽客衣冠擎拳對揖其一曰錢庫後門久以積
壞宜急倩一夫整之其一曰諾遂散去良久甄獨行至
山側峻嵓下見崖傍一穴大如斗中有散錢泆出即解
衣包之欲還家報父兄併力輦取且慮他人得乃摶泥
窒塞穿處囘至中途復遇前二客其一又問錢庫門已
葺未其一曰方用錢三百貫雇一牧童填補訖甄時年
十七八嵗曉其語歸為父言之數其錢正得二百三十
一文洎家人集元處穴不復可尋矣
　　龍鳯卵
河中府榮河縣北鄉鎮有孤峰峭絶名曰鳯凰山山之
西一僧舍曰鳯凰寺塔曰鳯凰塔蓋嘗有鳯棲其上故
得名秦地既陷於金僧紹洪住持累年其後遷化寺衆
議立塔𦵏之發地獲一物長六七尺非石非木其狀如
卵衆覩之驚異擲諸河滔滔巨川水不能没少還飛濤
激浪幾與雲接皆委去疾走迨至元處卵若為人扶翊
復在焉衆不能隱告於郡旋遞送燕山俗目為龍鳯卵
　　薦福如本
饒州城下六禪刹東湖薦福寺最大信州貴溪人如本
住持頗為叢林歸向淳熙八年正月感疾數日弗愈至
二十八日呼侍者謂曰老僧今夕當别侍者泣曰和尚
歸西天弟子緣薄不知再遇師於何日曰明日便可相
見侍者曰㑹於何所曰城裏崇福院門外王太醫家也
侍者出鳴鼓吿衆坌入寢室問訊其言如初皆莫能悟
㫖意甫黄昏而亡先一夜醫者王大辨妻姜氏夢挾他
醫熊彦誠妻游寺見本老卧於廡下龕中前問之曰長
老何不在方丈笑而不答但覺耳畔如有人啜泣既醒
則其子坦婦汪氏以臨蓐艱苦放聲而哭至明日酉時
生一子迨旦數僧來詣王氏具説本老遺語大辨亦告
以妻夢事既符合引僧入視嬰兒即張口大笑自是絶
不茹葷其家呼為僧老
　　復州菜圃
湖北罹兵戎燒殘之餘通都大邑翦為茂草復州尤甚
子城内有廢地稍除蕩瓦礫治作菜圃丁鉏斸種植以
供蔬茹簽判官舍在其東錄曹在其西紹興四年四月
予兄子橰為僉判赴王錄曹飲席日銜山後小童見二
女子頂冠著紅背子把手笑入圃以為官倡也但訝黄
昏不脱上服與錄曹一童言之蓋郡僚清燕元未嘗用
佐尊者乃知為鬼庚志所載傅旺夜見女鬼正此處云
　　陳體謙
南城陳氏子謙字徳光始為士人後出家削髮法名體
謙素不檢嗜酒及色既為僧故態不少悛雖居報恩光
孝寺而常常在家且竊汙鄰比婦女外間盡知之謙處
之自若至於酣醉食肉特其小小者耳乾道末年染疫
疾未甚困篤夢被追到官主者公服怒坐責之曰汝口
誦般若而身犯戒律死有餘罪叱獄卒械之謙稽顙謝
過竟不許驚寤顫悸為人言所見曰悔無及矣旬日死
　　襃忠廟
乾道元年六月郴盜李金黄谷犯道州破寧逺縣焚官
民居室皆盡湖南安撫使檄衡道郴桂四州都廵檢使
王政㑹合他兵將討捕至邑下寨柵未立政出於軍中
恃勇輕敵單騎馳鬭挑戰遂為所擒初欲活之政肆罵
不屈乃斬首棄屍路傍時方盛暑同死者血肉狼籍臭
穢腐爛政屍獨不壞繩蚋螻蟻亦不集雖營營擾擾勢
若欲前如為所驅莫能進死處距其官舍二百里所乘馬
奔歸家人疑其有變走問之收拾遺骸尚猶可識帥以
忠義之節上於朝詔贈廣州觀察使官其親屬五人就
戰地立廟以祀賜額曰襃忠
　　甘林二命
人之賦命嵗月日時同則壽夭榮悴亦大略相似豐城
甘同叔莆田林直卿皆以紹興甲寅年丙寅月甲子日
甲子時生皆為士人同中淳熙戊戌省科年四十有五
矣林以母服不及廷試甘先擢第調靜江府司户㕘軍
待闕林以辛丑還試得監某州税即之官甘方赴任踰
嵗而卒林涖事僅一考用他故去未幾亦卒其所享禄
食亦均甘但多被青袍三年耳
　　王仲共
王垂仲共淳熙中以朝奉郎知武岡軍湖南安撫王宣
子薦其才有㫖與知州差遣既受代枉道詣潭府謁謝
次衡陽其子萬石夢人告曰尊公已降秩宫觀矣晨起
語父以為凡夢中所云貶降蓋遷也仲共笑曰吾方以
年勞當轉散郎且無罪何由黜削又正被陞郡之命吾
不丐閒安有奉祠之理汝夢不足信洎到闕登對論谿
猺事甚悉詔以知邕州俄坐薦土豪楊某當平蠻洞時
宣力可用乞與推賞而奏劄誤書其名朝論謂不謹遂
鐫一官仲共殊不樂乃上祠請得武夷沖祐觀盡如夢
兆仲共初登第嘗夢出行長塗先驅者負占牌上有邕
字寤而為人言再調必作令邕者小邑也及除是州恍
思前夢疑仕宦止此絶惡之還南城未幾疽發背而死
萬石竟不霑遺澤
　　艾大中公案
紹興三十一年葉伯益為臨川守以剛猛疾惡布政豪
宗大姓過惡被罪者必籍入家貲甚者瀦其室崇仁縣
富民艾大中資給劫盜因以起家既抵法郡命以牛車
竭其魚塘得人骨頭顱幾百數又嘗呼兩匠合大木為巨
凳而中實以金銀數千兩甫訖工則殺匠以滅口所為
不道大率皆然凶傑彊獷之狀足以滅族一時無不稱
快後三十年當紹興辛亥吳人楊遷深道出守方晝寢
夢一吏喏於廷稱索本州崇仁縣某鄉某里艾大中籍
没案卷要照證公事楊未及答而寤不知所為姑取近
嵗所治獄訟一一驗之皆無其事以夢甚了了不能自
已遍訪老吏乃知有向來本末者命檢牘經日始得之
擇小吏楷書者繕錄凡數百幅具香紙併焚之乙志所
載宣州何村公案蓋是寃死若艾氏之罪情法相當豈
得尚訴訟幽冥之間當必有故特世人未知耳
　　扣氷堂僧
程虞卿建安人嘗為他郡幕僚受性剛豪多結里黨輕
俠椎牛釃酒畋獵博塞乾道三年春二月赴一宗室家
宴飲半酣與同坐者入大中寺至扣氷堂繪匠方畫佛
壁内一侍者貌古怪指而笑侮之是夜歸舍至寢夢偕
其友丁子和行抵别館逢兩僧持挺大呼向前肆擊急
奔趨欲避而前迫室屋不可進度事窮勢逼乃俯伏作
禮引咎哀祈僧怒少霽謂曰汝更食牛乎對曰願自此
永斷僧曰汝若再食來吾堂中必割汝足且縱汝歸程
再拜而出既覺汗流浹於枕席心怔營不寧坐以待旦
詣丁生之門方擬談説丁錯愕止勿言先敘所以無一
詞異於是相率往扣氷正見兩像夢中僧也怖悸益甚
遂絶意太牢而餘事亦從斂戢
　
　
　
　
　
　
　
　
　
　
　
　
　
　夷堅志甲卷十
欽定四庫全書
　夷堅志乙卷一
　　　　　　　　　　　　　宋　洪邁　撰
　　王彦太家
臨安人王彦太家甚富有華屋頤指如意忽議航南海
營舶貨舟楫既具而以妻方氏妙年美色不忍輕相捨
久之始决行歴嵗弗反音書斷絶當春月杭人日游湖
山方氏素廉靜獨不肯出散步舎後小圃舒豁幽悶紅
花陰中逢少年衣紅羅裳戴蹙金㡌肌如傅粉容止儒
緩潜窺於宻處引所攜彈弓欲彈之方氏罵曰我是良
家以夫出年多杜門屏處汝為何等人擅入吾園且將
挾彈擊我一何無禮如是少年慚懼撙弓拱手揖而謝
過方正色叱之恍然不見方奔歸呼告羣婢覺神宇淆
亂力憊不支迨夜半少年直登堂方趨走欲避則伸臂
挽其裾長幾丈餘羣婢盡力援奪不能勝遂擁升榻與
款接自是曉去暮來無計可脫心所欲物未嘗言不旋
踵輒至方念彦太殊切報于親故招道士行五雷法仍
設醮又擇僧二十輩作瑜珈道場皆為長臂捶擊莫克
盡其技後數月少年慘蹙語方曰汝良人自海道將歸
矣如至家相見時切勿露吾事茍違吾戒必害汝汝知
吾神通否雖水火刀兵不能加毫末於我也未幾王生
果歸方垂泣曰妾有彌天之罪君當寸斬我以謝諸親
王驚問故具言之王曰是乃山精木魅吾必殺之乃藏
貯利劍以俟其來一夕儼然而至王拔刀襲逐中其背
鏗鏗若金玉聲化為白光熠煜亘數丈衝虚去其後聲
滅響絶王夫婦相待如初
　　張四妻
徽州婺源民張四以負擔為業其妻年少在輩稍光澤
張受傭出千里外一白衣客過其家語言挑捷視四傍
無人謔欲與姦袖出白金數兩為賂妻喜而就之荏苒
頗久張歸宻聞之詐與妻曰我欲將往他州旬日乃可
囘妻益喜以為適我願逼暮張潛反室持短矛伏戸側
夜且二鼓見白衣從忩檻越入迎刺以矛其人呦呦作
聲奔而去視矛刃有血白毛及細毛數十莖張念人安
得有毛此必恠也不復窮詰妻妻始肻言所見即具一
牒述始末如供狀式詣道士混元法師堇中甫自訴堇
依科作罩法至張舎發符拱立以俟少還有大鷹盤空
可五六尺許旋繞屋上觀者闐溢俄飛落石溝中徑搏
巨白鼠銜擲于前堇命沸油以烹之恠乃絶
　　定陶水族
曹州定陶縣之北有陂澤民居其傍者多采螺蚌魚鼈
之屬鬻以贍生金亮正隆二年中春女真人阿薩爾為
邑宰夢一客緑袍烏㡌皂鞾革帶握手板入謁曰吾種
族世居治下子孫蕃衍皆獲依仁庇不幸為細民捕殺
充食且又轉售於人將使無噍𩔖願賢令尹慈憐少加
禁止則恩流無窮當思所報薩爾夢中諾之而不暇扣
其何物居於何所旦起深念不能曉測明夜復夢遍詢
吏士及訪道術人酌詳亦莫知所謂迨春暮天清氣暄
澤邊相率什百為羣脫衣入水網箕羅取數倍常日忽
曀霧迷空波涌如山雷聲振動一巨物長六七丈狀若
蛟螭噴薄雲烟摧壊岸滸冷氣慘烈人皆捨弃所獲爭
赴平地已為巨物攫拏者十二三溺死者殆半衆始悟
邑宰之夢自是無復敢漁
　　朱琪家兒
下邳朱侯者習武事從韓蘄王軍為探報司統領與敵
騎戰於洙水上死焉朝廷録其忠命賞子琪以官時下
邳已䧟琪在宿豫倡朋儔來歸江淮都督府補為忠義
軍偏將嘗乗間入海州既而失之坐罷處散秩琪一妾
曰喜努懷姙六七月嬰兒啼於腹中盡室駭恠數日後
能言語或笑或泣或厲聲呼父母及其生齒髮畢備形
模可愕見者疑非吉祥次年琪遂應羊舜韶海道之舉
事不濟與其徒開徳郭世與輩皆死亦以恩得延賞乃
名此子曰忠而與之官不知其後存亡也
　　顧端仁
顧端仁秀才本河北人後從父母來南居于錢塘修文
巷未娶妻一日㑹食堂上恍惚間見一少女顔貌光麗
從外入徑造其前舉手掩食器欲碎嚼而莫能二親疑
焉問其故託以他事𨼆弗言盖以墮溺其色愛自是鬱
鬱不樂殆如癡人而女子每夕必至嘗獨行西湖畔遇
女前攬袂笑曰子念我乎顧作色叱之曰汝乃邪鬼爾
何念之云女曰何由知我為邪曰適視汝行晝日中而
無影非隂魅而何女曰子既有疑心試相隨詣四聖觀
遂攜臂而往洎入觀門忽不見盤泊良久而出則立於
道傍顧誚之曰汝畏四聖其邪可知女曰子未悟兹理
邪真聖亦婦人爾顧曰何謂也曰道經不云乎太陰化
生水位之精顧大笑復同塗往來人訝其獨行獨語然
無敢問須臾邂逅友人張仲卿女又避匿顧始以告之
仲卿曰姑置鬼事且同飲酒於是訪旗亭酌飲仲卿歌
杏花過雨詞畢女不知從何來已坐顧右顧生命置杯
添酒仲卿無所覩噀唾不已仍罵顧以挾魍魎俱行徑
舎去報其父父驚懼俟其還家率之投閉門黄法師黄
曰此為妖孽所憑必猫精也明日當為誅絶先書二符
授之其夕女不至迨旦黄又與三符使佩其一焚其一
以一榜于門遂絶不復來經數月因送喪車於菜市門
外歸仁寺女蹁躚而入咄曰汝太無情使黄法師害我
今三符皆在我手展示之顧曰初非吾起意特迫于父
命耳女曰汝若不說父何由知我亦不怨汝更從我行
纔到市橋顧遽跨欄赴水適有草船在下急拯之獲免
詢其所之但見數美人引造于一宫宇赫奕如王居正
擬縱游而蒙諸君喚囘殊為耿耿不料幾淪幽趣救獲
餘生恩有所自矣然浸抱迷疾少時而殂
　　聶公輔
聶公輔博州髙唐縣人家本南劉鎮徙于北郭富有倉
箱之集性信鬼神凡有所往無論路逺近事大小必扣
諸神神以為可則治行不然則已又酷信巫祝扣淫祠
尤謹敬嵗月滋久禱請多不驗於是懈怠之心生翻成
毁慢嘗以六月正午坐堂上僕妾在傍忽聞訶叱聲注
目凝視見數少年黄衫小㡌玉帶緑鞾振袖過庭下人
物才尺許而厯厯可觀聶震駭呼家衆悉至所覩儼然
驚走出外少年者冉冉騰空駕雲顧從吏一線一縷繫
通紅炭一挺長三尺置于屋上其去稍逺聶遣僕升梯
取之炭洞赫不可嚮邇而一線自若繼此後百恠繼作
中夜車馬憧憧蠟炬旁羅照耀奪晝鄰里聚觀如織殊
不能止雖邀善法者考治莫能絶擾擾累月聶不勝愁
撓遂得疾竟至不起
　　董成二郎
董成二郎者居楚州北堰蝦疃巷以商販斛斗自業賦
情險僻而面狀冷峭有不可犯之色里巷無不惡之紹
興庚午嵗夏五月陰雨大作董正坐中庭方具飯天氣
陡暗霹靂一聲火光赫然覺有巨物墮地視之乃一大
雹髙三四尺上有二竅空洞形如耕犁之偃土者在坐
側盡室褫怖亟邀道士建醮以禳之自是得氣疾不能
食奄奄半嵗一夕月下見一白鵝其大比常一倍從砌
間飛入房中妻執炬訪求無所覩而董以此時殂既斂
家人用俚俗法篩細灰于竈前覆以甑欲驗死者所趨
旦而舉之二鵝足跡儼立於灰上皆疑董墮畜𩔖其家
日以淪敗妻女至為娼云
　　管秀才家
信州永豐縣管村皆管氏所居淳熙七年秋有恠興於
某秀才家幻變不常或為男子或為婦人抛擲磚瓴占
據堂宇汚穢床蓆毁敗什器不勝其擾喚巫師驅逐不
效又命道士醮禳復邀迎習行法者各盡術追究雖即
日稍若暫去迨去則如初前後若是者屢矣管益患之
乃多萃道流設壇置獄劾治甚峻羣恠不為動厲聲詬
罵於室中曰汝幾個科頭漢討得錢足了我不怕汝能
知其不可為相與謝去久之化一美女夜造僕夫寢處
欲加衒惑僕知為魅也而庸奴貪色竟留與接凡厯數
夕極綢繆婉孌之欵然終慮其致禍陰磨刺刃以待之
迨復至盡力㫁其首攜出外呼告衆曰我已殺鬼管氏
之人爭來覩盖一大狸也
　　馬軍將田俊
臨安步軍司錢糧官公廨淳熙中為祟孽所擾不可居
遂廢為馬院第二將下田俊常隸宿其間一日羣輩盡
出俊獨留繫所乘馬於廡下且取隨身衣服貯於小篋
挂梁上以防草竊方解衣將寢忽一鬼朱髪青軀髙七
八尺自外入解其馬絆俊大聲叱之鬼捨馬趨寢所俊
怖甚擬趨避而無路可投鬼捽俊髻至寨門呼閽者啟
闗閽者曰統制約束軍門不許夜開門已下鎖了鬼曰
汝不開門我自從門上過即挾俊騰空出至西湖畔方
家谷龍母池邊大木下自坐盤石而置俊股上沃池水
濯洗又掬泥塞其口若欲啖食俄一老叟白袍方㡌杖
䇿來咄鬼曰汝陰下小鬼輒欲恣食生人豈不累我紛
爭不已叟舉杖擊之鬼搦杖與相拒良久叟力不能勝
之撐拄未决復見一長僧貌古恠頂僧伽㡌持錫杖擊
鬼鬼始弃而竄俊時裸袒無衣叟命取其所服者須臾
而至皆篋中物也俊未暇致謝叟與僧俱不見矣明日
院中失俊遍尋訪之得於昨夕水次扶以歸病十餘日
乃愈寨内由此建立僧伽塔相而奉事焉
　　翟八姐
江淮閩楚間商賈涉厯逺道經月日久者多挾婦人俱
行供炊爨薪水之役夜則共榻而寢如妾然謂之嬸子
大抵皆土倡也上饒人王三客平生販鬻于廬壽之地
每嵗或往來得嬸子曰翟八姐翟雖為女婦身手雄健
膂力過人其在塗荷擔推車頳肩繭足弗以為勞壯男
子所不若也性又黠利善營逐什一買賤貿貴王獲息
愈益富錙銖收拾私所蓄藏亦過千緡宻市黄白而更
無姻眷年且四十欲謀終身計王客狡詐大駔也雖醜
鄙其色而以財貨動心誘之以為妻翟罄橐中物畀付
他日將渡江先一夕同宿旅舎未旦先起挈装齎登舟
趣解纜及翟至水濱其去已逺悲慟移時念進退無門
徑赴水死王遥望見焉良自以為得䇿遂歸故里治生
業建第宅以居奉養侈於其舊有二稚子甚敏悟正戲
舎傍一僕宿怨其父操刀盡殺之自是家内恠興見婦
人軀幹絶偉儼𩔖翟氏導羣鬼嘯妖或中夕擊鼓鏘金
千態萬狀室中几格器皿羅列于庭長子頗憤怒命術
士治之不息肆言呼天迨於謗侮因醉毆人死僅貸命
黥配嶺南獨次子在又與衆不逞為腹心交杯酒忿爭
亦為所害王哀顧愁苦而終妻貧􁁪餓死暴尸不克葬
屋入于宗人之家
　　吳太尉
觀察使吳超河北人從韓蘄王軍為大將乾道中知楚
州都統淮東賦性戅直而不與人作怨仇庚寅嵗自京
口遣駛卒李文往錢塘文還至常州之西境遥見旌麾
塞道如戎帥威儀趨避路左忽聞人呼其姓名文匍匐
再拜仰視之乃使主太尉也笑語問勞備至文曰不審
太尉欲何往得非奉詔入朝乎曰吾被上帝命差充平
江府崑山土地即日赴汝速歸為我轉語宅中說我路
上安樂一行人都平善教衆宣賛各向前又命從吏持
官劵兩千犒文作路費文謝退兼程而行及家則知吳
已下世數日方悟所見皆陰兵云
　
　
　
　
　
　
　
　
　
　
　
　夷堅志乙卷一
欽定四庫全書
　夷堅志乙卷二
　　　　　　　　　　　　　宋　洪邁　撰
　　大梵𨼆語
常熟寓客曽尚書下世已久有四子淳熙元年春夢告其
長縣丞曰我被天符為福山嶽廟土地方交承之始闔府
官僚當有私覿禮不可廢吾東書院黒厨内佳紙數千張
可盡以付外染黄印造大梵𨼆語敬焚之毋忽吾戒丞既
覺未以為然又見夢於仲子仲以扣所知鄭道士曰大梵
𨼆語是為何經文吾不識也鄭曰此乃度人經之末章取
示之仲笑曰無甚𦂳要顧何足為㝠塗助亦不肯用父言
已而叔季同夕感夢二子嗜酒荒怠略不經意邑有陳秀
才素游曽公門夢尚書至怒罵諸子以不孝欲愬於上帝
痛治之陳不待旦趣往告猶且信且疑至三月二十六日
邑人羣詣廟下曽之季子與三四少年縱觀行經西廂遇
一婦人絶美注目諦視乃尚書也凝立庭下顧兩鬼捽仆
地剥其衣叱曰不孝子尚敢來此四傍往來人皆見季呻
呼楚痛若不堪主廟吏炷香為致禱命左右送以歸迨反
室昏無所知舍中百物皆無故自相觸擊必碎乃止明日
縣丞邀法師陳國潜至家使施法禁禦逐陳召集將吏側
問曰非祟也乃尚書公以四子違命請於天而罰之陳令
排備酒饌設席堂上祝而祭焉家人悉見亡靈出現與陳
對席陳懇祈數四於是得釋季良久而寤流汗亘體盡以
所見為三兄及陳言之即日印此經五百本焚獻謝過
　　茶僕崔三
黄州市民李十六開茶肆於觀風橋下淳熙八年春夜
已扄戸其僕崔三未寢聞外人扣門問為誰曰我也崔
意為主公急啓闗乃一少年女子容質甚美駭曰娘子
何自來此是李家茶店耳豈非錯認乎曰我是左側孫
家新婦因取怒阿姑被逐出中夜無所歸願寄宿一宵
崔曰我受傭於人安敢自擅女以死請不肯去崔不得
已引至肆傍一隅授以席使之寢久起就崔榻宻語曰
我不慣孤眠汝有意否崔喜出望外即留共宿雞鳴而
去繼此時時一來崔以人奴獲好婦愜適所願不復詢
究本末一夕女曰汝月得顧直不過千錢當不足給用
袖出官劵十千與之其後屢致薄助崔又益喜兄崔二
者素習畋獵常出游他州忽詣弟處相問訊寄寓旬餘
女杳不至崔思戀篤切殆見夢寐乃吐情實告兄兄曰
此地多鬼魅慮害汝命宜速為之圖崔曰弟與之相從
年餘且賴渠拯恤義均伉儷難誣以鬼也兄曰然則知
我至則絶跡何邪崔曰正以兄弟妨嫌於禮不可兄曰
彼每至從何處出入曰入自外門由樓梯而下兄是晩
捨去取獵具捲網數枚散布之抵暮再來伏於𨼆所三
更後戛然有聲急篝火照視得一斑狸長三尺死焉
兄曰是物盖惑吾弟者焉剥其皮而烹其肉崔慘沮悽
淚不能勝情異日獨處室中覺異香馥烈一女立燈下
大罵曰我與汝恩意如此兼數濟汝窘乏何為輕信狂
兄之言幸我是時未離家僅殺了一婢壊衫子一領而
已崔遜謝女笑曰固知非汝所為吾不恨汝駐留如初
至今猶在
　　羅春伯
羅春伯㸃撫州崇仁人淳熙甲午就館於邑人吳徳秀
家受業者數輩吳夢館之西有物𩔖狗起於芭蕉叢下
已而兩角嶷然奮身飛躍歴舍東升于天光采粲然照
耀逺邇鱗脫甲委墮滿地方審為龍也覺而喜徧以告
人不知為誰祥應比秋試獨羅中𨕖其所中居正在邑
西未試前與一友同行占嚮卜約以首語呼為友證次
者為羅證訓約方定聞路人囘顧曰來不得友即失色
又有相謂曰桂枝香盖用四平語呼其侣共歸也是嵗
友黜羅次年廷䇿為第二人初名維約字伯髙肄業於
郡城西南之别墅夢報榜者至名乃㸃也遂更之以乾
道戊子獲鄉薦又夢到官府閱金書扁榜中有兩舉登
科四遭薦達八字竟兩到省闈幾冠多士春秋四十五
超佐樞庭然未兩月終於位所謂四達之兆兹未能曉
　　楊証知命
臨川楊漢卿幼年習童子舉無所成名侵尋弱冠夢人
自門呼曰楊証也做官覺而自喜適淳熙庚子秋試遂
書同音數字信手拈其一得証字即更名而字子諫果
中貢籍明年擢第証素能談命所見出他術士意表是
時東赴省數與同塗樂紹先言曰吾必登科正恐死不
久脫或下第庶可少延然為功名之心所驅卒入試試
罷還家夢促装復東恚曰吾䟦涉千里息肩未幾而又
行役其何以堪母釋之曰吾謂汝辦轎乘以往勿憂也
寤而㨗音至証文思如傾河日能作萬言廷對前忽困
目赤痛僅得成章而出鄉人之善者相為惜之迨唱名
墮于末甲才壓一名待銓竟調潭州善化主簿須次及
到官數月而卒
　　黄若訥
黄若訥自字敏仲卲武人寓居臨川淳熙十三年冬入
都赴省試中塗貪程暮到旅邸行商走卒充滿其間無
可棲泊之地黄謂店主者曰昏暗如此欲前進不得茍
不見容納將使我安之邪主者不得辭旅空一室與之
處室距主翁家不逺翁夜夢黄龍從外至以爪抉門入
蟠踞中堂光焰赫奕驚而寤疑必有貴客在店未黎明
起訪焉歴視十數客皆不足當獨黄君為士子意其兆
應是也又問知姓黄益自信戒僕俟盥櫛畢茶湯詣之
為話宵夢乞誌之于壁黄固心喜然亦不敢率爾力拒
欲弗聴翁退復遣二兒來皆儒衣冠度不可已乃勉書
數語而去暨來春揭榜則遭黜或人云龍雖貴證尚爾
沉鬱盖未即日騰趠飛天也黄失意留連舎于張定叟
侍郎之館時有南舉先生者道命術多中往扣之卦成
南曰好命只是事事遲好更三年後却做官但有一慮
尊府君恐有不測宜急歸是時黄老父在家適得信報
其抱病聞南語瞿瞿不自安即日西還至中天果卒黄
當勉舉可應之庚戌試而正月在禫制中計無由可及
㑹有㫖以首春雪寒恐逺方而來者愆期特展鎖院半
月於是兼程而往于大院期已不及鄉人為委曲作道
地以門客避嫌試别所遂登科黄龍之祥未知驗於何
日也
　　吳虎臣夢卜
吳虎臣曽博聞强識知名江西為舉子日謁夢仰山欲
知科第遲速其夜夢紅衫女子執板而歌覺而不能省
意但記一句曰尋春不是探花郎是後竟不第而以獻
書得官吳奉紫姑神甚謹每言事多驗邑人吳仲權鎰
將調官請扣所向箕箸既具但畫龍與羊各數四虎臣
曰龍者君象羊者仕塗禄料也子必面君登朝矣仲權
曰鎰乃一選人名位甚卑安得有此望虎臣曰曽以布
衣猶𬒳召對況于已在簮裳之列乎神言有證當不謬
矣仲權私謂辰未年或可奮發及赴任乃注龍陽丞
　　黄五官人
紹興中辛亥嵗豐城縣農夫夢一道人持龍錢一文付
之曰倩汝送與黄五官人農對曰本鄉秀才姓黄第五
者非一不知將與誰道人曰某里巷居者是已既覺茫
然不曉其㫖亦不為人言翌日采薪於山果得錢盖工
所鑄符篆相屬者猛憶夜夢雖異之而未暇持送次年
士子將逼秋試復夢前人告曰吾向時托汝送龍錢與
黄五官人何得遺亡當即送之若不如我之戒必加禍
於汝農驚懼而寤四體洒淅若被疾然悟此錢為祟立
往彼處所謂黄生名竑捧接甚喜謂青錢中選而神龍
變化也未幾赴府請觧竑習春秋已為考官所黜同院
建昌教授包履常得其論卷愛欲置諸待補小榜令釣
前後兩塲草卷㕘讀見首塲經義批抺數十條不可復
收乃攜謁本考官共議將令再謄録其人閱所黜義大
悔前失而當在薦級者已定包曰舉人燈忩勤苦一戰
而弗易亦大可惜其人曰前所見一失繆誤致爾非君
見臨幾失一士過不憚改遑恤其他遂取已入等者摘
其疵病置于待補之冠而以竑居第三竟登癸夘第
　　邵武試院
淳熙十三年秋八月邵武解試十五夜謄録院遺火舉
子文卷亦多被焚爇明日入試者相率共治羣胥簾内
亦令捕捉皆奔迸𨼆處或跧伏梁上至夜不敢喘俄見
一黒物從空而下狀貌如鬼攜當三錢二十餘遍厯視
案時有喜色輒置一錢案頭而去既畢持杖繞廊下擊
諸坐人之不得錢者或身仆或筆墜而舉子了不覺吏
自念豈非得錢者豫薦而遭擊者當黜乎因黙志其平
日知識十數人以為驗迨揭榜果與所料同然則名場
得失當下筆作文之時固有神物司之於㝠㝠之中無
得以考校論工拙也
　　涂文伯
宜黄涂四友字文伯幼喪母其父光不再娶與四友及
長子四岳皆清居陋巷茅簷蕭然自足紹興庚午之春
四友晝寢夢婦人姿容靚麗引右手示之乃金字題詩
兩句曰秋舉君須中危科子必登又引左手示之亦金
書六字曰文伯之妻杜氏既寤以白父兄是嵗秋闈榜
出果中選郡人杜學諭遣媒妁來議欲妻以女資裝殊
不豐悟夢告先兆即就其約遂登辛未科仕至栁州守
與杜氏偕老焉
　　王茂升
王益字茂升崇仁士人也紹興庚申與其兄茂謙溋祈
夢於仰山廟夢人與之曰君姓名不在張九成下覺而
甚喜謂異時科第巍峩當如張公既獲薦以壬戌春赴
省試時貢闈在下天竺寺既入試其設案處有前人題
名張九成三大字適當坐右意必符昔夢愈益喜然是
嵗乃不利盖神所告但指坐次云初茂升父國光尚賓
嘗夢空中挂巨榜一人從榜言曰此君家子孫及第時
賦題也杳茫髣髴不可盡覩僅識其末一美字乃諭子
弟凡美字可作題目者皆當牢籠又適作堯舜文王為
正道論意若未愜更易者數四茂升蹭蹬至丙子嵗旦
得開元一錢於道中光潔可愛私念曰吾今年當免舉
而以元日得錢豈省場䇿問及此邪於是精考錢幣本
末廣為之備丁丑到省試其賦曰兼聴盡天下之美論
題正昔日所作䇿首篇問泉貨遂登科國光茂謙前此
已擢第矣父子繼踵為儒家所歆豔惜其宦塗不大也
　　周氏三世科薦
撫州懐仁小邑也士人獲鄉薦者前後唯三人而皆出
周氏曰召字彦保其子曰龍章字冠卿孫曰孝若字君
舉孝若初名某淳熙丙午春夢報榜者至以杖荷席囊
喏拱立于右階之所既揭榜乃不在選中友人袁公輔
夢有解帖兩道至其一為袁世成一為周孝若且托袁
致之于周所袁以與周己酉秋闈皆易名入試遂俱薦
送而持榜惡少年衣装舉止與所立處儼同昔夢無少
差
　　黄溥夢名
崇仁黄溥初名某久游場屋淳熙九年秋七月夜夢報
榜人至亟出觀之惟著燕服不𩔖走卒狀而二兄皆白
袍列立黄詢仲兄曰得者為誰曰汝也名為何曰溥夢
中不曽問若何書字旦而誌諸壁念同音非一莫知所
從擬欲用普字而未決其友夜夢人持解榜報來長子
豫薦書崇仁唯得一人黄姓而名從水黄私自賀曰李
君之夢其造物欲賛吾溥字之疑次年更此名請舉遂
中選李之長子果同升云
　
　
　
　
　
　
　
　
　
　
　夷堅志乙卷二
欽定四庫全書
　夷堅志乙卷三
　　　　　　　　　　　　　宋　洪邁　撰
　　安國寺僧
饒州安國寺僧據莊園地池之入資用饒給勝于他刹
名為禪林而所畜僧行皆土人相承以牟利自潤僧妙
辨者尤習為不善於持戒叅學略無分毫可稱衣鉢差
厚寶䕶之如頭目紹興甲寅五月以病死臨命之際喉
中介介若貪戀不忍捨之狀寺衆在傍觀之知其昬於
篋匱精神混亂所致既絶就歛行者法珍守其柩未及
舉焚六月旦日將黄昏法珍方爇燭拈香覺左右前後
履聲窸窣四頋無所覩頗懼焉且二鼓寐未熟見妙辨
從壁中徐徐而來貌如生時手拍供案彈指長吁又往
發遺篋周視所貯復闔之繼徹闗啓户旋亦闔之作怒
推壁兩堵砉然而摧珍大駭呼救乃滅迹由是感疾幾
死主僧命厥侣奉柩出城焚之而悉斥賣其物為修薦
焉恠變始息
　　劉氏僦居
忠順官王成為饒州指使而卒其妻劉氏自故居城隍
廟西巷徙於牌樓南僦鍾氏邸舎先是郡吏李生寓焉
病瘵癘不勝煩躁赴井死鬼數出空屋為恠鄱民多知
之劉氏以賃直少且不審前事既徙入便聞剥啄嗟吁
之聲始訪得其故於是取北斗經置井盖上舉家盡夕
不寐明燈待之二鼓後見井盖自舉起一人從中伸兩
手攀攔裸出拈經戱弄大笑曰縱使是北斗經將如我
何復反諸元處緩步往前門咳嗽數聲而還劉家人怖
懼相抱而坐良久隔忩扯人衣裾彈指常歎盤旋過夜
半乃奄冉趨井中次夕復然劉亟移去自是無人敢卜
居
　　景徳鎮鬼鬬
淳熙元年初夏浮梁景徳鎮漁者設網於鄱江天色亭
午景物清和水波不興正往來投餌俄頃迅風大作冷
氣如深秋漁拏舟趍伏滸岸忽見偉男子百餘輩皆文
身椎髻容貌魁昻盤旋于沙渚一巨人青巾緑袍褐鞾
玉帶持金𤓰坐繩床指呼羣衆分為東西兩朋各執矛
㦸刀仗互前鬬擊其勇如虎格格有聲久之東朋獲勝
退立少息西朋負敗而走悉化為牛浮鼻而渡東隊鼓
譟追襲震揺太空牛既渡從横散佚不知其所如是嵗
近境疫癘從縣鎮以西比屋抱疾而東村帖然始悟漁
者所見向日爭戰而勝者里社之神其奔敗化牛者瘟
鬼也
　　峱千一郎
淳熙庚子秋余鏞仲庸赴饒州鄉舉還家貢闈未啓之
前其僕程信夢報榜數人懷小帖云至余知府宅纔入
門又出曰錯了錯了自是峱千一郎耳明日又語鏞鏞
不樂千一郎者其族子知權雖能作程文然學藝出鏞
下峱者里俗戲相標謔憨癡之𩔖也及九月十日榜至
果先訪鏞家徐以為誤而識知權處得酒一壺飲竟而
持正榜者來乃鏞薦送盖造榜者之際偵人例以小紙
疏舉士姓名匆匆探賾或以預選則蕝搯為證以故妄
謬者多有頃知權來賀鏞慰拊之而償其所犒酒
　　余榮古
樂平余榮古乾道中以嵗饑流泊淮上偶得五雷法稍
習行之時村落耕牛多病疾往治之輒瘉頗獲酬謝可
以餬口因是居焉淳熙己巳暫還鄉其族姪知權妻詹
氏者父母適如淮地知權與妻送之妻還舎感疾妄言
譫語如狂如癡不復省人事乃招榮古視其狀及行法
考召盖詹之先亡也榮古顧曰可縳起病者時卧房内
便舉手前向宛若受縳繼使鞭訊則又呌呼服罪徐諭
之曰汝是詹家祖先自合隨子孫住處受香如何敢擅
入他人門庭且作殃禍吾念汝係姻親未欲致法宜速
去即謝過請釋放許之俄頃間病者平如常
　　余尉二婦人
樂平余嘉績再娶徐氏攜故夫程氏子來為娶婦徐
氏性嚴急日夜詈責苛峻婦不能堪遂自縊死又一婢
因為小兒烘鞋火誤爇幇帛遭痛杖亦繼死後數嵗
當紹興五年六月嘉績將赴峽州逺安尉庖妾于屋末
置梯覆醬缶甫登一級失足墜即不作聲但兩手執梯
舉領掛梯齒老媪見而呼之弗應就視之面色或青或
赤痰喘如曳鋸屹然不動扶與歸灌以湯飲到曉略不
寤余族子泰亨頗能行符法使驗治之喘雖稍定而瞢
騰如昔泰亨曰是為鬼所祟非我所能驅禳也去此二
十里有彭法師者精習三壇正法宜急呼之於是走僕
竟夜邀之彭至篆符噀水步罡誦咒移時乃蘇言記得
纔上梯時見兩個婦女來便搦我咽喉頓于地覺神志
迷罔㝠㝠隨之去抵大宅庭宇髙煥堂上鋪設筵席酒
器羅列盡金銀也引我入厨貯鍋内菜羹與我聞賓客
飲笑聲甚驩如經一夜俄外人奔入呼曰天師喚乃得
歸始悟二鬼盖故婦及婢也
　　董縡兄弟
余鎰伯益之女嫁餘干董縡縡赴鄉舉泊舟東湖嘗謁
余姊壻徐大聲徐往報之日董僕辭以出徐望縡故在
船上偃然自若以為皆余氏壻已為尊屬而無禮如是
怒罵極口其人儼若不聞徐還至城門則與縡遇相迎
揖敘致徐猶懷憤不已但訝其適方坐船上何以能遽
來朋輩為言縡兄弟孿生顔狀如一偃然者乃兄耳始
愧而大笑此與前志所書豫章道人婺源行者事甚相
似也
　　周狗師
岳州崇陽縣村巫周狗師者能行禁禱小術而嗜食狗
肉以是得名最工於致雨其法以紙錢十數束猪頭雞
鴨之供乗昏夜詣湫洞有水源處而用大竹揷紙錢入
水謂之刺泉凡以旱來請者命之列姓及田疇畝步具
于疏内不移日雨必降唯名在禱疏者得雨它或隔一
塍越一塹雖本出泉處黄旱自若村民方有求時先持
錢粟為餉未能辦者至牽牛為質及應感則齎錢贖取
之周所獲不鮮然但以買酒肉飲啖所居則茅屋一區
而已其所刺泉穴或源水即時乾竭懼為彼民所抑故
必夜往邑宰常苦旱並走羣祠了不嚮荅呼周使禱周
曰請知縣與佐官皆詣某所須攜雨具以行恐蒼卒沾
濡無以自蔽宰勉從之施法甫畢大雨至臨川眼醫鄭
宗說嘗游行到岳識其人悔不捐橐裝𫝊其術也刺泉
之法方䇿不載他處亦未之有
　　妙靜道姑
余仲庸初病目招臨川醫鄭宗說刮障翳出次于舎傍
徐氏菴廬盖法當避囂塵以䕶損處時十一月中憇泊
甫定立于門遇一道姑負月琴貿貿然前來僅能辨衢
路向前揖不去問為何人何自而至對曰妙靜只是餘
干人尋常多往大家求化不幸有眼疾見鄉里傳說官
人迎良醫到此是以願見之但妙靜行丐茍活囊無一
錢乞為結一段姻緣使得再見天日余惻然命僧童引
入竈下留之宿時已昏暮將俟旦拯視童見之甚喜燒
湯與濯足時時以微言挑謔迫夜置榻偕宿明日呼之
出鄭曰此名到睫睫毛入睚所以不能覷物治之絶易
然亦須數日乃可了余語之曰汝是女子住此有嫌汝
不過有眠食之慮吾令汝往田僕家暫歇以餉飼汝其
人笑曰妙靜乃男子非女也余察其行步容止語言氣
味為婦女不疑不欲逆詐竟喚僕導之彼舎徐徐訪之
果一男子耳平日自稱道姑徧詣富室或留連十餘夕
其為姦滛不一而足至是方有知之者
　　龍旋窩
樂平縣西三十五里地名龍漩窩相傳以為昔有龍從
地出䧟為汚池不知其何嵗年也紹熙嵗甲寅七月十
八日天大雷雨白晝晦暝人對坐不相覿皆謂昏暮已
而廓然開霽日脚銜山視官道傍桑園中一穴氣蓬勃
如烟霧少頃有從二里外至者云正見此處一大龍夭
矯幾百餘丈拏空而升觀者蓄縮驚懼累日始定以小
繩数十丈矴石墜入穴内不得所止是嵗十一月余仲
庸過焉聞父老言即詣其所穴口徑可二尺許涵水極
清澈愈下愈廣猶有白氣出于外距舊渦纔百步此地
去江湖逺而神龍居之不可曉也
　　小𨼆蛇
文安公小𨼆園在妙淨寺南其西偏地勢幽僻久不平
治蔓莽極目紹熙五年七月二十圃人徐三以正午酌
水放甕見二犬共擒一蛇大如柱其長五六尺蛇囘頭
反齧其領一犬徑銜蛇頭吞嚼喉間滯凝不能伸縮復
為蛇齧舌遽吐之俄頃犬死其一亦遭毒不踰時斃蛇
體黒花方紋間之遍身生毛茸茸然名為鐵甲五步盖
蝮也
　　朱五十秀才
朱仲山者鄱陽人本憲臺小吏後謝役讀書為士稱五
十秀才居于上巷紹熙五年八月四日晩俄風起雨下
電光雷聲繞其室甚久一更後聞空中語曰往田頭收
未了又有問曰在甚處應曰章田也語畢倐然黒氣如
曳帛穿西北去光響寖息家人旦起見屋瓦皆破碎是
時朱乃在荘數日監割稻妻慮必致天譴邀天慶道士
張在一往禳謝張曰是天威也吾不敢行午後一僕來
言秀才昨夜遭雷震死矣朱平生臨財慳吝不與人為
周旋然未聞顯惡既罹禍酷或疑為胥時必有𨼆慝云
其壻陶生在城中聞之奔往視之還家兩日亦死朱將
葬之日送喪者行田塍畔忽遭雷怖皆俯而竄伏至十
月六日雷復震出其柩妻命僧誦經作懴哀祈所有變
異久而未息
　　諸湖僧
鄱陽諸湖寺僧夜夢人告曰須用三盌水煑過言之至
再寤而不能曉明日一童持白蕈來大如桶曰得於後
山樹下僧喜即命煑之初用水一升許踰時皆乾蕈偃
然如生又益以水至于三不熟僧忽憶昨夢疑其異物
喚童負鋤就所生處纔二尺見一菜花蛇蟠穴内已死
而口中猶出氣正蒸薄于上遂成蕈傍有小枿甚多村
民采食之一日間死者三人寺僧盡脱此厄夢之靈如
此
　　洪季立
洪烜季立生於元符己夘至紹興丙子嵗五十八矣六
月某日蚤起招館客從姪喬語之曰吾夜得佳夢宜賀
我昨夕正熟睡間見神人拊背而笑曰爾壽數本止於
六十八緣近有陰徳幽㝠所重遂増十年未暇扣其何
事瞿然而寤然則吾春秋幾至八十自今以往猶有二
十年優游田里可謂無望之福矣喬相與誦歎纔擬召
親黨置酒為慶是夕雞鳴時忽得疾暴下迨明日午不
起視神告之數乃減十年惡鬼侮人如此
　　彭婦棺
從姪孫佋之婦彭氏紹熙五年八月下旬生子不成而
死彭婦得病危甚佋之父以事留金陵伯父蒙之為置
棺且豫漆飾凡為錢百千經旬病少間蒙念凶具留家
不祥議轉鬻之以供藥餌費既有王三郎者酬直矣九
月七日正午蒙假寢夢老叟長七尺自外䇿杖來謂曰
此器便欲用切勿妄動爾何情急若此萬一不如意倉
卒間如何尋覔蒙覺而駭之急遣童問訊則病者勢已
變徙三日而亡
　
　
　
　
　
　
　
　
　
　
　
　夷堅志乙卷三
欽定四庫全書
　夷堅志乙卷四
　　　　　　　　　　　　　宋　洪邁　撰
　　衢州少婦
衢州人李五七居城中本巨室子弟後生計淪落但為
人家管當門戸紹興戊辰嵗三月夜天氣清潤微雲遮
月獨卧小軒若有捫其面者驚而起以為天且明適欲
詣郡陳牒即具衣冠疾步抵譙樓下聴更鼓纔三通覺
神宇不寧彷徨無所留往來於班春堂前驀聞竒香襲
鼻俯仰窺覘見堂内𨼆𨼆有燈火光益恠之謂夜半間
安得有此登階親望乃一少婦約年十八九自攜小燈
籠倚柱獨立恣態絶豔含笑迎揖曰郎君萬福李遜謝
應諾婦問曰今日候府君投詞狀否李曰然不審娘子
為誰家人何為而至曰我即城東丘秘校妻也嫁纔數
月不幸夫亡居室一區遭鄰里凌暴欺我甚恚不能訴
故不免告官儻非冒夜以來必將為所邀阻於勢當爾
李正悅其貌又言語楚楚可傾聴四顧無他人情不能
遏試出微詞挑之欣然相就攜手入室繾綣少焉東方
巳白郡既領訟牒矣兩人候判畢别去婦約今夕再用
此時未及期復遇遂荏苒踰三旬李生家訝李連日宵
行疑必有淫泆之過以告亡賴輩俾捕之得於班春堂
後恰與婦寢呼譟共前皆就擒婦掣臂呦呦作聲化為
青狐奔而出衆駭追之茫無所覩矣
　　人遇竒禍
人有遇竒禍非思慮防虞所及者紹興中諸大軍在淮
浙每嵗五六月則出庫甲磨瑩之鎮江將官某正以鐵
錐穿竅同列在傍戲爬其腋下某將不覺舉手引避錐
遂入左眼中貫其睛突出悶絶移時稍蘇竟以失明落
軍籍頃予見之於建康親聞其語饒城民嚴四治圃澹
津湖之南蹲踞種韭布裩穿破一犬忽從後攫其陰囊
食一腎嚴隕于血中鄰人奔救越兩日方能知痛福州
閩清縣小兒年八九嵗遺糞野田間猪來食穢遂并兩
腎遭嚙僅得不死瘡既愈一竅如猪口便溺皆從此出
黄雍父養以為僮攜之來鄱陽
　　小紅琴
天台王卿月字清叔生於紹興中敏悟多藝能琴棋卜
筮音律射醫無所不妙解有琴一張絶佳殊自寶惜自
起居舎人出牧淮西至淳熙庚子年四十有三矣在鄉
里夢一道士霞裾雲帔氣拂霄漢才見即與之琴王驚
喜捧翫乃已物也笑之謝曰是吾家所藏何必爾道士
曰舎人徒有此琴未識其意因覆琴厎龍池示之中刋
八字曰一紀之年事在小紅方擬扣其㫖而寤漫書于
䇿亦不復省録紹熙壬子自瀘南召還為宗正少卿從
牙儈得一善奕小鬟問在家時名為何曰小紅也猛憶
昔夢而相去恰一紀鬟既工於技又能七絃遂倍常價
買之而畀以所寶者嬖寵甚至纔兩日被命使金國王
因精五行以是嵗運限衝擊不願往辭之再三不獲至
七月七日出國門到姑蘇疽發背間至京口浸劇未及
揚州十里而卒臨終遺言報其家使即遣鬟父母處淮
人諺云揚州十里小紅橋歸又與夢合初在瀘南好激
賞兵卒浸淫無藝其去瀘南時兵儲為空後任張考芳
不能繼每從鐫減坐此遭竒禍淮蜀東西數千里而兩
人之亡皆七月十二日吁亦異哉
　　優伶箴戲
俳優侏儒固伎之最下且賤者然亦能因戲語而箴諷
時政有合於古矇誦工諫之義世目為雜劇者是已崇
寧初斥逐元祐忠賢禁錮學術凡遇涉其時所為無論
大小一切不得志伶者對御為戲惟一㕘軍作宰相據
坐宣揚朝政之美一僧乞給八年逰方視其戒牒則元
祐三年者立塗毁之而加以冠巾一道士失亡度牒問
其披戴時亦元祐也剥其羽服使為民一士人以元祐
五年獲薦當免舉禮部不為引用來自言即押送所屬
屏去已而主管宅庫者附耳語曰今日於左藏庫請得
相公料錢一千貫盡是元祐錢合取鈞㫖其人俯首久
之曰從後門搬入去副者舉所持挺杖其背曰你做宰
相元來也只要錢是時至尊亦解顔蔡京作相弟卞為
樞宻卞乃王安石壻尊崇婦翁當孔廟釋奠時躋配享
而封舒王優人設孔子正坐顔孟與安石侍側孔子命
之坐安石揖孟子居上孟辭曰天下達尊爵居其一軻
僅蒙公爵相公貴於真王何必謙乎如此遂揖顔子顔
曰囘也陋巷匹夫平生無分毫事業公為明世真儒位
地有間辭之過矣安石遂處其上夫子不能安席亦避
位起安石惶懼拱手云不敢往復未决子路在外憤憤
不能堪徑趨從祀堂挽公冶長臂而出公冶為窘迫之
狀謝曰長何罪乃責數之曰汝全不救䕶丈人看取别
人家女壻其意以譏卞也時方議欲升安石於孟子之
右為此而止又嘗設三輩為儒道釋各稱誦其教儒曰
吾之所學仁義禮智信曰五常遂演暢其㫖皆采引經
書不雜媟語次至道士曰吾之所學金木水火土曰五
行亦說大意末至僧僧抵掌曰二子腐生常談不足聴
吾之所學生老病死苦曰五化藏經淵奥非汝等所得
聞當以觀世佛菩薩法理之妙為汝陳之盍以次問我
曰敢問生曰内自大學辟雍外至下州偏縣凡秀才讀
書者盡為三舎生華屋美饌月書季考三嵗大比脫白
掛緑上可以為卿相國家之於生也如此曰敢問老曰
孤獨貧困必淪溝壑今所在立孤老院養之終身國家
之於老也如此曰敢問病曰不幸而有病家貧不能拯
療於是有安濟坊使之存處差醫付藥責以十全之効
其於病也如此曰敢問死曰死者人所不免唯窮人無
所歸則擇空隙地為漏澤園無以歛則與之棺使得葬
埋春秋享祀恩及泉壤其於死也如此曰敢問苦其人
瞑目不應陽若惻悚然促之再三乃蹙額答曰只是百
姓一般受無量苦徽宗為惻然長思弗以為罪紹興中
李椿年行經界量田法方事之初郡邑奉命嚴急民當
其職者頗困苦之優者為先聖先師鼎足而坐有弟子
從末席起咨叩所疑孟子奮曰仁政必自經界始吾下
世千五百年其言乃為聖世所施用三千之徒皆不如
我顔子黙黙不語或於傍笑曰使汝不是短命而死也
須做出一場害人事時秦檜主和議聞者畏獲罪不待
此段之畢即以謗䙝聖賢叱執送獄明日杖而逐出境
壬戌省試秦檜之子熺致昌時齡皆奏名公議藉藉而
無敢輒語至乙丑春首優者即戲場設為士子赴南宫
相與推論知舉官為誰或指侍從某尚書某侍郎當主
文柄優長曰非也今年必差越問者曰朝廷之上不聞
有此官員曰漢梁王也曰彼是古人死已千年如何來
得曰前舉是楚王韓信彭越一等人所以知今為彭王
問者嗤其妄且扣厥㫖笑曰若不是韓信如何取得他
三秦四坐不敢領略一閧而出秦亦不敢明行譴法云
　　葉氏庖婢
永嘉葉正則為湖北安撫㕘議官有庖婢忽懷姙疑其
與童僕私通而此婢為人村戅持身甚謹置不問已而
滿十月生子暗中不作聲捫其體凍冷無氣取火燭視
則泥塑所成者持而擲棄之一老翁跟而至連呼曰吾
兒也不可棄就地抱挾之而去乃知其為土地祠中鬼
物云葉氏亦不復扣所以
　　三朶花
東坡集云房州通判許旺世以書遺余言吾州有異人
常戴三朶花莫知其姓名能作詩皆神仙異語又自能
寫真人有得之者許欲以一本見恵乃為作詩曰學道
無成鬂已華不勞千劒漫蒸砂為來且看一宿覺未暇
逺尋三朶花兩手欲遮瓶裏雀四條深怕井中蛇畫圖
要識先生面試問房陵好事家房人至今稱為三朶花
先生或云姓李氏𨼆於州之福溪巖每戴紙花三朶入
市市人圍繞爭呼之但笑云休打裏休打裏者房人方
言猶云莫要如此也有二三老翁常從之游間入山邀
之曰入城飲酒輒使先去我當便來翁還到城李已先
在迨同詣酒家所沽錢盡而興未已李探手于腰間小
竹􁐡中取錢索酒至醉三翁竊視其􁐡空無所有及李
自取依然隨手滿案如是久之忽與諸人告别不知所
届元𨼆處石璧塑像猶存郡人祠之其詩云戴花三朶
鎮長春誰識𤣥中不二門醉裏自傳神自活終當不老
看乾坤尾句或云不知不覺到黄昏盖每醉時必寫真
雖兵戈之後民家尚有藏之者紹興初江淮劇盜張琦
亦稱三朶花意欲冒其名以惑衆也
　　焦老墓田
房州西門外三十里有石崖極髙峻其下為石室道觀
在其側曰九室宫土人相𫝊云陳希夷𨼆於華山時亦
常居此地石室乃卧閣也民焦老者居山下陳每日必
一訪之且至則二鶴翔空飛舞而下焦氏以此候之傾
家出迎具茶果延佇經嵗常然一日告去焦曰先生將
何之曰吾欲歸三峯耳焦父子强挽留之不可而問曰
汝家何所欲欲官邪欲富邪焦曰窮山愚民不願仕倘
得牛千頭志願足矣陳笑曰易事也攜與俱行一山後
指一穴言異日葬于此當如汝志遂别去及焦老死其
子奉柩窆於所指穴數年間貲産豐裕耕牛果及千頭
迨今二百年子孫尚守其舊業牛雖減元數然猶豪雄
里中鄉人名其處為焦老墓田
　　再書徐大夫誤
丙志所載徐大夫二誤謂都堂客次遇諫官及在婺州
稱司法老子為精健每用為戲笑偶閱王彦輔塵史其
末紀乖繆二事其一曰京西憲案行至一邑辱縣尉張
伯豪斥使不騎而步且行且數其所為既入𫝊舎有白
直虞候者憸黠人也前白曰提刑適所罵官員乃王陶
中丞女壻憲􁒍然曰何不早告我亟召尉與之坐茶罷
乃曰聞君有才適來聊相沮耳詞色俱不變前途易量
邪即命書吏立發薦章與之其一曰某路憲至一郡因
料兵見䕶戎年髙謂守倅曰䕶戎老不任事何可容也
守倅並黙然戎抗聲曰我本不欲來為小兒輩所强今
果受辱憲問小兒謂誰曰外甥復問其人曰章得象也
盖是時方為宰相憲乃曰雖年髙顧精神不減不知服
何藥戎曰素無服餌憲曰好個健老兒恵酒而去此兩
者全與徐大夫相似信知監司上官輕薄郡縣僚吏出
語譏誚從昔有之故備載其語以資好事者談助
　　劉氏女
吉州士人劉伯山之女弟將嫁前一日家人置酒話别
天字晴廓忽驟雨傾注雷𨼆隱發聲覺有物觸衣裳身
驚仆坐上少頃即醒舉體及衣裳悉無所傷唯左足失
履衆為尋索得之戸外履幇帛已裂剔出紙一片濶三
寸許有天字滿行盖此女用小兒學書紙為襯托雷神
以其䙝慢故取示以伸敬戒云女因是感疾失姻期又
月餘乃克成禮
　　李商老
廬山李商老因修造犯土舉家無問男女長少皆病腫
求醫不效乃淨掃室宇令家人各齋心焚香誦熾盛光
咒以禳所忤未滿七日商老夜夢白衣老翁騎牛在其
家地上忽䧟旋没入明日病者盡愈始知此翁盖作祟
者疑為土宿中小神云
　
　
　
　
　
　
　
　
　
　
　
　
　
　
　夷堅志乙卷四
欽定四庫全書
　夷堅志乙卷五
　　　　　　　　　　　　　宋　洪邁　撰
　　張小娘子
秀川外科張生本郡中虞候其妻遇神人自稱皮場大
王授以癰疽異方一册且誨以手法大概遂用醫著名
俗呼為張小娘子又轉以教厥夫吳人張縣丞祖母章
子厚侍妾也年七十疽發於背邀治之張先潰其病而
以盞貯所泄膿穢澄滓而視之其凝處紅如丹砂出謂
丞曰此服丹藥毒發所致勢難療也丞怒曰老人平生
尚不喫一服煖藥況於丹乎何妄言如是母在房聞之
亟呼之曰其說是矣我少在汝家時每相公餌伏火丹
必使我輩伴服一粒積久數多故儲蓄毒根今不可悔
矣張謝去章母旋以此終婁夏生之妾項生一瘡甚惡
村醫為灼艾俄努肉隆起如捲頗𩔖捲成花蕚或誤為
物觸則痛徹心膂張曰此名翻花腦痔世人患者絶少
吾方書亦不載治法即捨之而去村醫復塗藥線繫托
半日許捲隨線墮然轉手再結至于四五訖不痊凡數
旬妾竟死
　　張花項
建炎紹興之交江湖多盜張花項戚方尤兇虐張破池
州駐軍於教場所掠婦女無數為官兵所逐不忍棄乃
料簡其不行者得八百人諭其徒曰各納脚子須臾間
則八百女雙足垜疊于庭然後去刖者未即死則呌呼
宛轉經日乃絶戚在宣城廣徳盡戕官吏不遺餘張循
王與之苦戰二盜力不能敵始就擒循王責其罪戚曰
主此衆者張統制也方係副將聴其指揮耳循王置之
繼問花項花項笑而對曰命運使得如此今當以不剉
獻相公循王怒其不屈叱斬之首斷而尸不仆戚既獲
免竊位至節度使暮年抱疾困頓中唯與花項應荅花
項所言亦只出於戚大要忿其賣已戚曰自是統制一
時對得錯了以致隕命方何預焉紛紛中竟不起此事
張幾仲為景裴說
　　顧六耆
秀州之東三四十里聚落曰江涇其傍有大聖寺常以
佛殿燈油付一行者率月給若干斤久之輒不及期而
告罄主僧責其乾沒屢遭鞭箠殊以為苦盖初未嘗為
期也然無由自明但夤夜伺之唯謹一夕聞啓扉遽入
視逢一偉人脫所著金甲正取油適塗四體驚問其故
答曰汝勿怨我我乃近村顧六耆家方隅禁神所謂神
七殺者為此老恃富無義廣營舎宇穿窟井地無時暫
寧觸我忌步甚多使我舉身成瘡痏非藉膏油滋潤則
痛楚不可言亦知汝無辜受罰今幸向愈自此不復來
當陰佑汝俾數數為人修供財用以相報行者謝曰顧
老既有犯於明神胡不加諸禍譴曰彼方享頑福未可
問也遂𨼆不見其後果無失油之患顧老為人獷悍豪
於里閭且御諸子嚴甚呼之語曰吾聞人死之後祭祀
多不克享盍及吾未暝目時借行喪禮汝輩各衰麻如
儀比靈席為人朝晡哭拜設奠竟百日而止其子不忍
豫凶事泣而諫請叱怒弗聴卒如其戒又十餘年始死
　　南陵蜂王
宣州南陵縣舊有蜂王祠莫知所起巫祝因以鼓衆謂
為至靈里俗奉祀甚謹既立廟又崇飾龕堂貯之遇時
節嬉游必迎以出紹興初臨安錢讜為縣宰到官未久
因闕雨有祈吏民啓曰此神可恃乃為具威儀導入縣
治才升㕔錢焚香致敬望其中無他像獨設一蜂大如
拳飛走自若錢素習行天心正法知為恠妄于是大聲
語之曰爾為蠢蠢小蟲當安窟穴那得憑託妖祟受人
血食吾今與汝約此日之事理無兩全爾實有靈宜即
出螫我雖死不憚茍為不然當焚爾作灰以洗愚俗語
畢蜂如不聞錢固已蓄乾荻命積於庭下𦂳閉龕戸舁
出加爇蜂在内喧咆撞突聲音哀怨頃之煨燼無餘遂
并火其廟邑人自是不敢復言讜字元直女嫁方張
子裴弟方壻也談其事
　　楊戩館客
楊戩貴盛時嘗往鄭州上冢挈家而西其姬妾留京師
者猶數十輩中門大門悉加扄鎖但壁隙裝輪盤𫝊致
食物監䕶牢甚有館客在外舎一妾慕其風標置梯踰
屋取以入恣其歡昵將曉送之去次夕復施前計同列
浸聞之遂展轉延納迨七八晝夜賂學院奴使勿言客
不勝困憊而報戩且至亟升屋兩股無力不能復下戩
還宅望見訝其非處殆為物所憑祟遣扶下招道士噀
治因妄云為鬼迷惑了不自覺經旬良愈戩固深照其
姦故置酒敘慶極口慰撫客謂事已祕弗泄矣一日召
與共飯竟令憇宻室則有數壯士挽執縛于卧榻上持
刃剖其陰剔出雙腎痛極暈絶戩命以常法灌傅藥此
數者盖素所用閹工也後十餘日僅能起坐喚湯沃面
但見落鬚在盆無數日以益多已而儼然成一宦者自
是主人待之益厚常延入寢閣與妻女同宴飲盖知其
不必防閑且以為玩具也客素與方務徳相善每休沐
輒出訪尋是時半嵗無聲跡皆𫝊已死偶出游相國寺
遇之於大悲閤下視其形模容色疑為鬼客呼曰務徳
何忽然無故人意乃前揖之客握手流涕道遭變本末
深自咎悔云何顔復與士友接待貪戀餘生未忍死耳
後不知所終
　　譚真人
衡州道士趙祖堅初行天心法時與鄉人治祟既止復
作不勝怒攝附體者責問之對曰非敢擅來乃法院神
將受某賂是故敢然今去矣趙黙自念吾所以主持正
法降伏魑魅者賴神將為用也兹乃公受賄託吾將何
所倚仗哉欲狀其罪申東岳是夜夢一介胄武士威容
甚猛拱手立於前曰弟子即法師部下神將也生時為
兵有膂力衆呼曰陳鐵鞭死得為神實隸壇席不能自
謹致納鬼賂聞法師欲告岱嶽則當墮北酆無間獄永
無脫期願垂哀恕請得洗心以新趙曰吾不忍言汝罪
只云不願行此法使汝自囘耳其神拜謝而退竟上章
反術議改習五雷而無其師但焚香於譚真人像前冀
獲警悟越數年復為人考召方使童子照視忽躍然而
起𬒳髪跣足仗劒厲聲曰吾即譚真人也憐汝精勤故
教汝法汝曽有所得否對曰止得四符乃真武𫝊於世
者神曰五雷符當有七十二道此才十八分之一如何可
以攝服邪妖宜取百幅紙置几上當為汝𫝊即揷劒於
地曰仰五雷判官速𫝊七十二符限只今畢初不見有
所作為僅一食頃曰符已足命趙取之揭示其紙凡六
十八符每幅畫一符天篆粲然非世間書也趙驚喜捧
受再拜起童子亦寤自是術驗通靈癸志所書治衡廟
一王者即此也趙秘其事不為外人說其徒游淳濮道
人者備言之
　　傅選學法
傅選為江西副總管時邀臨川王侍晨來豫章從學雷
法王甚惡其人然凶徳可畏不敢不與但教一大略耳
在朋輩中已為髙妙選藝成將有所試望僧刹一塔嶄
然髙出四表即焚符治之少焉火從中起爇為烟燼而
塔無所損既而憤王𫝊不盡術欲募刺客加害王已先
知之怒曰彼為我弟子而謀射羿豈宜使滋蔓得志哉
於是以法飛檄悉追其所部靈官將吏選所行法從此
不復神
　　趙不易妻
趙不易為江陰軍簽判其妻得竒疾烟火食不向口唯
啖生肉服飾起居與平日無異而與夫别室寢處趙秩
滿調知桂陽監妻疾愈甚一婢供其使令便覺瘦瘁短
氣面如蠟色不半年輒死又換一人往亦然凡死於彼
者三每老兵持肉來或從㦸門入必怒曰何得經鼔角
樓下過棄而不受若自後圃入則受之其後趙君待知
封州闕寓居衡州常寧洎到官妻白晝化為虎騰呼而
出錢允直與趙為江陰交代聞其事甚詳及守桂陽吏
輩尚能言判官侯孝友者亦居於常寧云趙妻乃中官
家女不知本何人容貌姝美未嘗姙娠性好潔夫每至
其室坐于椅上纔去即命洗滌三婢之亡皆遭其乘夜
吮血故浸淫絶命
　　東湖荷菱
鄱陽東湖蓮藕菱芡甚盛薦福寺賴以贍其徒淳熙中
忽萎焉如悴所産花實財得十之三景裴弟游浮洲與
院僧法聰納涼栁樹下扣其故曰為一村巫所焚是以
若此裴恠其語不經頗出言嗤責聰曰向者某村有行
法巫術已成而弟子從之學者必欲觀之乃置一生魚
將祭所事神啓白未竟魚正撥剌遽翻白以死巫愠見
于色曰溪之北有枯木為精所憑吾未暇祛逐為徳已
厚而不顧正法之臨故呈此侮詎容不加誅即寫符飛
擲俄頃間遙望火起木中從頭至末悉焚燼魚活弟子
又求再詣他所於是為此來寺中人但覺微烟蓬勃繚
繞湖面旋即烟止明旦往視荷芰一切萎倒更不可救
其為人禍亦烈矣天地神祗照布在上山川之靈固見
之了不致誅何也
　　紫姑詠手
吉州人家邀紫姑作詩適有美女在箕傍因請詠手
即書曰笑折櫻桃力不禁時攀楊栁弄春陰管絃曲裏
歌聲慢星月樓前禮拜深繡幕偷囘雙舞袖緑衣閒整
小眉心秋來幾度挑羅襪為憶相思放却針信筆而成
殊不思索頗有雅致也
　　秀州棋僧
秀州兠率寺僧師豫能醫術而酷嗜奕棋與人賭賽品
格甚低然好之窮日夕不厭乾道九年染疫疾死而復
生言被追至官府立庭下有大井當前王者曰誤追汝
汝既是僧曽多誦功徳經否對曰受性愚不知有此經
曰乃世間所謂金剛者是矣對曰此則故能之主者顧
坐右取于井中汲出以相付誦至數分主者及一府人
皆稽首作禮既畢命一吏送還過廊下吏白吾云此亦
有可觀覽處宜相從一行遂到一室案列棊局兩奩貯
黒白子而大小極不等吏曰師能此乎吾應之曰甚愛
之正以太低為苦吏曰吾為爾作計但吞一子則進乎
技矣吾欲取白而大者吏不可探一黒而小者使吞焉
隨即驚悟明日病愈常時對奕者來視之索局較藝果
増數等
　　黄巢廟
栁州宜章縣黄沙峒山勢嶮惡盤紆百餘里為溪峒十
八所皆剛夷惡獠根株窟穴之處出峒口地稍平山上
有黄巢廟不知何時何人所立其前一杉木合抱山下
人每聞廟内聲喏若數百人受令唯喏者則峒民必嘯
衆而叛淳熙中王宣子尚書為湖南帥留意治冦適有
作亂者命統制官楊欽領兵討平之因發火箭焚其廟
且伐其樹臨欲仆有大黒蛇長丈許頂上𬒳髪呀然躍
出為摶噬之狀衆環以弓矢射殺之平治其地為寨以
屯戍卒金鼓之音朝暮響振自是一方獲寧將軍張某
預是役備述其異
　　一年好處
吳中士大夫園圃多種橙橘者好采東坡詩一年好事
君須記正是橙黄橘緑時之語名之曰好處唯陳彦存
搆魏塘所居之前一圃獨標曰一年好處頗為春竒時
彦存自中書檢正官丏外為江東轉運副使到任恰滿
嵗而卒殆成䜟云然韓退之詩曰天街小雨潤如酥草
色遙看近却無最是一年春好處絶勝烟栁滿皇都則
好處二字難専以歸橙橘也
　
　
　
　
　
　
　
　
　夷堅志乙卷五
欽定四庫全書
　夷堅志乙卷六
　　　　　　　　　　　　　宋　洪邁　撰
　　建康三孕
建康醫者楊有成說目撃三事皆婦人異產者桐林灣
客邸主人王氏妻年二十九歲紹熈三年八月懷姙臨
產生大蛇五六於草上乳醫及夫皆驚走蛇徑出赴秦
淮水中遇夜復入其家訪母飲乳天明始去在店居人
悉徙避他舍凢七日乃絶跡鹽商劉一妻當產不下氣
厭厭且死有成為診脉曰腹内必有怪宜救其母與藥
灌服至于中夜生子頭甚大茁髮長五寸許兩肉角隆
起滿口十餘牙白而鋸利其家殺而投之江又斗門橋
河沿張大哥之婦產一雞夫持刀臠剉未竟婦仍稱腹
痛復誕一猴亦殺之包以布縫以大石舉而擲于深淵
三母幸無恙不能測致怪之由
　　羅伯固腦瘤
春渚紀聞載何次翁生瘤於鼻日以益大遇道人於襄
陽授以藥如粟粒使是夜徑用針剔小穴寘藥焉俄頃
覺藥在内旋轉若游行然迨曉瘤已失去吾鄉羅伯固
鞏為士人時腦後生一瘤數月後大如半升器不可櫛
髮聞婺源有瘍醫藝絶精遣僕邀迎于家醫塗藥線繫
瘤際再匝縛其末剪斷之而出憩外舍踰兩時久繫處
痛甚至齕齩衫袖弗堪忍呼其子去線曰寧逐日受苦
此痛殆徹骨髓子將奉戒而斷線無餘地欲施手不得
方冬月因卧火閣席上遂熟睡及醒枕畔皆如水沾濕
有皮囊一片在傍捫其瘤已不見諸子秉燭就視腦外
略無瘢痕蓋附著成贅初不相干也
　　閻義方家雷
汴人閻義方隨父官於鄱陽因買宅以居義方死其子
黻習行五雷術而為人儇薄少誠敬先娶嚴陵余氏女
經數歲休離之而蓄妾每數月無娠姙逐去前後七八
人夜耽著酒色不復於法籙介意紹興中五年六月正
晝大雨氛霧蔽蒙其室黻之女年十二三歲見白衣老
翁丈許伈伈而入滚大火毬于庭户女駭顫欲仆翁挈
之歸房震雷轟擊一柱一梁皆有損劈痕侏儒盡碎其
家先事四聖繪立像嘗為廏下兩馬闕齒至柱處傷像
兩目乃令畫工復寫别本為坐像而捲束舊物覆以東
坡石刻墨竹是日悉捽烈無餘一轎析如粉椅桌之屬
皆然燈架二檠一長一短短者捽而長檠不動庖婢遭
火敗面鄰居一婢郭氏亦為殘焰所灼灰埃積地厚寸
許若累年無人居者附近數家屋宇皆揺動黻憂降罰
未艾招王仙壇塲道士醮謝王蓋素行雷者語之曰此
法中神祗威猛吾羽流清净猶常常戒惕豈君塵俗輩
所應用心凡所傳文書之類冝以付我不然將獲大戾
黻懼而從之且上章謝罪繳納方法誓不復敢行初黻
之女兄為母楊氏鍾愛招樂平洪野將仕作贅壻是歲
秋以病亡臨終與母訣曰此宅蹀躞已久必生變怪宜
急徙以避之母不暇如其說未幾有雷禍
　　茅君山隱士
元豐中金陵大水溪壑暴溢有一木長可及尋泛泛出
茅君山中蘿荔蒙羃被以蒼蘚過者不覺其有異也有
漁者遇於曲渚其氣薫然就視之人也亟走告茅山觀
主劉混康劉率其徒至驗之信然為遷於㟁側剔荔去
蘚從而浴之敝衣凋落如網罟然紺髮玉色方瞳冏冏
蹶然而興顧謂衆曰飲我以水既飲復問歲厯對以今
某年悵然曰二十年矣余昔歲客真州遇二僧語予曰
觀子風標清峙有方外之趣可以學道然通都囂塵非
棲養之地宜游茅君山以鍊真觀予以無資可游為解
僧曰但從吾行遂同塗以來寓洞中授我收視反聽之
術臨别一方技見授且戒曰融神寂慮勿撓勿畏他日
當復見汝自居於此茫不知晦明寒煖風雷霜雪之變
人間得䘮去取欣戚之累方翺翔廣漢之鄉莽蒼之野
倀倀然如偃於巨室而無所覺今寤而偶俗詎可見吾
師邪道流驚異延致齋室朝夕奉香火盥沐謹慎鄉閭
奔趨浸浸聞於郡邑金陵守備禮迎置館舍達官搢紳
日造謁曲拳跽拜以祈養生之方流傳他邦聞者以不
得見為恨而此人本無悟入歲餘志日驕汰間有遺之
果實者稍取啖食或饋以素羞亦喜而弗拒衣衾錢帛
到輒受之至於服靡囓肥耽嗜醇酒情欲所肆漫不省
擇未幾病死略無他異上官彥衡作傳書其事嘆其以
俄頃之間棄累年之養畔師教捐初心云
　　因掲尊者
邵武光澤縣龍興院僧師滿紹興十四年十一月夢老
僧百衲支笻跏趺而坐云來自南嶽將赴上官氏供翌
日聞近村富郴守作供十六尊者繼有雲游比丘至彼
室言方適逺塗而行資不裕欲以所藏武洞清畫羅漢
及中尊碑本售於人取視之至第十三因掲尊者則宛然
疇昔入夢之人也滿大歎異謂諸佛慈悲將以堅其信
心遂空囊易之别置于定光園應堂之兩壁因欲少加
潤色為供槃巾鉢之類而力未能及於是宣說夢証丐
諸檀越甫及鄉士上官之才之門則亦先見夢矣之才
謂滿曰子貧無貲吾為子作佛事子勤香火可也乃償
其初贖之價為設標飾益之以家所常事惠應圓覺二
像且增葺其堂李都光祖作記
　　英州野橋
先公謫居英州無禄粟以食日糴于市郡人或云去城
七十里曰東鄉有良田於是旋空裝買百畝令季弟景
徐往檢校方冬穫稻而先公忽被疾遣僕走報徐弟得
信時已黃昏急馳馬歸行半道馬忽踡跼縮栗若有所
畏馭者曰近有虎在適月朧明遙望數百步外叢薄中
果一虎弭耳而過馬蓋已見之徐亦怖然思親念極強
加鞭將至城五里許值斷港無船可渡臨淵上下得横
木經水中謂為野橋遽踐之甚滑不可移足乃跨之而
進手所托處黏腥如飴餳暨到家東方已明他日再經
彼處原無所為橋蓋晨夕蛟螭睡熟以故人履其背而
不之覺或謂誠孝所感得濟幸還且免搏噬之害其危
如此
　　單于問家世詞
東坡送子由奉使契丹詩末句云單于若問君家世莫
道中朝第一人用唐李揆事也紹興中曹勛功顯使金
國好事者戲作小詞其後闋曰單于若問君家世說與
教知說與教知便是紅窓逈底兒謂功顯之父元寵昔
以此曲著名也後大璫張去偽之子安世以閤門宣賛
為副使或改其語曰說與教知便是中朝一漢兒蓋京
師人謂内侍養子不閹者為漢兒也最後知閤門事孟
思恭亦使北或又改曰便是鹽商孟客兒謂思恭之父
為販鹺巨賈也
　　真揚慧倡
江淮閩浙土俗各有公諱如杭之福兒蘇之獃子常之
歐爹之類細民或相犯至於鬭擊宣和中真州倡迎新
守於維揚揚守置酒大㑹兩班妓樂揚州諱缺耳真州
諱火柴頭揚倡自恃㑹府意輕屬城故令茶酒兵爇火
而有煙焰使小鬟戒之已而不止呼責之曰貴官在大
㕔上張筵如何燒灰不謹却著柴頭咄置再四真倡笑
語兵曰行首三四度指揮何得不聽汝是有耳朶邪没
耳朶邪揚倡大慙乾道中滁州教授考試於揚府既出
院赴郡集帥命妓侑觴教授者儇子也呼一倡歌於側
怒其不如指誚之曰大府樂籍却山野如此倡徐徐答
曰環滁皆山也此客愕然終席不復敢出一語
　　合生詩詞
江浙間路歧伶女有慧黠知文墨能於席上指物題詠
應命輙成者謂之合生其滑稽含玩諷者謂之喬合生
蓋京都遺風也張安國守臨川王宣子解廬陵郡印歸
次撫安國置酒郡齋招郡士陳漢卿參㑹適散樂一妓
言學作詩漢卿語之曰太守呼為五馬今日兩州使君
對席遂成十馬汝體此意做八句妓凝立良久即高吟
曰同是天邊侍從臣江頭相遇轉情親瑩如臨汝無瑕
玉暖作廬陵有脚春五馬今朝成十馬兩人前日壓千
人便看飛詔催歸去共坐中書秉化鈞安國為之嘆賞
竟日賞以萬錢予守㑹稽有歌諸宫調女子洪惠英正
唱詞次忽停鼓白曰惠英有述懷小曲願容舉似乃歌
曰梅花似雪剛被雪來相挫折雪裏梅花無限精神總
屬他梅花無語只有東風來作主傳與東君且與梅花
做主人歌畢再拜云梅者惠英自喻非敢僭擬名花姑
以借意雪者指無賴惡少者官奴因言其人在府一月
而遭惡子困擾者至四五故情見乎詞在流輩中誠不
易得
　　了奭應夢
鄱陽永寧僧了奭初行脚往廬山將叅天池長老行機
法席方入室機逆問曰汝非某人乎對曰和尚所問乃
了奭祖師今亡久矣不審何以知之機曰吾夜夢此人
來作禮今而汝至汝得非乃祖後身也蓋奭之祖以試
經得僧而奭亦然聞者證為後身之兆機自稱簡堂名
震叢林不妄接納奭於弟子中遂為上首後嗣法出世
住持圓通始入寺之夕夢延衆僧㑹茶而已居第六位
覺而莫曉纔閱六月移莅他刹乃悟第六之義久之歸
薦福而終
　　永悟侍者
福州僧永悟屢住禪刹一駐錫處必擕其親姪為侍者
悟規矩峻整他人有犯必致訶譴唯此姪過舉一切優
容未嘗少加訶責人莫敢言後住白州國清寺姪愈恣
不律諸上首羣起攻之詣方丈白曰若是人不出大衆
當散去悟始慘然曰此事久不忍言今度不可隱此僧
乃吾母也衆拱問其說曰吾雖出家然多在故居一室
打坐時母氏已亡忽一夕見其掩面入兄之舍方驚怛
欲起則聞孕嫂免身生男既長遂為買牒落髮常以自
隨故雖知其犯禪禁不忍問也衆皆嘆悔摧謝悟曰事
既彰露彼不宜復留遂遣出院未幾悟亦避席臯之姪
過南康見兠率長老法端說
　　廣福寺藏
江州彭澤縣北四十里廣福寺有輪藏極華壯妥潔紹
興初巨盜李成犯江西駐軍寺下留一宿將以質明焚
燒而南且欲盡戕縣人是夜成設榻藏殿睡正熟間藏
轉動不止疑其下有寺家所伏僕隸將為己害起呼健
將在帳前者秉炬仗劔接續入視則寂無一人而藏聲
愈響旋運愈速成甚懼即具衣冠詣佛所焚香謝過隨
即寂然迨旦引衆行過縣秋毫不犯百里賴以全活
　　復州防庫犬
復州簽判㕔主管諸司錢物故畜犬以警盜名為防庫
一黃犬在彼十餘年吳興周礪居官尤加意飼養犬一
如感恩者常坐卧其傍洎滿秩予姪臯之代之以小兒
女多慮或為所驚嚙牽以付浮橋之南二十里外蓮臺
寺明日復來又執拘以往已爾而復周未去間嘗謁臯
之犬認所乗轎識為故主迎繞馴伏掉尾戀戀伺其退
即隨以行解其意語周使寘于船中後數日船至巴河
犬登㟁未返而船人解纜東下犬望見跳躑嘷鳴奔隨
不置凡三四十里周顧見之命小船呼載既得上不勝
喜遂至湖州
　　夷陵小兒
峽州夷陵縣數十里間村民家以紹興元年生一子纔
周歲忽頓生髭數莖及三歲遂蔚然滿頷雖頭如瓠壺
咿呀學語只是嬰兒然長鬚已過臍多可把握其色極
黒嘗抱入郡城予仲子簽書判官事見之將從其父買
以歸未及而天曾不登五齡亦云異矣
　
　
　
　
　
　
　
　夷堅志乙卷六
欽定四庫全書
　夷堅志乙卷七
　　　　　　　　　　　　　宋　洪邁　撰
　　岳陽吕翁
淳熈十六年章騆為岳陽守聞城南老松之側有吕公
祠宇因往瞻拜覩其塑像袍色黤黮不鮮命工整治未
暇叩其訖工與否也一夕家人夢一道流衣新黃袍遮
道立于郡圃趨而避之他所則又相遇問其姓名曰我
仙者也家人曰若是仙者何不游天上而反行地下乎
曰我地仙也翌旦以語章章出視事吏前白云向者奉
命易真人袍繪事已全章深異之且念一潤色其衣服
而形於夢寐應若影響乃以故所藏吕公金丹秘訣刻
于郡齋冀廣其傳其書吕自為序稱紫㣲洞天純陽真
人曰巖幼習儒教長好𤣥門志慕清虛心遊雲水尋師
訪友往來無憚于驅馳切問近思終始不生于懈怠隂
陽升降取法于二儀性命根基歸源于一氣无形无𧰼
來時止一夫一婦有名有姓去後存三男三女九宫臺
畔金童探得黃芽十二樓前玉女収成白雪水中起火
當分八卦之才隂内煉陽自别九州之氣三花和㑹化
火光眞出昏衢千日功成驂鶴駕先游蓬島天機深逺
不敢輕言道體淵微難為直說今以平日建功之法尊
師已驗之術集成口訣十八首宻示後進凡金丹小成
法七訣天童不老法第一聚火煮海法第二匹配隂陽
法第三聚火還元法第四散火煉形法第五龍虎金丹
法第六周天火候法第七金丹中成法四訣河車肘後
法第一肘後飛金法第二玉液還丹法第三金液煉形
法第四金丹大成法五訣集成朝元法第一煉元成形
法第二内觀交換法第三神仙出入法第四分形超脫
法第五其書合三千言每訣四句句四字明白易曉實
修真妙旨也
　　張二大夫
張二大夫者京師醫家後徙臨安官至翰林醫學退
居吉州啓藥肆技能不甚高而一意牟利累資數萬緍
屋後小圃廣輪不能十丈日往縱步忽垣墻頽仆正壓
右足踠折骨破痛不堪忍市民范接骨以外科著名亟
招之范視其骨脛中且黒而枯歎曰凡人上自頭下至
足皆以髓為主故能得以乆長方盛壯之時或有毁折
茍精體充盈則可施板夾傷處仍用外藥塗傅隨其輕
重深淺刻日復舊今大夫髓枯矣無復可接是病非吾
所能及也即捨去張宛轉榻上呻呼幾半年而死
　　彭氏池魚
鄱陽彭仲光有魚湖在郡三十里外當秋暮水落與仲
子大辦往其處觀漁人設網罟終日不得一鱗甚訝之
留宿岸傍村舍大辦夢黃衣卒數輩持杖敺數十罪人
皆束縛駢聫男女雜沓羸形悴態以次入水悉撫膺大哭
若不得已而墮辦驚覺以告父明日舉網魚充滿其中
仲光感之為之不忍食
　　姚將仕
文惠公總領淮東日攜幼弟迅在官不期所生母病瘵
潤無良醫乃載詣常州時從兄高為晉陵宰畏其疾傳
染使往節級范安家招醫巫診治竟不起殯于僧舍明
年正月望夜高兄之子㰘年十歲矣與親識兩人觀燈
于東嶽廟范安之居在廟外邀啜茶果歸而被疾信口
妄語不復省人事郡人姚將仕者納粟買官能行天心
法命視之先勅神將呼土地詰問有降神小童見其至
咄咄自語曰官府嚴整如何得有邪祟恐是他家婢妾
之屬所為那可責我實無鬼可捕姚謝去自于其家飛
符噀水凡十餘日攝出一女子蓋迅母也不肯言所以
來姚牒城隍寄収他日再呼問始云因小官人來范家
故隨入縣舍於是以酒饌香楮遣之而申泰山府乞注
生且焚其柩㰘即愈
　　澧州判官
故郭邵州沼之子林字伯賨紹熈二年自鄱陽赴澧州
判官莅事數月直宿兵卒見本衙土地廟判官踞坐㕔
上或以告林林意諸卒相戲不以為怪次夜復然隂察
之了無迹但杖閽者而親往閉廟門且選一謹信者宿
其側此人懼譴終夕不敢寢將五更見一人身軀頗偉
髭髯如㦸從外來踐履其衾席而過至旦則儼然據主
位偃蹇林亟驗封鑰門閉如故始大駭訝曰得非奉事
不肅招致此異乃具牲酒拜禱謝過俄報手詔至林乗
馬出郭郊迎中塗墜鞭若中風狀馭者拾鞭復進已頽
仆馬背扶掖以下僅能拜詔甫歸家即死㕔吏方云數
日前夢本官與廟判官為代林本雅素吉人而邂逅至
此雖殁而為神亦眇末矣
　　臨江二異
臨江軍相傳有二怪其一軍治内野猫兩目如丹出則
以前足抱頭而睢盱人立其一省倉内白犬不知其幾
何時凡見之者必有災咎紹興二年予壻錢宻為守常
見猫繼而老兵報已生六子而不得其處俄銜其二往
通判庭嚙食之是時景韋兄在職未幾錢以人言韋為
曹使所劾同日罷從姪櫸為清江尉暫攝録曹入倉支
馬穀羣卒忽向厫稽叩連拜驚問之曰白犬正在堆上
望外而立出視之果然亦為致敬櫸數月卒于官
　　朱司法妾
朱琮司法者處州麗水人以祖大卿恩得官紹興戊午
任臨江軍法掾有一侍妾其妻王氏不能容日夜楚毒
凌虐至于自刎朱君坐卧食息無時不見之頗懷憂畏
招閣皀山道士行法禳逐牒付城隍廟拘縻仍戒云尊
官從今日以後不可往嶽殿自是不復覩他日郡寮偕
出禱晴中塗值雨作適到嶽廟之前衆轎悉入避朱亦
隨之少焉雨止出外忽逢故妾來前略無拱敬之禮忿
恚溢面朱語之曰自汝之死我衷憐惻今汝當亦知非
干我事妾曰若不做官人侍婢時安得致此朱還舍以
告妻未幾遇疾卒王氏旋踵併亡凡生三男子大者纔
六歲無人主喪族姻有從官鄰邦者聞之亟傳檄來為
料理後事亦嘗招道流考召見朱著袍執簡立二女囚
荷枷被訊迨棺柩出門鄰家室女見兩棺後一婦人蓬
頭敝衣撫掌大笑相續去女驚異為父母說即時病喑
竟不復能語朱里人黃祥主簿說予謂一妾之死而主
君主母償其命嶽廟之嚴而不致攝一鬼使之出入自
若小女子話其異即病喑是皆可疑也
　　弋陽女子
弋陽陳秀才與其友以元夕觀燈于市有人家女子年
十三四歲坐僕肩右墜髻花一枝正落陳巾上陳甚喜
攜歸示妻妻疑其游倡館所得奪而擲于地陳邀其友
證所以妻愀然不樂曰果若汝言當是異事是兆祥我
死不久矣後數月竟卒陳鰥居十年始别娶復因燈夕
游觀戲舉前事蓋墜花者也
　　勸善大師
饒州東嶽行宫遭火蕩盡後來草創修理僅有屋一二
十間紹熙五年十二月判官孟滋同妻往謁至外舍小
室見一僧像貌彩飾皆剥落問何神祝吏曰勸善大師也滋
顧其妻有整治之意而未嘗出言是夕夢一長身僧來
丐衣服禦冬寒且云不過費君家錢三千耳覺而喜異
明日即令工往裝繪一新正用楮幣三千
　　荆南猴鼠
淳熈某年荆南官道上十五里間忽有鼠以千萬計蔽
塞通逵其色或黒或白或黃或青其狀或如雞如鳥人
行其間略不知避遭車馬踐踏而死者不可勝數凡兩
三月乃息復有一猴高二尺許隱於高木之上乗間為
人害是時正暑天婦女露坐者多多為戲侮不敢輙出
居民膽勇者百方取之乆而墮一網中民納之於囊將
負徃八渠山投于江流未明登塗到城西遇一老叟髯
髮如雪笑問曰囊中物豈非猢猻邪民曰然曰彼實有
罪願貸其死吾適有官券三十道謝汝彼獲脫去不復
更來吾二人同詣八渠放之深林足矣即于袖間取楮
幣付民民以無望之獲喜而從之自是猴果絶跡弗至
此叟豈猴之翁祖邪
　　陸荆門
紹興三年姪孫伋為荆門簽書判官臨川陸九淵子靜
作守攜貴溪醫士周禮者同行是年十一月夢伋著毛
衫坐于便齋左右侍直皆呼為知軍旦以告伋旬餘又
夢且聞人言不久當交印歲未盡十日子靜感疾不起
伋正著毛背子在書室中暫領印符旋被帥檄攝軍亊
先是子靜閱荆門志見王瞻叔紹興庚午十月所作惠
泉亭記云庶幾九淵之靈有所慿依以惠澤斯民甚惡
其語亟掩卷未幾而卒
　　桂巖鷙獸
族弟仲堪居洪源往祖居桂巖赴從兄飲歸已中夜一
僕持炬火前行覺有物追隨在後凡三里將到家家間
人又持炬出乃見一豪豬蓋乗火光而至者兩下以矛
交刺之豬從坡下跳登岸正值眢井墜焉為衆撃殺遍
身皆帶箭如小玳瑁筒其表尖銳可以治頭痒尋常與
人遇則踈而激之中輙成瘡或著要害處亦久久方愈
村民程十八者能射虎里人稱為程大蟲其法為煮草
烏頭汁以淬箭鏃施窩機伺于虎出入道上嘗有一虎
為箭所傷不能行倚樹蹲立程曰虎死不倒地此已死
無足懼經前欲取之虎尚未絶忍痛哮吼舉兩足來搏
程奮臂撑拒力且竭其徒望見爭奔救僅得脱腦後臂
胛背遭爪攫拏卧病幾月乃起
　　潘璋家僧
樂平醫士潘璋居扵縣市有商客詣曰早上遇一僧買
我紫羅兩疋酬價已足寘諸袖間使我相隨取錢到居
宅徑入今移時已願為一言促之璋曰吾家欲縑帛何
必仗僧為市且未嘗有此徒來往汝亟去客不肯去力
言之仍述其形貌及袖衣穿弊之狀璋始悟亟往所事
泗州菩薩堂驗視則兩縑正在左側蓋常時崇奉甚敬
被以真服祈禱獲應厯年多積為塵坌鼠齧未暇更新
是日為之瞿然盡室焚香謝過取錢以償客而喚匠治
衣易之
　　喻氏招醫
鄱陽士人汪櫄居於郭外數十里間妻喻氏以紹熈五
年初秋感疾伏枕兩旬更數醫治療弗效其家議欲招
劉昶昶者世為醫用叔䕃補右列嘗為江東提刑司緝
捕官因寓處城中是夜櫄夢一異人授以金刀光彩粲
然長徑尺覺而黙喜自念金刀者劉也當符於昶無所
疑夙興命僕且行方啓門而其友宋震適至問疾云昨
晩人從郡中來言新駐泊醫官劉舜臣其技甚高盍使
視之櫄始悟已夢騐為神告即易書遣僕馬邀致到時
日將暮喻氏已困篤舜臣投以兩藥及旦洒然頓蘇信
宿而愈
　　王牙儈
乾道七年鄱陽鄉民鄭五盡室染疫癘貧甚飦粥不能
給欲召醫巫買藥空無所有但得一氊笠倩牙儈王三
鬻之可直千錢王輙隱其半纔還家即得病昏不知人
六七日鄰里以為必不起忽大聲疾呼如受杖痛苦之
狀妻扣之能言所見云恰被黃衫承局追出道近里胡
家步下見巨船艤岸大官正坐左右擁侍皆朱紫儀衞
光赫全如官府承局領我臨岸大官問爾何敢匿留鄭
小五錢我不敢諱遂遭臀鞭一百擲置草中痛不可忍
大官令急以凉藥與我旋移船過下岸左右教我就水
内取兩罋使飲一盞乃悸而覺便得汗有瘳臀痛愈劇
甚視之生赤丁瘡約滿百困卧幾月始復初既而下岸
大疫蓋所覩者瘟部云
　
　
　
　
　
　
　
　夷堅志乙卷七
欽定四庫全書
　夷堅志乙卷八
　　　　　　　　　　　　　宋　洪邁　撰
　　湯顯祖
湯顯祖池州石埭人兵部侍郎允恭之孫也紹熈五年
為涇縣宰初交印主吏白三日當謁廟湯叱之曰吾行
五雷法神祗在掌握中豈當屈身拜於土偶之前但令
具飲饌兩席設于祠宫而命屏呵殿直造其處與神分
賔主抗禮對酌且言當官藉庇之意吏民見者竊怪而
憂之是夜暴風欻起山水泛溢縣治渰浸七八尺至于
卧床之下文書籠篋大半入水僅不傷人皆以為慢神
之咎湯以屋廬損敗伐木于林藪一新之又命畫工王
生繪神將大像七十二軀奉事香火極其䖍敬至次年
春為提舉官李唐卿子勉所按罷去
　　水陽二趙
宣城水陽鎮宗室寓居者四十餘人師恭師班者從兄
弟也其廬在空相寺側相距數百步淳熙中兩人同毆
殺一僧恭以計脫獨班任其罪坐鎖閉泉南外宗司因
遇霈恩得自便其父伯泠為平江府將領班留家治母
墓嘗抵暮還舍聞門外有呼趙三者連聲甚厲恐避入
室族姻數輩在彼亦聞之明日再往墓次誤蹙伐下一
木遭壓扶以歸得疾痛楚不能興遂死時紹熙甲子秋
也衆知為僧寃報而師恭自以向已免禍姓名不絓案
牘了無所懼至癸丑之秋因說事逮赴府舟檝已具戒
使先解纜待于前步少頃獨行就舟人訝久弗至其家
望溪畔亦未見舉棹然皆不疑有他故時兩行客過官
道怪其癡立于草間撼之再三始應曰恰為三哥邀去
飲酒一杯頗覺昏醉兩客噀其面曰渠死已一年汝定
見鬼方悚悟即詣寺命僧設供席禮懴竟夜冀消宿愆
不旬日亦卒
　　陳李寃對
水陽民李氏陳氏有争訟李氏為秦府幹者挾勢力歸
罪於陳陳翁死于獄經數歲其少子在田間為一白犬
所窘持杖逐去之犬走入李氏之堂忽不見是夜翁託
夢于妻曰我抱寃憤厯年今訴理得直故來報汝明日
可為我設奠以賀妻覺而悲泣如其戒未幾長子入李
山掘榾柮李適在山下聞丁丁聲趨視見之取巨挺奮
擊曳至平地又使僕併力痛箠支體無全膚即死旋斫
竹數束疊於榛莽間唱云陳持刀為盜與之格鬭監鎮
官汪果驗其尸具以實白縣李生係獄旋亦死焉乃昔
歲陳翁絶命處也
　　嚴州女子
嚴州士人家女子年未及笄一夕睡醒枕畔得果實如
桃者取食之旦起見飲饌之屬輙掩鼻凡可啖之物皆
不向口父母嗟異訪醫召巫莫能展力歴十餘年矣而
肌體不覺羸瘠一切如平常但不敢議及婚姻事忽索
酒其家與一杯即飲之繼稱餒甚索飯自是悉復故乃
以嫁郡士洪生洪之二弟琰璞俱登紹熙庚戌科琰為
南陵縣主簿
　　徐南陵請大仙
吳興徐大倫紹熙四年知南陵縣次年初秋有舊友來
訪能誦訣邀大仙因炷香酌酒驗其術俄頃箕動書曰
張紫㣲自是遇請輙至隨所禱即書徐每召㑹賔僚必
設虛位凡酒之美惡杯之遲速亦書之嘗出金觥酬獻
乃書曰此吾家舊物莫能曉已而忽憶頃侍父次游守
淮郡張公過之開宴延待以此觥勸侑欲舉贈之而張
辭去拂旦告行不及與始知其說不妄賦詩信筆立成
殆盈數十軸徐闢便坐掲張存時所書氷壺兩大字從
之求記即揮數百言筆勢遒勁不類平生翰墨徐寶玩
不忍捨喚工標飾置于壁間又為表軒之南曰歌寓北
曰琴寄徐妻周氏以故冬卒悲慘殊甚張作鼓盆歌以
解之徐扣周今安在曰以無過得託生江州王太尉家
三宣賛位作男子復扣其日月名第曰便為物色明當
奉告次日云吾為君御風而往得其實蓋今年四月某
日生小名榮郎將誕之夕母夢一婦人牽帷而入覺即
免身君或道過九江試訪之當相顧一笑徐徧問同官
休咎曰邵尉有綺語之過未幾邵不疾而死蓋其人素
為吻士徐由是愈敬信復云子有道骨異日當相從為
蓬萊三島之遊宜凈掃一室宻加糊室列香菓用綵帛
蒙小箕揷筆其上掛諸梁間俟九月甲子日召予當聞
命而至凡有請禱悉為書之但不可容外人到耳徐一
一如所戒及期所謂舊友者已去忘其請訣遂絶弗至
　　南陵美婦人
宣之南陵在漢為春穀縣古邑也民某生者就邑治大
門之内開酒店嘗以月夜出户逢美婦人若自宅堂而
來見生即與笑語時東平郭嶤高叔為宰生謂姬妾浪
游不敢應婦人前執其手徑趨店中生固市井屠沽兒
迷于色便留之寢旦而去他夕復至如是數月每至必
有贈餉初得錢久而攜銀盞駸駸及于缾罍所獲不勝
多益疑為竊主家物然貪財溺愛不以為虞因往郊外
行幹逢道士乞錢見生顔色枯燥語之曰汝滿面是邪
氣將死于鬼手生驚悟弗𨼆盡以告之道人就近舍求
紙三寸許書一符使貼于房門是夜聞婦人怒罵曰我
以至誠待汝汝受我物亦不薄將終身是託何乃遽起
妄心一旦如是我非畏符不敢入以汝背恩忘義誓將
棄汝即怫然而去經數夜復叩門言曰汝不義已甚使
人不堪明日夜當治汝又去生始大怖坐而須曉始徙
于他坊由此遂絶後三年縣宰徐大倫妻周氏死其弟
從吳中來唁寓泊後堂夜燈側忽身傾且仆涎出不止
一僕攜燈在下急挾歸室徐視之灌以湯藥移時乃醒
云恰溷畢見一女子相引詣别館几榻華赫置歌謳未
暇欵昵而人喚覺縣吏言宅素有妖祟前後造恠非一
於是虛其處西偏徐字子至湖州人
　　胡朝散夢
華亭胡朝散亶夏夜納涼因据胡床而睡夢一偉丈夫
著白道服撼之使起曰君家有不恰好一事宜急起理
會胡驚寤亟出户果見人自經於廊下往視之其子婦
房中所使妾也婦者同邑張氏女賦性慘妬此妾少有
過杖之百數不能勝楚毒乃就死胡使呼婦就傍熟視
婦略不動色徐云他人不須管若不可救我自當其責
即取凳登之解縊索移時復甦胡氏供事廣德張王甚
嚴舉家不食猪肉故蒙神力云張婦之惡猶不少悛也
　　楊政姬妾
楊政在紹興間為秦中名將威聲與二吳埒官至太尉
然資性慘忍嗜殺人帥興元日招幕僚宴㑹李叔永中
席起更衣虞兵持燭導往溷所經歴曲折殆如永巷望
兩壁間隱隱若人形影謂為繪畫近視之不見筆跡又
無面目相貌凡二三十軀疑不曉扣虞兵兵傍睨前後
知無來者低語曰相公姬妾數十人皆有樂伎但小不
稱意必杖殺之而剥其皮自首至足釘于此壁上直俟
乾硬方舉而擲諸水此其皮跡也叔永悚然而出楊最
寵一妾蒙專房之愛晚年抱病困卧不能興於人事一
切弗問獨拳拳此姬常使侍於側忽語之曰我病勢沉
綿如此决不復全生我傾心吐膽只在汝身上今將奈
何是時氣息僅屬語言大半不可曉姬泣曰相公且強
進藥餌脫若不起願相從徃黃泉下楊大喜索酒與姬
各飲一盃姬退沉吟深悔前言之大失隂期伏竄楊奄
奄且絶數瞑目所親大將誚之曰相公平生殺人如掐
蟣虱真大丈夫漢今日運命將終乃留連顧戀一何无
剛腸膽决也楊稱姬名曰只候他先死我便去大將解
其意使紿語姬云相公喚預呼一壯士持細索伏于榻
後姬至立套其頸少時而殂陳尸于地楊即氣絶
　　宜興官人
宜興官人吳琯紹興五年春得目疾頗劇乃挈妻子來
餘杭寓泊之所於時盡室居之月餘一旦忽起歸心妻
以遣人市物於臨安未反欲少留吳堅不可若有促之
使去者但令一僕守舍即登塗亦不與交游告别明夜
天目山發洪川流暴至平地水深數丈吳之居沒於水
中僕溺死是時民罹其禍者十萬餘人
　　張元幹夢
張楠字元幹福州名士也入太學為學録既優列解籍
而省試不利乃止土地祠致禱曰楠雖不肖自覺學業
之程不在儕輩下今而失意其必有說敢以請于神是
夕夢神來謁語曰君當登科縁比者受無名之錢四百
三十幾貫幾百幾十文為此遭黜楠覺而黙念身為寒
士安有是哉時諸生從受業者聞師赴省各隨力致助
然度其數亦不能多意其必以此故試取記事小冊逐
一筭計正與神言合貫百分文奇零不少差然後大悟
遍以告人使知非已之財不可妄得如此續以上舍賜
第
　　駱將仕家
淳熙癸夘歲張晉美濤自西外宗教授入為勅令刪定
官挈家到都城未得官舍僦冷水巷駱將仕屋暫處駱
自居其旁數日後駱妻謁張氏問無恙甚勤自是每見
輙云然意以為相勞苦常談爾其地卑濕特甚不數月
徙去而黃景享自滁州來為太學學録復居之經旬日
婢妾夜叫呼云有賊已而房門洞開竟夕擾擾明旦黙
檢无所失亡獨新洗衣四種原在厨間皆不見遍索之
其二在牆頭猶以為賊攜去而失墜者其二乃壓於積
薪之下黃雖疑怪而不欲告人後數日又復見異原寘
四甆盌於桌上悉頓疊壁下亦不之問黃母夫人病侍
藥至三更持燈入厠則庖内什器數十皆排列厠板上
懼而亟出於是亦去之繼訪其事乃一年前駱之長子
以狂蕩弗謹為父母所責自經於厨從此變怪百出晉
英聞之始悟駱妻所問蓋為是云黃母旋亦捐館
　　陳二妻
金花縣孝順鎮農民陳二者其妻懷姙將產詣鎮太平
寺請僧于佛前許孔雀明王經一部以祈隂護既而生
男久不償初願妻遂兩瞽凡衣裳縫紉皆倩鄉里男能
移步且匍匐而行妻夢一僧來言與我千錢吾為汝治
眼疾旦以告厥夫夫云得非所許經卷未還故邪妻曰
家間亦貧尚無飯吃何暇及此佛亦不應屑屑與我較
也是夜陳二所夢亦同偶到太平寺閱僧房功德簿頓
憶其事乃焚香告禱乞放妻眼光明俟秋成還賽時紹
熙癸丑歲也及秋暮始踐前約恰費錢一千纔及新春
妻雙目如平生時了無患苦
　　江牛屠
婺源姦民以屠牛為業者或能用藥毒牛但慢火焚汁
濟以他藥浸鐵針長三寸餘揷于牛脅皮中不經日必
死則喚之使宰剥肉既非帶疾人食無害謂為良殺厥
價差高數年前鄱陽村屠頗傳習之有江六三者居城
東十五里常行此伎農民見牛不病而斃莫能曉悉付
之鬻賣雖鄰里鄉曲皆無一人知其事紹興五年十二
月十三日出外至昏暮不歸妻子遍詣平日所往來處
訪尋彼人皆云不曾見明日過午妻見羣鴉及鷹翔噪
於居舍百步間汚池畔試往視之江已溺死于中水纔
深三尺耳臨棺斂杵匠于其腰囊内得藥針兩枚方知
行詐已久時將適何人家而為鬼所誅也
　
　
　
　
　
　
　
　
　
　
　
　
　
　夷堅志乙卷八
欽定四庫全書
　夷堅志乙卷九
　　　　　　　　　　　　　宋　洪邁　撰
　　冝黃老人
紹興中撫州冝黃縣宰徐君聽訟有老人曰侯林哀哭
陳牒云居于社壇之旁遭弓手夏生縱火焚蕩所居遂
并三子為灰燼閲詞駭愴即捕夏送獄訊鞫甚苦夏不
知所對泣涕弗食縣吏共言夏為人素循理安得有白
晝放火殺人之事願追詞首究其末仍委佐官往本處
驗實當可得情徐用其說及詣壇下物色並無侯老住
址與火煬之跡乃夏生以祀社之故奉尉命汛掃壇宇
翦薙榛穢畚輦枯藳置一空穴而焚之蓋狐狸所窟也
三雛死老狐因是假公力以復怨云夏始得釋又别有
牝者化形為美女往來令丞㕔民吏盡見之女面左頰
有黒痣如豆大為所惑以死者非一多據丞㕔碧瀾堂
小史屢見其從事于針紉聞人聲則没庚辰歲衢人祝
君丞時至此堂獨寢逢之而喜挾與同衾已而并其子
相繼隕命
　　宜黃丞㕔蛇
宜黄丞㕔與縣治相連有大蛇長二丈鱗甲青黒行地
有聲父老傳言每出游一㕔則主人者必罹禍咎紹興
庚辰春出於丞舍後東牆蓮池側隱半身牆内尾垂于
池丞祝君適以亭午到池上見之呼乞子能捕者穴牆
取之蛇蟠屈不動命數健力舁致郭外過百丈橋數里
縱之莽中意其已逺不能復至矣次日祝仍以午到昨
處則蛇乃在原穴欲殺之而吏士皆不敢承命曰此禍
至大寧受杖責不得已但令舁去如是者至于四五迨
祝死乃絶不見
　　宜黃縣治
宜黃縣後有游觀處曰望月臺曰馴雉堂曰百步亭皆
依山為之紹興初巨盜入邑民奔赴逃命盡死其中以
故鬼物為厲十數令宰不敢居正寢多宅西偏船齋戊
寅歲南昌李原佐到官始開門掃塵撤室治牖而居之
晝夕安處寂無所見獨僕輩棲船齋之西距馴雉堂不
逺或曰日聞撼鈴聲亟往視之乃巡夜卒所持者自鳴
於空倏往倏來初無攜控懸撃之物揮杖撃之而墜他
日有束竹出自堂夭矯如蛇行僕迎斷以刄投諸火以
白李李斥弗信在職三年始終如一日臨受代徙寓驛
舍將葺故治以待新令尹什器運致未盡明旦往取皆
為鬼堆壘無細無大至與屋脊平甚費人力收拾後政
至聞其異復處西偏云
　　張保義
靖安張保義者本邑村朝山屠兒以建炎捍寇功得官
貲產甚富乃戊志所書為寶峰主僧景祥所識者寺既焚
燬張一力重營之又置田數千畝以贍常住張藏錢不
勝多至築土庫數十所作貯積處平生享用自扣閲三
十年暮歲忽聞庫内錢唧唧有聲自户外審聽持杖撃
其門曰汝要去須是我死後始得汝大驚小怪作麽生
即寂無影響又數年乃死鄰里咸見其庫錢晨夜飛出
如蝴蝶然未幾屋室百間一爇而空寶峰相去數十里
旬日間亦煨燼不遺張氏子孫雖存而生理不能百一
矣
　　九梁星
隂陽家有九梁星煞之禁謂當其所值不可犯或誤於
此方隅營建則災禍立起俚俗畏之時靖安縣寶峰寺
僧堂蠧敗不堪安衆長老景祥欲一新之羣僧合言今
年正值九梁所棲無為空取禍祥獨以為不然曰人神
一也皆欲安居烏有人不可處而神可處乎即率衆往
誦經白請神煞暫遷法堂候修造訖役日還位踰月工
畢乃如前說復率誦經迎神歸故處後皆無他時紹興
丙寅歲也至紹熙庚戌鄰寺大梓院議葺僧堂衆又以
犯九梁為言主僧用景祥故事禱誦迎徙未一年僧行
數輩相繼亡殁堂迄不就鄉人輕薄者或因相傚詈罵
至以兩寺為口實云
　　鄂州總領司蛇
鄂州總領司故州治也後偪城城下有園園有大蛇長
數丈許乾道中韓總領者欲于東北隅建楚望亭而築
基不成至于數次或言此處蛇所穴儻為立祠當可就
韓如其說作小廟于數十步間基即成蛇往來東西或
如教塲大井内或從府倉氣樓中垂頭下食米嘗蛻皮
於竹林裡一兵得之貯以布囊時出示人蛻廣長如其
身左肋下有一足郡民楊八賃租城下壕種菱芡就壖
地縛葦舍母子處之以察盜摘者夏夜過半聞聲母以
為賊也出視之見蛇在女牆上而頭在壕中昻起視母
母駭叫楊生至僅能舉手指示即仆地死楊懼捨之去
已而蛇不復出人疑其入大江云
　　宜黃青蟇
宜黃縣獄有廟相傳奉事蕭相國不知所起如何也縣
人言神多化為青蝦蟇而出以小為貴如體不踰寸則
邑宰必薦召或以治最勅擢胥吏安堵不罹黥逐如大
至尺許則反是紹興中蟇屢出至如扇如盤如大龜鼈
宰不經歲輙非意而斥或遭憂去矣明年忽徧於㕔廡
林園無萬數僅若小錢状類青蛙而狹匾足差長色白
身色如翠羽每足有五爪能縁壁升木至一二丈不墜
舉邑懽忭指為吉證競置酒殽詣廟荅謝隂貺而共享
膰胙以張慶喜共白于宰李元佐乞備享李元佐獨不
信叱使去至明日皆隱不見竟三載百里晏然元佐以
薦解組馴至侍從
　　鄂州遗骸
鄂州地狹而人衆故少葬埋之所近城隙地積骸重叠
多舉棺置其上負土他處以掩之貧無力者或稍經時
月瀕於暴露過者憫惻焉乾道八年有以其事言於諸
司於是相率捐庫錢付勝縁寺僧治具焚瘞先掲牓通
衢許血屬自陳為啓壙甃甓舉而藏之具書姓氏于外
如無主名者則為歸依佛寶一切火化投餘骨于江其
數不可勝計内一骸獨骨節相聯不絶色狀與他尸不
類僧拈說金沙南鎖子公案以為一段勝果俄又於積
骸下得小鬟度可十四五歲青衣紅襦塗澤艷冶儼若
生存輿致寺門外三日市民無逺近爭來諦觀莫有知
者時方秋暑容不少變萬衆敬異乃别治兩棺易衣改
葬仍立塔其塜上表而出之但無有記於圖志者懼久
逺泯沒為可惜也
　　全椒猫犬
紹興中樂平魏彥成安行為徐州守全椒縣結正一死
囚獄案云縣外二十里有山庵頗幽僻常時惟樵農往
來一僧居之獨雇村僕供薪㸑之役養一猫極馴每日
在傍夜則宿于床下一犬尤可愛俗所謂獅狗者僧嘗
遣僕買鹽際暮未反凶盜乗虛抵其處殺僧而包裹鉢
囊所有出宿于外明日入縣此犬竊隨以行遇有人相
聚處則奮而前視盜嘷行又隨之至於四五乃洎縣市
愈追逐哀鳴市多識庵中犬且訝其異共扣盜曰犬如
有恨汝意得非去庵中作罪過乎盜雖強辯數次然低
首如怖伏狀即與俱還庵僧已死時正㣲暑猫守卧其
傍故鼠不加害執盜赴獄不能一詞抵隱遂受刑此犬
之義甚似前誌所紀無錫李大夫家者也蠢動含靈皆
有佛情此又可信云
　　王瑜殺妾
江東兵馬鈐轄王瑜者故清軍節度使威定公德之子
也天資峻刻略不知義理所在居于建康嘗延道人嚴
貞于家使之燒金怒其跌宕失理多所索求諷親校飲
以酒至極醉揮鐵椎撃其腦殺之婢妾小不承意輙褫
其衣縛于樹削臘木枝條鞭之從背至踵動以百數或
施薄板置兩頰而加訊杖或捶足指皆灑血墮落每坐
之雞籠中壓以重石暑則熾炭其傍寒則汲水淋灌無
有不死前後甚衆悉埋之園中妻鄭亡妾何燕燕濟其
惡專擅寵偽作正室受封紹熈五年九月妾李遭撻委
頓瑜捽付後院自扃鎖其户李氣息僅屬心念此家殺
人多矣何得全無影響便恍惚若有值遇門忽豁開天
未明負痛徑出謂主人見之均為一死洎過堂門及外
門三重皆無人焉遂奔歸其家瑜方覺急遣卒雜遝追
攝李父挾女詣府時總領使者趙從善攝府事聽其詞
呼廂官往究質得兩夕前燕燕手殺一婢猶未掩藏乃
令吏輩監守瑜而執燕燕下獄鞫治盡得衆尸械繋兩
人而上其獄慶元元年四月詔削瑜籍編置朱崕燕燕
杖死于市瑜至萬安軍死
　　徐千三官人
湖州城北徐朝奉之子千三官人者自為兒童時資性
誠質既長念親戚間有妖鬼作祟者遂刻意奉道行天
心考召法為人治拯靈騐絶異而略無求需至于香火
紙錢率皆自辦不以貧富高下應時決遣未嘗到病者家
覩其面目只令具狀投訴旋扣神將候鬼物現形鞫伏
然後繳回施行濟人之功積有歲月淳熙中市民張翁
女遭物慿附邀道士數輩驅逐械杻鞭箠視之若無怖
不敢用刀仗畏或傷女身女但訕罵極口無術可制翁
詣徐致懇徐詐之而語曰翁去勿與人說道曾見我翁
不喻㑹其鄰亦以被祟來求將徐知其與張比屋徑攝
祟至壇鞫之曰汝當縁乏食故出為怪汝必知張家衆
鬼本末盍以告我可録功贖過吾捨汝對曰是鐵鉆精
也所以不怖笞掠徐乃呼張翁使備畚鍤炭醋令持一
符歸就房在房掘土纔得物即熾火焚之而沃以醋翁
還未及門女已哀鳴乞命涕淚滂沱果掘得一鉆如言
焚鎔女遂愈
　　普靜景山三異
湖州烏鎮普靜寺本梁沈休文家墓也當武帝時休文貴
盛每歲春一來拜掃其反也帝必遣昭明太子迎之逺
郊因就築館宇休文不自安遷葬金陵而捨墓域為寺
昭明亦以館為宻印寺其後二寺各祀以為土地神宣
和間普靜遭火災僧尚奎將改塑神像方擇工有道人
詣奎言從建康來素精此藝不較直但勿使人窺覘奎
善而用之數日工畢長揖而去衆異之始入祠瞻視於
壁間忽見絶句云昔作梁朝相今為普靜神千年英魄
在代代䕶僧人共證為休文不疑奎傳法于慧斌建炎
初京師三藏道法師奉陳留閭教寺釋迦佛牙至鎮有
三朝御封盛以玉匣及金銀再重始䕶以木函斌偕僧
俗致禱以求舍利七日弗應人皆懈怠斌拜祈愈加大
聲言今夕無驗當捨此身三更後銀盆内鏗然有聲舎
利流出三十餘顆五色晃耀其半露半隱于匣無數亟
貯於畨琉璃瓶先是太湖漁者於陂中得檀香七級塔
高二尺上刻佛像精巧之極一僧贖得是夜夢神告曰
釋迦分身佛今在烏鎮汝宜捨塔奉安明旦捧以來斌
持瓶入塔濶狹深淺無差因建禮塔㑹闗子開子東皆
作文記其事斌傳法于妙心郡之景山寺唐覺聞禪師
道塲也紹興壬午歲心挂錫書記寮欲南遊夢二偉丈
夫著古衣冠排闥入謁執禮甚恭曰昔日覺聞禪師至
此某輩七十二村土地聽說法度受大戒斷葷酒以䕶
正法禪師授記五百年後再來興此山時已至矣和尚欲
何之邪心覺而未信連夕見夢挽留苦切心謂之曰此
寺頽敝常住枵然將何力復興且二公何人鄭重若此
對曰伽藍主者自有檀越為師維持兹非所慮心終不
然之住持寺僧師範亦夢神託留之不得已姑為度夏
計至六月師範下世適張恭壯公請寺為功德院邀心
主席一坐三十臘百廢興舉煥然一新距覺聞開山恰
五百年慧斌姓沈氏傳曜侍郎之弟也心乃其姪云三
世皆感一異善縁深矣
　
　
　
　
　
　
　
　夷堅志乙卷九
欽定四庫全書
　夷堅志乙卷十
　　　　　　　　　　　　　宋　洪邁　撰
　　趙主簿妾
潭州貧民某人死妻挾二女改嫁稍長悉售之為人妾
次者入湘隂趙主簿家歲滿不得歸繼父死厥母經官
取之方在趙時為主簿之子所私雖已出猶竊之弗巳
母寓城下客邸無僦直主人逐之去乃徙東街易二十
三店中趙子不復至女懷姙易妻問曰爾未有夫何以
孕曰自為繼父所賣抱氣成蠱故腹皤然非孕也後數
月腹愈大母又不償僦直遂詣府誣之訴易之子姦其
女府逮易并女係右司理獄受拷笞月餘不肯承而女
以娠重不可訊一日正午囚者困睡女亦睡忽驚覺則
有大白蛇纒其腹三匝首尾翹然相向女惟叫呼求救
同室相視怖栗伴媪出語推吏吏驗之而信走白理掾
掾具衣冠焚香楮拜而祈蛇解縛縁壁登屋遂不見旋
誕一男方道本始蓋趙生之子易乃獲免母受杖女以
產故免時淳熙十六年閏五月間也
　　王尚書名紙
南城陳元字常卿淳熈十年再以鄉薦赴省試寓貢院
前旅館夢一吏呼曰王尚書送名紙来謁既覺殊以為
疑越三日王被命知貢舉元遂登第
　　何氏魚子
金谿士人何少義乾道九年冬取池魚為鮓醢剖腹得
子盈盆置廡下室中夜半聞盆内唧唧有聲謂為鼠齧
起視之喧愈甚敲其盆即止既而復然明日以語人或
勸之使投溪何妻不聽悉烹食無餘次年春一夜少義
嘗夢烏衣婦乞命覺而妻家遣僕以筠籠盛巨鼈來餉
頓感昨夢即親詣江濵出放之惜其妻不能然也
　　桂林兵
淳熈十六年桂林守應孟明仲實遣効用兩兵將匠伐
木於桂林山中夜宿民家一兵夢神人持刀割去其腎
夢中叫呼傍兵亦驚覺問所以急秉炬照視則兩腎已
墮床下流血如注恍莫測何以致此民與傍兵掖以歸
城中且白于府仲實疑弗信送獄根治使權節度推官
修仁主簿梁輈詣効用軍究治傷者吐曲折出腎示之
狀貌全如宦官云
　　梁主簿書院
梁輈仁仲潭州人居聚星門外僦大街索將軍廟前吕
氏空宅以為書院其徒從學者三十人一夕梁還家諸
生七輩同坐庭上未燃燭見有披髮自浴堂出者初疑
同舍許國梁為戲以相嚇既而非也國梁走登樓餘人
繼踵而上未及為鬼物所撃邵陽士人劉開道遂與講
禮云即日恭惟槎木大王萬福且云不干閒事鬼又撃
之良久諸生至樓上恍惚間有肥肉一盤雞頭子數包
在案衆迷罔不自知共食二物俄頃嘔吐滿板惟國梁
在床帳内不遭撃隱隱見諸人食吐雞頭每擘一枚各
捼莎之至長尺餘猶相詫曰此乾脯香也鬼手大如烏
鴉扇倐焉没于壁隙事定始就枕旦起視所吐了無一
跡競磨礪白刄以待之後數日讀書燈下復見大手自
窓櫺入揕以刀不中而遁於是百怪俱集然皆相約勿
與先生言居之凢七閱月逮罷官方以告云
　　一明主簿
建寧劉䇿字獻卿乾道丙戌赴省試已老中魁本經而
以孟子小義失一出處被黜又二舉復就試與臨川黃
日新邂逅信州道間云嘗乞靈邵武廣佑王廟夢神人
書字其字曰一月主簿豈非他日宦至此乎黄答登科
决不致注是秩也是歲下第後六年中省闈第十三名
不得為教官遂擬鄰州司户以歸時春秋已高侍從中
有矜其潦倒者為移書澧臺得攝松溪主簿到邑止一
月適欲上章論𣙜局之弊令尉皆不許即日罷歸未及
而卒
　　黃講書禱子
黃廓講書者興化人家信州未有子攜妻施氏及侍妾
詣佛寺禱於羅漢堂是夜夢與妻妾同數羅漢位次相
視而笑羅漢忽發言顧之曰前後各三年既寤厯厯能
憶妻妾同時亦感此夢俱莫曉旨意但謂當相去各三
年孕育而已已而同歲得男廓卒後施氏教讀書甚力
妾之子曰燾為長施之子曰杰淳熙中甲辰杰登第至
丁未榜燾繼之方悟前後各三年之說廓又别有四子
燾字子元其婦翁饒大中為黃日新說
　　劉堯夫
劉堯夫字醇叟撫州金谿人本名單將詣郡赴春補夢
有以文卷示之者題曰太學饒堯夫覺而思之以姓氏
不類姑先易名既而中選入學偶急不暇倩友人嚴太
伯作刺嚴誤書劉為饒他日再至見而恍然元未嘗以
昨夢語人也後補入太學臨當秋試忽苦頭痛不可忍
嘆曰吾必死前一日鄰齋生夢人來告曰劉堯夫作魁
視其試卷塗注五百餘字以報劉劉謝曰感君愛我厚
然吾今日不知死所豈復計較功名事哉鄰生退宻為
投卷薄暮始告之明旦強起以巾遮腦扶掖就坐信筆
塞白洎日中灑然而醒讀文大笑悉抹去凡數百言而
改為之掲榜果第一既陞上舍鄰生又夢學門洞啓從
者傳呼而來曰劉吟詩釋褐劉聞之曰邵先生詩有堯
夫非是愛吟詩之句此殆為我也遂以兩優賜第初劉
為兒時夢占牌上題云劉通判宅親誌於庭柱以故不
用高逺自期由太學博士倅貳豫章其後暴得疾危甚
家人環泣劉曰吾久知必止此獨不閱吾柱上所誌乎
且死手疏家事數紙仍作偈曰不到清泉白石邊却來
城市走喧喧夜來一派銀潢水㵼向銀臺玉鑑前蓋平
生未嘗叅禪也
　　劉暐做官
劉暐黃則皆冝黃士人乾道戊子黃冠鄉書劉免舉偕
赴己丑省試邵武人謝極者精地理學嘗遊術臨川與
二子相識是時在其鄉相識張德庸家宿夢人告曰黃
則及第劉暐做官覺以語張張曰劉若當恩科乎曰然
然則可知矣渠必不正奏名故只說做官也已而黃登
科劉特恩入第三等補太學謝生喜其夢應他日到撫
州為言之皆抵掌一笑黃調分寧主簿臨當赴而遭母
憂再調衡州安仁酒官在家須次早晨起開門一鵩飛
入立主位屏風上急撃之已失所在時適卧病黃憂之
既而愈而安仁遣吏來報見任者物故黃曰鵩飛殆為
彼邪亟上道到縣一歲忽自唱解官詞其夕無疾而卒
劉注官得韶州司户當待六年闕在臨安適與新太守
同邸邸吏云司户原無正官一在任以憂去及迓後改
者則已死劉遂之任首尾凢五考再調𧰼山武仙令閱
考亦如韶嘗攝倅攝郡歸家買田致仕改京秩年幾八
十乃終談者論謝生之夢所謂黃則及第蓋止于䇿名
而劉始做官也黃族子日新言之甚詳
　　玊姐求酒
建昌葉氏子多内寵一妾王姐病死以無子之故雖葬
于墓園而春秋薦奠弗及淳熈己酉葉自韶州終詣闕
攜二妾行俱夢王姐來求酒且愀然曰吾殁後幽魂無
所歸欲自取覆官人又近不得你兩人幸為我一言既
寤白于主翁亦為悽惻逮還家即命祀其墓仍以中元
日為設齋位云
　　張詡夢名
建昌新城太守張詡淳熈十六年初夏夢游鄉先逹葉
昭州民極園逢白髯老叟曰君今秋應舉但用葉使君
名可得也詡覺而異之以謂身為晚輩豈得輙犯長者
名然私心竊喜惟恐失之乃只用下一字更為極是歲
中解試第二人謁謝昭州自言其夢以謝過此二事皆
邑子王揆聞之于葉云
　　吳中小經義
新城吳中字克明紹興乙夘赴鄉舉其兄在邑於初塲
之夜夢克明歸云小經義第四句言神聖有作大是愜
意今兹中定發舉覺而書于壁克明試歸兄遽問曰汝
作小經義得毋用神聖有作之句乎克明駭然所為程
文原未嘗示人也兄何知之即引觀壁閒所書未幾預
選後十年登科
　　陳氏賃宅
陳玠者建昌人生計甚厚將新所居門為木工所欺日
趨于侈自門至㕔堂一切更建寖隆及于什器厯數年
輪奐整潔而膏腴上田掃空無餘其始從事于木匠也
當乾道丙辰之春妻蔡氏夢人告曰聶有及第矣蔡曰
他人及第何預我事告者不復言但以錢二千緡置于
地而去蔡寤以語玠聶君同郡人也是時方赴省試登
科十年後玠家益以貧蔡氏又死略無一錢可活遂以
宅售于聶恰得二千餘緡追悔弗及自為人說如此
　　楊壽子
唐小説所載吳郡漁人張鬍子於太湖釣得巨魚腹上有
丹書曰九登龍門山三飲太湖水畢竟不成龍命付張
鬍子近建昌一事亦然淳熈八年春南城縣境久雨溪
漲漁者於岸滸設網罟前此郡無大魚江中所得極大
不過一二觔他皆池塘中豢養者耳是歲民楊壽子置
網於章山支港及舉之覺其太重獨力牽挽不能勝遂
為所困幾墜而溺叫呼求救同業者三人共助之乃一
魚絶大騰躍于中徐徐曳至㟁百計攻刺始死凢重百
觔熟視之額上隱隱有鮮紅字衆漁皆村甿無以識者
一士人至為釋之曰三度入潮門四度遭大水下梢却
逢楊壽子後村多楊氏取此魚者正楊壽子云
　　陳如塤
陳如塤字伯和南城人其父適用曾與山谷先生倡和
名見集中塤雖不讀書而為人剛烈嗜酒使氣無憚一
妹嫁逺鄉何屯田之孫嘗往其家見一樓寛敞旋欲宿
妹曰此中多鬼怪何氏之人尚不敢登兄毋取禍已洒
掃書房延待矣塤弗聽遣僕伴直又却之妹憂甚而不
能囘奪夜將半一女子盛飾含笑迤邐從他處來塤
知為鬼也佯若熟寐女稍前趨牀原未與人談即推其股
時時移足向下至地推轉急􁞘身起立大聲叱之隨没
不見復上理衣衾安枕迨曉寂然妹急問說乃詳告之
聞者服其勇凢留連旬日不復有影響爾後亦無人敢
再寢于彼者
　　傅全美僕
紹興十七年七月建昌軍管下箬嶺士人傅宗道置酒
延客方就席聞鑼聲錚錚然遥望乃羣盜也其徒數十
人因急喚壯僕治禦備婦人皆登山盜入門見酒饌恣
飲食焉掠財物四十緡而去隅保聞寇至盡持刀矛來
盜已醉所攘半為諸人所得近村厚平里有傅全美家
兩田僕亡命邀撃死于盜手其魂每夕至主人之門寃
憤呼叫全美之父怒甚開門厲聲叱罵之曰汝自利賊
財至于喪身何干主家事而來恐動人如此吾念汝積
年奔走之勤不忍加治今將繪汝形于近廟俾沾受香
火待時託生宜速去自是其聲日逺及繪畢遂寂然
　
　夷堅志乙卷十
欽定四庫全書
　夷堅志丙卷一
　　　　　　　　　　　　　宋　洪邁　撰
　　陽臺虎精
自鄂渚至襄陽七百里經亂離之後長塗莽莽杳無居
民唯屯駐諸軍每二十里置流星馬鋪𫝊遞文書七八
十里間則治驛舍以為兵師往來宿頓處士大夫過之
者亦寓託焉乾道六年江同祖為湖廣總領所幹官自
鄂如襄由漢川抵陽臺驛夜為蚊所撓不得寐戒従卒
雞初鳴即起驛吏白曰此地最荒寂多猛虎而虎精者
素為人害比有武官乗馬未曉行并馬皆邅啖食今須
辨色上道為佳耳江如其言歸塗過郢州復當投宿於
彼與皂𨽻共三騎及兩卒前行起差早覺人馬辟易遙
望一黄物馳草間心絶怖漸近葢巨鹿其大如牯牛固
已悚然行半程忽見一婦人在馬前年可四五十綰獨
角髻面色㣲青不施朱粉雙目絶赤殊眈眈可畏著褐
衫繫青裙曳草履抱小貍猫乍後乍前相隨逐不置將
弛擔乃不見江心念豈非所謂虎精者乎祕不語人拂
旦欲東鋪卒云昨於道左得二乳虎尚未能動步吾官
欲之否願以獻江笑曰吾豈應養虎自遗患却弗取又
信宿従漢陽濟江同載數人彼婦在焉容貌衣服一切
如初江謂女子獨行而能及奔馬益懼坐轎中下簾閉
目不敢正視還舍且一月聞門外金鼔叫譟聲士庶環
集者㡬千數若部押兇盜然出覩之則又彼婦也問其
故皆言南市人家連夕失猪并小兒甚多物色姦竊無
有也獨小客店内此婦人單身僦止三經旬矣而未嘗
烟爨囊無一錢但謹育一猫望其吻時有毛血沾汚疑
必怪物是以訟于官今我邏執送府婦人氣概洋洋殊
無怖色既入郡郡守李夀卿侍郎使至簽㕔供狀婦自
能把筆作字云姓屠氏是士大夫家女父嘗任遠安縣
知縣嫁夫不稱意亦已死無嗣續孤孑一身客㳺茍活
市上惡少年交相侮困翻抵為異𩔖寃苦已極願侍郎
做主夀卿不忍窮治姑令戒飭責狀押出境遂入咸寧
茶山與采茶寮戸雜處久之又因搏食畜犬為人所見
箠而逐之後不知所在
　　京山鹿寨
江同祖過郢州京山晩抵村驛驛人言鹿在前結寨即
出觀之彌望可數里巨鹿無數四環成圍以角外向凡
數十重兩麑麀處中勃跳嬉戲民田相近者悉邅蹂踐
禾苗為之一空獵戸雜沓其傍云不可近近輒觸邅之
者多死明旦始引去獵人操弓矢戈矛追隨之伺巨者
行前稍遠乃敢捕射其稚弱亦各有所獲而還
　　王宣樂工
紹興初岳少保開閫於荆襄是時墟落尤蕭條虎狼肆
暴雖軍行結隊伍亦為所虐有士人言猛獸畏樂聲若
簫鼔振作當自退避由是頗采其説乾道中王宣為副
都統制自襄陽往鄂渚途次荆郢間従馬且以百數日
猶銜山衆樂競奏候吏報一篳篥部頭為虎於衆人中
馬上銜去正驚怖未已又報笛部頭一人亦然其處距
宿驛幸不遠争策馬赴之解鞍良久篳篥者奔喘而至
顔無人色少定始能言初為虎所搏置之穴中復往取
笛工至則啖食度已飽故未見傷害但與二雛繞弄作
戲忽憶得腰間有執器急取出大聲噴吹之巨虎駭震
不暇挾其子踉蹡遽走不反顧望之極目乃敢歸㡬不
免虎口也時吕彦升守襄
　　餘干縣樓牌
餘干縣治之南有二樓前曰鼔樓後曰勅書樓後樓牌
縣宰杜師旦所書乾道初勅字左畔有黄蜂結窠頗髙
邑人言此吉兆也吾邑當出貴人或士子巍掇科第者
是時趙子直家居縣市方赴省試已而大廷唱名為第
一後三十年紹熙甲寅復見一窠綴於力字之上人又
益喜趙公遂拜相次年春窠忽為人觸墮不踰月趙罷
歸是三者豈皆偶然邪其異如此
　　朱忠靖公墓
朱忠靖公蔡人也渡江之後卜居于湖州薨而塟於妙
喜山下既數年矣術者過而歎曰山勢甚吉恨去水太
遠秀氣不集子孫雖蕃昌恐不能以科名自奮朱公諸
子皆知之固不暇徙而後死者復以昭穆次第祔窆乾
道中公次子侍郎夏卿長子翌用治命捨祖塋而别訪
地唯以水為主羣従諫止之不納竟如其意得一穴前
臨清溪既塟二十年侍郎幼子翇及翌之子儕遂擢丁
未進士第已而儕弟偃及甲繼之殊衮衮未艾也
　　江陵村儈
江陵民某氏世以圏豕為業有村儈居五十里外每為
鉤販往來積有年矣民長子嘗攜銀券其直百千并一
僕出鄉間貿易經宿不歸浸淫至累月荆土市㕓子弟
多因挾貲在手飲博浪游耗折父錢無以反命不敢歸
或迤邐適它境者民葢用此疑厥子不深以為憂村儈
者以冬月農事畢牽猪過其門留少憩别一僕視其挽
索驚曰此我家大郎所自搓者五尺安得在汝手五尺
者土人稱挽畜産繩繂之名也儈色變抵云昨於某處
大路上拾得之誰人無此物何為誤認僕以告主人強
拉儈偕往昨處方舉手指畫聞林莽間尸臭異常掩鼻
就視則厥子與僕兩尸跧仆敗溝内雖暴露過盛夏而
枯骸不損畧不為狼狐齧啖的的可識遂執儈以還始
言因見其有所齎乃醉以酒而殺之厯日已久意謂無
由發覺豈料用一索之故自投寃網今無所逃矣竟伏
刑於市
　　峽州泰山廟
峽州城東有太山廟葢似他處東岳行宫者頽敝嵗久
土人謀改作峽境雖饒林木而多去江遠雖有力可買
猝難挽致紹興癸丑之冬一夕大風雨五十里外深塢
中如發洪状浮出巨材千數皆串貫成排筏順流而下
至郭外無所䦨礙而止民共告于郡謂神明所賜請以
為新廟緣門擊鉦集衆牽繂置之寛閑處擇匠審視大
自棟梁小至榱桷一切備具凡可為梁者本末著地而
當中隆起可為柱者充滿端直或長或短各應所用又
已剝削木皮於工力甚省見者嗟異證㝠㝠賜佑無敢
小為欺𨼆即日命役踰數月廟成一區耽耽遂為夷陵
壯觀仲子時簽書郡幕實見之
　　員一郎馬
荆門長林縣民蹇大居郭北七八十里間有一女納同
里鄒亞劉為贅婿鄒愚陋不解事薄有貲業且常為人
傭販涉遠在家之日少蹇據其屋耕其田又將致諸死
地而掩取其産少年李三者數至蹇氏浸浸與女通蹇
常諷之曰茍能殺鄒郎以女嫁汝李欣然承命特未求
得間紹熙四年秋鄰人員一販牛往襄陽雇鄒輔行畢
事南還蹇遙見員生跨馬鄒擔在其後急呼語李使持
刃出迎之纔相値奮斫貟背墜馬死繼又戕鄒亟舁寘
道側是時適無人行後乃稍稍集會倉卒之際莫知凶
變所起員之姻家為義勇部將所居亞彼數里員馬既
失主徑趨其門與廏駒相踶齧部將出視驚曰此是員
一郎馬吾恰見其騎而歸安得到此必有故即詣前途
訪測見二尸認其一為貟其一尸衆識為鄒固已畧聞
陰計徑往嚇蹇曰汝何得白晝殺人蹇面赤聲嘶不能
答李正在焉遂皆受捕明年春獄成蹇李以謀殺女因
與人姦致夫於死皆當伏誅以殺時無證具奏予姪孫
伋簽書判官見其故已而去職奔母喪至七月覃赦下
此三人正典刑及漏網皆不及知原是事因馬而覺天
理昭昭當不但已也
　　張十萬女
郢州京山境地名辨頓豪民張祥雄於鄉閭名田蔵鏹
金銀布帛皆以億計故里俗目之為十萬紹熙初巨盜
桑伸横行漢沔間所過赤地張聞其且至以貲財孥累
之衆不能移避於是整頓舍舘烹牛屠猪多釀酒先路
邀迎之桑甚喜為之駐留至于累月凶徒相隨日夕醉
飽仍各有縑銀之贈桑約飭丁寧秋毫不犯張有笄女
従簾下窺覘桑見其少艾欲得之張不許桑怒曰吾業
為不義殺人如踐螻蟻今全爾一家可謂恩恵尚眷惜
一女子邪張懼亟以嫁之留既久哨聚數萬衆無物可
食遂盡戕其家猶以妻故收拾其骸瘞于堂中作大冢
掩畢而去獨挈妻俱行别一女奔出外得脱存亡消息
無復與人相聞既四五十年鄉人樵採下山者猶或見
之於嵓穴中容貌只如二十嵗者亦間至故居𨼆𨼆有
哭聲到今猶然為鬼為妖或云遇仙得道皆不可知也
張屋基址尚存有竒石髙丈餘嵓壑穿穴宛然天成宣
和時花石綱欲取以入京重不可移亦會兵亂而止今
士大夫過見之未有不瞻翫咨惜者堂記石刻猶存范
謙叔所作又有蘭軒記朱子發所作故屋唯門樓在彼
人徙以為東岳行宫小殿其大可知矣
　　贑州雷
慶元元年三月二十七日贑州大雷雨贑丞張履信既
受代赴同僚餞席于縣治静暉堂日晡時廷中忽有火
毬十數旋轉上下其勢可怖坐者皆起曰迅雷風烈必
變此非吾曺所應髙會也相與散歸至暮開霽聞郡市
一書鋪史杯三者震死左脅下有朱篆三字是時憲司
文吏劉昭在家晚飯亦見火毬滾踔于堂徑入弟房内
弟亦小胥也正登床視漏處其妹在房見朱衣神十餘
輩皆長丈許睢盱往來妹喪膽盡力大叫救人一神捽
其髻以出曰不干汝事則已相去一丈矣雷斧従屋脊
碎椽瓦而下搦弟至門仆首門限然後擊破其腦俄一
婢亦殞於庖下葢同死者三人云
　　章簽判妻
婺人章濤徳文侍郎之子娶永嘉盧氏生一男數嵗之
後忽不飲食初意其有所嫌惡或小疾為梗而起居笑
語固自若明日復然章問之不肯言姑鄭夫人出語譙
詰但斂袂唯唯於是疑為祟魅遍扣婢妾乃知近嘗往
後院游觀謂侍妾曰桃枝上有一顆如盃大必甜美可
食為我摘取妾望之滿𣗳纍纍皆常品無所謂絶大者
盧氏自以竹作义义取入手為啖食之狀女伴有同㳺
者皆訝之自是日遂不食猶時時飲酒涓滴及果實之
屬雖幹理家務如初而與夫異寢厯十五年後并酒果
不入口唯飲冷水又七年亦已之紹熙五年章簽書贑
州判官妻偕來其弟越適為江西副都監官舍在贑越
嘗病更數醫弗愈盧氏問疾坐其榻為按摩所患苦處
次日宿痾如洗始驗其感遇云張履信因邀同僚室家
宴集獨盧不肯來時年七十矣
　　玉環書經
章濤従外祖鄭亨仲資政入蜀過京西道間入一僧寺
舍宇極蕪陋其傍有一堂奉觀音龕像左右列華嚴經
數函多散亂不全整龕下有小抽替試啟之得小軸乃
朱書金剛經也卷軸差不甚損然已故暗字畫勁楷可
觀展視其末則云玉環刺血為皇帝書葢楊太真遺跡
血色儼然非朱書也鄭之子取而寳蔵之
　　信豐巨樟
贑州信豐縣水南有端蔭亭前兩巨樟相去百餘步其
髙拂雲枝幹扶疎𩔖烟霄中物亭以故得名紹熙癸丑
之秋贑境大水至浸淫于縣鼓樓兩樟之間為所淘洗
露出一連理枝自東徂西長十四五丈枝下去地丈許
葢其生已多厯年所因水暴乃表見遂為一邑竒觀
　
　
　
　
　
　
　
　
　
　
　
　夷堅志丙卷一
欽定四庫全書
　夷堅志丙卷二
　　　　　　　　　　　　　宋　洪邁　撰
　　孔雀逐厲鬼
撫州宜黄人鄒智明家饒於財暴得癘疾昏昏不知人
一日少間語其妻請師叔師叔者其房叔也為僧住持
臨江寺能誦孔雀明王經至則曰可於房外鋪設佛像
而即床前誦經妻如其戒僧誦兩卷畢出就飯智明望
見挂像處一孔雀以尾逐癘鬼僧竟經讀疏去日將暮
一小鬼來告曰我輩佩佛勅行當去此但公頭上有釘未
拔願多燒㝠錢與我便相為除之於是呼幹僕饒山散
買楮幣聚焚於庭諸鬼竒形異状以十數舞謝歡喜其
先告者徑登床拔釘而出且言曰我明日往縣市曽打
銀家行病矣先是智明最苦頭極痛登時豁然如失平
旦即能起欲驗其事走介扣曽匠家果云忽害傷寒
　　雲門僧鬼
建昌麻源第三谷山水清邃為江西勝處有僧寺道觀
各一所僧姓陳者自縊死其弟子邦彦鄒氏子也代掌
僧事嘗詣三里外民家作緣會徒衆盡行旋募村農陳
三守舍甫二更明燈獨坐聞戸外咄咄聲方疑怖間一
僧揭簾入吐舌至地陳驚奔入厨握庖刀望空亂斫殆
如失心夜過半寺衆歸覺屋内呼擾撼閙趨視陳已昏
惑良久乃蘇臨川漆匠陸生者常為僧役然至暮則寓
宿觀中南城王三錫時在觀讀書謂之曰汝就彼用工
何不擇一室休憩乃挈挈來此陸笑曰吾往來兩處久
矣向者元不知有變怪昨攜小子以暑月宿于寺廡因
為蚊蚋所撓避之於法堂中屏内時夜方半月色滿庭
望見一僧繫皂裙曳靸鞋従東廊上西廊下口呼邦彦
不已如是者數次吾父子恐甚憂其且來屏息不敢喘
幸而自去従此不復夜往云
　　蓬頭小鬼
雲門寺人有魈怪頗幻嚇人嘗有游客至主僧邦彦館
之于山門傍小室冬夜附火不覺昬睡及開目見一物
長三尺蓬髮鬅鬙正相對坐客驚呼出戸邦彦聞之徐
行笑視曰何害只是蓬頭小鬼耳麻源巡檢鄧珫來治
小亭館于寢室時表兄王三錫在道觀常相遇王告之
曰深山多怪異須益寘僕従以備不虞不然徙入僧房
乃可安寢珫弗信一日折簡招飯遽言便欲還家王訝
其忽忽珫曰不聴兄教昨夕只一小吏伴直珫寢於大
床上夜分熟寐聞左榻上如人擲重物敲擊者數四倉
惶呼吏吏固已怖慴遂相攜開闗而走厯堂階十餘層
不暇躡級滚攧趣下驚魂至今未定豈容更留哉是晚
辭去
　　鄧富民妻
邵武光澤縣村里曰牛田烏陪富民鄧生買一妾嬖愛
殊甚妻不能堪遂自經而死即日響怪百端鄧苦之而
無計可息召墓師兩人為卜塟館於書室鄧不敢徑就
枕且傍壁寢令客處外夜月正明聞窗下芭蕉林風敲
撲蔌聲失驚曰又來也客方問其故死妻已被髮立帳
邊漸逼枕席客口舌間為髮所沾絆三人呼駭起走不
復寢於彼矣妾當晝入酒庫見主母垂髮立其側即悸
倒地上㡬至隕命訖於妻塟乃已
　　會稽獨脚鬼
方子張為會稽倉官僦民屋作廨舍庖中炊飯熟婢舉
甑時忽三分失其一已而殽饌亦然陰伺之了無所見
主母疑婢盜與人屢加鞭笞而竟不能得其實一老媪
嘗至彼遇異物一足踸踔不暇細覩容状悸而出以告
子張子張異焉謀徙居以避他禍偶步至鄰家小室内
望一龕帳極華潔試往視止畫一巨脚畧無相貎扣其
人但窘撓不答若無所措乃悟常日盜飯者此也郡士
姚縣尉精法籙善治鬼語之故姚曰是名獨脚五通葢
魈𩔖也君欲治之乎子張曰幸不為大過無用深懲只
令絶跡勿相犯足矣姚為飛符約勅之自此寂不至
　　孫判官
孫判官者汴京人南渡後居於秀州魏塘氣質軒舉好
談脩身養生之事每嵗初夏舁一桌輒置庭前烈日中
偃卧其桌又以一桌覆之當食時畧起食已復然自旦
迨暮乃罷如是者竟三日劇暑不渴凡所謂暑藥未嘗
向口専啖冷虀粟飯亦無蔵府㵼泄之疾常自矜詫言
可以不死識者亦以得道當享上夀期之乾道五年官
於毗陵恃色力盛壮與倡女媟狎無期度訖喪其軀年
才六十餘
　　孫儔擊鬼
孫儔大夫者鄧州人在金國為千户長紹興末歸正得
官淳熙中為京西兵馬副都監因買田築室於穀城其
人甚勇也庖婢嘗報比夜入厨輒有一物蹲竈下蓬頭
散髮不可認面目呼之不應逐之不退必鬼也孫曰此
後再來當告我明夕又至孫往視之信然笑曰是桑伸
軍喫了底人魂魄耳即奮拳揕其頂立没于地迨早命
僕發土得遺骨一具乃輦而棄諸野
　　孫儔寳劍
孫儔家蔵寳劍絶異夜置庭下暗處則星象皆粲列其
上襄陽前軍統制趙嚴者亦自北來為予弟景裴言頃
遼主天祚在位日有星隕於燕光徹禁廷既入土猶熒
熒然召太史訊其占對曰其下必有異立遣掘視之深
入七八尺得鐵鑛一塊其重百餘斤命付八作司鑄為
十劍欲試其利鈍喚獄中一死囚出被以厚甲三重曰
我今赦汝囚喜而拜謝即舉劍斫其腰并三甲皆斷其
堅利如是嘗以一與駙馬都尉孫君葢得此云裴弟屢
求觀力拒曰元未嘗有其意畏人奪取之也裴時官襄
帥幕府
　　易村婦人
慶元元年五月湖州南門外一婦人顔色潔白著皂弓
鞋踽踽獨行呼賃小艇欲従何山路往易村既登舟未
㡬即偃卧自取葦席蔽其上舟纔一葉展轉謦欵必相
聞而寂然無聲舟人訝焉舉席視之乃見小烏蛇可長
尺許凡數千條蟠繞成聚驚怛汗流復覆之凡行六十
里始抵岸步扣舷警之奮而起則儼然人形與初來時
不小異腰間取錢二百償雇直舟人不敢受婦問其故
曰我適見汝如此那敢接錢笑曰切莫説與人我従城
内來此行蛇瘟一个月後卻歸矣徐行入竹林數步而
𨼆彼村居人七百家是夏死者殆半初湖常秀三州自
春徂夏疫厲大作湖州尤甚獨五月少寧六月復然當
是蛇婦再還也吁可畏哉沈清臣女嫁閩帥唐元善老
嫗來福州説此
　　潘仙人丹
髙州茂名縣本唐潘州也縣界有黄尖嶺父老言昔有
仙人姓潘居此鍊丹近十數年來工人入山鑿石乃得
𣗳木屏於石中葢仙所遺丹劑墮地融結者一層復一
層殆可揭取但枝葉端正者百無一二民黄氏擅此山
外人欲來伐則先以鹽綵與之然後入山祀土神畢徐
徐施工朱子淵為桂帥致兩屏遺予老幹扶疎上挾雲
氣下臨廣漠混然天成畧無斧鑿之跡非若祁陽所産
藉人力磨治故垠齶髙下失其自然又云海函萬族無
所不有范石湖虞衡志嘗載石柏今方得一枝自海底
石塊上生根株盤錯枝葉如畫其色紫其根白其質皆
石也天陰雨時必有水珠在葉上枝間亦有柏子皆石
脂凝結而成子淵賦詩云海物難窮造化竒後凋惟有
嵗寒知誰將脩月黄金斧斵就凌雲紫玉枝直榦詎容
塵點涴靈根偏與石相宜天然不假栽培力肯逐春風
盛與衰予和之云海樹凌根石効竒山經地志不曽知
凝丹幻出珠千顆染紫装成玉一枝鶴骨龍姿隨質見
鸞棲鳯宿與香宜元戎髙唱真難和愧我年來筆力衰
又有石梅石松則未之見也
　　余氏蛇怪
樂平余六七郎者妻程氏女才一年嘗白晝欲登榻見
一蛇蜿蜒于上僅長尺餘而匾闊三寸許程駭怖呼家
人共取仗擊逐之蛇躍下徑出房門遂不見里俗相傳
山木間有所謂旺神者魈𩔖也頗能見妖怪邀索祭享
然其威靈亦殊不章赫雖村巫社覡亦能去之甚者化
為人或為蛇與婦人亂於是余氏疑焉程意状罔罔稍
與平日異亦莫知其邅祟與否也踰月而死方斂尸於
地蛇復來踞其腹形模全似前所覩者人攜杖至亟奔
趨而出不知所在此蛇葢名曰猪豚云是時慶元元年
二月也
　　蜀中道人
張魏公宣和中為成都士曺母冀夫人奉道每日齋道
人一員不問所従來或親焚香加禮嘗有一客至歎曰
夫人當有貴子今安在曰見為曺官方在州倉納粟客
徑往就謁既相見熟視不語公呼小吏有所言乃揖公
起行數十步即呼為相公拱白曰公之貴相在語聲與
行步間従此不十年海内將大亂公當出入將相掌握
兵柄為國家立事建功願自愛公竦然謝不敢當客亟
趨出不暇扣其何處人何姓氏也所言既驗每託蜀士
陰訪求之莫能得後謫居和州為秦丞相所忌必欲寘
諸死地公絶憂之未知所以自脱此客忽排闥而入望
其儀貎儼與三十年前無少異迎語之曰吾昔求先生
不可致正爾牢落肯恵然相顧何邪客曰知公以時相
為憂故來奉告彼乃死人耳何足慮異時公當復舊物
福未艾也公長子敬夫栻出揖客熟睨良久曰兩眼視
物欲裂好處正在阿堵中他日為西南帥臣名滿天下
時次子定叟杓方數嵗在寢未起公曰尚有稚兒欲丐
題品但正睡熟不可喚覺客秉燭就視之笑曰大有福
勝如哥哥未易量也少頃告去訖不復再見余仲庸聞
此事於敬夫
　　應山槐
徳安府應山縣治南半里許過小溪有野寺寺外數十
步間一槐𣗳髙可二丈闊稱之根株與常槐等但遍體
柔條纏結若藤蔓然莫見其所起處每枝必分兩岐葉
葉皆背面而生無一相對雖孫枝數寸者亦然婆娑茂
蔚土民相與愛護故露植空曠之野未嘗翦伐士大夫
經此必往賞翫政和中花石之役興有欲徙置禁苑者
而盤踞牢甚不可發掘乃止鄱陽張焄為邑宰命畫師
睥睨將寫為圖以寄餉四遠竟不能落筆亦止
　　牙兒魚
應山縣外大龜山髙峻可二十里其上有小寺寺外一
池泉源未嘗竭産一種魚形模與常異名曰牙兒魚有
四足能登岸升木作聲咿嚘全如嬰孩大者亦重一斤
許相傳云不可網釣嘗為寺頭陀捕取其一欲烹而食
之傍人苦詞勸止不聴未㡬疫死自是人莫敢害張芸
叟南遷錄云過武昌見蘇子瞻言近獲一魚似鮎而有
四足能履地而行不敢殺復縦之江中或曰此鯢魚也
殆亦此𩔖王聞禮立之過雅州有饋一枚如前所説
　　蘄州三洞
蘄州境有三洞一曰龍洞在蘄水縣三角山下神龍居
之禱雨皆應而光景變化未嘗表露二曰龜洞在近郊
廣教寺龜生其中品𩔖不一而綠毛者尤多三曰蛇洞
在蘄州口鎮側葢白花蛇所聚今不復有矣土人捕採
乃出羅田山谷中施少路温舒自信陽守解印造朝舟
抵蘄口詣近處龍峯寺游觀距蛇洞不遠詢於寺僧皆
言徒有其名爾因信步到方丈後躡石級百層得一堂
方疊足坐憩傍人驚曰一巨蛇正蟠屈于下相與持挺
擊逐施遽下榻蛇徑入山見者無不汗駭此蛇之毒甚
於蝮或為所傷須急剜去肉少緩則遍體盡生白紋方
花如其形不踰時必死施到闕除蘄春守葢其將為地
主故山川之靈陰相之特令此物出異以示衆吁其危
哉言之使人毛豎
　
　
　
　
　夷堅志丙卷二
欽定四庫全書
　夷堅志丙卷三
　　　　　　　　　　　　　宋　洪邁　撰
　　王嘉賔夢子
吴人王彦光御史之子嘉賔頃隨侍入蜀在漢州夢至
一處樓閣臺觀上侵雲霄中垂珠簾有三四人相對盛
服玉帶風格清竒訪其左右此皆何人曰帝王子孫也
又至一大宅垂楊夾道朱紫秉笏者二十輩列坐㕔事
曰此公侯貴人家也行過曠野見小兒可數千萬計一
吏曰此貧弱之民子孫也汝可於此中隨意抱一兒歸
嘉賔正以未有嗣息繫念聞言甚喜遽取其一及悟甚
異之次年生一子既長愚魯不解事葢來處寒陋也嘉
賔字仲賢淳熙十二年監左蔵封樁庫為同官説此
　　永日亭鬼
乾道二年吕彦升知鎮江府所親李伯魚來訪之授館
於府治錦波堂西偏當四月初暑開窗夜坐時永日亭
兩邉櫻桃正熟於月明中望見有竊食之者意以為直
更諸卒耳叱問之乃二白物従木杪而下皆長尺許葢
鬼也呼衆起譟而追逐之向西南十步餘而没且以告
吕吕命法籙道士王洞先書鐵符埋於此没處自是怪
不復出
　　武康二叟
湖州武康山谷中有二野叟一人姓楊一人姓徐皆年
八九十嵗状貌偉碩蒼髯白髮步履如飛結廬于山之
絶頂占上下巖居相去可百步壘石為垣繚繞半谷松
竹四面干霄小軒古壇上各植瑞香一本二月十一日
花盛開吕義卿自嘉禾至邑中適當生朝一客素不相
識自通為沈道人訪之旅舍青巾布袍人物脩整目光
奕奕如神仙人語笑殊不凡因劇談叟廬之勝即相引
往謁到花下見平闊皆丈餘吴中固多此品然亦未嘗
覩也道人曰君欲之乎可致敬二叟以求之漠然有難
色云吾此花久為神物所護培養成就未省令俗士輒
見豈容浪求雖髙官顯貴齎持錢帛吾亦弗與也既而
従容延顧頗相親洽道人為言吕官人賢者非奔趨勢
利之流與之何害二叟相視幡然有和悦色徐云與君
似有宿契若花得所託吾何惜哉但恐到人間栽蓄不
以道理將貽吾憂耳願君善自愛重即喚集僮奴樵丁
移置竹畚自山巔舁而下至村市不交一談委之而去
沈道人亦長揖告别不費一錢於是買舟載歸花益以
鬱茂柯蘂倍於它種義卿自為記疑彼三士者皆異人
云時淳熙三年也
　　呉江鄭媪
淳熙元年呉江長橋側居民鄭氏媪年八十餘嵗獨處
茅簷之下日丏于市頗為人所憐敝衣糲食之外蓄其
䞉錢於蔵缾欲以畫觀音像夏四月鄰火延燒所積一
空明日泣理故處於燼中得故缾畧無壊缺而錢自鎔
成寳像髙一尺許冠衣瓔珞楊枝浄缾皆具工製妙巧
塑匠驚嘆以為不能及巨室王氏取去營一室嚴奉留
媪事香火夀過百嵗紹熙中猶存頃呉斗南書明州民
媪一事全相似已載庚志中佛力不可思議普欲示化
不嫌於同也
　　何百九
贑州石城縣豐義里小民何百九強悍亡賴以屠牛為
業嘗坐事編隸南安遇大赦得歸不改故態紹熙四年
春主簿鄭綰因審究公事到彼里適見何鼔刀解牛有
麄皮小片僅三寸割而擲之其子五孜適従旁過正著
其右肩上揭之不落即時生合不可脫黒毛森然才為
指誤傷則痛楚異常此子葢與父同惡者人以為業報
　　水精環
邵氏聞見録載洛陽楚氏所寳水精枕其間有半開杏
花一枝自北方攜之來南建炎中金人犯淮甸委於山
澤今不知所在錢塘闗子東博士家于秀州其孫出乃
祖所蔵水精絛環表裏瑩徹中有生竹葉一片二者皆
異物也
　　應夢寳塔
吕椿年徳卿欲訪法華經善本久而未得乾道九年初
秋夜納凉於中庭如睡醒間夢白衣少年奉一金塔髙
三尺光彩照人置其間方顧盼咨嗟塔與人俱不見失
聲而寤明旦飯竟有攜是經求售者其人與夢中所見
無小異試拈一卷揭一板視之則寳塔也吕始悟前異
用倍價得之經乃寫本字法端勁夏文莊公作序金填
標目仍貯以黒厨吕寘於佛堂奉之甚謹
　　大錢村
湖州城外十八里曰大錢村乾道十年春農民朱七為
人傭耕一日天氣陰晦見一青物自東北來風飛過状
若籧篨墜下散錢如雨俯拾之得七百餘枚俗所謂錢
龍者疑此是也
　　吕氏畫扇
吕椿年夏日晝寢夢到大宫府月色正午見千葉白蓮
兩盆在砌下傍植木樨十餘株㕔上屏風有草書數行
不可讀小妾秉燭引一少婦従内出容貌􁌫麗方注目
諦觀忽聞堂前翻棋局聲驚而覺不曉所謂自以為神
遊仙境也轉眄間枕畔得一畫扇視其上皆夢中所覩
者為家人言之乃稚女置扇於彼吕元弗知
　　邵武酒家女
謝用光源明邵武人所居在城内嘗以夏夜獨步門首
見鄰家門外燈燭熒煌賔従雜沓擁一輿而進疑此家
㣲下不應有重客來趨前視之無有也乃審為鬼物遽
還舍迨旦聞鄰婦正以此時生女焉後十二年一夕所
見復爾但肩輿却従其中出謝緩行踵其後過十四五
家徑入一舍而寂認彼處葢酒家也明日詢之則鄰女
昨夕已死而酒家誕一女云
　　緋袍官人
紹熙癸丑吕椿年夢四皂衣吏踰牆而入自稱鄉司驚
而寤猶髣髴在目也三鼓後又夢一緋袍道人秉笏稱
通判直前設拜吕巽謝將致答傍若有賛者曰君是他
主人宜端受堅握其臂不容屈膝遂四拜而退覺而異
焉念之悚惻達旦不能寐天甫明守園人來告五更時
後圃犬生五子扣其毛四黒一赤悉與夢契為之憮然
者終日
　　三山陸蒼
傅敞字次張濰州人為士子時以紹興二十年過呉江
縦步塔院見僧房竹軒雅潔至彼小憩其東室有殯宫
問為誰僧云數嵗前知縣館客身故聞其家在福建無
力歸之因權厝于此敞惻然憐之既還舟次是夜夢儒
冠人持名紙來見曰三山陸蒼自叙蹤跡與僧言同將
退拱白曰旅魂棲泊無依君其念我明旦敞以告邑宰
亦有舊學院小吏知其事者遂遷葬于官地上仍修佛
果資助之至七月敞赴轉司運試寓西湖小刹復夢陸
生來再三致謝且云舉塲三日題目蒼悉之謹奉告切
宜勿泄若泄之彼此有禍敞寤而精思屬藁泊應試盡
如其素於是高挹薦名
　　王武功妻
京師人王武功居韈拗巷妻有美色化縁僧過門見而
悦之陰謀挑致之策而未得便會王生將赴官淮上與
妻坐簾内一外僕頂合置前云聰大師𫝊語縣君相别
有日無以表意漫奉此送路語訖即去王夫婦亟啟合
乃肉璽百枚剖其一中蔵小金牌重一錢以為誤也復
剖其它盡然王作色叱妻曰我疑此髠朝夕在來于門
必有故今果爾即訴于府縣僧元無名字及所居處已
竄伏不可捕獨王妻坐獄受訊但泣涕呼天不能答一
欵王棄之而單車之任妻囚繫累月府尹以曖昧不可
竟命録付外舍窮無衣食僧聞而潛歸宻遣針婦説之
曰汝今復何為且餓死矣我引汝往來寺為大衆縫絍
度日以俟武功回心轉意若之何王妻勉従其言既往
正入前僧之室蔵於地穽姦汚自如久而稍聴其出入
遂伺隙告邏卒執僧到官伏其辜妻亦悵恨以死
　　西湖庵尼
臨安某官妻極美為一少年所慕日日坐於對門茶肆
睥睨延頸如癡如狂嘗見一尼従其家出徑隨以行尼
至西湖上入庵寮即求見啜茶自是數往少年固多貲
用修建殿宇為名捐施錢帛其數至千緡尼訝其無因
而前扣其故乃以情素語之尼欣然領畧約後三日來
於是作一齋目列大官女婦封稱一十餘人而詣某官
宅邀其妻曰以殿宇鼎新宜有勝會諸客皆已在庵請
便升轎即盛飾易服珥攜兩婢偕行迨至彼元無一客
尼持錢犒轎僕遣歸設酒連飲兩婢婦人亦醉引憩曲
室就枕移時始醒則一男子卧于傍駭問為誰既死矣
葢所謂悦己少年者先伏此地中一旦如願喜極暴卒
婦人不暇候肩輿呼婢徒歩而返良人適在外不敢與
言兩婢不能忍口頗泄一二尼畏事宣露瘞死者於榻
下越旬日少年家宛轉訪其蹤訴於錢塘尼及婦人皆
桎梏考掠婢僕童行牽連十餘輩凡一年鞫得其實尼
受徒刑婦人乃獲免
　　建陽驛小兒
王崧夀茂與弟嶠李夷紹興十五年入閩經建陽道中
驛舍投宿四更後見十數小兒入従窗隙跳躍鼔舞於
前後呵叱不退為之驚擾不得寐一僕寢户下持帚向
而擊之始相率奔出拂旦審測所來葢驛之東有小廟
諸泥孩子排列于神像前不成行綴宛是昨夕為怪者
不忍毁擲但歎異而退
　　觀音二賛
臨川王瓘瑩夫和甫左丞曽孫也平生不以仕宦屑意
於文筆甚髙晚學禪釋灑然有所悟解嘗作入定氷月
觀音二賛入定賛云大士法身猶如虚空寧有動静可
以形容隨衆生心應所知量袈裟蒙頭見此定相定上
人者三昧宻圎毫端所向竒觀炯然我賛一言如風過
水二俱無情偶然成理水月賛云一月當空影函衆水
至人應物亦復如此億萬維生其欲不同我毋汝心感
而遂通其感伊何元汝精明不湛不搖所作皆成汝陰
髙人得大自在毫端髙明普周沙界百千妙義不假言
宣稽首十方妙相現前皆為人士所𫝊諷年至六十晏
無病苦趺足而化時居於越之諸暨
　　莫氏庵蟻
湖州月河莫氏衣冠大族也祖塋在卞峯之西南曰齊
山古木千章巨竹萬挺一郡形勝無與比倫乾道二年
正月僧庵中堂忽有大蟻聚焉往來營營不見其止未
覺為有異也明旦視之甃磚上蛀成大𣗳一株根榦壯
實枝葉扶疎觀者靡不嗟賞謂圗畫之工有所不逮僧
飾以朱欄護惜甚謹到今三十年間尚在
　　瓦上氷花
筆談及夷堅丙志皆有氷花事今亦間見之濟南吕援
彦龍居秀州西門之内淳熙初除知和州來見其㕔側
元寘瓦數百為雪所壓迨雪消氷澌皆經結成樓臺欄
檻車馬人物並蔕芙蓉重臺牡丹長春萱草萬嵗藤之
𩔖竒妙華巧經日不融彦龍令其子述卿施墨塌印十餘
本以為𫝊翫
　　海中真武
婺士葉昉登乾道己丑進士第因往明州訪親故為航
海之役方升舟見一物漂漂隨流赴舟所試鉤取視之
乃故紙一幅畫真武仗劍坐石上一神將甚雄猛持斧
拱立於傍後書道子兩字疑為吴生筆也紙畧不沾濕
若初未嘗著水者葉徙居嘉禾此像為其姪宜之所得
供事于神堂極有靈驗葉再調舒州懐寧令終於官
　
　
　
　
　
　
　
　夷堅志丙卷三
欽定四庫全書
　夷堅志丙卷四
　　　　　　　　　　　　　宋　洪邁　撰
　　姜處恭
淄州姜處恭年二十四嵗時以妻龔氏之兩兄謫南安
及桂陽往省之従南安上猶縣間道適桂陽行峻嶺曠
谷夐無人烟經日纔得一村落又無旅舍涉大溪外二
里有屋三間標曰如歸館主翁隔溪居聞有客始來啟
户已而復歸更無人可給薪水姜遣僕詣村買酒肉俄
遇三武士至兩人持長矛一人執大刀色白如銀執刀
者最豪健姓名為薛忠云分往某處屯駐時當暑天姜
汲水調暑藥分食酒至復共飲欲取刀切肉薛忠於左
足腕抽匕首授僕又於右足畔解刀磨澗石上迨夜共
坐納凉薛曰我輩邂逅相逢既喫公藥又飲公酒無以
為樂請觀擊刺於是袒裼距躍良久方止歎曰明日囊
無一錢奈何姜固疑其非佳士既就寝但危坐土榻不
假寐甫夜半聞館門劃然蕩開心愈顫掉呼問之荅曰
我不能安眠而起公勿訝天未明辭去猶以刀摩戛窗
檻十數畨姜平明登塗未及五里見三尸卧於道状如
商客乃武士所戕也又一程迷失路日向夕無人往來
時時見紙錢纏搭草𣗳頃之嵐霧翳合對面不分誰何
㝠行過深夜埃翳頗散稍見明月傍側若虎嘯聲急置
擔仗與二僕升髙木自縛移時乃下復進前得一草舍
翁媼出揖驚賀曰官人定有後福憶所過挂紙錢處乎
魑魅㒺兩白晝牽人衣領上下又多猛虎豈容平行安
步畧無困惱真可賀也他日歸至南安則薛忠輩既事
敗就擒戮於市矣處恭字安禮工為詩予前志書之後
錫山士人陳善為記其事以為姜平生為人行義孝友
故値兇盜行鬼區蹈虎境履危如此皆獲免云
　　琴臺棋桌
乾道初内侍陳源坐罪謫郴詔籍其家貲出鬻將作吕
丞義卿得二物其一琴臺虢州月石所斵色紫而理細
茂林脩竹江村小景工妙不可名狀四脚各以綠絲絛
繫降真香靸子一枚其一象棋桌髙一尺五寸闊二尺
五寸空中以貯棋合四圍有䦨沈香為局面牙柵界之
其外用烏木花黎白檀數匝緣飾以降真香刻水浪加
金填而浪頭填以銀芬薌襲人他物一切稱是其居在
秘書省東連牆起樓樓下築臺每延宴客張樂必於其
處有閩士獻書警之曰宅西正是三館職多窮寒措大
羨人富貴於心常以弗堪稍遷則為臺諫給舎或能害
爾是後遂不復至此書雜於故紙中故外間得見之貂
璫僣侈之極罪不可勝誅尚爾漏網髙宗閱其鈿榻水
精盤謂宫禁所無有
　　吕氏綠毛龜
吕徳卿家畜一綠毛龜于盆池中久而甚馴每至日午
以小竹杖擊水面必應聲而出即就杖頭插生猪肉數
小臠飼之食盡復入凡如是兩嵗未嘗少差稚兒欲為
戲用此時擊水出而取之寘于定盆次日歸之至午不
復出經六七日使童子没臂求索則死矣此一介蟲之
㣲慍於失信寧不食而死異哉又魯子禮書室石斛中
育白龜僅若小錢大背文皆黄金色有光采雙目如漆
後因以鰕醢與食金文脱落而斃秀州市民社會有一
龜若藥瓢然詢其人云自始得時以鐵捲束其腹背故
如此又一道人盆養二龜行丏皆狀如鼈而龜文喙若
鸚鵡尾之長與身等鱗甲斑斑然此四者皆與常異也
　　呉法師
吕椿年幼子年三嵗以紹熙癸丑夏得痰疾父母憂之
醫禱備至咸言有呉法師者符水極精宜使治之乃亟
往邀請復以百錢雇㕓市一小兒令附語呉訶責詰問
勅神將縛其手即徐徐髙舉手為受繫之狀繼令縛其
足亦然叱之曰汝是某鬼乎兒俛首曰是凡所扣數條
皆呫囁應之又曰吾不忍治汝汝要某功徳乎兒領首
謝曰幸甚旋遣使去兒㝠然仆地少頃而起法師退吕
氏詢小兒適間所見尚能省憶否答曰我貪而錢之利
故一切従彼言其執縛對答皆我自為之仍以久立脚
力疲盡是以隨問㸃頭且欲事了後出外睡一覺耳衆
相視大笑而罷幼子亦自愈
　　人生尾
臨安薦橋門外米市橋之傍有賣􁀙豆者腰間生尾長
四尺餘每用索纏縛數匝乃得出常為市中小兒窘逐
必求觀乃止又一丐者亦有之然才長數寸
　　陸思俊犬
秀州吕氏老幹陸思俊家蓄一犬甚馴凡七八年陸夫
婦繼亡遂空其室而扃之犬猶日卧户下傫傫然間往
來他處已復歸常作聲烏烏若有所尋索而悽咽者鄰
人不忍視或以糟糠呼飼之亦不食久之奄然長號數
聲而斃
　　完顔亮詞
建康歸正官王和尚濟南人能誦完顔亮小詞其詠雪
昭君怨曰昨日樵村漁浦今日瓊川小渚山色捲簾看
老峯巒錦帳美人貪睡不覺天花剪水驚問是楊花是
蘆花其中秋不見月鵲橋仙曰持杯不飲停歌不發坐
視銀蟾出海片雲何處忽飛來做許大通天障礙愁眉
怒目星移斗轉懊惱劍鋒不快一揮揮斷此陰霾比夜
看姮娥體態讀其後篇凶威可掬也
　　寳積行者
台州仙居縣寳積寺雖小刹而従來規矩整嚴紹興中
僧圎悟主寺事園人陳甲常種蔬菜來鬻直堂行者慶
脩竊其一畦陳妻王氏知之而不克與競但仰空詛云
我所失菜直一貫二百錢數你做畜生還我已而慶脩
病傷寒因自汗失音困乏欲絶彊問所苦不能言唯墮
淚而已僧屬以粥飲彊灌之奄奄㡬一嵗忽矍然而起
語人曰向來實不合取陳家菜邅彼設誓憶昨病瘖時
見黄衫公人來云王大伯叫汝即以黒衣加我體大伯
者王氏兄也遂被驅入其舍後先已有七八人在彼矣
約月餘復獨挈我至陳園顧視自身乃成一猪窘急思
歸而為縶縛且以糟食餵飼我數月後肌膚充腯特貨
於張屠正得錢千二百屠施刀猛刺喉下痛不可忍大
叫一聲欻如夢覺自是疾瘳徐以其事詢諸人所説皆
同𫝊記中載死而償債多矣若慶脩生而為猪未之有
也紫槀長老清可親見之
　　何左司
何萬一之陳諤蹇叔皆福州名士平生最相厚善雖為
鄉里交遊而情好不異骨肉淳熙十三年同為宰屬是
嵗之冬何出守姑蘇才數月陳為左司郎官其家媪夢
何來言我如今不做平江知府别受得好差遣官況極
勝前時又與爾官人同官我心甚喜可先次為報知寤
而告陳莫曉所謂俄報何下世媪復夢其金章紫綬乗
白馬導従溢目謂媪云我先去赴任爾説與左司治疊
行李了早早來媪再以告陳陳始憂窘不知所以為計
遂卧病少日而卒吕徳卿時監封樁庫陳為提領官自
為吕説
　　清塘石佛
湖州周司户幹僕陶忠放掠僦債之直每日暮必經由
清塘門裏常見河畔髣髴有光自水際出凡數十夕皆
然漫記其處旦而往訪尋得一方石四面皆鐫釋迦佛
像即取以歸香火供事甚謹石理細潤可愛遇天將雨
先一夜必有水珠出以之候陰晴未嘗不驗時乾道初
年也陶氏自此儲積漸以豐腴至淳熙甲午其子顯寘
黄頭雀籠于佛室相近處遗矢汙像不加拂拭忽風雷
中夜暴震迨曉失佛所在窮人力搜索不復可得未㡬
顯病痁夢為黄衣卒逮至嶽廟神斥數其罪命與杖二
十驚覺視之臀無膚矣醫者以杖瘡膏貼敷月餘乃愈
明年夏頓苦煩悶赴水而死家日以貪窶一切如初
　　趙葫蘆
宗室公衡居秀州性情和易善與人欵曲但天資滑稽
遇可啟顔一笑衝口輒發里間親戚以至倡優伶倫無
所不狎侮見之者無敢不敬畏因寡髮俗目之為趙葫
蘆遂為好事者作小詞詠之曰家門希差養得一枚依
様畫百事無能只去籬邊纏倒藤㡬回水上捺不翻真
箇彊無處容他只好炎天曬作巴讀者無不絶倒葢亦
以謔受報也
　　扈宣賛
戚方既罷鎮江都統制謫竄長沙後自便居湖州乾道
七年苦腇股沈重之疾藥石鍼艾俱弗效既而竒痒不
忍乃寘甑熾火横股其上使熱氣蒸嘘方得稍解如是
累月而死正困時侍妾秉燭進藥見燈熖上現人頭數
十已則滿帳皆然殆以千計其一差大指戚曰此扈宣
賛也葢戚為巨寇時破廣徳軍凡官吏自太守以下皆
舉室屠戮每斬首則剖其腹折其股而實之以錢獨教
授一家得免扈君任兵鈐罹禍尤酷妻卞氏色美戚以
為妻逮命絶之際人皆知為寃業云卞氏亦繼死子世
顯坐殺人于部城掠其楮幣受極刑云
　　榮侍郎墳
榮茂實侍郎薿塟于湖州卞山之西南後十年道人徐
存真過其冢謂庵僧曰此地本佳但近來旺氣已走了
其家衰替當只在三二年間急卜宅兆域改遷猶可救
一半儻因循不問禍至無日矣僧以告榮之子簡殊不
屑意葢事緒至大非指日可辦也既而簡殂諸孫鉛山
主簿撫辰南康司理應辰仁和知縣授辰相繼而亡諸
女婦輩死者十七人今唯桃源主簿拱辰存墳墓所係
如此豈偶然耶存真者亦異人矣
　　王雙旗
忠翊郎王超者太原人壯勇有力善騎射面刺雙旗因
以得名嘗隸劉武忠軍中為步隊小將後解兵籍得湖
南巡檢坐贓削官編置鼎州遂入重湖為盜戕人奪貨
至於黥配然惡習不悛曽遇道人授以脩真黄白之術
乾道庚寅辛夘間年八十矣時岳陽民家邅刼被害者
數人且姦穢其婦女累嵗捕賊不獲福州連江人黄士
宏平江尉正鄰壤也悉意蹤跡之得凶盜十輩而超為
之首既成擒下獄尉見其春秋已髙而精采暖潤小腹
已下如鐵而常暖呼問之知汝有異術信乎對曰無他
技唯得火炙力耳每夏秋之交輒灼艾數千炷行之益
久全不畏寒暑能累日不食或一日兼數日之饌皆不
覺大飢大飽豈不聞土成磚木成炭千年不朽皆火力
致然耶鞫其過犯畧不諱𨼆結正赴郡論斬刑劊者剖
其腹得一塊非骨非肉凝然如石葢其炙火之效惜其不
自檢束至觸大惡抵極典翻為養生之累其無識甚矣
　　金雞老翁
趙師䛻居湖州武原上栢圎覺寺乾道九年春為父謀
塟地久而未得夏五月夢一翁雪􁑛白衣右手抱金雞
與語云吉卜只在三十里内明日便可得時所營茫然
無緒未敢以為信明日正午寢寺知事僧來謁言有一
道人持經帳為某家售地䛻即令引入詢之迨晚偕詣
其處問山名金雞峯也頓悟昨夢人喚主至商價須百
千喜而酬之成券之日又適辛酉竁穴坐壬向丙於青
囊家指為佳城葬之次年䛻以進士登第
　　慶喜猫報
吕徳卿親戚家一庖婢曰慶喜置兔腊於厨為猫竊食
而邅主母責罵不勝憤憤擒猫擲于積薪之上適有木
义正與腹值簽刺洞過腸胃流出呌呼彌一晝夜而絶
後一嵗此婢因暴衣失脚仆地為銛竹片所傷小腹穿
破灑血被體次日而亡殊似猫死時景像葢猫報也
　
　
　
　
　
　
　
　
　夷堅志丙卷四
欽定四庫全書
　夷堅志丙卷五
　　　　　　　　　　　　　宋　洪邁　撰
　　臨安吏髙生
朱思彦則淳熙初知臨安縣因鉤校官物得押録髙生
盜侵之過其妻尤貪冒每攬鄉民納官錢詐給印鈔而
私其直時髙以事上府先逮妻送獄髙歸詢詰之應荅
殊不遜遂併鞫治囚繫月餘日加絣訊一夕丞行牢二
人哀泣言楚毒已極恐無生理丞惻然憐之會朱延過
客飲宴席未散乃為破械出之使潜竄跡明日丞詣縣
與朱言髙某為胥長而夫婦盜没民錢且對長官咆哮
誠宜痛治然久在囹圄昨夜呼其名已困頓不能應不
免釋出之旋聞皆到家即死幸不隕於獄不必彰聞其
子亦願歛瘞既従其請矣失於耑擅此請悚然朱喜丞
之同嫉惡又處事委曲無跡致詞言謝迨反室復念彼
罪不至死一旦併命異時豈不累已即不然將有陰譴
寃祟之撓自是寢食為之不寧遂見二鬼裸形被髮箠
痕遍體徑前挽衣裾曰我罪不過徒隸乃淪㝠塗又使
縣丞屏去骸骨慘忍如是非得爾從地下證辨斷無相
捨之理朱噤不得對遂感疾鬼朝夕在傍丞來問疾朱
告之故且曰思不忍一時之憤至不可悔今又奚言丞
笑曰兩人實不死吾憫其困而脱之匿諸邑下親戚家
而紿以死告耳朱曰若是則日日現形吾前者為何人
丞曰此憂疑太過所致當呼使來甫經宿果至拜於廷
下朱登時心志豁然厥疾頓愈命髙復故役焉或又言
朱所治胥真死而常出為厲任漢陽復州守時恍惚見
髙入府猶怒家人不誰何及兵校不捉搦皆決杖有黜
配者郡民知曩事莫敢白至今未能安泰云
　　許六郎
湖州城南市民許六者本以貨餅餌蓼撒為生人呼曰
許糖餅獲利日給稍有寛餘因出子本錢於里閭之急
缺者取息比他處利多家業漸進遂有六郎之稱乾道
六年病死其甥女嫁秀州魏塘陳氏鄰家牝犬生三子
其一白色腹下有褐毛五字曰湖州許六郎甥女往視
信然使其夫將千錢買之未忍報許子而許氏為亡者
設三七齋會一家皆夢見之泣訴云我在生無顯過只
緣放錢取利太多致貧民不能償或鬻妻賣子坐此墮
犬身猶幸生於陳婿之鄰外甥已贖我可便取歸然不
過一百日則業緣盡矣明日其子即遣僕往陳氏甫到
乳犬迎門搖尾僕以絮窩負之歸至家據主席而坐兩
眼淚落妻子不勝悲惋豢育盡志滿百日果死
　　童七屠
台州近城三十里有小寺亦曰徑山路口有屠者童七
累世以刺豕為業每嵗不啻千數又轉販于城中専用
以肥其家淳熙初元嵗夕家人夢先亡祖考盡集云因
小七不改故已十餘次作猪死於其手今圏中所蓄總
是我輩然還債已足切勿更加殺害至旦往視之羣豕
首悉變為人若祖若父若伯叔若姑姊妹皆悲酸出言
大畧與昨夢所告等而下體固畜𩔖也頃之復故而外
人無所見童遽空羣捨入寺且飯僧懴佛痛自洗悔而
改貨紗帛以自給至今猶存
　　淳安潘翁
紹興二十五年忠翊郎刁端禮隨所親邵運使往江西
經嚴州淳安道上晚泊旅邸日未暮乃縦步村徑二三
里入一村舍少憩見主家夫婦舂穀問其姓氏曰姓潘
婦瀹茗以進聞旁舍窸窣有聲試窺之乃一無頭人織
草屨運手快疾刁大驚愕扣潘生生曰此吾父潘翁也
宣和庚子嵗邅幫源方賊之亂斬首而死某偶逃外得
脱還訪尸於積骸中尚可辨認舁以歸手足猶能動肌
體皆溫不忍斂殯唯造小函寘首埋於屋後而用藥敷
斷處其後瘡愈别生一竅欲飲食則啾啾然徐灌以粥
湯故賴以活今三十六年翁已七十矣刁亟反僦邸神
志恍然不寧者累日後每思之毛髮輒灑淅也已志所
書廣民亦如此
　　湯教授妾
湯衡平甫臨安人登進士第待某州教授闕就上饒王
侍郎家館舍攜孥寓于門屋之側乾道中王氏邅火災
焚燒俱盡湯妻得驚疾致亡窆於彼處湯後至都城買
一妾頗有色藝悉取故妻箱笥首飾付之嘗以清明節
上冢將偕游山未及行白晝見妻舉手搦妾碎其冠珥
裳衣肆擊移時乃没舉室怖駭又不敢招邀巫法敺禦
湯於是為檢㸃遺物可直千緡盡付寺觀追營薦度妾
病踰月方愈影響亦絶
　　髙子潤
文林郎髙子潤淳熙庚子嵗為真州判官因被疾夜夢
神人告云汝前生作官誤斷公事陷一平人於死今雖
隔世猶日日伺隙欲償寃對以吾衞護之故未能前然
恐終不能庇汝若能急納禄不獨可以延年兼此鬼亦
不復為祟矣髙悟以告妻子使治歸装明旦白郡守乞
致仕守留之甚力髙詳舉昨夢云儻知而不去恐不脱
死守愴然即従其請上諸朝時相嘉其恬退奏於合遷
秩上更加一官歸秀州居東門之外一意治生遂為富
室且賦性倜儻有氣義髙氏巨族也姻黨至多以窮來
言者必蒙其恵或云方夢時神人他有緒訓既不為人
言故莫能審
　　鄭四客
鄭四客台州仙居人為林通判家佃户後稍有儲羨或
出外販貿紗帛海物淳熙二年偕其僕陳二負擔至摘
星嶺鄭有姑嫁于嶺西十里間將由徑路往訪之日色
已晚忽值暴雨不能前遇一空屋趨入泊憩旋敲石取
火折葦籬炊燃覺積槀下若有物蝡動視之乃三乳虎
亟以隨身矛刺殺之而用他木撑閉門户少焉聞撞扉
聲甚猛窺諸隙中葢眈眈兩大虎其一銜物長數尺頓
于地其一舉爪穿閾中意欲突入鄭以利刃斷其三爪
兩虎皆捨去良久審聴如人呻吟莫敢啟闗迨旦出視
乃通判之女為虎所搏幸無損傷鄭負以下山迤邐回
縣送歸林氏一家方聚哭不勝喜厚謝鄭生鄭因小贍
亦懲虎暴不復為商矣
　　聖七娘
建炎初車駕駐蹕揚州中原士大夫避地來南多不暇
挈家淄州姜廷言到行在參選以母夫人與弟孚言已
離鄉在道久不得家書日久憂惱邦人盛稱女巫聖七
娘者行滅跡法通靈能預知未來事乃造其家焚香默
禱才入門見巫葢盛年女子已跣足立於通紅火磚之
上首戴熱鏊神將方降即云迪功郎監潭州南岳廟姜
詵問母與弟消息更十日當知又三日可相見姜聞語
敬拜積憂稍釋恰旬日果得書又三日家人皆至姜悲
喜交集厚致錢往謝一切弗受唯留香燭幡花而已姜
後為工部侍郎每為客道此
　　吕徳卿夢
吕徳卿自贑州石城宰滿秩赴調夢人持牓子來謁曰
前信州通判洪朝奉其字廣長二寸許葢其大兒也前
此無一面之雅叙次但云以家君於門下託契故願識
面今亦將相與周旋矣覺而熟念不能測時大兒已除
倅福州既還鄉里後數月被受甲寅覃霈遷秩之命告
中乃載云洪梓等五人擬官如右遂同轉朝散郎始憶
前夢
　　范諤妻
范諤字昌言夷陵人好學工文娶白雲郭先生頤正女
為妻夫婦絶相驩年過三十而郭氏死諤夢之如平生
挽其裾曰與我同行諤謝曰汝不忘疇昔恩義至厚吾
亦何辭但親老子弱勢難如願耳郭曰既不可同歸須
勿赴省試乃可自是諤舉於春官毎在塗惴惴然恐蹈
不測雖無所患苦竟坎壈不第以没勿赴省試之語斯
其兆歟
　　伍相授賦
建昌李朝𨼆字兼美其家素事伍子胥之神甚謹民俗
呼為相王有禱必應李在太學以寇至守城得免舉夢
神遣駛步示以賦一首其題曰光武同符髙祖夢覺不
能記憶次夜再夢且使熟讀遂悉記之紹興辛亥江東
西舉子𩔖試於饒州正用前句作賦題遂奏名後官至
左通直郎
　　董性之母
饒州徳興縣常豐村士人董性之母李氏淳熙十二年
五月苦腹疾是時村野間多嬰此患李疾勢日進七月
九日夜半氣息不續家人相守啜泣棺斂衣衾悉已辨
治天時正暑須明即就木翼日夘時㣲若欠伸扶起坐
乃言曰吾殆落㝠境初行平陸曠野數里許入大城聞
人聲嘈嘈而眼界絶闇一無所覩自分必死矣以口語
心曰吾受持觀音普門品經凡三十年未嘗少懈今一
旦入鬼録佛如有靈不無覬幸於是大聲疾呼救苦觀
音菩薩僅百聲恍然若有以右手把吾左臂而偕行者
纔三十餘步漸覺光明如晝乃一婦人瓔珞被體璀璨
照耀香氣芬郁相貌端嚴吾知為菩薩示現告使救命
若曰爾數已盡縁善根素具故來相援宜急歸勿留更
半紀復相見吾方作禮敬謝則舉步愈髙相距愈逺指
西方而去遙望幡葢導前金碧輝晃使人蕩心駭目旋
如夢覺不知身之卧此榻也自是康樂安平後五載紹
熙元年八月十七日無疾坐逝性之自為文記其事
　　董參政
廬陵董體仁參政徳元累舉不第用特恩得州助教貧
甚無以自養乃従富人家書館紹興丁夘秋試諸生有
赴漕臺請舉者欲使偕入貢塲董年時已髙無復有功
名奮飛志不肯往強挽以東道過臨江郡守彭子従合
鄉人也視其刺字曰老榜官耳何足道略不加恤是嵗
預薦選次年南宫奏名廷試居第一以有官之故詔升
王宣子居上而董次之恩例與大魁等得左承事郎簽
書鎮南軍判官歸次臨江彭守遣介持公状迎候董批
絶句于紙尾曰黄牒初開墨未乾君恩重許拜金鑾故
鄉知己來相迓便是従前老榜官彭聞之慚悔自是六
七年董驟進用為侍御史彭不敢出求官已而董執政
適揆路虚席遂行相事起彭為廣東使者人善其能捐
怨云
　　南岳廟梁
淳熙中南岳廟火詔潭州重修命湘潭令薛大主督役
所用材木絶大深山窮谷求取殆遍而正殿缺一梁當
長五丈而徑五六尺者乃中度搜訪不可得或言湘潭
境内黄岡白馬大王廟前有巨杉其髙戛雲他處所産
皆莫及今將集事非此木不可但廟神靈威怖人那復
敢近薛審訪得實即具文牒遣邑尉王以寧焚于廟下
然後領工匠百輩厲斤斧伐木至其傍見長蛇蟠踞根
株匠手顫股栗拱立相視尉遣信馳報薛薛䇿馬親詣
廟致牲牢酒醴敬禱曰此方壤地皆嶽帝所司今崇建
宫宇出於制勅區區一木當以為棟梁之獻尚何愛惜
哉取杯珓擲之得吉卜於是百斧併進聞𣗳杪鏘然如
劍㦸聲匠懼欲止薛不聴明日樹根汁出如血迸流滿
地大聲如雷𣗳既斷而盤空旋繞欲墮不墮薛麾衆趨
避復白神云既已許我願勿以光響靈異動人如是者
踰時方仆還謁廟奠謝神像遍體悉拆裂觀者落膽𣗳
蛇是其精魂云
　
　
　
　
　
　
　
　
　
　
　
　夷堅志丙卷五
欽定四庫全書
　夷堅志丙卷六
　　　　　　　　　　　　　宋　洪邁　撰
　　富陵朱真人
安處厚廣安軍人為成都教授嘗過大慈寺主僧待之
甚至寺据一府要㑹每嵗春時游人無虚日僧倦於將
迎唯帥守監司来始備禮延竚視他官蔑如也安蒙其
異顧怪而問之僧曰昨夜三皷外人傳呼云中書相公
且至凌晨而公来知他日必貴所以奉待安以上書論
學制召拜監察御史後為湖南轉運判官頓聞詩自御
史謫監潭州税夢於江岸迎中書相公識其面目甚悉
是夕報安入境明日見之宛然夢中人也安又自言為
諸生時夢人導至大宫闕望真官被冠服坐殿上時江
瀆神先在廷下與同班神居其上良久真官命吏引神
却立揖已居上既拜謁召升殿賜坐某請曰江瀆尊神
蜀人素所嚴事何故班在下真官曰鬼曹安得處神仙
上汝生前乃富陵朱真人今生當為宰相但恨鼻凖不
正爾覺而黙喜嘗作絶句以記所見云夢㳺仙館逢真
侣為證前生與此身本是富陵朱𨼆士暫来人世秉陶
鈞孫宗鑑著東臯雜録書此事且謂安位止同知樞宻
院而贈特進盖寄禄文階嘗為左右僕射也予以其説
為不然安當紹聖中為諫議大夫一意附章子厚及蔡
京卞故有大惇小惇滅人家門之語至指司馬公吕汲
公劉莘老梁況之為大逆不道士大夫以訴理書牘被
禍者七八百人可謂元惡大憝神仙宰相之夢出於其
口妄自尊大冀聞之者不敢議已耳清都絳闕之人雖
謫墮塵世必不如是也唐小説載李義甫林甫盧杞皆
稱為上仙殊與安相似安小子郊坐指斥誅次子邦竄
流涪州其祀遂絶上天昭昭疎而不漏也
　　葉祖義
葉祖義字子由婺州人少遊太學負雋聲天資滑稽不
窮多因口語謔浪所至遭嫌惡嘗曰世間有不分不曉
事吾以一聫詠之曰醉来黒漆屏風上草寫盧仝月蝕
詩後登科為杭州教授輕忽生徒及同僚無不斂怨一
旦以事去官無一人祖餞獨與西湖僧三兩人差善至
是皆出城送之葉與之酌酒叙别半醉酣歌曰如夢如
夢和尚出門相送聞者絶倒
　　醴陵尉
醴陵縣尉者失其姓名舊嘗有風疾既而平愈後到官
因受檄往衡陽量田入山谷深處無肉可買見從者捕
得穿山甲烹食乃嘗數臠病遂作左手足俱廢於是謁
歸孫少魏赴永州遇之於途憐其困苦搜箧中藥一兩
種漫與之纔旬日聞其人一旦强健沈疴脱然以為藥
之效暨至永州閲圖經云穿山甲不可殺於堤岸其血
一入土則堤必潰壞不可復塞盖此物性能透地脈也
始悟彼尉宿恙暫作而愈者亦氣血通暢致然吾鄉多
此蟲而無滴血壞堤之説
　　道州侏儒
道州民侏儒見於白樂天諷諫今州城罕有唯江華寧
逺兩縣最多孫少魏過其處詢諸土人云皆感獼猴氣
而生者也猴性畏竹扇聲富家婦每妊娠就寝必命婢
以扇鞭扣其腹則猴不敢近貧下之妻無力為此既然
熟睡徃往夢猴来與交及生子乃矮小成侏儒兩縣境
接昭賀去九疑山五十里皆瘴癘之地山嶺之上猴千
百為羣相挽引殊不畏人其精魄又能為人害如此
　　文迪家蛇
餘干縣潤陂廵檢寨兵文迪善捕盗以功積遷都虞候
死後十餘年妻亦亡其子百一者奉喪于家忽見巨蛇
如人臂長可丈許纒其棺莫知所從来一家怖懾不敢
近越兩日乃去徑入鄰卒張進之室殺之甫數日張死
百一亦繼之時紹熈四年五月也
　　孝義坊土地
慶元元年正月平江市人周翁瘧疾不止嘗聞人説瘧有鬼
可以出他處閃避乃以昏時潛入城隍廟中伏卧于神
座下祝史皆莫知也夜且半見燈燭陳列兵衛拱侍城
隍王臨軒坐黄衣卒從外領七八人至廷下衣冠拱侍
王問曰吾被上帝勅令此邦行疫爾輩各為一坊土
地神那得稽緩皆頓首願聴命其中一神獨白曰某所
主孝義坊誠見本坊居民家家良善無過惡恐難用病
苦以困之王怒曰此是天㫖汝小小職掌只合奉行神
復白曰既不可免欲以小兒充數如何王沉思良久曰
若此亦免得遂各諾而退周翁明旦還舍具以告人皆
哂為狂譫無一信者至二月城中疫癘大作惟孝義一
坊但童稚抱疾始驗周語不誣迨病者安痊坊衆相率
斂錢建大廟以報土地之徳
　　西安紫姑
吳興周權巽伯乾道五年知衢州西安縣招郡士沈延
年為館客沈能邀致紫姑神毎談未来事未嘗不驗尤
善屬文清新敏捷出人意表周毎餘暇必過而觀之嘗
聞窓外鵲噪甚急周試扣曰鵲聲頗喜未審報何事即
書一絶句末聫云忩前接接緣何事萬里看君上豹關
周笑曰權乃區區邑長也大仙一何相奉過情耶是日
沈與一小吏執箕箕忽躍而起奮筆塗小吏之頰大書
云不潔周表姪胡朝舉在傍因代其事俄又昻首舉筆
向周移時若凝視狀諸人皆悚然徐就案書數十字大
畧云平時見大尹神氣未清面多滯色今日一覘犀額
日月角明天庭瑩徹三七日内必有召命之喜當切記
之毋謂謔語時十月下旬也至十一月十三日大程官
自臨安来報召命越二日省帖下以周捕獲偽造楮劵
遷一官仍越都堂審察距前所報纔十有八日云後三
年周從監左藏西庫擢守婺沈偕往周欲延鄉僧智湧
住持小院白仙曰此僧絶可人工琴善奕仙能為作請
疏否援筆立書其中警句云指下五絃彈徹古來之曲
局終一著深明向上之機詞既藻麗且深測禪理通判
方楶宴客就郡借妓周適邀仙因從容求賦一詞往侑
席仙乞題指屏内一捻紅牡丹令詠之又乞詞名及韻
令作瑞鶴仙用捻字為韻意欲因險困之亦不思而就其
語云覩嬌紅細捻是西子當日留心千葉西都競栽接賞
園林䑓榭何妨日涉輕羅慢褶費多少陽和調燮向曉来
露浥芳苞一㸃醉紅潮頰雙靨姚黄國艶魏紫天香倚風
羞怯雲鬟試插引動狂蜂蝶況東君開宴賞心樂事莫
惜獻酬頻疊看相將紅藥翻階尚餘侍妾既成文不加
㸃其他詩文非一皆可諷翫周以紹熙甲寅為福建安
撫參議官大兒仵貳福州得其説如此
　　黄陂丞
黄州黄陂丞某者為人甚粹謹居官無過嘗晝坐書室
繙閲文史忽見一頂冠女子立於傍其色憤怒言曰官
人我相尋許乆却乃在此方得見你别一嫗若乳母抱
嬰兒同来出語勸解云許多時事何如且休冠者應曰
来日却相見如期復至色愈怒猛批丞右頰十數嫗又
勸止俄以嬰兒授冠者亦批丞頰十掌自是遂日一来
必批頰至腫痛不堪忍縣宰建昌李德叟率主簿尉偕
視之二婦了不避隱徳叟祝之曰丞公有母垂老何不
少緩之料必前世宿寃當令具大功果相資薦庶得解
脱願夫人哀念皆謝曰長官聰明一見便測知本末然
此事不可索休今且去遂寂無影響縣為申郡乞解官
尋醫踰月吏部符下乃治舟檝東歸吳中同僚祖餞於
江亭臨分袂丞忽愕然曰又來也而他人皆無所覩丞
大聲呼叱曰剜眼睛即舉手自剜雙目繼剖出肺腸滿
地而絶時宣和年間事也徳叟名秉
　　水太尉
李逮字夷曠建昌公擇尚書子也為發運司幹官嘗捧
檄河北晚抵一驛候吏先至見有牌曰水太尉召問驛吏
此何處官員亦不能知所自審聴其中不聞人聲候吏
乃以發幹牌挂于柱李亦至則聞有詬罵者曰彼此是
仕官安得相逼我葢某官之孫某官之子舅係某人所
稱皆將相大僚而姓名乃唐時貴達者李亦不答不與
競姑就廡下憇泊俄又聞有語云待遷出還發幹正位
少頃一髽髻兒裸跣唯著犢鼻裩身如金色年可十五
六携兩空桶先出繼一婦人椎髻曳皂裙牽白馬如雪
最後一老翁著圏脚幞頭衣黄衫挑馬杓并瓟刷之屬
若圉者然喝云太尉揖髽兒鞠恭一揖徑趨去俱至驛
門外入大池水心而没予頃聞王嘉叟嘗説此事
　　胡秀才
樂平梅浦胡秀才為人愿慤讀書應舉鄉黨稱善又處
骨肉鄰里間無纎芥嫌怨家事付之子弟未嘗關心忽
若有不懌語其妻余氏曰吾欲自縊妻聞言駭愕百端
釋之終怏怏不領略妻竊以為憂凡房内條繩衣帶之
屬悉密加藏隱夜則使卧於床裏且命一婢宿踏櫈上
所以防閑之甚至踰年後稍益厭怠一夕失之急吹燈
繞屋遍索乃在織室中用絲一巨握紐為索繫頸於機
上體冷舌出死矣
　　楚場龍窩
吳興鄭伯膺監楚州鹽場曹局與海絶近常覩龍掛或
為黄金色或青或白或赤或黑蜿蜒夭矯隨雲升降但
不覿其頭角土人云最畏龍窩每出必有漲潦大為鹽
鹵之害一旦忽見之乃平地出一巨竇傍穿深竅葢龍
出入之處也場衆往視無復踪跡滿宂皆龜鼈螺蚌殻
或於蚌内作觀音像姿相端嚴珠琲纓絡楊枝淨瓶無
不備具又於蟹螯内刻一鬼毛髪森立怪惡可怖如是
者非一鄭取數物藏貯之今為浮梁令間以示客
　　朱顯值鬼
饒卒朱顯為吾家養馬二十年謹畏無過慶元元年六
月以事往樂平程氏與它卒同歸至白鹿岡於二十六
白日忽拱手向左方三揖同行者問其故曰見三四個
官員聚坐如何不唱喏而彼處通達了無所覩方疑其恍
惚冥罔中俄頃即低頭呼惱痛僅能扶至旅店已不能
語迨夜而亡居人言顯拱手之處舊有小廟疑其鬼為
厲也
　夷堅志丙卷六
欽定四庫全書
　夷堅志丙卷七
　　　　　　　　　　　　　宋　洪邁　撰
　　鄂州綱馬
秦蜀買馬入東方率以五十匹為一綱遣兵校部押馬
多道亡於是置監漢陽憩泊五日以候三衞江上諸軍
取發先赴湖廣總領所對驗毛色齒數與四川馬司者
無異然後即路乾道九年殿前程副比復至漢陽是日
將渡江其隊長云舊例必具牲酒詣城隍廟謁賽乃行
則長塗無它慮程不答再言之忽怒詬曰我取官馬何
預於神叱使去是日晚絶江宿城下城驛才五皷悉控
馬往總司須啟闗而入忽聞馬蹄聲従西來諸卒謂它
綱至起立相戒各謹持控以防相遇鬭觸之害俄頃間
已至前暗中不能測其多寡即衝突踶齧不可制如是
兩刻許天且明視它馬了無所見而一行綱馬死者㡬
半皆折脅流腸若遭矛㦸衆以為程將慢神之咎時李
元佐為總領
　　鄂總二犬
李元佐在鄂州得襄漢間二犬軀幹獰猛形逈與它異
命畜于後圃慮其或傷人常加維縶一日守卒暫解縦
之使自如猶束其頸圃與禁營柵為鄰垣不固營犬十
數成羣競至其傍肆意侮齧㐮犬以頸索物縻之故不
能敵俱遭搏噬守卒擊逐羣犬去而曳以歸復繫諸故
處遂十日不食若忿恨然衆卒或相與言此二犬非儕
輩可比反遭傷害今而弗食豈亦懐報復之志乎盍為
去其縛使得逞憾以決勝負僉以為然乃縦之營犬望
見為如前可欺羣吠而至二犬奮迎之勢若猛虎之視
羊豕或絶其咽或破其脅皆立死凡殺四五犬餘悉奔
遁衆卒烹食死者肉厭飫之外復歸遺妻子經旬日顧念
得肉之利又解縦如初徘徊抵暮畧無一來者俄有兩
虎厖頗大出不意而至雖持挺敺逐不肯退少焉客主
各殞其一存者流血呻呼而散不越夕併死葢四犬競
鬬皆不獲免畜産銜怒不可解如此
　　行林院鸕鷀
洪府奉新縣之東三十里有僧舍曰行林院院有松岡
巨松參天禽鳥羣栖其上鸕鷀最多每嵗字育及秋乃
去鄰邑建昌控鶴鄉民王六者能縁木常升髙取其雛
以供饌積十數年罹其虐者以千計紹熙甲寅夏率其
徒至松下繫小笯于腰間攀挾喬枝履虛而上將及木
杪老鸕鷀在焉悲噪苦切已而羣飛競集繞王生之身
啄其股攫其目王盡力挾松兩手皆不可釋其徒仰視
之争呼曰勿取雛且亟下未能及半啄攫者猶不捨遂
顛墜死舉體如斧斨然
　　汝嶺牛虎
建昌縣控鶴鄉有汝嶺絶髙従顛至麓且十里民居於
嶺西者蓄一水牛甚大每旦則命小兒牧于嶺下聴其
齕草至暮牽以歸淳熙己亥之冬忽失所在一家長幼
山中遍索無有也意為盜所竊聞於保伍後三日有樵
夫言曰爾牛過嶺赴求正見牛倚石崖下臨虎虎作勢
相拒衆懼莫敢逼民子頗勇壯奮刃直前將刺虎則牛
虎皆已立死時方盛寒故僵而不仆民與二子還屠剥
之視其肉别無他異獨牛之心膽皆破裂葢雖力可格
虎而震懼至是云
　　王宣二犬
紹興二十九年冬撫州宜黄縣劇盜謝軍九聚衆百輩
椎埋剽劫至戕殺里豪董縣尉家知縣李元佐適在郡
尉遣弓兵出討捕都頭劉超者領數十人前行翌日王
宣者繼之與盜遇超即遁宣所部不及盜之半大呼索
戰鏖鬬黄山下宣素蓄犬二毎出必従是時亦奮呼噬
齧盜死者且二十人遂奔潰宣退休山上已而盜復還
盡㫁死者首攜以出葢慮為官兵所得識其形狀姓名
累及親族宣望之甚怒曰我殺之而縦彼取頭顱去則
何従藉手必取之於是率衆趨下再戰移晷翻為所敗
宣與二兵得三級馳取徑路絶轉而西方穿槀桔中陷
於淖盜追及俱遭屠臠二犬猶存守其尸保伍環集以
事白于縣元佐回邑厚恤三家命治棺往斂仍即彼處
立小廟犬凝立經日不食見家人來搖尾迎道至尸所宣
既歸塟犬亦死邑人嗟異為塑於廟内以彰其義云
　　南昌胡氏蠶
淳熙十四年豫章蠶頓盛桑葉價值過常時數十倍民
多以為憂至舉家哭於蠶室命僧誦經而送諸江富家
或用大板浮籧筐其上傍置紙錢而書摽云下流善友
饒於桑者願奉此錢以償乞為育此蠶期無愧於天地
它不得已有輦棄者皆蹙額起不忍心獨南昌縣忠孝
鄉民胡二桑柘有餘足以供餵養志於鬻葉以規厚利
與妻議欲瘞蠶妻非之胡不顧喚厥子攜鉏剜桑下為
穴悉窖之且約遲明采葉入市自以為得䇿飲酒醉寢
三更後聞床壁嘖嘖聲謂有盜舉火就視葢蠶也以帚
掃去之隨掃隨布竟夕擾一家駭懼妻尤責言曩愆胡
愈憤怒復決意屏滌盡明日昬時乃定殊不自悔但恨
失一日摘鬻之利俄又聞嘖嘖聲胡呼曰莫是箇怪物
又來也亟起明燈足纔下地覺為蟲所齧大叫稱痛其
子繼起亦如之妻急奔視則滿榻上下蜈蚣無數父子
宛轉痛楚數日胡二死蜈蚣悉不見子幸無他而外間
人家蠶已作繭胡桑葉盈園不得一錢也
　　天王院古冢
隆興府城北望雲門外三里許有天王院院有舍利塔
舊𫝊隋仁夀中分布舍利於五十州建置寶塔此其一
也初到院日有白脰鳥前道故又以鳥遮名之罹建炎
兵盜塔毁基存其徒僅立屋數椽以居莫能復舊觀淳
熙七年杭人喻紳來為府鈐轄妻徐氏夢異僧引詣廢
寺有故塔遺址羣鳥聚焉徐氏素崇禮佛法甚謹覺以
語紳使訪測厥祥或以天王院告因過之儼然夢境也
徐少時為韓蘄王妾後乃嫁紳饒於財盡捐嚢中所蔵
以造寺寺既久廢多為人寄菆其間紳白府帥悉起之
凡十數家其一已歴年久絶深堅甃石縝宻石外列小
石人與近世明器相𩔖髙數寸形相各異工製亦精巧
役人争取之又得小石牌髙不盈尺廣半之細視葢陶
埴所作範其上為蓮葉其下為荷花中有真書文曰神
武聖文皇帝之廟兩傍夾書曰貞元二十一年紳觀之
而懼但留一石人一牌復掩其竁而髙築其處今為法
堂紳不敢言於人久之始宻與李仲詩説約使勿宣按
貞元乃唐徳宗紀年以二十一年正月終十月塟于崇
陵其生時稱聖神文武没諡神武孝文此四字雖畧同
然本塟長安又牌在地中而印文曰廟不可曉也紳再
任兵鈐與妻皆死於官
　　李氏乳媪
李元佐以紹興十六年監建州豐國監生女子買民妻
陳氏為乳母女既長因不復肯言歸媪賦性獷戾常與
人競視同列無如也乾道四年女嫁王氏以其好罵弗
與之俱後三年李為户部郎陳死於臨安寄櫬僧舍旋
命僕為火化將以其骨歸明日僕往收燼未出聞呼聲
甚衆視之則有老幼數十人聚立火所曰火尸香如蓮
花聞於外是異人也故來觀之僕為留一宿黎明呼僧誦
經未集逺近已奔湊視灰中皆舍利衆競取之僕切於
拾骸不暇尋覔只得十餘顆以歸色如泥金而光明可
鑑其形若小兒髙不盈寸李始嘆異訪諸嫗婢此媪平
日險忍有何功力致然皆云無它善業但每朝早起即
誦蓮花經十餘遍不能記全文唯止憶三兩句有蓮花
盆裏坐著玉仙人每日清鍾浄水聞如是而已媪前生
罵人當積口業而用二十六年誦經之故獲報乃爾亦
其善念堅固所致云
　　范隅官
乾道辛卯嵗江浙大旱豫章尤甚龍實之作牧命諸縣
籍富民蔵穀者責認糶數令自津般隨逺近赴某所每
鄉擇一解事者為隅官主其給納靖安縣羨門鄉范生
者在此選其鄰張氏當糶二千斛以情語范曰以官價
較市值不及三之二計吾所失葢不勝多矣吾與君相
従久宜䝉庇護盍為我具虚數以告官司他日自有以
相報范喜其言甘且冀後謝諾其請為之委曲張遂不復
捐斗升閭里多知之而畏二家力勢弗敢宣泄壬辰秋
大稔前事頓息范張由此愈益交歡癸巳之春范以微
疾卒將斂復蘇呼謂其弟曰我適到一公府殿宇嚴峻
官吏森列使我供責減夀二紀狀我念平生無過惡拒
而不従吏云前年汝為隅官虛申張家認糶米二千石
至餓死者若干人非過惡而何我記得向時張家認只
千石今所言乃倍之哀祈此吏乞放回取文照遂得暫
歸向來官印文書盡寘某篋中汝為我檢索恐可藉手
弟亟往取視果二千石范即瞑目時年三十有八踰嵗
張亦死
　　劉昉明
潮陽劉昉明甲志所書開源宫主允之子也臨生時允
夢人自誦其詩兩句云旌搖楚甸三千里衣惹秦川一
帶雲既而生昉後仕至太常少卿三帥潭州一臨夔府
符其夢
　　九月梅詩
紹興二十八年九月潮州掲陽縣治東齋梅花盛開嶺
外梅著花固早於江浙然亦須至冬乃有之邑人甚以
為異士子多賦詩大抵皆諂令尹時梁鄭公正為館客
寓此齋亦作一篇曰老菊殘梧九月霜誰將先暖入東
堂不因造物於人厚肯放南枝特地香九鼎燮調端有
待百花羞澁敢言芳看來氷玉渾相映好取龍吟播樂
章語意不凡殊𩔖王沂公雖然未得和羹用且向百花
頭上開之句明年還泉州解試第一又明年遂魁天下
致位上宰
　　程氏樟木
鄱陽松子源民程氏家山有大樟木一株𫝊二三十世
矣族系益熾莫適為主故不加翦暴髙至侵雲霄慶元
元年族長知萬與衆議以與薦福寺使自伐之監寺僧
紹禧往涖其事木半生癭隆起三四尺一匠先升髙削
去癭既脱中有泓水澄湛一蛇蒼褐色見人若驚躍空
而下匠以語禧懼欲捨之知萬不可曰吾舉宗聚謀發
心施佛渠可中止卒仆之悉芟刈榦枝獨留木身矯然
如㫁虹長堤時農人種稻在田乃擊皷喚集飲以杯酒
挽拽未十步木展轉東西五人遭壓知萬姪亦死其傷
股敗面者又十餘輩死家欲訴于官知萬曰不幸及此
吾自茹猶子之痛尚何忍復相困乎竟載木歸寺紹禧
以它事為郡倅所治囚械獄户將受杖而聴贖木今為
大雄殿柱
　　清塘發洪
慶元乙卯嵗夏五月中旬間饒州大雨七晝夜江湖皆
溢水入城者過六尺鄱陽浮梁尤甚清塘村去州九十
里劉氏宅其地是時庭中數處穿小穴濺水如跳珠其
家謂積水固然弗以為慮至二十二日午未之際忽成
兩大竅泉涌出其中方知必有水禍悉收拾箱篋縛置
梁上而率家人登舟趨後山甫及山半水大至回望故
廬已蕩然隨流而去無尺椽片瓦存迨水退往視則陷
為汚澤了無向來居室形生生之器具掃空識者謂蛟
螭輩乗水勢與人為害然亦不可奈何矣
　
　
　
　
　
　
　
　
　
　
　
　
　夷堅志丙卷七
欽定四庫全書
　夷堅志丙卷八
　　　　　　　　　　　　　宋　洪邁　撰
　　諸暨陸生妻
諸暨縣治有湖四繞民陸生者居縣後湖塍上以打鑿
紙錢為業一旦黄昏方畢事倦而就寢妻懐娠過期兩
月夫未睡時覺腹痛因卧其傍有頃陸睡覺不見妻而
房門元未曽開知墮怪境急籠燈出外呼索且邀鄰居
人窮訪之半夜後聞湖内人應聲月正明望之乃妻也
率一少年共往取之妻執少年衣袂曰將孩兒還我暨
登岸陸挾以歸胎已失去始能言云見數人來房内喚
出到一處引入小室排設薦褥如産閣然不覺免身既
洗滌加襁褓觀者滿前曰男兒也真可喜我未及就觀
驀無所覩今思之殆與死為鄰亦幸而獲存耳明日起
居泰然一無患苦湖雖不廣而外與江連疑婦人向來
受胎之時必夢蛟螭輩來與交接而不肯言時慶元元
年中元後也
　　茅山道士
揚州名醫楊吉老其術甚著其郡一士人狀若有疾厭
不聊賴莫能名其何等病苦往謁之楊曰君熱證已極
氣血消爍且盡自此三年當以背疽死不可為矣士人
不樂而退聞親識間説茅山觀中一道士於醫術通神
但不肯以技自名未必為人致力士人心計交切乃衣
僮𨽻之服詣山拜之願得執薪水之役於席下道士喜
留置弟子中誨以讀經晝夕祗事左右頤指如意歴兩
月久覺其與常𨽻别呼扣所従來始再拜謝過以實白
之道士笑曰世間那有醫不得底病汝試以脈示我診
視又笑曰汝便可下山吾亦無藥與汝但日日買好梨
一顆如生梨已盡則取乾者泡湯飲之仍食其滓此疾
當自平士人歸謹如其戒經一嵗復往揚州楊醫見之
驚其顔貌腴澤脈息和平謂之曰君必遇異人不然豈
有痊安之理士人以告楊立具衣冠焚香望茅山設拜
葢自咎學之未至也北夢瑣言載一朝士疾危醫者
趙鄂云只有一法請時喫好梨不限多少如咀齕不及捩
汁而飲或希萬一用其言遂愈此意正同
　　黄顔兄弟
呉郡黄顔兄弟従事科舉顔元名某父夢人告曰汝子
若以顔為名必遂意即従之是嵗獲鄉薦來春擢第至
次舉叔季將試父又夢人使二子亦名顔覺而相語以
為安有兄弟三人同名之理後再入夢於是拆顔字為
二叔名彦而季名頁同榜登第王順伯李仲詩皆與顔
之孫姻有舊
　　平陽王夔
永嘉士人或夢至大山下見嵓穴豁開祠廟赫然一神
正中坐而緑袍判官持文書前白曰呈今年舉人解榜
士人偪而觀之僅見王夔二字判官指之曰此平陽王
廷用也士人固與廷用善答彼不名夔判官曰須用改
名夢者覺而喜以書告之使更名廷用曰士子得失葢
自有命存豈應信他人一夢不肯改旬日夢復如初又
以告其意確然不移遂至於三判官頗怒曰王秀才執
志頑悍如此我必要他改了夢者以屢遭沮卻不復言
㑹秋闈不逺舉人各納試卷連粘家狀廷用手寫十紙
皆錯誤不堪用瞿然而悟即為䕫一上中選繼登第於
丁丑王十朋牓中
　　陽春縣
嶺南大抵皆瘴毒而春州最甚自唐以來北客謫徙者
罕得生還本朝廢為陽春縣以隸南陵州葢既為一邑
則士大夫竄逐罪囚黥配皆獲免至彼亦建議者持心
近厚云凡調注縣令如滿三年許不用舉主由選階故
京秩去者莫得歸然貪嗜榮進率冒昧以往唯淳熙中
莆田葉元卞獨終任與妻室無恙而家人子盡死一婢
正病卧於别室夜聞其呻吟聲俄如喉間痰涎喘壅之
状迨旦視之乃自縊於梁梁去床猶丈許無階梯可升
葢従前不善終者従而為厲非専以瘴而隕命也余千
鍾宏為恵州歸善巡檢時正覩其事葉名子昻丞相之
姪也
　　汪氏菴僧
徽州城外三里汪朝議家祖父墳庵在焉紹興間招僧
恵洪住持僧但飽食安坐未嘗誦經念課於供事香火
亦極簡畧僅能循循自守不為它過主家皆安之凡厯
嵗二十乾道二年病終汪氏塟之於近山元有大楮樹
鬱茂扶疎數月後頓以枯死繼生菌蕈汪僕牧羊過之
見其肥白光粲采而獻之主人用常法煠治味殊香甘
殆勝於肉今夕摘盡明旦復然源源不窮至於三秋浸
浸聞于外或持錢來求掇買悉拒弗與又畏人盜取乃
設短牆闌護之鄰人憤嫉夜踰牆入將空其根枿楮忽
作人言曰此非爾所得食强取之必受殃災我即昔時
菴主也坐虛受供施不知慙退身没之後𡨕司罰為菌
蕈以償所以肥美者吾精血所化也今謫數已足従此
去矣鄰人駭而退以告汪汪猶不信自往驗之不復有
菌遂伐以為薪
　　希韓大正
梁起道知處州有王宗愈者由大理丞坐事送吏部注
雩都知縣初到詣郡參謁既畢當趨下循廊而出梁以
其方為朝士且與之有舊留使升車王辭避不敢梁呼
其字曰希韓不須如此言之再三客將謂其官稱即𫝊
聲曰請希韓上轎客主皆解頤梁雖賦性嚴毅而察其
愚野不之問李正之提㸃坑冶巡厯廣西過長沙郡僚
具迎牘稱曰提㸃大正葢不知其名而亦誤以為官稱
若寺正之𩔖者李怒移文潭府治諸曹書吏時張敬夫
居于潭其緘亦如是府主劉共甫笑之曰他人容或不
曉君何為爾張愧笑及李至引咎謝不敏焉
　　小樓燭花詞
紹興十五年三月十五日予在臨安試詞科第三場畢
出院時尚早同試者何善伯明徐搏升甫相率游市時
族叔邦直應賢鄉人許良佐舜舉省試罷相與同行因
至抱劍街伯明素與倡孫小九來往遂拉訪其家置酒
於小樓夜月如晝正臨欄几内廂兩燭結花粲然若連
珠孫倡固黠慧解事乃白坐中曰今夕桂魄皎潔燭花
呈祥五君皆較藝蘭省其為登名髙第可證不疑願各
賦一詞紀實且為它日一段佳話遂取呉牋五幅寘于
桌上升甫應賢舜舉皆謝不能伯明俊爽敏捷即操筆
作浣溪沙一闋曰草草杯盤訪玉人燈花呈喜坐添春
邀郎覔句要竒新黛淺波嬌情脈脈雲輕柳弱意真真
従今風月屬閒人衆𫝊觀歎賞獨恨其末句失意予續
成臨江水仙曰綺席留歡歡正洽髙樓佳氣重重釵頭
小篆燭花紅直須將喜事來報主人公桂月十分春正
半廣寒宫殿葱葱姮娥相對曲欄東雲梯知不逺平步
躡東風孫滿酌一觥相勸曰學士必髙中此瑞殆為君
設也已而予果奏名賜第餘四人皆不偶
　　南康戲語
汪仲嘉謫南康寓處僧舍嘗招郡僚宴集營倡咸在有
姓楊及李者於羣輩中藝色差可適理掾主李户掾主
楊席間時時相與嘲戲理掾顧謂户曰爾愛其羊我愛
其禮固載之魯論無用相笑也坐客哂之而求所以為
對者敖麋用卿正與汪公對奕麋争劫思行星子沈令
従傍呫囁汪曰我已有對矣傍觀者審當局者迷衆擊
節嘆賞
　　泗州邸怪
安定郡王趙德麟建炎初自京師挈家東下抵泗州北
城於驛邸憇宿薄暮呼索熟水即有妾應聲捧杯以
進而用紫蓋頭遮其首趙曰汝軰既在室中何必如
是自為揭之乃枯骨耳掩冉而滅
　　汀州通判
紹興中宗室忘其名當范汝為亂後添差汀州通判無
官舍可居暫寓推官㕔吏士多言有怪偶正員缺因暫
寓其處此㕔正自有七姑子之擾方冬初薄寒獨坐火
閣内忽一吏捧十餘刺納謁視其官位姓名皆稱前任
通判汀州軍州事趙生心知為厲扣吏曰此諸客何為
悉集於此對曰並是年以前做通判者終於任所故䰟
魄無歸棲泊度日聞尊公來相率求見趙又曰汝復何
人曰亦故客將今已死矣趙曰客既多若一畨相見無
縁欵曲汝自以先後之序逐一為吾延請吏拱手曰諾
於是引一客至趙接以賔禮厯詢其鄉里井所厯官今
眷屬安在客如言對答殊不它談頃刻告退再一客如
前語之盡十人乃遍謝曰日晚茶酒兵不在不得具茶
湯且無由報謁幸勿責誚皆唯唯揖别已而寂然人謂
趙以一生人而對十鬼其膽勇可敬禄位當未艾也然
自後才五年僅得某州通判以卒
　　張三娘
徳興醫者葉吉甫妻張氏行第三乾道中暴得熱疾卒
未斂復甦云被一公皂追去行郊野間卒杳杳冥冥莫
知處所久而到一官府趨赴庭下立一貴人正中坐皂
隸呈文書貴人震怒命捽之于地一獄卒以荆杖訊其
足叱曰我本使令追樂平縣金山鄉許門張氏三娘今
乃差誤何也此婦人合更有一紀夀生兩男豈得遽引
來即别遣人送還我遂寤吉甫喜其再生而不暇詢許
門之事後張氏果誕兩男恰十二年乃亡吉甫今尚在
　　樂平民
樂平縣押録梁傑有罪為刑獄使者逮送州院死於獄
一市民為證左者相繼亦以疫殞既兩經檢驗廂卒用
葦蓆束其尸埋諸芝山寺亂冢之側越三日寺僧到彼
處見所瘞土外露一手白于衆命僕啟之則已活扶出
外與之湯粥民蒙蒙然畧不能説所見但云若夢中然
雖復得為人而面色全如梔蠟殊無血液滋潤四體皆
黒洎還家其妻已為他人所據不復肯歸原夫此民棲
棲行乞至今猶在
　　眉夀菴僕妻
樂平何衡程國老自作生塋築菴舍名之曰眉夀延僧
主之其後僧去只令一僕挈其家居中僕出田間歸時
已黄昏不見厥妻呼外人遍往尋訪山巖榛莽無處不
至倦極而反悶睡未熟聞攛厫内似有人轉動啾唧之
聲審聴之則妻也急燭火登梯發壁取之正卧于笪上
四傍無隙縫雖雀鼠不可入扣妻所見蚩蚩不能言後
亦無他
　　上官醫
醫者上官彦成本郡武人自稱北京駐泊云宣和中在
京師試鍼灸得翰林醫學轉至副使皆妄也乾道初來
鄱陽其技亦平平而能大言宗室公頤頗滑稽善謔因
坐羣客次有言某人病勢可慮一客云可招上官駐泊
公頥蹙然曰上官來則下官去矣坐皆絶倒葢州郡每
日申時兵校交畨其當直軍員必大聲曰上畨來當下
者繼之曰下畨去故用此以為戲彦成聞而甚病其語
譽日削焉
　
　夷堅志丙卷八
欽定四庫全書
　夷堅志丙卷九
　　　　　　　　　　　　　宋　洪邁　撰
　　王縣尉小箱
吕叔炤為太平宰攝尉王生同僚以憂去臨行持一黒
板箱并它篋隻數寄與吕宅丁寧謹䕶此箱無致失壊
言之于再三而未已吕既受其託為寘諸床内板閣上
初時聞其中呫囁窸窣但以為鼠拊席嚇之則止箱鎖
處向外對南久之忽面壁謂妻妄移動復正之明日又
横轉南北向始㣲怪訝數月後王生來取去且求一舟
至江津徐扣其所貯乃在邑日與一倡宻暱未㡬倡死
王親詣瘞所焚化其柩而包遺骨著小函箱中所貯葢
此也是日抛於江流則向來現小怪者為倡鬼無疑吕
氏追思悚慴撤去板閣忽忽若有所覩
　　建康三聖廟
建康土俗多事三聖所在立廟而塑像唯一軀莫知為
何神靈威頗著吏民奉之尤謹句容縣一廟在丞㕔大
門内之東每嵗春月邑人祭享沓至宰猪烹羊往來必
經庭下従朝至暮叫呶冗雜紹熙辛亥呉人顔景宴為
丞欲塞其户吏卒交勸以為必興禍殃顔勉為止次年
竟不奈其喧乃築短垣於傍以限之自是出入者必迂
枉經吏舍後轉而之廟前來者視舊日益少矣顔將滿
秩求檄還家時甲寅六月也縣人詣廟焚香告白言前
所以遮隔祭祠皆顔縣丞之意願勿以為吾民罪顔到
家忽病泄痢一夕而卒顔名叔平魯子侍郎之子䕃補
登科年少雋爽遽至隕命士友嗟惜豈其受命于天而
為一神所奪抑非偶然耶江寧尉司一廟亦如此凡居
官者至必禮謁丹陽劉平國宰獨不肯加敬毎轎過其前
但舉袖掩面一弟隨侍未㡬以小疾終妻陶氏懐姙而
疾夢神言汝夫無禮於我我已取厥弟茍為不悛當復
取汝陶氏以告劉劉不信陶果死劉始悔懼躬往禱謝
乃已
　　范成績
范成績石湖參政弟也賦性堅暴每従其兄居藩方輒
為所困撓紹熙甲寅為建康通判冬至之夕庖妾報甑
鳴一家皆懼欲求僧巫禳謝置不問既而益甚至或哮
吼作雞犬百禽之聲其音響厲外間悉聞之范親以刀
破其甑即日聲出釡中又碎釡毁竈於是諸怪互作正
對客坐桌椅昻然自舉烘籠奮而行蹴之不仆舞躍自
若凡擾擾數月習慣為常次年四月八日與同僚在都
㕔忽覺痰眩不復能支吾従吏掖登車僅到家喉中涎
如泉湧吚嚘有聲其家人云全與向來相似衆醫切脈
下藥皆不可納俄大叫一聲而殂
　　陳待制
陳元承待制桷閩中人天資好道紹興中常従韓蘄王
宣撫幕後為秦丞相所惡屏處累嵗遂絶意宦塗結茅
菴於句容大茅峯之南盡屏妻妾築八卦臺晨夕朝禮
星斗暇則存神内視恬澹寡欲買田數十畆於山下以
贍方外游士每嵗春二月大茅君生朝士庶道流輻湊
進香十七所供醮無虛席惟山北元待萬宫香火最盛
陳一日往致敬逢一客脩然長而碧眼方瞳標韻灑落
衣槲葉衣持八角扇遮道縁化陳篋中有崇寧大錢一
文即投與之客欣然接取去既而曰君與我錢我不可
無報復以所得錢付陳陳訝而視之則成兩錢矣回顧
客已不見及還菴取出皆金錢也益大驚異是夜夢其
人來告曰予為吕洞賔以子有仙姿故相試耳子學道
之志雖切而及物之功未著盍勉之因教以服氣煉真
飛符治疾之法且約三十年復相見陳既寤絶不茹葷
飲酒習行天心正法竒祟異殃得其符水立愈又為人
行持齋醮效驗甚多山居歴嵗步武輕健如飛道俗翕
然歸重秦亡之後當軸者與之故舊勸其復出始猶執
志拒却竟奪於子姪之請即家奉祠劉信叔制置江淮
以為參議官旋一再與州還元職道心益怠方術不復
驗暮年仍蓄姬妾腰背龍鍾視聴晦昧了非昔比又因
浴熾炭於傍髣髴見神靈叱責遂墮爐中半身灼爛以
死孫壻李勲紹熈末為句容主簿為人言
　　林夫人廟
興化軍境内地名海口舊有林夫人廟莫知何年所立
室宇不甚廣大而靈異素著凡賈客入海必致禱祠下
求杯珓祈隂䕶乃敢行葢嘗有至大洋遇惡風而遙望
百拜乞憐見神出現於檣竿者里中豪民呉翁育山林
甚盛深袤滿谷一客來指某處欲呉許之而需錢三千
緍客酬以三百呉笑曰君來求市而十分償一是玩我
也無由可諧客即去是夕大風雨至旦呉氏啟户則三
百千錢整疊于地正疑駭次外人來報昨客所擬之木
已大半倒折走往視其見存者每皮上皆書林夫人三
字始悟神物所為亟攜香楮詣廟瞻謝見羣木皆有運
致於廟堧者意神欲之遂舉此山之植悉以獻仍輦元
直還主廟人助其營建之費逺近聞者紛然而來一老翁
家最富獨慳吝只施三萬衆以為太薄請益之弗聴及
遣僕負錢出門如重物壓皆不能移足惶懼悔過立増
為百萬新廟不日而成為屋數百間殿堂宏偉樓閣崇
麗今甲於閩中云
　　謝樞宻夢
謝子肅台州臨海人元名某為舉子時夢人告曰君若
改名某則小吉名深甫則大吉紹興己卯嵗先用某名
赴州學春補教授金華李翔喜其文既中選自是月書
季考連占前列及應舉試始更為深甫已而不利至壬
午秋復然私自笑曰鬼神戲我如是豈非當止於州學
生乎乾道乙酉嵗議别更名逼期復夢前人告曰終不
成這回又不得驚而寤仍以深甫投牒遂預計偕明年
登第久之夢一卒如皇城親事快行家者攜一牌刻曰
御史中丞紹熙初謝自左史尹臨安鄉人或聞昨夢語
其友曰此去獨坐不逺矣葢以其嘗為諫官也友答曰
吾所知一士子夢得省牓一冊乃市井隨意印賣者其
上列人姓名盈版而謝公在焉於名下白書刋一相字
若墨刻以是推之中丞不足賀也繼而果拜此官擢登
樞宻相位固可涉級而進也
　　丁逢及第
常州士人丁逢端叔紹熙二十九年夢人告曰汝若逢
丁可則及第矣覺而改名為逢是嵗秋闈不利乃嘆曰
安得有人姓丁而名可者吾必不第如是又四舉至隆
興元年省榜出果有天台丁可姓名雖切自喜然度其
選官須次尚猶數載未必出其衡鑑之下乾道元年秋
試丁可待闕家居漕使念其貧檄為常州考試官逢洒
然自慶知必中程而可於貢院被病先出逢大失望迨
掲榜乃在選中後謁謝主司諸人皆言丁主簿臨去時
手執一卷程文授吾輩云自得此卷便擬寘諸前列㑹
以疾不克如志願諸同院勿遺此人可雖死不憾及㑹
巻之際各有所主不暇為他人計適㸃檢一卷犯諱當
黜倉卒難訪尋遂以充數葢吾子也丁乃以昔夢告之
　　李三妻
饒州市人李三妻楊氏郡吏之女也紹熙五年春染時
疾招里醫鄭莊治療未愈數日後忽矍然起坐語言舉
止若男子呼李生曰吾為中堂神王汝家従來香火嚴
潔吾念汝至誠聞婦病困來相救可喚醫者來少頃醫
來楊斥其姓名莊怒曰何得遽爾見輕楊曰我是神道
如何叫汝姓名不得汝平日用附子入藥險損了人性
命復敢然邪莊拒以未嘗用楊曰昨日所下某散實有
之而欺我何也莊始悚怖又曰便煮竹葉石膏湯飲之
使我生少緩已無及矣莊辭曰不知此藥所用㡬種楊
大怒叱之曰醫人不識此个藥方真可笑即歴舉名品
分兩無分毫差莊於是以一服進接而飲之飲訖𡨕然
就睡及醒再服一盃明日遂安次年春又病亦有憑附
者自稱張大王而所言畧不效但時時注視枕屏破紙
處李疑其異掲紙觀之乃畫家寫一神像未竟者亟焚
諸城上病體旋愈
　　丘鼎入㝠
宜黄人丘鼎病困中為二吏持符逮去至官府諸吏駢
列廷下候主者出坐引而前旋呼一女子手挾凉衫脚
曳長帛若與丘有所證口未及言而肩傍自有咄咄與
女辯者女詞屈吏命之去纏其帛扯其衫丘黙悟乃少
年日與此女雜居朝夕往來因與之合後嫁富家某氏
子多以其貲佈施道釋未數年而死冥司課其功宜受
男身但有舊與丘淫通事須得直乃可故逮丘以證丘
未言而傍咄者曲折已白葢向時私意實出於女女坐
是不得轉男身繼麾丘去方辭行見吏呈文書探首窺
之全如世間州縣追引列人姓名于首餘不能識僅見
兩郭氏字吏遽掩之顧卒導丘出抵大門則已掲示一
牓曰某人曰某人其弟在焉名下注十七日字末後繫
銜乃里中新逝官員置押官稱殊與世異届中塗導卒
私禱曰他人到此必有賄贈君那得無丘曰吾固貧士
且來時不持一錢何以為謝卒曰候還家請道士轉度
人經百遍足矣丘許之恍然而寤則已死一日家人環
泣具棺衾僧寺擊無常鐘聲厯厯在耳為母妻言之喜
其復生而母妻皆郭氏也愀然不樂越數日同時臨病
不起弟果以十七日亡
　　姚宋佐
姚宋佐彬州人乾道八年登第為静江府教授能詩文
頗擅名其鄉而舉措多失之輕易嘗赴經畧司幹官宴
席坐客受勸觴遍當酌主人姚見酒黒色而侍妾所執
樽又非向所用者疑為紫蘇水作色而起曰客則飲酒
主人則飲水何哉主人曰此亦酒也安得有二姚以所
疑對主人笑謂不然終不之信别酌以酬之而自掠取
所斟者一飲而盡始知酒但云比向來者味差醇未㡬
覺腹大痛急歸俄蔵府洞下繼之以血旦而死一城皆
言姚教授遭經幹所毒府帥深疑焉謂彼方有京秩之
請而為姚所先怨恨必出於此即劾罷之已乃審其實
葢執樽之妾本顓房擅愛其後寵稍替將不利於主公
故寘毒藥中而姚攘臂掇其禍帥逮此妾鞭殺之幹官
旋亦病廢
　　熊雷州
崇仁熊某通判廣府攝守雷州至之日吏白當致敬雷
廟熊曰吾知有社稷山川之神學官之祀而已烏有於
雷祠言未訖烈風驟雨震霆飛電四合而起一横板従
空墮前取觀之乃其家以限倉户者所題則熊手筆不
勝恐懼急致香幣謁謝續馳書質家人果以其日失此
板竟没於郡予在西掖時曽行雷神加封制其廟曰顯
靈其神曰威徳昭顯王其石神土地曰協應侯然則名
載祀典渠可忽哉
　　丘秀才
撫州民張生以財雄鄉間訟輒得勝所居慈龜嶺其田
與艾氏鄰當嵗旱陂塘涸攘艾水以溉灌因致争毆傷
艾僕交訴于郡縣累嵗不得直一漕使至艾往披訴乞
以事付清强官且與張共酌立罪賞期以今所定為據
無問是否彼此勿得再言漕委宜黄丞邑士丘秀才善
於丞受艾餌往禱丞先入吏語置不領畧丘陳情以告
曰此君屢世徳而吾所自理正如是願君平心處之使
滯屈獲伸亦可以少資補助於計為兩得丞為之感動
如其請裁決以報張氏三僕逮繫獄姓李者病死二受
杖張憤甚而不可復競唯嵗設僧供具列其事若詛呪
然淳熙丁未張竟怏怏以終丘秀才就館於鄉豪正對
主人坐忽瞢騰如紛辨狀久之始言吾且死矣適被吏
追我至一王者居見張老及李僕索命吏稱舊名喚我
前吾拱曰自名為某與所指不同可證其妄王令訊張
李叫呼曰果此人不謬吾執前説仍引去年秋試中待
補生為驗言未已一吏負大簿前題曰丙午各諸州軍
待補簿檢視至撫州有今姓名張李曰汝㫁送我命何
得以改名故輒欺冥王王使釋兩人而引吾聴判語吏
讀示云本界土地契勘限十五日到吾揖退遂得蘇回
念雖以計獲寛度必不免求解館歸訣妻孥主人强留
之然覺其氣息奄奄迨十四日始歸未到家而卒
　
　
　
　
　
　
　
　
　
　
　
　
　
　
　
　夷堅志丙卷九
欽定四庫全書
　夷堅志丙卷十
　　　　　　　　　　　　　宋　洪邁　撰
　　姚尚書
姚尚書祐字伯受湖州安吉寒儒也偕其兄依富室館
第富翁擇塟地延一客名術者于家使宿書館因與姚
善翁嘗與之行視某處山以為不堪用既改卜矣他日
再往則秀氣呈露儼然佳城念前語之失弗敢言宻以
告于姚曰君従主人求之俟得之當指穴以告所謂某
處諸翁冢山也姚方居父喪従容請于翁翁曰吾初意
亦欲為先生求一地今幸可用吾復何辭客又語姚曰
此翁儻悔之將必争須立券乃可約既定客引姚縦觀
而謂之曰此地兩處皆有穴若就上穴則二君服闋後
即登科駸駸要津特患夀數不能長若就下穴則奮發
稍遲至三十年後乃盛可出執政二者唯所擇姚曰吾
方貧十年外無以餬口蚤得禄食足矣何暇逺冀三十
年外乎願處其上客曰然則姑營之異時纔小損如吾
言却徙而下亦可但不復有執政耳遂如之已而兄弟
聫策受名伯為符寳郎伯兄卒於州通判思客曩説而
懼且數夢其父來衣裳皆為水所漬於是謁告遷塟洎
啟壙水盈其中其熱如湯伯受至禮部尚書丁母憂後
出鎮太原以鄉縣小胥造冢逼其先墓疑為厭已請解
官持服詔提舉上清寳籙宫凡前後三議除丞轄輒不
成而止尋卒
　　侍其如罔
豫章寓士侍其如罔就館於臨安監打套局門朱徳初
家慶元九年當赴秋試中元後左手大指甲上忽見一
道人側面立身潔白而眉目具如繪畫狀驚而示於人
皆謂耳目聞見所未有或以為祥或以為怪越二日又
變作正面而形貌益明於是以為祥者亦怪焉如罔始
懼以書刀刮去之心切自念吾逼試期而有此異豈非
佳兆乎正熒惑不自定而其叔父訃音來限期親百日
制不獲入試一時之應乃若此
　　趙積智
趙再可思侍郎有子八人皆好學多預薦送第六子積
智尤好讀書獨屢試弗效居常鬱不樂紹熙三年従其
父在桂林時年三十八矣當就鄰路湖南轉運司試家
素奉張王神黙禱求助夢夜如銀網内大書一中字號
覺志之於策朝夕思念其意忽若有省告其兄弟曰月
中有中字唯用字實應之即白於父改名用是嵗遂貢
名春闈雖不利而中太學補選以覃霈免乙卯舉時未
可量云
　　婆惜響卜
括蒼何湛叔存清源王曽孫也淳熙丁未赴省試館于
三橋旅邸掲牓之夕遣僕探候久而不至有憂色因率
同輩登橋聴響卜駐足未定聞河畔婦人叫呼曰婆惜
你得葢呉人愠怒欲行打罵之詞俗謂之受記非吉兆
也湛獨喜亟還曰可賀我矣同輩曰叔存作意聴響卜
而連四得字夫復何疑湛曰不特此也吾少名正為婆
惜衆皆喜方買酒欲飲而僕至果中前列
　　李氏二童
李元佐宰南城嘗挈家游麻姑山諸子尚少挾隨行二
童登齊雲亭覩山澗花蝶翻飛可愛令撲之童入林樾
深處久不返呼之莫應走白于父遣吏卒於山遍索移
晷方出但云迷路而不言所以後月餘諸子見童著新
衣又常常買酒肉相對飲啗心疑之恐其為盜縛詰之
始曰向者撲蝶時遇一道士手提頭巾喚我至所居見
屋宇華麗風物清絶不似人境命童煎茶將飲我未至
而聞呼聲急乃奔歸道士擲一物與我拾取視之銀也
回顧間人屋俱失竊喜而不敢説持銀賣與市舖其重
十兩得錢二十二千就寄鋪中時取以供衣食費諸子
未之信詢諸鋪實然元佐謂其銀葢仙家物必異於常
品欲以元直取之鋪人云為過客買去矣後訪之仙都
黄冠皆云手提巾者紫陽鄧真人也始知二童有所遇
是嵗紹興癸酉及丙子年李解縣印相繼佚去莫究所
之其一福童者姓戴其一夀童者姓傅皆南康人也
　　公安木手
江陵公安縣一寺甚雄偉所事神俗稱二聖曰青葉髻
如來曰樓至徳如來靈效彰著紹興初蜀僧懶牛者主
此寺以殿柱朽壊欲易之聞逺村巨室有豫章大木遣
其徒往問主人索髙價不可售懶牛將自往未及行知
客僧乃引其人至云向者承需木方擬布施而來价遽
還次日木上忽生一枿大𩔖如來手今豈敢復靳愿於
二佛前焚香敬白以明初心如其言既伐木而奉其枿
龕於香殿桌上指甲䈥節視像了無小異云
　　鄭二殺子
武陵民張二嫁女招鄰里食飲鄭二夫婦預焉鄭妻素
與王和尚者通人多知之酒酣後偶墮箸於地張妻戲
曰定有好事鄭妻笑問故曰别無好事只是箇禿頭子
一坐譁然鄭已不堪俄有外人喚之出附耳語而去衆
問為誰曰王闍棃典袈裟在我處將價來贖衆人大笑
鄭夫妻皆怒捨去鄭張皆義勇民兵鄭歸取所佩刀出
再至張門叫張奴不勝憤憤曰爾家做如此事我請爾
酒食却提刀上門罵我亦拔刀逐之鄭愈怒其子八九
嵗卧于凳上自捽其首㫁臂折脅以死而大呼投里正
言張二殺我兒里正捕繫張仍飛報縣主簿李大東攝
令事檄巡檢驗實張言了不知鄭子致死之因而鄭妻
守尸搏膺哭云只有一子為夫所殺將以尤賴張二於
是兩家悉對獄鄭坐殺子誣人黜流逺郡張夫婦受杖
鄭妻王僧伏姦罪杖脊以酒席言謔之故致過如此
　　陳長三
武陵細民張道僧少失父母獨與祖母霍氏居年才十
三四而頗孝謹紹熙辛亥之冬久雨雪方霽張灘邊見
魚游歸取鈎垂釣得一魚喜甚串以竹杪將還溪西鐵
爐下人陳長三望見度水求之張辭以欲歸遺婆陳曰
隨我到壚下以百錢償汝又不可陳徑攜魚去張亦度
溪追躡至岸挽陳衣紛競不解兩人俱墜水陳長身豐
偉跨張腹壓之且捽其頭捶其項岸上人聞叫呼聲急
趨救張正負痛欲脱従下舉足適中陳𨼆處陳立死里
執張詣縣獄成赴府府守永嘉劉立義閱其牘曰此無
罪人也即援王荆公㫁鬬鶉事書判曰公取竊取皆為
盜道僧得魚而長三彊取之盜也誘之過溪而取之壓
之水而猶不置時窮冬凝寒道僧疲弱少緩且死道僧
以足踢之偶中其𨼆死是盜與失主鬬為失主所殺耳
道僧無罪召保知状具申提㸃刑獄司及省寺竟従所
㫁陳氏之人亦無詞人謂長三之勇何止勝道僧十倍
而恃力以逞天實誅之云
　　商徳正羊
淳熙十三年冬隆興進賢縣舒致政以生羊饋府士商
徳正留家旬日進往塔園豢養明年夏貨之於屠者孔
生牧于東湖傍至初冬將殺之忽失所在是日正午徳
正在家見一羊自外奔入至堂而跪為赴愬哀鳴之狀
已而喘卧厨中認其為原物呼詢孔屠得其事歎曰羊
向者來此少日即去今相隔一年吾所居升平坊距塔
園五里中間岐路不易識而能逃死就生如是豈𡨕𡨕
有神使之然以警世耶即還元直而存之郡人盧國英
為作嗟羊記又三年羊死瘞之塔園因與寓客田穎叔
語如此其夕夢抵西山朱橋莊遇婦人襁乳兒來拜曰
兒被公恩今得為丁家子敢不敬謝翌旦往審之耕僕
丁氏果以羊死之日生男子穎叔又為之記
　　簡坊大蕈
進賢縣簡坊市皆諸簡所居田僕趙三每日入山采薪
慶元元年七月久雨乍晴持斧至山顛見巨松下一大
蕈其徑一尺八寸摘歸誇語鄰里以為平生所未見酒
肆王翁尤異之謂曰我與爾錢以與我將挂于店外以
誘飲客趙許之而嫌所酬薄與妻言蕈如許大而王翁
只肯還五十錢不如我一家自飽傍人亦共賛即分擘
洗滌和米加味作􁂄喚妻婦孫均食訖乃就寢未及交
睫皆覺腹痛雷鳴競奏未到明盡死獨一孫數嵗以嘔
吐得免簡氏為收育之蕈之有毒固多此禍一何慘也
王翁家與酒客亦危矣哉
　　復州銅磬
復州乾明寺四隅皆湖紹熙辛亥漁人舉網得古銅磬
泥土漸蝕方就水揩滌寸許其光赫然透照腸胃而旋
轉不止置之篷頂亦然波濤旋覺洶涌謂為怪擲之岸
上以棹扣擊聲徹雲漢而旋轉愈甚因投腐魚實之猶
轉不止乃棄諸水中明年春主僧清顯方聞之募衆漁
訪索得於别浦但經魚汚處不復光唯脣間尚可燭鬚
眉聲雖清揚終不如向來也
　　向仲堪
樂平向仲堪字元伸紹興十一年通判洪州府帥梁揚
祖侍郎峻於治盜嘗欲殺兩人委向審問吏以成牘來
問盜所在對曰彼已伏罪例不親引恐開其反覆之端
但占位書名足矣向曰人命至重安得不見而詢之幹
官趙不係譖于梁梁召向責其生事向曰如帥司即日
徑誅之何必審實既付之獄則當准式引問若無罪而
就死地想仁人不忍為也梁感悟遂竟其問果平人耳
遂得釋後自他州赴調宿晉旅邸一病瀕於危殆夢至
殿宇間聞主者云向仲堪有治獄隂徳特延半紀既覺
浸以安愈詣天慶觀啟醮筵以謝再生其青詞自述云
頃既罹於重患忽得夢於良宵覘玉嶺之無涯愈覺真
都之邃續龜年而有永親聞帝語之詳旋復貳處州終
於官距夢時正六年也
　　公安藥方
向友正元仲之子也淳熙八年為江陵支使攝公安令
疽發於胷臆間拯療半載弗愈嘗浴罷痛甚委頓而卧
似夢非夢見一偉丈夫長􁑛巨目著拂塵披衫㣲揖而
坐傳藥方與之曰用沒藥𤓰蔞乳香三味以酒煎服之
且言桃源許軫知縣亦録此方但不用𤓰蔞若欲速効
宜服此友正敬謝即如其戒不終劑而痊後詣玉泉禱
雨瞻亭中闗王像葢所感夢者因繪事於家
　　向友正
向友正紹熙四年為復州推官五年正月十五夜月不
甚明其子彦漳見舍後一黒物長丈餘以為木影也俄
而少動因叱之逡廵而𨼆明日白其父父曰昔翁在􁀙
時我夜讀書窓下月色皎然覩一影甚巨自隙窺之乃
極長黒人腰與簷齊怖而就寢既而翁捐館今無乃𩔖
此乎後九日友正無疾而卒先是孔目官任遜死已十
餘嵗是日遜妻見故夫幘履袍笏疾趨過門全如生時
形質邀之還舍辭曰吾今為西祠判官適孚恵神王以
推官嚴明使召之汝姑少待至二更後復來叩門語曰
向公非人間可留必别除命我行亦不容緩矣遂去俄
而向亡
　　劉之翰
田世輔為全州都統制荆南人劉翰者待峽州逺安主
簿闕作水調歌頭獻之曰涼露洗金井一葉下梧桐謫
仙浪游何事華髮作詩翁烏帽蕭蕭一幅坐對清泉白
石矯首撫長松獨鶴歸來晚聲在碧霄中神仙宅晉玉
節經金狨黔南一道十萬貔虎控雕弓笑折碧荷倒影
自唱采芝新曲詞句滿秋風劍佩八千嵗長入大明宫
田覽之大喜致書約來金城欲厚加資給之翰遽亡明
年田出閱武見之翰立道左泣曰人鬼殊塗公能恤吾
家亦足表踐言之義忽不見田大驚異亟送千緡與其
孤
　
　
　
　
　
　
　
　夷堅志丙卷十
欽定四庫全書
　夷堅志丁巻一
　　　　　　　　　　　　　宋　洪邁　撰
　　南康神惠廟碑
大觀三年秋長樂陸端蘊自太常少卿坐議原廟不
合謫為䖍州瑞金令其弟端藻在京局亦屏去得武夷
冲佑觀隨之官是歲九月戊子夜夢艤舟江臯登北岸
見堂崇深一丈殿上衣冠甚美前揖曰吾順濟王也子
何以至此然吾祠宇子當為吾記仍書之藻逡巡謝曰
欲作記須刻石此無碑材欲書則字畫不工且名字湮
微不足為重乃以中朝達官某人言曰王其委之王色
莊聲厲曰誰謂南康而乏碑材誰為達官吾不知也但
記而書之勿辭藻拱手曰敢不敬奉命王色定延之以
入修廊曲檻花木掩映若畫圖然久之語曰吾今循行
子亦歸矣當以順風奉送又曰風之逆順亦非可私特
世人弗之知耳俄有武夫磬折庭下王顧曰今日風色
何如對曰順風也王笑視藻曰可去矣相與行至林麓
間而别王登車車制絶異藻請其名王曰禹乗四載以
治洪水此其一也即與徒御去如雲烟藻矍然而覺十
一月罷祠入京調南安軍南康丞復歸瑞金政和元年
八月至官二年二月甲辰夜夢中恍惚若見王者後數
日邑民來告蜿蜒之物見於橋者三日矣請各獻地創
為神惠建廟以奉王靈三月甲子相地越十日甲戌神
見於祠所於是廟成藻念昔歲之夢王云南康蓋今涖
官之處其所建立乃江之北岸也遂為作記以八月丙
子立石於廟中石刓敝不耐久淳熙十三年知縣李秩
重刻之今見存
　　王百娘
明州王氏女百娘少孤寡無依其舅陳安行舍人毎攜
以之官連歲苦疾疢紹熙三年夏忽患瘖聾不能與人
接僅識字毎有所欲但於紙上書之陳批諭使投誠觀
音大士冀或慈憐因晨夕禮拜不怠毎假寐如入定狀
必見端嚴瑞相訓誨拳拳且勸以作禮西方阿彌陀佛
仍親授四句偈曰淨土周沙界云何獨禮西但能囘一
念觸處是菩提又云可普勸持誦曽未踰月二患頓愈
竟不假醫藥之力陳謂其力愈純至應答如響為鏤板
以廣其傳
　　徐熙載禱子
樂平徐熙載只有一子以淳熙甲午歲八月二十四日
亡明年徐寓舒州宿松令鍾照之館舍值子初期偕南
臺寺供佛長老宗悟升坐為舉唐顧况之子非熊再生
為顧氏子之事且云吾有觀音聖相極靈異今以相授
能刋板印施必獲報格徐敬而受之攜歸書齋鍾令為
喚匠者於郡城踰月方至啟像匣視之已有黄蜂作三
土窠如龍眼大其子同時飛出二巨者甚健一細者甚
弱幾不能相追隨鍾令嘉曰螟蛉之子殪而逢蜾蠃祝
之曰𩔖我𩔖我久則肖之舜俞它日當有三丈夫子矣
明年果以八月二十四日生男名曰伯仁考諸五行命
書實為還魂格繼又得兩男但季秀而不實符弱蜂之
應云鍾令嘗為之序
　　建康太和古墓
建康屯駐中軍敎場在城外其一隅有堆阜坡陀突兀
相傳古墓也統制官成彥信以其妨礙毬馬奔騁且妄
意冢中之藏欲去之夜夢一女子衣裳冠珥不似時世
結束年可三十許顔貌美麗跪云妾處此八百餘年矣
遺骨淒淒幸而得存今聞欲見發掘倘於人不至深害
願止役無使泉下起暴露之歎成覺以告同𩔖咸皆勸
其罷議堅不從竟命徒削平果得塜究其磚甓上有晉
太和年月䥴記蓋海西公在位時妃嬪塟處雖骸骴不
全存而粧奩鏡臺盆杆之屬皆精金所製凡數千百兩
悉掩有之自以為得策未幾一皁隸從臨安來謁言見
執趨走之役於甘太尉門下今此軍郭都統本太尉所
引薦而今者頗忘恩背徳故使我來語君託密㢘其過
欲行罷斥若能裒具其實上之當擢君為代成大喜信
以為然厚犒之即羅織十數事語所親且其性不能謹
又漏言於人郭聞之憤怒摘其罪舉劾之坐削職秩使
白衣自効是時淳熙十一年景裴弟倅貳建康亦識之
經十餘年帥皆謂家賊難防莫肯收置戎列無由可復
故知之者以為隂譴致然所謂甘氏之隸盖亦常至諸
軍傳達主人㫖意後以過遭逐猶冒循舊態故成生不
以為欺成生故開封儀同三司闗之子記其名不甚的
　　三趙失舟
江都總管趙士􁴞説淳熙十二年宗室中有叔姪三人
自臨安調選歸其所居同邑當四五月之交共買小舟
經吳興過溪中一灘日午風大作天色晦暝若有物執
其柁即時淪覆幸水淺得不溺死既達岸茫不知為計
俄一籠漂至前視之則叔誥命袍鞾之屬雖遭渰浸畧
不汙濕叔甚喜二姪泣曰叔已無所憂奈我等何繼又
一籠漂至二姪文書在焉日已暮投宿村舍侵晨徒步
而出見田父荷鉏治地望其倉皇愁窘問之告以故父
曰何不往問趙法師可知底藴且語其居處遂行訪之
亦宗室素相善者趙厯扣曲折云彼處乃小小川瀆何
能壊舟船必有異吾行制鬼神術當相為考召立可見
矣作法才畢鬼物已盈滿其家其為首者盖向所遇田
父也趙責數之仍索舟中物一一皆在悉為此鬼家屬
服用若都城所謂冠珥首飾則婦女掩為已有狀具趙罵
曰汝既溺人舟又竊取所齎安得逃罪欲行繩治對曰
某忝為當界土地前此數日被城隍司公牒指名覆此
舟諸物皆據牒交領惟三人誥命及制書非籍中所載
旋送還之矣牒見存可以驗視趙取而閲之竟無以罪
之於是釋使去
　　徳興潭魚
徳興縣鄉落問失其名有大潭四十年前一巨鱖出沒
其中身如葦席兩領長闊毎出游泳輒有小者數十從
之亦各長三四尺居民見之熟不以為異某道人自江
西至與居者言此物不可不去若停留更久將為里社
興大灾諸人儻見信肯稍出錢與我當為去之於是村
中逺近共約許以三十千道人曰吾必俟見效然後告
行使刈水蓼無閒新舊乾濕悉貯於敝竹籠中凡數日
所得盈岸乃舉置於潭翌日曀霧坌起障塞潭面零雨
霏霏一聲震響如雷徐即開霽則自潭上削成溝深徑
各數尺巨鱖由之而出赴江中羣魚尾隨者十餘頭曝
於泥沙不能去村民爭取以食一鄉喜賀謝錢如約付
之道人受已即辤去然無有詢其鄉里姓氏者邑士張
僧師川親見之為景裴説
　　楊戩毁寺
崇寧以來既隆道教故京城佛寺多廢毁先以崇夏寺
地為殿中省政和中又以乾明寺為五寺三監楊戩又
議取太平興國寺改為邸店及民舍以收僦直初拆正
殿瘞佛像於殿基之下至於支體破裂已而戩病亦胸
腹潰拆而死時中貴復有欲毁啟聖院者坐是乃止
　　禁中涼殿
政和間詔於禁中之西南營一涼殿為雄屋四重數十
楹既成將㳙吉游幸扃鑰甚嚴毎夕命小黄門兩人守
直其處時已炎暑但對寢於撲水下夜未半聞内外喑
啞叱咤之聲殊猛厲竹夫人相逐躍舞不容交睫顫怪
徹曉以告知省盧太尉盧别易兩輩往説其怪亦然猶
未深信親往驗之才至殿外正門軋然自啟盧遽入即
有人鎖其扉以至第二第三重皆然望其中燈燭輝赫
寒風肅然哲宗南面坐嬪御列侍巨璫郝隨劉友端輩
十數人拱立見盧至喝曰盧某何不起居盧流汗再拜
繼呼使前宣問曰汝來何為也對曰被㫖洒埽新宫不
知聖靈在此觸突天威死有餘罪帝意怒不釋曰汝歸
去説與官家這些个屋也不讓得與我盧曰恭領聖㫖
又拜而退毎出一門隨即施鎖盧明日白奏不敢盡言
惟云車駕乞未須往遂虚而不居盧之孫居於豫章東
湖上為客話此
　　韓莊敏食驢
韓莊敏丞相嗜食驢腸毎宴客必用之或至於再三欲
其脆美而腸入鼎過熟則靡爛稍失節則堅韌庖人畏
刑責但生縛驢於柱才報酌酒輒旋刺其腹抽腸出洗治
畧寘湯中便取之調和五味以進而持紙錢伺於門隙
俟食畢放箸無語乃向空焚獻焉在秦州日一客中席
起更衣自公厨傍過正見數驢咆頓柱下皆已刳腸而
未即死為之悚然客生闗中常食此肉自此遂不復拄
口韓平生嚴毅令行禁止罷相之後出鎮長安時藩鎮
庭參之儀久廢惟初到日聊一講韓令五日一為之僚
吏厭苦一旦得小詩於屛上其詞曰五日一庭趨全如
大起居相公南面坐只是欠三呼韓讀竟畧不動色徐
言却是我錯了於是改令毎遇坐㕔則為之謗者亦息
人服其臨事不懼堅彊有決云
　　郭大夫
郭大任掃除和州妖祟見於庚志中其子雲居平江調
知杭之於潛縣未赴任夢入書室有人授以錢數百米
數升曰是君平生禄料也寤而不樂以為所享若是之
薄前程事可知矣自此不復詣彼處久之恍如有所遇
焉批離書與妻楊氏楊氏和王女也伉儷十餘歲生男
女三四人矣捧書悲泣莫知所為雲出居外舍累月親
朋爭勸挽使歸楊氏之兄予靜樞密鎮江陵過其家取
離書焚之然與妻異寢不復受俸料官期至不肯往自
宣教積年勞數進秩當轉大夫文書到吏部趙子直為
尚書持之不為上駁曰安有卧家十五年不任官之理
檄平江審其存亡陳公亮以提刑攝府勉使到闕始獲
拜命閣門以無近歲俸厯又以為疑宛轉料理乃得放
見注嚴州建徳宰時紹熙四年雖居閑而意緒常忽忽
四月十八日中夜忽呼其子曰吾神志大不佳懼有禍
至子驚怖問所以然語聲浸低殆不可辨越六日不起
蓋二十五日當支料錢故先一夕而沒才年五十三其
婿翁潾為饒州推官説此
　　王大卿
王季徳尚之以故九卿起守平江到官僅一月而卒府
僚合木為治䘮臨入斂尸忽猛脹不可容其子泣告衆
曰先人向自作夀具頗為華壯在家之日毎有小不適
輙偃卧其中或至三兩夕尋常見之則喜笑必引手摩
拊今寄於震澤一甲僕家料神欲是物送終故顯此異
若急遣人取之載次小舟不兩日當可到於是用杯珓
審其可否一擲即聴香煙才息尸已如初翌旦元棺至
遂克斂時郭大夫雲方下世其家以五十萬就買新製
者而用之
　　營道孝婦
道州營道縣村婦養姑孝謹姑寡居二十年因食婦所
進肉而死鄰人有小憾訴其腊毒縣牒尉薛大圭往驗
婦不能措詞情志悲痛願即死薛疑其非是反覆扣質
婦曰尋常得魚肉必寘厨内柱穴間貴其髙燥且近如
此歴年歲已多今不測何以致斯變薛趨詣其所見柱
有蠧朽處命劈取而視乃蜈蚣無數結育於中愀然曰
害人者此也以實告縣婦得釋予記小説中似亦有一
事相𩔖者薛字禹圭河中人予嘗誌其墓
　
　
　
　
　
　
　
　
　
　
　
　
　
　夷堅志丁卷一
欽定四庫全書
　夷堅志丁卷二
　　　　　　　　　　　　　宋　洪邁　撰
　　小陳留旅舍女
黄寅字清之建安人政和二年試京師未到六十里抵
小陳留旅舍寓宿夜將二更觀書且讀聞人扣户聲其
音嬌婉出視之乃雙髻女子衣服華麗微笑而言曰我
只在西邊隔三兩家住少好文字頗知書所恨墮於女
流父母只令習針縷之工不遂志願今夕二親皆出姻
知家赴禮會因乗間竊步至此聞君讀書聲歡喜無限
能許我從容乎寅留與坐即捻書冊玩誦又索飲寅具
酒款接微言挑之畧不羞避遂就寢鷄鳴而去復約再
會往還幾半月店媼訝其無故而久留其所親柳仲恭
者過而相遇拉以同入都女子已知之倐來告别攜手
而泣寅發篋出銀五兩以贈旦而行可二十里地名柳
林子見一廟神座旁侍女宛然是所遇者詳觀之其色
赧赧然若負愧之狀銀在手中初未嘗啟視也
　　燕太尉樓
燕達太尉元祐初以殿前都指揮使終於京師家有樓
甚宏麗其孫詁年十三歲頗剛果一夕見吏士數十輩
擁一男子著淺黄衫裹青荷巾執白羽扇徑登樓歌童
舞女繼至男子正中坐衆姬以次奏伎酒行正洽詁自
隙窺之喚僕妾執器仗欲上纔至梯半聞空中人厲聲
曰漢王子在此不可無禮逮至樓闃無所覩而酒炙果
實在焉所用尊罍匕箸悉燕氏物也髙明鬼瞰其語誠
然自後不復至
　　吳庚登科
吳五承事者合州赤水縣人其家頗饒於財傳四世皆
一子専務隂徳凡可以濟衆振貧者無所不盡至五承
事遂生兩男其婿張溥司户勸其次子庚讀書招邑士
張坦館於舍及赴鄉舉坦黜而庚預薦將就𩔖試乃捐
錢百千結同舉勾龍渙以為助迨入𩔖場則兩人分坐
東西廂是歲紹興丙子場屋嚴肅不得相往來庚才短
思澁窘迫無計髣髴見坦在側取其試卷一揮而成文
凡三日皆然遂中髙等張扣其所著畧不能言溥曰即使
全出勾龍手獨不稍記梗槩以答交游間問訊者乎庚
言曰與勾龍對廊坐逺甚失望非獨賴張先生力殆成
曳白矣漙感坦之徳亟往見道謝坦駭曰坦既不發解
何由入得𩔖場君無戲我俄庚亦來謝坦怪歎其異曰
是亡它乃君家累世隂隲彰聞天地神祗故以善祥相
報爾庚登科調果州相如主簿按登科記丁丑牓無此
人姓名疑未必然或年歲有誤也
　　顧百一
溫州村落一山去城市逺無人買佃但名為官山乾道
中農民陳李兩叟各斸地種粟聞深處有哭聲甚哀輟
鋤聴之俄又聞其傍一人慰解之曰不須憂明日有車
頭大洋擔大麻人顧百一替汝矣明日陳李復往正見
擔麻者來問其姓曰顧問所居曰車頭大洋於是為説
昨事力挽之囬言若不相信必死於鬼手顧善謝與之
俱還將至家未及門立仆於道
　　黄衣婦人
安自强字行老紹興二十年為荆南安撫參議官其子
勱令幹僕魏璋以十月一日買黄牸牛并其犢既殺犢
為脯矣才數日又欲屠其母先一夕勱夢婦人著黄衣
泣拜無數懇言曰女子已遭官人剮了乞恕妾命勱未
及對其人相隨申訴不已遂寤為表弟盛來話其異且
扣魏璋乃知巳縛牸牛方擬屠剝勱大悔悟棄死犢餘
肉於江而牽牸付與化寺終身不食牛
　　安妾柔奴
蜀人安自牧䘮妻之後買妾曰柔奴付以閫政恃主人
寵嬖恣横頗甚一婢安兒産子方滿月用計殺之而逐
其母乾道七年自牧以制置司幹官卒於成都其家歸
常州寓居新興寺柔奴感水蟲疾歲餘而死所親盛子
東及諸安族來弔以候大殮命僧修設薦嚴方咒亡位
食尸忽自起而坐衆駭懼奔走惟一老僧獨留不去曰
此尸蹷爾何足畏伸腳蹴之倒亟舁入棺咸以為積惡
之報
　　盛八總幹
盛八總幹者名挺字特夫開封尹章之族孫也寓居潤
之金壇小曲觀生三子長曰木登進士第次曰粟季曰
果紹興十九年十一月十九日晡後有異怪起甲士鐵
馬可百輩各長三寸分為兩陣馳驟戰鬭於庭除凡厯
半月日増數十騎稍聞金皷之聲閙喧特甚挺不勝駭
憤抛大磚亂擲則散走門堂庖厠隨處四集咸遺下弓
矢刀矛皆絶小而形製悉具至日暮乃不見一家不知
所為歲未盡挺卧疾而卒木待次揚州教官繼死粟忽
失所在罄地搜尋杳不得其踪跡妻徐氏愳禍之延亟
挈孤幼往常州依表叔安自强同居始得息厲鬼為妖
若是所未之聞也
　　大善寺白衣人
恩平郡王娶司農丞王揖女其家因是寓居於越府大
善寺之羅漢堂次子元卿出入王府董督繕修之役率
意營築凡所謂方隅禁忌一切不問淳熙十三年四月
得病危困遷泊外書室中二十六日晡時似夢非夢見
偉人長可九尺裹唐巾白衫黒帶曰汝犯九梁星當死
故來報汝有一法可以禳治今夜三鼓當有二神人來
必不利於汝宜取木一截覆以衾置於床上却用物籍
地而卧可脱此厄元卿頓首奉命俄覺夜半二神人果
來奇形猛狀獰惡可怖營營忽忽若尋覔之狀俄劃然
有聲唐巾者出曰可賀可賀彼已為韲粉矣舉手拽之
二神遂去元卿謝曰不知尊神是何靈祗而蒙委曲救
䕶如此曰汝前生事我極謹是以救汝無用問其詳疾
步而出至旦視衾内之木碎如柹屑矣病從此愈思報
其恩而不可得憶昨見時衣衫頗故敝乃以絹兩匹作
大衫具疏并楮鏹焚獻之其兄正卿嘗作記
　　圓潭墜鐘
福州長溪縣境有圓潭者水深叵測左右有徑路通商
賈往來而變異靡常曽有荷擔而過者見一徑頗廣塼
甃整潔且多金銀器物并擲於地人爭趨之則沒於潭
中不可得紹興三年近居村民姚叟當秋夜聞鐘聲鏗
訇響振山谷偕二子乗月往觀之正見一鐘墜於潭潭
之側三寺環繞僧知其異明旦各持誦經咒投牒請禱
冀得鐘左右二寺皆邈然弗應惟中寺才擲牒水即涌
髙丈餘鐘隨而浮上僧具威儀梵唄迎以歸其重三千
斤雙龍蟠結精巧特甚安奉於寺樓上繼此一潭帖然不
復有異後數歲寺遭火一空獨鐘樓屹存
　　張次山妻
洛陽張濤次山宣和甲辰為宿州户曹䘮其妻是歲冬
入京叅選因南至休暇日游相國寺於稠人中與亡妾
迎兒遇驚問之曰爾死已久何因得來此對曰見伏事
媽媽在城西門外五里間一空宅居官人可以明日飯
後來彼相尋迎兒當迎候於路張如其言果見妻妻泣
訴曰我坐平生妬忌使酒任情在此受罪君幸少駐可
見也至晡後聞騶哄傳呼旌斾劍㦸儀衞甚盛紫衣貴
人下馬入正㕔一行從卒悉變為獰鬼猙猙形狀運長
叉揕妻至前斬首且折其四體為數十段已而復生鞭
訊痛楚移時紫衣去一切如初來時妻曰毎日受苦如
此須請泗州大聖寺成僧看誦金剛經方免兹業明日
更在此觀之及期所覩如昨但只加執縛不復斬臠紫
衣問曰汝必曾發願故惡業漸消可實告我妻具對即
合掌曰善哉善哉勉之既去妻與夫訣張調官東下至
泗設齋賽經囬向畢再詣京師西茫無所見其妾迎兒
云媽媽傳與官人謝經文資薦為士人家男子矣紹興
中濤知常州其甥安勸説
　　范之綱妻
會稽士人范之綱居於城中壯歲下世有兩子能謹畏
治生日以給足其母早夜焚香敬禱天地百神旦誦經
五十遍凡十餘年未嘗少輟淳熙元年設三官位供事
甚勤燭下一神人出現語之曰婆婆年來家道長
進兩箇兒子留意産業孫男女五人仍有奴僕又已
身安强無疾病居於塵世真不易得此外復何求而朝
朝暮暮香火誠至如此願聞所欲母謝曰老妾感謝天
地䕶祐一家百無所望只願單得飽飯喫神曰衣食定
不闕若欲安然得之恐難也語畢而沒予謂世之人無
功無徳坐享富貴使聞范嫗之事宜知所警
　　張承事女
湖州張承事一女容色姝麗以乾道癸巳歲生至紹熙
庚戌年十八矣事父母孝謹不妄出户庭是春忽得惑
疾常切切與人昵語醫巫不能治時有道流善攝治鬼
魅行業孤髙呼為煞先生郡人延譽於張邀至家方仗
劍噀水此女出侮困之殊不少懾生深自愧悶起行外
間假寐橋側魂氣索繞而上若出神然逢九天采訪使
者巡遊儀衞甚肅因詣車下再拜告以張氏女為妖所
纏不容遣逐願賜指示使者曰可用金橋訣治之旋即
夢覺再登張門行法女抑首屈服問其姓名曰某乃其
隣廟神張承事昔貧時來禱於某願以此女為妻緣是
加意擁䕶今既成富翁而頓負盟約所以作祟盖其父
母素心相許如此非敢擅殃之法師賜鑒可也生曰欲
命工塑女像於神位之左儘可從容而令舍其精魂復
還故幹如何神謝曰敬諾後遂帖然今已納婿
　　龍溪巨蟹
福州長溪之東二百里有湫淵曰龍溪與温州平陽接
境上為龍井山其下有大井相傳神龍居之淳熙初年
七八月之交不雨五十日民間焦熬不聊生罄其禱請
皆莫應士人劉盈之者一鄉稱善良急義好施倡率道
士僧巫具旗皷幡鐃農俗三百輩用鷄初鳴時詣井投
牒請水到彼處天已曉僧道方四環誦經咒將掬水於
潭見一巨蟹游水靣螯如鉗大背上七星狀如斗大眼
如彈丸光采殊煥爛遂滌凈器迎挹之蟹隨以入舁者
方動雲霧滃然勃興未達龍溪雨已傾注明日遍迎往
鄉閭觀者擁塞忽失蟹所在甘澤霑足衆議送之歸彷
徨訪尋乃在劉後園池内又明日始備禮供謝復致井
中自後有祈必應
　　朱巨川
餘干團湖民朱巨川一意治生以不仁為富嘗白晝有
人抛磚入室意姦盜所為審視之無所覩亦未以為異
旬日後又自空墜大磨石於庭中繼而衣笥箱篋火從
内起於是呼村巫治之怪愈益肆男女皆遭扼喉批頰
弔縳箠楚舉室晝夜不寧乃命道士設醮延禳諸衆悉
見大毬旋繞壇下科儀未竟抛石及於坐旁不復可施
法其居旋為火焚遂徙寓别野相去十數里百怪交作
生計蕩析幾半有喻貞官者過其家為言此非邪鬼敢
然以君家用秤斗出入不平好利太過造物所不容天
降其罰非人力所能救宜改過悛心禍將自息朱悔懼
引咎一切改為逮今無恙
　夷堅志丁卷二
欽定四庫全書
　夷堅志丁卷三
　　　　　　　　　　　　　宋　洪邁　撰
　　如皎鹿母
台州臨海縣古城富室李氏庵僧如皎母葉大嫂與表
兄居於北村皎時時往省淳熙十三年春母亡明年小
祥皎修設齋祭畢還庵居夜夢母至垂泣曰我以平生
不作善事墮身為鹿只在近山中來朝當為鷹犬赶逐
汝可出觀之如見之以錢贖取切勿忘也皎覺而悲傷
天甫明率行僕數人俟于外辰巳間果有獵徒逐一鹿
鹿徑奔庵中皎持錢五千與獵人而留鹿飼養凡三年
復夢母曰我償業已足免以獸軀飫人口腹皆汝孝感
所致也旦起鹿死柵間皎埋之墓側里巷呼為鹿母冢
　　石城廟神
贛州石城縣城隍祠在邑治之側水旱祈禱多應土人
敬事之紹熙辛亥五月十七日大雨傾注溪流湓涌浸
通衢丈餘祠門頽敗士民合力新之門之左右元塑兩
馬是時忘設置踰月後知縣吕大年夢紫袍吏立庭下
聲喏曰大王今傳語長官出入乏騎乗欲暫假駿駟兩
匹吕許之覺而思之山邑元未嘗養馬安能遣借徐悟
其事乃自捐俸錢即東西塑飾用錦衣四健卒控馭至
七月兼旬不雨致禱祠下香火才收隂雲正晝四合隨
得膏澤歲以大稔縣人或夢神道從甚偉正乗所塑東
邊馬云
　　陳恭公祖墓
石城永福寺縣主簿據為官舍藏院相對有丘隴髙且
十丈相傳是陳恭公祖墓未嘗有人掃祭其是否莫能
知紹興四年衢人鄭琯為主簿以其處顯敞可逺覽欲
平治隴首建小亭工料已具僧徒慮或招譴交勸止之
琯才居官自謂有威力殊不信聴吏葉愿夜直宿書齋夢
騶導陸續傳呼太師且至一金紫人坐肩輿而來呼愿
云我宅於西岡將二百載爾輩何得輒萌侵犯之心愿
怖汗而寤亟以白琯遂寢其役
　　廖氏魚塘
紹熙四年六月吕徳卿以石城宰詣府道經雲都縣曲
陽鋪東暫宿於居民廖少大旅舍盛暑偃息少大者頗
可與言因言有親弟少四好使酒尚氣向時毎毎相凌
置不與校所居有兩塘各廣袤二十畆先疇素薄只仰
魚利以資生而弟忽起分析之議勉從之至取魚之時
弟倩村巫書符於瓦沉於吾所得東塘洎舉網不獲一
鱗徐知其然亦召此巫如前法於是西塘亦然其後巫
來相告曰汝兩人親兄弟自不相容而使我以邪術干
正慮貽譴罰宜各悔初心復同居共業吾當為爾解救
之切勿再起狂念兄弟皆奉其戒巫乃别畫二符投之
魚遂如故今毎歲獲直不下數百緡巫能不為利誘警
人使和恊為可嘉尚惜不問其姓名
　　李氏紅蛇
福州長溪人潘甲妻李氏顔色秀美年二十三歲方嫁
後二年偕娣姒衆婦出游園見紅蛇蟠結於道上凝然
不動注目諦觀之還家即得疾初時語笑無節雜出怪
異不稽之語然猶與人相應答已而益甚盡改變形態
或靚妝華服新潔冠履簪花滿頭或披髮祼體一絲不
掛跣行通衢中泥塗荆棘皆弗避路人聚觀疊跡亦不
動容潘生懼其蹈死地閉諸空室曉夕謹視之招村巫
馬氏子施法考騐巫著緋衣集隣里僕僮數十輩如驅
儺隊結束繞李向所游處山下鳴金擊皷立大旗書四
字曰青陽大畏展齋聲呌噪稱燒山捉鬼遇蛇蟲之屬
則捕取以歸沃以酒醋而享其神夜引李氏出唱和時
與之對巫拾碎瓦器赤足踐踏李初亦效焉足破流血
巫又煅方塼通紅立其上煎湯百沸置大鑊用手拈投
頓其頭旋走二匝李皆不能遂斂臂屈伏巫傾沸湯令
濯足坐之小椅勒供通姓名具狀言不敢再作孽乃遣
一介押出門行百步許仆於地潘生掖起擁歸房了不
省人事昏昏如醉經一夜晝精神稍復而極慙恥凡兩
旬始安扣向來所遇不能言盖亦羞之也
　　海山異竹
温州巨商張愿世為海賈往來數十年未嘗失時紹興
七年因涉大洋遭風漂其船不知所屆經五六日得一
山修竹戞雲彌望極目乃登岸伐十竿擬為篙棹之用
方畢事見白衣翁云此是何世非汝所當留宜急囬不
可緩也船人拱手曰某輩已迷失路將塟魚腹仙翁幸
教如何可達鄉閭翁指東南方果得善還十竹已雜用
其九臨抵岸有倭客及崑崙奴望桅檣拊膺大呼可惜
者不絶口既泊纜衆凝睇船内見一竹尚存爭欲輟買
曰吾不論價愿度其意必欲得試需二千緍衆齊聲答
曰好即就近取錢以償愿曰此至寶也我適相戲耳非
五千緍勿復議崑崙尤喜如其數輦錢授之而後立約
約定愿問之曰此竹既交易不可翻悔然我實不識為
是何寶物而汝曹競欲售如此盍為我言之對曰此乃
寶伽山聚寶竹毎立竿於巨浸中則諸寶不采而聚吾
畢世船游視鯨波滔天如平地然但知竹名未嘗獲暏
也雖累千萬價亦所不惜愿始嗟嘆而付之
　　寶華鐘
王徳全少卿珏紹興十四年待行在糧料院闕寓居平
江横金布右之西南曰魯都灣有田數百畆欲卜築於彼
未果也相去又半里寶華山有禪刹曰慈嚴智顯殿宇
宏敞近村寺舍皆莫及土人呼為靈𨼆主僧來謁王言
昨夜夢神人告云横金王判院乃舊檀越興兹一方有
善縁盍勉之使居此地其意殊不可曉於是王決䇿謀
徙而未能遽辦適㑹其妹婿李杼通判以所居求售即
買之而拆致其材植以供用甫兩歲第宅雄成他月同
姻朋詣彼刹登鐘樓讀其鑴誌曰重和元年將仕郎前
崑山縣主簿王珏施净財一萬鑄造正與已姓名同主
僧相顧歎異始悟神人有緣之語
　　阮公明
臨安於潜縣士人阮公明幼聰敏為太學生不事拘檢
將往臨平鎮娶婦因醉持篙擊舟師墜水死廂吏録付
仁和獄法為誤傷罪不至大辟而以久繫隕命後十年
同舍生王質自外州敎授代到中都晩坐旅邸一僕捧
刺來云阮上舍拜謁視其字則公明也相見悲喜敘舊
欵曲復邀飲於酒肆數行歎曰吾久墮鬼籍緣天年未
盡隂司不收但拘縻於城隍晝日聴出入夜則閉吳山
枯井中如等輩都城甚多毎黄昏之際繫黄裹肚低頭
匐匍而走者皆是也囬首指其僕曰此人亦是各隨貴
賤髙下更相服役與世間不殊不足為異酒罷辭去握
手囑曰某尚有十年留滯未能受生幸為作書白家君
修水陸道場可減六七年之限願無忘長揖而逝明日
質遣報其父不之信質自捐槖金辦佛事質數日後出
外歸店人言阮留謝刺而去其所用紙蓋非人間者自
是不復見
　　人魚劍脊鳥
乾道六年湖州市中弄蛇客養一魚於瓦盆狀似鮎而
色黑腹下出兩手若壯夫者十指皆具蓋所謂人魚也
又武康山間産一種蛇曰劍脊鳥大而善走逢人則昂
首而立其尾著地不及寸須急避之乃免其害
　　卞山佑聖宫
紹興初湖州卞山之西有沈崇貞道人者得真武靈應
聖像因結庵舍於彼奉事之仍將符水治祟療疾效驗
殊異民俗皆呼為真人後曽建一堂買度牒為道士其
徒從之者數十輩忽有紅光四道起於堂後近視之則
無所覩經旬日試於光處掘地獲青石長三尺闊尺許
上刻天闗地軸相交糾雨日光采浮動遂砌為一龕自
是士女信敬益倍昔時共為移逺鄉廢元峰觀額以標
其宇沈守約丞相當國奏賜額曰佑聖宫崇貞既歿今
厥孫住持云
　　圓貞僧粥
呂彦能自天台城中入山過村落一小寺其主僧圓
貞適出外守舍童熟寐室問呼之不醒呂久行頗倦暫
卧榻上聞飲饌芬香徹於鼻起詣庖下視之炊煙微温
更無一物惟見釡傍以線繫崇寧四大錢寘四角固所
不曉乃舍之而出僧正從外來迎且笑曰手腳已露不
復自文幸小留共享於是飲酒數盃設粥一器糝如雪
色味絶甘不知何品僧曰恰見佛前繫錢四盖為此耳
其法用魚鱖魚大者四枚破除凈盡去首尾及皮以線
繫骨端垂於釡中然後下水與米凡鹽酒薑椒之屬悉
有常數度其糜爛則聚四錢為一并掣之魚骨盡脱肉
皆潰於内矣所以美者如是山僧酸寒不足為貴公子
道也吕醉飽而去
　　虞一殺螺
奉化海上漁人虞一以取呀螺為生毎得時率用生絲
線作圓套其上候吐肉出則盡力繫縛之急一拔了無
餘藴數年後右手生惡瘡而五指及皮俱脱落痛苦之
甚略不能運動追悔前業誓不復更為久之乃愈遂棄
妻子捨身為寺家奴
　　鄭行婆
合州城内一媪曰鄭行婆自幼不飲酒茹葷黙誦金剛
經未嘗少輟紹興辛未之春因往報恩光孝寺聴悟長
老説法中路過屠者門正見臠割牛肉戲語同行曰以
此肉切生用鹽醋澆潑想見甘美迨到寺悟公問曰汝
安得喫牛生媪曰出母腹以來不知肉味和尚如何有
此説悟曰汝真不食邪命取藥刀圭注湯調為一杯使之
服少頃吐出生牛肉椀餘媪始悔恨妄想故示顯化益
痛加修飭今已九十餘歲
　　嘉興道人
紹熙五年冬秀州市上有貧道者衣裘極藍縷而顔采
腴澤人問之則以右手撮地若取物狀者數四元未嘗
丐錢徃來但指以為笑忽揖吕徳卿兄弟曰無事時來我道
堂中喫茶不暇即往意非凡流明日訪其居已去矣
　　折玉龍釵
揚州平山堂左右皆隋煬帝故宫苑其地多已耕墾為
園田淳熙九年邨民因取土得白玉釵半股質理温潤
上碾龍鱗甲寸餘黄栗色光采欲動統制官朱振出錢
三千買之以示客吕徳卿嘗見之
　　班固入夢
乾道六年冬呂徳卿偕其友王李夷嵎魏子正羔如上
官禄仁往臨安觀南郊舍於黄氏客邸王魏俱夢一人
著漢衣冠通名曰班固既相見質問西漢史疑難臨去
云明日暫過家間少款可乎覺而莫能曉各道夢中事
大抵畧同適是日案閲五輅四人同出嘉會門外茶肆
中坐見幅紙用緋帖尾云今晩講説漢書相與笑曰班
孟堅豈非在此邪旋還到省門覺微餒就入一食店視
其牌則班家四色包子也且笑且歎因信一憩息一飲
饌之微亦顯於寤寐萬事豈不前定乎
　　張四海螄
臨安薦橋門外太平橋北細民張四者世以鬻海螄為
業毎浙東舟到必買而寘於家計逐日所售入鹽炒杭
人嗜食之積戕物命百千萬億矣淳熙十六年二月之
夜螄在盎者盡縁壁登屋上床繞衣掃去復集至於粘
着肌膚不可脱張慨然有悟遂發誓云從今日以往不
復造此惡業自别尋一營生道路願諸佛子監察言訖
悉墜於地天明空所有投諸江而改貨煎豆腐以贍給
　
　
　
　
　
　
　
　
　
　
　夷堅志丁卷三
欽定四庫全書
　夷堅志丁卷四
　　　　　　　　　　　　　宋　洪邁　撰
　　林子元
福州閩清士人林子元屢應鄉試未登名淳熙十三年
夢人謂曰君送薦當俟賢兄來帥七閩可也覺而記於
牘其兄自誠者雖嘗業儒久已捐棄筆墨為商賈之事
矣朋友或知之毎相面㑹輒戲之曰令兄已開藩否林
亦絶意縈望至慶元元年秋試畢適報宣城中林蕰之
鎮閩喜謂其友曰吾兄待問正與新帥同名鬼神不吾
欺吾刻日以覬吉報耳洎九月二十四日揭牓林果以
詞賦居首選乃驗士子得失固不偶爾郡守隨時差擇
亦已豫定於九年之前則凡朝至暮徙倐去忽來世以
紛更數易迎送順逆歸咎於造物殊不知㝠㝠主張信
而有證特假手於人盡心力而營之祇可笑也大兒時
通判州事得其説甚的
　　楊九巡
術士行山者或畏墓穴妨其身則必迂枉避就如予前
志所書劉少保家保安軍地者是已鄱陽人楊九巡習
此技而絶貧困至無衣可出梁企道侍郎亡訪地未得
楊往見寓客張承事謂之曰我有一箇好經紀恨衣裳
破碎難謁達官非君不能成吾事張曰此易辦耳吾職
庫役其中多有之即擇衫裘之屬數種衣之導往梁氏
先以地圖入梁之子宏夫視之喜便與偕詣彼處至即
指一穴曰此是也宏夫囬還四顧曰地勢趨下恐有水
患令移上三丈許楊慘然曰鴉鴉俗間歎聲盖知其於
已不利也及塟畢得犒錢二百千次日忽病風攣數月
小愈扶杖詣張謝曰賴君之賜使我一家温飽愧無以
報有土湖上一地可作花園切不可失張本邢州人北
俗以豫凶事為諱不肯先卜夀蔵楊之意欲使他日作
塟地故婉其辭張曰吾衰矣無用旋營一圃也然竟如
其言及卒其子圮塟之十年後圮從白屋登第
　　書吏江佐
洪應賢自婺源縣㩦書吏江佐歸鄉里服役累歲應賢
捐館之次年秋請假還家收禾逾月又至應賢次子仲
堪夢其來參拜如平生問所收幾何對云佐才歸即得
病人以為疫不肯相拯救饑困至死今所以來者盖有
一事啟告佐親弟侁在龍泉寺為行者他日若作僧則
先父遂無後望收拾使令之仲堪又問汝既以疫疾死
想不復有人為殯殮後事竟何如曰賴隣里宗族率錢
營辦僅得涼衫裹尸白松木棺周身而塟於縣東門外
言訖而泣且去問其所欲曰囊無一錢願賜盤費仲堪
夢中買紙錢二千給呼巫作外引宣白而焚之既又問
之曰汝來時道路無阻礙否曰正苦為闗津闌遏於是
又使巫給一引佐捧之受謝旋登榻取被覆體少頃揭
被已不見後旬日縣故吏王伋來試訪其事盡如夢所
説因遣喚江侁至留之書室供洒掃經年而去今光州
通判㕔為筆吏云
　　張妖巫
婺源懐金鄉巫者張生善為妖術能與人致禍毎於富
室需索錢米少不如意則距躍勃跳名曰打筋斗此家
隨即病瘡豆或者有死亡以是莫不畏憚士人汪延瑞
慕其能得不義之財從而佐佑之大書一牓曰朝天門
揭於其居巫頂髙冠著寛袖緋衫繫大黄帶毎日升髙
座縱談禍福隨從祇承可三十輩縣弓手汪早嘗過門
怒其不燒香遣人押囬取問汪云容洗手致敬既焚香
畢復命左右撾縛汪云如此却不可若有符法當使隂
兵執我於虚空而加箠擊不然便去白知縣遂得釋汪
徑具狀詣縣告縣宰洪應賢追逮至廷詰其妖惑對曰
所行乃天心正法最善療人疾病初非造妖也詞色倨
傲宰曰汝會打筋斗如能跳過鼓樓即放汝始惶怖亟
拜哀祈命囚於獄明日躬往鞫訊且持正一籙中降魔
印在手而語之曰汝常言能神通知未來事且道我手
内是何物錯愕無以對立杖之二十逐出境初巫以創
造法院斂民錢幾千緍悉拘籍入官帑充月俸邑人為
之相賀廷瑞懼罪亦徙而之他
　　治湯火咒
俚巫多能持咒語而蹈湯火者元仲弟得其訣為人拯
治無不立差其咒但云龍樹王如來授吾行持北方壬
癸禁火法龍樹王如來吾是北方壬癸水收斬天下
火星辰午里火星辰必降急急如律令咒畢手握真武
印吹之即用少許冷水洗雖火燒手足成瘡亦可療
　　娼女馮妍
𡊮州娼女馮妍年十四歲姿貌出於流輩且善歌舞本
謝氏女也其母詣郡陳狀云賣此女時才五歲立劵以
七年為限今踰約二年矣乞取歸養免使以良家子終
身風塵中郡守張定叟呼問妍曰汝離家時尚小能認
毋乎曰能認於是引謝媪至前示之揺首曰非也張判
所訴云既非真母難以强取免勘虚妄逐使去謝恨涕
泣而出妍還馮居才入門忽迷不識路娼母詢其所以
曰眼前㝠㝠漠漠如人把手遮我更不能曉解暨至房
便覺困障告於郡以疾求假張不之信因會客命如常
日呈伎蒙然如癡與之酒亦不知盞所在猶以為詐曰
汝且歸只從當中去妍迂枉信足遂墮砌下始驗其被
疾聴除籍遂失明孫鼎臣為判官日嘗見之眸子宛然
而其盲自若也
　　許成悖母
金溪民許成為農自田所歸舍從母索飯母告之曰飯
在釡中可自去取喫及至竈下視釡則空無所有怒而
罵曰你不害瞎妄語如此即出外折薪一枝忽躍而上
徑入眼貫一睛而出登時暈絶累日乃能起今為孫鼎
臣擔僕自狀其過而悔無及矣
　　吳廿九
紹熙二年春金陵民吳廿九將種稻從其母假所著皁
綈袍曰明日插秧要典錢與雇人工食費母曰我怕春
寒且明日未必成汝妻自有襖何不就取吳恚而退其
家有桑十餘株婦姑中分之矣姑誤采婦葉婦告吳吳
即入母房牽之出曰不借我襖又采我葉莫要在此住
自去别處討飯喫便持斧斫其床并薦席亦碎毁時已
逼暮母詣隣家求寄一宿隣人曰婆兒子性氣惡我留
汝必遭炒閙拒不納母出立簷下徬徨往來且坐且立
至五更遥告虚天願早天曉俄聞鷄唱時方隂翳忽開
晴吳甚喜即與三農夫同之田問母還所居見床榻已
壊發聲泣其婦言昨以桑葉之故被丈夫一夜打罵婆
且去日正午片雲起於山須臾煙霧四塞四人皆避於
山下驚雷電掣有頃復晴三農聚首如初獨吳不在走
訪之乃倒埋稻中入地二尺牢不可拔妻急邀僧誦經
懴謝至晩始得出舉體黒如炭煤然
　　丘岑食蕈
金溪士人丘岑就館於鄉家豪園僕居在傍使朝夕送
饌僕嘗得大蕈煑作羮一家五口暮而飽食之以一杯
獻岑岑曰此珍味也不可徒食命學生歸求酒一升許
滿飲然後啜蕈既而聞僕夫妻皆嘔血困仆往視之則
兩子復然不移時四人盡死主人料岑必及禍畏其或
殁於門内且為累亟置酒三觴延之償其束修之直遣
轎舁之歸又餉以一尊主家去岑舍三十里行半塗與
友生相遇因語其事遂留連共飲空其尊醉卧邸榻迨
醒畧無所苦識者謂酒能解蕈毒云
　　繆夫人
羅春伯為刑部尚書紹熙五年四月母繆夫人在臨川
夢春伯乗轎還鄉而著衰服方大駭而從者持一合來
啟之得樞密告身一軸春伯易公裳繫方圓毬文帶出
見賀客母乃喜問人曰尚書今轉何官曰樞密相公也
覺而告家衆皆喜懼居半深以為疑至六日夀皇遗誥
至始驗衰服之兆越兩月春伯入樞密府乃悟昔夢中
所稱正此耳
　　王監之
太學生王監之婺州人也紹熙壬子秋薦告假還鄉里
常時好招邀大仙遂焚香泚筆拜祈來歲得失即大書
十五字云羅春伯急欲相見已為公討㝠州差遣是時
羅以刑部兼吏部尚書王甚喜謂春闈必知貢舉當于
其衡鑒下登科欲詣學參假方解舟疝氣大作急還家
俄頃而卒旋營周身之具乃羅木栢木各得兩片而前
後用椿板足之始驗前説羅春伯三字㝠州之兆安得
云吉乎
　　朱四客
婺民朱四客有女為吳居甫侍妾毎歲必往視常以一
僕自隨因往襄陽過九江境山嶺下逢一盜軀幹甚偉
持長鎗叱朱四住而發其篋朱亦健勇有智因乗間自
後引足蹴之墜于岸下且取其鎗以行暮投旅邸主媪
見鎗扣之遂話其事媪愕然如有所失將就枕所謂盜
者跛曳從外來發聲長歎曰我今日出去却輸了便宜
反遭一客困辱欲細述所以媪揺手指之曰莫要説他
正在此宿乃具飯餉厥夫且拊自心焉朱大懼割壁而
竄與僕屏伏草問盜秉火求索至二更弗得夫婦追躡
於前塗十數里朱度其去已逺遽出焚所居之屋未幾
盗歸倉皇運水救火不暇復訪朱遂爾得脱
　　武昌客舍虎
承宣使孫璫之子禹功紹熙四年冬自臨安挈家赴襄
陽都統司幹官過鄂州舍舟趨陸夜宿驛舍覺有賊往
來門外從吏呵罵之曰是都統官員不得作過久之稍
定試啟户出視乃兩虎相與盤拏也既至襄遣僕蔡徳
歸視夜宿武昌客舍見舍中人紛紛擾擾有驚畏色徐
問其故云昨夜吾家父子四人俱未寢團聚圍爐俄一
虎撞入踞爐而坐吾父子危愳䘮膽以為必有一人遭
啖食者不敢畧轉動添薪益火與之相厮守虎亦偃然
自若至曉乃奮迅而出隣媪適來請火正及門遇之即駭
仆而死吾家雖幸免而驚魂到今未定且憂其今夕復
來決無由可脱也蔡徳亦為之變色終夜危懼不安席
明日辰巳間始敢去
　　黄狀元
鄱陽士人黄瀛字季蓬善屬文宣和間在太學負俊聲
屢夢人稱為黄狀元瀛固自恃不淺毎為交友言之然
才入舉場輒不偶紹興八年以免舉赴省試於臨安而
黄公度魁多士是歲無廷對遂唱名第一瀛始悟歎曰
二十年夢黄狀元今乃為它人所奪怏怏而歸久之僅
得特奏攝官而所作飛來峰含笑花二賦殊可觀飛來
一篇嘗上髙宗御覽瀛之居去城百里毎入城則館於
安國寺嫌厠不潔遇欲登溷輒往妙果僧堂後其爲人
耿介𩔖此
　　汪莊敏宅
汪莊敏公築宅於浮梁邑中髙明宏廣子弟列房居之
不能徧其姪果習銓課招鄉人朱龜蒙主書館治一閤
於東廂别有外問兩士就學凡四人同處果嘗與朱夜
謁從兄茂良於後堂角舍因留飲果先出讀書獨攜紙
炬以行將至所居見兩士忩外一男子衣冠頗整潔穴
忩窺觀以為兩人自相戲耳暨入室則皆假寐桌上方
矍然疑非人出視之無所覩忩紙元木嘗破蓋鬼也
　
　
　
　
　
　
　
　
　
　
　
　
　
　夷堅志丁卷四
欽定四庫全書
　夷堅志丁卷五
　　　　　　　　　　　　　宋　洪邁　撰
　　潘見鬼理㝠
慶喜猫報已載志丙中既死二十二年當紹熙壬子夏
其主母得水蠱病日就危困幹僕王富云嘗聞天井巷
間茶店錢君二郎説艮山門外潘先生善理幽問事
俗呼為潘見鬼試往禱之王遂拉錢造其居潘焚香爇
楮鏹施手帕於所事神像前燈上正見一婦人一猫對
立潘云俱有寃枉吾亦不解其由二人持帕歸為主母
道所以母大驚曰往歲實怒責此婢然其死也自因損
傷非我隕厥命何緣作祟如此復使往見潘乃命童子
附體考召即作婦人聲曰我名慶喜以死於非命到今
未得託生固非主母殺我但却自渠而發向者其福未
衰故等守多年耳潘許以齋醮經卷皆不應而作猫呌
數聲童即昬昡及覺不能畧省潘移牒城隍令放置鄷
都宫且咒棗治水與病者服似覺小愈纔數日復沈篤
竟不起錢往弔䘮是夕夢婦人來曰我自報寃何與爾
事顧令潘法師囚我於獄非屈來地下作證不可旋抱
熱疾少日亦亡噫㝠途業報茫茫理難致詰慶喜之自
死縁猫故乃貽禍主母及錢生則為太濫矣豈命數相
值偶然若是乎
　　潘見鬼卜
潘見鬼者又啟卜肆其事尤髙淳熙戊申歲禹之姪以
前武陵通判詣闕當再得倅貳或云華亭胡朝散待建
康次而得疾消息殊不佳若求代之只二年半便可仕
禹未能信將謀詣卜筮遂往訪潘隨其所需買香紙仍
留白紙一幅於神堂禱請供事約明日復來既至潘取
香爐灰反覆按紙上良久拂拭視之則成一方字禹盖
以胡君為問謂事不諧矣時周益公在相位往謁之伸
建康之請周曰彼兩倅闕皆是三四年何不求贑州禹
曰禹非不詢究縁有饒金酉黄巖鄉方盛三政官期甚
逺周曰饒已不仕黄當即赴而為私計所牽見擬丐祠
今但替方盛耳求者甚衆出此日便落他人手後悔無
及禹喜謝即納劄子請之而心猶疑慮次日饒致仕命
下黄遂祠請其到堂資歴同者爭求之殆三十輩而禹
劄在前遂得之於是證方字之驗
　　夏巨源
夏巨源者亦精於卜筮居臨安中凡來卜者一卦率五
百錢紹熙三年冬禹之自贑倅受代造朝其子介侍行
既至檢㸃勑告文書遺其一雖遣僕還家訪尋終不能自
釋乃同詣夏肆夏書紙上曰事在千里外繼書一食字
一堯字合而讀之則饒字也問曰是乎答曰然曰文書
見係一多口人收得而鴛鴦為看守無足憂也其説茫
洋無准的固以為妄既而僕從饒州來持所遺至蓋向
者打併行李時忘在外小妾福安見之介房中十篋用
泥融飛燕子沙暖睡鴛鴦為標貼遂寘鴛鴦篋内既應
鴛鴦看守之語而福字有口田字又四口所謂多口人
者如是亦神矣哉
　　李朝散
紹興三十一年朝散郎李浚監通判支鹽倉並海多産
蟶居官者必以為酢醢餉遺親故浚所買頗多一夜夢
若游他處官府見神人冕服正坐呼謂之曰汝近日何
得廣殺生合減一筭吾念汝善也從恕自後當力戒之
吾姓俞氏(闕/)而名從立人仕至宣教郎年勞當升朝已
下磨勘及通直命下曽不克拜而終見掌百禽獸水族
行且受代生前與汝為姻戚故特告汝遂辭去又間有
語曰看經與道士著浚覺而思之俞乃其妻族名從立
人者妻之諸祖也但不曉去後之説明日問土人始知
蟶有兩種小曰孩兒蟶大曰道士蟶昨日所製盖擇取
其大者亟喚僧誦經資薦之迨秩滿還家言於諸俞云
所夢者名佚以宣教郎知徳清縣臨欲遷官而捐館未
幾告其妻曰我今為神實掌鱗羽諸獸而為我造冕服
妻如其請倣祠廟中規範繪飾設齋祭供焚而獻之至
辛巳歲垂四十年矣而靈著如此俞之姪孫瀹刻石記
其事
　　虼蟇瘟
淳熙十四年春江淮浙癘氣肆行但不甚為害惟中者
覺頭痛身熱不過三日即愈名為虼蟇瘟言自淮北來
趙師縉明叔云其祖彥澤鎮揚州正坐決事一吏以疾
作告俄紛紛繼之過半不止明日趨庭之吏三分僅有
其一當晝宴客一倡方行酒亦以此去迨終席無一人
在翁潾云時為溧水主簿身遭其沴既而舉邑盡然予
在翰林大兒自鄉里攜婦來省至衢買舟而方離岸即
有病者浸浸舟中之人無有得免者然不藥而愈所在
相傳云頃年未嘗如是也
　　蜀梁二虎
蜀峽山谷深夐鷙獸成羣行人不敢獨來往萬州尤為
荒寂略無市肆敎授官舍孤處一宿嘗召會同官至夜
於㕔上設燈燭勸酒一虎忽躍升階盖見火光熒煌突
然而至者悉驚竄一客在外不敢入急伏於胡床後虎
漸進逼之客無計可禦舉床冒其頭按頓再三虎作勢
撐拒頭入愈深如施枷械者大窘駭負之奔出諸客不
敢再飲各散去明日村民入城者言三十里間有一交
椅碎裂在地教授遣取視之乃昨夕客所失者盖虎沿
塗擺撼方得脱也客雖免於搏噬亦䘮膽成疾彌月方
愈興元府近郊有農民持長刀將伐薪行畬狹徑其下
皆沮洳相去丈許一虎在彼望農至欲奮迅登岸農遽
跳坐其背以刀亂斫之虎亦勃躑與相抗里人環睨不
敢救相率投戎帥乞援帥命獵騎百輩鳴金鼓馳往至
則人虎俱困騎刺虎殺之扶農歸遍體斷裂成紋蓋盡
力用刀且驚怖故也次日亦死帥厚給其家錢粟使塟
之
　　建康空宅
建康都統制會客正勸酬而所親迂道路自逺方來先
遣信假館其人素亢傲尤侮鬼神子弟欲窘困之軍中
有將官空廨絶凶無人敢居乃導往彼處趙入據中堂
宿半夜後望大門内兩火炬以為從僕未寢猶呼問之
俄而門開一物長纔二尺闊亦然持巨扇直入趙擬下
床毆之時當冬夕既解衣畏寒未能起物徑偪床舉扇
一揮覺隂風如割積采消隕惴怖戰栗憂其復爾不暇
出聲喚僕會帥宴已散知其故責厥子曰奈何將人命
為戲急令邀迎還公廨中人聲四喧此鬼始舍去明日
趙氣象索然無復向來豪態後一年竟死知文州李言
時在彼見之為姪孫俌子翼説
　　饒風鋪兵
金洋之間驛路蕭條但毎十里一置饒風鋪驛卒送文
書已逼暮值虎從傍來有攫噬意卒窘甚駐立語之曰
我聞汝亦是靈物我今所傳文書係朝廷機密下制置
司者汝喫我無可辭此一筒制勑符命如何分付虎弭
耳低頭為聳聴之狀徑舍去卒到他鋪交還遞畢因留
宿與彼中人言自喜再生明日囬至昨處虎復相遇竟
為所食方知命分當死於虎疇昔之免端為文書故云
　　義烏孫道
淳熙元年冬密姪自鄱陽往四明過婺州義烏縣兩舍
晩宿逆旅倐有野服者坐於傍扣其何人曰邑醫孫道
也工療眼疾密與之語孫曰君當是貴家子弟必蔵好
方願畀我一二或可為人起疾密素祕翻胃一方即口
授之其法用一大附子去其盖刳中使凈納丁香四十
九粒復以盖覆之線縛之箸寘銀石器中浸以生薑自
然汁及盖而止漫火煮乾炒一錢摻舌潄津下之若煩
渴則徐食粥糜忌油膩生冷孫喜書之於策未幾州鈐
轄苦此病危甚孫為之拯治正用前方數服而愈謝以
錢五萬孫家貧所得過望生平未之有也略不述所來但
自言其功欲俟密歸塗更有請俄一夕告殂時方年五
十精采抗健而奄忽若此乃知財物不可妄得云
　　海口鎮鱖魚
汪茂通檝監福州福清海口鎮税一夕津吏報有海船
一隻經過岸下所載惟鱖魚一尾客人貪行市不可滯
留乞便為檢放汪知其為大魚語之曰候收税畢為我
買其頭吏曰恐太多無發泄處乃令只買雙頰腮肉亦
以多為言於是但市其半少焉四兵牽負而至其重七
八十斤汪舉室恣食之又以其餘作脯餉縣僚略計此
鱖無慮數千斤
　　黔縣道上婦人
浮梁民程發為人傭乃屢往來江浙間淳熙十四年九
月自臨安歸過黔縣境清旦遇婦人於塗顔狀愁悴告
程曰我不幸丈夫狠惡常遭鞭箠而阿婆性尤嚴暴不
曽得一日定歇昨夜趕我出無處著身汝能帶取我行
便當嫁汝程曰我自有妻會服事吾母如何無故舍之
而别娶且與汝同行路上人必喚姦盜於事不穏便而
婦曰如此時汝自先去我經此路甚熟候晚宿泊處當
往相尋討程無詞以拒漫應曰好遂獨行暮抵旅店則
婦已在房内矣力邀其寢程初不肯從愠曰我便走投
都保説汝掠我來强姦我程頗懼又覩其容色勝厥妻
乃遂其請將曉復云我後須到汝家若怕妻不容自向
近處别討一住屋但時時過來相就亦得臨别於手帕
内取一衲襖與程程既還家不以語母妻所居五里外
有虛市曰廣平距邑十五里程日一往忽被疾始與母
道所見曰彼婦恰入房相存問坐床上移時方出門去
母駭愕蓋畧無形影也迨曉而死母殮以衲襖而塟之
妻後更適人惟生一女及嫁程母往依遂空一室
　　淮西牛商
慶元元年夏浮梁北鄉桃樹村衆户買牛賽神得一頭
於淮西商人極肥腯享獻既畢分胙而食之凡七八十
人肉才下咽悉苦身熱腹脹如中毒狀經三日始愈徐
究其故乃姦商殺青竹蛇入藥糜碎捽和槀秸而以飼
牛牛咀嚼甘美十餘日膚上倍於昔時商獲息過半乃
引餘牛往浙東買者方議追執而訴其惡聞已溺死於
前渡遂置不問此鬼得而誅之也
　　李晉仁喏様
李祐字晉仁河東人政和宣和中厯數路轉運使在京
師時以唐鄧房州不奏旱災及禁民陳訴皆舉劾之其
人公直剛明然性最滑稽上官有庸老不見稱於士論
者必行侮辱嘗為磁州滏陽令磁守老昬而好校僚屬
禮數祐初上謁鞠躬厲聲作揖守驚顧為之退却既去
遣客將責之明日再至但俯首恭敬而不啟齒守大怒
出府帖取問令分析祐具狀答言祐昨早詣府自謂蕞
爾小官事上當以禮故行髙揖旋蒙使君責誚所以今
日不敢出聲不意復蒙譴問委是髙來不可低來不可
伏乞降到喏様一箇以憑施行守覽狀益怒而竟無以
為罪也汪汝紹少卿嘗在其幕中實聞之予得汪卿説
已五十年矣所謂李作令時亦不能的記也
　　醉石舞袖
許先之尚書幾信州貴溪人住居鄱陽知東平府時得
一奇石髙濶三尺宛如酒家壁所畫仙人醉後奮袖坐
舞之狀蹺其右足輦歸寘於堂宿直者常遇一偉丈夫
舞跳不已而形軀絶壯始猶懼之久而習玩其態相與
持杖襲逐擊之即持燭火閲視乃此石也許命椎斷其
脛自是不能神紹興初宅為汪丞相所有知其物為怪
委諸牆角予求得之以入草堂供玩甚可觀也
　
　
　
　
　
　
　
　
　
　
　夷堅志丁卷五
欽定四庫全書
　夷堅志丁卷六
　　　　　　　　　　　　　宋　洪邁　撰
　　上饒徐氏女
上饒徐氏二女長嫁王秀才性頗淫冶因夫出外輒與
少僕私後得疾日進不瘳平時用一鏡其妹嫁楊氏者
屢求之不肯與至是謂家人曰我病無活理安能戀鏡
姨姨要此物可以持送之表我意念久之果死妹居在
三十里外來奔喪相與經畫後事且營佛供因留駐數
日臨去姊家述亡者之言付以鏡妹悲哭嗚咽遂攜歸
及還舍取以照面時日色已晚忽施脂粉塗澤開箱易
新衣氣貌怡恱人問其故曰姐姐見在鏡子裏喚我須
著隨他去皆驚而来視初無所覩遂對之笑語罔然如
狂癡妝梳才畢覺頭眩思就枕頃刻而亡時慶元元年
四月也娣既𦵏淫僕詣墓下若有呼之者繞墓往返數
十匝咄咄曰娘子喚我趨伏墓前再拜不能興它僕掖
起之死矣郡士鄭著必彰説
　　證果寺習業
明州醫者俞正臣説其鄉里士人王某當科舉之嵗欲
往山間習業得證果寺絶幽邃無車馬喧遂詣僧假一
室寓止寺僅有僧行三四輩嘗晝往十里外民家誦經
斂死王獨處迨夜半滅燭將就寢聞人叩户即延入葢
舊友也王見其來甚喜曰正爾孤寢而逢故人可謂幸
會恨寺衆皆出無油炷燈煑茶殊失主禮客謝曰不必
爾吾自不合冒夜行無處託宿能見容足矣王留之同
榻劇談良久微笑而言曰有一事不免以實告幸勿怖
問何為曰吾死已歴年今夕之來願有所託王駭曰如
是則我乃與鬼語那得為役曰無傷也吾非為怪惑但
有禱於君吾亡後妾即改嫁稚子懦弱殆無以食吾生
時即館舎所贏白金二百兩埋于屋下某處願為語吾
兒發取以治生切勿令故妻知㝠漠之中當思所報隨
長揖而别王方幸其去而暗中𨼆𨼆見其人固在床輾
轉不敢寢俄天明亟起出值寺僧及喪家人至云夜來
才念經畢舉尸欲斂只空衾在地徧處尋索弗得王引
入室視床上人乃死者也王惴恐未已急徙歸而訪友
家呼其子果如言得銀予頃聞張定叟説嵊縣山庵事
畧相𩔖豈非𫝊者誤其郡邑乎然其来絶不同故復書
之以廣異述
　　陳六官人
嘉興魏塘鎮東陳六官人名師則娶同里朱監酒女隨
父翁之官温州既還鄉與兄不協買孫氏屋别居彼宅
數多凶怪故孫氏虚而不處陳才入其室百妖並興符
禁不可治但呼巫祝具牲酒禱謝纔少定陳嬖一少妾
曰安安年甫十六因是常與妻反目慶元乙卯季夏妻
以疾亡後兩日比鄰鐵工沈廿一亦死陳不能奠居暫
避之於近村徐莊相去三十里安安之母錢二嫂未聞
朱氏訃見沈生至云陳六孺人喚汝来取安安若不然
便責付牙家我今下州城幹事汝宜一面速往錢嫂持
飯與沈食自賃小艇到陳故居始知已徙去孺人及沈
皆已死大恐而返陳又再從張涇滙居孫屋復空而安
安獨無恙今方一嵗未保其生也
　　阿徐入㝠
嘉興奉賢鄉民王三妻阿徐乾道元年初夏死經夕復
生言方病困時見兩箇公人把文符追我云喚汝對事
我云尋常家務自係丈夫與兒子管幹我無所預何故
来追公人曰須要你去不覺隨出門行一徑陰慘不見
天日約十數里到官府往来憧憧喧閙兩人止我于外
先入冩押到狀然後驅至庭下四面垂簾别一吏在前
問云汝何故強占卑幼財産我答言平日不曽干預家
裏事喫素念佛已三十来年只記的阿伯王大與丈夫
王三均分祖業伯後去大聖寺中出家作行者其一分
田園是伯兒子王八典與魏塘鎮孫家將錢賭博非理
用過只剰得屋基却是阿徐倩佃後累年伯身死王八
出外未歸夫王三為焚化抛骨及至將屋基還王八此
外即無強占聴得簾裏𫝊聲押王大出對便有一帶枷
罪人階下立乃伯也伯向我説我久在陰府不知陽間
事仔細所以兩次理㑹今此既分曉更不願爭我問伯
何事受苦如此曰我作行者時縁化施主錢修造鐘樓
𨼆瞞入已又將打回齋飯歸家所以受罪未脱對訖我
乞放回簾内云到這裏如何空囘得遂坐杖脊至第三
而下一似夢覺乃頓甦家人視其背杖痕儼然極痛楚
數日方愈縣人新廣徳宰孫漢傳
　　成都趙郡王
青唐羌唃氏之孫隴拶崇寧中歸京師賜姓名曰趙懐
徳拜節度使封安化郡王其孫襲爵後入蜀嘗為成都
路兵馬鈐轄天資傑横占大慈寺四講院屋宇併居之
厯年既多殊為一邦患苦寺内保福禪院西堂僧智則
嘗住持合州釣魚山道行清髙獨與之厚善無日不往
来人莫知其所以契合也有游士妙于命術談人死生
禍福若神謂趙君九月生日後必死時方仲春趙愳甚
邀智則語其故禱之曰師外牙尊宿視寂滅如夢覺能
代我一死乎則笑曰何足為難但吾却有所請能相聴
則可耳趙問欲何言曰郡王久據寺院殿堂像設日就
隳頽講席由兹殆廢吾實弗忍儻能卜徙外第而還以
畀羣僧吾雖死不惜趙許諾即日於城外小東廊建宅
而捨其故居後七日四院僧畢集闔府淄流嚴備香火
迎則公齋於水陸院食訖陞坐舉揚般若具道所以代
死之意奄然而化趙為主喪素服奉龕焚于大智寺塔
下是嵗趙無恙明年曹庭堅待制帥蜀趙貴倨自若肩
輿騶呵徑造㕔事曹怒曰鈐轄於制置使有階級安得
犯軍禮立命武宰擒赴直司旋拘繫於獄揭牓求具宿
愆不數日士民交訟紛紛得其自置兵前後死亡者四
百輩悉不落名籍而冒請粮帛遂併捕其二子鞫實計
贓不貲父子皆斃於獄户距智則之死才一年饒州安
國長老了祥者葢嘉州人也談此異予謂死而可代則
臣之於君子之於父行之久矣趙君與智則之事豈其
然乎
　　劉改之教授
劉過字改之襄陽人雖為書生而貲財贍足得一妾愛
之甚淳熈甲午預秋薦將赴省試臨岐眷戀不忍行在
道賦水仙子一詞毎夜飲旅舍輒使隨直小僕歌之其
語曰宿酒醺醺猶自醉回顧頭来三十里馬兒只管去
如飛騎一㑹行一會斷送殺人山共水是則青山深可
喜不道恩情拆得未雪迷前路小橋横住底是去底是
思量我了思量你其詞鄙淺姑以冩意而已到建昌㳺
麻姑山薄暮獨酌屢歌此詞思想之極至於墮淚二更
後一美女忽來前執拍板曰願唱一曲勸酒即歌曰别
酒未斟心先醉忍聴陽闗辭故里揚鞭勒馬到皇都三
題盡當際㑹穏跳龍門三汲水天意令吾先送喜不審
使君知得未蔡邕博識爨桐聲君背負只此是酒滿金
杯来勸你葢賡和元韻劉以龍門之句喜甚即令再唱
書之於紙與之歡接但不曉蔡邕背負之意因留伴寢
始問為何人曰我本麻姑上仙之妹縁度王方平蔡經
不力謫居此山久不得回上京恰聞君新製雅麗勉趂
韻自媒從此願陪後乗劉猶以辭卻之然深於情長塗
而逺客不能自制遂與之偕東而令乗小轎相望於百
步間迨入都城僦委巷宻室同處果擢第調荆門教授
以歸過臨江因㳺閣皁山道士熊若水修謁謂之曰欲
有所言得乎劉曰何不可者熊曰吾善符籙竊疑隨車
娘子恐非人也不審於何地得之劉具以告曰是矣是
矣俟兹夕與並枕時吾於門外作法行持呼教授𦂳抱
同衾人切勿令竄佚劉如初戒喚僕秉燭排闥入正擁
一琴頓悟昔日蔡邕之語堅縛寘于傍及旦親自挈持
眠食不捨及經麻姑訪諸道流乃云頃有趙知軍攜古
琴過此寳惜甚至因搏拊之際誤觸墮砌下石上損破
不可治乃埋之官㕔西偏斯其物也遽發瘞視之匣空
矣劉舉琴置匣命道衆焚香誦經咒泣而焚之且作小
詩述懷予案劉當在詹騷牓中而登科記不載
　　烏江魏宰
烏江縣治後有狐狸洞時時出為小妖淳熈四年魏昌
賢作宰因坐聴事家人於簾幙内遙望見美女在其側
以告魏妻時官奴王道奴以色稱頗蒙邑僚顧盼妻不
復審其實呼之入宅痛加杖笞明日自往幙内所覩如
初但不能辨其容狀使人呼道奴則正病瘡困卧始知
其非疑洞狐為厲以語魏魏往後園於竹林中得土穴
穴口才徑尺許而陰沈暗塞深不可計於是集道流設
醮祛逐輦瓦石謹築之凡用力經日乃平自後安貼不
復見
　　南陵仙𨼆客
濠梁士人林森字秀實攻苦讀書汲汲以功名為念惡
城市喧雜即村野營一室毎夕修業至三鼓忽牕下有
人呼其音則女子也呼曰功名富貴真難致讀書中夜
何曽睡時月色明潔傍無僮奴知其為異叱之曰汝何
鬼耶敢以半夜来相戲侮笑曰我乃南陵仙𨼆客吾父
令我為君婦侍森望其容儀甚美啟户納之而出語詈
責女曰無用生疑心我只是南鄰王知縣女先人已没
有遺文在此嘉君苦學思奮故命我嫁君吾家更無他
人至於以室女之身自媒自獻用是不欲白晝来因出
一紙書示林果其父手澤也森年少介處喜於得配遂
留共寢至旦而去自是不問朝暮或經月不窺外庭森
如醉夢迷罔了不復究其所由往来踰年生一子森因
拊嬰孩謂女曰我既為汝家壻而不一到汝居宅於心
常不安盍偕往乎女不可森始疑焉自思昔聞盧充幽
婚得無近似即訪於近隣問王知縣宅安在皆曰不在
此惟有女𦵏於南岡上今二十年矣森拉其人詣墓次
見一竅如䑕穴穿徹於中懼而歸舍女正卧床上撼之
覺且以所見扣之黙無一語若有愧容挾兒徑出森買
酒奠其墓且以石窒穴泣别去明日還城中自爾絶跡
　　永康太守
永康軍崇徳廟乃灌口神祠爵封至八字王置監廟官
視五岳蜀人事之甚謹毎時節獻享及因事有祈者無
論貧富必宰羊一嵗至烹四萬口一羊過城則納稅錢
五百率嵗納可得四十萬緡為公家無窮利當神之生
日郡人醵迎盡敬官僚有位下逮吏民無不瞻謁慶元
元年漢嘉楊光為軍守獨不肯出其人素剛介不信異
端幕府勸其一行拒不聴而置酒宴客是夜火作於堂
延燒不可救軍治為之一空數日後其家遣僕来言所
居亦有焚如之厄正與同時楊始悔懼知為祠神怒譴
然無及矣
　　成都鬼哭
紹熈三年四月成都府午門外初夜有鬼哭久之悲哀
鬱蓄者數十人聲逺近皆聞之深以為懼至六月有瀘
卒之變捕作亂者戮之於所哭之處葢禍福吉凶之兆
神明既先知之雖欲幸脫不可也
　　施徳逺夢
施徳逺湖州人參知政事大任鉅侄孫也乾道五年赴
省試正月一日夢參政公來語之曰汝今年與我同嵗
覺而恍然參政卒於元祐壬申是時七十八矣殊不曉
其意試罷入太學見同舍生問一士曰尊丈年今幾曰
七十徳逺憶向所夢漫言之同舍喜曰君必登科七十
八者過省也未幾果奏名鄭僑牓第三甲及第
　
　
　
　
　
　
　
　
　
　
　夷堅志丁卷六
欽定四庫全書
　夷堅志丁卷七
　　　　　　　　　　　　　宋　洪邁　撰
　　張元善水厄
處州並海雖旁流支港皆深濶往来舟船常有驚濤駭
浪之害村岸有老叟夢一士人在水中抱青龍長可丈
餘且甚懼臨門呼曰厚報叟曰此不難也引手撥龍龍
去士得登岸覺而異焉以語其子明日正午颶風大作
暴潮如山而至一小舟破於波間有人溺水持大青竹
竿連呼救人叟出觀之宛如夢所見者急棹漁艇往救
之已昏昏不能言叟喚童兒策迎以歸寘於室為燃火
燎衣具飲食良久乃蘇云吾為張體仁建州浦城人也
因永嘉經由不虞遭此變非叟仁心則既𦵏魚腹矣留
旬日乃能復常拜謝而去叟亦不以所夢告張後登第
仕宦通顯遣人訪叟家致錢帛為餉旋復本姓曰詹仍
字元善位九卿帥閩部前程固未艾也
　　四祖塔
蘄州四祖塔山遭兵火爇盡寺僧即其處僅搆矮屋三
間以安佛像士大夫至黄梅者必迂塗往觀然多為陰
翳四合或蔽像不得見鄱陽張璹壽朋通判郡事因適
野視草就宿寺側明旦偕長老宗紹登塔基始猶濃雲
宻霧已乃開霽稍瞻睇髣髴宗紹言嘗掘基下得石碣
葢郭璞地記云候塔壞日當有姓張人来而塔復成今
日符此䜟矣張大嗟異曰若爾當試為圖之迨還城以
事告人無有不樂施者不浹旬集錢數百萬纔半嵗訖
功初肇役時役者持鋤發地且數尺見一僧瞑目趺坐
指甲繞出于背且纏其軀監寺僧以告紹紹叱之曰何
故師多鬼話無得復語遂轝土掩之既而塔成釋徒服
紹之識量以為不可及壽朋子振之親見其事予謂郭
景純在江南時禪法未入中國無由已為四祖立記疑
亦知數者託其名云
　　郭節士
浮梁縣舎宅堂柱廊作樓三間頗明潔常為燕息之地
紹興丁丑嵗永嘉薛季益良朋為令日觀吏牘于樓上
據胡床倦卧若夢寐間恍惚見朱衣人立其前驚問曰
汝服飾詭異為人為鬼為我言之對曰某生則為人今
鬼也又問然則何為而出姓名為何有何事欲来訴曰
某姓郭氏三十年前承乏宰邑不幸草寇犯境固守弗
去悉力拒敵盡室皆死焉既没之後㝠官録其忠義徇
國俾之為神而朽骨猶埋後圃願尚書哀我收拾掩之
為惠實大薛曰吾為邑長於斯安得以尚書見佞曰此
在㝠間聞公當居此職非敢為佞也許之遂不見時日
已曛暮翌日命數卒訪其尸果得於花檻之側乃具棺
殮而𦵏諸原其後趙善著宰邑亦感夢不肯與人言但
求其當官政跡書碑鋟板而塑厥像於崇聖寺以報其
忠節隕命故目曰郭節士後薛令果權吏部尚書
　　金郎中
金君卿丙志載其娶妻事金未登科時讀書於浮梁山
間中夜未寢聞户外人行雜沓語聲嘈嘈出視之月色
滿庭畧無所覩良久又聞復來有一人低語曰郎中未
睡莫要髙聲已而寂然明日詢之乃隣舍民家設水陸
供也時方承平崇尚官爵任至正郎為五品金甚喜曰
鬼神告我矣仕宦未艾一第不足得也未幾策髙科厯
郡守部使者積代至度支郎中當路多知己自謂已攀
侍從然竟不復進步而終度支郎中今之朝散大夫也
四十年前已有定分豈可妄意干進乎
　　三將軍
浮梁西鄉崗之原有新安寺僧惠照者辭其師海印往
江湘間行脚至隨州大洪山留數嵗乾道六年還鄉持
石刻數本遺院主允機其一紙乃三將軍畫像機志於
求利於是喚木工雕三神形模一切與碑相𩔖旋闢一
堂供事且將施丹青藻繪為化縁之資未能辦其費近
村民劉九之妻病足攣已久幾不能移步夜夢一偉人
来自頂至踵皆純白謂之曰知汝有患若能致力於我
當相為治之妻寤以告厥夫疑為妖異即同詣寺欲邀
僧誦經以伸禳卻因過新堂見三像指其一曰此正入
夢者通身皆肖得非有莊嚴之意乎立取錢十千付寺
以助設色而不言所見不旬日妻忽捨杖起行又旬餘
妥貼如無疾者復造神前焚香瞻謝僧問其故始以語
之其事喧傳聞者競有所施允機精於醫能切三年脈
知人死生此事經營皆機得酬謝衣鉢所致今亡矣名
連恵者其孫也亦頗有祖風云
　　信州鹿鳴燕
紹熈三年秋信州解試揭牓畢當作鹿鳴燕以享隨計
之士郡守王道夫擇用九月二十九日開筵諸邑士子
先期皆至貴溪余秀才以二十六夜夢人告曰聞君来
赴鹿鳴燕此事已不成諸人皆去了君宜早歸余寤不
樂而以為功名之會必無濟理或恐有家門禍故深憂
之明日市中大火延燒民舍數百間自午至中夜乃止
煨燼之餘公私愁窘平治煤灺經日未能竟遂罷此燕
但致錢酒以贐行時大兒通判州事張振之監贍軍酒
庫
　　張方兩酒家
浮梁人張世寧淳熈癸卯暮冬之月釀白酒五斗欲趂
新春沽賣除夕酒成既篘取之矣復汲水拌糟于甕規
以飼猪後二日入其室聞芬香撲鼻試視甕内則又成
美醖清辣反勝于前亦取之仍實以水至三日復得酒
如初隣里𫝊詫或以為挾幻術與之争辯終不信乃邀
至釀處始驗其不誣出語相賀謂張氏為神所祐從此
將興及日旰再往視盡為水矣又西鄉冷水村細民方
九家造斗酒寘甕於床側𨼆處俄而取之不竭如是十
餘嵗日日獲錢了無勞費賴以贍給數口殊不知其所
以然後為長子娶婦經旬時偶客来令婦取酒婦以甕
在暗處挈之出見一小蛇繞結于傍蛇望人至即逸去
自是甕一空今方九已亡獨子孫在而窮困不可復濟
矣
　　餘干譚家蠶
餘干潤陂民譚曽二家毎嵗育蠶百箔紹熈元年四月
其妻夜起餵葉忽見箔内一蠶長大與他異幾至數倍
而逐節為一色青紅黑白皎然不雜當中如黄金透徹
腹背妻知為佳祥取香合捧承别剉細葉鋪藉寘諸佛
堂旦起揭視則已生兩耳明日又生尾俄而衆足皆𨼆
徐生四足能立全如馬形時時勃跳作戲凡七十日馬
不見但得小佛像似入定觀音蒙頭趺坐外間傳説来
瞻覩者駢肩疊迹譚氏畏有他變乃并合瘞之于桑下
是嵗所得絲絮倍于常年至于小蠶寒蠶亦皆遂意二
年三年皆然及四年癸丑春夏所育猶昔了無一繭成
就甲寅乙卯嵗亦如之其村鄰有一女為張思順婢説
此事葢親見之
　　靈山水精
水精出於信州靈山之下唯以大為貴及其中現花竹
象者朱秀才家在彼舊頗贍足十餘年来浸浸衰落嘗
因寒食拜掃先墓小民百十為羣入山尋覔水精且鬭
百草為戲朱獨行陂陀間忽見一石塊光輝射人就視
之真寳石也髙濶如大甕喜甚懼為衆所見取亂葉蔽
之既還舍呼集田僕二十輩乗夜舁歸已而市儈皆傳
聞相率来觀共酬價六千貫朱猶未已臨安内苑匠聞
之請于院璫求假至信視已立價復増三千貫朱付之
賴以小康麗水人盛庶字復之曽仕於信得二片髙四
寸許濶稱之中有青葉成行全如萱芽初抽之狀盛君
寳藏之遇好事君子乃始出示
　　郭教授
成都人郭某不知名監興州大軍倉與戎帥吳挺少保
厚善嘗有軍中駛卒因請月粮以語言忤郭郭訴于吳
吳殺之郭後數年登紹興癸丑第調興元府教授未及
赴同郡王翊主簿同年生也夢為數吏追逮趣其行甚
遽翊知為㝠司不肯前進禱之曰有母年老不審何罪
願使者明以相告然後承命其人云訊興州承局事翊
曰翊以寒士得一官生平不曽到門闗外所謂承局者
無由相識今所對果何事邪諸人更相驚顧曰且仔細
且仔細一人云幾乎錯了即捨去翊覺惘然莫測又數
日聞郭君殂始訪得興州本末乃與人言
　　馮資州壻
蜀人馮子春為資州守其壻從之官公嘗須銀盆使老
兵持以入壻匿之而稱失去且語馮云未嘗用馮以為
兵所竊寘諸獄兵衰老不能堪訊鞫遂自誣伏索其物
則云久已轉鬻了既論罪決杖且責償原值兵不勝寃
憤具狀訴東岳行宫泣拜而焚之仍録一紙繋腰間乃
自經於廟門之外馮受代復知果州忽見此兵正晝在
側愕然曰汝死已一年如何到此對曰銀盆事某陳訴
於嶽帝今来追知府女壻對理馮驚懾之次俄失所在
其壻即若中惡當日死馮後七日亦卒鳳州通判郭公
遂以慶元乙卯部潼川絹綱過鄂州與孫伋相遇説此
　　蕪湖龍祠
紹熈五年春江西安撫司將官林應趾部豫章米綱往
金陵抵蕪湖内一舟最大所載千斛中夜忽漏作水如
涌舟中之人惶窘無計林具衣冠謁龍祠拜禱曰應趾
以貧為此役今若是將大有損失何力以償勢須徙出
又非倉卒可辦舟有七倉輒用甲乙次叙書七鬮以卜
所向願大神威靈曲垂昭告遂得第三鬮水及舟運而
漏自止於是安寢至旦後三日晚至采石舟復漏乃集
綱衆如神告之證空第三倉見底板正脱一節一小魚
當漏處帖帖如遮䕶然已腐矣葢前者漏止正以魚故
神之賜祐大矣哉
　　丁湜科名
丁晉公本吳人其孫徙居建安貲産豪盛子弟中名湜
者少年俊爽負才氣時酷暑嗜賭博雖嘗獲勝然隨手
蕩析於狎游厥父屢訓責之殊無悛心父怒囚縛空室
絶其飲饌飢困瀕死老嫗憐之破壁使之竄父喜其去
亦不問但謂其必擠隕溝壑湜假貸族黨得旅貲徑入
京師補試太學預貢籍熈寧九年南省奏名相國寺一
相工以技顯其肆如市大抵多舉子詢扣得失湜往訪
之工曰君氣貌極佳吾閲人多矣無如君相便當巍峩
擢第即大書紙粘于壁云今嵗狀元是丁湜湜益自負
而所好固如昔時同時榜有兩蜀士皆多貲亦好博湜
宛轉鈎致延之酒樓上仍令僕攜博具立于側蜀士見
之而喜遂戲於小閣始約以萬錢為率戰酣志猛各不
能中止累而上之湜於此藝得奇法是日所贏六百萬
如數算取以歸邸又兩日復至相工肆工驚曰君今日
氣色大非前此魁選豈敢復望悞我術矣湜請其說工
曰相人先觀天庭須黄明澤潤則吉今枯燥且黑得非
設心不善為牟利之舉以負神明哉湜竦然具以實告
曰然則悉以反之可乎工曰既已發心㝠㝠知之矣果
能悔過尚可占甲科居五人之下也湜亟求蜀士還其
所得大半迨庭䇿唱名余鐸首冠湜為第六云其姪孫
徳興尉光民説
　
　
　
　
　
　
　
　
　
　
　
　
　
　
　
　夷堅志丁卷七
欽定四庫全書
　夷堅志丁卷八
　　　　　　　　　　　　　宋　洪邁　撰
　　趙三翁
趙三翁者名進字從先中牟縣白沙鎮人本黄河埽兵
避役亡命遇孫思邈於棗林授以道要久之孫捨去令
勿去縣境淳澤村曰切勿離此非天子詔不可往俟我
再來與汝同歸宣和壬寅嵗年一百八矣果被召見館
於葆真宫頃之丐歸詔問所欲對曰臣本𨽻兵籍未有
放停公憑願得給賜它無所欲也即日有旨開封尹盛
章給與之遂放浪自如於技術無所不通能役使鬼神
知未來事為人嘘呵按摩疾痛立愈保義郎頓公擩苦
冷疾二年至於骨立一日正灼艾而翁來詢其病源頓
以實告翁悉令撤去時方盛暑俾就屋開三天牕放日
光下射使頓仰卧揉艾徧鋪腹上約十數片乗日光炎
之移時熱透臍腹不可忍俄腹中雷鳴下泄口鼻間皆
濃艾氣乃止明日復為之如是一月疾良已仍令滿百
二十日自是宿疴如洗壯健似少年時翁曰此孫真人
祕訣也世人但知灼艾而不知㸃穴又不審受痛楚耗
損氣力日者太陽真火艾既徧腹且又徐徐照射入腹
是功極大但五六七月為上若秋冬間當以厚艾鋪腹
蒙以綿衣熨斗盛灰火慢熨之以聞濃艾氣為度亦其
次也其術出竒而中理皆𩔖此宻縣墮門山道友席洞
雲因往獨統嶺瀑水潭側登翫慕其清幽髙爽即築室
以居既而百恠畢集未及一年禍變相踵席謁翁告以
故翁曰得無居五箭之地乎席曰地理之説多矣獨不
聞五箭者敢問何謂也翁曰峯顛嶺脊嵸首隴背土囊
之口直風當門急如激矢者名曰風箭峻灘急流懸泉
㵼瀑衝石之沙聲如雷動晝夜不息者名曰水箭土剛
礫燥斥岸砂磧不生草木不澤水泉硬鐵腥錫蟲毒蟻
聚散若壊壌者名曰土箭層崖疊巘峻壁巉巖鋭峰峭
岫拔刄攢鍔聳齒露骨狀如浮圖者名曰石箭長林古
木茂樾叢箐翳天蔽日垂蘿蔓藤陰森肅冽如墟墓間
者名曰木箭五箭之地射傷居人皆不可用者囘環紆
抱氣象明邃形勢寛閎壌肥土沃泉甘石清乃為上地
固不必一一泥天星地卦也子歸依我言去凶就吉當
自無恙矣席敬稟其教居止遂寧翁亦不知所終峯上
張壽朋父為作記而郭彖伯象得其文載於暌車志末
予欲廣其傳復志于此
　　建昌士人
建昌士人失其姓名往臨安赴省試夢入一神祠值判
官捧大簿案上欲登殿有缾貯水誤觸之落地其聲鏗
然即驚覺謂非佳兆意絶不懌既而春牓預選登髙科
注樂平主簿乃悟捧簿及缾落之㫖
　　潭州都監
潭州兵馬都監某出於天武禁衞離兵籍得官既滿秩
府帥使押米萬石至鄂渚因挈家行道過青草洞庭湖
泊舟龍廟下當具牲牢禮謁其人素强倔且憚費薦供
菲薄祝史白曰神靈意頗不懌宜毎事加謹畏殊不謂
然夏夜月明坐於船艎上望大金沙灘光如撒星煜煜
聚散稍成五色炫轉滿川問舟人曰此諸神皆出戲逰
也其人笑曰是乃鬼火耳何神之為取彈弓射之葢夙
精此技百發百中才一彈落光采霍然而滅舟人竊以
為憂明旦詣廟審視則風神土偶捨故處偏側而立遍
體有折裂紋昨夕彈圓正在袋中以告都監使謝過再
拜而退至暮風敗其一舟失米數百斛罄二年俸餘僅
能償值慢神獲咎如此其人雖震怖猶幸不𦵏魚腹耳
大抵鬼神多驚故尤畏彈也景裴聞其説於錢不孤而
忘都監姓名
　　范斗南妾
范斗南字一卿甌寧人淳熈二年登第待次某州教授
買一妾寵之而内子游氏不容乃詐語之曰明年我等
赴官道塗行李之費貧無以及今浦城趙氏遣僕持書
欲月與錢三十千而邀我作館客不可失於是挈妾行
既抵彼邑境得村墟山寺一僧房稍葺以為寓舍臨遷
居妾至户外彷徨不肯進扣其何所見曰房中有人我
不敢入范曰此空屋耳何曽有人汝得非眼花妄發耶
強之入未幾妾竟抱疾亡迨撤去床帳其後壁盡已古
暗𨼆𨼆見青帳中一婦人覆錦纈衾而卧正與妾寢同
乃審向来所覩葢此也范鬱怏不樂遂為疾嘔所苦勢
且危急友人賈正同来問疾言曰此去三里前村有漁
翁蓄藥能起死但慮未必可得須禱之於神天可也於
是為焚香仰祝曰若范斗南前程未艾願獲漁翁之藥
如其不然則天數有限非人力所能延敢不任命遂往
訪之適遇此翁告以故翁曰藥甚難合不常用今早笥
中尚存一粒為人取其半即以所餘者授之使亟服賈
攜歸煎湯餌范痰去如掃次日愈賈生能文慷慨佳士
也故為朋友篤於義如此鄱陽張玘董南一與范為同
年進士乃云親見范告他言挾妾在旅而妻從鄉来其
事不同
　　陳堯咨夢
建寧城東梨岳廟所祀神唐刺史李頻也靈異昭格毎
當科舉嵗士人禱祈赴之如織至留宿於廟中以求夢
無不騐者浦城縣去城三百里邑士陳堯咨苦貧憚費
不能應詔乃言曰惟至誠可以動天地感鬼神此中自
有䕶學祠吾但齎香紙謁之當獲丕應是夕宿于齋夢
一揭脚鬼跳躍數四且行且言曰有官便有妻有妻便
有錢有錢便有田堯咨既覺徧告朋友決意入城其事
喧播于鄉閭或傳以為戲笑秋闈揭牓果預選一舉登
科
　　龍溪縣祟
翁徳廣字衆實建安人乾道二年進士甲科後知漳州
龍溪縣官舍素多祟翁至之明年次女方攬鏡間見黄
衣婦人立於側恍惚如夢認為父侍妾呼之至三弗應
俄而又有一婦入久而不出女未知為異也翁從外歸
喚家妾了不見但聞喧呶聲在室内遽往視之女已嘔
血而仆耳鼻皆為泥所窒力挽之使起竟不救
　　宋提舉侍姬
宋少卿提舉福建茶事治所在建寧一侍姬卧房中見
一女子衣乾紅衫捧一杯羮與之細視之乃其所産之
血唾出不受如此連日来陳詞懇切姬度不可免接而
食之不數日而卒
　　劉監丞
劉大臨以紹熈五年自將作丞出補外得添差通判建
康府以贅員無官舎假楊和王宅以居未㡬為祟孽所
撓雖無鬼物現形而室内如籠一日正晝出行於堂如
人所夾持者劉知其怪白於府徙寓它處既而妻亡次
年又坐秋闈監試為同寮王萬樞二子所累罷官歸
　　王甑工虱異
處州松楊民王六者以篐縛盆甑為業因至縉雲為周
氏葺甑方施工而腰間甚痒捫一虱戲鑚甑成竅納虱
于中剡木塞之而去經一嵗又如縉雲周氏復使理故
甑忽憶前所戲開竅視之虱不死蠕蠕而動王匠怪之拈
寘掌内祝之曰思爾忍餓多時如今與爾一飽虱遽齧
掌心血微出癢不可奈㧓之成瘡久而攻透手背無藥
能療遂至於死
　　王七六僧伽
麗水商人王七六毎以布帛販貨于衢婺間紹熙四年
至衢州詣市駔趙十三家所齎直三百千趙盡侵用之
王久留索價不可得時時忿罵趙但巽詞遷延一夕醉
以酒與妻扼其喉殺之納屍於篰内王常日奉事僧伽
大聖甚謹雖出行亦以畫象自隨旦暮香火瞻事趙恐
遗物招累捲象軸并浄缾香鑪併寘篰内俟半夜人定
欲投諸深淵將出户有僧數人繼踵來懼其見也為之
少止良久再出則遇僧如初凡五六返且天明不暇顧
徑舁至江濱隣居屠者姜一訝其荒擾執趙手欲就視
不能𨼆乃告以實賂以五楮券姜不聴曰我當訴爾于
官趙夫婦哀祈復増十券姜喜乃捨去是日不買猪即
歸而持券易錢其妻疑之曰汝無事早歸不作經紀何
縁得有錢定是作賊姜語之故妻曰事干人命萬一敗
露打一塲官司不小汝若入獄我一家如何存活合經
官告首姜遲迴未應妻厲聲叫呼於是往報津邏摝王
屍于水中其象卷傍題字曰處州麗水縣奉佛弟子王
集捨錢畫西安縣遣牒質會得實趙伏辜始驗諸僧示
現皆僧伽靈變所格然不若救其死也
　　西湖判官
侍衞少司右軍第三將狄訓縁以紹熈三年二月六日
部諸寨兵五更入受俸至前湖門外坐胡床以俟啟闕
覺有堅物觸其足取燭照視則一巨蟹長三尺形模怪
醜命從卒執縛送于家復坐假寐夢一人長􁑛須貌古
惡著淡緑袍軟幘黑鞾繫烏犀帶持手板揖曰某乃西
湖判官因出戲于原野蒙君虐執慮必遭鼎烹之害願
急馳一使往告俾全餘生當謀厚報脱或不免在微命
固不足恤正恐為門下之禍非細事也狄寤而門已啟
衆以次入城未暇問及事畢奔馬歸舎諸子已烹蟹分
食詫其甘鮮獨妻未下箸狄話所夢使勿食未幾五子
相繼病死唯狄與妻存
　　周氏買花
臨安豐樂橋側開機坊周五家有女頗美姿容嘗聞市
外賣花聲出户視之花鮮妍艷麗非常時所見者比乃
多與直悉買之徧插于房櫳間往來把翫目不暫釋自
是若有所迷晝眠則終日不寤夜坐則達旦忘寢毎到
晚必洗粧再飾更衣一新中夜昵昵如與人語父母以
為憂宻邀行法者至女畧不動色殊無懼意有鬻麫人
羽三者居候潮門外周邂逅相遇羽問之曰或言君家
有祟不可治信乎周曰然吾甚苦之無以禦也因告其
故羽曰此猫魈也明日當奉法為術誅之至期周備酒
殽香楮延至羽布氣步罡少時女已震恐羽運法劍斬
其首女不覺而入房熟睡睡數刻起神宇豁然問其向
者所見女曰纔黄昏後一少年狀貌竒偉著裝乗馬而
来兩絳蠟導前笙簫隨後凡飲食所須應聲即辦謳吟
笑語與人不殊今絶矣經數旬女感疾若妊娠者復召
羽書符使吞之自是一切復常
　　陶太尉廟
南康陶太尉廟葢晉大將軍侃也夙著靈威土人事之
甚謹自紹興以來頗不逮前香火浸以衰落棟宇頽仆
行客過者未嘗展敬牲酒幾于絶跡淳熈初村民童八
者素豪虣横肆遂毁廟以廣其居而於屋之隅立小堂
聊復寓祀俄而妻病詣巫者卜之巫曰犯陶太尉之子
中將軍所以致禍童生曰陶太尉之神歇矣況其子乎
巫曰陶公罹三紀空亡故寂寂如此今猶有半紀之年
過是當復興汝無以家致禍童乃止其後靈應果倍昔
時
　　仇邦俊家
紹熈五年六月二十六日鄱陽城隍王誕辰士女多集
廟下獻奠命道士設醮推客將仇邦俊主其事仇妻在
家因如厠遇婦人麗容盛飾從後户踰藩而入駭為怪
奔歸房婦人躡踵亦來斂袂對坐妻已昏迷猶能遣厥
子促夫歸仇以祀事未訖抵暮才至指空詬逐遂無所
見明日仇詣府婦復出又有僕妾三人從于後叫譟跳
躍取堂中什物抛擲碎毁妻自此感疾恍惚譫語如鬼
物附著之狀越三日而死既𦵏怪異如初仇病暴作與
妻無異數日而死
　
　
　
　
　
　
　
　
　夷堅志丁卷八
欽定四庫全書
　夷堅志丁卷九
　　　　　　　　　　　　　宋　洪邁　撰
　　戚彦廣女
戚彦廣者本霸州寨兵家子至彦廣粗讀書尤邃法律
捨父祖故步務農殖穀居文聚之東于野省所親於濱
州蒲臺丁河上留頗乆其長女蘇娘小疾在家廣忽見
數人捧掖一姝入户拜于前乃蘇娘也問其何以來曰
得爹書説危病困重母憂惱不可言諸兄弟都不肯來
使我省視廣曰我原不病何曽發書歸女探懐取示果
手筆也廣絶以為異置女房内别設榻迨旦榻空無人
廣益驚慴即日兼程還舍女正懨懨卧未起扣以曩事
則了未知自是門中多怪女若為妖物所憑或盛服豔
裝或髙談闊論或狂吟嘯歌廣呼里巫范道欽備酒饌
禳謝女欣然而出與范對席笑語自如范度非己所能
治請設醮筵以禱道士至方執爐行道青詞簡録皆遭
竊去衆慙懼而散荏苒嵗餘廣為人頗剛直置不問一
日女復塗澤揚袂坐堂上召廣告之曰君識我乎我本
海神侍妾獲罪王妃屡遭鞭撻所以𨼆身於君家比間
怒已息命我來歸溷君家許時從此話别他日當致微
報矣言訖一揖如房女恍如夢初覺故疾亦愈後數年
致仕到海濱遇婦人稱神之妾以銀百兩為贈
　　陳靖寳
紹熈甲子嵗河南邳徐間多有妖民以左道惑衆而陳
靖寳者為之魁傑金立賞格捕之甚峻下邳樵夫蔡五
采薪於野勞悴飢困衣食不能自給嘗歎喟於道曰使
我捉得陳靖寳有官有錢便做一箇快活漢如今存濟
不得柰何念念弗已逢一白衣人荷擔上挈葦席從後
呼曰蔡五汝識彼人否荅曰不識白衣曰汝不識如何
捉得他我却識之又知在某處恨獨力不能勝耳蔡大
驚釋擔以問白衣取葦席鋪于破垣之側促坐共議所
以躡捕之䇿斯須起便旋路東囘顧蔡厲聲一喝蔡為
席載起騰入雲宵遡空而飛直去八百里墮于益都府
庭下府帥震駭謂為巨妖命武士執縛荷械獄犴窮訊
所由蔡不知置辭但言正在下邳村下斫柴不覺身已
忽然飛來實是枉苦府移文下邳即其居訪逮隣左驗
為平民始獲免而靖寳竟亡命疑白衣者是其人云
　　䀋城周氏女
䀋城民周六居射陽湖之隂地名朦朧左右前後皆沮
洳薮澤無田可耕且為人闒茸不自振拔唯芟刈蘆葦
織席為生一女年十七八畧不識針紉之事但能助父
編葦而已有神魚堰劉源者為其子娶之不能縫裳逐
之歸父母俱亡無以餬口遂行丐于市朱從龍寓居堰
側時時呼入其家供薪水之役乆而欲為擇配楚士吳
公佐本富家子放肆落魄弃父而出游至寄跡僧寺為
行者後還鄉里親族皆加厭疾郡庠諸生容之齋舍因
相與戲謔使迎周女為婦假衣襦具酒炙共僦茅舍一
間擇日聘娶儕輩悉集姑以成一笑意吳生知為丐者
必將弃之已而相得甚驩遇鈐轄葛明之子富於貨財
拉吳博塞吳僅有千錢連擲獲勝通宵􁏏六百緍葛不
能堪明日復戰浹辰之間所得又十倍吳自是啓質肆
稱貸軍卒不數年利以萬計其父喚還家讀書益勤兩
預貢籍周女開敏慧解婦功不學而能肌理豐麗頓然
美好初里有嚴老翁呐士也善講解孝經能説相見周
於丐中語人曰此女骨頭裏貴果如其言向使在劉源
家時已如是則飢寒畢世矣
　　單志逺
單志逺河州人居通闗之南世守衆業家稍優贍志逺
淳古恬淡獨好長生之術每道流至無問善否一切延
納金亮正隆中有丘徳彰者自云春秋過七十本江南
人而容儀抗爽纔如三四十許嵗善談𤣥理行吐納之
法單得之大喜過望遂以師禮敬事之有言必信一夕
從容語曰人孰無道心大抵為嗜欲所敗今將求延生
乆視之理茍不見絶此段鮮有克終者單焚香再拜力
請其要連宵固祈乃授以箧中丹藥使齋沐澄慮擇吉
日服之僅月餘單精采摧憊隂嚢搐縮全若閹宦欲想
未斷已無所能為以適我願崇信愈確丘又戒使静處
一室無與外間相聞終日危坐非便溺不窺户丘出入
自如浸浸用房中戰勝之技悦其妻妾皆與淫通隣里
悉知之單殊弗悟既而挑妻妾奔遁隣人以告單單乆
離家舍猶未信然告者至三四於是始行追躡得於别
村執詣郡杖殺之妻妾亦受刑單弃之而為山林之游
後莫知所届
　　清風橋婦人
王耕字樂道宿豫桃園人讀書不成流而為駔儈諳練
世故且長於謀畫鄉人或有所疑則就而取法頗著信
閭里間紹興之季去金從化僑居於山陽甲申秋金再
侵邉避地丹陽北固山之後時淮民渡江者官司賑贍
之耕襲里中人姓名自陳於府暮冬之望雪月交輝耕
聞雞鳴以為天將曉急起著衣冠而出一僕徐徐來至
耕先行由利涉門東循河而西欲從清風橋去甫及百
步遇婦人攜青衣問曰天將曉乎曰然婦人曰我與妯
娌分拆事投状詣府不知自甚路入城耕曰吾恰欲往偕行
可也同塗未幾入城復遇數人中一人服飾齊楚餘秉
火炬盡其僕也見耕與婦俱來罵曰汝是何等人半夜
三更煽誘他家子女耕自辯其人益怒叱諸僕執縛鞭
之百數哀鳴不肯捨正喧挐争競耕僕始至連聲叫秀
才耕應之羣怪皆不見繩索自脱不能赴府還舍惘然尚懐
怖懼遭繫之處痛毒難忍踰月乃復常
　　淮隂張生妻
楚民張生居於淮隂磨盤之灣家啓酒肆頗為贍足紹
興辛巳冬金騎南下淮人率奔京口張素病足不能行
漂泊揚州已而金亮至張妻卓氏為金卒所掠即與之
昵卓告之曰我之夫在城中蓄銀五錠必落他人手不
若同徃取之卒喜偕詣張處逼討之張㦸手恨罵卒益
喜以為卓慕已凡是行鹵獲金珠盡委之相與如夫婦
俄亮死軍囘卓痛飲卒酒卒醉卧之拔刃刺其喉悉嚢
其物鞭馬復訪張張話前事責數欲行決絶卓出所攜
附之曰當時不設此計渠必不肯信付我今日之獲乃
張本於逼銀耳於是聞者交稱焉磨盤在縣地据淮泗
之衝形如磨之圓轉因是得名漢韓信故墟也代生英
豪雖婦人女子亦多剛清立節徐仲車集載淮隂一婦
之夫隕命盜手而婦弗知其後盜憑媒納幣聘為室居
三年生二子矣因乘舟過夫死處盜以為相從乆又有
子必不恨我乃笑而告之故婦勃然走投保伍擒盜赴
官大慟語人曰妾少年嫁良人為盜所殺使妾早聞之
不與俱生此兩雛皆賊種不可留於人世俱擲諸洪波
候盜伏辜亦自沉而死此二女志義相望於百年間云
　　王直夫
兖州萊蕪人王直夫雖出於田家而賦性剛介不媚鬼
神每妻子疾病但盡力醫療凡招梗禬禳皆不為也黨
友或勉之則曰死生有命富貴在天吾平生立志不可
易也金正隆元年之春杪變怪驟興正晝鬼見形於中
庭窺户嘯梁移床徙釡歌笑馳走百端千態舉室怖駭
寢食不遑安直夫毅然不動呼長幼戒之曰無以異物
置疑而畏之吾曹人也肖天地真形稟隂陽正氣彼隂
鬼耳焉能干陽汝輩宜安之勿過憂怯家人意小定一
日端坐堂上見巨魅身長七尺髙冠大帶深衣朱履拱
立於前直夫了不動色魅斂袂言王翁真今日正人某
等固已敬服猶恐色厲内荏故示怪以相撼而翁若不見
不聞自是無敢循舊態矣直夫遣之悚揖而没
　　竇致逺
竇致逺者蔡州伏羌縣人所居曰甘谷堡以聚生童自
給為人放曠不拘小節嘗從村墅還家行過古寺墓下
聞其有生人笑談升髙以望見十餘輩衣冠形貌若古
之王侯傳觴縱飲竇失聲大呼俱亡所在遺盃盤數器
皆白角所作因取以歸併得古文書一冊沿塗展視葢
左道之術竇究心學之食息不置乆之盡驗能呼雲召
雨意之所欲立致於前又素善卜筮金正隆四年六月
亢旱里人扣雨期應曰翼日當滂沛矣至日火雲鑠空
净無隂鬱父老交徧詰之竇曰諸君趣歸須臾雨必至
衆既去竇詣後圃井傍取稱䋲浸於水叩齒抛擲俄為
龍雷聲震轟而甘霖傾㵼周匝二十里田苗勃興有惡
子窺見其擲䋲之初告于官縛入郡治郡守使釋縛以
好語問之對曰致逺窮書生也何能為所學者則劇術
耳守命面呈一技乃解腰間勒帛寘地上一喝即卓立
奮舉其顛歌舞而下又解皁縧布地叱之砑然成烏蟒
庭下人怖畏奔走竇曰無傷也蟒盤旋之際已生鱗甲
鬐鬛霹靂暴起化為飛龍遽乘之而去自是無復可見
　　潘謙叔
南康士人潘謙叔世居西湖釣魚臺下為人剛介利口
頻涉獵書傳亦常入官府與人料理公事淳熈中因醉
酒逢羣不逞于道争較是非為衆毆擊碎其腦還家未
幾而死妻懦子弱不能訴紹熈元年仲夏之末日晡時
漁舟十數集臺下舟子登岸飲酒見數百鬼附火坐取
小魚炙于火上争奪食之鬼或無頭足在傍者以熟魚
納其斷頭内一鬼以手掩面而食魚呼舟人之名審聽
之則謙叔也皆懼而走羣鬼亦呼譟散去
　
　
　
　
　
　
　
　
　
　
　
　夷堅志丁卷九
欽定四庫全書
　夷堅志丁卷十
　　　　　　　　　　　　　宋　洪邁　撰
　　鍾離翁詩
淳熈十一年溧陽倉斗子坐盜官米黥配而籍其家得
草書二軸題云庚申嵗書其名權花押正如一劒之状
葢鍾離翁也其詞云露滴紅蘭玉滿畦閒拖象屐到峯
西但令心似蓮花潔何必身將槁木齊古塹細香紅𣗳
老半峯殘雪白猿啼雖然不是桃花洞春至桃花亦滿
溪李粹伯跋之曰字畫放逸有翔龍舞鳳之勢脱去㝷
常畦逕非得於心而應於手者不能爾飄然神仙風度
固有所本云真本蔵於建康府治軍資庫絹素褾飾處
皆斷裂惟字畫不動景裴嘗見之庚申嵗者豈非藝祖
創業建龍元年乎
　　潘元寜鼈夢
潘元寜者青田木溪鄉人好賓客嗜食鼈凡溪潭之側
擉捕有得必售之紹熈三年春漁者持一巨鼈來其重
六斤潘見而喜即欲烹食妻曰今日上已不應食此姑
留之以俟明旦可也諸子以䋲絆其足牽曳為戲抵暮
墮溝中失所在經月餘妻夢一偉丈夫泣告曰向者將
烹鼎鑊賴娘子一言勸止但得茍延而不幸落溝渠内
為蟲蛆咂嚙一足幾斷與死為鄰願賜終惠覺以語潘
潘笑曰恍惚之夢何足信凌晨起視之正見前鼈跛曳
于泥中取之出使僕放諸河夫婦皆夢來謝
　　櫻桃園法師
臨安殿前司前軍有亡卒將官侯彦出捕之經櫻桃園
見一道士古貌長鬚戴七星黑冠披紫雲霞服立于道
左彦過其傍道士怒目切齒作色而罵曰煞叵耐一箇
健兒行動直得如此而大肆體彦曰我自行過干汝何
事其人又曰幾乎推倒我我是上清大洞法師知北極
驅邪院事解擒捉天下鬼神如今朝廷官員都敬重我
如何得厮欺負兩人喧争不已道士批彦頰彦不知端
由未敢報但以手搦其腕道士不能敵顧而言曰且捨
汝去今夜三更後當使汝知我神通耳彦歸舍情思弗
安半夜忽如中風者狂顛叫哭若為鬼物所憑家人徃
挽救其力比常日十倍莫可近於是迎師巫考治皆不
效奄奄百許日得五雷陳法師怪乃謝去所謂道士者
葢鬼也
　　李夢旦兄弟
饒州學生李夢旦家慶元元年五月日盡病疫唯其弟
夢説得免一門内外米鹽百役弟悉任之先是旦卧病
雖劇然五日即愈夢中見神人相與言夢説亦合有五
日病但他若不安此家事務無人掌管如何傍一人云
不教渠兄替神曰可便覺遍體火熱其病如初經四日
夢中具狀告神祇乞免餘日恍若到中堂中堂者蠙州
門内廟也望㕔上垂簾但聞其聲指揮從吏取狀俄聞
怒罵曰藥都不喫却要免病旦以無藥告神云芍藥㵼
心湯是已旦又言無之竟不為判所陳状不覺見弟在
前煎藥問其名曰鄒醫送來者芍藥瀉心湯也喜其與
夢合即服之少頃復睡又夢作状致前懇俄再到神所
扣云服藥了未荅云服了神命一吏取罐子來教他吐
及吐五蔵皆出復令納之然後取状判其後曰李夢旦
合代弟夢説病五日今有状乞免縁當職新交職事不
知上件因依今差張旺李徳集某等四人須管照顧李
夢旦病限來日午間出汗仍將申状前致須臾别有黄
牋追四人去旦曰且留看我曰不可已而復來云教兩
人主出涼汗兩人主湯藥然明日午間未得五日直是
初更方可良乆有著黄羅背子者至云汝家被瘟惱害
我為汝押赴酆都去遂悟如期汗流匝身登時輕安正
九月中也葢首尾厯百日云
　　江友掃廟
鄱陽市人江友以傭力自給一生不娶妻老而强健負
擔不衰淳熈十六年正月八日始捨去故業捨身為中
堂奴供洒掃事日飯於廟祝孫彦亨家夜則宿廡下孫
氏苦貧江乏食或經日不繼紹熈四年十二月十三日
將曉遍掃地門户未開遇一秀才與之相問訊扣之曰
翁今幾嵗曰八十四嵗矣其人云吾知汝無飯喫無錢
使當少濟汝即呼其僕耳語俄頃米一斛錢三貫在側
江拜而起了不見人遽收錢米入室而復詣三神坐前
髣髴見一神起立繫腰縧旋即仍舊江每於深夜聞神
王駕車出其導卒􁽈喝之聲全如帶鈴鵓鴿然廟外居
者亦時或聞之但未嘗有所覩
　　平陽杜鵑花
王順伯為温州平陽尉嘗以九月詣村畦視旱田道間
見有杜鵑花一本甚髙開花數朶色如渥丹照映人面
皆赤訝其非時以詢土民皆云此種只出山谷一嵗四
番開而春秋為盛順伯欲訪求小者竟不可得疑亦但
有其一云子説神仙傳所載潤州鶴林寺有此花高丈
餘每春末花開爛漫或窺見三女子紅裳豔麗共游𣗳
下俗傳花神也是以人共保惜繁盛異於常花節度使
周寳謂道人殷七七曰鶴林之花天下竒絶嘗聞能開
非時花此花可開否七七曰可也寳曰今重九時將近
能副此日開乎七七乃前二日徃鶴林中夜女子來曰
妾為上𤣥所命下司此花與道者共開之來日晨起花
漸拆蘂及九日爛漫如春一城驚異然則杜鵑之秋華
在於平陽固不假女仙及道人之力也
　　蜀獼猴皮
彭仲訥送其兄仲和徃臨安置餞于鄱江之南天王寺
見村民數十列坐廊下探籌相向若有所營就視之皆
江岸漁人也問其所議何事曰有川客持一獼猴皮來
售其價十三貫足我曹恰二十六人各人出錢五百分
買今將割裂以去彭曰一猴之直至微安得買皮而有
此價漁人曰是川中猴皮以置鈎上用釣白魚百無一
失一番入水則愈更𦂳乆而不壊如吾鄉土産者皮著
水即爛只堪三兩次用耳故不惜高價惟恐失之子仲
子前嵗自夷陵得一猴髙二尺形状獰醜可憎攜歸馬
廏踰年而死馬卒剥其肉烹食漁者適遇而見之謂峽
蜀相連遽以五百錢買其皮去喜不可言葢正濟所須
難計值也
　　王左丞進用
王履道政和初為相州司録秩滿入京相守韓純彦深
知之㑹其弟粹彦召赴闕乃蔡修婦翁時修父京當國
純彦以王嘱弟曰弟不須遽進且以王司録為先王以
文聲動河朔滿意平步三館有善相者語之曰君侯真
貴人然看此只得冷官三年外始如意涉厯清華直上
兩地當建節鉞典兵權但晩節落莫耳王未以其言為
信既到京師除宗子博士見之意大不愜所居在封丘
門内一寺寂寞不聊欲丐外徃或曰寺外某秀才乃梁
太傅客梁令渠延納士大夫之賢者勿惜一訪之王即
與偕徃秀才邀入小齋見列書畫數十卷軸悉為跋識
其尾而退王素習坡公翰墨而梁自言為出于公秀才
如獲至寳捲寘諸篋立馳馬造梁第示之次日有㫖除
左著作葢梁已因上直薦之矣蔡不預知一日在局蔡
使人招至府不相見而命一老兵引趨長廊後小書院
出黄袋文書付之乃試外制三題也凡合用筆墨紙硯
糊匣剪刀壓尺硯滴一一畢備續又具饌甚腆舉所餘
送其家文既就無由而可達覺忩外有竊窺者謂為老
兵呼之急𨼆避葢蔡也少焉老兵來取然後導以出明
日御筆除中書舍人蔡持之不下而奏言自來未有著
作遷侍從於是改祕書少監財四旬竟申前命是時多
有卿監或修撰視制者王封還除書徽宗嘉其敢言擢
御史中丞宣和初年蔡失眷于上諭王使抨擊内交於
近昵蔡知之王方候班殿廬蔡叩頭泣拜於榻前曰告
陛下莫令王安中言臣重復懇祈更無它語上笑曰不
須慮王將升殿宣㫖除翰林學士其事遂寢居職三年
遷尚書左丞燕山平以慶逺軍節度使作牧靖康初坐
失守貶謫至象州而没相者之語無一不酬紹熈乙丑
邁侍先公在鄉里汪汝紹少卿㑹次厯言曲折予立聽
聞之因循失於紀録今五十餘年故相者與秀才姓名
及王公所居僧寺皆不復記憶僅能追書如此
　　鄭道人
紹興二十年鄱陽有鄭道人不知從何來不肯入道堂
日行丐於市夜則出宿於城北縣社壇内距郭門七里
四無人居嘗以春社先期命吏理葺祠宇不克歸是夕
峭寒見鄭拾枯枝亂葉然火於屋角若與人對語夜且
半顧謂之曰向火以暖可去矣切莫造妖作怪増種惡
業將萬刼沈淪永無脱期又揖而起俄獨卧於火傍旦
而復出留連數月無一人以為交侣或以為有道之士
或以為遭魅怪所迷心墮鬼録唯雍友文頗識之曰異
人也其後不知所之
　　王侍臣
王文卿侍臣已載書於前志紹興初入閩不為人所敬
嘗寓福州慶成寺郡人見其所為疑涉夸誕使僕夜擲
瓦礫於忩外欲其怖也王殊自如已而擊瓦再王叱曰
人邪鬼邪一例行遣而僕應聲仆地竟不復生是時張
和尚圓覺正以道術擅名閩人呼為聖者王與之徃還
聞張為人主醮事語所善曰當打閧這秃一場未幾張
四顧入城若有所訪田風子在東街茶店中坐遂徃揖
之曰狂態復作耶王笑曰只頃刻耳及張至醮家汛潔
壇席燈火如晝俄風從西北來撲滅無餘方食乆煥然
復明道衆多與之不協因府治醮禱雨為髙功王請於
府前立棚令道衆行繞其上已獨仗劒禹步於下方宣
詞之次星斗滿天已而暴風駕雲亦從西北隅至燭盡
滅震霆一聲甘雨傾注其徒戄懼而下王已去矣自是
道俗始加尊事王之術葢習五雷法然用以為戲及妄
害平人恐非神天所能容也
　　張聖者
福州張聖者本水西雙峯下居民入山採薪逢兩人對
弈于磐石上與之坐使食筍張不能盡遂謝去即日弃
家賣卜未嘗買錢布卦而人禍福死生隨口輒應自稱
曰張鋤柄紹興中張魏公鎮閩母兾夫人多以度牒付
東禪寺使擇其徒披剃長老夢黒龍蟠踞寺外旦而覘
之張也問之曰欲為僧乎曰固所願於是落髮名圓覺
嘗以雙拳納口中每笑時幾至於劇素不識字而時時
賦詩見交遊間過舉必盡言諷勸郡士林東有才無行
嘗批張頭曰圓覺頭生角張應聲曰林東不過冬及期
東以罪編吏役而行遊建安放言忤轉運副使馬子約
純馬擒赴獄桎梏捶掠而肌膚無所傷竟用造妖惑衆
劾于朝流梅州乆之復歸鄉己夘之冬或問新嵗状元
為誰曰在梁十兄家皆莫能曉既乃温陵梁丞相魁天
下十兄者克字也張所遇弈者一巾一髽髽者與之筍
葢鍾離子云
　　陳元紫姑詩
候官陳元居縣之甘洲以進士第二人登科未食禄而
卒癸志嘗載其入夢既没二年鄉士請紫姑仙得兩大
字曰陳元復書一詩曰月桂曽攀第二枝緑袍得意拂
丹墀不霑雨露空歸去折斷連環多少悲葢陳巍捷之
後方娶妻纔為夫婦月餘而永别故卒章不能忘亦可
哀也
　
　
　
　
　
　
　
　
　
　
　
　
　夷堅志丁卷十
欽定四庫全書
　夷堅志戊卷一
　　　　　　　　　　　　　宋　洪邁　撰
　　石溪李仙
南劎州順昌縣石溪村民李甲年四十不娶但食宿於
弟婦家常伐木燒炭鬻於市得錢則日糴二升米以自
給有餘則貯留以為雨雪不可出之用此外未嘗妄費
紹熙二年九月入山稍深倦憩一空屋外聞下棋聲知
是人居望其中有兩士對奕李趨進揖之呼為先生奕
者笑而問曰汝以何為業對曰賣炭爾又曰能服藥乎
應曰諾即顧侍童取瓢中者與之童頗有吝色曰此何
為者而輕付之咄曰非汝所知藥正紅而味㣲酸服竟
亟遣出約曰三十年後復㑹此山中出門反顧茫無所
覩嗅腰間所齎飯臭不容口傾之於水而行迨還家既
厯三日矣遂連日大瀉自是不復飲食唯啖山果鄉人
稱之曰李仙
　　楊教授弟
福州水西里中有一山壁立百丈自來無人能登楊宜
中教授之弟為人輕浮不護細行忽夢黄衣道人告之
曰明日清早可來山中相㑹至旦以語所善者凡數輩
相約偕行縁塗謔浪到其下楊徑攝衣升峻壁步武雍
容如履平地衆竚立驚顧已笑于山顛訪黄衣者不見
但白花滿地時正餒悉擷而食之略無遺餘且揮手下
招其徒皆莫敢仰視遂徐徐而下是夜復夢前人恚曰
何得多口乃嚥𠻳津唾溢牙頬間吐置大鉢使之飲
楊一吸而盡無憎穢心方天寒多雨只著單衣坐山
上累日乃還衣不沾濡云未嘗値雨也從此飲啖比
平日才十之二三衣道士服往來㕓市白晳如玉風
骨頓清飄飄然有出塵之態盖已有所得矣淳熙中
猶存
　　萬夀寺門子
福州萬夀寺紹興初有一獠子自鬻充守門之役凡累
年啓閉洒掃晝夜不少怠在寺僕中最為勤飭主僧議
脩堂殿度須五百千正擬精擇亷幹者出外求化獠知
之入白曰在山門已久無所陳力願為常住辦此縁一
寺皆指以為狂少頃錢至方大驚異或扣所從來笑而
不答後主僧詣山荘涖收禾稻獠卒於門房寺為殮瘞
畢始報主僧主僧曰兩日前吾見其人䇿杖過此不作
揖而去謂其有所不合不知其亡也命發瘞視之但衣
服存耳
　　陳氊頭
紹興中福州有丐者陳氊頭不知何許人衣裳垢涴不
與人接語形容尤極穢濁然未嘗梳髮而頭無蟣虱未
嘗澡浴而身不臭毎處於安泰橋之西偏以破席自蔽
僅能容膝口中常吐一物於掌瑩白正圓玩弄不已或
為人所窺則笑而復吞之盖内丹也若坐若卧動經月
餘不出乞食驀然一出則奔走不少駐張圓覺頗識其
異遺之詩曰釋氏三十金世界道家十二玉樓臺不知
雲鶴歸何處空使氊頭夜卧陔數年後失其所往
　　劉黄二道人
蜀薩先生者寓於泉州以道術著名從之㳺者數百輩
福唐有劉黄二道人亦其徒也黄年長劉呼為兄淳熙
五年将同往訪之劉行至江南忽稱疾黄誚之曰汝扞
格如此何以入道我今自為計劉曰平生碌碌無尺寸
工夫又不見先生而逝恐淪下鬼黄曰凡學道者未必
一世可成茍有可就余且權寄記俟來生脩持當符所
願越二日劉死黄焚其尸後兩夕宿于旅邸劉不見形
而詬罵于左右曰為汝所誤鬼録未肯受今去留俱無
所附為之奈何黄曰何不寄止於人邪曰吾已為鬼将
安往遂追隨三晝夜殊遭辱撓乃曰有一家頗豐吾送
汝去於是還福州初郡富民鄭氏待黄生甚異妻有妊
将孕黄夜扣其扉曰適有急幹故冒夜入城願借一宿
而去因扣鄭妻免身之日曰未也黄宻語劉曰可矣及
明旦妻誕男子復六年黄復至鄭館冬夕擁爐嬰兒亦
坐其傍忽笑曰黄哥記得與我在秀州打化時事否黄
為之色變鄭父聞而大呼曰吾兒何為譫語乃不復言
慶元丙辰十有九嵗矣動作語默全𩔖道流而黄乃以
嘔血下世
　　籌洋村鬼
福州羅源縣村墅名曰鸛坑有樵夫常以采薪至籌洋
别村往反屢矣一日歸差晚行及小灣逢一人從山下
來呼之曰多時不相見樵覺為已死神色沮喪徐乃能
言曰爾死矣如何在此其人曰我本未合死今居此無
異昔時指茂林間曰我只住其中可偕往説話樵拒之
曰日勢且黄昏恐家人候門不便乃曰爾若到我家為
傳語娘我住此與生時一般不用憂憶但有酒食時安
排在門外自當歆享樵急揖之而去明日具言於鬼母
泣而焚紙錢設置酒肴閉門祝之少還出視特空器耳
其存也有妻及三子死後妻攜子改嫁屢遭繼父捶楚
父常獨行過嶺鬼遮道罵曰爾之惡何由可奈既取我
妻又虐我兒是何道理遂奮拳毆之此人亦與争鬬相
追至洞口値有行過者訝而問之鬼乃沒迨還舍青痕
遍體自是不敢復仍前過
　　鸛坑虎
羅源鸛坑村有一嶺不甚髙上有平巔居民稱為簥上
田家一婦嘗歸寧父母過其處見一虎蹲踞草中懼不
得免立而呼之曰斑哥我今省視爺娘與爾無寃女且
速去虎弭耳竦聴遽曳尾趨險而行婦得脱世謂虎為
靈物不妄傷人然此婦見鷙獸不怖悸乃能諭之以理
亦難能也
　　師姑山虎
紹熙四年春古田縣師姑山有村婦採筍為虎搏去初
夜見夢於家曰我初下山逢黒虎從對巖出相去尚逺
急匍匐登山亸避為兩個小兒强把我脚不得前進但
呌天乞命虎已在側即行啖食苦哉苦哉其家人盡起
秉火挾杖迹婦所之正落草坡身無全膚舁以歸舍半
夜後虎繞屋哮吼四出若有所索凡數夕乃止盖搏人
而不得竟食所以逞怒兩兒乃倀鬼也
　　陳氏女為白起
慶元元年三月福州江南民陳氏女年十七嵗得病臨
絶語人曰我古白起也女素不知書家人咸驚異焉謂
曰白起乃秦國将軍下世以來一千三四百年矣何為
有此言女曰是也為生時殺人七八十萬在地獄受無量
苦近始得復人身然只世世作女夀不許過二十今日
之死命也夫語畢而没
　　張漢英
張漢英者本長安人遭亂南徙家于福州貧困無所依
寓宿萬嵗寺僧堂之後仰僧飯食以自給紹熙四年六
月夢為黄衣卒所逮付之一繩使援以行四顧皆昏黑
莫知所向俄而繩斷寸步不能進佇立以泣黄衣忽從
小巷舉手招之隨以行到一官府門楣極低牓曰日考
􁅔毫過惡之司主者衣白据案决事左右侍者皆女子
亦衣白主者大聲叱曰汝在陽間作何過惡對曰平生
常念濟物恨力不逮心初未嘗有害人之意主者曰汝
功名休要覬幸但欺心事此間隨所為必書不可不知
也張不敢荅驚悚而寤亦不為人談後來所覩明年三
月抱疾死人疑其或有𨼆慝云
　　雪峯異僧
古田觀音寺長老法椿嘗挂搭於雪峯與一㳺僧聨單
浙西人也趨進頗崖異好為誇大之言每云福州人要
罵僧作禿奴此何理也然其俗多脩浄土却似可嘉其
後偕入城如鼓山凡十僧同行未到五里旋風倐起於
步武間衆錯愕失次幾不可立少頃風定此僧已不知
所往矣皆疑為散聖混凡者或以為恠人云
　　杉洋龍潭
淳熙甲辰嵗福州盛夏不雨府帥趙子直命諸邑凡境
内有神祠湫淵靈異之處悉加敬禱古田縣杉洋山有
三潭在巖嶺峭拔間居民每往祈雨多獲甘􁔪於是邑
丞陳某詣其處焚香致詞罷向潭簮笏端立願一覩龍
形丞為人愿慤移時不懈俄黒雲從山腰起徧覆大空
一物躍出第三潭盤於巖石之上盖龍股也色正黄其
大如椽陳倉卒趨下得民家少憩即時大雨周浹一縣
三日乃止郡上其事于朝詔加封立廟
　　浮曦妃祠
紹熙三年福州人鄭立之自畨禺泛海還鄉舟次莆田
境浮曦灣未及出港或人來告有賊船六隻在近洋盍
謀脱計於是舟師詣崇福夫人廟求救䕶得三吉珓雖
喜其必無虞然遲回不决聚而議曰我衆力單寡不宜
以白晝顯行迎禍且安知告者非賊候邏之黨乎勿墮
其計中不若侵曉打發出其不意庶或可免况神妃許
我邪皆曰善迨至港果有六船翔集洪波間其二已逼
近舟人窘迫但遥瞻神祠致禱相與被甲發矢射之矢
幾盡賊軸轤已接一寇持長叉将跳入忽烟霧勃起風
雨欻至驚濤駕山對面不相覩識全如深夜既而開霽
帖然賊船悉向東南去望之絶小立之所乗者亦漂往
數十里外了無它恐盖神之賜也其靈異如此夫人今
進為妃云
　　閩僧宗達
閩僧宗達住持羅源山寺連江林行者之叔某以沙彌
受業其後㳺方江湘間與達相遇於南昌村墟達見之
甚嘉導詣一刹駐留三宿至夜失達所在第聞呻吟之
聲若在數十里外沙彌恠之時達謝世五年矣而沙彌
頓忘之且往訪尋正見坐於竈下伸足入火呌苦不絶
音已則行立如初始言曰我以在生時曽伐寺後木兩
株與人今墮惡境每遇鼎鑊煑水必将我脚代薪所幸
平日無他過只坐此罪受竟却超生矣此寺僧衆稍多
清晨赴齋堂喫粥三次先是洋銅汁次鐵汁末乃粥也
汝切記取俄而報繩床火發羣僧聚立于法堂上一僧
脱衣登床受灸痛楚不可忍少還趨下復着衣續有陞
者如是不已達曰是皆謗般若之人大凡道眼未明妄
説東西罪業至重汝宜深戒吾幸不罹此苦可為世人
一一説之沙彌流汗匝體瞿然而寤盖在榛莽間當時
佛屋鐘樓金碧晃耀皆幻也予所記沃焦山事頗與後
一段相符
　　陳公任
陳公任者福州長樂縣巨商也淳熙元年正月一日其
妾夢三人入門其二衣緑袍持牘大書於壁間曰陳公
任今年四月初七日主惡死妾識字能讀明旦告其侣
曰夜來夢極不祥相與視壁上字一無所有皆匿諱不
敢説久之衆商張世顯何仲立仲濟十餘輩訂云福清
東牆莫少俞治船欲以四月往浙江可共買布同發如
期而行至州界鳬鷹港夜可二鼓舟師報船無故自拆
世顯遽擁衾出是時碇泊處去岸猶丈許覺如有人擁
其輩至岸餘人相繼騰上惟公任仲立留戀貨財未肯
捨頃之舟沉而繂出水面二人急抱繂逐浪上下哀呼
求救不可忍聞腹為繂所搖幾至於裂竟墮死波中正
初七夜也
　　福州民家豬
福州古田小民家育一豬其居窄隘常置之寝室中民
有一子未脱襁褓其母出隣舍啜茶以卧籃貯兒於床
上豬銜薦拽下而籃隨仆地遂齧兒雙足至股又食其
臂幾盡經宿方死
　
　
　
　
　
　
　
　
　
　夷堅志戊卷一
欽定四庫全書
　夷堅志戊卷二
　　　　　　　　　　　　　宋　洪邁　撰
　　海船猴
廣州海山樓下客商舶船養一猴甚馴育之既久與人
無間商婦生嬰兒已三四嵗猴每抱持之習以為常家
人亦視之不問一日商登岸婦在寝猴輙挾兒直升桅
檣之顛其髙數丈滿船人皆驚慴而猝不可取但鋪設
帆席帷幕四環於下以防墜水遣篙師扳援而上将至
矣猴遽放手兒遂墜下板上碎首死商殺猴沈諸海中
痛恨無及矣相州人張正叔時避地在彼親見之予亦
記小説中有猴効人浴兒而舉置湯鑊内既云異𩔖自
不應狎之如人也
　　胡仲徽兩薦
胡仲徽以紹興中兩請鄉解毛山人之相鼇頭先生之
卜皆已書於庚志而猶有遺者癸酉之秋将入試寓館
於城隍廟巷人家樓上有富家翁送其子應舉欲胡為
助許以錢三百千胡謝之曰吾固甚貧然學業有限所
謂自照一身猶未光者何暇推餘波及他人乎翁去胡
念厚餌可戀貯懐抱間未决夜夢黄衣卒登樓上報牓
胡問已得失曰正為姓名在牓所以來報胡甚喜卒既
下復還白曰秀才解名雖定更須莫要管閑事乃可胡
矍然而寤思晝日富翁之囑力却之果預薦己夘之秋
以兼經就試郡學士子或夢人云今年垂字賦作都魁
覺以告親朋莫曉所謂是嵗賦題出天子與日月並明
以天子無私明並日月為韻滿塲第一韻押明字者十
人而九胡獨押私字前兩句曰聖徳髙拱天光下垂考
官擊節嘉歎遂寘首選乃知片言隻字㒺不素定又豈
可復容私意哉
　　王彦謨妻
紹興癸亥梁企道侍郎寓居鄱陽妙果寺隨行王彦謨
提轄者攜妻子處僧堂後以典質取息自給生四子曰
晉卿舜卿楚卿月卿妻極狠悍有兩婢役使甚酷晝夜
不得少息每見其困睡必按皂角滓蜇其目至經日不
能視或勸之曰婢妾有過當箠之不可恕則逐之不應
損其眸子壊他終世殊不為止後彦謨死浮財積踰萬
緡四子分往娼家荒費無度久之晉楚月三卿相繼亡
悍妻因病目遂雙瞽宛轉床席間呻吟怨悔飲膳不能
以時得凡十年乃絶命其為報應章顯如此
　　孫知縣妻
丹陽縣外十里問土人孫知縣娶同邑某氏女女兄弟
三人孫妻居少其顔色絶豔性好梅粧不分寒暑著素
衫衣紅直繫容儀意態全如圗畫中人但每澡沐時必
施重幃蔽障不許婢妾輙至雖揩背亦不假手孫數扣
其故笑而不答厯十年年且三十矣孫一日因㣲醉伺
其入浴戲鑚隙窺之正見大白蛇堆盤于盆内轉眄可
怖急奔詣書室别設床自是與之異處妻盖已知覺纔
出浴即往就之謂曰我固不是汝亦錯了切勿生他疑
今夜歸房共寝無傷也孫雖甚懼而無辭可卻竟復與
同衾綢繆燕昵如初然中心疑憚若負芒刺展轉不能
安席怏怏成疾未踰嵗而亡時淳熙丁未嵗也張思順
監鎮江江口鎮府命攝邑事實聞之此婦至慶元二年
年四十猶存
　　章茂憲夢
章茂憲穎臨江新喻人淳熙乙未嵗赴省試畢歸郷因
過近郊一僧寺意中小不適頭目昏困遂託宿初更時
夢為人迎入官府堂上設几案胥吏滿前各抱文牘白
章書判既而曰更須候有雨乃可遂引立庭中少頃雨
大作每一㸃着身變如血色隨覺清涼頭涔涔然如生
角之状復導升堂羣吏以次進或持獄訟公案使之決
遣凡數百項有腦上戴𣗳枝及草葉者各隨所掌咨禀
又以𣗳葉一二百片請花押或列竹籌如算子其多無
數亦一一押字不勝倦苦迨五更乃醒明日報牓人至
奏名為第一邑子丁居易從章㳺學後登科為贑縣主
簿張思順作丞聞其説
　　鄭主簿夢
莆田鄭景實㮚淳熙庚子年從鄉相陳魏公於建康其
子爚始六嵗已嶄然見頭角公招入府觀其人果俊爽
解讀書識非凡器謂乃父曰他日當為吾門壻鄭巽謝
而已至戊申年鄭官襄帥幕府子侍行忽告人言我夜
夢到陳相公府供帳華赫婦妾擁一女出簮珥盛服儐
者掖我使拜須㬰而寤此乃何祥也女兄笑之曰莫要
閑思量汝但専精學業若及第得官便可做他家女壻
矣又三年鄭幹辦行在審計司魏公少子語鄭云欲從
先人治命以一妹一姪庚申來合昏訪諸卜者而侄女
吉正媒妁擬議未竟紹熙癸丑爚一舉登科方十九嵗
調建安主簿遂諧所志女之父工部郎中守也
　　葉丞相祖宅
葉子昻丞相祖宅在興化仙逰縣葉氏族派百餘家皆
居一村此宅據其要㑹羣山環峙如屏如障紹興術士
羅正甫者因行地至焉謂宅人曰論山岡形勢當出宰
相但常經發洪之害須生氣積久如故始合相法以是遲了
百年發洪者俗指言洪水從山迸出衝破成竅也是時
子昻為上虞宰後十五年拜僕射盖距發洪時恰百年
正甫以所言驗效士大夫聞者争延致之然無復竒應
也
　　陳魏公父墓
陳魏公父墓在莆田境中南寺之側本一富民葬處也
葬後二十五年間民子若孫皆病目甚者至於盲障有
術人語曰此害由墓而起當急徙之以其地售與他人
則可不然日甚一日嵗甚一嵗禍将益深殆不可救矣
富子大懼即别卜改窆而故穴為魏公家所得富民病
者愈而魏公正位宰相官至少師然則宅兆之吉盖有
所係無徳以承之不惟不得福乃受其殃不容妄僥冀
也
　　　鄭秀才夢
興化鄭秀才嘗赴浙漕試寓客邸其弟景實在學中每
夕謁告從之宿兄嘗呼之曰適夢數報牓人憧憧走趨
云尋一個鄭大成不知去處此何為者明日臨安解試
揭牓果有大成在焉數夜後又夢到一處見揭巨榜其
上皆人姓名但記有李𥙷者以金填之是夜漕榜出𥙷
為第一人鄭君乃不中選此夢于身了無所預冥冥之
中何所係而先告若此
　　方翥招紫姑
莆田方翥次雲紹興丁巳秋将赴鄉舉常日能邀致紫
姑神于是以題目為問神不肯告曰天機不可泄又炷
香酌酒禱請數四乃書中和二字翥時方年十八嵗習
詞賦遂遍行捜索如天子建中和之極致中和天地位
以禮樂教中和中和在得民情如此之𩔖凡可作題者
悉預為之是嵗以士子多分為兩場其賦前題曰中興
日月可冀後題曰和戎國之利始悟所告翥試前賦中
魁選予少時猶傳誦之其警聫云八紘地闢符一馬之
渡江六合天開光五龍之夾日佇觀僚屬復光司𨽻
之儀忍死須㬰咸泣山東之淚翥次年登科然蹭蹬三
十年才為秘書省正字而止
　　阮秀才酒錢
莆田士人王育卿嘗預鄉薦夢入𡨕司三人冠服坐于
上其一呼王臨階問之曰頗相憶否向曽與君同筆硯
王不能識也又云君大期殊不逺故欲奉告耳俄皆起
入屏後王望几案上有文書一冊就視之皆細字人姓
名而詳其所為善惡功過其一曰阮某不合頼人酒錢
減夀半紀未暇他閲三人復出謂王曰過三年當再相
見出行廊下見里巷張生枷繋受訊欲往問勞之送吏
不許覺而不樂試遣子詣張氏則昨夕中風疾矣經二
年自料不久於人世乃扣謁阮秀才從容言曰吾子常
日曽與人有訟事否曰素不好訟固問之乃言但昔常
開酒肆有負我錢十五千而㳺販他鄉不歸者因誣為
其兄所欠訴于縣逮治之遂如數相償王愀然曰如是
則冥司有證吾必不免徐告阮以所見阮亦悔之王至
期果死
　　孫大小娘子
吳興孫提舉家居臨安既歿之後妻與二子五女孤弱
同處女皆美色長者先亡第四女為同宗養女第五女
流落于永陽縣王後院乾道元年浙西大疫孫兩子并
婦及第二第三女死焉妻慮禍未艾以為長女墓不吉
所致遣所親少年魏二官人往新市舉焚其柩魏既至
以告守庵老尼尼勸止之曰今年天行熾毒誰家不壊
人口大小娘子入土數載幸自寧帖豈忍無故殘暴其
朽骨以起泉下之寃憤哉魏曰吾亦何心但奉宜人命
為此詎容空囬尼閉拒再三不能遏乃曰待與你説明
旦來可也魏莫曉所言姑應曰諾遂去此女盖自𦵏之
後常夜出至尼房問訊酬答聴其誦經迨三四更始退
是夜亦至尼告之曰有一因縁不厮當頗知之否女曰
吾固知之煩師説與魏二吾門災咎於數當然非我丘
墓所作望令歸白吾母為罷此役如不動瘞穴却自保
護兩妹教化安寧尼許之至明日具以語魏魏笑而不
信曰烏有是事汝妄撰造嚇我耳立喚工僕将致力尼
又請申一夕之期才入夜女已至曰魏二不聴我語但
一任渠所為魏竟詣彼處掘冢斧其槨手掲盖板女奮
身起坐顔貌如生注目視魏發聲大笑魏駭栗而仆良
久稍蘇急焚香謝罪復掩之孫氏之病者亦愈饒池州
巡轄遞鋪官元善與所居正與孫隣故得本末詳實如
此猶恨老尼與女周旋厯嵗略不扣其所以然及幽冥
間見聞自此後曽再出與否也
　　黄惠州
朝請大夫黄民瞻贑州信豐人也登第之後多從官嶺
南厯潮陽宰循州通判知髙州母憂去復知惠州紹熙
元年閏二月正與妻在堂上忽發怒叱廷下曰去妻驚
問之曰一箇黄衣承局徑敢入宅堂手中持文字一紙
欲呈我故喝使去猶恨不曾教人捉下爾如何不見妻
不敢言然絶以為憂是月二十九日也抵暮得疾三月
旦稍愈能起行索食後數日呼老兵云㕔下官錢好好
排垜我只今自出監收聞者愕然宻相與語知府在假
元無人将錢物來又不敢辯但云錢不多庫官已自納
了由是疾復作至九日忽又顧外大喝起身怒立若有
所搏執之状人問之則曰前次承局又來依舊把文書
且催我早去直是􁀙耐妻知其所見不祥召集醫巫療
拯證候益變厯兩月竟死初黄自髙州護母柩還鄉過
贑江舟觸石拆裂柩没於水黄只一子奔投急流救之
亦遭溺其尸與亡者柩皆尋索不得禍酷駭人至是孫
孤才六嵗云
　　淡水漁人
元善與嘗監惠州淡水監場場在海濵在近居民數百
户皆漁人也見其捕取海物至艱苦云鰒魚只有一邊
殻以自蔽漁者挐舟至其所産處以麻繩繋腰縛一頭
於柁尾然後沒水或至深入五六十丈如出其不覺皆
可拾取或知人且至則粘著石上牢不可拔雖椎撃至
碎亦然案後漢書伏隆𫝊張步獻鰒魚郭璞注三蒼曰
鰒似蛤偏著石廣志曰鰒有殻一面附石細孔雜雜或
七或九與此説同若江瑤淡菜之屬取之甚易迨欲出
水則循繩扳縁足躡以升或久而不出而有泡沫堆突
起於水面者妻子在舟中見其状皆撫胷慟哭盖已為
大魚銜去矣遭此者常常有之
　
　
　
　
　
　
　
　
　夷堅志戊卷二
欽定四庫全書
　夷堅志戊卷三
　　　　　　　　　　　　　宋　洪邁　撰
　　成俊治蛇
武功大夫成俊建康屯駐中軍偏校也善禁呪之術尤
工治蛇紹興二十三年本軍于南門外四望亭晚數有
蛇自竹叢出其長三尺面大如杵生四足遍身有毛作
聲如豬行趨甚疾為逐人吞噬之勢衆皆驚擾不知所
為適有馬槽在側急取覆之而白統制官遣呼俊俊至
已能言其状且云是名豬豚蛇齧人立死即步罡布氣
禁之少頃令啓槽則已僵縮不能動再覆之仰吸日光
三吹槽上及啓視化為凝血矣又排彎山有異蟒色深
青長可二丈積為人害居民共邀俊施術俊曰在吾法
不宜率爾盍具状以來既得状書章奏天詰旦詣穴口
為壇被髮跣足衣道士服向空叱神将曰速斯須蛇不
出繼遣兩将如是者三四反蛇猛從穴内奮迅奔壇若
將欲鬭者俊大聲訶之曰業畜那得無禮取所着汗衫中
分裂其裾蛇擘為兩此患遂絶民家小兒因行草際遭
螫毒徹心腑幾于不救俊往療之問兒曰汝誤踏踐之
以致齧耶将自行其傍而然耶曰初未嘗觸之不覺咬
我俊曰我亦久知之此無故傷人命不可恕乃除地丈
許插小竹片為劎作法呼蛇至者如積令之曰作過者
留劎下否則退羣蛇以次相引而去各適所在獨一小
蛇色如土伏劎傍俊召判官檢法曰蛇無故傷人當何
罪兒家聚觀者皆莫見久之又曰依法蛇自以首觸劒
死焉俊之技如此而無所求於人醫士劉大用欲學其
術俊曰此非所靳但慮持之不謹或干犯法律将自貽
禍乃止景陳弟云鄉里亦曾有豬豚蛇以身腯而短不
能蜿蜒故惟直前衝人遭之者無活理盖虺蝮𩔖也
　　池州白衣男子
李妙者池州娼女也淳熙六年有白衣男子詣其家飲
酒託宿相得甚歡踰三月久妙以母之㫖從之求物男
子曰諾我今還家取之明日持與汝妙使其僕雍吉隨
以往男子拒之曰吾來此多日家間不知弗欲道所向
若雍僕偕行恐事泄于我不便妙子母意其託辭竟令
尾其後迤邐出郭門西至木下三郎廟前謂雍曰可囬
頭有親家叫汝雍反顧則無人焉復前視之但見大白
蛇望茅岡疾趨駭顫欲仆歸以告妙妙與雍皆大病期
年乃愈而妙顔色萎悴不復𩔖曩時郡為落籍許自便
後鬻于染肆為妾
　　陳氏鬼疰
韶州南七十里曰古田有富家婦人陳氏抱異疾常日
無他苦每遇㣲風吹拂則股間一㸃竒痒爬搔不停手
已而舉體皆然逮於發厥凡三日乃醒及就坐有聲如
欬其身乍前乍後若搖兀之状率以百數甫小定又經
日始困卧不知人累夕而愈至不敢出户更十醫弗効
醫劉大用視之曰吾已得其證矣先與藥一服命取數
珠一串來病家莫知為何用也當婦人正搖兀時記其
疏數之節已覺㣲減然後云是名鬼疰因入神廟觀玩
遂為邪鬼所慿以致精采蕩越法當用死人枕煎湯飲
之既飲即大瀉數行宿痾脱然如失大用云枕用畢當
送還元處如輙遲留則使人癲狂盖但借其氣耳予記
南史中載徐嗣伯精於醫術有一嫗患滯泠診之曰此
尸疰也張景腹脹面黄曰此石蚘耳沈僧翼恨痛見鬼
物曰邪氣入肝皆令煑死人枕服之竟埋於故處王景
問之曰三病不同而療之俱差何也具以答之景深嘆
其神妙盖此𩔖也
　　衛承務子
寧國人衛承務者家素富唯一子年少好狎㳺急得疾
羸痩如削衆醫以為瘵治療三年愈甚無益適劉大用
過縣邀使視之切其脈亦謂瘵證凡下藥月餘畧不効
問其致疾之因久乃肯言曰嘗以六月間飲娼家與娼
喧争迨醉不復登榻獨困卧黒卓上稍醒而渴求水不
可得其前有菖蒲盆水極清潔舉而飲之自是疾作劉
黙喜宻遣僕掘田間淤泥以水沃濯取清汁兩盌置几
上令隨意而飲衛子素厭苦其疾不以穢為嫌一飲而
盡俄腸胃間攻轉攪刺久之始定續投以宣藥百粒隨
即洞泄下水蛭六十餘枚便覺襟抱豁然劉曰此盖盆
中所誤吞也蛭入人腹藉膏血滋養蕃育種𩔖每黏著
五臓牢不可脱然久去汙渠思其所嗜非以此物致之
不能集也衛子雖去其病然尫劣無力别施藥𥙷理至
八十日乃平復予頃記張鋭治吳少師事絶相似云
　　蔡主簿治寸白蟲
蔡定夫戡之子康積苦寸白蟲為孽醫者使之碾㯽榔
細末取石榴根東引者煎湯調服之先炙肥猪肉一大
臠寘口内嚥咀其津膏而勿食云此蟲惟月三日以前
其頭向上可用藥攻打餘日則頭向下縱有藥皆無益
蟲聞肉香起咂啖之意故空羣争赴之覺胷間如萬箭
攻鑚是其候也然後飲前藥蔡悉如其戒不兩刻腹中
鳴雷急登厠蟲下如傾命僕以杖挑撥皆聫綿成串發
長數丈尚蠕蠕能舉動而抛於溪流宿患頓愈此方亦
載楊氏集驗中蔡㳺臨安為錢仲本説欲廣其𫝊以濟
後人云
　　鐵掃箒
臨安術士失其姓名常著道服標牓曰鐵掃箒設肆于
執政府牆下從而卜筮者多市㕓皂隸雖所言有驗然
不為士大夫所稱淳熙甲辰冬季一細民來問命告之
曰君星數甚惡最忌明年初春恐蹈刑戮之禍若能一
月不出勿與人接庶可或免民雖不懌而以所戒深切
于是如其言至晦日不能忍閑徑往責之曰汝道我正
月大災今已到三十日又不曾分毫越法何由觸禍術
士曰我一時間説了亦自忘記容再為推測及布局纔
就復云今日尚是正月猶可慮必須打殺人民忿恚詆
其誕妄相與争詈不已不勝忿曰我只打殺汝以驗汝
術奮身起箠之不覺踢其脅立死遂受擒而得減死黥
配此等事傳記中或有之
　　張子智毁廟
張子智貴謨知常州慶元乙夘春夏間疫氣大作民疾
者十室而九張多治善藥分諸坊曲散給而求者絶少
頗以為疑詢于郡士皆云此邦東岳行宫後有一殿士
人奉事瘟神四巫執其柄凡有疾者必使來致禱戒令
不得服藥故雖府中給施而不敢請張心殊不平他日
至岳祠奠謁户庭悄悄香火寥落問瘟廟所在從吏謂
必加瞻仰命炷香設褥張悉徹去時老弱婦女祈賽闐
咽見使君來争叢繞環視張指其中𧰼袞冕者問為何
神巫對曰太嵗靈君也又指左右數軀或擎足或怒目
或㦸手曰此何物曰瘟司神也張曰人神一也貴賤髙
卑當有禮度今既以太嵗為尊冠冕正坐而侍其側者
顧失禮如此于義安在即拘四巫還府而選二十健卒
飲以酒使往撃碎諸𧰼以供器分諸刹時薦福寺𬒳焚
之後未有佛殿乃拆屋付僧使營之掃空其處杖巫而
出諸境蚩蚩之氓意張且貽竒譴然民病益瘳習俗稍
革未終更召入為吏部郎中
　　錢林宗
錢仰之林宗寓居於華亭之北庵浄居院為人頗耿直
一日有蛇百數出室宇間屏帳之内亦蜿蜒糾結甚至
甑釡蒸炊中亦然錢不以為異但命僕驅逐之因步至
僧堂見一新置神像一軀乃俗所事施菩薩者其前正
塑一蛇時邑人敬奉此妖至不敢斥其姓迨左畔方字
亦謹避焉院僧欲乗勢立祠誘民禱供以牟利入錢悟
家怪所起立取斧椎破擲於水中是夜僧挈囊而遁錢
氏自此寧居北庵日以蕭條幾無人跡惟錢子孫猶處
之蛇之為厲久矣此嵗稍息庚志亦書一事
　　金山廟巫
華亭金山廟瀕海乃漢霍将軍祠相傳云當錢武肅霸
吳越時常以隂兵致助故崇建靈宫淳熙末縣人因時
節競集一巫方焚香啓祝唱説福沴錢寺正家幹沈暉
者獨不生信心語謔玩侮所善交相勸止恐其掇禍巫
宣言詈責甚苦暉正與争辨俄踉蹡仆地涎流于外若
蹶暈然從僕奔告其家妻子來視拜巫乞命巫曰悔謝
不早神已盛怒既執録精魄付酆都死在頃刻不可救
矣妻子彷徨無計但拊尸泣守暉忽奮身起傍人驚散
謂强魂所驅沈笑曰我故戲諸人耳初無所覩也巫悚
然潜出闔廟之人亦捨去
　　錢伸之瘖
紹興庚辰嵗錢大任堪自成都漕使下世其子伸之年
三十餘忽瘖不能言而起居飲食一切與平時無異愁
悶不聊侵尋八年久因一妾觸怒持杖箠之妾佚去斥
之為啞畜生伸之愈憤悒大呼曰且看啞畜生打人咄
咄不已家人聞其出聲驚喜來觀自是言語如故伸之
以其疾因妾而愈置其怒而賞之後赴銓中選調江隂
尉未及赴而卒
　　李巷小宅
饒州城内北邊李郎中巷有小宅素為鬼物雄據居者
不能安每召㑹親賔肆筵設席客未至已見竒形異状
者分坐飲啄紹興中厯梁氏管氏兩家最後董儀判官
居之董亡厥子售於東隣王季光使君季光為人膽勇
不畏妖厲得屋之初遣一僕守宿遭其惱亂終夕不得
寝明夜易以兩兵亦復然王尤弗深信親往驗之大聲
咄之曰吾聞此地多鬼若果有之宜即露玩少頃颯颯
如持箒掃壁上塵土不為動俄又驟馬馳逐之聲王曰
汝造妖只爾何足怕更須呈身向我便𨼆𨼆從栁隂下
出竚立不移步王起即而語之曰汝若是横死伏尸者
今已嵗乆難于尋覓何不自營受生處如要從我求酒
饌祭酹福願薦拔亦無閑錢可辦茍冥頑不去當令師
巫盡法械汝于東岳酆都是時勿悔其物隨言而沒宅
自是平寧
　　獨脚蓮
鄱陽山間生一種草始萌芽時便似蓮房俗呼為獨脚
蓮移植於居宅隙地及園圃中蛇虺不敢過其下王季
光宅後榛莽叢裏有穴蔵蛇常出為人害乃種此草數
本於穴外自是其患不作至暑月間聞穴内臭甚使園
丁劚土訪求得蛇十數盖為草氣所薫漬也又一小蛇
從别處來適到草間立化為水其效驗如是
　　李興都監
某衛人員李興以王勞解軍伍補官調泉州都監臨
赴任遣妻子出陸自臨安先行興收拾併疊差晚乗馬
追路至龍山下為小民千百壅遏僅得穿過乃是日誅
一海劫既臠剮梟首矣興誚觀者曰此乃凶賊為良民
害斬决萬段猶未足以償其惡爾曹何為注視之因舉
足蹴踏遺骸且加唾罵血汙履勿顧衆亦稍散興忽覺
迷罔茫然不知東西殆若喪心而為鬼所附著上馬復
還城内投宿小邸一僕慮家人望信欲往報之不聴自
此狂態日甚逢人輙奮擊人見其身軀偉壯膂力異常
時避不與校至裸膊蓬首扣内前沙子門云欲謁官家
叫屈守者知其疾且念向來同輩但扶曳出之故交有
居於觀巷者强引興歸閉諸一室而穴壁𫝊致飯食不
以多少皆無餘或經日忘設亦自若叫譟勃跳殊為所
撓凡十餘夕竟自縊而死其家幾達閩始得信蒼黄奔
歸盖劫鬼為之孽也子産曰匹夫匹婦彊死其魂魄猶
能馮依於人以為淫厲正謂此云
　
　
　
　
　
　
　
　
　
　
　夷堅志戊卷三
欽定四庫全書
　夷堅志戊卷四
　　　　　　　　　　　　　宋　洪邁　撰
　　吳雲郎
吳江縣二十里外因瀆村富人吳澤将仕生一子小字
雲郎自少即向學嘗應進士預待補籍紹興五年八月
以疾亡父母追念痛割明年冬澤之弟助教滋往洞庭
東山婦家沈氏未至數里暴風打船暫泊於福善王廟
下登岸縱行望廟門半掩見雲郎著皂綈背子緩步而
出滋大駭就語之曰汝父母曉夜思念汝欲一㑹面不
可得何為在此對曰兒有一事拘繋留連證對况味極
苦告叔為道此意于二親若要相見須親自來乃可歎
息而去滋急還舍白兄嫂皆相持悲哭三人者共乗原
舟復抵廟下雲郎已立津次奔至父母前下拜泣訴具
述幽𡨕辛苦之状語未畢忽怒目奮捽父衣大呼曰汝
䧟我性命盜我金帛使我銜寃茹痛四五十年今日決
不相捨遂互相拏搏滾入水中滋與僕從及舟人涉水
救澤始得脱登岸因之垂死傍人初無所覩但見澤舉
手揮争至暮乃定滋不知澤有𨼆慝試問之嚬蹙而言
昔敵騎破城一少年子相投寄宿所齎囊金頗多吾心
利其貲至之數月殺而取之自念寃債在身從壯至老
未嘗不戚戚此兒生於壬午今日之報豈非此乎自是
憂悶不食涉旬而死魏南夫丞相之子羔如表弟李生
吳氏婚也為魏説此
　　徳化鷙獸
慶元元年五月二十四日九江大雨五晝夜江流暴溢
雞犬畜産悉皆漂蕩有賣果小民黄二正在徳化縣村
田間遇鷙獸縁道而來遽升髙木避之别有婦人攜兩
小兒過其傍㳺戲自若獸亦不動黄忍怖下視甚異之
忽有軍十餘人嗚鉦鼓且至乃持叉矛來欲驅逐者獸
方始去渡水而西黄方敢下地到城門外婦人已先在
彼值鬻米粽者取錢買十枚飼兩兒挾之而走其行甚
疾兩目眈眈然殊可憎惡牽裾涉川如履平地後不知
所往人疑為虎精如前所書陽臺者是也
　　善鑑為僧
淳熙四年張子正待制知泰州以妻病焚香禱佛願剃
度一僧已而妻愈乃榜示諸刹凡在籍童行令悉趂四
月十五立夏日集于報恩光孝寺秀州行者善鑑頗欲
巡禮叢林自江隂濟江過石荘投宿明禧禪院兩脚忽
重膇如石不能前彼盖不知邦君有施也寺僧與之言
時已初十日矣心雖欲之而足力不可强夜夢伽藍神
趣其去凌晨粥罷僶俛由如臯縣而北臨十四夜始至
郡城抵報恩股痛益甚卧于選僧寮明日張與妻至群
僚畢預齋供觀諸人探鉤時㑹者五百餘輩序立堂上
張問綱維猶有未到者否以善鑑對且言其道路損脚
目今困卧張必欲其來鑑不獲已䇿杖往隨衆拈一小
紙卷及開視獨鑑得之即日落髮張氏制三衣與之同
𩔖皆起登仙之歎纔旬日南禪缺住持張又作疏邀開
堂主法席遂連處三大刹為淮地所重
　　張氏煑蠏
平江細民張氏以煑蟹出售自給所殺不可億計紹興
五年七月買兩篰寘室中凡數百枚夜聞鴨聲嘈嘈父
子秉炬尋索無所覩迨復寝其聲又作審聴之正在篰
内乃起坐咄之蟹作人言曰只是死了住夜半後又覺
有人着屐㳺行以為盜也走報隣里欲拘執寂無影響
其女五七娘驚而病卧於床三日聞外人喚云五七可
同去應曰待我來至晚而死後九日張妻亦病見女坐
床下呼之使上已而張父子及妻相繼亡但存一小女
曰阿感無人養育所親周二為取致其家便見父母來
就喚亦死張門遂絶
　　黄池牛
黄池鎮𨽻太平州其東即宣城縣境十里間有聚落皆
亡賴惡子及不逞宗室嘯集屠牛殺狗釀私酒鑄毛錢
造楮幣凡違禁害人之事靡所不有王元卿叔端與表
兄盛果子東淳熙十三年六月同往寧國府過其處見
野園内係水牛五頭果指第二牛曰此明日當死王曰
何以知之曰其四皆食草唯是牛眼中淚下且獨不食
因詢茶肆人此誰家者曰乃趙三使所買欲待旦屠宰
已而果然遂再往視之其第四牛亦有昨日之態望兩
人來拱雙蹄跪地如拜訴状復詢肆人曰一客今早至
此頓買三頭惟餘其一旦夕殺之矣果勸王使買之置
於近庄以賒其死王即訪主人優償厥直牽以歸至今
猶存
　　蔡通判
淳熈元年嘉興蔡攄承議赴蘄州黄梅知縣汎舟大江
過蘄口宿是夜大風拔木舟碎於巨浪唯底板存蔡適
在其上抱持浮漾意以為家人盡溺死矣待旦風小定
視之則皆跧聚板上不失一人囊篋僕從悉沒一小篋
貯出身勅詔獨得全旋喚漁舟載到南岸居人見其至
争來慰勞云昨夜風雷黑暗中聞神聲言且救取蔡通
判一家官人豈非蔡公乎蔡為人質重亷恪鄉里稱其
賢故遭罹大難而蒙神力以免其後秩滿果調泰州通
判
　　閩僧如本
如臯縣石荘鎮明禧禪院僧如本者福州人㳺方至彼
遂留不去紹興辛巳金兵暴淮甸本收瘞遺骸三百得
官給僧牒紹熈元年為監寺偕衆僧往黄華港石總首
家修設佛供唯留一老者守舍亭午火作於延夀堂次
及僧堂悉為灰燼衆聞報狼狽奔還常時諸僧戒帖度
牒鎖置禪床上龕匱内皆焚滅無餘獨如本者挂于梁
間既墮地有一大瓦正覆護之略無所損本戒行甚堅
質樸好義日夕持誦經咒不息是以獲善報
　　太陽步王氏婦
紹興庚戌六月鄱陽境内太陽步王氏婦病卒以父往
别村且肉猶未冷家人不忍殮走僕喚其父再宿始歸
半醉間拊尸大哭未幾逝者復蘇是日招蓮花院僧誦
經即扣所見婦起坐言曰到冥司橋畔見故母云汝何
故在這裏此是死路不可久留遂買紙倩人寫状偕度
橋天氣昏昩如深冬欲雪時經大官府吏兵甚盛兩廊
枷係罪囚無數紫袍官人据案决事乃持所書状投之
紫袍批曰本人奉事翁婆孝謹兼㝠數未盡宜放還即
再從橋上過餒不可奈過鬻胡餅者欲買之母曰此豈
可食少憩逢過者紛然全不見有囬者問母隂司事母
曰不孝最罪重殺生次之倐覩一水閣滿池紅白蓮花
相間縱觀之次若有人自後見擠墮水遂寤
　　辰州通判
辰州通判項某信州貴溪人自云其父未有子常齋戒
禱請於上帝後夢黄衣吏持大盒來啓之見盤内貯一
貴人金章紫綬母遂有娠七月七日生已至二十五嵗
登科厯州縣五任赴辰陽時年未五十每自負必貴提
㸃刑獄司檄往隣路襄陽置獄鞫通判被命和糴米𨼆
瞞官錢數十萬之罪項受賂三百萬為之濶略勘事未
竟得疾亟歸夜中神物縱横有彈指者有嘆息者云可
惜可惜家人往往見之項聞而不悟疾勢轉甚馬院在
州治後圃相去隔兩門百餘步鬼物夜運馬糞滿榻除
去復然正以七夕日卒官止承議郎不霑遺澤
　　房州保正
房州房陵民李政為保正頑猾健訟侵人田園奪人牛
馬官司莫能治淳熈十四年暴亡其家水牛當日産一
犢腹下白黑毛相間成保正李政四字字如崇寧當三
錢了了可識每妻子到其傍輙淚下甫半年為虎所食
血骨皆盡唯四字連皮宛然如初監本州酒税忠訓郎
王嗣宗親見其事人死為牛多矣諸志中屢書之兹又
獨異也
　　辰州地主
王仲寅寅祖紹興戊辰嵗為湖北提刑司指使從其使
馬居中巡厯屬城至辰州馬館于郡治燕堂王寢于設
㕔之東角三更後夢老翁白袍烏帽通名上謁徑趨賔
階王意其土地神屢揖使東向翁謝曰明公異日當來
此作地主那敢居上固辭不可王覺取筆記之又誌於
三里外長田張氏書院之壁後三十年自淮東鈐轄造
朝趙魏公為相與之有舊擢守辰陽初未嘗敢萌五馬
之念也得之若驚思前夢可證以淳熈辛丑正月赴官
過長田視張氏壁所題字畫宛如昔日其家既籠以碧
紗矣王後知永州提㸃廣西福建兩路刑獄而終
　　張拱之銀
江陵人張拱之世以富雄州里政和中夢白衣人二十
餘輩拜揖於床下問其何人皆不荅旋没于地心雖怪
之亦不以為絶異已而每夕皆然於是命僕掘於所沒
處纔深三尺得大銀二十枚各重五十兩様製甚古料
以為千嵗前物一一花書之而蔵于篋笥不為子弟言
亦未嘗非時閲視也他日又夢來别云欲往長沙助趙
官人宅造屋奈不得久從君㳺然終當復來張疑焉旦
而發笥空無所見矣始大駭欲窮其驗専詣長沙訪之
果于善化縣傍有趙宅方興工創大第治㕔事張老納
謁趙宿聞其名亟出迎坐少定張起白曰君家治第時
于土中獲何物趙不復𨼆告以得白金千兩張曰乃我
家故所蓄每鋌有花書取而視之信然張乃話前夢願
以他銀換易趙欣然許之張㩦歸喚鍛匠鎔為一巨毬
當中穿竅用鐵索維縶寘于床脚使不可復動入夜常
聞泣聲後經兵盜不知所在矣俗云張循王在日家多
銀每以千兩鑄一毬目為沒奈何正此𩔖也
　　豫章廟神
魏道弼參政紹興壬午年為洪府帥守宅堂後有小土
地廟其門與溷厠相連以為穢濁命徙於城隍廟廊下
工力既具通判林君夢神人自通為府宅土地曰吾血
食今地多厯年所雖隣於溷舍無害也若一旦徙去則
盡室老稚将無所依又寄託大神之宇出入動息皆不
遑安願乞賜一言達帥坐且仍舊貫幸也林曰神既能
靈化何不自告之曰魏公乃紫氣星君今位崇輔弼豈
得容易輙近明日林具以白魏乃輟其役但移門他向
併葺飾像設而祭之是夜林又夢來謝
　　五臺文殊
宣和六年江遐舉邈為隆徳府教授求學司檄搜遺書
與家人及長子珪詣五臺山宿於文殊院明日齋罷拜
禱佛像前乞現靈相至晡時涼風㣲動西邊淡黄雲起
少焉聲聞羅漢天衆各執幡幢香華以次引導戈甲旌
旗陸續不絶傍與日光相映最後菩薩乗師子法座四
夷君長氊裘狼帽謹隨之無量無邊各隨其𩔖異香芬
郁鼻觀為清經數刻乃沒天将斂昏又見燈燭數百炬
陳列金紫貴人執手爐行前菩薩緩步足跡所留蓮花
隨生一黄犬搖尾在後珪時年十三嵗披僧衣亦現像
側仙女吹簫笙𨼆𨼆可聞江一家并僧僕無不瞻覩靖
康之冬報代馬飲河棄官赴京師除太學博士居竹柵
巷未幾夢菩薩告以急請外即挈家東下出水門値泗
上便舟㰕汴岸遂迤邐還嚴陵闔門安堵時京師已受
敵矣間闗亂離不受怖恐珪生於政和癸巳至慶元丙
辰八十有四嵗猶强健不衰
　
　
　
　
　
　
　
　
　
　
　
　
　
　夷堅志戊卷四
欽定四庫全書
　夷堅志戊卷五
　　　　　　　　　　　　　宋　洪邁　撰
　　劉元八郎
明州人夏主簿與富民林氏共買撲官酒坊它店從而
沽拍各隨數多寡償認其課厯年久林負夏錢二千緡
督索不可得訴於州吏受賄轉其辭翻以為夏生所欠
林先令幹者八人換易簿籍以為道地夏抑屈不獲伸
遭囚繋掠扑因得疾郡有劉元八郎者素倜儻尚氣為
之不平宣言於衆曰吾鄉有此等寃抑事夏主簿陳理
酒錢却困坐囹圄何用州縣為哉恨不使之指我為證
我自能暢述情由必使彼人受杖八人者浸浸聞其語
懼彰泄為害推兩人饒口舌者隔手邀劉與飲於旗亭
摘語兹獄曰八郎何必管他人閑事且喫酒酒罷袖出
官券二百千畀之曰知八郎家貧漫以為助劉怒罵曰
爾輩起不義之心興不義之獄今又以不義之財汙我
我寧餓死不受汝一錢餌也此段曲直虚實定非陽間
可了使隂間無官司則已若有之渠須有理雪處呼問
酒家人今日所費若干曰為錢千八百劉曰三人共飲
我當六百遽解衣質錢付之已而夏亟病出獄而死臨
命戒其子曰我抱寃以没凡向來撲坊公帖并諸人負
課契約盡可納棺中將力訴於地下纔一月八人相繼
暴亡又一月劉在家忽覺頭涔涔顫眩謂其妻曰眼前
境界不好必是夏主簿公事發要我供證勢必死然料
平生無他惡業恐得反生幸勿亟斂以三日為期過期
則一切由汝是日晚果死越兩宿矍然起坐曰比為兩
箇公吏追去行百里乃抵官府遇緑袍官人從廊下房
中出視之則夏主簿也再三相謝曰煩勞八郎來此處
文書都了只要略證明切莫憂惱續見八人者共著一
連枷長丈五六尺而鑚八竅以受首俄報王坐殿吏引
造庭下王曰夏家事不須説但樓上喫酒一節分明白
我我供曰是兩人見招飲酒五杯買羮三味與官㑹二
百道不曽敢接王顧左右歎曰世上却有如此好人真
是可重須議所以酬奨試檢他夀算一吏走出須㬰而
至曰合七十九嵗王曰窮人不受錢豈可不賞與増一
紀之夀勅元追者且引看地獄了却來既見大抵𩔖人
間而被囚禁者皆本郡城内及屬縣人有荷枷絣縛者
有訊決荆杖者望我來各各悲泣更相道姓氏居止囑
我還世日為報本家或云欠誰家錢或云欠誰家租或
云借誰家物或云妄頼人田産皆令妻兒骨肉方便償
還以減𡨕罪他或乞錢財或求功果我不忍注目而退
猶聞咨嗟嘆羨不已再到殿前王曰汝既見了反生時
一一説與世人教知有隂司我拜謝辭去暨出門送吏
需錢拒不與詬曰兩三日服事你如何略不陳謝且與
我十萬貫又拒之曰我自無飯喫那得閑錢吏遂捽脱
頂髻推仆地于是獲甦摸其頭已禿而一髻乃在枕畔
濟南王夷縣尉時居四明親見其説如此淳熙中劉年
過八十而病王往省問甚憂之劉曰縣尉不必慮吾未
死後果無恙盖屈指冥王所増之數也至九十一嵗乃
卒王今為饒州理掾
　　妙縁寺
紹興十六年十月二十五夜伯兄文惠公以台州通判
出行縣宿天台山夢息擔山中獨㳺旁近僧舍至妙興
寺欲囬忽雨作僧指西邊言曰彼方霞彩如此少頃必
開霽田家常以此為占也東顧凝隂雨下如注髙峯樵
徑衆水争流公並山而南復東折有橋長二十餘丈深
澗聳起巨松參雲每五七步必夾橋蜿蜒枝幹俯就橋
上若龍然謂之盤龍橋直東至所憩處時有一僧自妙
興相從來求先去口占絶句送之歸曰西望霞光東望
雲劃然晴晦此區分小橋過盡盤龍險囬首髙人多謝
君遂覺俄復夢侍親攜家登陸日色已髙而兒曹尚告
未辦忠宣公命趣之行嫂魯國夫人方梳装伯姊解篋
取衣授公遂偕文安公及予侍行步尋近境又至一橋
畔欲往西隅小寺視所取道頗𩔖昨所經行因話前夢
二弟曰此妙縁寺也将度橋雨復作意欲輟行而忠宣
强使往疑若彼寺有先世藁葬其間者忠宣杖䇿命一
兵張盖既登岸文惠踵而前此橋危甚反顧二弟勿來
未至妙縁而寤時忠宣在鄉里文安在毘陵予處侍下
此夢殆不可曉
　　文惠公夢中詩
淳熙四年七月二十四夜文惠公在鄉里夢至一野寺
不見僧而數羽人環坐其一髙吟曰六十方買妾七十
猶生兒旁人掩口笑老子知不知公生於丁酉是嵗本
命年正六十有一矣此客若有所諷也而公清居累嵗
未嘗蓄姬妾即應聲答以五十六言云桑榆景迫鬢毛
蒼已過耆年去路忙不把精神陪綺席從他歌舞競新
粧掃除萬事身如夢斷送一生心弗狂賴有清風與明
月肯來相伴一爐香衆皆大笑而髙吟者有慙色啜茗
清談良久乃散既覺命筆記之所謂七十之語公不登
此數而終
　　任道元
任道元者福州人故太常少卿文薦之長子也少年慕
道從師歐陽文彬受鍊度行天心法甚著效驗乾道之
季永福柯氏以病投壇未至任與其妻姪梁緄宿齋舍
緄亦好法夜夢神将來告曰如有求報應者可書香字
與之令其速還家緄覺即以語任任起明燭書之封押
畢復寢翌早柯至乃授之柯還家十八日而死盖香字
為十八日也其後少卿下世任受官出仕於奉真香火
之敬浸以踈懈每旦過神堂但於外瞻禮使小童入炷
香家人數勸之不聴淳熙十三年上元之夕北城居民
相率建黄籙大醮於張道者庵内請任為髙功行道之
際觀者雲集兩女子丫髻駢立頗有容色任顧之曰小
子穏便裏面看兩女拱謝復諦觀之曰提起爾襕裙襕
裙者閩俗指言抹胷提起者謔媟語也其一曰法師做
醮如何却説這般話踰時而去任與語如初又為女所
譙責及醮罷便覺左耳後痒且痛命僕視之一瘡如粟
粒而中痛不可忍次日歸情緒不樂越數日謂緄曰吾
得夢極惡已宻書於紙俟請商日宣法師來考照商至
曰是非我所能辨須聖童至乃可決少頃門外得一村
童纔至即跳升梁間作神語曰任道元諸神保䕶汝許
久而乃不謹香火貪淫兼行罪在不赦任深悼前非搕
額謝罪又曰汝十五夜所説大段好任百拜乞命願改
過自新神曰復何所言吾亦不欠汝一箇奉事當以為
受法弟子之戒且寛汝二十日期言訖童墮地而醒懵
然了無所知緄拆所書示商乃二十日三字是時正月
二十六日也次夜任夢神将持鐵鞭追逐環繞所居九
仙山下幾一匝腦後為鞭所擊悸而寤自此瘡益大頭
脹如栲栳每二鼓後輙呌呼若被鞭之状左右泣拜小
正後復作遍體色皆青黒二月十二夜緄還厥居母不
許再往夜夢神云汝到五更初急詣任氏看吾撲道元
緄起坐伺期而往任見而泣曰相見只此耳披衣欲下
床忽仆於席八仆共扶之坐如有物拽出撲之地上就
視已死歐陽師居城北亦以是日殂緄自是不敢行法
予大兒録示其事因記南部烟花録香娘為十八日與
此香字同任卿佳士宜其嗣續熾昌後生妄習不謹自
掇竒譴予見亦多矣
　　闗王池
嘉興徐大忠淳熙五年隨父官中都僦居仁和縣倉畔
其南有闗王池龜鼈甚多大者可以載人水常清經旱
不涸或連日隂晦則見一鐵棺浮水面徐因整治書齋
有叢竹當軒枯悴合撤去之其下得大圓頂一其光澤
可鑑意為敗瓢取視之乃髑髏也謂醫書所載天靈盖
可入藥此其真是漫蔵之書櫃中迨夜家人咸見一小
兒紗衫青裙由卓上越窗而出疑隣人為盜蹤跡弗獲
徐遂夢兒來索移尸錢未知所荅又云且燒紙錢三千
貫轉金光明經三十部我便捨此去徐不許奮拳相敺
同榻者聞其驚魘喚覺問故知必髑髏為祟明旦取碎
之棄諸池至夜夢來謝曰得䝉公恩可以託生矣徐叱
曰汝覓移尸錢我元不曾許何謝為曰昨宵今夕事不
同爾徐曰何也曰我首身異處不知幾年因君出之滿
望度脱不期欲入藥籠中使我永無生望且三魂七魄
久已分散只心魂守此恐失頭顱是以有所求今抛在
水中隨即清化遺骸不埋没則錢與經亦無所用故來
致謝徐曰既云身首異處今口體具足何邪曰此所謂
一魂也又問稱徳者何曰生時姓名是小王徳隸錢大
王䕶聖步軍為旗頭大王入朝從行出門忽報本營遺
火潛歸救撲為轄将覺舉遂行軍令示衆於此無人敢
收鬼録沉冥頼君永脱言訖辭去後兩月餘夜同兄讀
書月明間聞謳聲注目無所覩移時復然穴窗密窺之
一女子少艾戴魚枕冠皁衫黄裙紅履往來池上謳罷
攀岸邊竹竿直上竿表而止徐方欲啓窗女子若驚併
竿投於水其聲砉然自後怪不作
　　繡川驛
乾道四年春文惠公自㑹稽帥請祠歸将至婺州之義
烏知縣事張寵先期汛掃繡川驛邑吏掌供辦者宿其
中夜未艾月色朦朧聞外人往來行步甚武疑為盜也
謹伺之歴神人十餘輩長者丈許衆懼不敢出户復就
寝竟夕不遑寧明日而文惠至盖故相所臨必有神物
為之導衛耳
　　胡通直
山南東道節度推官胡瑢毘陵名家子也少年過廣徳
謁張王祠求夢是夕夢入廟中金鋪朱户觀闕廣宇儀
衛官曹之盛世所未有絶與白晝不同行至西廂一吏
來前問勞殷勤如舊曽相識者胡度非人間世漫以異
時窮達扣之曰可至通直覺而厯厯記憶意殊不滿是
時已有官蹭蹬選調甚久紹熙癸丑始赴襄幕甫再書
考而薦章溢格但每思昨夢知官禄有所底止若改秩
便升朝則餘日無多又以為慮慶元乙夘十二月二十
一日赴同官宴集與衆曰昨夜夢客持錢囊相遺者受
而數之得其五十三錢今正年五十三嵗其兆殆不能
佳也坐上共解釋之酒才三行忽覺腸痛貫徹心髓不
可坐索轎先退翌日遂不起階止儒林郎其家為伸致
仕之請果得通直如隂吏言
　　李林甫
栁子厚龍城録盖劉無言所作皆寓言也其一云元和
元年六月惠州一娼女震死於市脅下朱書云李林甫
以毒虐弄權帝命列仙舉三震之近者紹熙元年春漢
陽軍陽臺市蔡民女七嵗遭雷震死有文在其背若符
篆然識者讀之曰唐相李林甫七世為娼今生滅形凡
十三字甚𩔖前事也襄陽道士黎大方嘗見之
　　鼈癥
景陳弟長子拱年七嵗時脅間忽生瘇毒𨼆𨼆見皮裏
一物頗肖鼈形㣲覺動轉其掣痛不堪忍徳興古城村
有外科醫曰洪豆腐見之使買鮮蝦為羮以食咸疑以
為瘡毒所忌之味醫竟令食之下腹未久痛即止喜曰
此其鼈癥也吾故求其所好以嘗試之耳乃合一藥如
療脾胃者而碾附子末二錢投之數服而消明年病復
作但如前補治遂絶根本其人砭攻癰疽如神而不肯
𫝊人雖其子請問亦不為言然侍旁剽見以熟故亦名
良醫
　
　
　
　
　
　
　
　
　
　
　
　夷堅志戊卷五
欽定四庫全書
　夷堅志戊卷六
　　　　　　　　　　　　　宋　洪邁　撰
　　青田富室
處州青田縣嘗有水患盡浸民廬富室某氏素蓄數船
於江岸一家畢登避於髙處既免而生生之具毫毛未
能將方擬囘船裝取望水勢益長一邑之人皆騎屋叫
呼哭聲震野富翁曰吾家貲物失之容可復有豈宜視
人入魚腹置而不問哉即分命子弟各部一艘自下及
髙以次救載并其所挈囊箧聴以自隨至則又往凡往
來十餘返毋慮千人悉脫沉溺之禍明日水退邑屋無
一存但莽莽成大沙磧富翁所居沙突如堆阜遣僕并
力輦棄則一區之宅儼然不動什器箱筥安堵如初唯
書策衣衾稍沾濕而已是時翁之子就學於永嘉聞難
亟歸已而復至言其事如此惜不得翁姓名有隂德者
必獲天報人獨未知之耳
　　天台士子
淳熙初台州城外兩江水因雨大漲涌幾冒郭門民死
於洪流者不可計士子某居城中而田在黄巖水未起
之前棹小舟往取穀所載四十籮籮容穀一斛纔出溪
口濤波如山人乍浮乍沉相望不絶士子維舟髙岸遇
漂至側者欲救之而舟力不能勝於是每載一人則擲
棄一籮穀頃刻之間登者五十輩而穀盡矣乃與之還
城時尤延之袤為郡守歎賞其仁即治盛具延請而餉
以百千錢處和觀文又畀以門客恩澤遂補登仕郎同
時有巨室一處女其家既沒獨坐於浴斛泛泛垂死逢
漁艇過其傍呼之曰我是某坊某家女能活我當以臂
間兩金纒謝汝漁人載之至則無歸矣女悲哭幾絶解
纒付之辭曰娘子家計蕩空留此物自贍我不忍取也
捨之而去漁人之賢若此使遇惡徒將弆金而投諸江
豈復有活理也延之恨不得其人姓氏云
　　陳使君
乾道五年福州長溪大火邑士陳使君者居鄉與人和
同而賦性剛介火將逼其居隣黨相率請避陳曰吾平
生未嘗有一毫之私今天降災必不肯及我堅坐不動
但焚香於庭朝服而禱曰此屋皆清俸之餘所建神火
其監之須臾四向皆為煨燼唯陳一區獨存此事甚似
志丙所載李綬觀家祝火也
　　黄師憲禱梨山
紹興戊午黄師憲自莆田赴省試初與里中陳應求約
同行以事未辦集後數日乃登塗過建安詣梨山李侯
廟謁夢夢神告曰不必吾有言只見陳俊卿他所說者
是已黄至臨安方與陳㑹即詢其得失陳盖未嘗至彼
廟也辭以不能知黄道之不已陳怒大聲咄曰師憲做
第一人俊卿居其次足矣黄喜其與夢合乃以告之暨
掲牓如其說
　　太嵗堂
姑蘇張比部家極富盛名園甲第冠於二浙崇寧間於
後圃起華堂前鑿大池取其土以築堂阯掘地數尺得
一蛇細財如箸然蟠結穹隆其長不可勝計比部之子
實主此役畧不以物恠介抱命僕夫斷為數百截而輦
去之凡運致十八九擔而後盡時人謂張子凶於祅祟
戯目其堂為太嵗堂然亦亡恙後遭罹兵禍始蕩為丘
墟王順伯祖母南劍夫人正張氏女云
　　能仁長老
永福縣能仁長老用常住錢買祠部牒度其弟子一人
為僧紹興二年長老死於寺明年所度僧往他刹正見
一犢生腹背間隱出其師名曉然可認乃請於彼處主
首買之歸生瘞之俄而别牛又生犢腹字正同復買瘞
如前未幾近村田家牛得犢亦有數字僧試往視宛然
與已瘞兩者等始騐其業報當爾遂置不問
　　香屯渡小童
徳興香屯有野渡舟人艤岸一小童奴與錢五十求載
舟人訝其多童曰我得怒於主公遁逃而至懼其亦過
此相追捕幸容我伏於板下以避之舟人許之少頃一
村叟來纔登舟童即衝板出乃成巨蟒其長可丈五尺
昂首徑齧叟喉叟急舉兩手扼其頸蟒不得搏噬但以
身𦂳纒束之舟中人股栗相視或持長鈎斷蟒為四五
始解散而人蟒俱斃矣此叟盖為巫姓程氏里社呼為
程法師尤善禁蛇積所殺不可勝計暮年頗敗其法故
值寃報云張子理之弟南康稅官嘗從之𫝊法
　　余氏婢夢報牓
余玠卿監臨安稅院慶元元年七月婢慶奴夢兩人持
黄旗扣門大呼曰來報省牓方以辭却之其一又曰正
是本宅既寤以告玠卿玠二子儼倬在鄱陽俟秋試乃
寄書歸言其事戒使淬勵學業以應夢兆已而皆不預
選二年三月七日餘干士人史本凌晨訪之盖去嵗鄉
舉者云本在貢闈作易義頗覺稱愜恐或叨竊名第常
聞報牓者有剥脫人衣裘之患儻遭此撓旅舎遂無他
衣可出願隱避於此玠卿許之次夕揭牓報人已知史
所在徑造余門史藏於堂不令見其面但犒之以錢乃
止始騐曩昔婢夢且有本宅之語本中一等第七名為
易經魁方二十許嵗
　　三公神
鄂州城内三公廟其塑像鼎足而居不知為何神邦人
事之甚謹紹興中從義郎左良為本州金口廵檢去郡
三十里一日將晩似夢非夢見黄衫走卒立庭下稱三
公喚良拒之曰吾職掌廵檢三公乃尊神何為見喚俄
又一卒至其言如前不得已隨之出偕行到大官府入
門造堂遥望數人道袍裹帽而坐延良於末不交一談
良起白之曰良承乏賤局奉命見呼敢問何事也中一
人云無他事以此間失去一黄羅幔煩為根索良踟蹰
未及對又云其人見在岳家軍中良拜而退恍若夢覺
明日謁岳少保具以神語告之勅軍吏詢究岳法制素
嚴吏不敢緩果即時擒獲既壊其半矣岳驚異命誅盜
而别製新幔送廟中良復夢來謝丁志所載婺州都監
即此人也其子輔慶元二年為南康縣稅官說此
　　胡十承務
揚州人胡十者其家頗足故有承務之稱紹興之末有
五士人來見不通姓名不候主人出徑坐庭上胡即束
帶延揖見談論稍異心以為疑一客起曰君勿用他疑
我輩非世間人盖所謂五顯公也知君能好客是以不
由紹介而至願假借一室使得依棲暫為偃泊之地然
亦當常致薄助以酬主禮胡甚喜之飲酒數杯指就閑
館舎少留晨夕加敬金帛之贈不求而獲相從越五月
適胡君生朝同入言曰溷君家已乆誕辰甫臨願薦一巵
為夀是夜聞鋪設之聲丁丁然旦而謁賀幕帟華新器
皿煥赫舉觴至於再三胡視酒器下皆鐫揚州公用字
驚窘良劇以為竊公家物必累我諸客已覺笑曰但放
心飲酒自當返諸元處酣適歌謔過三更乃散明日空
無一物俄自攜具就胡飲從容白曰我等盡力於君亦
不少願求此宅為廟庶幾人神不相淆雜君却於比近
别築第但用吾日前所餉足以辦集幸毋見拒胡曰此
吾三世所居詎可輕議擬擇山岡好處奉為營一祠且
任香火之責如何皆奮言不可出語益悖自是遂造祟
怪胡不能堪謀於姻舊將呼道士施法方歸及門五人
當道遮立曰聞欲招法師見治吾乃正神享國家血食
只欲宅屋建廟未為大過法師何為者哉雖漢天師復
出吾亦不畏胡益以愁撓而擾惑日甚他日入市值道
人行乞謂曰君面有憂色必遭鬼物所惱可從此直進
儻逢一小僧便祈之定能相救胡驚謝方擬扣其詳忽
不見行至田間果遇僧即致懇禱僧曰兹小事耳君姑
歸我暇日時自當往後數日胡正與五人語僧從外來
五人狼狽而竄曰胡承務害得我輩苦毒僧追叱之曰
這五箇畜生敢在此作過可捉押去旋失所在僧云是
皆凶賊向在淮河稔惡各已正國法極刑梟斬而彊魂
尚爾縱暴今既囚執屏除君家安矣猶恨走却一鬼徐
徐復出然不能害也胡喚妻子列拜且致厚謝僧不受
一錢便告别胡送之出門囘見一鬼睢盱短氣鞠躬言
曰某等實非神以飢餓所驅逺投賢主人本自住得好
而兄弟不合妄有建廟之請遂觸怒譴適者和尚叫捉
時急竄匿於厠板下僅得免脫某亦不敢住只丐一飯
以濟枵腹先間和尚非凡僧乃宅中所供養佛耳胡即
設酒食與之食畢泣拜而去胡氏盖事泗洲僧伽小像
者也
　　婺州兩㑹首
婺州鄉俗每以三月三日眞武生辰闔郭共建黄籙醮
禳災請福紹興元年富户陳氏徐氏主其事陳作都首
而徐副之自是頻嵗供具甚整肅後三年陳生偶以家
故頗侵用衆錢及期未有以償遂推徐代已徐諾之凡
所應費出私財濟助無所惜而受雇傭書人憑舊奏章
其列都首姓名或為徐或為陳兩人未嘗細視也迨升
壇焚奏兩人俱戰栗不自持拱手相向若被束縛者人
問之不答唯連聲叫稱苦苦在㑹男女數百並為亟拜
祈哀然莫知何以蒙譴俄一人為物所憑大言曰吾是
監齋使者恰來見奏章内或稱徐某或稱陳某顯有異
同誠為不敬三天門下不肯受接冒犯清律罪有所歸
衆哀拜不已良乆乃云汝等用心至誠待我為白眞君
做一道理少頃復言眞君專為朝上蒼方便奏過已得
旨放罪不旋踵兩人蘇醒如初竟畢醮事
　　王法師
臨安涌金門裏王法師者平日奉行天心法為人主行
章醮戴星冠披法衣而非道士也民俗以其比眞黄冠
費謝幾減三之一故多用之每使隣人李生書冩章奏
青詞慶元二年正月十五日一富家以上元令節邀建
保安醮李生從其朋輩先夕出遊觀燈飲酒食肉至是
亦不自言乘醉操筆字畫封緘皆不精緻醮方罷王夢
兩朱衣吏追攝至天官庭下天官盛服正坐侍從整肅
吏引王立於前俄而數武卒擒一囚至則李也天官赫
怒問曰此所奏青詞如何敢喫酒肉後書冩叱使溺坐
出其足訊荆杖百餘下然後呼問王責之如前王對曰
某但主持醮席行高功職事某某之過元不曽知喝令
且退一卒舉所執撾𢷬其心曰去悚然而醒覺心痛不
可耐未及與人語聞門外有呼聲甚切遣童詢之乃李
妻也曰丈夫忽得病危惙請法師往救之王忍痛詣其
室李遥叩頭曰恰來某受訊杖無限苦楚君正見之必
不能乆居於世今無復可言望以乆預筆墨之故與三
千買棺王慘蹙應曰可李即死王自是心愈掣痛繼又
嘔血至四月末而亡
　　黄主簿畫眉鳥
黟縣黄祝紹先為鄱陽主簿慶元二年四月有偷兒入
其室収拾衣衾分寘兩囊臨欲去黄氏育畫眉禽一頗
馴黠解人語是夜一家熟睡禽忽躑躅雕籠中鳴呼不
輟聞者以為遭猫搏噬遽起視之盜望見驚懼急走出
遺其一囊黄亦覺遣僕追躡已失之矣一禽之㣲懐哺
養之恩而知所報如此盖有愧焉
　
　
　
　
　
　
　
　
　
　
　
　
　
　
　
　夷堅志戊卷六
欽定四庫全書
　夷堅志戊卷七
　　　　　　　　　　　　　宋　洪邁　撰
　　卲武秋試
慶元元年卲武軍秋試進士其春秋義第一篇出題曰
公㑹晉侯宋公衛侯曹伯莒子邾子滕子薛伯杞伯小
邾子齊世子光㑹吳於柤夏五月甲午遂滅偪陽公至
自㑹考官懐安丞王遇得中選者兩卷而解額有限但
可取其一乃攜示同院甲之破題云用其謀於事之所
不當為霸主將以為攘夷狄之計盡其力於勢之所不
容緩霸主將以圖中國之安乙之辭曰率諸侯而與非
其所與春秋既以始事為恥因諸侯而治非其當治春
秋尤以終事為幸衆皆曰甲者詞意清快勝於次卷然
不見公至自㑹之意當以是定去留可也於是寘乙於
選中王為之累夕不懌因再讀乙對策其語有風流之
所靡習俗之所咻喟然而作曰若用齊人𫝊楚大夫子
之事則自有正音捨是則當作去聲讀為犯廟諱乃黜
乙而取甲洎拆封造榜所謂乙者李閎祖也前舉嘗薦
送甲泰寧鄒應龍也先是鄒本名某以未試前乞夢於
大乾廣祐王廟夢屋内兩龍盤旋已騰上一龍越前而
出既覺遂更名次年省闈㑹稽莫子純首冠鄒居第二
以無廷試之故子純已有官不可先多士乃依據故事
升鄒為大魁鄒之前程如是科舉特假塗耳
　　信州營卒鄭超
信州威果營節級鄭超祇役郡府為人平直寡過慶元
元年八月二十一日夜半若夢中見一人衣幘如卒長
自稱為祝太保持文引來追取着家保狀知管覺而得
疾便困篤餌藥弗效越兩夕又夢一人姓張者同行到
溪岸張向裏邉至高峻處奪超傘擠之入溪幸而墮平
地延頸仰望見五騎相逐來皆下馬呼超曰如何攧在
墈下其中姓毛者使超舉手為援之水泉近出即引上
聚坐皆云汝却好箇人超謝曰對都使不敢坐蒙救得
殘命何以報恩俄有人來言一壯漢落水已浸死手内
尚執傘超曰乃是欲見殺者渠那知身受其禍未及款
曲而寤二十五夜五更後忽手足軟緩咽間急窄不能
出聲但喘息僅屬一黄衫吏至云東岳第八司生死案
喚汝超答言只願死亦不顧妻兒不生怨恨見已身卧
床上指之曰早與他盡命莫教受苦黄衫曰我隂司取
人不如此只是引將去如便與過了性命是違犯天條
也駐留食頃引手撮其喉覺如火中取出新鍛鐵器淬
於水盆之聲且持索縛超超曰不須爾我决不竄走天
涯海角也隨使者去其人曰於道理合如此遂行俄抵
岳下第八司入至殿廷殿上唱云押到信州威果指揮
鄭超超初離家時軀幹驟長大如寺門金剛自駭其異
至是縮小才如茶托主者問汝在陽間看誦是何經典
對曰常誦金剛經對甫罷金光涌出照耀上下若日光
明四畔萬鬼衆擎拳稱好主者呼功徳司官呈白公案
而書判語於兩漆板令持示超大畧𩔖篆書全不可曉
又唱云照鄭超應有作過愆罪並皆赦除顧追吏引憩
左方自朝至午主者再升殿又判展一紀半之年夀與
超曰吾乃東平忠靖王管人間生死案直正無私汝還
世說與人不妨超曰超到陽間必不敢說怕泄漏天機
主者曰但依直說勿妄言可也命押監門疎放既及門
兩官人分居左右裹幞頭衣緑袍各書空作字以口吹
入超身又取小紅合内藥撒其腹謂曰放汝自此歸便
喫得飲食凡閒野神鬼皆不敢輙侵犯原吏為解索出
門履級道數層一足踏虛而醒舉體冷如水妻子熟睡
呼語之曰聖王已放我囘使妻以麥門冬水來飲一杯
覺芬香透頂旋索粥明日即平安超詳述所見為文散
掲諸門及邸店凡二千言摭其要於此
　　鐵索寺古墓
時俊為建康中軍統制紹興二十四年謀地造宅有術
士言南外落馬澗本軍教塲傍鐵索寺之後山勢逶迤
盤屈風水絶佳正宜建大第俊用其說命工治地就高
坡上掘土且丈許得一古丘盖數千年前墓也中無異
物但空闊數丈石室猶存得人脛骨一節其長四尺鐵
長劍六尺皆穿蝕成孔竅銅盂之大幾與盤等巨甕滿
貯油既然大半一炬熒熒然為風吹滅室下梁栭盡白
石疊砌累層一切如新俊悉輦出以為壓階所用銷劔
為他兵又得器皿甚多皆石也俊匣其骨持示都帥王
權權每出以示客識者謂此人盖防風氏之支派也後
六七年俊立采石之功厯池州兵帥江西副都總管官
至四廂承宣使又築宅於豫章
　　蒼嶺二龍
台州仙居縣在萬山中其巍然竦峙於西南者曰蒼嶺
東際温西抵婺中分以南隸括蒼其崖谷之絶異林泉
之幽茂者咸萃於此循北趾而登當山之半窪而為二
潭相距三里深不可測有龍潛焉以旱禱者必應淳熈
十四年秋二浙苦旱詔下郡守令祇謁名山川以請雨
邑宰蘇光庭率士民齋宿於潭次高者嶮峭路絶非縁
石扳蘿而不可到乃持刺字效世俗通謁者投諸潭中
俄有物蜿蜒而出一黑一黄盤辟俯首意若相就方罄
折接之即躍而入遂迎止潭下之仰髙亭設香茗果饌
侑以梵唄之音既訖禮夜漏未盡十刻星象燦然黎眀
下嶺雲氣倐合雨亦隨至少霽復有雲自東南而上滂
沱三日一境霑足時七月二十六日也先是蘇夜夢神
人云姓曹氏攜二小蛇跨溪而下縱之平田相次而升
其龍之色雲氣所從之方霽而復雨之狀皆與夢符獨
不悟曹神之說山居之老人言此潭舊名槽潭以其形
似之也斯其是乎蘇念靈應之異欲後人永永敬事於
是出捐公錢立屋十間與潭相嚮大修香火焉台州教
授陸峻為記刻石蘇今通判無為軍以示予
　　黄教授後身
黄唐佐字堯臣福州人登紹興四年進士科紹興乙丑
終於奉議郎某州教授其妻王氏悲痛不能釋明年二
月夢之如生時與之語曰我已在閩清縣藥山陳五君
家出世無用憶我覺以告從子相鄉尉楷楷曰楷知彼
處有藥山但不審所謂陳五君者何等人且居何地當
即往訪求既至果得其家先折簡致問五君不答楷具
昨夢因依納謁乃報云吾兒婦以二月懐姙曽夢一官
人來言身是黄教授今當為爾子兹覽來説彼此冥符
其必有嘉證楷又申懇備至祈以誕子時切相報欲為
他日問訊張本許之遂還逮十二月二十一日平旦陳婦
生男五君名之曰萬頃字之曰夢應以顯厥祥且馳書
語楷楷亟往視之兒猶未滿月望楷入室迎面而笑及
長讀書有聲淳熈甲午預鄉薦然蹭蹬二十年紹熈癸
丑始擢第調興化尉其弟大猷書本末以示人
　　鼷䑕蟻虎
鼷䑕為郊牛孽書於春秋後來書𫝊鮮或紀載而十年
以來吾鄉忽有之姓孫份家一黄牯在欄不食水草但
定立不動往視之皮肉多剜缺成竅見兩䑕與常異其
形絶小騰躍左右距牛被齧嚼驅之不去搏之不得乃
徙於他處䑕復來凡三徙避之皆不免竟死兩角已穿
空肉亦垂盡僅存軀幹爾方牛遭害時似不覺痛唯極
痒蟻虎者有人自淮南得種來比白蟻之大三四倍放
入蠧柱中少頃蟻紛紛而墜腦上率有小竅纔半日空
羣無餘鄱陽人屋宇多用松困於蟻暴患無術可治惜
此虎之未多也是二物可謂創見而為人祥祟則殊不侔
　　桃源潭龍
徳興㠣崛山亘百餘里有三潭龍螭所藏其在桃源塢
者時現光怪頃嵗一村嫗過之見異物如牛卧潭側鱗
甲熠熠每片如斗大其長夭矯數丈許嫗狼狽奔歸尚
能為家人道所見即死淳熈中縣境苦旱民吳彦柔者
與妻素奉佛教親詣潭所焚香啟告曰天乆不雨田禾
將槁乾願一施靈賜濟以甘澤於是旋繞四傍虔誦經
咒少焉一小青蛇出水面俄化為巨鯉乆之又化為鮎
而首則蛇也悠洋自如吳祝曰若神龍能下雨救禾苗
當以家財建立祠廟於此使民俗永逺香火供事則又
露雙角屹然吳遽趨下未幾大雨傾注彌日方已闔境
賴以有秋吳不甚富才有田千畝乃三分之二以與兩
子而賣其一為工匠土木費廟成夫婦棄家徙居於門
躬執掃洒之役龍之靈日以詭異人或汲潭水寘盆中
小魚充溢不可計及還之於水盖無一鱗投紙錢者或
沉或浮俚俗言沉者神所受者也脫不當神意雖縋之
以石亦裂碎浮出吳妻至彼踰年端坐而逝吳獨處盜
乘虛竊其衣物持下山聞兩壯夫從後追逐叱曰此吳
居士物汝那得偷急送元處還之吾釋汝盜悔懼如其
戒自是無復有穿窬者紹熈癸丑大旱飢民入山掘蕨
根苦於無晨餐吳日煮米為粥以食之源源不絶憂不
能繼然所儲甫罄必有外人來助若有道之者竟畢其
事吳至今猶存里社稱為二十一翁
　　河東道人
建炎中錢公載盖鎮長安有道人從河東來謁錢與之
有舊問其所以來之故曰吾本寓某縣比見風氣絶不
佳一邑人當有災殃甚劇若不捨去必死是時金患
方熾但意其為是而轉徙也後月餘得隣郡報彼縣白
日地陷居人盡沒錢嗟異其前知欲呼語之且將有所
遣㑹日暮至平旦乃招之店人言道人房正在店墻下
昨夜過半墻忽頽遂遭壓尸猶埋於土中俟申知官司
乃敢掘取耳錢大驚歎謂此人能知於前而不能審於
後豈冥數已定非智慮算度所可脫耶
　　錢氏䑕狼
錢仲本為大理評事日其僕以五百錢就市買一䑕狼
黠而馴每於人手内取食戯擾於傍如素所蓄者嘗為
猫所偪欲加搏噬狼奮前迎攫之猫辟易而退自此不
敢復犯其捕䑕無論巨細近逺必追襲𢷬其穴擒之官
舎多以松板布地有為䑕所齧破而往來者輙亦深入
而搜取之數月之間羣輩掃跡殆絶隣居朱評事家僕
育數雞警視稍不謹中夜常為物登其背啄食但勃擲
作聲則已死他日専伺之乃䑕狼也僕乘間執殺之剥
其皮釘於壁錢氏失此鷙物悼惜不已乆之䑕暴如故
　　許大郎
許大郎者京師人世以鬻麵為業然僅能自贍至此老
頗留意營理増磨坊三處買驢三四十頭市麥於外邑
貪多務得無時少緩如是十數年家道日以昌盛駸駸
致富矣每夕分命幹奴守直於磨傍其一小二者睡中
聞呼聲時明月穿牕厯厯可認起視兩畔盖寂無一人
乆之聲益高諦聽之乃一驢探首於磨臍中作人語而
衆驢此際皆憩棧下元無在磨室者磨臍又窄不能容
畜首極異之不敢發問怖悚至旦走白主人曰怪物入
室不可復往許扣其故笑曰汝昏花妄言耳安有是物
吾當自騐之迨夜親往獨宿即聞呼大郎者三許起坐
咄之曰業畜作何等妖怪驢應曰也好休得了許又咄
之曰業畜住便住何消嚇人我不怕汝遂黙黙無影響
及明日諸磨皆中裂如截不可用自是生計浸衰許亦
死其子以好弓手應募為禁衛至孫經以班校換授得
官慶元初為饒信州都廵檢使
　
　
　
　
　
　
　
　
　
　
　
　
　
　
　夷堅志戊卷七
欽定四庫全書
　夷堅志戊卷八
　　　　　　　　　　　　　宋　洪邁　撰
　　許客還債
許元惠鄉樂平士人也其父夢有烏衣客來語曰吾昨
貸君錢三百今以奉還未及問為何人及何時所負而
覺明日思之殊不能曉平常畜十餘鴨是日歸於數外
見一黑色者小童以為他人家物驅出之鴨盤旋憩於
傍堕一卵乃去自是厯一月每日皆然凡誕三十卵遂
不至竟不知為誰氏者計其值恰三百錢
　　程廸功失目
樂平杭橋人程覺迪功字樂道平生勤苦讀書屢舉進
士四試禮部不利再以特恩得州助教不拜值紹熈甲
寅登極大霈入官慶元乙卯銓試中選調監卾州酒既
受命還家未半道宿旅舎中夜正睡間聞異響從右耳
内起其聲如雷驚而寤黑睛已爆裂清汁流注滿席而
不甚痛到曉目遂枯邸衆謂其夢寤中必有所見程不
為人言其異如此
　　陸道姑
陸道姑者金陵人自幼好誦佛出家百丈山為尼童後
還俗嫁夫有子夫出作商累嵗無音耗姑寄子於所親
布裳草履獨往他邦訪覓遇一僧於路扣其所之具以
告僧曰汝夫亡乆矣無用去姑且疑念業已在道前進
如初僧力强其還仍求行費姑所齎才三千畏其暴也
與之大半度前程無以自給亦囘經一日復見僧僧曰
昨日餘錢宜悉贈我乃傾槖空之僧以所執扇為報曰
吾扇非常比遇病者就以揮之可不喫藥而愈遂辭去
過一家適聞其疫癘入扇之卧疾病者皆起甫出門僧
又在焉怒曰我教汝療人病不曽教汝療人命諸人患
疫皆天旨豈得違叱令還彼家反風扇之凡起者復仆
遂取元扇而留語曰此後只以手風扇之吐氣嘘呵之
足矣既歸故里聾盲跛躄輻輳其居賴以愈者什七八
慶元元年九月來新安距城十餘里得石耳山旋闢石
室以處聞其風者踵至日常數百徳興士人余持國娶
洪應賢女持國預壬子鄉貢賔客來賀迨冬不絶洪氏
詣庖視饌墜而傷足筋攣不能伸醫治三嵗弗效乃往
訪姑姑望其至驩然與相接語曰娘子心地好當無苦
餌以茶果飯食皆先取而呵之俄頃間起立如未嘗病
者不假藥石緘灸謝以錢幣笑而不納持錢米為施者
浸多别一余氏子出力幹縁將創佛屋自山下升其顚
扳縁險峻登陟極難而工徒運致木石若有神䕶富民
諸甲者始萌惡念欲往問難折挫之未至坐處視其側
有二龍蟠繞光赫儀狀可怖即悔懼作禮願捐錢百六
十萬刻佛像姑固却之不從姑曰果欲爾宜勿用婺源
湯匠朱素與湯善竟以受其徒踰月功畢集丁匠百輩
舁登山湯憤姑前言因犒飲霑醉出不遜語須臾疾風
四起飛沙走石舁者僵仆相屬彌日不克進自是外人
入謁夙非善良者望而知之厯道其平日操持不少隱
諱其年可五十許常云吾已立誓願滿十九年去矣未
知其究如何
　　吕九齡及第
平陽周秀才元名石臨應舉夢人告曰君其及第袖出
將來省牓示之遍閱始末無已姓名其人指九齡以示
之曰此是也既覺大以為不然而思索其義不能去心
忽幡然曰吾不應改姓姑取九齡二字為名或可應之
聞者頗嗤笑果於乾道八年黄定牓擢高科
　　湘鄉祥兆
王南强容之潭州湘鄉人元名午淳熈壬寅嵗肄業於
嶽麓書院嘗與同舎小有競既而悔之謀欲更名以示
佩韋之義其兄弟皆連之字乃改曰容之且取寛柔以
教不報無道之說仍字南强癸夘春在書院待秋試其
兄為詣本縣投家保狀及試前數日將納卷而視縣所
解簿則單為王容方以為疑而兄至謂曰我今以適為
名汝不必二名徑已除去之字兹即汝也遂用此入試
是舉預薦甲辰省試畢聞兄亡而歸既到家報牓人至
既奏名矣舊師舒誼周仁來賀云二年前有術士來湘
鄉游縣學自言能相夫子像而知士人登科之多寡今
聖像開口而笑合主兩士登科如此舉只一人則後當
有繼之者去嵗初春學長王仲淹汾叟親書桃符曰競
說素王顔有喜定知黄甲捷先通吾嘗思之王者君之
姓顔者容也實君之名素王者期喪之戚也黄甲捷先
通者今嵗阻廷對後舉還試必居黄甲乃先通吉耗也
其說頗𫝊於士林乙巳春縣學補試王仁伯者易名顔
遂中首選丙午之春舒周仁入府語南强曰王汾叟又
書桃符更可怪者素王顔色津津喜黄甲科名鼎鼎來
汾叟冩罷驚悟曰前年為南强作先兆今復為王仁伯
作先兆邪吾獨以為不然是亦南强先䜟耳鼎鼎三名
前也是嵗王顔為解魁滿意巍級已乃下第南强果魁
天下所謂術者不復至惜不記其鄉里姓名長沙古語
嘗有駱駝觜斷狀元出之謠駝觜者山也其形似之在
州北正直水口其下曰麻潭皆巨石屹立淳熈七年牟
幼安作守創飛虎營廣辟衢陌許僧民得以石贖罪皆
鑿於潭中所取不勝計後帥林黄中又増益南街取石
愈多迨丙午之夏駝觜中斷為兩不一嵗而南强應之
桃符證應已載於癸志此得南强筆示本末始知前記
班班得其粗要為未盡故再紀於此而癸志既刋於麻
沙書坊不可芟去矣
　　仰山行宫
王南强以淳熈十年暮冬自長沙赴省試過袁州禱於
仰山行宫是夜宿州東新市村邸夢人歌玉樓春詞曰
玉堂此去香風暖正飛絮馬前撩亂姮娥剪就緑雲衣待
來到蟾宫與換才半闋既止又一人白衣乘馬自逺來
到王傍下馬揖王立談曰今早承訪及遂復騎而去王
自送之半里許别有過王者曰此乃仰山廟裏人也聳
然驚寤盖神君之像正着白道服明年王奏名以兄訃
急還未獲廷對亦騐一曲弗竟之意矣十四年正月赴
殿試至袁申禱夢與友孫君同飲於廬溪市孫曰爾飲
酒與我同做第二人却不與我同王曰吾固未嘗以第
二自期也孫遽曰但願爾作狀元遂覺廟廡下有一偶
像戴僧帽謂之應夢道者孫君生而禿全𩔖僧顔狀故
神假其人以告云紹熈元年春王赴鎮東簽幙過謁廟
且具牲酒祭謝於獻亭夢神君飲其上揖使居賔位坐
客數人隂風肅然昏暗如暮夜仍不設燈燭陡覺毛髮
竦淅莫能辨同席者為誰聞殿上厲聲言來何遲未及
答而曰儘快儘快恍惚而寤盖王當以去年四月之官
因家故稽留愆期旬月乃得上然涖職才兩月即召入
舘此遲快兩語之證也
　　黄戴二士
莆田士人黄裳字伯華與其友戴松皆以紹興乙夘某
月某日寅時生並居郡中少相善既壯為學皆著稱有
客工論命二士共邀之使分别優劣客厯問家世平生
然後斷之曰二命大略相似但黄君是正寅時戴君得
寅氣淺當是丑末其發跡當在後退而告人曰品格皆
絶低黄雖勝之亦不足道也既而戴但預薦年不滿五
十不第而卒黄入太學登合選淳熈壬寅得免省還閩
守年聞戴死懼甚福唐黄司業定為潮陽守往訪之飲
酒無筭中夜感風滛之疾而甲辰廷試期已廹强舁病
詣郡鄉人為賂邏卒及閽者容其跛曳三四人掖之造
廷及唱名亦如之雖幸列於四甲竟不可參選乃求岳
祠以歸嵗滿無痊意凡三任而終年止五十八是雖登
科食禄視戴布衣早沒為不侔然一紀殘廢與死為隣
真不足道也
　　雷震鷄
慶元二年六月八日饒州大雷震霆雙港廵檢營兵張
發家先育一雄雞本志將以償龍堂三牲願者是日遭
雷擊初斷其足乃自頭至尾中裂之雞之獲罪於神明
無由可問然震雷輕用其威亦淺矣
　　許子交
許子交者南康大庾游術寒士也乾道八年謁寳積寺
僧因留宿時有醫士劉大用適在寺寢於門房許居法
堂上半夜連發聲驚魘劉出呼之僧亦來許乃蘇起語
人曰為一物甚重登床壓吾腹體冷如冰暗中略不見
有手足吾困不能支聞諸君踵至始捨去僧云此乃寺
後山下一巨石每出現光怪為人害無有宿客得安眠
者以其質幹頑重未易除徙故置之不問許坐而達明
急辭出自是不敢復至或曰石妖如此非鑿破其稜角
他日將復為孽僧以無力辭而止
　　解俊保義
保義郎解俊者故荆南統制孫也乾道七年為南安軍
指使有過客且至郡守將往寳積寺迎之俊主其供張
日暮客不至因留宿方初更燭未滅一女子忽來進趨
嫺冶貌甚華豔俊半醉出㣲詞挑之欣然笑曰我所以
來正欲相就結綢繆之好爾遂升榻問其姓氏居止曰
勿多言只在寺後住汝明夕尚能抵此否俊尤喜曰謹
奉戒自是無日不來仍從寺僧借一室為乆寓計經月
餘僧弗以為疑外人固無知者時以金銀釵珥為贈俊
既獲麗質又得羨財歡愜過望謂之曰吾未曽授室欲
憑媒妁往汝家以禮幣娶汝何如曰吾父官頗崇安肯
以汝為壻但如是相從足矣俊信為誠然而氣幹日尫
瘠初貨藥人劉大用與之游居亦訝之俊不以告嘗兩
人同出郭遇遮道賣符水者引劉耳語曰彼官人何得
挾殤亡鬼自隨不過三月死矣劉語俊俊初尚抵諱既
而驚悟曰彼何由知必有異便拉劉訪之旅邸其人笑
曰官員肯尋我邪不然幾壊性命留使同邸異室而顧
劉與之共處燃紙符十餘道使俊吞之劉宻窺之見其
作法麾訶之狀二更後聞門外女子哭聲三更乃寂明
旦俊辭去戒令勿復再往寺中諸僧後知其事曰寺之
左右素無妖魅之屬惟昔年卲宏淵太尉謫官時喪一
笄女葬於後墻之外必此也自是遂常出為僧患僧甚
苦之遣僕詣武陵白卲請改葬卲許之乃瘞於北門外
五里田側復出擾居者又徙於深山其鬼始絶甲志所
記張太守女在南安嘉祐寺為厲以惑解潜之孫與此
大相似兩者相去十三四年又皆解氏子疑只一事傳
聞異辭而劉醫云親見之當更質諸彼間人也
　　龍陽章令
鼎州龍陽縣經宼攘之餘井邑蕭條居民希少令丞官
舎妖異出沒至於白晝顯形慶元元年吳人章君來為令
視事未幾便若有所染着每日退㕔後必命吏陳設堂
西偏一室施重簾複幕望之絶暗不使人輙窺且具兩
人箸饌而不見客入但聞語笑融怡遇酒炙至則自出
取之迨暮乃已妻子問之不對神貌日以枯索及冬而
殂既殮殮日廏卒夢其來令􁀙馬告以鞭在宅堂不可
得章曰我自取之是夕一家人悉夢其入房自攜鞭而
去明旦所養馬無故而死鞭失所在章之子不忍剥馬
使埋於園内俄而亦出為怪繞縣舎四傍嘶鳴跳躍一
切之物無有不示變異章氏既行予姪孫儼作丞素抱
血疾自是益甚夜夜遭祟魅扣擊門户婦勸徙居未暇
聽次年二月竟不起
　
　
　
　
　
　
　
　
　
　
　
　
　
　夷堅志戊卷八
欽定四庫全書
　夷堅志戊卷九
　　　　　　　　　　　　　宋　洪邁　撰
　　同州白蛇
同州自元符以後常有妖物出為人害皆言白蛇之精
官民多被禍至於郡守亦時隕於怪中知之者不敢以
作牧為請政和間宰相之壻某必欲得之盖貪俸入優厚
之故相君諭之曰馮翊妖蛇甚惡無以身試禍壻意不
可抑竟拜命往焉交印之三日大張樂㑹官僚忽顧諸
倡曰我方視事置宴汝曹當華飾展慶顧乃着白衣何
也倡知其故不敢答宴罷即病明日詢於客將對曰使
君得非乍到眼眩妄有所覩邪實無此人其家走騎報
於相君相君白於徽宗詔虚静張天師往治至則壻不
知所之矣到郡纔十日張召内外諸神問蛇所在皆莫
對繼呼城隍扣之亦辭曰不知張怒責甚峻敇隂兵行
箠撻楚毒備極訴云彼物之靈上與天通言脫於口大
禍立至張曰吾之法力誅之有餘今但欲得其窟穴汝
若不告當先受戮於是神俯首宻白其處張擇日詣之
去穴三里結壇五層其廣數十丈壇成悉集一城吏民
使居於其上而領衆道士作法初飛一白符寂然無聞
次飛赤符繼以黄符良乆風雲勃興雷電四起青氛黑
烟蔽滿山谷見者危懼少頃烟散張持法如初俄白氣
滃於天際或黄或紫如是者四五變壇上人盡顛仆怖
哭立待吞噬張使人人口銜土一塊以禦邪沴遣取州
印置前語衆曰白蛇之神盡於是矣必將自出如越過
五壇雖吾亦不復有生理茍不吾敵則止於三層邪不
勝正此邦當無憂也已而烈火從穴中發漸及壇側大
蛇呀然張口勢欲吞壇矯首傃空髙出望表迤邐且近
引其身繞下層四五匝張左手執州印右手執玉印端
立對之蛇縮栗挫沮進退不可軀幹漸低摧若為一山
所壓衝第三級而止即飛劍殺之其後累累而出小者
猶如柱幾數萬條張曰首惡盖牝者種𩔖實繁此難悉
誅然亦不可恕擇其為孽者去之足矣顧父老壯勇者
解所齎刀劍斬其如柱如楹者二十餘條皆為法力所
束帖帖受劍自餘以符付神將驅出外境又數日率郡民
視其穴有石床正中盖其蟠憩之處白骨山積皆前後
所啖食之人臭聞百里經月方息虚静為漢天師三十
代孫平生不娶京師將亂潛出城還鄉尸解復隱於峩
眉山蜀人或見之天師嫡派遂絶今以族人紹厥後云
　　蔡京孫婦
宣和二年太師蔡京府有竒祟染着其孫婦每以黄昏
時艷裝盛服端坐户外若有所待已則入房昵昵與人
語歡笑徹旦然後昏困熟睡視骨肉如胡越然飲食盡
廢蔡甚憂恚招寳録宫道士治之及京城名術道流前
後數十輩皆痛遭折辱狼狽乞命而退時張虛静在京
師宻奏召之財及堂上鬼嘯於梁張曰此妖怪力絶大
盖生於混沌初分之際恐未易遽除容以兩日宻行法
若不能去决非同輩所能施功吾亦末如之何矣蔡問
所欲何物但令瓣香花茶果他一切弗用三日後詣蔡
府坐未定有大飛石自梁而墜幾敗張面俄梁上一物
如猿猱笑謂張曰都下法師無數並出手不得汝何等
小鬼敢來相抗張弗顧但焚香作法猱忽自左手第一
指出火下燒灼之張凝然不動就火中加持良乆而滅
又自第二指出火如初五指既徧復用右手暨兩眼最
後舉體發烈焰滿堂熾然不可嚮邇張略無所傷喜曰
祟技止爾叱之使下縮栗震懾張納諸袖中將起蔡曰
可使其形大乎曰大則首在空中慮不無驚怖蔡固欲
騐之乃出而再叱聲未絶口已高數十丈蔡懼請急収
之遂復故形蔡諭使致誅不可曰此妖上通於天殺之
將有大禍今竄之海外如人間之沙門島永無還期譴
罰如是足矣遂捨去孫婦即日平愈時此老七十四嵗
稔惡誤國家禍將及矣故變異如是
　　海鹽巨鰍
紹興二十年四月秀州海鹽縣並海之民未晚將趨縣
忽聞海中歌謳之聲讙沸盈耳驚而東望遥覩大舟從
洋波間來皆竚立凝俟稍近見大蝦數十枚各長丈許
策翼兩傍隨之而進頃刻抵岸則元非舟艫羣蝦亦散
但一巨鰍困閣沙上時時揚鬐撥刺巍然而高殆與縣
鼓樓等長百丈不啻額上有竅徑尺其中空傾邑傳聞
争來聚觀接踵於道以為怪物不敢輙犯經日始有架
梯躡其背者乆而知無他異競臠其肉又兩日尚能掉
尾轉動遭壓死者十人或疑為謫龍雖得肉弗敢食一
無賴子先煮嘗之云極珍美於是厥價斗貴至持入州
城每斤為錢二百渉旬乃盡吾鄉祝次騫時為縣宰命
取其目睛大如桃光采可鑑儼然雙明珠也凡數日水
滴盡而枯頷骨長二丈五尺縣後溪闊二丈祝遣人輿
致用以為梁每脊一節堪作臼搗米祝之宗人在彼攜
數臼以歸至今猶存識者謂鰍居京淵中必嘗為人害
故神明誅之云祝長子東老時年十一嵗親見之甲志
所書漳浦崇照場大魚正此𩔖也
　　董漢州孫女
董賔卿字仲臣饒州徳興人娶於同縣祝氏紹興初為
漢州守卒於官其家不能遽歸暫寓蜀道長子元廣亦
娶於祝既除服調房州竹山令妻生三女而死元廣再
娶一武人之室秩滿挈家東下與蜀客吕使君不欲者
方舟偕行日夕還徃相與如骨肉繼室㣲有姿色性頗
蕩元廣到臨安亦死吕陽示高義攜其孥復西遂據以
為外婦蓄之郫縣而三女不知存亡矣祝次騫以兩世
宗姻之故痛惻不去心屢囑鄉人制帥王恭簡公訪求
之杳不聞問乾道初祝知嘉州就除利路運使正與吕
為代惡其人不俟合符先期解印去嵗在丙戌其子震
亨東老攝四川總屬受檄來成都塗經左綿吴侯仲廣
待制為綿守開宴延之倡優畢集一妓立於户椽傍姿
態恬雅不𩔖流輩東老注目詢隊魁曰彼何人曰官人
喜之邪曰不然吾以其不似汝曹故疑異而問耳魁曰
是薛情也未暇應吴適舉杯相屬辭以不能飲吴責隊
魁必使勸釂魁笑曰若欲總幹飲盡非薛情不可吳亦
解顔曰素識其人乎曰前者未嘗到大府何由與此曹
款接但見其標格如野鶴在雞羣度非箇中人所以扣
諸其長無他意也吳即令侍席因宻諗之曰汝定不是
風塵中物安得在此始猶羞澁弗語乆乃言我本好人
家兒女父祖皆作官不幸失身辱境只是前生業債今
世負償夫復何說東老矍然有感曰汝祖汝父非漢州
知州竹山知縣乎情驚泣曰吾官如何得知東老曰汝
母姓祝乎乃我姑也吾聞汝母子流落尋覓每年不謂
邂逅於此又厯道所從來乃知昨為繼母鬻於薛媪得
錢七十千今在籍嵗餘矣語竟不覺墮淚一坐傾駭争
致問東老曰其話甚長兹未可以立談盡他日當言之
酒罷歸館舎翌日情偕行母來吳守亦至因備述本末
丐為除籍吳曰此易爾事竟如何曰正有望於公其人
於震亨為表妹必嫁之當以此行所得諸䑓及諸郡餉
贐為資送費今且託之於令人所吳笑曰天下義事豈
應一人獨擅吾當以二十萬錢助之東老遂往成都越
一月復還合所得為五十萬悉付備吳喜曰已為擇一
佳壻即嫁之矣壻姓史失其名次年預鄉薦又物色其
兄弟所在運使皆賙以生理漢州之後賴以不絶
　　嘉州江中鏡
嘉州漁人王甲者世世以捕魚為業家於江上每日與
其妻子棹小舟往來數里間網罟所得僅足以給食他
日見一物蕩漾水底其形如日光采赫然射人漫布網
下取即得之乃古銅鏡一枚徑圓八寸許亦有琱鏤瑑
刻固不能識也持歸家因此生計浸豐不假經營而錢
自至越兩嵗如天運鬼輸盈塞敗屋幾滿室萬緡王無
所用之翻以多為患與妻謀曰我家從父祖以來漁釣
為活極不過日得百錢自獲寳鏡以來何啻千倍念本
何人而暴富乃爾無勞受福天必殃之我惡衣惡食錢
多何用懼此鏡不應乆留不如攜詣峩眉山白水禪寺
獻於聖前永為佛供妻以為然於是沐浴齋戒卜日入
寺為長老說因依盛具美饌延堂僧皆有襯施而出鏡
授之長老言此天下之至寳也神明靳之吾何敢輙預
檀越謹置諸三寳前作禮而去可也王既下山長老宻
喚巧匠冩倣形模别鑄其一迨成與真者無小異乘夜
易取而藏之王之貲貨日削初無横費若遭巨盜輦竊
而去者又兩嵗貧困如初夫婦歸咎於棄鏡復往白水
拜主僧輸以故情兾返元物僧曰君知向時吾不輙預
之意乎今日之來理之必至吾為出家子視色身非巳
有况於外物邪常憂落姦偷手中無以藉口兹得全而
歸吾又何惜王遂以鏡還不覺其贗也鏡雖存而貧自
若僧之衣鉢充牣買祠部牒度童奴數溢三百聞者盡
證元鏡在僧所提㸃刑獄使者建臺於漢嘉貪人也認
為竒貨命健吏從僧逼索不肯付羅致之獄用楚掠就
死使者藉其貲空無貯儲盖入獄之初為親信行者席
卷而隱知僧已死穿山谷徑路擬向黎州到溪頭值神
人金甲持㦸長身甚武叱曰還我寳鏡行者不顧疾走
投林未百步一猛虎張口奮迅來若將搏噬始顫懼探
懐擲鏡而竄乆乃還寺為其儔侣言之後不知所在鏡
所隱沒亦足為富矣隆興元年祝東老泛舟嘉陵逢王
生自說其事時年六十餘
　　黄師憲嘉兆
林開三命世俗日者多託其書以自衒然初未覩厥真
也宣和間其入在京師莆田黄至一静以太學上舎登
科秘書省正字嘗邀之論命長子方齠齔立於傍亦漫
令談休咎林曰此兄科名逺勝君至究竟處但只相似
耳其後至一終於朝奉郎長子者師憲也狀元及第然
亦至郎官而止師憲初發鄉舉時以紹興五年試南宫
既出院夢題院門曰依舊家山萬里重新場室三年是
嵗本中優選以誤用韻牓罷八年遂冠省闈以無廷對
擢居正奏第一先是其伯父夢神人告曰君家有此雙
名士天下流傳第一人又隣人王氏夢其居挂金書牓
曰狀元坊自謂子孫必應兆每誇語於里閭久而益貧
遂貨於黄氏不數年師憲捷書來初命名時盖慕東漢
隱君子鼻祖叔度之為人已而年夀纔止於四十八與
叔度同
　　胡邦衡詩䜟
黄師憲魁省闈時胡邦衡以樞宻院編修官㸃檢試卷
得其程文黄袖啟謝之有欲治之主不世出大名之下
難乆居之語胡雖賞其駢儷精切而訝難乆居之句為
不祥後胡獲罪來福州黄致子魚紅酒為餉胡報以詩
曰盈尺子魚來丙穴一瓶女酒敵新州自言以子對女
丙對新為工盖新興酒絶佳閩人重之故形於詩句未
幾胡再謫新州黄亦不至達官所謂難乆之詞皆先䜟
也
　　雷斧
黄水永泳莆田人師憲狀元之從兄也幼時戱於㕔正晝
雲雨晦冥雷震轟轟繞柱穿屋壁而過家人意其驚怖
争出尋之元在戯處端坐無所覺也得一斧長三寸非
鉄非石鑿小孔而無柄盖雷神所執而誤墮者諸人傳
翫未巳黄持入藏之雷復至似訪其物不可取俄頃開
霽宣和間黄以童子入京蒙召對賜五經及第仕止郢
州通判斧至今存
　
　
　
　
　
　
　
　
　
　
　
　夷堅志戊卷九
欽定四庫全書
　夷堅志戊卷十
　　　　　　　　　　　　　宋　洪邁　撰
　　宋都相翁
長安李履中復以元豐元年十月將適淮楚維舟於宋
都城下旁有他舟舟中一客如世俗道人者李熟視之
見其面目光徹目中白輪如十嵗小兒五色㣲碧是時
天晦㣲雪水風甚寒但披破布紙裘草履不襪膚體不
起粟神全氣充越兩日不見飲食疑其収陽内養而有
所得也呼問其舟人云十餘年間三次來附載顔貌不
改唯蓄藥一大瓢更無他物遇泊舟則攜瓢入市晩則
醉歸不知所貨何藥但聞能知人過去未來事無一語
失因此稱為相翁李遂召之凡三召方至與坐問其姓
笑曰君問甚姓乃扣其攝生之法再三始言曰無用求
人無以與人多花早落天藏其明謂李請謹行之旋飲
以酒稍欵熟又詢其人倫之學即曰氣真神靈可見鬼
神紙上糟粕翳目枯精君來年得官銓選八年改官預
錢糓軍旅者二十五年因論事得對為郎官又為主計
官當權者遷怒枉退閒十餘載晚悟性命之理方客談
話之次時時囁嚅於口吻間不可辨李黙測其有異於
人因告曰使予於性命之理脫然有得子或肯來訪掃
室共醉以盡平生豈不樂哉將行請記其事李亦酒酣
漫録以贈之後不知再見與否李果以次年時彦牓登
第所說升沉禍福多騐官至中大夫集英殿修撰
　　金谷户部符
金堪湖州安吉人初名谷淳熈庚子入州學義勝齋當
元夕諸生盡告假出游金獨坐讀書夜半就寢夢在家
居燕坐見一皂衣若縣胥者揖庭下持片紙前白曰有
引追秀才上供折帛形容蹇倨且含怒也取視之字絶
草不可辨愠其追呼無禮率爾答之曰我自有尚書户
部符在此汝何為者囘顧坐右書案間文帖叢沓果得
符即出以示皂衣悚謝而退明日以告同舎生皆莫曉
江隂何滚適在學為釋之曰科舉屬禮部銓選屬吏部
今云户部而轉運司實隸之得非諷吾人營漕䑓牒試
乎金欣然經營半嵗餘既而謀不諧只就鄉舉牓未掲
數日前又夢到一都㑹過大石橋前有甲第一區垂楊
夾道門觀華赫頗似政府正行橋上遇報牓四輩踉蹌
而來曰金堪得夢中應之曰我自名谷今既以堪名漢
有張堪吾當改字為張仲矣遂寢及牓出乃不利念二
夢俱不然殆進取未如意為鬼神所戯罔至於癸夘復
赴舉沉思故夢往來厥心將更名又未决往禱祠山廟
乞籖籖曰因借吹嘘送上天縻官榮爵騐前縁音書千
里無邀阻那更相逢八月邉遂以堪名納卷得預計籍
甲辰省試以正月九日與諸人詣貢院觀宣押考試官
而王宣子以户部尚書知貢舉躍如有㑹於衷料四年
前部符之兆其應不疑果登第再調為復州推官
　　余程守婚約
余元量初妻張氏既沒一年淳熈甲午之春再議同縣
何衝程氏女既問名結約擇日納采而為䜛口所間罷
不成數月之後兩家皆息意矣余别有所議未堅定也
夜夢舊先生董守約來持白狀紙一通示之問何書曰
此命月日也遽展視見當中大書一程字其傍小字數
千如蠅頭未暇閱讀而董掣去之曰所欲報汝只此無
用盡觀遂寤明日詣董言夢董於是事初無所預又平
生未嘗與人作媒妁指為荒忽杳茫之談但相對一笑
而已既而成姻復尋盟始悟守約者若令守舊約也神
假其名以曉人云小字者疑紀其一生休咎故不使得
見耳
　　程氏買冠
浮梁臧灣士人臧慶祖娶妻程氏恩義甚篤程年不及
三十而亡臧念之弗替每日上膳靈几必自設匕箸於
側與相對飲饌夜則寢其幄室雖葬畢亦然嘗往田舎
収租祝之曰我今出西莊暫捨汝去勢須留一月已戒
某妾謹潔供羞矣無用戚戚遂行有商客從臨川來尋
常以箆領釵珥就灣中販鬻者是時到其家程在簾下
呼問有何物具以名色對取而視之擇買魚枕冠一頂
曰要錢幾何曰千五百程曰每年買爾物物有所直何
必索價償七百可乎客初未肯為市徐念往來此地嵗
乆人情習誼不應校即留冠受直暮還旅店就主人語
歎幹運之難曰今日趨走營營只是臧孺人宅賣得一
冠耳交易費力消折本錢去住無門将若何而可主人
言爾且慢說本利爾定見鬼彼家孺人已沒人口至少
那得更有婦女尚買冠子客意貌惶擾拊腰間布囊摸
所貯頓覺怯薄出而觀之錢形固在而絶輕投諸溝水
無聲且浮而不沉極驚異亟再至臧宅審正晝語言處
儼然如初一妾出扣所以至客以事告妾曰吾娘子下
世只我與兩箇小兒共處誰買汝冠豈誤邪客猶不深
信請入堂訪索見元冠在靈席上悚愕而退汗下如雨
返視水中錢成爛楮矣
　　囘香院雞
景徳鎮管下有小刹名為囘香院紹熈中山主育一黄
牝雞不蓄雄僧老而饞但兾日得一卵以供饌耳天將
曉必躬持米一勺水一器飼諸栅中始從之出幾兩嵗
乆益以肥澤當秋夕僧夢婦人着黄衫泣拜床下斂袂
請曰老新婦欠院家錢逐日漸還了餘欠只七錢乞放
此身去於慈悲寛捨之恩不可勝言矣覺而忘之至曉
如常時以水米至栅則雞已僵死僧咨惜不已令童奴
攜置後墻上擬俟晨餐罷燖煮以備不時之客若無客
不妨飽飫俄二丐者來覓飯僧曰恰淘米欲炊恐難以
待丐指雞欲買僧靳之未遽從丐曰此雞或是喫毒蟲
得病既已暴死不宜留幸有見錢七文願付我使暫一
知肉味亦師之賜也乃許之度其必無所酬丐探􁐡中
唯存七錢自見尤責曰早來方収拾得七十錢穿得一
串藏䕶甚謹此外又求化得此七錢不在數内今而失
之真不可曉僧猛省夕夢命取雞去而用所償七錢付
小僕使為撞鐘㧞度予謂雞化為媪婦見夢乞命或稱
别去者多矣諸志亦屢有之此段乃有丐者一節映帶
為助特覺新竒也
　　蕪湖王氏癡女
臨川王氏支派有散居蕪湖者生計贍足其一無嗣而
亡有女及嫁而心識不慧不可外適訪得族姑嫁劉知
縣者嫠寓鄱陽子未娶年時相侔且故為中表其母遣
媒幣往來平章之既成婚贅劉子於家所挾奩具甚厚
姑挈累繼往王氏月給錢米以奉之女雖不諳曉人事
而憑仗婢媵晨昏定省亦於禮無違居之三年劉之家
貲在饒者為惡壻所蕩至售其妻為人侍妾劉母因求
還整葺生涯且營錢贖厥女劉子留連浸乆不復有東
下意王女信趣之似嫌其癡積嵗託故王無以為依怏
怏而死劉遂别娶婦而中心常若有負者慶元二年忽
生疽於背始猶飲酒食肉自若瘡日劇母年將九十涖
守其傍劉略不顧接亦不與他人語但時時悲叫曰姐
姐少緩我容我相隨去莫苦我醫巫在前莫知為何等
祟孽唯母憂之病逾月竟不起王順伯視其母為姑為
區處其後事且捐俸濟之僅茍且而已
　　梁執中
鄂州將官梁執中不知何許人紹熈元年六月在公廨
晝寢夢故人崔子明者來相見雖夢寐恍惚而知其已
死凡語言應酬間以謔笑只如生時乆之乃問曰君今
應在冥間不審作何執事曰吾之所掌世人生死文簿
也梁曰然則我之脩短君必知之曰固然曰試為吾檢
看庶可一觀獲知前程所届崔曰無傷也命吏即檢索
俄持簿至崔繙閱再三且注目細誦不以示梁亟掩之
問其故曰不須得看祈扣備至始言曰君之夀纔得五
十四嵗零十三箇月半耳以其不甚永逺故不欲奉告遂
揖而别梁覺而省憶宻書於策其生也嵗在己未二月
三日是嵗庚戌五十二年矣以來日苦無多頗不樂然
亦不以為異後三年二月得疾殊不佳告家人曰病勢
如此料必如昔夢是月十六日果卒盖已挂五十五嵗
比冥數衍其一又閱正月并二月之半所謂十三箇月
半者此焉
　　朱南功
朱南功字元勣湖州安吉人自幼嗜書博覽强記目之
所厯意之所㑹皆手自抄冩諸子百家之書摘竒㑹粹
名曰筆耕曰諸子粹言紹興丙子嵗始預州貢既而退
黜不偶常客於諸公貴人之門趙公碩彦膚與為友朋
既持閩使節招致於館舎論心莫逆淳熈甲辰三月就
舉試先兩月方從閩歸平生所作文多不涉舉業畦徑
正月至臨安寓修文巷邸道陌過枉不與流輩往還滿
意焚舟一戰以償夙志省試罷一夕夢大神金甲煌煌
儀矩甚偉持黑牌入室其上惟大書福字挂於壁初時
絶明白須臾更隱滅與牌俱黑遂寤意以神告福字為
嘉祥稍語所善者或疑字滅於黑當不得大佳已而下
第勉應特恩又入第五等授福州助教時已六十三嵗
不可納敇乃拜命未幾而卒
　　李汪二公卜相
李仲永赴致和戊戌廷對罷卜者某人云君必居魁甲
全與黄裳狀元等既而曰恰所言小誤黄公入乾元祖
土格君乃坤元祖土差不及之然故不失十名前也及
唱第名在第七紹興乙夘臨安有相士曳一牌長三尺
題云尋今年狀元汪聖錫省試罷與同輩十餘在茶肆
士熟睨户外趨而入注視汪不瞬目起執其手曰吾求
大魁乆矣乃在此邪訪館寓所在隨以往丐一紙書其
事且曰吾言不妄當與我五萬錢汪弗許同舍勸勉於
是為之書士置其牌於汪館曰吾從今不復出指日俟
㨗耳汪是嵗省闈第九繼冠多士如其言
　　胡畫工
浮梁畫工胡一居於縣市其技素平平邑人葺城隍祠
付以錢使繪門衛二神胡生嫌所得之㣲視其直斟酌
但作水墨而已衣冠畧不設夜夢二巨人長七尺儀貌
雄偉而衣裝極敝惡謂曰我二人蒙君力獲所依憑霑
受香火獨恨被服不如法式不為人所禮願君復加藻
飾必有以報使技日進而名益彰夢中恍惚許之矣覺
而未暇研究經旬日因過彼處遥望兩像宛如故知瞿
然悚悟即日買金箔五采自施工藝繪黄金甲執金鉞
冠帶整嚴見者悉加瞻敬而不以夢告人復夢其來威
容凜凜服與貌稱感謝至再三自是胡日以稱遂求者
接踵至於嫁女文繡只以畫代之里巷遭疫癘無一家
不病胡氏獨免或疑為挾他術始道所遇紹興中事胡
氏已死神像尚存
　　凌二賭博
浮梁西村民凌二世世農業翁之次子小二者獨嗜賭
博雖日撻不悛遇一客言能卜筮以一神像畫卷并一香
爐自隨毎事必祝凌子往扣某日勝負客曰今夕勝五
百錢盈數即止不可過也已而詣山寺從其徒夜賭博
果得錢如數黙念此戯不可不求援於神即再謁客致
謝而舉所贏買酒縱飲伺客醉卧負其兩物客歸不敢
訪尋狼狽而去凌敬其所奉動輙如意因設誓俟滿五
百千當整治生涯不復仍舊習凡數年貯儲過半而二
親繼亡殯葬之費於是乎出為之蕩然又積之四百千
而一子與人鬭人自戕厥母以為此子殺之拘鞫囹圄
盡耗其資乃獲明白迄於三既及四十八萬矣一夕遭
火悉為煨燼是時凌年過五十無復可營既死其别子
差能自立嘗為毒蛇齧右手自斷其臂得不死今猶在
云
　
　
　
　
　
　
　
　夷堅志戊卷十
