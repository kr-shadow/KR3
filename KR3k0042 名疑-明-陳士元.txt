#+TITLE: 名疑-明-陳士元
#+DATE: 2016-06-11 12:23:59
#+SOURCE: github.com/kanripo/KR3k0042 master 848cf8e2                
欽定四庫全書　　　　　子部十一
　名疑　　　　　　　　　類書類
　　提要
　　　　(臣/)等謹案名疑四卷明陳士元撰是書上自
　　　　三皇下迄元代博採史傳及百家襍説凡古
　　　　人姓名之異字及更名更字與同姓名者皆
　　　　彚萃之其所徵引較之各姓氏書頗為詳備
　　　　如洞神部載三皇姓名列仙傳稱介子推姓
　　　　王名光之類皆指其謬又據史記佞幸傳辨
　　　　朱建傳誤閎孺為閎籍孺據顔延之誄辨陶
　　　　徴士本名淵明字元亮皆為確鑿然以司馬
　　　　遷諱談為同謂談一音同以童烏為揚雄小
　　　　字又謂雄本姓楊字訛為揚字之類訛誤者
　　　　亦復不少又神仙鬼怪之名如呉剛姮娥豐
　　　　隆屏翳神荼欝壘等皆詳載之體例頗為冗
　　　　襍又不著所出不盡可以徵信特其採摭繁
　　　　富頗有足資参證者固不妨存以備考焉乾
　　　　隆四十六年閏五月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
名疑原序
海宇之廣齊民林總不可勝計雖僻壤遐陬生同時者
奚翅億萬數哉䆳古之代書契未立莫之稽已三五以
來史牒所載姓名無論賢愚或億萬數中僅存一二乃
又傳録謬訛可嘅也余讀史又博觀百家雜説凡古人
姓名異同輒記手簡以備質問乆之成帙用示塾童題
曰名疑仲尼曰多聞闕疑余非多聞者也其不能闕疑
也亦不免玩物喪志之誚也與隆慶己巳上元日陳士
元書
欽定四庫全書
　名疑卷一
　　　　　　　　　　　　明　陳士元　撰
洞神部云天皇氏姓望名獲字子潤地皇氏姓岳名鏗
　字子元人皇氏姓愷名胡洮字文生其説甚妄洞神
　部晉人作譌稱上清紫微元君書
大騩氏大一作泰騩一作塊一作隗一作恢
豗傀氏豗一作虺傀一作隗
渾沌氏渾一作混沌一作敦
倉頡史皇倉一作蒼一作􁁉
栢皇氏姓栢名芝即皇栢也栢一作伯
中皇氏皇一作黃
栗陸氏陸一作睦
昆連氏昆一作釐連一作蓄
赫胥氏胥一作蘇
葛天氏葛一作權
尊盧氏尊一作宗
祝融氏融一作和一作庸一作誦
昊英氏昊一作子一作天乾鑿度作老神氏
燧人氏四佐明繇必育成博隕蓲繇一作由必育一作
　畢毓蓲一作丘
太昊伏羲氏昊古文作昦又作奭伏一作宓一作虙羲
　一作戲易通卦驗云伏羲名方牙一曰蒼牙一曰蒼
　精是為包羲律厯志作炮犧一作庖犧一曰有包氏
　寶櫝記稱春皇帝王世紀稱天皇路史又稱人帝皇
　雄氏一作雄皇氏乾鑿度引黄帝云遽理微萌始有
　熊氏注云有熊氏庖羲也不知何據姓譜云伏羲風
　姓風一作飌又作□偑􁋮􁋮皆古字之變見編海
伏羲母華胥氏華胥妹曰叔嫟或作叔姬非
伏羲弟郝骨氏唐書宰相氏系表作郝省元和姓纂作
　郭骨
伏羲子咸鳥咸鳥子乘釐乘釐子后炤咸一作成釐一
　作驪炤一作昭
伏羲師宛華一作鬱華
伏羲臣視墨紀侗蹇脩墨一作冒一作黙侗一作通蹇
　一作謇一作寋
女皇氏庖媧伏羲女弟也一曰㚿媧一曰女羲或作女
　希或云女媧雲姓或云風姓盧仝以女媧為伏羲妃
　妄
共工氏名康回或云回名康其國號山海經云共工臣
　相柳一作相繇
炎帝神農氏姓伊祈一作伊耆路史云神農名軌春秋
　命厯叙云名石年或作石耳訛
神農父少典氏母有僑氏名安登張守節史記正義云
　神農母曰任姒名女登有媧氏之女也外紀云有蟜
　氏或作有喬氏又作有橋氏國語又作有矯氏字轉
　訛
神農妃承桑氏一作桑水一作奔水
神農師悉諸吕氏春秋作悉老姓辨作悉清
神農臣赤奮屏封奮一作糞一作冀一作制屏一作丙
　封一作翳
神農征補侯一作輔侯
炎帝臨一作臨魁
炎帝直一作値
炎帝釐一作來又作氂
炎帝居母桑水氏名聽訞太平御覽訞音妖或作聽談
　又作聽郯字轉訛
炎帝克一作扈又作􁁉又作哀字訛
炎帝魁時夙沙侯殺其諫臣箕文夙沙一作宿沙一作
　質沙箕文一作箕父
炎帝榆㒺一作榆岡史記三皇紀注云易稱神農氏没
　即榆岡榆岡猶襲神農之號
蚩尤阪泉氏集韻作蚩蚘孔安國又以蚩尤即九黎君
　謬
黄帝有熊氏姓公孫一作老孫更姓姬名軒字𤣥律史
　記云名軒轅皇甫謐云居軒轅之丘因以為名又以
　為號張晏云作軒冕之服故稱軒轅河圖挺輔佐云
　黄帝名荼淮南子云名伯余難經疏云名全荼余全
　字轉訛有熊一作有雄
黄帝母呉樞氏名符葆宋書作符寶河圖作附寶
黄帝四妃元妃西陵氏名嫘祖嫘一作􁀙一作傫古今
　人表作絫索隠云一作雷祖次妃方雷氏名女節路
　史作方纍人表又以方雷為元妃絫祖為次妃三妃
　肜魚氏或作彤魚或作彤雷四妃嫫母説文作憮母
　皇甫謐作嫵姆
黄帝長子帝鴻字休方雷氏所生姬姓更姓釐山海經
　云帝律生帝鴻律黄帝字也路史云黄帝厭位帝休
　是立又史記索隠云據左傳則黄帝軒轅亦號帝鴻
　氏
黄帝師赤誦一作赤松
黄帝臣力牧一作刀牧鵊治一作鵊冶一作頰治一作
　俠治闚紀陶濳羣輔録作窺紀謵朋一作習朋一作
　謂朋恒先一作常先尚儀一作常儀冕侯封禪書作
　宛朐伶倫一作泠倫人表又作泠淪榮援一作榮猨
　一作榮將左徹一作扶微大撓一作大橈㬰蓲一作
　車區一作鬼容區一作鬼㬰區一作鬼㬰蓲或云即
　雷伯姓名也路史云㬰蓲占星車區占風蓋二人俞
　跗善醫一作隃跗一作踰跗夷牟作矢荀子作浮㳺
　𤨏語又以浮㳺為共工臣
黄帝征茄豐茄一作荷一作茹
少昊青陽氏一曰金天氏又號雲陽氏又號白帝朱宣
　氏又號窮桑氏又號金寶氏又號鳯鳥氏又號桑丘
　氏又號龍丘氏紀姓名質世紀作摯或作贄縶又作
　挈栔字轉訛少昊一作小顥古字通用
少昊母干類氏名娥一云星娥或作皇娥
髙陽氏名顓頊姬姓或曰妘姓或曰風姓號黑帝又號
　𤣥帝
顓頊父乾荒或作韓流字訛乾荒父昌意黄帝之子也
　昌意娶蜀山氏名景􁀙生乾荒景􁀙一作景樸一作
　景僕一作昌僕一作昌濮字轉訛乾荒亦娶蜀山氏
　名樞是為河女又曰淖子即顓頊母也顓頊蓋昌意
　孫而史記以為昌意子河女一作阿女
顓頊妃勝濆氏名娽勝濆一作勝奔一作滕奔一作騰
　隍一作勝湟字轉訛娽大戴禮人表俱作女禄女禄
　生老童一作巻章老童娶根水氏名嬌根水一作郎
　水一作即水嬌一作橋極一作嬌極老童子黎回回
　子陸終娶鬼方氏名嬇人表作女嬇大戴禮作女隤
顓頊師淥圖淥一作緑又作録又作鹿
顓頊臣鱣先一作澶先吕覽又作鱓先
帝嚳髙辛氏姬姓名嚳或曰妘姓或曰房姓嚳一作俈
　山海經作俊世紀作夋或作逡丹鉛續録云俊即
　古舜字路史云嚳字亾斤帝王紀云髙辛初生自言
　其名曰岌嚳岌音相近
帝嚳父僑極史記作蟜極或作橋極母陳豐氏名褒陳
　豐一作陣豐一作陳鋒一作陳酆褒一作握褒見髙
　堂隆北郊表
帝嚳四妃元妃有邰氏名姜嫄邰一作駘一作台嫄一
　作原是為棄母棄史記作弃次妃有娀氏名簡狄娀
　一作嵩一作崧狄一作易一作逷一作翟易逷翟俱
　音狄是為契母三妃陳豐氏名慶都嚳母族也是為
　堯母四妃有娵氏名常羲陬音輙史記作娵訾或作
　陬訾常羲一作羲和一作常戲一作常儀一作尚儀
　一作常宜一作常耳字轉訛是為帝摯母摯立九年
　不善而堯代摯一作康
嚳師栢昭人表作栢招
嚳臣咸黑見吕覽文心雕龍作成累訛
帝堯陶唐氏姬姓堯名一曰姓祈一曰姓伊一曰姓伊
　祈或作伊耆路史云伊祈堯母家姓也堯古文作□
　一作壵索隠以堯為諡外紀云堯名放勲一云字放
　勲一云諡放勲均謬勲一作勛
堯娶富宜氏名女皇史記人表俱作散宜氏或云即中
　山夫人
堯子朱封丹是為丹朱説文作丹絑即嗣子朱也孔安
　國以嗣子朱别是一人妄朱兄考監明先死不得封
　莊子云堯不慈殺長子謬朱庶弟九人尹子云堯囚
　十子天下不謂其無義淮南子云堯得舜屬以九子
　而孟軻亦稱九男韓愈以九男為卿大夫族人之子
　殆謬
堯師尹中許繇尹中即尹壽荀子作君疇韓詩外傳又
　以尹壽為舜師繇一作由字武仲或云許為四岳之
　祚堯讓位於四岳繇在其中繇友巢父子州支父狐
　不諧嚴僖方回樊豎王倪齧缺被衣子意而子巢古
　國名或云巢父以棲樹得名子州支父即支伯吕氏
　春秋作支友狐不諧一作狐不偕嚴僖一作莊僖方
　回一作方雷楊子巵言以方回為雅州人樊豎髙士
　傳云字仲父一作仲文王倪人表作王兒被衣國名
　紀作被陽莊子謂許繇師齧缺齧缺師王倪王倪師
　被衣被衣蒲衣之子而路史謂舜師蒲衣尸子又謂
　蒲衣八歲而舜讓以天下計其時前後舛矣子州支
　父狐不諧皆堯讓天下不受者意而子見莊子
世言八元八凱堯未舉而舜舉之凱一作愷夫八元髙
　辛氏之子伯奮仲堪叔獻季仲伯虎仲熊叔豹季貍
　也叔獻一作叔戲當是二母生故各以伯仲叔季為
　名杜預左傳注云伯奮棄契之倫書云朱虎熊羆漢
　儒以來訓詁之學或云二臣名或云四臣名路史發
　揮云虎即伯虎熊即仲熊江東呼豹為朱語音轉變
　是朱為叔豹則羆為季貍必矣人表列八元叔豹之
　後有季熊師古注云季熊即左傳所謂季貍者也但
　熊當作羆字訛耳劉敬叔異苑云娵訾氏生而能言
　及為帝室八夢日而生八子皆有賢智世號八元年
　代厯又云陳留氏生八元誤八凱髙陽氏之裔路史
　云夢八人蓋寶櫝記云鄒屠氏八夢日而生八子故
　曰夢也八凱一曰八神一曰八力一曰八英一曰八
　明言神力英明耳今所傳八凱之名蒼舒隤􁑹檮㪦
　大臨厖降庭堅仲容叔達也隤音頺隤􁑹伯益字檮
　㪦音疇演庭堅臯陶字庭一作霆臯陶一作咎繇故
　人表列八凱有臯陶而無庭堅仲容路史作中容服
　䖍云八凱垂益之屬杜預云八凱垂益臯陶之倫司
　馬貞亦云禹在八凱之中是八元八凱堯未嘗不舉
　而史記乃云十六族者世濟其美堯未能舉舜舉八
　凱主后土八元布五敎故後學相承不辨耳
帝舜有虞氏姚姓名舜史記舜名重華真源賦云舜字
　重華皇甫謐云舜字都君張守節云重華字都君説
　文舜作䑞古文作□□又作俊俗作􁀙
舜父瞽瞍一作瞽叟瞽叟父橋牛橋一作喬一作嬌一
　作僑橋牛父句望句望父窮蟬一作窮係宋衷以係
　為謚謬
舜母名登一曰握登詩含神霧云握登見大虹意感而
　生舜河圖注云握登見大虹意感生黄帝黄帝謂舜
　舜以土王也舜早喪母後母生象或云象隨母嫁者
　妄亢倉子又以象母為舜之庶母
舜妹名㪙手或作擊列女傳又作繋字訛師古人表注
　云㪙音口果反一作顆史記正義云象妹顆手路史
　注又作顆首
舜二妃娥皇女英皇一作媓一作黄英一作罃列女傳
　云堯二女也史記正義云娥皇為后女英為妃或云
　即楚詞湘君湘夫人妄禮記又云舜葬於蒼梧之野
　蓋三妃未之從也堯典祗云釐降二女而禮有三妃
　之文鄭氏不得其實乃云舜但二妃其云三妃舉其
　貴耳此臆説也大戴禮云帝舜娶堯之女匽氏或謂
　女匽與娥皇女英為三路史云舜元妃娥皇盲無子
　次妃女英生子二人三妃登比氏生女二人庶媵生
　子九人登比姓纂作癸比山海經又作登北豈即大
　戴禮所謂女匽者邪尸子云堯徵舜妻之以媓媵之
　以娥無女英名豈女英即女匽邪
舜子均封商是為商均女英所生也商均一作義鈞
舜師蒲衣善巻紀后務成昭善一作單卷一作綣紀一
　作冀昭一作軺一作跗一作附韓嬰又云堯學乎務
　成子附莊子云舜問乎丞注云舜師也丞一作承列
　子又作烝
舜七友者雄陶方回續牙伯陽東不訾秦不虚靈甫也
　雄一作雒一作能牙一作身一作耳伯一作栢訾一
　作訿虚一作宇甫一作父莊子又謂舜友石户之農
　北人亡擇石户之農即石農亡一作無
舜臣稷名棄字庚辰見楚詞路史庚作度字訛棄封於
　邰號后稷司農也或疑庚辰為農字之訛棄娶姞人
　氏生子漦蠒漦一作邰國名紀云漦釐斄□台駘邰
　怡八字古通用契一作偰一作􁙘一作禺一作􁉾封
　於商賜姓子商人謂之𤣥王伯益一作栢益一作伯
　翳字隤􁑹一字虞余見楚詞封於梁壽二百歲後世
　祀為百䖝將軍世本云化益作井漢志又稱伊益化
　伊伯字訛荀子云禹得益臯陶横革直成為輔吕氏
　春秋云禹得臯陶化益真成横革之交真成即直成
　也或云直成横革即棄契之字臯陶杜預云字庭堅
　路史則云庭堅髙陽氏之子而臯陶乃青陽氏之裔
　臯陶父大業娶少典氏之女名華生陶封於臯故稱
　臯陶帝王紀云臯陶生於偃故賜姓偃臯陶長子費
　是為大費秦之祖也次子甄是為仲甄封於六秦本
　紀云大業娶女華生大費而正義即以大業為臯陶
　殆謬吕覽注云伯益臯陶之子亦謬伯夷為秩宗封
　於吕朝鮮記云伯夷生西岳路史注云泰岳伯夷之
　子或云伯夷蓋四岳之長其子襲軄故稱西岳泰岳
　耳書有四岳僉曰之文僉者衆詞也而太史公乃以
　四岳為一人韋昭又以四岳為伯夷岳一作嶽孔平
　仲云以四岳為一人乃合二十二人之數或云漢書
　三公一人為三老次卿一人為五更注云五更知五
　行者安知四岳非知四方者乎劉泰之云後世五官
　中郎四門博士之職非五人四人也則四岳為一人
　明矣伯與路史作伯譽人表作栢譽殳斨一作殳戕
　垂一作倕即伯夷父也垂嘗為帝嚳臣又為堯舜臣
　壽逾數百歲
舜誅四凶渾沌窮竒檮杌饕餮乃四獸之名渾沌帝鴻
　氏不才子讙兠也一作驩兠一作驩□一作驩頭古
　文尚書作鴅吺或云縉雲氏子帝鴻孫也窮竒少皥
　氏不才子服䖍云共工是也檮杌顓頊氏不才子賈
　逵云謂鯀也檮杌一名傲佷一名難訓見史記注饕
　餮即讙兠子三苗也山海經云顓頊生驩頭又云鯀
　妻遺腹生驩頭驩頭生苗民是驩頭為禹少弟苖民
　其姪也然書稱禹格有苖則山海經謬山海經又云
　三苗一名三毛音訛
夏王禹姒姓禹名顔師古云禹字史記云名文命系夲
　云字髙宻帝王世紀云字宻均謬禹為崇伯之子故
　稱伯禹又稱大禹治水成功又稱神禹夫堯舜禹湯
　皆名而皇甫謐等以為謚又㑹附其説别出名字妄
　甚古文禹作□又作禽
禹父鯀一作鮌一作􁉽一作􁊚漢書律厯志云顓頊五
　代而生鯀系本以鯀為顓頊子非索隠云鯀字熈茂
　州汶川人也連山易云鯀封於崇國語謂之崇伯左
　傳作崈伯鄭子産謂鯀殛羽山其神化為黄熊入羽
　淵黄熊或云黄龍或云𤣥魚熊一作能音奴來切鼈
　屬也禹母有莘氏之女名志或作女嬉是為脩已莘
　一作㜪志一作娡已一作紀禹生於僰道之石紐鄉
　刳兒坪世傳修已坼胷生禹世本淮南子俱云禹生
　而母化為石
禹娶塗山氏之女名趫一曰攸女是為啓母趫一作嬌
　一作喬系夲云塗山氏女名女媧趫嬌喬媧字訛塗
　古文尚書作嵞正韻作峹
禹師大成摯墨如子髙西王國摯一作贄一作執墨如
　子髙即栢成子髙山海經作柏髙墨一作黙栢一作
　伯西王姓國名國一作慖一作悝白虎通義以為國
　先生恐虞夏時無此稱號荀子注云禹生於西羌西
　王國西羌之賢人
禹臣童律狂章能制水恠童一作僮一作􁑛范成光郭
　哀為御哀一作裒豎􁀙步地里定大小之國七千豎
　一作堅􁀙一作亥后䕫娶有仍氏之女曰𤣥妻生子
　伯封作衍厯伯封一作伯封叔或云叔其字也奚仲
　之子吉光為車正一作吉先扶登氏典樂一作徠登
　儀狄作酒狄一作翟鬻子云禹有七大夫臯陶杜子
　業既子黥施子黯季子寗然子堪輕子玉也業一作
　墨又作黙黥一作黔寗一作冉列女傳云睾子生五
　歲而贊禹言睾一作臯或云即臯陶也
夏王啓一名會紀年作余年代厯作建或云啓字開故
　山海經楚詞俱作夏后開一云避漢諱也
啓臣孟凃能禮神封於丹凃一作塗
啓征有扈一作有户秦改作鄠古文作屺
夏王仲康史記作中康𦙍侯一作嗣侯避宋諱也路史
　作徹侯字訛
夏王相仲康子世紀作相安
相叛臣羿一作□□有窮國君也是為夷羿有窮一作
　有□一作窮石羿學射於楚狐父一作狐甫羿棄武
　羅栢因熊髠龎圉之賢而用逄蒙寒浞栢因一作栢
　因熊髠一作雄髠龎圉一作厖圉逄蒙荀子作蠭門
　淮南子王褒頌作逄門七略作蠭蒙論衡作龎門古
　字通用寒浞一作寒促寒君伯明之讒子弟也寒猗
　姓一云邙姓猗一作徛寒促烝羿之妻曰純狐殺羿
　而納為室純一作統純狐生二子曰澆曰豷澆論語
　作奡一作敖傲㜜古字通用豷一作􁑮奡淫於其嫂
　曰女岐一作女跂逢䝉弟子曰鴻超一作鴻起一云
　逄䝉弟也
夏王少康相遺腹子也奡殺相后緡逃歸有仍緡姓少
　昊之裔有仍人表作有扔
少康臣伯靡女艾靡名伯字女姓艾名也女一作汝伯
　靡自有鬲收二斟之衆以滅浞女艾殺奡伯杼殺豷
　有鬲臯陶之裔一作有隔二斟斟灌斟尋也尋一作
　鄩一作􁡆一作潯
夏王杼即伯杼也是為帝輿始造矛甲年代厯云杼字
　松曼或作公孫曼字訛杼一作柠一作佇一作宁一
　作予集韻云予夏后名史記云帝少康崩子帝予立
　是也路史云伯杼伐三壽三壽東夷國名一作王壽
　一作平壽字訛伯杼弟曲列龍苗季扞曲列一作曲
　烈封於鄫一作繒是為曾㸃之祖史記㸃作蒧龍苗
　居有仍為竇氏季扞一作季杼封於越是為句踐之
　祖
夏王槐杼子也槐一作懐一作魁是為祖武世紀云槐
　一名芬或云槐名芬字也班固人表帝芬帝槐並列
　誤矣左傳郵無䘏即王良范武子即士會而人表乃
　列為四人其誤同此
夏王芒一名和槐子也芒一作芷一作荒路史又作芒
　如
夏王泄芒子也是為世宗泄一作洩
夏王不降泄子也降音江山海經作帝江世本世紀俱
　作帝降路史作北成或作江武或作江成字訛
夏王扃不降子也年代厯云一名髙陽扃一作喬一作
　禺一作愚字轉訛
夏王厪一名頓扃子也頓一作頊厪世紀作廣年代厯
　作董或作量江又作董江字訛
夏王孔甲路史作𦙍甲厪子也不降其曾祖史記以孔
　甲為不降子誤左傳劉累豢龍事孔甲或以為師門
　列仙傳云介登師門者冀人嘯父之弟子也能使火
　為夏孔甲御龍正韻御音迓
夏王臯孔甲子也臯一作睾一作昊路史作簡臯世紀
　年代厯俱作臯簡
夏王發一名敬一名恵臯子也年代厯作發恵路史作
　敬發
夏桀一名履癸史記人表俱云發子世本云發弟臯子
桀諫臣關龍逄關一作豢逄一作龎潛夫論以為桀之
　大夫戰國䇿以為桀之良將竹書以為諫瑤臺新序
　以為諫酒也路史以為引圖進諫立朝弗去而死韓
　子以為傷其四肢符子以為就炮烙
夏太史令終古黄帝裔任姓之後也終一作佟一作泈
桀佞臣于莘推侈尹諧斟觀岐踵戎曹觸龍任威趙梁
　于莘外紀作芉辛吕覽作羊莘國名紀作干辛于又
　作邘推侈韓子作侯侈路史作侯哆尹諧見家語諧
　一作偕斟觀荀子作斯觀岐踵戎一作跂踵㣝曹觸
　龍説苑以為桀之太師世紀以為左師韓嬰吕覽荀
　子又以為紂臣任威即援神契所謂折玉斗失金椎
　者威一作咸趙梁獻計囚湯於夏臺臺一作均
桀妃妺喜路史注云妺者以妺妺目之或音秣非也喜
　音希人表作末嬉荀子集韻並作未喜一作妺嬉王
　逸云桀伐蒙山得妺喜蒙山國名故世傳妺喜姓蒙
　氏洛書録運法以為逄氏蒙逄音訛楚詞天問云桀
　伐蒙山何得焉列女傳云妺喜有施氏得之國語云
　桀伐有施施人以妺喜女焉師古即以為有施氏之
　女外紀從之誤矣路史云桀命扁伐岷山岷山莊王
　以二女御焉愛而無子乃刻之苕華而棄元妃於洛
　扁桀臣岷山即蒙山也二女曰琬曰琰刻名苕華之
　玉詳焞煌紀年吕覽伊尹云桀迷惑妺喜好彼琬琰
　是也或云元妃即妺喜然夏以妺喜亡今云棄元妃
　於洛恐非妺喜淮南子湯敗桀於歴山與妺喜同舟
　浮江奔南巢之山而死山海經湯伐桀於章山荀子
　云桀死亭山
桀子淳維擕桀衆妾遁於北野晉史云淳維禹後或又
　以為黄帝後或云淳維即熏鬻也然熏鬻非桀子熏
　一作獯鬻一作粥黄帝時已有熏鬻矣
商王先世契封於商賜姓子契子昭明禹命作衍厯昭
　一作招昭明子相土世本云相土作乘馬謂車制始
　於黄帝備於奚仲而四馬駕車之法始於相土也荀
　子云杜作乘馬楊倞注云杜與土同楊慎丹鉛續録
　云土即古杜字相土子昌若昌若子曹圉人表作根
　圉系本作粮圉一作糧圉曹圉子冥一作鄍世本云
　曹圉子根國根國子㝠是㝠乃曹圉孫與史記不同
　㝠子振系本作核振子微一作上甲微皇甫謐云微
　字上甲以甲日生故也商王以日為名自微始微子
　報丁報丁子報乙報乙子報丙報丙子主壬主壬子
　主癸主癸子天乙是為成湯易稱帝乙譙周云天亦
　帝也王勃益州廟碑云天帝乙
商王成湯名天乙一云字湯一云諡湯一云名履字天
　乙商人謂之武王詩云武王載斾毛傳云武王湯也
湯妃有莘氏女莘一作㜪兟甡㳯古字通用
湯師貸子相司馬彪云貸姓子相名姓源及國名紀並
　云成湯時有貸子國是貸子姓也一云貸國子爵相
　名新序云湯學於成子伯成姓伯名成一作威伯一
　作栢一云貸子成子尊稱之辭韓詩外傳云湯學乎
　貸相
務光卞隨紀佗申屠狄夏商之際髙士也務一作瞀一
　作牟莊子謂湯以天下讓卞隨隨投椆水又讓務光
　光投盧水而死吕覽云隨投潁水光投募水紀佗帥
　弟子踆於窽水申屠狄踣於河逸士傳云禹聘務光
　為上卿光投於河仙傳云武丁欲以務光為相光投
　梁水皇甫謐又以務光為黄帝時人
湯臣伊尹名摯一作贄史記云名阿衡一云號阿衡一
　云尹正也伊尹伊國之尹也皇甫謐云伊尹力牧之
　後生於空桑吕氏春秋云有侁氏女採得嬰兒於空
　桑後居伊水命曰伊尹一云伊尹伊耆氏之後而世
　紀以為有莘氏之媵臣年紀又謂伊尹交於妺喜遂
　間夏均妄殷本紀云伊尹從湯言素王及九主之事
　劉向别録云九主者有法君専君授君勞君等君寄
　君破君國君三歲社君凡九品國君一作固君謂完
　城郭利兵甲而不修德之君也索隠云寄君者謂人
　困於下主驕於上離析可待故孟軻謂之寄君今軻
　書無此語仲虺奚仲之後史記作中􁅍一作中􁆁一
　作中壘一作仲傀荀子又作中蘬虺弟雍滑一作容
　滑莱朱古萊侯之系一作郲朱趙岐孟子注云萊朱
　即仲虺也女鳩女方少康臣女艾之後夏棘字子棘
　列子作夏革慶誧一作慶輔湟里沮湟里姓沮名一
　作且東門虚南門壖西門疵北門側各以所居為姓
　虚一作虞壖一作蝡疵一作訿登恒費昌二臣為御
　恒一作桓義伯仲伯作典寶義伯書序作羲伯仲伯
　人表作中伯
商王仲壬史記作中壬
商王沃丁臣咎單咎一作臯或音舊
商王小甲史記以為太庚子世表以為弟
商王大戊雍已之弟是為中宗書云在大戊時則有若
　伊陟臣扈格於上帝巫咸乂王家伊陟伊尹子陟一
　作敕見封禪書徐廣注臣扈與湯時逸書臣扈同名
　故人表臣扈注云湯臣路史注云大戊時臣扈國於
　薛仲虺之後巫咸巫姓咸名咸子賢為祖乙臣書序
　伊陟作原命原大戊臣又大戊臣王孟採藥於丈夫
　國見山海經注王一作巫
商王沃甲系本作開甲
商王盤庚盤一作般一作􁀙
商王小乙臣甘盤一作甘般
商王武丁是為髙宗傅説為相史記云説為胥靡築於
　傅險遂以傅險姓之姓譜云堯子朱封房侯房之後
　有貍氏裔子大繇夏后氏封之傅為傅氏事載國語
　韋昭云貍氏在周為傅周當作商莊子云傅説騎箕
　尾而比於列星
商王祖庚臣祖巳仲虺之後
商王廩辛一作慿辛
商紂帝乙子紂一作盩史記云名辛周書又稱受經世
　書又稱受辛紂受音相近或云紂諡也
紂賢臣九侯鄂侯梅伯祖伊比干箕子商容膠革辛甲
　隂競九一作鬼一作􁆃鄒誕生云音仇鄂一作邘一
　作邢一作翼梅伯子姓九域志作殷伯集韻梅音每
　祖伊祖已之後比干紂諸父名干封於比故稱比干
　比干子堅逃於難林堅一作竪箕子舜後宋世家云
　箕子紂之親戚蓋外親耳而鄭𤣥王肅馬融以為紂
　之諸父伏䖍杜預以為紂之庶兄均誤莊子注云箕
　子名胥餘或云胥餘比干字也商容鄭𤣥云樂官知
　禮容者所以禮臺稱容臺膠革古膠侯之裔革一作
　鬲辛甲禹後事紂七十五諫不從文王以為史隂競
　史記龜䇿傳作隂兢紂投文王於石室隂競活之與
　之俱亡入周石室即羑里一作牖里
紂佞臣費仲惡來左彊師延費仲惡来皆伯益後費仲
　一作費中惡来一名革蜚廉子秦之先也左彊即象
　郎師延樂師名延作靡靡之樂者
紂妃妲己皇甫謐云有蘇氏美女國語云有種氏女索
　隠云妲字己姓也妲音多刺切五音編海作妲姬非
紂子武庚一云禄父或云武庚名禄父字
殷七族有繁氏饑氏條氏繁一作媻饑一作耆一作黎
　條一作蓨
微子啓紂庶兄微國子爵啓名家語微作魏一作郿魏
　郿俱讀音微史記啓作開
伯夷叔齊父孤竹君姓墨胎名初字子朝見韓嬰詩傳
　墨胎炎帝後一作黙台一作黙怡商湯即位元祀三
　月丙寅封墨胎氏於孤竹是其受封之始伯夷名允
　字公信叔齊名致字公逺吕覽致作智逺作達夷齊
　諡也孤竹君中子名慿或云即伯僚君伯字誤蓋兄
　為伯夷弟為叔齊則慿宜稱仲僚耳僚一作遼
　
　
　
　
　
　
　
　
　
　
　
　
　
　
　名疑巻一
欽定四庫全書
　名疑卷二
　　　　　　　　　　　　明　陳士元　撰
周先世后稷生釐蠒釐蠒生叔均後裔有不窋者失其
　官守史記世夲世紀俱以不窋為后稷子國語亦云
　不窋事虞夏惟路史以為夏末時人不窋子鞠有文
　在手曰鞠因以為名一云鞠陶鞠子公劉公劉子慶
　節國於豳一作邠慶節子皇僕皇僕子差弗一作弗
　差差弗子毁隃一作偽隃一作毁榆毁隃子公非世
　本云公非辟方公非子髙圉世本云髙圉侯牟侯牟
　一作侯侔一作夷岐一作夷竢髙圉子亞圉系本云
　亞圉雲都皇甫謐云公非字辟方髙圉字候侔亞圉
　字雲都然人表又以雲都為亞圉弟則辟方侯牟亦
　二人名也史記云亞圉子公叔祖類公叔祖類子古
　公亶父路史云亞圉弟雲都子叔祖紺是為祖類祖
　類子諸盭是為太公太公子亶父是為古公太王世
　表云太公即祖紺諸盭即叔類皇甫諡云公祖一名
　祖紺諸盭字叔類號太公諸説不同莫可綜核
豳公亶父自商王小乙二十六祀避狄遷岐之周邑始
　改號曰周故史記稱季歴曰周公季歴文公旦食采
　周邑故亦稱周公春秋傳周公閲周公楚等皆旦後
　裔為周卿士者也漢書郊祀志大王建國於􁉴注云
　􁉴古岐字
史記龜䇿傳紂殺周太子歴囚文王昌索隠云季歴不
　被紂誅恐周别有太子名歴殆附會史記之謬
季歴母太姜文王母太任列女傳云太姜有台氏之女
　太任摯任氏之中女國語注云摯國任姓
周文王師鬻熊疇錫子斯鬻一作粥疇錫複姓子斯字
　疇錫韓詩外傳作錫疇新序子夏云文王學於時子
　思武王學於郭叔或云時子思即疇錫子斯也郭叔
　即虢叔
西伯戡黎大傳作西伯戡耆史記言文王伐􁆃
周公旦師庶秀一作庶和
史記周本紀成王誦一作庸共工翳扈世本作伊扈懿
　王囏世本作堅幽王宫涅一作生恵王閬世本作母
　凉敬王子元王仁世夲作貞王介元王子定王介世
　夲作元王赤皇甫謐云元王崩三子爭立立應為貞
　王索隠云元王有兩名一名仁一名赤如史記則元
　王為定王父定王即貞王也依世夲則元王為貞王
　子必有一誤定當作貞簡王之前已有定王周家豈
　有兩定王乎皇甫謐疑而不决遂彌縫史記之誤稱
　為貞定王亦未為得也考王帝王世紀作考哲王皇
　覽作考悊王悊與哲同赧王延尚書中候作然王延
　皇甫謐作赧王誕　厲王胡奔彘有共和十四年史
　記云周召二相行政號曰共和然人表有共伯和師
　古注云共國伯爵和名也魯連子云共伯名和好行
　仁義諸侯賢之請立焉後歸於國得意共山之首莊
　子及吕氏春秋俱云共伯得志於共首司馬彪云共
　伯和修行好賢厲王之難天子曠絶諸侯立和為天
　子一十四年天下大旱卜於太陽兆曰厲王為祟召
　公乃立宣王共伯歸國史記周召共和之説無據夫
　周召共和之説其即晉文侯義和之訛乎文侯名仇
　字義和周平王東遷文侯有功王室平王錫文侯有
　文侯之命王若曰父義和者稱文侯字也蔡注是矣
　文侯十一代孫文公重耳又有功王室襄王使王子
　虎命晉侯為伯史記晉世家誤取尚書文侯之命屬
　於重耳之下而馬融王順注史記並云王若曰父義
　和者言父能以義和我諸侯豈不謬哉　周卿甘昭
　公即恵王子大叔帶左傳王子帶是也封甘謚昭劉
　文公卷一名狄一名伯蚠或云伯蚠字也單公子愆
　期一名成愆尹文公固一作圉樊仲一作樊皮一作
　樊仲皮周太王子虞仲之裔孫仲山甫事宣王食采
　於樊此其後也名皮字仲故曰仲皮王叔文公即王
　子虎文謚也王扎子即王子捷扎名捷字
周武王封仲雍之後於呉系本云呉孰哉居藩籬宋衷
　云孰哉仲雍字解者云雍是熟食熟孰古文通用故
　雍字孰哉史記世家呉子轉一作柯轉呉子頗髙一
　作頗夢呉子句卑一作畢軫呉子壽夢一名乗壽夢
　子四人長諸樊次餘祭次餘昧次季札諸樊春秋經
　云呉子遏左傳稱諸樊索隠云諸樊其號遏其名公
　羊傳遏作謁餘祭一名載呉襄二十八年左傳齊慶
　封奔呉呉句餘與之朱方杜預云句餘呉子夷末也
　索隠云餘祭以襄二十九年卒則二十八年賜慶封
　邑不得是夷末但句餘或别是一人杜預誤為夷末
　耳夷末惟史記公羊作餘昧左氏穀梁並作夷末季
　札居延陵號延陵季子史記以延陵為季札封邑呉
　王遼一名州于史記以為餘昧子公羊傳以為壽夢
　庶子　呉公子燭庸蓋餘二人皆呉王僚之弟蓋餘
　左傳作掩餘勇士専諸一作鱄設諸一作専設諸太
　宰嚭一作噽字子餘晉伯州黎之孫州犂仕楚為大
　夫嚭避難奔呉
虞亦謂之西呉太王生仲雍仲雍生季簡季簡生叔達
　叔達生周章及虞仲武王求太伯仲雍之後周章已
　為呉君即封章於呉别封章弟仲於虞在周之北是
　為虞仲周章在東故虞仲稱西呉傳十二世與西虢
　同為晉所滅
二虢者虢仲虢叔王季子文王弟也武王封仲於西虢
　封叔於東虢故稱二虢西虢滅於晉東虢滅於鄭春
　秋叔孫豹會於虢公羊作漷一作郭
蔡叔度之子蔡仲名胡字仲左傳蔡宣公考父史記作
　措父繆侯史記作穆侯靈侯班一作般平侯廬一作
　虚襄公一作聲公年表蔡有兩景公一名同文侯子
　同一作固一名朔昭侯子此景侯史記作成侯年表
　云景侯即成侯之髙祖父
曹叔振鐸之後恵伯兕年表作恵公伯雉孫檢云曹恵
　伯或名雉或名兕或名弟或名弟兕桓公終生一作
　終湦左傳莊公射姑史記作夕姑釐公赤史記作僖
　公夷昭公班公羊作般宣公廬史記作彊武公滕史
　記作勝聲公野悼公弟也系本無聲公　曹公子首
　公穀並作公子手
武王封曹挾於邾傳二十九世而邾友以父武公伯顔
　之功封於郳徙於繹是為小邾子邾子克左傳作儀
　父杜云克字儀父邾子牼公穀並作􁃂　邾大夫黑
　肱公羊作黑弓邾畀我公穀並作鼻我杜云畀我庶
　其之黨古字畀鼻通用如象封有庳又作有畀有鼻
　也
衛康叔名封武王封之弼書作妹邦詩作沬弼妹沬音
　相近康叔子康伯髠左傳稱王孫牟父宋衷云髠即
　王孫牟也牟髠音相近古史考無康伯而云子牟伯
　蓋父子俱謚康故因其名云牟伯也衛康伯一作疌
　伯一作摯伯貞伯一作箕伯文公燬初名辟彊更名
　燬左傳穆侯速公羊作遫史記殤公秋班氏作焱左
　傳作剽敬公費一作弗昭公糾一作舟慎公父公子
　適一作䖍聲公訓一作聖公馳一作聲公馴成侯遫
　一作不逝　衛大夫武仲乙即孫仲孫姓乙名仲字
　武諡也石圃乃石惡從子吕覽注以石惡即石圃誤
　州吁穀梁作祝吁大叔疾一作世叔齊公叔發即貞
　恵文子也發一作拔蘧伯玉名瑗諡成子乃莊子無
　咎之子也公子郢字子南乃靈公之子世本云靈公
　子昭生子郢非公子鱄穀梁作専
唐叔虞字子于虞子爕父是為晉侯世家晉厲侯福一
　作輻獻侯籍一作蘇穆侯費一作㵒一作費生一作
　弗生春秋獻公佹諸左傳作詭諸襄公驩公羊作讙
　世家作歡靈公夷臯公羊作夷􁀙景公獳世家作據
　厲公州蒲世家作壽曼此獻公厲公與前厲侯獻侯
　同諡而世代不同世家悼公周一作糾商公去疾一
　作去即出公錯一作鑿年表云出公錯十八年哀公
　忌二年懿公驕十七年世夲云昭公生桓子雝雝生
　忌忌生懿公驕世家云出公十七年哀公驕十八年
　而無懿公靜公俱一作俱酒　晉大夫成伯缺即士
　穀士姓成諡士季㑹伯缺之子初封隨改封范故稱
　隨㑹又稱范武子㑹名季字武諡也彘季即恭子士
　魴食采於彘與先榖同字折成鮒即士鮒知武子荀
　罃國語注云罃字子羽知伯襄子荀瑤杜云荀躒之
　子類解云躒之孫也孫伯黶孫伯字黶名司晉典籍
　故稱籍黶狐射姑一作夜姑字季佗食采於賈故稱
　賈季狐鞠居字伯食采於續故稱續簡伯簡諡也欒
　糾一稱弁糾羊舌肹字叔向一字叔譽楊食我字伯
　石一名子我郤芮字子公食采於翼一稱翼芮冀缺
　即郤成子也一稱翼缺郤犨即苦成叔苦邑成諡叔
　字也犨一作州先軫一稱原軫先榖一稱原穀榖一
　作縠季子胥臣季子字胥臣名食采於臼故稱臼季
　張老即張孟老名孟字唐表云張仲裔仕晉為大夫
　生老老生張孟趯趯名孟字是父子俱字孟也詹嘉
　一作瑕嘉一作處瑕
晉卿韓趙魏三分晉國　韓之先周同姓姬氏其苗裔
　事晉封於韓原曰韓武子又三世而有獻子厥生宣
　子起起生貞子頃系本貞作平頃生簡子不佞系本
　作不信不佞生莊子庚庚生康子虎史記無簡子莊
　子而云貞子生康子班氏亦然康子生武子啓章啓
　章生景侯䖍䖍生烈侯取烈世家作列系本作武烈
　侯生文侯索隠云紀年無文侯系本無烈侯　趙之
　先自造父受封於趙城六世而有奄父奄父生叔帶
　去周事晉又五世生趙夙世家云夙生共孟共孟生
　趙衰字子餘系本云公明生共孟及趙夙夙生成季
　衰衰生宣孟盾左傳云衰趙夙弟與世家系本不同
　晉景公立趙武是為文子生景叔成成生簡子鞅鞅
　生襄子母䘏母䘏卒而獻侯浣立浣代成君之子代
　成君名周伯魯之子也系本以代成君為襄子之子
　不云伯魯之子非年表浣作晚即以為襄子之子亦
　非浣生烈侯籍年表烈作列　魏亦文王之𦙍武王
　封庶弟髙於畢後裔畢萬事晉封於魏萬生武子左
　傳武子名犨系本云畢萬生芒季芒季生武仲州索
　隠云州犨音相近但世代不同史記武子生悼子悼
　子生昭子絳系本云武仲生莊子絳無悼子索隠以
　系本為誤絳生獻子嬴系本嬴作荼嬴生魏侈一作
　魏哆系本獻子生簡子取取生襄子多左傳作魏曼
　多索隠云侈哆多字訛世代亦不同魏文侯斯史記
　斯作都或作􁋗斯弟樓季或云樓季為兄斯生武侯
　擊擊生罃是為梁恵王罃一作韺一作嬰世家恵王
　生襄王襄王生哀王哀王生昭王系本云襄王生昭
　王而無哀王誤世家景湣王增系本增作午　韓相
　有陳筮俠累韓將有司馬庚陳筮一作陳筌一作田
　荼俠累一作俠傀一作法其司馬庚一作司馬唐
　趙相有大戊午周祒大戊姓午名戊一作成祒一作
　紹　魏將有芒卯皇欣師武芒一作孟欣一作祈師
　一作犀
文王異母弟煇唐表作燿
文王少子季載武王封之冉或作那􁀙􁨧聃
周公旦封於魯子伯禽伯字禽名楚語作禽父左傳類
　解云成王命周公為太宰食邑扶風之周城號宰周
　公留相天子乃封其長子伯禽於曲阜為魯公英賢
　録云伯禽庶子名梁其一作梁箕世家魯考公酋一
　作就一作遒煬公熈一作怡幽公宰一作圉魏公㵒
　魏一作微㵒一作弗厲公擢一作翟貞公濞貞一作
　慎一作順濞一作摯一作嘷恵公弗湟一作弗皇一
　作弗生隠公息一作息姑桓公軌一作允一作兀閔
　公啟一作啟方一作閔公開宣公倭一作俀一作接
　昭公椆一作裯一作祒哀公蔣一作將穆公顯一作
　衍平公叔一作旅文公賈一作湣公賈　凡蔣邢茅
　胙祭皆周公子所封國凡一作􁀙祭之後有祭公謀
　父作祈招之詩謀父祭公字也杜預云祈父周司馬
　招其名朱子云招當如徵招角招之招詩歌之名也
　詩稱祈父書作圻父祈圻古通用　左傳小君聲姜
　公榖作聖姜春秋叔孫舍左穀並作婼音綽子服恵
　伯椒即孟椒一作孟湫公子友即季成季字成諡也
　公父文伯名歜其父穆伯靖字公父故歜以父字為
　氏靖乃季孫紇之子或云紇之孫誤公父一作公甫
　古字通用叔孫轍字子張公羊轍作座季孫意如公
　羊作隠如大夫挾榖梁作俠公亥即公若公山不狃
　即弗擾字子洩叔轍字伯張一云字子張是與叔孫
　轍同字也臧僖伯即公子彄僖諡伯字杜云彄字子
　臧以字為氏鄭氏云彄食采於臧以邑為氏杜注誤
　孟孺子名洩一名彘即懿子也襄仲公子遂即仲遂
　公孫兹公羊作慈柳下恵姓展名禽食邑柳下諡恵
　國語注云名獲字季禽郈昭伯郈一作厚一作后左
　傳厚成叔瘠檀弓后木是其族也
文王第十四子錯叔繡武王封之滕十七世宣公始入
　春秋悼公寧公羊作甯
召公奭亦姬姓成王封之燕史記世家燕有兩文公三
　桓公又有燕鄭侯燕今王諡法無鄭今二字不可强
　通今一作金　燕相栗腹燕將騎刼栗騎姓腹刼名
　腹一作股
太公望姓吕名尚一名㳙字子牙説文吕旅膂通用譙
　周云姓姜名牙成王封之齊世家丁公伋楚語作級
　一作及世家癸公慈母哀公不辰成公脱莊公購系
　本癸作􁁜母作心辰作臣脱作説購作贖簡公壬或
　云悼公子或云景公子宣公積年表作就匝　史記
　管晏列傳云管仲夷吾晏平仲嬰管姓仲字夷吾名
　又左傳閔元年注管仲名敬仲或云名敬字仲是管
　仲名敬又名夷吾也或云敬諡也韋昭云管仲姬姓
　之後管嚴之子世本云莊仲山生敬仲夷吾莊即嚴
　也或云管莊字仲山或云莊諡仲字山名晏子名嬰
　諡平字仲髙偃諡武子乃髙傒𤣥孫髙酀之子或云
　偃即酀一人也髙柴髙傒十代孫字季羔論語作子
　羔國佑即國賓慶隻即慶䋲隻音纈弦施即弦多公
　孫捷字子車一作子淵苑茷一作宛茷刁勃一作刁
　㪍顔蠋一作顔斶一作顔歜
武王封胡公滿於陳以奉舜祀左傳陳哀公元妃鄭姬
　生悼太子偃師陳世家云哀公娶鄭長姬生悼太子
　師少姬生偃左傳湣公周世家周作越　陳厲公佗
　之子完字敬仲奔齊封於田是為田敬仲厲公左傳
　名躍系本有陳利公躍利即厲也是厲公名躍非名
　佗蓋佗是厲公之兄一名五父春秋經蔡人殺陳佗
　左傳蔡人殺五父非厲公也田敬仲穉孟夷系本作
　夷孟思索隠云穉名孟夷字也孟夷生湣孟莊湣諡
　孟字莊名莊一作芷一作克湣一作閔襄子盤一作
　班一作塈一作暨莊子白一作伯齊威王因一作因
　齊湣王地一作遂　陳公子御寇公榖作禦寇大夫
　洩冶公榖作泄冶孔奐公羊作孔瑗伯爰之後有袁
　濤塗袁頗轅咺轅買爰袁轅古通用女叔即原仲女
　姓叔字也
越王勾踐夏后氏苗裔允常之子也是為菼執菼執子
　鼯與史記作鼫與紀年作鹿郢樂資云越語呼鹿郢
　為鼫與也鹿郢子不壽是為盲姑一作育姑盲姑子
　翁是為朱勾一作於勾　越大夫泄庸舌庸柘稽文
　種范蠡計然泄庸一作洩容舌庸一作后庸或云泄
　庸即舌庸柘稽國語作諸稽郢韓詩外傳作亷稽文
　種字子禽一字少禽史記大夫種劉氏云大夫姓種
　名非也范蠡字少伯越絶書稱范伯計然姓辛名鈃
　字文子葵丘濮上人其先晉公子也明習隂陽見微
　知著故稱計然遨逰海澤又稱漁父漢書貨殖傳粤
　王勾踐用范蠡計然遂報强呉孟康注云姓計名然
　蔡謨云計然者范蠡所著書篇名非人也師古云蔡
　説謬矣古今人表計然列在第四等一名計研班固
　賔戯研桑心計於無垠研謂計研也又呉越春秋及
　越絶書俱作計倪蓋然研倪音訛漢碑計作峜
武王封東樓公於杞以奉禹祀杞世家謀娶公謀一作
　謨德公一作恵公出公敕一作欶一作遫文公益姑
　一作亦姑平公鬱一作郁釐一作鬱来
武王封姜文叔於許以奉太岳之祀左傳許元公成公
　羊傳成作戌汪氏以元公即許男斯非也周書吕侯
　作吕刑史記云甫侯或作郙侯吕亦太岳之後
成王封熊繹於楚其先出顓頊裔孫陸終第六子季連
　芉姓季連生附沮一作附祖其苖裔曰鬻熊事文王
　鬻一作粥鬻熊曾孫熊繹事成王受封居丹陽即今
　歸州楚世家熊􁁠一作黮一作亶熊渠長子康中子
　紅少子執疵康一作庸一作母康徙都江陵是為句
　亶王一作句袒紅一作贄紅一作䙝紅為鄂王即今
　武昌俗傳武昌鄂王神即熊渠之子紅也執疵一作
　疵為越章王即今雲夢地越章一作就章譙周云熊
　渠子熊翔熊翔長子摯有疾少子熊延嗣樂緯亦云
　熊渠嫡孫熊摯有惡疾不得為後别居於䕫為附庸
　是為䕫子二説與世家不同熊嚴四子伯霜仲雪叔
　堪季徇堪一作湛季徇子熊咢一作噩若敖熊儀左
　傳類解云楚人謂未成君為敖也霄敖熊坎一作熊
　􁑚霄敖一作宵敖一作敖霄蚡冒熊眴一作熊咰蚡
　冒一作蚡冐一作粉冒武王熊通徙都郢即今荆門
　地改荆號楚世家云文王熊貲始都郢也堵敖熊囏
　一作熊勤堵敖世家作杜敖索隠云一作壯敖又作
　莊敖字訛成王熊頵世家作惲莊王旅世家作侶或
　作吕古字通用康王熊昭世家作招郟敖熊麏一作
　麇字同世家作員音雲熊麏葬於郟故號郟敖靈王
　熊圍一作回改名䖍平王熊棄疾改名居昭王熊壬
　改名軫世家作珍徙都鄀今宜城地鄀亦稱郢簡王
　熊中一作仲聲王熊當一作常悼王熊疑一作類考
　烈王熊元系本作完徙都壽春今壽州地壽春亦稱
　郢哀王熊猶一作由　楚大夫令尹子元即王子善
　鬬榖於莵字子文一作榖於擇又作榖烏䖘石賡云
　榖本作彀乳也借作榖鬬般即申公班字子揚箴尹
　克黄子文之孫子揚之子改名生郊尹蔓成然字子
　旗一作子期食采於蔓成諡然名也伯棼越椒一作
　伯賁越湫鬬祈一作鬬耆蒍叔孫叔敖蒍賈之子也
　系出蚡冒之子薳章食采於薳因氏薳音偉一作蒍
　古字通用蒍姓敖名孫叔字也後裔即以孫為姓何
　孟春云孫敖名饒字叔敖此據孫叔碑耳是孫叔名
　敖一名饒也左傳蒍艾獵世本云叔敖之兄先儒以
　艾獵為敖字誤矣薛氏人物考云孫叔敖一名蒍艾
　獵尤謬蒍姓也豈名乎金履祥云敖楚官號謂楚有
　若敖莫敖之職則敖亦非名矣左傳成虎榖梁作成
　熊公羊作熊然息公子邊即屈禦寇子邊字也為息
　尹伍舉即椒舉食采於椒一作湫舉伍尚即棠君伍
　員字子胥奔呉與之申一稱申胥文之無畏字子舟
　一稱申舟蓋申無宇之後也養由基一作養叔由基
　名叔字
湯相仲虺舊封於薛臣扈祖已皆仲虺之胄祖已七世
　孫曰成徙國於摯摯君之女大任生周文王武王克
　商復封於薛獻公始入春秋薛伯夷公羊作寅
武王封微子啓於宋以奉殷祀啓弟衍是為微仲衍名
　仲字也家語云微子弟仲思名衍一名泄禮記云微
　子舍其孫腯而立衍腯一作質宋世家厲公鮒一作
　魴文公鮑一作鮑革襄公慈父春秋作兹父公羊作
　慈成公王臣榖梁作壬臣昭公杵臼公羊作處宋有
　兩昭公一名杵臼年表云襄公之子徐廣云成公少
　子一名得元公庶曽孫公子周之子也得一作特公
　子周一作公子糾辟公兵一作桓侯辟兵一作桓侯
　璧兵一作桓侯璧　宋大夫皇父充石戴公子也皇
　父字充石名樂喜字子罕即司城子罕也唐表以子
　罕為樂喜之子誤鱗朱乃鱗矔曾孫杜云矔之孫華
　耦字子伯乃華督曾孫杜云督之孫蕩澤字子山世
　本云蕩虺子杜云蕩意諸之子向戍乃向守之子桓
　公𤣥孫杜云桓公曾孫均誤世子痤榖梁作座大夫
　向寧公羊作向甯公子地公羊作池
武王封少昊之裔兹輿期於莒渠丘公季佗一名朱或
　云季字佗名黎比公宻州一名買朱鉏或云買朱字
　鉏名左傳展輿著丘公之弟公榖並作展無輿字
　莒大夫務婁瞀胡烏存務瞀烏俱姓
紀國炎帝之裔春秋紀子伯左傳作子帛杜云子帛紀
　大夫裂繻字也左傳裂繻經則作履緰公羊乃以為
　紀子名伯非大夫
周穆王名滿昭王瑕之子也周内史過云昔昭王娶於
　房曰房后實有爽德協於丹朱丹朱馮身以儀之生
　穆王焉事頗誣恠朱丹神也
穆王封造父於趙造父之先大費佐舜大費生大亷事
　夏啓為烏俗氏俗一作浴一作洛一作路大亷𤣥孫
　孟虧仲衍孟虧張華作孟舒仲衍事商太戊人表作
　中衍仲衍𤣥孫仲潏一作中滑仲潏生蜚亷一曰處
　父事紂蜚一作飛造父其𤣥孫也秦趙同祖　秦文
　公子靜公一作竫公寧公一作曼公共公假一作瑕
　共公子景公一作僖公一作哀公景公子哀公一作
　㻫公一作畢公秦本紀云靈公季父是為簡公始皇
　本紀又云靈公生簡公索隠云簡公懷公之弟劉伯
　莊云簡公昭公之弟懷公之子厲公之孫本紀以簡
　公是厲公子誤厲共公一作刺龔公躁公一作䟃公
　昭襄王名則又作側一名稷莊襄王初名異一作異
　人一作子異更名楚一作子楚始皇時稱楚曰荆避
　諱也史記始皇名政姓趙氏徐廣云政一作正宋衷
　云始皇以正月旦日生故名正也索隠云始皇生於
　趙故曰趙政或云秦趙同祖以趙城為榮故姓趙氏
　始皇有二十餘子長子扶蘇次子胡亥趙髙殺公子
　十二人其名俱無考惟李斯傳有公子髙上書於胡
　亥耳秦有辨士隠姓名遺秦將章邯書云李斯為秦
　王死廢十七兄而立今王是二世乃始皇第十八子
　也秦王子嬰二世兄之子始皇孫也趙髙傳以為始
　皇弟誤　秦大夫公孫枝字子桑枝一作支公子華
　一作公子桑又作公子革百里奚史記奚作傒韓非
　子百作伯類解云其先虞人居百家里因以百里為
　氏孟明視西乞術白乙丙視術丙三人孟明西乞白
　乙字也唐表以視為奚之子又以術丙為視之子按
　吕氏春秋蹇叔有子曰申與視申即白乙丙視即孟
　明然左傳既言孟明西乞白乙又言蹇叔之子與師
　則吕氏誤
穆王以造父為御离商為右次乗以柏夭主車參百為
　御奔戎為右見穆天子傳离音泰篆作□商音丙石
　經作□字林作西列子注云离即齊商即合古字也
　末審何據然淮南子云鉗且泰丙之御髙誘注云二
　人古之善御者泰丙即离商也鉗一作甘柏夭參百
　奔戎皆人姓名參百一作參伯奔戎一作賁戎列子
　云造父師泰豆氏泰一作太周書穆王臣君雅伯冏
　古文雅作牙史記冏作臩人表又作㷩集韻又作臦
　囧
周昭王溺於江漢二女延姢延娛夾擁王身同溺姢一
　作媚娛一作嫵一作嬋
周宣王封母弟友於鄭是為桓公桓公子武公掘突掘
　音鶻一作忽突譙周作突滑索隠作滑突然桓公之
　孫昭公忽厲公突祖孫同名故索隠又以掘突為武
　公字左傳鄭子儀世家儀作嬰悼公費一作㵒一作
　沸一作弗釐公惲一作髠原成公庶兄繻一作纒幽
　公弟駘是為繻公一作繚鄭君乙或作陽或作乙陽
　　春秋鄭伯弟語公榖作禦左氏作子人杜注語字
　子人公孫段字子石一作伯石公孫楚字子南即㳺
　楚也㳺速字子寛子太叔之子也一稱罕渾國僑公
　孫僑也僑字子産諡成子杜云僑一名美左傳類解
　云字子美公子舒字子印舒一作愉公孫革乃公子
　然之子也是為然丹後仕楚楚人謂之鄭丹公孫揮
　字子羽揮一作翬祭仲足字仲名足為祭城封人杜
　云名仲足誤石㚟一作石孟㚟音綽孟其字也公子
　班字子如班一作般
孔子字仲尼一作仲㞾孔子母顔氏徵在禱尼丘而生
　故以為名字史記云孔子生而首上圩頂故名丘張
　禹云仲者中也尼者和也言孔子有中和之德故字
　仲尼梁武帝亦以丘為聚尼為和並謬仲尼父叔梁
　紇叔字梁紇名故家語稱梁紇一云叔梁字紇名故
　左傳稱紇也叔梁紇娶魯之施氏生九女其妾生孟
　皮字伯尼是為孔子兄或云孟皮字也名貙按祖庭
　記闕里志孔子家譜家語俱不載葢後人見左傳宋
　司馬華貙字孟皮故疑孟皮名貙耳孟皮病足魯襄
　公十九年丁未叔梁紇求婚於顔氏二十二年庚戌
　十月庚子申時生孔子即今之八月二十七日也或
　云孔子生於二月二十三日非孟皮子名忠字子蔑
　一作子茂一作子蘉
孔子娶宋开官氏开一作并
孔子學於老𥅆孟蘇䕫靖叔見吕氏春秋
逹巷黨人顔師古漢書注云項槖也此必有據古今幼
　悟絶倫者有三人蒲衣八歲而友舜睾子五歲而賛
　禹言項槖七歲而為孔子師
家語史記載孔子弟子姓名不同公冶長字子長家語
　作公冶萇范甯云字子芝南宫适即仲孫閲也史記
　作南宫括家語作南宫縚公晳哀家語作公晳克漆
　雕開字子開史記作漆彫開家語云字子若巫馬施
　字子旗論語作巫馬期顔濁鄒孟子作顔讎由梁鯉
　字叔魚史記作梁鱣伯䖍字子析家語作子晳鄡單
　字子家一作鄔善句井疆一作鈎井疆秦商字子丕
　家語云字丕兹薛邦字徒史記云鄭國字子徒鄭薛
　字訛以邦為國避漢祖諱邽巽字子歛家語作邦選
　字子歛文翁圖作國選亦避漢諱原亢一作冗史記
　作原亢籍公孫龍家語龍作寵又按蓺文志有公孫
　尼子漢志以為七十子之弟子隋志即以為孔子弟
　子史記謂公孫尼子撰樂記馬總劉瓛又謂公孫尼
　子作緇衣其為孔子弟子無疑而史記家語皆不載
　元竊疑公孫尼子即公孫龍也龍尼字相近不然或
　龍名尼字耳申棖鄭𤣥云即申續也家語作申績史
　記作申黨後漢王政又作申棠棖續績黨棠本一人
　而唐宋加封以申黨申棖為二人猶琴牢琴張本一
　人而後世分為二人耳史記懸豐家語作懸亶字子
　象或云即禮記檀弓篇縣子也
傳春秋榖梁氏名淑字元始一云名赤子夏弟子
説苑子路門人成回一作承回
嘉靖乙丑春元過庠宫見先賢神位有誤書姓氏者如
　奚容箴左人郢石作蜀叔仲㑹步叔乗皆複姓而神
　位祗稱奚子左子石子叔子步子考之儀注亦然始
　知此誤已乆元乃改題奚容子左人子石作子叔仲
　子步叔子其舊題木主制度不一又多殘缺元乃購
　新木依會典尺度製之請縣令復城楊公瑢奠安如
　禮
孟軻魯孟孫氏之後漢書云軻字子車孔叢子作子居
　一作子輿又作子與軻父孟孫激公宜激名公宜字
　或云激公字宜名軻母仉氏梁四公子之後仉音掌
　軻娶由氏一作田氏生子孟仲子名睪嘗學於公孫
　丑故公孫子書有仲子問一篇朱子集註云仲子孟
　子從昆弟依趙氏説耳與孟氏譜異余嘗著孟子雜
　記載之詳
孟子稱孟施舍宫之竒庾公之斯尹公之他施之二字
　語助辭如魯大夫孟側字子反左傳作孟之側論語
　作孟之反左傳又有晉大夫介之推舟之僑蔡大夫
　文之鍇楚大夫耿之不比文之無畏呉大夫文之儀
　齊大夫燭庸之越齊小臣石之紛如常之巫鄭人佚
　之狐燭之武魯人公罔之裘顔之僕晉美人南之威
　又莊子稱厲之人驪之姬吕覽稱董之繁菁丹之姬
　皆以之字發聲也
孟子稱華周癰疽吿子華周人表作華州説苑作華舟
　周州舟音同字訛左傳作華還音旋周名還字也癰
　疽當作雍雎雍姓雎名一名渠衛靈公嬖閹也事見
　説苑蘇轍有辨而朱注以癰疽為瘍醫從趙岐之説
　然戰國䇿亦作癰疽蓋漢儒誤書耳告子趙注云告
　姓也名不害孫奭正義云趙以告子名不害者盡心
　篇有浩生不害疑為告子姓告名不害字浩生也然
　趙岐浩生注又云浩生姓不害名則浩生非告子矣
　不知趙注告子名不害何所考證又按薛氏四書人
　物考無告子豈以告子即浩生不害邪
左國世本世紀年表人表諸書所載人名不同如仲雍
　作中雍仲忽作中䀜虢仲作虢中鬻熊作粥熊南宫
　毛作南宫髦曼伯作檀伯徐偃王作隠王仲山甫作
　中山父張仲作張中賔孟作賔猛曹莊公射姑作嚴
　公亦姑齊公子無虧作無詭安孺子作晏孺子公子
　壽作公子嘉公子固即公子成又作公子城徒人費
　作寺人費輪扁作輪邊邴歜作邴􁑲又作邴戎雍林
　作雍廩於陵仲子作中子薄疑作蕩疑闞止作監止
　閻職作庸職騶忌作鄒忌樂羊作樂陽魯苫越作苫
　夷微生畝作尾生畮微生髙作尾生髙佛肸作茀肸
　又作佛肹公肩假作公肩瑕公肩定作公堅定卞莊
　子作館莊子曹劌作曹沬又作曹翽又作曹􁀙闕黨
　童子作厥黨公輸班作公輸般又作公舒班又作公
　輸盤顔般作顔班榮啓期作榮聲期楚公子圍作公
　子回司馬子期作子綦費無極作費無忌祝聃作祝
　瞻景差作景瑳又作景慶椒舉作湫舉偪陽作福陽
　淖齒作卓齒又作悼齒鄭成公䎾作成公綸髙渠彌
　作髙渠眯傅瑕作甫瑕衛殤公剽作殤公焱蒯聵作
　蒯蕢式夷作視夷棘子成作革子成石團作石專又
　作石塼又作石曼專又作石姑專又作石曼姑專宋
　鈃作宋牼晉狐咺作狐爰舅犯作咎犯韓求伯作賕
　伯魏犨作魏讎屠岸賈作屠顔賈屠黍作堵黍竇鳴
　犢作竇鳴鐸即竇犨也舜華作慶華閻明作閻没冀
　缺作翼缺知果作知過豫讓作豫襄呉蹶由作厥由
　陳司徒苕作司徒招又作司徒昭趙仇液作祝郝又
　作杌郝公仲侈作公仲馮寧越作甯越又作寧經梁
　舍人馮喜作馮熹九方歅作九方臯或云臯名歅字
陸通字接輿一作接與陳仲子字子終並見髙士傳荀
　子作陳仲説苑作田仲
老子弟子尹喜庚桑楚喜字公度是為關令或稱關尹
　列子又稱尹生尹子庚桑複姓一作亢桑一作亢倉
列子名禦寇一作圄寇
列子師壺丘子友伯昏無人壺丘伯昏複姓壺丘子名
　林無人一作瞀人一作瞀人
列子稱商丘開禾生子伯毛丘園恵盎楊布䚦俞商丘
　禾生複姓園一作圉恵盎恵施之族楊布楊朱之弟
　䚦俞古之聰耳人也一作裭俞
列子稱雍門之人善歌哭戰國䇿云雍門子善鼓琴注
　云雍門名周又見説苑
列子稱來丹之友申他一作申抱
列子弟子伯豐伯一作百一作栢
莊周字子休見續博物志莊注未載漢書王吉傳作嚴
　周
莊子稱顔成子㳺南郭子綦將閭葂南榮趎注云顔姓
　子㳺字名偃成謚也南郭姓子綦名字子葵將閭姓
　葂名一云將姓閭葂名將一作蔣葂一作莬南榮姓
　趎名一云南姓榮趎名趎一作疇一作儔一作壽淮
　南子又作幬賈誼新書又作跦
莊子稱紀渻子扁慶子谿工陽子居瞻子勝子東野稷
　市南宜僚相里勤紀扁谿陽瞻勝姓東野市南相里
　複姓渻一作消慶一作度谿一作雞陽子居名戎陽
　一作楊或以子居即楊朱之字瞻一作詹勝一作申
　稷一作畢市南宜僚即熊宜僚相一作襄
莊子稱田侯牟越王子捜商太宰蕩門尹登恒大公任
　大公調則陽注云田侯牟齊威王名牟也按史記威
　王名因齊不名牟捜王子名一作翳蕩太宰字一作
　盈或云蕩名盈字門尹大公複姓登恒任調皆名或
　云門尹官名姓登名恒大公大夫之稱也則陽字彭
　陽一云姓彭名則陽
莊子弟子蘭且蘭一作蕳一作藺
墨子弟子禽滑釐滑一作骨一作屈釐一作黎
慎子名到一名廣
荀卿漢志作孫卿避宣帝諱
荀卿傳云楚有尸子阿之吁子尸子晉人名佼秦商鞅
　客鞅死逃入蜀藝文志有尸子二十篇今云楚人未
　詳阿齊地吁姓名嬰藝文志有吁子十八篇别録又
　作芋子吕覽又作餘子
荀子稱姑布子卿注云姑布姓子卿名一作布子卿無
　姑字或云姓布字子卿史記亦作姑布
荀子稱楚之州侯秦之張儀可謂態臣州侯楚襄王佞
　臣見史記儀或作禄
荀子稱唐鞅逐載子載一作戴或云即戴驩也
荀子稱季恵恵指恵施季不知何指或云季真莊子謂
　季真之莫為者也或云季梁列子謂季梁楊朱之友
荀子稱仲尼子弓學者不知子弓何人或云即仲弓也
　或云朱張字子弓皆非按漢書儒林傳江東馯臂字
　子弓嘗受易於魯之橋庇荀子師也荀子所稱子弓
　葢指馯臂耳
荀子弟子陳囂李斯或云陳囂即它囂也按它囂楚人
　韓詩又作范囂與荀子不同時陳囂葢别是一人李
　斯上蔡人斯子由為三川守並為趙髙所殺由一作
　繇一作䌛
太公六韜文師篇云文王將田史編布卜史記云西伯
　出獵卜之無史編名
寗戚字戊淮南子云甯戊飯牛是也
易牙即雍巫也雍人名巫字易牙古字雍饔通用賈誼
　新書作子牙
杞梁左傳作杞殖中華古今注云杞植字梁植殖古字
　通用故左傳學猶植也亦作殖樂府有杞梁妻歌乃
　杞梁妻妹朝日悲其姊子賢貞操作歌名曰杞梁妻
晉文公臣介子推即介推也一作介之推琴操作介子
　緩仙傳云介子推姓王名光謬説苑云介子推行年
　十五而相荆葢寓言也或别是一人
趙簡子臣王良一云郵良一云郵無䘏字伯樂一云字
　子期郵其采邑一云伯樂孫陽字也何燕泉序録云
　天文伯樂星主天馬孫陽善御故稱焉伯樂非孫陽
　字也或以王良孫陽為一人或以為二人王良亦星
　名漢文帝在代邸時有來宣善御亦號王良趙簡子
　名鞅一名志父
左傳楚滅頓以頓子牂歸又云晉人執戎蠻子赤歸於
　楚公羊牂作牄蠻作曼沈子逞穀梁逞作盈公羊又
　作楹
左傳司城子罕姓樂名喜史記鄒陽獄中上書云宋聽
　子罕之計而囚墨翟齊用越人蒙而彊威宣子罕漢
　書作子冉文頴云子冉即子罕也然子罕與墨翟不
　同時疑漢書子冉為是子罕子冉葢二人越人蒙漢
　書作子臧張晏云子臧或越人蒙字也然越人蒙未
　見(闕/)
左傳臺駘人名而禮記敗於臺駘地名也臺音胡故吕
　覽作狐駘正韻云臺即古壺字
管子稱東郭牙晏子春秋稱北郭騷吕氏春秋稱東郭
　蹇左傳國語無此名
吕覽稱墨者有鉅子腹鞟注云鉅姓腹鞟字或云腹鞟
　名也
吕覽稱田嬰臣劑貌辨齊湣王臣公玉丹劑貌公玉複
　姓辨丹名丹一作冉
吕覽稱齊宣王臣能意湣王臣狐援能狐姓意援名能
　奴代切去聲
吕覽稱大撓作甲子黔如作虜首竊疑虜當作慮慮筭
　也謂黄帝臣𨽻首作筭數也字句有訛
吕覽秦有墨者唐姑果淮南子果作梁劉向説苑作唐
　姑
虞卿史記不詳其姓名惟云虞卿㳺説之士説趙孝成
　王為上卿故號虞卿譙周注云為卿食邑於虞故有
　此號是虞非姓卿非名也猶秦始皇本紀有麃公為
　將軍索隠注云麃邑公史失其姓名耳或以麃公為
　姓名亦非
虞卿傳趙郝一作趙赦
蘇秦周大夫忿生之後譙周云秦兄弟五人秦最少字
　季子索隠云其嫂呼小叔為季子耳未必其字也秦
　兄代代弟厲更有蘇辟蘇鵠並為㳺説之士出典畧
　而史記則云秦兄弟三人秦弟代厲與蘇氏譜異
厝毛蘇代之後春秋後語作厝毛壽韓嬰作潘壽史記
　作鹿毛壽國語作唐毛壽
楚公子貞字子囊其孫名瓦字子常史記伍子胥傳楚
　昭王使公子囊瓦將兵伐呉誤書也
孟嘗君田文父靖郭君田嬰文襲父封薛號孟嘗孟字
　嘗邑名或作常史記云薛公文䘚諡為孟嘗君恐非
孟嘗君傳齊相親弗親姓弗名也戰國䇿作祝弗
平原君傳李談季布傳趙談司馬遷避太史公諱改曰
　李同趙同古韻談同一音遷非茍改者王羲之祖諱
　正杜甫父諱閑二公臨文多更本字
信陵君傳晉鄙如姬晉姓鄙名為魏將如姬魏王寵妾
　姓如
趙封樂毅於觀津號望諸君戰國䇿望作藍
趙以尉文封亷頗為信平君徐廣云尉文邑名或云尉
　官名也文人名也謂以尉文所食之邑封頗也漢書
　表有尉文節侯尉文在南郡去趙逺徐説未是
趙將龎煖索隠云龎煖即馮煖一作馮驩
蔡澤傳唐舉荀卿書作唐莒
荆軻本齊人徙於衛衛人謂之慶卿又逰燕燕人謂之
　荆卿荆慶音相近卿字也名軻古有勇士成慶見淮
　南子及漢書廣川王傳晉灼以成慶即荆軻非也成
　慶一作成荆一作成羌
荆軻傳葢聶鞠武夏無且蓋鞠夏俱姓聶武無且名鞠
　一作麴無且一作亡趄
燕太子丹客夏扶宋意武陽皆勇士扶一作拱意一作
　章
髙漸離變姓名為人傭保匿於宋子髙姓漸離名宋子
　邑名非人姓也
漢書㳺俠朱家朱姓家名
聶政姊榮一作嫈
史記秦將尉斯離王齮涉閒注云尉斯複姓非也尉秦
　官斯姓離名齮一作齕一作騎涉姓閒名閒一作簡
　一作蕳
秦本紀丞相綰御史大夫刼綰姓王刼姓馮
秦恵王使到滿助魏攻燕到姓滿名滿一作蒲　始皇
　丞相隗林索隠云隗姓林名林一作狀顔之推云隋
　開皇初京師穿地得鑄秤權有銘云始皇量器丞相
　隗狀王綰列名王劭云狀字有證指此
樗里子傳秦客㳺騰一作㳺勝
甘茂傳蜀侯煇范蜎公孫奭煇乃秦公子名封蜀者也
　華陽國志煇作暉范蜎徐廣云一作范蠉戰國䇿又
　作范蝝公孫奭戰國䇿作公孫衍
甘羅傳張卿即張唐也唐名卿字
范雎傳文子謂田文也猶戰國䇿謂田盻田嬰為盻子
　嬰子也
穰侯魏冉傳仇液客宋公戰國䇿作宋交又云齊人攻
　衛殺子良戰國䇿作齊人攻燕殺子之
犀首傳李伯或云人名或云邑號戰國䇿作李帛
樗里子名疾號智囊秦恵王弟樗一作㯉紀年又作楮
商君傳甘龍孟蘭臯甘孟姓龍蘭臯俱名
聶政傳嚴仲子名遂仲其字也
蒙恬傳御史曲宫曲姓宫名或作曲官非
智伯伐仇猶仇猶臣赤章曼支諫不聽因㫁轂而馳詳
　韓非子赤章姓曼支名曼一作蔓今楚俗稱人急遽
　自是者曰赤章冒支葢本諸此曼訛為冒耳仇猶吕
　覽作夙繇淮南子作仇由戰國䇿作厹由路史作仇
　吾
史記楚懷王佞臣公子蘭嬖后鄭袖風俗通作公子簡
　戰國䇿作鄭褏
戰國有封邑者即以邑稱君如四豪之類是也魏安釐
　王有幸姬號龍陽君蓋以龍陽為幸姬食邑或云猶
　秦稱華陽夫人云爾他國幸姬稱邑君者鮮
左傳襄十九年齊侯娶於魯曰顔懿姬無子其姪鬷聲
　姫生光以為太子諸子仲子戎子戎子嬖仲子生牙
　屬諸戎子戎子請以為太子仲子曰不可注云顔鬷
　姓懿聲諡稱姪者鬷姬蓋顔姬之媵也諸子衆妾之
　號管子所謂中婦諸子是也仲子戎子即衆妾之稱
　或以為姓非
韓姬殺其君悼公韓姬韓大夫韓姓姬名姬一作玘一
　作起齊芮子生荼荼號晏孺子芮子景公嬖妾荼之
　母也一作鬻子韓姬似女稱芮子似男稱
韓愈送何堅序云何與韓同姓而近按鄧名世姓氏辨
　證云何氏出自姬姓食采韓原為韓氏韓王建為秦
　所滅子孫散居而江淮間以韓為何隨聲變為何氏
　然史記韓王失國者名安此云建乃齊王名也鄧誤
　書耳
史記楚將唐昧荀子作唐蔑
説苑萊不用子猛而齊并之荀子作子馬
陳涉傳蔡賜周文伍徐董緤蔡賜一作蔡陽周文即周
　章也伍徐漢書作伍逄董緤一作董絏
漢書貨殖傳烏氏蠃烏氏姓蠃名氏音支又有佗羽公
　子佗姓羽名字公子佗一作他
鏌耶干將世稱古劒名呉越春秋云呉王闔閭使匠干
　將造劒劒有二狀一曰干將一曰鏌耶鏌耶干將妻
　名也索隱云鏌耶干將二匠名鏌一作莫耶一作鎁
屈原楚詞云朕皇考曰伯庸肇錫予以嘉名稱嘉名自
　原始夫三代尚實行命名雜亂不擇美辭後世士以
　名相髙名美而人才益卑試以三代名不嘉者紀一
　二于後　靡弱顚夭尫瘠涅溷皆不振之辭也夏少
　康時有伯靡春秋傳周有辛由靡晉有梁由靡宋有
　華弱晉有士弱齊有髙弱國弱晏弱邾有丘弱秦有
　頓弱周有太顚閎夭柏夭魯有曾夭楚有潘尫魯有
　郈叔瘠周幽王名涅宋有樂溷晉有杜溷羅　燬溺
　頽缺蔑没吁哀無宇無丕皆敗亡之辭也衛文公名
　燬陳哀公名溺衛有公子溺周有王子頹又有頽叔
　衛有公孫頽晉有郤缺士缺魯有樂師缺周有單蔑
　魯有仲孫蔑鬷蔑鄭亦有鬷蔑晉有先蔑士蔑周有
　王孫没晉有閻没衛有州吁穀梁作祝吁夏禹臣有
　郭哀魯有公晢哀齊有陳無宇楚有申無宇齊有髙
　無丕　乞匄買貸購跪囏難皆匱窘之辭也齊有陳
　乞衛有駟乞石乞楚亦有石乞晉有郤乞周敬王杞
　孝公俱名匄宋有張匄晉有士匄楚有陽匄屈匄許
　悼公名買衛有石買楚有蒍買魯有梁買子齊康公
　名貸莊公名購宋悼公名購由周有祝跪又有原公
　子跪尋衛有甯跪楚有申叔跪周懿王名囏楚有堵
　敖熊囏魯有孟孫難晉有劉難　惽頑疵戾非愆戯
　舞奢侈蕩佚突忽詭錯剽劖狂忿無駭無恤皆不檢
　之辭也陳有季子惽鄭僖公名髠頑周有太師疵楚
　有執疵晉有鬷戾周之先世有公非秦之先世有非
　子孔子弟子有秦非荀卿弟子有韓非周有單愆期
　宋有豐愆夏桀臣有大戲魯懿公名戯蔡哀侯名獻
　舞趙有趙奢楚有伍奢晉有魏侈宋有公子蕩楚有
　屈蕩周有史佚仲突仲忽鄭昭公名忽厲公名突齊
　有召忽晉有羊舌突晉獻公名詭諸又有夷詭諸齊
　有公子詭晉出公名錯齊秦俱有司馬錯衛殤公名
　剽又有公孫剽宋有皇劖般楚熊繹之父名狂周有
　蘇忿生魯有展無駭晉有范無恤又有郵無恤　仇
　惡反側逆忌悍驁强梁無知皆不順之辭也晉文侯
　名仇魯有叔孫州仇衛襄公名惡魯有公子惡鄭有
　孫惡宋有戴惡楚有陽惡衛有齊惡魯有孟之側字
　子反楚有公子側字子反齊有陳逆周有隂忌虢公
　忌父周公忌父宋有公孫忌呉有公子慶忌齊有騶
　忌田忌楚幽王名悍齊平公名驁秦有蒙驁衛有强
　梁齊有公子無知　累縶糾絞覊鞅挐掩穿犯髠黔
　皆罹咎之辭也夏有劉累韓有俠累呉有太子終纍
　衛有公孟縶衛昭公名糾齊有公子糾宋有公孫糾
　鄭有雍糾周有原伯絞魯有子家覊衛有孔羈曹有
　公子羈釐負羈楚有熊負羈魯有叔鞅齊有諸御鞅
　晉有范鞅趙鞅越有諸鞅秦有商鞅莒有大夫挐楚
　有蒍掩邾莊公名穿晉有趙穿韓穿魯有侯犯晉有
　舅犯鄭有徐吾犯魏有馬犯宋有樂髠齊有淳于髠
　衛有公子黔　蘧蒢不能俯也朱儒短形也邾文公
　名蘧蒢郕太子名朱儒　黑肩黑肱黑臂黑臀黑要
　(與腰/同)黒卵醜形也周有周公黒肩魯成公名黒肱鄭
　有公孫黑肱楚有公子黑肱邾有大夫黑肱衛有子
　叔黒臂晉成公名黒臀楚有連尹黒要魏有黒卵見
　列子　兒童豎僕卑屬也負芻賤役也齊襄公名諸
　兒潞子名嬰兒晉有胥童齊有髙豎魯有冉豎周之
　先世有皇僕魯有顔之僕晉有先僕曹成公名負芻
　楚王亦名負芻　妵婼嫳嫗媛娥女婦之稱也宋有
　華妵魯有叔孫婼韓哀侯少子名婼齊有盧蒲嫳陳
　有夏嫗夫嫗或作彄孟子有馮婦孟嘗君傳有馮媛
　列子有韓娥　缾竈杵臼小民日用器也魯有臧缾
　周有威公竈鄭有禆竈陳有公孫竈齊有司馬竈秦
　有客卿竈周平王晉靖侯俱名宜臼楚有屈宜臼陳
　宣公宋昭公齊景公俱名杵臼　虺蠆毒䖝也商有
　仲虺魯有叔孫虺宋有蕩虺齊有孔虺鄭獻公名蠆
　齊有公孫蠆字子尾鄭有公孫蠆字子蟜　蚠鼃蠅
　蜎蛾蠋蠡蠹蟜貂蟣虱微䖝也周有劉獻公子伯蚠
　楚熊眴號蚡冒齊有蚳鼃列子有甘蠅善射為逄蒙
　師楚有公子蜎老聃弟子蜎淵其後也藝文志作蜎
　蜵史記慎到傳作環淵晉有蛾析韻書蛾音蟻齊有
　顔蠋越有范蠡呉子名蠹秦有章蟜成蟜齊有勃貂
　豎貂燕有繆蟣韓有公子蟣虱　鯉鰌鮀魴鱣䱸鱓
　鮒魚也鱗魚甲鰓魚頰也魯有孔鯉周有景鯉衛有
　公子鱄史鰌祝鮀髙魴晉有欒魴士魴孔子弟子有
　梁鱣韓有將軍䱸晉莊伯名鱓宋厲公名鮒晉有羊
　舌鮒魏有屈侯鮒宋有公子鱗漢初有戚鰓　狗彘
　豷豨羔羊羯羻犂牛牼犢犨騅駒騧獸畜也狅犬奔
　獳犬驚也衛有史狗晉有新稚狗魯有武伯彘寒浞
　子名豷一作􁑮漢初有陳豨一作狶衛有髙子羔魏
　有樂羊子魯有仲孫羯陳桓公子名羻邾子名倪犂
　晉有伯州犂宋有樂祈犂魯有冉牛豎牛宋有司馬
　牛司寇牛父南宫牛司馬牼華牼孟子稱宋牼一作
　宋鈃晉有竇鳴犢卻犨騅􁀙齊有綿駒萊駒魯有公
　子駒楚有景駒晉有魏駒周有季騧莒子名狅晉景
　公名獳鄭有侯獳衛有獳羊肩　虎豹熊貙狐狸麋
　麇玃狼麑犖犀駱野獸也舜有伯虎孔子弟子亦有
　伯虎齊有髙虎鄭有罕虎陳有慶虎魯有陽虎晉有
　韓虎舜有叔豹魯有單豹齊有王豹田豹晉有斐豹
　奜音飛宋有華豹魏有西門豹舜有仲熊楚有鬻熊
　宋有華貙周有王子狐鄭有佚之狐晉有解狐董狐
　舜有季貍一作狸古有醜人犨麋宋有皇麇楚有郟
　敖熊麇或作麏麕邾定公名玃魯有仲孫玃晉有狼
　瞫鉏麑魯有圉人犖楚有田犀齊有公子駱鄭有王
　孫駱　雎鳩鴻鵲鵞䳒鴦禽也齊有雍雎魏有范雎
　商有汝鳩周有泠州鳩衛有鴻聊魋秦有扁鵲莊子
　有瞿鵲子魯有榮駕鵞鼓子名䳒鞮韓有暴䳒或作
　鳶周宣王時有牧人梁鴦魯公名禽又有展禽呉子
　名禽處
西漢人名不嘉者如梁㳟王舂陵節侯栢鄉戴侯乗氏
　侯四人並名買江都易王非膠東康王寄桑丘侯寄
　生河間共王不周成頌侯得疵棗原侯妄得羽侯棄
　距陽侯匄路陵侯童挾節侯豎一作竪管侯戎奴陽
　山侯買奴臨朐夷侯牟平節侯並名奴魏其質侯蟜
　雷侯豨桃侯狗尉文侯犢　文武功臣有陳買張買
　任敖張敖公孫敖丙猜許猜溫疥酈疥許瘛衛胠徐
　厲耏跖鄧弱須無吕馬童陳夫乞王棄之楊僕召奴
　趙棄奴公孫戎奴髙不識嚴不識周竈夏侯竈
　
　
　名疑卷二
欽定四庫全書
　名疑巻三
　　　　　　　　　　　　明　陳士元　撰
魯仲孫何忌春秋書仲忌公羊氏曰仲忌此何忌也譏
　二名非禮也注云難為諱一字為名難言而易諱所
　以長臣子之敬也
古人命字惟取一言無以兩言相兼取義者檀弓云幼
　名冠字五十以伯仲周道也初稱子既而稱伯仲叔
　季老而尊者稱甫孔子字仲尼以孟皮為伯也不稱
　伯而稱孟妾生長子稱孟不得稱伯也孔子弟子曽
　㸃字晳史記㸃作蒧顔無繇字路任不齊字選秦冉
　字開公夏首字乗顔祖字襄申黨字周顔之僕字叔
　左人郢字行燕伋字思原亢字籍原憲字思㢘潔字
　庸顔何字冉家語冉作稱狄黑字晳皆以一言為字
　其他字伯牛仲弓叔魚季路季次之外惟稱子而已
　非有二義也
屈原字平楚詞云名余曰正則兮字余曰靈均盖以正
　則釋原義靈均釋平義敷演辭章爾都穆聽雨紀談
　云正則靈均盖原之小名小字也
史記漢髙祖父太公母媪正韻媪烏皓切音襖張晏云
　媪老母稱也皇甫謐王符等云太公名執嘉一云名
　燸字執嘉燸一作嬬音湍一作耑一作煴見餘冬序
　錄一云媪姓也王氏小司馬索隠云母煴氏世紀云
　昭靈太后名含始路史注云執嘉妻含始生劉季恐
　皆杜撰不然太史公生世甚近何以不云爾也
漢太公四子伯仲邦交故髙祖字季何孟春云髙祖兄
　仲名喜是伯仲叔季字也但不知伯之名耳
漢帝名字取義淺顯惠帝盈字滿文帝恒字常景帝啓
　字開武帝徹字通昭帝弗陵字不應宣帝詢字謀又
　字次卿一云次卿小字也元帝奭字盛成帝驁字俊
　小字太孫哀帝欣字喜平帝衎字樂光武秀字茂一
　字文叔明帝莊字嚴章帝烜字著和帝肇字始安帝
　祐字福順帝保字守桓帝志字意靈帝宏字大獻帝
　協字合帝王紀云字伯和
呂后名雉荀悦云字野雞顔師古云字娥姁武帝邢夫
　人號娙娥又號娙何方言云娙好也外戚傳云娙娥
　武帝所制姬妾爵位視中二千石比關内侯
蕭何封鄼侯長子祿嗣孝惠六年薨無後髙后二年封
　何夫人祿母同為侯同夫人姓或云名也夫人封侯
　始見此昔春秋齊侯以石窌與辟司徒之妻漢髙祖
　以延鄉與翟母皆其食邑未有實封侯者
西漢近古班固漢書列傳無字者多其以一言為字者
　如陳勝字涉項籍字羽胡建眭𢎞俱字孟彭越蕭咸
　俱字仲張歐呉廣枚乗俱字叔張釋之公孫𢎞俱字
　季(髙祖/同字)楚元王交朱雲俱字㳺爰盎字絲周章字文
　鄭當時字莊是也其他如子房(張/良)子卿(蘇/武)子孟(霍/光)子
　政(劉/向)子孺(張安/世)子長(司馬遷/李尋)子髙(張/敞)子嚴(孫/寳)子㢘(何/並)
　子明(馮奉/世)子雲(終軍谷/永揚雄)子真(梅福辛/慶忌)子公(陳湯田/廣明)子
　襄(丁/寛)子仲(王/同)子陽(王吉歐/陽髙)子賔(田延/年)子幼(楊/軍)子威(王/商)
　(翟方/進)子駿(劉/歆)子微(息夫/躬)子都(鮑宣趙廣/漢胡母生)子况(尹翁/歸)子
　元(房/鳯)仲卿(衞青王/章朱邑)長卿(司馬相如施/讐薛廣德)少卿(田叔周堪/龔遂李陵)
　(丙吉劉/辟疆)君卿(馮野王/樓護)㳺卿(馬/宫)穉卿(鄭/𢎞)次卿(鄭昌嚴/延年)翁
　卿(召信/臣)聖卿(董/賢)長君(路温/舒)少君(翼奉竇/廣德)幼君(周/慶)次君
　(戴/聖)贛君(薛/宣)近君(后/蒼)延君(戴/德)曼君(申/章)王孫(馮遂竇嬰/榮廣馮嫣)翁
　孫(趙充/國)公孫(顔安/樂)次公(盖寛饒/黄霸)少公(蔡千/秋)幼公(杜延/年陳)
　(萬/年)仲公(師/丹)長公(張摯夏侯/勝韓延壽)君公(何/武)翁叔(金日/磾)子叔(公/孫)
　(賀/)長倩(蕭望/之)曼倩(東方朔于定/國雋不疑)次倩(江/充)長孺(汲黯韓/安國韋)
　(賢杜/周)仲孺(灌/夫)少孺(貢禹韋/𤣥成)子孺(淳于/長)長翁(梁丘賀/費直)弱
　翁(魏/相)仲翁(䟽/廣)君房(賈捐之/母將隆)君賔(龔/勝)君倩(龔/舍)君况(甘延/壽)
　君孟(五鹿/充宗)君仲(史/丹)稚圭(匡/衡)稚㳺(傳/喜)巨先(原/涉)巨君(王/莽)長
　賔(衡咸林尊/張山拊)長子(陳/遂)長房(石/顯)之類惟從一訓非有二
　義東漢以後則不盡然
漢人名字有同前人字諡者如魯恭字仲康伏恭字叔
　齊翟宣字太伯張禹張敏俱字伯達竇融字周公袁
　安何林俱字邵公張步字文公慶普丁鴻俱字孝公
　伏湛字惠公陳重字景公劉昆字桓公耿䕫字定公
　陳寵字昭公趙憙字伯陽憙一作嘉衞宏蔡倫俱字
　敬仲戴封劉順俱字平仲翟義字文仲傅毅字武仲
　馮逡衛颯唐檀俱字子産寒朗樂恢俱字伯奇應奉
　字世叔何熙淳于恭俱字孟孫郭躬字仲孫賈逵种
　暠俱字景伯鄧彪字智伯其與孔門弟子同字者如
　陳寔字仲弓鄭崇字子㳺馬武許荆俱字子張王尊
　吾丘壽王俱字子貢杜欽杜鄴彭祖孔光萭章(萭音/拒)
　俱字子夏第五倫字伯魚堅鐔字子伋傅爕字南容
宋義號卿子冠軍卿一作慶
黥布姓英倪寛一作兒寛泠褒一作廖褒
酷吏傳寧成一作寗成殷中一作假中減宣一作咸宣
　儒林傳殷中一作叚一作瑕功臣表陳武一作柴武
　相如傳蘭忌嚴助傳作間忌袁盎傳掊生一作服生
　蕳掊俱姓袁盎一作爰盎
史記髙祖紀周蘭一作周簡項籍紀赤泉侯楊喜漢表
　作楊憙灌嬰傳肥誅漢書作肥銖郭解傳鹵公孺漢
　書作魯公孺淮南王傳莊芷漢書作嚴正
漢書列傳膠東王熊渠長沙頃王鮒鮈諸王侯表熊渠
　作雄渠鮒鮈作附朐
前漢蒯徹漢書徹作通避武帝諱後漢朱祐呉祐東觀
　記作朱福續漢書作呉佑避安帝諱
史記張耳傳未言為南宫侯而楚漢春秋有南宫侯張
　耳按漢書異姓諸王侯表張耳歸漢立為趙王耳子
　敖廢為侯敖子偃封於魯文帝時改封南宫侯楚漢
　春秋誤稱耳也
史記貨殖傳桓廢雍伯漢書桓作稽雍作翁
史記梁懷王勝梁平王襄漢書勝作揖襄作讓
史記汲黯傳劉棄漢書作劉棄疾
史記佞幸傳髙祖時有籍孺孝惠時有閎孺而朱建傳
　乃云孝惠幸臣閎籍孺誤書也
項伯名纒字伯髙祖賜姓劉漢書功臣表射陽侯劉纒
　師古注云即項伯也索隠云項纒字伯陵
呂后父呂公善相人相經云呂公名文字叔平
楚漢春秋叔孫通名何字通
史記張良世家及項籍本紀俱云鯫生説我注云鯫淺
　也小魚也或云鯫姓也楚漢春秋作解先生索隠云
　鯫生即解生
張良父平祖開地良本韓之公族姬姓以秦捕急更姓
　張法言云甘羅之悟呂不韋張辟彊之覺平勃皆以
　十二齡羅茂孫辟彊良子也
四皓者一曰園公二曰綺里季三曰夏黄公四曰角里
　先生此漢惠帝時所刻四皓神座也園公陳留風俗
　傳作圏公或云園公名庾字宣明襄邑人也始居園
　中因以為號或云姓國名秉或云姓唐或云姓庚師
　古亦作圏公或云圏公姓韋而漢書法言俱作園公
　仙傳拾遺又作東園公綺里季綺里姓季名或云季
　字也或云姓呉名實字子景或云姓朱名暉字文季
　畢文簡公士安以綺里季夏為一人黄公為一人盖
　以逸少淵明子美有黄綺之語耳仙傳拾遺云綺里
　季東園公角里先生夏黄公與張良為雲霞之友與
　惠帝所刻神座同則文簡之説未是夏黄公一曰夏
　里黄公姓崔名廓字少通廓一作廣齊人也隠居夏
　里因以為號四明志又云黄公鄞人角里先生軹人
　也孔安國秘紀及漢紀仙傳俱作角蠡而魏子又作
　祿里或云泰伯之後姓周名術字元道又稱灞上先
　生角里亦其號耳元和姓纂有綺里夏里祿里三姓
　盖其後裔顔師古漢書注云四皓匿迹逺害氏族無
　得而詳皆後世皇甫謐之徒所附㑹耳角音鹿上從
　兩㸃下從用漢書作甪上從一撇海錄碎事云應曜
　隠居淮上與四皓同徵而不出曜一作耀又徐伯珍
　兄弟四人白首相對時人亦呼為四皓
漢書功臣表留侯張良以韓申都下韓師古注云韓申
　都即韓王信也楚漢春秋作信都古文信申通用劉
　攽云韓申都即韓申徒也張良傳云以韓司徒下韓
　數城史記作申徒申徒者司徒之聲轉也申都者又
　申徒之聲轉也國名紀云申徒申屠信都勝屠勝都
　本出一姓良下韓時乃韓王成非韓王信師古注誤
曹參字敬伯見張華博物志
蜀郡太守文翁名黨字仲翁見李石續博物志漢書師
　古等注不載宋祁撰文翁祠堂碑秪云文公名翁不
　知李石何考
伏生名勝字子賤毛萇字子芝漢書俱不載字
漢初有審食其酈食其趙食其三人以六國時衛有司
　馬食其並慕其為人故以為名
蕭何孫係周苛孫平係一作傒一作嘉平一作應
武帝紀亳人薄誘忌薄姓也一云薄字衍姓謬名忌誘
　字誤
鄒陽傳莊忌夫子索隠云姓莊名忌字夫子
漢書項羽烹韓生法言作蔡生
封禪書申公武帝紀作申功
漢武帝紀東郭咸陽㳺水發根東郭㳺水複姓咸陽發
　根名南越尉佗傳安國少季安國複姓少季名儒林
　傳闕門慶忌公户滿意闕門公户複姓慶忌滿意名
　户一作扈
史記梁王世家有軒丘豹類犴反軒丘類犴複姓豹反
　名反一作友漢書作犴反無類字
衛青傳煇渠侯鷹庇河綦侯禽棃常樂侯銅離煇渠一
　作順渠鷹庇一作雍庇又作篇訾禽棃一作鳥棃銅
　離一作稠離一作調離
焦贛字延壽漢書京房傳云焦延壽字贛誤也焦一作
　譙楊士勛云京房本姓李
董仲舒弟子呂步舒一作呂步荼古文舒荼同音如夏
　后舒公子舒或作荼詩云荆舒史記年表作荆荼
酷吏傳麻戊一作麻成
儒林傳申培公轅固生髙堂生胡母生歐陽生培一作
　陪轅一作袁髙堂生字伯胡母生字子都歐陽生字
　伯和曰公曰生皆其稱號
儒林傳士孫張仲方從五鹿充宗受易師古注云士孫
　複姓名張字仲方又丁姓子孫從榮廣受穀梁春秋
　師古注云姓丁名姓字子孫又聞人通漢子方從后
　倉受禮如淳注云姓聞人名通漢字子方
儒林傳毛莫如少路師古注云姓毛名莫如字子方風
　俗通毛作屯以為混屯之後又申章昌曼君李奇注
　云姓申章名昌字曼君風俗通申作由以為由余之
　後
儒林傳趙子傳蔡誼授同郡食我子公按風俗通食我
　韓公子也見戰國䇿食音嗣食我子公為博士一作
　食子公無我字
顔安樂傳䟽廣授琅瑘筦路師古注云筦即管字路為
　御史中丞按風俗通姓氏篇有管莞二姓注云莞蘇
　楚大夫見呂氏春秋漢有莞路為御史中丞又有管
　姓管仲見論語漢有管虢為西河太守是莞路之莞
　從艸管仲之管從竹二字不同宋祁筆記云艸下完
　音丸又音官按集韻莞草名也管筦樂器也然管叔
　之管本上聲而周禮管人之管從竹亦讀如平聲莞
　音是莞莞字異而音亦有同者莞即菅字而姓苑菅
　音奸是莞菅字同而音亦有異者
漢書劉向初名更生江充初名齊谷永初名並崔寔字
　子真初名台字元始仇覽一名香劉陶一名偉荀爽
　一名諝桓曄一名巖東觀記巖作儼服䖍初名重又
　名祗劉珍一名寳字秋孫一作秘孫嚴光一名遵華
　佗一名旉韓康字伯休一云名恬休一云字恬休耿
　國字叔慮一作叔憲范冉一作范丹童恢一作僮种
　荀彧漢紀作荀郁宋果字仲乙許荆字少張謝承書
　乙作文少作子向長字子平後世多稱向平髙士傳
　又作尚平王烈字彦方魏志作彦考應劭字仲逺見
　漢書及應氏譜而謝承書及文士傳作仲援漢官儀
　又作仲瑗
漢書楊由字哀侯哀當作衷
楚元王世家髙祖巨嫂漢書作丘嫂應劭云丘姓也孟
　康云丘空也伯兄先亾空有嫂也一云丘即巨也大
　也謂長嫂也　釋常談云長兄謂之元昆易云元者
　善之長也論語注云昆兄也非伯兄不得呼元昆余
　嘗謂巨嫂可對元昆
淮陰舍人告韓信反史記表云欒説漢書表云樂説而
　楚漢春秋以為謝公
史記項羽本紀黥布蒲將軍服䖍云英布起於蒲因稱
　蒲將軍韋昭云蒲姓也英布蒲將軍是二人
淮南厲王傳大夫但張晏云大夫姓但名
漢書陳平傳絳灌等讒平師古注云絳絳侯周勃灌灌
　嬰也而楚漢春秋以絳灌樊噲周勃灌嬰四人並稱
　是髙祖臣别有姓絳名灌者
淮南夫蓼太子師古以夫蓼為太子外家之姓猶言栗
　太子史皇孫之類文穎以夫蓼為太子食邑非
淮南王安養士數千髙材者八人號曰八公蘇非李尚
　左呉田由雷被伍被毛被晉昌也非一作飛尚一作
　向由一作申左呉雷被伍被三人見史記漢書又髙
　氏子畧謂八公中有大山小山諸人竊謂大山小山
　非姓名或即晉昌輩稱號又王逸楚辭序曰八公著
　作篇章或稱小山或稱大山其義猶詩有小雅大雅
　又漢書伍被傳有趙賢朱驕或云即八公之數然神
　仙傳又謂雷被伍被誣告淮南王安反天子使宗正
　持節治之王與八公仙去又云攜左呉王春傅生等
　五人至𤣥洲遣還君然則雷被伍被左呉皆非八公
　之數俗傳劉安為厠神按仙傳云安以雞犬升天天
　帝罰之使守天厠俗語本此
衛青傳平陽侯曹壽師古以為曹參之後功臣侯表不
　載
灌夫傳穎陰侯灌嬰時穎陰侯乃灌嬰之子名何誤書
　嬰
呂侯所幸大謁者張卿或作張澤或作張釋卿字也或
　澤或釋其名史記荆燕世家作張子卿
劉向傳張子僑或作子蟜又作子喬
史記項羽本紀沛公與紀信走酈山漢書作紀通張晏
　云通紀信子晉灼云信被焚死不見有子司馬貞云
　通紀成子按功臣表襄平侯紀通父成則通非信子
　張説謬通子名相夫一名嘉
史記孝文本紀中大夫令勉師古云令姓勉名孝昭本
　紀齊王廬􁆭錯傳謁者鄧公周仁傳御史大夫張叔
　歐漢書勉作免廬作閭鄧公作鄧先歐作毆
漢書丙吉傳守丞誰如孟康注云姓誰名如文穎注云
　誰如人名也一作譙如言姓非
漢書杜延年傳史樂成霍光傳作使樂成功臣表又作
　便樂成王莽傳徐鄉侯劉快王子侯表作劉炔趙充
　國傳猶非猶姓非名宣帝紀作酋非
匡衡善説詩時人語曰無説詩匡鼎來三輔黄圖云鼎
　衡小名也漢書衡字稚圭
史記匈奴傳郎中係雩淺漢書雩作虖索隠云係音計
雋不疑傳有男子詐稱衛太子者本夏陽人姓成名方
　遂一云姓張名延年
王吉傳谷口鄭子真三輔决錄云子真名樸或作朴
韓王信傳有柴將軍鄧展以為柴奇應劭以為柴武晉
　灼又以為柴武之子此闕名可疑者漢書注解有臣
　瓉劉孝標以為于瓉酈道元以為薛瓉顔師古又以
　為傅瓉此闕姓可疑者
漢書楊王孫臝葬西京雜記云楊貴字王孫三輔黄圗
　云史稱楊王孫不稱楊貴妃或以字行耳
漢書壺關三老荀悦漢紀云令狐茂
古有杜康善造酒魏武短歌行注云康字仲寧
秦本紀有芊八子唐八子漢廣陵王傳有八子郭昭君
　芉唐郭俱姓八子妾媵之號芉八子秦昭王之母芉
　亡爾切唐八子秦孝文王之母郭八子漢廣陵厲王
　所幸善歌舞妾也　荆軻傳有徐夫人漢郊祀志武
　帝時有丁夫人徐丁俱姓夫人名皆男子也徐夫人
　趙人燕太子丹嘗求其七首徐或作陳見史記徐廣
　注丁夫人越人陽都侯丁復之孫以方術詛匈奴者
　　樂府房中曲注云漢髙帝時唐山夫人所作唐山
　姓或云邑名漢初不聞有此人或云秦宫女史知文
　者髙帝采其樂歌也
吕后四年封女弟􁂆為臨光侯􁂆一作須樊噲婦　又
　宣帝母王夫人名翁須亦取易歸妹以須之義
漢書皇太后女弟司馬君力蘇林云女弟字君力為司
　馬婦
漢書嚴延年女名羅敷一作羅紨又六國時有邯鄲秦
　氏女名羅敷嫁為千乗王仁妻作陌上桑詞見崔豹
　古今注
史記封禪書武帝王夫人漢書王作李
宣帝紀有淳于衍成帝紀有陳持弓廣川王傳有王昭
　平王地餘陽成昭信王成初陶望卿陶都崔脩成榮
　愛衡山王傳有徐來廣陵王傳有董訾胡生趙左君
　衛青傳有衛君孺衛子夫丙吉傳有胡組郭徵卿皆
　女人也淳于陽成複姓餘皆單姓衍初都愛來訾生
　組單名餘皆複名
荀子閭娵子奢韋昭云閭娵梁王魏瞿之美女一作明
　娵楚辭七諫又以閭娵為醜惡子奢鄭之美人國風
　孟子作子都
婦人以字稱者漢有少君阿少穆姜媛姜之類晉有憲
　英惠風絡秀道韞之類有名有字者如漢之曹世叔
　妻班彪女名昭一名姬字惠班陰瑜妻荀爽女名采
　字女荀董祀妻蔡邕女名琰字文姬晉之景懷夏侯
　皇后名徽字媛容武元楊皇后名豔字瑗芝武悼楊
　皇后名芷字季蘭竇滔妻蘇氏名蕙字若蘭劉聰妻
　劉氏名娥字麗華有以一言為字者如漢之袁隗妻
　馬融女字倫龎淯妻趙氏字娥晉之王渾妻鍾氏字
　琰杜有道妻嚴氏字憲皮京妻龍氏字憐
皇后有諡起於東漢皆一字諡耳取帝諡冠其上以别
　之唐宋以後則否又按禮祖有功宗有德創業之君
　稱祖繼世有德者稱宗如夏少康商太戊武丁是已
　東漢以後世主槩以宗稱不復論德非古也
漢有卓文君晉明穆庾皇后亦名文君漢有王昭君北
　齊武明婁皇后亦名昭君舜妃名娥皇南唐後主昭
　惠后周氏亦名娥皇
博物志須卜居㳄云王昭君之女也昭君名嬙一作檣
　或云漢制嬪嬙婦人官名也須卜裔姓居㳄云三言
　名或云昭君女姓伊黙名居㳄云其壻姓須卜名當
　按匈奴傳昭君為復株絫若鞮單于妻生二女長女
　云為須卜居㳄小女為當于居㳄李奇注云居㳄匈
　奴女號猶漢言公主文穎注云須卜當于二姓皆匈
　奴貴族是昭君長女名云而須卜當于乃兩壻之姓
　耳傳又云匈奴用事大臣右骨都侯須卜當即昭君
　女伊黙居㳄云之壻也漢和親侯王歙展德侯王颯
　皆昭君兄子莽遣二人使匈奴封須卜當為後安公
　又按古樂府有明君行即昭君也避晉文帝諱樂府
　原云王昭君齊國王穰女年十七入元帝後宫積五
　六年遣嫁單于呼韓邪號昭君曰寧胡閼氏其後呼
　韓邪單于死其子雕塗莫臯立復妻昭君生二女與
　匈奴傳稍㳄音旋或作次非
漢書西域傳馮夫人善史書乗錦車持節和戎而歸巵
　言云馮夫人名嫽漢宫人也嫽一作姱烏孫王尚楚
　公主解憂馮夫人侍公主為烏孫右大將妻
薛濤林妙玉黄崇嘏並女人姓名也濤唐人號女校書
　妙玉宋人號女進士崇嘏王蜀時人號女狀元崇嘏
　以詩上蜀相周庠薦攝府縣事歲久人莫知其女身
　也後人傳奇撰為春桃記又餘冬序錄云國初保寧
　韓貞女偽為男子服從軍征雲南可比古之木蘭
妬女廟在并州壽陽縣世傳介子推妹妬婦津在洛水
　世傳晉劉伯玉妻死投此水為神山東通志云伯玉
　妻段氏字明光臨濟人妬婦津在臨濟
石崇婢綠珠之妹姓宋名偉一作瑋元載寵姬瑤英姓
　薛
浣花夫人姓任氏成都節度使崔寧之妾寧本名旰朝
　廷因任氏擊賊之功加旰尚書賜名寧任氏封夫人
　　花蘂夫人姓費氏
越以美女西施鄭旦同進於呉拾遺記云越以美女二
　人貢呉一名夷光一名脩明或云夷光即西施脩明
　即鄭旦也夷光一作移光
夫人女子偽為男子而有官位者不但黄崇嘏而已齊
　有楊州議曹錄事婁逞唐有昭義軍兵馬使國子祭
　酒石氏朔方兵馬使御史大夫孟氏
女侍中後魏元人妻胡氏　女尚書魏明帝選知書女
　子為之　女學士唐德宗朝有貝州宋氏五女若萃
　若昭若華若倫若憲陳後主時宫人袁大捨等　女
　博士宋孝武朝韓蘭英　女將軍晉王廞起兵以己
　女為正烈將軍唐行營節度許叔冀以衛州女子侯
　氏滑州女子唐氏青州女子王氏歃血赴義奏授果
　毅將軍
名字有因寓居者漢書趙嘉邠人也生於御史臺字臺
　卿後避難更名岐字邠卿董卓别傳云卓父君雅為
　穎川輪氏尉生卓及弟旻故卓字仲穎旻字叔穎
字以表名有相同者漢荀彧字文若北史拓拔彧崔彧
　俱字文若漢邊韶字孝先北史段韶亦字孝先漢華
　佗字元化北史裴佗亦字元化漢荀悦字仲豫北史
　庾悦亦字仲豫漢楊震字伯起宋史黄震亦字伯起
　北史袁昂柳昂俱字千里宋史王震朱震路震楊震
　俱字子發劉平張君平俱字士衡　名字之同自姬
　周以來有之矣按左氏春秋傳鄭公子歸生魯公子
　歸父蔡公孫歸生楚仲歸齊析歸父俱字子家楚成
　嘉鄭公子嘉俱字子孔鄭公孫叚印叚禇師叚俱字
　子石鄭公子喜宋樂喜俱字子罕楚公子黒肱鄭公
　孫黒孔子弟子狄黒俱字子晳魯公子翬鄭公孫揮
　俱字子羽邾子克楚鬬克周王子克宋司馬之臣克
　俱字曰儀晉籍偃荀偃鄭公子偃呉言偃俱字曰㳺
　晉羊舌赤魯公西赤俱字曰華楚公子側魯孟之側
　俱字曰反魯冉耕宋司馬耕俱字曰牛顔無繇仲由
　俱字曰路(繇與/由同)
一言字西漢尚多東漢李曇字雲三國志袁渙字曜南
　史成景儁字超隋書顔之推字介顔之儀字升唐書
　任環字瑋李𤣥齡字喬楊元琰字温楊仲昌字曼(父/子)
　崔倫字叙崔衍字著(父/子)顔師古字籀田季安字䕫柳
　公綽字寛宋以後一言字不多見
東漢三國無複名讀史可見
三國志諸葛亮字孔明亮父珪字君貢亮子瞻字思逺
　初亮未有子求兄瑾之第二子喬為嗣瑾啓孫權遣
　喬徃字之曰仲慎亮改喬字伯松
關羽字雲長本字長生羽子興字安興
孟達字子度本字子敬鄧艾字士載本名範字士則
曹操字孟德小名吉利小字阿瞞操二十五子有三子
　以古人為字曹冲字倉舒曹宇字彭祖曹彪字朱虎
孫皓字元宗一名彭祖字皓宗
孫亮字子明呂蒙亦字子明君臣不嫌同字
韋昭字𢎞嗣三國志昭作曜避晉文帝諱　南史鮑照
　字明逺唐宋人多作鮑昭避武□諱□即照字宋祁
　以鮑昭為誤書非也
晉皇父謐一名靜羅尚一名仲父鄧岱一名岳胡威一
　名貔許邁一名映丹虞預一名茂盧循一名元龍魏
　該一名亥郄超字景興一字嘉賔禇爽字𢎞茂一字
　期生
晉陶淵明字元亮晉禪宋後始更名潜其元亮字未更
　也觀孟嘉傳及顔延之誄可見晉書稱陶潜不稱淵
　明宋書稱潜字淵明俱非唐藝文志作陶泉明避廟
　諱
汲縣耕人不凖得古冡周書不姓凖名不讀彪一作㔻
　春秋後序作不淮字訛
南北史稱小名小字小名如蠻奴真奴黄頭烏頭客兒
　龍兒阿龍阿戎之類小字如寄奴黄奴車兒練兒道
　兒陀兒法身法生四果六真六通七符之類或云阿
　龍乃王導小字非小名也不知古人小名小字亦有
　互同者
南史宋世祖駿小字道人劉穆之小字亦曰道人北史
　封隆之小名皮裴駿小名亦曰皮
聽雨紀談云古人有小名必有小字嘗見宋進士同年
　錄皆書小名小字猶存古意然亦有不盡然者如司
　馬相如小名犬子揚雄小字童烏未聞相如小字揚
　雄小名也今人亦有小名無所謂小字唐陸魯望有
　小名錄宋陳思有小字錄又有所謂侍兒小名錄豈
　小名小字可互稱邪元按陸魯望者龜蒙字也文獻
　通考有龜蒙小名錄三巻晁氏云龜蒙以末世有官
　名小名之别自秦至隋編而記之至於神仙玉女之
　名婦人臧獲之字亦無棄焉元又按唐藝文志有古
　今姓字相同錄乃丘光庭所撰又梁元帝撰同姓名
　錄一巻唐陸善經續増為三巻是前人亦嘗留心於
　名姓之異同者恨其書不傳元不及見耳
以古人為名字者如晉書劉柳字叔惠周閔字子騫劉
　毅字希樂南史劉損字子騫何求字子有張伊字懷
　尹張霍字希光禇淵字彦回陸厥字韓卿是也古人
　如堯舜禹湯臯䕫稷契文武旦奭孔孟顔曽諸聖賢
　後人取以為名其中或加宗師效法希學欽慕繼紹
　如一等字自宋以來率以為常漢晉則否
南史謝瞻字宣逺一名檐字通逺陸襄字師卿本名衰
　字趙卿
南史蕭寳義一名明基劉峻一名法武孫法宗一名宗
　之王騫一名𤣥成王猛一名勇薛深一名道徐爰本
　名瑗
南史張興世本名世宋明帝益為興世呉喜本名喜公
　明帝减為喜
南史阮長之字景茂一字善業范述曽字子𤣥一字穎
　彦王瞻字明逺一字叔鸞王均字元禮一字德柔王
　晏字休黙一字士彦劉苞字孝嘗一字孟嘗王廣之
　字士林一字林之明僧紹字休烈一字承烈庾黔字
　子貞一字貞正劉虬字靈預一字德明王茂字休連
　一字茂先徐摛字士秀一字士繢顧歡字景怡一字
　𤣥平宗測字敬微一字茂深呉苞字天盖一字懷德
　范元琰字伯珪一字長玉
北史庾業誕一名岳長孫覽一名善古弼一名筆張蒲
　一名謨源賀一名破羗蕭賛一名綜盧誕一名恭祖
　髙祐一名喜崔説一名士約崔光一名孝伯魏釗一
　名顯義叱羅邕一名協獨孤信一名如願劉亮一名
　道德王傑一名文達王勇一名胡仁耿豪一名令貴
　令狐整一名延世揚雄一名惠崔簡一名覽長孫儉
　一名慶明楊椿字延壽一字仲考張湛字子然一字
　仲𤣥張衮字洪龍一作洪寵
後周書有孝子紐因隋書作紐回
隋書楊瓉一名慧楊諒一名傑髙熲一名敏李洪之一
　名文通睦秀一名旭茹謙之一名要趙黙一名海
避諱更名或以字行北史孔靖字季恭唐書尉遲恭字
　敬德秦瓊字叔寳程䶧字知節温佶字輔國姜確字
　行本封倫字德彛閻讓字在德姚簡字思廉髙馮字
　季輔論瑀字惟貞蘇烈字定方唐璿字休璟徐洪字
　彦伯薛禮字仁貴韋仁約字思謙徐𢎞敏字有功王
　綝字方慶武甄字平一郭震字元振嚴浚字挺之劉
　知幾字子𤣥韋純字貰之張河字道源張六朗字介
　然徐曠字文逺陸元朗字德明元澹字行沖嚴譔字
　善思宋史葉賀孫字味道鄧潤甫字温伯滕甫字元
　發趙逺字上交何頏字頡之此皆以字行者
唐人更名如懿德太子重潤本名重照惠莊太子撝本
　名成義惠文太子範本名隆範楚王智雲本名稚詮
　光王琚本名涺儀王璲本名濰潁王璬本名澐永王
　璘本名澤壽王昌本名清延王玢本名洄盛王琦本
　名沐濟王環本名溢信王瑝本名沔義王玭本名漼
　陳王珪本名沚豐王珙本名澄恒王瑱本名潓涼王
　璿本名漎汴王璥本名滔舒王誼本名謨蜀王遡本
　遂剡王經本名渙均王緯本名沔與信王瑝舊名同
　淑王縱本名洵莒王紓本名浼密王綢本名泳郇王
　總本名湜邵王約本名溆宋王結本名滋集王緗本
　名淮冀王絿本名湑和王綺本名浥珍王繕本名況
　　張士貴本名忽峍孫處約本名道茂張仁愿本名
　仁亶宋務光本名烈崔𤣥曄本名曅李回本名躔李
　士衡本名鋭李栻本名橦陸蒙先本名景路嗣恭本
　名劍客柳渾本名載韋處厚本名淳史孝章本名唐
　王紹本名純鄭澣本名涵白志貞本名琇珪李訓字
　子垂本名紳字子訓韓約本名重華張志和本名龜
　齡徐安貞本名楚璧宋之問本名少連李輔國本名
　靜忠程日華本名華陸堅本名友悌薛乂本名武豆
　盧署本名輔貞
唐人更字如段文昌字墨卿一字景初張説字道濟一
　字説之柳渾字夷曠一字惟深初名載字元輿張鎰
　字季權一字公度徐温字和叔一字化光楊憑字虚
　受一字嗣仁陸羽字鴻漸一名疾字季疵
唐房𤣥齡名字不一舊唐書本傳云房喬字𤣥齡新唐
　書列傳云房𤣥齡字喬而宰相世系表又云𤣥齡字
　喬松趙明誠金石錄有禇遂良所書神道碑名字與
　新書列傳同又有于志寧撰房碑名字與世系表同
新唐書温大雅字彦𢎞弟彦博字大臨大有字彦將舊
　史不載彦博字餘皆同宰相世系表則云彦將字大
　有而彦博與傳同容齋四筆云大雅本彦𢎞字避髙
　宗太子義宗之諱故以字稱如𢎞文館改為昭文𢎞
　農改為恒農徐𢎞敏改為有功韋𢎞機但為機李含
　光本姓𢎞改為李曲阿𢎞氏改為洪皆避諱故爾
唐髙祖名淵髙祖之祖名虎作史者避諱稱劉淵為劉
　元海戴淵為戴若思石虎為石季龍韓擒虎為韓擒
藝文志唐壽州司法張韓撰周易啓𤣥而揲蓍古法謂
　啓𤣥乃唐中書舍人張轅所撰韓轅字相近而誤
舊唐書有隠士盧鴻一朱子綱目作盧鴻無一字誤脱
　也
五代至宋有一人更三四名者五代史張鳳更名忌又
　更名晟南唐書張作孫楊瀛更名渭又更名隆演李
　景通更名璟又更名景王宗懿更名宗坦又更名元
　膺劉陟更名巖又更名龔又更名龑南漢世家云龑
　讀音儼　宋史太宗初名匡義更名光義又更名炅
　欽宗初名亶更名烜又更名桓孝宗初名伯琮更名
　瓊又更名璘又更名昚理宗初名坊更名貴和又更
　名竑又更名貴諴又更名昀度宗初名孟啓更名孜
　又更名禥昭成太子初名德明更名元佑又更名元
　僖太宗子商王德嚴更名元俊又更名元份
五代漢髙祖劉知逺更名暠牛禮更名賛正王茂章更
　名景仁段明逺更名凝　南唐李從嘉更名煜李從
　謙更名從誧　西蜀孟仁賛更名昶　南漢劉洪度
　更名玢劉洪熙更名晟劉繼興更名鋹王繼鵬更名
　昶王近義更名曦劉崇更名旻　呉越錢𢎞俶更名
　俶錢信更名儼
南唐宋齊丘字超回汪台符貽書曰聞足下齊大聖以
　為名超亞聖以為字齊丘慙乃更字子嵩
宋人更名如仁宗名受益更名慎英宗名宗實更名曙
　神宗名傑鍼更名瑣哲宗名傭更名煦　太宗子越
　王元傑初名德和英宗子呉王顥初名仲糺益王頵
　初名仲格徽宗子鄆王楷初名煥信王璩初名伯玖
　　王貽矩初名貽序石元孫初名慶孫趙賛初名彛
　向拱初名訓米信初名海進劉重進初名晏僧張昭
　初名昭逺馬令琮初名令威楊延昭初名延朗楊美
　初名光元達初名守旻孔道輔初名延魯曹穎叔初
　名熙張佶初名志言王拱辰初名拱壽范恪初名全
　張璪初名琥朱諤初名緩李顯忠初名世輔馮康國
　初名轓徐經孫初名元柔歐陽守道初名巽趙希錧
　初名希喆危稹初名科曽從龍初名一龍鄭性之初
　名自成姚伯用初名誠周敦頥初名敦實敦一作惇
　程顥初名延壽李若水初名若氷李彦仙初名孝忠
　巢谷初名穀王黼初名甫王居安字資道初名居敬
　字簡卿趙源之字德源初名爕字文叔宋庠字公序
　初名郊字伯庠
宋人更字如丁謂字謂之一字公言范祖禹字淳甫一
　字夢得周必大字子充一字洪道徐誼字子宜一字
　宏父程公許字季興一字希穎文天祥字宋瑞一字
　履善姚希得字逢原一字叔剛尹焞字彦明一字德
　充朱熹字元晦一字仲晦真德秀字景元一字景希
　安德裕字益之一字師臯秦觀字少㳺一字太虚陳
　師道字履常一字無已陳羍字肇方一字偉節張抃
　字朝宗一字次山魏掞字子實一字元履洪擬字成
　季一字逸叟
樊知古字仲師初名若水字叔清宋太宗召見問卿名
　出何書對曰唐尚書左丞倪若水亮直臣竊慕之上
　曰可改名知古倪若水實名若氷知古妄對人皆笑
　之
宋孝宗召蜀人王過問曰李融字若川何謂過對曰天
　地之氣融而為川結而為山李融字若川如元結字
　次山也
氏族言行錄云馮京父名式京生而雋邁不羣式取京
　所誦書題其後曰將作監丞通判荆南軍府事馮京
　凡十三字式既休官十一年京舉進士第一為將作
　監丞通判荆南如式之言時人謂式為知子氏族錄
　宋人所編去京未逺宜不謬而他傳馮商還妾事以
　為京父然考氏族錄則京父未嘗為商亦不名商也
　又按新宋史馮京字當世江夏人少雋邁鄉舉禮部
　廷試皆第一時未娶外戚張堯佐欲娶以女擁至其
　家束以金帶曰上意也京力辭出後為富弼壻官至
　太子少師謚文簡不云父名式亦不云京嘗通判荆
　南也不知氏族錄何以云然通判荆南見楚紀還妾
　事詳鶴林玉露
范仲淹父名墉為錢俶掌書記見富弼撰范文正公墓
　志而通鑑大范小范注云大范名雍仲淹之父誤矣
　雍謚忠獻非仲淹父也
易學啓蒙序稱雲臺貞逸子者即晦菴朱子也淳熙乙
　巳朱子主管華州雲臺觀次年啓蒙書成故有是號
馮時行字當可號縉雲先生乃蜀人也見周易翼傳朱
　子乃云馮當可字時行未審孰是
趙師􁨂字從善􁨂與擇同
名與字同者如晉書安帝名德宗字德宗南史蔡興宗
　字興宗王僧孺字僧孺師覺授字覺授慕容紹宗字
　紹宗魏蘭根字蘭根崔彦穆字彦穆唐書尚可孤字
　孤張嘉貞字嘉貞白元光字元光郭子儀字子儀李
　嗣業字嗣業魏少㳺字少㳺張孝忠字孝忠戴休顔
　字休顔髙崇文字崇文張巡字巡楊燕竒字燕竒孟
　浩然字浩然李脩字脩田承嗣字承嗣田緒字緒(父/子)
　宋史戚同文字同文
姓名並變者如史記范雎入秦稱張禄范蠡入齊稱陶
　朱漢書劉文伯即盧芳運期曜即梁鴻三國志馬忠
　即狐篤晉書李辰即張昌劉尼即丘沈唐書楊守亮
　即訾亮李國昌即朱邪赤心李寳臣即張忠志李忠
　臣即董秦李抱玉即安重璋李全略即王日簡成汭
　即郭禹楊守立即胡𢎞立又改姓名李順節五代史
　殷崇義即湯悦朱友即康勤李紹䖍即晏球李茂貞
　即宋文通李繼鵬即閻珪王宗阮即文武堅王宗滌
　即華洪朱友恭即李彦威李繼岌即桑𢎞志王德明
　即張文禮李繼麟即朱友謙李繼琛即康巡孝李紹
　安即袁象先李紹沖即温韜李紹宏即段凝孔循即
　趙殷衡李紹英即房知温宋人陶穀即唐彦謙趙保
　忠即李繼捧趙保吉即李繼遷李良嗣即馬植李繼
　昭即孫德昭李繼弼即董彦弼鄒訢註叅同契即朱
　熹朱説即范仲淹蜀才即范長生(蜀才註易顔之推/云范長生蜀人自)
　(稱蜀/才)
古人姓名或有異文　姓之異者如殷賢遲任遲或作
　􁁜或作遲或作趆鄭人鬷明强鉏罕虎鬷或作□或
　作□或作□强作彊或作弜罕或作䍐齊人丙歜雍
　廩丙或作邴雍或作雝或作邕齊威王時盻子盻或
　作盼晉人郤缺特宫籍談蛾析知伯郤或作郄特或
　作犆籍或作藉蛾或作蟻或作螘知或作智楚人椒
　舉蒍章保申闘伯比苲倫椒或作􁀙或作茮蒍或作
　薳保或作葆闘或作鬭或作鬬苲或作􁊼秦人扁鵲
　扁或作鶣鄭人洩駕陳人洩冶洩或作泄或作㳿東
　周臣伶悝伶或作泠漢功臣表訾順雕延年摎廣德
　祕彭祖籍瓌訾或作􁁜或作䴦雕或作鵰摎或作􁀙
　祕或作秘籍或作席舍人無且無或作鄦或作􁀙司
　徒掾俞達俞或鄃或作俞丞相㝠都㝠或作鄍太子
　少傅瓶守瓶或作缾諫議大夫救仁救或作捄尚書
　令鞠譚鞠或作鞫東海太守鄐熙鄐或作畜或作傗
　九江太守􁞷脩􁞷或作弗大中大夫來歙來或作萊
　或作郲御史大夫鼂錯鼂或作晁御史汎勝之汎或
　作汜陳球碑黎陽黎或作犂博士棓生棓或作􁀙或
　作掊京兆尹雋不疑雋或作􁁉或作嶲魯相郁貢郁
　或作􁘫或作彧王莽時南山盗倗宗倗或作䣙傰􁀙
　􁣯茤六字通用中常侍䠠惲䠠或作䠠晉人􁁉堅􁁉
　或作䀤姚秦將軍歛憲歛或作斂　名之異者如周
　武王時虞閼父閼或作遏春秋楚史猈或作篺大夫
　萩或作菽申包胥包或作鮑魯大夫􁀙或作㵬子服
　湫或作淑鄭伯䋌或作繦或作强莒大夫挐或作茹
　晉大夫輔躒或作櫟齊髙士顔歜或作蠋或作􁑲或
　作斶漢功臣侯芭或作巴北平康侯􁀙或作䠿煇渠
　侯僕朋或作多
諸葛亮岳飛並諡忠武世人秪稱諸葛武侯岳武穆按
　三國志亮卒贈武鄉侯諡忠武宋史飛卒孝宗詔諡
　武穆嘉定四年封鄂王理宗改諡忠武矣是二公皆
　當以忠武稱又田汝成西湖志云飛以紹興十三年
　謚武穆淳祐六年改謚忠武景定二年封鄂王改謚
　忠文與宋史稍異
關羽長子平同羽死于臨沮岳飛子雲同飛死于獄飛
　五子雲雷霖震霆雲其養子也季女抱銀瓶投井死
　世稱銀瓶娘子
杭州千勝將軍廟世傳祀張巡長子亞夫或云去疾也
　亞夫授金吾大將軍而去疾乃亞夫庶弟亦以巡功
　補官
漢晉複姓後代少見　複姓複名者如漢有公上不害
　紅陽長仲閭丘仲卿胡母子都吾丘壽王西門君惠
　單父左車昭沙掉尾曹牟君卿瑕丘申陽陽成昭信
　乗馬延年函冶子覺五鹿充宗義渠安國尚方巧屠
　駮馬少伯落姑仲興北宫伯玉北唐子真句龍吾斯
　三國時有白侯子安晉有胡母輔之由吾道榮大張
　㔨督安丘望之宿勤明達黑匿郁鞠隋有章仇大翼
　􁀙耳君徹鉗一作箝　複姓單名者如漢有公玉帶
　公師壹公仇稱公沙穆公堵恭堵一作緒公賔就公
　夏浩公乗興公綦稠弓里㳺工師喜終到恭宗伯鳳
　鍾吾蒼龍丘萇師宜宫綦毋參於丘團毋丘儉毋將
　隆都尉朝申章昌新垣平孫陽放邯鄲善鮮陽戩髙
　陵顯𤓰田儀蛇丘惑佘丘病長興渠王史音梁垣烈
　梁武恢棠谿惠莊丘勝商丘成庚季梁成公綏成公
　恢成陽恢涇陽犨周陽由周生豐侯史呉金吾扈士
　孫瑞史樂成水丘岑武安恭主父偃浩星賜左行恢
　馬適育蔣匠熙擾龍宗叔先雄東里衮古成雲干已
　行先賢撣黄公庇青陽精右師譚右行綽壽西長仲
　長統曼丘臣正令宫祝其承璞陽逸室中同揭陽定
　索盧放伯侯儁百里嵩辟閭彬即墨成息夫躬三國
　時有胥門巢陶丘洪太史慈濮陽興三丘務晉有公
　師式茨芘仲空相機綦毋逵西方䖍車成將古成詵
　信都芳冠軍夷五鳩盧素和明相里覽密貴周悉羅
　騰公休勝虞丘進西郭陽仇泥歸一作尼此類不能
　盡舉
漢書貨殖傳有姓偉注云姓姓偉名
班固本姓斑揚雄本姓楊字訛而姓亦因之
應劭風俗通所載郡守縣令姓名甚異如合浦太守虎
　旗上郡太守邸杜河内太守遇沖北平太守賤瓊東
　平太守到質沐寵北平太守卑躬鴈門太守宿詳五
　原太守督瓊汝南太守謁渙九江太守荆脩東海太
　守鄐熙𢎞農太守移良南郡太守為昆酒泉太守頻
　暢北海太守處興巴郡太守鹿旗涿郡太守作顯廬
　江太守貴遷交趾太守頼先外黄令集一洛陽令諸
　於單父令即賣烏傷令昔登山陽令職洪髙唐令用
　蚪此二十餘人考之漢書惟有移良一人耳餘無所
　見故洪邁隨筆疑劭為妄著愚謂劭在東漢末以文
　士稱守令姓名何限豈得憑虚杜撰哉觀此則古之
　名賢不登史冊者多矣
李鼎祚周易集解所引姓名晉人有穼衷穼音森其字
　從木從穴姓氏諸書不見此姓與罙字不同
千家姓有難識字試舉一二如酅䙵􁫫毐􁛼並音攜䧑
　奃遆並音堤軤苸􁀙並音呼蒍薳􁁜􁁉並音委學􁵝
　並音拱䎰􁀙並音昨鴘音弁􁁉音乆盚音求軲音姑
　㑗音身焣音聚䓂音言蔄音慢蕳菅並音間鈄音斗
　亓音其眘音慎休音溺骩音委䏽音徘藇音胥迮􁵕
　笮並音仄禢音喧􁁉音干􁚧音好妞音紐豆音注㛒
　音豆􁀙音聿汻音晃㬊音緩見音綰􁡇音尋佴音耐
　􁀙音着□音閃韻書又作􁁉又作􁁉□音暴受音到
　□音赤䪞音歃㘠音必㧁音合㡷音本􁡭皮養切丼
　都感切􁢛所嫁切韻書又作􁁉丼古字通用　天順
　甲申進士􁁉茂湖廣公安人英宗不識其姓問内閣
　學士李賢賢對􁁉音與陜同因命改姓陜事載菽園
　雜記今湖廣通志及楚紀荆志諸書並不言陜茂改
　姓之故
千家姓有字雖異而音義同者如飢與饑脩與修淡與
　澹呼與嘑䟽與踈欣與忻奃與䧑慎與眘鼂與晁陰
　與䨧暴與□匽與偃郤與郄鄖與䢵譙與焦闞與瞷
　毒與䙵薳與蒍洩與泄汎與汜伏與宓笮與􁊼(並音/仄)
　管與筦菅與蕳□與􁵝(千家姓注二字音拱並山陽/族按韻書有􁵝無□或□字)
　(之訛也□音扶觀姓苑有□/姓而千家姓缺□字可見)䎰與䣢□與□(千家姓/注□音)
　(孤□音浮篇海/注□即□也)蛾與螘(並音/蟻)尊與罇旁與傍之類是
　也有音義同而字省邑旁者如郕成郜告鄩尋鄾憂
　邵召郈后鄫曽􁑛童􁠴盈酆豐䣅辰邰台郲來鄟專
　邽圭郟夾䢵云郳兒邘于郗希鄮貿鄐畜􁞷弗鄅禹
　鄴業邴丙鄘庸鄚莫之類是也有字同音異而重出
　者繁(樊婆/二音)單(丹善/二音)譚(談尋/二音)相(襄象/二音)番(籓婆/二音)句(勾句/二音)被
　(皮比/二音)逢(縫龎/二音)尉(胃鬱/二音)九姓是也有字同音同義同亦
　重出者兒鞠二姓是也豈以兒有千乗河南二族鞠
　有河南汝南二族故耶(或云兒有而兒二/音鞠有菊麴二音)
鄭有石塼魏有石塼塼音團又音駝塼一作尃音補又
　敷塼塼音義不同漢箕節侯瞵俞閭侯暽一從目一
　從日音同義不同漢秣陵終侯緾容城侯徐纒歸德
　侯先賢撣緾纒撣三字音義同古通用
漢宛朐侯埶五據侯㬬立易侯僕䵣猗氏侯陳遫成敬
　侯董渫䂂立一作䂂丘䵣一作􁀙埶一作蓺遫一作
　速渫一作緤
漢魯文王睃音鐫有利侯釘音鼎徐卿侯炔音桂武安
　侯㥅音受松兹頃侯緁音妾與褳同幾侯張䧄音各
　安衆侯㱈音禁髙郭節侯􁀙音靄
漢襄城侯桀龍注云桀龍即龍桀也殊謬滇陽侯樂説
　滇本汝南地或作慎或作滇俱非
漢有鍾離眛晉有邯鄲􁀙姚興有太史令郭□唐有竇
　維鍌眛或作昧􁀙或作醉□或作□鍌或作鋈並誤
　王充論衡云字經三寫烏焉成馬信矣
束晢本姓踈以避難改棗據本姓棘以避仇改
文彦博譜云先世本姓敬曽大父避晉髙祖諱更姓文
　至漢復姓敬大父避宋翼祖諱又更姓文初敬氏避
　諱各用一偏或姓文或姓茍又按邵氏聞見後錄云
　敬從􁁉音棘非茍也從攴非文也俗書之訛如此
梁四公子名甚異後裔各以為姓一曰仉齊一曰􁀙本
　一曰􁫫闖一曰䴰䵎仉諸兩切音掌一作􁍳􁀙無販
　切音萬或作䨲非也䨲奴鈎切兔子也音獳與􁀙字
　音義不同􁫫户圭切音攜或作毒又作􁛼又作䙵義
　同闖敕蔭切音趂䴰市玉切音蜀或作䴰又作􁀙䵎
　他端切音猯或作偳又作湍又按王子年拾遺記異
　人梁四公曰􁫫閨曰□杰曰􁀙􁀙曰仉督夫□杰即
　□本仉督即仉齊也杰音遏不音傑也督或作䏿音
　親齊督䏿字訛然姓譜謂孟軻母仉氏出梁四公子
　仉齊之後盖七國之梁而拾遺記以四公子為梁武
　帝時人事甚詭異又托為沈約撰　三國時呉王孫
　休四子名字憚與世同乃損益六書作之呉錄載休
　詔曰禮名子欲令難犯易避古或一字今人競作好
　名好字又令相配所行不副此瞽字伯明者也孤嘗
　陋之孤今為四男作名字太子名􁠔字莔次子名□
　字􁁉次子名壾字昷次子名□字􁁉􁠔音彎莔音迄
　□音觥􁁉音賢壾音莽昷音舉□音褒􁁉音擁取其
　易避云云按韻書壾一作□一作􁀙又音祿□一作
　□注並云休子名是也裴松之注三國志譏休不典
　之音垂嗤後代誠然
謝莊以風月景山水名五子颺朏顥嵸􁁉　宋子虚以
　五行名其友五子鑫森淼焱垚
人生有文在手因以為名所謂以名生為信者也説者
　惟引唐叔虞魯公子友以實之不知周之先世鞠陶
　商之有南赤龍皆以手文為名鞠陶事見史記有南
　赤龍事隠史書未載按辨證云湯八世孫盤庚妃夢
　赤龍入懷孕十有二月生子有文在手曰南遂封之
　南國號有南赤龍楚地記漢江之北為南陽漢江之
　南為南郡並以古南國得名耳又世説周昭王夫人
　生子左手有文曰公右手有文曰羽乃賜姓翁氏又
　左傳宋武公生仲子仲子生而有文在手曰為魯夫
　人故仲子歸于魯生桓公
六帖云周之時有騏期漢之時有杜度謂姓名同音也
　巵言又云周之時有衆仲(魯大/夫)余謂周之時有承成
　(衛大/夫)戰國之時有摎留(韓大夫/摎音劉)漢之時有虞禺張章
　三國之時有奚熙北燕錄有光祿大夫乙逸明朝永
　樂時有大理卿周舟
事有同姓相類者如沈瘦事前有約後有昭畧望塵之
　潘前有黨後有岳書紅葉之鄭前有䖍後有谷致氷
　鱗之王前有祥後有延寄怨詩妻之竇前有𤣥後有
　滔弔客驢鳴之王前有粲後有濟
吞珠治吏韓詩外傳以為五員國事以為張丑弓影致
　疾風俗通以為杜宣漢書以為樂廣之客抱甕出灌
　莊子以為漢陰丈人説苑以為五丈夫化不孝子仇
　覽傳以為蒲亭長於陳元謝丞書以為陽遂亭長於
　羊元桃梗語土偶戰國䇿以為蘇秦於李兊史記以
　為蘇代於孟嘗君殺鄧析者左傳以為駟歂荀子劉
　向並以為子産不入勝母之里尸子以為孔子淮南
　子鹽鐵論並以為曽子齒剛舌柔説苑以為常摐告
　老子孔叢子以為老萊子告子思烹彘教子韓非以
　為曽子韓嬰以為孟母射石没羽新序以為熊渠吕
　覽論衡並以為養由基漢書西京雜記並以為李廣
　獻不死之藥戰國䇿以為荆王類説以為燕王漢武
　内傳以為武帝獻空籠而無鵠國事以為蔡無澤世
　説以為淳于髠依王生之言以對君得拜水衡都尉
　漢書以為宣帝於渤海太守史記楮先生以為武帝
　於北海太守三年不蜚不鳴之語史記楚世家以為
　伍舉説莊王而滑稽傳又以為淳于髠説齊威王
客為雞鳴渡秦關有孟嘗君而又有燕太子丹雪中髙
　卧有袁安而又有胡定感虎渡水有𢎞農太守劉昆
　而又有九江太守宋均投筆封侯有班超而又有傅
　介子輿疾入殿有司徒傅祗而又有太傅王導伏棺
　止火有汝南蔡君仲而又有長沙古初決爭牛之訟
　有顧憲之(宋/書)而又有于仲文(後魏/書)㸔竹有王猷而又
　有袁粲啖灸有顧榮而又有何遜折梅遣使有陸凱
　而又有諸發躬導母輿有潘岳而又有崔邠妻勸隠
　居有陸通而又有老萊子圍棋却賊有費禕而又有
　謝安居官留犢有魏之時苗而又有晉之羊篇帛書
　傳鴈有漢之蘇武而又有元之郝伯常(見元史並/宋濂文集)前
　席顧問有商鞅(秦孝/公時)賈誼(漢文/帝時)而又有蘇綽(周文/帝時)噀
　酒救火有欒巴樊英而又有郭憲佛圖澄倒用印者
　有段秀實而又有李崧作非非國語者有江端禮(見/王)
　(應麟/紀聞)而又有虞槃(見元史/列傳)食飯知勞薪所炊者晉平
　公時有師曠(見隋書/王邵傳)而晉武帝時又有荀朂(見朂/本傳)非
　百里才者魯肅稱龎統而諸葛亮又稱蔣琬居官給
　雞卵于部民收雛侔利者有呉興守謝朏(宋書孝/武時)而
　又有益州新昌令夏侯彪(出朝野/僉載)母嚙指而心痛者
　有曽參而又有蔡順撲鏡於地者有夏侯惇而又有
　張祐獻胙加毒以讒賜死者有晉獻公子申生而又
　有秦孝文王子西蜀侯惲沈江負父屍有孝女曹娥
　而又有趙祉女絡佩六印有蘇秦而又有欒大御屏
　隔坐有漢之鄭𢎞第五倫而又有呉之紀亮紀隲食
　脱粟飯有晏嬰而又有公孫𢎞作錢神論有魯褒而
　又有胡母民成公綏羊車遊後宫鹽水洒地有晉武
　帝而又有宋文帝錦纜牽舟有甘寧而又有隋煬帝
　獲偷侍兒人試文不殺因以賜之有楊素於李伯藥
　而又有蔡興宗於孫敬玉强索人妾有孫秀阮佃夫
　而又有武承嗣告靈不仕有王羲之而又有何偃弈
　棋覆局有王粲而又有到溉製千字文有周興嗣而
　又有蕭子範贈柳妾有韓珝而又有李還古誤食澡
　豆有王敦而又有陸暢殺負心僕有張詠而又有柳
　開金蓮歸第有王珪而又有蘇軾知鳴者有介葛盧
　(左/傳)而又有詹何(韓非/子)知馬鳴者有翁偉(論/衡)而又有李
　南(抱朴/子)知雀鳴者有楊宣(益部耆/舊傳)而又有成子(桂陽/先賢)
　(畫/讃)知鵲鳴者有管輅(魏/志)而又有張子信(齊/書)孫守榮(宋/史)
　長頸烏喙者有夏禹而又有越勾踐目視日不眩者
　晉有王戎隋有劉炫而宋又有蔡京目重瞳者有虞
　舜項羽而又有隋之魚俱羅南唐李煜猿臂者有后
　羿而又有李廣郭知運號水鏡者有司馬德操而又
　有樂廣柳莊號智囊者有樗里子晁錯而又有魯匡
　桓範杜預號鳳毛者有謝鳳之子超宗而又有王導
　之子劭號聖童者有張堪而又有任延號孝童者有
　王方翼而又有段秀實號奇童者有潘岳楊愔李百
　藥而又有柳宗元楊烱李泌號千里駒者有劉德曹
　休傅咸劉曜符朗顧和張敷蕭暎王規劉香王茂任
　昉而又有丘仲孚袁昂李彦伯袁曜馮翊王潤崔昂
　元文遙杜杲張乾威李暠
號萬石者五(石奮嚴延年馮/楊秦襲張文瓘)號七貴者三(漢西京七族/史霍上官王)
　(趙丁傳也時稱外戚七貴又隋有牛𢎞蘇威宇/文述張瑾裴藴虞世基裴矩時稱選曹七貴)號三
　少者四(晉阮裕稱王羲之王應王悦為王氏三少唐/李嗣真劉獻臣孫昭皆少有名時號三少北)
　(齊李師盧公順崔君洽亦號三少又/石􁒱石憑石悠兄弟號橘林三少)號三君者二(韋/順)
　(韋豹韋義陳/寔陳紀陳諶)號八達者三(魏諸葛誕等號八達又晉/畢卓等號八達又司馬懿)
　(兄弟八人俱以/達為字號八達)號八俊八顧八及者各有二(見後漢/黨錮傳)
張安世金日磾皆七世珥貂後漢應順應疊應郴應奉
　應劭應瑒應亨晉王導王洽王珣王曇首王僧䖍王
　揖王筠並七世通顯
漢劉岱劉繇許靖許䖍皆號二龍而唐之烏承玭烏承
　恩南唐徐鉉徐鍇亦號二龍李氏兄弟亮叔訓秀號
　四龍而房氏兄弟豫垣邃熙亦號四龍汝南先賢傳
　周氏五子子輿子羽子仲子明子良號五龍而公沙
　穆五子紹孚恪逵樊張裕五子演鏡永辯岱辛氏五
　子攀鑒曠寳迅以及燕山竇氏五子皆號五龍又異
　姓號五龍者汜昭戴祁徐晏夏隠劉彬而索靖汜衷
　張甝索紒索永亦號五龍卞粹兄弟六人並登宰輔
　世號六龍而温恭兄弟六人並知名亦號六龍陸微
　兄弟七人號七龍而崔徵兄弟七人亦號七龍荀淑
　子八人號八龍比之髙陽八才子而崔琯兄弟八人
　亦比荀氏八龍又賀德仁兄弟劉知幾兄弟伏羲兄
　弟各八人皆號八龍後魏崔樞兄弟九人皆長瑜子
　也號九龍而北齊王昕同母兄弟九人皆醖藉亦號
　九龍
賈彪兄弟三人號三虎而陸曄兄弟三人並有才名亦
　號三虎北齊崔㥄弟仲文號二鳳而隋之魏景義魏
　景禮亦號二鳳
五世盛德者二王昶子湛湛子承承子述述子坦之乂
　杜畿子恕恕子預預子錫錫子乂四世掌誥者二胡
　宿胡宗愈胡交脩胡世將張嘉貞張延賞張𢎞靖張
　次宗三世掌誥者五李德林李百藥李安期徐齊𥅆
　徐堅徐嶠孫逖孫宿孫簡張説張均張濛李昉李諤
　李昭述三世典選者二謝莊謝㵸謝覽劉林甫劉祥
　道劉齊賢三世同官者八周訪子撫撫子楚並為益
　州牧梁顥子適適子美並為京兆尹王儉子暕暕子
　承並為國子師趙才子道興道興子皎並為執金吾
　孔穎達孔志孔惠元並為司業吕蒙正吕夷簡吕公
　著並為司空韋仁約韋濟韋𢎞景並為左丞薛琮薛
　榮薛兼並傅東宫
父子宰相者四周勃子亞夫韋賢子𤣥成平當子晏蘇
　瓌子頲父子三人入相者二韋仁約子承慶嗣立鄭
　珣瑜子覃朗父子狀元者三安德裕子守亮張去華
　子師德梁顥子固兄弟狀元者二孫何孫僅宋郊宋
　祁兄弟列㦸者三張儉張文張巡李峴李峘李嶧崔
　琳崔珪崔瑤門皆列㦸時號三㦸
稱李杜者四漢李固杜喬李雲杜衆李膺杜密唐李白
　杜甫稱蘇李者三漢蘇武李陵唐蘇味道李嶠蘇頲
　李乂
漢馮野王字君卿弟立字聖卿相代為上郡太守民歌
　大馮君小馮君時稱二馮而唐之馮宿馮定亦稱二
　馮漢蘇章蘇不韋稱二蘇而南齊蘇湛蘇綽宋蘇軾
　蘇轍皆稱二蘇劉氏兄弟齊名世稱二劉隋有劉焯
　劉炫唐有劉懿之劉禕之又劉夙劉朔宋有劉敞劉
　攽又劉靖之劉清之又劉爚劉炳稱二呉者呉坦之
　呉隠之載於世説而呉通微呉通𤣥兄弟並為學士
　又呉育呉充並有才名皆稱二呉楚人龔勝龔舍並
　著名節史記作兩龔傳而龔夬龔大壯亦稱兩龔見
　玉海小學紺珠晉王戎王衍清談時人語曰二王當
　國羊公無德而羲之獻之書法亦稱二王又梁時王
　銓王錫亦稱二王謂之玉昆金友孫謙孫廉號東莞
　二孫而孫何孫僅亦稱二孫陸機陸雲稱二陸而陳
　時陸瑜陸琰後魏陸暐陸恭之俱稱二陸
稱三王者唐王璵王珣王瑨宋王安石安國安禮又王
　回王向王冏稱三范者范純仁純禮純粹而范鎮子
　百祿百祿子祖禹亦稱三范范祖禹詩玉堂三世見
　題名是也稱三張者張嘉貞延賞𢎞靖三世宰相時
　號三相張家而張廷珪張齡張休前後牧洪州號洪
　州三張又晉之張載字孟陽張協字景陽張元字季
　陽時人語曰二陸入洛三張減價稱三薛者河東薛
　收薛德音薛元敬而薛琮薛榮薛兼亦稱三薛
宋有五竇端明學士儀禮部侍郎儼起居郎侃參知政
　事偁補闕僖此五人皆諫議大夫禹鈞之子唐亦有
　五竇國子祭酒常司業牟容管經略羣㜈州刺史庠
　武昌節度使鞏此五人皆左拾遺叔向之子
呉人自稱曰儂陳后主喜稱儂隋煬帝亦自稱儂曹操
　稱瞞唐明皇亦自稱阿瞞
唐書懿宗時諸道進白者白者二字他書未見盖唐時
　閹人之稱即今所謂浄身人也
古人有離合文字隠郡國姓名者如孔北海四言一篇
　云漁父屈節水潜匿方(離魚/字)與時進止出寺施張(離/日)
　(字魚日/合魯)呂公饑釣闔口渭旁(離口/字)九域有聖無土不
　王(離或字口/或合國)好是正直女固子臧(離子/字)海外有截隼
　逝鷹揚(離乙字子/乙合孔)六翮不奮羽儀未彰(離鬲/字)龍蛇之
　蟄比它可忘(離虫字鬲/虫合融)玟璇隠耀美玉韜光(玫去玉/成文字)
　無名無譽放言深藏(離與/字)按轡安行誰謂路長(離手/字與)
　(手合/舉)此乃魯國孔融文舉六字也出寺施張一作出
　行施張饑釣一作釣磯女固子臧一作女回子匡海
　外一作海内不奮一作將奮比它一作俾也又參同
　契後序云鄶國鄙夫幽谷朽生委時去害依託丘山
　循遊寥廓與鬼為鄰百世一下遨逰人間湯遭厄際
　水旱隔併此乃㑹稽魏伯陽五字也又越絶書巻末
　云記陳厥説畧其有人以去為姓得衣乃成厥名有
　米覆之以庚此乃袁康二字也又云文屬辭定自於
　邦賢以口為姓丞之以天楚相屈原與之同名此乃
　呉平二字也即如漢時董卓將亡童謠云千里草何
　青青十日卜不得生千里草董字十日卜卓字也晉時
　王恭將叛童謠云黄頭小人欲作亂頼得金刀作蕃
　捍黄頭小人恭字也秦苻堅為姚萇所殺童謠云魚
　羊田斗當㓕秦魚羊鮮字田斗卑字姚萇鮮卑種也
周宣帝自稱天元皇帝禁人有天髙上大之稱改髙姓
　為姜九族髙祖為長祖宋政和中禁人以龍天君王
　帝上聖皇玉主等為名字故毛友龍但名友句龍如
　淵稱句如淵葉天將但名將樂天作但名作方天仕
　改名大仕方天若改名元若衛上達賜名仲達葛君
　仲改名師仲周綱字君舉改字元舉俞聖求改名應
　求程瑀字伯玉改字伯禹宣和中詔罷前禁云　洪
　武三年禁革小民毋以天國君臣聖神堯舜禹湯文
　武周漢晉唐宋等國號為名字　正統十年進士登
　科錄凡天字皆作䒶云出内閣意景泰中幸太學謝
　表内閣自為之中有管窺霄蠡測海句盖亦避天字
　也時有識者詫其事正德初逆瑾擅政禁民不得用
　天等字為名如郎中方天雨但名雨參議倪天民但
　名民未幾瑾誅識者謂無天之罪已兆於此
　
　
　
　
　
　
　
　
　名疑卷三
欽定四庫全書
　名疑巻四
　　　　　　　　　　　　明　陳士元　撰
古今姓名同者甚多如唐堯虞舜二帝也漢書有唐堯
　為臨武長梁書有虞舜為太常丞夏后啟商湯二王
　也呂氏春秋有夏后啓乃鄒公之子與白公同時元
　魏書有商湯乃商疑式之孫箕子比干二忠臣也前
　漢王侯表中山孝王之子名箕子元魏列傳有吉陽
　男名比干曽參顔回二賢人也魯有曽參殺人晉書
　有顔回為羗帥况其他乎故羅泌云古今姓名同者
　劉𢎞王褒俱十有一張良有九張敞王吉俱十有八
　不可不辨
古帝有庸成氏黄帝臣亦有庸成　少昊白帝曰朱宣
　氏唐亦有濮州刺史朱宣
伏羲臣有巫咸商大戊時亦有巫咸
伏羲妹女媧禹娶塗山氏亦名女媧
神農時有赤松子黄初平亦號赤松子
黄帝臣有風后夏禹時亦有風后　黄帝臣有張若秦
　始皇時亦有蜀郡太守張若　黄帝臣有離婁殷時
　亦有離婁三國時亦有離婁見管輅傳　黄帝臣有
　扁鵲善醫戰國時亦有秦越人號扁鵲善醫　黄帝
　臣有伍胥楚平王時亦有伍胥　黄帝史官孔甲夏
　后亦有孔甲孔子八世孫鮒亦曰孔甲
后稷之生也始棄之因名曰棄功在萬世宋芮司徒之
　生女也始棄之亦名曰棄幾危宋國
帝嚳臣名羿有窮之君亦名羿俱以射稱少昊子名班
　魯人亦名班俱以巧稱
帝嚳孫彭祖元季亦有廬州妖人彭祖
黄帝元妃西陵氏第三子名龍苗夏少康第三子亦名
　龍苖
顓頊號髙陽夏后扄亦號髙陽
商有牧正趙隠元魏有祕書監趙隠唐有宰相趙隠桀
桀臣有左師觸龍秦紀亦有左師觸龍
湯臣有女鳩周宣王之妾亦有女鳩
周公之子伯禽唐李太白之子亦名伯禽
春秋有逸民朱張後漢亦有朱張字孫卿
春秋鄭有兀者申屠嘉漢書文帝時有丞相申屠嘉
春秋晉有荀彘漢書武帝時有左將軍荀彘
春秋齊有王豹前漢功臣表亦有王豹晉書又有王豹
　戰國趙有王良後漢書亦有王良
春秋隨有季良而七國魏亦有季良
衛有太子蒯瞶刺客傳亦有趙人蒯瞶
兩司馬喜一戰國中山相一漢司馬遷之大父
三召平一齊相一秦東陵侯一漢初廣陵人
春秋魯有秋胡前漢亦有杜陵人秋胡
楚屈原姊名􁂆漢呂后妺亦名􁂆魯有魯班而三國呉
　王長女亦名魯班
戰國有兩毛遂西京雜記云野人毛遂墜井而死客以
　告平原君平原君曰嗟乎天喪予矣既而知非平原
　君客
齊有孟嘗君田文魏相亦有田文後漢亦有合浦太守
　孟嘗
孔子弟子有公孫龍平原君客亦有公孫龍
齊人公孫𢎞與孟嘗君同時見戰國䇿及吕氏春秋漢
　武帝時公孫𢎞封平津侯又明帝時有幽州從事公
　孫𢎞交通楚王英見虞延傳
齊襄王時有太史嬓又有勇士太史嬓一作噭
齊公吕望號太公田和亦號太公
列仙傳有成周時仙人浮丘伯漢書楚元王傳有孫卿
　弟子齊人浮丘伯以詩授魯穆生
秦昭王時有五校大夫王陵漢髙帝功臣亦有安國侯
　王陵
趙將有扈輙而漢初張耳將亦有扈輙
六國時有樓緩而前漢淮南王臣亦有樓緩
史記秦末有田疇三國志魏亦有田疇
漢初有兩韓信一封淮陰侯一封韓王未幾即為降虜
前漢兩貢禹一為髙帝謁者一字少翁元帝時御史大
　夫
前漢兩呂嘉一呂台子封常山王見呂后傳一封臨蔡
　見南越傳
前漢兩韓安國一武帝時御史大夫拜護軍將軍自有
　傳一元帝時定襄太守拜建威將軍見馮奉世傳
兩王商皆成帝時人一為相一為大司馬
漢武帝時朱買臣為㑹稽太守梁元帝時亦有朱買臣
　為武昌太守
漢武帝時有江都相董仲舒南齊巴東王子響為荆州
　刺史亦有直閣將軍董仲舒譙秀蜀紀載蜀之八仙
　亦有董仲舒
前漢宣帝時丙吉為丞相後漢安帝時丙吉為太子廚
　監
前漢兩張禹一字長子為御史大夫與蕭望之同時一
　字子文元帝時詔傅太子成帝時為丞相封安昌侯
　後漢張禹字伯達和帝時為太傅安帝時以定䇿功
　封安鄉侯
前漢兩王莽一天水人字稚圭昭帝時為右將軍與霍
　光同心輔政一即新莽簒漢者
王莽四輔有劉秀為國師封嘉新公與光武同姓名光
　武未起兵時與姊夫鄧晨俱過蔡少公家少公學圖
　讖言劉秀當為天子或曰是國師劉秀乎光武戲曰
　何以知非僕耶坐者皆大笑　又漢有侍中奉車都
　尉校定山海經陳振孫云此劉秀即歆也歆初名秀
後漢兩王郎一邯鄲人詐稱成帝子輿為光武所誅一
　東海人字仲子
後漢兩鄭衆一興子字仲師一宧者字季産
路史發揮云漢兩龔遂俱為郡太守兩京房俱明災異
漢有荆州太守巨武秦苻堅將亦有巨武
漢孔安國孔子十一世孫治古文尚書武帝時諌議大
　夫晉孔安國字安國愉之子為尚書左僕射
晉右軍王羲之苻堅之將亦有王羲之
晉侍中張華慕容垂之將亦有張華
晉李密字令伯一名䖍唐李密字𤣥邃一字漢臣元史
　又有北海盗李密
晉王肅字子雍元魏王肅字子恭
晉張載字孟揚一作孟陽宋張載字子厚
晉葛洪字稚川宋葛洪字容父
晉兩劉毅一字仲雍武帝時為尚書左僕射一字希樂
　與劉裕起義兵討桓𤣥為豫州刺史
晉兩周撫一為彭城内史以反誅一為王處仲將有傳
晉兩孫秀一為呉降將見賈充傳一為趙王倫嬖人見
　陶侃傳
晉兩解系一自有傳一見陶璜傳
晉兩周訪列傳云時有與訪同姓名者罪當死吏誤收
　訪訪奮擊之吏皆走
巵言云南朝有兩劉琨文人有兩王褒兩蘇子卿
唐兩韓翃皆文宗時人一知制誥一為太守帝書翃寒
　食詩春城無處不飛花一絶句云與此韓翃
唐兩李光進一光弼之弟一光顔之兄皆為名將秉節
　鉞
唐兩李珏列仙傳云李玨出相節制淮南時江陽部民
　亦有李珏列名洞府
唐兩李益列傳云憲宗時益為集賢殿學士時又有太
　子庶子李益同在朝故世稱文章李益以辨云
唐王珪字叔玠為宰相謚曰懿宋有兩王珪一字禹玉
　左僕射謚文公一為光祖之父涇原勇將號王鐵鎗
唐徐勣字懋功宋徐勣字元功
唐張齊賢陜州人諌議大夫宋張齊賢曹州人左僕射
　　唐有嶺南節度使蔡京宋有丞相蔡京
唐郭震字元振魏州人宋郭震字希聲蜀人
唐香山九老㑹有兩盧正一侍御史一河南尹
五代梁有王彦章呉亦有王彦章
宋兩張觀一字思正絳縣人吏部侍郎兼御史中丞卒
　贈吏部尚書謚文孝一字仲賓毗陵人度支判官廣
　南西路轉運使並仁宗時人
宋兩孫益一揚州㤗興人紹定中李全犯揚州縣令王
　爚□益拒賊戰死一不知何許人宣和末知寧朔府
　救太原戰死二人並見忠義傳
宋兩王延德一開封人温之子授平州防禦使一大名人
　授左千牛衛上將軍
宋兩黄震一字伯起一字東發
宋兩王著一字成象單父人翰林學士一字知㣲渭南
　人殿中侍御史
宋兩王繼勲各有傳一陜州平陸人授磁州團練使一
　外戚彰德節度饒之子孝明皇后同母弟也
元兩張榮一靖州人一濟南人
金有郝天挺字晉卿元亦有郝天挺字繼先
仙傳兩尹公度一名喜一名軌或云尹喜一字公文
仙傳有王喬而曹魏時亦有王喬見魏明帝賜曹幹璽
　書
程叔子號伊川而邵康節之父名古字天叟亦號伊川
　見陳繹所撰邵處士墓志黄淵撰愚丘記云經世觀
　物吾不如伊川丈人謂邵古淵初名仲元字善甫號
　四如居士宋亡乃更名淵亦字天叟號韻鄉聱翁晚
　年又號彦安
余嘗讀厯代史傳見陳姓輙記之　有四陳忠一寵子
　字伯始漢尚書令一諶子漢青州刺史一穎川人唐
　宰相夷行之祖一宋末寧晉人學徒私謚茂行先生
　元左丞祜之祖　三陳崇一漢平帝時南鄉侯一伯
　宣子唐江州刺史一隠子宋崖山令　三陳孚一字
　剛中臨海人國史院編脩一湘陵人上舍及第一瓊
　山人舉進士　三陳元一河陽侯涓之五世孫漢即
　丘公士一厭難將軍欽之子字長孫仕莽為郎一字
　伯元元至正中進士道州錄事參軍　三陳咸一萬
　年子字子康漢尚書令莽召為掌寇大夫不應一升
　卿子字逢儒宋司農少卿謚勤節一越兄宋寳謨閣
　待制　三陳㤗一羣子字立伯漢穎陰侯謚穆一義
　門兢弟一字同志茶陵人宋進士及第　三陳欽一
　尚書令咸之子不仕莽一廣信人字子佚莽從受左
　氏春秋仕莽為厭難將軍一思讓子後周長州長史
　　三陳敏一字令通晉惠帝時右將軍一皓子宋武
　功縣男宣州觀察使一無錫人宋台州守　三陳光
　一寔子一子昂子唐商州刺史一汲縣人宋壽陽尉
　　兩陳千秋一安子漢槀侯一紀信侯倉之裔漢長
　安公士　兩陳夷行一字道周唐左僕射一公輔子
　宋進士　兩陳嬰一軫子秦東陽令漢堂邑侯一鍇
　子漢槀侯謚節　兩陳願一恒子一伯周子唐萬州
　刺史　兩陳清一願子一嶨子　兩陳察一願子一
　元基子唐文州刺史　兩陳䕫一寔子一天祐子
　兩陳洽一寔子一後主叔寳子　兩陳恂一㤗子漢
　穎陰侯一布亮子宋大理丞　兩陳凖一佐子字道
　基一篆子與朱文公友善　兩陳康一漢魏郡太守
　一達子晉丞相掾　兩陳髙一鼎子齊散騎常侍一
　保子宋莆田人學徒私謚靖逸先生　兩陳遵漢書
　陳遵字孟公豪俠所在人懷之惟恐後時列侯有同
　孟公姓名者孟公每至門人曰陳孟公座中莫不振
　動既至而非孟公因號其人為陳驚座　兩陳蕃一
　字仲舉漢太傅封髙陽侯一伯仁子隋資陽令　兩
　陳褒一霸先族弟封鍾陵侯一京從子唐塩官令
　兩陳翔一珍子字子麟漢御史中丞一省華祖五代
　時蜀新井令　兩陳璿一酆子唐渠州刺史一宋宜
　城令　兩陳瓉一酆子唐黔州刺史一文龍從子宋
　季起兵死難　兩陳悝一買子漢曲逆侯一騫兄咸
　寧初太尉　兩陳竒一棘蒲侯武之子一元魏河北
　人字脩竒　兩陳卓一居仁子字立道宋樞密院薟
　書謚清敏一咸寧人有至行　兩陳武一漢髙祖功
　臣棘蒲人一廬江人字子烈呉偏將軍　兩陳英一
　康子晉盱貽太守一若拙子宋奉禮郎　兩陳鳳一
　户牖侯平之裔漢平帝時爵關内侯一平帝時中郎
　將與王惲等出使有功封盧鄉侯　兩陳僑一費侯
　賀之曽孫漢茂陵上造一仕莽稱白虎公　兩陳粲
　一秪子漢關内侯一本子漢東鄉侯　兩陳靖一光
　武時散騎常侍封餘干侯一仁璧子字道卿宋太僕
　卿　兩陳嘉一復陽侯胥之子嗣爵謚共一棘蒲侯
　武之曽孫漢雲陽上造　兩陳碩一桐廬人呉封富
　陽侯一襄安人峴之兄　兩陳琳一廣陵人字孔璋
　魏軍謀祭酒一宜城人曄從兄　兩陳峴一碩子陳
　譙州刺史一禮部侍郎桷之孫宋中書舍人　兩陳
　起一蘄春人南唐監察御史一沅江人宋永州倅
　兩陳琰一字玉伯宋殿中侍御史一字中叔宋閤門
　使　兩陳繹一叔明孫唐侍御史一字和叔宋集賢
　院學士　兩陳䂓一字元則安丘人宋德安守一字
　正叔稷山人金右司諌　兩陳充一字若虚宋殿中
　丞一文毅公亮之弟　兩陳遘一字亨伯宋資政殿
　學士一翰林待制孚之子元浙江行省左右司員外
　郎　兩陳祗一汝南人字奉宗漢侍中謚忠一叔寳
　子字承敬封信義王入隋為通議郎　兩陳兢一叔
　寳子字承檢封邵陽王入隋為國子監丞一義門鴻
　之弟
史傳有祖孫兄弟同名字紀一二於左
少昊名摯其孫顓頊之子亦名摯是為帝摯
湯名天乙紂父亦名天乙　湯長子名太丁武乙之子
　亦名太丁
周仲雍曰虞仲仲之裔周章孫亦曰虞仲
蔡文侯名申其𤣥孫昭侯亦名申
魯莊公之孫仲嬰齊仲字嬰齊名也而文公之孫亦曰
　公孫嬰齊仲嬰齊者從祖也又同時　魯孟孫氏之
　後有公孫宿季孫武子亦名宿
宋兩公子朝皆曰宋朝一為司寇乃桓公弟一出奔仕
　衛論語宋朝之美是也
衛穆公名遫其裔孫成侯亦名遫
鄭公孫段字子石而印段亦字子石乃公孫段從父之
　子也　鄭公子嘉字子孔公子志士亦字子孔
晉范宣子士匄其同族伯瑕文伯亦曰士匄
楚公子申字子西乃平王子昭王兄也又有右司馬公
　子申而鬬宜申又字子西　楚有公子啓而公子元
　之子亦名啓　楚屈氏有兩屈蕩
前漢書王侯表氏丘侯名偃楊丘侯亦名偃皆齊悼惠
　王之孫皆文帝十六年封　平的侯名利親劇魁侯
　亦名利親皆菑川懿王之後　金鄉侯名不害就鄉
　侯亦名不害皆東平思王之孫皆以元始元年二月
　丙辰封　楚夷王名如意廣宗王亦名如意封斯侯
　又名如意　菑川王名終古趙敬肅王之子柏暢侯
　亦名終古齊孝王之孫博陽侯又名終古　洨夷侯
　名廼始東陽侯平隄侯俱名廼始　濟陰王名不識
　蒲領侯亦名不識　山原侯名外人乘丘侯亦名外
　人　懷昌侯名延年安陽侯歊安侯祝兹侯安定侯
　復陽侯中鄉侯樂都侯俱名延年其他名喜七名賢
　十名聖四名義五名仁七名元七名嘉十一福祿壽
　慶等名同者又不可勝計
後漢書列傳沛孝王名廣濟南悼王亦名廣梁節王名
　暢中山穆王亦名暢陳敬王名羨汶陽侯亦名羨梁
　夷王名成下邳貞王亦名成樂成哀王名崇陳頃王
　任城節王俱名崇中山簡王名焉魯恭王之後亦有
　劉焉字君郎
晉書王氏族有兩王渾一昶子一戎子　兩王愷一字
　茂仁一字君夫兩王緩一緒父一衍父　兩王澄一
　濟弟一衍弟　兩王安期一含子一湛子　兩王處
　沖一名還一名湛
元魏安同父名屈同之子亦名屈
唐宗室世系表義成王名琮奉天亦名琮　鬱林王名
　恪建王亦名恪　蔡王房之系名平者二人永安王
　孝基之後名瓌者二人
唐兩陳徽一叔英子字元凱申州刺史一叔明孫温州
　司户叅軍叔英叔明皆陳宣帝之子也
宋太祖次子德昭字日新又魏王廷美次子德隆亦字
　日新從兄弟同字又同時
父子有同名者漢書王侯表廣陵孝王之子名德封廣
　平侯德長子嗣爵復名德豈傳錄訛邪　襄陽隋處
　士羅君墓志云君諱靖字禮襄陽廣昌人髙祖長卿
　齊饒州刺史曽祖𢎞智梁殿中將軍祖養父靖學優
　不仕有名當代碑字明楷父子同名靖不可曉見容
　齋隨筆
晉張老字孟其子名趯亦字孟齊管夷吾字仲謚敬其
　父名山亦字仲謚莊是皆父子同字盖孟仲之字乃
　當時相呼兄弟行次非如後世因名取字也(管夷吾/父子俱)
　(稱管仲但夷吾名重/當時掩其父稱耳)
晉大夫郤克字駒伯郤克子郤錡亦字駒伯
父子有名字相類似兄弟之稱者前漢韓長君子曽字
　季君孟喜字長卿其父號孟卿　後漢劉般字伯興
　其子愷字伯豫蔡邕字伯喈其父棱字伯直黄琬祖
　父名瓊應璩應㻛之父名珣　三國志袁渙父名滂
　孫綝父名綽劉槙父名梁　晉書王緒父名綏王濟
　父名渾　唐書杜鴻漸父名鵬舉吕温父名渭臺渥
　父名濛　五代王繼恭父名繼鵬朱洄父名滔　晉
　書胡母輔之子謙之王羲之子徽之徽之子楨之
宋史米黻字元章子友仁字元暉
宋史王溥子貽正貽正子克明尚太宗公主更名貽永
　令與父同行此宋制也
元史陳也先子兆先明先　劉思敬子思恭
神仙幽恠姓名最不同
彭祖陸終之子名籛字鏗封於彭謂之大彭仙傳云彭
　祖姓籛謬虞翻籛作翦古字通用
老聃姓李名耳字聃一作􁀙一作耽吕覽老耽貴柔是
　也一作儋左傳太史儋是也古文聃􁀙耽儋通用列
　子楊朱篇聃於色注云聃與耽同史記云老子名耳
　字伯陽以其耳漫無輪號曰聃集真錄云老子始生
　母名之曰𤣥禄字伯陽國語伯陽甫是也列仙傳云
　老子謚聃吕氏春秋云舜染於許由伯陽注云伯陽
　老子也恐誤盖舜時伯陽别是一人按王安石撰許
　氏世譜云伯陽神農之後佐堯舜有功賜姓姜則非
　老子明矣　老子本臯陶之裔世為理官以理為姓
　紂時有理徵是也徵字德靈古文理李通用故左傳
　行李國語作行理初無二義或云古文使字作􁘈左
　傳盖言行􁘈之徃來訛為李字國語又訛為理音也
　路史謂理徵事紂抱道不合而死其妻契和氏逃難
　伊侯之墟命其子利貞改姓李氏利貞老子十二世
　祖也利貞子仲師左傳類解晉里克注云商末理徵
　孫仲師避難改姓里氏是李理里三姓同祖矣姓譜
　北史新舊唐書等有謂老子生於李下而得姓有謂
　因亂食苦李而得姓有謂因饑食木子而得姓有謂
　老子母李氏女因母得姓有謂老子生於李氏家冒
　姓李均妄尹喜傳稱聃為古先生
老聃父名乾字元杲一作元果舊唐書又云聃父名敬
　前凉錄索綏云元杲年七十二無妻與鄰人益壽氏
　野合孕十年而生老子故世傳老子母為益壽氏路
　史云元杲娶洪氏名嬰敷孕十有二年折左腹而生
　老子南唐書世裔譜云元杲為周上御史大夫娶益
　壽氏女嬰敷生老子或云元杲娶滕氏𤣥妙内篇云
　老子母無壻妄
老聃子名宗字尊祖宗一作崇為魏將軍封段又封干
　因以為姓魏世家有段干子盖即宗也列子有段干
　生田齊世家有段干朋戰國䇿有段干綸段干越人
　孟子有段干木風俗通注云姓段名干木吕覽亦云
　干木光於德魏都賦亦云干木之德而唐書百官表
　又云封段為干木大夫俱誤
老聃師常樅一作常摐一作恒樅一作常縱或云即商
　容也商容一作容成容成公見於周穆王時自稱嘗
　為黄帝師列仙傳容成讃云亹亹容成伯陽仰疇或
　云容成商容盖二人商容即殷紂賢臣知禮容者老
　聃學禮於商容
老聃傭人徐甲二百餘年約毎日賃百錢聃少甲七百
　二十萬錢尹喜還之出神仙傳殊妄甲一作申
注老子者有河上丈人(戰國/時人)有河上公(漢文帝/時人)有偃松
　子有任真子皆莫知其姓名而宋人所著異號錄賓
　實錄俱不載
王子晉周靈王之子年十八而登仙路史云名超古字
　子晉或云名晉或云謚晉或云字子喬或云字開山
　後漢列傳云王喬為葉令即古仙人王子喬也一云
　王子喬即史記封禪傳王伯僑
㳙子名蜀梁一作濁梁甘子名需一作孺
鬼谷子者蘇秦張儀詭稱其師以駭俗也或云姓王名
　詡一名利一名誗戰國時隠居穎川陽城之鬼谷因
　以為號史記張傳亦云儀與蘇秦俱事鬼谷先生學
　術隋志有鬼谷子十三章盖其所著書也或云後人
　譌撰或云鬼谷子一號𤣥微子又琴纂云蔡邕入清
　溪訪鬼谷先生盖别是一人
秦方士徐市漢書作徐福按字書市即古黻字漢時福
　黻字通用仙傳拾遺福字君房
東方朔父姓張名夷字少平或云名平母田氏朔以東
　方為姓其説不一見洞㝠記列仙傳時鏡新書又王
　充論衡云朔姓金氏改姓東方
嚴君平姓莊名遵一作尊
吕巖字洞賓初名紹先更名巖
洞賓師鍾離權字寂道號雲房一云字執柄一云字雲
　房
洞賓弟子盧生名英　何仙姑姓趙名何一作和
韓湘字清夫一字伯渚或作北渚訛清父名老成祖名
　介文公愈之親兄湘本愈姪孫而集仙傳云愈之猶
　子非
南岳鄧先生名郁字彦達
麻衣子姓李名和　天門子姓王名經　通微子姓楊
　名什伍　神和子姓屈突名無為　𤣥真子姓張名
　志和　達觀子姓李名筌一作荃　抱朴子姓葛名
　洪字稚川　金華子姓劉名崇逺　清虚居士姓王
　名鞏字定國　無盡居士張商英也
焦光字孝然光一作先
殷七七名文祥一云名道筌　王子芝字仙苖子一作
　紫
世傳月中斫桂呉剛字質故李賀云呉質剛一作罡
　史記封禪傳有宋母忌樂彦引老子道經云月中仙
　人宋母忌也白澤圗又以宋母忌為火仙
淮南子云羿請不死之藥於西王母羿妻姮娥竊以奔
　月羿為帝嚳臣非夏時羿也姮娥羿妻名一作嫦娥
　或云嫦娥字純狐則又以為夏羿妻矣黄庭經云髙
　奔日月吾上道鬱儀結璘善相保注引上清紫微文
　云鬱儀奔日之仙結璘奔月之仙此語亦見雞跖集
　結璘韻府作結儀竊疑姮娥結儀之説俱妄或因尚
　儀占月而訛耳
楚辭注云豐隆或曰雲師或曰雷師屏翳或曰雲師或
　曰雨師或曰風師按歸藏云豐隆筮雲氣而告之則
　雲師也穆天子傳云天子升崑崙封豐隆之葬郭璞
　注云豐隆筮師御雲得大壯卦遂為雷師淮南子云
　季春三月豐隆乃出以將其雨張衡思𤣥賦豐隆軒
　其震霆雲師􁥎以交集則豐隆雷也雲師屏翳也天
　問曰萍號起雨則屏翳雨師也洛神賦云屏翳收風
　則風師也淮南子云雨師灑道風伯掃塵説者以為
　箕畢二星列仙傳云赤松子神農時為雨師風俗通
　云𤣥㝠為雨師其説不同據楚辭則以豐隆為雷師
　飛廉為風伯屏翳為雨師
西王母者九靈太玅龜山金母也一號太虚九光龜臺
　金母元君或云姓焉氏　雲林夫人王母第十三女
　名媚蘭　紫微夫人王母第二十女名玉清娥一云
　名青娥字愈意　雲華夫人王母第二十三女名瑤
　一云名瑤姬　太真夫人王母之小女名琬字羅敷
　　王母有三鳥使者一曰大􁌹一曰小􁌹一曰青鳥
　如此類者誠哉荒唐之言
上元夫人者三天真君之母紀總仙籍亞於王母其侍
　女名阿環
樊夫人名雲趐劉綱之妻　東陵聖母姓杜師事劉綱
衛夫人名鑠字茂漪
南岳魏夫人晉司徒舒之女劉幼彦之妻名華存字賢
　安號紫虚元君又稱黄庭君
諶母許真君師也名嬰一作孾許真君名遜字敬之
九華真妃太𤣥上真元君李夫人之少女姓安名鬱嬪
　字靈蕭
太𤣥女姓顓頊名和　毛女名玉姜
燕昭王時有𤣥天二女善舞一名旋波一名捉淡出王
　子年拾遺捉琰杜陽編作搖光
女仙又有成公智瓊許飛瓊李真多楊敬真曽妙典錢
　妙真王妙想杜蘭香段安香黄觀福黎瓊仙董上仙
　王子登謝自然楊正見張連翹戚逍遙安法興張玉
　蘭邊洞𤣥崔少𤣥裴𤣥靜戚𤣥符薛𤣥同盧眉娘曹
　文姬萼綠華婉陵華盱母梁母麻姑郝姑龎女褒女
　明星玉女雲臺玉女殷女昌容秦女弄玉之類成公
　複姓萼綠華姓楊或云即九疑山羅郁
甘氏星經云太白上公妻號女媊居南斗媊音前甘氏
　者即甘公善説星者也天官書云齊甘公藝文志云
　楚甘公齊楚不同未知孰是劉歆七略云甘公一名
　德　石氏亦有星經石氏者魏之石申父也後漢書
　作石申夫
梁玉清織女星侍兒也秦始皇時太白星竊玉清逃入
　衙城小仙洞十六日不出天帝怒謫玉清于北斗下
　玉清有子名子休配河北行雨每至小仙洞恥母滛
　奔之所輙回故其地少雨見李元獨異志甚誕
世傳伏羲妃死為洛神如淳注漢書以為伏羲女
世傳湘妃神乃堯之二女舜之二妃從南巡而溺死湘
　江故屈原九歌有湘君湘夫人鄭𤣥張華輩斷以為
　舜妃羅泌又以為舜之二女曰霄明曰燭光第三妃
　登比氏所生也靈照百里處於湘江為神迄今有分
　風送客之異宵一作肖山海經比作北
登封有啓母石應劭郭璞輩皆云啓母塗山氏所化厯
　代崇祀見漢武帝紀淮南子云禹通轘轅塗山欲餉聞
　鼓乃來禹跳石誤中鼓塗山忽至見禹為熊慙而去
　至嵩山下化為石禹曰歸我子石破北方而生啓此
　與廣德所祀聖河夫人事相類吕氏春秋又謂啓母
　乃九尾白狐益妄盧元明輩又以啓母為陽翟夫人
　按嵩髙記陽翟夫人姙三十月子從背出五歲入山
　學道為母立祠曰開母祠開即啓也遂訛為塗山云
　嵩北又有少室姨神廟唐楊烱撰少姨廟記云少姨
　廟其神為婦人像故老相傳啓母塗山之妹莫詳所
　始
蘇伯吉利祝融之裔也吉利妻王氏名摶頰死為竈神
　見五經異義摶頰一作摶俠
仙傳拾遺司命君生於唐時民間與元環同學年十五
　六仙去環一作瓌事甚誕　酉陽雜俎竈神名壤子
　又云名隗狀如美女姓張字子郭夫人字卿忌有六
　女皆名蔡
宋玉髙唐神女賦寓言託興以諷襄王非必實事如唐人
　記后土事以譏武后之類耳集仙錄乃謂巫山神女
　名雲華即王母之女以太上靈寳之文授禹者甚妄
　而文士乂為神女傳記以實之徧舉天地百神可笑
　也
河伯姓馮名夷見文選李善注太公金匱云河伯姓馮
　名脩然莊子淮南子裴氏新語皆以為馮夷一名水
　夷又龍魚河圖云河伯姓吕名公子夫人姓馮名夷
　唐時秦宗撰河侯祠碑云河北姓馮名夷字公子皆
　荒誕無稽
𤾉谷之神名天呉是為水伯
北海之神名禺彊一作隅彊一作禺京是為𤣥㝠
夸娥氏古之有神力者一作夸蛾
禹治淮水功不成禹怒召百靈命䕫龍等請命因囚鴻
　蒙氏彰商氏晁氏盧氏犁婁氏乃獲淮水神名無支
　祈者彰商一作章商晁一作兠一作郖一作斵黎婁
　一作犁婁無支祈一作亡支祈善應對形若猨猱青
　軀白首金目雪牙頸伸百尺力逾九象騰趠倐忽視
　不可久禹命童律烏木田不能制乃命庚辰制之鎖
　械淮陰龜山之麓庚辰后稷字
風俗通云共工之子脩好逺遊死為祖神亦見禮記外
　傳及荀彧傳注惟路史以祖神為術囂之子名條者
　且辨脩字為非盖臆决也
仙傳云三茅君茅濛𤣥孫也長君名盈字叔申次君名
　固字季偉小君名衷字思和盈為東岳上卿司命真
　君固為定錄真君衷為保命真命固一作容衷一作
　震茅濛字初成師鬼谷先生三輔黄圖又引茅盈内
　傳云盈乃濛曽孫
山海經云炎帝少女名女娃溺死於海化為鳥名精衛
　女娃一作女媘又云帝女死於姑媱山化為䔄草又
　云夸父之杖化為鄧林夸父一作舉父又云帝殺欽
　䲹化為大鴞又云女媧之腸化為十神均妄
山海經多神恠不偹載載其字異者槐江山神名英招
　一作英昭崑崙山神名陸吾一作肩吾郭璞注云即
　莊子所謂肩吾得之以處大山也騩山神名耆童一
　作老童蠃母山神名長乗一作長來一作長采驕山
　神名􁁉圍一作鼉圉岐山神名涉􁁉一作攝鼉東海
　渚中神名禺􁨳一作禺號一作禺號南方苗民有神
　名延一作延維一作委蛇東荒神人名犁􁠸一作黎
　靈
世傳鍾馗唐武德中應舉不捷觸殿階而死後見夢於
　明皇曰臣終南進士鍾馗願除天下虚耗之孽此事
　見逸史唐書不載或云北史堯暄字辟邪本名鍾葵
　馗葵音同見續博物志又按周禮考工記云大圭首
　終葵注云終葵椎也正韻云葵一作楑楊子巵言即
　以鍾馗之訛本於此似無確據若以字音相同則左
　傳殷人七族有終葵氏爾雅釋草篇有蔠葵中馗二
　草名豈可曲引為證或云鍾馗當作終䕫謂六書本
　義終有窮極畢死之義古文馗一作馗集韻馗䕫逵
　㙺通用䕫山鬼名孔叢子所謂土石之恠䕫罔兩是
　也窮治邪鬼故稱終䕫耳此亦意撰也若然則作鍾
　馗亦可鍾有收聚之義何必改鍾為終俗繪鍾馗執
　鬼以衛宅韻府云鍾馗鬼名非也又按孫逖張説文
　集有謝賜鍾馗畫表則鍾馗之名不始於開元時矣
山海經神荼鬱壘二神人主執惡鬼神荼一作神茶鬱
　壘風俗通作鬱律或又作􁀙􁀙王充云鬱壘㟪􁗮之
　類陸法言集韻壘音律沈休文云鬱壘者屈律也丹
　鉛續錄云神荼者伸舒也鬱律者苑結也
釋氏通鑑唐髙宗乾封中道宣律師在淨業寺一天神
　至自稱姓王名璠為南方天王復有一天姓羅又一
　天姓費又有天人姓陸名元暢其説甚妄
佛圖澄天竺人姓帛或作白　支遁字道林姓閔　一
　行姓張本名遂乃剡國公公謹之孫元素之姪也
釋氏有造天地經云寳厯菩薩下生世間號曰伏羲吉
　祥菩薩下生世間號曰女媧摩訶迦葉號曰老子儒
　童菩薩號曰孔丘又有清淨法行經云真丹國乃能
　從化遣迦葉徃為老子淨光童子徃為孔丘又遣月
　明儒童徃為顔回三弟子者出生其國乃能從化其
　侮聖無忌如此故唐杜嗣光有吉祥御宇儒童衍教
　之説而韓愈亦謂佛者云孔子吾師之弟子也意指
　此耳道藏經又謂莊王癸巳之歲一陰之月老君遣
　尹真人喜乗月精白象下天竺於淨梵夫人口中託
　生佛盖老釋互相凌壓可發一笑
老聃疈左脇而生釋迦疈右脇而生與詩人所詠后稷
　之生不坼不疈者異矣
仙傳有僕僕先生紀聞錄有異僧號和和二人皆唐人
佛本夷教北史名字多取佛語如楊津字羅漢晏昭字
　菩薩宇文導亦字菩薩宇文護字薩保婁叡字佛仁
　魏收字佛助蕭思道字釋奴趙善字僧慶魏𤣥字僧
　智尉遲綱字婆羅王軌小名沙門薛端小名沙陀王
　晞小名沙彌其他稱僧仲僧紹僧奴佛奴佛保之類
　不可勝舉　宋歐陽脩小兒名僧哥有一僧戲脩曰
　公不信佛何有此名脩曰人家小兒要易育成故以
　賤名為小名如羊豕狗馬之類是也聞者服其捷對
釋氏稱比丘比丘尼皆冒吾先聖名字
釋氏通鑑劉宋時異僧有求那跋陀羅求那跋摩求那
　姓跋陀羅跋摩俱名　唐太宗貞觀時有法師道遜
　一作道愻　𤣥宗時藥王願施藥餌藥王姓韋名古
　字老師古或作吉踈勒國人也　睿宗先天時永嘉
　真覺大師名𤣥覺一作元覺
唐德宗時龎居士謁石頭和尚忘言妙悟居士名藴字
　道𤣥一作述𤣥有男名耕穫女名靈照
　
　
　
　
　
　名疑巻四
