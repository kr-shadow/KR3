#+TITLE: 遵生八牋-明-高濂
#+DATE: 2018-05-12 10:18:18
#+SOURCE: github.com/kanripo/KR3j0172 master 02984072                
欽定四庫全書　　　　　子部十
　遵生八牋　　　　　　　雜家類四(雜品之屬/)
　　提要
　　　　(臣/)等謹案遵生八牋十九卷明髙濂撰濂字
　　　　深父錢塘人其書分為八目卷一卷二曰清
　　　　修妙論牋皆養身格言其宗㫖多出於二氏
　　　　卷三至卷六曰四時調攝牋皆按時修養之
　　　　訣卷七卷八曰起居安樂牋皆室宇器用可
　　　　資頤養者卷九卷十曰延年却病牋皆服氣
　　　　導引諸術卷十一至卷十三曰飲饌服食牋
　　　　皆食品名目附以服餌諸物卷十四至卷十
　　　　六曰燕閒清賞牋皆論賞鑑清玩之事附以
　　　　種花卉法卷十七十八曰靈秘丹藥牋皆經
　　　　騐方藥卷十九曰塵外遐舉牋則厯代隱逸
　　　　一百人事蹟也書中所載專以供閒適消遣
　　　　之用標目編類亦多涉纎仄不出明季小品
　　　　積習遂為陳繼儒李漁等濫觴又如張即之
　　　　宋書家而以為元人范式官廬江太守而以
　　　　為隱逸其訛誤亦復不少特抄撮既富時有
　　　　助於檢核其詳論古器彚集單方亦間有可
　　　　採以視勦襲清言强作雅態者尚差勝焉乾
　　　　隆四十六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官(臣/)陸　費　墀
欽定四庫全書
　遵生八牋卷一
　　　　　　　　　　　　　明　髙濂　撰
　　清修妙論牋上
　髙子曰攝生尚𤣥非崇異也三教法門總是教人修
　身正心立身行己無所欠缺為聖為賢成仙成佛皆
　由一念做去吾人禀二五之精成四大之體富貴者
　昧養生之理不問衛生有方貧窮者急養身之䇿何
　知保身有道指神仙之術為虚誣視禪林之説為怪
　誕也六慾七情哀樂銷爍日就形枯髪槁疾痛病苦
　始索草根樹皮以活精神命脈悲哉愚亦甚矣保養
　之道可以長年載之簡編厯歴可指即易有頤卦書
　有無逸黄帝有内經論語有鄉黨君子心悟躬行則
　養徳養生兼得之矣豈皆外道荒唐説也余閲典籍
　隨筆條記成編曰清修妙論
老子曰人生大期百年為限節䕶之者可至千嵗如膏
　之小炷與大耳衆人大言我小語衆人多煩我少記
　衆人悸怖我不怒不以人事累意淡然無為神氣自
　滿以為長生不死之藥
莊子曰能遵生者雖富貴不以養傷身雖貧賤不以利
　累形今世之人居髙年尊爵者皆重失之
福壽論曰貧者多壽富者多促貧者多壽以貧窮自困
　而常不足無欲以勞其形伐其性故多壽富者奢侈
　有餘賊心害性所以折其壽也故當損有餘以補不足
　然有貧而促者必徳不足是以殀耳故世人當安其
　分若今官爵之非分車馬之非分妻妾之非分屋宇
　之非分貨易之非分神能記之使之災焉病焉死焉
　人不知也
又曰故世人倖而得之者災也分而得之者吉也人年
　五十能補其過悔其咎布仁惠之恩垂憫恤之念奉
　徳不欺聖人知之賢人䕶之天乃愛之人乃悦之鬼
　神敬之富貴長守夀命安康是去攻劫之患除水火
　之災必可保生以全上夀矣
麻衣道者曰天地人等列三才人得中道可以學聖賢
　可以為神仙况人之數與天地萬物之數等今之人
　不修人道貪愛嗜慾其數消減只與物同也所以有
　老病殀殤之患鑒乎此必知所以自重而可以得天
　元之壽矣
陰符經曰淫聲美色破骨之斧鋸也世之人不能秉靈
　燭以照迷情持慧劔以割愛慾則流浪生死之海是
　害先於恩也
參贊書曰年髙之時陽氣既弱覺陽事輒盛必慎而抑
　之不可縱心竭意一度不泄一度火滅一度火滅一
　度添油若不制而縱情則是膏火將滅更去其油故
　黄庭經云急守精室勿妄泄閉而寳之可長活
黄帝曰外不勞形於事内無思想之患以恬愉為務以
　自得為功形體不敝精神不散可夀百嵗
彭祖曰凡人不可無息當漸漸除之人身虚無但有游
　氣氣息得理而病不生又曰道不在煩但能不思衣
　不思食不思聲色不思勝負不思得失不思榮辱心
　不勞神不極可壽千歳
吕覽曰年夀得長者非短而續之也畢其數也畢數之
　務在乎去害何謂去害大甘大酸大苦大辛大鹹五
　者充形則生害矣大喜大怒大憂大恐大哀五者接
　神則生害矣大寒大熱大燥大濕大風大霖大霧七
　者動精則生害矣
仲長統昌言曰屈者以夫伸蓄者以夫虚内者以夫外
　也氣宜宣而遏之體宜調而養之神宜平而抑之必
　有次和者矣夫善養性者得其和鄰臍二寸謂之關
　關者所以關藏呼吸之氣禀受四體也故氣長以關
　息氣短者其氣稍升其脈稍促其神稍越至於以肩
　息而舒其神稍專至於以關息而氣衍矣故養夀者
　當致氣於關是為要術
崔瑊箴曰動不肆勤靜不燕逸有疾歸天醫不能恤太
　上防疾其次萌芽腠理不蠲骨髓奈何
黄帝問岐伯曰余聞上古之世春秋皆度百嵗而動作
　不衰今人年至半百而動作衰敝時世異也人將失
　之耶對曰上古之人其知道者法於隂陽和於術數
　飲食有節起居有常不妄作勞故能形與神俱故盡
　終其天年度百嵗今人不然也以酒為漿以妄為常
　醉以入房以欲竭精耗散其真不知持滿不知御神
　務快其心逆於生樂起居無節故半百而衰
亢倉子曰導筋骨則形全剪情慾則神全靖言語則福
　全
唐書有云多記損心多語耗氣心氣内損形神外散初
　雖無覺久則為弊
續博物志曰眼者身之鏡耳者體之牖視多則鏡昏聽
　衆則牖閉面者神之庭髪者腦之華心悲則面焦腦
　減則髪素精者體之神明者身之寳勞多則精㪚營
　竟則明消
應璩詩曰昔有行道人陌上見三叟年各百餘嵗相與
　鋤禾莠徃拜問三叟何以得此夀上叟前致詞室内
　姬麄醜二叟前致詞量腹接所受下叟前致詞暮臥
　不覆首要哉三叟言所以夀長久
柳公度年八十九或問之曰吾不以脾胃煖冷物熟生
　物不以元氣佐喜怒氣海常温耳
温公解禪六偈曰忿怒如烈火利欲如銛鋒終朝長戚戚
　是名阿鼻獄顔回甘陋巷孟軻安自然富貴如浮雲
　是名極樂國孝悌通神明忠信行蠻貊積善來百祥
　是名作因果仁人之安宅義人之正路行之誠且久
　是名不壞身道徳修一身功徳被萬物為賢為大聖
　是名佛菩薩言為百世師行為天下法久久不可掩
　是名光明藏
茅季偉詩云欺誑得錢君莫羡得了却是輸他便來往
　報荅甚分明只是換頭不識面多置田庄廣修宅四
　隣買盡猶嫌窄雕墻峻宇無歇時幾日能為宅中客
　造作田庄猶未已堂上哭聲身已死哭人盡是分錢
　人口哭元來心裏喜衆生心兀兀常住無明窟心裏
　為欺謾口中佯念佛是皆真實不虚話也聞此則少
　者當戒况老人乎
薛子曰養得胸中無一物其大浩然無涯有欲則邪得
　而入之無欲則邪無自而入且無欲則所行自簡又
　覺胷中寛平快樂靜中有無限妙理
又曰常沉靜則含蓄義理深而應事有力故厚重靜定
　寛緩乃進徳之基亦為老人養壽之要
一念之非即遏之一動之妄即改之一毫念慮非妄便
　當克去志固難持氣固難養主敬可以持志少慾可
　以養氣
人若不以理制心其失無涯故一念之刻即非仁一念
　之貪即非義一念之慢即非禮一念之詐即非智此
　君子不可一念起差至大之惡由一念之不善而遂
　至滔天
修徳行義守道養真當不言而躬行不露而潛修外此
　一聽於天若計較成仙作祖邀名延譽則日夕憂思
　况未必遂徒自勞攘是為不知天命
纔舒放即當收斂纔言語便思簡黙不可乘喜而多言
　不可乘快而多事須有包含則有餘味發露太盡恐
　亦難繼故慎言語養徳之大節飲食養生之大
積徳積善不知其善有時而得用棄禮背義不知其惡
　有時而䝉害故莊敬日強輕肆日偷
聖人不怨天不尤人心地多少灑落自在常人纔與人
　不合即尤人纔不得於事即怨天其心忿忮勞擾無
　一時之寧泰是豈安命順時之道
心誠色温氣和詞婉必能動人若人未已知不可急求
　其知人未已合不可急求其合覺人之詐不形於言
　有無限餘味
佛言苦樂逆順道在其中夫素富貴行乎富貴素貧賤
　行乎貧賤素患難行乎患難素夷狄行乎夷狄隨寓
　而安聖賢也何有苦樂逆順之異哉苦樂逆順固外
　也以吾道處之則無不可
世人所以不達道者正以浮幻相纒役役無了時也茍
　能具天眼勘破世故則虚名薄利皆為吾累古之人
　所以適其適而不適人之所共適者為己重也
人生世間要見識髙遠見識髙遠則不為淺近眩惑日
　觀世事之盛衰夜觀氣運之消長由其盛衰也吾以
　出處應之由其消長也吾以進退隨之則禍可避而
　害可禳不然奔役惛懜幾何不為時勢所害
世間陷穽在在有之要人醒醒耳眼一少昧足一少偏
　心一少惑則墮落穽中安能出哉身在穽中心悔前
　日之非晩矣此君子貴乎知㣲
敬者徳之聚也敬則衆善畢集不敬則怠惰放僻隨至
　而徳敗矣持敬而無間斷則誠矣未能誠者由敬而
　入敬以存心其體湛然自無雜慮况莊敬亦是保養
　身心元氣的工夫
衣垢不湔器缺不補對人猶有慚色行垢不前徳缺不
　補對天豈無愧心
君子對青天而懼聞雷震而不驚履平地而恐涉風波
　而不懼
破爪傷膚壞梳摘髪色為之變聚珍瘞身列艷靡骨心
　為之安
倚富者貧倚貴者賤倚強者弱倚巧者拙倚仁義道徳
　者不貧不賤不弱不拙
化於未萌之謂神止於未為之謂明禁於已著之謂察
　亂而後制之謂瞽故於事物之擾不可不先此三者
為家以正倫理别内外為本以尊祖睦族為先以勉學
　修身為次以樹藝牧畜為常守以節儉行以慈讓足
　已而濟人習禮而畏法可以寡過可以靜攝而無擾
　擾於前矣
吾人不可以不知命矧老人乎人之所志無窮而所得
　有限者命也命不與人謀也久矣安之故嘗有餘違
　之則嘗不足惟介以植内和以應外聽其自來是安
　命也
心本可靜事觸則動動之吉為君子動之凶為小人孟
　子曰我四十不動心是不為外物動也
泛交不若寡交多求不若慎守
易損而難復者精也易躁而難靜者神也惟養元氣充
　滿則精神融和遇損遇躁常有主以制之矣
造道者可謂之富失學者可謂之貧聽天者可謂之達
　無恥者可謂之窮
書曰必有容徳乃大必有忍乃濟君子立心未有不成
　於容忍而敗於不容忍也容則能恕人忍則能耐事
　一毫之咈即勃然而怒一事之違即憤然而發是無
　涵養之力薄福之人也是故大丈夫當容人不可為
　人容當制欲不可為欲制
東坡曰蝸涎不滿殻聊足以自濡升髙不知疲竟作粘
　壁枯此言深足為不知進退者戒也夫人事之役役
　計謀之敝敝人皆以人事可以致富貴計謀可以立
　功名殊不知一作一輟有造物以宰之為之而成者
　非其能也命之至也適與造物侔也况為之而不成
　者多乎造物無言也人不可以惑其聼造物無形也
　人不可以瀆其視世之人役役敝敝於百年之間無
　頃刻之自安者不亦深可哀也不足為造物撓深足
　為造物笑
心上有刃君子以含容成徳川下有火小人以忿怒殞
　身
惟心與天一故理之所得者獨明而能開人心之迷心
　與地一故水之所汲者獨靈而能滌人心之陋故以
　一杯之水而能療醫所不治之疾罔不瘳者豈由水
　之靈哉實資於道之用也不知者為妄誕
人心思火則體熱思水則體寒怒則髪竪驚則汗滴懼
　則肉顫愧則面赤悲則淚出慌則心跳氣則麻痺言
　酸則垂涎言臭則吐唾言喜則笑言哀則哭笑則貌
　妍哭則貌媸又若日有所見夜必夢擾日有所思夜
　必譫語夢交則泄精氣怒則發狂此皆因心而生者
　也人可於靈君使令一刻不在綘宫以統百屬乎
太一真人曰予有經三部共只六字儒者誦之成聖道
　士誦之成仙和尚誦之成佛而功徳甚大但要體認
　奉行一字經曰忍二字經曰方便三字經曰依本分
　是也三經不在大藏只在靈臺有味乎言哉
又曰心靜可以通乎神明事未至而先知是不出户知
　天下不窺牖見天道也葢心如水也久而不撓則澄
　徹見底是謂靈明故心靜可以固元氣萬病不生百
　嵗可活若一念撓渾則神馳於外氣㪚於内榮胃昏
　亂百病相攻壽元自損
嵇中散曰君子知形恃神以立神須形以存悟生理之
　易失知一過之害生故修性以保神安心以全身愛
　憎不栖於情憂喜不修于意泊然無感而體氣和平
　又呼吸吐納服食養身使形神相親表裏俱濟也
神農曰上藥養命中藥養性誠知性命之理因輔養以
　通也而世人不察惟五榖是見聲色是耽目惑𤣥黄
　耳務淫哇滋味煎其臟腑醴醪煮其腸胃馨香腐其
　骨髓喜怒悖其正氣思慮消其精神哀樂殃其平粹
　夫以蕞爾之軀攻之者非一途易竭之身而内外受
　敵身非木石何能久乎
又曰善養生者清虚靜泰少思寡慾知名位之傷徳故
　忽而不營非欲而強禁也識厚味之害性故棄而不
　顧非貪而後抑也外物以累心不存神氣以守白獨
　著曠然無憂患寧然無思慮又守之以一養之以和
　和理自濟同乎大順然後蒸以靈芝潤以醴泉晞以朝
　陽和以五絃無為自得體妙心𤣥亡歡而後樂足遺
　生而後身存若此以往庶可與羨門比壽王喬爭年
貞白書曰質象所結不過形神形神合則是人是物形
　神若離則是靈是鬼非離非合佛法所攝亦離亦合
　仙道所依何以能致為仙是修鑄鍊之事極感變之
　理通也譬之為陶當埏埴為器之時是土而異於土
　雖燥未燒遇濕即敗燒而未熟不久尚壞火力既足
　表裏堅固河山有盡此形無滅假令為仙者以藥石
　鍊其形以精靈瑩其神以和氣濯其質以善徳解其
　纒萬法皆通無礙無滯欲合則乘雲駕霧欲離則尸
　解質化不離不合則或存或亡各隨所業修道進學
　以躋仙路永保長年
夫人只知養形不知養神只知愛身不知愛神殊不知
　形者載神之車也神去人即死車敗馬即奔也
養壽之法但莫傷之而已冬温夏凉不失時序之和所
　以適身也若重衣厚褥體不甚苦以致風寒之疾厚
　味脯腊醉飽肥甘以致結聚之患美色妖冶嬪妾盈
　房以致虚損之禍淫聲艷曲怡心悦耳以致荒躭之
　惑故世人不終耆夀咸多殀殁者皆由不自愛惜忿
　爭盡意邀名射利聚毒攻神内傷骨髓外消筋肉血
　氣枯槁經絡壅閉内裏空虚招來衆疾一有所感便
　不可支是由正氣日衰邪氣日盛故耳
太上日用經曰飲食餐完禁口端坐莫起邪念世事俱
　忘存神定意眼不視物耳不聽聲息心内守調息綿
　綿呼吸自在似有如無心火下降腎水上升口中津
　生靈真附體得至長生與天齊夀
道林攝生論曰老人養壽之道不令飽食便臥及終日
　久坐久勞皆損壽也時令小勞不致疲倦不可強為
　不堪之事食畢少行百步以手摩腹百過消食暢氣
　食欲少而數恐多則難化先饑而食先渇而飲先寒
　而衣先熱而解勿令汗多不欲多唾唾不令遠勿令
　臥熟撲扇勿食生冷過多勿多奔走勿露臥空階而
　冐大寒大熱大風大霧勿傷五味酸多傷脾苦多傷
　肺辛多傷肝鹹多傷心甘多傷腎此數者老人猶當
　加意
老人攝生臥起有四時之早晩興居有至和之常制調
　引筋骨有偃仰之方杜疾閑邪有吞吐之術流行榮
　衛有補瀉之法節宣勞逸有予奪之要忍怒以全陰
　氣忍喜以全陽氣然後將草木藥餌以救虧缺後鍊
　金丹以定無窮他若自己修為要當居貧須要安貧
　居富切莫矜富居貧富之中恒須守道勿以貧富改
　志易性識達道理似不能言作大功徳勿自矜伐年
　至五十以外以至百年美藥勿離於手善言勿離於
　口亂想勿生於心勿令心生不足好惡常令歡喜勿
　得求全於人勿得怨天尤命常當少思少念少慾少
　事少語少笑少愁少樂少喜少怒少好少惡此十二
　少者養性之都契也多思則神殆多念則神散多慾
　則智亂多事則形勞多語則氣喪多笑則臟傷多愁
　則心憍多樂則意溢多喜則妄錯昏亂多怒則百脈
　不定多好則專術不理多惡則憔悴無歡此十二多
　不除喪生之本也惟無多無少幾於道矣
要記曰一日之忌暮無飽食一月之忌暮無大醉終身
　之忌暮嘗䕶氣乆視傷血久臥傷氣久立傷骨久行
　傷筋久坐傷肉大飽傷肺大饑傷風勿當屋梁脊下
　睡臥臥勿頭向北勿㸃燈燭照臥六神不安大汗勿
　脱衣多得偏風半身不遂臥處勿令有孔隙風入傷
　人最寒勿令火爐安向頭傍令人頭重目赤鼻乾冬
　日温足凍腦春秋腦足俱凍寅日剪指甲午日剪足
　甲燒白髪並吉勿食父母本生所屬禽獸之肉令人
　魂魄飛揚勿忍溺并怒抛以致膝冷成脾勿忍後并
　強努以致氣痔腰疼入廟宇必恭敬勿恣意注目見
　怪勿得驚恐以怪為怪數者是亦養生之大者當究
　心焉
關尹子曰人之平日忽焉目見非嘗之物者皆精有所
　結而然病目忽見非嘗之物皆心有所歉而然茍於
　吾心能於無中示有則知吾心能於有中示無但不
　信之自然不神或曰彼識既昏誰能不信應曰如捕
　蛇人而不畏蛇彼雖夢蛇而心亦不怖道無鬼神獨
　徃獨來
又曰困天下之智者不在智而在愚窮天下之辯者不
　在辯而在訥服天下之勇者不在勇而在怯少言者
　不為人所忌少行者不為人所短少智者不為人所
　勞少能者不為人所役壯者當知三在四少以遵吾
　生矧髙年之人於此可不更加珍重以保全天年
長生之法保身之道因氣養精因精養神神不離身乃
　得常健
養生大要一曰嗇神二曰愛氣三曰養形四曰導引五
　曰言語六曰飲食七曰房室八曰反俗九曰醫藥十
　曰禁忌又曰無勞爾形無搖爾精歸心靜黙可以長
　生
天地以生成為徳有生所甚重者身也身以安樂為本
　安樂所可致者以保養為本先其本則本固本既固
　疾病何由而生夀豈不永故攝生有三曰養神曰惜
　氣曰防疾忘情去智恬澹虛無離事全真内外清淨
　如是則神不内耗境不外惑真一不雜神自寧矣是
　曰養神抱一元之本根固歸真之精氣三焦定位六
　賊忘形識界既空參同斯契虚實相通名曰大通則
　氣自定矣是曰惜氣飲食適時温凉合度出處無犯
　於八邪動作不可為勉強則身自安矣是曰防疾
又曰善養生者養内不善養生者養外外貪快樂恣情
　好尚務外則虚内矣所謂養内者使五臟安和三焦
　守位飲食得宜世務不涉是可長夀
莊子曰人之可畏者袵席飲食之間為最而不知預為
　之戒者過也若能常自謹畏病疾何由而起壽考焉
　得不長賢者造形而悟愚者臨病不知誠可畏也
勞者勞於神氣傷者傷於形容飢飽過度則傷脾思慮
　過度則傷心色慾過度則傷腎喜怒過度則傷肝悲
　愁過度則傷肺又如風寒暑濕則傷於外饑飽勞役
　則傷於内晝感則傷於榮夜感則傷於衛經行内外
　勞一而二由二而十真氣外散五邪入内使人肌肉
　内消神氣短少飲食漸減行步無力雖欲久生恐無
　能矣
道院集曰游心虚靜結志𤣥㣲委慮無欲歸計無為凝
　神滅想氣和體舒達延生命壽與天齊
又云檢情攝念息業養神悟妄歸真觀空見性常習靜
　明不為魔動心我兩忘神氣自滿
又云止念令靜觀理令明念靜理明不死可能導氣令
　和引體令柔氣和體柔長生可求此皆至妙要論
一人之身一國之象也胷臆之設猶宫室焉支體之位
　猶郊境焉骨節之分猶百川焉腠理之間猶四衢焉
　神猶君也血猶臣也氣猶民也故至人能理其身亦
　猶明君能治其國愛民安國愛氣全身民敝國亡氣
　衰身謝故上士施醫於未病之先防守於未敗之日
　故攝生者先除六害一曰薄名利二曰禁聲色三曰
　廉貨財四曰損滋味五曰屏虛妄六曰除嫉妬六者
　若存真經空念不能挽其衰朽矣
又曰冬則朝勿飢夏則夜勿飽早起不在鷄鳴前晩起
　不過日出後心内澄則真人守其位氣内定則邪穢
　去其身行欺詐則神悲好爭競則神沮輕侮於人則
　減算殺害於物必傷年行一善則神魂歡作一惡則
　心氣亂人能寛泰自居恬淡自守則神形安靜災病
　不生仙録注名鬼簿落籍壽福安寧由此兆始
上古天真論曰女子之數七丈夫之數八女子過七七
　四十九數則任脈虚衝脈衰天癸竭地道不通以漸
　枯槁華色失榮丈夫過八八六十四數則五臟皆衰筋
　骨解弛血脈短促精氣耗散天道閉塞日就憔悴肌
　肉無華故上夀之人年過常數皆由衣食充足藥餌
　扶䕶孝子賢孫承歡愛養調其朝夕適其寒温上順
　天心下契人理順天之道夀命無疆
岱翁曰嘗見世人治髙年之人疾患竟同少年亂投湯
　藥妄行針灸以攻其病務欲速愈殊不知上夀之人
　血氣已衰精神已散至於視聽聰明不及手足舉動
　肢體不隨心志沉昏頭目眩暈氣脈妄行則宿疾時
　發或秘或寒或冷或熱此皆老人常態不慎治之急
　投峻藥取效或吐或汗或解或利老弱之人不能禁
　架汗則陽氣泄吐則胃氣逆瀉則元氣脱立致不虞
　此老病大忌更不可用市中買藥并他人聞説病源
　不知藥味送來服餌及虎狼之藥切宜仔細若身有
　宿疾或時發動則隨其疾狀用温平順氣開胃補虚
　中和湯藥調停飲食或隨食物變饌治之最為要法
養夀之道與仙佛二教最是捷徑故清淨明了四字最
　好内覺身心空外覺萬物空破諸妄相無可執著是
　曰清淨明了
故説心法曰前不接續後不引起前後斷絶中間自孤
　當體不顧應時消滅知體已滅豁然如空古事過去
　空今事眼前空未來決定空一切塵勞是大虚妄不
　可執而為有自障吾心結成煩惱
金經大乘法云身便是幻幻時所化又是幻中之幻世
　即是夢夢時所見又是夢中之夢展轉虚妄如聲外
　有響形外有影形聲影響起於一真影外影為三等
　妄夢中夢是兩重虚
一切諸有如夢如幻一切煩惱是魔是賊人生一世中
　其夢無數夢中一一稱我夢中之我豈非空乎要知
　夢既是空身亦如夢何以迷著
諦思身之未生有象乎有名乎有我乎身之既化有象
　乎有名乎有我乎身前身後兩不可知安得於中偏
　執為我愛戀憂怖終日戚戚
物之生成謂之造物之變滅謂之化性之分别謂之識
　一切含識謂之相相續有情名隨因報流轉無窮有
　能遺物離人超出造化之外卓然獨存其惟大覺聖
　人乎
萬物自萬物二儀中虛空自無礙萬念自萬念一心中
　虛空自無礙
無數之形自古生化而不停無數之情自古差别而不
　平無數之事自古煩惱而不定無數之有自古成壞
　而不久往者無跡來者無極若悟一一皆空即當心
　如太虛洞然無礙有何介懐更生色相
天地萬物因妄相和合而生人世萬事因妄情交結而
　成念起念止皆自心念起則一切煩惱起念止則一
　切煩惱止何不見心以息此念念起即覺如川欲泄
　簣土可塞襄陵勢絶如火欲燃杯水可沃燎原勢滅
　覺念止念宜速而切
晁文元曰修行之法兩熟居先智斷之理熟則事事皆
　空豈容留礙力制之功熟則念念不起自然安閒智
　斷即觀力制即止也
萬漚起而復破水性常存千燈明而復滅火性原在忘
　情之心不住於相如湯消冰冰湯俱盡無可分别觸
　境之心未能不動如谷應聲即應即止無復有餘
不茹葷飲酒是祭祀齋非心齋也汝能一志無以耳聽
　以心聽無以心聽以氣聽疏瀹汝心除嗜欲也澡雪
　汝精去穢累也掊擊其志絶思慮也無思無慮則心
　專於道無嗜無慾則樂於道無穢無累則合於道心
　無二想名曰一志
太上九行曰行無為行柔弱行守雌勿先於動是名上
　三行行無名行清淨行諸善是名中三行行忠孝行
　知足行推讓是名下三行
不止之心妄心也不動之心真心也歸心不動方是自
　心此是止息之義故其文以自心為息又曰息者氣
　也自者從也氣從心起故心住則息住心行則息行
　所以禪道二宗以息心為最切要
楞嚴圓覺注曰心息相依息調心靜入勝定地似尤簡
　徑念起即覺覺之即無入三菩㮛此最權輿神氣相
　合氣和神清清和久久自然長生
晁公曰夢覺之初未念諸念方寸之室虚白生此清境
　可愛昧爽之初羣動未動方丈之室虚白生此靜境
　更可愛此時進道表裏相應真可樂也五鼓之後睡
　覺而坐自覺神清氣清耳中音清其妙無比
又曰垢漸去而鑑漸明魄漸消而月漸滿攻竹木先節
　榦則枝葉易去迎刃而解日損妄念先去其胷中尤
　甚者懲忿窒欲老人最要一事
了知起滅意決定生死根不復隨緣轉是名不動尊在
　造化中身不由己在情境中心亦如此悟妄識真妄
　縁入理率以為常至於没齒
十魔軍最要隄防一欲二憂愁三飢渇四觸愛五睡眠
　六怖畏七疑悔八瞋恚九利養虚稱十自髙慢人
圭峰曰隨時隨處息業養神曇倫云行住坐臥離念淨
　心人可以利濟通達者常力行之患難困苦者力救
　之皆如己身之事此外功徳也修此勿責人報勿希
　天祐天若有靈人若有知理合何如哉清心釋累懲
　忿窒慾求自然智住無礙行此内功徳也修此勿期
　道勝勿思瑞應經若不誣教若不虚理合何如哉
齋戒沐浴此外清淨也息心𤣥妙此内清淨也
所見有是有不是此世間妄眼也無是無不是方為出
　世真眼所知有可有不可此為世間妄心也無可無
　不可方為出世真心高一步者眼界常不分别心界
　常得安和
浮世乃生老病死之洪都憂悲苦惱之窟宅此八字無
　人無之明悟之人知彼我同當於事過即空不留妄
　想
三根六如論曰對眼根之塵如見夢時物如變幻化像
　對耳根之塵如聞空中風如聽禽獸語對意根之塵
　如湯釋冰雪如冶銷金鐡
歆然之欲􁦸然之忿隱然之憂皆逆道心於身心有損
　翛然自得怡然自適恬然自息皆順道心於心為益
　去彼取此服之無斁
心經曰色即是空非無色之空恐人執色為礙耳空即
　是色非有色之色恐人執空為礙耳色空雙泯心境
　一如無纎塵可拂方是了然曠達
恣口腹者神仙目之為啄腐吞腥仗富貴者髙士比之
　為吮癰䑛痔
造化因心偈曰賦象各由心影響無欺詐原無造化工
　羣生自造化
貫休曰舉世遭心使吾師獨使心萬緣隨日盡一句不
　言深
仕宦之間暗觸禍機袵席之上宻涉畏途輪環之中枉
　入諸趣故世間有怨府畏途禍胎鬼趣積習晏安於
　其中不自覺悟者可為賢乎
見彼如意極快之事不當羨慕世事皆有倚伏如意處
　常有大不如意之變事難縷述理可盡思以此對治
　自然甘處
顔回如愚王湛為癡士有隱徳人何由知權要之門喧
　煩㑹合道義之宅閴寂荒凉
齊已詩云心清鑑底瀟湘月骨冷禪中太華秋陳陶詩
　云髙僧示我真隱心月在中峰葛洪井二詩讀之令
　人氣格爽拔
陰澹語索襲曰先生棄衆人之所收收衆人之所棄宅
　不彌畝而志忽九州形居塵俗而棲心天外
莊子曰得者時也失者順也安時而處順哀樂不能入
　也
孔旻曰怒氣劇炎火焚燒徒自傷觸来勿與競事過心
　清凉
關尹子曰無一心五識併馳心不可一無虚心五行皆
　具心不可虛無靜心萬化宻移心不可靜借能一則
　二偶之借能虛則實滿之借能靜則動搖之惟聖人
　能斂萬有於一息故無有一物可役吾之明徹散一
　息於萬有故無有一物可間吾之云為
又曰運者車也所以運者是牛非車思者心也所以思
　者是意非心也不知所以然而然惟不知所以然而
　然故其來無從往無在故能與天地本原不古不今
譚子化書曰爪髪者我之形何爪可割而無害髪可截
　而無痛榮衛所不至也則知我本無害而筋骨為之
　害我本無痛而血肉為之痛所以喜怒非我作哀樂
　非我動我為形所昧形為我所愛達此理者可以出
　生死之外
又曰動而不知其動者超乎動者也靜而不知其靜者
　超乎靜者也超乎動陽不可得而推出乎靜陰不可
　得而移陰陽不能變而况萬物乎故不為物所誘者
　謂之至靜
形動而心靜神凝而跡移者無為也閒居而神擾拱黙
　而心馳者有為也無為則理有為則亂無為至易非
　至明者不可致也
陽之精曰魂與神陰之精曰尸與魄神勝則為善尸強
　則為惡制惡興善則理忘善縱惡則亂理久則尸滅
　而魄鍊亂久則神逝而魂消尸滅魄鍊神與形合而
　為仙神逝魂消則尸與魄同而為鬼自然之道也夫
　目以娯艷為華心以聲名為貴身好輕鮮之飾口欲
　珍竒之味耳快美好之音鼻悦馨香之氣此六者皆
　敗徳傷性伐其靈根者也有之則宜遠無之不可求
　忘其所趣任其自然
心上一毫不留若有心求樂則有所着功名富貴固無
　可樂道徳性命亦無可樂莊子所謂至樂無樂可以
　進道
孔子五十而知天命知天命是至誠之道則與數參而
　無待於推數矣
人心本無思慮只是將已往未來之事終日念想故知
　事未嘗累人心人心自累於事不肯放耳
老子曰持而盈之不如其已揣而鋭之不可長保金玉
　滿堂莫之能守富貴而驕自遺其咎功成名遂身退
　天之道
又曰五色令人目盲五音令人耳聾五味令人口爽馳
　騁田獵令人心狂難得之貨令人行妨是以聖人為
　腹不為目故去彼取此
曲則全枉則直洼則盈敝則新少則得多則失是以聖
　人抱一為天下式不自見故明不自是故彰不自伐
　故有不自矜故長惟不爭故天下莫與之爭所謂曲
　則全豈虛言哉誠全而歸之
善行無轍跡善言無瑕讁善計不容䇿籌善行無關鍵
　而不可開是聖人嘗善救人故無棄人嘗善救物故
　無棄物是謂襲明
又曰知人者智自知者明勝人者力自勝者強知足者
　富強行者有志不失其所者久死而不亡者夀
名與身孰親身與貨孰多得與亡孰病甚愛必大費多
　藏必厚亡知足不辱知止不殆可以長久
四十二章經云斷欲去愛識自心源内無所得外無所
　求心不繫道亦不結業是亦為道
又曰佛教十惡吾亦當戒身惡三者殺盜淫口惡四者
　兩舌惡口妄言綺語意惡三者嫉妬恚此十事不順
　聖道名曰大業
有罵佛者罵止問子以禮從人其人不納禮歸子乎今
　子罵我我亦不納子自持禍歸子身矣猶響應聲影
　之追形終無免離慎勿為惡
惡人害賢猶如仰天吐唾唾不至天還墮自身
佛經有二十難在吾人切身似有十四難不可不勉貧
　窮樂捨難豪貴好善難忍色忍欲難被辱不嗔難有
　勢不臨難觸事無心難廣學博究難除人滅我難心
　行平等難不説是非難覩境不動難善解方便難不
　輕貧賤難見貨不貪難
行道守真者善志與道合者大
色慾之患甚於牢獄牢獄有解脱之時色交無合魂之
　體情慾所愛豈憚馳驅雖有虎口之禍心存甘伏投
　泥自溺故曰若人透得此門出塵羅漢
又曰人欲愛生愛從憂生憂從怖生若離於愛何憂何
　怖
仙經云覺與陽合寐與陰并覺多則魂強寐乆則魄壯
　魂強者生之人魄壯者死之徒也若餐元和徹滋味
　使神清氣爽至於晝夜常醒是得長夀
又曰性本至凝物感而動習動既久胡能遽寧既習動
　而播遷可習靜而恬宴故善習者寂而有裕不善習
　者煩而無功是以將躁而制之以寧將邪而閑之以
　正將求而抑之以捨將濁而澄之以清於此習久則
　物𡨕於外神鑒於内不思靜而心自靜矣
大道歌曰大道不遠在身中萬物皆空性不空性若不
　空和氣住氣歸元海夀無窮欲得身中神不出莫向
　靈臺留一物物在心中神不清耗散真精損筋骨神
　御氣兮氣留形不須藥物自長生術則易知訣難遇
　總然遇了不專行所以千人萬人學畢竟終無一箇
　成神若出兮便收来神返身中氣自回如此朝朝并
　暮暮自然赤子産靈胎
重陽師曰老人於十二時中行住坐臥一切動中要把
　心似泰山不搖不動謹守四門眼耳鼻口不令内入
　外出此名養夀𦂳要
又曰斷縁者斷塵俗事也棄事則形不勞無為則心自
　足恬簡自安塵累自遠經云塞其兌閉其門終身不
　勤或顯徳露能或求人扶己或遺問慶弔以事往還
　或假修隱逸以希譽望或酒食結朋以圗厚報此皆
　巧藴心機以干時利既非順道更妨養夀凡此之類
　悉令遠去
收心論曰煩邪亂想隨覺即除毁譽善惡聞即撥去莫
　將心受心受則滿心滿則道無所居要令聞見是非
　不入於心是心不外受名曰虚心使心不逐外是名
　安心心安而虚道自來居
真觀論曰真觀者智士之先覺能人之善察也一餐一
　寐俱為損益之源一行一言乃係禍福之本雖則巧
　持其末不如拙戒其本觀本知末又非躁競之情是
　故收心簡事日損有為體靜心閒方可觀妙
人居塵世難免營求雖有營求之事而無得失之心即
　有得無得心常安泰與物同求而不同貪與物同得
　而不同積不貪即少憂不積則無失迹雖同人心常
　異俗
又曰若色病重者當知染色都由是想之一字上來想
　若不生終無色事色想外空色心内忘妄想心空誰
　為色主經云色者想爾想悉是空何關於色
心如眼也纎塵入眼則不安小事關心心必亂動既有
　動病難入定門養性靜心急除此病
西昇經曰形神合同故能長久生神經曰身神竝一則
　為真身入道之人力有淺深深則兼被於形淺則惟
　及於心被形者神人也及心者但得慧覺不免凋謝
　何者慧是心用用多則心勞初得少慧悦而多辦神
　氣漏泄無靈光潤身遂致早終若大人含光藏輝以
　期全備凝神寳氣神與道合故山有玉草木以之不
　凋人懷道形骸以之永久
坐忘樞要曰人心當先去邪僻之行外事都絶無以干
　心然後内觀正覺覺一念起即須除滅隨起隨滅務
　令安靜惟滅動心不滅炤心但𡨕虚心不𡨕有心不
　依一法而心常住此法𤣥妙利益甚深
又曰得道之人心身有五時七候心有五時者一動多
　靜少二動靜相半三靜多動少四無事則靜事觸還
　動五心與道合觸而不動進至此地罪垢滅盡無復
　煩惱始得安樂七候者一舉動順時容色和悦二宿
　疾竝消身心輕爽三填補殀傷還元復命四延數千
　歳名曰仙人五鍊形為氣名曰真人六鍊氣成神名
　曰神人七鍊神合道名曰至人雖久學定心身無五
　時七候者促齡穢質色謝歸空
坐忘銘曰常黙元氣不傷少思慧燭内光不怒百神和
　暢不惱心地清凉不求無諂無媚不執可圎可方不
　貪便是富貴不茍何懼公堂味絶靈泉自降氣定真
　息自長觸則形敝神逸想則夢離尸僵氣漏形歸厚
　土念漏神趨死鄉心死方得神活魄滅然後魂昌轉
　物難窮妙理應化不離真常至精潛於恍惚大象混
　於渺茫造化不知規凖鬼神不測行藏不飲不食不
　寐是謂真人坐忘
文逸曹仙姑歌云我為諸君説真的命蒂從來在真息
　炤體長存空不空靈鑑涵天容萬物太極布妙人得
　一得一須教謹防失宫室虚閑神自居靈腑煎熬枯
　血液又曰朝喪暮損人不知氣亂精神無所據細細
　消磨漸漸衰用竭元和神乃去無心心即是眞心動
　靜兩忘為離欲神是性兮炁是命神不外馳氣自定
　本來二物互相親失却將何為本柄混合為一復忘
　一可與元化同出没又曰念中景象須除滅夢裏精
　神牢執持元炁不住神不安蠧木無根枝葉乾休論
　涕唾與精血達本窮源總一般此物何曾有定位隨
　時變化因心意在體感熱即為汗在眼感悲即為淚
　在腎感合即為精在鼻感風即為涕縱横流轉潤一
　身到頭總是神水潰神水難言識者稀資生一切由
　真炁但知恬淡無思慮齋戒寧心節言語一味醍醐
　甘露漿飢渇消除見真素又云不去奪名與逐利絶
　了人情總無事自然決烈滯何人在我更教誰制御
　掀天聲價又何如倚馬文章何足貴榮華衣食總無
　心積玉堆金成何濟又曰名與身兮果孰親半生嵗
　月太因循比來修鍊賴神炁神炁不全空苦辛可憐
　一個好基址金屋玉堂無主人
譚景昇曰忘形以養氣忘氣以養神忘神以養虛只此
　忘之一字是無物也六祖曰本來無一物何處惹塵
　埃其斯之謂與
白玉蟾曰薄滋味以養氣去嗔怒以養性處卑下以養
　徳守清淨以養道名不係簿籍心不在勢利此所以
　出人之彀與天為徒
又曰大道以無心為體忘言為用柔弱為本清淨為基
　若施於身必節飲食絶思慮靜坐以調息安寢以養
　氣心不馳則性定形不勞則精全神不拔則丹結然
　後滅性於虚寧神於極可謂不出户庭而妙道得矣
　嵗月其有窮乎
郝太古曰道不負人人自負道日月不速人算自速勇
　猛剛強不如低心下氣遊厯髙遠不如安靜養素圗
　名逐利不如窮居自適飽飫珍羞不如粗糲充腹羅
　綺盈箱不如布袍遮體説古談今不如緘口忘言逞
　伎誇能不如抱元守一趨炎附勢不如貧窮自樂懷
　怨記讐不如洗心悔過較長量短不如安心自怡道
　氣綿綿行之得仙得意忘言自超太𤣥
釋興曰六般神用空不空一顆圓明色非色人為六根
　貪使不能自神其神人能眼不貪視美色耳不貪聽
　淫聲鼻不貪聞香馥舌不貪嗜珍羞身不貪戀色慾
　意不貪妄思慮一心不動六門嚴守物物頭頭左右
　䕶持不傷真性神聚氣全與天長年
栖雲先生曰心隨境轉境逐心生若要心定世人愛的
　我不愛世人做的我不做紅塵萬縁勾引不動自然
　心清意靜陰陽不能陶鑄
書曰喜樂無極則傷心心傷則意不存而皮革焦枯怒
　忿炎爍則傷肝肝傷則血不榮而筋萎破陰臨食更
　忌暴嗔令人神驚夢逸
心之神發於目久視則傷心腎之精發於耳久聽則傷
　腎
書云唾者溢為醴泉聚流為華池府散為津液降為甘
　露溉臟潤身宣通百脈化養萬神肢節毛髪華采堅
　固故曰遠唾不如近唾近唾不如不唾
又曰息心以養氣息機以死心
經曰精氣神為内三寳耳目口為外三寳常使内三寳
　不逐物而流外三寳不誘中而擾
天隱子曰潔身虚心深居靜室收心復性遺形忘我萬
　法通靈是為五漸之門
孫真人衛生歌曰天地之間人為貴頭象天兮足象地
　父母遺體能寳之洪範五福壽為最衛生切要知三
　戒大怒大慾并大醉三者若還有一焉須防損失真
　元氣欲求長生須戒性火不出兮心自定木還去火
　不成灰人能戒性還延命貪慾無窮忘却精用心不
　已失元神勞形散盡中和氣更仗何因保此身心若
　太費費則勞形若太勞勞則怯神若太傷傷則虚氣
　若太損損則絶世人欲識衛生道喜樂有常嗔怒少
　心誠意正思慮除順理修身去煩惱春噓明目夏呵
　心秋呬冬吹肺腎寧四季常呼脾化食三焦嘻出熱
　難停髪宜多梳氣宜鍊齒宜數叩津宜嚥子欲不死
　修崑崙(註曰崑崙即人之頭/面也當如下句修之)雙手揩摩常在面(註曰/以雙)
　(手扯攝兩耳抱頭搖擺以兩手一呵十搓擦靣四圍/以合骨摩拂雙眼以雙手抱腦後以中食二指互擊)
　(天鼓皆修/崑崙法也)春月少酸宜食甘冬月宜苦不宜鹹夏日
　增辛聊減苦秋来辛減少加酸季月大鹹甘畧戒自
　然五臓保平安若能全減身康健滋味能調少病難
　春寒莫著綿衣薄夏月汗多須換着秋冬覺冷漸加
　添莫待病生纔服藥惟有夏月難調理伏陰在内忌
　冰水𤓰桃生冷宜少餐免至秋冬成瘧痢身旺腎衰
　色宜避養腎固精當節制嘗令腎實不空虚日食須
　知忌油膩太飽傷神飢傷胃太渇傷血多傷氣飢餐
　渇飲莫太過免致膨脝損心肺醉後強飲飽強食去
　此二者不生疾人資飲食以養生去其甚者自安逸
　食後徐行百步多手摩臍腹食消磨夜半靈根灌清
　水丹田濁氣切須呵飲酒可以陶情性劇飲過多防
　百病肺為華葢倘受傷咳嗽勞神能損命慎無將鹽
　去㸃茶分明引賊入人家下焦虚冷令人瘦傷腎傷
　脾防病加坐臥防風吹腦後腦内受風人不夀更兼
　醉飽臥風中風入五内成災咎鴈有序兮犬有義黒
　鯉朝北知臣禮人無禮義反食之天地鬼神俱不喜
　養體須當節五辛五辛不節反傷身莫教引動虚陽
　發精竭容枯百病侵不問在家併在外若遇迅雷風
　雨大急宜端肅畏天威靜坐澄心須謹戒恩愛牽纒
　不自由利名縈絆幾時休放寛些子留餘福免致中
　年早白頭頂天立地非容易飽食煖衣寧不愧思量
　難報罔極恩朝夕焚香拜天地身安夀永事如何胷
　次平夷積善多惜命惜身兼惜氣請君熟玩衛生歌
西昇經曰凡人見人之死亡而哀之何不哀自身哀身
　不如愛神愛神不如含神含神不如守身守身長久
　長存也神生形形成於神形不得神不能自生神不
　得形不能自成形神合同相生相成神常愛人人不
　愛形故絶去聖智歸無為也
大有經曰形生愚智天也強弱夀夭人也天道自然人
　道自已始而胎氣充實生而乳哺有方長而滋味不
　偏壯而聲色有節者強而夀始而胎氣虚耗生而乳
　哺不足長而滋味過多壯而聲色恣放者弱而夭生
　長而合度加之以道養夀年未可量也
胡孔明曰常人不得無慾又復不得無事但當和心約
　念靜身損物先去亂神犯性者此亦嗇神之一術耳
黄帝中經曰靜者夀躁者夭靜而不能養減夀躁而能
　養延年然靜易御躁難持盡慎養之宜者靜亦可養
　躁亦可養也凡重貴勢者雖不中邪精神内傷亦多
　死亡
又曰養性者要使習以成性性自為善外病不得而侵
　能治病於未病之先不特餌藥餐霞其於平居五常
　俱全百行周備雖無藥餌亦可長年徳行不足縱有
　金丹夀亦不永
嵇中散曰養生有五難名利不去為一難喜怒不除為
　二難聲色不去為三難滋味不薄為四難神蕩精散
　為五難五者不去心雖希壽口誦至言咀嚼英華呼
　吸太陽不能挽其夭且病也五者能絶則信順日躋
　道徳日全不祈生而有神不求夀而延年矣
扁鵲論曰食能排邪而安臟腑飲能爽志以資血氣攝
　生者氣正則味順味順則神氣清神氣清則合真之
　靈全靈全則五邪百病不能干也故曰水濁魚疲氣
　昏人病夫神者生之本本者生之真大用則神勞大
　勞則形疲也
彭祖攝生論曰目不視不正之色耳不聽不正之聲口
　不嘗不正之味心不起不正之念四者忘魂喪精減
　折夀算者也
黄帝内傳曰食氣者靈而延夀算食穀者多智而勞形
　神食草者愚癡而足力食肉者鄙勇而多嗔服氣者
　常存而得道
小有經曰才所不勝而強思之傷也力所不任而強舉
　之傷也深憂而不解重喜而不釋皆傷也
太上曰天之道利而不害聖人之道為而不爭故與時
　爭之者昌與人争之者凶夫不祥者人之所不爭垢
　辱者人之所不欲能受人所不欲則足矣得人所不
　爭則寧矣
妙真經曰視過其目者明不居聽過其耳者精不守愛
　過其心者神不居牽過於利者動即懼
道言吉凶禍福窈𡨕中來其災禍也非富貴者可請而
　避其榮盛也非貧賤者可欲而得惟修善則福應為
　惡則禍來
又曰神者魂也降之於天鬼者魄也經之於地是以神
　能服氣形能食味氣清則魂爽形勞則魄濁服氣者
　綿綿而不死身騰於天食味者混混而殂形歸於地
　理自然也
上僊經曰有者因無而生形者須神而立故有乃無之
　宫形乃神之宅也莫不全宅以安生修身以養神若
　氣散歸空遊神為變猶火之於燭燭靡則火不居水
　之於堤堤壞則水不住魂勞神散何以長年
東觀經曰有事無事嘗若在心處靜處喧其志惟一制
　而不著放而不動處喧無惡涉事無惱者此是真定
　以無事為真定有事為應跡
羣仙語錄曰専精養神不為物雜謂之清反神服氣安
　而不動謂之靜制念以定志靜身以安神保氣以存
　精思慮兼忘𡨕想内視則身神竝一以近於道
理論要記曰性耽𤣥虛情寡嗜好不知榮華之可貴非
　強身以自髙不見淫僻之可欲非閑防以自正體至
　仁含至静超跡塵滓棲真物表想道結襟以無為為
　事近於仙道一也其次希髙敦古剋意尚行知榮華
　為浮寄忽之而勿顧知聲色能伐性捐之而勿取剪
　陰賊樹陰徳懲忿慾齊毁譽處山林修清真近於仙
　道二也其次身居禄位之塲心游道徳之鄉奉上以
　忠臨下以義於己薄於人厚仁慈和易博愛𢎞施外
　混囂塵内含澄寂潛跡宻修好生惡死近於仙道三
　也其次瀟灑蓽門樂貧甘賤抱經濟之才泛然若無
　洞古今之事曠然若虚爵之不動禄之不受確乎以
　方外為尚恬乎以攝生為務近於仙道四也其次稟
　明穎之資懷秀拔之節奮智機之旅當鋭巧之師所
　攻無敵一戰而勝然後靜以安身和以保神精以致
　真近於仙道五也其次追悔既往洗心自新雖失之
　於壯齒冀收之於晩年以功補過過落而功全以正
　易邪邪亡而正在轗軻不能易其操喧譁不能亂其
　性惟精惟一積以誠著近於仙道六也其次至忠至
　孝至貞至廉按真誥之言不待修學而自得比干剖
　心而不死惠風溺水而復生伯夷叔齊之髙風曽參
　閔子之大孝人見其没而道見其存如此善行充塞
　天地謂之隱景潛光死而不亡此亦卓然人品超越
　近於仙道七也人能得此七近謂之拔陷區出溺塗
　碎禍車登福輿可與涉養生之𤣥神仙之津矣
陰陽論曰陰陽交泰萬物化生故陰陽自少至老化為
　五行少陽成木老陽成火少陰成金老陰成水叅土
　而和之以成夫婦故木以發之火以化之水以滋之
　土以和之金以勁之故得品物成焉五勝者皆以生
　我為利剋我為用利用相乘故有成敗動靜者終始
　之道聚散者化生之門也陽其動乎陰其處乎動以
　生之靜以息之
髪宜多櫛齒宜多叩液宜常嚥氣宜清鍊手宜在靣此
　為修崐崙之法五者為不死之道
太𤣥經曰喜怒傷性哀樂傷神傷性則害生傷神則侵
　命故養性以全氣保神以安心氣完則體平心安則
　神逸此全生至要訣也
寒山子曰修生之道除嗜去慾嗇神保和所以無累也
　内抑其心外檢其身所以無過也先人後己知柔守
　謙所以安身也善推於人不善歸己所以積徳也功
　不在大過不在小去而不二所以積功也然後内行
　充而外丹至可以冀道於彷彿耳
益州老父曰凡欲身之無病必須先正其心使心不亂
　求心不狂思不貪嗜慾不著迷惑則心先無病矣心
　君無病則五臓六腑雖有病不難療矣
真西山先生衛生歌萬物惟人為最貴百嵗光陰如旅
　寄自非留意修養中未免病苦為心累何必餐霞餌
　大藥妄意延齡等龜鶴但於飲食嗜慾間去其甚者
　即安樂食後徐徐行百步兩手摩脇并腹肚須㬰轉
　手摩腎堂謂之運動水與土仰靣仍呵三四呵自然
　食毒氣消磨醉眠飽臥俱無益渇飲飢餐猶戒多食
　不欲粗并欲速寧可少餐相接續若教一飽頓充腸
　損氣損脾非是福生食粘膩筋韌物自死禽獸勿可
　食饅頭閉氣不相和生冷偏招脾胃疾鮓醬胎卵兼
　油膩陳臭醃藏皆陰類老年切莫喜食之是借寇兵
　無以異炙煿之物須冷喫不然損齒傷血脈晩食常
　宜申酉前向夜須防滯胸膈飲酒莫教飲大醉大醉
　傷神損心志酒渇飲水并喫茶腰脚自兹成重墜嘗
　聞避風如避箭坐臥須教預防患况因飲後毛孔開
　風纔一入成癱瘓不問四時俱煖酒大熱又須難向
　口五味偏多不益人恐隨肺腑成殃咎視聽行藏不
　必久五勞七傷從此有四肢亦欲常小勞譬如户樞
　終不朽臥不厭縮覺貴舒飽則入浴飢則梳梳多浴
　少益心目黙寢暗眠神晏如四時惟夏難將攝伏陰
　在内腹冷滑補腎湯藥不可無食肉稍冷休哺啜心
　旺腎衰何所忌特忌疏通泄精氣臥處尤宜綿宻間
　宴居靜慮和心意沐浴盥嗽皆煖水臥冷枕凉皆勿
　喜𤓰茄生菜不宜食豈獨秋来多瘧痢伏陽在内三
　冬月切忌汗多陽氣泄陰霧之中毋遠行暴雨震雷
　宜遠避道家更有頥生㫖第一令人少嗔恚秋冬日
　出始求衣春夏雞鳴宜早起夜後晝前睡覺來瞑目
　叩齒二七回吸新吐故無令緩咽嗽玉泉還養胎摩
　熱手心熨兩眼仍更揩擦額與靣中指時將摩鼻頻
　左右耳眼摩數遍更能乾浴遍身間按䏶暗須紐兩
　肩縱有風勞諸冷氣何憂腰背復拘攣噓呵呼吸吹
　及呬行炁之人分六字果能依用力其間斷然百病
　皆可治情欲雖云屬少年稍知節養自無愆固精莫
　妄傷神氣莫使苞羽火中燃有能操履長方正於名
　無貪利無競縱向邪魔路上行百行周身自無病
涪翁食時五觀
　一曰計功多少量彼來處
　此食墾植收穫舂磨淘汰炊煮乃成用功甚多何况
　殺害生靈為己滋味一人之食十人作勞家居則食
　父母心力所營縱是己財亦承餘䕃仕宦則食民之
　膏血大不可言
　二曰忖己徳行全缺應供
　始於事親中於事君終於立身全此三者應受供養
　無愧缺則已否當愧恥不敢盡味
　三曰防心為過貪等為宗
　於上味食務遠物而求難得是之謂貪於下味食起
　恚怒以口腹之故鞭扑人是之謂嗔食不過充飢而
　求食前方丈是之謂癡君子食無求飽離此過也
　四曰正事良藥為療形苦
　五穀五蔬以養人魚肉以養老形苦者飢渇為主病四
　百四病為客病故須食為醫藥以自扶持是故知足
　者舉筯常如服藥
　五曰為成道業方受此食
　君子無終食之間違仁先結款狀然後受食既食不
　可怠於道業
達莊論曰恬於生而靜於死恬生則不惑死靜死則神
　不離生故能與陰陽化而不易從天地變而不移生
　究其壽死終其宜心氣平治消息不虧故求得者喪
　爭明者失無欲者自足空虚者受實是以作智巧者
　害於物明是考非者危其身修飾顯潔者惑於生畏
　死而崇生者失其貞
庾闡神論曰天地者陰陽之形魄變化者萬物之遊魂
　神籟與無窮並吹大冶與造運齊根生資聚氣之跡
　死寄𤣥牝之門視榮辱其猶塵埃邈髙尚而不顧故
　能外安恬逸内體平和
北宫子曰衣其短褐有狐貉之温進其茙菽有稻粱之
　味庇其蓬室若廣厦之蔭乘其蓽輅若文軒之飾終
　身怡然不知其為貧也
象山要語曰此道非爭競務進者能知性靜退者可入
又曰君子役物小人役於物夫權皆在我若在物則為
　物役矣
學者不可用心太𦂳深山有寳無心於寳者得之
利害毁譽稱譏苦樂能動搖人釋氏為之八風
　
　
　
　
　
　
　
　
　
　
　
　
　遵生八牋卷一
欽定四庫全書
　遵生八牋卷二
　　　　　　　　　　　　　明　髙濓　撰
　　清修妙論牋
大藏經曰救災解難不如防之為易療疾治病不如避
　之為吉今人見左不務防之而務救之不務避之而
　務藥之譬之有君者不思勵治以求安有身者不能
　保養以全夀是以聖人求福於未兆絶禍於未萌蓋
　災生於稍稍病起於微微人以小善為無益而不為
　以小惡為無損而不改孰知小善不積大德不成小
　惡不止大禍立至故太上特指心病要目百行以為
　病者之鑒人能静坐持照察病有無心病心醫治以
　心藥奚伺盧扁以瘳厥疾無使病積於中傾潰莫遏
　蕭牆禍起恐非金石草木可攻所為長年因無病故
　智者勉焉
　　喜怒偏執是一病　　　亡義取利是一病
　　好色壊德是一病　　　専心係愛是一病
　　憎欲無理是一病　　　縱貪蔽過是一病
　　毁人自譽是一病　　　擅變自可是一病
　　輕口喜言是一病　　　快意逐非是一病
　　以智輕人是一病　　　乗權縱橫是一病
　　非人自是是一病　　　侮易孤寡是一病
　　以力勝人是一病　　　威勢自愶是一病
　　語欲勝人是一病　　　貨不念償是一病
　　曲人自直是一病　　　以直傷人是一病
　　與惡人交是一病　　　喜怒自伐是一病
　　愚人自賢是一病　　　以功自矜是一病
　　誹議名賢是一病　　　以勞自怨是一病
　　以虚為實是一病　　　喜說人過是一病
　　以富驕人是一病　　　以賤訕貴是一病
　　讒人求媚是一病　　　以德自顯是一病
　　以貴輕人是一病　　　以貧妬富是一病
　　敗人成功是一病　　　以私亂公是一病
　　好自揜飾是一病　　　危人自安是一病
　　隂陽嫉妬是一病　　　激厲旁悖是一病
　　多憎少愛是一病　　　堅執爭鬭是一病
　　推負著人是一病　　　文拒鈎剔是一病
　　持人長短是一病　　　假人自信是一病
　　施人望報是一病　　　無施責人是一病
　　與人追悔是一病　　　好自怨憎是一病
　　好殺蟲畜是一病　　　蠱道厭人是一病
　　毁訾髙才是一病　　　憎人勝己是一病
　　毒藥酖飲是一病　　　心不平等是一病
　　以賢嗊嗃是一病　　　追念舊惡是一病
　　不受諫諭是一病　　　内疎外親是一病
　　投書敗人是一病　　　笑愚癡人是一病
　　煩苛輕躁是一病　　　擿搥無禮是一病
　　好自作正是一病　　　多疑少信是一病
　　笑顛狂人是一病　　　蹲踞無禮是一病
　　醜言惡語是一病　　　輕慢老少是一病
　　惡態醜對是一病　　　了戾自用是一病
　　好喜嗜笑是一病　　　當權自信是一病
　　詭譎諛謟是一病　　　嗜德懷詐是一病
　　兩舌無信是一病　　　乘酒凶横是一病
　　罵詈風雨是一病　　　惡言好殺是一病
　　教人墮胎是一病　　　干預人事是一病
　　鑽穴窺人是一病　　　不借懐怨是一病
　　負債逃走是一病　　　背向異詞是一病
　　喜抵捍戾是一病　　　調戱必固是一病
　　故迷悞人是一病　　　探巢破卵是一病
　　驚胎損形是一病　　　水火敗傷是一病
　　笑盲聾啞是一病　　　亂人嫁娶是一病
　　教人捶擿是一病　　　教人作惡是一病
　　含禍離愛是一病　　　唱禍道非是一病
　　見貨欲得是一病　　　強奪人物是一病
　此為百病也人能一念除此百病日逐㸃檢使一病
　不作决無災害痛苦煩惱凶危不惟自己保命延年
　子孫百世永受其福矣
大藏經曰古之聖人其為善也無小而不崇其于惡也
　無㣲而不改改惡崇善是藥餌也録所謂百藥以治之
　　思無邪僻是一藥　　　行寛心和是一藥
　　動静有禮是一藥　　　起居有度是一藥
　　近德逺色是一藥　　　清心寡慾是一藥
　　推分引義是一藥　　　不取非分是一藥
　　雖憎猶愛是一藥　　　心無嫉妬是一藥
　　教化愚頑是一藥　　　諫正邪亂是一藥
　　戒勑惡僕是一藥　　　開導迷誤是一藥
　　扶接老幼是一藥　　　心無狡詐是一藥
　　拔禍濟難是一藥　　　常行方便是一藥
　　憐孤恤寡是一藥　　　矜貧救厄是一藥
　　位髙下士是一藥　　　語言謙遜是一藥
　　不負宿債是一藥　　　愍慰篤信是一藥
　　敬愛卑微是一藥　　　語言端慤是一藥
　　推直引曲是一藥　　　不争是非是一藥
　　逢侵不鄙是一藥　　　受辱能忍是一藥
　　揚善隱惡是一藥　　　推好取醜是一藥
　　與多取少是一藥　　　稱嘆賢良是一藥
　　見賢内省是一藥　　　不自誇彰是一藥
　　推功引善是一藥　　　不自伐善是一藥
　　不掩人功是一藥　　　勞苦不恨是一藥
　　懐誠抱信是一藥　　　覆蔽隂惡是一藥
　　崇尚勝己是一藥　　　安貧自樂是一藥
　　不自尊大是一藥　　　好成人功是一藥
　　不好隂謀是一藥　　　得失不形是一藥
　　積德樹恩是一藥　　　生不罵詈是一藥
　　不評論人是一藥　　　甜言美語是一藥
　　災病自咎是一藥　　　惡不歸人是一藥
　　施不望報是一藥　　　不殺生命是一藥
　　心平氣和是一藥　　　不忌人美是一藥
　　心靜意定是一藥　　　不念舊惡是一藥
　　匡邪弼惡是一藥　　　聽教伏善是一藥
　　忿怒能制是一藥　　　不干求人是一藥
　　無思無慮是一藥　　　尊奉高年是一藥
　　對人恭肅是一藥　　　内修孝悌是一藥
　　恬靜守分是一藥　　　和悦妻孥是一藥
　　以食飲人是一藥　　　助修善事是一藥
　　樂天知命是一藥　　　逺嫌避疑是一藥
　　寛舒大度是一藥　　　敬信經典是一藥
　　息心抱道是一藥　　　為善不倦是一藥
　　濟度貧窮是一藥　　　捨藥救疾是一藥
　　信禮神佛是一藥　　　知機知足是一藥
　　清閒無慾是一藥　　　仁慈謙讓是一藥
　　好生惡殺是一藥　　　不寶厚藏是一藥
　　不犯禁忌是一藥　　　節儉守中是一藥
　　謙己下人是一藥　　　隨事不慢是一藥
　　喜談人徳是一藥　　　不造妄語是一藥
　　貴能援人是一藥　　　富能救人是一藥
　　不尚爭鬬是一藥　　　不淫妓𤯝是一藥
　　不生奸盜是一藥　　　不懐咒厭是一藥
　　不樂詞訟是一藥　　　扶老挈㓜是一藥
　此為百藥也人有疾病皆因過惡隂掩不見故應以
　疾病因縁飲食風寒惡氣而起由人犯違聖教以致
　魂迷魄喪不在形中肌體空虛精氣不守故風寒惡
　氣得以中之是以有徳者雖處幽闇不敢為非雖居
　榮禄不敢為惡量體而衣隨分而食雖富且貴不敢
　恣欲雖貧且賤不敢為非是以外無殘暴内無疾病
　也吾人可不以百病自究以百藥自治養吾天和一
　吾心志作耆年頤壽之地也哉(百藥一段與道藏少/異一二余以家藏宋)
　(刻小本考詳似近人情語故以刻之初謂道藏國/刋似無訛誤余閲一藏以遍魚豕之錯不可枚舉)
黄帝曰一隂一陽之謂道偏隂偏陽之謂疾兩者不和
　若四時中有春無夏有秋無冬矣因而和之是謂聖
　度聖人不絶和合之道但貴于閉宻以守天真也
太上曰情慾出於五内魂定魄靜者生也情慾出於胷
　臆精散神惑者死也
書云聲色動蕩于中情愛牽纒心有念動有著晝想夜
　夢馳逐於無涯之慾百靈疲役而消散宅舍無主而
　傾頽矣
書云慾多則損精人可保者命可惜者身最重者精肝
　精不固目眩無光肺精不交肌肉消痩腎精不固神
　氣減少脾精不堅齒髪浮落若耗散真精不已疾病
　隨生死亡隨至
神仙可惜歌曰可惜許可惜許可惜元陽宫無主一
　㸃既隨穠色枯百神泣送精光去三尸喜七魄怒
　血敗氣衰將何補尺宅寸田屬别人玉爐丹竈阿
　誰處勸世人休戀色戀色貪淫有何益一神去後百
　神隨百神去盡人不知幾待說時說不得臨時出口
　泄天機
孫真人銘曰怒甚偏傷氣思多太損神神疲心易役氣
　弱病相縈勿使悲歡極當令飲食均再三防夜醉第
　一戒晨嗔亥寢鳴雲鼓(註曰扣齒/三十六下)晨興潄玉津(註曰/早時)
　(開眼即以舌攪上下腭待津/生滿口汩汩嚥下直至丹田)妖神難犯己精氣自全
　身若要無諸病常當節五辛(註曰不使鹹酸苦辣甜/五味偏傷一臟致使生)
　(疾/)安神宜恱樂(註曰常令心/上生歡喜)惜氣保和純(註曰常使/心氣和平)
　(絶躁妄焦/爍生怒)夀夭休論命修行本在人若能遵此理平
　地可朝真
象山要語曰精神不運則愚血脈不運則病
又曰志固為氣之帥然至於氣之専一則亦能動志
　故不但持其志又戒之以無暴其氣也居處飲食
　適節宣之宜視聽言動嚴邪正之辯皆無暴其氣
　之功
内無所累外無所累自然自在纔有一些他意便沈
　重了徹骨徹髓見得超然於一身自然輕清自然
　靈大
陸文達公有二歌曰聽聽聽勞我以生天理定若還懶
　惰受饑寒莫到窮來方怨命虚空自有神明聽又曰
　聽聽聽衣食生身天付定酒食貪多折人夀經營太
　甚違天命定定定
腎水也水生炁炁即火矣心火也火生液液即水矣水
　可以滋流百脈火可以薫蒸四大
經曰心牽於事火動於中有動於中必揺其精
天之助人為善也至快至周而略無毫髪之或慳天之
　報人之惡也亦至信至宻而略無毫髪之或漏細考
　逺計自當見爾
虚齋云食服常温四體皆春心氣常順百病自遯至哉
　斯言
又曰樂莫樂於日休憂莫憂於多求古之人雖疾雷破
　山而不震雖貨以萬乗而不酧惟胸中一㸃堂堂者
　以為張主
張氏曰一念之善則天地神祇祥風和氣皆在乎此一
　念之惡則殀星厲鬼凶荒禍害皆在乎此可不慎歟
勸君莫存半㸃私若存半㸃私終無人不知勸君莫用
　半㸃術若用半㸃術終無人不識
禍莫大於縱己之慾惡莫大於言人之非人非賢莫交
　物非義莫取念非善莫行事非善莫說
以責人之心責己則寡過以恕己之心恕人則全交
凡人傷巧則可悔之事多全拙則可悔之事少
知止自能除妄想安貧須要禁奢心故云良田千頃日
　食二升大厦千間夜眠八尺
治生莫若節用養生莫若寡慾
戒酒後語忌食時嗔忍難忍事順不明人口腹不節致
　病之由念慮不正殺身之本
又曰世人之夀悉可百歳而以喜怒哀樂汩沒心源愛
　惡嗜慾戕伐性根而又揚人之短掩人之長顛倒方
　寸頃刻萬變神倦思勞難全天和如彼淡泉汩以五
　味欲其不害其可得乎
造物勞我以生逸我以老少年不勤是不知勞老年奔
　馳是不知逸天命我逸而我自勞可乎
舊縁漸斷新縁莫結醴交勢合自致日疎無事安閒方
　可修道
又曰口中言少心頭事少肚中食少自然睡少依此四
　少神仙可了
心牽於事火動于中心火既動真精必揺故當死心以
　養氣息機以死心
又曰戒滿意之食省爽口之味冬食不得太煖夏食不
　得太凉
氣清則神暢氣濁則神昏氣亂則神勞氣衰則神去故
　油盡燈滅髓竭人亡添油燈焰補髓人強
溺愛冶容而作色荒禪家謂之外感之欲夜深枕上思
　得豔麗或成宵寐之感禪家謂之内感之欲二者之
　欲綢繆染著皆消耗元精若能離之則腎水自然滋
　生可以上交于心又若思索文字忘其寢食禪家謂
　之理障經綸職業不告劬勩禪家謂之事障二者之
　障雖非人欲亦損性靈若能遣之則心火不至上炎
　可以下交于腎故曰塵不相縁根無所傷返流全一
　六用不行
洞神真經曰養生以不損為延年之術不損以有補為
　養生之經居安慮危防未萌也雖少年致疾氣弱體
　枯若晩年得悟防患補益血氣有氣而神亦自足可
　以延生
嵇叔夜云服藥求汗或有勿獲愧情一集渙然流離是
　皆情發于中而形于外也因知喜怒哀樂寧不傷人
　故心不撓者神不疲神不疲則氣不亂氣不亂則身
　泰夀延矣
寵辱不驚肝木自寧動静以敬心火自定飲食有節脾
　土不泄調息寡言肺金自全恬然無慾腎水自足此
　皆吾生藥石人當請事斯語
人若知得覺字便知我大物小物有盡我無盡也四大
　形骸皆外物也榮辱生死物固有之安能使我戚戚
　哉
有蔽則昏無蔽則明耳之蔽聲目之蔽色口鼻蔽于嗅
　味四肢蔽于淫樂一掬之力不勝則羣蔽交雜去禽
　獸不逺人要優游自足心無外想嗒然坐忘在身忘
　身在事忘事在家忘家其受用無量
無視無聽抱神以静形將自正必静必清無勞汝形無
　揺汝精可以長生目無所見耳無所聞心無所知汝
　神守形形乃長存
慎内閉外多知為敗靖節之乞食而咏康節之㣲醺而
　歌非有所得若是乎哉病從口入禍從口出可不慎
　歟人不自重斯召侮矣人不自強斯召辱矣自重自
　強侮辱斯逺人能改過則善日長而惡日消矣人能
　安貧則用長足而體長舒矣禍福無不自求之者後
　世有星數之說行而反求諸天有堪輿之說行而求
　之地矣於人事獨委焉萬起萬滅之私亂吾之心乆
　矣今當掃去以全吾湛然之心
人能愈收斂則愈充拓愈細宻則愈廣大愈深厚則愈
　光明萬事不責于人則無寒氷烈火之擾吾心
多言多敗多事多累虚中無我惟善是從守約者心自
　空知止者心自足
七部要語曰神静而心和心和而形全神躁則心蕩心
　蕩則形傷欲全其形先在理神故恬和養神以安于
　内清虚棲心不誘于外也
七竅者精神之户牖也志氣者五臟之使役也耳目誘
　于聲色鼻口恱于芳味肌體之于安適其情一也則
　精神馳騖而不守志氣縻于趣捨五臟淊蕩而不安
　嗜慾連綿于外心氣壅塞于内蔓衍于荒淫之波留
　連於是非之境鮮有不敗德傷生者矣
人之禀受性情具焉性之所感者情也情之所安者慾
　也情出于性而情違性慾由于情而慾害情情之傷
　性性之妨情猶烟氷之於水火也烟生于火而鬱火
　氷生于水而遏水故烟沒而火盛氷泮而水通性貞
　則情銷情滅則性謐夫明者刳情以遣累約慾以守
　貞食足以充饑養氣衣足以蓋形禦寒美麗之華不
　為滑性哀樂之感不以亂神處於止足之泉立于無
　害之㟁此全性之道也
海蚌未剖則明珠不顯崑竹未斷則鳯音不揚情性未
　鍊則神明不發譬諸金木金性包水木性藏火故鍊
　金則水出鑽木則火生人能務學以鑽鍊其性則才
　慧發矣
身嘗居善則内無憂慮外無畏懼獨立不慙影獨寢不
　愧衾上可以接神明下可以對蠻夷德逈幽明禎祥
　畢集
靈氣謂之神休氣謂之鬼煩氣謂之蟲魚雜氣謂之禽
　獸姦氣謂之妖邪氣之濁者愚癡凶虐氣之剛者髙
　嚴壯徤氣之柔者仁慈敦篤所以君子行正氣小人
　行邪氣
形者氣之聚也氣虚則形羸神者精之成也精虛則神
　粹形者人也為萬物之最靈神者生也是天地之大
　德最靈者為萬物之首大德者為天地之宗萬物以
　停育為先天地以清浄是務故當養其形以愛其神
　敬其身以重其生
理好憎之情則愛勿近也和喜怒之情則怨不犯也故
　喜怒亂氣嗜慾傷性性相近也習之以逺如水性欲
　清泥沙汚之人性欲平嗜慾害之與性相害不可兩
　立一起一廢不可俱興
夫生死之道𢎞之在人生死常也確乎在天但觀以自
　然則生死之道無可而無不可也或未生而已死或
　已死而重生或不可以生而生或不可以死而死或
　可以死而不死或可以生而不生或有生而不如無
　生或惜死而所以致死是以致死之地則生致生之
　地則死或為知而不可以死或為時而不可以生或
　云勞我以生生者好事也不可惡其生又云休我以
　死死者惡事也不可好其死凡人心非不好其生不
　能全其生非不惡其死不能逺其死哀哉
口舌者禍福之宫危亡之府語言者大命之屬刑禍之
　部也言出患入言失身亡故聖人當言發而憂懼常
　如臨淵履氷以大若小以富若貧處盛高之谷逰卑
　賤之淵㣲為之本寂為之根懼為之宅憂為之門可
　不戒歟
福者禍之先利者害之源治者亂之本存者亡之根故
　上德質而不文不視不聽如無生焉無心無意若未
　生焉執守虚無而生生焉識道德之意揆天地之情
　禍莫大於死福莫大于生是以有名之名喪我之槖
　無名之名養我之宅有貨之貨喪我之賊無貧之貧
　養我之福
施觀吾曰存我之道切在去機機去身存機住身死無
　機胸中純白自處
景行録曰以忠孝遺子孫者昌以智術遺子孫者亡以
　謙接物者強以善自衛者良
又曰知足常足終身不辱知止常止終身不恥
荀子曰自知者不怨人知命者不怨天怨人者窮怨天
　者凶又曰榮辱之大分安危利害之常體也先義而
　後利者榮先利而後義者辱榮者常通辱者常窮通
　者常制人窮者常制于人
古人云㑹做快活人凡事莫生事㑹做快活人省事莫
　惹事㑹做快活人大事化小事㑹做快活人小事化
　無事
又云忍是心之寳不忍身之殃舌柔常在口齒折只因
　剛思量一忍字真是快活方片時不能忍煩惱日月
　長
又曰木有所養則根本固而枝葉茂樑棟之材成水有
　所養則泉源壯而流𣲖長灌溉之利溥人有所養則
　心神安而識見達修道之事成
真誥曰鏡以照面智以照心鏡明則塵垢不染智明則
　邪惡不生
虚皇經曰財為患之本聚財為聚業財為愛慾根能招
　一切罪若以財非財始可入道境
又曰汝知見世因縁則知宿世因縁汝修見世因縁則
　知來世因縁一氣無偏倚所種還自生植此荆棘根
　如何望喬林
又云慈悲之力最為廣大能化一切能服一切惡者無
　與争暴者無與抗所向無與敵是為廣大無邊
又曰口無是非言心無人我相身不受染著方契無為
　道衆生俱幻化墮彼色相因須知樂是苦一念了無
　為
仙經云専精養神不為物雜謂之清反神復氣安而不
　動謂之静制念以定志静身以安神保氣以存精思
　慮兼忘㝠想内視則身神並一身神並一則近真矣
延命録曰五榖充肌體而不能益夀百藥療病延年而
　不能甘口充肌甘口者俗人之所珍苦口延年者道
　士之所寳
禁忌篇曰善攝生者卧起有四時之早晚興居有至和
　之常制筋骨有偃仰之力閑邪有吞吐之術流行營
　衛有補瀉之法節宣勞逸有與奪之要忍怒以養隂
　氣抑喜以養陽氣然後先將草木以救虧缺服金丹
　以定不窮養性之道盡于此矣
列子曰少不勤行壯不競時長而安貧老而寡慾閒心
　勞形養生之方也
太平御覽曰道者氣也寳氣則道長存秘者精也寳精
　則神長生精者血脈之川流守骨之靈神精去則骨
　枯骨枯則死矣是以為道者務寳其精
莊子曰聖人休休焉則平易矣平易則恬淡矣平易恬
　淡則憂思不能入邪氣不能襲故其德全而神不虧
又曰養志者忘形養形者忘利致道者忘心
真誥曰衰年體羸多為風寒所乗當深頥養晏此無事
　上味𤣥元棲守絳津體寂至道心存内觀屏波萬累
　蕩濯他念乃始近其門户耳若憂累多端人事未省
　雖復憩靈空洞存心淡泊纒綿亦弗能達也
𤣥闗秘論曰無心于事則無事于心故心静生慧心動
　生昏
仙經曰子欲長生當由所生之門游處得中進退得所
　動静以法去留以度可以延命而愈疾矣
本草總篇曰攝生之道莫若守中守中則無過與不及
　之害經曰春秋冬夏四時隂陽生病起于過用蓋不
　適其性而強云為逐強處即病生五臟受氣蓋有常
　分用之過耗是以病生善養生者既無過耗之弊又
　能保守真元何患乎外邪所中也故善服藥不若善
　保養不善保養不若善服藥世有不善保養又不善
　服藥倉卒病生而歸咎于神天噫是亦未嘗思也可
　不謹歟
又曰未聞道者放逸其心逆於生樂以精神徇知巧以
　憂畏徇得失以勞苦徇禮節以身命徇利財四徇不
　置心為之病矣極力勞形躁暴氣逆當風縱酒食嗜
　辛鹹肝為之病矣飲食生冷温凉失度乆坐乆卧大
　飽大饑脾為之病矣呼呌過常辯争陪答冐犯寒暄
　恣食鹹苦肺為之病矣乆坐濕地強力入水縱欲勞
　形三田漏溢腎為之病矣五病既作故未老而羸未
　羸而病病至則重重則必斃嗚呼是皆弗思而自取
　之也衛生之士須謹此五者可致終身無苦經曰不
　治已病治未病正為此矣
吕氏春秋曰凡生之長也順之也使生不順者欲也故
　聖人必先適欲適節也室大則多隂臺髙則多陽多
　隂則蹷多陽則痿蹷者逆寒疾也痿躄不能行此隂
　陽不適之患也是故先王不處大室不為髙臺味不
　衆珍春不煇熱熱則理塞脈則閉結理塞則氣不達
　味衆珍則胃充胃充則中大鞔中大鞔則氣不達以
　此求長生其可得乎
三因極一方曰夫人禀天地隂陽而生者蓋天有六氣
　人有三隂三陽而上奉之地有五行人有五臟五腑
　而下應之於是資生皮肉筋骨精髓血脈四肢九竅
　毛髪齒牙唇舌總而成體外則氣血循環流注經絡
　喜傷六淫内則精神魂魄志意思喜傷七情六淫者
　寒暑燥濕風熱是也七情者喜怒憂思悲恐驚是也
　若持䕶得宜怡然安泰役冐非理百疴生焉
崔公入藥鏡曰物之最靈惟其人也身者乃萬化之本
　精於人也若水浮航氣於人也如風揚塵神於人也
　似野馬聚空水涸則航止風息則塵静野馬散而大
　空長有精能固物炁能盛物精氣神三者心可不動
　其變化也外忘其形内養其神是謂登真之路嗜欲
　縱乎心孰能乆去哀樂傷乎志孰能乆忘思慮役乎
　神孰能乆無利禄勞乎身孰能乆捨五味敗乎精孰
　能乆節酒醴亂乎情孰能乆絶食佳殽飲㫖酒視以
　姝麗聽以淫聲雖精氣強而反禍于身耳目快而致
　亂于神有百端之敗道以一介而希真安有養身之
　驗耳夫學道者外則意不逐物而移内則意不隨心
　而亂湛然保于虛寂造乎清浄之域矣
上元夫人謂漢武帝曰汝好道乎勤而不獲實有由也
　汝胎性暴胎性淫胎性奢胎性酷胎性賊暴則使氣
　奔而攻神是故神擾而竭淫則使精漏而魂疲是故
　精竭而魂疲奢則使真雜而魄穢是故命逝而靈臭
　酷則使喪仁而攻目是故失仁而眼亂賊則使心鬭
　而口乾是故内戰而外絶此五事皆是截身之刀鋸
　刳命之斧斤矣雖復志好長生不能遣兹五難亦何
　為損性而自勞乎
文中子曰静漠恬淡所以養生也和愉虚無所以據德
　也外不亂内即性得其宜静不動和即德安其位養
　生以經世抱德以終年可謂能體道矣
又曰能尊生雖富貴不以養傷身雖貧賤不以利累形
三茅君訣曰神養于氣氣㑹于神神氣不散是謂修真
元始經曰喜怒損性哀樂傷神性損則害生故養性以
　全氣保神以安身氣全體平心安神逸此全生之訣
　也
達磨胎息經曰元壯既立猶𤓰有蒂闇注母氣母呼即
　呼母吸即吸綿綿十月氣足形圓心是氣之主氣是
　形之根形是氣之宅神是形之真神用氣養氣因神
　住神行則氣行神住則氣住此經要妙之義也
羣仙諸玉曰煉精者煉元精非淫佚所感之精煉氣者
　煉元氣非口鼻呼吸之氣煉神者煉元神非心意念
　慮之神故此神氣精者與天地同其根與萬物同其
　體得之則生失之則死以陽火煉之則化成陽氣以
　隂符養之則化成隂精故曰見之不可用用之不可
　見
養生論曰大凡養生先調元氣身有四氣人多不明四
　氣之中各主生死一曰乾元之氣化為精精反為氣
　精者連於神精益則神明精固則神暢神暢則生健
　若精散則人疲精竭則神去神去則死二曰坤元之
　氣化為血血復為氣氣血者通于内血壯則體豐血
　固則顔盛顔盛則生空若血衰則髪變血敗則胸空
　胸空則死三曰庶氣庶氣者一元交氣氣化為津津
　復為氣氣連于生生託于氣隂陽動息滋潤形骸氣
　通則生氣乏則死四曰衆氣衆氣者榖氣也榖濟于
　生終誤于命食榖氣雖生藴榖氣還死精能附血氣
　能附生當使循環即身永固乾元之陽陽居隂位臍
　下氣海是也坤元之隂隂居陽位胸中血海是也生
　者屬陽陽貫五臟喘息之氣是也死者屬隂隂納五
　味穢惡之氣是也氣海之氣以壯精神以填骨髓血
　海之氣以補肌膚以流血脈喘息之氣以通六腑以
　扶四肢穢惡之氣以亂身神以腐五臟
存神論曰物理所不可逃者四曰生曰心曰性曰情有
　生必有心有心必有性有性必有情性則定静情則
　感通感通之際二氣必交交于外則龍虎飛走鉛汞
　漏失交于中則龍虎相隨鉛汞内結氣所生也故來
　入身謂之生所以通生謂之道至人以道制情氤氲
　之際能住𤣥胎恍惚之中能擒物象所以有道合一
　神形俱妙之功也
又云從色來者由隂陽之中從化來者出隂陽之外由
　隂陽中來者有留形住世之理故無用之中有用必
　奪造化於隂陽出隂陽外者有飛靈走性之道故有
　為之中無為方獨超昇於象外進退之序能鍊色身
　而化形能脫化身而化神果無序而頓超理所未聞
元道真經曰生可冀也死可畏也草木根生去土則死
　魚鼈沈生去水則死人以形生去氣則死故聖人知
　氣之所在以為身寳
莊子養生篇曰吾生也有涯(向秀曰生之所/稟各有涯也)而智也無
　涯(嵇康曰夫不慮而欲性之動也識而發感智之用/也性動者遇物而常足則無餘智從感而来倦而)
　(不已故世之所患常在/於智用不在性動也)以有涯隨無涯殆已(郭象曰/以有限)
　(之性尋無窮之智/安得而不困哉)已而為智者殆而已矣(向秀曰已/困於智矣)
　(又為智攻之/者又殆矣)
莊子又曰達生之情者不務生之所無以為(向秀曰生/之所無以)
　(為者性表之事也張湛曰生理自全/為分外所為此是以有涯隨無涯也)達命之情者不
　務智之所無奈何(向秀曰命盡而死者是張湛曰乗/生順之理窮所稟分豈智所知)
西山記曰人之真氣大運隨天元氣小運隨子腎午心
　卯肝酉肺故坐子午取水火交也
又曰一體之盈虚消息皆通於天地應於萬類(張湛曰/人與隂)
　(陽通/氣)和之於始和之於終静神滅想生之道也(始終/和則)
　(神志/不散)
妙真經曰人常失道非道失人人常去生非生去人故
　養生者慎勿失道為道者慎勿失生使道與生相守
　生與道相保
黃老經𤣥禾曰天道施化與萬物無窮人道施化形神
　消亡轉神施精精竭形衰形本生精精生於神不以
　精施故能與天合德不與神化故能與道同式
又曰以形化者尸解之類神與形離二者不俱遂象飛
　鳥入海為蛤而隨季秋隂陽之氣以氣化者生可冀
　也以形化者甚可畏也
指歸曰逰心於虚静結志於微妙委慮於無欲歸指於
　無為故能達生延命與道為乆或疑者云始同起於
　無外終受氣於隂陽載形魄於乾坤資生長於食息
　而有愚有智有強有弱有夀有夭天耶人耶解者曰
　夫形生愚智天也強弱夀夭人也
河圖帝視萌曰侮天時者凶順天時者吉春夏樂山髙
　處秋冬居卑深藏吉利多福夀考無窮
雒書寳予命曰古人治病之方和以醴泉潤以元氣藥
　不辛不苦甘甜多味常能服之津流五臟繫之在肺
　終身無患
傳曰雜食者百病妖邪所鍾所食愈少心愈開年愈益
　所食愈多心愈塞年愈損焉
真人大計曰奢懶者夀慳靳者夭放散劬勞之異也田
　夫夀膏粱夭嗜慾多少之驗也處士少疾逰子多患
　事務繁簡之殊也故俗人競利道士罕營
彭祖曰道不在煩但能不思衣不思食不思聲色不思
　勝負不思得失不思榮辱心不勞形不極常道引納
　息但爾可得千歲欲長生無限者當服上藥
仲長統曰蕩六情者有心而不以之思有口而不以之
　言有體而不以之安安之而能遷樂之而不愛以之
　圖之不知日之益也不知物之易也
飲食不時傷人憂恚悲哀傷人喜樂過差傷人忿􁂯不
　解傷人汲汲所願傷人戚戚所患傷人寒暖失節傷
　人隂陽不交傷人凡交須依導引諸術若能避衆傷
　人事而復曉隂陽之術則是不死之道大樂氣飛揚
　大愁氣不通用精令人氣力乏多睡令人目盲多唾
　令人心煩貪美食令人洩痢俗人但知貪於五味不
　知有元氣可飲聖人知五味之毒焉故不貪知元氣
　可服故閉口不言精氣息應也唾不咽則氣海不潤
　氣海不潤則津液乏是以服元氣飲醴泉乃延年之
　本也
明醫論云疾之所起自生五勞五勞既用二臟先損心
　腎受邪腑臟俱病五勞者一曰志勞二曰思勞三曰
　心勞四曰憂勞五曰疲勞五勞則生六極一曰氣極
　二曰血極三曰筋極四曰骨極五曰精極六曰髓極
　六極即為七傷七傷變為七痛七痛為病令人邪氣
　多正氣少忽忽喜怒悲傷不樂飲食不生肌膚顔色
　無澤髪白枯稿甚者令人得大風偏枯筋縮四時拘
　急攣縮百闗隔塞羸痩短氣腰脚疼痛此由早娶用
　精過差血氣不足極勞之所致也
憂畏者生死之門禮教之主存亡之由禍福之本吉凶
　之元也
養性者失其憂畏則心亂而不治形躁而不寧神散而
　氣越志蕩而意昏應生者死應死者亡應成者敗應
　吉者凶其憂畏者其猶水火不可暫忘也
太上畏道其次畏物其次畏人其次畏身故憂於身者
　不拘於人畏於己者不制於彼慎於小者不懼於大
　戒於近者不悔於逺
九仙君論曰形神相托神形相成口受外味以亡識身
　受内役以喪精神離形以散敗形離神以去生殊不
　知皮肉相應筋骨乃成肝合筋其外爪心合脈其外
　色脾合肉其外脣肺合皮其外毛腎合骨其外髪故
　外無五傷以敗五體
胎臟論曰先除慾以養精後禁食以存命是知食胎氣
　飲靈元為不死之道返童還年
古云衆方囂然我獨淵黙中心融融自有真樂是蓋出
　乎塵垢之外而與造物者逰也
軒冕不足為吾髙而塵埃在我或有所不得避昔人謂
　居軒冕之中當有山林之氣然則處塵埃之内不可
　有市井之習
瓦盆盛酒與傾金注玉同一醉也蹇驢布韉與金鞍駿
　馬同一逰也松牀莞簟與繡衾玉枕同一寢也布袍
　蒲絮與貂裘狐貉同一煖也蔬食菜羮與烹龍炮鳳
　同一飽也知此則貧賤富貴可以一視矣
康仲俊年八十六極康寧自言少時讀千字文有所悟
　謂心動神疲四字也平生遇事未嘗動心故老而不
　衰
達磨曰心不縁境住在本源意不散流守於内息神不
　外役免於勞傷人知心即氣之主氣即形之根形者
　氣之宅神形之具令人相因而立若一事有失即不
　合於至理何能乆立焉
又曰心静即神恱神恱即福生
真仙直指曰清静二字清謂清其心源静謂静其氣海
　心源清則外物不能撓性定而神明氣海静則邪欲
　不能作精全而腹實
海天秋月道人曰守清静恬淡所以養道處汚辱卑下
　所以養德去嗔怒滅無明所以養性節飲食薄滋味
　所以養氣然後性定則情忘形虚則神運心死則神
　活陽盛則隂衰
莊註云衆竅為風所鳴萬形為化所役風不能鳴則衆
　竅虚化不能役則萬形息
𤣥英疏曰藏舟船於海壑正合其宜隱山岳於澤中謂
　之得所然造化之力擔負而趨變故日新驟如逝水
　昨我今我新吾故吾義亦然也
林君復集曰飽藜藿者鄙膏粱樂貧賤者鄙富貴安義
　命者輕生死逺是非者忘臧否
飽肥甘衣輕煖不知節者損福廣積聚驕富貴不知止
　者殺身
小人詐而巧似是而非故人恱之者衆君子誠而拙似
　迂而直故人知之者寡
誠無悔恕無怨和無讐忍無辱
何恬庵録曰張飽㠶於大江驟駿馬於平陸天下之至
　快反思則憂處不争之地乘獨後之馬人或我嗤樂
　莫大焉
口腹不節致疾之因念慮不正殺身之本驕富貴者慽
　慽安貧賤者休休故景公千駟不如顔子一瓢
武林蓮池宏公戒殺生文曰世人食肉咸謂理所應然
　乃恣意殺生廣積寃結相習成俗不自知覺昔人有
　言可為痛哭流涕長太息者是也計其迷執略有七
　條開列如左餘可例推云
其一曰生日不宜殺生哀哀父母生我劬勞己身始誕
　之辰父母垂亡之日也是日正宜戒殺廣行善事以
　資㝠福使先亡者早獲超昇見存者増延福夀何得
　頓忘母難殺害生靈世習不覺其非可為痛哭流涕
　長太息者此也
其二曰生子不宜殺生凡人無子則悲有子則喜子母
　俱安則幸不思一切禽獸亦各有子胡為慶我子生
　令他子死母亡於心安乎嬰孩始生不為造福而反
　造業愚亦甚矣可為痛哭流涕長太息者此也
其三曰祭先不宜殺生亡者忌辰及春秋二祭俱當戒
　殺以資㝠福雖羅列八珍於前安能起九泉之遺骨
　而饗之也無益而有傷生命智者不為也舉世習行
　不以為非可為痛哭流涕長太息者此也
其四曰祈禳不宜殺生世人有疾殺牲祀神以祈福祐
　不知已之祀神以求生反殺他命而活我命逆天悖
　理神其有靈决不來饗種種淫祀亦復類此舉世習
　行而不覺其非可為痛哭流涕長太息者此也
其五曰婚禮不宜殺生世間婚禮自問名納采以至成
　婚殺生不知其㡬夫婚者生人之始也生之始而行
　殺理既逆矣又婚姻吉禮也吉日而用凶事不亦慘
　乎此舉世習行而不覺其非可為痛哭流涕長太息
　者此也
其六曰燕客不宜殺生良辰美景賢主嘉賔蔬食菜羮
　不妨清致何須廣殺生命窮極肥甘笙歌燕飲於杯
　盤宰割寃號於砧几嗟乎有人心者能不悲哉世習
　不以為非可為痛哭流涕長太息者此也
其七曰營生不宜殺生世人為衣食故或畋獵或漁捕
　或殺生靈以資生計我觀不作此業者亦衣亦食未
　必其凍餒而死也殺生營生神理所怒以殺昌裕百
　無一人種地獄之禍因受來生之惡報莫此為甚何
　不别求生計乃執為此七者皆為痛哭流涕長太息
　者此也
放生文曰蓋聞世間至重者生命天下最慘者殺傷是
　故逢擒則奔蟣虱猶知避死將雨則徙螻蟻尚且貪
　生何乃網於山罟於淵多方掩取曲而鈎直而矢百
　計捜羅使其膽落魂飛母離子散或囚籠檻則如處
　囹圄或被刀砧則同臨剮戮憐兒之鹿砥瘡痍而寸
　斷柔腸畏死之猿望彎弓而雙垂悲淚恃我強而凌
　彼弱理恐非宜食他肉而補己身心將安忍由是昊
　天垂憫古聖行仁解網著於成湯畜魚興於子産聖
　哉流水潤枯稿以囊泉慈矣釋迦代危亡而割肉天
　台聖者鑿放生之池大樹仙人䕶栖林之鳥續魚蝦
　(闕/)　　　禪師之遺愛猶存救龍子而傳方孫真人
　之慈風未泯一活螻蟻也沙彌易短命為長年書生
　易卑名為上第一放龜也毛寳以臨危而脫難孔愉
　以㣲職而封侯屈師縱鯉於元村夀増一紀隋侯濟
　蛇於齊野珠報千金拯已溺之蠅酒匠之死刑免矣
　捨將烹之鼈厨婢之篤疾瘳焉貿死命於屠家張提
　刑魂超三界易餘生於釣艇李景文毒解丹砂孫良
　嗣解矰􁀯之危卜葬而羽蟲交助潘縣令設江湖之
　禁去任而水族悲號信老免愚民之牲祥符甘雨曹
　溪守獵人之網道播神州雀解銜環報恩狐能臨井
　受術乃致殘軀得命垂白璧以聞經難地求生現黃
　衣而入夢施皆有報事豈無聞載在簡編昭乎耳目
　普願隨所見物發慈悲心捐不慳財行方便事或恩
　周多命大積隂功若恵及一蟲何非善事茍日増而
　月累自行廣而福増慈滿人寰名通天府蕩空寃障
　多祉萃於今生培積善根餘慶及於後世倘更助稱
　佛號加諷經文為其回向西方令彼永離惡道則存
　心愈大植德彌深道業資之速成蓮臺生其勝品矣
處事不以聰明為先而以盡心為急不以集事為急而
　以方便為上
人當自信自守雖稱譽之承奉之亦不為之加喜雖毁
　謗之侮慢之亦不為之加怒
不可乘喜而多言不可乗快而易事
膽欲大見義勇為心欲小文理宻察智欲圓應物無滯
　行欲方截然有執
静能制動沈能制浮寛能制褊緩能制急
偶讀醫書有曰洗心曰齋防患曰戒深有可取
枚乗曰欲人無聞莫若勿言欲人無知莫若勿為
輕言戲謔最害事蓋言不妄發則言出而人信之茍常
　輕言戲謔遇有正事誠實之言人亦不信
無夢子時教化村落中手持木牌牌上書二詩云身為
　車兮心為軾車動軾隨無計息交棃火棗是誰無自
　是不除荆與棘身為客兮心為主主人平和客安處
　若還主客不康寧精神管定辭君去是為知道妙者
髙尚先生曰形者生之舍也氣者生之元也神者生之
　制也形以氣充氣耗形病神依氣位氣合神存修真
　之士法於隂陽和於術數持滿御神専氣抱一以神
　為車以氣為馬神氣相合可以長生
又曰全生之術形氣貴乎安安則有倫而不亂精神貴
　乎保保則有要而不耗故保養之道初不離于形氣
　精神
又曰心為君主之官得所養則血脈之氣王而不衰生
　之本無得而揺也神之變無得而測也腎為作強之
　官得所養則骨髓之氣榮而不枯臟之本無得而傾
　也精之聚無得而奪也
梓童寳章曰饒一著添子孫之福(闕/)　　　　駒隙之
　易過忍一言免駟馬之難追息一忍養身心之精和
言行擬之古人則德進功名付之天命則心閒報應念
　及子孫則事平受享慮及疾病則用儉
好辨以招尤不若訒黙以怡性廣交以延譽不若索居
　以自全厚費以多營不若省事以守儉逞能以誨妬
　不若韜精以示拙
華嚴經云人從第一歡喜地入第二離垢地始能行此
　十善道
一曰性自逺離一切殺生不蓄刀杖不懐怨恨有慙有
　愧仁恕具足於一切衆心有命之者常生利益之心
　是菩薩尚不惡心惱諸衆生何况于他起衆生想故
　以重意而行殺害
二曰性不偷盜於自資財常知止足於他慈恕不欲侵
　損若物屬他起他物想終不於此而生盜心乃至一
　草一葉不與不取何况其餘資生之具
三曰性不邪婬於自妻知足不求他妻於他妻妾他所
　䕶女親族媒定及為法所䕶尚不生於貪染之心何
　况從事况於非道
四曰性不妄語常作實語真語時語乃至夢中亦不忍
　作覆藏之語無心欲作何况故犯
五曰性不兩舌於衆生無離間心無惱害心不將此語
　為破彼故而向彼說不將彼語為破此故而向此說
　未破者不令破已破者不増長不喜離間不樂離間
　不作離間不說離間語若實若不實語
六曰性不惡口所謂毒害語粗忿語苦他語令他嗔恨
　語現前語不現前語強惡語庸賤語不可樂聞語聞
　者不恱語嗔忿語如火燒心語怨結語熱惱語不可
　愛語不可樂語能壊自身他身語如是等語皆悉捨
　離常作潤澤語柔軟語恱意語可樂聞語聞者喜恱
　語善入人心語風雅典則語多人受樂語大小恱樂
　語身心踊恱語
七曰性不綺語常作思審語時語法語順道理語巧調
　伏語隨時籌量决定語乃至戲笑語恒思審何况故
　出散亂之言
八曰性不貪欲於他財物他所資用不生貪心不願不
　求
九曰性離瞋恚於一切衆生恒起慈心利益心哀愍心
　歡喜心和潤心攝受心永捨嗔恨怨害熱惱常思順
　行仁慈祐益
十曰性離邪見住於正道不行占卜不取惡戒心見正
　直無誑無謟於佛法僧起决定信
清静經曰人神好清而心擾之心好静而欲牽之常能
　遣其欲而心自静澄其心而神自清
又曰衆生所以不得真道者為有妄心既有妄心即驚
　其神既驚其神即著萬物既著萬物即生貪求既生
　貪求即是煩惱煩惱妄想憂苦身心便遭濁汚流浪
　生死
玉樞經曰道者以誠而入以黙而守以柔而用用誠似
　愚用黙似訥用柔是拙夫如是則可與忘形可以忘
　我可以忘忘入道者知止守道者知謹用道者知㣲
　能知㣲則慧光生能知謹則聖智全聖智全則慧光
　生慧光生則與道為一是名真忘惟其忘而不忘忘
　無可忘無可忘者即是至道
金笥籙曰心不留事一静可期此便是覔静底路
又曰目不亂視神返于心神返于心乃静之本
正法眼藏曰汝之本性猶如虛空返觀自性了無一物
　可見是名正見了無一物可知是名真知無有青黄
　長短但見本源清浄覺體圓明即名見性成佛亦名
　如來知見
陳茂卿夙興夜寐箴為吾人一日修行短度當熟讀之
　箴曰雞鳴而寤思慮漸馳盍於其間澹以整之或省
　舊愆或紬新得次第條理瞭然黙識本既立矣昧爽
　乃興盥櫛衣冠端坐斂形提掇此心皦如日出嚴肅
　整齊虚明静一乃啟方策對越聖賢夫子在坐顔曽
　後先聖師所言親切敬聽弟子問辨反復參訂事至
　斯應則驗于為明命赫然常目在之事去既已我則
　如故方寸湛然凝神息慮動静循環惟心是監静存
　動察勿貳勿叄讀書之餘間以逰詠發舒精神休養
　情性日暮人倦昏氣易乗齋莊恭敬振拔精明夜乆
　斯寢齊手斂足不作思惟心神歸宿養以夜氣貞則
　復元念兹在兹日夕乾乾
崔子玉座右銘曰毋道人之短毋說己之長施人慎勿
　念受施慎勿忘世譽不足慕惟仁為紀綱隱心而後
　動謗議庸何傷毋使名過實守愚聖所臧在湼貴不
　淄曖曖内含光柔弱生之徒老氏戒剛強行行鄙夫
　志悠悠故難量慎言節飲食知足勝不祥行之茍有
　恒乆乆自芬芳
范堯夫布衾銘曰黎藿之甘綈布之温名教之樂德義
　之尊求之孔易享之常安錦繡之奢膏粱之珍權寵
　之盛利慾之繁苦難其得危辱旋臻舍難取易去危
　就安至愚且知士寧不然顔樂簞瓢百世師模紂居
　瓊臺死為獨夫君子以儉為德小人以奢喪軀然則
　斯衾之陋其可忽諸
東坡云釋如白璧道如黃金儒如五榖則近之矣蓋聖
　不徒生生則必有所為釋迦孔老易地則皆然也
龍舒居士云佛以殺生偷盜邪淫為身三業而孔子言
　勝殘去殺詩人言文王德及鳥獸昆蟲是豈不戒殺
　哉盜固不在所言矣孔子言吾未見好德如好色者
　詩人多貪淫亂是豈不戒邪淫哉佛以妄言綺語兩
　舌惡口為口業孔子謂人而無信不知其可豈不戒
　妄言也謂巧言令色鮮矣仁豈不戒綺語也書稱爾
　無面從退有後言豈不戒兩舌也荀子謂傷人之言
　深於矛㦸是未嘗不戒惡口也佛以貪嗔癡為意三
　業孔子言見得思義則戒貪矣言不念舊惡則戒嗔
　矣言困而不學民斯為下則戒癡矣由此言之儒釋
　未嘗不同也其不同者惟儒止於世間法釋氏又有
　出世間法此其不同耳
客有問曰有生即有死若能無生即能無死然則主於
　治生與長生者得無死乎荅曰明德者心之神明虚
　靈不昧能明此而止於至善與鍊神還虚者同一圓
　覺之性皆不囿於形矣夫有形則有生死不囿於形
　何生死之有問曰然則三教聖人皆不得死乎荅曰
　儒云生寄也死歸也道曰勞我以生逸我以死釋曰
　生如著衫死如脫袴皆離形而超脫耳非真死也問
　曰三教學人亦能超脫乎荅曰止至善與鍊神禪定
　功夫極難下手惟上智利根可由頓漸而入若下愚
　鈍根則未易至也
龍舒居士曰人生時父母妻子屋宅田園牛羊車馬以
　至㣲細等物不問大小或祖傳於己或自己營為或
　子孫或他人為己積累而得色色無非己物且如牕
　紙雖㣲被人扯破猶有怒心一針雖小被人將去猶
　有吝意倉箱既盈心猶不足舉眼動步無非著愛一
　宿在外已念其家一僕未歸已憂其失種種事物無
　不掛懐一日大限到來盡皆抛去雖我此身亦棄物
　也况身外者乎静言思之恍如一夢莊子云有大覺
　者然後知此其大夢也
了明長老曰身為死物其内活潑潑地者為活物莫於
　死物上作活計宜於活物上作活計予深愛此語
梵網戒云常須自知我是未成之佛諸佛是已成之佛
　汝心佛者未成佛也彌陀佛者已成佛也未成佛者
　乆沈慾海具足煩惱杳無出期已成佛者乆證菩提
　具足威神能為物䕶故諸佛勸令衆生念佛是以我
　未成之佛求他已成之佛為救䕶耳是故衆生若不
　念佛聖凡永離父子乖離長處輪迴去佛逺矣
朱陶父曰欲脫輪迴立德為本凡修浄業濟物為先忠
　君孝親固臣子之大節恭兄友弟實長幼之當然夫
　婦别朋友信人倫乃正道德親善良近學行斯全勿
　為善小而不為莫以慾㣲而不窒骨肉貧賤雖有過
　而不疎他人富顯縱無嫌而莫厚婚喪凍餒知不給
　而量力隂周病老艱危見有難而推誠急助施恩於
　不報之地防患於未然之前毒害勿興於心讒言莫
　出諸口瞞心者自壊其心昧己者自殘乎己當愛物
　不可害物寧譽人無寧毁人謙受益滿則必損恵迪
　吉從逆必凶經乗妙理依宿德以叅求觀念浄因訪
　髙人而精進往生一念莫更貪生持念一心休萌雜
　念直下打併勿令纒綿奴僕卑幼切戒欺凌鵝鴨猪
　羊慎毋畜養埋暴露之枯骨祭無主之孤魂橋梁井
　道隨心修補錢財飲食量力恵施憐饑寒之乞子憫
　殘廢之蒼生常存利濟曲盡慈悲或禽獸之罹於檻
　穽繫足倒懸或魚鳥之掛於網羅穿腮反翼雖知萬
　死尚冀一生彼顧盼而哀鳴以求救我施財而贖命
　以放生既隨物而廣施利益更逢人而普勸浄因謹
　三歸持五戒悉莊嚴乎淨土掃六塵修十善皆回向
　於阿彌凡若此不止於下生信如斯必生于上品
塵生便掃莫論是否百年偶聚何苦煩惱太虚之内無
　物不有萬事從寛其福自厚(右除/忿怒)
染性觸物黏於飴膠婬愛賊人毒於戈矛片時意適永
　劫靈消一絲未斷塵網難超(右斷/嗜慾)
不扣自鳴鐘鼓為妖寧口之羞斯氣之浮恂恂呐呐立
　誠寡尤如瓶是守括囊無咎(右戒/多言)
夜結於夢晝馳於想起滅萬端盡屬虛妄要拔前根須
　除後障一劍當空羣魔消喪(右澄/妄想)
弇州山人養心歌
　得歲月延歲月得歡恱且歡恱萬事乗除總在天何
　必愁腸千萬結放心寛莫膽窄古今興廢言可徹金
　谷繁華眼裏塵淮隂事業鋒頭血陶潛籬畔菊花黄
　范蠡湖邊蘆花白臨潼㑹上膽氣雄丹陽縣裏簫聲
　絶時來頑鐵有光輝運去良金無艶色逍遥且學聖
　賢心到此方知滋味别粗衣澹飯足家常養得一生
　一世拙
閩陳山人逍遥說
　夫性有定分理有至極力不能與命鬭才不能與天
　争而貪羨之流躁進之士乃謂富貴可以力掇功名
　可以智取神仙可以學致長生可以術得抱憾老死
　而終不悟悲夫使天下之富必盡陶朱倚頓邪則原
　憲黔婁不復為賢人矣使天下夀必盡如王喬彭祖
　耶則顔氏之子閔氏之孫不復為善人矣使天下之
　仕必盡如稷契伊管耶則乗田委吏不復為孔子矣
　使天下之色必盡如毛嬙西施邪則嫫母孟光不復
　嫁於人矣蓋富者自富貧者自貧夀者自夀夭者自
　夭達者自達窮者自窮妍者自妍醜者自醜天地不
　能盈縮其分寸鬼神不能損益其錙銖是以達觀君
　子立性樂分含真抱樸心無城府行無町畦天下有
　道則皦皦與世相清天下無道則混混與世相濁壓
　之泰山不以為重付之秋毫不以為輕升之青雲不
　以為榮墜之深淵不以為辱震之雷霆不以為恐刼
　之白刃不以為懼視死生為旦暮以盈虚為消息仰
　觀宇宙之廓落俯視身世之卑憾如一浮萍之泛大
　海一稊米之寄太倉又何足議輕重於其間哉故所
　至皆樂所處皆適出于天為民入于道為隣若是則
　何往而不逍遥哉
　嗚呼治亂運也賢否道也夀夭數也遇不遇時也世
　有才智不相上下而所遇頓殊覽此足以自慰
　　洗心說
福生於清儉德生於卑退道生於安静命主於和暢患
　生於多慾禍生於多貪過生於輕慢罪生於不仁戒
　眼莫視他非戒口莫談他短戒念莫入貪淫戒身莫
　隨惡伴無益之言莫妄說不干己事莫妄為黙黙黙
　無限神仙從此得饒饒饒千災萬禍一齊消忍忍忍
　債主寃家從此隱休休休蓋世功名不自由尊君王
　孝父母禮賢能奉有德别賢愚恕無識物順來而勿
　拒物既去而不追身未遇而勿望事已過而勿思聰
　明多暗昧算計失便宜損人終有失倚勢禍相隨戒
　之在心守之在志為不節而亡家因不亷而失位勸
　君自警於生平可嘆可警而可畏上臨之以天神下
　察之以地祇明有王法相繼暗有鬼神相隨惟正可
　守心不可欺
　　戒殺牛文
　我勸世人勿食牛肉服耕効勞返遭殺戮爾食何來
　忍為烹鬻吁嗟此牛莫云是畜六道輪迴互相報復
　焉知前世非爾眷屬豈為無知臨死觳觫口不能言
　垂泪若哭皮解體分猶張兩目目匪徒張看爾反覆
　能保他年不變為犢念我同胞貪讒縱欲只愛口爽
　不思中毒牛生惡瘡瘟黃臌腹殺而食之頃刻命促
　獄字犬言牢字牛足不食牛犬可免牢獄有飯充饑
　得蔬是福何必食牛以快爾欲食之三日神嗔鬼逐
　戒之三日名書金籙鑒戒分明再三是囑
　遵生八牋卷二
欽定四庫全書
　遵生八牋卷三
　　　　　　　　　　　　　明　髙濓　撰
　　四時調攝牋
　髙子曰時之義大矣天下之事未有外時以成者也
　故聖人與四時合其序而月令一書尤養生家之不
　可少者余録四時隂陽運用之機而配以五臟寒温
　順逆之義因時系以方藥導引之功該日載以合宜
　合忌之事不務博而信怪誕不經之條若服商陸見
　地藏之寳掘富家土而禳貧者得富此類悉刪去而
　不存不尚簡而棄禦災防患之術如玉經八方祛瘟
　符籙坐功圖像類此竝増入而不置隨時敘以逸事
　幽賞之條和其性靈恱其心志人能順時調攝神藥
　頻飡勤以導引之功慎以宜忌之要無競無營與時
　消息則疾病可逺夀命可延誠日用不可去身豈曰
　小補云耳録成箋曰四時調攝
　　春三月調攝總類
尚書大傳曰東方為春春者出也萬物之所出也淮南
　子曰春為規規者所以圜萬物也規度不失萬物乃
　理漢律志曰少陽東也東者動也陽氣動物於時為
　春故君子當審時氣節宣調攝以衛其生
正月立春木相春分木旺立夏木休夏至木廢立秋木
　死立冬木歿冬至木胎言木孕於水之中矣
歲時變嘗災害之萌也余特録其變應於疾病者分列
　於四時使遵生者懼害預防慎攝自保毋困於時變
　其他水旱凶荒兵革流移余未之信也不敢録
正月朔忌北風主人民多病忌大霧主多瘟災忌雨雹
　主多瘡疥之疾忌月内發電主人民多殃七日忌風
　雨主民災忌行秋令主多疫
二月忌東北雷主病西北多疫春分忌晴主病
三月朔忌風雨主多病忌行夏令主多疫
臟腑配經絡圖
　一臟一腑為表裏一經一絡應隂陽
　肺手太隂　　大腸手陽明　　小腸手太陽
　心手少隂　　三焦手少陽　　包絡手厥隂
　脾足太隂　　胃足陽明　　　腎足少隂
　肝足厥隂　　膀胱足太陽　　膽足少陽
　　人身脉運於中血氣周流不已三陽三隂之中有
　　陽明者為兩陽合明厥隂者為兩隂交盡也
經絡配四時圖
　天時十二月人身十二經地支十二位手經絡應天
　足經絡應地
　　　寅手少陽三焦　　　　已手厥隂心
　春(主/生)卯手陽明大腸　　夏(主/長)午手少隂心
　　　辰手太陽小腸　　　　未手太隂肺
　　　申足少陽膽　　　　　亥足厥隂肝
　秋(主/殺)酉足陽明胃　　　冬(主/歿)子足少隂腎
　　　戌足太陽膀胱　　　　丑足太隂脾

　　肝臟春旺論(膽附/肝下)
肝屬木為青帝卦屬震神形青龍象如懸匏肝者榦也
狀如枝榦居在下少近心左三葉右四葉色如縞映紺
肝為心母為腎子肝中有三神名曰爽靈胎光幽精也
夜卧及平旦扣齒三十六通呼肝神名使神清氣爽目
為之宫左目為甲右目為乙男子至六十肝氣衰肝葉
薄膽漸減目即昏昏然在形為觔肝脉合於木魂之藏
也於液為淚腎邪入肝故多淚六府膽為肝之府膽與
肝合也故肝氣通則分五色肝實則目黃赤肝合於脉
其榮爪也肝之合也觔緩脈而不自持者肝先死也目
為甲乙辰為寅卯音屬角味酸其嗅臊羶心邪入肝則
惡羶肝之外應東岳上通歲星之精春三月嘗存歳星
青氣入於肝故肝虚者觔急也皮枯者肝熱也肌肉班
㸃者肝風也人之色青者肝盛也人好食酸味者肝不
足也人之髪枯者肝傷也人之手足多汗者肝方無病
肺邪入肝則多笑治肝病當用呼為瀉吸為補其氣仁
好行仁恵傷憫之情故聞悲則淚出也故春三月木王
天地氣生欲安其神者當澤及羣蒭恩沾庶類無竭川
澤毋漉陂塘毋傷萌芽好生勿殺以合太清以合天地
生育之氣夜卧早起以合乎道若逆之則毛骨不榮金
木相尅而諸病生矣
　　相肝臟病法
肝熱者左頰赤肝病者目奪而脇下痛引小腹令人喜
怒肝虛則恐如人將捕之實則怒虚則寒寒則隂氣壯
夢見山林肝氣逆則頭痛脇痛耳聾頰腫肝病欲散急
食辛以散之用酸以補之當避風肝惡風也肝病臍左
有動氣按之牢若痛支滿淋溲大小便難好轉筋肝有
病則昏昏好睡眼生膜視物不明飛蠅上下肝肉振睛
或生暈映冷淚兩角赤痒當服升麻散(方見玉經/八方後)
　　修養肝臟法
以春三月朔旦東面平坐叩齒三通閉氣九息吸震宫
青氣入口九吞之以補肝虚受損以享青龍之榮
　　六氣治肝法(秘訣曰嘘以治肝要兩目睜/開為之口吐鼻取不使耳聞)
治肝臟用嘘法以鼻漸漸引長氣以口嘘之肝病用大
嘘三十遍以目睁起以出肝邪氣去肝家邪熱亦去四
肢壯熱眼昏胬肉赤紅風痒等症數嘘之綿綿相次不
絶為妙疾平即止不可過多為之則損肝氣病止又恐
肝虚當以嘘字作吸氣之聲以補之使肝不虚而他臟
之邪不得以入也大凡六字之訣不可太重恐損真氣
人能常令心志内守不為怒動而生喜恱則肝病不生
故春三月木旺天地氣生萬物榮茂欲安其神者當止
殺傷則合乎太清以順天地發生之氣夜卧早起以合
養生之道
　　黃帝製春季所服竒方
黃帝曰春三月服何藥岐伯曰男子有患五勞七傷隂
囊消縮囊下生瘡腰背疼痛不得俛仰筋脈􁁜冷或時
熱癢或時浮腫難以行步因風淚出逺視茫然咳逆上
充身體痿黃氣脹臍痛膀胱攣急小便出血莖管隂子
疼痛或淋瀝赤黃汚衣或夢寐多驚口乾舌強皆犯七
傷此藥主之
　茯苓(五錢食不/消加一錢)　　　菖蒲(五錢患耳/加一錢)
　括蔞(四錢熱渇/加五錢)　　　牛膝(五錢腰痛/加一錢)
　山茱萸(五錢身痒/加一錢)　　􁄄絲子(五錢隂痿/加一錢)
　巴㦸天(四錢隂痿/加五分)　　細辛(四錢視茫/加五分)
　續斷(五錢有瘡/加一錢)　　　防風(五錢風邪/加一錢)
　山藥(五錢隂濕/痒加一錢)　　　天雄(三錢風痒/加五分)
　蛇床子(四錢炁促/加五分)　　栢子仁(五錢氣力不/足加一錢)
　逺志(五錢驚悸/加一錢)　　　石斛(五錢身皮/痛加一錢)
　杜仲(五錢腸痛/加一錢)　　　蓯蓉(四錢隂萎/加一錢)
　右一十八味各依法製度搗為細末煉蜜為丸如蠶
　荳大毎服三丸加至五七丸三飡食前服之服至一
　月百病消滅體氣平復神妙無比
　　肝臟導引法(正二月三/月行之)
治肝以兩手相重按肩上徐徐緩綟身左右各三遍又
可正坐兩手相乂飜覆向胸三五遍此能去肝家積聚
風邪毒氣不令病作一春早暮須念念為之不可懈惰
使一曝十寒方有成效
　　春季攝生消息論
春三月此謂發陳天地俱生萬物以榮夜卧早起廣步
於庭披髪緩行以使志生生而勿殺與而勿奪賞而勿
罰此養氣之應養生之道也逆之則傷肝肝木味酸木
能勝土土屬脾主甘當春之時食味宜减酸益甘以養
脾氣春陽初升萬物發萌正二月間乍寒乍熱髙年之
人多有宿疾春氣所攻則精神昏倦宿病發動又兼去
冬以來擁爐薫衣啗炙炊􁳚成積至春因而發泄致體
熱頭昏壅隔涎嗽四肢倦怠腰脚無力皆冬所蓄之疾
嘗當體候若稍覺發時不可便行疎利之藥恐傷臟腑
别生餘疾惟用消風和氣凉膈化痰之劑或選食治方
中性稍凉利飲食調停以治自然通暢若無疾狀不可
吃藥春日融和當眺園林亭閣虚厰之處用攄滯懐以
暢生炁不可兀坐以生他鬱飲酒不可過多人家自造
米麫團餅多傷脾胃最難消化老人切不可以飢腹多
食以快一時之口致生不測天氣寒暄不一不可頓去
綿衣老人氣弱骨疎體怯風冷易傷腠裏時備夾衣遇
煖易之一重漸減一重不可暴去
劉處士云春來之病多自冬至後夜半一陽生陽炁吐
隂氣納心膈宿熱與陽炁相衝兩虎相逢狹道必鬭矣
至於春夏之交遂使傷寒虛熱時行之患良由冬月焙
火食炙心膈宿痰流入四肢之故也當服袪痰之藥以
導之使不為疾不可令背寒寒即傷肺令鼻塞咳嗽身
覺熱甚少去上衣稍冷莫強忍即便加服肺俞五臟之
表胃俞經絡之長二處不可失寒熱之節諺云避風如
避箭避色如避亂加减逐時衣少飡申後飯是也
春三月六炁十八候皆正發生之令毋覆巢殺毋破卵
毋伐林木
千金方云春七十二日省酸増甘以養脾氣
金匱要略云春不可食肝為肝旺時以死氣入肝傷魂也
養生論曰春三月毎朝梳頭一二百下至夜卧時用熱
湯下鹽一撮洗膝下至足方卧以洩風毒脚氣勿令壅
塞
雲笈七籖曰春正二月宜夜卧早起三月宜早卧早起
又曰春三月卧宜頭向東方乗生氣也
春氣温宜食麥以凉之不可一於温也禁吃熱物併焙
衣服
參贊曰春傷於風夏必飱泄
千金異方曰春甲乙日忌夫婦容止
又曰春夏之交隂雨卑濕或飲湯水過多令患風濕自
汗體重轉側不能小便不利作他治必不救惟服五苓
散效甚
春三二月勿食小蒜百草心芽肝病宜食麻子荳李子
禁辛辣
　　三春合用藥方
細辛散
　老人春時多昏倦當服明目和脾除風氣去痰涎(男/女)
　(通/用)
　細辛(一錢/去土)川芎(一/錢)甘草(炙五/分)
　作一服水煎六分熱呷可嘗服
菊花散
　老人春時熱毒風氣上攻頸項頭痛面腫及風熱眼
　澁宜服
　甘菊花　前胡　旋復花　芍藥　　𤣥參　防風
　(各一/兩)
　共為末臨睡酒調二三錢送下不能酒以米湯送下
惺惺散
　春時頭目不利昏昏如醉　　頭疼腰痛有似傷寒
　宜服惺惺散
　桔梗(一/兩)細辛(五/錢)人參(五/錢)茯苓(一/兩)𤓰蔞仁(五/錢)白术(土炒/一兩)
　共為末煉蜜為丸如彈子大毎服一丸温湯化下
神效散
　老人春時多偏正頭風
　旋復花(一兩/焙)白僵蠶(㣲炒去/絲六錢)石膏(五/分)
　用葱搗同藥末杵為丸桐子大毎用葱茶湯下二丸
　即效
墜痰飲子
　治老人春時胸膈不利或時煩悶
　半夏(山東出者用白湯/洗淋十餘次為末)生薑(一大塊如/指二節)棗子
　用半夏末二錢入薑棗用水二鐘煎至七分臨卧去
　薑棗服
延年散
　治老人春時宜服進食順氣
　廣陳皮(四兩浸洗/去裏白衣)甘草(二兩/為末)鹽(二兩半/炒燥)
　右三味先用熱湯洗去苦水五六遍㣲焙次將甘草
　末并鹽蘸上兩面焙乾細嚼三二片以通滯炁
黃茋散
　治老人春時諸般眼疾發動兼治口鼻生瘡
　黄茋(一/兩)川芎(一/兩)防風(一/兩)甘草(五/錢)白蒺藜(一錢炒去/刺尖一兩)甘
　菊花(五/分)
　共為末毎服二錢空心早服米湯飲下日午臨睡三
　時服之暴赤風毒昏澁痛痒並皆治之外障乆服方
　退忌房室火毒之物患眼切忌針烙出血大損眼目
黍粘湯
　治老人春時胸膈不快痰湧炁噎咽喉諸疾
　黍粘子(三兩炒/香為末)甘草(半兩/炙)
　共為細末毎服一錢食後臨卧服
　　太上肘後玉經八方
雲笈七籖曰昔巢居士事東海青童君苦心屈節奉師
　溽暑沍寒無懈無怠僅二十年乃口授八方使八節
　制服以應八卦若人未能跨鶴騰霄優㳺于乾坤之
　内守顥然之氣容色不改夀滿百年須服此藥神仙
　秘妙不可輕泄能乆服必登上仙
　　艮卦東北　王君河車方
　紫河車一具(首生併壯盛胞衣是也挑血筋/洗數十遍仍以酒洗隂乾煮)
　生地八兩(補髓/血)　　　　　牛膝四兩(主腰/膝)
　五味三兩(主五/臟)　　　　　覆盆子四兩(主隂/不足)
　巴㦸二兩(欲多世事加一/兩女人不用)　訶黎勒三兩(主胸/中炁)
　鼓子花二兩(膩筋/骨)　　　　苦躭二兩(治諸/毒藥)
　澤㵼三兩(補男女/人虚)　　　　甘菊花三兩(去筋/風)
　菖蒲三兩(益精/神)　　　　　乾渗三兩(去肌肉五臟/風炒黄用)
　栢子仁三兩(添精/用仁)　　　　白茯苓三兩(安/神)
　黃精二兩(補脾/胃)　　　　　蓯蓉二兩(助下元女/人不用)
　石斛二兩(壯筋/骨)　　　　　逺志二兩(益心力/不忌)
　杏仁四兩(炒黄去皮尖/去惡血氣)　　苣勝子四兩(延年/駐形)
　一方有雲英石三兩(縮陽余曰/不必加此)
　右二十二味共搗為末和蜜如桐子大酒下或鹽湯
　下服三料顔如處子昔王仙君傳與蘇林子立盟㰱
　血不爾違太上之科
　　　震卦正東　青精先生橓米飯方
　白粱米一石南燭汁浸九蒸九曝乾可有三斗已上
　毎日服一匙飯過一月後服半匙兩月後服三分之
　一盡一劑則風寒不能侵鬚髮如青絲顔如氷玉若
　人服之役使六丁天兵侍衛
　　攝生圖方
肝有病即目赤眼中生胬肉暈膜視物不明宜服升麻
　子散
　升麻　黃芩(各八/分)山梔(七/分)黃連(七/分)决明子　車前子
　(各一/錢)乾薑(七/分)龍膽草　充蔚子(各五/分)
　共為末空心服二三錢白湯下
　一方加苦瓠(五/分)去黄連龍膽草
　　正月事宜
周天玉衡六問曰大寒後十五日斗指艮為立春立始建
也春氣始至故為之立也後又十五日斗指寅為雨水雨水
中炁也言雪散為水矣律太簇簇者凑也言萬物凑地
而出隨陽而生也晉樂志曰正月建寅寅者津也謂生
物之津途也玉燭寳典以正月為端月曰孟陽曰獻歳
歲朝一日為雞二日為犬三日為豕四日為羊五日為
牛六日為馬七日為人八日為穀是日日色晴明温煖
則本事蕃息安泰若值風雨隂寒氣象慘烈則疾病衰
滅以各日驗之若人值否思預防以攝生
靈寳曰是月天道南行作事出行俱向南吉是月一日
　修續命齋勿殺生初七日是三㑹日宜修延神齋吉
元日五更以紅棗祭五瘟畢合家食之吉
山海經曰畫桃符以厭鬼
荆楚嵗時記曰元日服桃仁湯為五行之精可以伏百
　邪
月令圖經曰元日日未出時朱書百病符懸户上符在
　五月中
荆楚記元日掛雞於門庭百神畏之
靈心秘要曰元日取鵲巢燒灰著于厠以避兵撒門裏
　以避(闕/)
四時纂要曰是月四日寅日宜拔白子日宜㧞白三十
　日服井花水令鬚髮不白
肘後方曰正月上寅日取女青草末三合縫囊盛掛帳
　中能辟瘟疫(女青即/雀瓢也)
玉燭寳典曰元日作膏粥以祀門户
瑣碎録打春牛時拾牛身土泥撒簷下不生蜒蚰
荆楚記曰正月未日以蘆苣火照井中厠中百鬼皆走
正月元旦迎祀竈神釘桃符上書一聻字掛鍾馗以辟
　一年之祟家長率長幼拜天地萬神詣本境土地五
　穀之神以祈一年之福或誦經咒完畢方禮拜新年
　寅時飲屠蘇酒馬齒莧以祛一年不正之氣
　　屠蘇酒方
　大黃(一/錢)桔梗　川椒(各一錢/五分)桂心(一錢/八分)烏頭(六分/炮)白
　术(一錢/八分)茱萸(一錢/二分)防風(一/兩)
　以縫囊盛之懸井中至元日寅時取起以酒煎四五
　沸飲二三杯自幼小飲起
洛陽人家正月元日造絲雞蠟燕粉茘枝十五日造火
　鵞兒食玉梁糕
長安風俗元日以後遞以酒食相邀為之傳坐
立春後庚子日宜温蔓菁汁合家並服不拘多少可除
　瘟疫
元日五更時㸃火把照果木樹則無蟲生以斧敲打各
　樹身則結實
居家必用曰是月將三年桃樹身上尖刀畫破樹皮直
　長五七寸比他樹結子更多恐皮𦂳不長
是月上辰日塞䑕穴可驅䑕
五行書曰元日用麻子七粒赤荳七粒撒井中辟瘟疫
　又云吞赤小荳七粒服椒酒一杯吉
歳時雜記曰元日燒蒼术服蒼术湯吉
崔寔月令曰元日進椒酒是玉衡星之精服之令人身
　輕
家塾事親曰元日取小便洗液氣大效
珠囊隱訣曰元日煎五香湯沐浴令人至老鬚黒註曰
　乃青木香也因其一株五根一莖五花一枝五葉一
　莖五節故云又以五香煎之方具于後
元日四更時取葫蘆藤煎湯浴小兒終身不出痘瘡其
　藤須在八九月收藏又云在除夕葫蘆煎湯亦可
其月宜加綿襪以煖足則無病
元日天倉開日宜學道坐圜戊辰日宜煉丹藥
又一方云五香湯法用蘭香荆芥頭苓苓香白檀木香
　等分㕮咀煮湯沐浴辟除不祥可降神靈并治頭風
　如無蘭香以甘松代之此又一說也
雲笈七籖曰以立春日清晨煮白芷桃皮青木香三湯
　沐浴吉
千金月令曰是月宜食粥有三方一曰地黃粥以補虚
　取地黃搗汁候粥半熟以下汁復用綿包花椒五十
　粒生薑一片同煮粥熟去綿包再下熟羊腎一具碎
　切成條如韮葉大少加鹽食之二曰防風粥以去四
　肢風取防風一大分煎湯煮粥三曰紫蘇粥取紫蘇
　炒微黃香煎取汁作粥
雲笈七籖曰正月十日沐浴令人齒堅寅日燒白髪吉
述見曰是月毎早梳頭一二百梳甚益
𤣥樞經曰春水未泮衣欲上薄下厚養陽收隂長生之
　術也太薄則傷寒
道藏經曰欲滅尸蟲春正上甲乙日視歲星所在焚香
　朝朝禮拜誠心祝曰臣願東方明星君扶我魂接我
　魄使我夀命綿長如松栢願臣身中三尸九蟲盡消
　滅頻頻行之吉
四時纂要曰初七日為上㑹日可設齋醮大吉
清異録云咸通俗元日佩紅絹囊内装人参豆大嵌木
　香一二釐時服日髙方止號迎年珮
　　正月事忌
正月日時不宜用寅犯月建百事不利
是月初七日二十一日不可交易裁衣
是月初婚忌空牀招不祥不得已者以薫籠置牀以厭
　之
梅師方曰元日勿食梨以避離字之義勿食鯽魚頭中
　有蟲
千金方曰是月食虎豹貍肉令人傷神損夀
又曰不得食生葱蓼子令人面上起逰風勿食蟄藏不
　時之物
本草是月勿食䑕殘傷物令人生瘻
心鏡曰是月節五辛以避厲氣五辛蒜葱韮薤薑是也
　勿食貍豹等肉
攝生論曰八日宜沐浴其日不宜逺行
楊公忌曰十三日不宜問疾
正月元日天臘日十五日為上元二日戒夫婦入房
　　正月修養法
孟春之月天地俱生謂之發陽天地資始萬物化生生
　而勿殺與而勿奪君子固宻毋泄真氣卦值泰生氣
　在子坐卧當向北方
孫真人攝生論曰正月腎氣受病肺藏炁微宜减鹹酸
　増辛辣味助腎補肺安養胃炁勿冐氷凍勿太温煖
　早起夜卧以緩形神
内丹秘要曰陽出于地喻身中三陽上升當急駕河車
　搬回鼎内
活人心書曰肝主龍兮位號心病來自覺好酸辛眼中
　赤色時多淚嘘之病去效如神
靈劔子導引春孟月一勢以兩手掩口取熱氣津潤摩
　面上下三五十遍令極熱食後為之令人華彩光澤
　不皺行之三年色如少艾兼明目散諸故疾從肝臟
　中肩背行後須引吸震方生炁以補肝臟行入下元
　凢行導引之法皆閉氣為之勿得開口以招外邪入
　于肝臟

　　二月事宜
孝經緯曰雨水後十五日斗指甲為驚蟄蟄者蟄蟲震
起而出也後十五日斗指卯為春分分者半也當九十
日之半故是春之分夏冬不言分者天地間二炁而已
矣陽生子極於午即其中分也春為陽中律夾鍾言萬
物孚甲鍾類而出也晉樂志曰二月建卯卯者茂也言
陽生而滋茂也纂要曰二月為仲陽曰令月此正女夷
司和少皥馭節之時也
𤣥樞經曰天道西南行作事出行宜向西南吉不宜用
　卯日犯月建不吉
是月取道中土泥門户壁官符上壬日取土泥屋四角
　宜蠶事
吕公忌曰是月令幼小兒女早起避社神免至小兒(闕/)
　黃
是月採升麻治頭疼并解諸毒採獨活治賊風百節中
　風無乆新(闕/)
四時纂要曰二月初八日十四日(闕/)　　　　白鬚髪
千金方曰是月宜食韮能益人心
纂要曰是月(闕/)　　　　花隂乾為末戊子和井花水
　服方寸(闕/)　　　療婦人無子兼美容顔
千金月令曰驚蟄日取石灰糁門限外可絶蟲蟻
吕公忌曰社日令男女輟業一日否則令人不聰
千金月令曰二月二日取枸杞煎湯晚沐令人光澤不
　病不老
雲笈七籖曰社日飲酒一杯能治聾疾杜詩為寄治聾
　酒一杯
月令曰春分後宜服神曲散其方用蒼术桔梗各二兩
　附子一兩茯苓一兩炮細辛一兩共篩為散紅絹囊
　盛之主人背帶一家無病若染時疫者取囊中之藥
　一錢新汲水調服取汗即愈
二月已後當多服祛痰之藥風勞之疾毎起於痰人能
　先令痰有疎導則病可庶㡬
是月上丙日宜洗頭髪愈疾效上卯沐浴去百病
是月二十五天倉開日宜坐圜人山修道
雲笈七籖曰二月八日沐浴令人輕健初六日亦同
𤣥樞經曰是月上卯日洗髪愈疾
𤣥樞經曰是月初八日乃佛生日也周建子以子月為
　歲首是以十一月為正月也莊王九年四月初八日
　釋迦生以子至卯月是今二月也二月八日為佛生
　辰無疑今不知者不考歲首建支遂以四月為成規
　何其謬歟
靈寳曰是月八日宜修芳春齋
　五日修太上慶生齋
洛陽記寒食日粧萬花輿煮楊花粥
　　二月忌忌
千金月令曰二月三日不可晝眠
白雲忌曰二月九日不可食魚鼈仙家大忌
雲笈七籖曰二月十四日忌水陸逺行
又曰是月勿食黃花菜交陳葅發痼痰動宿氣勿食大
　蒜令人氣壅闗膈不通勿食雞子滯氣勿食小蒜傷
　人志勿食兔肉狐狢肉令人神魂不安兔死眼合者
　勿食傷人兔子勿與生薑同食成霍亂
養生論曰是月行途勿飲隂地流泉令人發瘧瘴又令
　脚軟
是月勿食生冷可衣夾衣
是月雷發聲戒夫婦容止
是月初四十六不宜交易裁衣
𤣥樞經曰毋竭川澤毋焚山林勿任刑勿殺傷
楊公忌十一日不宜問疾
　　二月修養法
仲春之月號厭於日當和其志平其心勿極寒勿太熱
　安静神氣效法生成卦大壯言陽壯過中也生氣在
　丑卧養宜向東北
孫真人攝養論曰二月腎氣微肝正旺宜戒酸増辛助
　腎補肝宜静膈去痰水小泄皮膚微汗以散𤣥冬藴
　伏之氣
靈劍子空功一勢正坐兩手相乂爭力為之治肝中風
　以乂手掩項後使面仰視使項與手争力去熱毒肩
　痛目視不明積風不散元和心氣棼之令出散調冲
　和之氣補肝下氣海添内珠爾
又一勢以兩手相重按䏶拔去左右極力去腰腎風毒
　之氣及胸膈兼能明目
内丹秘要曰仲春之月隂佐陽炁聚物而出喻身中陽
　火方半氣候勻停
法天生意云二月初時宜灸脚三里絶骨對穴各七壯
　以泄毒氣夏來無脚炁冲心之病
春分宜採雲母石煉之用礬石或百草上露水或五月
　茅屋滴下簷水俱可煉乆服延年
濟世仁術云庚子辛丑日採石膽治風痰最快

　　三月事宜
孝經緯曰春分後十五日斗指乙為清明萬物至此皆
潔齊而清明矣後十五日斗指辰為榖雨言雨生百榖
物生清浄明潔也律姑洗姑者故也洗者鮮也言萬物
去故而從新莫不鮮明之謂也樂志曰三月建辰辰者
震也言時物動長也纂要曰三月為蠶月為末春
𤣥樞經曰是月天道北行作事出行宜向北方吉
千金月令曰三月採艾為人以掛户上備一歲之災
四時纂要曰是月三日取桃花片收之至七月七日取
　烏雞血和塗面及身光白如玉
是月二日收桃葉晒乾搗末井花水服一錢治心痛
歲時記曰上巳日取黍麫和菜作羮以壓時炁
月令圖經上巳日可採艾并蔓菁花以療黃病
瑣碎録曰三月三日取薺菜花鋪竈上及坐卧處可辟
　蟲蟻
又曰是日取苦楝花無花即葉於卧席下可辟蚤虱
是月採桃花未開蕋隂乾與桑椹子和臘月猪油塗秃
　瘡神效
瑣碎録曰是月羊糞燒灰存性和輕粉麻油可搽惡瘡
清明日日未出時採薺菜花候乾作燈杖可辟蚊蛾
清明日三更以稻草縳花樹上不生刺毛蟲
是月初三日或戊辰日收薺菜花桐花芥菜藏毛羽衣
　服内不蛀
濟世仁術曰三月三日雞鳴時以隔宿炊冷湯洗澆瓶
　口及鍋竈飯籮一應厨物則無百蟲逰走為害
山居四要曰清明前二日收螺螄浸水至清明日以螺
　水灑牆壁等處可絶蜒蚰
濟世仁術曰三月辰日以絹袋盛麫掛當風處中暑者
　以水調服
法天生意曰三月三日採桃花浸酒飲之除百病益顔
　色
又曰清明前一日採大蓼晒乾能治炁痢用米飲調服
　一錢效
濟世仁術曰寒食日水浸糯米一二升逐日换水至小
　滿漉起晒乾炒黄水調塗治跌打損傷及惡瘡神效
三月三日採夏枯草煎汁熬膏毎日熱酒調吃三服治
　逺年損傷手足瘀血遇天隂作痛七日可痊更治産
　婦諸血病症
三月三日取羊齒燒灰治小兒羊癎寒熱
萬花谷曰初三日取枸杞煎湯沐浴令人光澤不老
是月二十日天倉開日宜入山修道
二十七日沐浴令人神氣清爽
本草曰是月上寅採甘菊苗名玉英六月上寅日採梗
　名容成九月上寅採花名金精十二月上寅採根名
　長生收四味為末用成日煉蜜丸如桐子大毎服一
　錢一日三服百日身輕潤澤一年髪白再黒二年齒
　落更生三年返老還童
齊人月令曰採何首烏赤白各半米泔水浸一宿同黒
　豆飯鍋上蒸熟晒乾去荳爲末或加茯苓三分之一
　煉蜜為丸酒下一二錢百日後百病皆除長年益夀
　多子忌食猪肉魚鼈蘿蔔何首烏内有生如鳥獸并
　山石形象極大者乃珍品也服之成仙
三月四月中採山谷内新長栢葉松針或花蕊長三四
　寸枝隂乾細搗為末煉蜜為丸如小荳大嘗用月之
　朔朢清晨燒香東向持藥八十一丸咒曰神仙真藥
　體全自然服藥入腹益夀延年鹽湯或酒下服訖忌
　食五辛若要長肌肉加大麻巨勝要心力壯徤加人
　參茯苓用七月七日露水和丸尤佳
雲笈七籖曰三月六日沐浴令人無厄
齊人月令曰是月上辰日採枸杞子四月上巳日服之
　松花酒取糯米淘極浄毎米一斗以神麯五兩和勻
　取松花一升細碎蒸之絹袋盛以酒一升浸五日即
　堪服任意服之
千金方是月入大山背隂不見日月松脂採鍊而餌之
　百日耐寒暑補益五臟
雲笈七籖曰商陸如人形者殺伏尸去面黯黒益智不
　忘男女五勞七傷婦人産中諸病右用麫十二斤米
　三斗加天門冬末釀酒浸商陸六日齋戒服之顔色
　充滿尸蟲俱殺耳目聰明令人不老通神
三月上巳宜往水邊飲酒燕樂以辟不祥修禊事也清
　明一日取榆栁作薪煮食名曰换新火以取一年之利
真誥曰是月十一日㧞白十三日拔白永不生出初一
　初十日拔白生黒
是月取百合根晒乾搗為麫服能益人取山藥去黒皮
　焙晒作麫食大補虚弱健脾開胃
靈寳經曰是月三日修盪邪齋
是月初六初七廿七日沐浴令人神爽無厄
荆楚記曰三月三日四民踏百草時有鬭百草之戯亦
　祖此耳
洛陽上巳日婦人以薺花㸃油祝之灑入水中若成龍
　鳳花卉狀者則吉謂之油花卜
酉陽雜爼曰三月心星見辰出火禁烟挿栁謂􁀙此耳
　寒食有内傷之虞故令人作鞦韆蹴踘之戲以動盪之
養生仁術曰榖雨日採茶炒藏能治痰嗽及療百病
居家必用曰三月三日取䑕耳汁蜜和為粉謂之龍舌
　拌以壓時氣即茅香草俗呼為䑕耳草可染褐色
萬花谷云春盡採松花和白糖或蜜作餅不惟香味清
　甘自有所益于人
　　三月事忌
季春之月不宜用夘日卯時作事犯月建不吉
雲笈七籖曰是月勿乆處濕地必招邪毒勿大汗勿裸
　露三光下以招不祥勿發汗以養臟炁勿食陳葅令
　人發瘡毒熱病勿食驢馬肉勿食獐鹿肉令人神魂
　不安勿食韮
月令忌曰勿食血并脾季月上旺在脾恐死炁投入故耳
百一歌曰勿食魚鼈令人飲食不化神魂恍惚發宿疾
本草曰勿食生葵勿食羊脯三月以後有蟲如馬尾毒
　能殺人
風土記是月十六日廿七日忌逺行水陸不吉初一十
　六日忌裁衣交易
千金方三月辰寅日勿食魚凶
雲笈七籖曰是月五日忌見一切生血宜齋戒
孫真人曰是月勿殺生以順天道勿食百草心黃花菜
千金方曰勿食鳥獸五臟勿食小蒜勿飲深泉
雲笈七籖曰三月八日勿食芹菜恐病蛟龍漁面青黄
　肚脹大如姙服糖水吐出愈
楊公忌初九日不宜問疾
法天生意云勿食雞子終身昏亂
又云勿食大蒜亦不可嘗食奪炁力損心力
　　三月修養法
季春之月萬物發陳天地俱生陽熾隂伏宜卧早起早
　以養臟炁時肝臟炁伏心當向旺宜益肝補腎以順
　其時卦值夬次者陽决隂也决而能和之意生炁在
　寅坐卧宜向東北方
孫真人曰腎炁以息心炁漸臨木炁正旺宜減甘増辛
　補精益炁慎避西風宜懶散形骸便宜安泰以順天時
靈劔子曰補脾坐功一勢左右作開弓勢去胸脇膈結
　聚風炁脾臟諸炁去來用力為之凡一十四遍閉口
　使心隨炁到以散之

　　膽腑附肝總論
膽者金之精水之氣其色青附肝短葉下膽者敢也言
人果敢重三兩三銖為肝之腑若據膽當不在五藏之
數歸於六腑因膽亦受水氣與坎同道又不可同六腑
故别立膽臟人之勇敢發於膽也合於膀胱亦主毛髮
黃庭經曰主諸氣力攝虎兵外應眼瞳鼻柱間腦髪相
扶與俱鮮故膽部與五臟相類也且膽寄于坎宫使人
慕善知邪絶奸止佞敢行直道膽主千金金主殺故多
動殺之炁然而見殺則悲故人悲者金生于水是以目
有淚也心主火膽主水火得水而滅故膽大者心不驚
水盛火煎故膽虚者心嘗懼隂陽交争水勝于火目有
淚也淚出于膽發于肝膽水主目瞳受肝木之精二合
男子五十目暗腎氣衰膽水少耳可補腎長于肝欲安
其神當息忿争行仁義道德以全其生也膽合于膀胱
主于毛髪髮枯者膽竭也爪乾者膽虧也髮燥毛焦者
有風也好食苦味者膽不足也顔色光白者兼青色者
膽無病也
　　修養膽臟法
當以冬三月端居静思北吸𤣥宫之黒炁入口三吞之
　以補嘻之損用益膽之津
　　相膽病法
膽之有病大率口苦嘔酸涎心中驚恐若人捕之者膽
　實精神不守卧起無定虚則傷寒寒則畏恐頭眩虚
　弱爪髪皆枯目中出淚膀胱連腰小腹作痛膽與肝
　合道膽有藥治與肝臟同方
　　膽腑導引法
可正坐合兩脚掌昻頭以兩手挽脚腕起揺動為之三
　五度亦可大坐以兩手拓地舉身努力腰脊三五度
　能去膽家風毒邪炁
　　治膽腑吐納用嘻法
膽病以嘻出以吸補之法當側卧以鼻漸引長氣嘻之
　即以嘻字作㣲聲同氣出之也去膽病除隂臟一切
　隂乾盜汗面無顔色小腸膨脹臍下冷痛口乾舌澁
　數嘻之乃愈
　春時逸事
　　探春鬭花
天寳中長安士女春時鬭花以竒多者為勝皆以千金
市花植于中庭為探春之燕
　　移春檻
開元人家春時移各花植檻中下設輪脚挽以綵絙所
至牽以自隨
　　繫煎餅
江東風俗於正月二十日為天穿日以紅絲線繫煎餅
置屋上為之補天漏故李詩一枚煎餅補天穿
　　食生菜
晉於立春日以蘿菔芹芽為菜盤相饋唐立春日春餅
生菜號春盤故蘇詩青蒿黄韭試春盤
　　戴春燕
荆楚立春日剪綵為燕以戴之故歐陽詩共喜釵頭燕
已來又王沂公帖云綵燕迎春入鬢飛
　　貼宜春字
立春日門庭楣上寫宜春二字貼之王詩云寳字貼宜春
　　五辛盤
立春日作五辛盤以黃柑釀酒謂之洞庭春色故蘇詞
云辛盤青韭臈酒是黃柑
　　爆竹驚鬼
西方深山中有人長尺餘喜犯人則病寒熱名曰山臊
以竹著火作熚爆聲山臊驚遁
　　飲椒柏酒
月令云元日進椒柏酒椒是玉衡星精柏是仙藥二物
釀酒是早自幼起進長
　　桃符畫神
黃帝時有神荼鬱壘二神于朔山東鬼門桃樹下執無
道之鬼縳以葦索以飼虎故肖其形于桃板上置之門
户間也
　　畫雞貼户
元日畫雞貼門户上繫葦索挿于桃符兩傍百鬼畏之
　　畫鍾馗
唐有虚耗小鬼空中竊取人物終南山進士鍾馗能捉
之以刳其目劈而啗之故當正月圖之以厭鬼
　　除窮鬼
文公云正月乙丑晦主人使奴結栁作車縳草為船載
糗與糧一二揖窮鬼而送之
　　造綵勝
劉臻妻陳氏嘗於人日作人勝剪綵或縷金為之
　　七種菜羮
荆土人日採七種菜作羮湯以食之
　　造麫蠒
上元日造麫蠒以官位帖子置其中熟而食之以得髙
下相勝為戲笑
　　天街觀燈
武林舊事自正月十三日起至十七日止滿城大小人
户跨街以竹為棚懸挂彩燈煇煌映月燦爛揺星鼓吹
烟火達旦不絶
　　踏歌聲調
唐觀燈士人作踏歌唱之歌調入雲歌曰長安少女踏
春陽無處春陽不斷腸舞袖弓腰渾忘却蛾眉空帶九
秋霜之類
　　送社飯
春社日以諸肉雜調和鋪飯上謂之社飯秋社以社糕
社酒相遺婦女歸外家即外舅姨皆以新葫蘆兒贈之
俗云宜良外甥
　　孤山看梅
孤山林逋故宅也有梅三百六十株有陳朝檜樹人競
賞之
　　斷橋踏雪
西湖十景中有斷橋殘雪一景自斷橋一徑至孤山下
殘雪滿堤恍若萬丈玉虹跨截湖面真竒觀也髙雅者
策蹇行吟以賞之
　　蘇堤觀栁
花栁撩人鵞黃鴨緑一月二色長行萬枝烟靄霏霏掩
映衣袂有素心者携壺獨往
　　清明祭掃
武林舊事清明前後十日城中士女艶粧穠飾金翠琛
縭接踵聨肩翻翻逰賞畫船簫鼓終日不絶
　　祓除
鄭俗三月上已於溱洧水濵招魂續魄秉蘭草祓除不
祥漢時季春上巳官及百姓皆禊於東流水上
　　曲水流觴
周公成洛邑因流水以泛酒故詩云羽觴流波秦昭王
置酒河曲見金人奉水心之劍曰令君制有諸夏因立
此為曲水
　　踏青鞋履
三月三日上踏青鞋履
　　杏酪棗糕
寒食日煮粳米及麥為酪搗杏仁煮作粥以麫裹棗蒸
食為之棗糕
　　青精飯
用楊桐葉并細葉冬青葉遇寒食採其葉染飯色青而
有光食之資陽氣道家謂之青精乾食飯今俗以夾麥
青草搗汁和糯米作青粉團烏桕葉染烏飯作糕是此
遺意
　　駐馬飲
長安俠少春時結伴各騎矮馬飾以錦韀金絡並轡而
行往來有花樹傍僕從執酒隨之遇好色則駐馬而飲
　　取紅花
北齊崔林義之女春日以桃花貼於面咒曰取紅花取
白雪與兒洗面作光恱取白雪取紅花與兒洗面作光
華取雪白取花紅與兒洗面作儀容
　　􁁵花獅
曲江貴家逰賞剪百花􁁵成獅子形互相送遺獅上有
小連環以蜀錦流蘇牽之唱曰春光且莫去留與醉人看
　　䕶花鈴
天寳間貴家園林紐紅絲為繩綴金鈴于上有烏鵲至
則掣鈴以驚之
　　括香
唐宫中花開時以重頂帳蒙蔽欄檻上以閉其香謂之
括香
　　吞花卧酒
春録曰握月擔風且留後日吞花卧酒不可過時
　　紅餤雙
春逰之家以油脂米粉作紅餤竿上成雙挂桃雜于馬前
　　釀梨花
杭州俗釀趂梨花時熟號曰梨花春
　　錦帶羮
花有錦帶名者初生葉柔脆可食採以作羮杜詩云滑
憶雕胡飯香聞錦帶羮
　　憐草色望杏花
長慶集云誰開湖寺西南路草緑裙腰一帶斜勸農詔
曰望杏敦耕瞻蒲勸穡
　　占草驗嵗
師曠曰薺光生歲甘葶藶先生歲苦藕先生歲雨蒺藜
先生歲旱蓬草先生歲欲流水藻先生歲欲惡艾葉先
生歲欲病皆以正月占之
　　占雨霧
正月朔雨(闕/)　人食一升二日雨人食二升以次而升
五日雨大熟五日有霧傷榖傷民元日霧嵗必饑
　　折松索葦
歳首祝椒酒而飲之又折松枝男七女二亦同此義懸
葦索于户上挿符其傍百鬼畏之
　　登山眺
正月人日當登山眺逺李充詩曰命駕升西山寓目眺
原疇
　　泛粥祠膏
張成見一婦人立宅東南謂成曰正月十五君宜作白
粥泛膏于上以祀我當令君蠶宜百倍後果然
　　花蓋葉幄
夏侯湛曰春可樂兮綴雜花以為蓋謝萬賦云冪豐葉
而為幄
　　花褥草裀
花落為褥翠草成裀醉眠春日其樂不淺
　　浴沂禊洛
春服既成童子冠者浴乎沂風乎舞雩蔡伯喈禊文洋
洋暮春厥月除已尊卑烟騖惟女與士自求百福在洛
之涘
　　三月社㑹
武林舊事三月三日佑聖觀三月廿八日東岳行宫二
聖生辰都人逰冶之盛百戲競集士女駢闐觀者如堵
其社㑹名色如
　　緋緑社(雜/劇)　　齊雲社(蹴/毬)　　遏雲社(唱/賺)
　　同文社(要/詞)　　角觝社(相/撲)　　清音社(清/樂)
　　錦標社(射/弩)　　錦體社(花/綉)　　英略社(拳/棒)
　　雄辯社(小/說)　　翠錦社(行/院)　　繪革社(影/戲)
　　净髪社(剃/梳)　　律華社(吟/呌)　　雲機社(撮/弄)
所陳金玉珍寳珠翠璀璨奪目天驥龍媒絨韀寳轡行
厨果局窮極肴核之珍一盤珠翠花朶之飾至值數萬
珍禽如紅鸚白雀水族則玉蠏金龜髙麗華山之竒松
交廣海嶠之異卉不可縷紀無非動心駭目之觀二㑹
皆然
髙子曰山人僻好四時幽賞境趣頗真即在武林可舉
數亊録與同調共之但幽賞真境遍寰宇間不可窮盡
奈好之者不真故毎人負幽賞非真境負人我輩能以
髙朗襟期曠達意興超塵脫俗逈具天眼攬景㑹心便
得妙觀真趣况幽賞事事取之無禁用之不竭舉足可
得終日可觀夢想神逰吾將永矢勿諼矣果何樂可能
勝哉未盡種種當以類見
　春時幽賞
　　孤山月下看梅花
孤山舊趾逋老種梅三百六十已廢繼種者今又寥寥
盡矣孫中貴公補植原數春初玉樹參差氷花錯落瓊
臺倚望恍坐𤣥圃羅浮若非黄昏月下携尊吟賞則暗
香浮動疎影橫斜之趣何能真到實際
　　八卦田看菜花
宋之籍田以八卦爻畫溝塍圜布成象迄今猶然春時
菜花叢開自天真髙嶺遥望黃金作埒碧玉為疇江波
揺動恍自河洛圖中分布隂陽爻象海天空濶極目杳
然更多象外意念
　　虎跑泉試新茶
西湖之泉以虎跑為最兩山之茶以龍井為佳榖雨前
採茶旋焙時激虎跑泉烹享香清味冽凉沁詩脾毎春
當髙卧山中沈酣新茗一月
　　保叔塔看曉
山翠繞湖容態百逞獨春朝最佳或霧截山腰或霞橫
樹杪或淡烟隱隱揺蕩晴暉或巒炁浮浮掩映曙色峰
含旭日明媚髙張風散溪雲林皋爽朗更見遥岑逈抺
柔藍逺岫忽生濕翠變幻天呈頃刻萬狀奈此景時值
酣夢恐市門未易知也
　　西溪樓啖煨笋
西溪竹林最多笋産極盛但笋味之美少得其真毎于
春中笋抽正肥就彼竹下掃葉煨笋至熟刀截剥食竹
林清味鮮美莫比人世俗腸豈容知此真味
　　登東城望桑麥
桑麥之盛惟東郊外最濶田疇萬頃一望無際春時桑
林麥隴髙下競秀風揺碧浪層層雨過緑雲繞繞雉雊
春陽鳩呼朝雨竹籬茅舍間以紅桃白李燕紫鶯黃寓
目色相自多村家閒逸之想令人便忘艶俗
　　三塔基看春草
湖中三塔寺基去湖面淺尺春時草長平湖茸茸翠色
浮動波心浴鷺狎鷗飛舞惟適望中深愜素心兀對更
快青眼因思古詩草長平湖白鷺飛之句其幽賞自得
不淺
　　初陽臺望春樹
西湖三面遶山東為城市春來樹色新豐登臺四眺淺
深青碧色態間呈髙下參差面面逈出或苒苒浮烟或
依依帶雨或叢簇山村或掩映樓閣或就日向榮或臨
水漾碧幽然㑹心自多胸中生意極目撩人更馳江雲
春樹之想
　　山滿樓觀栁
蘇堤跨虹橋下東數步為余小築數椽當湖南面顔曰
山滿樓余毎出逰巢居于上倚䦨玩賞若與簷接堤上
栁色自正月上旬柔弄鵞黃二月嬌拖鴨緑依依一望
色最撩人故詩有忽見陌頭楊栁之想又若截霧橫烟
隱約萬樹欹風障雨瀟灑長堤愛其分緑影紅終為牽
愁惹恨風流意態盡入樓中春色蕭騷授我衣袂間矣
三眠舞足雪滚花飛上下隨風若絮浮萬頃繚繞歌樓
飄撲僧舍㸃㸃共酒斾悠揚陣陣追燕鸎飛舞沾泥逐
水豈特可入詩料要知色身幻影是即風裏楊花故余
墅額題曰浮生燕壘
　　蘇堤看桃花
六橋桃花人争艷賞其幽趣數種賞或未盡得也若桃
花妙觀其趣有六其一在曉烟初破霞彩影紅微露輕
勻風姿瀟灑若美人初起嬌怯新粧其二明月浮花影
籠香霧色態嫣然夜容芳潤若美人歩月丰致幽閑其
三夕陽在山紅影花艶酣春力倦嫵媚不勝若美人微
醉風度羞澁其四細雨濕花粉溶紅膩鮮潔華滋色更
烟潤若美人浴罷暖艷融酥其五髙燒庭燭把酒看花
瓣影紅綃争妍弄色若美人晚粧容冶波俏其六花事
將䦨殘紅零落辭條未脫半落半留兼之封家姨無情
髙下陡作使萬㸃殘紅紛紛飄泊或撲面撩人或浮樽
沾席意恍蕭騷若美人病怯鉛華消減六者惟真賞者
得之又若芳草留春翠裀堆錦我當醉眠席地放歌咏
懐使花片歴亂滿衣殘香隱隱撲鼻夢與花神携手巫
陽思逐彩雲飛動極歡流暢此樂何休
　　西泠橋玩落花
三月桃花蘇堤落瓣因風蕩漾逐水周流飄泊孤蹤多
在西泠橋畔堆壘粉銷玉碎香冷紅殘片片似對騷人
泣别豪舉離尊當為髙唱渭城朝雨
　　天然閣上看雨
靈雨霏霏乍起乍歇山頭烟合忽掩青螺樹杪雲蒸頃
迷翠黛絲絲飛舞遥空濯濯飄揺無際少焉霞紅照水
淡日西斜峰巒吞吐于烟翠中零瀼宿雨殘雲飛鳥一
望迷茫水色山光四照蕭爽長嘯倚樓騰歌浮白信知
變幻不常隂晴難料世態春雨翻覆弄人哉過眼盡是
鏡華當著天眼看破
　　臨水觀魚
古吳茂苑孔里園中有世居隱士號曰瀟灑張郎其園
中有竹萬竿喬木蓋屋西有繞翠堂東有蘆軒軒前有
一大池緑楊垂壓桃李間枝池内有朱魚數萬名為錦
鱗池至春日晴明魚逰戲水五色斑斕名魚萬狀瀟灑
張郎題之曰錦鱗伴碧草水面做文章
　
　
　
　
　
　
　
　遵生八牋卷三
欽定四庫全書
　遵生八牋卷四
　　　　　　　　　　　　　明　髙濂　撰
　　四時調攝牋下
　　　夏四月調攝總類
禮記曰南方曰夏夏之為言假也養之長之假之仁也
　太𤣥經曰夏者物之修長也董仲舒曰陽長居大夏
　以生育萬物淮南子曰夏為衡衡以平物使之均也
　漢律志曰南者任也陽炁于時任養萬物故君子當
　因時節宣調攝以衛其生養旺立秋君休
立夏火相夏至火旺立秋火休秋分火廢立冬火囚冬
　至火死立春火歿春分火胎言火孕於木之中矣
　　􁁺仙月占主病
四月立夏日忌北風主歿
五月夏至忌東風主病行秋令主多疫
六月行秋令主多女灾

　　心臟夏旺論
心屬南方火為赤帝神形如朱雀象如倒懸蓮蕋心者
纎也所納纎㣲無不貫注變水為血也重十二兩居肺
下肝上對尾鳩下一寸(註曰胸中心日/掩下尾鳩也)色如縞映絳中
有七孔三毛上智之人心孔通明中智之人五孔心穴
通炁下智無孔炁明不通無智狡詐心為肝子為脾母
舌為之宫闕竅通耳左耳為丙右耳為丁液為汗腎邪
入心則汗溢其味苦小腸為心之腑與心合黃庭經曰
心部之宅蓮含花下有童子丹元家主適寒熱榮衛和
丹錦緋囊披玉羅其聲徵其嗅燋故人有不暢事心即
燋燥心炁通則知五味心病則舌燋捲而短不知五味
也其性禮其情樂人年六十心炁衰弱言多錯忘心脈
出於中衝生之本神之處也主明運用心合于脈其色
榮也血脈虚少不能於臟腑者心先死也心合辰之己
午外應南岳上通熒惑之精故心風者舌縮不能言也
血壅者心驚也舌無味者心虚也善忘者心神離也重
語者心亂也多悲者心傷也好食苦者心不足也面青
黒者心炁冷也容色鮮好紅活有光心無病也肺邪入
心則多言心通㣲心有疾當用呵呵者出心之邪炁也
故夏三月欲安其神者則含忠履孝輔義安仁定息火
熾澄和心神外絶聲色内薄滋味可以居髙朗逺眺望
早卧早起無厭於日順於正陽以消暑炁逆之則腎心
相争火水相尅火病繇此而作矣
　　相心臟病法
心熱者色赤而脈溢口中生瘡腐爛作臭胸膈肩背兩
脇兩臂皆痛心虚則心腹相引而痛或夢刀杖火焰赤
衣紅色之物爐冶之事以恍怖人心病欲濡急食鹹以
濡之用苦以補之甘以瀉之禁濕衣熱食心惡熱及水
心病當臍上有動脈按之牢若痛更苦煩煎手足心熱
口乾舌強咽喉痛嚥不下忘前失後宜服五參丸
　秦芄(七/錢)人參(七/錢)丹参(七/錢)𤣥参(一/兩)乾薑(三/錢)沙参(四/錢)酸棗
　仁(七/錢)
　右為末蜜丸空心人参湯服三四十丸日再服
　　修養心臟法
當以四月五月弦朔清旦面南端坐叩齒九通潄玉泉
三次静思注想吸離宫赤氣入口三吞之閉氣三十息
以補呵氣之損
　　六氣治心法
治心臟用呵以鼻漸長引炁以口呵之皆調炁如上勿
令自耳聞之若心有病大呵三遍呵時以手交乂乗起
頂上為之去心家勞熱一切煩悶疾愈即止過度即損
亦須以呼字吸旺炁以補之
　　黃帝製夏季所服竒方
黃帝曰夏三月服何藥岐伯曰以補腎茯苓丸能治男
子内虚不能飲食健忘悲憂不樂喜怒無常四肢浮腫
小便赤黃精濁淋漓絞痛膀胱冷痛隂囊濕癢口渇飲
水腹脹皆犯五勞七傷宜服此方
　茯苓(五錢食不/消加一錢)杜仲(五錢腰痛/加一錢)山茱萸(四錢濕癢/加五分)
　附子(二錢有風/加五分)牡丹皮(四錢腹中逰/風加一錢)澤瀉(三錢水炁/加五分)
　桂(三錢顔色不/榮加五分)山藥(五錢頭風/加一錢)地黃(四錢秋冬/加一錢)細辛
　(二錢目昏/加一錢)石斛(四錢隂濕/加一錢)蓯蓉(三錢痿黃/加五分)生薑(二/錢)
　右一十三味共為末煉蜜為丸如桐子大毎服七丸
　日再服忌房事生冷猪魚等食
　　心臟導引法
可正坐兩手作拳用力左右互築各五六度又以一手
向上拓空如擎石米之重左右更手行之又以兩手交
乂以脚踏手中各五六度閉炁為之去心胸風邪諸疾
行之良乆閉目三嚥津叩齒三通而止
　　夏季攝生消息論
夏三月屬火主於長養心炁火旺味屬苦火能尅金金
屬肺肺主辛當夏飲食之味宜減苦増辛以養肺心炁
當呵以疎之嘘以順之三伏内腹中常冷特忌下利恐
泄隂氣故不宜針炙惟宜發汗夏至後主土一隂生宜
服熱物兼服補腎湯藥夏季心旺腎衰雖大熱不宜喫
冷陶氷雪蜜水凉粉冷粥飽腹受寒必起霍亂莫食𤓰
茄生菜原腹中方受隂炁食此凝滯之物多為積塊若
患冷炁痰火之人切宜忌之老人尤當慎䕶平居簷下
過廊衖堂破忩皆不可納凉此等所在雖凉賊風中人
最暴惟宜虚堂净室水亭木隂潔浄空厰之處自然清
凉更宜調息净心常如氷雪在心炎熱亦於吾心少减
不可以熱為熱更生熱矣毎日宜進温補平順丸散飲
食温暖不令大飽常常進之宜桂湯荳蔲熟水其於肥
膩當戒不得在星月下露坐兼便睡着使人扇風取凉
一時雖快風入皮毛其患最深貪凉兼汗身當風而卧
多風疾手足不仁語言蹇澁四肢癱瘓雖不人人如此
亦有當時中者亦有不便中者其說何也逢年嵗方壯
遇月之滿得時之和即幸而免至後還發若或年力衰
邁值月之虧失時之和無不中者頭為諸陽之總尤不
可風卧處宜宻防小隙㣲孔以傷其腦户夏三日毎日
梳頭一二百下不得梳着頭皮當在無風處梳之自然
除風明目矣
養生論曰夏謂蕃秀天地炁交萬物華實夜卧蚤起無
　厭於日使志無怒使華成實使炁得泄此夏炁之應
　長養之道也逆之則傷心秋發痎瘧奉收者少冬至
　病重
又曰夏炁熱宜食菽以寒之不可一于熱也禁飲温湯
　禁食過飽禁濕地卧并穿濕衣
夏三月(闕/)己戊申巳(闕/)丑未辰日宜煉丹藥
夏三月頭卧宜向南方吉
夏三月六炁一十(闕/)　皆正長養之令勿起土伐大樹
千金方曰夏七十二日省苦増辛以養肺炁
内經曰夏季不可枕冷石并鐵物取凉大損人目
陶隱居曰氷水止可浸物使驅日曬暑炁不可作水服
　入腹内冷熱相摶成疾若多着飴糖拌食以解酷暑
　亦可
書曰夏至後秋分前忌食肥膩餅臛油酥之屬此等物
　與酒漿𤓰菓極為相妨夏月多疾以此
又曰夏勿露卧令人皮膚成癬或作面瘋
又曰夏傷暑熱秋必痎瘧忽遇大寒當急防避人多率
　受時病由此而生
參贊書曰日色曬熱石上凳上不可便坐搐熱生豚瘡
　冷生疝炁人自大日色中熱處曬回不可冷水洗面
　損目伏熱在身勿得飲冷水及以冷物激身能殺人
書云五六月深山澗中停水多有魚鼈精涎在内飲之
　成瘕
養生論曰夏日不宜大醉清晨喫炒葱頭酒一二杯令
　人血炁通暢
又曰風毒脚炁因腎虚而得人生命門屬腎夏月精化
　為水腎方衰絶故不宜房色過度以傷元炁
金匱要略曰夏三月不可食猪心恐死炁犯我靈臺耳
　宜食苦蕒以益心
千金異方曰夏三月丙丁日忌夫婦容止
養生論曰夏月宜用五枝湯洗浴浴訖以香粉傅身能
　驅瘴毒疎風炁滋血脉且免汗濕隂處使皮膚燥痒
　　五枝湯方
　桑枝　槐枝　桃枝　栁枝(各一/握)麻葉半斤煎湯一
　桶去滓温洗一日一次
　　傅身香粉方
　用粟米作粉一斤無粟米以葛粉代之加　青木香
　麻黄根　香附子(炒/)甘松　藿香　零陵香
　已上各二兩搗羅為末和粉拌勻作稀絹袋盛之浴
　後撲身
　　夏三月合用藥方
荳蔲散　治夏月多冷炁發動胸膈炁滯噎塞脾胃不
　和不思飲食服
　草荳蔲(四兩同生薑四兩炒/香黄為度去薑用)大麥芽(十兩/炒黃)神麯(四兩/炒黃)
　甘草(四兩/炙)乾薑(炮兩/)
　右為末毎服一錢如㸃茶喫不計時服
蓯蓉丸　平補下元明目妙甚
　蓯蓉(四兩酒洗去/心内白汁)巴㦸(二/兩)菊花(二/兩)枸杞(二/兩)
　右煉蜜為丸桐子大毎服二十丸鹽湯下
訶子散　脾胃忽生冷炁腹脹滿疼悶泄瀉不止
　訶子皮(五/箇)大腹(五箇去/外皮)甘草(五錢/炙)白术(五錢/炒)草荳蔲
　(十四箇麯包/炒黄去麯用)人參(五/錢)
　右為末毎服二錢水一盞入棗二箇生薑一一小片同
　煎至六分温服
稜术散　夏日因食冷物炁積膈滯或心腹疼痛等症
　宜常服之
　用京三稜(三兩濕紙裹/煨熱透另搗)莪术(三兩同/上製)烏藥(三兩/去皮)甘草
　(三兩/炙)陳皮(二兩用厚/朴亦可)
　右為末毎服一錢鹽湯調下不拘時服
四順丸　老人百疾
　神麯(四兩入生薑二兩去皮/一處杵作餅子焙乾)甘草(一兩/炙黃)草荳蔲(一兩/五錢)
　(先炮熟去/皮細剉用)大麥芽(二兩/炒黃)
　右為末鹽湯服一錢
橘紅散　夏月消食和氣
　廣陳皮(用一斤湯浸洗五七次布包壓乾又用生薑/半斤取自然汁將皮拌勻一宿焙乾  一斤)
　肉荳蔲(一/兩)甘草(二/兩)
　右將甘草同白鹽三四兩同炒候鹽紅色草赤色為
　度共橘皮為末用茶㸃服一錢一次
　　太上用後玉經八方
☴　巽卦東南　龜臺王母四童散方
　辰砂(四兩本方原用伏火丹砂六/兩一時難得且未當輕用)胡麻(四兩浄九蒸/九曝炒㣲黃)
　天門冬(四兩/去心)茯苓(六/兩)白术(四/兩)黃精(六/兩)桃仁(四兩/去皮)
　右七味合為末煉蜜為丸搗萬餘下夏月丸服餘月
　散服如桐子大毎二十丸能服八年顔如嬰童肌如
　凝脂不可漫傳以獲天譴
☲　離卦正南　彭君麋角粉方
　毎用麋角(註曰麋鹿之大者角丫乂不齊白如象牙/出水澤中非山獸也大者二十斤一副生)
　(海/邊)取用一兩具解為寸叚去心中黒血色惡物用米
　泔浸之夏三日冬十日一換泔浸約一月已上似欲
　輭即取出入甑中蒸之覆以桑白皮候爛如蒸芋晒
　乾粉之入伏火硫黃一兩以酒調三錢一服此方彭
　祖服之得夀成仙有人於鵠鳴山石洞中得石刻方
　與此同也
　　夏四月事宜
孝經緯曰榖雨後十五日斗指巽為立夏物至此時皆
假大也後十五日斗指已為小滿小滿者言物長於此
小得盈滿也律名中吕白虎通曰中吕何言陽炁極捋
彼故復中難之也晉志曰吕者助也隂助成陽之功也
四月建己巳者起也物至於此畢盡而起也西京雜記
曰陽德用事和炁皆陽為正陽之月又曰陽雖用事而
陽不獨存純陽凝於無隂亦謂之曰隂月文選稱為除
月又曰首夏維夏
是月也盛德在火天道西行作事出行宜向西吉
是月毎清晨喫葱頭酒一二杯令血氣通暢
四月丁巳宜祀竈十六日天倉開宜入山修道收書於
　未梅雨時開閣厨晾燥隨即閉門内放七里香花或
　樟腦不生蠧魚
收畫未梅雨前逐幅抺去蒸痕日中晒晾令燥𦂳捲入
　匣以厚紙糊匣口四圍梅後方開匣須杉木桫木為
　之内不用紙糊并油漆以辟黴炁
辟蚊方用鮫魚晒乾於室中燒之可少解其横是月伐
　木不蛀
月令纂曰是月於魚池中納一神守則魚不走養鯉善
　飛尤為𦂳要(神守即今/之團魚也)
馮氏口談曰戎衣同花椒捲收或芫花末掺之則不蛀
　一用出缸藍布包之亦妙風領煖耳包藏瓮中宻封
　瓮口毛决不脫
月録曰洗葛衣用梅葉揉碎洗之經夏不脆忌用木盆
　則黒以磁器洗之
内景經曰是月食蓴菜鯽魚作羮開胃
靈寳經曰是月八日宜修啟夀齋
是月初二十六十八十九日拔白生黒
雲笈七籖曰木𤓰善治轉筋病者不必服此但口呼木
　𤓰二字其病即瘥
月令纂曰是月初四日七日八日九日取枸杞煎湯沐
　浴令人不老肌膚光澤
雲笈七籖曰是月朢後宜食桑椹酒治風熱之疾亦可
　是月採桑椹取汁三斗白蜜四兩酥油二兩生薑汁
　二兩以罐先盛椹汁重湯煮汁到三升方入蜜酥薑
　汁再加鹽三錢又煮如膏磁器收貯毎服一小杯酒
　服大治百種風疾
千金月令曰四月節内宜服煖宜食羊腎粥其洗去以
　兔絲子一兩研煮取汁一兩濾浄和麫切煮將羊腎
　一具切條葱炒作臛食之補腎療眼暗赤腫
此月宜晚卧早起感受天地之精炁令人長夀
月令曰四月十五日取浮萍一兩麻黃去根桂心附子
　炮去臍皮各五錢搗為末毎用一兩藥末入生薑二
　片葱頭二箇煎至八分熱服蓋煖取汗治時行熱病
　　四月事忌
攝生月令曰四月為乾生氣在夘死氣在酉不宜用已
　日時犯月建百事不吉
又曰初九二十五忌裁製交易
白雲雜忌曰是月勿食雉令人炁逆勿食鱔能害人
　金方曰勿令韮菜同雞肉食暴死者尤不可食作内
　疽生胸臆中勿食諸物之心勿大醉勿食葫傷人神
　損膽炁令人喘悸脇肋炁急勿食生蒜傷人更禁男
　女同房忌純隂用事(葫即葫/荽也)
雲笈七籖曰是月八日不宜逺行宜清心齋沐必得福
　慶
又曰是月忌暴怒傷心秋必為瘧自夏至至九月忌食
　隔宿肉菜之物忌用宿水洗面潄口
孫真人曰是月初五日忌見一切生血勿食生菜初八
　日十六日忌嗜慾犯之夭夀
楊公忌曰是月初七日不宜問疾
　　四月修養法
孟夏之月天地始交萬物並秀宜夜卧早起以受清明
之氣勿大怒大泄夏者火也位南方其聲呼其液汗故
怒與泄為傷元氣也卦值乾乾者健也陽之性天之象
也君子以自強不息生炁在夘坐卧行功宜向正東方
孫真人曰是月肝藏已病心臟漸壯宜増酸减苦以補
　腎助肝調養胃炁勿受西北二方暴風勿接隂以壯
　腎水當静養以息心火勿與淫接以寧其神以自強
　不息天地化生之機
靈劍子曰補心臟坐功之法有二一勢正坐斜身用力
　偏敵如排山勢極力為之能去腰脊風冷宜通五臟
　六腑散脚炁補心益炁左右以此一勢行之二勢以
　一手按䏶一手向上極力如托石閉炁行之左右同
　行去兩脇間風毒治心臟通和血脈
月令曰君子齋戒處必掩身毋躁止聲色毋進御薄滋
　味毋違和節嗜慾定心炁
内丹秘要曰姤月為一隂始生之月也隂炁方生喻身
　中陰符起縮之地靈丹養成入口中當馴致其道遂
　歸丹田不可荒忙急速
保生心鑑曰五月屬火午火大旺則金炁受傷古人于
　是時獨宿淡味兢兢業業保養生臟正嫌火之旺耳
　
　
　
　
　
　
　
　
　　五月事宜
孝經緯曰小滿後十五日斗指丙為芒種後十五日斗
指午為夏至曰芒種者言有芒之榖可播種也夏至者
言萬物于此假大而極至也白虎通曰律㽔賔㽔者下
也賔者敬也言一隂始生萎蘼陽不資以為用如賔在
外而不為内至也樂志曰辰為午午者長也大也言物
皆長大也吳子夜四時歌曰是月為鬱蒸為仲暑東坡
詩曰雲飛龍御月
𤣥樞經曰是月天道西北行作事出行俱宜向西北吉
荆楚記曰五日以艾縳一人形懸于門户上以辟邪炁
　以五綵絲繫於臂上辟兵厭鬼且能令人不染瘟疾
　口内常稱游光厲鬼四字知其名則鬼逺辟
雲笈七籖曰五月并十二月晦日正月中常宜焚燒殺
　鬼丹方
　鬼箭　蜈蚣　牛黃　野葛　雄黃　雌黃　硃砂
　䔧蘆　鬼比目　桃仁　烏頭　附子　半夏　硫
　黃　巴荳　犀角　鬼臼　麝香　白术　蒼术(各等/分)
　共二十味為末用菵草汁為丸否用糊汁亦可如雞
　子大毎焚一丸百邪皆滅
道藏靈寳辟瘟丹方
　蒼术(一/斤)降香(四/兩)雄黃(二/兩)硃砂(二/兩)硫黃(一/兩)硝石(一/兩)柏葉
　(八/兩)菖蒲根(四/兩)丹參(三/兩)桂皮(二/兩)藿香(二/兩)白芷(四/兩)桃頭(四/兩)
　(五月五日/午時收)雄狐糞(二/兩)蘄艾(四/兩)商陸根(二/兩)大黃(二/兩)羌活
　(二/兩)獨活(二/兩)雌黃(一/兩)赤小荳(二/兩)仙茅(二/兩)唵叭香(無亦/可免)
　已上二十四味按二十四炁為末米糊為丸如彈子
　大火上焚燒一丸
太倉公辟瘟丹方(太倉公乃齊之/神醫淳于意也)
　凡官舍旅館乆無人到積濕積邪容易侵人製此爇
　之可以逺此宜于五六月終日焚之可以辟瘟逺邪
　蒼术(一/斤)台芎(八/兩)黃連(八/兩)白术(八/兩)羌活(半/斤)川芎(四/兩)草烏
　(四/兩)細辛(四/兩)柴胡(四/兩)防風(四/兩)獨活(四/兩)甘草(四/兩)藁本(四/兩)白
　芷(四/兩)香附子(四/兩)當歸(四/兩)荆芥(四/兩)天麻(四/兩)官桂(四/兩)甘松
　(四/兩)乾薑(四/兩)三柰(四/兩)麻黃(四牙/兩)皂(四/兩)芍藥(四/兩)麝香(三/分)
　右為末煮紅棗肉為丸如彈子大毎用一丸焚燒
千金月令曰是月取浮萍隂乾和雄黃些少燒烟去蚊
　火燒棗子安床下辟狗蚤
纂要曰五月五日採艾治百病
瑣碎録曰五日硃砂寫荼字倒貼辟蛇蝎寫白字倒貼
　柱上辟蚊蟲寫儀方二字倒貼亦妙
又曰午時將燈草浸油内望太陽咒曰天上金雞喫蚊
　子腦髓液念七遍吸太陽炁吹於燈草上夜㸃燈草
　炤蚊俱去
吕公曰五日午時韮菜地上面東不語取蚯蚓泥藏之
　(即蚯蚓糞也圓如碎珠/粒粒成塊即此物也)遇魚骨鯁喉用此少許擦咽
　喉外皮即消
廣恵方曰五日取晚蠶蛾􁁵一節竹筒内開眼處封貯
　待其乾死遇竹木刺傷者以些少塗之即出更有别
　用如此方可收得
雜記曰以青蒿草搗汁和石灰作餅子隂乾收起遇刀
　斧傷者塗之立效愈後無痕又一方採百草頭搗汁
　和石灰作塊子鑿大桑樹上一孔納灰餅在内待百
　日後取出曝乾為末傅金瘡神效
五月五日宜合紫金錠保生錠子治小兒疾方在醫書
　録内府此日用雄黃研末少加硃砂收真蟾酥作杵
　隂乾凡遇惡毒初起以唾磨搽㣲痛立消
瑣碎録曰五日取鼈爪著衣領中令人不忘
千金方曰五日日未出時取東向桃枝刻作小人形著
　衣領中令人不忘
養生雜忌曰病目者以紅絹盛榴花拭目棄之謂代其
　病凡紅物俱可
又云五日取蒿苣菜原窠或葉置厨櫃内不生蛀蟲置
　毛褐衣内亦妙
千金方云五日取葵子㣲炒為末患淋者食前温酒服
　一錢立愈
又云取鯉魚枕骨燒灰治乆痢如神
雲笈七籖曰五月一日取枸杞煎湯沐浴令人不老不
　病五日以蘭湯沐浴亦可初四初七初八日沐浴吉
𤣥樞經曰初九日沐浴令人長命
髙子曰五月五日午時修合藥餌者以天罡此時正塞
　鬼户斗柄訣以月月嘗加戌五月毎日戌時天罡指
　午亥時指未自未輪轉五日午時正指艮宫為鬼户
　也故用此時合藥甚效又為天中之節
養生論曰五月五日宜合截瘧鬼哭丹用上好白砒五
　錢研細入鐵銚内以寒水石一兩為末圍定然後以
　磁碗蓋定用白紙作條封碗合縫炭火炙銚烟出燻
　紙條黃色即上取放紙上置泥地出火氣一時取研
　為細末入氷片一分麝香一分共研蒸餅為丸桐子
　大硃砂為衣毎服一丸臨蒸日神前香爐上燻過朝
　北井花水吞下忌食魚麫生冷十日永不再發合時
　不令婦女孝服人見婦人有病令丈夫捻入口中吞
　下立效又不泄瀉真玅劑也
簡易方曰用獨蒲蒜同真飛丹搗和為丸圓眼大治瘧
　臨發用一丸井花水面東吞服即愈
保生月録曰是月十一日天倉開宜入山修道
簡易方曰疫炁時行用管仲置水缸内食水不染十二
　月除夕同此
本草云五日取露草百種隂乾燒為灰以井水煉成膏
　再用嚴醋和為餅子腋下挾之乾即換去五遍能治
　腋下臭炁又能抽出一身中瘡積毒炁挾完即以小
　便洗腋下乾浄最效
牧民方曰中風牙𦂳不能下藥用氷片天南星五日午
　時合起遇病以指蘸藥擦大牙左右二十三擦口自
　能開方下别藥治之
長生要録曰五月五日有雨急破竹一二株内有神水
　瀝和獺肝為丸治心腹積聚
又曰是日取葛根為末療金瘡斷血除瘧取猪牙燒灰
　治小兒驚癎并塗蛇傷又云取蝙蝠倒挂晒乾和官
　桂薫陸香燒之辟蚊
家塾事親曰己丑卯辰日祀灶以猪首吉五月朔日不
　宜出錢財
萬氏家抄曰五日取蝦蟆晒乾收起紙包紅絹袋盛瘧
　發早男左女右臂上挂幇勿令知之立愈
禮儀志曰夏至浚井能改水朱索縳栁杞桃結印為門
　户飾可止惡炁
十三日竹醉日可移竹易活夏至淘并可去瘟疫
五月五日取塜上泥并磚石一塊回家以小瓶盛埋門
　外堦下合家不患時症
抱朴子曰五日硃書赤靈符著心前辟兵袪瘟去百病
　此即治百病符也(正月元日/佩即此符)
　
　
　
本草云五日採莧菜加馬齒莧為末等分産婦服之易
　産
雲笈七籖曰五日不可見血物
傳濟方曰五日午時或臘月三十日收猪心血同黃丹
　乳香相和為丸雞荳大以紅絹盛掛門上如有産婦
　子死腹中者令酒磨一丸即下
五月取桃仁一百箇去皮尖研細入黃丹二錢丸如桐
　子大治瘧發日面北用温酒或井花水吞下三丸即
　絶合忌婦女雞犬見之
瑣碎録五日清晨取白礬一塊自早晒至晚收之百蟲
　咬傷以些少塗之即止又能消毒取獨蒜不分瓣蒜
　也搗爛塗面皮手脚一年不生惡瘡及冬月不作凍
　瘡神驗不可多擦
衛生方云五日取百草頭晒乾為細末用紙包收起臨
　用取一撮白紙封好用紅布絹拴定令患瘧人以眼
　案臂面北男左女右繫臂上股勿令病人知為何物
　極有應驗
又曰五日採蜀葵花赤白二色收起陰乾赤者治婦人
　赤帶白治白帶
又曰取雞腸草隂乾燒灰治積年惡瘡極效採無花果
　隂乾治咽喉諸疾
雲笈七籖曰五日午時取天落水磨硃寫一龍字明年
　若又雨取水磨墨寫一龍字如錢大二字合作一小
　丸婦人難産乳香湯吞之生出男左女右手中握字
　丸即下如次年無雨前字無用矣毎年須寫百字以
　濟人
本草圖經曰五月收杏去核自朝蒸之至午而止以㣲
　火烘之收貯少加糖霜可食駐顔故有杏金丹之說
　不宜多食
五日午時飲菖蒲雄黃酒辟除百疾而禁百蟲
瑣碎録曰五日并夏至日有患嗓臭者於日未出時汲
　井花水一盞作三𠻳吐門閫裏如此三十日口臭永
　除矣
吕公歳時記曰夏至一陰生宜服餌製過硫黃以折隂
　炁
千金方曰五月二十七日宜服五味子湯取五味一合
　搗置小瓶中以百滚湯入蜜少許即封口置火邊良
　乆乃服生津止渇
二十日採小蒜曝乾治心煩痛解諸毒又治小兒丹疹
夏至後宜浚井改水以去瘟病
是月十六日二十日宜㧞白
洛陽記午日造术羮艾酒以花絲樓閣挿鬢贈遺造辟
　瘟扇
文昌雜録曰端午日走馬謂之躤栁
保生餘録曰五月取螢火二七枚撚白髪能黒
千金方曰多採蒼耳隂乾置大甕中能辟惡炁若有時
　疫生發即取為末舉家服之不染若病脹滿心悶發
　熱即服此又能殺三尸九蟲
救民易方曰五月五日六月六日九月九日採稀薟草
　即白花菜是也去根花并子浄用莖葉入甑九蒸九
　曝層層洒酒與蜜水蒸完極香為末蜜丸皂角子大
　毎服五七丸米湯下服至百日去周身癱瘓風疾口
　眼歪斜涎痰壅塞乆卧不起又能明目白髪變黒筋
　力強健效不可言
萬氏家抄曰五日午時採雞腸草晒乾為末齒痛熱腫
　者擦之立愈千金月令曰五日取瓦上青苔或百草
　霜入鹽𠻳口效或水煮羊蹄根或醋煮川椒俱能治
　齒百疾
靈寳經曰是月五日可修續命齋
太上浄明禦瘟經略曰天地無私陶鑄萬物本無善惡
　世人自私故生災禍飲食不忌服鍊不時善既無聞
　過則可述司罰之神得而窺測布此毒炁一及成疾
　不悟愆尤不能保䕶反怨道咎師其疾愈甚大凢四
　時調養務在得中服藥吐納以生正炁我有神符使
　其佩服合免斯難兼有秘咒毎月持齋而誦之神將
　日夜䕶衛瘟毒百神皆知某為太上弟子畏而敬之
　誦至百遍百鬼頭傷腦裂而散咒曰唵旑(烏可/切)暮秖
　(音/只)混嚩(音/馬)􁀙(音/吕)􁀙(音/㰴)
九天髙明大使神功玅濟真君驅瘟遣疫消災真符書
符以朱書黃素左手五雷訣右手舉筆咒曰洞天赤文
丹靈燿虛驅瘟攝毒奉命天書金籙玉簡嵬鬼悉驅太
上有勑元君安居急急如太虚紫清律令勑
　
　
　
北極黒煞天丁五方殺瘟神符
　書符須澄心静慮存自已精炁神三者上與北斗三
　台星合一元真氣入筆黙誦兕曰魁􁁜􁁜䰢魓􁁜魒
　尊帝星君律令勑七遍毎符一道誦咒七遍(闕/)
　至誠貼之
　法用天罡日製白楊木板五塊長一尺五寸濶三寸
　六分小尺朱書後符五道於上凡人家瘟疫傳染不
　絶以此安鎮宅中五方或釘壁上病隂乃燒五符出
　道藏北極驅瘟真經
　　天罡日立成
　正月巳日二月子日三月未日四月寅日
　五月酉日六月辰日七月亥日八月午日
　九月丑日十月申日十一月卯日十二月戌日


　
　
　
　
　
　
　
　
　　五月事忌
五月用事不宜用午犯月建百事不吉
十五二十五日忌裁衣交易
經曰五月初五初六初七日十五十六十七日二十五
　二十六二十七日為之九毒戒夫婦容止勿居濕地
　以招邪炁勿露卧星月之下
問禮俗云五月俗稱惡月按月令仲夏隂陽交生死之
　分君子節嗜慾勿任聲色
金匱要略云勿食韮菜令人乏力損目勿食生菜
酉陽雜記曰五月蛻精神不可上屋令人魂魄不安
太平御覽異苑曰五月勿晒床薦蓆
月令圖經勿食濃肥勿食煮餅可食温煖之物
普濟方云勿食獐鹿馬各獸肉傷人神炁
本草云勿食山澤中水勿食未成核果令人發癰毒及
　寒熱勿食生菜勿食雞肉勿食蛇鱔勿食羊蹄
保生心鑑曰是月勿下枯井及深穽中多毒炁先以雞
　毛探之若毛下旋舞者即是有毒不可下也
濟世方曰五月不可多食茄子損人動炁茄屬土耳
歳時記曰勿食菘菜發皮膚瘋痒
保生月録曰茉莉花勿置床頭引蜈蚣當忌李子不可
　與蜜雀肉同食損五臟
千金方曰小兒不可弄槿花惹病痁槿為瘧子花五月
　勿食鯉多發風勿食其腦鯉鮓不可同小荳藿官桂
　猪肝同食損人
類摘良忌云江魚即黄魚也不可同蕎麥食令人失音
　枇杷不可同炙肉熱麫同食令人患熱發黃桃子不
　可與鼈同食
便民圖纂曰甜𤓰沉水者殺人多食作隂下癢生瘡患
　脚炁食之永不愈雙蒂者殺人且此物不可與油餅
　同食
楊公忌曰初五日不宜問疾名地臘日
　　夏五月修養法
仲夏之月萬物以成天地化生勿以極熱勿大汗勿曝
露星宿皆成惡疾忌冐西北之風邪炁犯人勿殺生命
是月肝臟已病神炁不行火炁漸壯水力衰弱宜補腎
助肺調理胃炁以順其時卦值姤姤者遇也以隂遇陽
以柔遇剛之象也生炁在辰宜坐卧向東南方
孫真人曰是月肝臟炁休心正旺宜減酸増苦益肝補
　腎固宻精炁卧早起早慎發泄五日尤宜齋戒静養
　以順天時
保生心鑑曰午火旺則金衰于時當獨宿淡滋味保養
　生臟
靈劍子坐功法常以兩手合掌向前築去臂腕如此七
　次淘心臟風勞散闗節滯氣
養生纂曰此時静養毋躁止聲色毋違天和毋倖遇節
　嗜慾定心炁可居髙明可逺眺望可入山林以避炎
　暑可坐臺榭空厰之處
　
　
　
　
　
　
　
　
　　六月事宜
孝經緯曰夏至後十五日斗指午為小暑後十五日斗
指未為大暑小大者就極熱之中分為大小初後為小
朢後為大也律林鍾林者衆也萬物成熟種類衆多樂
志曰月辰為未未者吐也萬物向成咸有味也要纂曰
六月為徂暑
𤣥樞曰是月天道東行作事出行俱宜東向吉其月遇
土王戊日祭中霤之神
是月宜飲烏梅醬木𤓰醬梅醤荳蔲湯以袪渇方俱見
　前
三伏日宜服腎瀝湯治男子虚羸五勞七傷風濕臟虚
　耳聾目暗方
　乾地黃(六/分)黃茋(六/分)茯苓(六/分)五味子(四/分)羚羊角(四/分)桑螵
　蛸(三兩/炙)地骨皮(一/兩)桂心(一/兩)門冬(五分/去心)磁石(一錢/二分)打碎
　水洗令黒汁出盡為止羊腎二箇猪腎亦可去脂膜
　切如柳葉以水四升先煮去水升半即掠去水上肥
　沫及腎滓取汁煎諸藥澄清去滓分為三服三伏日
　各服一料隨人加减亦可忌食大蒜生葱冷陳滑物
　空心平旦服之
養生雜纂曰老人炁弱當夏之時納隂在内以隂弱之
　腹當肥冷之物則多成泄瀉一傷真炁卒難補復不
　宜燥熱補藥惟用平補温和之劑如八味丸之類以
　助元炁
雲笈七籖曰六月六日沐浴齋戒絶其營俗
闗西舊俗志曰六月六日取水收起净甕盛之一年不
　臭用以作醋醬醃物一年不壊
真誥曰十九日廿四日拔白永不生又云初三初四初
　八廿八日拔白亦可
四時纂要曰是月初一日初七初八二十一日沐浴去
　疾禳災
七籖曰是月二十七日取枸杞煎湯沐浴至老不病
荆楚記曰六月伏日宜作湯餅食之名為辟惡
舊俗曰造醤用三伏黃道日浸豆黃道日拌黃用草烏
　五七箇切作四片撒上其蛆盡死
農桑􁀙要曰是月剰飯用莧菜蓋之過夜不餿
山居四要曰養魚池中是月宜納二神守以䕶魚
治水瀉百病用烏藺子六月六日同麫炒黄等分為末
　米飲調服二錢
瑣碎録曰宜食苦蕒可益心炁
家塾事親曰西𤓰性温熟者可食解暑名白虎湯
千金月令云是月可食烏梅醤止渇方用烏梅搗爛加
　蜜適中調湯㣲煮飲之水瀉渇者以梅加砂糖薑米
　飲之不渇
便民圖纂曰六月六日用井花水以白鹽淘於水中作
　滷新鍋仍煎作白鹽以此鹽擦牙畢以水吐手心内
　洗眼雖老猶能燈下讀書
抱樸子養生書云三伏内用甘草一錢好明白滑石六
　錢為末和水飲之名六一散令人免中暑泄瀉
三伏内服十味香薷飲方
　香薷(數年陳/者一兩)人參　陳皮　白术(炒/)白匾荳(炒/)茯苓
　黃茋　木𤓰　厚朴(薑汁/浸)甘草(各五/錢)
　共為飲片水煎停冷服之或為細末水調一二錢服
三伏時用門冬五味子人参泡湯代茶謂之參麥散消
　渇生津
濟世仁術曰六月極熱可用扇急扇手心則五體俱凉
抱朴子曰三伏中用黄茋茯苓煎膏入甘草末二分以
　井凉水調服治譫狂大消暑熱毒炁
又方木𤓰醬用木𤓰十兩去皮細切以湯淋浸加薑片
　一兩甘草二兩紫蘇十兩鹽一兩毎用些少泡湯沈
　之井中候極冷飲之
又方梅醬喫水方用黃熟梅十斤蒸爛去核將肉秤有
　㡬斤毎斤加鹽三錢加紫蘇乾者一兩乾薑絲二錢
　甘草三錢攪勻日中大晒待紅黒色收起用時加白
　荳仁檀香些少飴糖調勻和水服最解暑渇
又桂醤沈香熟水俱載飲食牋内
靈寳經曰六月六日宜修清暑齋
　　六月事忌
月令曰六月選用日時不宜用未犯月建百事不利初
　一日忌經營初十二十日忌交易裁衣
仙誌戒曰六月六日忌取土開掘
四時纂要曰三伏日不可嫁娶傷夫婦不吉
雲笈七籖曰六月二十四日忌逺行水陸俱不可往
四時纂曰是月勿飲山澗澤水令人患瘕
千金方曰勿食韮令人目昏勿食羊肉傷人神炁勿食
　野鴨鶩鳥勿食雁勿食茱萸勿食脾乃是季月土旺
　在脾故也俱宜戒之
雲笈七籖曰六月勿食羊血傷人神魂少志健忘勿食
　生葵必成水瘕且為犬嚙終身不瘥
瑣碎録曰暑月不可露卧勿沐浴當風慎賊邪之炁侵
　人
又曰其月無氷不可以凉水隂冷作氷飲水熱生涎者
　勿飲能殺人
𤣥樞經曰是月勿斬伐草木勿動土勿舉大事以揺養
　氣
養生仁術曰勿専用氷水浸手足防引起狂邪之風犯
　之令人瘋病體重炁短四肢無力
食治通說夏月不宜飲冷何能全斷但勿宜過食冷水
　與生硬菓油膩甜食恐不消化亦不宜多飲湯水人
　能自慎省食煎炒鹽臘炙􁳚之物自然津液常滿何
　必多飲
便民纂曰途中一時中暑身死者勿可用冷水灌沃急
　就道上取熱土填於死者臍上成堆片刻發開作一
　孔令人撒尿澆入臍孔次用生薑大蒜搗爛熱湯送
　下即活
瑣碎録曰暑月甕罈大日晒熱不可即取盛􁁵飲食恐
　收暑炁
楊公忌曰初三日不宜問疾
　　六月修養法
季夏月月發生重濁主養四時萬物生榮増鹹减甘以
資腎臟是月腎臟炁㣲脾臟獨旺宜减肥濃之物益固
筋骨卦值遯遯者避也二隂浸長陽當避也君子莊矜
自守生炁在巳坐卧宜向南方
孫真人曰是月肝炁㣲弱脾旺宜節約飲食逺聲色此
　時隂炁内伏暑毒外蒸縱意當風任性食冷故人多
　暴泄之患切須飲食温軟不令太飽時飲粟米温湯
　荳蔲熟水最好
内丹秘訣曰建未之月二隂之卦是隂炁漸長喻身中
　隂符離去午位收斂而下降也
靈劍于坐功法端身正坐舒手指直上反拘三舉前屈
　前後同行至六月半後用之去腰脊脚膝痺風散膀
　胱邪炁

　　脾臟四季旺綸
脾臟屬中央土旺於四季為黃帝神肖鳳形坤之氣土
之精也脾者裨也裨助胃氣居心下三寸重一斤二兩
濶三寸長五寸脾為心子為肺母外通眉闕能制謀意
辯皆脾也口為之宫其神多嫉脾無定形主土隂也妬
亦無准婦人多妬乃受陰氣也食熟軟熱物全身之道
也故脾為五臟之樞開竅于口在形為頰脾脈出于隠
白脾乃肉之本意處也榖氣入于脾于液為涎腎邪入
脾則多涎六腑胃為脾之腑合為五榖之腑也口為脾
之官炁通則口知五味脾病則口不知味脾合于肉其
榮脣也肌肉消瘦者脾先死也為中央為季夏日為戊
巳辰為丑辰未戊為土其聲宫其色黃其味甘其嗅香
心邪入脾則惡香也脾之外應中岳上通鎮星之精季
夏并四季各十八日存鎮星黃炁入脾中連于胃上以
安脾神脾為消榖之腑如轉磨然化其生而入于熟也
脾不轉則食不消也則為食患所以脾神好樂樂能使
脾動盪也故諸臟不調則傷脾脾臟不調則傷質質神
傷傷則人之病速也人當慎養硬物老人尤甚不欲食
者脾中有不化食也貪食者脾實也無宿食而不喜食
者脾虚也多惑者脾不安也色憔悴者脾受傷也好食
甜者脾不足也肌肉鮮白滑膩者是脾無病徵也肺邪
入脾則多歌故脾有疾當用呼呼以抽其脾之疾也中
熱亦宜呼以出之當四季月後十八日少思屏慮屈己
濟人不為利争不為隂賊不與物競不以自強恬和清
虚順坤之德而後全其生也逆之則脾腎受邪土木相
尅則病矣
　　修養脾臟法
當以夏季之月朔旦并三季後十八日正坐中宫禁炁
五息鳴天鼓二十四通(註曰鳴天鼓者以兩手抱腦後/用中食二指起復互換各二十)
(四/下)吸坤宫黃炁入口十二吞之以補呼之損也
　　相脾臟病法
脾熱者鼻赤黃而肉臑脾虚則腹脹鳴成溏痢食不消
化脾風則多汗惡風體上逰風㿇㿇四肢無力舉動懈
怠不思飲食足不能行脚下脹痛脾惡濕食苦以燥之
又云脾病欲緩實甜以補之苦以瀉之脾病當臍下有
動氣按之牢若痛若逆炁小腸急痛下洩足重脛寒兩
脇脹滿時作嘔吐炁滿充心四肢浮腫宜服訶梨勒丸
　乾地黄(一/錢)牡丹皮(一/錢)薯蕷(八/分)澤㵼(八/分)茯苓(八/分)川芎(八/分)
　山茱茰(九/分)乾薑(三/分)訶梨勒皮　蓽撥(三/分)
　右為末煉蜜為丸如桐子大空心地黃湯下二十丸
　　六炁治脾法
治脾臟吐納用呼法以鼻漸引長炁以呼之病脾大呼
三十遍細呼十遍呼時須撮口出之不可開口能去冷
炁壯熱霍亂宿食不化偏瘋痳痺腹内結塊數數呼之
相次勿絶疾退即止過度則損損有吸以補之法具前
　　脾臟四季食忌
六月勿食吳茱茰令人患赤白痢四季勿食脾肝羊血
脾病宜食米棗葵禁酸味
　　導引法(六月/行之)
可大伸一脚以兩手向前反掣三五度又跪坐以兩手
據地回視用力作虎視各三五度能去脾家積聚風邪
毒炁又能消食
　　夏時逸事
　　洗筆池
三吳長洲葑溪孔里有洗筆池是宣聖南逰遺跡池中
水尚黒内種白荷毎年其中間黒荷一朶是聖跡之竒
也至今在瀟灑張郎舊居園中
　　入水避暑
葛仙翁毎大醉夏炎熱入深水底八日乃出以能伏炁
故耳
　　河朔夏飲
袁紹在河朔至夏大飲以避一時之暑號為河朔飲
　　髙卧北忩
陶潛于夏日髙卧北忩之下清風颯至自謂羲皇上人
　　避暑凉棚
長安人毎至六月以錦結為凉棚設坐具為避暑㑹
　　造百索粽
唐歳時節物五月有百索粽
　　捕蠅虎蟾蜍佩
五月五日捕蠅虎杵拌荳荳自踴躍可以繫蠅取萬歳
蟾蜍頭有角目亦頷下有丹書八字者五月五日收之
隂乾佩帶可以避五兵
　　九子粽
粽名極多有九子粽王沂公詩云爭傳九子粽章簡公
詩云九子黏蒲王粽香是也
　　射粉團
唐時都中端午日造粉團角黍入盤中以小弓架矢射
之中者取飲
　　菖蒲酒
端午日以菖蒲生山澗中一寸九節者或屑或切以浸
酒章詩云菖蒲泛酒堯樽緑
　　五彩線
五月以五色線繫臂名曰續命縷又曰長命縷可以辟
除不祥五兵五鬼
　　蒲人艾虎
端午日以菖蒲根刻作小人或葫蘆形佩以辟邪王詩
旋刻菖蒲要辟邪五日以艾為小虎或剪綵為小虎貼
以艾葉内人争相戴之故章詩云玉燕釵頭艾虎輕
　　鬭草浴蘭
五日踏百草又作鬭百草之戲章詩云今朝鬭草得宜
男五日蓄蘭以為浴楚騷曰浴蘭湯兮沐芳華章詩云
蘭芽翠釡湯
　　鳬車
南方兢渡使舟輕利謂之飛鳬又曰水車章詩瑶津亭
下兢鳬車古詩云蘭湯備浴傳荆俗水馬浮江弔屈魂
　　伏閉不出
漢官儀曰伏日萬鬼行故盡日閉户不渉他事
　　暑飲碧筒
袁紹與劉松三伏時盡日飲酒以避一時之暑魏鄭公
暑飲取大荷葉以指甲去葉心令與大柄通屈莖輪菌
如象鼻傳席間噏之名碧筒酒
　　琢氷山
長安子弟毎以三伏琢氷為山置於宴席左右酒酣各
有寒色
　　分龍節
池俗以五月二十九日三十日為分龍節雨則多水閩
人以夏至後為分龍雨各有方杭俗以五月二十日為
分龍
　　櫻笋厨
歳時記以四月十五日後通謂之櫻笋厨陳詩云春事
無多櫻笋來
　　臨水宴
李少師與客飲燕暑月臨水以荷為杯滿酌不盡則重
飲無日不大歡
　　霹靂酒
醉鄉云暑月大雷霆時收雨水淘米釀酒名霹靂酒
　　寒莚氷
酉陽編云盛夏取大水晶如拳塊置釡中新汲水煮千
沸以小口大肚瓶盛湯以油綿宻封其口勿令泄炁復
以重湯煮瓶千沸急沈井底平旦出之破瓶氷已結矣
　　壬癸席
河東備録云取猪毛刷净命工織以為席滑而且凉號
曰壬癸席
　　澄水帛
同昌公主一日大㑹暑熱特甚命取澄水帛以水蘸之
掛于堂中滿坐皆思挾纊長八九尺細明可鑒中有龍
涎故能消暑
　　氷絲裀
唐有老人遇老嫗持舊裀以半千售之有波斯國人見
之曰此是氷蠶所織暑月置之座傍滿坐皆凉酬以千
萬
　　招凉辟暑
拾遺記曰黒蚌千年生珠盛暑握之生凉名招凉珠可
以避暑唐延學士講易賜辟暑犀章詩云已持犀辟暑
更有草迎凉酉陽編曰迎凉草碧色而簳似苦竹葉細
如杉雖若乾枯未嘗雕落盛暑掛之門户其凉風自至
　　白龍皮
劇談李德裕夏日邀同列飲延入小室開樽如坐髙秋
出則火雲烈日詢其私信云此日以金盆水漬白龍皮
置坐右皮自新羅僧得于海中者
　　溜激凉風
唐書拂蔴之國盛暑乃引水潛流上通屋宇機制巧宻
惟聞屋上泉鳴俄見四簷飛溜懸波如瀑布激炁生凉
　　七井生凉
霍仙别墅一室之中開七井皆以鏤雕之盤覆之夏月
坐其上七井生凉不知暑炁
　　按轡木隂
姚崇暑月袗絺乗小駟按轡木隂頓忘煩溽
　　讀隨樹隂
魏伯起夏日坐板床隨逐樹隂諷讀纍年床為之銳
　　浮𤓰沈李
魏文帝與吳質書云浮甘𤓰于清泉沈朱李于寒氷杜
詩云翠𤓰碧李沈玉甕
　　蹋草競渡
歳時記五日士人踏百草作鬭草之戲以拯屈三閭之
溺
　　厭兵續命
五月五日集五綵繒謂之辟兵合五色絲繫之臂謂之
續命
　　勞酒薦𤓰
漢書田家伏臘烹羊炮酒以自勞月令初伏薦麥𤓰于
祖禰
　　環爐交扇
新論王仲都夏日環爐火不言熱而身不汗謝公暑月
雖伏當風交扇猶沾汗流離
　　嘯風𠻳霧
王燦大暑賦曰仰庭熠而嘯風王度扇銘服絺𠻳雲霧
　　避暑感凉
魏許使劉松輩三伏之時晝夜酣飲極醉以為避暑飲
傅咸作感凉賦曰夏日困于炎暑旬日不過自凉以時
之凉作感凉㑹
　　寺院浴佛
四月八日為佛誕辰諸寺院各有浴佛㑹僧尼競以小
盆貯銅像浸以糖菓之水覆以花棚鐃鼓交迎徧往邸
第富室以小杓澆灌佛身以求施利是日西湖作放生
㑹舟楫之盛略如春時小舟競賣龜魚螺蚌售以放生
　　開煮迎新
宋時㸃撿所以四月開煮毎庫各用疋帛書庫名髙品
以長竿懸之謂之布牌以木床鐵擎為仙佛鬼神之類
駕空飛動謂之臺閣雜劇百戲之外又令漁父習閑竹
馬出獵八仙故事及命妓家女使花巾裹頭為酒家保
更有花菓五熟盤架放生籠養等庫争為新好庫妓之
琤琤者皆珠翠盛粧銷金紅背綉鞋寳勒乗以駿騎各
有皂衣黃號私身數對開導前行後執羅扇衣笈浮浪
閒客隨歩于後少年狎客簇盤飣持杯争勸馬首金錢
彩叚沾及輿從都人習以為常不以為怪所經之地髙
樓逺閣綉幕如雲累足駢肩真所謂萬人海也
　髙子論夏時幽賞一十二條
　　蘇堤看新
三月中旬堤上楊栁新葉黯黯成隂淺翠嬌青籠烟惹
濕一望上下碧雲蔽空寂寂撩人緑侵衣袂落花在地
步蹀殘紅恍入香霞堆裏不知身外更有人世知己清
歡持觴覔句逢橋席賞移時而前如詩不成罰以金谷
酒數
　　東郊玩蠶山
初成蠶箔白繭團團玉砌銀鋪髙下叢簇絲聨蓓虆儼
對雪嶠生寒氷山耀日時見田翁稱慶隣婦相邀村村
撾鼓賽神繰車煮繭倉庚促織栁外鳴梭布榖催耕桑
間喚雨清和風日春服初成歌咏郊逰一飽菜羮麥飯
因思王建詩云已聞隣里催織作去與誰人身上著之
句羅綺遍身可不念此辛苦
　　三生石談月
中竺後山鼎分三石居然可坐傳為澤公三生遺跡山
僻景幽雲深境寂松隂樹色蔽日張空人罕逰賞炎天
月夜煮茗烹泉與禪僧詩友分席相對覔句賡歌談禪說
偈滿空孤月露浥清輝四野輕風樹分凉影豈儼人在
氷壺直欲譚空玉宇寥寥巖壑境是仙都最勝處矣忽
聽山頭鶴唳溪上雲生便欲駕我仙去俗抱塵心蕭然
氷釋恐朝來去此是即再生五濁慾界
　　飛來洞避暑
靈鷲山下巖洞玲瓏週迴虚厰指為西域飛來一小巖
也炁凉石冷入徑凛然洞中陡處髙空若堂窄處方斗
若室俱可人行無礙頂處三伏燻人燎肌燔骨坐此披
襟散髪把酒放歌俾川鳴谷應清冷洒然不知人世今
為何月顧我絺綌不勝秋盡矣初入體凉再入心凉深
入毛骨隱隱襲人霞標雲彩弄雨欹風芳華與四圍山
色交映携舟捲席相與枕藉乎舟中月香度酒露影濕
衣歡對忘言儼共净友抵足中宵清夢身入匡廬白社
中矣較與紅翠相偎衾枕相狎者何如哉更願後期與
君常住浄土
　　湖心亭採蓴
舊聞蓴生越之湘湖初夏思蓴毎毎徃彼採食今西湖
三塔基傍蓴生既多且美菱之小者俗謂之野菱亦生
基畔夏日剖食鮮甘異常人少知其味者余毎採蓴剥
菱作野人芹薦此誠金波玉液清津碧荻之味豈與世
之羔烹兔炙較椒馨哉供以水蔌啜以松醪咏思蓴之
詩歌採菱之曲更得嗚嗚牧笛數聲漁舟欵乃相荅使
我狂態陡作兩腋風生若彼飽膏腴者應笑我輩寒淡
　　湖晴觀水面流虹
湖山過雨殘日烘雲巒靄浮浮林鋪翠濕浴晴鷗鷺争
飛拂袂荷風薦爽忽焉長虹亘天五色熾焰影落湖波
光彩浮濯乍駭蛟騰在淵滉盪上下水天交映爍電絶
流射日蒸霞似奪頽丸晚色睥睨静觀景趣髙逺不覺
胸中習氣欲共水天吞吐此豈豐城伏劔時為幽人一
剖璞中藴色
　　山晚聽輕雷斷雨
山樓一枕晚凉卧醉初足倚欄長嘯爽豁吟眸時聽南
山之陽殷雷隱隱樹頭屋角鳩快新晴喚婦聲呼部部
矣雲含剰雨猶著數㸃飄揺西壁月痕影落湖波溶漾
四山静寂兀坐人閒忽送晚鐘一清俗耳漁燈萬盞鱗
次比來更換睫間幽覽使我眼觸成迷意觸㝠契頓超
色境勝地
　　乘庵剖蓮雪藕
蓮實之鮮美在清晨水氣夜浮斯時正足若日出露晞
鮮美已去過半當夜宿岳王祠側湖蓮最多曉剖百房
飽啖足味藕以出水為佳色緑為美旋抱西子一彎起
我中山乆渇快賞㫖哉口之於味何甘哉况蓮得中通
外直藕潔穢不可汚此正幽人素心能不日茹佳味
　　空亭坐月鳴琴
夏日山亭對月暑氣西沈南薫習習生凉極目遥山盤
鬱氷鏡兩湖隱約何來鐘磬抱琴彈月響遏流雲髙曠
撫秋鴻出塞清幽鼓石上流泉風雷引可辟炎蒸廣寒
逰偏宜清冷樂矣山居之吟悲哉楚些之曲泠然指上
梅花寒徹人間煩憤矣噫何能即元亮無絃之聲得塵
世鍾期之聽哉宜正音為之絶響
　　觀湖上風雨欲來
山閣五六月間風過生寒溪雲欲起山色忽隂忽晴湖
光乍開乍合濃雲影日自過處段段生隂雲走若飛故
開合甚疾此景静玩可以忘饑頃焉風號萬壑雨橫兩
間駭水騰波湖烟潑墨觀處心飛神動誠一異觀哉有時
龍見余曽目覩龍體僅露數尺背抺螺青腹閃珠白矯
矯盤盤滃雲捲雨湖水奔跳奮若人立浪花噴瀑自下
而升望驚汩急漂疾滂湃洶湧移時乃平對此水天渾
合恍坐洪濛空中樓閣飛動不知身在何所因思上古
太素簡樸無華是即雨中世界要知一切生滅本空何
爾執持念根不向無所有中解脫
　　步山徑野花幽鳥
山深幽境真趣頗多當殘春初夏之時步入林巒松竹
交映遐觀逺眺曲徑通幽野花隱隱生香而嗅味恬淡
非檀麝之香濃山禽闗闗弄舌而清韻閒雅非笙簧之
聲巧此皆造化機局娛目恱心静賞無厭時抱焦桐向
松隂石上撫一二雅調蕭然景㑹幻身是即畫中人物
逺聽山村茅屋傍午鳴雞伐木丁丁樵歌相荅經丘尋
壑更出世外㡬層此景無競無争足力所到何地非我
傳舍又何必與塵俗惡界區區較尺寸哉
　
　
　
　
　
　
　
　
　
　
　
　
　遵生八牋卷
欽定四庫全書
　遵生八牋巻五
　　　　　　　　　　　　　明　高濓　撰
　　四時調攝牋
　　秋三月調攝總類
禮記西方曰秋秋者愁也愁之以時察守義也太𤣥經
　曰秋者物皆成象而聚也管子曰秋者陰氣始下故
　萬物收淮南子曰秋為矩矩者所以方萬物也漢律
　志曰少陰者西方也西者遷也陰氣遷落萬物􁒊(子/由)
　(切/)斂乃成熟也當審時節宣調攝以衞其生
立秋金相秋分金旺立冬金休冬至金廢立春金囚春
　分金死立夏金殁夏至金胎言金孕于火土之中也
　　臞仙月占主疾
七月甲子日忌雷主多暴疾晦日忌風主多癰
八月秋分後忌多霜主病
九月忌行夏令主多鼽嚏

　　肺臟秋旺論
肺屬西方金為白帝神形如白虎象如懸磬色如縞映
紅居五臟之上對胷若覆葢然如為華葢肺者㪍也言
其氣㪍鬱也重三觔三兩六葉兩耳總計八葉肺為脾
子為腎母下有七魄如嬰兒名尸狗伏尸雀陰吞賊非
毒除穢辟臭乃七名也夜卧及平旦時叩齒三十六通
呼肺神及七魄名以安五臟鼻為之宫左為庚右為辛
在氣為咳在液為涕在形為皮毛也上通氣至腦戸下
通氣至脾中是以諸氣屬肺故肺為呼吸之根源為傳
送之宫殿也肺之脈出于少商又為魄門久卧傷氣腎
邪入肺則多涕肺生于右為喘咳大腸為肺之府大腸
與肺合為傳瀉行導之府鼻為肺之宫肺氣通則鼻知
香臭肺合于皮其榮毛也皮枯而毛落者肺先死也肺
納金金受炁于寅生于巳旺于酉病于亥死于午墓于
丑為秋日為庚辛為申酉其聲商其色白其味辛其臭
腥心邪入肺則惡腥也其性義其情怒肺之外應五嶽
上通太白之精于秋之王日存太白之炁入于肺以助
肺神肺風者鼻即塞也容色枯者肺乾也鼻痒者肺有
蟲也多恐懼者魄離于肺也身體黧黑者肺炁微也多
怒氣者肺盛也不耐寒者肺勞也肺勞則多睡好食辛
辣者肺不足也腸鳴者肺炁壅也肺邪自入者則好吸
故人之顔色瑩白者則肺無病也肺有疾用呬以抽之
無故而呬不祥也秋三月金旺主殺萬物枯損故安其
魄而存其形者當含仁育物施惠斂容藏陽分形萬物
收殺雀卧雞起斬伐草木以順殺氣長肺之剛則邪炁
不侵逆之則五臟乖而百病作矣
　　相肺臟病法
肺病熱右頰赤肺病色白而毛稿喘咳炁逆胷背四肢
煩痛或夢美人交合或見花旛衣甲日月雲鶴貴人相
臨肺虚則炁短不能調息肺燥則喉乾肺風則多汗畏
風欬如炁喘旦善暮甚病炁上逆急食苦以泄之又曰
宜酸以收之用辛以補之苦以瀉之禁食寒肺惡寒也
肺有病不聞香臭鼻生瘜肉或生瘡疥皮膚燥痒炁盛
咳𠻳唾吐膿血宜服排風散
　　排風散
用治皮膚瘡癬疥癩氣滿咳嗽涕唾稠嚴
　人參(三/錢)丹參(五/分)防風(三/錢)天雄(三錢/炮)秦芄(三/錢)山茱萸(三/錢)
　沙參(二/錢)虎骨酥炙(五/錢)山藥(五/錢)天麻(六/錢)𦍑活(三/錢)
　右為末食前米飲調服三錢為丸亦可
　　修養肺臟法
當以秋三月朔朢旭旦向西平坐鳴天鼓七飲玉泉三
(註云飲玉泉者以舌抵上腭待其/津生滿口嗽而嚥之凡三次也)然後瞑目正心思吸
兑宫白炁入口七吞之閉氣七十息此為調補神氣安
息靈魄之要訣也當勤行之
　　六氣治肺法
吐納用呬以鼻微長引炁以口呬之勿令耳聞皆先須
調氣令和然後呬之肺病甚大呬三十遍細呬三十遍
去肺家勞熱炁壅咳嗽皮膚燥痒疥癬惡瘡四肢勞煩
鼻塞胸背疼痛依法呬之病去即止過度則損呬時用
雙手擎天為之以導肺經
　　肺臟導引法(七八九/月行之)
可正坐以兩手據地縮身曲脊向上三舉去肺家風邪
積勞又當反拳搥背上左右各三度去胸臆閉炁風毒
為之良久閉目叩齒而起
　　黄帝製䕶命茯苓丸
黄帝曰秋三月治病如何岐伯曰當服補腎茯苓丸主
　治腎虚冷五臟内傷頭重足浮皮膚燥痒腰脊疼痛
　心胃咳逆口乾舌燥痰涎流溢惡夢遺精尿血滴瀝
　小腹偏急陰囊濕痒喘逆上壅轉側不得心常驚悸
　目視茫茫飲食無味日漸羸瘦醫不能治此方竒效
　茯苓(一/兩)防風(六/錢)白术(一/兩)細辛(三/錢)山藥(一/兩)澤瀉(四/錢)附子
　(炮便製/五錢)紫菀(五/錢)獨活(五/錢)芍藥(一/兩)丹參(五/錢)桂(五/錢)乾薑(三/錢)
　牛膝(五/錢)山茱萸(肉五/錢)黄茋(一/兩)苦參(三/錢)
　右為末蜜丸如桐子大先服每七丸日再服
　　秋季攝生消息論
秋三月主肅殺肺炁旺味屬辛金能尅木木屬肝肝主
酸當秋之時飲食之味宜減辛增酸以養肝氣肺盛則
用呬以泄之立秋以後稍宜和平將攝但凡春秋之際
故疾發動之時切須安養量其自性將養秋間不宜吐
并發汗令人消爍以致臟腑不安惟宜針灸下痢進湯
散以助陽氣又若患積勞五痔消渴等病不宜吃乾飯
炙煿并自死牛肉生鱠雞猪濁酒陳臭醎醋粘滑難消
之物及生菜瓜菓鮓醬之類若風氣冷病痃癖之人亦
不宜近若夏月好吃冷物過多至秋患赤白痢疾兼瘧
疾者宜以童子小便二升并大腹㯽榔五個細剉同便
煎取八合下生薑汁一合和收起臈雪水一鍾早起空
心分為二服瀉出三兩行夏月所食冷物或膀胱有宿
水冷膿悉為此藥袪逐不能為患此湯多承炁雖老人
亦可服之不損元氣況秋痢又當其時此藥又理脚氣
諸炁悉可取效丈夫瀉後兩三日以韮白煮粥加羊腎
同煮空心服之殊勝補藥又當清晨睡覺閉目叩齒二
十一下嚥津以兩手搓熱熨眼數多于秋三月行此極
能明目又曰秋季謂之容平天炁以急地氣以明早卧
早起與雞俱興使志安寧以緩秋形收斂神炁使秋炁
平無外其志使肺炁清此秋炁之應養收之道也逆之
則傷肺冬為飱泄奉藏者少秋炁燥宜食麻以潤其燥
禁寒飲并穿寒濕内衣千金方曰三秋服黄茋等丸一
二劑則百病不生
金匱要畧曰三秋不可食肺
四時纂要曰立秋後宜服張仲景八味地黄丸治男女
　虚弱百疾醫所不療者久服身輕不老
　熟地黄(八/兩)薯蕷(四/兩)茯苓(二/兩)牡丹皮(二/兩)澤瀉(二/兩)附子(童/便)
　(製炮/一兩)肉桂(一/兩)山茱萸(四兩湯/泡五遍)
　右為細末蜜丸如桐子大每日空心酒下二十丸或
　鹽湯下稍覺過熱用涼劑一二帖以溫之
雲笈七籖曰秋宜凍足凍腦卧以頭向西有所利益
養生論曰秋初夏末熱氣酷甚不可脱衣裸體貪取風
　涼五臟俞穴皆㑹于背或令人扇風夜露手足此中
　風之源也若覺有疾便宜服八味地黄丸大能補理
　臟腑禦邪仍忌三白恐沖藥性
秋三月卧時頭要向西作亊利益
本草曰入秋小腹多冷者用古時磚煑汁熱服之又用
　熱磚熨肚三五度瘥
書曰秋炁燥宜食麻以潤其燥禁寒餘食禁早服寒衣
秋三月六炁十八候皆正收斂之令人當收斂身心勿
　為發揚馳逞
書曰秋傷于濕上逆而咳發為痿厥
又曰立秋日勿宜沐浴令人皮膚粗燥因生白屑
又曰八月望後少寒即用微火煖足勿令下冷
養生書曰秋穀初成不宜與老人食之多發宿疾
　　秋三月合用藥方
七寳丹治久患瀉痢療不瘥者服之即效老人反脾洩
滑正宜服此
　附子(童便和黄/泥炮五錢)當歸(一/兩)乾姜(五/錢)吳茱萸　厚朴(姜汁/炒)
　花椒(各三/錢)舶上硫黄(八錢此物最少出倭夷海船上/作灰塗縫者佳人不多見俱以)
　(市硫有油者用之舶硫色如蜜黄中有金紅處如七/月石榴皮色打開儼若水晶有光全非鬆脆性如石)
　(硬者/真)
　右七味為末米醋和成兩團以白麫和作外衣裹藥
　在内如燒餅包糖一般文武火煆麫熟去麫搗為末
　蜜丸桐子大諸痢瀉米湯下二十丸空心日午服宿
　食炁痛不消以姜鹽湯下
攝脾丸秋來臟腑虚冷泄瀉不足
　木香　訶子(炮去/核)厚朴(生姜/汁炒)五倍子(微/炒)白术(土炒各/等分)
　右為末炊糯米飲為丸桐子大每服十丸米飲送下
葳靈仙丸治老壯腹氣壅滯涎嗽間作胃脘痰塞痞悶
不快
　龍腦薄荷(一/兩)皂角(一斤不蛀肥者用河水浸洗去黒/皮用砂器中揉擦作稠水去渣觔)
　(熬成膏多/少取用)葳靈仙(洗去土焙/用四兩)
　三味共搗為丸桐子大每三十丸臨卧生姜湯下
保救丹秋後發嗽逺年冷嗽遇秋又發并勞嗽痰壅
　蛤蚧(一個男取雄腰上一/截女用雌腰下一截)地黄(熟爛如/飴一錢)皁角(不蛀的/酥炙去)
　(黒皮用/二定)杏仁(二錢童便浸一週時/去皮尖入蜜炒黄)半夏(三錢水煮/内不見白)五
　味子(二/錢)丁香(三/錢)
　為末蜜丸桐子大食前一服五丸姜湯下
二仁膏治老人膈滯肺疾痰嗽又名生姜湯
　杏仁(四兩去/皮尖)桃仁(五錢/去皮)生姜(六兩去/皮切之)甘草(一/錢)鹽(五錢/舊本)
　(三兩如何/可用三兩)
　右以二仁同薑濕紙裹包研細入甘草與鹽瓶内收
　貯用湯㸃服
　　太上肘後玉經八方
　　坤卦西南　風后四扇散
　五靈脂(三兩延/年益命)仙靈皮(三兩强/筋骨)松脂(二兩去/風癎)澤㵼(二/兩)
　(强/腎)白术(二兩益/氣力)乾姜(二兩/益炁)生地黄(五兩補/髓血)石菖蒲(三/兩)
　(益心/神)桂(二兩補/不足)雲母粉(三兩長/肌肥白)
　右藥十物如法搗洗一萬杵煉蜜為丸桐子大日三
　四十丸
　　兑卦正西　夏姬杏金丹
　杏子六斗煮水滚三四沸放下杏子以手或棍搥摩
　令皮去大煮半晌漉起放盆中去核清汁得若干取
　鐵鍋放糠火上以羊脂油四斤擦入釡中擦之不已
　盡此四觔脂為止下杏釡中熬之糠火細細不斷三
　四日藥成如金光五彩色每服一二匙服之變老成
　少顔色美好夏姬服之上昇
　　七月事宜
孝經緯曰大暑後十五日斗指坤為立秋秋者揫也物
于此而揫斂也後十五日斗指申為處暑言瀆暑將退
伏而潜處也律夷則夷者傷也則法也言金氣始肅萬
物於此凋傷猶被刑戮之法也晉樂志七月為申申者
身也言萬物身體皆成就也時為龍火西頽纂要曰七
月為蘭月又曰首秋上秋蘭秋肇秋
是月也天道東北行作亊出行宜向東北吉不宜用申
　日犯月建作事不吉
白雲雜忌曰七日取麻勃一升并人參半升合蒸炁盡
　令徧服一刀圭令人心地聰明
雲笈七籖云七日曝皮裘可以辟蛀
家塾事親曰七日取角蒿置毡褥書籍中可以辟蠧法
　天生意云又可辟蛇收芙蓉葉可以治腫乾為末醋
　調一味敷腫上可消
嘗氏日録曰七月上甲日採枸杞花八月上酉日治服
　之又云立秋日人未起時汲井水長㓜皆少飲之却
　病
法天生意云七日取百合根熟搗新瓦器盛之掛于屋
　内陰乾百日㧞白以此摻之可生黑髮又云是日取
　蜂窠中蜂蛹子一窠陰乾為末用蜜調塗可除面䵟
　又云七日取螢火十四枚撚白髪自黑
嘗氏日抄云七日採蒺莉子陰乾搗末食後服治眼失
　明
法天生意曰秋三月戊子己亥庚子辛亥宜煉丹藥宜
　入山修道
雲笈七籖曰是月十六日剪指甲燒灰服之能滅九虫
　三尸
又曰十一日取枸杞煎湯沐浴令人不老不病二十三
　日沐令髪不白二十五日沐令人夀長
千金月令曰七日暑炁將伏宜食稍涼以為調攝法用
　竹葉一把梔子二個切碎用水熬煎澄清去渣用淘
　粳米磨作泔粉服
神仙餌松實法七月取松卵中仁去木皮搗如膏每服
　雞子大一團日三服久服身輕三百日後可行五百
　里之逺即各山松卵内小子過七月即􁀙出無尋矣
　非嘗食北來大松子也
竹葉粥中暑者宜用竹葉一握山梔一枚煎湯去渣下
　米煮粥候熟下鹽花㸃之進一二杯即愈
立秋太陽未升採楸葉熬膏揸瘡瘍立愈名楸葉膏熬
　法以葉多方稠
又曰七月七日採蓮花七分八月八日採藕根八分九
　月九日採蓮實九分陰乾搗細煉蜜為丸服之令人
　不老千葉蓮服之令人羽化
又曰七日取烏雞血和三月三日收起桃花片為末塗
　面令人瑩白如玉
又曰取赤小豆男女各吞七粒令人終歲無病
家塾事親曰七日取蜘蛛一枚著領中令人不忘七日
　取槐角子熟搗成汁納銅鉢中晒成膏揑為䑕屎大
　納肛門内每日三次治痔及百瘡大効
又曰七日取苦瓠白瓤絞汁一合以醋一升古錢七個
　和均以火煎之令稀稠得所㸃入眼眥中治眼黑暗
又七日採麻花五月五日收麻葉搗作炷圓炙生瘰癧
　瘡上百壯次燒胡桃松脂研敷即愈
法天生意云七日採麻花陰乾為末烏麻油浸每夜擦
　上眉毛脱落者立生
是月二十三日二十八日拔白永不再生
七月五日是三會日宜修迎秋齋
修真指要曰中元十五日可修齋謝罪
立秋日用水吞赤小豆十四粒一秋可免赤白痢疾
七夕乞巧使蜘蛛結萬字造明星酒同心膾
本草云七月七日採慎火花苗葉五兩鹽三兩同搗絞
　汁治熱毒并小兒痘疹不出在皮膚内者以此汁手
　蘸摩之日再即出丹瘡亦如此法
　　七月亊忌
七月日時不宜用申犯月建百事不利初八二十二忌
　裁衣交易
初七日勿想惡事
白雲忌曰七月勿食蓴上有蠲蟲害人勿食韭損目
千金方曰勿食鹿獐動炁勿食茱萸傷神炁
孫真人曰勿食鴈傷人勿多食菱肉動炁勿食生蜜令
　人暴下霍亂勿食猪肺勿多食新薑
法天生意曰立秋後十日瓜宜少食
月令云立秋勿食煮餅及水溲餅勿多食猪肉損人神
　氣
楊公忌曰初一日二十七日不宜問疾
是月初七為道德臘十五日為中元二日戒夫婦入房
　　秋七月修養法
秋七月審天地之氣以急正氣早起早卧與雞俱起纔
　緩其形收斂神炁使志安寧卦否否者塞也天地塞
　陰陽不交之時也故君子勿妄動生氣在午坐卧宜
　向正南
孫真人養生曰肝心少氣肺臟獨旺宜安静性情增鹹
　減辛助氣補筋以養脾胃毋冒極熱勿恣涼冷毋發
　大汗保全元氣
靈劔子導引法勢以兩手抱頭項宛轉囘旋俯仰去脇
　肋胸背間風炁肺臟諸疾宜通項脈左右同正月法
　又法以兩手相叉頭上過去左右伸曳之十遍去闗
　節中風氣治肺臟諸疾
　
　
　
　
　
　
　
　
　　秋八月事宜
孝經緯曰處暑後十五日斗指庚為白露陰炁漸重露
凝而白也後十五日斗指酉為秋分陰生于午極于亥
故酉其中分也仲月之節為秋分秋為陰中陰陽適中
故晝夜長短亦均焉律南吕南者任也吕者助也言陽
氣尚有妊生陰助陽成功也辰酉酉者綇也謂時物皆
綇縮也
纂要曰八月為桂月為仲商
𤣥樞曰天道東北行作事出行俱宜向東北吉不宜用
　酉日犯月建不吉
荆楚記曰是月初十日以朱砂㸃小兒額上為之天炙
　以厭疾
纂要曰十九日拔白永不生初二初四十五二十五同
雲笈七籖云是月行路間勿飲陰地流泉令人發瘴脚
　軟
社日人家襁褓兒女俱令早起恐社翁為崇與春社同
田家五行曰侵辰用磁器收百草頭上露磨濃墨頭痛
　者㸃太陽穴勞瘵者㸃膏肓之類為之天灸
雜纂曰是月採百合曝乾蒸食之甚益氣力
千金月令曰此月可食韮菜露葵
齊諧記曰八月初一日作五明囊盛取百草頭露以洗
　眼眼明是日可修逐邪齋
述僊記曰八月一日以絹囊承取柏樹下露如珠子取
　拭兩目明爽無疾
雲笈七籖曰是月八日取枸杞煎湯沐浴令人不老不
　病二十二日沐浴令人無非禍
纂要曰是月初三日初七日宜沐浴令人聰明二十五
　日宜浴却病
圖經曰八月楮實子經熟甲子日採來水浸去皮穰仙
　方單服其實水服二錢服久乃佳
又云採柏子晒乾為末服方寸匙稍增至多欲絶穀恣
　意取飽渴則飲水久服延年
雲笈七籖曰二十五日天倉開宜入山修道
　　八月事忌
千金方曰勿食萌芽傷人神膽喘悸脇肋炁急勿多食
　新薑勿食生蒜勿食猪肺及飴和食令人發疽勿食
　雉肉勿食猪肚冬成嗽疾
本草云勿食獐肉動氣勿食芹菜恐病瘕發則似顛小
　腹脹勿食生蜜勿多食生菓勿食雞子傷神勿食蟹
　霜降後方可食蟹葢中膏内有腦骨當去勿食有毒
雲笈七籖曰起居勿犯賊邪之風勿多食肥腥令人霍
　亂
千金月令曰秋分之日勿殺生勿用刑勿處房帷勿弔
　喪問疾勿大醉君子當齋戒静専以自檢
二十九日忌逺行水陸不吉
雲笈七籖曰是月初八日勿買布買鞋履附足大忌
楊公忌曰二十七日不宜問疾
　　秋八月修養法
仲秋之月大利平肅安寧志性收斂神炁增酸養肝毋
　令極飽令人壅塞是月宜祈謝求福卦觀觀者觀也
　風在地上萬物興昌之時也生氣在未坐卧宜向西
　南方吉
孫真人攝養論曰是月心臟氣微肺金用事宜減苦增
　辛助筋補血以養心肝脾胃勿犯邪風令人生瘡以
　作疫痢十八日乃天人興福之時宜齋戒存想吉事
靈劍子坐功法勢以兩手拳脚脛下十餘遍閉炁用力
　為之此能開胸膊膈氣去脇中炁治肺臟諸疾行完
　叩齒三十六通以應之
雲笈七籖曰是月十五日金精正旺宜採銅鐵鑄鼎劍
内丹秘要曰觀者四陰之卦也斗杓是月戍時指酉以
　月建酉也時為陰佐陽功以成萬物故物皆縮小因
　時而成矣喻身中陰符過半降而入于丹田吾人當
　固養保元以築丹基
　
　
　
　
　
　
　
　
　　九月事宜
孝經緯曰秋分後十五日斗指辛為寒露謂露冷寒而
將欲凝結矣後十五日斗指戍為霜降氣肅露凝結而
為霜矣故云駟見而隕霜(駟房/星也)律無射射者出也言陽
氣上升萬物收藏無復出也然隨陽而終當隨陰而起
無終已也辰為戍戌者滅也謂時物皆衰滅也夏小正
曰九月納火大火心星也故九月授衣纂要曰九月為
霜月菊月暮秋末秋暮商季商杪秋霜辰授衣
是月也天道南行作事出行俱宜向南吉不宜用戌日
　犯月建不吉
風土記曰是月九日採茱萸挿頭鬂辟惡氣而禦初寒
是月二十日宜齋戒沐浴其日雞鳴時沐浴令人辟兵
　二十一日取枸杞煎湯沐浴令人光澤不老二十八
　日宜沐浴
二十一日天倉開宜入山修道
千金月令曰宜進地黄湯其法取地黄洗浄以竹刀切
　薄晒乾用時火焙為末碾細充湯服煎如茶法
四時纂曰取枸杞子浸酒飲令人耐老
病仙方云修長生者保命莫切于狶薟草五月五日七
　月七日九月九日採治方具五月條内
聖惠方曰甘菊花晒乾三升入糯米一斗蒸熟菊花搜
　拌如常造酒法多用細麫麯候酒熟飲一小杯治頭
　風旋運等疾
雲笈七籖曰是月採白术蒸曝九次晒乾為末日服三
　次不饑延年益夀
食療本草曰此月後宜食野鴨多年小熱瘡不愈食多
　即瘥
九日採甘菊與茯苓松柏脂丸服令人不老
纂要曰是月宜合三勒漿過此月則不佳矣用訶梨勒
　批梨勒菴摩勒三味和核搗如麻豆大用三兩次用
　蜜一斗以新汲水二斗調均傾瓮中即下三勒熟攪
　蜜封三四日後開又攪之以乾浄布拭去汗候發定
　密封共三十日方成味甚美飲之消食下氣
西京記曰九日佩茱萸餌糕飲菊花酒令人夀長
本草曰採太乙餘糧久服不饑輕身耐寒暑
吕公記曰九日天明時以片糕搭兒女頭額更祝曰願
　兒百事俱高作三聲
又曰九日造迎涼脯羊肝餅佩癭木符
千金方曰是月内於戍地開坎深二三尺埋炭五斤土
　覆戍為火之墓地以禳火灾炭多可加
真誥曰十六日宜拔白永不生
　　九月事忌
千金月令曰是月勿食脾季月土旺在脾也
雲笈七籖曰季秋節約生冷以防痢疾勿食新薑食之
　成痼疾勿食小蒜傷神損夀魂魄不安勿食蓼子勿
　以猪肝同飴食冬成嗽病經年不瘥勿食雉肉損人
　神氣勿多食雞令人魂魄不安九日勿起動牀蓆當
　修延筭齋
月忌曰勿食犬肉傷人神氣勿食霜下瓜冬發翻胃勿
　食葵菜令食不消化
雲笈七籖曰是月十八日忌逺行
楊公忌曰二十七日不宜問疾
　　九月修養法
季秋之月草木零落衆物伏蟄氣清風暴為朗無犯朗
　風節約生冷以防癘病二十八日陽氣未伏陰炁既
　衰宜進補養之藥以生氣卦剥剥落也陰道將旺陽
　道衰弱當固精斂神生氣在申坐卧宜向西南
孫真人曰是月陽炁已衰陰炁太盛暴風時起切忌賊
　邪之風以傷孔隙勿冒風邪無恣醉飽宜減苦增丼
　補肝益腎助脾胃養元和
靈劍子坐功法勢九月十二日已後用補脾以兩手相
　叉于頭上與手争力左右同法行之治脾臟四肢去
　脇下積滯風炁使人能食
　
　
　
　
　
　
　
　
　秋時逸事
　　風起鱖肥
海録碎事秋風起而鱖魚肥秋當飽鱖
　　圍棋争勝
西京記曰漢宫中八月四日出北戸竹下對局勝者終
年有福負者多病
　　綵絲續命
八月四日以綵絲就北辰星下祝求長命
　　菊花稱夀
唐書君臣秋登慈恩浮圖獻菊酒稱夀
　　思蓴鱸
張季鷹為齊王曹椽見秋風起思吳中蓴羮菰米鱸魚
鱠嘆云人生貴適志何能羈宦數百里外以要名爵乎
乃歌曰秋風起兮木葉飛吳江水清鱸魚肥命駕而歸
南人作鱠名郎官鱠因張得名耳
　　登南樓
庾亮賞月登南樓據胡牀與浩等談咏竟夕老子興趣
不淺
　　懐故里
王粲觀秋月懐弟妹故里而傷神
　　曝犢鼻禈
七月七日法當晒衣諸阮所晒皆綈錦咸乃挑犢鼻禈
曝于庭曰未能免俗聊復爾耳
　　曬腹中書
七月七日郝隆曝腹云晒腹中書
　　穿針乞巧
唐天寳中綵結百丈高樓上陳花菓酒炙祀牛女穿針
乞巧
　　占蛛絲
七夕婦女陳瓜菓祀牛女次早以瓜上得蛛網為得巧
　　盂蘭盆供
七月十五日目連以百味五菓盛盤中作咒願以度母
　　廣陵觀濤
枚皋七發曰八月之朢觀濤于廣陵之曲江
　　梯雲取月
唐太和中周生有道術中秋夜與客㑹月色方瑩彼云
我能取月置之懐袂因即取筯數百條繩而駕之我梯
此取月少頃以手舉衣懐中出月寸許光色炤映寒入
肌骨
　　登高避厄
汝南桓景隨費長房遊語云九月九日汝家有災可佩
茱萸囊登髙飲菊花酒以避此禍可消
　　佩萸食餌
武帝宫中九月九日佩萸食餌飲菊花酒以期永年
　　孟嘉落帽
嘉為桓溫參軍九月九日溫遊龍山有風至吹嘉帽落
嘉不知顧
　　登戲馬臺
宋武帝在彭城九月九日登項羽戲馬臺齊高祖登商
飈館為之九日臺
　　摘菊盈把
淵明九日無酒宅邊菊摘盈把而坐望有白衣送酒大
飲而醉
　　賜菊延壽
魏文帝賜鍾繇秋菊云謹奉一束以助彭祖之術
　　尚食(闕/)
二社重陽糝米為糕或加以栗以肉又夢華録曰重九
都人各以麫為蒸糕相遺上挿剪綵小旂糝飣菓實如
石榴子栗子銀杏松子之類
　　滿城風雨
溪堂集云潘邠老有滿城風雨近重陽之句今去重陽
四日而雨大作遂以邠老之句續為三絶其最滿城風
雨近重陽無奈黄花惱意香雪浪翻天迷赤壁令人西
望憶潘郎
　　中元大獻
道經七月望日作𤣥都大獻花菓旛􁋌清膳飲食供諸
聖衆欲求餓鬼滿足得還人中
　　登山坐湖
登龍山事見前顔測坐九日北湖詩云亭席斂徂蕙澄
湖泛初蘭
　　月帳風幃
白紵詩云羅帳含月思心傷潘岳賦曰勁風戾而推幃
　　霜階風隙
夏侯詩曰階縞縞以受霜謝詩云秋首風遶隙
　　服黄佩赤
太清草木方曰九日採黄花與茯苓服之延年西京記
曰佩赤茱萸令人夀長
　高子秋時幽賞十二條
　　西泠橋畔醉紅樹
西泠在湖之西橋側為唐一菴公墓中有楓柏數株秋
來霜紅霧紫㸃綴成林影醉夕陽鮮艷奪目時攜小艇
扶尊登橋吟賞或得一二新句出攜囊紅葉牋書之臨
風擲水泛泛隨流不知飄泊何所幽情耿耿撩人更於
月夜相對露濕紅新朝烟凝望明霞艷日豈直勝于二
月花也西風起處一葉飛向尊前意似秋色憐人令我
騰歡豪舉興薄雲霄翩翩然神爽哉何紅葉之得我耶
所患一朝枯朽摧為㸑桐使西泠秋色色即是空重惜
不住色相終為畢竟空也誰能為彼破却生死大刼哉
他日因果我當作傷時命以弔
　　寶石山下看塔燈
保叔為省中最高塔七級燃燈周遭百盞星丸錯落煇
煌燭天極目高空恍自九霄中下燈影澄湖水面又作
一種色相霞鬚滉盪揺曳長虹夜静水寒熖射蛟窟更
喜風清湖白光彩儼駕鵲橋得生羽翰便想飛步繩河
彼岸忽聞鐘磬半空梵音聲出天上使我慾念色塵一
時幻破清浄無碍
　　滿家衖賞桂花
桂花最盛處惟南山龍井為多而地名滿家衖者其林
若墉若櫛一村以市花為業各省取給於此秋時策蹇
入山看花從數里外便觸清馥入徑珠英瓊樹香滿空
山快賞幽深恍入靈鷲金粟世界就龍井汲水煮茶更
得僧厨山蔬野蔌作供對僊友大嚼令人五内芬馥歸
攜數枝作齋頭伴寢心清神逸雖夢中之我尚在花境
舊聞僊桂生自月中果否若向托根廣寒必憑雲梯天
路可折何為常被平地竊去疑哉
　　三塔基聽落鴈
秋風鴈來惟水草空濶處擇為栖止湖上三塔基址草
豐沙濶鴈多羣呼下集作解陣息所攜舟夜坐時聽争
栖競啄影亂湖煙宿水眠雲聲凄夜月基畔嚦嚦嘹嘹
秋聲滿耳聽之黯然不覺一夜西風使山頭樹冷浮紅
湖岸露寒生白矣此聽不悦人耳惟幽賞者能共之若
彼聽雞聲而起舞聽鵑聲而感變者是皆世上有心人
也我則無心
　　勝果寺月岩望月
勝果寺左山有石壁削立中穿一竇圓若鏡然中秋月
滿與隙相射自竇中望之光如合璧秋時當與詩朋酒
友賡和清賞更聽萬壑江聲滿空海色自得一種世外
玩月意味左為故宋御教塲親軍䕶衞之所大内要地
今作荒涼僻境矣何如鏡隙陰晴常滿萬古不虧區區
興廢盡入此石目中人世搬弄切為冷眼偷笑
　　水樂洞雨後聽泉
洞在烟霞嶺下巖石虚豁谽谺䆳窈山泉别流從洞隙
滴滴聲韻金石且泉味清甘更得雨後泉多音之清泠
真勝樂奏矣每到以泉沁吾脾石嗽吾齒因思蘇長公
云但向空山石壁下受此有聲無用之清流又云不須
寫入薰風絃縱有此聲無此耳我輩豈無耳哉更當不
以耳聽以心聽
　　資嚴山下看石筍
資嚴在靈隱隱西壁下有石狀若筍形圓削卓立高可
百尺㠝岏秀潤凌空挿雲更喜四顧山巒若層花吐萼
皺縠疊浪巍峩曲折穿幽透深林木合抱皆自岩竇拔
起不土而生舊傳此山韞玉故腴潤若此但山石間水
跡波紋不知何為有之亦不知有自何時豈滄海桑田
説也更愛前後石壁唐宋遊人題名甚多進此有楓林
塢秋色變幻種種竒觀窈窕﨑嶇不勝騰涉矣時當把
酒鯨吞倚雲長嘯使山谷駭應增我濟勝之力數倍
　　北高峰頂觀海雲
北高峰為湖山第一高處絶頂環眺目及數里左顧澄
湖匣開粧鏡金餅晶熒右俯江波繩引銀河玉虬屈曲
前後城郭室廬郊原村落𦕈若片紙畫圖(闕/)　　　㸃
㸃耳雄哉目中之觀哉時間日晷將西海雲東起恍見
宵霧溟䝉朝烟霏拂洩洩縈紆英英層疊横截半空溷
合無際四野晚山浮浮㝠漠矣即此去地千尺離俗數
里便覺足躡天風著眼處不知家隔何地矧吾生過客
原無罣碍何為受彼世縁束縛不作塵外遐想
　　策杖林園訪菊
菊為花之隱者惟隱君子山人家能蓺之故不多見見
亦難于豐美秋來扶杖遍訪城市林園山村籬落更挈
茗奴從事投謁花主相與對花談勝或評花品或較栽
培或賦詩相酬介酒相勸擎杯坐月燒燈醉花賓主稱
歡不忍熱别花去朝來不厭頻過此興何樂時乎東籬
之下菊可採也千古南山悠然見之何高風隱徳舉世
不見元亮
　　乘舟風雨聽蘆
秋來風雨憐人獨蘆中聲最凄黯余自河橋望蘆過處
一碧無際歸枕故邱每懐拍拍武林惟獨山王江涇百
脚村多蘆時乎風雨連朝能獨乘舟卧聽秋聲逺近瑟
瑟離離蘆葦蕭森蒼蒼蔌蔌或鴈落啞啞或鷺飛濯濯
風逢逢而雨瀝瀝耳洒洒而心于于寄興幽深放懐閒
逸舟中之人謂非第一出塵阿羅漢耶避囂炎而甘寥
寂者當如是降伏其心
　　保叔塔頂觀海日
保叔塔遊人罕登其巔能窮七級四望神爽初秋時夜
宿僧房至五鼔起登絶頂東望海日將起紫霧氤氲金
霞漂蕩亘天光彩狀若長横疋練圓走車輪或肖虎豹
超驤鸞鶴飛舞五色鮮艷過目改觀瞬息幻化變遷萬
狀頃焉陽谷吐火千山影赤金輪浴海閃爍熒煌火鏡
浮空曈曨輝映丹熖烱烱彌天流光赫赫動地斯時惟
啓明在東晶丸燦爛衆星隱隱不敢為顔矣長望移時
令我目亂神駭陡然狂呼聲振天表忽聽籌報鳴雞樹
喧宿鳥大地雲開露華影白回顧城市囂塵萬籟滚滚
生動空中新涼逼人凛乎不可留也下塔閉息斂神迷
目尚為雲霞眩彩
　　六和塔夜玩風潮
浙江潮汛人多從八月晝觀鮮有知夜觀者余昔焚修
寺中燃㸃塔燈夜午月色横空江波静寂悠悠逝水吞
吐蟾光自是一段竒景頃焉風色陡寒海門潮起月影
銀濤光揺噴雪雲移玉岸浪捲轟雷白練風揚奔飛曲
折勢若山岳聲騰使人毛骨欲豎古云十萬軍聲半夜
潮信哉過眼驚心因憶當年浪遊身共水天飄泊隨潮
逐浪不知幾作泛泛中人此際沈吟始覺利名悞我不
淺遥見浪中數㸃浮漚是皆南北去來舟楫悲夫二字
搬弄人間千古曾無英雄打破盡為名利之夢沈酣風
波自不容人喚醒
　
　
　
　
　
　
　
　
　
　
　
　
　
　
　
　遵生八牋巻五
欽定四庫全書
　遵生八牋卷六
　　　　　　　　　　　　　明　高濓　撰
　　四時調攝牋
　　冬三月調攝總類
禮記曰北方為冬冬之為言中也中者藏也管子曰陰
　氣畢下萬物乃成律志曰北方陰也伏也陽伏於下
　於時為冬蔡邕曰冬者終也萬物於是終也日窮于
　次月窮於紀星廻于天數將幾終君子當審時節宣
　調攝以衞其生
立冬水相冬至水旺立春水休春分水廢立夏水囚夏
　至水死立秋水殁秋分水胎言水孕於金矣
　　臞仙月占主疾
十月立冬日忌北風主殃六畜
十一月忌行夏令主多疥癘之疾
十二月朔日忌西風主六畜疫忌行春令主多痼疾

　　腎臟冬旺論
内景經曰腎屬北方水為黒帝生對臍附腰脊重一觔
一兩色如縞映紫主分水氣灌注一身如樹之有根左
曰腎右曰命門生氣之府死氣之廬守之則存用之則
竭為肝母為肺子耳為之官天之生我流氣而變謂之
精精氣往來謂之神神者腎藏其情智左屬壬右屬癸
在辰為子亥在氣為吹在液為唾在形為骨久立傷骨
為損腎也應在齒齒痛者腎傷也經於上焦榮於中焦
衞於下焦腎邪自入則多唾膀胱為津液之府榮其髮
也黄庭經曰腎部之宫𤣥闕圓中有童子名上𤣥主諸
臟腑九液源外應兩耳百液津其聲羽其味醎其臭腐
心邪入腎則惡腐凡丈夫六十腎氣衰髮變齒動七十
形體皆困九十腎氣焦枯骨痿痺不能起牀者腎先死
也腎病則耳聾骨痿腎合於骨其榮在髭腎之外應北
岳上通辰星之精冬三月存辰星之黑氣入腎中存之
人之骨疼者腎虚也人之齒多齟者腎衰也人之齒堕
者腎風也人之耳痛者腎氣壅也人之多欠者腎邪也
人之腰不伸者腎乏也人之色黒者腎衰也人之容色
紫而有光者腎無病也人之骨節鳴者腎羸也肺邪入
腎則多呻腎有疾當吹以瀉之吸以補之其氣智腎氣
沉滯宜重吹則漸通也腎虛則夢入暗處見婦人僧尼
龜鼈駞馬旂鎗自身兵甲或山行或溪舟故冬之三月
乾坤氣閉萬物伏藏君子戒謹節嗜欲止聲色以待陰
陽之定無兢隂陽以全其生合乎太清
　　相腎臟病法
腎熱者頥赤腎有病色黑而齒稿腹大體重喘咳汗出
惡風腎虛則腰中痛腎風之狀頸多汗惡風食欲下隔
塞不通腹滿脹食寒則泄在形黑瘦腎燥急食辛以潤
之腎病堅急食鹹以補之用苦以瀉之無犯熱食無著
煖衣腎病臍下有動氣按之牢若痛苦食不消化體重
骨疼腰膝膀胱冷痛脚疼或痺小便餘瀝疝瘕所纒宜
服腎氣丸
　　腎氣丸
　乾地黄(一/兩)薯蕷(一/兩)牡丹皮(六/錢)澤瀉(七/錢)山茱萸(七/錢)茯苓
　(六/錢)桂心(五/錢)附子(小便炮/製四兩)
　右搗為末蜜丸桐子大空心酒下三四十丸日再服
　　修養腎臟法
當以冬三月面北向平坐鳴金梁七飲玉泉三更北吸
𤣥宫之黒氣入口五吞之以補吹之損
　　六氣治腎法
治腎臟吐納用吹法以鼻漸長引氣以口吹之腎病用
大吹三十遍細吹十遍能除腎家一切冷氣腰疼膝冷
沉重久立不得陽道衰弱耳内蟲鳴及口内生瘡更有
煩熱悉能去之數數吹去相繼勿絶疾瘥則止過多則
損
　　腎臟導引法(冬三月/行之)
可正坐以兩手聳托右引脇三五度又將手返著膝挽
　肘左右同綟身三五度以足前後踏左右各數十度
　能去腰腎風邪積聚
　　黄帝製䕶命茯苓丸
黄帝曰冬三月宜服何藥岐伯曰當服茯苓丸主男子
　五勞七傷兩目迎風淚出頭風項强迴轉不得心腹
　脹滿上連胷下引腰背表裏徹痛喘息不得飲食咳
　逆面黄痿瘦小便淋瀝隂痿不起臨爐不舉足腫腹
　痛五心煩熱身背浮腫盜汗不絶四肢拘攣或緩或
　急夢寐驚悸呼吸氣短口乾舌燥狀如消渴急于喜
　怒嗚咽悲愁此方治之
　茯苓　山藥　肉桂　山茱萸　巴㦸　白术　牛
　膝　兔絲子(各一/兩)乾薑　細辛　防風　栢子仁
　澤㵼　牡丹皮(各三/錢)附子(童便煮三次用/一兩一個的妙)
　右為細末蜜丸桐子大空心鹽湯服七丸日再服
　　冬季攝生消息論
冬三月天地閉藏水氷地坼無擾乎陽早臥晚起以待
日光去寒就溫毋泄及膚逆之腎傷春為痿厥奉生者
少斯時伏陽在内有疾宜吐心膈多熱所忌發汗恐泄
陽氣故也宜服酒浸補藥或山藥酒一二杯以迎陽氣
寢臥之時稍宜虚歇宜寒極方加綿衣以漸加厚不得
一頓便多惟無寒即已不得頻用大火烘炙尤甚損人
手足應心不可以火炙手引火入心使人煩燥不可就
火烘炙食物冷藥不治熱極熱藥不治冷極水就濕火
就燥耳飲食之味宜減鹹増苦以養心氣冬月腎水味
鹹恐水尅火心受病耳故宜養心宜居處宻室溫煖衣
衾調其飲食適其寒溫不可冒觸寒風老人尤甚恐寒
邪感冒多為嗽逆麻痺昏眩等疾冬月陽氣在内陰氣
在外老人多有上熱下冷之患不宜沐浴陽氣内藴之
時若加湯火所通必出大汗高年骨肉踈薄易於感動
多生外疾不可早出以犯霜威早起服醇酒一杯以禦
寒晚服消痰凉膈之藥以平和心氣不令熱氣上湧切
忌房事不可多食炙煿肉麵餛飩之類
雲笈七籖云冬月夜臥叩齒三十六通呼腎神名以安
　腎臟晨起亦然書云冬時忽大熱作不可忍受致生
　時患故曰冬傷於汗春必溫病(神名/𤣥真)
又云大雪中跣足做事不可便以熱湯浸洗觸寒而囘
　寒若未解不可便喫熱湯熱食須少頃方可
金匱要略曰冬夜伸足臥則一身俱煖
七籖曰冬夜臥被蓋太煖睡覺即張目吐氣以出其積
　毒則永無疾
又曰冬臥頭向北有所利益宜溫足凍腦
冬夜漏長不可多食硬物并濕軟菓餅食乾須行百歩
　摩腹法揺動令消方睡不爾後成脚氣
本草云惟十二月可食芋頭他月食之發病
千金方曰冬三月宜服藥酒一二杯立春則止終身嘗
　爾百病不生
纂要曰鍾乳酒方服之補骨髓益氣力逐寒濕其方用
　地黄八兩巨勝子一升熬搗爛牛膝四兩五加皮四
　兩地骨皮四兩桂心二兩防風二兩仙靈皮三兩鍾
　乳粉五兩甘草湯浸三日更以牛乳一碗將乳石入
　瓷瓶浸過於飯上蒸之乳盡傾出暖水淘淨碎研右
　諸藥為中末入絹囊盛浸好醇酒三斗罈内五日後
　可取服之十月初一日服起至立春日止
冬氣寒宜食黍以熱性治其寒焚炙飲食并火焙衣服
冬三月六氣十八候皆正養藏之令人當閉精塞神以
　厚斂藏
瑣碎録曰冬月勿以梨攪熱酒飲令人頭旋不可枝梧
金匱略曰冬三月勿食猪羊等腎
七籖曰冬夜不宜以冷物鉄石為枕或焙煖枕之令人
　目暗
本草曰冬月不可多食蔥令人發疾
　　冬三月合用藥方
陳橘丸　治大腸風燥氣秘等疾
　陳橘皮(去白/一兩)㯽榔(五/錢)木香(五/錢)𦍑活(五/錢)青皮(五/錢)枳殻(麩/炒)
　(五/錢)不蛀皂角(兩挺/去皮)郁李仁(去皮尖炒/黄一兩)牽牛(炒二/兩)
　右為末研細蜜丸如桐子大每服二十丸食前薑湯
　下未利加至三十丸以大便通利為度
搜風順氣牽牛丸　治熱湧滯不快大腸秘結熱毒生
　瘡
　牽牛(二兩/飯蒸)木通(一/兩)青橘(一兩/去瓤)桑皮(一/兩)赤芍(一兩/炒)木香
　(五/錢)
　右為末蜜丸桐子大酒下十五丸至二十丸止婦人
　血氣醋湯下
解老人熱秘方
　大附子一個(八九錢/重者)燒過存性研為末毎服一錢熱
　酒下
　　大上肘後玉經八方
　　乾卦西北　天地父母七精散
　竹實(三兩九蒸九曝/主水氣日精)地膚子(四兩太陰之/精主肝明目)黄精(四兩/戊已)
　(之精主/脾臟)蔓菁子(三兩九蒸九曬/主邪鬼明目)松脂(三兩鍊令熱/主風狂脾濕)桃
　膠(四兩五木之/精主鬼忤)苣勝(五兩五穀/之精九曝)
　右為末煉蜜為丸毎服二三十丸妙不可述
　　坎卦正北　南獄真人赤松子枸杞煎丸枸杞子
　根三十觔取皮九蒸九曝搗為粉取根骨清水煎之
　添湯煮去楂熬成膏和粉為丸桐子大每服三五十
　丸夀増無算
　　十月事宜
孝經緯曰霜降後十五日斗指乾為立冬冬者終也萬
物皆收藏也後十五日斗指亥為小雪天地積陰溫則
為雨寒則為雪時言小者寒未深而雪未大也律應鍾
鍾者動也言物應陽而動下藏也辰亥亥者劾也言時
陰氣劾殺萬物也西京雜記曰十月為正陰曰陰月要
纂曰上冬
是月天道南行作事出行宜正南方吉不宜用亥日犯
　月建不吉
十六日天倉開宜入山修道
又曰初十日十三日宜㧞白
五行書曰是月亥日食餅令人無病
是月宜進棗湯其方取大棗去皮核於文武火上翻覆
　焙香然後泡作湯服
攝生圖曰初一日宜修成福齋初五日修三㑹齋勿行
　譴責
四時纂要逐瘟方地黄八兩巨勝子一升二物熬爛牛
　膝五加皮地骨皮各四兩官桂防風各二兩仙靈皮
　三兩用牛乳五兩同甘草湯浸三日以半升同乳拌
　仙靈皮磁瓶盛入炊食上蒸之待其牛乳盡出方以
　暖水淨淘碎如麻豆同前藥細剉入布袋盛之浸於
　二斗酒中五日後取看味重取去藥楂十月朔飲至
　冬至日止忌葱蒜臭物
决明子主青盲目淫觜赤白膜痛淚又療唇口青色十
　月十日採隂乾百日可服
又云是月取枸杞子清水洗淨瀝乾研爛以細布袋盛
　榨出汁水去渣慢火熬膏勿令粘底候少稠即以瓦
　器盛之蠟紙宻封勿令透氣每朝酒調一二匙服之
　夜臨再服百日輕身壯氣耳目聰明鬚髪烏黒
冬三月戊寅己卯癸酉辛巳丁亥及壬丙戊癸宜煉丹
　藥
是月宜服棗湯鍾乳酒枸杞膏地黄煎等物以養和中
　氣方俱在
雲笈七籖曰十月十四日取枸杞煎湯沐浴令人光澤
　無病初一日十八日併宜沐浴吉
冬至日陽氣歸内腹宜温暖物入胃易化
修真指要曰十五日下元吉辰可修謝過齋
經驗方是月上亥日採枸杞子二升採時面東再搗生
　地黄汁三升以好酒五升同攪均三味共封入瓶内
　封宻三重浸二十一日安置立春前一日每早空心
　飲一盃至立春後鬚髪皆黒助益精氣輕身無比忌
　食蘿蔔
太清草本草云槐子乃虛星之精是月上巳日採而吞
　之每服二十一粒去百病長生通神
是月宜食芋無礙
　　十月事忌
是月初一日十四日忌裁衣交易
白雲忌十月忌食猪肉發宿氣且亥為猪肖宜忌之人
　能終身忌之其有益於人自多本草考之可見
千金方十月勿食椒傷血脈勿食韮令人多涕唾勿食
　霜打熟菜令人面上無光勿食獐肉動氣勿食猪腎
　十月腎旺也不令死氣入腎
又曰是月夫婦戒同寢忌純隂用事
是月勿帶煖㡌使腦受凍則無眩暈之疾
法天生意云十月初四勿責罰人故刑官是日罷刑大
　忌
是月二十五日不宜問疾
是月初一日為民歲臘十五日為下元二日戒夫婦入
　房
二十日忌逺行
　　十月修養法
孟冬之月天地閉藏水凍地圻早臥晚起必候天曉使
　至溫暢無泄大汗勿犯氷凍雪積溫養神氣無令邪
　氣外入卦坤坤者順也以服健為正故君子當安於
　正以順時也生氣在酉坐臥宜向西方
孫真人修養法曰十月心肺氣弱腎氣强盛宜減辛苦
　以養腎氣母傷筋骨勿泄皮膚勿妄針炙以其血澁
　津液不行十五日宜靜養獲吉
内丹秘要曰大隂之月萬物至此歸根復命喩我身中
　隂符窮極寂然不動反本復靜此時塞兌垂簾以神
　光下炤於坎宫當夜未央凝神聚氣端坐片時少焉
　神氣歸根自然無中生有積成一㸃金精葢一陽不
　生於復而生於坤隂中生陽實為産藥根本
靈劔子導引法勢以兩手相叉一足踏之去腰脚拘束
　腎氣冷痺膝中痛諸疾
又法正坐伸手指緩拘脚指五七次治脚氣諸風注氣
　腎臓諸毒氣逺行脚痛不安竝可治之常行最妙
人之一身元氣亦有升降子時生于腎中此即天地一
　陽初動感而逺通乃復卦也自此後漸漸升至泥丸
　午時自泥丸下降于心戌亥歸于腹中此即天地六
　隂窮極百蟲閉闗草木歸根寂然不動乃坤卦也
　靜極復動循環無端其至妙又在坤復之交一動一靜
　之間即亥末子初之時隂符經曰自然之道靜故天
　地萬物生養生者當順其時而行坤復二卦之功正
　在十月之間

　　十一月事
孝經緯曰小雪後十五日斗指壬為大雪言積隂為雪
至此栗烈而大矣後十五日斗指子為冬至隂極而陽
始至日南至漸長至也白虎通曰始律黄鍾何黄中色
也鍾動也言陽氣動於黄泉之下欲養萬物也樂志曰
辰子子者孳也言陽氣至此更滋生也吕氏曰仲冬為
暢月
月纂天道東南行作事出行宜向東南吉
冬至日陽氣歸内腹中熱物入胃易消化
纂要曰共工氏子不才以冬至日死為疫鬼畏赤小豆
　是日以赤小豆煑粥厭之
月令曰君子齋戒慎處必檢身心身欲寧去聲色禁嗜
　慾安形性事欲靜以待隂陽之所定凡此以微陽方
　生隂未退聽隂陽相爭而未定故君子當齋戒以待
　之凡事與夏至同此又當謹之至者彼只止言節此
　則兼言禁葢仲夏之隂猶微而此時之隂猶盛隂微
　則盛隂未至于甚傷隂盛則微陽當在于善保故坤
　復之月宜靜攝為最
七籖曰是月初十日取枸杞葉煎湯洗浴至老光澤十
　五十六日俱宜沭浴
千金月令曰是月可服補藥不可餌大熱之藥宜早食
　宜進宿熟之食
又曰至日於北壁下厚藉草而卧以受元氣
纂要曰是月初十日宜拔白髪
五經通義曰至後陽氣始萌隂陽交精萬物氣微在
　下不可動泄
保生心鑑曰子月火氣潜伏閉藏以養其本然之真而
　為來春發生升動之本此時若戕賊之至春升之際
　下無根本陽氣輕浮必有温熱之病
簡易方曰冬至日鑚燧取火可免瘟疫
仙經曰十一日天倉開宜入山修道修啟福齋
歳時雜記至日以赤小豆煑粥合門食之可免疫氣
冬至煎餳綵珠戴一陽巾
　　十一月事忌
纂要曰是月勿食龜鼈肉令人水病勿食陳肺勿食鴛
　鴦令人惡心勿食生菜發宿疾勿食生韮多涕唾勿
　食黄䑕損神氣勿食蝦蚌帶甲之物勿食獐肉動氣
　勿食火焙肉
翰墨全書曰是月二十五日為掠剩大夫忌勿犯交姤
　凶至後十日夫婦當戒容止
纂要曰是月十二日二十二日忌裁衣交易
千金翼曰冬至後庚辛日不可交合大凶
又曰勿枕冷石鐵物令人目暗
又曰初四日勿責譴下人大忌
又曰十一日不可沐浴勿以火炙背
又曰勿食螺螄螃蠏損人志氣長屍䖝
雲笈七籖曰二十日不宜逺行二十三日不可問疾不
　用子日犯月建作事不吉
禮儀志曰至日鑚燧取火可止瘟病是日毋多言當閉
　闗靜坐以迎一陽之生不可用作
雲笈七籖曰仲冬腎氣旺心肺衰宜助肺安神調理脾
　胃無乖其時勿暴温煖勿犯東南賊邪之風令人多
　汗腰脊强痛四肢不通
　　十一月修養法
仲冬之月寒氣方盛勿傷水凍勿以炎火炙腹背毋發
　蟄藏順天之道卦復復者反也隂反於下以順上行
　之義也君子當靜養以順陽生是月生氣在戌坐臥
　宜向西北
孫真人修養法是月腎臟正旺心肺衰微宜増苦味絶
　鹹補理肺胃閉闗靜攝以迎初陽使其長養以全吾
　生
靈劔子導引法勢以一手托膝反折一手抱頭前後左
　右為之凡三五度去骨節間風宣通血脈膀胱腎臓
　之疾
是月也一陽來復陽氣始生喩身中陽氣初動火力方
　微要不縱不拘温温柔柔播施於鼎中當撥動頂門
　微微挈之須臾火力熾盛逼出真鉛氣在箕斗東南
　之鄉火候造端之地
　
　
　
　
　
　
　
　
　　十二月事宜
孝經緯曰冬至後十五日斗指癸為小寒陽極隂生乃
為寒今月初寒尚少也後十五日斗指丑為大寒至此
栗烈極矣律大吕吕者拒也言陽氣欲出隂拒之也樂
志曰辰丑丑者紐也言終始之際以紐結為名也纂要
曰十二月曰暮冬曰杪冬凃月暮節暮歲窮稔窮紀
月纂曰天道西行作事出行俱宜向西不宜用丑日犯
　月建作事不吉
黒子秘錄曰是月癸丑日造門盜賊不能進
瑣碎錄曰臘月子日晒薦蓆能去蚤虱
又曰是月取猪脂四兩懸於厮中入夏一家無蠅
二十四日狀底㸃燈謂之炤虚耗也
二十四日取䑕一頭燒在於子地上埋之永無䑕耗
本草圖經云取活䑕用油煎為膏敷湯火瘡滅瘢疪極
　良
𤣥樞曰除日以合家頭髪燒灰同脚底泥包投井中咒
　曰勅今我家眷屬竟年不害傷寒辟却五瘟疫鬼
七籖曰除夜枸杞湯洗浴令人不病初一初二初八十
　三日十五二十日沐浴去灾悔吉
除日掘宅四角各埋一大石為鎮宅主灾異不起
是日取圓石一塊雜以桃核七枚埋宅隅絶疫鬼
除夜取椒二十一粒勿與人言投於井中以絶瘟疫
其夜家奉神佛前併主人臥室燃燈達旦主家宅光明
　攅火圍爐合家共坐以助陽氣
除夜宜燒辟瘟丹并家中所餘雜藥焚之可辟瘟疫可
　焚蒼术(方見/五月)
農桑撮要曰臘八日収鱖魚燒存性研細用酒調服治
　小兒班疹不出即發更安懸厮上不生蟲
法天生意云初七初十十八二十日抜白髮
又云除夜有行瘟使者降於人間以黄紙朱書天行已
　過四字貼於門額吉
便民要纂曰大寒早出含酥油於口中則耐寒
食物本草云雪水甘寒収藏能解天行時疫一切熱毒
是月収雄狐膽若有人暴亡未移時者急以温水研灌
　些少入喉中即活移時即無及矣當預備之
是月取青魚膽隂乾如患喉閉及骨鯁者以此膽少入
　口中咽津即解
家塾事親曰是月取猪板油脂背隂掛能治諸般瘡疥
　敷湯火良　又法取猪脂一斤入瓷瓮中加雞子白
　十枚水銀二錢封瓮埋亥地上一百日取治癰疽極
　良
又曰是月取皁角燒為末留起遇時疫早起以井花水
　調一錢服之效
歲時雜記曰臘月宜合茵陳丸料時疫瘟㾮山巒瘴氣
　等症嶺表行客可嘗隨帶
　茵陳(四/兩)大黄(五/兩)豉心(五合炒/令香)恒山(三/兩)桃核仁(三兩/炒)芒
　硝(三/兩)杏仁(三兩去/皮尖)鼈甲(二兩酒/醋塗炙)巴荳(一兩去皮膜/去油炒另研)
　共為末蜜丸桐子大初得時三日内旦服五丸或利
　或吐汗若否再加一丸久不覺即以熱湯飲促之老
　小以意酌服黄病痰癖時氣傷寒痎瘧發癎服之無
　不瘥者瘴氣如神赤白痢亦效春初一服一年不病
　収瓶以蠟封口置燥處忌食莧菜蘆笋
　　屠蘇方
　大黄(十六/銖)白术(十五/銖)桔梗(十五/銖)蜀椒(十五銖/去目)桂心(十/八)
　(銖去/皮)烏頭(六銖去/皮臍)茇葜(十二銖一方/加防風一兩)
　右七味㕮咀紅絹囊盛之除日沉井中至泥底正月
　朔旦取藥囊置酒中煎數沸取起東向飲之從小至
　大一家無疫以藥楂投井中每歳飲之可長年無病
田家五行云十二月二十五日夜煑赤豆粥合家食之
　出外者留與名曰口數粥能祛瘟鬼
負暄雜錄是月二十四日取井花水平旦初汲者浸乳
　香數塊至元旦五鼔煖令温從小飲乳香一豆大嚥
　水三口則一年不染時疫
多能鄙事曰是月取烏鴉一二隻入瓶泥封固燒為末
　治一切勞瘦骨蒸咳嗽米飲調下二錢良
内景經曰臘八日修百福齋二十八日修迎新齋是月
　初六日天倉開宜入山修道
瑣碎録曰臘月晨起以烝餅捲猪脂食之終歲不生瘡
　疥久服肌體光澤
法天生意云川烏炒黄絹袋盛􁁵酒浸服少許可療頭
　風
　　十二月事忌
千金方是月勿食猪脾旺在四季故耳
是月勿歌舞犯者凶勿食生韮勿食霜爛菓菜勿食蚌
　蠏鼈蝦鱗蟲之物勿食獐肉勿食牛猪㹠肉勿食生
　椒勿食葵菜大抵與十一月忌同勿犯大雪勿傷筋
　骨勿妄針刺
月忌二十一日不可問疾初七日不宜水陸逺行㐫初
　九日二十五日忌裁衣交易
𤨏碎録曰除夜勿嗔罵奴僕并碎器皿仍不可大醉八
　日名王侯臘忌夫婦入房
　　十二月脩養法
季冬之月天地閉寒陽潜隂施萬物伏藏去凍就温勿
　泄皮膚大汗以助胃氣勿甚温煖勿犯大雪宜小宣
　勿大全補衆陽俱息勿犯風邪勿傷筋骨卦臨臨者
　大也以剛居中為大亨而利於貞也生氣在亥坐卧
　宜向西北
孫真人曰是月土旺火氣不行宜減甘増苦補心助肺
　調理腎藏勿胃霜雪勿洩津液及汗初三日宜齋戒
　静居焚香養道吉
靈劔子導引法勢以兩手聳上極力三五遍去脾臓諸
　疾不安依春法用之
　
　
　
　
　
　
　
　
　冬時逸事
　　臘八日粥
臘月八日東京作浴佛㑹以諸果品煑粥為之臘八粥
吃以増福
　　竈中㸃燈
都人以酒糟抹於竈門之上謂之醉司命㸃燈竈心謂
之炤虚耗
　　餽歲别歲
蘇公詩云為歡恐無具假物不論貨富人事華靡珠繡
光翻坐貧者愧不能微贄出舂磨言彼此相送産物以
為餽歲又子瞻詩云人行猶可復歲行那可追已逐東
流水赴海歸無時東鄰酒初熟西舍彘亦肥且為一日
歡母為窮年悲以酒相歡謂之别歲
　　守歲分歲
子瞻詩略云兒童强不睡拍手夜歡譁晨雞且莫唱更
鼓畏摻撾坐久燈燼落起看北斗斜明年豈無年心事
恐蹉跎故大小飲酒相歡除夕坐以待旦謂之守歳范
至能詩略云奉祠席撤夜未艾飲福之餘即分歳地爐
火煖蒼术香飣盤菓餌如蜂房小兒但喜新年至頭角
長成添意氣老翁把盃心茫然増年翻是減吾年荆釵勸
酒仍祝願但願尊前且强健合室大小除夕叙飲歡燕
謂之分歲
　　藏鈎之戲
風土記臘日叟嫗各隨其儕分為二曹以較勝負始於
鈎弋夫人事也
　　火山香焰
隋主除夕設火山數十焚沉香數車香聞數十里
　　研爐煖合
天寳間有一研爐曲盡其巧寒冬置研爐上不凍𤣥天
罡女授張無頗煖金合寒時出此一室暄熱
　　辟寒香
外國進香大寒焚之必減衣拒熱
　　却寒簾
咸通年賜公主却寒之簾
　　揑鳯炭
楊國忠用炭屑揑成雙鳯冬日煖於爐中以白檀舖底
香靄一室
　　炷暖香
雲溪僧舍冬月客至焚煖香一炷滿室如春故詹克愛
詩云暖香炷罷春生室始信壺中别有天
　　煑建茗
逸人王休與僧道交冬月取氷之精瑩者烹建茗以供
　　妓圍肉陣
申王冬月以妓宻圍坐側以禦寒楊家選妾肥大者行
列於後謂之遮風肉陣
　　煖寒㑹
王元寳大雪時令童僕掃雪開具酒宴迎賔謂之煖寒
㑹
　　三餘足學
冬為歲餘故冬月可就問學漢書東方朔云三冬文史
足
　　尋梅烹雪
孟浩然尋梅陶穀烹雪風致自佳
　　書物侯風
左傳云凡分至啓閉必書雲物為備故也灸經曰至日
風從南來名為虛賊傷人
　　諧律度晷
冬至始致八能之士以調律厯至日度晷景候鍾律權
土炭效隂陽也
　　愛日履霜
左傳曰冬日可愛又曰履霜堅氷君子知戒
　　鑿氷㸑燧
詩云一之日鑿氷冲冲淮南子曰孟冬之月招搖指亥
㸑松燧火
　高子幽賞冬時十二條
　　湖凍初晴逺泛
西湖之水非嚴寒不冰冰亦不堅氷合初晴朝陽閃爍
湖面氷澌瓊珠㸃㸃浮泛時操小舟敲氷浪遊觀氷開
水路儼若舟引長蛇晶熒片片堆疊家僮善擊氷片舉
手鏗然聲溜百步恍若星流或衝激破碎狀飛玉屑大
快寒眼幽然此興恐人所未同扣舷長歌把酒豪舉覺
我陽春滿抱白雪知音忘却氷湖雪㟁之為寒也舊聞
戒涉春氷胷中不抱懼心又何必以涉氷為戒
　　雪霽策蹇尋梅
畫中春郊走馬秋溪把釣䇿蹇尋梅莫不以朱為衣色
豈果無為哉似欲粧㸃景象與時相宜有超然出俗之
趣且衣朱而遊者亦非常客故三冬披紅氊衫裹以毡
笠跨一黒驢秃髪童子挈尊相隨踏雪溪山尋梅林壑
忽得梅花數株便欲傍梅席地浮觴劇飲沉醉酣然梅
香撲袂不知身為花中之我亦忘花為目中景也然尋
梅之蹇扣角之犢去長安車馬何凉凉卑哉且為衆嗤
究竟幸免覆轍
　　三茅山頂望江天雪霽
三茅乃郡城内山高處襟帶江湖為勝覧最歡喜地時
乎積雪初晴踈林開爽江空漠漠寒烟山逈重重雪色
江帆片片風度銀梭村樹幾家影寒玉瓦山徑人跡板
橋客路車飜縞帶樵歌凍壑漁釣氷簔目極去鳥歸雲
感我逺懐無際時得僧茶烹雪村酒浮香坐傍幾樹梅
花助人清賞更劇
　　西溪道中玩雪
往年因雪霽偶入西溪何意得見世外佳景日雖露影
雪積未踈竹眠低地山白排雲風迴雪舞撲馬嘶寒玉
墮氷柯沾衣生濕遥想梅開萬樹目亂飛花自我人跡
逺來踏破瑶街十里生平快賞此景無多因念雪山苦
行妙果以忍得成吾人片刻冲風便想擁爐醉酒噫恣
慾甚矣雖未能以幽冷攝心亦當以清寒煉骨
　　山頭玩賞茗花
兩山種茶頗蕃仲冬花發若月籠萬樹每每入山尋茶
勝處對花黙共色笑忽生一種幽香深可人意且花白
若剪雲綃心黄儼抱檀屑歸折數枝挿觚為供枝梢苞
蕚顆顆俱開足可一月清玩更喜香沁枯腸色憐青眼
素艶寒芳自與春風姿態迥隔幽閒佳客孰過於君
　　登眺天目絶頂
武林萬山皆自天目分發故地鈴有天目生來兩乳長
偈冬日木落作天目看山之遊時得天氣清朗烟雲淨
盡扶策躡巔四望無際兩山東引高下起伏屈曲奔騰
隱隱到江始盡真若龍翔鳯舞目極匹練横隔知為錢
塘江也外此茫茫是為東海幾簇松筠山僧指云往宋
王侯廢塜噫山川形勝千古一日曽無改移奈何故宮
黍離陵墓丘壑今幾變遷哉重可慨也
　　山居聽人説書
老人畏寒不涉世故時向山居曝背茅簷看梅初放鄰
友善談炙糍共食令説宋江最妙數回歡然撫掌不覺
日暮吾觀道左豐碑人間銘頌是亦水滸傳耳豈果真
實不虛故説更惜未必得同此傳世傳人口
　　掃雪烹茶玩畫
茶以雪烹味更清冽所為半天河水是也不受塵垢幽
人啜此足以破寒時乎南窗日煖喜無觱發惱人靜展
古人畫軸如風雪歸人江天雪棹溪山雪竹闗山雪運
等圖即假對真以觀古人模擬筆趣要知實景畫圖俱
屬造化機局即我把圖是人玩景對景觀我謂非我在
景中千古塵緣孰為真假當就圖畫中了悟
　　雪夜煨芋談禪
雪夜偶宿禪林從僧擁爐旋摘山芋煨剝入口味較市
中美甚欣然一飽因問僧曰有為是禪無為是禪有無
所有無非所無是禪乎僧曰子手執芋是禪更從何問
余曰何芋是禪僧曰芋在子手有耶無耶謂有何有謂
無何無有無相滅是為真空非空非非空空無所空是
名曰禪執空認禪又着實相終不悟禪此非精進力到
得慧根緣未能頓覺子曷觀芋乎芋不得火口不可食
火功不到此芋猶生須火到芋熱方可就齒舌消滅是
從有處歸無芋非火熱子能生嚼芋乎芋相終在不滅
手芋嚼盡謂無非無無從有來謂有非有有從無滅子
手執芋今着何處余時稽首慈尊禪從言下喚醒
　　山窗聽雪􁥽竹
飛雪有聲惟在竹間最雅山窗寒夜時聽雪洒竹林浙
􁐍蕭蕭連翩瑟瑟聲韻悠然逸我清聽忽爾迴風交急
折竹一聲使我寒毡増冷暗想金屋人歡玉笙聲醉恐
此非爾歡
　　除夕登吳山看松盆
除夕惟杭城居民家户架柴燔燎火光燭天撾鼓鳴金
放炮起火謂之松盆無論他處無敵即杭之鄉村亦無
此勝斯時抱幽趣者登吳山髙曠就南北望之紅光萬
道炎焰火雲街巷分岐光為界隔聒耳聲喧震騰逺近
觸目星丸錯落上下此景是大竒觀幽立髙空俯眺囂
雜覺我身在上界
　　雪後鎮海樓觀晚炊
滿城雪積萬瓦鋪銀鱗次髙低盡若堆玉時登髙樓凝
望目際無痕大地為之片白日暮晚炊千門青烟四起
縷縷若從玉版紙中界以烏絲闌畫幽勝妙觀快我冷
眼恐此景亦未有人知得
　遵生八牋卷六
欽定四庫全書
　遵生八牋卷七
　　　　　　　　　　　　　明　高濓　撰
　　起居安樂牋上
高子曰吾生起居禍患安樂機之也人能安所過而遵
　所生不以得失役吾心不以榮辱勞吾形浮沉自如
　樂天知命休休焉無日而不自得也是非安樂之機
　哉若彼偃仰時尚奔走要塗逸夢想於燕韓馳神魂
　於呉楚遂使當食忘味當臥忘寢不知養生有方日
　用有忌毒形蠱心枕戈蹈刃禍患之機乘之矣可不
　知所戒哉余故曰知恬逸自足者為得安樂本審居
　室安處者為得安樂窩保晨昏怡養者為得安樂法
　閒溪山逸遊者為得安樂歡識三才避忌者為得安
　樂戒嚴賔朋交接者為得安樂助加之内養得術丹
　藥効靈耄耋期頥坐躋上壽又何難哉録古成説間
　附己意為編牋曰起居安樂
　恬逸自足條
　　序古名論
羅鶴林曰唐子西詩云山静似太古日長如小年余家
　深山之中每春夏之交蒼蘚盈堦落花滿徑門無剝
　啄松影參差禽聲上下午睡初足旋汲山泉拾松枝
　煑苦茗啜之隨意讀周易國風左氏傳離騷太史公
　書及陶杜詩韓蘇文數篇從容步山徑撫松竹與麛
　犢共偃息于長林豐草間坐弄流泉漱齒濯足既歸
　竹牕下則山妻稚子作荀蕨供麥飯欣然一飽弄筆
　牕間隨大小作數十字展所藏法帖筆蹟畫巻縱觀
　之興到則吟小詩或草玉露一兩段再烹苦茗一杯
　出步溪邊邂逅園翁溪友問桑麻説秔稻量晴校雨
　探節數時相與劇談一餉歸而倚杖柴門之下則夕
　陽在山紫緑萬狀變幻頃刻恍可人目牛背笛聲兩
　兩來歸而月印前溪矣味子西此句可謂妙絶然此
　句妙矣識其妙者葢少彼牽黄臂蒼馳獵於聲利之
　塲者但見滚滚馬頭塵匆匆駒隙影耳烏知此句之
　妙哉人能真知此妙則東坡所謂無事此静坐一日
　是兩日若活七十年便是百四十所得不已多乎
延叔堅曰吾昩爽櫛梳坐於客堂朝則誦羲文之易虞
　夏之書歴公旦之典禮覽仲尼之春秋夕則逍遙内
　階詠詩南軒百家衆氏投閒而作洋洋乎其盈耳煥
　爛乎其溢目紛紛欣兮其獨樂也當此之時不知天
　之為盖地之為輿不知世之為人已之有軀雖漸離
　擊筑傍若無人高鳳讀書不知暴雨方之于吾未足
　况也
仲長統曰凡遊帝王之門者欲以立身揚名耳而名不
　常存人生易滅優游偃仰可以自娯欲卜居清曠以
　樂其志論之曰使居有良田廣宅背山臨流溝池環
　帀竹木周布場圃築前菓園倚後舟車足以代步涉
　之難使令足以息四體之役養親有羞珍之膳妻孥
　無苦身之勞良朋萃至則陳酒殽以娯之嘉時吉日
　則烹羔豚以奉之躊躇畦苑遊戲平林濯清泉追凉
　風釣遊鯉弋高鴻風於舞雩之下詠歸高堂之上安
　神閨房思老氏之𤣥虛呼吸精和求至人之彷彿與
　達者數子論道講書俯仰兩儀錯綜人物彈南風之
　雅操發清商之妙曲逍遙一世之上睥睨天地之間
　不受當時之責永保性命之期如是則可以凌霄漢
　出宇宙之外矣豈羡夫入帝王之門哉
秦子敕曰昔堯優許由非不𢎞也洗其兩耳楚聘莊周
　非不廣也執竿不顧得曝背隴畒之中誦顔氏之簞
　瓢詠原憲之蓬户時翺翔兮林澤與沮溺為等儔聴
　𤣥猿之悲吟察鶴鳴於九臯身安為樂無憂為福處
　空虛之名居不靈之龜知我者希則我貴矣斯乃得
　志之秋何困苦之戚也邪
王右軍既去官與東土人士營山水弋釣之娯又與道
　士許邁共修服食徧採名藥不遠千里游東土中諸
　郡名山泛滄海嘆曰我卒當以樂死
陶元亮曰少學琴書偶愛閒静開卷有得便欣然忘食
　見樹木交䕃時鳥變聲亦復歡然有喜常言五六月
　中北忩下卧遇凉風暫至自謂羲皇上人
陶𢎞景愛山水每經澗谷必坐卧其間吟咏盤桓不能
　己巳謂門人曰吾見朱門廣厦雖識其華樂而無欲
　徃之心望高巖瞰大澤雖知此難立恒欲就之且永
　明中求禄得輒差舛若不爾豈得為今日之事豈惟
　身有仙相亦縁勢使之然
蕭大圜曰留侯追踪於赤松陶朱陳術於辛文良有况
　乎智不逸羣行不高物而欲辛苦一生何其僻也豈
　如知足知止蕭然無累北山之北棄絶人間南山之
　南超踰世網面修原而帶流水倚郊甸而枕平臯築
　蝸舎于叢林搆環堵於幽薄近瞻烟霧遠睇風雲藉
　纎草以䕃長松結幽蘭而援芳桂仰翺禽於百仭俯
　泳鱗於千尋菓園在後開牕以卧花卉蔬圃居前坐
　簷而㸔灌畆二頃以供饘粥十畆以給絲麻侍兒三
　五可充紝織家僮數四足代耕耘沽酪牧羊協潘生
　之志畜雞種黍應莊叟之言穫菽尋氾氏之書露葵
　徵尹君之録烹羔豚而介春酒迎伏臘而俟歲時披
　良書探至賾歌纂纂唱嗚嗚可以娯神可以散慮有
　朋自遠揚㩁古今田畯相過劇談稼穡斯亦足矣樂
　不可支永保性命何畏憂責
王摩詰惟喜奉佛居嘗蔬食不茹葷血得宋之問藍田
　别墅在輞口輞水周於舍下竹洲花塢與道友裴廸
　浮舟徃來彈琴賦詩嘯詠終日在京師日飯數十名
　僧以𤣥譚為樂齋中無所有唯茶鐺酒臼經案繩牀
　而已
樂天云洛城内外六七十里間凡觀寺丘墅有泉石花
　竹者靡不游人家有美酒鳴琴者靡不過有圖書歌
　舞者靡不觀自居守洛川洎布衣家以宴遊召者亦
　時時徃每良辰美景或雪朝月夕好事者相過必為
　之先拂酒罍次開篋詩酒酣乃自援琴操宫聲弄秋
　思一遍
樂天廬山草堂記云堂中設木榻四素屏二漆琴一張
　儒道佛書各數巻樂天既來為王仰觀山俯聴泉傍
　睨竹樹雲石自辰及酉應接不暇俄而物誘氣隨外
　適内和一宿體寧再宿心恬三宿後頺然嗒然不知
　其然而然矣
醉吟先生宦遊三十載將退居洛下所居有池五六畆
　竹數千竿喬木數千株臺榭舟舩具體而微與嵩山
　僧如滿為空門友平泉客韋楚為山水友彭城劉夢
　得為詩友皇甫朗之為酒友每一相遇欣然忘歸
蘇子美答韓持國曰此伏臘稍足居室稍寛無應接奔
　走之勞耳目清曠不設機闗以待人心安閒而體舒
　放三商而眠高春而起静院明牕羅列圖史琴樽以
　自娯有興則汎小舟出盤閶二門吟嘯覽古於江山
　之間渚茶野釀足以消憂尊鱸稻蟹足以適口又多
　高僧隱君子佛廟絶勝家有林園珍花竒石曲池高
　臺魚鳥留連不覺日暮
阮孝緒著高隱傳言行超逸名氏勿傳為上品始終不
　耗名姓可録為中品掛冠人世棲心塵表為下品
歸去來兮田園將蕪胡不歸既自以心為形役奚惆悵
　而獨悲悟已徃之不諫知來者之可追實迷途其未
　遠覺今是而昨非舟搖搖以輕颺風飄飄而吹衣問
　征夫以前路悵晨光之熹微(日欲/暮也)乃瞻衡宇載欣載
　奔僮僕歡迎稚子候門三逕就荒松菊猶存携幼入
　室有酒盈罇引壺觴以自酌眄庭柯以怡顔倚南牕
　以寄傲審容膝之易安園日涉以成趣門雖設而常
　闗䇿扶老以流憇時矯首而遐觀雲無心以出岫鳥
　倦飛而知還景翳翳以將入撫孤松而盤桓歸去來
　兮請息交以絶游世與我而相違復駕言兮焉求悅
　親戚之情話樂琴書以消憂農人告余以春及將有
　事於西疇或命巾車或棹孤舟既窈窕以㝷壑亦﨑
　嶇而經丘木欣欣以向榮泉涓涓而始流善萬物之
　得時感吾生之行休已矣乎寓形宇内復幾時曷不
　委心任去留胡為乎遑遑欲何之富貴非吾願帝鄉
　不可期懷良辰以孤徃或植杖而耘耔登東臯以舒
　嘯臨清流而賦詩聊乘化以歸盡樂夫天命復奚疑
太醫孫景初自號四休居士山谷問其說四休答曰麄
　茶淡飯飽即休補破遮寒煖即休三平四滿過即休
　不貪不妬老即休山谷曰此安樂法也少欲者不伐
　之家也知足者極樂之國也四休家有三畆園花木
　欝欝客來煑茗談上都貴游人間可喜事或茗寒酒
　冷賔主相忘其居與余相望暇則步草徑相㝷作小
　詩遺家僮歌之以侑酒茗詩曰太醫診得人間病安
　樂延年萬事休又曰無求不著看人面有酒可以留
　人嬉欲知四休安樂法聴取山谷老人詩
山谷四印云我提養生之四印居家所有更贈君百戰
　百勝不如一忍萬言萬當不如一黙無可揀擇眼界
　平不藏秋毫心地直我肱三折得此醫自覺兩踵生
　光輝蒲團日静鳥吟時爐燻一炷試觀之四休四印
　老少富貧無量無邊普同供養
倪正父鋤經堂述五事静坐第一觀書第二看山水花
　木第三與良朋講論第四敎子弟讀書第五
齊齋十樂云讀義理書學法帖字澄心静坐益友清談
　小酌半醺澆花種竹聴琴玩鶴焚香煎茶登城觀山
　寓意奕棋十者之外雖有他樂吾不易矣
邵康節吟曰年老逢春雨乍晴雨晴况復舊清明天低
　宫殿初長日風煖林園未囀鶯花似錦時高閣望草
　如茵處小車行東君見賜何多也况復人間久太平
　又云堯夫非是愛吟詩詩是堯夫志喜時明著衣冠
　為士子高談仁義作男兒敢於世上明開眼肯向人
　間浪皺眉六十七年無事日堯夫非是愛吟詩撃壤
　集一編老人怡神悦目時可吟玩公喜飲酒命之曰
　太和湯飲不過多不喜太醉其詩曰飲未微酡日先
　吟哦吟哦不足遂及浩歌所寢之室名安樂窩冬煖
　夏凉遇有睡思則就枕其詩曰墻高於肩室大如斗
　布被煖餘藜藿飽後氣吐胸中充塞宇宙聞人説人
　之善就而和之又從而喜之語曰樂見善人樂聞善
　事樂道善言樂行善意晚敎二子以六經家素業儒
　口未嘗不道儒言身未嘗不蹈儒行其詩曰羲軒之
　書未嘗去手堯舜之談未嘗離口當中和天同樂易
　友吟自在詩飲歡喜酒百年昇平不為不偶七十康
　强不為不壽老境從容孰有如康節者乎
陶彭澤性嗜酒家貧不能常得親舊知其如此或置酒
　招之造飲輒醉而退曾不恡情去留環堵蕭然不蔽
　風雨短葛穿結簞瓢屢空晏如也
陶𢎞景書曰偃蹇園巷從容郊邑守一介之志非敢
　蔑榮嗤俗自致雲霞盖任性靈而直徃保無用以得
　閒隴薪井汲樂有餘歡切松煑术此外何務
謝靈運逸民賦曰有酒則舞無酒則醒不明不晦不昧
　不類蕭條秋首兀奡春中弄琴明月酌酒和風禦清
　風以遠路拂白雲而峻舉指寰中以為期望象外而
　延佇又曰推天地於一物横四海於寸心超塵埃以
　貞觀何落落此心胷
徐勉曰冬日之陽夏日之隂良辰美景負杖躡履逍遙
　自適臨池觀魚披林聴鳥濁酒一盃彈琴一曲求數
　刻之樂庶幾居常以待終
謝譓不忘交接門無雜賔有時獨醉曰入吾室者但有
　清風對吾飲者惟有皓月耳
歌者袁綯嘗從子瞻與客遊金山適中秋天宇四壁一
　碧無際加江流傾湧月色如晝遂共登金山妙高臺
　命綯歌其水調頭歌曰明月幾時有把酒問青天歌
　罷公自起舞
伯倫肆意放蕩以宇宙為狹常乘鹿車㩦一壺酒使人
　荷鍤隨之云死便掘地以埋土木形骸遨遊一世
謝幾卿性通脱遇樂遊宴不得醉而還因詣道邊酒壚
　停車褰幔與車前三騶對飲觀者如堵幾卿自若
陳暄嗜酒沈湎兄子秀憂之致書諷諫暄答云昔周伯
　仁渡江惟三日醒吾不以為少鄭康成一飲三百杯
　吾不以為多吾嘗譬酒猶水也可以濟舟亦可以覆
　舟故江諮議有言酒猶兵也兵可千日而不用不可
　一日而不備酒可千日而不飲不可一飲而不醉美
　哉江公可與共論酒矣何水曹眼不識杯鍾吾口不
　離瓢杓汝寧與何同日而醒與吾同日而醉乎政言
　其醒可及其醉不可及也速營糟丘吾將老焉爾無
　多言非爾所及
司空圖預為壽藏故人來者引之壙中賦詩對酌人或
　難之圖曰達人大觀幽顯一致非止暫遊此中公何
　不廣哉布衣鳩杖出則以女家人鸞臺自隨歲時村
　社㑹集圖必造之與野老同席曾無傲色
韓熙載肆情坦率不持名檢伎樂殆以百數所得月俸
　盡散諸姬熙載敝衣芒履作瞽者持獨絃琴俾舒雅
　執板挽之隨房乞食為樂
子瞻在儋耳因試筆嘗自書云吾始至南海環視天水
　無際凄然傷之曰何時得出此島邪已而思之天地
　在積水中九州在大瀛海中中國在少海中有生孰
　不在島者覆盆水於地芥浮于水蟻附於芥茫然不
　知所濟少焉水涸蟻即逕去見其類出涕曰幾不復
　與子相見豈知俯仰之間有方軌八達之路乎念此
　可為一笑
瀟灑張郎搆一蘆軒銘曰吾軒之中并無長物織蘆成
　瓦紙帳為屏墻不禦風牕不掩月相對二子刈書是
　悦勤兒課摹古帖有茶則飲有香則焚衲衣素餐家
　風甚拙閉門謝客不知世故吾性自别有漫草詩云
　林畔闌􁲑處泥垣浸碧濠性岐延客寡室陋滌塵勞
　𤣥學揚雄辨經翻劉向騷食瓢家俸短睡起日偏高
絶交書云但願守陋巷敎養子孫時與親舊叙濶陳説
　平生濁酒一杯彈琴一曲志願畢矣
又云聞道士遺言餌术黄精令人壽永意甚信之遊山
　澤觀魚鳥心甚樂之一行作吏此事俱廢安能捨其
　所樂而從其所懼哉
王逸少曰夫人之相與俯仰一世或取諸懷抱晤言一
　室之内或因寄所托放浪形骸之外雖取舍萬殊静
　躁不同當其欣於所遇暫得於已快然自足不知老
　之將至及其所之既倦情隨事遷感慨係之矣悲夫
閒遊賛曰䕃映巖流之際偃息琴書之側寄心松竹取
　樂魚鳥則澹泊之願於是畢矣
韓退之曰窮居而閒處升高而望遠坐茂樹以終日濯
　清泉以自潔採於山美可茹釣於水鮮可食起居無
　時惟適所安與其有譽於前孰若無毁於後與其有
　樂於身孰若無憂於心窮居荒凉草樹茂密出無驢
　馬因與人絶一室之内有以自娯
澄懷録曰長松怪石去墟落不下一二十里鳥徑縁崖
　涉水於草莾間數四左右兩三家相望雞犬之聲相
　聞竹籬茅舍蕪處其間蘭菊藝之臨水時種梅柳霜
　月春風自有餘思見童婢僕皆布衣短褐以給薪水
　釀村酒而飲之案有雜書莊周太𤣥楚詞黃庭隂符
　楞嚴圓覺數十巻布袍杖黎躡屐徃來窮谷大川聴
　流水看激湍鑒澄潭步危橋坐茂林探幽壑升高峯
　顧無樂而死乎
雜志曰居閒勝於居官其事不一其最便者尤於暑月
　見之自早燒香食罷便可脱衫巾除帬靸從事藤牀
　竹几高枕北牕清風徐來不患太凉挾䇿就枕困來
　熟睡晚凉夢醒浴罷逍遙臨池觀月乘高取風採蓮
　剝芡削𤓰㫁藕白醪三杯取醉而適其為樂殆不减
　羲皇上人也
曾南豐曰宅有桑麻田有秔稌而渚有菱芡弋於高以
　追鳬鴈之上下緡於深而取魴鯉之潛泳吾所以衣
　食其力而無媿於心也䕃有喬木之繁隂藉有豐草
　之幽香登髙而望逺覽天地之竒變弄泉而乘月遺
　世俗之塵氛此吾取其怠倦而樂於自遂也
東坡云歲行盡矣風雨凄然紙牕竹屋燈火青熒時於
　此有少趣
誠齋曰鳥啼花落欣然有㑹於心遣家僮滌酒尊傾白
　酒釂一梨花磁琖急取詩詞快讀數過以嚥之蕭然
　不知在塵埃間也
又曰因葺舊廬疏渠引泉周以花木中設琴尊故人過
　逢瀹茗奕棋杯酒淋浪殆相忘塵世也
水心曰上下山水穿幽透深永日留連欣然有㑹向人
　鋪説無異好聲美色
又曰松竹迷道庭花合圍著山人衣躡逰山屐逍遙賔
　送日月于林蒨中倦遊而返則危坐清吟抱膝長嘯
　婚嫁有無皆落莫置之如度外事聞名勝士欣然迎
　至静對清談與究仙佛二氏所以離合見性命真處
　如有契心相視而笑莫逆於心
李太白詩清風明月不用一錢買赤壁賦云惟江上之
　清風與山間之明月耳得之而為聲目遇之而成色
　取之無禁用之不竭此造物之無盡藏也東坡之意
　盖自太白詩句得來夫風月不用錢買而取之無禁
　太白詩之所言信矣然而能知清風明月為可樂者
　能有幾人清風明月一歲之間亦無幾日人即能知
　此樂或為俗事相奪或為病苦所纒欲樂之有不能
　者有閒居無事遇此清風明月不用錢買又無人禁
　而不知此樂者是自生障礙也
陶潛性真率貴賤造之者有酒輒設潛若先醉便語客
　曰我醉欲眠君且去
劉含度性虛遠有氣調風流跌宕名高一時嘗云不須
　名位所須衣食不用身後之譽惟重目前所見
梁忠烈世子性愛林泉特好散逸論曰吾嘗夢為魚因
　化為鳥方其夢也何樂如之及其覺也何憂斯類良
　繇吾之不及魚鳥遠矣故魚鳥飛浮任其志性吾之
　進退長在掌握舉首懼觸搖足恐墮使吾終得與魚
　鳥同遊則去世如脱屣耳
裴中立不信數術每語人曰雞猪魚蒜逢著則吃生老
　病死時至則行
　　高子漫談
高子曰古云得一日閒方是福做千年調笑人癡又云
　人生無百年長懷千歲憂是為碌碌於風塵勞勞於
　夢寐者言耳吾生七尺豈不欲以所志干雲霄挾劔
　寒星斗耶命之所在造化主宰之所在也孰與造化
　競哉既不得於造化當安命於生成静觀物我認取
　性靈放情宇宙之外自足懷抱之中狎玩魚鳥左右
　琴書外此何有於我若彼潛形追鹿豖浪遊樂志共
　烟霞沉醉潔身者乃負甑而逃抱道者以圖形為恥
　豈果不以華彩為榮甘以寂寞為樂哉是皆不得於
　造化意富貴之畏人不如貧賤之肆志故能棄衆人
　之所取取衆人之所棄耳味無味於虚無之淵忘無
　忘於𤣥㝠之府身居塵俗志横兩間居在山林而神
　浮八極何能使生為我酷形為我毒身為我桎梏乃
　踽踽凉凉為造物哂哉樂恬逸者當與把臂作謦咳
　語
　　高子自足論
高子曰居廟堂者當足於功名處山林者當足於道徳
　若赤松之遊五湖之泛是以功名自足彭澤琴書孤
　山梅鶴是以道徳自足者也知足者雖富貴不艶於
　當時芳聲必振於千古否則不辱於生前必災禍於
　没世故足之於人足則無日而不自足不足則無時
　而能足也又若迫於饑寒困於利達者謂人可以勝
　天乃營營於飽煖聲華孰知此命也非人也命不足
　於人人何能足我也故子房之高蹈遐舉功盖千古
　少伯之滅跡潛踪名著人間淵明嗜酒人未病其沉
　酣和靖栽梅世共稱其閒雅是皆取足於一身無意
　於持滿能以功名道徳為止足故芳躅共宇宙周旋
　高風同天地終始耳人能受一命榮竊升斗禄便當
　謂足於功名弊裘短褐糲食菜羮便當謂足於衣食
　竹籬茅舍蓽竇蓬牕便當謂足於安居藤杖芒鞋蹇
　驢短棹便當謂足於騎乘有山可樵有水可漁便當
　謂足於庄田殘巻盈床圖書四壁便當謂足於珍寶
　門無剥喙心有餘閒便當謂足於榮華布衾六尺高
　枕三竿便當謂足於安享看花酌酒對月高歌便當
　謂足於歡娯詩書充腹詞賦盈編便當謂足於豐瞻
　是謂之知足常足無意於求足未足者也足果可以
　力致倖求哉我故曰能自足於窮通者是得浮雲富
　貴之夷猶能自足於取捨者是得江風山月之受用
　能自足於眼界者是得天空海濶之襟懷能自足於
　貧困者是得簞瓢陋巷之恬淡能自足於辭受者是
　得茹芝採蕨之清高能自足於燕閒者是得衡門泌
　水之静逸能自足於行藏者是得歸雲倦鳥之舒徐
　能自足於唱酬者是得一咏一觴之曠達能自足於
　居處者是得五栁三徑之幽閒能自足於嬉遊者是
　得浴沂舞雩之瀟灑若此數者隨在皆安無日不足
　人我無競身世兩忘自有無窮妙處打破多少塵勞
　奈何捨心地有餘之足而抱意外無饜之貪果何得
　哉似亦愚矣觀彼進功名於百尺棄道徳於方寸日
　汲汲於未足如金張貴逞終蹈身災石鄧財雄卒罹
　族滅君子可不以水月鏡花為幻好謙惡盈為戒哉
　又若鄙陋者原石火頃炎氷山乍結即便心思吞象
　目無全牛務快甲第雲連金珠山積舉世莫與之比
　慾猶未滿此正所謂不知足者也吾知棘林之駝黏
　壁之蝸是皆此輩耳其與留有餘不盡以還造化者
　何如哉
　居室安處條
　　序古名論
天隱子曰吾謂安處者非華堂䆳宇重裀廣榻之謂也
　在乎南面而坐東首而寢隂陽適中明暗相半屋無
　高高則陽盛而明多屋無卑卑則隂盛而暗多故明
　多則傷魄暗多則傷魂人之魂陽而魄隂茍傷明暗
　則疾病生焉此所謂居處之室尚使之然况天地之
　氣有亢陽之攻肌淫隂之侵體豈可不防慎哉脩養
　之漸倘不法此非安處之道術曰吾所居室四邊皆
　牕户遇風即闔風息即開吾所居座前簾後屏太明
　即下簾以和其内映太暗則捲簾以通其外耀内以
　安心外以安目心目皆安則身安矣明暗尚然况太
　多事慮太多情欲豈能安其内外哉
高太素隱商山起六館曰春雪未融館清夏晚雲館中
　秋午月館冬日方出館暑簟清風館夜階急雨館各
　製一銘
神隱曰草堂之中竹牕之下必置一榻時或困倦偃仰
　自如日間牕下一眠甚是清爽時夢乘白鶴遊於太
　空俯視塵壤有如蟻壘自為莊子夢為蝴蝶入於桃
　溪當與子休相類又曰草堂之中或草亭僻室製為
　琴室地下埋一大缸缸中懸一銅鐘上以石墁或用
　板鋪上置琴磚或木几彈琴其聲空朗清亮自有物
　外氣度
東坡守汝隂作亭以帷幕為之世所未有其製若亭四
　圍柱架空挿成之裝起則以帷幕圍之拆束則揭而
　他徃其銘略云乃作新亭簷楹欒梁鑿枘交設合散
　靡常不油仰承清幄四張我所欲徃十夫可將與水
　升降除地布牀又云豈獨臨水無適不臧春朝花郊
　秋夕月塲無脛而趨無翼而翔敝又改為其費易償
　榜曰擇勝名實允當又觀子由繼作四言詩内云視
　身如傳茍完不求山磐水嬉習氣未瘳風有翠幄雨
　有赤油匪車匪舟亦可相攸則晴用布帷雨用油幕
　可知
唐子西云有軒數間松竹迷道庭花合圍直堂屋之後
　人事之所不及賔遊之所不至徃徃獨坐於此解衣
　盤礴箕踞胡床之上含毫賦詩曝背閱書以釋忽忽
　之氣自妙
山家清事云擇故山濵水地環籬植荆間栽以竹餘丈
　植芙蓉三百六十入芙蓉二丈環以松梅入此餘三
　丈重籬外芋栗羊棗桃李内植梅結屋前茅後瓦入
　閣名尊經藏古今書左塾訓子右道院迎賔進舍三
　寢一讀書一治藥一後舍二其一儲酒榖列山具農
　具一安僕役庖湢婢一童一園丁二前鶴屋養鶴後
　犬一二足驢四蹄牛四角客至具蔬食酒核暇則讀
　書課農圃毋苦吟以安天年
潘岳閒居賦曰太母在堂覽止足之分廣浮雲之志築
　室種樹逍遙自得池沼足以漁釣春税足以代耕灌
　園鬻蔬供朝夕之膳牧羊酤酪俟伏臘之資凜秋暑
　退熙春寒徃微雨新晴六合清朗太夫人乃御板輿升輕
　軒遠覽王畿近周家園席長筵列子孫栁垂隂車結
　軌或宴於林或禊於氾昆弟斑白兒童稚齒稱萬壽以
　獻觴或一愳而一喜壽觴舉慈顔和浮杯樂飲絲竹
　駢羅頓足起舞抗音高歌人生安樂孰知其他
王子猷嘗暫寄人空宅便命種竹或曰暫住何煩爾主
　王嘯咏良久指竹曰何可一日無此君
栁子厚曰把荷鍤決溪泉為圃以給茹其隟則浚池溝
　藝樹木行歌坐釣望青天白雲以此為適亦是老死
　亡戚戚者
孫公仲益曰新宅落成市聲不入耳俗軌不至門客至
　共坐青山當户流水在左輒談世事便當以大白浮
　之
懿代崇佛法迎佛骨至起不思議堂以奉之
杜祁公别墅起薝蔔館室形亦六器用亦六角以象簷
　花之六出焉
陶學士曰余啣命渡淮入廣陵界維舟野次縱步至一
　村圃有碧蘆方數畆中隱小室榜曰秋聲館時甚愛
　之不知誰家别墅意主人亦雅士也
宜春城中有堆阜郡人謂之袁臺地屬李致致有文馳
　聲衆為築室於袁臺取登東山而小魯之義榜為小
　魯軒
宣城何子華有古橙四株面橙建堂榜曰剖金霜降橙
　熟開樽潔饌與衆共之
陳犀罷司農少卿省女兄於姑蘇適上元夜觀燈車馬
　喧騰目奪神醉歎曰涉氷霜泛烟水乍見此高明世
　界遂覺神朗頓還舊館
武陵儒者苗彤事園池以接賔客建野春亭内中雜植
　山野花草五色錯雜
李愚語人曰子夙夜在公不曾漫遊華胥國意欲於洛
　陽買水竹處作蝶菴謝事居之菴中當以莊周為開
　山第一祖陳摶配食若忙者難為主籍供職
王震為國子博士好觀雨中浮漚疎稠出没毎雨就四
　階狹擁處寓目而心醉焉張麟瑞戲之曰公宜以此
　亭名曰醉漚
　　居處建置
熅閣　南方暑雨時藥物圖書皮毛之物皆為黴溽壞
　盡今造閣去地一丈有多閣中循壁為厨二三層壁
　間以板弭之前後開牕梁上懸長笐物可懸者懸於
　笐中餘置格上天日晴明則大開牕户令納風日爽
　氣隂晦則密閉以杜雨濕中設小爐長令火氣温欝
　又法閣中設床二三床下收新出窑炭實之乃置畫
　片床上永不黴壞不須設火其炭至秋供燒明年復
　換新炭床上切不可臥臥者病瘖屢有騐也盖火氣
　所爍故耳
清閟閣　雲林堂閣尤勝客非佳流不得入堂前植碧梧
　四令人揩拭其皮毎梧墜葉輒令童子以針綴杖頭
　亟挑去之不使㸃汚如亭亭緑玉苔蘚盈庭不容人
　踐緑褥可愛左右列以松桂蘭竹之屬敷紆繚繞其
　外則高木脩篁欝然深秀周列竒石東設古玉器西
　設古鼎尊罍法書名畫每雨止風收杖履自隨逍遙
　容與詠歌以娯望之者識其為世外人也
觀雪菴　長九尺濶八尺高七尺以輕木為格紙布糊
　之以障三面上以一格覆頂面前施幃幔捲舒如帳
　中可四坐不妨設火食具隨處移行背風帳之對雪
　瞻眺比之氊帳似更清逸施之就花就山水雅勝之
　地無不可也謂之行窩
松軒　宜擇苑囿中空明塏爽之地構立不用高峻惟
　貴清幽八牕玲瓏左右植以青松數株須擇枝榦蒼
　古屈曲如畫有馬遠盛子昭郭熙狀態甚妙中立竒
　石得石形瘦削穿透多孔頭大腰細裊娜有態者立
　之松間下植吉祥蒲草鹿葱等花更置建蘭一二盆
　清勝雅觀外有隙地種竹數竿種梅一二以助其清
　共作歲寒友想臨軒外觀恍若在畫圖中矣
　　高子書齋説
高子曰書齋宜明静不可太厰明净可爽心神宏敞則
　傷目力牕外四壁薜蘿滿牆中列松檜盆景或建蘭
　一二遶砌種以翠芸草令遍茂則青葱欝然傍置洗
　硯池一更設盆池近牕處蓄金鯽五七頭以觀天機
　活潑齋中長卓一古硯一舊古銅水注一舊窑筆格
　一班竹筆筒一舊窑筆洗一糊斗一水中丞一銅石
　鎮紙一左置榻床一榻下滚脚凳一床頭小几一上
　置古銅花尊或哥窑定瓶一花時則挿花盈瓶以集
　香氣閒時置蒲石於上收朝露以清目或置鼎爐一
　用燒印篆清香冬置煖硯爐一壁間掛古琴一中置
　几一如呉中雲林几式佳壁間懸畫一書室中畫惟
　二品山水為上花木次之禽鳥人物不與也或奉名
　畫山水雲霞中神佛像亦可名賢字幅以詩句清雅
　者可共事上奉烏思藏鏒金佛一或倭漆龕或花梨
　木龕以居之否用小石盆一或靈壁應石將樂石崑
　山石大不過五六寸而天然竒怪透漏瘦削無斧鑿
　痕者為佳次則燕石鍾乳石白石土瑪瑙石亦有可
　觀者盆用白定官哥青東磁均州窑為上而時窑次
　之凡外爐一花瓶一匙筯瓶一香盒一四者等差遠
　甚惟博雅者擇之然而爐製惟汝爐鼎爐㦸耳彛爐
　三者為佳大以腹横三寸極矣瓶用膽瓶花觚為最
　次用宋磁鵝頸瓶餘不堪供壁間當可處懸壁瓶一
　四時挿花坐列呉興筍凳六禪椅一拂塵搔背棕箒
　各一竹鐵如意一右列書架一上置周易古占詩經
　傍註離騷經左傳林註自儆二編近思録古詩紀百
　家唐詩王李詩黄鶴補註杜詩説海三才廣記經史
　海篇直音古今韻釋等書釋則金剛鈔義楞嚴㑹解
　圓覺註疏華嚴合論法華𤣥解楞伽註疏五燈㑹元
　佛氏通載釋氏通鑑𢎞明集六度集蓮宗寶鑑傳燈
　録道則道徳經新註指歸西升經句解文始經宗㫖
　冲虚經四解南華經義海纂微仙家四義列仙通鑑
　參同分章釋疑隂符集解黄庭經紫金丹正理大全
　修真十書悟真等編醫則黄帝素問六氣𤣥珠密語
　難經脉訣華陀内照巢氏病源證類本草食物本草
　聖濟方普濟方外臺秘要甲乙經朱氏集騐方三隂
　方永類鈐方玉機微義醫壘元戎醫學綱目千金方
　丹方秘書閒散則草堂詩餘正續花間集歴代詞府
　中興詞選法帖真則鍾元常季直表黄庭經蘭亭記
　𨽻則夏丞碑石本𨽻韻行則李北海隂符經雲麾將
　軍碑聖敎序草則十七帖草書要領懷素絹書千文
　孫過庭書譜此皆山人適志備覽書室中所當置者
　畫卷舊人山水人物花鳥或名賢墨跡各若干軸用
　以充架齋中永日據席長夜篝燈無事擾心閲此自
　樂逍遙餘歲以終天年此真受用清福無虚高齋者
　得觀此妙
茆亭　以白茆覆之四構為亭或以棕片覆者更久其
　下四柱得山中帶皮老棕本四條為之不惟淳朴雅
　觀且亦耐久外䕶闌竹一二條結於蒼松翠盖之下
　修竹茂林之中雅稱清賞
檜柏亭　植四老柏以為之製用花匠竹索結束為頂
　成亭惟一簷者為佳圓製亦雅若六角二簷者俗甚
　桂樹可結羅漢松亦可若用薔薇結為高塔花時可
　觀若以為亭除花開後荆棘低垂焦葉蟊蟲撩衣刺
　面殊厭經目無論玩賞
圜室　臞仙曰圜室之製人各不同予所志者取法於
　天地範圍之理上圓下方經一丈有二中隔前後二
　間前間開日月圓竅於東西以通日月之光後間於
　頂上孔開牕撑放以取天門靈氣艮上塞户令不通
　達以閉鬼户之意此余所製也
九徑　江梅　海棠　桃　李　橘　杏　紅梅　碧
　桃　芙蓉　九種花木各種一徑命曰三三徑詩曰
　三徑初開是蔣卿再開三徑是淵明誠齋奄有三三
　徑一徑花開一徑行
茶寮　側室一斗相傍書齋内設茶竈一茶盞六茶注
　二餘一以注熟水茶臼一拂刷凈布各一炭箱一火
　鉗一火筯一火扇一火斗一可燒香餅茶槃一茶槖
　二當敎童子專主茶役以供長日清談寒宵兀坐煎
　法另具
藥室　用静屋一間不聞雞犬之處中設供案一以供
　先聖藥王分置大板卓一光面堅厚可以和藥大鐵
　碾一石磨一小碾一乳鉢大小二□(音/□)筒一用以搗
　珠末不飛摏臼一大小中稀篩各一大小密絹篩各
　一棕掃箒一凈布一銅鑊一火扇一火鈐一大小盤
　秤各一藥櫃一藥廂一葫蘆瓶礶此藥家取用無算
　當多蓄以備用凡在藥物所需俱當置之藥室平時
　密鎖以杜不虞此又君子所先
　　高子花謝詮評
高子曰歐陽公示謝道人種花詩云深紅淺白宜相間
　先後仍須次第栽我欲四時携酒賞莫敎一日不花
　開余意山人家得地不廣開徑怡閒若以常品花卉
　植居其半何足取也四時所植余為詮評牡丹譜類
　數多佳本遇目亦少大紅如山茶石榴色者寓形於
　圖畫有之托根於土壤未見他如狀元紅慶雲紅王
　家紅小桃紅雲容露濕飛燕新粧茄紫香紫臙脂樓
　潑墨紫國色烟籠玉環沉醉尺素白剪絨水晶簾捲
　月露生香御衣黄舞青霓一捻紅緑蝴蝶玳瑂闌開
　朝霞散彩數種之外無地多栽芍藥在廣陵之譜三
　十有竒而余所見亦惟數種金帶圍瑞蓮紅冠羣芳
　衣紫塗朱容閒紅拂千葉白玉逍遙舞霓白玉盤盂
　膩雲軟玉色艶緑珠粉綉毬紫綉毬(俗名麻/葉粉團)歡團霞
　臉次第粧新碧桃單瓣白桃瀟灑霜姿後先態雅垂
　絲海棠鐵梗海棠西府海棠木𤓰海棠白海棠含烟
　照水風韻撩人玉蘭花辛夷花素艶清香芳鮮奪目
　千瓣粉桃(俗名二/色桃)緋桃(俗名蘇州桃花瓣如剪絨非/綘桃也若綘桃惡其開久色)
　(惡/)大紅單瓣桃𤣥都異種未識劉郎千瓣大紅重臺
　石榴千瓣白榴千瓣粉紅榴千瓣鵝黄榴單瓣白粉
　二色榴西域别枝堪驚博望紫薇粉紅薇白薇紫禁
　漏長卧延凉月金桂月桂(四時開/生子者)廣寒高冷雲外香
　風照水梅(花開朶/朶下垂)緑萼梅玊蝶梅磬口臘梅(黄色如/蜜紫心)
　(瓣如白梅少大曽於洪宣公山亭見之其香/撲人今云臘梅者皆荷花瓣也僅免狗英)月瘦烟
　横騰吟孤嶼粉紅山茶千瓣白山茶大紅滇茶(大如/茶盞)
　(種山/雲南)瑪瑙山茶(紅黄白三色夥作堆/心外大瓣硃砂紅色)寶珠鶴頂山茶
　(中心如饅叢簇可愛/若吐白鬚者不佳)霞蒸雪釀沉醉中山大紅槿千
　瓣白槿殘秋幾朶林外孤芳茶梅花(小朶粉紅黄心/開在十一月各)
　(花淨盡之時/得此可玩)茗花(香清挿瓶/可久可玩)冷月一枝齋頭清供我
　之所見調亦可同倘人我好惡不侔用捨惟人自取
　若彼草花百種横占郊原兹為品題分為三乘花之
　丰采不一况栽成佔地無多竒種剪裁當與兼收並
　蓄更開十徑醉賞四時
　　高子草花三品說
高子曰上乘高品若幽蘭建蘭蕙蘭朱蘭白山丹黄山
　丹剪秋羅二包雞冠(一花中分紫白/二色同出一蒂)黄蓮千瓣茉莉
　紅芍千瓣白芍玫瑰秋海棠白色月季花大紅佛桑
　臺蓮(花開落盡蓮房中/每夥仍發花瓣)夾竹桃花單瓣水仙花黄萱
　花黄薔薇菊之紫牡丹白牡丹紫芍藥銀芍藥金芍
　藥蜜芍藥金寶相魚子蘭菖蒲花夜合花
　已上數種色態幽閒丰標雅淡可堪盆架高齋日共
　琴書清賞者也中乘妙品若百合花五色戎葵(此宜/多種)
　(余家一畆中收取花朶一二百枝比類形色/不同共有五十多種能作變態無定本也)白雞冠
　矮雞冠洒金鳳仙花四面蓮迎春花金雀素馨山礬
　紅山丹白花蓀紫花蓀吉祥草花福建小梔子花黄
　蝴蝶鹿葱剪春羅夏羅畨山丹水木樨閙陽花石竹
　五色罌粟黄白杜鵑黄玫瑰黄白紫三色佛桑金沙
　羅金寶相麗春木香紫心白木香黄木香茶䕷間間
　紅十姊妹鈴兒花凌霄虞美人蝴蝶滿園春含笑花
　紫花兒紫白玉簮錦被堆雙鴛菊老少年鴈來紅十
　様錦秋葵醉芙蓉大紅芙蓉玉芙蓉各種菊花甘菊
　花金邊丁香紫白丁香萱花千瓣水仙紫白大紅各
　種鳳仙金鉢盂錦帶花錦茄花拒霜花金莖花紅荳
　花火石榴指甲花石巗花牽牛花淡竹花蓂莢花木
　清花真珠花木𤓰花滴露花紫羅襴紅麥畨椒菉荳
　花
　已上數種香色間繁丰采各半要皆欄檻春風共逞
　四時粧㸃者也下乘具品如金絲桃鼓子花秋牡丹
　纒枝牡丹四季小白花又名接骨草史君子花金荳
　花金錢花紅白郁李花繅絲花萵苣花掃菷雞冠花
　菊之滿天星枸杞花虎茨花茨菇花金燈銀燈羊躑
　躅金蓮千瓣銀蓮金燈籠各種藥花黄花兒散水花
　槿樹花白荳花萬年青花孩兒菊花纒枝蓮白蘋花
　紅蓼花石蟬花
　已上數種鉛華粗具姿度未閒置之籬落池頭可填
　花林疎缺者也已上種種是皆造物化機撩人春色
　分布寰宇吾黨盡植林園以快一時心目無愧歐公
　詩敎可也
　　高子盆景説
高子曰盆景之尚天下有五地最盛南都蘇松二郡浙
　之杭州福之浦城人多愛之論植以錢萬計則其好
　可知但盆景以几卓可置者為佳其大者列之庭榭
　中物姑置勿論如最古雅者品以天目松為第一惟
　杭城有之高可盈尺其本如臂針毛短簇結為馬遠
　之欹斜結曲郭熙之露頂攫拿劉松年之偃亞層疊
　盛子昭之拖拽軒翥等狀載以佳器槎牙可觀他樹
　蟠結無出此製更有松本一根二梗三梗者或栽三
　五窠結為山林排匝高下參差更多幽趣林下安置
　透漏窈窕崑石應石燕石臘石將樂石靈壁石石筍
　安放得體可對獨本者若坐岡陵之巔與孤松盤桓
　其雙本者似入松林深處令人六月忘暑除此五地
　所産多同惟福之種類更夥若石梅一種乃天生形
　質如石燕石蟹之類石本發枝含花吐葉歴世不敗
　中有美者竒怪莫狀此可與杭之天目松為匹更以
　福之水竹副之可充几上三友水竹高五六寸許極
　則盈尺細葉老榦瀟疎可人盈盈數竿便生渭川之
　想亦盆景中之高品也次則枸杞之態多古雪中紅
　子扶疎時有雪壓珊瑚之號本大如拳不露做手又
　如檜栢耐苦且易蟠結亦有老本蒼柯針葉青鬱束
　縳盡解若天生然不讓他本自多山林風致他如虎
　茨余見一友人家有二盆本狀笛管其葉十數重疊
　毎盆約有一二十株為林此真元人物也後為俗人
　所敗又見僧家元盆竒古作狀寶玩令人忘餐竟敗
　豪右美人蕉盈尺上盆蕉傍立石非他樹可比此須
　擇異常之石方愜心賞他如榆椿山東青山黄楊雀
　梅楊婆奶六月霜鐵梗海棠櫻桃西河栁寸金羅漢
　松娑羅松剔牙松細葉黄楊玉蝶梅紅梅綠萼梅瑞
　香桃綘桃紫薇結香川鵑李杏銀杏江西細竹素馨
　小金橘牛奶橘冬時纍纍朱實至春不凋小茶梅海
　桐纓絡栢樹海棠老本黄楊已上皆可上盆但木本
　竒古出自生成為難得耳又如深山之中天生怪樹
　種落巖竇年深木本雖大樹則婆娑雖見數本名不
　可識似更難得又如菖蒲之種有六金錢牛頂臺蒲
　劔脊虎鬚香苖看蒲之法妙在勿令見泥與肥為上
　勿澆井水使葉上有白星壞苖不令日曝勿冒霜雪
　勿見醉人油手數事為最種之崑石水浮石中欲其
　苖之蒼翠蕃衍非歲月不可徃見友人家有蒲石一
　圓盛以水底其大盈尺儼若青壁其背乃先時拳石
　種蒲日就生意根窠蟠結密若羅織石竟不露又無
　延蔓真國初物也後為腥手摩弄缺其一面令人悵
　然大率蒲草易看盆古為難若定之五色劃花白定
　綉花劃花方圓盆以雲板脚為美更有八角圓盆六
　角環盆定様最多奈無長盆官窑哥窑圓者居多縧
　環者亦有方則不多見矣如青東磁均州窑圓者居
　多長盆亦少方盆菱花葵花製佳惟可種蒲先年蔣
　石匠鑿青紫石盆有匾長者有四方者有長方四入
　角者其鑿法精妙允為一代高手傳流亦少人多不
　知又若廣中白石紫石方盆其製不一雅稱養石種
　蒲單以應石置之殊少風致亦有可種樹者又如舊
　龍泉官窑盈三二尺大盆有底冲全者種蒲可愛若
　我朝景陵茂陵所製青花白地官窑方圓盆底質細
　青翠又為殿中名筆圖畫非窑匠描寫㑹見二盆上
　蘆鴈不下絹素但盆惟種蒲者多種樹者少也惟定
　有盈尺方盆青東磁間或有之均州龍泉有之皆方
　而高深可以種樹若求長様可列樹石雙行者絶少
　曽見宣窑粉色裂紋長盆中分樹水二漕製甚可愛
　近日燒有白色方圓長盆甚多無俟他求矣其北路
　青緑泥窑俗惡不堪經眼更有燒成鬼子蟾蜍劉海
　荔枝党仙中間二孔種蒲此皆兒女子戲物豈容汚
　我仙靈見之當撃碎撞破為菖蒲脱災山齋有崑石
　蒲草一具載以白定劃花水底大盈一尺三四寸製
　川石數十子紅白交錯青緑相間日汲清泉養之自
　謂齋中一寶
　　擬花榮辱評
高子曰花之遭遇榮辱即一春之間同其天時而所遇
　逈别故余述花雅稱為榮凡二十有二其一輕隂蔽
　日二淡日蒸香三薄寒䕶蕋四細雨逞矯五淡烟籠
　罩六皎月篩隂七夕陽弄影八開值晴明九傍水弄
　妍十朱闌遮䕶十一名園閒静十二高齋清供十三
　挿以古瓶十四矯歌艶賞十五把酒傾歡十六晚霞
　映彩十七翠竹為隣十八佳客品題十九主人賞愛
　二十奴僕衛䕶二十一美人助粧二十二門無剝啄
　此皆花之得意春風及第逞艶不惟花得主榮主亦
　對花無愧可謂人與花同春矣其疾憎為辱亦二十
　有二一狂風摧慘二滛雨無度三烈日銷爍四嚴寒
　閉塞五種落俗家六惡鳥翻啣七驀遭春雪八惡詩
　題咏九俗客狂歌十兒童扳折十一主人多事十二
　奴僕懶澆十三藤草纒攪十四本瘦不榮十五搓捻
　憔悴十六臺榭荒凉十七醉客嘔穢十八築瓦作瓶
　十九分枝剖根二十䖝食不治二十一蛛網聨絡二
　十二麝臍薰觸此皆花之空度青陽芳華憔悴不惟
　花之寥落主庭主亦對花增愧矣花之遭遇一春是
　非人之所生一世同邪
　　家居種樹宜忌
地理新書曰人家居止種樹惟栽竹四畔青翠鬱然不
　惟生旺自無俗氣東種桃栁西種拓榆南種梅棗北
　種柰杏為吉又云宅東不宜種杏宅南北不宜種李
　宅西不宜種栁中門種槐三世昌盛屋後種榆百鬼
　退藏庭前勿種桐妨礙主人翁屋内不可多種芭蕉
　久而招祟堂前宜種石榴多嗣大吉中庭不宜種樹
　取隂栽花作闌惹淫招損隂陽忌云庭心樹木多閒
　困長植庭心主禍殃大樹近軒多致疾門庭雙棗喜
　加祥門前青草多愁怨門外垂楊更有妨宅内種桑
　并種槿種桃終是不安康
　　選擇黄厯臺厯二説
高子曰家居選擇似不可緩然而日者成書頗煩無俟
　余為撮槩惟竒門演禽二書最為卜筮𦂳要毎有異
　騐余深知之惜乎浩濶無容舉畧今之黄歴臺歴内
　有二事人不多識持揭以明之
黄厯毎月下有某日日傳娵訾之次當用甲丙庚壬時
　此為四大吉時也百凡用之至吉但十二時中曽無
　甲時丙時其説云何娵訾者正月亥將也為之月將
　其十二將俱逆行自亥始正月雖過一二十日其將
　未交惟看厯上正月下某日日傳娵訾之次方作正
　月論已先之日俱作十二月將算交月之後毎月用
　時甲取寅卯二時之中各半用之是吉時也丙取己
　午之中庚取申酉壬取亥子是也又如二月戌將降
　婁當用艮㢲坤乾四時艮取丑寅二時之中各半㢲
　取辰巳坤取未申乾取戌亥是也三月酉將大梁過
　傳當用癸乙丁辛四時癸取子丑乙取卯辰丁取午
　未辛取酉戌是也四月申將實沉將換而用時又以
　甲丙庚壬三項實輪無變法也五月未將鶉首六月
　午將鶉火七月巳將鶉尾八月辰將壽星九月卯將
　大火十月寅將析木十一月丑將星紀十二月子將
　𤣥枵每月惟以黄厯月建下考之須記雖過二月還
　用正月將選擇是最𦂳要
又如京師臺厯毎月下有義字專字伐字制字寶字其
　五字何也此為竒門選日訣也假如甲子日子水生
　甲木下生上也為義乙丑日乙木克丑土上克下也
　為制戊辰日上下無犯為專庚午日午火克庚金下
　克上也為伐丁丑日丁火生丑土上生下也為寶故
　用日當以五字消息用之大率寶義為上吉專為平
　制伐為凶也特述以備㕘考
　　居處生旺吉凶宜忌
保生要録曰人之家室土厚水深居之不疾故人居處
　隨其方所皆欲土厚水深土欲堅潤而黄水欲甘美
　而清常坐之處極令四面周密勿令少有細隟致風
　得入壁間風峻人不易知其傷人最重初時不覺久
　能中人夫風者天地之氣也能生成萬物亦能損人
　有正有邪故耳初入腠理漸至肌膚内傳經脉達於
　臟腑傳變既深為患不小故云避風如避箭盛暑所
　居兩頭通屋衖堂夾道風囘凉爽其為害尤甚養生
　者當更慎之
黄帝宅經曰陽宅即有陽氣抱隂隂宅即有隂氣抱陽
　隂陽之宅者即龍也陽宅龍頭在亥尾在已隂宅龍
　頭在已尾在亥(其狀在龍者陽龍赤隂龍/青各冇命坐切忌犯也)凡從㢲向
　乾從午向子從坤向艮從酉向卯從戌向辰移轉為
　陽(巳上移轉及上官所住/不計遠近悉入陽也)從乾向㢲從子向午從艮
　向坤從卯向酉從辰向戌移轉為隂(巳上移轉/悉名入隂)故福
　徳之方動依天道天徳月徳生氣到其位即修令清
　潔濶厚即一家獲安榮華富貴(天之福徳者宅之財/命也財命既壯何愁)
　(不榮故/須勤修)再入隂入陽是名無氣三度重入隂陽謂之
　無魂四入謂之無魄魂魄既無即家破逃散子孫絶
　滅也(連犯不止即絶門/滅嗣此之謂也)若一隂陽徃來即合天道自
　然吉昌之象也
又云其宅乃窮急翻故宮宜拆形禍方舍却益福徳方
　也翻宅平牆可以銷殃(宅之行年不利或口舌疾病/等事即宜翻刑禍之方添益)
　(福徳改移牆壁即災/消禍滅致大吉昌也)
又云刑禍之方缺復荒福徳之方連接長吉也(刑禍之/方牆宜)
　(薄屋宜低荒蕪無事福徳方/及牆屋宜連接高朗壯實也)刑禍之方縮復縮猶恐
　災殃徃相逐福徳之方拓後拓子子孫孫受榮樂(刑/禍)
　(之方戒侵拓也不得大縮縮即氣不足不足則損財/禄不吉福徳之方宜戒侵拓亦不得太過太過即成)
　(福㑹至微不消厚福所臨也凡事足大/過所侵拓之數過於本宅名曰太過)
又云宅中姓上吉利地不得破損與汚穢西比天門𦂳
　要方勿安糞土與牛厮又云宅有五虛令人貧耗五
　實令人富昌宅大人少一虛門面大内窄小二虛牆
　院不完整三虚井竈不一處四虚宅地多屋少庭院
　廣濶五虚宅少人多一實宅大門小二實牆院週完
　三實宅地相停四實宅水溝東南流五實又云勿以
　接木為柱又自死樹為柱皆不祥
又云宅乃漸昌勿棄室堂(不得因富/就改造也)不衰莫移是為受
　殃舍居就廣未必有歡計口半造必得壽考(言宅不/宜廣也)
毎年逐月有生氣死氣之位修生氣者福徳來集言月
　生炁與天道月徳合其吉路也犯死氣之方者立見
　禍殃
　　逐月生死二炁所主方位
　正月(生炁在子癸/死炁在午丁)　　　二月(生炁在丑艮/死炁在未坤)
　三月(生炁在寅甲/死炁在申庚)　　　四月(生炁在卯乙/死炁在酉辛)
　五月(生炁在辰㢲/死炁在戌乾)　　　六月(生炁在己丙/死炁在亥壬)
　七月(生炁在午丁/死炁在子癸)　　　八月(生炁在未坤/死炁在丑艮)
　九月(生炁在申庚/死炁在寅甲)　　　十月(生炁在酉辛/死炁在卯乙)
　十一月(生炁在戌乾/死炁在辰㢲)　　十二月(生炁在亥壬/死炁在己丙)
　　逐月土炁所冲方
宅經曰凡修築垣牆建造宅舍土炁所冲之方人家即
　有災殃宜依法禳之吉
　正月土炁冲丁未方二月冲坤三月冲壬亥四月冲
　辛戊五月冲乾六月冲寅甲七月冲癸丑八月冲艮
　九月冲丙巳十月冲辰乙十一月冲㢲十二月冲甲
　庚已上當細看之犯必有災
　　天道吉方(此説人多不知/故表出於此)
子午年(坤艮/)　　寅申年(乙辛/)　　丑未年(甲庚/)
卯酉年(乾㢲/)　　辰戊年(丙壬/)　　己亥年(丁癸/)
　方隅土木等神其祭文曰兹者建造屋宇其木泥石
　繪畫之人所有魘鎮咒詛不出百日乃使自受其殃
　預先盟於羣靈則災禍無干於我使彼自受而我家
　宅寧矣造船者亦如此例梓人最忌倒用木植必取
　生氣根下而稍上其魘者倒用之使人家不能長進
　作事顛倒解法以斧頭擊其木曰倒好倒好住此宅
　内世世温飽
又若造前樑臨上乃移為後樑魘曰前樑調後樑必定
　先死娘卯眼内放竹楔者魘曰栒卯放竹不動自哭
　使人家屋内常有哭聲有刻人像書咒於身以釘釘
　於屋上釘眼令瞎釘耳令聾釘口令啞釘心令有心
　疾釘門使房主不得在家令出門釘之終不得安居
　屋内如釘床以竹釘十字釘之或畫人形紙符於内
　使卧床之人疾病不安此梓人魘鎮之大略解之之
　法其屋既成用水一盆使家人各執栁枝蘸水繞屋
　洒之咒曰木郎木郎逺去他方作者自受為者自當
　所有魘鎮與我無妨急急一如太上律令勅則無患
　矣
　如瓦匠魘有合脊中放土人船傘之類或壁中置一
　匙一筯曰只許住一時其家便破如甃砌門限堦塞
　之下用荷葉包飯於下以筯十字安在上令有嘔噎
　之疾有砌竈用木刻人以瓦刀朝其寢或向㕔堂使
　其刀兵相殺石匠鑿人形置磉上又畫匠彩梁俱有
　魘呪說破不妨凡木匠魘人必挿木䈜在首不令挿
　之即不靈矣
　
　
　
　遵生八牋巻七
欽定四庫全書
　遵生八牋卷八
　　　　　　　　　　　　　明　高濂　撰
　　起居安樂牋下
　晨昏怡養條
　　序古名論
書室修行法心閒手懶則觀法帖以其可作可止也手
　心俱閒則寫字作詩文以其可以兼濟也心手俱懶
　則坐睡以其不强役于神也心不甚定宜看詩及雜
　短故事以其易于見意不滯於久也心閒無事宜看
　長篇文字或經註或史傳或古人文集此甚宜於風
　雨之際及寒夜也又曰手冗心閒則思心冗手閒則
　臥心手俱閒則著作書字心手俱冗則思早畢其事
　以寧吾神
胡昭曰目不欲視不正之色耳不欲聽汚穢之聲鼻不
　欲向羶腥之氣口不欲嘗毒辣之味心不欲謀欺詐
　之事反此辱身損壽
青牛道士曰勿過樂樂人不壽但莫强為力所不能舉
　物從朝至暮嘗有所為使外體不息覺勞即止止復
　為之此與導引無異耳
枕中方曰怡養之道勿久行久坐久臥久言不强飲食
　亦忘憂苦愁哀饑即食渴乃飲食止行百步夜勿食
　多凡食後行走約過三里之數乃寢
崔寔箴曰動不肆勤靜不宴逸有疾歸天醫無能恤太
　上防疾其次萌芽腠理不蠲骨髓奈何
搜神記曰天清地寧人物營營名利犇迫喜怒交爭思
　永厥壽彌喪其生何不寡欲端守爾精
家語曰人有三死而非其命也乃自取也夫寢處不時
　飲食不節勞逸過度三者疾共殺之
通天論曰氣味辛甘發散為陽酸苦涌泄為陰是以一
　身之中陰陽運用五行相生莫不由於飲食也若少
　年之人真元氣壯失於饑飽傷於生冷以根本强盛
　未易為患其高年之人真氣耗竭五臟衰弱全在飲
　食以生氣血若生冷無節饑飽失宜調停無度動成
　疾患但人之疾病未有不因八邪而感八邪者風寒
　暑濕饑飽勞逸也居常之食大抵宜在溫熱熟軟忌
　是粘硬生冷每朝宜進平補下元藥一服女人平補
　血海藥無燥熱者方可以猪羊腎作米粥一杯以壓
　之諸品粥皆可食後行走一二百步令運動消散飲
　食不可頓飽頻頻而食使脾胃易化穀氣長存恐頓
　飽傷脾不能消納遂成病疾無疾不宜服藥只宜調
　停飲食自然無患矣
養老新書曰人為萬物中一物也不能逃天地之數若
　天癸數窮則精血耗竭神氣浮溺返同小兒全藉將
　䕶以助衰晚若遇水火兵寇非橫驚怖之事必先扶
　持老人於安處避之不可喧忙驚動高年之人一遭
　大驚便致冐昩因生餘疾凡喪葬凶禍不可令弔疾
　病危困不可令問悲哀憂愁之事不可令人報知穢
　汚臭敗不可令食粘硬毒物不可令餐弊漏卑濕不
　可令居卒風暴雨不可令冐煩暑燠熱不可令中動
　作行步不可令勞暮夜之食不可令飽陰霧晦暝不
　可令饑假借鞍馬不可令乘偏僻藥餌不可令服廢
　宅欹宇不可令入墳園塚墓不可令遊危險之地不
　可令行澗淵之水不可令渡闇昩之室不可令居凶
　禍遠報不可令知輕盈女婢不可令親家緣冗事不
　可令營若此事類頗多不克備舉但人子悉意深慮
　過為之防稍不便於老人者皆宜忌之以保長年常
　宜遊息精藍崇尚佛教使神識趣向一歸善道此養
　老之奇術也
癸辛志曰飽食緩行初睡覺一甌新茗侍兒煎脫巾斜
　倚藤牀坐風送水聲來耳邊(裴晉公/詩也)細書妨老讀清
　簞愜昏眠取快且一息抛書還少年(王半山/詩也)相對蒲
　團睡味長主人與客兩相忘須臾客去主人睡一枕
　西牕半夕陽(陸放翁/詩也)讀書已覺眉稜重就枕方歡骨
　節和睡去不知天早晚西牕殘日已無多(僧有規/詩也)老
　讀文書興易闌須知塵冗不如閒竹牀瓦枕虛堂上
　臥看江南雨後山(呂滎陽/詩也)紙屏石枕竹方牀手倦抛
　書午夢長睡起莞然成獨笑數聲漁笛在滄浪(蔡持/正詩)
　(也/)余習懶成僻每遇暑晝必須偃息客有嘲孝先者
　即哦此以自解但苦枕熱展轉數四後見前輩言荆
　公嗜睡夏月當用方枕睡久氣蒸枕熱則轉一方冷
　處此非真知睡味未易語此也
孝先曰花竹幽牕午夢長此中與世暫相忘華山處士
　如容見不覓仙方覓睡方睡亦有方希夷意謂息魂
　離神不動也遺教經云乃有煩惱毒蛇睡在汝心毒
　蛇既出乃可安眠之謂近世西山蔡季通有睡訣云
　睡側而屈睡覺而伸早晚以時先睡心後睡眼晦翁
　以為此古今未發之妙
　　高子怡養立成
高子曰恬養一日之法鷄鳴後醒睡即以兩手呵氣一
　二口以出夜間積毒合掌承之搓熱擦摩兩鼻傍及
　拂熨兩目五七遍更將兩耳揉揑扯拽捲向前後五
　七遍以兩手抱腦後用中食二指彈擊腦後各二十
　四左右聳身舒臂作開弓勢逓互五七遍後以兩股
　伸縮五七遍叩齒漱津滿口作三嚥少息因四時氣
　候寒溫酌量衣服起服白滾湯三五口名太和湯次
　服平和補脾健胃藥數十丸少頃進薄粥一二甌以
　蔬菜壓之勿過食辛辣及生硬之物起步房中以手
　鼓腹行五六十步或往理佛焚香誦經念佛作西方
　功德或課兒童學業或理家政就事歡然勿以小過
　動氣不得嗔呌用力杖入園林令園丁種植蔬菜開
　墾溝畦芟草灌花結縛延蔓斫伐橫枝毋滋冗雜時
　即採花挿瓶以供書齋清玩歸室寧息閉目兀坐定
　神頃就午餐量腹而入毋以食爽過多毋求厚味香
　燥之物以爍五内食畢飲清茶一二杯即以茶漱齒
　凡三吐之去牙縫積食作氣起復鼓腹行百餘步而
　止或就書室作書室中修行事或接客談𤣥説閒散
　話毋論是非毋談權勢毋涉公門毋貪貨利或共客
　享粉糕麪食一二物啜清茗一杯忌食水團粽子油
　煠堅滯膩滑等食起送客行或共步三二百步歸或
　晝眠起或行吟古詩以宣暢胷次幽情能琴者撫琴
　一二操時自酌量身服寒煖即為加減毋得忍寒不
　就増服於焉杖履門庭林薄使血脈流通時乎晚餐
　量腹饑飽或飲酒十數杯勿令大醉以和百脈篝燈
　冬月看詩或説家一二鼓始就寢主人晏臥可理家
　庭火盜生發睡時當服消痰導滯利膈和中藥一劑
　心頭勿想過去未來人我惡事惟以一善為念令人
　不生惡夢時或心神不寧嘗多夢魘當以硃砂三錢
　作紅絹袋盛之置髮頂内或以麝臍毛殻置枕内魘
　之或臨臥時口誦婆刪婆演帝二十一遍絶夢魘更
　驗想此為主夜之神諱也房中暗燈上置茶湯令煖
　以供不時之需榻前時焚蒼术諸香勿令穢汚以辟
　不祥夏月不可用水展席冬月不可以火焙衣二事
　甚快一時後日疾作不淺老人衰邁冬月畏寒可以
　錫造湯婆注熱水用布嚢包以避濕先時擁被團簇臨
　睡甚煖又可溫足且遠火氣此吾人一日安樂之法
　無事之法無事外無難為人能行之其為受福實無
　盡藏也是非養壽延年之近者歟毋以近而忽之道
　不在遠此之謂耳
　　怡養動用事具
二宜牀　式如嘗製凉牀少濶一尺長五寸方柱四立
　覆頂當做成一扇濶板不令有縫三面矮屏高一尺
　二寸作欄以布漆畫梅或蔥粉洒金亦可下用密穿
　棕簟夏月内張無漏帳四通凉風使屏少䕶汗體且
　蚊蚋蟲蟻無隙可入冬月三面并前兩頭作木格七
　扇糊以布骨紙面先分格數鑿孔竢裝紙格以禦寒
　氣更以冬帳閉之帳中懸一鑽空葫蘆口上用木車
　頂蓋鑽眼插香入葫蘆中俾香氣四出牀内後柱上
　釘銅鉤二用掛壁瓶四時插花人作花伴清芬滿牀
　臥之神爽意快冬夏兩可名曰二宜較彼雕鑾蜔嵌
　金碧輝映者覺此可久
無漏帳　帳製幔天罩牀此通式也孰知夏月蚊蚋緣
　下而上雖閉如無余所製帳有底罩帳之下如綴頂
　式以麤布為之紉其三面前餘半幅下垂張於牀内
　上下四方無隙可漏何物得侵夏月以青紵為之吳
　中疎紗甚妙冬月以自厚布或厚絹為之上寫蝴蝶
　飛舞種種意態儼存蝶夢餘趣或用紙帳作梅花似
　更清雅
竹榻　以斑竹為之三面有屏無柱置之高齋可足午
　睡倦息榻上宜置靠几或布作扶手協坐靠墩夏月
　上鋪竹簟冬用蒲席榻前置一竹踏以便上牀安履
　或以花梨花楠柏木大理石鑲種種俱雅在主人所
　好用之
石枕　枕製不一即石枕雖宋磁白定居多有尸枕亦
　舊窑者長可一尺古墓中得之甚不可用有特燒為
　枕者長可二尺五寸濶六七寸者有青東磁錦上花
　者有劃花定者有孩兒捧荷偃臥用花捲葉為枕者
　此製精絶皆余所目擊南方一時不可得也有用磁
　石為枕如無大塊以碎者琢成枕面下以木鑲成枕
　最能明目益睛至夜可讀細書有菊枕以甘菊作囊
　盛之置皮枕凉枕之上覆以枕席睡者妙甚
　　女廉藥枕神方
藥枕　用五月五日七月七日取山林柏木鋸板作枕
　長一尺三寸高四寸以柏心赤者為之蓋厚四五分
　工製精密勿令走氣又可啟閉蓋上鑽如粟米大孔
　三行行四十孔凡一百二十孔内實藥物二十四品
　以按二十四氣計用飛廉　薏苡仁　欵冬花　肉
　蓯蓉　川芎　當歸　白芷　辛夷　白术　藁本
　木蘭　蜀椒　官桂　杜蘅　柏實　秦椒　乾薑
　防風　人參　桔梗　白薇　荆實　䕷蕪　白蘅
　各五錢外加毒者八味以應八風　烏頭　附子
　藜蘆　皂角　菵草　礬石　半夏　細辛　右總
　三十二物各五錢㕮咀為末和入枕匣裝實外用布
　囊縫好枕過百日面有光澤一年體中風疾一切皆
　愈而且身香四年髮白變黑齒落更生耳目聰明神
　方秘驗此方乃女廉以傳玉青玉青傳於廣成子聖
　聖相傳不可輕忽常以密袱包蓋勿令出氣
蒲花褥　九月採蒲略蒸不然生蟲晒燥取花如栁絮
　者為臥褥或坐褥皆用麤布作囊乘之裝滿以杖鞭
　擊令勻厚五六寸許外以褥面套囊虛軟溫燠他物
　無比春時後去褥面出囊炕燥收起嵗嵗可用
隱囊　榻上置二墩以布青白鬬花為之高一尺許内
　以綿花裝實縫完傍繫二帶以作提手榻上睡起以
　兩肘倚墩小坐似覺安逸古之製也
靠背　以雜木為框中穿細籐如鏡架然高可二尺濶
　一尺八寸下作機局以凖高低置之榻上坐起靠背
　偃仰適情甚可人意
靠几　以水磨為之高六寸長二尺濶一尺有多置之
　榻上側坐靠肘或置薰爐香合書卷最便三物吳中
　之式雅甚又且適中
蘆花被　深秋採蘆花裝入布被中以玉色或蘭花布
　為之仍以蝴蝶畫被覆蓋當與莊生同夢且八九月
　初寒覆之不甚傷煖北方無用不過取其清耳
紙帳　用藤皮繭紙纒於木上以索纒𦂳勒作皺紋不
　用糊以線折縫縫之頂不用紙以稀布為頂取其透
　氣或畫以梅花或畫以蝴蝶自是分外清致
欹牀　高尺二寸長六尺五寸用藤竹編之勿用板輕
　則童子易擡上置倚圏靠背如鏡架後有撑放活動
　以適高低如醉臥偃仰觀書并花下臥賞俱妙
短榻　高九寸方圓四尺六寸三面靠背後背少高如
　傍置之佛堂書齋閒處可以坐禪習靜共僧道談𤣥
　甚便斜倚又曰彌勒榻
　墩藤蒲墩止宜於冬月三時當置藤墩如畫上者甚
　有雅趣否則近日吳興所製版面竹凳堅實可坐又
　如八角水磨小凳三角凳俱入清齋吳中漆嵌花蜔
　圓凳當置之金屋為阿嬌持觴介主之用
書枕　臞仙製用紙三大卷狀如碗品字相疊束縛成
　枕頭枕上卷每卷綴以朱籖牙牌下垂一曰太清天
　籙一曰南極夀書一曰蓬萊仙籍用以枕於書牕之
　下便作一夢清雅
袖爐　焚香攜爐當製有蓋透香如倭人所製漏空罩
　蓋漆鼓薰爐似便清齋焚香炙手薰衣作烹茶對客
　清談之具今有新鑄紫銅有罩蓋方圓爐式甚佳以
　之為袖爐雅稱清賞
蒲石盆　書齋蒲石之供夜則可收燈烟曉取垂露潤
　眼此為至清具也須擇美石上種蒲草得有舊石種
　蒲年遠青蔥鬱然者妙絶盛以官哥均州定窑方圓
　盆中養以河水天落水時令出見天日夜受風露則
　草石長青若置之書齋塵積蒲葉山石則憔悴甚矣
　須嘗念之
仙椅　臞仙云黙坐凝神運用須要坐椅寛舒可以盤
　足後靠椅製後高扣坐身作荷葉狀者為靠腦前作
　伏手上作托頦亦狀蓮葉坐久思倦前向則以手伏
　伏手之上頦托托頦之中向後則以腦枕靠腦使筋
　骨舒暢血氣流行
隱几　以怪樹天生屈曲若環帶之半者為之有橫生
　三了作足為奇否則裝足作几寘之榻上倚手頓顙
　可臥書云隱几而臥者此也余見友人吳破瓢一几
　樹形皺皮花細屈曲奇怪三足天然摩弄瑩滑宛若
　黃玉此老攜以遨遊珍惜若寶此誠希有物也今以
　美木取曲為之水磨光瑩亦可據隱此式知者甚少
　廟中三清聖像環身有若圍帶即此几也似得古製
　近日塑像去其半矣
梅花紙帳　即榻牀外立四柱各柱掛以銅瓶插梅數
　枝後設木版約二尺自地及頂欲靠以清坐左右設
　橫木可以掛衣角安斑竹書貯一藏畫三四掛白塵
　拂一上作一頂用白楮作帳罩之前安踏牀左設小
　香几置香鼎燃紫藤香榻用布衾菊枕蒲褥乃相稱
　道人還了鴛鴦債紙帳梅花醉夢間之意古云千朝
　服藥不如一夜獨宿倘未能了雨雲業能不愧此鐡
　石心當亟移去寒枝毋令冷眼偸笑
滾凳　湧泉二穴人之精氣所生之地養生家時常欲
　令人摩擦今置木凳長二尺濶六寸高如常四桯鑲
　成中分一檔内二空中車圓木二根兩頭留軸轉動
　凳中鑿竅活裝以脚踹軸滾動往來脚底令湧泉穴
　受擦無煩童子終日為之便甚
蒲墩　以蒲草為之高一尺二寸四面編束細密且甚
　堅實内用木車坐版以柱托頂久坐不壞蒲團大經
　三尺者席地快甚吳中置者精妙可用
如意　古人以鐵為之防不測也時或用以指畫向往
　後有雕竹為之近得天生樹枝摩作如意精巧入神
　復得竹鞭樹枝屈結如意肖生而柄亦天成不事琢
　磨無一毫斧鑿痕執之光瑩如玊其堅比鐵惜不多
　得
竹鉢　鉢盂持以飲食道家方物舊有癭木為瓢内則
　灰漆近製取深山巨竹車旋為鉢光潔炤人上刻銘
　字填以大青真物外高品
禪椅　禪椅較之長椅高大過半惟水摩者為佳斑竹
　亦可其製惟背上枕首橫木濶厚始有受用
禪衣　瑣哈喇絨為之外紅裏黃其形似胡羊毛片縷
　縷下垂用布織為體其用耐久來自西域價亦甚高
　惟都中有之似不易得今以紅褐為外黃綢為裏中
　絮繭綿坐以圍身亦甚溫煖不俗
佛堂　内供釋伽三身或一佛二菩薩像或供觀音烏
　思藏鏒金之佛價雖高大其金鏒甚厚且慈容端整
　結束得真印結趺跏妙相具足宛如現身人能供理
　亦增善念案頭以舊磁淨瓶獻花淨碗酌水列此清
　供晝爇印香夜燃石燈稽首焚修當得無量莊嚴功
　德
禪燈　高麗石者為佳角者絶不可用有日月二石惟
　月燈在在有之日燈百無一二月燈灼以油火其光
　白瑩真如初月出海其日燈得火内炤一室皆紅曉
　日東升不是過也有小者尤更可愛價亦倍高
鐘磬　得古銅漢鐘聲清韻遠舊靈壁石磬色黑性堅
　者各一懸之佛堂焚香敲擊以清俗耳故詩有云數
　聲鐘磬是非外一箇閒人天地間是真有得於閒者
　老人身閒當以此聲為快心悦耳
念珠　以菩提子為上近有檢勻細子琢磨加工持念
　輕便甚可人意有玊製者有龍充造者云是龍鼻骨
　磨成色黑嗅之微有腥香有以檀香車入菩提子中
　孔著眼引繩謂之灌香子世廟初惟京師一人能之
　價定一分一子為格余曾得之果絶技也又見宋人
　以玉碾骷髏鑽通六竅貫線作記有紅色瑪瑙者亦
　如此製又見西方細膩紅者内作銅管外作佛字管
　外用硃砂調塑為珠繩引銅心往來若珊瑚然又西
　番硝子燒珠質青每粒四面白菊黃心花朶其精巧
　獨擅取天然者有大金剛子小金剛子小者貴甚草
　子用久如漆瑪瑙琥珀金珀水晶人頂骨以傍宗眼
　血實色紅者為佳枯黒為下珊瑚惡甚車磲椰子珠
　作匾様紫檀烏木棕竹車者亦雅珠上記念有宋做
　玉降魔杵五供養天生小葫蘆一寸長者為奇鵞眼
　錢海巴五臺靈光石白定窑燒豆大葫蘆玉製界刀
　斧子鰲魚轉輪子皆掛弔珠上作記念千萬數也宣
　德成化時有番僧入貢進獻小輪子如榧狀外塑花
　巧色具紅黃中藏小經一卷製成用作念珠記總此
　最相宜先年極多今不可得矣又見番僧攜至佩經
　或皮袋或漆匣上有番篆花様文字四方三寸厚寸
　許匣外兩傍為耳繫繩佩服余曾開匣視之經文朱
　書其細密精巧中華不及此真梵王物也當佩服持
　珠作人間有髮僧坐臥西風黃葉中捧念西方大聖
　較之奔逐利名哀哀寒暑者自覺我輩閒靜
聖蠟燭方　槐角子(二斤八/月收)白膠香(一/兩)硫黃(四/兩)先將角
　子搗爛將膠香化開入器中一同熬爛次下硫黃用
　槐條攪用小指大竹筒長七八寸將三物灌入陰乾
　去其竹筒每條可㸃一二十日
聖燈方　浮萍(六月/收)瓦松(六月/收)逺志　黄丹　蛤粉(各一/兩)
　為細末每油一兩入藥一錢㸃燈可炤一月
印香供佛方并圖　齋室中燒香不可一日無者其法
　另具若印香供佛其為印模有焚一日者有焚六時
　者其香料隨造但料重則香余所製方如左亦内府
　舊方少損益耳
　　夢覺菴玅高香方(共二十四味按二/十四炁用以供佛)
沈速(四/兩)黃檀(四/兩)降香(四/兩)木香(四/兩)丁香(六/兩)乳香(四/兩)檢芸香
　(六/兩)官桂(八/兩)甘松(八/兩)三柰(八/兩)薑黃(六/兩)𤣥參(六/兩)丹皮(六/兩)丁
　皮(六/兩)辛夷花(六/兩)大黃(八/兩)藁本(八/兩)獨活(八/兩)藿香(八/兩)茅香
　(八/兩)白芷(六/兩)荔枝殻(八/兩)馬蹄香(八/兩)鐡面馬牙香(一/斤)淮產
　末香(一/斤)入炒硝(一/錢)有此二物引火且焚無斷滅之患
　大小香印四具圖附如左

　
　
　
　
　
　
　
　
　
　
　
　
四印如式印旁鑄有邉䦨提耳随爐大小取用先將爐
灰築實平正光整將印置於灰上以香末鍬入印面隨
以香鍬築實空處多餘香末細細鍬起無少零落用手
提起香印香字已落爐中若少欠缺以香末補之焚燒
可以永日小者亦一二時方滅伴經史供佛坐不可少
也
　　焚供天地三神香方
昔有真人燕濟居三公山石窑中苦毒蛇猛獸邪魔干
犯遂下山改居華陰縣庵栖息三年忽有三道者投庵
借宿至夜談三公山石窑之勝内一人云吾有奇香能
救世人苦難焚之道得自然𤣥妙可昇天界真人得香
復入山中坐燒此香毒蛇猛獸悉皆遯避忽一日道者
散髮背琴虛空而來將此香方鑿於石壁乘風而去題
名三神香能開天門地户通靈達聖入山可驅猛獸可
免刀兵可免溫疫久旱可降甘雨渡江可免風波有火
焚燒無火口嚼從空噴于起處龍神䕶助靜心修合無
不靈驗
　沈香　乳香　丁香　白檀　香附　藿香(各二/錢)
　甘松(二/錢)遠志(一/錢)藁本(三/錢)白芷(三/錢)𤣥參(二/錢)零陵香　大
　黃　降真　木香　茅香　白芨　栢香　川芎
　三柰(各二錢/五分)
用甲子日攢和丙子搗末戊子和合庚子印餅壬子入
　合收起煉蜜為丸或刻印作餅寒水石為衣出入𢃄
　入葫蘆為妙
臞仙異香
　沈香　檀香(各一/兩)冰片　麝香(各一/錢)棋楠香　羅合
　欖子　滴乳香(各五/錢)
　丸味為末煉蔗漿合和為餅焚之以助清氣
難消炭　竈中燒柴下火取出罈閉成炭不拘多少搗
　為末用塊子石灰化開取濃灰和炭末加水調成以
　毛竹一筒劈作兩半合脱成錠晒乾燒用終日不消
獸炭　細骨炭十觔鐵屎塊十觔用生芙蓉葉三觔合
　搗為末糯米粥和成劑塑作麒麟獅子之形晒乾每
　燃一枚三日不滅如不用以灰掩之
畱宿火法　好胡桃一枚燒半紅埋熱灰中三五日不
　滅
香櫞盤槖　香櫞出時山齋最要一事得官哥二窑大
　盤或青東磁龍泉盤古銅青綠舊盤宣德暗花白盤
　蘇麻尼青盤朱砂紅盤青花盤白盤數種以大為妙
　每盆置櫞二十四頭或十二三者方足香味滿室清
　芬其佛前小几上置香櫞一頭之槖舊有青東磁架
　龍泉磁架最多以之架玩可堪清供否則以舊人珠
　雕茶槖亦可惟小様者為佳
插瓶花法　插梅瓶中置硫黄一錢以熱湯插之芙蓉牡
　丹芍藥蜀葵萱草俱用大滾湯插之𦂳塞瓶口則不
　焦能開插蓮以泥塞摘斷孔内先入瓶底後方加水
　養之插梔子將剪斷處敲碎加鹽些少於瓶加水養
　之則開兹錄草草後有備細條目
　溪山逸遊條
　　序古名遊
陶𢎞景曰山川之美自古共談高峰入雲清流見底兩
　岸石壁五色交輝青林翠竹四時備美曉霧將歇猿
　鳥亂鳴夕日欲頽沉鯉競躍實為欲界之仙都自康
　樂以來未有語其奇者
羊祜樂山水每風景佳日必登峴山嘯詠終日嘗語從
　事曰自有宇宙便有此山由來賢達勝士登此遠望
　如我與卿者多矣皆湮沒無聞使人悲傷如百嵗後
　有知魂魄猶應登此
劉歊隱居求志尤愛山水登危履險必盡幽遐人莫能
　及人皆歎其有濟勝之具
李白登華山落鴈峰曰此山最高呼吸之氣想通帝座
　恨不攜謝朓驚人詩來搔首問青天耳
象耳山有李白畱題曰夜來月下卧醒花影零亂滿人
　襟袖疑如濯魄于冰壺中也
栁子厚曰上高山入深林窮迴溪幽泉怪石無遠不到
　到則披草而坐傾壺而醉醉則更相枕以卧意有所
　極夢亦同趣
張衡賦曰仲春令月時和氣清原隰鬱茂百草滋榮王
　睢鼓翼倉庚哀鳴交頸頡頏關關嚶嚶於焉逍遙聊
　以娛情于時曜靈俄景繼以望舒極盤遊之至樂雖
　日夕以亡劬
簡文入華林園曰㑹心處不必在遠翳然林泉便自有
　濠濮間想也不覺鳥獸禽魚自來親人
東坡曰江山風月本無常主閒者便是主人
王摩詰夜登華子岡輞水漣漪與月上下他山遠火明
　滅林外深巷寒犬吠聲如豹村虛夜春復與疎鐘相
　間此時獨坐童僕靜黙每思曩昔攜手賦詩當待春
　仲卉木蔓發輕儵出水白鷗矯翼露濕青臯麥雉朝
　雊倘能從我遊乎
韓持國為守每春到常日設十客之具於西湖事委僚
　吏即造湖上有士大夫過即邀之座滿九客而止即
　與樂飲終日曾存之問曰無乃有不得已者乎公曰
　汝少年安知吾老矣未知復有幾春若待可與飲者
　而後從之吾之為樂無幾而春亦不吾待矣
臞仙曰江上一蓑釣為樂事釣用輪竿竿用紫竹輪不
　欲大竿不宜長但絲長則可釣耳豫章有叢竹其節
　長又直為竿最佳竿長七八尺敲針作鈎所謂一鈎
　掣動滄浪月釣出千秋萬古心是樂志也意不在魚
　或於紅蓼灘頭或在青林古岸或值西風撲面或教
　飛雪打頭於是披蓑頂笠執竿烟水儼在米芾寒江
　獨釣圖中比之嚴陵渭水不亦高哉
又曰河内置一小舟繫於栁根陰處時乎閒暇執竿把
　釣放乎中流可謂樂志於水或於雪霽月明桃紅栁
　媚之時放舟當溜吹簫笛以動天籟使孤鶴乘風唳
　空或扣舷而歌飽飡風月回舟返棹歸臥松牕逍遙
　一世之情何其樂也
許掾好遊山水體便登陟人云許非徒有勝情實有濟
　勝之具
王子敬云從山陰道上行山川自相映發使人應接不
　暇若秋冬之際尤難為懷
澄懷錄云每遇勝日有好懷抱袖手吟古人詩足矣青
　山秀水眼到即可舒嘯何必居籬落下後為己物
又曰每登高岡步邃谷延留燕坐見懸崖瀑流古木垂
　蘿閟閒岑寂之處終日忘返
鋤經堂志曰登高山下觀城市如蟻垤不知其間幾許
　人往來奔走如蜂釀蜜如蠅爭血從高望之真可一
　笑山之高於城市能幾何已自如此况真仙在太虛
　中下視塵土又何翅蟻垤乎哉
謝臯羽曰天地間雲嵐木石崇丘絶壑足以發竒潛老
　多人跡所不到故人之靜者得與世相忘而自樂其
　樂恒專已而不讓至鶉衣蒙垢土面蓬首獨甘心焉
越人王冕當天大雪赤脚上潛岳峰四顧大呼曰遍天地
　皆白玉合成使人心膽澄徹便當仙去
　　高子遊説
高子曰時值春陽柔風和景芳樹鳴禽邀朋郊外踏青
　載酒湖頭泛棹問栁尋花聴鳥鳴於茂林看山弄水
　修褉事於曲水香堤艷賞紫陌醉眠杖錢沽酒陶然
　浴沂舞風裀草坐花酣矣行歌踏月喜鸂鶒之睡沙
　羨鷗鳬之浴浪夕陽在山飲興未足春風滿座不醉
　無歸此皆春朝樂事將謂閒學少年時乎夏月則披
　襟散髮白眼長歌坐快松楸綠陰舟泛芰荷清馥賓
　主兩忘形骸無我碧筒致爽雪藕生凉喧畢避俗水
　亭一枕來薰疎懶宜人山閣千峰送雨白眼徜徉幽
　歡絶俗蕭騷流暢此樂何多秋則凭高舒嘯臨水賦
　詩酒泛黃花饌供紫蠏停車楓樹林中醉臥白雲堆
　裏登樓咏月飄然元亮高閒落帽吟風不減孟嘉曠
　達觀濤江渚興奔雪浪雲濤聴雁汀沙思入蘆花夜
　月蕭騷野趣爽朗襟期較之他時似更閒雅冬月則
　杖藜曝背觀禾刈於東疇䇿蹇沖寒探梅開於南陌
　雪則服驚飛玉取醉村醪霽則足躡層氷騰吟僧閣
　泛舟載月興到剡溪醉榻眠雲夢寒𤣥圃何如湖上
　一蓑可了人間萬事四時遊冶一嵗韶華毋令過眼
　成空當自偸閒尋樂已矣乎吾生幾何胡為哉每懷
　不足達者悟言于斯有感山人遊具聊備如左
　　遊具
竹冠　制維偃月高士二式為佳他無取焉間以紫檀
　黃楊為之亦可近取癭木為冠以其形肖微似以此
　束髮終少風神若帶唐巾漢巾可以簪花漢巾之製
　去唐式不遠前摺較後兩傍少窄三四分頂角少方
　二製之外皆非山人家所取但五岳真形圖人當佩
　帶入山可拒虎狼尋壑可遠魑魅今以唐巾玉圏取
　作方式篆圖琢成帶之甚雅且圏非徒設五岳圖有
　二三篆法惟道藏經所載似真圖具後幅
披雲巾　踏雪當置臞仙雲巾或綿或氊為之匾巾方
　頂後用披肩半幅内絮以綿或托以氊可避風寒不
　必風領煖㡌作富貴態也
道服　不必立異以布為佳色白為上如中衣四邊縁
　以緇色布亦可次用茶褐布為袍緣以皂布或絹亦
　可如禪衣非兠羅綿以紅褐為之月衣之製鋪地儼
　如月形穿起則如披風道服二者用以坐禪䇿蹇披
　雪避寒俱不可少
文履　用白布作履如世俗之鞋用皂絲縧一條約長
　一尺三四寸折中交屈之以其屈處綴履頭近底處
　取起出履頭一二分而為二復綴其餘縧於履面上
　雙交如舊畫圖分其兩稍綴履口兩邊緣處是為絢
　於牙底相接處用一細絲縧周圍綴於縫中是為繶
　又以履口納足處周圍緣以皂絹廣一寸是為純又
　於履後綴二皂帶以繫之如世俗鞋帶是為綦如黑
　履則用皂布為之而以白或藍為絢繶純綦是也
道扇　其扇有二有紙糊者有竹編者近日新安置扇
　其竹篾如紙編織細密製度精佳但不宜漆輕便可
　攜何扇勝此紙糊如此式様亦佳但得竹根紫檀妙
　柄為美舊有鵞毛扇即羽扇也但無能者製度精緻
　今製似不堪執
拂塵　古有紅拂塵尾紅拂乃富貴家用物毋論塵尾
　似不易得近有以天生竹邊如靈芝如意形者斵為
　拂柄甚雅其拂惟以長棕為之不必求奇以白尾為
　妙余有萬嵗藤一小枝􁩉瓏透漏儼肖龍形製為拂
　柄可怏披拂
雲舄　以蓑草及棕為之雲頭如芒鞋或以白布為鞋
　青布作高挽雲頭鞋面以青布作條左右分置每邊
　橫過六條以象十二月意後用青雲口以青綠似非
　塵土中着脚行用當為山人濟勝之具
竹杖　惟合竹為佳有以之字竹方竹老竹鞭為之者
　亦雅近日以荆木如杖形者原其上有雙枝厚根處
　雕為雙芝摩滑如玉亦可人意得有三代商嵌金銀
　碧瑱古銅鳩鳥杖頭須用棕竹為杖余見有全身鏒
　金銀者形亦古甚下有銅管亦三代物也製甚可愛
　得此全副老人受用無量外此用萬嵗藤藜藿為杖
　形雖奇恠此為老衲行具恐非山人家扶老也姑置
　不取
癭杯　取木之癭肖杯者磨琢成杯式惟三種為最桃
　杯蓮杯芝杯余所藏三杯克肖真形其外種類甚夥
　且奇要之適用無如三者
癭瓢　有形如芝者有如瓠者山人家攜帶用以飲泉
　大不過五六寸而小者半之惟以水磨其中布擦其
　外光彩如漆明亮燭人雖水濕不變塵汚不受庶入
　精妙鑒賞
斗笠　其製有二一名雲笠以細藤作笠方廣二尺四
　寸以皂絹䝉之綴簷以遮風日一名葉笠以竹絲為
　之上以檞葉細密鋪葢甚有道氣二物貴在輕便
葫蘆　有天生一寸小葫蘆最可人意用以綴為衣紐
　又可懸于念珠價高不甚多見惟京師有之若用杖
　頭掛帶乗藥者二三寸葫蘆亦妙其長腰鷺鶿葫蘆
　可懸藥籃左畔似不可少
藥籃　即水火籃也製有佳者惟遠紅漆為佳内實應
　驗方藥膏藥以便隨處濟人山童攜之亦多物外風
　致近有藤絲編者不佳以大毛竹車旋者太重
棋籃　圍棋礶子近日永嘉以藤編為礶製巧用堅雖
　墮地觸石曾無損裂外以藤編為籃攜此一礶其輕
　便可愛誠遊具中一妙品也書室中不宜有此
詩筒葵牋　白樂天與微之嘗以竹筒貯詩往來賡唱
　故和靖詩云帶斑猶恐俗和節不妨山之句既有詩
　可無吟牋許判司遠以葵箋見惠綠色而澤入墨覺
　有精采詢其法乃采帶露蜀葵葉研汁用布揩沫竹
　紙上伺少乾用石壓之許嘗有詩云不采傾陽色那
　知戀主心不獨便于山家且知葵藿傾陽之意
韻牌　余刻詩韻上下二平聲為紙牌式名曰韻牌每
　韻一葉總三十葉山遊水泛人取一葉唫以用韻似
　甚便覽近有四韻刻已備矣恐山遊水泛無暇作長
　篇百韻此余始作意也
葉牋　余作葉牋三種以蠟板砑肖葉紋用翦裁成紅
　色者肖紅葉綠色者肖焦葉黃色者肖貝葉皆取閩
　中羅紋長箋為之此亦山人寄興岑寂所為若山遊
　偶得絕句書葉投空隨風飛颺泛舟付之中流逐水
　浮沈自有許多幽趣
坐氊　花時席地每用鹿皮為之人各一張奈何毛脱
　不久以蒲團棕團坐之甚佳余意挾青氊一條臨水
　傍花處展地共坐更便卷舒㩦帶耳
衣匣　以皮䕶杉木為之高五六寸蓋底不用板幔惟
　布裏皮面軟而可舉長濶如氊包式少長一二寸攜
　於春時内裝綿夾便服以備風寒驟變夏月裝以夾
　衣秋與春同冬則綿服煖㡌圍項等件匣巾更帶搔
　背竹鈀并鐵如意以便取用
便轎　入山用之如今市中俗云兠轎式也但坐身涼
　簟兩傍用銅或鐵打成橋梁雙鉤下鑻涼簟兩頭鉤
　上作眼待箾扛上用銅製二鑻下垂作竅以受銅鉤
　對眼用箾釘往如懸掛然入坐其上背靠扛上圏圍
　不惟安適且上山下山如履平地以其機關常平故
　耳何有前撲後仰之患扛子得有閩產紫荆木為之
　輕細而堅愈重愈力他木俱不勝也
輕舟　用以泛湖棹溪形如划船長可二丈有餘頭濶
　四尺内容賓主六人僮僕四人中倉四柱結頂幔以
　篷簟更用布幕走簷罩之兩傍硃欄欄内以布絹作
　帳用蔽東西日色無日則懸鉤高捲中置桌凳後倉
　以藍布作一長幔兩邊走簷前縛中倉柱頭後縛船
　尾釘兩圏處以蔽僮僕風日更着茶爐烟起忽若圖
　畫中一孤航也舟惟底平用二畫漿更佳
疊桌　二張一張高一尺六寸長三尺二寸濶二尺四
　寸作兩面折脚活法展則成桌疊則成匣以便攜帶
　席地用此擡合以供酬酢其小几一張同上疊式高
　一尺四寸長一尺二寸濶八寸以水磨楠木為之置
　之坐外列爐焚香置瓶挿花以供清賞
提盒　余所製也高總一尺八寸長一尺二寸入深一
　尺式如小厨為外體也下畱空方四寸二分以板閘
　住作一小倉内裝酒杯六酒壺一筯子六勸杯二上
　空作六格如方合底每格高一寸九分以四格每格
　裝碟六枚置菓殽供酒觴又二格每格裝四大碟置
　鮭菜供饌筯外總一門裝卸即可關鎖遠逰提甚輕
　便足以供六賓之需
提爐　式如提盒亦余製也高一尺八寸濶一尺長一
　尺二寸作三撞下層一格如方匣内同銅造水火爐
　身如匣方坐嵌匣内中分二孔左孔炷火置茶壺以
　供茶右孔注湯置一桶子小鑊有葢頓湯中煮酒長
　日午餘此鑊可煮粥供客傍鑿一小孔出灰進風其
　壺鑊迥出爐格上太露不雅外作如下格方匣一格
　但不用底以罩之便壺鑊不外見也一虛一實共二
　格上加一格置底葢以裝炭總三格成一架上可箾
　關與提盒作一副也
備具匣　余製以輕木為之外加皮包厚漆如拜匣高
　七寸濶八寸長一尺四寸中作一替上淺下深置小
　梳匣一茶盞四骰盆一香爐一香盒一茶盒一匙筯
　瓶一上替内小硯一墨一筆二小水注子水洗一圖
　書小匣一骨牌匣一骰子枚馬盒一香炭餅盒一途
　利文具匣一内藏裁刀錐子挖耳挑牙消息肉又修
　指甲刀銼髮刡等件酒牌一詩韻牌一詩筒一内藏
　紅葉各牋以錄詩下藏梳具匣者以便山宿外用關
　鎖以啟閉攜之山遊似亦甚備
酒尊　注酒遠遊古名窑器甚佳銅提次之近以錫造
　者惡甚余意磁者負重銅者有腥不若蒲蘆作具内
　用堅漆挾之遠遊似甚輕便山遊當與已上三物束
　以二架共作一肩彼此助我逸興
　提盒式
　提爐式
　匏樽式
　五嶽圖四式具後


　
　
　
　
　
　
　
　
　右五嶽圖二式一出道藏一出唐鏡模下不特製為
　唐中玉圏用之當以此用黄素朱書裱作小卷長可
　三四寸餙以軸帶掛之杖頭與葫蘆作伴山人持以
　逸逰謂非負圖先生輩歟其所當佩説如藏經云
藏經曰五嶽之神分掌世間人物各有攸屬如太山乃
天帝之孫羣靈之府為五嶽祖主掌人間生死貴賤修
短衡嶽主掌星象分埜水族魚龍嵩嶽主掌土地山川
牛羊食啗華嶽主宰金銀銅鐵飛走蠢動恒嶽主掌江
河淮濟四足負荷等事抱朴子曰修道之士棲隱山谷
須得五嶽真形圖以佩之則山中魑魅虎蟲一切妖毒
皆莫能近漢武帝元封三年七月七日受之西王母流
布人間後太初年中李充自稱馮翊人三百嵗荷草器
負圖遨遊武帝見之封負圖先生故世人能佩此圖渡
江海入山谷夜行郊埜偶宿凶房一切邪魔魑魅魍魎
水怪山精悉皆隱遁不敢加害家居供奉橫惡不起禎
祥永集云故此圖不獨用為佩軸家居裱成畫圖安奉
亦可
　三才避忌條
　　天時諸忌
聖人曰勿怨天又曰君子敬天之威則省其過咎而改
　之故吾人起居不知三才避忌必犯災害何以能安
　樂哉故人當勿指天為証勿怒視日月星辰行住坐
　臥莫祼體以䙝三光勿對三光濡溺勿月下歡淫勿
　唾流星勿久視雲漢大風大雨大雷大雪大露不可
　出行當靜坐敬畏勿嗔怨風雨勿指虹霓重霧三日
　必大雨未雨不可出行雷鳴勿仰臥遠出觸寒而歸
　勿面向火勿就吃熱食衣濕汗即脱勿開口喝泠大
　寒大暑勿可出入伏熱者勿驟飲水衝寒者勿驟飲
　湯勿瀆寒而寢日出則出日入則入朝出莫飢暮息
　莫飽朔不可泣晦不可歌此天時避忌之要略也
　　地道諸忌
坤主厚載萬物生成人賴以生敢不寅畏以䙝地靈勿
　以刀杖怒擲地勿輕掘地深三尺即有土氣傷人勿
　裸臥地上入深山當持明鏡以行使精魅不敢近入
　山念儀方二字以却蛇念儀康二字以却虎念林兵
　二字以却百邪入山至山脚先退數十步方上山山
　精無犯入山將後衣裾摺三指挾於腰蛇蟲不敢近
　渡江河朱書禹字佩之吉寫土字於手心下船無恐
　怖深山流出冷水不可飲水有沙蟲處不可浴有水
　弩蟲處不可渡蟲射人影即死先以物擊水蟲散方
　可渡行熱勿以河水洗面陂湖水有小影是魚秧勿
　食井水沸起者勿食屋漏勿悞食塚井中有毒勿食
　凡濁水要急飲入杏仁泥少攪十數次即可飲夏月
　冰勿多食雖貪一時之快久則成疾此地忌之大略
　也
　　人事諸忌
人為萬物之靈有生之所當重者也豈可不以生我者
　為急乃以賊我者為務也遵生者當知所重五臟喜
　香潔惡腥羶食必擇可勿搔首披髪覆面肝惡風心
　惡熱肺惡寒脾惡濕腎惡滲髪不可悞入鮓食甲寅
　日割指甲甲午日割脚指甲此為三尸遊處故以斬
　除之不可向北唾犯魁罡唾遠損氣唾多損神汗出
　毛孔勿令扇風恐為風中凡汗之所出本於五臟飲
　食飽熱汗出於胃飽甚胃滿故汗出於胃也驚悸奪
　精汗出於心驚奪心精神氣浮越陽内薄之故汗出
　於心也持重遠行汗出於腎骨勞氣越腎復過疲故
　持重遠行汗出於腎也疾走恐懼汗出於肝暴役於
　筋肝氣疲極故疾走恐懼汗出於肝也搖動勞苦汗
　出於脾動作用力穀精四布脾化水穀故汗出於脾
　也故勞傷汗出成病勿令汗入飲食食後以紙撚入
　鼻引嚏數次令人氣通明目化痰勿强忍大小便勿
　弩力大小便夜間宜開眼出溺行走勿語行遠乘馬
　勿回顧傷神凡行遠常存魁罡在頭上夜行宜數叩
　齒鬼神畏齒聲也夜行及㝠臥心中懼者當存日月
　光入我明堂中百邪自散勿久行傷肝勿久立傷骨
　勿久坐傷肉勿跂牀懸脚勿䜿膝坐大樹下不可坐
　防陰氣傷人坐臥莫當風冷石不可坐成疝日曬熱
　石不可坐生瘡鷄鳴時叩齒三十六遍舌䑛上齶待
　神水滿口漱而嚥之口誦四海神名三遍止鬼辟邪
　令人無疾東海神阿明南海祝良西海巨乘北海禺
　强早起食生薑以辟穢氣下牀先左脚吉漱齒勿用
　棕刷敗齒夜半勿哭泣勿對北詈罵勿卒驚呼勿恚
　怒令神魂不安勿大樂使氣飛揚勿多笑傷臟多喜
　令人亡錯昏亂食勿語寢勿言勿多念内志恍惚勿
　多思則神怠勿思慮傷心勿久臥傷氣勿頭向北春
　夏向東秋冬向西夜臥防牀頭有隙進風夜眠勿以
　脚懸高處勿臥開口以泄真氣勿以手壓心口令人
　夢魘勿尸臥勿以筆畫人面為戲使魂不認尸多致
　死者勿露臥睡醒覺熱勿飲水又睡凡夢勿語人勿
　燃燭照寢令人神魂不安人臥忽不醒勿急以燈炤
　之殺人就黑暗處以指甲掐其人中或曰咬大拇指
　甲處而唾其面勿當風沐浴勿沐髮未乾即寢勿泠
　水洗沐飢勿沐飽忌沐洗頭不可用泠水成頭風勿
　沐浴同日沐者洗頭浴者澡身也有眼疾不可浴午
　後勿洗頭汗出勿洗沐浴無嘗不吉當考之月令沐
　浴日吉旦起勿開眼洗面盛熱勿以水洗面勿以大
　熱湯漱口凡有脚汗勿入水洗凡夏至後丙丁日冬
　至後庚辛日不宜交合大月十七日小月十六日此
　名毁敗日不宜交合大喜大怒男女熱病未好陰陽
　等疾未愈并新產月經未淨俱不可交合勿醉飽入
　房勿每月二十八日交合人神在陰帳幕内忌然燭
　行房凡本命甲子庚申不可入房雷電風雨不可交
　合此為人事之忌大略耳人能謹而戒之必獲安樂
　無諸疾苦再加調和飲食餐服藥餌百年之壽人皆
　可至幸毋忽之
　賓朋交接條
　　序古名論
白虎通曰朋友之道有四近則正之遠則稱之樂則思
　之患則死之
揚子法言曰朋而不心面朋也友而不心面友也
家語曰夫内行不修身之罪也行修而名不彰友之罪
　也故君子入則篤行出則友賢
禮記曰君子之交淡如水小人之交甘如醴君子淡以
　成小人甘以壞
漢書曰李德公所交皆捨短取長好成人之美時荀爽
　賈彪雖俱知名而不相能德公並交二子情無適莫
　世稱其正
胡質曰古人之交也取多知其不貪奔北知其不怯聞
　流言而不信故可終也
禰衡字正平少與孔文舉作爾汝之交時衡未二十而
　文舉已五十餘矣
荀巨伯遠看友人疾值胡賊攻郡友人語伯曰吾旦死
　矣子可去伯曰遠來視子今有難而捨之去豈伯意
　耶賊既至謂伯曰大軍至此一郡俱空汝何人獨止
　耶伯曰有友人疾不忍委之寧以己身代友人之命賊
　聞斯言異之乃相謂曰我輩無義之人而入有義之
　國乃偃而退一郡獲全
山濤與嵇阮一面契若金蘭山妻韓氏覺濤與二人異
　常交問之濤曰當年可以為友者惟此二人妻曰負
　羈之妻亦親觀趙狐意欲窺之可乎濤曰可他日二
　人來勸濤止之宿具酒食妻穿牆視之達旦忘返濤
　入曰二人何如曰君丰致不如正當以識度耳濤曰
　伊輩亦以我識度為勝
晉王越鎮海昌以王安期為記識參軍雅相知重敕世
　子毘曰學之所益者淺體之所安者深閑習禮度不
　如式瞻儀型諷味遺言不如親承旨音王參軍人倫
　之表汝其師之
齊太原孫伯翳家貧嘗映雪讀書放情物外棲志丘壑
　與王令君亮范將軍為莫逆之交王范既相二朝欲
　以吏職相處伯翳曰人生百年有如風燭宜怡神養
　性琴酒寄情安能棲棲役曳若此嵇康所不堪予亦
　未能也
梁王繹博覽羣書才辨冠世不好聲色愛重名賢與裴
　子野蕭子雲布衣交白居易與元相國􁂴友善以詩
　道著名號元白集内有哭元相詩云相看掩淚俱無
　語别有傷心事豈知想得咸陽原上樹已抽三丈白
　楊枝
許棠久困名場咸通末馬戴佐大同軍幕棠往謁之一
　見如舊識留連數月但詩酒而已未嘗問所欲忽一
　旦大㑹賓友命使者以棠家書授之棠驚愕莫知其
　來棠啓緘密視久之乃是言馬戴已潛遣一价恤其
　家矣其用情周渥人所不及如此
風土記曰越俗性率朴初與人交有禮封土壇祭以犬
　鷄祝曰卿乘車我帶笠他日相逢下車揖我步行卿
　乘馬後日相逢卿當下
自昔士之閒居野處者必有同道同志之士相與往來
　故有以自樂淵明詩曰昔欲居南村非為卜其宅聞
　多素心人樂與數晨夕又云鄰曲時來徃抗言談往
　昔奇文共忻賞疑義相與析則南村之鄰豈庸庸之
　士哉杜少陵與朱山人詩曰相近竹參差相過人不
　知幽花欹滿徑野水細通池歸客村非遠殘尊席更
　移看君多道氣從此數追隨李太白與范居士詩曰
　忽憶范野人閒園養幽姿又云還傾三五酌自咏猛
　虎詞近作十日歡遠為千載期風流自簸蕩謔浪偏
　相宜觀此則朱山人范居士者可為非常流矣
周益公嘗訪楊誠齋于南溪之上留詩云楊監全勝賀
　監家賜湖豈比賜書華回環自闢三三徑頃刻能開
　七七花門外有田供伏臘望中無處不烟霞却慙下
　客非摩詰無畫無詩只謾誇誠齋續賀相歡好事者
　繪以為圖誠齋題曰平叔曾過魏秀才何如老子致
　元台蒼松白石青苔徑也不傳呼宰相來誠齋長嗣
　東山先生以集英殿修撰致仕家居年八十曾雲巢
　年尤高嘗攜茶袖詩訪伯子其詩云褰衣不待履霜
　回到得如今也樂哉泓穎有時供戲劇軒裳無用任
　塵埃眉頭猶自懷千恨興到何如酒一杯知道華山
　方睡覺打門聊伴茗奴來伯子和詩亦佳其風味不
　減前二老也二老相訪高誼如此
古延方士湖州東林沈東老能釀十八仙白酒一日有
　客自號回道人長揖於門曰知公白酒新熟遠來相
　訪願求一醉公見其風骨秀偉跫然起迎徐觀其碧
　眼有光與之語其聲清圓於古今治亂老莊浮圖氏
　之理無所不通知其非塵埃人也因出酒器十數於
　席間曰聞道人善飲欲以鼎先為夀如何公曰飲器
　中鍾鼎為大屈巵螺杯次之䔧花蕉葉最小請戒侍
　人次第速斟當為公自小至大以飲之笑曰有如顧
　愷之食蔗漸入佳境也又約周而復始常易器滿斟
　於前笑曰所謂杯中酒不空也回公興至即舉杯命
　東老鼔琴囬公浩歌以和之又欲以圍棋相娯止奕
　數子輒拂去曰秖恐棋終爛斧柯回公自日中至暮
　已飲數斗無酒色東老欲有所叩回公曰聞公自有
　黃白之術未嘗妄用且篤於孝義又多陰功此余今
　日來尋而將以發之也東老因叩長生輕舉之術回
　公曰四大假合之身未可離形而頓去東老攝衣起
　謝有以喻之回公曰此古今所謂第一最上極則處
　也飲將達旦甕中所釀止畱糟粕而無餘瀝回公曰
　久不遊浙中今日為公而來當留詩以贈然吾不學
　世人用筆乃就劈席上石榴畫字題於庵壁其色微
　黃而漸加黒其詩曰西鄰已富憂不足東老雖貧樂
　有餘白酒釀來緣好客黃金散盡為收書已而告别
　東老啟關送至舍西天漸明矣握手並行至舍西石
　橋回公即先度乘風而去莫知所終
古延名衲成都一僧誦法華經甚專雖經兵亂卒不能
　害忽一仙僕至云先生請師誦經引行過溪嶺數重
　烟嵐中一山居僕曰先生老病起晚請誦至寶塔品
　見報欲一聴之至此果出野服杖藜兩耳垂肩焚香
　聴經罷入不復出以藤盤竹筯秫飯一盂枸菊數甌
　無鹽酪美若甘露得襯錢一鐶僕送出路口問曰先
　生何姓名僕于僧掌中書孫思邈三字僧大駭僕遽
　失之三日山中尋求竟迷舊路歸視襯資乃金錢一
　百文也由兹一飯身輕無疾天禧中僧一百五十嵗
　後隱不見
李東谷曰君子以文㑹友以友輔仁友之者友其德也
　當親密之時握手論心必使君臣父子兄弟夫婦之
　倫粹然一出於正此交友第一義也夫何世變日薄
　友道掃地惟酒饌追隨有無周濟穢言相謔術數相
　勝於規圓便利諂諛取容此妾婦耳非友也啗以濡
　沫使効奔走此奴隸耳非友也恐少有攖拂而取疎
　遠故隨事茍徇而顗親密乘人父子之睚眦即導之
　以不慈不孝乘人兄弟之䦧牆即導之以不悌不恭
　乘人夫婦之反目即導之以不琴不瑟謬引古今眩
　亂是非指鹿為馬以鳥為鸞皆此輩也取友又當以
　此自鑑毋為人欺毋過責于此輩遠而敬之以為友
　道戒
又曰故舊不遺則民不偸世俗薄故舊衰友人平日同
　筆硯同出處同貧賤同患難相與相愛不啻骨肉一
　旦得志視若路人因而多以忘舊為憾此特不能理
　遣耳宜如何若故人死亡而終身不相接足矣故友
　道難乎其振哉
林可山山林交盟曰山林交與市朝異禮貴簡言貴直
　所尚貴清善必相薦過必相規疾病必相救藥書啟
　必直言事初見用刺不拘服色主人肅入序至稱呼
　以兄及表不以官講問必實言所知所聞事有父母
　必備刺拜報謁同自後傳入一揖坐詩文隨所言毋
　及外事時政異端飲饌隨所具㑹次坐序齒不以貴
　賤僧道易飲隨量詩隨意坐起自如不許逃席乏使
　令則供執役請必如期無速客例有幹實告及歸不
　必謝凡涉忠孝友愛事當盡心毋慢嫉前輩須接引
　後學以追古風貴介公子有志於古道必不驕人以
　自滿茍非其人不在兹約凡我同盟願如金石
　　高子交友論
高子曰毛詩序云自天子以至庶人未有不須友道以
　成者也但今之世友道日偸交情日薄見則握手相
　親背則反舌相詆何人心之不古乃爾此輩自薄非
　薄我也不知詆我以悦他人他人有心亦防爾詆自
　巳展轉猜忌智巧百出視友道為路塵宜管鮑陳雷
　之絶世也吾意初與人交深情厚貌不易洞曉何術
　以知其心地之善惡情性之邪正也但以吾心之美
　惡邪正以交其人彼雖奸險欲伺我隙我無隙可伺
　彼將奈何彼雖貪婪欲窺我敗我無敗可窺彼將奈
　何與之談必先以仁義彼之愚我邪我之言勿聴也
　與之飲必敬以酒食彼之誘我亂我之事勿行也我
　無私彼將何以行其私我無好彼將何以投吾好自
　防謹密則郛郭堅完外操矛盾何以禍我但今之人
　自作惡業醜行始欲人協已謀取必與乃厚人若骨
　肉雖父母妻子不若也茍所謀倖成則人必挾我求
　不遂即變交好為寇仇非金帛相酬則禍矣果人禍
　我抑果自禍而然耶人心孰不樂為善但以正感正
　以邪感邪邪正分於應感豈果人人皆小人而世無
　君子耶道誼之在天下亦未全滅也但千百中一二
　耳奈何移君子之道誼而求之於市人在在有之也
　此又何説哉近輩有與勝已者談不問其言之是非
　嘖嘖是贊聴彼大言不慙與不若己者談不論其言
　之可否嘐嘐是詆愧彼緘言似訥遂使過無從知善
　無從進直諒之道三益之友淹沒無聞矣夫貴者能
　以直友為可重則事功日進而望譽日隆富者能以
　直友為可寶則家業日昌而聲名日著奈何對貴者
　而言直不惟交疎且目為妄人語富者而言直不惟
　友薄且名為惡客求其德賢者而親之恥佞人而遠
　之者幾人哉非富貴之高品不能自别也但以直自
　居以道自重者是果為妄人又果為惡客乃曲譽取
　憐求為富貴交耶借得貴者一顧盼所榮幾多富者
　一饜飫所飽幾日靡靡焉以直道自委甘心效奴隸
　之恭妾媵之媚以悦人哉古者貴擇交且交以心匪
　交以面也交不能擇友不以心是誠面交矣何能久
　且敬哉故君子寧寡交以自全抱德以自重乃鄙泛
　交以求榮趣附以自賤也又若一輩與富者交惟欲
　利其利與貴者交惟欲利其勢使世人不以勢利橫
　胷中不以智巧媒徑路則人人聖賢矣又何慕富之
　德貴之賢乃委身於白日相從於朱門哉即其慷慨
　能分潤於一朝我獨何心甘受人憐耶人當以此心
　諒人之心勿以世道求古之道則交全而誼厚矣他
　如同門同業一貴一貧在貴者當念其窮勿以路人
　視故人分所有以周急厚道也在窮者亦當安其窮
　勿羨人以怨人希所有以自足亦厚道也奈何貴者
　不古而窮者不明昧此二者何得於友耶舉世皆爾
　爾果何人為丈夫哉交情乃見矣彼山人詞客邁德
　𢎞道賁於丘園抱河岳之靈而飄然浪遊欲出與寰
　宇為友者此正吾人所欲交與遊願聞其藝而甘心
　焉者惜乎今之時同調者罕其人而朱門無容轍遂
　使諸君㝠心物外介然絶俗高枕岩阿而無意海宇
　使中原意氣化作秋雲尚友之心不得圓滿如意是
　一恨也彼堪輿諸家欲兆我先知富貴禍福之機者
　皆高賢也奈老人無意於榮枯何能從人起朽骨而
　辟山靈轉災年而為福日汲汲乎逐高賢之足輿力
　騎哉敢謝所聞而且從吾之僻也余寡交自少及老
　無幾人皆余社友也况性不能附人就事成茍合追
　復古道雖拳拳奈何世之涼德往往耳吾於友道重
　有感於今日安得大執金剛如達摩西來化度友道
　使復古敦素頓脱一切業心悪刼共歡無我無人法
　界證上菩提此余第一大願
　
　
　
　
　
　遵生八牋卷八
欽定四庫全書
　遵生八牋巻九
　　　　　　　　　　　　　　明　髙濂　撰
　　延年却病牋上
　髙子曰生身以養夀為先養身以卻病為急經曰我
　命在我不在於天昧用者天善用者延故人之所生
　神依於形形依於氣氣存則榮氣敗則滅形氣相依
　全在攝養設使形無所依神無所主致殂謝為命盡
　豈知命者哉夫胎息為大道根源導引乃宣暢要術
　人能養氣以保神氣清則神爽運體以却病體活則
　病離規三元養夀之方絶三尸九蟲之害内究中黄
　妙㫖外契大道𤣥言則陰陽運用皆在人之掌握豈特
　遐齡可保即𤣥元上乘罔不由兹始矣噫顧人之精
　進何如余錄出自祕經初非道聽迂説讀者當具天
　眼目之毋云泛泛然也編成牋曰延年却病
金櫃妙録曰凡欲求長生却病大法有三一保精二行
炁三服餌凡此三事亦各有法不得真傳卒難得遇也
故保精之術列叙百數服餌之方略有千種皆以勤勞
不強為務夫行炁可治百病可祛瘟疫可禁邪魅可止
瘡血可居水中可避饑渴可延年命其大要㫖胎息而
已胎息者不以口鼻為之如在胞胎之中則以成道
又曰道以精為寳施與人則生人留於己則生身生身
求度世名在於仙位生人即功遂功遂而身退身退陷
俗已為劇何竟妄施而廢棄棄損不覺多久廢老而墜
天地有陰陽陰陽人所貴所貴合於道但當慎無費
𤣥禾曰志者炁之神也氣者體之充也善者遂其生惡
者喪其形故行炁之法少食自節心定自安志堅自通
意專自達久則神矣若人服炁者日午后至子時前為
死炁不可服惟酉時日近明淨不為死亦可服也冬三
月子時寒夏三月午時熱二時俱不可服炁若腹中寒
午炁可服腹熱子氣亦可服也
真人曰天道盈缺人事多屯居處屯危不能自慎而鮮
有成故養性之士不知自慎之方未可與論養生服炁
之道故向道者以自慎為第一事
　太清中黄胎藏論畧
内養形神除嗜慾
　心不動搖六府如燭常修此道形神自足
專修靜定身如玉
　内絶所思外絶所欲
一者上蟲居腦宫
　洞神𤣥訣曰上蟲居上丹田腦心也其色白而青名
　彭居使人好嗜慾凝滯學道之人宜禁制之
萬端齊起搖子心常思飲膳味無窮想起心生若病容
　學道者不得内行扶身却為三蟲所惑亂也
二者中蟲住明堂
　洞神𤣥訣曰中蟲名彭質其色白而黄居中丹田使
　人貪財好喜怒濁亂真氣
遣子魂夢神飛揚或香或美無定方或進或退難守常
精神恍惚似猖狂令子坐臥敗榖糧子若知之道自昌
　怡然不易其道自成也
三者下尸居腹胃
　下尸其色白而黑居下丹田名彭矯使人愛衣服耽
　酒好色
令子淡泊嘗無味
　若常守淡泊三尸既亡永無思慮矣
靜則心孤多感思撓則心煩怒多起
　服氣未通被三尸蟲較力或多怒或多悲思或多嗜
　滋味
使人邪亂失情理子能守之三蟲棄
得見五牙九真氣
　五牙為五行氣生子五藏中
五牙咸惡辛酸味
　若五味不絶五藏靈氣不生終不斷思欲想
為有三蟲鎮隨子尸鬼坐待汝身死何得安然不驚畏
　三尸之鬼常欲人早終在於人身中求人罪狀毎至
　庚申日白於司命若不驚不懼不早修煉形神使年
　敗氣衰形神枯悴縱使志若松筠亦復無成矣
勸子將心捨煩事
　靜持心神止捨煩務
超然自得烟霞志
　超然洞悟烟霞之暢在乎目前
鹹美辛酸五藏病津味入牙昏心境
　但是五味入牙皆通於兩眼之穴散霑於百脈之内
致令六腑神氣衰百骸九竅不靈聖
九仙真氣常自靈三蟲已死復安寧
由子運動呼吸生
　神氣若足呼吸運動興起雲霧自然得成隱化無滯
居在丹田内熒熒
　服氣成者居在丹田中凝結若雞子炳煥肌膚堅白
　筋骸清勁
地府除籍天録名坐察陰司役神明内合胎仙道自成
　入胎息至五百息當入異境地籍除名三天録仙至
　千息䰟遊上境
胎息真仙食氣得却閉真氣成胎息
　服氣二百日五藏虚踈方可學入胎息准九天五神
　經云先須宻室無風厚軟氊席枕髙四指纔與身平
　求一志人同心為道侣然後捐捨心識握固仰臥情捨識心怡然然初初固閉仰息臥經情十
　無所得物無所牵靈氣漸開心識怡然初閉息經十
　息至五十息至百息只覺身從一處如在一房中只
　要心不動移凡一日一夜十二時都一萬三千五百
　息故太㣲昇𤣥經云氣絶曰死氣閉曰仙魄留守身
　魂遊上天至百息後魂神當見其魄縁是陰神常不
　欲人生耳
羽服彩霞何所得皆自五臟生雲翼
　蟬為飲氣乘露故生羽翼人服元氣而天衣不礙於
　體
五臟真氣芝苗英
　太華受經曰元氣含化布成六根吉凶受用應行相
　從内氣為識胎氣為神子能胎息復還童嬰反魂五
　臟之始先布於水内有六府外應六根
肝主東方其色青
　五緯經曰肝主於木生於水尅之於土來自東方其
　色蒼當存想青氣出之於左脇但六時思之不輟當
　見此氣如青雲用此氣可治一切人熱疾時行臃腫
　疥癬急嗽但觀前人疾狀量其淺深想此氣攻之無
　不愈者如觀前人肝色枯悴不可治也
子但閉固千息經青氣周流色自成
　胎息經千息為内養此氣青色當自凝結
心主南方其色赤服之千息赤色出
　五緯經曰心主於火生之於木尅之於金來自南方
　其色赤毎日午時想赤氣在心大如雞子漸漸自頂
　而出自散咒曰南方丙丁赤龍居停陰神避位陽官
　下迎思之必至用之必靈如此三咒之能常行此氣
　存想五十日不闕當為赤氣如火光自見用此氣可
　治人一切冷病當用氣攻之若病人面色帶青即不
　治
肺主西方其色白服之千息白色極
　五緯經曰肺生於金生之於土尅之於木來自西方
　嘗服毎至丑時存想肺間有氣狀如白珠其光漸漸
　上注於眉間後乃咒曰西方庚辛太㣲𤣥真内應六
　府化為肺神見於無上遊於丹田固䕶我命用之成
　仙急急如律令存念一遍如此四十九日肺中有氣
　如白雲自見此氣炤地下一切寳物及察人善惡如寒
　用心氣縁是火氣如熱用腎氣縁是水氣不辨用氣
　即無效也
脾主中央其色黄服之千息黄色昌
　五緯經曰脾主於土生之於火尅之於水閉氣千息
　不敢伏藏存想黄氣但一念一想不限時節亦無咒
　其脾藏存之四十九日自見此氣已後能用可能自
　蔽形影
腎主北方其色黑服之千息黑色得
　五緯經曰腎主於水生之於金尅之於火此五牙神
　氣但至五更初各存想氣色都出於頂上訖即止亦
　不假一一别存想兼不用咒亦得只是較遲滿百日
　方有效驗也
驅役萬靈自有則
　服氣心志正兼行内行内外相扶一年後應是人間
　鬼怪精魅及土地神祗並不敢藏隱所到去處地界
　神祗隨衛道者陰司六籍善惡具知
乘服彩霞歸太極
　胎息伏陰經曰内息無名唯行想成若不行戒行入
　胎息未得合神太㣲靈隱書曰凡人入胎息遊人間
　行尸解術隨物所化故有託衣衾所化者嘗以庚辛
　日取庚時於一淨室内焚名香一鑪於所臥床頭又
　須設几案上著香鑪下著所拄者龍杖及履鞋等物
　盡安置於頭邉身衣不解以衾葢之首西而臥自念
　身作死人當陰念此咒七遍咒曰太一𤣥𡨕受生白
　雲七思七召三魂隨迎代余之身掩余之形形隨物
　化應化而成
　此存念一食間但依尋常睡如常存念之起一食乆
　輙不得與人語若與人語其法不成如此常行四十
　九日漸漸成法後要作不問行住坐臥陰念此咒七
　遍隨手捉物身便别處去衆人只見所把之物身以
　死矣後却見物還歸本形此法即可以下界助身不
　可以便行非法之事大須䕶慎其法大須隱黙若臥
　在床上但以被覆身隱念一遍便却出入只見所臥
　衾被是身不見被形若於財色留心當為神理銷折
　矣
九行空門至貞路大道不與人爭怒動息能持勿暫停
隂神返炤神常助
　持心不息其道易成
諸行無心是實心因心運得歸天去
　無心之心因心運心雖無有心還因心有
除苟無心是謂真
　衆事曰茍無事曰除除心上念萬事歸余
自隨胎息入天門
　胎息以善行為要機無念為至路
𤣥元正理内藏身無曲潛形體合貞
　洞𤣥經曰心無曲萬神足
三部清虚元氣固六府翻成百萬神
　三元靜六府調真氣歸於真形二理相合五藏六府
　諸神共有百萬自然相和應也
大腸之府主肺堂
　肺為首三焦之主
中有元神内隱藏
　太明經曰大腸主肺也鼻柱中央為候色也元氣自
　足其神當見
腎府當明内宮女外應耳宅為門户
　内神經曰精主腎腎為後宫内宮列女主耳腎之官
　承氣於耳左腎為壬右腎為癸循環兩耳門内有元
　神守自都管兼主志凡人好嗔怒即傷腎腎傷即失
　志俱喪元神故道者忌嗔怒
膀胱兩府合津門氣海循環為要路
　膀胱是兩府氣腎合膀胱乃受津之府上應於舌根
　也津液往來嘗潤肥澤舌岸以應兩膀胱氣若少不
　潤服氣人未成當欲少語以養津也語多即口乾難
　用氣也中有神其神常抱無貪之行故道者不貪志
　合神理
子當得見内神章終身不泄神常助
　幻真先生服内元氣訣
　　進取訣第一
凡欲服氣先須髙燥淨空之處室不在寛務在絶風隙
常令左右燒香牀須厚軟脚令稍髙衾被適寒温令冬
稍煖尤佳枕髙三寸餘令與背平毎至半夜後生氣時
或五更睡醒之初先吹出腹中濁惡之氣一九口止若
要細而言之則亦不在五更但天氣調和腹中空則為
之先閉目扣齒三十六下以警身神畢以手指揑目大
小眥兼按鼻左右旋耳及摩面目為真人起居之法更
隨時加之導引以宣暢關節乃以舌拄上腭撩口中内
外津液候滿口則嚥之令下入胃存胃神承之如此三
止是謂漱嚥靈液灌溉五藏面乃生光此後去就大體
略同便兀然放神使心如枯木空身若委衣内視反聽
萬慮都遣然後淘之毎事皆閉目握固唯臨散炁之時
則展指也夫握固所以閉關防而却精邪凡初服氣之
人氣道未通則不可握固待至百日或半年覺氣通暢
掌中汗出則可握固黄庭經曰閉塞三關握固停口嚥
金醴吞玉英遂至不食三蟲亡久服自然得興昌
　　轉炁訣第二
訣曰凡人五臟亦各有正氣夜臥閉息覺後欲服炁先
須轉令宿食消故氣得出然後始得調服其法閉目握
固仰臥倚兩拳於乳間𥪡膝舉背及尻閉氣則鼓氣海
中炁使自内向外輪而轉之呵而出之一九或二九止
是曰轉氣畢則調之
　　調氣訣第三
訣曰鼻為天門口為地尸則鼻宜納之口宜吐之不得
有悞悞則氣逆氣逆乃生疾也吐納之際尤宜慎之亦
不使自耳聞調之或五或七至九令平和也是曰調炁
畢則嚥之夜睡則閉之不可口吐之也
　　嚥氣訣第四
訣曰服内炁之妙在乎嚥氣世人嚥外炁以為内炁不
能分别何其謬哉吐納之士宜審而為之無或錯誤耳
夫人皆禀天地之元氣而生身身中自分元氣而理毎
因嚥及吐納則内炁與外氣相應自然氣海中氣隨吐
而上直至喉中但候吐極之際則輙閉口連鼔而嚥之
令郁然有聲汩汩然後男左女右而下納二十四節如
水瀝瀝分明聞之也如此則内氣與外氣相顧皎然而
别也以意送之以手摩之令速入氣海氣海臍下三寸
是也亦謂之下丹田初服炁人上焦未通以手摩之則
令速下若流通不摩亦得一閉口三連嚥止乾嚥號曰
雲行一潄口嚥取口中津嚥謂之雨施初服氣之人炁
未流行毎一嚥則旋行之不可遽至三連嚥也候氣通
暢然後漸漸加之直至於小成也一年後始可流通三
年功成乃可恣服新服炁之人既未通嚥或未下須一
嚥以為候但自郁然有聲汩汩而下直入氣海
　　行氣訣第五
訣曰下丹田近後二穴通脊脈上達泥丸泥丸腦宮精
名也毎三連嚥則速存下丹田所得内元氣以意送之
令入二穴因想見兩條白炁夾脊雙引直入泥丸熏蒸
諸宫森然遍下毛髪面部頭項兩臂及手指一時而下
入胷至中丹田中丹田心宮神也灌五臟却歴入下丹
田至三里遍經䏶膝脛腂下達湧泉湧泉足心是也所
謂分一氣而理鼓之以雷霆潤之以風雨是也只如地
有泉源非雷霆騰鼔無以潤萬物人若不迴蕩濁惡之
氣則令人不安既有津液非堪潄嚥雖堪溉灌五臓發
於光彩終不能還精補腦非交合則不能泝而上之嚥
服内氣非吐納則不能引而用之是知廻蕩之道運用
之理所以法天則地想身中濁惡結滯邪氣瘀血被正
氣蕩滌皆從手足指端出去謂之散氣則展手指不須
握固如此一度則是一通通則無疾則復調之以如使
手使手復難鼓嚥如前閉炁鼓嚥至三十六息謂之小
成若未絶粒但至此嘗須少食務令腹中曠然虚靜無
問坐臥但腹空則嚥之一日通夕至十度自然三百六
十嚥矣若久服炁息頓三百六十嚥亦謂之小成一千
二百嚥謂之大成謂之大胎息但閉氣數至一千二百
息亦是大成然本色無精光又有鍊氣閉氣委氣布氣
幷諸訣要具列於文同志詳焉
　　鍊氣訣第六
訣曰服氣鍊形稍暇入室脱衣散髪仰臥展手勿握固
梳頭令通垂席上布之則調氣嚥之嚥訖便閉氣候極
乃𡨕心絶想任炁所之通理悶即吐之喘息即調之候
氣平又鍊之如此十遍即止新服氣之人未通有暇漸
加一至十候通漸加至二十至五十即令遍身汗出如
有此狀是其效也安志和氣且臥勿起衝風乃却老延
年之良術耳但要清爽時為之炁惛亂欲睡慎勿為也
嘗能勤行四支煩悶不暢亦為之不必毎日但要清爽
時為也十日五日亦不拘也黄庭經曰千災已消百病
痊不憚虎狼之兇殘亦以却老年永延
　　委炁訣第七
訣曰夫委炁之法體炁和平身神調暢無問行住坐臥
皆可為之但依門户調炁或身臥於床或兀然而坐無
神無識寂寂沉沉使心同太空因而調閉或十炁二十
炁皆通須任炁不得與意相爭良久炁當從百毛孔中
出不復吐也從有十分無二也復調復為能至數十息
已上彌佳行住坐臥皆可為之如此勤行百關開通顏
色光澤神爽氣清長如新沐浴之人但有不和則為之
亦當清泰也黄庭經云髙拱無為魂魄安清淨神見與
我言
　　閉炁訣第八
訣曰忽有修養乖宜偶生疾患宜速於宻室依服炁法
布手足訖則調氣嚥之念所苦之處閉炁想注以意攻
之炁極則吐之訖復嚥相繼依前攻之炁急則止炁調
復攻之或二十至五十攻覺所苦處汗出通潤即止如
未損即毎日夜半或五更晝日頻作以意攻及若病在
頭面手足但有疾之處則攻之無不愈者是知心之使
炁甚於使手有如神助功力難知也
　　布炁訣第九
訣曰凡欲布氣與人療病先須依前人五臓所患之處
取方面之炁布入前人身中令病者面其本方息心淨
慮始與布炁布炁訖便令嚥炁鬼賊自逃邪炁永絶
　　六炁訣第十
訣曰六炁者嘘呵呬吹呼嘻是也五氣各屬一臟餘一
炁屬三焦也呬屬肺肺主鼻鼻有寒熱不和及勞極依
呬吐納兼理皮膚瘡疥有此疾則依狀理之立愈也呵
屬心心主舌口乾舌澁氣不通及諸邪炁呵以去之大
熱大開口呵小熱小開口呵仍須作意是宜理之呼屬
脾脾主中宫如㣲熱不和腹胃脹滿炁悶不洩以呼炁
理之吹屬腎腎主耳腰肚冷陽道衰以吹氣理之嘘屬
肝肝連目論云肝盛則目赤有疾作以嘘氣理之嘻屬
三焦三焦不和嘻以理之炁雖各有所理但五藏三焦
冷熱勞極風邪不調都屬於心心主呵呵所理諸疾皆
愈不必六炁也
　　調炁液訣第十一
訣曰人食五味五味各歸一臟毎臟各有濁氣同出於
口又六炁三焦之炁皆湊此門衆穢併投合成濁氣毎
睡覺熏熏炁從口而出自不堪聞審而察之以知其候
凡口中焦乾口苦舌澁嚥頻無津或嚥唾㗋中痛不能
食是熱極狀也即須大張口呵之毎嚥必須閉户出之
十呵二十呵即鳴天鼓或七或九以舌攪華池而嚥津
復呵復嚥令熱氣退止但候口中清水甘泉生即是熱
退五藏凉也若口中津液冷淡無味或呵過多心頭汪
汪然飲食無味不受水則是冷狀也即當吹以温之如
温熱法伺候口美心調温即止黄庭經云玉池清水灌
靈根審能修之可長存又云潄嚥靈液災不干
　　食飲調䕶訣第十二
訣曰服炁之後所食須有次第可食之物有益不可食
之物必有損損宜永斷益乃恒服毎日平旦食少許淡
水粥或胡麻粥甚益人理脾氣令人足津液日中淡麵
餺飥及餅並佳乍可餒慎勿飽飽則傷心氣尤難行凡
熱麵蘿蔔椒薑羮切忌鹹酸辛物宜漸漸節之毎食畢
即須呵出口中食毒濁氣永無患矣服氣之人腸胃虚
淨生冷酸滑黏膩陳硬腐敗難消之物不可食若偶然
食此等之物一口所在處必即㣲痛慎之不可衝生產
死亡并六畜一切穢惡不潔之氣並不可及門况近之
耶甚不宜正氣如不意卒逢以前諸穢惡速閉氣上風
閉目速過便求一兩盃酒蕩滌之覺炁入腹不安即須
調氣逼出濁氣即嚥納新氣以意送之當以手摩之則
便吞椒及飲一兩盞酒令散矣服氣一年通氣二年通
血實三年功成元氣凝實縱有觸犯無能為患日服千
嚥不足為多返老還童漸從此矣氣化為津津化為血
血化為精精化為髓髓化為筋一年易氣二年易血三
年易脈四年易肉五年易髓六年易筋七年易骨八年
易髪九年易形即三萬六千真神皆在身中化為仙童
號曰真人矣勤修不怠則關節相連五藏牢固黄庭經
云千千百百自相連一一十十似重山是内氣不出外
氣不入寒暑不侵刀兵不害昇騰變化壽同三光也
　　幻真註解胎息經
胎從伏氣中結
　臍下三寸為氣海亦為下丹田亦為𤣥牝世人多以
　口鼻為𤣥牝非也口鼻即𤣥牝出入之門葢𤣥者水
　也牝者母也世人以陰陽氣相感結於水母三月胎
　結十月形體具而能生人修道者嘗伏其氣於臍下
　守其神於身内神炁相合而生𤣥胎𤣥胎既結乃自
　生身即為内丹不死之道也
氣從有胎中息
　神為炁子炁為神母神炁相逐如形與影胎母既結
　即神子自息即元炁之不散
氣入身來謂之生神去離形謂之死
　西昇經云身者神之舎神者身之主也主人安靜神
　即居之主人躁動神即去之神去炁散安可得生是
　以人耳目手足皆不能自運必假神以禦之學道養
　生之人常拘其神以為神主主既不去宅豈崩壞也
知神氣可以長生固守虚無以養神氣
　道經云我命在我不在天地天地所患人不能知至
　道能知而不能行知者但能虚心絶慮保炁養精不
　為外境愛欲所牽恬淡以養神氣即長生之道畢矣
神行即氣行神住即氣住
　所謂意是氣馬行止相隨欲使元氣不離𤣥牝即先
　拘守至神神不離身炁亦不散自然内實不饑不渇
　也
若欲長生神氣相注
　相注者即是神炁不相離𤣥綱云錙銖陽氣不滅不
　為鬼纎毫隂炁不盡不為仙元炁即陽炁也食氣即
　陰氣也常減食節欲使元氣内運元氣若壯即隂氣
　自消陽壯隂衰則百病不作神安體悦可覬長生矣
心不動念無來無去不出不入自然常住
　神之與氣在母腹中本是一體之物及生下為外境
　愛慾所牽未嘗一息暫歸於本人知此道常泯絶情
　念勿使神之出入去來能不忘久而習之神自住矣
勤而行之是真道路
　修真之道備盡於斯然聖人之言不可妄洩凡胎息
　用功後關節開通毛髪踈暢即但鼻中㣲㣲引氣相
　從四肢百毛孔中出往而不返也後氣續到但引之
　而不吐也切切於徐徐雖云引而不吐所引亦不入
　於喉中㣲㣲而散如此内氣亦下流散矣
　　胎息銘解
　三十六咽一咽為先吐唯細細納唯綿綿坐臥亦爾
　行立坦然戒於諠雜忌以腥羶假名胎息實曰内丹
　非只治病決定延年久久行之名列上仙
高子曰右胎息訣與後李真人一十六字訣相同但此
條毎於半夜子後或丑寅時候冬月恐子時嚴寒夏月
恐午時太熱故冬以寅時夏以酉時亦不為敗時初起
如此習久坐下即是子午何必因時初起握固以脚後
跟曲轉頂住玉莖柯根使精氣固定手跌足盤以行其
氣務依此銘一咽一吐皆從鼻竅中出入出聲宜細不
令有聲聞之於耳三十六咽數畢舒伸四肢鼻引清氣
亦勿咽入喉中只昻頭引向徧體四肢以手足徐徐伸
縮而導引之凡腹中氣轉噦上亦勿使之直放口中出
往亦用昻頭徐徐舒伸手足導而引之使氣遍轉四肢
凡行持間勿遏此氣轉動上達皆如此以導引之餘則
日得空閒即以唐李真人十六字行之自然不饑不渴如
常飲食一般不可厭倦間斷久久行之功不盡述
　　胎息詩讚
炁本延年藥心為使氣神能知行炁訣便可作真人
　李真人長生一十六字妙訣
一吸便提氣氣歸臍　　一提便咽水火相見
　右十六字仙家名曰十六錠金乃至簡至易之妙訣
　也無分於在官不妨政事在俗不妨家務在士商不
　妨本業只於二六時中略得空閑及行住坐臥意一
　到處便可行之口中先須𠻳及三五次舌攪上下腭
　仍以舌抵上腭滿口津生連津嚥下汩然有聲隨於
　鼻中吸清氣一口以意㑹及心目寂地直送至腹臍
　下一寸二分丹田元海之中略存一存謂之一吸隨
　用下部輕輕如忍便狀以意力提起使歸臍連及夾
　脊雙關腎門一路提上直至後頂玉枕關透入泥丸
　頂内其升而上之亦不覺氣之上出謂之一呼一呼
　一吸謂之一息氣既上升隨又似前汩然有聲咽下
　鼻吸清氣送至丹田稍存一存又自下部如前輕輕
　提上與臍相接而上所謂氣氣歸臍夀與天齊矣凡
　咽下口中有液愈妙無液亦要汩然有聲咽之如是
　一咽一提或三五口或七九或十二或二十四口要
　行即行要止即止只要不忘作為正事不使間斷方
　為精進如有瘋疾見效猶速久久行之却病延年形
　體變百疾不作自然不饑不渴安健勝常行之一年
　永絶感冐痞積逆滯不和癰疽瘡毒等疾耳聰目明
　心力強記宿疾俱瘳長生可望如親房事欲泄未泄
　之時亦能以此提呼咽吸運而使之歸於元海把牢
　春汛不放龍飛甚有益處所謂造化吾手宇宙吾心
　妙莫能述
修真至要曰精根根而運轉氣黙黙而徘徊神混混而
徃來心澄澄而不動又曰身外有身未為竒特虚空粉
碎方是全真可為至言
　胎息秘要歌訣
　　閉氣歌訣
忽然身染疾非理有損傷斂意歸閒室脱身臥本床仰
眠兼握固扣齒與焚香三十六咽足丹田氣越常隨心
連引到損處最為良汗出以為度省求廣利方
　　布氣與他人攻疾歌訣
脩道久專精身中胎息成他人凡有疾臓腑審知名患
兒向王氣澄心意勿輕傳真氣令咽使納數連并作念
令其損頓能遣患情鬼神自逃遁病得解纒縈
　　六氣歌訣(病瘥即止不可過過即敗氣/)
一曰呬呬法最靈應須秘外屬鼻根内關肺寒熱勞悶
又膚瘡以斯吐納無不濟
二曰呵呵屬心王主其舌口中乾澁身煩熱量疾深淺
以呵之焦腑疾病自消滅
三曰呼呼屬脾神主其土煩熱氣脹腹如鼓四肢壅悶
氣難通呼而理之復如故
四曰嘘噓屬肝神主其目赤翳昏昏涙如哭都縁肝熱
氣上衝嘘而理病更神速
五曰吹吹屬腎藏主其耳腰膝冷多陽道萎㣲㣲縱氣
以吹之不用外邉求藥餌
六曰嘻嘻屬三焦有疾起三焦所有不和氣不和之氣
損三焦但使嘻嘻而自理
　　調理津液歌訣
人因食五味壅滯閉三焦熱極苦澁盛冷多淡水饒便
將元氣療休更問壺瓢熱隨呵自退冷宜吹始銷口中
頻漱咽津液自然調若得如斯妙冷熱可無交
　　服氣飲食所宜歌訣
修道欲得見真的庖饌之中堪者喫淡粥朝餐渴自銷
油麻潤喉足津液就中粳米飯偏宜淡麵餺飥也相益
好酒飲時勃氣銷生椒服之百病息食前宜咽六七咽
以食為主是準則飯了須呵三五呵免教毒氣煩胸臆
　　服氣飲食雜忌歌訣
宻室避風隙高床免鬼吹藏精身有益保氣命無虧喜
怒情須戢利名心可灰真神兼本屬禽獸及蟲魚此等
血肉食皆能致食危葷茹既敗氣饑飽也如斯生硬冷
須慎酸鹹辛不宜雨雲風罷作雷電晩休為蘿蔔羮須
忌白湯麵勿欺更兼避熱食𤓰果勿委隨陳臭物有損
死生穢無禆須防咽入腹服氣勿多疑
　　休糧歌訣
千日功夫如不輟心中漸得尸蟲滅更教充實三丹田
轉得堅牢百骨節只欲思惟斷食因嬾將甜味加餐啜
腹虚即咽下臍輪元氣便將為休絶飽即寧心勤守中
饑來閉嚥忘言説如斯勵力久成功方信養生在秘訣
豈並凡常服藥人終朝修鍊無休歇營營藥力盡成空
矻矻忍饑守不徹爭似常服太和精便能清淨生光悦
如貪外美亂正元百疾臨身自尫劣
　　慎守歌訣
精氣切須堅慎守益身保命得長久人多嗜慾喪形軀
誰肯消除全永夀未病憂病病難成已災去災災遣否
臨終始解惜危身不及噬臍身已朽胎息縱然勵力修
欲情不斷也殃咎隂陽體得道方全如此之人還少有
　　九載功變歌訣
炁并血脈共肉髓筋骨髪形依次起欲遣衰老却童華
一年一變九載矣
　先端坐澄定閉目息氣然後鳴天鼓四八通以舌掠
　上唇外九徧次掠下唇外九徧又掠上唇裏九徧又
　掠下唇裏九徧即上唇外為南方下唇外為北方上
　唇裏為東方下唇裏為西方即以舌柱為中方待津
　滿口即數努兩顋内氣二十一徧微從鼻涕出些子
　便咽咽時須喉中鳴即汩汩也想津氣入下丹田如
　此三徧五徧又咽時須俟氣出便咽也
　　治萬病坐功訣
凡治諸病病在喉中胷中者枕髙七寸病在心下者枕
髙四寸病在臍下者去枕以口出炁鼻納炁者名曰㵼
閉口温炁咽之者名曰補欲引頭病者仰頭欲引腰脚
病者仰足十指欲引胷中病者挽足十指欲引去腹中
寒熱諸所不快者皆閉炁脹腹欲息者須以鼻息已復
為至愈乃止矣
一平坐申腰脚兩臂展手據地口徐吐炁以鼻納之除
　胷中肺中之痛咽炁令温閉目行也
一端坐申腰以鼻内氣閉之自前後搖頭各三十次除
　頭虚空花天耗地轉之疾閉目搖之
一將左脇側臥以口吐炁以鼻納之除積聚心下不快
　之證
一端坐申腰徐以鼻納炁以右手持鼻搖目昏若淚出
　者去鼻中息亦治耳聾亦除傷寒頭痛之疾皆當以
　汗出為度
一正偃臥以口徐出氣以鼻納之除裏急飽食後小咽
　若咽氣數至十令温為度若氣寒者使人乾嘔腹痛
　可用鼻納氣咽之七至十至百則大填腹内除邪炁
　補正炁也
一右脇側臥以鼻納氣以口小吐氣數至十兩手相摩
　熱以摩腹令其炁下出之除兩脇皮膚痛悶之疾愈
　者止
一端坐申腹直上展兩臂仰兩手掌以鼻納炁閉之自
　極七息名曰蜀王臺除脇下積聚之疾
一覆臥去枕竪立兩足以鼻納炁四復以鼻出之四若
　炁出之極令後炁再入鼻中勿令鼻知除身中熱及
　背痛之疾
一端坐申腰舉左手仰其掌却右手同除兩臂及背痛
　之疾炁結積聚之病
一端坐以兩手相扠抱膝閉炁鼓腹二七或三七炁滿
　則吐後炁通暢者為度行之十年老有少容
一端坐申腰左右傾側閉目以鼻納炁除頭風自極七
　息止
一端坐申腰鼻納炁數十為度除腹中飲食滿飽若快
　則止未便者復為之若腹中有寒炁亦為之
一端坐使兩手如張弓勢滿射數四可治四肢煩悶背
　急毎日或時為之佳
一端坐申腰舉左手仰掌以右手承右脇以鼻納炁自
　極七息除瘀血納炁等並皆治之
一端坐申腰舉右手仰掌以左手承左脇以鼻納炁自
　極七息除胃寒食不變則愈
一兩手却據仰頭自以鼻納息因而咽之數十除熱身
　中傷死肌肉等治之而愈
一正偃臥端展足臂以鼻納炁自極七息搖見三十而
　止除胷足中寒周身痺厥逆𠻳
一偃臥屈膝令兩膝頭内向相對手翻兩足申腰以鼻
　納炁自極七息除痺膝熱痛兩䏶不遂
一平坐兩手抱頭宛轉上下名為開脇除身體昏沉不
　通暢者並皆治之愈
一踞坐申右脚兩手抱左膝頭申腰以鼻納炁自極七
　息除難屈伸及拜起䏶中痛瘀痺等病並皆治之
一踞坐申左足兩手抱右膝申腰以鼻納炁自極七息
　展左足著外除難屈伸及拜起䏶中疼一本云除風
　并目晦耳聾
一正偃臥直兩手捻胞所在令如油囊裹丹陰下濕小
　便難傾小腹重不快若腹中熱但口出炁鼻納之數
　十止亦不須小咽之若腹中不熱者行七息以温氣
　咽之十止
一覆臥傍視兩踵伸腰以鼻納炁自極七息除脚中弦
　痛轉筋及脚酸痛
一踞坐兩手抱兩膝頭以鼻納炁自極七息除腰痺背
　痛
一偃臥展兩䏶兩手令兩踵相向亦鼻納炁自極七息
　除死肌及足䏶寒􁁜之疾
一偃臥兩手兩䏶左膀兩足踵以鼻納炁自極七息除
　胃中有食不消苦嘔之疾
一踞坐申腰以兩手引兩踵以鼻納炁自極七息向兩
　膝頭者除身痺嘔逆之疾
一偃臥展兩手兩脚仰足指以鼻納炁自極七息除腹
　中弦急切痛
一偃臥左足踵拘右足拇指以鼻納炁自極七息除厥
　疾若人脚錯踵不拘拇指依法行之
一偃臥以右足踵拘左足拇指以鼻納炁自極七息除
　周身痺
一病若在左端坐申腰右視目以鼻納炁極而吐之數
　十止閉目而作
一若病在心下積聚者端坐申腰向日仰頭徐以鼻納
　炁因而咽之三十而止開目而作
一若病在右端坐申腰左視目以鼻徐納炁而咽之數
　十止
元陽經云常以鼻納炁含而漱之舌撩唇齒咽之一日
夜得千咽者大佳當少飲食多即炁逆逆則百脈閉百
脈閉則炁不行炁不行則疾病生
太上三尸中經曰人之生也皆寄形於父母胞胎飽味
於五榖精氣是以人之腹中各有三尸九蟲為人大害
嘗以庚申之日上告天帝以記人之造罪分毫録奏欲
絶人生籍減人禄命令人速死死後魂昇於天魄入於
地唯三尸遊走名之曰鬼四時八節企其祭祀祭祀不
精即為禍患萬病競作伐人性命上尸名彭居在人頭
中伐人上分令人眼暗髪落口臭面皺齒落中尸名彭
質在人腹中伐人五臓少氣多忘令人好作惡事噉食
物命或作夢寐倒亂下尸名彭矯在人足中令人下關
搔擾五情勇動淫邪不能自禁此尸形狀似小兒或似
馬形皆有毛長二寸在人身中人既死矣遂出作鬼如
人生時形象衣服長短無異此三尸九蟲種類羣多蛔
蟲長四寸五寸或八寸此蟲貫心人死白蟲長一寸相
生甚多長者五寸躁人五臓多即殺人兼令人貪食煩
滿肺蟲令人多咳嗽胃蟲令人吐嘔不喜膈蟲令人多
涕唾赤蟲令人腸鳴虚脹蜣蟲令人動止勞劇則生惡
瘡顛癡癰癤疽瘻癬疥癎癩種種動作人身中不盡有
之亦有少者其中有十等就中婦人最多也其蟲凶惡
好汚人新衣極患學道欲調去之即可矣凡至庚申日
兼夜不臥守之若曉體疲少伏牀數覺莫令睡熟此尸
即不得上吿天帝又太上律科云庚申日北帝開諸罪
門通諸鬼神訴訟羣魔併集以司天下兆人及諸異類
善惡之業隨其功過多少賞勞謫過毫分不遺經曰三
守庚申即三尸震恐七守庚申三尸長絶乃精神安定
體室長存五神恬靜不復搔擾不迷不惑不亂不淫瞋
怒平息真靈衛佐與天地相畢毎夜臨臥之時叩齒三
七以左手撫心上呼三尸名使不敢為害耳
　　符絶三尸秘法(符並朱書/)
太上曰三尸九蟲能為萬病病人夜夢戰鬬皆此蟲也
可用桃板為符書三道埋於門闑下即止矣毎以庚申
日書帶之庚子日吞之三尸自去矣嘗以六庚日書姓
名安元命籙中三尸不敢為患也
　　符式如左
　書符之法須閉神存炁想金光自空中圎熖若火取

　此符消九蟲當以六庚日服符以白紙竹紙硃書服
　毎庚皆如之惟庚申書之不限多少從庚申日早朝
　服止次庚午日又服一道值六庚勿失蟲皆不貫五
　臟人身無病也勅符咒曰
日出東方赫赫堂堂(某/)服神符符衛四方神符入腹換
胃蕩腸百病除愈骨體康強千鬼萬邪無有敢當知符
為神知道為真吾服此符九蟲離身攝録萬毒上昇真
人
　　三寳歸身要訣
蘂珠洞㣲曰息之出也天地盜我元陽之炁息之入也
我盜天地之炁若能真人潛淵心息相依以歸根則息
息盜天地之炁矣
魏伯陽曰耳目口三寳閉塞勿發通這三件如何喚作
三寳如此鄭重葢耳乃精竅目乃神竅口乃炁竅若耳
逐於聲精從聲耗而不固目蕩於色神從色散而不凝
口發言語氣從言走而不聚安得打成一片以為丹田
如此𦂳要豈得不謂之三寳修生之人不於此三寳關
鍵收拾向裏無有是處
今人精從下流氣從上散水火各背不得凝結皆是此
心使然心茍愛念不生此精必不下流忿念不生此氣
必不上炎一念不生萬慮澄寂則水火自然交媾矣本
來面目雖無念慮常常靈湛者也若一向靜虚去了則
此靈渙散所謂頑空亦謂之痴痴者不靈之謂也所以
佛有貪嗔癡三戒也貪即慾也嗔即忿也慾與忿水火
不媾之源也無貪嗔斯定不癡斯慧矣慧以培定定以
資慧定慧相忘道斯成矣
　　服五牙法
凡服氣皆先行五牙以通五臓然後依常法乃佳
　東方青色入通於肝開竅於目在形為脈
　南方赤色入通於心開竅於舌在形為血
　中央黄色入通於脾開竅於口在形為肉
　西方白色入通於肺開竅於鼻在形為皮
　北方黑色入通於腎開竅於耳在形為骨
肺為五臟之華葢第一肺居心上對胷有六葉色如縞
　暎紅肺脈出於少高(左手大指之端内側去/爪甲二分許舀者之中)
心居肺下肝上對鳩尾下一寸色如縞暎絳心脈出於
　中衝(左手中指之端去爪甲/之二分許臽者之中)
肝在心下少近後右四葉左三葉色如縞暎紺肝脈出
　於大敦(左足大指端/乃三毛之中)
脾正掩臍上近前横覆於胃色如縞暎黄脾脈出於隱
　白(左足大指端側去/爪甲角如韭葉)
左腎右腎前對臍摶著腰脊色如縞暎紫左為正腎以
　配五臓右為命門男以藏精女以繫胞腎脈出為湧
　泉(左足心/臽之中)
凡服五牙之氣者皆宜思入其臓使其液宣通各依所
主既可以周流形體亦可以攻療疾病令服青牙者思
氣入肝中見青氣氲氲青液融融分明良久乃見足大
敦之氣循服而至㑹於脈中流散諸脈上通於自然次
服諸方仍宜以丑後澡漱冠服入别室焚香坐向其方
靜慮澄心注想而為之四方同此服法
　　養五臓五行氣法
春以六丙之日時加已食氣百二十助於心令心勝肺
　無令肺傷肝此養肝之義也
夏以六戊之日時加未食氣百二十以助脾勝腎不傷
　於心也
季月以六庚之日時加申食氣百二十以助肺令肺勝
　肝不傷於脾也
秋以六壬之日時加亥食氣百二十以助腎令腎勝心
　不傷於肺也
冬以六甲之日時加寅食氣百二十以助肝令肝勝脾
　不傷於腎也
　右此法是五行食氣之要明時各有九凡一千八十
　食氣各以養臓周而復始不相尅精心為之
　　服氣有三膈説
凡人腹中有三膈處一心有膈初學服氣者覺心下胃
中氣滿是一膈也但少食惟以咽氣存想充關而下自
能通也二生臓下有膈亦須以上法減食或口咬甘草
并桂些少以通之三下丹田有膈須固志如上法以通
之或服蜀椒一二百粒自然氣周通行身中矣咽氣須
乾咽不得和唾亦須用出息咽之若用入息恐生風不
當用心也
凡咽氣喉中深咽不得淺淺即發𠻳
凡初服氣氣未固腹中作洩勿令有此以意運令散或
　以藥食治之
凡服氣得臍丹田常滿呌喚讀書終日對人語言氣力
　不少出入行步無倦怠也
凡服氣人不可過勞勞即損氣仍須時常行步使氣下
　行
凡服氣者小便黄赤不礙行之日久自然如常
凡人飲酒食肉一時雖勇健百病易生瘴癘蠱毒逢即
　被傷若服元氣久而行之諸毒不能傷一切疫病不
　能染如能堅持自知其妙
　　服日氣法
平旦伺日初出乃對日坐立任意叩齒九通心呼日魂
珠景炤韜緑映迴霞赤童𤣥炎飈象仍𡨕日握固存日
中五色流霞皆來接身下至兩足上至頭頂又令光霞
中有紫氣如目童累數十重與五色俱來入口吞之四
十五咽氣又咽液九過叩齒九通㣲祝曰
赤爐丹氣圓天育精剛以受柔炎水陰英日辰元景號
曰大明九陽齊化二烟俱生凝魂和魄五氣之精中生
五帝乗光御形探飛以虚掇根得盈首巾龍葢披朱帶
青轡鳥流𤣥霞映上清賜書玉簡金閣刻名服食朝華
與真合靈飛仙太㣲上昇紫庭再拜而止
　　服月精法
伺月初出對月坐立任意叩齒十通心呼月魄曖蕭芬
艷翳寥婉虚靈蘭鬱華結翹淳金清瑩炅容臺標仍㝠
目握固存月中五色流精皆來接身下至兩足上至頭
頂又令光精中有黄氣如目童累數十重與五色俱來
入口吞之五十咽氣又咽液十過叩齒十通㣲祝曰
黄青𤣥暉元陰上氣散蔚寒飈條靈斂胃靈波蘭穎挺
濯渟器月精夜景𤣥宫上貴五君夫人各保母位赤子
飛入嬰兒續至迴陰三含光𤣥萬方和魂制魄五胎流
通乘霞飛精逸虚於東首結靈雲景華招風左帶龍符
右腰虎章鳳羽朱帔玉珮金璫騫樹結阿號曰木王神
蟇控根有虧有充明精内映𤣥水吐梁賜書玉札刻名
靈房服食月華與真合同飛仙紫㣲上朝太皇再拜(若/天)
(陰可於寢室存之/山林中旦夕恒行)
　　拘二魂法
其日夕臥去枕向上伸足交手心上𡨕目閉氣三息叩
齒三通存心有赤氣如雞子從内仰上從目中出外轉
大覆身變成火燒身周帀内外洞徹如一覺體中小熱
叩齒三通呼爽靈胎光幽精三神急住因㣲祝曰
太㣲𤣥宫中黄始青内鍊三魂胎光安寧神寳玉室與
我俱生不得妄動監者太靈若欲飛行唯得詣太極上
清若欲饑渴唯得飲徊水玉精
　　制七魄法
其日夕臥向上伸足兩手掌掩兩耳(當使指端/接交頸中)𡨕目閉
氣七過叩齒七通(上下叩數/遍為一通)存鼻中端有白氣如小豆
須㬰漸大冠身九重忽又各變成天獸(兩青龍在兩目/中兩白虎在兩)
(鼻孔中頭皆向外朱雀在心上向人口蒼龜在左足下/靈蛇在右足下頭亦向上玉女著𤣥錦衣兩手各把火)
(光當/耳門)如此良久咽液七過叩齒七通呼尸狗伏矢雀陰
吞賊非毒除穢臭肺又㣲祝曰(尸狗已下/七神名也)
素氣九迴制魄却姦天獸守門嬌女執關鍊魄和柔與
我相安不得妄動看察形源若汝饑渇聽飲月黄日丹
　　齋見不祥之物
凡進齋入室見不祥之物者嘗念北帝咒南向叩齒三
下咒曰
二象迴傾𤣥一之精七靈䕶命上詣三清雙皇驅除赫
奕羅兵三十萬人侍衛神營巨獸百萬威攝千精揮劍
逐邪馘落魔靈神伯所咒千秋滅形畢又叩齒三十六
通
　　治急病法
凡受三五法在存職三天貞名三司貞名有急災困病
三大喚天名宻呼三師名即災病皆消
　上清㣲天貞名(防中/)
　中禹餘天貞名(元/)
　下大赤天貞名(徳丘/)
　　右三天貞名也
　左無上貞名(□即天字也/)
　右𤣥老貞名(众即人字也/)
　中央太上貞名(□即地字也/)
　　右三師名
　　反舌塞喉法
凡守一者身神常安若體中不寧當反舌塞喉𠻳泪醴
泉滿口嚥之訖又如前嚥液無數覺寧乃止止而未寧
重復為之須㬰之間不寧之病即應廓散自然除也當
時有效
　　制三尸日
凡甲寅庚申之日是三尸鬼競亂精神之日也不可與
夫妻同室寢食可慎之甲寅日可割指甲甲午日可割
脚甲此是三尸遊處故以割除以制尸魄也
　　寢室臥時祝法
凡人臥床嘗令髙則地氣不及鬼吹不干鬼氣侵人常
因地氣而逆上耳人臥室宇當令潔盛盛則受靈氣不
潔則受故氣故氣之亂人室宇者所為不成所依不立
一身亦爾當數沐浴洗淨
黄素四十四方經云夜寢欲合眼時以手撫心三過閉
目㣲咒曰太靈九宫太乙守房百神參位魂魄和同長
生不死塞滅邪凶咒畢而寢此名九宫隱祝寢魂之法
常能行之使人魂魄安寧永獲貞吉
　　耳鳴咒
耳神嬌女云耳鳴外使入也如鐘聲以聞九宫鳴者常
　掩耳而咒曰赤子在宫九真在房清聽神命亦察不
　祥太乙流火以滅萬凶
　　合氣治病真符訣法
　　　　(斗印方喔吸吽病斗諱自魑􁁜􁁜􁁜􁁜􁁜吸/  南  炁入筆  在外  中出病在内自外)
　　　　　(入病人炁閣筆放吹去/吸)
身中三寳精炁神子能煉之可長生九竅固兮神歸腹
元神一舉升崑崙要識歸根復命處下手之初須定意
以我之氣合彼氣我病去兮彼病去
　　服日月光芒法
凡存心中有日象大如錢在心中赤色有光芒從心中
上出喉至齒間即不出却迴還胃中如此良久臨目存
見心中胃中分明乃吐氣訖嚥液三十九過止一日三
為之日出時食時日中時行之一年除疾五年身有光
彩十八年得道日中行無影辟百邪千災之氣常存日
在心月在泥丸中晝服日夜服月
服月法存月光芒白色從腦中下入喉芒亦至齒而嚥
入胃一云常存月一日至十五日已前服十五日已後
不服月減光芒損天氣故即止也
　　惡夢吉夢祝
太素真人教始學者辟惡夢法若數遇惡夢者一曰魄
妖二曰心試三曰尸賊此乃厭消之方也若夢覺以左
手捻人中二七過叩齒二七通㣲祝曰
　太洞真𤣥長練三魂第一魂速守七魄第二魂速守
　泥丸第三魂受心節度速啓太素三元君向遇不祥
　之夢是七魄遊尸來協邪原急召桃康䕶命上告帝
　君五老九真各守體門黄闕神師紫户將軍把鉞搖
　鈴消滅惡精返凶成吉生死無縁畢若又臥必獲吉
　應而造為惡夢之氣則受閉於三關之下也
　　明耳目訣
真誥曰求道要先令目明耳聰為事主也且耳目是尋
真之梯級綜靈之門户得失繫之而立存亡之辯也今
抄經相示可施運用之道日常以手按兩睂後小穴中
三九過又以手心及指摩兩目顴上以手旋耳行三十
過唯令數無時節也畢輙以手逆乘額三九過從睂中
始以入髪際中仍須嚥液多少無數如此常行耳目清
明二年可夜書睂後小穴為上元六合之府化尘眼暉
和瑩精光長映徹瞳保鍊目神是真人坐起之上道也
　　存日月訣
青牛道士口訣暮臥存日在額上月在臍下上辟千鬼
萬邪致玉童玉女來降萬禍伏走甚祕驗也
　　服食靈藥忌
女仙程偉妻曰服食靈藥勿食血物使三尸不得去乾
肉可耳鳳綱訣曰道士有疾内視心使生火以燒身及
疾處存之要精如彷彿疾即愈凡痛處加其火必驗也
(以意火/攻之)
　　思三台厭惡法
上台(虚精/)　中台(六淳又/作六停)下台(四生/)
　右三台内諱知者衆惡悉除諸善備至
凡於靜房端坐思三台覆頭次思兩腎氣從胷中出與
三台相連久久思畢二七啄齒二鼻㣲㣲納氣閉口滿
便嚥之嚥畢乃咒曰
　節榮節榮願乞長生太𤣥三台常覆我形出入行來
　萬神懏營步之五年仙骨自成步之七年令藥皆精
　步之十年上昇天庭
　　步台日
正月三日　二月二日　五月五日　九月九日　十
月二十六日
　　厭惡夢咒
若人夢寤不真魄協百氣以校其心欲伺我神之間伏
也毎遇夢惡但北向啓
太上大道君具言其狀不過四五則自消絶也青童君
口訣曰夜遇惡夢非好覺當即返枕而咒曰
　太靈玉女侍真衛魂六宫金童來守生門化惡返善
　上書三元使我長生乘景駕雲畢嚥液七過叩齒七
　通而更臥如此四五亦自都絶也此咒亦返惡夢而
　更吉祥也
　　行路畏恐法
凡行來畏恐常鳴天鐘於左齒三十六通先閉氣左噓
之叱叱五通常行之辟精邪惡物不祥之氣嘗夜寢臨欲
眠時以手撫心叩齒三通閉目㣲咒曰
　太靈九宫太乙守房百神參位魂魄和同長生不死
　塞滅邪凶咒畢而寢此名為九宫隱咒寢魂之法常
　能行之使人魂魄安寧常保吉祥
　　守庚申捷法
存頭中有太上老君泥丸真人著逺遊冠子服𤣥袍坐
於𡨕光帳中下視口目耳鼻清滌氣謂之上一拘上部
之魂心中有太上帝綘宫真人著九陽冠服丹南逸景
之袍坐於朱陵帳中下視四體情狀肝脾膽腎皆令清
潔如五色玉謂之中一拘四肢之邪精存臍内有太黄
老君黄真人二人戴十靈之冠服黄羅之袍坐於黄綿
帳中下視脾腸之孔竅皆令分明如素謂之下一拘腸
胃制骸魄於是三尸無從得動也
　　太上真人除三尸七魄要訣
以春乙邜日夏丙午日秋庚申日冬壬子日㝠目臥時
先搗朱砂雄黄雌黄三分等細羅之綿裹如棗大以塞
鼻中此謂消三尸鍊七魄之要祕法勿令有知者明日
日中時以東流水浴畢更整飾牀席三尸服新衣洗除
鼻中綿裹及掃洒寢席牀下通令所止一室潔淨便安
枕臥閉氣握固良久㣲祝曰
　天道有常　改故易新　上帝吉日　沐浴為真
　三氣消尸　朱黄合魂　寳鍊七魄　元與我親
咒畢此道是消鍊尸穢之上法改真新形之要訣四時
唯各取一日為吉
趙先生曰欲除三尸九蟲之法常以月建之日夜半子
時宻出庭中正東向平體正氣叩齒三十通訖舉頭小
仰即復下頭小俛因咽液二七過又雙前却兩手二七
過前後却授手為之竊咒曰南昌君五人官將百二十
人為某除三尸伏尸將某周遊天下過度災厄語訖徐
徐左回還臥行之三尸消滅若月中有重建者為修之
法欲得齋戒獨住不欲人雜錯務令寂靜勿使人知之
及六畜鳥獸並無聲為妙此法易行無恍惚之患
　　老君去尸蟲方
　貫衆(五分殺伏蟲/)　白雀蘆(十二分殺尤蟲/)
　蜀漆(三分殺白蟲/)　蕪荑(五分殺肉蟲/)
　雷丸(五分殺赤蟲/)　僵蚕(四分殺鬲蟲/)
　厚朴(五分殺肺蟲/)　狼牙子(四分殺胃蟲/)
　石蚕(五分殺蜣蟲/)
　右九件炒㣲香為末蜜丸桐子大輕粉一分調漿服
　五丸日三服已後淡白湯加至十丸三十日見效百
　日病愈衆蟲俱盡滅須至誠服之無不效也甲子日
　為之
左洞真經按摩導引訣
　髙子曰人身流暢皆一氣之所週通氣流則形和氣
　塞則形病故元道經曰元氣難積而易散關節易閉
　而難開人身欲得搖動則榖氣易消血脈疏利仙家
　按摩導引之術所以行血氣利關節辟邪外干使惡
　氣不得入吾身中耳傳曰户樞不蠧流水不腐人之
　形體亦由是也故延年却病以按摩導引為先
　　夜半子候
少陽之氣生於陰分修生之士於子時修鍊古人一日
行持始於子一歳功用起於復(一陽之月是也/即今之十一月)
　　轉脅舒足
混元經曰戌亥子三時陰氣生而人寐寐則氣滯於百
節養生家睡不厭縮覺不厭伸故陽始生則舒伸轉掣
務令榮衛周流也
　　道引按蹻
踴身令起平身正坐兩手义項後仰視舉首左右招搖
使項與手爭次以手扳脚稍閉氣取太衝之氣(太衝穴/在大指)
(本節後二寸/骨罅間陷者)左挽如引弓狀右挽亦如之左令人精和
血通風氣不入久能行之無病延年
　　揑目四眥
太上三關經云常以手按目近鼻之兩眥閉氣為之氣
通即止終而復始常行之眼能洞見又云導引畢以手
按目四眥三九徧揑令見光明是檢眼神之道久為之
得見靈通也
　　摩手熨目
揑目四眥畢即用兩手側立摩掌如火開目熨睛數徧
　　對修常居
内景經云常以兩手按睂後小穴中二九一年可夜作
細書亦可於人中宻行之勿語其狀睂後小穴為上元
六合之府主化生眼暈和瑩精光長珠徹瞳保鍊月精
是真人坐起之道紫㣲夫人曰仰和天真俯按山源天
眞是兩睂之角山源是鼻下人中也兩睂之角是徹視
之津梁鼻下人中是引靈之上房
　　俯按山源
紫㣲夫人云俯按山源是鼻下人中之本側在鼻下小
谷中也楚莊公時市長宋來子洒掃一市常歌曰手為
天馬鼻為山源毎經危險之路廟貌之間心中有疑忌
之意者乃先反舌内向嚥津一二徧畢以左手第二第
三指揑兩鼻孔下人中之本鼻中隔孔之内際也鼻中
隔孔之際一名山源一名鬼井一名神池一名魂臺揑
畢因叩齒七徧又以手掩鼻手按山源則鬼井閉門手
薄神池則邪根分散手臨魂臺則玉真守關鼻下山源
是一身之武津真邪之通府守真者所以遏萬邪在我
運攝云耳
　　營治城郭
消魂經云耳欲得數按抑左右令無數使人聽徹所謂
營治城郭名書皇籍
　　擊探天鼓
天鼓者耳中聲也舉兩手心𦂳掩耳門以指擊其腦户
常欲其聲壯盛相續不散一日三探有益下丹田或聲
散不續無壯盛者即元氣不集也宜整之
　　拭摩神庭
真誥云面者神之庭髮者腦之華心悲則面焦腦減則
髪素太素丹經云一面之上常欲得兩手摩拭之使熱
髙下隨形皆使極匝令人面色有光澤皺斑不生行之
五年色如少女所謂山澤通氣勤而行之手不離面乃
佳也穎陽書云髪宜多櫛齒宜數叩液宜常嚥氣宜常
鍊手宜在面此五者所謂子欲不死修崑崙也
　　上朝三元
真誥云順手摩髪如理櫛之狀使髪不白以手乘額上
謂之手朝三元固腦堅髪之道也頭四面以手乗順就
結唯令多也於是頭血流散風濕不凝
　　下摩生門
黄庭經云兩部水王對生門生門者臍也閉内氣鼓小
腹令滿以手摩一周天三十六度
　　櫛髪去風
谷神訣凡梳頭勿向北梳欲得多多則去風多過一千
少不下數百仍令人數之太極經云理髪欲向王地櫛
之取多而不使痛亦可令侍者櫛也於是血液不滯髪
根常堅
　　運動水土
真誥云食勿過多多則生病飽慎便臥臥則心蕩學道
者當審之登真秘訣云食飽不可睡睡則諸疾生但食
畢須勉強行步以手摩兩脅上下良久又轉手摩腎堂
令熱此養生家謂之運動水土水土即脾腎也自然飲
食消化百脈流通五臓安和養生論云已饑方食纔飽
即止申未之間時飲酒一盃止饑代食酒能淘蕩陰滓
得道之人熟榖之液皆所不廢酒能鍊人真氣靈劔子
服氣經云酒後行氣易通然不可多及吐反有所損
　　太上混元按摩法
兩手捺䏶左右捩肩二七徧左右紐身二七徧兩手抱
頭左右紐腰二七徧
左右搖頭二七徧一手抱頭一手托膝三折左右同兩
手托頭三舉之一手托頭一手托膝從下向上三徧左
右同兩手攀頭下向三頓足兩手相捉頭上過左右三
徧
兩手相义托心前推却挽來二徧著心三徧
曲腕築肋挽肘左右亦三徧左右挽前後拔各三徧舒
手挽項左右三徧
反手著膝手挽肘覆手著膝上左右亦三徧手摸睂從
上至下使徧左右同兩手空拳築三徧外振手三徧内
振三徧覆手振亦三徧兩手相义反覆攪各七徧摩紐
指三徧
兩手反搖三徧兩手反叉上下紐肘無數單用十呼兩
手上聳三徧下頓三徧
兩手相义頭上過左右伸肋十徧兩手拳反背上掘脊
上下亦三徧(掘指之也/)
兩手反捉上下直脊三徧覆掌搦腕内外振三徧
覆掌前聳三徧覆掌兩手相义交横三徧覆手横直即
聳三徧若有手患冷從上打至下得熱便休
舒左脚右手承之左手捺脚聳上至下直脚三徧右手捺脚亦
爾前後捩足三徧左捩足右捩足各三徧前後却捩足三徧
直脚三徧紐䏶三徧内外振脚三徧若有脚患冷者打
熱便休
紐䏶以意多少頓脚三徧却直三徧
處據左右紐肩三徧推天托地左右三徧左右排山負
山拔木各三徧
舒手直前頓伸手三徧舒兩手兩膝亦各三徧舒脚直
反頓伸手三徧捩内脊各三徧
　　天竺按摩法
兩手相捉紐捩如洗手法
兩手淺相义翻覆向胷
兩手相捉共按䏶左右同
兩手相重按䏶徐徐捩身左右同
以手如挽五石力弓左右同
作拳向前築左右同
如托石法左右同
作拳却頓此是開胸左右同
大坐斜身偏欲如排山左右同
兩手抱頭宛轉䏶上此是抽脅
兩手據地縮身曲脊向上三舉
以手反椎背上左右同
大坐伸兩脚即以一脚向前虚掣左右同
兩手據地回顧此是虎視法左右同
立地反抝身三舉
兩手急相义以脚踏手中左右同
起立以脚前後虚踏左右同
大坐伸兩脚用相當手勾所伸脚著膝中以手按之左
右同
　右十八勢但逐日能依此三徧者一月後百病除行
　及奔馬補益延年能食眼明輕健不復疲乏
　　婆羅門導引十二法
第一龍引以兩手上拓兼似挽弓勢左右同又乂手相
　捉頭上過
第二龜引峻坐兩足如八字以手拓膝行搖動又左顧
　右顧各三徧
第三麟盤側臥屈手承頭將近床脚屈向且傍脾展上
　脚向前抝左右同
第四虎視兩手據牀拔身向背後視左右同
第五鶴舉起立徐徐返抝引頸左右挽各五徧
第六鸞趨起立以脚徐徐前踏又握固以手前後䇿各
　三徧
第七鴛翔以手向背上相捉低身徐徐宛轉各五徧
第八熊迅以兩手相乂翻覆向胷臆抱膝頭上宛轉各
　三徧
第九寒松控雪大坐手據膝漸低頭左右搖動徐徐迴
　轉各三徧
第十冬柏凌風兩手據牀或低或舉左右引細抜迴旋
　各三徧
第十一仙人排天大坐斜身偏筒兩手據牀如排天左
　右同
第十二鳳凰鼓翅兩手交搥膊并連臂返搥背上連腰
　脚各三數度為之細抜迴旋但取使快為上不得過
　度更至疲頓
　　擦湧泉穴説
其穴在足心之上濕氣皆從此入日夕之間常以兩足
赤肉更次用一手握指一手磨擦數目多時覺足心熱
即將脚指略略動轉倦則少歇或令人擦之亦得終不
若自擦為佳
　　擦腎腧穴説
張成之為司農丞葢支同坐時冬嚴寒余一二刻間兩
起便溺問曰何頻數若此答曰天寒自應如是張云某
不問冬夏只早晩兩次余諗之曰有導引之術乎曰然
余曰旦夕當北面因暇專往叩請荷其口授曰某先為
家婿妻弟少年遇人有所得遂教小訣臨臥時坐於牀
垂足解衣閉氣舌柱上腭目視頂仍提縮榖道以手摩
擦兩腎腧穴各一百二十次以多為妙畢即臥如是三
十年極得力歸禀老人老人行之旬日云真是竒妙亦
與親舊中篤信者數人言之皆得效驗
　針灸百病人神所忌考
百忌厯載(人神所在四時十干十二支十二時各有住/處不止黄厯後間一月三十日也針灸治疾)
　(者當慎擇用之/毋為庸醫所悞)
春在左脇　夏在臍　秋在右脇　冬在腰間
十干日人神所忌
　甲日(不治/頭)乙日(不治/喉)丙日(不治/肩)丁日(不治/心)戊日(不治/腹)
　巳日(不治/脾)庚日(不治/腰)辛(日不治/  膝)壬日(不治/脛)癸日(不治/足)
十二支日人神所在
　子日(在目/)丑日(在腰/)寅日(在腎/)邜日(在脾/胃)辰日(在足/)
　巳日(在手/)午日(在心/)未日(在頭/手)申日(在頭/背)酉日(在肩/)
　戌日(在面/)亥日(在頭/項)
十二時人神所在
　子時(在足/)丑時(在頭/)寅時(在目/)卯時(在面/上)辰時(在項/)
　巳時(在手/)午時(在胷/)未時(在肚/腹)申時(在心/)酉時(在背/)
　戌時(在腰/)亥時(在兩/脚)
　　男子針灸忌除日　婦女針灸忌破日
　
　
　
　
　
　遵生八牋卷九
欽定四庫全書
　遵生八牋卷十
　　　　　　　　　　　　　明　髙濂　撰
　　延年却病牋下
　髙子三知
　色慾當知所戒論
髙子三知論曰人生孰不欲倚翠偎紅沉酣麯蘖明眸
　皓齒溺快衾裯何知快樂之悦吾心而禍害因之接
　踵矣故莊生曰人之大可畏者衽席之間不知戒者
　過也故養生之方首先節慾慾且當節况欲其慾而
　不知所以壯吾欲也寧無損哉夫腎為命門為坎水
　水熱火寒則靈臺之熖藉此以滅也使水先枯竭則
　木無以主而肝病矣木病則火無所制而心困矣火
　熖則上燥而脾敗矣脾敗則肺金無資五行受傷而
　大本以去欲求長生其可得乎嗟夫元氣有限人慾
　無窮慾念一起熾若炎火人能於欲念初萌即便咬
　釘嚼鐵强制未然思淫逸之所虎豹之墟也幽㝠之
　徑也身投爪牙而形甘嚅嚙無云智者勿為雖愚者
　亦知畏懼故人於欲起心熱之際當思冰山在前深
　淵將溺即便他思他涉以遏其心或行走治事以避
　其險庶忍能戒心則慾亦可免此為達者言也平居
　當熟究養生之理守静之方秉慧劔截斷塵縁舉法
　眼看破幻影無為死可以奪吾生清静恬淡悉屏俗
　好勿令生反速就其死定性存誠務歸正道俾仙不
　悞我而我不悞身久住長年不為妄誕然余所論人
　孰不曰嚼過飯也余亦知為熟談但人知為嚼過飯
　而不知飯所當食知此談為熟奈何熟此談而不行
　所以白日沉疴經年枕席芳華凋謝早嵗泉扄皆由
　厭常談而希平地可仙薄淺近而務談説髙逺於爾
　身心果何益哉徒云自哄自己畢竟終無一成吾豈
　欲人人知予言有本耶聊自信耳因録諸經法言覺
　彼色慾知戒俾得天元之壽
黄帝曰一隂一陽之謂道偏隂偏陽之疾謂隂陽不和
　若春無秋若冬無夏因而和之是為聖度聖人不絶
　和合之道貴於閉宻以守天真
素女曰人年六十當秘精勿泄若氣力尚壯不可强忍
　久而不泄致生癰疾
老君曰情慾出於五内魂定魄静生也情慾出於胸臆
　精散神惑死也
全元起曰樂色不節則精耗貪妬不止則精散聖人愛
　精重施則髓滿骨堅
仙經曰無勞爾形無揺爾精歸心寂静可以長生又曰
　道以精為寶寶持宜閉宻施人則生人留已則生已
　結嬰尚未可何況空廢棄棄損不竟多衰老命已矣
　故人肝精不固目眩無光肺精不交肌肉消痩腎精
　不固神炁減少脾精不固齒髪衰白疾病隨生死亡
　隨至
書曰服丹石以快慾腎水枯燥心火如焚五臓乾烈大
　禍立至勿大醉入房勿燃燭入房勿逺行疲乏入房
　勿忍小便入房勿帶瘡毒疾病未瘥入房
孫真人曰大寒大熱大風大雨大霧大雷日月薄蝕之
　下星辰神佛之前更忌元旦三元五臘每月朔望庚
　申本命春秋二分二社五月九毒日毎月二十八日
　人神在隂四月十四純陽用事皆不可犯否則損神
　不惟父母受傷生子亦不仁不孝戒之戒之
髙子曰寡慾者無伺時日之戒而自無慾多慾者雖律
　以時日而一日不能無慾若盡如太上五百戒中犯
　者减算除年則人壽盡殀亡矣故立教太嚴使人反
　不知信然而立教之意戒人節慾借時日以懼之耳
　余於多戒中僅取已上數條此大不可犯者為戒善
　養生者當知所恐懼而無犯此數者
髙子曰色慾知戒者延年之效有十
　　隂陽好合接御有度可以延年
　　入房有術對景能忘可以延年
　　毋溺少艾毋困𤯝童可以延年
　　妖艶莫貪市粧莫近可以延年
　　惜精如金惜身如寶可以延年
　　勤服藥物補益下元可以延年
　　外色莫貪自心莫亂可以延年
　　勿作妄想勿致夢交可以延年
　　少不貪歡老能知戒可以延年
　　避色如仇對慾知禁可以延年
　身心當知所損論
髙子曰吾人一身所藉三寶具足足則形生失則形死
　故修養之道保全三者可以長年夫人一日之中一
　家之事應接無窮而形勞百拙起居不知節宣萬感
　不令解脱乃恣意行為盡力動蕩不知五臓六腑之
　精所當珍惜以養吾形六慾七情之傷所當逺避以
　安吾體恃年力之壯廼任意不以為勞何知衰朽之
　因死亡之速由此而致令人髪槁形枯蠶眠蝟縮欲
　求金石以起吾生草木以活吾命有是理哉故當日
　用起居喜怒哀樂行住坐臥視聽笑談逐一戒謹則
　身無所損元氣日充精神日足彭鏗比年嵩喬同壽
　敢曰迂妄以自欺哉當與同志者共守此道因録諸
　經法言覺彼身心知損俾得地元之壽
素問𤣥珠曰起居不節用力過度則脉絡傷傷陽則衂
　傷隂則下
莊子曰人有畏影惡迹而走以避之舉足愈數而迹愈
　多走愈疾而影不離自以為尚遲疾走不休絶力而
　死不知處隂以休影處静以息迹愚亦甚矣
書云凡人於外事勇於敢則殺勇於不敢則活葢敢於
　有為即殺身不敢有為則活其身也久行傷筋勞於
　肝久立傷骨損於腎故行不疾走立不至疲大霧不
　宜逺行宜飲酒一杯以出久坐傷肉久臥傷氣坐勿
　背日勿當疎風臥間閉口使真元不失邪氣不入
淮南子曰太喜墜陽故喜勿極極則傷魄魄傷則狂使
　意不存而皮革焦忿怒則氣逆大怒破隂悲哀動中
　則傷魂魂傷則狂妄而隂縮拘攣
庚桑曰全汝形抱汝生毋使汝思慮營營故外不勞形
　於事内無思想之患則形體不弊精神不散可以延
　年
靈樞經曰内傷憂恐則氣上逆六輪不通血凝不散津
　液滲漏恍惚不寧四肢不耐恐懼不解則精傷骨痠
　瘈瘲五臓失守驚則心無所倚神無所歸故臨危冒
　險則魂飛戲狂禽逸獸則神怨
老子曰知足不辱知止不殆心有所憎勿深憎當運心
　於平等心有所愛勿溺愛不令偏頗而改正不然損
　性傷神
老子曰五色令人目盲五音令人耳聾心之神發乎目
　久視則傷心腎之精發乎耳久聽則傷腎
書曰疑惑不已則心無所主正氣不行外邪来干失寐
　忘寢昏昏黙黙漸成虚勞
書曰談笑以惜精氣為本笑多則腎轉腰疼行走勿語
　傷氣語多則住而再語故老君曰塞其兌閉其門終
　身不勤開其兌濟其事終身不救
真人曰常習不唾地有則含以嚥之使人精氣常留面
　目光彩故曰逺吐不如近唾近唾不如不唾又曰津
　液者吾身之寶寶聚則為富翁寳散則為貧客
閒覽曰目疾切忌洗浴令人目盲飽食沐髪冷水并熱
　泔洗頭冷水濯足皆令人頭病炊湯隔宿洗體成癬
　洗面無光作甑哇瘡
真人曰髪宜多櫛手宜在面齒宜數叩津宜常嚥氣宜
　常煉五者修崑崙之法
書曰大小二便勿强閉忍忍小便成淋忍大便成痔或
　澁或滑又勿過度皆傷氣害生為禍甚速
書曰羅綺成於天蠶製造出自人力勿輕剪裁以為華
　美以折福壽春冰未泮當下厚上薄養陽收隂大暑
　宜脱汗衣勿冒風觸熱冬日之衣急脱急着綿衣不可
　頓加稍煖又宜暫脱北方語曰若要安樂不脱不着
　南方語曰若要安樂頻脱頻着
髙子曰身心知損者延年之効二十
　　四時順攝晨昏䕶持可以延年
　　三光知敬雷雨知畏可以延年
　　孝友無間禮義自閑可以延年
　　謙光辭讓損己利人可以延年
　　物来順應事過心寧可以延年
　　人我兩忘勿競炎熱可以延年
　　口勿妄言意勿妄想可以延年
　　勿為無益嘗慎有損可以延年
　　行住量力勿謂形勞可以延年
　　坐臥順時勿令身怠可以延年
　　悲哀喜樂勿令過情可以延年
　　愛憎得失揆之以義可以延年
　　寒温適體勿侈華艶可以延年
　　動止有常言談有節可以延年
　　呼吸精和安神閨房可以延年
　　静習蓮宗敬禮經訓可以延年
　　詩書悦心山林逸興可以延年
　　兒孫孝養僮僕順承可以延年
　　身心安逸四大閒散可以延年
　　積有善功嘗存隂徳可以延年
　飲食當知所損論
髙子曰飲食所以養生而貪嚼無忌則生我亦能害我
　况無補於生而欲貪異味以悦吾口者往往隱禍不
　小意謂一菜一魚一肉一飯在士人則為豐具矣然
　不足以充清歌舉觴金匏盈席之燕但豐五鼎而羅
　八珍天厨之供亦隆矣又何俟捜竒致逺為口腹快
　哉吾意玉瓚瓊酥與壺漿瓦缶同一醉也雞跖熊蹯
　與糲飯藜蒸同一飽也醉飽既同何以侈儉各别人
　可不知福所當惜况物理論曰糓氣勝元氣其人肥
　而不壽養性之術嘗使榖氣少則病不生矣榖氣且
　然矧五味饜飫為五内害哉吾考禽獸榖食者宜人
　此世之嘗品是也若逺方珍品絶壑野味恐其所食
　多毒一時尚珍其於人之臓腑宜忌又未可曉悦口
　充腸何貴於此故西方聖人使我戒殺茹素豈果異
　道者哉人能不殺則性慈而善念舉茹素則心清而
　腸胃厚無嗔無貪罔不由此即宣尼惡衣惡食之戒
　食無求飽之言謂非同一道耶余録諸經法言覺彼
　飲食知忌俾得人元之壽
内經曰謹和五味骨正筋柔氣血以流腠理以宻長有
　天命酸多傷脾肉䐢而唇揭醎多傷心血凝而色變
　甘多傷腎骨病而齒敗苦多傷肺皮稿而毛落辛多
　傷肝筋急而𤓰枯凡食先欲得食熱食次食温暖食
　次冷食食熱暖食訖如無冷食者即喫冷水一兩嚥
　甚妙若能恒記即是養性之要法也凡食欲得先微
　吸取氣嚥一兩嚥乃食主無病真人言熱食傷骨冷
　食傷臓熱物灼唇冷物痛齒食訖踟蹰長生飽食勿
　大語大飲則血脈閉大醉則神散春宜食辛夏宜食
　酸秋宜食苦冬宜食醎此皆助五臓益血氣辟諸病
　食酸醎甜苦即不得過分春不食肝夏不食心秋不
　食肺冬不食腎四季不食脾如能不食此五臓尤順
　天理燕不可食入水為蛟蛇所吞亦不宜殺之飽食
　訖即臥病成背疼
飲酒不宜多多即吐不住醉臥不可當凉風亦不可用
　扇皆損人白蜜勿合李子同食傷五内醉不可强食
　令人發癰疽生瘡醉飽交接小者令人面皯咳𠻳大
　則不幸傷絶蔵脉損命
凡食欲得恒温暖宜入易銷勝於習冷
凡食皆熟勝於生少勝於多飽食走馬成心癡飲水勿
　急咽之成氣病及人癖水食酪勿食酢變為血痰及
　尿血食熱食汗出勿洗面令人失顔色面如蟲行食
　熱食訖勿以醋漿潄口令人口臭及血齒馬汗息及
　馬尾毛入食中亦能害人雞兔犬肉不可合食爛茆
　屋上水滴浸宿脯名曰鬱脯食之損人
孫真人曰久饑不得飽食飽食成癖病飽食夜臥失覆
　多霍亂死時病新瘥勿食生魚成痢不止食生魚勿
　食乳酪變成蟲食兔肉勿食乾薑成霍亂人食肉不
　用取上頭最肥者必衆人先目之食食者變成結氣
　及疰癘凡食皆然
參賛書云凡空腹勿食生菓令上膈上熱骨蒸作癰癤
　銅器蓋食汗出落食中食之發瘡肉疽觸寒未解食
　熱食亦作刺風飲酒熱未解勿以冷水洗面令人面
　發瘡飽食勿沐髪沐髪令人作頭風蕎麥和猪肉食
　不過三頓成熱風乾脯勿置秫米甕中食之閉氣乾
　脯火燒不動出火始動擘之筋縷相交者食之患人
　或殺人羊脾中有肉如珠子者其羊戀筋食之患癎
　諸濕食不見形影者食之成痤腹脹暴疾後不用飲
　酒膈上變熱
忌食云凡新病瘥不可食生棗羊肉生菜損顔色終身
　不復多致膈上熱蒸凡食熱死脂餅物不用飲冷醋
　漿水善失聲若咽生葱白合蜜食害人切忌乾脯得
　水自動殺人曝肉作脯不肯燥勿食羊肝勿合椒食
　傷人心胡苽合羊肉食之發熱
延命録曰飲以養陽食以養隂食宜嘗少亦勿令虚不
　饑强食則脾勞不渴强飲則胃脹冬則朝勿令虚夏
　則夜勿令飽飽食勿仰臥成氣痞食後勿就寢生百
　疾凡食色惡者勿食味惡者勿食失飪不食不時不
　食父母并自己生肖犯者勿食露食勿食藏物不宻
　者勿食物色異嘗者勿食三厭勿食魚無腸膽勿食
　異形勿食菌有毛背無文者勿食閉口椒勿食飲饌
　上有細白末子并黑細末子者勿食炙煿承熱勿食
　蔵物作氣勿食銅器蓋物勿食旋作生鮓勿食獸禽
　腦子勿食六畜自死勿食果實雙仁勿食肉塊自動
　者勿食鷄心勿食蹄爪帶毛者勿食凡禽六指三足
　四距者勿食凡卵上有八字痕者勿食種種生物或
　月令當忌或五蔵相反或宜或忌者坐右當置食鑑
　本草以為日用口食考証無伺𤨏綴飲食肉名曰癡
　脂憂狂無恒食酒良藥五穀充悦者名曰中士猶慮
　疾苦食氣保精存神名曰上士與天同年
髙子曰飲食知忌者延年之効有十之八
　　蔬食菜羮歡然一飽可以延年
　　隨食隨縁無起謀念可以延年
　　毋好屠宰寃結生靈可以延年
　　活烹生割心慘不忍可以延年
　　聞聲知苦見殺思痛可以延年
　　禽羞獸品毋過逺求可以延年
　　勿食耕牛勿食三義可以延年(三義者狗/雁黑魚也)
　　勿尚生醢勿飽宿脯可以延年
　　勿躭麯蘖致亂天性可以延年
　　懼動刀砧痛燔鼎鑊可以延年
　　椒馨五味勿毒五官可以延年
　　鳥啣䑕盗勿食其遺可以延年
　　為殺勿食家殺勿食可以延年
　　聞殺勿食見殺勿食可以延年
　　勿以口食巧設網穽可以延年
　　勿以味失笞責烹調可以延年
　　一粥一菜惜所從来可以延年
　　一顆一粒不忍狼藉可以延年
　　最上一乘妙道
最上一乘無上至真妙道以太虚為鼎太極為爐清浄
為丹基無為為丹母性命為鉛汞定慧為水火窒慾懲
忿為水火交情性合一為金木併洗心滌慮為沐浴存
誠定意為固濟戒定慧為三要中為𤣥闗明心為應驗
見性為凝結三元混一為聖胎性命打成一片為丹成
身外有身為脱胎打破虚空為了當此最上一乘之妙
至士可以行之功滿徳隆直超圓頓形神俱妙與道合
真
　　八段錦導引法
閉目㝠心坐(㝠心盤/趺而坐)握固静思神叩齒三十六兩手抱
崑崙(乂兩手向項後數九息勿令耳聞/自此以後出入息皆不可使耳聞)左右鳴天鼓二
十四度聞(移兩手心掩兩耳先以第二指壓/中指彈擊腦後左右各二十四次)微擺撼天
柱(摇頭左右顧肩膊轉隨/動二十四先須握固)赤龍攪水津(赤龍者舌也以/舌攪口齒并左)
(右頰待津/液生而嚥)漱津三十六(一云/皷潄)神水滿口勻一口分三嚥
(所漱津液分作三口/作汩汩聲而嚥之)龍行虎自奔(液為龍/氣為虎)閉氣搓手熱
(以鼻引清氣閉之少頓搓手急/數令熱極鼻中徐徐乃放氣出)背摩後精門(精門者腰/後外腎也)
(合手心摩畢/收手握固)盡此一口氣(再閉/氣也)想火燒臍輪(閉口鼻之/氣想用心)
(火下燒丹田覺/熱極即用後法)左右轆轤轉(俯首擺撼兩肩三十六想/火自丹田透雙闗入腦户)
(鼻引精氣/閉少頃間)兩脚放舒伸(放直/兩脚)乂手雙虚托(乂手相交向/上托空或三)
(次九/次)低頭攀脚頻(以兩手向前攀脚心/十二次乃收足端坐)以候逆水上(候/口)
(中津液生如未生再/用急攪取水同前法)再漱再吞津如此三度畢神水九
次吞(謂再漱三十六如前/口分三嚥乃為九也)嚥下汩汩響百脉自調匀河
車搬運訖(擺肩并身二十四及/再轉轆轤二十四次)發火遍燒身(想丹田火/自下而上)
(遍燒身體想時口/鼻皆閉氣少頃)邪魔不敢近夢寐不能昏寒暑不能
入灾病不能迍子後午前作造化合乾坤循環次第轉
八卦是良因
　訣曰其法於甲子日夜半子時起首行時口中不得
　出氣唯鼻中微放清氣每日子後午前各行一次或
　晝夜共行三次久而自知蠲除疾病漸覺身輕能勤
　苦不怠則仙道不逺矣
髙子曰已上名八段錦法乃古聖相傳故為圖有八握
　固二字人多不考豈特閉目見自己之目㝠心見自
　己之心哉趺坐時當以左脚後跟曲頂腎莖根下動
　處不令精竅漏泄云耳行功何必拘以子午但一日
　之中得有身閒心静處便是下手所在多寡隨行若
　認定二時忙廹當如之何入道者不可不知





去病延年六字法(其法以口吐鼻取/)
　總訣(此行六字功夫秘要訣也非此六法行不/到於本以此導之若引經耳經不可不知)
　　肝若嘘時目睁精　　肺知呬氣手雙擎
　　心呵頂上連乂手　　腎吹抱取膝頭平
　　脾病呼時須撮口　　三焦客熱臥嘻寜
　吹腎氣訣
　　腎為水病主生門　　有疾尫羸氣色昏
　　眉蹙耳鳴兼黑痩　　吹之邪妄立逃奔
　呵心氣訣
　　心源燥煩急須呵　　此法通神更莫過
　　喉内口瘡并熱痛　　依之目下便安和
　嘘肝氣訣
　　肝主龍塗位號心　　病來還覺好酸辛
　　眼中赤色兼多淚　　嘘之立去病好神
　呬肺氣訣
　　呬呬數多作生涎　　腦膈煩滿上焦痰
　　若有肝病急須呬　　用之目下自安然
　呼脾氣訣
　　脾宫屬土號太倉　　痰病行之勝藥方
　　㵼痢腸鳴并吐水　　急調呼字免成殃
　嘻三焦訣
　　三焦有病急須嘻　　古聖留言最上醫
　　若或通行去壅塞　　不因此法又何知
　四季却病歌
　　春嘘明目木扶肝　　夏至呵心火自閑
　　秋呬定政金肺潤　　腎吹唯要坎中安
　　三焦嘻却除煩熱　　四季長呼脾化飡
　　切忌出聲聞口耳　　其功尤勝保神丹
　養心坐功法
時正坐以兩手作拳用力左右互相虚築各六度又以
一手按腕上一手向上拓空如重石又以兩手相乂以
脚踏手中各五六度能去心胸間風邪諸疾闗氣為之
良久閉目三嚥三叩齒而止
　養肝坐功法
時正坐以手兩相重按䏶下徐捩身左右各三五度又
以兩手拽相乂翻覆向胸三五度此能去肝家積聚風
邪毒氣餘如上
　養膽坐功法
時平坐令兩脚掌昂頭以兩手挽脚腕起揺動為之三
五度以兩手拓地舉身努腰脊三五度能去腎家之風
毒邪氣餘如上止下同
　養脾坐功法
時大坐伸一脚屈一脚以兩手向後反掣各三五度又
行跪坐以兩手㨿地回頭用力虎視各三五度能去脾
藏積聚風邪喜食
　養肺坐功法
時正坐以兩手㨿地縮身曲脊向上三舉去肺家風邪
積勞又行反拳搥脊上左右各三五度此法去胸臆間
風毒閉氣為之良久閉目嚥液三叩齒為止
　養腎功坐法
時正坐以兩手止從耳左右引脇三五度可挽臂向空
抛射左右同緩身三五度更以足前後踰左右各十數
度能去腰腎膀胱間風邪積聚餘如上法
　　凡欲修養須浄室焚香順温凉之宜明燥濕之候
　　每夜半後生炁時或五更睡覺先呵出腹内濁氣
　　或一九止或五六止定心閉目叩齒至十六通以
　　集心神然後手拇指背拭目大小眥九過兼按鼻
　　左右七過以兩手摩令極熱閉口鼻氣然後摩面
　　不計遍數為真人起居法次以舌拄上腭潄口中
　　内外津液滿口作三嚥下令入胃中存胃神承之
　　如此作為是三度九嚥庶得灌溉五臓光澤面目
　　極有效騐不可輕忽余意六字之法某藏有病當
　　以某字治之否則不必俱行恐傷無病之藏當酌
　　量以行可也然呵字一法心藏熱者秋冬睡醒當
　　呵出三五口以去五臓壅氣此又不可廢者
　心書九章(此至真妙道人能熟玩精思仙階可步矧/延年却病云乎此下三録皆紫府南宫極)
　　　　　(𤣥秘/語)
　　　趙古蟾曰三教之道同一心地法門有三學儒
　　　者學此而已修仙者修此而已叅禪者叅此而
　　　已捨此心而他求所謂旁蹊曲徑耳苦已勞形
　　　終無所成學者儻即是書反復玩味其理自明
　　　其理既明當繼之以力行力行不倦則三教聖
　　　賢之閫域可造進而無疑矣然是書也豈但為
　　　初學之士發哉
　　原心章第一
　　　八萬四千法門同歸方寸故首題原心章
夫心先天地而獨存厯事變而不朽先際無始後際無
終廓徹圓通靈明虚湛所謂體也不疾而速不行而至
所謂用也造物無方靈變莫測所謂神也五常百行之
所由始萬物萬事之所由終所謂道也夫人未生之初
體用混融萬殊一致雖不可得名狀心非無也既生之
後如月當空隨水現形各各禀受無欠無餘聖智非增
凡愚非損心非始有心之静性也動情也動而不止欲
也性情慾三者同出而異名也性固善情欲一萌而有
惡焉情動欲萌智誘物化物化不已心存無幾溺於染
縁移於習氣染習既深昧其本真矣聖智善返則為聖
智凡愚忘返則為凡愚聖智凡愚之分返與不返耳返
固善也不返忘也悲夫
　　究竟章第二
　　　既知道心便當究竟故次之以究竟章
道也者心也日用常行之謂也於眼曰視於耳曰聽於
鼻曰嗅於口曰言於手曰舉於足曰履饑則思食渴則
思飲冬則思裘夏則思葛行住坐臥苦樂逆順無往而
非道之所寓特昧性而不知耳凡是數端日用常行之
大者當究竟體認果何為哉茍知其所以然則與道思
過半矣
　　實證章第三
　　　究竟此理以悟為期故次之以實證章
學貴實證道貴實悟學非實證口耳文字之謂也道非
實悟情識意解之謂也夫欲實證實悟當堅其信心確
其素志既堅且確無難焉蓋大道虚無不可名狀無聲
色接於耳目可以見聞無法度授與學者可以造進貴
在自證自悟耳非堅其信心確其素志而能坐進是道
者未之有也所謂實證實悟者非枯坐灰心以待其悟
當於日用常行之間常常體認常常提撕力到功深自
有所得自得之妙如獲拱璧如歸大家如大夢之初醒
如積冰之以泮其樂不可云喻矣儒家所謂尋仲尼顔
子樂處者樂此者也禪宗所謂禪悦法喜者悦此者也
道教所謂當此之時喜極難言者喜此者也學道叅禪
不得其真而自謂實證實悟者是自誣也自誣可乎既
得實證實悟見得親切認得的當通身手眼全體金剛
一切處所皆知下落纔到此地位便得實證實悟的道
理盡情貶向無生國裏切不可執為竒特如此方有門
分相應所以古人道認着依前還不足若也認着執着
依前只在妄想情識中未免又被識神搬弄引入走隂
界中去展轉輪迴無所休息學者切宜慎之
　　破幻章第四
　　　既得實證實悟當識破萬幻庶不為萬事所累
　　　故次之以破幻章
一切世間皆同幻化以有形故不能長久草木禽獸之
脆蜎飛蠕動之微固其宜也至大者天地至堅者金石
成住壞空皆不能免况於人乎若不明此身是幻以五
尺有限之軀於天地間無涯事物相酬應加以功名利
禄富貴為聲色互相煎廹精神氣血隂消陽耗而不知
覺毋怪乎渥然如丹也為枯槁黟然如黑者星星矣一
旦忘形棄質同於臭腐雖親於妻子亦掩鼻而不敢近
睥睨而不敢視禽獸不若也當此之時試審平生所好
所尚果能與生死敵乎夫惟不敢敵隨業流轉輪於諸
趣生已復死死已復生生死相繼備受諸苦如循環然
無有休息是以至人知一切物為幻一切物如夢一切
物如空花陽燄一切有為如鏡中像如水中月以是故
塵視珠玉銖視軒冕以聲色如糞壤等生死如浮漚其
應物也如鑑空衡平妍蚩輕重來則應之不來勿求過
則化之既化勿留能轉於物不為物所轉能應於事不
為事所應以其生也由太虚而來故同太虚無滯礙及
其死也復歸太虚噫彼聖人者果何為而然哉識破萬
幻不染諸縁君子以是知其然也
　　安分章第五
　　　能識萬幻當知一切皆有數定則不生希求之
　　　心故次之以安分章
富貴貧賤壽夭分也死生禍福榮辱數也一飲一啄之
微莫不皆然從生至死一定而不可易也安其分則不
為富貴貧賤壽夭之所累知其數則不為生死禍福榮
辱之所怵然虚無所累静無所怵故静極而虚可以入
道也歟人之榮生也以有幻體故不得不為也茍達不
為亦達不達多為亦奚以為然則奈何曰無為無不為
斯可矣
　　神氣章第六
　　　論性不論氣不偹論氣不論性不明故次之以
　　　神氣章
神者性也首章言之詳矣然性之説有二有天地之性
有氣質之性父母未生以前即天地之性萬殊一本者
也父母既生之後即氣質之性一本萬殊者也天地之
性善氣質之性惡善惡混同以其禀二五之氣有剛柔
緩急之不同所以然也非性之咎善反之則天地之性
焉為氣之説亦有二有天地之氣有父母之氣天地之
氣真氣也父母之氣凡氣也蓋人生母腹中受父精母
血而成其朕兆所謂凡氣也混合空洞帝真九氣而全
其體段所謂真氣也自一氣胞二氣生胎第三禀長靈
明仙之氣而生魂性始來寄以體段未具而能靈迨夫
四氣生魄五氣生五臓第六禀髙真冲和之氣而生靈
體段始具具則能動動則初生初生性靈至九月氣足
十月始圓然後降生上丹田為性根下丹田為命蒂白
玉蟾真人曰人生在母腹中其臍蒂與母臍蒂相連母
呼亦呼母吸亦吸及乎降誕剪去臍蒂然後各自呼吸
而受父母一㸃凡氣則棲於下丹田中而寄體於腎下
丹田者又名𤣥闗前對臍後對腎居臍腎中間其連如
環廣一寸三分周圍有八竅前後二竅以應乾坤上通
泥丸下徹湧泉旁六竅以應坎離震巽兌艮六卦以通
六腑一身之氣皆萃於此如水之朝東輻之輳轂也故
下丹田為命之基其性即泥丸而寄體于心泥丸者在
人之首明堂之間六合之内是謂頂門故世稱頂門為
顖門也顖即性也顖開皆知夙世姻􁀙等事合則忘之
矣故泥丸謂之性根能知性根命蒂始可言修煉也天
地之氣亦有二人未生之前謂之先天又謂之母氣其
為氣也至大至剛充塞天地周流六虚晝夜不息人纔
受胎便禀此氣謂之後天又謂之子氣謂之日月發生
之氣即前所謂混合空洞帝真九氣是也其實一氣耳
其氣充塞人之腔子裡每日遇子時斗柄指地先天之
氣隨斗柄從九地之下發生周流六虚造化萬物子時
非人間之子時也二六時中嘗嘗收視返聽頓覺身中
煖氣冲然即其候也丹經云精生有時時至神知百刻
之中切忌昏迷天地之氣既生則人身之子氣以類感
類亦由湧泉上升丹田㸃化凡氣以成人身之造化故
曰形者神炁之舍神者形氣之主形氣非神塊然一物
嗚呼神非形氣茫然無歸嗚呼寄神性也寄性命也二
者不可偏廢修性而不修命紫陽所謂精神屬隂宅舍
難固未免嘗用遷徙之法修命而不修性釋氏所謂煉
氣精粹壽可千歲若不明正覺三昧報盡還來復入諸
趣所以先儒曰論性不論氣不備論氣不論性不明要
知性為主氣次之是書也予故以原心章首之混合神
炁仙家謂之煉金丹形喻之鼎器氣喻之藥物神喻之
火候忘機絶念收視返聽使精神魂魄意五者不漏固
鼎氣也晝牝夜𤣥攝心一處終日黙黙如愚如痴採藥
物也惺惺不昧了了常知神不外馳其氣自定調火功
也是以聖人忘形養氣忘氣養神忘神養虚形神俱妙
與道合真彼所謂忘者非若槁木死灰墻壁瓦礫懵然
無知之謂也若必口訣動而復静静而復動必有事焉
而勿正心勿忘不遊于外老氏之忘也胸次間常靈豁
豁地不忘懷不管帶釋氏之忘也夫是謂之真忘若夫
虚化神神化氣氣化形死矣是謂衆人
　　修幻章第七
　　　神氣真也形氣幻也假幻以修真真乃堅固故
　　　次之以修幻章
世之學佛者率以形同幻化而不顧且鄙學仙者為有
為自甘一向沉滯空寂流為頑空世縁既盡坐脫立亡
遂指為竒特耳殊不知此理乃先聖之所哂從上祖師
之所不取如九峯䖍侍者語一第座曰汝若會先師意
吾一一依先師禮待之問荅凡數反皆不契座曰汝粧
香來爐烟起處若不脱去是不知先師意侍者撫其背
曰坐忘立忘即不無若論先師意未夢見在昔有一僧
依一長者安禪坐定衣服飲食臥具醫藥悉以資給如
是數年宻遣一婢往試之挑戲之餘凝然不動顧謂婢
曰枯木倚寒巖三冬無煖氣婢持此語歸告長者長者
乃呵其僧曰養汝數年猶作這般見解斥而去之正坐
沉空滯寂之病也達摩隻履西歸普化揺鈴昇天此豈
沉空滯寂者所能為也又如大通智勝佛十刼坐道塲
佛法不現前不得成佛道於是跏趺坐身心寂不動遍
歴十小刼方得成佛道所以釋迦稱賛諸佛世尊一大
事因縁甚深難解不可妄傳與人惟佛與佛乃能証知
舍利佛等諸大弟子聞佛所説深自尅責自謂空法得
証已得寂滅之樂不復妄志求阿耨多羅三藐三菩提
今日那知寂滅非真寂滅也説使不聞佛法最上一乘
秘宻之蔵終止於空法而已故圭堂曰世尊末年説法
華所以再發重闗之秘五千退席者乃重闗前事八法
華者乃重闗後亊也如如居士曰饒伊大通大徹担板
只見一邊直須大法明了方曉教外别傳圭堂如如此
理豈無深意焉蓋佛法季運世皆以存神運氣揠苗助
長之説指為教外别傳簧鼓後學疑團不破遂以修仙
法為有為而不為甘心於沉空滯寂之域不知儂家自
有修仙顯訣特為尋常而不究竟者耳從上祖禪師立
坐禪一法以授徒衆至今叢林行焉可謂暗合妙道不
然何以使之厚鋪坐褥寛解衣帶端身直脊唇齒相着
舌柱上腭微開其目常視鼻端葢厚鋪坐褥者使形體
不倦也寛解衣帶者使氣常在也端身直脊者使理通
達氣不窒塞也唇齒相着舌拄上腭者使重樓無浩浩
而去之患也微開其目者使不坐在黑土之下也又以
去昏病也祖師為人可為指出修仙之法不過如是葢
佛家之説隱而不露使學者黙而會之忽然契合一撥
便轉所以續佛慧者常多道家之説雖顯易曉未免以
文字傳之反涉支離適以啟學者疑所以了性命者常
不多見也佛則謂之慧命仙則謂之性命其實一也特
所從言之異耳安得圓機之士與語仙佛之道耶
　　静通章第八
　　　工夫次第於此章静則動動則通通則久久則
　　　變化無窮焉故次之以静通章
天地之外曰太虚又曰太無總謂之虚無又謂之虛空
以其無心故也故虚則能容無則變化是以物各付物
事各付事形各付形氣各付氣使天地自相覆載日月
自相運行隂陽自升降寒暑自往來四時自推遷五氣
自順布飛潛動植自形自包虚空一何容心焉此虚空
所以長且久也天地大虚空人身小虚空人身不能與
天地同其長久者以有心故不能虚無若能虚無其心
神自來歸氣自來復始可言修持之法當先謹言語其
次節飲食再次省睡眠此三者修仙修佛之闗鍵也何
為而然哉老子曰𤣥牝之門為天地根綿綿若存用之
不勤𤣥牝者神氣之根蒂也口鼻者神氣之門户也出
息入息長收緩放使之綿綿歸根復命以養神氣故先
之以謹言語紫陽曰道自虚無生一氣便從一氣産隂
陽人日用發生之氣每憑虚而生人纔虚腹便思飲食
所以養其炁也其氣既生不能歸源則隨色聲香味喜
怒哀樂耗散之矣故次以節飲食簡菴徳禪師曰學道
之士如鷄抱卵使煖氣相續纔有間斷賺他性命人若
貪睡則神離于氣氣無所主奔潰四逸欲望凝結其可
得乎故次之以省睡眠然後固鼎採藥之方坐禪修幻
之法次第而行之則外之先天母氣下降而内之後天
子氣上昇俱會於中田㸃化凡氣日久月深凡氣煉盡
真氣充實其氣油然而生莫之能禦自雙闗深入泥丸
與神交姤所謂追二氣於黄道會三姓於𤣥宫交姤之
後仍化為甘露自𤣥膺而下復入中宫一升一降成其
造化也但要此一動一静然後相應不然則藥物耗散
火候差失所謂毫髪差殊不作丹也此皆出於自然不
可以存神運氣揠苗助長之説同日而語以要言之動
極生静静極生動一動一静互為其用而已如天地之
妙其動也闢其静也翕不闢則不翕不翕則不闢闢兮
翕焉造化之無窮焉若静定工夫既極則元陽之氣自
生道徳經曰致虚極守静篤萬物並作吾以觀其復法
華經云身心寂不動為求無上道古徳云直須大死一
迴絶後再生斯言盡之矣氣之生也乾坤震動山岳撼
揺龍虎争馳火風相擊往來三宫自升自降葢氣之始
升則為冬至一陽生於六隂之下其卦為復䷗陽氣漸
長隂氣漸消故為丑其卦為臨䷒於寅其卦為泰䷊於
卯其卦為大壯䷡節屬春分木旺在夘真氣薰蒸是沐
浴於辰其卦為夬䷪於已其卦為純乾䷀六陽既極一
隂生於六陽之下其卦為姤䷫隂炁漸長陽炁漸消故
為未其卦為遁䷠於申其卦為否䷋於酉其卦為觀䷓
節屬秋分金旺在酉真炁薰蒸是為沐浴於戍其卦為
剥䷖於亥其卦為坤䷁六隂既極復變為一隂一升一
降無暫休息二分二至晦朔弦望五行四時二十四炁
三百六十五度攢簇於一刻之中一刻之工夫故有一
年之節候一年三萬六千刻刻刻要調和夘酉外可以
奪三萬年之數此與天地造化黙相符命亦非執圖泥
象之比當此之時炁脉調和精神爽快儼如浴之方起
睡之正酣夫婦之歡會子母之留戀神抱其炁炁抱其
神日積月累打成一片隂盡陽純遂成真人逮夫脱胎
神化身外有身聚則成形散則成風去來無礙隱顯莫
測造化不能留隂陽不能拘鬼神莫能測蓍龜莫能知
逍遥無何有之鄉而與太虚同體矣
　　　已上三章專論性命
　　戒行章第九
　　　形乃宅舍心乃主人若戒行缺則藩籬破矣故
　　　次之以戒行章
欲了向上事須先持戒次修功行持戒者目無妄視耳
無妄聽口無妄言身無妄動以卑自居以謙自持彼以
惡來我以善受貪嗔痴愛人我是非一切放下此其大
畧修功行者見人饑寒思拯濟之見人疾病思救療之
見人忿争思解釋之凡可以為人方便者皆隨力而為
之力有不及常勸人為此其大畧茍持戒而不修功行
是厚於待己薄於待人則有外魔修功行而不持戒是
優於利人劣於利己則有内魔内魔外魔皆道之障所
以古者學道之士初發道心便持戒行日用二六時中
未嘗枉用其心朝煉夕磨不記歲月成與不成亦無取
必及其功圓行滿神氣亦壯自然感召巨眼宗匠以㸃
化之一言半句便躋壽域非一朝一夕之故也今之學
者不思體質凡陋根器淺劣且無寸功片行以及於人
又無涵養工夫貪嗔痴愛人我是非勃不可遏見古人
之成如是之易我成如是之難遂萌妄想僥倖㸃化欲
以積年耗散之炁累歲昏亂之神成就於片餉之間以
求出世之道愚亦甚矣正謂㸃石成金蒸砂作飯之理
也及其無成反生謗黷噫可悲也夫紫陽曰若非積行
修隂德動有羣魔作障縁斯言盡矣
　　天隱子曰神仙人也在乎修我靈炁勿為世俗沉
　　淪遂我自然勿為邪見凝滯則功成矣㫖哉言乎
　至道至微七論要訣
　　丹鼎第一
丘真人曰大包天地小不容針乃先天之物性命之根
蒂也在臍腎之間(一曰/前)大腸之左有一𤣥谷○性命始
於此呼吸出焉受胎之所
　　鉛汞第二
精炁中含靈謂之鉛元神一念感通有情謂之汞應物
之神
　　真鉛真汞第三(至此鉛汞一矣/)
炁無升降息定謂之真鉛念無生滅神凝謂之真汞息
有一毫之未定形非我有散而歸隂非真鉛也念有一
毫之散亂神不純陽散入鬼趣非真汞也非夙有靈骨
豈能至此
　　作用成丹第四
鉛汞相投合而成丹鉛汞二物同生於一金生水鉛生
銀也水生木銀生砂也木生火砂生汞也火不自生則
歸之於木木不自生則歸之於水水不自生則歸之於
金運汞投鉛之秘㫖在於忘情情忘則性復性復則歸
虚○呼吸皆在於此呼之根吸之蒂是謂元牝之門人
能虚心定息任其自然守固此處久而純熟十月數足
而成丹即所謂嬰兒也即是我一靈真性純陽而不離
非是果有一嬰兒只是一靈無雜念如嬰兒之無外想
是太乙含真炁也數足之後靈驗異常
　　火候第五
人心之動晝則心竅皆開陽也闢一户而謂之乾人心
之定夜則心竅皆合隂也闢一户而謂之坤陽動隂静
隂静陽生陽動則精神舒暢隂静則昏睡僵伏此人間
嘗情也古人以交媾神炁為進火十二時中只一時言
一日之間行住坐臥自然而然凝神入炁穴便是進火
便是子時一坐定陽氣生即身中子時所謂冬至不在
子夏至不在午言下手時便是冬至一陽生即火候也
只如子時定息不出不入神凝不生不滅打成一片非
動非静非隂非陽以此工夫治鍊空炁全胎集天地之
造化亦如冬至之時萬物皆凋外若可傷然生意歸根
而胚胎萬物無窮之生意藴於此矣
　　造化第六
忘五官之用息内外之機忘中不忘自然而然不動中
間黙黙守聚杳㝠之際恍惚之中打成一片只在臍腎
之間十二時中用工不斷十月工夫奪天地之大數古
仙妙用在乎抽添念動而散出乎夘門法當抽回使念
静息定或昏而睡入乎酉門法當添起調息奮迅太極
真人有曰散時行坤道土虚晦其光(收聚/光)昏時起巽風
調息任自然試問如何見得純陽而成丹曰念念更無
念對境自相忘不睡安有夢神靈覺異常神凝者想夢
自消
　　坎離之㫖第七(二靈只是一靈魂出則/魄入魂入則魄出也)
人之道首者乾之體也腹者坤之體也晝行乾道内之
一靈升而為乾宫之用一隂入乎二陽之中離也夜行
坤道外之一靈降而為坤宫之用一陽入乎二隂之中
坎也故聖人以神炁歸空○合而為一使坎離既濟於
中宫為之交媾曰坎離與乾坤四象分體用坎離既交
媾乾坤體不動體全隂陽純太極炁氤氲戊巳本屬土
土位據中尊至中守正位虚無道所寄性情復歸虚丹
成仙詔至
　□坤以一為乾宫生三女離居中隂數六
　□乾以一為坤宫生三男坎居中陽數九
　□坎宫之陽升而流戊　　　陽土五
　□離宫之隂降而就已　　　隂土十
　　右坎離交媾之圖鶴林子受
　内丹三要論
　　𤣥牝
悟真篇云要得谷神常不死須憑𤣥牝立根基真精既
返黄金室一顆明珠永不離夫身中一竅名曰𤣥牝受
炁以生實為府神三元所聚更無分别精神魂魄會於
此穴乃金丹還返之根神仙凝結聖胎之地也古人謂
之太極之蒂先天之柄虚無之系造化之源混沌之根
太虚之谷歸根竅復命闗戊巳門庚辛室甲乙户西南
鄉真一處中黄宫丹元府寺一壇偃月爐朱砂鼎龍虎
穴黄婆舍鉛罏土釡神水華池帝乙神室靈臺絳宫皆
一處也然在身中而求之非心非腎非口非鼻非肝非
肺非脾非胃非臍輪非尾閭非膀胱非榖道非兩腎中
間一穴非臍下一寸三分非明堂泥丸非闗元炁海然
則果何處也曰我得妙訣名曰規中一意不散結成胎
仙參同契云真人潛深淵浮游守規中此其所也老子
曰多言數窮不如守中正存乾之下坤之上震之西兌
之東坎離水火交媾之鄉人之一身天地之正中八􁁜
九竅絲絡聨接虚閒一穴空懸黍米不依形而立惟體
道而生似有似無若亡若存無内無外中有乾坤易曰
黄中通理正位居體書曰惟精惟一允執厥中度人經
曰中理五炁混合百神崔公入藥鏡曰貫尾閭通泥丸
純陽曰窮取生身受炁初平叔曰勸君窮取生身處元
炁之所由生真息之所由起白玉蟾又謂之念頭動處
修丹之士真息(一作/炁)不住則神化無基矣且此一竅先
天而生後天相接先後二炁總為混沌沓沓㝠㝠其中
有精非常精也恍恍惚惚其中有物非常物也天得之
以清地得之以寧人得之以靈
譚真人曰開(一作/闢)灝炁之門所以收其根知元神之囊
所以韜其光若蚌内守若石内蔵所以為珠玉之房皆
直指也然此一竅亦無邊傍更無内外若以形體色相
求之則又大成錯謬故曰不可執於無為不可形於有
作不可泥於存想不可着於持守聖人法象見諸丹經
或謂之圓髙中起狀如蓬壺關閉緻宻神運其中或謂
之狀如鷄子黑白相扶縱廣一寸以為始初彌厯十月
脫出其胞或謂之其白如綿其連如環中廣一寸
包一身之精粹此固明示𤣥關之要顯露造化之機學
者茍不探其𤣥不順其奧用功之時便守之以為蓬壺
存之以為鷄子想之以為連環模様若此形狀執着(一/作)
(有/)為有(一作/無)存無入妄豈不大可笑邪要之𤣥闗一竅
𤣥牝之門乃神仙聊指造化之機耳
玉溪子曰似是而非除却自身安頓着落何處去然其
中體用權衡本自不殊如以乾坤法天地坎離配日月
是也參同契曰混沌相交接權輿樹根基經營養鄞鄂
凝神以成軀則神炁有所收蔵魂魄不致散亂回光返
照便歸來造次不離常在此其詩曰經營鄞鄂體虚無
便握元神裏面居息往息來無間斷聖胎成就合元初
𤣥牝之㫖備於斯矣抑又論之杏林曰一空𤣥闗竅三
關要路頭忽然輕運動神水自周流又云心下腎上處
肝西肺左中非腸非胃府一炁自流通今曰𤣥關一竅
𤣥牝之門在人一身天地之中正造化固脗合乎此然
愚常審思其説大畧初明猶未得為直指天不秘道流
傳人間太上慈悲必不肯靳愚敢漏洩天機指出𤣥闗
一竅的的大意冒禁相付使骨相合仙之士一見豁然
心領神會宻而行之句句相應是書在處神物䕶持若
孽重福薄於是無縁自不邂逅斯訣雖及見之忽而不
敬亦不過瞽之文章聾之鐘鼓耳𤣥之又𤣥彼安知其
然宻語曰徑寸之質以混三才在臍之上約以三指彷
佛其内謂之𤣥闗不可以有心守不可以無心求以有
心守之終莫之有以無心求之愈見其無若何可也蓋
用志不分乃可凝神但澄心絶慮調息令匀寂然常照
勿使昏散候炁安和凝神入定於此定中觀照内景才
若意到其兆即萌便覺一息從規中起混混續續兀兀
騰騰存之以誠聽之以心六根安定胎息凝凝不閉不
數任其自然静極而嘘如春沼魚動極而反如百䖝蟄
氤氲開闔其妙無窮如此少時便須忘炁合神一歸混
沌致虚之極守静之篤心不動念無去無來不出不入
湛然常住是謂真人之息以踵踵者其息深深之義神
炁交感此其候也前所謂元炁之所由生真息之所由
起此意到處便見造化此息起處便見𤣥闗非髙非下
非左非右不前不後不偏不倚人一身天地之中正此
處也採取在此交媾在此烹煉在此沐浴在此温養在
此結胎在此脱體在此今若不分明説破學者必妄意
猜度非太過則不及矣紫陽曰饒君聰慧過顔閔不遇
真師莫强猜縱有丹經無口訣教君何處結靈胎然此
竅陽舒隂慘本無正形意到即開開闔有時百日立基
養成炁母虚室生白自然見之黄帝三月内視葢此道
也自臍下腸胃之間則謂之酆都地獄九幽都司隂境
積結真陽不居故靈寶煉度諸法存想此為幽闗豈修
煉之所哉學者試思之
　　藥物
古歌曰借問因何有我身不離精氣與元神我今説破
生身理一粒𤣥珠是嫡親夫神與氣精三品上藥煉精
成氣煉炁化神煉神合道此七返九還之要道也紅鉛
墨汞木液金精朱硃水銀白金黑錫金公姹女離女坎
男蒼龜赤蛇火龍水虎白雪黄芽交棃火棗金烏玉兔
乾馬坤牛日精月華天魂地魄水鄉鉛金鼎汞水中金
火中木隂中陽陽中隂黑中白雄中雌異名多象皆譬
喻也然則果何謂之藥物曰修丹之要在乎𤣥牝欲立
𤣥牝先固本根本根之本元精是也精即元炁所化也
故精炁一也以元神居之則三者聚為一也杏林石道
人曰萬物生皆死元神死復生以神居炁内丹道自然
成施肩吾先生曰炁是添年藥心為使炁神若知行炁
主便是得仙人若精虚則炁竭炁竭則神逝易曰精炁
為物遊魂為變欲復命歸根不亦難乎玉溪子曰以元
精未化之元炁而㸃化至神則神有光明而變化莫測
矣名曰神仙是皆明身中之藥物非假外物而為之也
然而産藥有川源採藥有時節制藥有法度入藥有造
化煉藥有火功昔聞之師曰西南之鄉土名黄庭恍惚
有物杳㝠有精分明一味水中金但向華池仔細尋此
産藥之川源也垂簾塞兌窒慾調息離形去智幾於坐
忘勸君終日黙如愚煉成一顆如意珠此採藥之時節
也天地之先無根靈草一意制度産成至寶大道不離
方寸地功夫細宻要行持此製藥之法度也心中無心
念中無念注意規中一炁還祖息息綿綿無間斷行行
坐坐轉分明此入藥之造化也清浄藥材宻意為元十
二時中炁煉火煎金鼎常令湯用煖玉爐不要火教寒
此煉藥之火功也大抵𤣥牝為隂陽之源神炁之宅神
炁為性命之藥胎息之根胎息為呼吸之祖深根固蒂
之道胎者乃蔵神之府息者化胎之源胎因息生息因
胎住胎不得息胎不成息不得胎神無主原夫人之未
生漠然太虚父母媾精其端始見一㸃初凝一念是也
純是性命混沌三月𤣥牝立焉𤣥牝既立繫如𤓰蒂嬰
兒在胎暗注母炁母呼亦呼母吸亦吸凡百動盪内外
相感何識何知何明何曉天之炁混之地之炁混之人
之氣混之但有一息焉及期而育天翻地覆人驚胞破
如行大巔失足之狀頭懸足撑而出之大呌一聲其息
即忘故隨性隨情不可拘也况乳以沃其心巧以玩其
目愛以牽其情慾以化其性渾然天真散之物者皆是
矣胎之一息無復再守也神仙教人修煉必欲返其本
而復其初重生五蔵再立形骸無質生質結成聖胎其
訣曰專炁致柔能知嬰兒除垢止念静心守一外想不
入内想不出終日混沌如在母腹神定以會乎炁炁和
以合神神即炁而凝炁煉神而住於寂然大休歇之塲
恍惚無何有之鄉灰心㝠㝠注意一竅如雞抱卵似魚
在淵呼至於根吸至於蒂綿綿若存再守胎中之一息
也守無所守其息自住得此息住泯然若無離心於心
無所存注杳㝠之内但覺虚空之中靈為造化之主宰
時節若至妙理自彰藥既生矣火斯出焉故採藥之時
謂之坎離合火出之際謂之乾坤交其坎離之合也則
萬象内攅於丹鼎在乎立基百日之間見之其乾坤之
交也則一㸃下降於黄庭在乎立基百日之後見之當
此之時身心混融與虚空等亦不知神之為炁亦不知
炁之為神亦不知天地何如亦不知我為甚物如太虚
之未分如三才之未露渾淪凝結之未鑿動静隂陽之
未形忽然一㸃靈光朗如虚室生白之狀似此竒妙非
存想非作為自然而然吾亦不知其所以然而然經云
一物含五采永作仙人禄(一作/藥)此金液大還丹也豈凡
硃凡汞五金八石所可同日而語哉還返之理至矣盡
矣若不悟信舍𤣥牝而立根基外神炁而求藥物不結
自然之胎息而妄行火候棄本趨末逐妄迷真天弗之
鑒吾末如之何也已
　　火候
古歌曰聖人傳藥不傳火從來火候少人知夫所謂不
傳者非秘而不傳也葢採時為之藥藥之中有火焉煉
時為之火火之中有藥焉能知藥而收火則定裏見丹
成自有不待傳而知者矣詩曰藥物陽内隂火候隂内
陽會得隂陽理火藥一處詳此其義也後人惑於丹經
不能頓悟聞有二十四炁七十二候二十八宿六十四
卦分野日月合璧海潮升降長生三昧陽文隂武等説
畢欲窮究何者為火何者為候疑心一生種種作相雖
得藥物之真懵然不敢烹煉殊不知真火本無候大藥
不計斤玉蟾云火本南方離卦離屬心心者神也神即
火也炁即藥也神不亂炁歸神以火煉藥而成丹者即
是以神馭炁而成道也其説如此分明直截夙無仙骨
誦為空言當面錯過深可歎息然火候口訣之要尤當
於真息中求之盖息從心起心静息調息息歸根金丹
之母玉帝心印經所謂逥風混合百日功靈者此也入
藥鏡所謂起㢲風運坤火入黄房成至寶者此也海蟾
翁所謂開闔乾坤造化樞煅煉一爐真日月者此也丹
陽子所謂神火夜煮鉛汞髓老龍吞盡祝融魂者此也
何則真人潜深淵浮游守規中必以神馭炁以炁定息
槖籥之開闔隂陽之升降呼吸出入任其自然専炁致
柔含光黙黙行住坐卧綿綿若存如婦人之懷孕如小
龍之養珠漸採漸煉漸凝漸結工夫純料打成一片動
静之間更宜消息念不可起念起則火炎意不可散意
散則火冷但使其無過不及操舍得中神炁相抱一意
冲和包裹混沌斯謂之火種種相續丹鼎常温無一息
之間斷無毫髪之差殊如是煉之一刻有一刻之周天
也如是煉之百日謂之立基如是煉之十月謂之胎仙
以至元海陽生水中火起天地循環造化反覆皆不離
乎一息也况所謂沐浴温養進退抽添其中皆宻合天
機潛符造化初不容吾力焉無子午卯酉之法無晦朔
弦望之節無冬至夏至之分無隂火陽符之别若言其
時則一日内十二時意所到皆可為若言其妙則一刻
之工夫自有一年之節候一年之工夫可奪天地三萬
六千年之氣數要知慢守藥爐看火候但安神息任天
然此平叔之的言也晝夜屯蒙法自然何用孜孜看火
候此髙象仙之確論也噫聖人傳藥不傳火之㫖盡於
斯矣若謂之藥自藥火自火則吾不知也
　神無方易無體夫所謂𤣥闗一竅者不過使神識炁
　使炁歸根回光返照收拾念頭之法耳玉溪子曰以
　正心誠意為中心柱子者是也夫所謂藥物火候者
　亦皆譬喻耳葢大道之要自然而然不假造作凡屬
　心思意為者皆非也但要知人身中自有箇主張造
　化底且道只今何者為王若能知此以静為本以定
　為機一斡旋頃天機自動不規中而自規中不胎息
　而自胎息藥不求生而自生火不求出而自出莫非
　自然之妙用豈待吾存想持守苦已勞形心知之意
　為之然後為道哉究竟到此可以忘言矣明眼者以
　為何如謹再識於篇末
導引却病歌訣
　　水潮除後患
平明睡醒時即起端坐凝神息慮舌䑛上腭舌口調息
津液自生漸至滿口分作三次以意送下久行之則五
蔵之邪火不炎四肢之氣血流暢諸疾不生永除後患
老而不衰
　　訣曰
　津液頻生在舌端尋常嗽嚥下丹田於中暢美無凝
　滯百日功靈可駐顔
　　起火得長安
子午二時存想真火自湧泉穴起先從左足行上玉枕
過泥丸降入丹田三遍次從右足亦行三遍復從尾閭
起又行三遍久久純熟則百脉流通五臓無滯四肢健
而百骸理也
　　訣曰
　陽火須知自下生隂符上降落黄庭周流不息精神
　固此是真人大鍊形
　　夢失封金匱
慾動則火熾火熾則神疲神疲則精滑而夢失也寤寐
時調息神思以左手搓臍二七右手亦然復以兩手搓
脅擺揺七次嚥氣納於丹田握固良久乃正屈足側臥
永無走失
　　訣曰
　精滑神疲慾火攻夢中遺失致傷生搓摩有訣君須
　記絶慾除貪是上乘
　　形衰守玉關
百慮感中萬事勞形所以衰也返老還童非金丹不可
然金丹豈易得哉善攝生者行住坐臥一意不散固守
丹田黙運神氣冲透三關自然生精生氣則形可以壯
老可以耐矣
　　訣曰
　却老扶衰别有方不須身外覔隂陽玉闗謹守常淵
　黙氣足神全壽更康
　　鼓呵消積聚
有因食而積者有因氣而積者久則脾胃受傷醫藥難
治孰若節飲食戒嗔怒不使有積聚為妙患者當以身
閉息鼓動胸腹俟其氣滿緩緩呵出如此行五七次便
得通快即止
　　訣曰
　氣滯脾虚食不消胸中膨悶最難調徐徐呵鼓潜通
　泰疾退身安莫久勞
　　兜禮治傷寒
元氣虧弱腠理不宻則風寒傷感患者端坐盤足以兩
手𦂳兠外腎閉口緘息存想真氣自尾閭升過夾脊透
泥丸逐其邪氣低頭屈抑如禮拜狀不拘數以汗出為
度其疾即愈
　　訣曰
　跏趺端坐向蒲團手握隂囊意要専運氣叩頭三五
　遍頓令寒疾立時安
　　叩齒牙無疾
齒之有疾乃脾胃之火薰蒸每侵晨睡醒時叩齒三十
六遍以舌攪牙齦之上不論遍數津液滿口方可嚥下
每作三次乃止及凡小解之時閉口咬牙解畢方開永
無齒疾
　　訣曰
　熱極風生齒不寧侵晨叩𠻳自惺惺若教運用常無
　隔還許他年老復釘
　　升觀鬂不斑
思慮太過則神耗氣虚血敗而斑矣要以子午時握固
端坐凝神絶念兩眼令光上視泥丸存想追攝二氣自
尾閭間上升下降返還元海每行九遍久則神全氣血
充足髪可返黑也
　　訣曰
　神氣冲和精自全存無守有養胎仙心中念慮皆消
　滅要學神仙也不難
　　運睛除眼翳
傷熱傷氣肝虚腎虚則眼昏生翳日久不治盲瞎必矣
每日睡起時跌坐凝息塞兌垂簾將雙目輪轉十四次
𦂳閉少時忽然大睁行久不替内障外翳自散切忌色
慾并書細字
　　訣曰
　喜怒傷神目不明垂簾塞兌養元精精生炁化神來
　復五内隂魔自失驚
　　掩耳去頭旋
邪風入腦虚火上攻則頭目昏旋偏作正痛久則中風
不語半身不遂亦繇此致治之須静坐升身閉息以兩
手掩耳折頭五七次存想元神逆上泥丸以逐其邪自
然風邪散去
　　訣曰
　視聽無聞意在心神從髓海逐邪氛更兼精氣無虚
　耗可學蓬萊境上人
　　托踏應輕骨
四肢亦欲得小勞譬如户樞終不朽熊鳥演法吐納導
引皆養生之術也平時雙手上托如舉大石兩脚前踏
如履平地存想神炁依按四時嘘呵二七次則身輕體
健足耐寒暑
　　訣曰
　精炁冲和五臓安四肢完固骨强堅雖然未得刀圭
　餌且住人間作地仙
　　搓塗自美顔
顔色憔悴所由心思過度勞碌不謹毎晨静坐閉目凝
神存養神炁冲澹自内達外以兩手搓熱拂面七次仍
以𠻳津塗面搓拂數次行之半月則皮膚光潤容悦澤
大過尋常矣
　　訣曰
　寡慾心虚炁血盈自然五臓得和平衰顔仗此增光
　澤不羡人間五等榮
　　閉摩通滯炁
炁滯則痛血滯則腫滯之為患不可不慎治之須澄心
閉息以左手摩滯七七遍右手亦然復以津塗之勤行
七日則炁血通暢永無凝滯之患修養家所謂乾沐浴
者即此義也
　　訣曰
　榮衛流行不暫休一纔凝滯便堪憂誰知閉息能通
　暢此外何須别討求
　　凝抱固丹田
元神一出便收來神返身中炁自回如此朝朝并暮暮
自然赤子産真胎此凝抱之功也平時静坐存想元神
入於丹田隨意呼吸旬日丹田完固百日靈明漸通不
可或作或輟也
　　訣曰
　丹田完固炁根歸炁聚神凝道合真久視定須從此
　始莫教虚度過光隂
　　淡食能多篇
五味之於五臓各有所宜若食之不節必致虧損孰若
食淡謹節之為愈也然此淡亦非棄絶五味特言欲五
味之冲淡耳仙翁有云斷鹽不是道飲食無滋味可見
其不絶五味淡對濃而言若膏梁過度之類如吃素是
也
　
　
　
　
　
　
　
　
　
　
　
　
　遵生八牋卷十
欽定四庫全書
　遵生八牋卷十一
　　　　　　　　　　　　明　高濓　撰
　　飲饌服食牋上
　高子曰飲食活人之本也是以一身之中陰陽運行
　五行相生莫不由於飲食故飲食進則榖氣充榖氣
　充則血氣盛血氣盛則筋力强脾胃者五臟之宗四
　臟之氣皆禀於脾四時以胃氣為本由飲食以資氣
　生氣以益精生精以養氣氣足以生神神足以全身
　相須以為用者也人於日用養生務尚淡薄勿令生
　我者害我俾五味得為五内賊是得養生之道矣余
　集首茶水次粥糜蔬菜薄叙脯饌醇醴麵粉糕餅果
　實之類惟取適用無事異常若彼烹炙生靈椒馨珍
　味自有大官之饌為天人之供非我山人所宜悉迸
　不録其他仙經服餌利益世人歴有成驗諸方制而
　用之有法神而明之在人擇其可餌錄之以為却病
　延年之助惟人量已陰藏陽藏之殊乃進或寒或熱
　之藥務令氣性和平嗜慾簡黙則服食之力種種奏
　功設若六慾方熾五官失調雖餌仙方終落鬼籍服
　之果何益哉識者當自商確編成箋曰飲饌服食
　　序古諸論
眞人曰脾能母飬四臟養生家謂之黄婆司馬子㣲教
人存黄氣納泥丸能致長生太倉公言安榖過期不安
榖不及期以此知脾胃全固百疾不生江南一老人年
七十三歲壯如少者人問所養無他術平生不習飲湯
水耳常人日飲數升吾日減數合但只沾唇而已脾胃
惡濕飲少胃强氣盛液行自然不濕或冒逺行亦不念
水此可謂至言不煩
食飲以時饑飽得中水榖變化冲氣融和精血以生榮
衛以行臟腑調平神志安寧正氣冲實於内元眞通㑹
於外内外邪沴莫之能干一切疾患無從而作也
飲食之宜當候已饑而進食食不厭熟嚼仍候焦渇而
引飲不厭細理必待饑甚而食食勿過飽時覺渇甚而
飲飲勿太頻食不厭精細飲不厭温熱
太乙眞人七禁文其六曰美飲食養胃氣彭鶴林曰夫
脾為臟胃為腑脾胃二氣互相表裏胃為水榖之海主
受水榖脾為中央磨而消之化為血氣以滋養一身灌
溉五臟故修生之士不可以不美其飲食所謂美者非
水陸畢具異品珍羞之謂也要在乎生冷勿食麤硬勿
食勿强食勿强飲先饑而食食不過飽先渇而飲飲不
過多以至孔氏所謂食饐而餲魚餒而肉敗不食等語
凡此數端皆損胃氣非惟致疾亦乃傷生欲希長年此
宜深戒而亦養老奉親與觀頥自養者之所當知也
黄山谷云爛蒸同州羔灌以杏酪食之以匕不以筯南
都撥心麵作槐芽温淘糝以襄邑抹猪炊共城香稻薦
以蒸子鵝吳興庖人斫松江鱸鱠繼以廬山康王谷水
烹曾坑闘品少焉解衣仰卧使人誦東坡赤壁前後賦
亦足以一笑也此雖山谷之寓言然想像其食味之美
安得聚之以奉老人之㫖耳
東坡老饕賦云庖丁鼓刀易牙烹熬水欲新而釜欲潔
火惡陳而薪惡勞九蒸暴而日燥百上下而湯鏖嘗頂
上之一臠嚼霜前之兩螯爛櫻珠之煎蜜滃杏酪之蒸
羔蛤半熟以含酒蟹㣲生而帶糟葢聚物之夭美以養
吾之老饕婉彼姬姜顔如李桃彈湘妃之玉瑟鼓帝子
之雲璈命仙人之蕚緑華舞古曲之鬱輪袍引南海之
玻瓈酌涼州之蒲萄願先生之耆壽分餘瀝於兩髦候
紅潮於玉頰驚暖響於檀槽忽纍珠之妙曲抽獨繭之
長繰閔手倦而少休疑吻燥而當膏倒一缸之雪乳列
百柁之瓊艘各眼灔於秋水咸骨碎於春醪美人告去
已而雲散先生方兀然而禪逃響松風於蟹眼浮雪花
於兎毫先生一笑而起𣺌海濶而天高
吳郡鱸魚鱠八九月霜下時收鱸三尺以下劈作鱠浸
洗布包瀝水令盡散置盤内取香柔花葉相間細切和
鱠拌令勻霜鱸肉白如雪且不作腥謂之金虀玉鱠東
南佳味
雜俎曰名食有蕭家餫飩漉去其湯不肥可以瀹茗庾
家粽子白瑩如玉韓約作櫻桃饆饠其色不變能造冷
胡突鱠鱧魚臆連蒸鹿麞皮索餅將軍曲良翰能為驢
􁏢駝峰炙
何元侈於味食必方丈後稍去猶食白魚䱉腊糖蟹鍾
𡵻議曰䱉之就腊驟於屈伸蟹之將糖躁擾彌甚仁人
用意深懐惻怛至於車螯蚶蠣眉目内缺慙渾淪之竒
唇吻外緘非金人之愼不榮不悴曾草木不若無聲無
臭與瓦礫何異故宜長充庖厨永為口實
後漢茅容字季偉郭林宗曾寓宿焉及明旦容殺雞為
饌林宗意為已設既而容獨以供母自與宗共蔬藿同
飯林宗因起拜之曰卿賢乎哉後竟以孝成徳
苕溪漁隠曰東坡於飲食作詩賦以寫之徃徃皆臻其
妙如老饕賦豆粥詩是也豆粥詩云江頭千頃雪色蘆
茅簷出没晨烟孤地碓舂秔光似玉沙瓶煮豆滑如酥
我老此身無著處賣書來問東家住晨聽雞鳴粥熟時
蓬頭曵履君家去又寒具詩云纎手搓來玉數尋碧油
煎出嫩黄深夜來春睡無輕重壓匾佳人纒臂金寒具
乃捻頭也出劉禹錫佳話過子忽出新意以山芋作玉
糝羮色香味皆竒絶天酥陀則不可知人間决無此味
也詩云香似龍涎仍釅白味如牛乳更全清莫將北海
金虀鱠輕比東坡玉糝羮誠齋菜羮詩亦云雲子香抄
玉色鮮菜羮新煑翠茸纎人間膾炙無此味天上酥陀
恐爾甜宋太宗命蘇易簡講文中子有楊素遺子食經
羮藜含糗之説上因問食品何物最珍對曰物無定味
適口者珍臣止知虀汁為羮臣憶一夕寒甚擁爐痛飲
夜半吻燥中庭月明殘雪中覆一虀盂連咀數根臣此
時自謂上界仙厨鸞脯鳯胎殆恐不及屢欲作氷壺先
生傳紀其事因循未果也上笑而然之
唐劉晏五鼓入朝時寒中路見賣蒸胡處熱氣騰輝使
人買以袍䄂包裙褐底啗謂同列曰美不可言此亦物
無定味適口者珍之意也
倪正父(思/)云魯直作食時五觀其言深切可謂知慙愧
者矣余嘗入一佛寺見僧持戒者每食先淡喫三口第
一以知飯之正味人食多以五味雜之未有知正味者
若淡食則本自甘美初不假外味也第二思衣食之從
來第三思農夫之艱苦此則五觀中已備其義每食用
此為法極為簡易且先喫三口白飯已過半矣後所食
者雖無羮蔬亦自可了處貧之道也
王逢原思歸賦云吾父八十母髪亦素尚爾為吏夐焉
遐路嗷嗷晨烏其子反哺我豈不如鬱其誰訴惟秋之
氣慘慄感人日興愁思側睇江濱憶為童子當此凛辰
百果始就迭進其珍時則有紫菱長腰紅芡圓實牛心
綠蒂之柿獨包黄膚之栗青芋連區烏椑五出鴨脚受
彩乎欲核木𤓰鏤丹而成質青乳之梨頳壺之橘蜂蛹
醃鹺榠楂漬蜜膳羞則有鵁鶄野鴈澤鳬鳴鶉清江之
膏蠏寒水之鮮鱗冒以紫薑雜以茭首觴浮茰菊俎薦
菁韭坐溪山之松篁掃門前之桐柳僮僕不譁圖書左
右或靜黙以終日或歡言以對友信吾親之所樂安閭
里其滋久切切余懐欲辭印綬固非效淵明之褊心恥
折腰於五斗
　茶泉類
　　論茶品
茶之産於天下多矣若劔南有蒙頂石花湖州有顧渚
紫筍峽州有碧澗明月卭州有火井思安渠江有薄片
巴東有眞香福州有栢巖洪州有白露常之陽羡婺之
舉巖丫山之陽坡龍安之騎火黔陽之都濡高株瀘川
之納溪梅嶺之數者其名皆著品第之則石花最上紫
筍次之又次則碧澗明月之類是也惜皆不可致耳若
近時虎邱山茶亦可稱竒惜不多得若天池茶在榖雨
前收細芽炒得法者青翠芳馨嗅亦消渇若眞岕茶其
價甚重兩倍天池惜乎難得須用自己令人採收方妙
又如浙之六安茶品亦精但不善炒不能發香而色苦
茶之本性實佳如杭之龍泓(即龍/井也)茶眞者天池不能及
也山中僅有一二家炒法甚精近有山僧焙者亦妙但
出龍井者方妙而龍井之山不過十數畝外此有茶似
皆不及附近假充猶之可也至於北山西溪俱充龍井
即杭人識龍井茶味者亦少以亂眞多耳意者天開龍
井美泉山靈特生佳茗以副之耳不得其逺者當以天
池龍井為最外此天竺靈隠為龍井之次臨安於潛生
於天目山者與舒州同亦次品也茶自浙以北皆較勝
惟閩廣以南不惟水不可輕飲而茶亦宜愼昔鴻漸未
詳嶺南諸茶乃云嶺南茶味極佳孰如嶺南之地多瘴
癘之氣染著草木北人食之多致成疾故當愼之要當
採時待其日出山霽霧障山嵐收淨採之可也茶團茶
片皆出碾磑大失眞味茶以日晒者佳甚青翠香潔更
勝火炒多矣
　　採茶
團黄有一旗一鎗之號言一葉一芽也凡早取為茶晩
取為荈榖雨前後收者為佳粗細皆可用惟在採摘之
時天色晴明炒焙適中盛貯如法
　　藏茶
茶宜蒻葉而畏香藥喜温燥而忌冷濕故收藏之家以
蒻葉封裹入焙中兩三日一次用火當如人體微温則
去濕潤若火多則茶焦不可食矣
又云以瓷坛盛茶十觔一瓶每年燒稻草灰入大桶茶
瓶座桶中以灰四面塡桶瓶上覆灰築實每用撥灰開
瓶取茶些少仍復覆灰再無蒸壊次年換灰為之
又云空閣中懸架將茶瓶口朝下放不蒸原蒸自天而
下故宜倒放
若上二種芽茶除以清泉烹外花香雜果俱不容入人
有好以花拌茶者此用平等細茶拌之庶茶味不減花
香盈頰終不脱俗如橙茶蓮花茶於日未出時將半含
蓮花撥開放細茶一撮納滿蘂中以麻皮略縶令其經
宿次早摘花傾出茶葉用建紙包茶焙乾再如前法又
將茶葉入别蘂中如此者數次取其焙乾收用不勝香
美
木樨茉莉玫瑰薔薇蘭蕙橘花梔子木香梅花皆可作
茶諸花開時摘其半含半放蘂之香氣全者量其茶葉
多少摘花為拌花多則太香而脱茶韻花少則不香而
不盡美三停茶葉一停花始稱假如木樨花須去其枝
蒂及塵垢蟲蟻用磁罐一層花一層茶相間填滿紙箬
封固入鍋重湯煑之取出待冷用紙封裹置火上焙乾
收用諸花倣此
　煎茶四要
　　一擇水
凡水泉不甘能損茶味故古人擇水最為切要山水上
江水次井水下山水乳泉漫流者為上瀑湧湍激勿食
食久令人有頸疾江水取去人逺者井水取汲多者如
蟹黄混濁鹹苦者皆勿用若杭湖心水吳山第一泉郭
璞井虎跑泉龍井葛仙翁井俱佳
　　二洗茶
凡烹茶先以熱湯洗茶葉去其塵垢冷氣烹之則美
　　三候湯
凡茶須緩火炙活火煎活火謂炭火之有焰者當使湯
無妄沸庶可養茶始則魚目散布㣲㣲有聲中則四邊
泉湧纍纍連珠終則騰波鼓浪水氣全消謂之老湯三
沸之法非活火不能成也最忌柴葉烟薰煎茶為此清
異録云五賊六魔湯也
凡茶少湯多則雲脚散湯少茶多則乳面聚
　　四擇品
凡瓶要小者易候湯又㸃茶注湯相應若瓶大啜存停
久味過則不佳矣茶銚茶瓶磁砂為上銅錫次之磁壺
注茶砂銚煑水為上清異錄云富貴湯當以銀銚煑湯
佳甚銅銚煑水錫壺注茶次之
茶盞惟宣窑壇盞為最質厚白瑩様式古雅有等宣窑
印花白甌式様得中而瑩然如玉次則喜窑心内茶字
小琖為美欲試茶色黄白豈容青花亂之注酒亦然惟
純白色器皿為最上乗品餘皆不取
　試茶三要
　　一滌器
茶瓶茶盞茶匙生鉎(音/星)致損茶味必須先時洗潔則美
　　二熁盞
凡㸃茶先須熁盞令熱則茶靣聚乳冷則茶色不浮
　　三擇果
茶有真香有佳味有正色烹㸃之際不宜以珍果香草
雜之奪其香者松子柑橙蓮心木𤓰梅花茉莉薔薇木
樨之類是也奪其味者牛乳畨桃荔枝圓眼枇杷之類
是也奪其色者柿餅膠棗火桃楊梅橙橘之類是也凡
飲佳茶去果方覺清絶雜之則無辨矣若欲用之所宜核
桃榛子𤓰仁杏仁欖仁栗子鷄頭銀杏之類或可用也
　　茶效
人飲真茶能止渇消食除痰少睡利水道明目益思(出/本)
(草拾/遺)除煩去膩人固不可一日無茶然或有忌而不飲
每食已輙以濃茶漱口煩膩既去而脾胃不損凡肉之
在齒間者得茶漱滌之乃盡消縮不覺脱去不煩刺挑
也而齒性便苦緣此漸堅密蠧毒自巳矣然率用中茶
(出蘇/文)
　茶具十六器收貯於器局供役苦節君者故立名管
　之葢欲歸綂於一以其素有貞心雅操而自能守之
　也
　　商象(古石鼎也/用以煎茶)　　歸潔(竹筅箒也/用以滌壺)
　　分盈(杓也用以/量水斤兩)　　逓火(銅火斗也/用以搬火)
　　降紅(銅火筯也/用以簇火)　　執權(凖茶秤也毎杓水/二斤用茶一兩)
　　團風(素竹扇也/用以發火)　　漉塵(茶洗也用/以洗茶)
　　靜沸(竹架即茶/經支腹也)　　注春(磁瓦壺也/用以注茶)
　　運鋒(劖果刀也/用以切果)　　甘鈍(木碪/墩也)
　　啜香(磁瓦甌也/用以啜茶)　　撩雲(竹茶匙也/用以取果)
　　納敬(竹茶槖也/用以放盞)　　受汚(拭抺布也/用以潔甌)
　總貯茶器七具
　　苦節君(煑茶作爐也用以煎/茶更有行者收藏)建城(以篛為籠封/茶以貯高閣)
　　雲屯(磁瓶用以杓/泉以供煑也)　　　烏府(以竹為籃用以資/盛炭為煎茶之)
　　水曹(即磁矼瓦缶用以/貯泉以供火鼎)　　器局(竹編為方箱用/以收茶具者)
　外有品司(竹編圓橦提合用以收貯/各品茶葉以待烹品者也)
　　論泉水
田子藝曰山下出泉為蒙穉也物穉則天全水穉則味
全故鴻漸曰山水上其曰乳泉石池慢慢者蒙之謂也
其曰瀑湧湍激者則非蒙矣宜戒人勿食
混混不舍皆有神以主之故天神司出萬物而漢書三
神山嶽其一也
源泉必重而泉之佳者尤重餘杭徐隠翁嘗為余言以
鳯凰山泉較阿姥墩百花泉便不及五泉可見仙源之
勝矣
山厚者泉厚山竒者泉竒山清者泉清山幽者泉幽皆
佳品也不厚則薄不竒則蠢不清則濁不幽則喧必無
佳泉
山不停處水必不停若停即無源者矣旱必易涸
　　石流
石山骨也流水行也山宣氣以産萬物氣宣則脉長故
曰山水上博物志曰石者金之根甲石流精以生水又
曰山泉者引地氣也
泉非石出者必不佳故楚詞云飲石泉兮蔭松栢皇甫
曾送陸羽詩幽期山寺逺野飯石泉清梅堯臣碧霄峰
茗詩烹處石泉嘉又云小石冷泉留早味誠可為賞鑑
者矣
泉徃徃有伏流沙土中者挹之不竭即可食不然則滲
潴之潦耳雖清勿食
流逺則味淡須深潭停畜以復其味乃可食
泉不流者食之有害博物志曰山居之民多癭腫疾由
於飲泉之不流者
泉湧出曰濆在在所稱珍珠泉者皆氣盛而脉湧耳切
不可食取以釀酒或有力
泉縣出曰沃㬥溜曰瀑皆不可食而廬山水簾洪州天
台瀑布皆入水品與陸經背矣故張曲江廬山瀑布詩
吾聞山下蒙今乃林巒表物性有詭激坤元曷紛矯黙
然置此去變化誰能了則識者固不食也然瀑布實山
居之珠箔錦幙也以供耳目誰曰不宜
　　清寒
清朗也靜也澂水之貌寒冽也凍也覆水之貌泉不難
於清而難於寒其瀬峻流駛而清岩奥陰積而寒者亦
非佳品
石少土多沙膩泥凝者必不清寒
蒙之象曰果行井之象曰寒泉不果則氣滯而光不澄
寒則性燥而味必嗇
氷堅氷也窮谷陰氣所聚不洩則結而為伏陰也在地
英明者惟水而氷則精而且冷是固清寒之極也謝康
樂詩鑿氷煑朝飱拾遺記蓬萊山氷水飲者千歲
下有石硫黄者發為温泉在在有之又有共出一壑半
温半冷者亦在在有之皆非食品特新安黄山朱砂湯
泉可食圖經云黄山舊名黟山東峰下有朱砂湯泉可
㸃茗春色㣲紅此則自然之丹液也拾遺記蓬萊山沸
水飲者千歲此又仙飲
有黄金處水必清有明珠處水必媚有子鮒處水必腥
腐有蛟龍處水必洞黒􁁷惡不可不辨也
　　甘香
甘美也香芳也尚書稼穡作甘黍甘為香黍惟甘香故
能養人泉惟甘香故亦能養人然甘易而香難未有香
而不甘者也
味美者曰甘泉氣芳者曰香泉所在間有之泉上有惡
木則葉滋根潤皆能損其甘香甚者能釀毒液尤宜去
之
甜水以甘稱也拾遺記員嶠山北甜水遶之味甘如蜜
十洲記元洲𤣥澗水如蜜漿飲之與天地相畢又曰生
洲之水味如飴酪
水中有丹者不惟其味異常而能延年卻疾須名山大
川諸仙翁修煉之所有之葛𤣥少時為臨沅令此縣廖
氏家世壽疑其井水殊赤乃試掘井左右得古人埋丹
砂數十斛西湖葛井乃稚川煉丹所在馬家園後淘井
出石瓮中有丹數枚如芡實啖之無味弃之有施漁翁
者拾一粒食之壽一百六歲此丹水尤不易得凡不淨
之器切不可汲
煑茶得宜而飲非其人猶汲乳泉以灌蒿萊罪莫大焉
飲之者一吸而盡不暇辨味俗莫甚焉
　　靈水
靈神也天一生水而精明不淆故上天自降之澤實靈
水也古稀上池之水者非歟要之皆仙飲也(大瓮收藏/黄梅雨水)
(雪水下放鵞子石十數塊經年不壊用栗/炭三四寸許燒紅投淬水中不生跳䖝)靈者陽氣勝
而所散也色濃為甘露凝如脂美如飴一名膏露一名
天酒是也
雪者天地之積寒也汜勝書雪為五榖之精拾遺記穆
王東至大㩬之谷西王母來進嵰州甜雪是靈雪也陶
榖取雪水烹團茶而丁謂煎茶詩痛惜藏書篋堅留待
雪天李虛已建茶呈學士詩試將梁苑雪煎動建溪春
是雪尤宜茶飲也處士列諸末品何邪意者以其味之
燥乎若言太冷則不然矣
雨者陰陽之和天地之施水從雲下輔時生養者也和
風順雨明雲甘雨拾遺記香雲退潤則成香雨皆靈雨
也固可食若夫龍所行者㬥而霪者旱而凍者腥而墨
者及簷溜者皆不可食潮汐近地必無佳泉葢斥鹵誘
之也天下潮汐惟武林最盛故無佳泉西湖山中則有
之
揚子固江也其南泠則夾石渟淵特入首品余嘗試之
誠與山東無異若吳淞江則水之最下者也亦復入品
甚不可解
　　井水
井清也泉之清潔者也通也物所通用者也法也節也
法制居人令節飲食無窮竭也其清出於陰其通入於
淆其法節由於得已脉暗而味滯故鴻漸曰井水下其
曰井取汲多者葢汲多則氣通而流活耳終非佳品養
水取白石子入瓮中雖養其味亦可澄水不淆
高子曰井水美者天下知鍾泠泉矣然而焦山一泉余
曽味過數次不減鍾泠惠山之水味淡而清允為上品
吾杭之水山泉以虎跑為最老龍井眞珠寺二泉亦甘
北山葛僊翁井水食之味厚城中之水以吳山第一泉
首稱予品不若施公井郭婆井二水清冽可茶若湖南
近二橋中水清晨取之烹茶妙甚無伺他求
　湯品類(三十/二種)
青脆梅湯　用青翠梅三斤十二兩生甘草末四兩炒
　鹽一斤生薑一斤四兩青椒三兩紅乾椒半兩將梅
　去核擘開兩片大率青梅湯家家有方其分兩亦大
　同小異初造之時香味亦同藏至經月便爛熟如黄
　梅湯耳葢有説焉一者青梅須在小滿前採搥碎核
　去仁不得犯手用乾木匙撥去打拌亦然搥碎之後
　攤在篩上令水略乾二用生甘草三用炒鹽須待冷
　四用生薑不經水浸擂碎五用青椒旋摘晾乾前日
　一齊抄拌仍用木匙抄入新瓶内止可藏十餘盞湯
　料者乃留些鹽摻面用雙重油紙再紙𦂳扎缾口如
　此方得一脆字也梅與薑或略犯手切作絲亦可
黄梅湯　肥大黄梅蒸熟去核淨肉一斤炒鹽三錢乾
　薑末一錢半乾紫蘇二兩甘草檀香末隨意拌勻置
　磁器中晒之收貯加糖㸃服夏月調水更妙
鳳池湯　烏梅去仁留核一斤甘草四兩炒鹽一兩水
　煎成膏
　一法各等分三味杵為末拌勻實按入瓶臘月或伏
　中合半年後焙乾為末㸃服或用水煎成膏亦可
橘湯　橘一斤去壳與中白穰膜以皮細切同橘肉搗
　碎炒鹽一兩甘草一兩生薑一兩搗汁和勻橙子同
　法曝乾宻封取以㸃湯服之妙甚
杏湯　杏仁不拘多少煑去皮尖浸水中一宿如磨菉
　豆粉法挂去水或加薑汁少許酥蜜㸃又杏仁三兩
　生薑二兩炒鹽一兩甘草為末一兩同擣
茴香湯　茴香椒皮六錢炒鹽二錢熟芝麻半升炒麫
　一斤同為末熱滚湯㸃服
梅蘇湯　烏梅一斤半炒鹽四兩甘草二兩紫蘇葉十
　兩檀香半兩炒麫十二兩均和㸃服
天香湯　白木樨盛開時清晨帶露用杖打下花以布
　被盛之揀去蒂蕚頓在淨器内新盆搗爛如泥榨乾
　甚收起每一斤加甘草一兩鹽梅十個搗為餅入磁
　罈封固用沸湯㸃服
暗香湯　梅花將開時清旦摘取半開花頭連蒂置磁
　瓶内每一兩重用炒鹽一兩洒之不可用手漉壊以
　厚紙數重宻封置陰處次年春夏取開先置蜜少許
　於盞内然後用花二三朶置於中滚湯一泡花頭自
　開如生可愛充茶香甚(一云䗶㸃花蕋陰/乾如上加汁亦可)
須問湯　東坡居士歌䟦云三錢生薑(乾/用)一升棗(乾用/去核)
　二兩白鹽(炒/黄)一兩草(炙去/皮)丁香木香各半錢約量陳
　皮一處搗(去/白)煎也好㸃也好紅白容顔直到老
杏酪湯　板杏仁用三兩半百沸湯二升浸葢却候冷
　即便換沸湯如是五度了逐個掐去皮尖入小砂盆
　内細研次用好蜜一斤於銚子内煉三沸看滚掇起
　候半冷旋傾入杏汁又研如是旋添入研和勻以之
　㸃湯服
鳳髓湯　潤肺療咳嗽　松子仁胡桃肉(湯浸去皮/各用一兩)蜜
　半兩
　右件研爛次入蜜和勻每用沸湯㸃服
醍醐湯　益知生津　烏梅(一斤搥碎用水兩大碗/慢火煎至一碗澄清)
　􁵂砂(二兩/碾末)白檀末(一/錢)麝香　蜜(三斤/)
　右將梅水􁵂砂蜜三件一處於砂石器内熬之候赤
　色為度冷定入白檀麝香毎用一二匙㸃湯服
水芝湯　通心氣益精髓
　乾蓮實(一斤帶皮炒極/燥搗羅為細末)粉草(一兩/㣲炒)
　右為細末每二錢入鹽少許沸湯㸃服蓮實搗羅至
　黑皮如鐵不可搗則去之世人用蓮實去黑皮多不
　知也此湯夜坐過饑氣乏不欲取食則飲一盞大能
　補虛助氣昔仙人務光子服此得道
茉莉湯　將蜜調塗在椀中心抹勻不令洋流每於凌
　晨採摘茉莉花三二十朶將蜜椀葢花取其香氣薫
　之午間去花㸃湯甚香
香橙湯　寛中快氣消酒　大橙子(二斤去核切作/片片連皮用)
　檀香末(半/兩)　生薑(一兩切半/斤子焙乾)　甘草末(一/兩)　鹽(三/錢)
　右二件用淨砂盆内碾爛如泥次入白檀末甘草末
　竝和作餅子焙乾碾為細末每用一錢沸湯㸃服
橄㰖湯　止渇生津
　百藥煎(二/兩)　白芷(一/錢)　檀香(五/錢)　甘草(炙五/錢)
　右件搗為細末沸湯㸃服
荳蔲湯　治一切冷氣心腹脹滿胷膈痞滯噦逆嘔吐
　泄㵼虛滑水榖不消困倦少力不思飲食(出局/方)
　肉荳蔲仁(一斤麫/裹煨)　甘草(炒四/兩)　白麵(炒一/斤)
　丁香枝梗(只用枝/五錢)　鹽(炒二/兩)
　右為末每服貳錢沸湯煎服食前服妙
解醒湯　中酒後服
　白茯苓(一錢/半)　白荳蔲仁(五/錢)　木香(三/錢)　神麯(一錢/炒黄)
　橘紅(一錢/半)　　蓮花青皮(一/分)　澤㵼(一/錢)　􁵂砂(三/錢)
　葛花(半/兩)　　　猪苓(去黒皮/一錢半)　亁薑(一/錢)　白术(二/錢)
　右為細末和勻每服二錢白湯調下但得㣲汗酒疾
　去矣不可多食
木𤓰湯　除濕止渇快氣
　乾木𤓰(去皮淨/四兩)　白檀(五/錢)　沉香(三/錢)　茴香(炒五/錢)
　白荳蔲(五/錢)　　　􁵂砂(五/錢)　粉草(一兩/半)　亁生薑(半/兩)
　右為極細末每用半錢加鹽沸湯㸃服
無塵湯　水晶糖霜(二/兩)　梅花片腦(二/分)
　右將糖霜乳細羅過入腦子再碾勻每用一錢沸湯
　㸃服不可多多則人厭也
緑雲湯　食魚不可飲此湯
　荆芥穗(四/兩)　白术(二/兩)　粉草(二/兩)
　右為細末入鹽㸃用
栢葉湯　採嫩栢葉線繫垂掛一大甕中紙糊其口經
　月取用如未甚亁更閉之至亁取為末如嫩草色不
　用甕只宻室中亦可但不及甕中者青翠若見風則
　黄矣此湯可以代茶夜話飲之尤醒睡飲茶多則傷
　人耗精氣害脾胃栢葉湯甚有益又不如新採洗淨
　㸃更為上
三妙湯　地黄枸杞實各取汁一升蜜半升銀器中同
　煎如稀餳每服一大匙湯調酒皆可實氣養血久服
　益人
亁荔枝湯　白糖(二/斤)　大烏梅肉(五兩用湯/蒸去澁水)
　桂末(少/許)　生薑絲(少/許)　甘草(少/許)
　右將糖與烏梅肉等搗爛以湯調用
清韻湯　􁵂砂末(三/兩)　石菖蒲末(一/兩)　甘草末(五/錢)
　入鹽少許白湯㸃用
橙湯　橙子(五十/箇)　亁山藥末(一/兩)　甘草末(一/兩)
　白梅肉(四/兩)
　右搗爛焙亁揑成餅子白湯用
桂花湯　桂花(焙乾為/末四兩)　乾薑(少/許)　甘草(少/許)
　右為末和勻量入鹽少許貯磁罐中莫令出氣時常
　用白湯㸃用
洞庭湯　陳皮(去皮/四兩)　生薑(四/兩)
　右將薑與橘皮同淹一宿晒亁入甘草末六兩白梅
　肉三十箇炒鹽(五/錢)和勻沸湯㸃用
木𤓰湯　木𤓰(十/兩)　生薑末(二/兩)　炒鹽(二/兩)　甘草末(三/兩)
　紫蘇末(十/兩)
　右五味和勻沸湯㸃用手足酸服之妙
　又一方加􁵂砂二兩為末山藥末三兩消食化氣壯
　脾
參麥湯　人參(一/錢)　門冬(六/分)　五味(三/分)
　入小礶煎成湯服
菉荳湯　將菉荳淘淨下鍋加水大火一滚取湯停冷
　色碧食之解暑如多滚則色濁不堪食矣
　熟水類(十二種/)
稻葉熟水　採禾苖晒亁每用滚湯入壺中燒稻葉帶
　焰投入葢宻少頃㵼服香甚
橘葉熟水　採取晒亁如上法泡用
紫蘇熟水　取葉火上隔紙烘焙不可翻動候香收起
　每用以滚湯洗泡一次傾去將泡過紫蘇入壺傾入
　滚水服之能寛胸導滯
沉香熟水　用上好沉香一二小塊爐燒烟以壺口覆
　爐不令烟氣旁出烟盡急以滚水投入壺内葢宻㵼
　服
丁香熟水　用丁香一二粒搥碎入壺傾上滚水其香
　鬱然但少熱耳
砂仁熟水　用砂仁三五顆甘草一二錢碾碎入壺中
　加滚湯泡上其香可食甚消壅隔去胷膈鬱滯
花香熟水　採茉莉玫瑰摘半開蕋頭用滚湯一碗停
　冷將花蕋浸水中葢碗宻封次早用時去花先装滚
　湯一壺入浸花水一二小盞則壺湯皆香藹可服
檀香熟水　如沉香熟水方法
荳蔲熟水　用荳蔲一錢甘草三錢石菖蒲五分為細
　片入淨瓦壺瓶以滚水食之如味濃再加熱水可用
桂漿　官桂(一兩/為末)　白蜜(二/碗)先將水二斗煑作一斗多
　入磁罈中候冷入桂蜜二物攪二百餘遍初用油紙
　一層外加綿紙數層蜜封罈口五七日其水可服或
　以木楔罈口蜜封置井中三五日氷凉可口每服一
　二杯祛暑解煩去熱生凉百病不作
香櫞湯　用大香櫞不拘多少以二十個為䂓切開將
　内瓤以竹刀刮出去囊袋并筋收起將皮刮去白細
　細切碎笊籬熱滚湯中焯一二次榨亁収起入前瓤
　内加炒鹽四兩甘草末一兩檀香末三錢沉香末一
　錢不用亦可白豆仁末二錢和勻用瓶宻封可久藏
　用每以筯挑一二匙沖白滚湯服胷膈脹滿膨氣醒
　酒化食導痰開鬱妙不可言不可多服恐傷元氣
　粥糜類(三十/八種)
芡實粥　用芡實去殻三合新者研成膏陳者作粉和
　粳米三合煑粥食之益精氣强智力聦耳目
蓮子粥　用蓮肉一兩去皮煑爛細搗入糯米三合煑
　粥食之治同上
竹葉粥　用竹葉五十片　石膏二兩水三碗煎至二
　碗澄清去楂入米三合煑粥入白糖一二匙食之治
　膈上風熱頭目赤
蔓菁粥　用蔓菁子二合研碎入水二大碗絞出清汁
　入米三合煑粥治小便不利
牛乳粥　用眞生牛乳一鍾先用白米作粥煑半熟去
　少湯入牛乳待煑熟盛碗再加酥一匙食之
甘蔗粥　用甘蔗榨漿三碗入米四合煑粥空心食之
　治咳嗽虛熱口燥涕濃舌亁
山藥粥　用羊肉四兩爛搗入山藥末一合加鹽少許
　粳米三合煑粥食之治虛勞骨蒸
枸杞粥　用甘州枸杞一合入米三合煑粥食之
紫蘇粥　用紫蘇研末入水取汁煑粥將熟諒加蘇子
　汁攪勻食之治老人脚氣(須用家/蘇方妙)
地黄粥　十月内生新地黄十餘斤搗汁每汁一斤入
　白蜜四兩熬成膏收貯封好每煑粥三合入地黄膏
　三二錢酥油少許食之滋陰潤肺
胡麻粥　用胡麻去皮蒸熟更炒令香用米三合淘淨
　入胡麻二合研汁同煑粥熟加酥食之
山栗粥　用栗子煑熟揉作粉入米煑粥食之
菊苖粥　用甘菊新長嫩頭叢生葉摘來洗淨細切入
　鹽同米煑粥食之清目寜心
杞葉粥　用枸杞子新嫩葉如上煑粥亦妙
薏苡粥　用薏仁淘淨對配白米煑粥入白糖一二匙
　食之
沙榖米粥　用沙榖米檢淨水略淘滚水内下一滚即
　起庶免作糊治下痢甚驗
蕪蔞粥　用沙礶先煑赤豆爛熟候煑米粥少沸傾赤
　豆同粥再煑食之
梅粥　收拾梅花瓣淨用雪水煑粥候粥熟下梅瓣一
　滚即起食之
荼䕷粥　採荼䕷花片用甘草湯焯過候粥熟同煑又
　採木香花嫩葉就甘草湯焯過以油鹽薑醯為菜二
　味清芬眞仙供也
河祗粥　用海鮝煑爛去骨細拆候粥熟同煑攪勻食
　之
山藥粥　用淮山藥為末四六分配米煑粥食之甚補
　下元
羊腎粥　枸杞葉半斤米三合羊腎兩個碎切葱頭五
　箇亁者亦可同煑粥加些鹽味食之大治腰脚疼痛
麋角粥　用煑過膠的麋角霜作細末每粥一盞入末
　一錢鹽少許食之治人下元虛弱
鹿腎粥　用鹿腎二個去脂膜切細入少鹽先煑爛
　米三合煑粥治氣虛耳聾　一方加蓯蓉二兩酒洗
　去皮同腎入粥煑亦妙
猪腎粥　用人參二分葱白些少防風一分俱搗作末
　同粳米三合入鍋煑半熟將猪腎一對去膜預切薄
　片淡鹽醃頃刻放粥鍋中投入再莫攪動慢火更煑
　良久食之能治耳聾
羊肉粥　用爛羊肉四兩細切加人參末一錢白茯苓
　末一錢大棗二個切細黄耆五分入粳米三合入好
　鹽三二分煑粥食之治羸弱壯陽
匾豆粥　白匾豆半斤人參二錢作細片用水煎汁下
　米作粥食之益精力又治小兒霍亂
茯苓粥茯苓為末浄一兩粳米二合先煑粥熟下茯
　苓末同煑起食治欲睡不得睡
蘇麻粥　眞紫蘇子大麻子各五錢水洗淨㣲炒香同
　水硏如泥取汁將二子汁化湯煑粥治老人諸虛結
　久風秘不解壅聚膈中腹脹惡心
竹瀝粥　如嘗煑粥以竹瀝下半甌食之能治痰火
門冬粥　麥門冬生者洗淨絞汁一盞白米二合薏苡
　仁一合生地黄絞汁二合生薑汁半盞先將薏仁白
　米煑熟后下三味汁煑成稀粥治翻胃嘔逆
蘿蔔粥　用不辣大蘿蔔入鹽煑熟切碎如荳入粥將
　起一滚而食
百合粥　生百合一升切碎同蜜一兩窨熟煑粥將起
　入百合三合同煑食之妙甚
仙人粥　何首烏赤者為雄白者為雌大者為佳
　採大者不可犯鐵竹刀刮去皮切成片收起每用五
　錢砂礶煑爛下白米三合煑粥
山茱茰粥
　採去皮搗研為泥粉每用一盞入蜜二匙同炒令凝
　揉同粥攪食作麫亦可
乳粥　用肥人乳候煑粥半熟去湯下入乳汁代湯煑
　熱置碗中加酥油一二錢旋攪甘美大補元氣無酥
　亦可
枸杞子粥　用生者研如泥亁者為末每粥一甌加子
　末半盞白蜜一二匙和勻食之大益
肉米粥　用白米先煑成軟飯將雞汁或肉汁蝦汁湯
　調和清過用熟肉碎切如豆再加茭笋香藎或松穰
　等物細切同飯下湯内一滚即起入供以醎菜為過
　味甚佳
菉豆粥　用菉豆淘淨下湯鍋多水煑爛次下米以𦂳
　火同熬成粥候冷食之甚宜夏月適可而止不宜多
　吃
口數粥　十二月二十五日夜用赤豆煑粥同菉豆法
　一家之人大小分食若出外未回者亦留與吃謂之
　口數粥能除瘟疫辟癘鬼出田家五行
　菓實粉麫類
藕粉　法取麤藕不限多少洗淨截斷浸三日夜每日
　換水㸔灼然潔淨漉出搗如泥漿以布絞淨汁又將
　藕楂搗細又絞汁盡濾出惡水以清水少和攪之然
　後澄去清水下即好粉
鷄頭粉　取新者晒亁去殻搗之成粉
栗子粉　取山栗切片晒亁磨成細粉
菱角粉　去皮如治藕法取粉
薑粉　　以生薑研爛絞汁澄粉用以和羮
葛粉　　去皮如上法取粉開胃止煩渇
茯苓粉　取苓切片以水浸去赤汁又換水浸一日如
　上法取粉拌米煑粥補益最佳
松栢粉　取葉在帶露時採之經隔一宿則無粉矣取
　嫩葉搗汁澄粉如嫩草欝蔥可愛
百合粉　取新者搗汁如上法取粉亁者可磨作粉
山藥粉　取新者如上法乾者可磨作粉
蕨粉　　作餅食之甚妙有治成貨者
蓮子粉　乾者可磨作粉
芋粉　　取白芋如前法作粉紫者不用
蒺藜粉　臼中搗去刺皮如上法取粉輕身去風
括蔞粉　去皮如上法取粉
茱茰麵　取粉如上法
山藥撥魚　白麫一斤好荳粉四兩水攪如調糊將煑
　熟山藥研爛同麫一并調稠用匙逐條撥入滚湯鍋
　内如魚片候熟以肉汁食之無汁麵内加白糖可吃
百合麫　用百合搗為粉和麵捜為餅為麫食亦可
　已上諸粉不惟取籠為造凡煑粥俱可配煑凡和麫
　用黒豆汁和之再無麫毒之害
　脯鮓類(五十/種)
　　千里脯
牛羊猪肉皆可精者一斤醲酒二盞淡醋一􁑭白鹽四
錢蔥三錢茴香花椒末一錢拌一宿文武火煑令汁亁
晒之妙絶可安一月
　　肉鮓(名梅/葉鮓)
精肉一斤去筋鹽一兩入炒米粉些少多要酸肉皮三
斤滚水焯切薄絲片同精肉切細拌用箬包每餅四兩
重冬天灰火焙三日用葢上留一小孔夏天一週時可
吃
　　搥脯
新宰圏猪帶熱精肉一斤切作四五塊少鹽半兩搙入
肉中直待筋脉不收日晒半亁量用好酒和水并花椒
蒔蘿橘皮熳火煑亁碎搥
　　火肉
以圏猪方殺下只取四隻精腿乘熱用鹽每一斤肉鹽
一兩從皮擦入肉内令如綿軟以石壓竹柵上置缸内
二十日次第三畨五次用稻柴灰一重間一重疊起用
稻草烟熏一日一夜掛有烟處初夏水中浸一日夜淨
洗仍前掛之
　　臘肉
肥嫩獖猪肉十斤切作二十段鹽八兩酒二斤調勻猛
力搙入肉中令如綿軟大石壓去水痕十分亁以剰下
所醃酒調糟塗肉上以篾穿掛通風處　又法肉十斤
先以鹽二十兩煎湯澄清取汁置肉汁中二十日取出
掛通風處　一法夏月鹽肉炒鹽擦入勻醃一宿掛起
見有水㾗便用大石壓去水亁掛風中
　　炙魚
鱭魚新出水者治淨炭上十分炙亁收藏一法以鱭魚
去頭尾切作段用油炙熟每段用箬間盛瓦罐内泥封
　　水醃魚
臘中鯉魚切大塊拭亁一斤用炒鹽四兩擦過淹一宿
洗淨晾亁再用鹽二兩糟一斤拌勻入瓮紙篘泥封塗
　　蟹生
用生蟹刴碎以麻油先熬熟冷并草果茴香砂仁花椒
末水薑楜椒俱為末再加葱鹽醋共十味入蟹内拌勻
即時可食
　　魚鮓
鯉魚青魚鱸魚鱘魚皆可造治去鱗腸舊筅箒緩刷去
脂膩腥血十分令淨掛當風一二日切作小方塊每十
斤用生鹽一斤夏月一斤四兩拌勻醃器内冬二十日
春秋减之布裹石壓令水十分亁不滑不韌用川椒皮
二兩蒔蘿茴香砂仁紅豆各半兩甘草少許皆為麤末
淘淨白粳米七八合炊飯生麻油一斤半純白葱絲一
斤紅麫一合半搥碎已上俱拌勻磁器或水桶按十分
實荷葉葢竹片扎定更以小石壓在上候其日熟春秋
最宜造冬天預醃下作坯可留臨用時旋將料物扛拌
此都中造法也鱭魚同法但要亁方好
　　肉鮓
生燒猪羊腿精批作片以刀背勻搥三兩次切作塊子
沸湯隨漉出用布内扭亁每一斤入好醋一盞鹽四錢
椒油草果砂仁各少許供饌亦珍美
　　大熝肉
肥嫩在圏猪約重四十斤者只取前腿去其脂剔其骨
去其拖肚淨取肉一塊切成四五斤塊又切作十字為
四方塊白术煑七八分熟撈起停冷搭精肥切作片子
厚一指淨去其浮油水用少許厚汁放鍋内先下熝料
次下肉又次淘下醬水又次下元汁燒滚又次下末子
細熝料在肉上又次下紅麯末以肉汁解薄傾在肉上
文武火燒滚令沸直至肉料上下皆紅色方下宿汁略
下鹽去醬板次下鰕汁掠去浮油以汁清為度調和得
所頓熱用之其肉與汁再不下鍋
豉汁鵝同法但不用紅麯加些豆豉擂在汁内捉清汁
法以元去浮油用生鰕和醬搗在汁内一邊燒火使鍋
中一邊滚起泛來掠去之如無鰕汁以猪肝擂碎和水
傾入代之三四次下鰕汁方無一㸃浮油為度
留宿汁法宿汁每日煎一滚停貯少時定清方好如不
用入錫器内或瓦礶内蓋好掛井中
用紅麯法每麯一酒盞許隔宿酒浸令酥研如泥以肉
汁解薄下　　麄熝料方用官桂白芷良薑等分不切完
用　細熝料方甘草多用官桂白芷良薑桂花檀香霍
香細辛甘松花椒宿砂紅豆杏仁等分為細末用
凡肉汁要十分清不見浮油方妙肉却不要乾枯
　　帶凍鹽醋魚
鮮鯉魚切作小塊鹽醃過醤煑熟收起却下魚鱗及荆芥同煎滚
去查候汁稠調和滋味得所錫器蜜盛置井中或水上用濃薑醋澆
　　　𤓰虀
醬𤓰生薑葱白淡笋亁或茭白鰕米鷄胸肉各等分切作
長條絲兒香油炒過供之
　　　水鷄亁
治淨大水鷄湯中煑浮即撈起以石壓之令十分亁收
　　　算條巴子
猪肉精肥各另切作三寸長大如算子様以砂糖花椒
末宿砂末調和得所拌勻晒亁蒸熟
　　燥子蛤蜊
用猪肉肥精相半切作小骰子塊和些酒煑半熟入醤
次下花椒砂仁葱白鹽醋和勻再下菉豆粉或麵水調
下鍋内作膩一滚盛起以蛤蜊先用水煑去壳排在湯
鼓子内以燥子肉洗供新韮胡葱菜心猪腰子笋茭白
同法
　　爐焙鷄
用鷄一隻水煑八分熟刴作小塊鍋内放油少許燒熱
放鷄在内略炒以□子或椀葢定燒極熱醋酒相半入
鹽少許烹之候亁再烹如此數次候十分酥熟取用
　　蒸鰣魚
鰣魚去腸不去鱗用布拭去血水放盪鑼内以花椒砂
仁醤擂碎水洒葱拌勻其味和蒸去鱗供食
　　酥骨魚
大鯽魚治淨用醤水酒少許紫蘇葉大撮甘草些少煑
半日候熟供食
　　川猪頭
猪頭先以水煑熟切作條子用砂糖花椒砂仁醤拌勻
重湯蒸頓煑爛剔骨扎縛作一塊大石壓實作膏糟食
　　釀肚子
用猪肚一個治淨釀入石蓮肉洗擦苦皮十分淨白糯
米淘淨與蓮肉對半實裹肚子肉用線扎𦂳煑熟壓實
候冷切片(煑熟肚子將帋鋪地放上用好醋噴肚/用鉢葢上少頃取食其肚肉皆厚可食)
　　夏月醃肉法
用炒過熱鹽擦肉令軟匀下缸内石壓一夜掛起見水
㾗即以大石壓亁掛當風處不敗
　　醃猪舌牛舌法
每舌一斤用鹽八錢一方用五錢好酒一碗川椒蒔蘿
茴香麻油少許細切葱白醃五日翻三四次索穿掛當
風處陰亁紙􁔷盛藏煑用
　　風魚法
用青魚鯉魚破去腸胃每觔用鹽四五錢醃七日取起
洗淨拭亁腮下切一刀將川椒茴香加炒鹽擦入腮内
併腹裏外以紙包裹外用麻皮扎成一個挂於當風之
處腹内入料多些方妙
　　肉生法
用精肉切細薄片子醬油洗淨入火燒紅鍋爆炒去血
水㣲白即好取出切成絲再加醬𤓰糟蘿蔔大蒜砂仁
草果花椒橘絲香油拌炒肉絲臨食加醋和勻食之甚
美
　　魚醬法
用魚一斤切碎洗淨後炒鹽三兩花椒一錢茴香一錢
亁薑一錢神麯二錢紅麯五錢加酒和勻拌魚肉入磁
瓶封好十日可用吃時加葱花少許
　　糟猪頭蹄爪法
用猪頭蹄爪煑爛去骨布包攤開大石壓匾實落一宿
糟用甚佳
　　酒發魚法
用大鯽魚破開去鱗眼腸胃不要見生水用布抹亁每
斤用神麯一兩紅麯一兩為末拌炒鹽二兩胡椒茴香
川椒亁薑各一兩拌勻􁔷入魚空肚内加料一層共􁦍
入罈内包好泥封十二月内造了至正月十五後開又
畨一轉入好酒浸滿泥封至四月方熟取吃可留一二
年
　　酒醃蝦法
用大蝦不見水洗剪去鬚尾每斤用鹽五錢淹半日瀝
亁入瓶中蝦一層放椒三十粒以椒多為妙或用椒拌
蝦装入瓶中亦妙装完每斤用鹽三兩好酒化開澆入
瓶内封好泥頭春秋五七日即好吃冬月十日方好
　　湖廣鮓法
用大鯉魚十觔細切丁香塊子去骨并雜物先用老黄
米炒燥碾末約有升半配以炒紅麯升半共為末聽用
將魚塊稱有十斤用好酒二碗鹽一斤夏月用鹽一斤
四兩拌魚醃磁器内冬醃半月春夏十日取起洗淨布
包榨十分亁以川椒二兩砂仁一兩茴香五錢紅豆五
錢甘草少許為末麻油一斤八兩葱白頭一斤先合米
麯末一升拌和納罈中用石壓實冬月十五日可吃夏
月七八日可吃吃時再加椒料米醋為佳
　　水煠肉(又名/擘燒)
將猪肉生切作二指大長條子兩面用刀華界如磚堦
様次將香油甜醤花椒茴香拌勻將切碎肉揉拌勻了
少頃鍋内下猪脂熬油一碗香油一碗水一大碗酒一
小碗下料拌肉以浸過為止再加蒜榔一兩蒲葢悶以
肉酥起鍋食之如無脂油要油氣故耳
　　清蒸肉
用好猪肉煑一滚取淨方塊水漂過刮淨將皮用刀界
碎將大小茴香花椒草菓官桂用稀布包作一包放盪
鑼内上壓肉塊先將鷄鵝清過好汁調和滋味澆在肉
上仍葢大葱醃菜蒜榔入湯鍋内葢住蒸之食時去葱
醃菜并包料食之
　　炒羊肚兒
將羊肚洗淨細切條子一邊大滚湯鍋一邊熱熬油鍋
先將肚子入湯鍋笊籬一焯就將粗布紐亁湯氣就火
急落油鍋内炒將熟加葱花蒜片花椒茴香醤油酒醋
調勻一烹即起香脆可食如遲慢即潤如皮條難吃
　　炒腰子
將猪腰子切開踼去白膜觔絲背面刀界花兒落滚水
㣲焯漉起入油鍋一炒加小料葱花芫荽蒜片椒薑醬
汁酒醋一烹即起
　　蟶鮓
蟶一斤鹽(一兩醃一伏時再洗/淨控亁布包石壓加)熟油(五/錢)薑橘絲(五/錢)鹽(一/錢)
葱絲(五/分)酒一大盞飯糝(一合/磨米)拌勻入瓶泥封十日可供
魚鮓同
　　又風魚
每魚一斤鹽(四/錢)加以花椒砂仁葱花香油薑絲橘細絲
醃壓十日挂烟薰處
　　糖炙肉并烘肉巴
猪肉去皮骨切作二寸大片將砂糖少許去氣息醬大
小􁰖香花椒拌肉見日一晾即收將香油熬熟下肉葢
定勿燒火以酥為度　肉巴用精嫩切條片鹽少醃之
後用椒料拌肉見日一晾炭火鐵床上炙之食
　　醬蟹糟蟹醉蟹三法
香油入醬油内亦可久留不砂　糟醋酒醤各一碗蟹
多加鹽一碟又法用酒七碗醋三碗鹽二碗醉蟹亦妙
　(炭一塊則蟹膏不沙以白芷一錢/入醉蟹則膏結實恐有藥氣不佳)
　　晒蝦不變紅色
蝦用鹽炒熟盛籮内用井水淋洗去鹽晒亁色紅不變
　　煑魚法
凡煑河魚先放水下燒則骨酥江海魚先調滚汁下鍋
則骨堅也
　　煑蟹青色蛤蜊脱丁
用柿蒂三五箇同蟹煑色青　用枇杷核内仁同蛤蜊
煑脱丁
　　造肉醬法
精肉四斤去筋骨醬一斤八兩研細鹽四兩葱白細切
一碗川椒茴香陳皮各五六錢用酒拌各料并肉如稠
粥入罈封固晒烈日中十餘日開㸔亁再加酒淡再加
鹽又封以泥晒之
　　黄雀鮓
每隻治淨用酒洗拭亁不犯水用麥黄紅麯鹽椒葱絲
嘗味和為止却將雀入匾罈内鋪一層上料一層􁔷實
以箬葢篾片竿定候滷出傾去加酒浸宻封久用
　　治食有法條例
洗猪肚用麫洗猪臟用砂糖不氣　煑笋入薄荷少加
鹽或以灰則不蘝　糟蟹罈上加皂角半錠可留久洗
魚滴生油一二㸃則無涎煑魚下末香不腥　煑鵝下
櫻桃葉數片易軟煑陳臘肉將熟取燒紅炭投數塊
入鍋内則不油蘝氣　煑諸般肉封鍋口用楮實子一
二粒同煑易爛又香　夏月肉單用醋煑可留十日
麵不宜生水過用滚湯停冷過之
燒肉忌桑柴火　醬蟹糟蟹忌燈照則沙　酒酸用赤
小豆一升炒焦袋盛入酒罈中則好　染坊瀝過淡灰
晒亁用以包藏生黄𤓰茄子至冬月可食　用松毛包
藏橘子三四月不亁菉豆藏橘亦可
五月以麥麫煑成粥糊入鹽少許候冷傾入甕中收新
鮮紅色未熟桃納滿甕中封口至冬月如生　宻煎黄
梅時換蜜用細辛放頂上(不生/小蟲)用臘水同薄荷一握明
礬少許入瓮中投浸枇杷林檎楊梅于中顔色不變味
凉可食
　
　
　遵生八牋卷十一
欽定四庫全書
　遵生八牋卷十二
　　　　　　　　　　　　　明　高濓　撰
　　飲饌服食牋中
　家蔬類(皆余手製曾經知味者牋入非/漫録也或傳有不同悉聼製度)
　　配鹽𤓰菽
老𤓰嫩茄合五十斤每斤用淨鹽二兩半先用半兩醃
𤓰茄一宿出水次用橘皮五斤新紫蘇連根三斤生薑
絲三斤去皮杏仁二斤桂花四兩甘草二兩黄豆一斗
煑酒五斤同拌入瓮合滿捺實箬五層竹片捺定箬裹
泥封晒日中兩月取出入大椒半斤茴香砂仁各半斤
勻晾晒在日内發熱乃酥美黄豆須揀大者煑爛以麩
皮罨熱去麩皮淨用
　　糖蒸茄
牛奶茄嫩而大者不去蒂直切成六稜每五十斤用鹽
一兩拌勻下湯焯令變色瀝亁用薄荷茴香末入在内
砂糖二斤醋半鐘浸三宿晒亁還滷直至滷盡茄亁壓
匾收藏之
　　蒜梅
青硬梅子二斤大蒜一斤或囊剝淨炒鹽三兩酌量水
煎湯停冷浸之候五十日後滷水將變色傾出再煎其
水停冷浸之入瓶至七月後食梅無酸味蒜無葷氣也
　　釀𤓰
青𤓰堅老而大者切作兩片去穰略用鹽出其水生薑
陳皮薄荷紫蘇俱切作絲茴香炒砂仁砂糖拌勻入𤓰
内用線扎定成個入醬缸内五六日取出連𤓰晒亁收
貯切碎了晒
　　蒜瓜
秋間小黄瓜一斤石灰白礬湯焯過控亁鹽半兩醃一
宿又鹽半兩剝大蒜瓣三兩搗為泥與瓜拌勻傾入醃
下水中熬好酒醋浸着凉處頓放冬瓜茄子同法
　　三煑瓜
青瓜堅老者切作兩片每一斤用鹽半兩醤一兩紫蘇
甘草少許醃伏時連滷夜煑日晒凡三次煑後晒至兩
天留甑上蒸之晒亁收貯
　　蒜苖亁
蒜苖切寸段一斤鹽一兩淹出臭水略晾亁拌醤糖少
許蒸熟晒亁收藏
　　藏芥
芥菜肥者不犯水晒至六七分亁去葉每斤鹽四兩淹
一宿取出每莖扎成小把置小瓶中倒瀝盡其水并煎
醃出水同煎取清汁待冷入瓶封固夏月食
　　菉豆芽
將菉豆冷水浸兩宿候漲換水淘兩次烘亁預掃地潔
淨以水洒濕鋪紙一層置豆於紙上以盆葢之一日兩
次洒水候芽長淘去壳沸湯略焯薑醋和之肉燥尤宜
　　芥辣
三年陳芥子碾細水調捺實椀内韌紙封固沸湯三五
次泡出黄水覆冷地上頃後有氣入淡醋解開布濾去
查　又法加細辛二三分更辣
　　醬佛手香櫞梨子
梨子帶皮入醬缸内久而不壊香櫞去穰醬皮佛手全
醬新橘皮石花麵筋皆可醬食其味更佳
　　糟茄子法
五茄六糟鹽十七更加河水甜如蜜　茄子五斤糟六
斤鹽十七兩河水兩小碗拌糟其茄味自甜此藏茄法
也非暴用者　又方中様晩茄水浸一宿每斤用鹽四
兩糟一斤亦妙
　　糟薑方
薑一斤糟一斤鹽五兩揀社日前可糟不要見水不可
損了薑皮用亁布擦去泥晒半亁後糟鹽拌之入甕
　　糖醋瓜
用六月伏旋摘白生𤓰以五十斤為率破作兩片去其
練切作寸許大厚三分三刀塊子然後將籮盛於水洗
淨每十斤用鹽五兩缸内鹽之約一個時翻轉再過半
時瀝起攤在蘆蓆上猛日中晒令半亁先切橘皮絲薑
絲花椒皮炒鹽篩淨將好醋下鍋煎沸每十斤用醋二
十二兩五錢好砂糖十兩入鹽醋内傾於器中候冷將
瓜亁薑椒等入醋拌勻過宿翻轉又一宿再翻後收藏
只要泡洗器具亁淨斷水跡向陰處收藏
　　素笋鮓
用好麩六七個扯如小指大條子秤五斤入湯内煑三
四沸捺在筲箕内帶熱榨亁先焙蒔蘿茴香共半合碾
碎不可細了揀花椒片小半合赤麯米大半合以湯泡
軟披葱頭須半碗杏仁一合許去皮尖擂碎用酒調湯
熬油二兩於鍋内候熟住火先傾杏仁入油沸過次下
麩及料物用鐵鏟頻翻三四轉嘗其鹹淡逐漸笊於器
中將温赤麯旋摻入捺實以荷葉葢上用竹片拴定以
石壓之三四箇時辰可用
　　又笋鮓方
春間取嫩笋剝淨去老頭切作四分大一寸長塊上籠
蒸熟以布包裹榨作極亁投於器中下油用製造與麩
鮓同
　　糟蘿蔔方
蘿蔔一斤鹽三兩以蘿蔔不要見水揩淨帶須半根晒
亁糟與鹽拌過次入蘿蔔又拌過入甕此方非暴吃者
　　做蒜苖方
苖用些少鹽淹一宿晾亁湯焯過又晾亁以甘草湯拌
過上甑蒸之晒亁入甕
　　三和菜
淡醋一分酒一分水一分鹽甘草調和其味得所煎滚
下菜薑絲橘皮絲各少許白芷一二小片糝菜上重湯
頓勿令開至熟食之
　　暴虀
菘菜嫩莖湯焯半熟紐亁切作碎段少加油略炒過入
器内加醋些少停片時食之
　　胡蘿蔔菜
取紅細胡蘿蔔切片同切芥菜入醋略醃片時食之甚
脆仍用鹽些少大小茴香薑橘皮絲同醋共拌醃食
　　胡蘿蔔鮓(俗名紅/蘿蔔也)
切作片子滚湯略焯控亁入少許茐花大小茴香薑橘
絲花椒末紅麯研爛同鹽拌勻罨一時食之
　　又方
白蘿蔔茭白生切笋煑熟三物俱同此法作鮓可供
　　晒淡笋亁
鮮笋猫兒頭不拘多少去皮切片條沸湯焯過晒亁收
貯用時米泔水浸軟色白如銀鹽湯焯即醃笋乾
　　蒜菜
用嫩白冬菜切寸段每十斤用炒鹽四兩每醋一碗水
二碗浸菜於瓮内
　　做瓜
用堅硬生瓜切開去穰揩亁不要犯水切三角小塊以
十斤為率用鹽半斤放在大盆内浸一宿明早以麻布
袋之用石壓亁蒔蘿茴香花椒橘皮紫蘇生薑各五錢
俱切絲和瓜拌勻好砂糖十兩上醋一碗碾糖極爛以
磁器盛之把在日中晒數翻轉以汁盡為度亁則入瓶
收貯
　　淡茄亁方
用大茄洗淨鍋内煑過不要見水擘開用石壓亁趂日
色晴先把瓦晒熱攤茄子於瓦上以亁為度藏至正二
月内和物勻食其味如新茄之味
　　十香鹹豉方
生瓜并茄子相半每十斤為率用鹽十二兩先將内四
兩醃一宿瀝亁生薑絲半斤活紫蘇連梗切斷半斤甘
草末半兩花椒揀去梗核碾碎二兩茴香一兩蒔蘿一
兩砂仁二兩藿葉半兩如無亦罷先五日將大黄豆一
升煑爛用炒麩皮一升拌罨做黄子待熱過篩去麩皮
止用豆䜴用酒一瓶醋糟大半碗與前物共和打拌泡
亁淨瓮入之捺實用箬四五重葢之竹片廿字扦定再
將紙篛扎瓮口泥封晒日中至四十日取出略㫰亁入
瓮收之如晒可二十日轉過瓮使日色週遍
　　又造芥辣法
用芥菜子一合入擂盆研細用醋一小盞以水和之再
用細絹擠出汁置水缸凉處臨用時再加醬油醋調勻
其辣無比其味極妙
　　芝蔴醬方
熟芝蔴一斗搗爛用六月六日水煎滚晾冷用罈調勻
水淹一手指封口晒五七日後開罈將黑皮去後加好
酒釀糟三碗好醬油三碗好酒二碗紅麯末一升炒菉
荳一升炒米一升小茴香末一兩和勻過二七日後用
　　盤醬瓜茄法
黄子一斤　瓜一斤　鹽四兩　將瓜擦原醃𤓰水拌
勻醬黄每日盤二次七七四十九日入罈
　　亁閉瓮菜
菜十斤炒鹽四十兩用缸醃菜一皮菜一皮鹽醃三日
取起菜入盆内揉一次將另過一缸鹽瀂收起聽用又
過三日又將菜取起又揉一次將菜另過一缸留鹽汁
聽用如此九遍完入瓮内一層菜上洒花椒小茴香一
層又装菜如此𦂳𦂳實實装好將前留起菜瀂每罈洨
三碗泥起過年可吃
　　撤拌和菜
將麻油入花椒先時熬一二滚收起臨用時將油倒一
碗入醬油醋白糖些少調和得法安起凡物用油拌的
即倒上些少拌吃絶妙如拌白菜荳芽水芹須將菜入
滚水焯熟入清水漂着臨用時榨亁拌油方吃菜色青
翠不黑又脆可口
　　水豆豉法
將黄子十斤好鹽四十兩金華甜酒十碗先日用滚湯
二十碗充調鹽作瀂留冷淀清聽用將黄子下缸入酒
入鹽水晒四十九日完方下大小茴香(各三/兩)　草果
　官桂(五/錢)　木香(三/錢)　陳皮絲(一/兩)　花椒(一/兩)　亁薑絲
　(半/斤)　杏仁(一/斤)　各料和入缸内又晒又打三日將罈
装起隔年吃方好蘸肉吃更妙
　　倒纛菜
每菜一百斤用鹽五十兩醃了入罈装實用鹽瀂調毛
灰如亁麵糊口上攤過封好不必草寒
　　辣芥菜清燒
用芥菜不要落水晾亁軟了用滚湯一焯就起笊籬撈
在篩子内晾冷將焯菜湯晾冷將篩子内菜用鬆鹽些
少撒拌入瓶後加晾冷菜瀂洨上包好安頓冷地上
　　蒸亁菜
將大窠好菜擇洗淨亁入沸湯内焯五六分熟晒亁用
鹽醬蒔蘿花椒砂糖橘皮同煑極熟又晒亁并蒸片時
以磁器收貯用時着香油揉㣲用醋飯上蒸食
　　鵪鶉茄
揀嫩茄切作細縷沸湯焯過控亁用鹽醬花椒蒔蘿茴
香甘草陳皮杏仁紅豆研細末拌勻晒亁蒸過收之用
時以滚湯泡軟蘸香油煠之
　　食香瓜茄
不拘多少切作棊子每斤用鹽八錢食香同瓜拌勻於
缸内醃一二日取出控亁日晒晩復入滷水内次日又
取出晒凡經三次勿令太亁装入罈内用
　　糟瓜茄
𤓰茄等物每五斤鹽十兩和糟拌勻用銅錢五十文逐
層鋪上經十日取錢不用别換糟入瓶收久翠色如新
　　茭白鮓
鮮茭切作片子焯過控亁以細蔥絲蒔蘿茴香花椒紅
麯研爛并鹽拌勻同醃一時食藕梢鮓同此造法
　　糖醋茄
取新嫩茄切三角塊沸湯漉過布包榨亁鹽淹一宿晒
亁用薑絲紫蘇拌勻煎滚糖醋潑浸收入磁器内瓜同
此法
　　糟薑
社前取嫩薑不拘多少去蘆擦淨用酒和糟鹽拌勻入
磁罈中上加沙糖一塊箬葉紥口泥封七日可食
　　醃鹽菜
白菜削去根及黄老葉洗淨控亁每菜十斤用鹽十兩
甘草數莖以淨瓮盛之將鹽撒入菜丫内擺於瓮中入
蒔蘿少許以手按實至半瓮再入甘草數莖候滿瓮用
磚石壓定醃三日後將菜倒過扭去滷水於亁淨器内
另放忌生水却將滷水澆菜内候七日依前法再倒用
新汲水渰浸仍用磚石壓之其菜味羙香脆若至春間
食不盡者於沸湯内焯過晒亁收之夏間將菜温水浸
過壓亁入香油拌勻以磁碗盛於飯上蒸過食之
　　蒜冬瓜
揀大者去皮穰切如一指闊以白礬石灰煎湯焯過漉
出控亁每斤用鹽二兩蒜瓣三兩搗碎同冬瓜装入磁
器添以熬過好醋浸之
　　醃鹽韭法
霜前揀肥韭無黄梢者擇淨洗控亁於磁盆中鋪韭一
層糝鹽一層候鹽韭勻鋪盡為度醃一二宿翻數次装
入磁器内用原滷加香油少許尤妙或就韭内醃小
黄𤓰小茄兒别用鹽醃去水韭内拌勻收貯
　　造榖菜法
用春不老菜臺去葉洗淨切碎如錢眼子大晒亁水氣
勿令太亁以薑絲炒黄豆瓣每菜一斤用鹽一兩入食
香相停揉回滷性装入礶内候熟隨用
　　黄芽菜
將白菜割去梗葉止留菜心仍離地二寸許以糞土壅
平用大缸覆之缸外以土宻壅勿令透氣半月後取食
其味最佳又黄芽韭薑芽蘿蔔芽川芎芽其法亦同
　　酒豆豉方
黄子一斗五升篩去麵令淨茄五斤瓜十二斤薑觔十
四兩橘絲隨放小茴香一升炒鹽四斤六兩青椒一斤
一處拌入瓮中捺實傾金華酒或酒娘醃過各物兩寸
許紙箬札縳泥封露四十九日罈上寫東西字記號輪
晒日滿傾大盆内晒亁為度以黄草布罩葢
　　紅鹽荳
先將鹽霜梅一個安在鍋底下淘淨大粒青豆葢梅又
將豆中作一窩下鹽在内用蘇木煎水入白礬些少沿
鍋四邊澆下平豆為度用火燒亁豆熟鹽又不泛而紅
　　五美薑
嫩薑一斤切片用白梅半斤打碎去仁入炒鹽二兩拌
勻晒三日次入甘松一錢甘草五錢檀香末二錢又拌
晒三日收用
　　醃芥菜(每菜十斤用/鹽八兩爲則)
十月内採鮮嫩芥菜切碎湯焯帶水撈於盆内與生萵
苣熟麻油芥花芝麻鹽拌勻實於瓮内三五日吃至春
不變
　　食香蘿蔔(每蘿蔔十斤用/鹽八兩淹之)
切作骰子大鹽醃一宿日中晒亁切薑橘絲大小茴香
拌勻煎滚熟醋澆上用磁瓶盆盛日中晒亁收貯
　　糟蘿蔔茭苩笋菜瓜茄等物
用石灰白礬煎湯冷定將前物浸一伏時將酒滚熱泡
糟入鹽又入銅錢一二文量糟多少加入醃十日取起
另換好糟入鹽酒拌入罈内收貯箬扎泥封
　　五辣醋方
醬一匙醋一錢白糖一錢花椒五七粒胡椒一二粒生
薑一分或加大蒜一二蒲更妙
　野䔩類(余所選者與王西樓逺甚皆人所知可食/者方敢録存非王所擇有所為而然也)
　　黄香萱
夏時採花洗淨用湯焯拌料可食入熝素品如荳腐之
類極佳凡欲食此野菜品者須要采洗潔淨仍看葉背
心科小蟲不令誤食先辦料頭每醋一大酒鍾入甘草
末三分白糖霜一錢蔴油半盞和起作拌菜料頭或加
搗薑些少又是一製凡花菜采來洗淨滚湯焯起速入
水漂一時然後取起榨亁拌料供食其色青翠不變如
生且又脆嫩不爛更多風味家菜亦如此法他若炙􁶘
作虀不在此製
　　甘菊苖
甘菊花春夏旺苖嫩頭采來湯焯如前法食之以甘草
水和山藥粉拖苖油煠其香羙佳甚
　　枸杞頭
枸杞子嫩葉及苖頭采取如上食法可用以煑粥更妙
四時惟冬食子
　　菱科
夏秋采之去葉去根惟留梗上圓科如上法熟食亦佳
糟食更美野菜中第一品也
　　蓴菜
四月采之滚水一焯落水漂用以薑醋食之亦可作肉
羮亦可
　　野莧菜
夏采熟食拌料炒食俱可比家莧更美
　　野白薺
四時采嫩者生熟可食
　　野蘿蔔
菜似蘿蔔可采根苖熟食
　　蔞蒿
春初採心苖入茶最香葉可熟食夏秋莖可作虀
　　黄連頭
即藥中黄連采頭鹽醃晒亁入茶最佳或以熟食亦美
　　水芹菜
春月采取滚水焯過薑醋蔴油拌食香甚或湯内加鹽
焯過晒亁或就入菜供亦妙
　　茉莉葉
茉莉花嫩葉采洗淨同荳腐熝食絶品
　　鵞脚花
採單瓣者可食千瓣者傷人湯焯加鹽拌料亦可熝食
如入瓜虀炒食俱可春時食苖
　　梔子花(一名/薝蔔)
採花洗淨水漂去腥用麵入糖鹽作糊花拖油煠食
　　金荳兒(即决/明子)
採荳湯焯可供茶料香美甘口
　　金雀花
春初採花鹽湯焯可充茶料拌料亦可供饌
　　紫花兒
花葉皆可食
　　香春芽
採頭芽湯焯少加鹽晒亁可留年餘以芝蔴拌供新者
可入茶最宜炒麵觔食佳熝豆腐素菜無一不可
　　蓬蒿
採嫩頭二三月中方盛取來洗淨加鹽少醃和粉作餅
油煠香美可食
　　灰莧菜
採成科熟食煎炒俱可比家莧更美
　　桑菌　柳菌
俱可食採以同素品熝食
　　鵞膓草(粗者/是)
採可焯熟拌料食之
　　鷄腸草　同上食
　　綿絮頭
色白生田埂上採洗淨搗如綿同粉麵作餅食
　　蕎麥葉
八九月採初出嫩葉熟食
　　西洋太紫
七八月採葉熝豆腐上品
　　蘑菇
採取晒亁生食作羮美不可言素食中之佳品也
　　竹菇
此更鮮美熟食無不可者
　　金蓮花
夏採葉梗浮水靣湯焯薑醋油拌食之
　　天茄兒
鹽焯供茶薑醋拌供饌
　　㸔麥娘
隨麥生隴上春采熟食
　　狗脚跡
生霜降時葉如狗脚採以熟食
　　斜蒿
三四月生小者全料可用大者摘嫩頭湯中焯過晒亁
食時再用湯泡料拌食之
　　眼子菜
六七月採生水澤中青葉紫背莖柔滑細長數尺採以
湯焯熟食
　　地踏葉
一名地耳春夏中生兩耳雨後採用薑醋熟食日出即
没而亁枝
　　窩螺薺
正二月採之熟食
　　馬齒莧
初夏採沸湯焯過晒亁冬月旋食
　　馬蘭頭
二三月叢生熟食又可作虀
　　茵陳蒿(即青/蒿兒)
春時採之和麵作餅炊食
　　雁兒腸
二月生如荳芽菜熟食生亦可食
　　野茭白菜
初夏生水澤傍即茭芽兒也熟食
　　倒灌薺
採之熟食亦可作虀
　　苦蔴薹
三月採用葉搗和麵作餅食之
　　黄花兒
正二月採熟食
　　野荸薺
四時採生熟可食
　　野菉荳
葉莖似菉荳而小生野田多藤蔓生熟皆可食
　　油灼灼
生水邊葉光澤生熟皆可食又可醃作亁菜蒸食
　　板蕎蕎
正二月採之炊食三四月不可食矣
　　碎米薺
三月採止可作虀
　　天藕兒
根如藕而小炊熟作藕菜拌料食之葉不可食
　　蚕荳苖
二月採為茹麻油炒下鹽醬煑之少加薑茐
　　蒼耳菜
採嫩葉洗焯以薑鹽苦酒拌食去風濕子可雜米粉為
糗
　　芙蓉花
採花去心蒂滚湯泡一二次同豆腐少加胡椒紅白可
愛
　　葵菜(比蜀葵叢短/而葉大性温)
採葉與作菜羮同法食
　　丹桂花
採花洒以甘草水和米舂粉作糕清香滿頰
　　萵苣菜
采梗去葉去皮寸切以滚湯泡之加薑油糖醋拌之
　　牛蒡子
十月採根洗淨煑毋太甚取起搥碎匾壓亁以鹽醬蘿
薑椒熟油諸料拌浸一二日收起焙亁如肉脯味
　　槐角葉
採嫩葉細淨者搗為汁和麵作淘以醯醬為熟虀食
　　椿樹根
秋前採根搗篩和麵作小麵塊清水煑服
　　百合根
採根瓣晒亁和麵作湯餅蒸食甚益氣血
　　括蔞根
深掘大根削皮至白寸切水浸一日一換至五七日後
收起搗為漿末以絹濾其細漿粉候亁為粉和稉米為
粥加以乳酪食之甚補
　　凋菰米
凋菰即今胡穄也曝亁礲洗造飯香不可言
　　錦帶花
採花作羮柔脆可食
　　菖蒲
石菖蒲白术煑為末每一斤用山藥三斤煉宻水和入
麫内作餅蒸食
　　李子
取大李子剜去核用白梅甘草泡滚湯焯之以白糖和
松子㰖仁研末塡入甑上蒸熟食之
　　山芋頭
採芋為片用榧子煑過去苦杏仁為末少加醬水或鹽
和麫將芋片拖煎食之
　　東風薺(即薺/菜也)
採薺一二升洗淨入淘米三合水三升生薑一芽頭搥
碎同入釜中和勻上澆麻油一蜆殻再不可動以火煑
之動則生油氣也不着一些鹽醋若知此味海陸八珍
皆可厭也
　　玉簮花
採半開蕋分作二片或四片拖麫煎食若少加鹽白糖
入麫調勻拖之味甚香美
　　梔子花(又一法/再録)
採半開花􁦝水焯過入細茐絲大小茴香花椒紅麯黄
米飯研爛同鹽拌勻醃壓半日食之用􁦝焯過用蜜煎
之其味亦美
　　水菌
用朽桑木樟木楠木截成一尺長段臈月掃爛葉擇肥
陰地和木埋于深畦如種菜法春月用米泔水澆灌不
時菌出逐日灌以三次即大如拳採同素菜炒食作脯
俱美木上生者且不傷人
　　藤花
採花洗淨鹽湯洒拌勻入甑蒸熟晒亁可作食餡子美
甚葷用亦佳
　　江薺
生臘月生熟皆可食花時勿食但可作虀
　　商陸
採苖莖洗淨熟蒸食加鹽料紫色者味佳
　　牛膝
採苖如剪韭法可食
　　湖藕
採生者截作寸塊湯焯鹽醃去水茐油少許薑橘絲大
小茴香黄米飯研爛細拌荷葉包壓隔宿食之
　　防風
採苖可作菜食湯焯料拌極去瘋
　　芭蕉
蕉有二種根粘者為糯焦可食取根切作手大片子灰
汁煑令熟去灰汁又以清水煑易以二次令灰味盡取
壓亁以鹽醬大小茴香花胡椒亁薑熟油研拌蕉根入
矼鉢中醃一二日取出少焙略􁥽令軟食之全似肥肉
　　水菜
状似白菜七八月間生田頭水岸叢聚色青湯焯醬煑
可食
　　蓮房
取嫩去皮子並蒂入灰煑又以清水煑去灰味同蕉脯
法焙亁石壓令匾作片食之
　　苦益菜(即胡/麻)
取嫩葉作羮大甘脆清
　　松花蕋
採去赤皮取嫩白者蜜漬之畧燒令蜜熟勿太熟極香
脆美
　　白芷
採嫩根蜜漬糟藏皆可食
　　防風芽
採芽如胭脂色者如嘗菜料拌食之
　　天門冬芽
川芎芽　水藻芽　牛膝芽　菊花芽　荇菜芽
　同上拌料熟食
　　水苔
春初採嫩者淘擇令極淨更要去沙石䖝子以石壓亁
入鹽油花椒切韭芽同拌入瓶再加醋薑食之甚美又
可油炒加鹽醬亦善
　　蒲蘆芽
採嫩芽切斷以湯焯布裹壓乾加料如前作鮓妙甚
　　鳳仙花梗
採梗肥大者去皮削令亁淨早入糟午間食之
　　紅花子
採子淘去浮者碓内搗碎入湯泡汁更搗更煎汁鍋内
沸入醋㸃住絹挹之似肥肉入素供極精
　　金雀花
春初開形狀金雀朶朶可摘用湯焯作茶供或以糖霜
油醋拌之可作菜甚清
　　寒豆芽
用寒豆淘淨將蒲包趂濕包裹春冬置炕傍近火處夏
秋不必日以水噴之芽出去殻洗淨湯焯入茶供芽長
作菜食
　　黄豆芽
大黄豆如上法待其出芽些少許取起淘去殻洗淨煑
熟加以香藎橙絲木耳佛手柑絲拌勻多著麻油糖霜
入醋拌供羙甚
　醖造類(此皆山人家養生之酒非甜即藥/與常品逈異豪飲者勿共語也)
　　桃源酒
白麯二十兩剉如棗核水一斗浸之待發糯米一斗淘
極淨炊作爛飯攤冷以四時消息氣候投放麯汁中攪
如稠粥候發即更投二斗米飯嘗之或不似酒勿怪候
發又二斗米飯其酒即成矣如天氣稍煖熟後三五日
甕頭有澄清者先取飲之縱令酣酌亦無傷也此本武
陵桃源中得之後被齊民要術中採掇編錄皆失其妙
此獨眞本也今商議以空水浸米尤妙每造一斗水煑
取一升澄清汁浸麯俟發經一日炊飯候冷即出瓮中
以麯麥和還入瓮中每投皆如此其第三第五皆待酒
發後經一日投之五投畢待發定訖一二日可壓即大
半化為酒如味硬即每一斗蒸三升糯米取大麥蘖麯
一大匙白麯末一大分熟之和葛布袋中納入酒甏候
甘美即去其袋然造酒北方地寒即如人氣投之南方
地煖即須至冷為佳也
　　香雪酒
用糯米一石先取九斗淘淋極清無渾脚為度以桶量
米准作數米與水對充水宜多一斗以補米脚浸于缸
内後用一斗米如前淘淋炊飯埋米上草葢覆缸口二
十餘日候浮先瀝飯殻次瀝起米控亁炊飯乘熟用原
浸米水澄去水脚白麯作小塊二十斤拌勻米壳蒸熟
放缸底如天氣熱畧出火氣打拌勻後葢缸口一週時
打頭杷打後不用葢半週時打第二杷如天氣熱須再
打出熱氣三扒打絶仍葢缸口候熟如用常法大抵米
要精白淘淋要清淨杷要打得熟氣透則不致敗耳
　　碧香酒
糯米一斗淘淋清淨内將九升浸瓮内一升炊飯拌白
麯末四兩用篘埋所浸米内候飯浮撈起蒸九升米飯
拌白麯末十六兩先將淨飯置瓮底次以浸米飯置瓮
内以原淘米漿水十斤或二十斤以紙四五重蜜封瓮
口春數日如天寒一月熟
　　臘酒
用糯米二石水與酵二百斤足秤白麯四十斤足秤酸
飯二斗或用米二斗起酵其味醲而辣正臘中造煑時
大眼籃二箇輪置酒瓶在湯内與湯齊滚取出
　　建昌紅酒
用好糯米一石淘淨傾缸内中留一窩内傾下水一石
二斗另取糯米二斗煑飯攤冷作一團放窝内葢訖待
二十餘日飯浮漿酸摝去浮飯瀝亁浸米先將米五斗
淘淨鋪於甑底將濕米次第上去米熟畧攤氣絶翻在
缸内中葢下取浸米漿八斗花椒一兩煎沸出鍋待冷
用白麯三斤搥細好酵母三碗飯多少加常酒放酵法
不要厚了天道極冷放煖處用草圍一宿明日早將飯
分作五處每放小缸中用紅麯一升白麯半升取酵亦
作五分每分和前麯飯同拌勻踏在缸内將餘在熟盡
放靣上葢定候二日打扒如靣厚三五日打不遍打後
靣浮漲足再打一遍仍葢下十一月二十日熟十二月
一月熟正月二十日熟餘月不宜造榨取澄清併入白
檀少許包裹泥定頭糟用熟水隨意副入多二宿便可
榨
　　五香燒酒
每料糯米五斗細麯十五斤白燒酒三大罈檀香木香
乳香川芎没藥各一兩五錢丁香五錢人參四兩各為
末白糖霜十五斤胡桃肉二百箇紅棗三升去核先將
米蒸熟晾冷炤嘗下酒法則要落在瓮口缸内好封口
待發㣲熱入糖并燒酒香料桃棗等物在内將缸口厚
封不令出氣每七日開打一次仍封至七七日上榨如
嘗服一二杯以醃物壓之有春風和煦之妙
　　山芋酒
用山藥一斤酥油三兩蓮肉三兩氷片半分同研如彈
每酒一壺投藥一二丸熟服有益
　　葡萄酒
法用葡蔔子取汁一斗用麯四兩攪勻入瓮内封口自
然成酒更有異香　又一法用蜜三斤水一斗同煎入
瓶内候温入麯末二兩白酵二兩濕紙封口放淨處春
秋五日夏三日冬七日自然成酒且佳行功𨗳引之時
飲一二杯百脉流暢氣運無滯助道所當不廢
　　黄精酒
用黄精四斤天門冬去心三斤松針六斤白术四斤枸
杞五斤俱生用納釜中以水三石煑之一日去渣以清
汁浸麯如家醖法酒熟取清任意食之主除百病延年
變鬚髪生齒牙功妙無量
　　白术酒
白术二十五斤切片以東流水二石五斗浸缸中二十
日去滓傾汁大盆中夜露天井中五夜汁變成血取以
浸麯作酒取清服除病延年變髪堅齒靣有光澤久服
長年
　　地黄酒
用肥大地黄切一大斗搗碎糯米五升作飯麯一大升
三物于盆中揉熟相勻傾入瓮中泥封春夏二十一日
秋冬須二十五日開日開㸔上有一盞緑液是其精華
先取飲之餘以生布絞汁如飴收貯味極甘美功効同
前
　　菖蒲酒
取九節菖蒲生搗絞汁五斗糯米五斗炊飯細麯五斤
相拌令勻入磁罈蜜葢二十一日即開温服日三服之
通血脉滋榮胃治風痺骨立痿黄醫不能治服一劑百
日後顔色光彩足力倍嘗耳目聰明髪白變黒齒落更
生夜有光明延年益壽功不盡述
　　羊羔酒
糯米一石如常法浸漿肥羊肉七斤麯十四兩杏仁一
斤煑去苦水又同羊肉多湯煑爛留汁七斗拌前米飯
加木香一兩同醖不得犯水十日可吃味極甘滑
　　天門冬酒
醇酒一斗用六月六日麯米一升好糯米五升作飲天
門冬煎五升米須淘訖晒亁取天門冬汁浸先將酒浸
麯如嘗法候熟炊飯適寒温用煎汁和飯令相入投之
春夏七日勤㸔勿令熟秋冬十日熟東坡詩云天門冬
熟新年喜麯米春香並舍聞是也
　　松花酒
三月取松花如䑕尾者細挫一升用絹袋盛之造白酒
熟時投袋於酒中心井内浸三日取出漉酒飲之其味
清香甘美
　　菊花酒
十月採甘菊花去蒂只取花二斤擇淨入醅内攪勻次
早榨則味香清洌凡一切有香之花如桂花蘭花薔薇
皆可倣此為之
　　五加皮三骰酒
法用五加根莖牛膝丹參枸杞根金銀花松節枳殻枝
葉各用一大斗以水三大石於大釜中煑取六大斗去
滓澄清水凖凡水數浸麯即用米五大斗炊飰取生地
黄一斗搗如泥拌下二次用米五斗炊飰取牛旁子根
細切二斗搗如泥拌飯下三次用米二斗炊飯大萆蔴
子一斗熬搗令細拌飯下之候稍冷熱一依常法酒味
好即去糟飲之酒冷不發加以麯末投之味苦薄再炊
米二斗投之若飯亁不發取諸藥物煎汁熱投候熟去
糟時常飲之多少常令有酒氣男女可服亦無所忌服
之去風勞冷氣身中積滯宿疾令人肥徤行如奔馬功
妙更多
　麯類(造酒美惡全在曲精水潔故麯為要藥若/麯失其妙酒何取焉故錄麯之妙方于後)
　　白麯
白麵一担糯米粉一斗水拌令亁濕調勻篩子格過踏
成餅子紙包挂當風處五十日取下日晒夜露每米一
斗下麯十兩
　　内府秘傳麯方
白麵一百斤黄米四斗菉豆三斗先將荳磨去殻將殻
簸出水浸放置一處聽用次將黄米磨末入麵并豆末
和作一處將收起荳殻浸水傾入米麵荳末内和起如
亁再加浸荳殻水以可捻成塊為凖踏作方麯以實為
佳以粗卓晒六十日三伏内做方好造酒每石入麯七
斤不可多放其酒清冽
　　蓮花麯
蓮花三斤　白麵一百五十兩　菉荳三斗
糯米三斗(俱磨/為末)　川椒(八/兩)　如常造踏
　　金莖露麯
麵十五斤　菉豆三斗　糯米三斗(為末/踏)
　　襄陵麯
麵一百五十斤　糯米三斗(磨/末)　蜜五斤　川椒八兩
　　紅白酒藥
用草菓五箇青皮官桂砂仁良薑茱茰光烏各二斤陳
皮黄栢香附子蒼术亁薑甘菊花杏仁各一斤薑黄薄
荷各半斤每藥料共稱一斤配糯米粉一斗辣蓼二斤
或五斤水薑二斤搗汁和滑石末一斤四兩如常法盫
之上料更加畢撥丁香細辛三頼益智丁皮砂仁(各四/兩)
　　東陽酒麯
白麵一百斤桃仁三斤杏仁三斤草烏一斤烏頭三斤
去皮可减去其半菉荳五升煑氣木香四兩官桂八兩
辣蓼十斤水浸七日瀝母藤十斤蒼耳草十斤(二桑/葉包)同
蓼草三味入鍋煎煑菉荳每石米内放麯十斤多則不
妙
　　蓼麯
用糯米不拘多少以蓼搗汁浸一宿漉出以麵拌勻少
頃篩出浮麵用厚紙袋盛之挂通風處夏月製之兩月
后可用以之造酒極醇美可佳
　
　遵生八牋卷十二
欽定四庫全書
　遵生八牋卷十三
　　　　　　　　　　　　　明　髙濓　撰
　　飲饌服食牋下
　甜食類(五十八種/)
　　起糖滷法(凡做甜食先起糖/滷此内府秘方也)
白糖十斤(或多少任意今/以十斤爲率)用行竈安大鍋先用涼水二
杓半若杓小糖多斟酌加水在鍋内用木爬攪碎㣲火
一滚用牛乳另調水二杓㸃之如無牛乳雞子清調水
亦可但滚起即㸃却抽柴息火盖鍋悶一頓飯時掲開
鍋將竈内一邊燒火待一邊滚但滚即㸃数滚如此㸃
之糖内泥泡沫滚在一邊將漏杓撈出泥泡鍋邊滚的
沫子又恐焦了將刷兒蘸前調的水頻刷第二次再滚
的泥泡聚在一邊將漏杓撈出第三次用緊火將白水
㸃滚處沫子牛乳滚在一邊聚一頓飯時沫子撈得乾
淨黒沫去盡白花見方好用淨綿布濾過入瓶凡家伙
俱要潔淨怕油膩不潔凡做甜食若用黒沙糖先須不
拘多少入鍋熬大滚用細夏布濾過方好作用白糖霜
預先晒乾方可
　　炒麫方
白麫要重羅三次將入大鍋内以木爬炒得大熟上卓
古轤槌碾細再羅一次方好做甜食凡用酥油須要新
鮮如陳了不堪用矣
　　松子餅方
松子餅計一料　酥油六兩　白糖滷六兩　白麫一
觔　先將酥化開温入瓦合内傾入糖滷擦勻次將白
麫和之揉擦勻淨置卓上捍平用銅圏印成餅子上栽
松仁入拖盤熯燥用
　　麫和油法
不拘觔兩用小鍋糖滷用二杓隨意多少酥油下小鍋
煎過細布濾淨用生麫隨手下不稀不稠用小爬兒炒
至麫熟方好　先將糖滷熬得有絲棍醮起視之可斟
酌傾入油麫鍋内打勻掇起鍋乘熱撥在案捍開切象
眼塊
　　松子海囉􁀙方(核桃仁𤓰仁同用/)
糖滷入小鍋熬一頓飯時攪冷隨手下炒麫後下剸碎
松子仁攪勻案上抺酥油撥在案上捍開切象眼塊子
凡切塊要乘温切若冷硬難切恐碎
　　　白閏方
糖滷少加酥油同熬炒麫隨手下攪勻上案捍開切象
眼塊子若用銅圏印之即為甘露餅
　　雪花酥方
油下小鍋化開濾過將炒麫隨手下攪勻不稀不稠掇
鍋離火洒白糖末下在炒麫内攪勻和成一處上案捍
開切象眼塊
　　芟什麻方
糖滷下小鍋熬至有絲先將芝蔴去皮晒乾或㣲炒乾
碾成末隨手下在糖内攪勻和成一處不稀不稠案上
先洒芝蔴末使不沾乘熱撥在案面上仍著芝蔴末使
不沾古轤槌捍開切象眼塊
　　黄閏方
家常亦同黒沙糖濾過同糖滷一處熬蜂蜜少許熬成
晾冷隨手下炒麫案上仍着酥油捍開切象眼塊
　　薄荷切方
薄荷晒乾碾為細末將糖滷下小鍋熬至有絲先下炒
麫少許後下薄荷末和成一處案上先洒薄荷末乘熱
上案面上仍用薄荷末捍開切象眼塊
　　窩絲方(用細石板上一片抹熟香/油又用炒麫羅淨預備)
糖滷下鍋熬成老絲傾在石板上用切刀二把轉遭掠
起待冷將稠用手揉拔扯長雙摺一處越拔越白若冷
硬於火上烘之拔至數十次轉成雙圏上案却用炒麫
放上二人對扯順轉炒麫隨手傾上扯拔數十次成細
絲却用刀切斷分開綰成小􁯾其拔糖上案時轉折成
圏扯開又轉摺成圏如此數十遭即成細絲
　　酥兒印方
用生麫攙荳粉同和用手捍成條如筯頭大切二分長
逐箇用小梳掠印齒花收起用酥油鍋内煠熟漏杓撈
起來熱洒白沙糖細末拌之
　　蕎麥花方
先將蕎麥炒成花量多少將糖滷加蜂蜜少許一同下
鍋不要動熬至有絲畧大㱔却將蕎麥花隨手下在鍋
内攪勻不要稀了案上鋪蕎麥花使不沾將鍋内糖花
撥在案上捍開切象眼塊
　　羊髓方
用羊乳子或牛乳子半瓶攙水半鍾入白麫三撮濾過
下鍋㣲㣲火熬之待滚隨手下白沙糖或糖霜亦可然
後用緊火將木爬打一㑹看得熟了再濾過入壺傾在
碗内入供
　　黒閏方
黒沙糖熬過濾淨與糖滷對半相攙下鍋熬一頓飯
時將酥油半甌在内共熬一回用炒麫隨手加花椒末
少許和成一塊上案捍開切象眼塊
　　酒孛你方
用熬麽古料熬成不用核桃舀上案攤開用江米末圍
定銅圏印之即是酒􁀙你切象眼者即名白糖塊
　　椒鹽餅方
白麫二觔香油半觔鹽半兩好椒皮一兩茴香半兩三
分為率以一分純用油椒鹽茴香和麫為穰更入芝蔴
粗屑尤好每一餅夾穰一塊捏薄入爐又法用湯與油
對半内用糖與芝蔴屑并油為穰
　　酥餅方
油酥四兩蜜一兩白麫一觔捜成劑入印作餅上爐或
用猪油亦可蜜用二兩尤好
　　風消餅方
用糯米二升搗極細為粉作四分一分作􁀙一分和水
作餅煑熟和見在二分粉一小􁑭蜜半􁑭正發酒醅兩
塊白餳同頓溶開與粉餅捍作春餅様薄皮破不妨熬
盤上煿過勿令焦掛當風處遇用量多少入猪油中煠
之煠時用筯撥動另用白糖炒麫拌和得所生麻布擦
細糝餅上
又一方只用細熟粉少許同煑捍扯攤於篩上晒至十
分乾凡粉一斗用芋末十二兩此法簡妙
　　肉油餅方
白麫一觔熟油一兩羊猪脂各一兩切如小豆大酒二
盞與麫搜和分作十劑捍開褁精肉入爐肉煿熟
　　素油餅方
白麵一觔真麻油一兩搜和成劑隨意加沙糖饀印脱
花樣爐内炕熟
　　雪花餅方
用十分頭羅雪白麵蒸熟十分白色凡用麵一觔猪油
六兩香油半觔將猪脂切作骰子塊和少水鍋内熬烊
莫待油盡見黄焦色逐漸笊出未盡再熬再笊如此則
油白和麵為餅底熬盤上畧放草柴灰面鋪紙一層放
餅在上熯
　　芋餅方
生芋妳搗碎和糯米粉為餅油煎或夾糖豆沙在内亦
可或用椒鹽糖拌核桃橙絲俱可
　　韭餅方
帶臕猪肉作燥子油炒半熟韭生用切細羊脂刴碎花
椒砂仁醬拌勻捍薄餅兩箇夾饀子熯之薺菜同法
　　白酥燒餅方
麵一箇油二兩好酒醅作酵侯十分發起即用揉令十
分似芝蔴糖者如前法每麵一箇糖二兩可做十六箇
熯
　　黄精餅方
用黄精蒸熟者去衣鬚和炒熟黄豆去壳搗為末加白
糖滷揉為團作餅食甚清
　　捲煎餅方
餅與薄餅同饀用猪肉二觔猪脂一觔或雞肉亦可大
槩如饅頭饀須多用葱白或笋乾之類裝在餅内捲作
一條兩頭以麵糊粘住浮油煎令紅焦色或只熯熟五
辣醋供素饀同法
　　糖榧方
白麵八酵待發滚湯成劑切作榧子樣下十分滚油煠
過取出糖麵内纒之其纒糖與麵對和成劑
　　肉餅方
每麵一觔用油六兩饀子與捲煎餅同拖盤熯用餳糖
煎色刷面
　　油􁞺兒方
麵搜劑包饀作􁞺兒油煎熟饀同肉餅法
　　麻膩餅子方
肥鵝一隻煑熟去骨精肥各切作條子用焯熟韭菜生
薑絲茭白絲焯過木耳絲笋乾絲各排碗肉蒸熟麻膩
并鵞汁熱滚澆餅似春餅稍厚而小每捲前味食之
　　五香糕方
上白糯米和粳米二六分芡實乾一分人參白术茯苓
砂仁總一分磨極細篩過用白沙糖滚湯拌勻上甑(粉/一)
(半加芡實四兩白术二兩茯苓二兩人參一/兩砂仁一兩共為細末和之白糖一升拌入)
　　鬆糕方
陳粳米一斗砂糖三觔米淘極淨烘乾和糖洒水入臼
舂碎於内留二分米拌粉其粗令盡或和蜜或純粉則
擇去黒色米凡蒸糕須侯湯沸漸漸上粉要使湯氣直
上不可外泄不可中阻其布宜疎或稻草攤甑中
　　裹蒸方
糯米蒸軟熟和糖拌勻用箬葉裹作小角兒再蒸
　　凡用香頭法
沙糖一斤大蒜三囊大者切三分帶根葱白七莖生薑
七片麝香如豆大一粒置各件瓶底次置糖在上先以
花箬扎之次以油單紙封重湯内煑週時經年不壊臨
用旋取少許便香
　　煑砂團方
沙糖入赤豆或菉豆煑成一團外以生糯米粉褁作大
團蒸或滚湯内煑亦可
　　粽子法
用糯米淘淨夾棗栗柿乾銀杏赤豆以茭葉或箬葉褁
之一法以艾葉浸米褁謂之艾香粽子凡煑粽子必用稻
柴灰淋汁煑亦有用㱔許石灰煑者欲其茭葉青而香也
　　玉灌肺方
真粉油餅芝蔴松子胡桃茴香六味拌和成捲入甑蒸
熟切作塊子供食美甚不用油入各物粉或麵同拌蒸
亦妙
　　燥子肉麵法
猪肉嫰者去筋皮骨腈肥相半切作骰子塊約量水與
酒煑半熟用胰脂研成膏和醬傾入次下香椒砂仁調
和其味得所煑水與酒不可多其肉先下肥又次下葱
白不可帶青葉臨鍋調菉豆粉作糨
　　餛飩方
白麵一斤鹽三錢和如落索麵更頻入水捜和為餅劑
少頃操百遍摘為小塊捍開菉荳粉為􁀙四邊要薄入
饀其皮堅塵脂不可搭在腈肉用䓤白先以油炒熟則
不葷氣花椒薑末杏仁砂仁醬調和得所更宜笋菜煠
過萊菔之類或蝦肉蟹肉藤花諸魚肉尤妙下鍋煑時
先用湯攪動置竹條在湯内沸頻頻洒水令湯常如魚
津樣滚則不破其皮堅而滑
　　水滑麵法
用十分白麵揉捜成劑一斤作十數塊放在水内候其
麵性發得十分滿足逐塊抽拽下湯煑熟抽拽得濶薄
乃好麻膩杏仁膩醎笋乾醬瓜糟茄薑醃韭黄瓜絲作
虀頭或加煎肉尤妙
　　到口酥方
用酥油十兩　白糖七兩　白麵一斤將酥化開傾盆
内入白糖和匀用手揉擦半箇時辰入麵和作一處令
匀捍為長條分為小燒餅拖爐㣲㣲火焊熟食之
　　柿霜清膈餅方
用柿霜二斤四兩　橘皮半斤　桔梗四兩　薄荷六
兩　乾葛二兩　　防風四兩　片腦一錢共為末甘
草膏和作印餅食一方加川百藥煎一兩
　　鷄酥餅方
白栂肉十兩　麥門冬六兩　白糖一斤紫蘇六兩
　百藥煎四兩　人參二兩　烏梅二兩薄荷葉四兩
共為末甘草膏和匀為餅或丸上加白糖為衣
　　梅蘇丸方
烏梅肉二兩　乾葛六錢　檀香一錢　紫蘇葉三錢
　炒鹽一錢　白糖一斤
右為末將烏梅肉研如泥和料作小丸子用
　　水明角兒法
白麵一斤用滚湯内逐漸撒下不住手攪成稠糊分作
一二十塊冷水浸至雪白放桌上擁出水入豆粉對配
捜作薄皮内加糖菓為饀籠蒸食之妙甚
　　造粟腐法
罌粟和水研細先布後絹濾去殻入湯中如豆腐漿下
鍋令滚入菉豆粉攪成腐凢粟二分豆粉一分芝蔴同
法
　　麩鮓
麩切作細條一斤紅麯末染過雜料物一升笋乾紅蘿
蔔䓤白皆用絲熟芝蔴花椒二錢砂仁蒔蘿茴香各半
錢鹽少許香油熟者三兩拌匀供之用各物拌之下油
鍋炒為虀亦可
　　煎麩
上籠麩坏不用石壓蒸熟切作大片料物酒醬煑透晾
乾油鍋内浮煎用之
　　神仙富貴餅
用白水一斤菖蒲一斤米泔水浸刮去黒皮切作片子
加石灰一小塊同煑去苦水曝乾加山藥四斤其為末
和麵對配作餅蒸食或加白糖同和捍作薄餅蒸焊皆
可自有物外清香富貴
　　造酥油法
用牛乳下鍋滚一二沸傾在盆内侯冷定面上結成酪
皮將酪皮鍋内煎油出去粗傾碗内即是酥油
　　光燒餅方
燒餅每麵一斤入油兩半炒鹽一錢冷水和捜骨魯槌
研開𨫼上􁶘待硬緩火内燒熟用極脆美
　　復爐燒餅法
核桃肉退去皮者一斤刴碎入蜜一斤以爐燒酥油餅
一斤為末拌匀揑作小團仍用酥油餅劑包之作餅
入爐内燒熟
　　糖薄脆法
白糖一斤四兩清油一斤四兩水二碗白麵五斤加酥
油椒鹽水少許捜和成劑捍薄如酒鍾口大上用去皮
芝蔴撒匀入爐燒熟食之香脆
　　酥黄獨方
熟芉切片用杏仁榧子為末和麵拌醬拖芋片入油鍋
内煠食香美可人
　　髙麗栗糕方
栗子不拘多少隂乾去殻擣為粉三分之一加糯米粉
拌勻蜜水拌潤蒸熟食之以白糖和入妙甚
　　荆芥糖方
用荆芥細枝扎如花朶蘸糖滷一層蘸芝蔴一層焙乾
用
　　花紅餅方
用大花紅批去皮晒二日用手壓匾又晒蒸熟收藏硬
大者方好須用刀花作𤓰稜
　　豆膏餅方
大黄豆炒去皮為末入白糖芝蔴香頭和匀為印餅食
之
　法製藥品類(二十四種/)
　　法製半夏
開胃徤脾止嘔吐去胷中痰滿兼下肺氣
　半夏(八兩圓白/者切二片)　晉州絳􁦝(四兩/)
　丁皮(三兩/)　草荳蔲(二兩/)　生薑(五兩切/成片)
右件洗半夏去滑焙乾三藥麄剉以大口瓶盛生薑片
前藥一處用好酒三升浸春夏三七日秋冬一月却取
出半夏水洗焙乾餘藥不用不拘時候細嚼一二枚服
至半月咽喉自然香甘
　　法製橘皮
日華子云皮煖消痰止𠻳破癥瘕痃癖
　橘皮(半斤/去穰)　白檀(一兩/)　青鹽(一兩/)
　茴香(一兩/)
右件四味用長流水二大椀同煎水乾為度揀出橘皮
放於磁器内以物覆之勿令透氣每日空心取三五片
細嚼白湯下
　　法製杏仁
療肺氣咳𠻳止氣喘促腹脾不通心腹煩悶
　板杏(一斤滚灰水焯過晒乾麩炒熟/煉蜜拌杏仁勻用下藥末拌)
　茴香(炒/)　人參　　􁵂砂仁(各三/錢)　　　粉草(三錢/)
　陳皮(三錢/)白荳蔲　木香(各一錢/)
右為細末拌杏仁令勻每用七枚食後服之
　　酥杏仁法
杏仁不拘多少香油煠燋胡色為度用鐵絲結作網兠
搭起候冷定食極脆美
　　法製􁵂砂
消化水穀温煖脾
　􁵂砂(十兩去皮以朴硝水浸一宿/䀶乾以蔴油焙燥香熟為度)
　桂花　　粉草(各一錢半已上共/碾為細末)
右件和勻為丸遇酒食後細嚼
　醉鄉寶屑
解醒寛中化痰
　陳皮(四兩/)　􁵂砂(四錢/)　紅豆(一兩/六錢)　粉草(二兩/四錢)
　生薑(三錢/)　丁香(一錢/剉)　葛根(三兩已上/共㕮咀)
　白荳蔲仁(一兩/剉)　鹽(一兩/)　巴豆(十四粒不去皮/殻用鐵絲穿)
右件用水二椀煑耗乾為度去巴豆晒乾細嚼白湯下
　　木香煎
木香二兩搗羅細末用水三升煎至二升入乳汁半升
蜜二兩再入銀石器中煎如稀麵糊即入羅過粳米粉
斗合又煎候米熟稠硬捍為薄餅切成棊子晒乾為度
　　法製木𤓰
取初收木𤓰於湯内煠過令白色取出放冷於頭上開
為盖子以尖刀取去穰了便入鹽一小匙候水出即入
香藥官桂白芷藁本細辛藿香川芎胡椒益智子砂仁
右件藥搗為細末一箇木𤓰入藥一小匙以木𤓰内鹽
水調勻更曝候水乾又入熟蜜令滿曝直候蜜乾為度
　　法製蝦米
鰕米一斤去皮殻用青鹽酒炒酒乾再添再炒香熟為
度真蛤蚧青鹽酒炙酥脆為度茴香青鹽酒炒四兩淨
椒皮四兩青皮酒炒不可過濁煑酒約二升用青鹽調
和為製右先用蛤蚧椒皮茴香三味製鰕米以酒盡為
度候香熟取上件和前三味一併拌匀再用南木香麄
末二兩同和乘熱入器盫四圍封固候冷取用每一兩
空心鹽酒嚼下益精壯陽不可盡述
　　香茶餅子
孩兒茶芽茶四錢檀香一錢二分白荳蔲一錢半麝香
一分砂仁五錢沉香一分半片腦四分甘草膏和糯
米糊捜餅
　　法製芽茶
芽茶二兩一錢作母荳蔲一錢麝香一分片腦一分半
檀香一錢細末入甘草内纒之
　　透頂香丸
孩兒茶茶芽各四錢白荳蔲一錢半麝香五分檀香一
錢四分甘草膏子丸
　　硼砂丸
片腦五分麝香四分硼砂二錢寒水石六兩甘草膏丸
硃砂四錢為衣
　　山查膏
山東大山查刮去皮核每斤入白糖霜四兩搗為膏明
亮如琥珀再加檀屑一錢香羙可供又可放久
　　甘露丸
百藥煎一兩甘松訶子各一錢二分半麝香半分薄荷
二兩檀香一錢六分甘草末一兩二錢五分水撥丸晒
乾用甘草膏子入麝香為衣
　　醎杏仁法
用杏仁連皮以秋石和湯作滷㣲拌火上炒香燥食之
亦妙
　　香橙餅子
用黄香橙皮四兩加木香檀香各三錢白荳仁一兩沉
香一錢蓽澄茄一錢氷片五分共搗為末甘草膏和成
餅子入供
　　蓮子纒
用􁤪肉一斤煑熟去皮心拌以薄荷霜二兩白糖二兩
褁身烘焙乾入供杏仁欖仁核桃可同此製
　　法製榧子
將榧子用磁瓦刮黒皮每斤淨用薄荷霜白糖熬汁拌
炒香燥入供
　　法製𤓰子
燕中大𤓰子用秋石化滷拌炒香燥入供
　　橄欖丸
百藥煎五錢烏梅八錢木𤓰乾葛各二錢檀香五分甘
草末五錢甘草膏為丸晒乾用
　　法製荳蔲
白荳蔲一兩六錢腦子一分麝香五厘檀香七分半甘
草膏荳蔲作母腦麝為衣
　　又製橘皮
塘南橘皮甘兩鹽煑過茯苓四錢丁皮四錢甘草末七
錢砂仁三錢共為末拌皮焙乾入供
　　煎甘草膏子法
粉草一斤剉碎沸湯浸一宿盡入鍋内滿用水煎至半
濾去渣紐乾取汁再入鍋慢火熬至二碗換大砂鍋炭
火慢熬至大碗以成膏子為度其渣減水煎三兩次取
入頭汁肉併煎
　　升煉玉露霜方
用真豆粉半斤入鍋火焙無豆腥先用乾淨龍腦薄荷
一斤入甑中用細絹隔住上置豆粉將甑封盖上鍋蒸
至頂熱甚霜以成矣收起粉霜每八兩配白糖四兩煉
蜜四兩拌勻搗膩印餅或丸唅之消痰降火更可當茶
兼治火症
　
　
　
　　服食方類
髙子曰余錄神仙服食方藥非泛常傳本皆余數十年
慕道精力考有成據或得經驗或傅老道方敢鐫八否
恐悞人知者當着慧眼寳用
　　服松脂法
採上白松脂(一斤即今/之松香)　桑灰汁(一石/)
　先將灰汁一斗煑松脂　乾將浮白好脂摝入冷水
　候凝復以灰汁一斗煑之又取如上兩人將脂團圎
　扯長十數遍又以灰汁一斗煑之以十度煑完遂成
　白脂研細為末毎服一匙以酒送下空心近午晩日
　三服服至十兩不饑夜視目明長年不老
　　又一法
以松脂一斤八兩用水五斗煑之侯消去濁滓取清浮
者投冷水中如此投煑四十遍方換湯五斗又煑凡三
次一百二十遍止不可率意便止煑成脂味不苦為度
其軟如粉同白茯苓為粉同煉脂乘軟丸如豆毎服三
十丸九十日止久當絶穀自不欲飲食矣
　　又一蒸法
上白松脂二十觔為一劑以大釡中著水釡上加甑甑
中先用白茅鋪密上加黄山土一寸厚築實以脂放上
以物密盖勿令通氣灶用桑柴燃之釡中湯乾以熱水
旋添蒸一炊久乃接取脂入冷水中候凝又如蒸如此
三遍脂色如玉乃止每用白脂十觔松仁三斤栢子仁
三斤甘菊五升共為細末煉蜜為丸桐子大每服十丸
粥湯下日三服或一服百日已上不饑延年不老顔色
瑩潤
　　服雄黄法
透明雄黄(三兩聞之不臭/如雞冠者佳)　次用甘草　紫背天葵
地胆　碧稜花(各五/兩)四味為末入東流水同雄煑砂礶
内三日漉出搗如麄粉入猪脂内蒸一伏時洗出又同
豆腐内蒸如上二次蒸時甑上先鋪山黄泥一寸次鋪
脂蒸黄其毒去盡收起成細粉毎黄末一兩和上松脂
二兩為丸如桐子大每服三五丸酒下能令人久活延
年髪白再黒齒落更生百病不生鬼神呵護頂有紅光
無嘗畏不敢近疫癘不惹特餘事耳
　　又製雄法
用明雄(二兩/)先將破故紙(四兩/)杏仁(四兩/)枸杞(四兩/)地
骨皮(四兩/)甘草(四兩/)用水二斗煎至一斗去渣留汁又
取灶上烟筒内黒流珠四兩山家灶中百草霜四兩同
雄一處研細傾入藥汁内熬乾入羊城礶内上水下火
打四炷香取出冷定收起每用以治心疾風痺及膈氣
咳𠻳毎服一分效
　　又一法
以黄入鴨肚煑三日夜取黄用者
　　服椒法(陳曄恬為之歌/)
青城山老人服椒得妙訣年過九十餘貌不類期耋再
拜而請之忻然為我説蜀椒二斤淨(揀去梗核及/閉口者淨秤)解鹽
六兩潔(其色青白龜/背者良細研)糝鹽慢火煑煑透滚菊末(糝鹽在/椒上用)
(滚湯泡過椒五寸許經宿以銀石器慢火煑止留汁汁/半盞掃乾地鋪淨紙傾椒在紙上覆以新盆封以黄土)
(經宿取置盆内將乾菊花末六兩拌滚令均更洒所餘/椒汁然後攤於篩子内㫰乾菊須花小色黄葉厚莖紫)
(氣香味甘名曰甘菊蕋可/作羮者為真隂乾為末)初服十五圎早晩不可輟毎
月漸漸増累之至二百(初服之月早十五日晩如之次/月早晩各二十粒第三日増十)
(粒至二/百粒止)鹽酒或鹽湯任君意所歠服及半年間胷膈㣲
覺塞毎日退十圎還至十五粒俟其無碍時數復如前
日(服半年後覺胷膈間横塞如有物礙即毎日/退十粒退十五粒止俟其無礙所服仍如前)常令氣
裏蒸否則前功失(須終始服之令椒氣早晩裏蒸/如一日不服則前功俱廢矣)飲食
蔬果等並無所忌節一年效即見容顔頓悦澤目明而
耳聰烏鬚而黑髪補腎輕腰身固氣益精血椒温鹽亦
温菊性去煩熱四旬方可服服之幸母忽逮至數十年
功與造化埒耐老更延年不知幾歳月(四十歳方可服/若四十歳服至)
(老只如四十歳人/顔容此其騐也)嗜慾若能忘其效尤卓絶我欲世人
安作歌故怛切
　　服狶薟法
狶薟俗呼火忺草春生苗葉秋初有花秋末結實近世
多有單服者云甚益元氣蜀人服之法五月五日六月
六日九月九日採其葉去根莖花實淨洗曝乾入甑層
層洒酒與蜜蒸之如此九過則已氣味極香美熬搗篩
蜜丸服之云治肝腎風氣四肢麻痺骨間疼腰膝無力
亦能行大腸氣張乖崖進呈表云誰知至賤之中乃有
殊常之效臣吃至百服眼目清明至千服髭鬢烏黒筋
力較徤效騐多端陳書林經騐方叙述甚詳療諸疾患
各有湯使今人採服一就秋花成實後和枝取用洒酒
蒸曝杵臼中舂為細末煉蜜為丸以服之
　　服桑椹法
桑椹利五臟闗節通血氣久服不飢多收晒乾搗末蜜
和為丸每日服十六丸變白不老取黒椹一升和蝌蚪
一升瓶盛封閉懸屋東頭盡化為泥染白如漆又取二
七枚和胡桃二枚研如泥抜去白髪填孔中即生黒髪
(出本草拾遺/)
　　雞子丹法
養雞雌雄純白者不令他雞同處生卯扣一小孔傾去
黄白即以上好舊坑辰砂為末(硃砂有毒選豆辨舊砂/豆腐同煑一日為末)
和塊入卵中蠟封其口還令白雞抱之待雛出藥成和
以蜜服如豆大毎服三丸日三進久服長年延算
　　蒼龍養珠萬壽紫靈丹
丹法入深山中選合抱大松樹用天月徳金木并交日
上腰鑿一方孔方圎三四寸者入深居松之中止孔内
下邊鑿一深凹次選上等舊坑辰砂一斤明透雄黄八
兩共為末和作一處綿紙包好外用紅絹囊裹縫封固
納松樹中空處以茯苓末子填塞完滿外截帶皮如孔
大楔子敲上又用黒狗皮一片釘遮松孔恐有靈神取
砂令山中人看守取松脂升降靈氣將砂雄養成靈丹
入樹一年後夜間松上有螢火光二年漸大三年光炤
滿山取出二末再研如塵棗肉為丸如梧子大先以一
盤獻祝天地神祗後用井花水清晨服一二十丸一月
後眼能夜讀細書半年行若奔馬一年之後三尸消滅
九虫遁形玉女來衞六甲行厨再行隂功積徳地仙可
位松乃蒼龍之精砂乃赤龍之原得天地自然升降水
火之氣而成丹非人間作用其靈如何
　　九轉長生神鼎玉液膏
白术(氣性柔順而補毎用三斤秋冬采之去粗皮/)
赤术(即蒼术也性剛中而發毎用十六兩同土製/)
二藥用木石臼搗碎入缸中用千里水浸一日夜山泉
亦好次入砂鍋煎汁一次收起再煎一次絹濾渣淨去
渣將汁用桑柴火緩緩煉之熬成膏磁礶盛貯封好入
土埋一二日出火氣用天徳日服三錢一次白湯調下
或含化俱可久服輕身延年悦澤顔色忌食桃李雀蛤
海味等食更有加法名曰九轉
　二轉加人參三兩(煎濃十二次熬/膏入煎膏内)名曰長生神芝膏
　三轉加黄精一斤(煎汁熬膏加/入煎膏内)名曰三台益算膏
　四轉加茯苓逺志(志心各八兩熬/膏加入前膏)名曰四仙求志膏
　五轉加當歸八兩(酒洗熬膏/和前膏内)名曰五老朝元膏
　六轉加鹿茸麋茸(各三兩研為末/熬膏和前膏内)名曰六龍御天膏
　七轉加琥珀(紅色如血者佳飯上蒸一/炊為細末一兩和前膏内)名曰七元歸
　　真膏
　八轉加酸枣仁(去核淨肉八兩/熬膏和前膏内)名曰八神衞護膏
　九轉加栢子仁(浮仁四兩硏如/沉入前膏内)名曰九龍扶壽丹
　丹用九法加入因人之病而加損故耳又恐一并煉
　膏有火候不到藥味有即出者有不易出者故古聖
　立方必有妙道
　　𤣥元䕶命紫芝杯
此杯能治五勞七傷諸虚百損左瘓右癱各色瘋疾諸
　邪百病昔有道人王進服之臨死見二鬼排闥視立
　久之而去後夢一人語之曰道者當死昨有無常二
　鬼來拘因公服丹砂之靈四面紅光鬼不能近而去
　過此公壽無量此道後活三百餘歳仙去
用明淨硃砂一斤半先取四兩入水火陽城礶打大火
一日二夜取出研細又加四兩如此加添打火六次足
共為細末將打火鉄燈盞改打一鉄大酒杯樣摩光作
塑懸入陽城礶内鉄杯渾身貼以金箔五層厚礶内裝
砂口上加此杯盞打大火三日夜鉄盞上囬時加水擦
内結成杯在於塑上取下毎用好明雄三釐研入硃杯
内充熱酒服二杯一次收杯再用妙不盡述
　　太清經説神仙靈草菖蒲服食法
法用三月三日四月四日五月五日六月六日七月七
日八月八日九月九日十月十日采之須在清淨石上
水中生者仍須南流水邊者佳北流者不佳采來洗淨
細去根上毛鬚令盡復以袋盛之浸淨水中去濁汁硬
頭薄切就好日色曝乾杵羅為細末擇天徳黄道吉日
合之和法用陳糯米水浸一宿淘去米泔砂石盆中研
細末火上煑成粥飲將前蒲末和溲須多手為丸免得
乾燥難丸丸如梧桐子大晒乾用合收貯初服十丸一
次嚼飯一口和丸嚥下後用酒下便吃㸃心更佳百無
所忌惟身體覺煖用秦芁一二錢煎湯待冷飲之即定
盖以芁為使也服至一月和脾消食二月冷疾盡除百
日後百疾消滅其功鎮心益氣强志壯神填髓補精黒
髪生齒服至十年皮膚細滑面如桃花萬靈侍衞精邪
不干永保長生度世也
　　神仙上乘黄龍丹方
　赤石脂(十/兩)牛黄(三/兩)肉汁(三大升/)明乳香(一斤/)　白蜜
　(一斤/)　甘草末(三兩/)　白粳米(三斗五升分作五/分炊藥以熟為度)
右六味將赤石脂為末以生絹夾袋子盛貯於泔水盆
内浸半日以手揉搓藥袋擺在水中澄底石末刮下紙
上控乾取淨細末五兩入銀盒内盛之無銀用青白磁
圎盆亦可第一次須初七八日淘米七升上甑以藥盒
安米中炊之以飰熟為度收去盒盖星辰下露一宿苐
二次以月望前後如上炊飰七升蒸盒夜露月明中一
宿苐三次以二十四日前後早辰依前法炊米七升將
盒安内蒸之去盖晒於日中取足日月星三光之氣苐
四次先將牛乳汁三升入砂鍋炭火逼令如魚眼沸下
乳香末候化入前二次蒸過赤石脂傾入牛汁内用柳
條攪勻傾在乳鉢内細研復入原蒸盒内又用七升米
炊之將盒安置米中米熟取起苐五次以蜜二斤入砂
鍋内慢火逼之如魚眼滚起將蒸過盒内藥物傾入蜜
内用柳木不住手攪勻入甘草末三兩同熬帶濕便住
再用米七升入甑安盒入米中蒸之飯熟取起以盒入
水盆内浸盒底半日不令水入盒内取起以淨器收貯
初服選天月徳黄道吉日清晨空心焚香面東七拜好
酒調下一匙此乃稀世延年仙丹無金石之毒亦無悞
生之理服食之後乃得四氣調和百骸舒暢功妙無窮
但許度人不得索利則效乃神速此丹服之旬餘自覺
藏府通快精神清爽凡風勞冷氣一切難病悉皆除去
若服兩料則壽延百歳凡人須養脾脾養則肝榮肝榮
則心壯心壯則肺盛肺盛則元藏實元藏實則根本固
是為深根固蒂長生久視妙道在此藥中得矣豈尋嘗
之藥物也哉合藥器用如左
　大小銀盒鍋二具(小容五六兩藥盒子有盖者/大容五斗磁鍋有銀絶妙)新瓦
　盆三箇盛一斗豆者木甑一箇容斗飰者盖甑盆一
　隻匙新鍋灶一副　乳鉢一箇　竹木　大小二箇
　　柳木鍬三五把　小笊籬一把　柴用一百斤
　　枸杞茶
於深秋摘紅熟枸杞子同乾麵拌和成劑捍作餅樣晒
乾研為細末毎江茶一兩枸杞子二兩同和勻入煉化
酥油三兩或香油亦可旋添湯攪成膏子用鹽少許入
鍋煎熟飲之甚有益及明目
　　益氣牛乳方
黄牛乳最宜老人性平補血脉益心氣長肌肉令人身
體康强潤澤面目光悦志不衰故人常須供之以為常
食或為乳餅或為乳飲等恒使恣意充足為度此物勝
肉逺矣
　　鉄甕先生瓊玉膏
此膏填精補髓腸化為筯萬神俱足五臟盈溢髪白變
黒返老還童行如奔馬日進數服終日不食亦不饑開
通强志日誦萬言神識髙邁夜無夢想服之十劑終其
欲修隂功成地仙矣一料分五處可救五人癰疾分十
處可救十人癆疾修合之時沐浴洗心勿輕示人
　新羅參(二十四/兩去蘆)　生地黄(一十六/斤取汁)
　白茯苓(四十九/兩去皮)　白沙蜜(十斤/煉净)
右件人參茯苓為細末用蜜生絹瀘過地黄取自然汁
搗時不用銅鉄器取汁盡去滓用藥一處拌和勻入銀
石器或好磁器内封用淨紙二三十重封開入湯内以
桑柴火煑三晝夜取出用蠟紙數重包瓶口入井中去
火毒一伏時取出再入舊湯内煑一日出水氣取出開
封取三匙作三盞祭天地百神焚香設拜至誠端心毎
日空心酒調一匙頭服原方如此但癆𠻳氣盛血虚肺
熱者不可用人參
　　地仙煎
治腰膝疼痛一切腹内冷病令人顔色悦澤骨髓堅固
行及奔馬
　山藥(一斤/)杏仁(一斤湯泡/去皮尖)生牛乳(二斤/)
右件將杏仁研細入牛乳和山藥拌絞取汁用新磁瓶
宻封湯煑一日毎日空心酒調服一匙頭
　　金水煎
延年益壽填精補髓久服髪白變黒返老還童
　枸杞子(不以多少採紅熟者/)
右用無灰酒浸之冬六日夏三日於砂盆内研令極細
然後以布袋絞取汁與前浸酒一同慢火熬成膏于淨
磁器内封貯重湯煑之毎服一匙入酥油少許温酒調
下
　　天門冬膏
去積聚風痰癲疾三䖝伏尸除瘟疫輕身益氣令人不
饑延年不長
　　天門冬(不以多少皮去心去根髪洗淨/)
右件搗碎布絞取汁澄清濾過用磁器沙鍋或錫器慢
火熬膏毎服一匙空心温酒調下
　　不畏寒方
取天門冬茯苓為末或酒或水調服之毎日頻服大寒
時汗出單衣忘冷
　　服五加皮説
舜嘗登蒼梧曰厥金玉香草即五加皮也服之延年故
曰寜得一把五加不用金玉滿車寜得一斤地榆不用
明月寶珠昔魯定公母單服五加皮酒以致延生如張
子聲楊始建王叔才于世彦等皆古人服五加皮酒房
室不絶皆壽考多子世世有服五加皮酒而獲年壽者
甚衆(山東華真/人煑石經)
　　服松子法
不以多少研為膏空心温酒調下一匙日三服則不饑
渇久服日行五百里身輕體徤
　　服槐實法
於牛膽中漬浸百日隂乾毎日吞一枚百日身輕千日
白髪自黒久服通明
　　服蓮花法
七月七日採蓮花七分八月八日採蓮根八分九月九
日採蓮子九分隂乾服之令人不老
　　服食松根法
取東行松根剥取白皮細剉曝燥擣簁飽食之可絶穀
渇則飲水
　　服食茯苓法
茯苓削去黒皮擣末以醇酒於瓦器中漬令淹足又瓦
器覆上宻封泥塗十五日發當如餌食造餅日三亦可
屑服方寸七不饑渇除病延年
　　服食术法
於潜术一石淨洗擣之水二石漬一宿煑減半加清酒
五升重煑取一石絞去滓更㣲火煎熬納大豆末二升
天門冬末一升攪和丸如彈子旦服三丸日一或山居
逺行代食耐風寒延壽無病此崔野子所服法天門冬
去心皮也
　　服食黄精法
黄精細切一石以水二石五升一云六石㣲火煑旦至
夕熟出使冷手擂碎布囊榨汁煎之滓曝燥擣末合向
釡中煎熬可為丸如鷄子服一丸日三服絶穀除百病
身輕體健不老少服而令有常不須多而中絶渇則飲
水云此方最佳出五符中
　　又法
取黄精擣捩取汁三升若不出以水澆榨取之生地黄
汁三升天門冬汁三升合㣲火煎減半納白蜜五斤復
煎令可丸服如彈丸日三服不饑美色亦可止榨取汁
三升湯上煎可丸日食如雞子大一枚再服三十日不
饑行如奔馬天門冬去心皮
　　服食萎㽔法
常以二月九日採葉切乾治服方寸七日三亦依黄精
作餌法服之導氣脉强筋骨治中風跌筋結肉去面皺
好顔色久服延年神仙
　　服食天門冬法
乾天門冬十斤杏仁一升擣末蜜溲服方寸匕日三夜
一甘始所服名曰仙人糧
　　服食巨勝法
胡麻肥黒者取無多少簸治蒸之令熱氣周徧一炊頃
便出曝明旦又蒸曝凡九過止烈日亦可一日三蒸曝
三日凡九過燥訖以湯水㣲沾於臼中擣使白復曝燥
簸去皮熬使香急手擣下粗簁隨意服日二三升亦可
以蜜丸如鷄子大日服五枚亦可飴和之亦可以酒和
服稍稍自減百日無復病一年後身面滑澤水洗不着
肉五年水火不害行及奔馬
　　神仙餌蒺藜方
蒺藜一石常以七八月熟收之採來曝乾先入臼㫪去
刺然後為細末毎服二匙新水調下日進三服勿令斷
絶服之長生服一年後冬不寒夏不熱服之二年老返
少頭白再黒齒落更生服至三年身輕延壽
　　神仙服槐子延年不老方
常以十月上已日取在新磁器内盛之以盆合其上宻
泥勿令走氣三七日開取去皮從月初日服一粒以水
下日加一粒直至月半却減一粒為度終而復始令人
可能夜看細書久服此氣力百倍
　　辟穀住食方
秫米(一斗蔴油/六兩炒冷)　鹽末　川薑　小椒(各等分/十兩)　蔓菁
子(三/升)　乾大棗(五/升)
右六味為細末毎服一大匙新水調下日進三服如饑
渇漸有力如喫諸般果木茶湯任意不可食肉大忌也
食品大忌有八
　走死的馬　　　飲殺的驢　　　脹死的牛
　紅眼的羊　　　自死的猪　　　有彈的鱉
　懐胎的兎　　　無鱗的魚
古書云皆不可食之若食之者生百疾也
　　辟榖方
永寜二年二月十七日黄門侍郎劉景先表言(臣/)遇太
白山隱士得此方臣聞京師米糧大貴宜以此濟之令
人不饑耳目聰明顔色光澤如有誑妄(臣/)一家甘受刑
戮四季用黒豆五升淨洗後蒸三遍晒乾去皮又用大
火麻子三升湯浸一宿漉出晒乾膠水拌晒去皮淘淨
蒸三遍碓搗次下豆黄共為細末用糯米粥合和成圎
如拳大入甑蒸從夜至子住火至寅取出於磁器内盛
盖不令風乾毎服三塊但飽為度不得食一切物第一
頓七日不饑第二頓七七日不饑第三頓三百日不饑
容顔佳勝更不憔悴渇即研火麻子漿飲更滋潤臟腑
若要重喫物用葵子三合杵碎煎湯飲開導胄腕以待
沖和無損此方勒石漢陽軍大别山太平興國寺
　　紫霞杯方(此至妙秘方/)
此杯之藥配合造化調理隂陽奪天地沖和之氣得水
火既濟之方不冷不熱不緩不急有延年却老之功脱
胎換骨之妙大能清上補下升降隂陽通九竅殺九虫
除夢泄悦容顔解頭風身體輕健臟腑和同開胷膈化
痰涎明目潤肌膚添精蠲疝墜又治婦人血海虚冷赤
白帶下惟孕婦不可服其餘男婦老少清晨熱酒服二
三杯百病皆除諸藥無出此方(用久杯薄以糠皮一捥/坐杯於中瀉酒取飲若)
(碎破毎取杯藥一分研入酒/中充服以杯料盡再用另服)
　真珠(一錢/)琥珀(一錢/)乳香(一錢/)金箔(二十張/)雄黄(一/)
　(錢/)陽起石(一錢/)香白芷(一錢/)硃砂(一錢/)血結(一錢/)片
　腦(一錢/)樟腦(一錢傾/杯放入)麝香(七分/半)甘松(一錢/)三奈(一錢/)
　紫粉(一/)錢赤石脂(一錢/)木香(一錢/)安息(一錢/)沉香(一/)
　(錢/)沒藥(一錢/)
製硫法用紫背浮萍於罐内將硫黄以絹袋盛懸繫於
礶中煮滚數十沸取出候乾研末十兩同前香藥入銅
杓中慢火溶化取出候火氣少息用好様銀酒鍾一箇
周圍以布紙包裹中間一孔傾硫黄於内手執酒鍾旋
轉以勻為度仍投冷水盆中取出有火症者勿服
　　昇𤣥明粉法
好淨皮硝五斤皂角半片白蘿蔔十數斤切片用水大
半罈煑滚十數次漉出蘿蔔勿用仍切蘿蔔再煑如此
三四次以蘿蔔無鹹味為度再用稀絹攄去渣以鍋盛
之露一宿次日鍋中皆牙硝取出以綿紙袋盛褁懸於
當風去處自化成粉夏月毎粉一兩用甘草末一錢和
之毎服一錢沸湯調下大能解暑熱化頑結心痰從後
瀉出痰火聖藥
　　河上公服芡實散方
　乾雞頭實(去/)　忍冬莖葉(揀無虫汚新肥/者即金銀花也)　乾藕(各/)
　(一斤/)
右三味為片段於甑内炊熟曝乾擣羅為末毎日食後
冬湯浸水服一錢匕久服益壽延年身輕不老悦顔色
壯肌膚健脾胃去留滯功妙難盡久則自知
　　服天門冬法
取天門冬二斤熟地黄一斤搗羅為末煉蜜為丸如彈
子大毎服三丸以温酒調下日三服久服强骨髓駐容
顔去三尸斷榖輕身延年不老百病不生若以茯苓等
分為末同服天寒單衣汗出忌食鯉魚并腥羶之物
　　服藕食莖法
味甘平寒無毒主補養神益氣力除百疾久服輕身耐
老不饑延年一名水芝按藥性論云藕汁亦单用味甘
能消淤血不散節擣汁吐血及鼻血不止並皆治之又
云蓮子性寒主治血不足傷中氣絶利益十二經脉血
氣生食有寒氣蒸食之良又熟去心為末蠟蜜和丸日
服數丸令人不饑此方仙家用爾陳藏器云荷葉味苦
平無毒主安胎去惡血留好血血痢煑即止荷葉并蒂
及蓮房主血脹腹痛産後淤血不下酒煑服又食野菌
毒用水煑服藕粉深處曽製取麄者洗淨搗爛布絞取
汁以疎布再濾過澄去上清水如汁稠難澄添水攪匀
定為粉服之輕身延年
　　硃砂雄黄杯法
碾好辰砂為細末白蠟溶開入砂傾入酒杯内如前法
取起成杯有寜心安神延年益筭又有用雄黄者亦如
此法有解毒辟百䖝之力然此杯皆不如紫霞杯之妙
也
　　神仙巨勝丸方
輕身壯陽却老還童去三尸下九䖝除萬病
　巨勝(酒浸一宿/九蒸九暴)　牛膝(酒浸/切焙)　巴㦸天(酒/洗)　　天門
　冬(去心/焙)　熟乾地黄(焙/)　柳桂(去/皮)　　酸棗仁　覆
　盆子　莵絲子(酒浸别/擣焙乾)　逺志(去/心)　菊花　人參
　白茯苓(去黑/各一)
右一十四味揀擇淨擣羅為末煉蜜為丸如梧桐子大
毎服空心温酒下二十丸服一月
　　服栢實方
右於八月合取栢房曝之令坼其子自脱用冷水淘取
沉者控乾輕椎取仁擣羅為細末毎服二錢匕酒調下
冬月温酒下早晨日午近晩各一服稍増至四五錢加
菊花末等分蜜丸如梧桐子大毎服十丸二十丸日三
服酒下
　　服食大茯苓丸方
　白茯苓(去黒/皮)　茯神(抱木者/去木)　大棗桂(去皮/者佳)　人參
　白木　逺志(去心/炒黄)　細辛(去苗/葉)　石菖蒲(一寸九節/者米泔浸)
　(三日日換泔水碎切曝/乾上八味各十二兩)　甘草(八兩水蘸/擘破炙)乾薑(五兩/炮裂)
右十一味搗羅為末煉蜜黄色掠去沫停冷拌和為丸
如彈子大毎服一丸久服不饑不渇若曽食生菜果子
食冷水不消者服之立愈五藏積聚氣逆心腹切痛結
氣腹脹吐逆不下食生薑湯下羸腹飲食無味酒下欲
求仙未得諸大丹者皆須服之若不絶房室不能斷穀
者但服之去萬病令人長生不老合時須辰日辰時於
空室中衣服潔淨不得令雞犬婦人孝子見之
　　李八伯杏金丹方
取肥實杏仁五㪷以布袋盛用井花水浸三日次入甑
中以帛覆之上鋪黄泥五寸炊一日去泥取出又於粟
中炊一日又於小麥中炊一日壓取油五升澄清用銀
缾一隻打如水缾様如無銀者用好砂礶為之入
油在内不得滿又以銀圎葉可缾口大小盖定銷
銀汁灌固口縫入於大釡中煮七復時常撥動看
油結打開取藥入器中火消成汁傾出放冷其色
如金後入臼中擣之堪丸即丸如黄米大空心旦
暮酒下二十丸或用津液下二十丸久服保氣延
年髪白變黒能除萬病
　　杏金丹符
　
　
　合藥時朱書此符三道衣領中帶之
　　輕身延年仙术丸方
蒼术米泔浸夏秋三日春七日去皮洗淨蒸半日作片
焙乾石栢搗為末煉蜜為丸如梧桐子大毎日早晨日
午酒下五十丸
　　枸杞煎方
採枸杞子不拘多少去蒂清水淨洗淘出控乾用夾布
袋一枚入枸杞子在内於淨砧上榷壓取自然汁澄一
宿去清石器内慢火熬成煎取出瓷器内收貯服半匙
頭温酒調下明目駐顔壯元氣潤肌藏久服大有益如
合時天色稍暖其壓下汁更不用經宿其煎熬下三兩
年並不損壞如久逺服多煎下亦無妨也
　　保鎮丹田二精丸方
　用黄精(去皮/)　枸杞子(各二斤/)
右二味各八九月間採取先用清水洗黄精一味令淨
控乾細剉與枸杞子相和杵碎拌令勻隂乾再擣羅為
細末煉蜜為丸如梧桐子大毎服三五十丸空心食前
温酒下常服助氣固精補鎮丹田活血駐顔長生不老
　　萬病黄精丸方
　用黄精(十斤淨洗/蒸令爛熟)白蜜(三/斤)天門冬(三斤去心/蒸令爛熟)
右三味拌和令勻置於石臼内擣一萬杵再分為四劑
毎一劑再擣一萬杵過爛取出丸如梧桐子大毎三十
丸温酒下日三不拘時服延年益氣治療萬病久服可
希出世
　　却老七精散方
　用茯苓天之精(三/兩)　　　地黄花地之精
　桑寄生木之精(各二/兩)　　菊花月之精(一兩/三分)
　竹實日之精　　　　　地膚子星之精
　車前子雷之精(各一兩/二分)
右七種上應日月星辰欲合藥者以四時旺相日光齋
戒九日别於靜室内焚香修合擣羅為細散毎服三方
寸匕以井花水調下面向陽服之須陽日一服隂日二
服滿四十九日即能固精延年却除百病聰明耳目甚
騐地黄花須四月採竹實似小麥
　　去三尸滅百蟲美顔色明耳目雄黄丸
用雄黄(透明如雞冠不/雜石搗羅一兩)松香(採明淨純白者水中煑一法/二炊將浮起者取用如前)
右二物和勻杵為丸彈子大毎早酒下一丸服十日三
尸百虫自下出人面紫黒氣色皆除服及一月百病自
瘥常須清淨勿損藥力
欽定四庫全書
　遵生八牋卷十四
　　　　　　　　　　　　　明　高濓　撰
　　燕閒清賞牋上
　高子曰心無馳獵之勞身無牽臂之役避俗逃名
　順時安處世稱曰閒而閒者匪徒尸居肉食無所
　事事之謂俾閒而博奕樗蒱又豈君子之所貴哉孰
　知賢可以養性可以悅心可以怡生安夀斯得其閒
　矣余嗜閒雅好古稽古之學唐虞之訓好古敏求宣
　尼之教也好之稽之敏以求之若曲阜之舄岐陽之
　鼓藏劍淪鼎兌戈和弓制度法象先王之精義存焉
　者也豈直剔異捜奇為耳目玩好寄哉故余自閒日
　遍考鐘鼎卣彛書畫法帖窑玉古玩文房器具纎悉
　䆒心更校古今鑒藻是非辨正悉為取裁若耳目所
　及真知確見毎事參訂補遺似得慧眼觀法他如焚
　香鼓琴栽花種竹靡不受正方家考成老圃備註條
　列用助清歡時乎坐陳鐘鼎几列琴書搨字松牕之
　下展圖蘭室之中簾櫳香靄欄檻花妍雖咽水餐雲
　亦足以忘飢永日氷玉吾齋一洗人間氛垢矣清心樂
　志孰過於此編成牋曰燕閒清賞
　　叙古鑒賞
洞天清録云人生世間如白駒之過隙而風雨憂愁輒
三之二其間得閒者才十之一耳况知之而能享者又
百之一二於百一之中又多以聲色為樂不知吾輩自
有樂地悅目初不在色盈耳初不在聲明窻浄几焚香
其中佳客玉立相映取古人妙迹圖畫以觀鳥篆蝸書
竒峯遠水摩挲鐘鼎親見商周端研湧岩泉焦桐鳴珮
玉不知身居塵世所謂受用清福孰有踰此者乎
長慶集云堂中設木榻四素屏二琴一張儒道佛書各
數卷樂天既來為主仰觀山俯聽泉旁睨竹樹雲石自
辰及酉應接不暇俄而物誘氣隨外適内和一宿體寧
再宿心恬三宿後頽然嗒然不知其然而然
澄懷集云江南李建勲當蓄一玉磬尺餘以沉香節按
柄扣之聲極清越客有談及偎俗之語者則起擊玉磬
數聲曰聊代清耳一竹軒榜曰四友以琴爲嶧陽友磬
爲泗濵友南華經爲心友湘竹爲夣友
周公瑾邀趙子固各携所藏書畵放舟湖上相與評賞
飲酣子固脫帽以酒睎髮箕踞歌離騷傍若無人薄暮
入西泠掠孤山艤舟茂𣗳間指林麓最幽處瞪目絶呌
曰此洪谷子董北苑得意筆也隣舟驚嘆以爲真謫仙
人其鑒賞如此太宗酷好書法有大王真跡三千六百
紙率以一丈二尺爲一軸寳惜者獨蘭亭爲最置于坐
右朝夕觀覽偶一日附耳語髙宗曰吾千秋萬嵗後與
吾蘭亭將去也及奉諱用玉匣貯之蔵於昭陵
陶貞白隐貝都山嘗寳蓄二刀一曰善勝一曰寳勝往
往飛去人望之如二條青蛇
唐李徳裕時有一老叟引五六軰舁巨桑請謁出見叟
曰此木某寳之三世矣某年耄感公之徳聞公好竒異
是以獻耳木生有竒寶須得洛匠斷之後解為二琵琶
槽内生白鴿二羽翼嘴足巨細畢備解失厚薄不中一
面鴿失一翼全者已進其一今在民間
李衛公寶一方竹杖來自大宛國堅實而正方節眼鬚
牙四面對出因贈甘露寺僧重其道行一日再過浙右
問僧曰竹杖無恙否僧曰已規圓而漆之矣公嗟惋彌
日
偽蜀詞人文谷詣劉光祚劉方約二道士看桃核杯二
士至取杯出視之濶尺餘紋采燦然真蟠桃核也劉曰
予少年遊華岳逢一道士贈者寶之有年矣座上二道
士一出白石圓子上有文采如二童子引仙人眉髮悉
備云為麻姑洞中得之一出石濶一寸長二寸五分上
隱蟠龍鱗角𤓰鬛俱全云為巫峽中得之文谷喜曰何
幸一日盡覩二竒物
隋僕射蘇威有鏡精好日月蝕幾分鏡亦如之威以左
右所汚不以為意他日月蝕其半其鏡亦半昏始寶藏
之後櫃中有聲如雷尋之乃鏡聲也
隋末廣川好事僧有三寶一曰右軍蘭亭二曰神龜以
銅為之腹受一升以水貯之四足能行隨在去之三曰
如意以鐵為文光明洞徹色如水晶
歐陽率更出見古碑索靖所書駐馬觀之良久而去數
步後下馬佇立疲則布毬坐觀因宿其傍三日而後去
閻立本至荆州視張僧繇舊跡曰定虚得名耳明日又
往曰猶是近代佳手明日又往曰名下定無虚士坐卧
觀之留宿其下十日不能去
曹公作欹牀卧以視書六朝人作隱囊柔軟可倚備此
為賞識之具
滄浪集云耳目清曠不設機關以待人心安閒而體舒
放三啇而眠高舂而起静院明牕之下羅列圖史琴尊
自娛家有園林珍花奇石曲池高臺魚鳥留連不覺日
暮
趙子固宋諸王孫家藏圖書鍾鼎寶玩甚富亦善繪事
後得五字不損本蘭亭於霅川喜甚乗夜回嘉興棹至
昇山大風覆舟子固立淺處手持蘭亭示人曰帖已在
此餘不足以介意因題卷尾曰性命可輕至寶是寶
米元章少負英聲以恩補校書郎遷太學博士東坡云
清雅拔俗之文超邁入神之學何時見之以洗瘴毒兒
子得寶月賦琅然一誦老夫卧聽未畢蹶然而起恨二
十年相從知元章不盡此賦當過古人不論今世也後
愛京口溪山之勝遂定居焉作菴城東自號海岳喜蓄
書畫古玩尤為黄太史所重平生好石見有瓌竒秀溜
者則取袍笏拜之呼為石丈云
　　叙古諸品寶玩
十洲記周穆王時西域獻昆吾割玉刀及夜光嘗滿杯
刀切玉如泥杯是白玉之精光明夜炤㝠夕出杯於中
庭向天比明而水汁已滿杯中矣汁甘而香美斯實靈
人之器
周靈王起昆陽臺渠胥國來獻玉駱駝高五尺琥珀鳯
凰高六尺火齊鏡高三尺暗中視物如晝向鏡則見影
應聲
西域折股國能為飛車從風遠行記里有鼓車上木人
執槌行一里擊鼔一槌
戰國時有人盜王子喬墓惟二劔存欲取劔作龍吟俄
飛上天
呉王得越三劔一曰魚腸二曰盤郢三曰湛盧方丈山
有龍場龍鬬于此膏血如流水色黑著地堅凝如漆有
紫光用作寶器
越王得昆吾之金鑄八劔一名掩日指日日昏金隂物
也隂盛陽滅故耳二名斷水畫水開而不合三名轉
魄指月則蟾兎為之側轉四名懸翦飛鳥遊䖝觸刃
如截五名驚鯉以之泛海鯨鯤遠遁六名滅魂挾之夜
遊魑魅潜跡七名却邪用止妖祟八名真剛以之切玉
如削土木以應八方之氣
漢時西域獻吉光裘入水數日不濡入火不焦漢武時
西毒國獻連環羈以白玉製之瑪瑙石為勒白琉璃為
鞍置暗室中其光如晝
漢武桂宫有四寶七寶牀雜寶案雜寶屏雜寶帳謂之
四寶宫
西渠王獻玉箱瑶杖各一件后殉武帝
元稹秋夕登黄鶴樓遥見江湄有光若星因得漁人釣
鯉剖之得二小鏡大如錢二面相合背有雙龍隱起鱗
甲悉具元薨鏡亦亡去
令狐綯有鐵筒徑不及寸長四寸内取出一小卷日中
視之乃九經並足其紙即蠟蒲團其文精妙莫述又傾
其中有輕綃一疋長四丈稱之纔及半兩似非人世所
造貞陽觀有天降爐自天而下高三尺下一盤盤内出蓮
花一枝十二葉毎葉隱出十二屬盖上有一仙人帶遠
遊冠披紫霞衣儀容端美左手搘頥右手垂膝坐一小
石石上有花竹流水松檜之狀雕刻竒古非人所能且
多神異南平王取去復歸名曰瑞爐
處士皇甫𤣥有一避塵針以巾挿針可令一身無塵針
金色試之者帶巾針躍馬塵中人馬無染一㸃
刺史沈攸之廐中羣馬驚嘶令人伺之見一白駒以緑
繩繋腹直從外入復去直入内閣檢内人惟愛妾馮月
華臂上一玉馬以緑絲穿之置枕邊夜去曉還試看之
足有泥汚
邴浪於九曲山見赤雞鳴如笙竽射之入石縫中鑿石
得一赤玉鳥
唐𤣥宗有玉龍子開元中旱帝密投之龍池俄而雲霧
暴起風雨驟作
天寶初安思順進五色玉帶
李輔國有迎凉草榦似苦竹夏堂設之風凉自至有鳯
首木高一尺而刻如鸞鳯雖嚴冬之時高堂大厦中和
煦如春十洲記云二物皆火林國産也
德宗幸興慶宫於複壁間得軟玉鞭屈之則首尾相就
舒之則徑直如繩
陸大鈞從子妻夜寢聞有啁啾鬬聲既覺枕下得二玉
猪大數寸刻像妙甚實之枕中財貨日増
貞觀初林邑獻火珠狀如水晶睿宗賜大安國寺水珠
如石一片赤色夜有㣲光掘地一尺埋之水溢可給千人
漢宫積草池中有珊瑚高一丈二尺一本三柯上有四
百六十三條
呉孫權掘地得白玉如意所執處刻龍虎形長二尺七
寸
賀真如五寶八寶五之一曰𤣥黄天符形如笏長八寸
濶三寸上圓下方有孔黄玉也辟人間兵疫邪厲二曰玉
雞羽毛悉備王者以孝治天下則現三曰榖璧白玉為之
徑五寸其文粟粒王者得之五榖豐稔四曰王母玉環
二枚亦白玉也徑六寸好倍於常五寶空中照光皆射
日不知所極八寶之一曰如意寶珠大如雞卵明如滿
月二曰紅靺鞨大如巨粟爛若朱櫻視之則碎觸之則
堅三曰琅玕其形如環四分缺一四曰玉印大如半手
其文如鹿䧟印中著物形現五曰採桑鈎二枚長五六
寸其細如筯若金銀銅製六曰雷公石二枚斧形長四
寸如青玉八寶置之日中白氣燭天暗室光明如月
魏河間王有赤玉巵水精鉢瑪瑙碗
新羅國獻萬佛山雕沉檀珠玉以為之其大者盈寸小
者幾分其佛首有如米如菽者眉目口耳螺髻毫相悉
具辮金玉水精為旛蓋流蘇菴植薝蔔羅等樹以百寶
為樓閣殿臺其状雖㣲形勢飛動前有行道僧數千下
有紫金鍾三寸蒲牢啣之擊鍾則行道僧禮拜至地其中隱
隱有聲盖鐘響處是闗捩也雖以萬佛名山其數不可勝計
海外貢重明枕長一尺二寸高六寸潔白類水晶中有
樓臺形有十道士持香執簡循環無已
劉曜夜居忽有二童子入跪曰管涔使小臣謁趙皇帝
獻劔二口置拜而去以燭炤之劔長二尺光澤異常
背有銘曰神劔服御除衆毒曜服之隨變五
色
范稚奴牧牛澗中獲二鯉化成鐵用以為刀對大石嶂
祝曰鯉魚變化冶成雙刀石嶂破者為有神靈砍之石
裂
秦嘉有盤龍鏡韓夀香名為辟惡生香
劉表有酒器三曰伯雅(容七/升)仲雅(容六/升)季雅(容五升雅/酒器也)
李適之有酒器九品蓬萊琖海川螺舞仙杯匏子巵幔
捲荷金蕉葉玉蟾兒醉劉伶東溟漾蓬萊盞上有三山
注酒以山沒為限舞仙盞有闗捩酒滿則仙人起舞瑞
香毬子浮出琖外
仙家有三寶有碧瑶杯紅𬎼枕紫玉函
劉守璋贈洪厓先生揚雄鐵硯四皓鹿角枕卞敬家有
無患枕
舜作五明扇石虎作莫難扇又有象牙桃枝扇子建九
華扇張融有道士贈以白羽麈尾扇夏昶作雪香扇
漢有翆羽扇雲母扇孔雀扇九華扇五明扇廻風扇
陶貞白有雀尾爐唐内庫有七寶研爐至冬寒研凍放
上即化不用火炭
咸通同昌公主下嫁有金菱銀栗(内藏/珍物)連珠帳却寒簾
犀絲簟牙席蠲忿犀如意白玉九鸞釵辟邪香韋侍御
贈杜甫内人夜飛蟬
武帝賜于闐青錢硯遼西麟角筆南越側理紙唐賜牢
相張文蔚龍鱗月硯寶相枝(筆/也)
開元初剡賓國貢上清珠光炤一室内有仙人玉女播
動水旱兵革之災䖍視無不克驗
亷郊池上彈琴荷池中躍跳方鐵一片有知音擊之名
𬎼賓鐵也
安禄山獻明皇有玉魚鳬鴈
楊貴妃製緑玉磬佛樓國有青玉鉢盂受三斗許厚可
二分咸陽宫有青玉燈檠高七尺孫文臺有青玉鞍魏
王得一石胡人識為寶母真臘國獻萬年蛤夜光如月
積雪不化偶得金牛祥符中鑄金龜賜近臣穆王至崑
崙有銀燭嵇昌蓄採星盆夏月漬果倍冷蒲澤國獻蔽
日簾可以却暑寶玩中有硫􁱥瓶珊瑚玦女珊瑚青螺
巵五色文玉環金博山爐琥珀枕瑪瑙彄雲母屏九龍
臺燈百枝燈藍田磬炤夜璣𤨏子帳紫玉笛皆漢唐奇
貨
司空圖隱中條以松枝為筆曰幽人筆
房次律弟子金圖十二嵗時手持水玉數珠光潔炤人
唐彦猷作紅絲硯自號為天下第一
郭從義掘地得緑玉四方小杵臼四角有小人坐頂傍
有篆文仙臺秘府小中臼元自誠有抵鵲盆色類珉夏
月浸果果水皆寒冬月不凍郭江洲有占景盤以銅為
之上出細管挿花可留十餘日不敗孫總監千金市緑
玉一塊嵯峨如山命工治之作博山爐頂上暗出香烟
名不二山白樂天詩云銀花不落從君勸(不落/酒器)有水晶
不落漢隱帝有小摩尼數珠馮夫人有葡萄鏡杜光庭
有驕龍杖紅如猩血重若玉石似非竹木傳為仙人所
遺葛溪鐵工製剪鑿字曰二儀刀交股屈環遇物如風
又有地中掘得金鹿銀麕乃曹奴入獻天子於洋水之
物又有銀㹠金狗之類皆古賂夷人之物若小銅猪狗
牛羊等十二肖形亦墓中物也
西湖志云高宗幸張俊其所進御物有獅蠻樂仙帶池
靣玉帶玉鶻兎帶玉璧環花素玉高脚鍾子玉枝梗𤓰
玉𤓰杯玉東西杯玉香鼎玉盆玉古劔璏二十七件玉
犀牛合白玻璃元盤玻璃花瓶玻璃枕瑪瑙物二十件
龍文鼎商彛高足彛商文彛周盤周敦周舉罍獸耳周
罍汝窑酒瓶二對有御寶畫曹霸五花驄馮瑾霽烟長
景易元吉寫生花黄居寶竹雀呉道子天王張萱叢竹
邊鸞萱草山鷓黄筌鷓鴣萱草宗婦曹氏蓼岸杜庭珪
明皇斫膾圖有趙器躑躅鵪鶉杜竹思躑躅母鷄杜霄
撲蝶巨然嵐鎻翠峰徐熈牡丹易元吉寫生􁓡杷董源
夏山早行李煜林泉渡水人物荆浩山水呉元俞紫氣
星皆珍品也
歐陽通善餙文房其命藏硯室曰紫方館貝光曰發光
地菩薩研滴曰金小相鎮紙曰小連城千鈞史界尺曰
由準氏筆曰畦宗郎君槽曰半身龍裁刀曰治書奴
寶晉齋有天成硯山玉蟾蜍皆希世奇珍
古有神物如禹鼎知興廢瑞應圖寶鼎不㸑自沸不炊
自熱不汲自滿不舉自藏呉明國貢嘗燃鼎虢州鐵鑊
大數圍丁諼作九層博山爐上鑄禽獸自動渤海貢瑪
瑙櫃長三尺南昌國貢火玳瑁盆容十斛又貢紫磁盆
可容五斗舉之輕若鴻毛中朝有銅澡盆夜有人扣與
長樂鍾聲相應漢武帝賜櫻桃以赤瑛盤與桃一色周
益公有鶴飛琖注酒則鶴飛乾則就滅唐青玉枕冬煖
夏凉醉者睡之即醒夢者遊仙孫太醫玉羅漢屏種種
飛動漢宣帝有玉八角升西夷之貢水澆無暑火逼無
寒唐有十二時盤用之隨時轉換物象子䑕換丑牛之
類天帝流光爵置之日中則光氣燭天南海有蝦頭杯
陳思王有鵲尾杓欲勸者呼之即指其人王肅造銅䑕
丸晝夜自轉南中有風貍杖用指禽獸自斃取食隨指
如意含滙縣東岸有聖鼓杖舟中有之波浪不敢冲激
徐鳯縮節杖如筆管二十年毎年生一節後毎年減一
節郭休有夜明杖朱色夜杖有光栁真齡寳一鐡拄杖宛
轉天成行則㣲響明皇有虹蜺屏賜貴妃上刻美人夜
能下屏歌舞馬弋山有紫芟席冬温夏凉秦始皇驅山
鐸擊之聲如霹靂内庫有青酒杯紋亂如絲其薄如紙
以酒注温然有煖氣少如沸湯名自煖杯龜兹國進一
枕如瑪瑙枕之則十洲三島四海五湖盡入夢中名遊
仙枕虢國夫人有夜明枕光炤一室無事燈燭田父得
炤室玉王莽有滅瘢玉取玉槌碎塗瘢即滅唐順宗時
西域進龍虎玉一方為虎置之山岩百獸攝伏一圓為
龍置之水中浪捲虹蜺扶餘國有火玉色赤可以燃鼎
堯時於河洛中得方尺玉板上圖天地之形得金璧之
瑞文字記造化之始禹遊龍門神授玉簡遊東海得碧
色玉圭楚州獻玉印伯顔至于闐國鑿井得玉佛高四
尺炤之筋骨脉絡俱見魏武后有玉鉢相盛轉而不脱
為西域鬼作唐肅宗賜李輔國香玉辟邪形高一尺五
寸竒巧無比香聞數里入衣經年不滅唐代宗朝有十
二玉棋子以按十二時字置水中逐時浮出不爽蘇威
有應日鏡日蝕㡬分則鏡靣昏處如之唐有瑞英簾人
在簾内影之則遍身有光艶異奪目韓王元嘉有銅鶴
樽酒滿其腹則正立酒淺則傾覆長安殿角上有銅雀
能鳴沈傅師得玉馬能嘶楊光欣有玉龍腹中貯水口
瀉有笙簧聲楚漁得禹支祁鎻唐翰林院有索鈴河北
用兵鈴動索鈴自鳴周世宗應氣瓦二十四片應氣敲
之竇儀辨之不訛長陵有銅駝生毛毛上生花郫縣有
銅馬能嘶長州倅㕔有銅龜背上應時現文李子長造
木囚置葦上理囚獄不差則木囚伏否則木囚奮起周
穆王有火齊鏡靈王時有月鏡其白如月漢高祖有表
裏鏡可見五内舞溪石窟有方鏡始皇號為炤骨鏡荀
諷有鐵鏡隋王度有炤疾鏡疫病炤之即愈張敞得一
鏡炤之終身無病名無疾鏡黄巢三方鏡能見三方唐
秦淮鏡炤人五藏天寶時有水心鏡七嵗大旱鏡中龍
口吐烟即雨唐有夷則鏡得之井中燧銅鏡向日則火
生以艾就則燃任中宣有飛精鏡後為神人持去王宗
夀有鐵鏡不明一日發光因見市一青衣小兒欣然來
回曰鐵鏡神物當還竟持去王㓜臨造方丈鏡炤見人
馬有百里鏡可炤百里即獻吕䝉正鏡也秦寧縣耕夫
得鏡炤之病熱者心骨生寒故名生寒鏡世有透光鏡
以鏡承日光則鏡銘二十字壁上了了分明知來鏡炤之
則見前途吉凶又有一鏡以手循之中心錚錚有聲名
曰響鏡史良姊有寶鏡能見妖魅有道士持魘魅鏡狐
狸草木為祟炤之即見本形如劔若顓頊騰空劒指兵
則勝匣中嘗鳴楚王太阿劔一揮則三軍流血漢高祖
赤霄劔後主鎮山劔宋青春有青龍劔唐徳宗有火精
劔夜有光明朱善存家有芝烟劔太平則芝生胡識破
山劔錢塘聞人紹有靈寶劔
已上種種皆宇宙間神奇秘寶終為造化収拾安得流
落塵世雖曰兵火變遷恐亦於此無恙古云玩物喪志
此非喪志物也用録以廣聞見圖畫神異若漢劉褒北
風圖見者皆寒雲漢圖見者多熱王善畫六馬滚塵圖
後竟失去唐有龍水圖將練為服釜中二龍飛去周益
公畫岳州圖譙樓時時換牌趙顔得畫女障能下障與
顔為妻生子韋叔文畫馬朱色岳神索之改名而第趙
澮畫兒啼圖僧夜聞兒哭詰澮以筆作乳㸃入兒口遂
止馮紹正畫龍未終見白氣就廡簷出入池中雷雨大
作亷廣畫二鬼兵圖一夕風雨鬼兵交戰張僧繇畫佛
夜間發光信州畫羅漢能飛動王元俊畫扇壁上客至
㩦去曹不興畫屏汚墨㸃即添作蠅孫權視為真蠅用
手拂去鎮江興國寺苦鴿宿糞汚佛張僧繇於兩壁畫鷹
鷂鴿再勿入雲光寺有七鴿圖於西壁未完其一云為
飛去長興成山寺壁畫猿鶴長能飛走顧光寶畫獅絶
瘧獅口有血淋漓何尊師畫猫則䑕潛避石恪畫飛䑕
張之則鼠不入室楊子華畫馬夜有蹄齧嘶聲韓幹畫
馬神人來索唐呉道子惡僧畫驢壁間一夜僧房家
具踏破無留呉畫五龍圖天欲大雨即生烟霧張藻一
手雙筆畫二木枝一枯一榮賈秋壑遇一道人畫蓮風
來則蓮葉揺動此皆神妙莫測不可曉也要皆古人元
氣所鍾以侔造化
　清賞諸論
　　論古銅色
高子曰曹明仲格古論云銅器入土千年者色純青如
翠入水千年者則色緑如𤓰皮皆瑩潤如玉未及千年
雖有青緑而不瑩潤此舉大槩未盡然也若三代之物
迄今何止千年豈盡瑩潤而青緑各純者也若云入土則
青入水則緑其水銀并褐色黑漆古者此又埋於何地
者也凡三代之器入土年遠近山岡者多青山氣濕蒸
鬰而成青近河源者多緑水氣滷浸潤而成緑余見一
物乃三代欵識半身水浸年遠水痕涸溢數層此為入水
無疑而色乃純青其著水潭底方寸少黄緑色則水土
之說豈盡然哉余思鑄時銅質清瑩不雜者多發青質
之渾雜者多發緑譬之白金成色足者作器純白乆乃
發黒不足色者久則發紅發緑此論質不論製理可推
矣他如古墓中近尸者作水銀色然水銀色亦分二種
有銀色有鉛色惟鏡居多古者尸以水銀為殮彼世死
者以鏡相遺殮者即以鏡殉取炤幽㝠之義故銅質清
瑩者先得水銀沾染年久入骨滿背成銀千古亮白謂
之銀背其有先受血水穢汚始受水銀侵入其銅質原
雜則色如鉛年遠色滯謂之鉛背其有半水銀半青緑
硃砂堆者先受血肉穢腐其半日久釀成青緑其半浄
者迺染水銀故一鏡之背二色間雜也今之鏡以銀背
為上鉛背次之青緑又次之又若鉛背埋土年遠遂變
純黑為之黒漆背此價又高而此色甚易為假至有古
銅鼎鼐尊彛亦有水銀色者何也此在墓中得水銀散
漫之氣治染而成故惟一角一耳一傍有之或地近生
水銀處亦成此色所以鼎彛無全身水銀色者而鍾磬
則萬無一二也上古銅器以質厚為佳年既久遠土銹
侵骨質已鬆脆厚者尚有受用薄者若少擊搏不破即
裂又如無青緑而純紫褐色者曹明仲以為人間流傳
之色非也三代之物因入土沉埋後人方得集以傳世
若云三代流傳到今方有此色何能在世數千年不為
兵燹銷爍破損沉淪者耶此等器皿出自高阜古塜磚
宫石室燥地秘藏又無水土侵剥又無尸氣染惹列之
石案間惟地氣蒸潤且原製精美光瑩變為褐色純一
不雜故鼎彛居多而小物并秦漢物褐色絶少近見褐
色上有青緑㸃子乃出土之後人以醎酸之味侵染乃
爾非透骨緑色故褐色上有雲頭片芝蔴㸃朱砂斑并
緑翠雨雪㸃者此為傳世物也非傳世上三五千年始
成褐色故古銅以褐色為上水銀黑漆鼎彛為次青緑
者又次之也若得淳青緑一色不雜瑩若水磨光彩射
日者又在褐色之上昔宣廟喜倣褐色故宣銅此色為
多凡銅器出自三代不惟青緑瑩潤其質其製其花
紋欵識非後人可能彷彿自不容偽若明仲云必三代
之物方有硃砂斑此大誤矣宋元之物亦有大片硃斑
若魚子者更多盖受人血氣侵染便成硃斑亦有二三
層堆疊者刀刮摩擦不可泯也豈盡三代物哉不可不
攷
　　新舊銅器辨正
三代之器鍾鼎居多且大容升斗雖有商質周文之說
然質者未嘗不文文者未嘗不質其質者製度尚象欵識
䂓模鑄法工巧何文如之其文者雕篆雖細文理不繁
瑱嵌雖工而矩度混厚質亦在也夏嵌用金銀細嵌雲
雷紋片用玉與碧瑱剜嵌美甚曹云商無嵌法非也商
亦有之惟多金銀片而少雲雷絲嵌細法今之巧匠偽
造夏商瑱嵌者以金銀之色古今所同可以即為而玉
與碧瑱碾法土銹似不容假近乃捜索古塜遺棄環珮
充珥瑱珈琫珌等物裁為方圓規製以嵌彛鼎令人眼
生雖識者必曰此古琢玉石豈非三代物哉毎得高值
孰知古嵌一物周身無一處完整非剥落即為青緑銹結
遮掩或隱或露之妙古雅出自天然若今嵌必鑿完全片
段或嵌或遺狀土剥落方以法蠟遮餙何待目力入手可
辯唐天寳時有局鑄花紋細宻可愛全尚華藻於三代之
製或改為錦地或改䕫龍為螭或改雷紋為方勝或易篆欵
為𨽻書真書於上古淳朴之意大左更恨質薄取便一時無
意千古近有青緑硃砂堆積瓶壺器皿内有水銹爛孔或鋤
擊蔑裂後人収拾以藥補綴持誘市值此皆唐時局鑄物也原
非偽造古鑄工匠精細撥䗶清楚紋内地子光滑即轉角方
圎深竅有如刀鎚雕刻花地爽朗周身如一並無砂眼欠缺分
地不匀之病夫欵為製度規式識為紀功銘篆故三代
鐘鼎隂識字有百十之多即薛尚功刻鐘鼎篆二十卷
其篆文可攷若漢唐以下即陽識矣而銘亦不古間有隂
識亦非鍾鼎古文篆法盖陽識刻印印蠟為之甚昜
隂識以蠟剔起字畫翻砂成隂為之甚難少有不到字
畫冺滅其精神摩弄後逈不及故秦漢之物不及三代
唐宋之物不及秦漢也然秦漢不及三代唐宋不及
秦漢者非人力不到而質料不精但秦漢之匠拙
而不善模三代之精工唐宋之匠巧而欲變三代
之程式所謂世代不及傷拙傷巧故也孰知愈
巧愈拙愈工愈失敦朴古雅三代之不可及也反
謂已能勝之改式改紋務尚形似所謂醜婦效顰
愈逞醜態耳近有真正民間之器無功可紀原無
識文今以刀刻鍾鼎相似篆文磨熟刀痕加以藥
􁂣反失真趣賞鑑家入手即洞識矣可弄愚者我
朝宣廟銅器甚有精者製度亦雅摩弄極工然多小物
如百摺彛爐乳爐雨雪㸃金片貼鑄㦸耳彛爐石榴足
者更佳赤金霞片小元鼎爐象頭鬲爐五供養細腰槖
盤鏒金雙螭筯架香合匙瓶蟠螭鎮紙種種精甚大如
鼎爐角端獸爐方耳壺商從尊精美可愛模式古雅惜
不多見其底識文用匾方印子陽鑄大明宣德年製真
書字畫完整印地光滑䗶色可愛他如判官耳雞腿脚
匾爐翻環六稜靣鑄鏒金畨字花瓶四方直脚爐翻環
元瓶若鑿錢文漏空桶爐皆下品也宣鑄多用䗶茶鏒
金二色䗶茶以水銀浸擦入肉薰洗為之鏒金以金鑠
為泥數四塗抹火炙成赤所費不貲豈民間可能彷彿
但宣銅花紋者甚少余在京師僅見一二商鼎式者腰
花佳甚後此景泰成化年間亦有此色彛爐用兩獅頭
為耳復用赤金厚片作雲鳥形貼鑄其底識無印文惟
用藥燒景㤗年製等字隱隱在内初玩不辯較之宣廟
逈不及矣
　　新鑄偽造
近日山東陜西河南江蘇等處偽造鼎彛壺觚尊瓶之
類式皆法古分寸不遺而花紋欵識悉從古器上翻砂
亦不甚差但以古器相形則逈然别矣雖云摩弄取滑
而入手自麄雖粧㸃美觀而氣質自惡其偽製法鑄出
剔摩光净或刀刻紋理缺處方用井花水調泥礬浸一
伏取起烘熱再浸再烘三度為止名作脚色候乾以磠
砂胆礬寒水石硼砂金絲礬各為末以青鹽水化净筆
蘸刷三兩度後一二日洗去乾又洗之全在調停顔色
水洗功夫須三五度方定次掘一地坑以炭火燒紅令
遍將釅醋潑下坑中放銅器入内仍以醋糟罨之加土
覆實窖藏三日取看即生各色古斑用䗶擦之要色深
者用竹葉燒烟薰之其㸃綴顔色有寒熅二法均用明
乳香令人口嚼濇味去盡力配白蠟鎔和其色青以石
青投入蠟内緑用四支緑紅用硃砂熅用䗶多寒則乳
䗶相半以此調成作㸃綴凸起顔色其堆壘用滷銹針
砂其水銀色以水銀砂錫塗抹鼎彛邊角上以法䗶顔
色罩盖隱露㱔少以愚𨽻家用手揩摩則香腥觸鼻洗
不可脫或做成入滷鹹地内埋藏一二年者似有古意
又若三代秦漢時物或落一足或墮一耳或傷器體一
孔一缺者此非偽造近能作冷冲熱冲冷銲軟銅冲法
古色不變惟熱冲者色較他處少黒若用鉛補并令銲
者悉以法䗶填餙器内以黄泥調稠遮掩作出土狀態
此實古器惟少周全較之偽物遠甚又等屑凑舊器破
敗者件件皆古惟做手乃新謂之改鍬余在京師見有
二物一子父鼎小而可用花紋製度人莫不愛其偽法
以古壺盖作肚屑凑古墓銅器飛龍脚銲上以舊鼎耳
作耳造成一爐謂舊物也一方亞虎父鼎内外水銀
無一㾗斧鑿初議價值百金製在五寸適用可玩人爭
購之余玩再三識其因古水銀方鏡破碎截為四塊四
靣冷銲屑凑古爐耳脚製成工巧可為精雅余一識破
衆以為然後竟不知何去若此做手技妙入神元時杭
城姜娘子平江王吉二家鑄法名擅當時其撥蠟亦精
其煉銅亦浄細巧錦地花紋亦可人目或作鏒金或就
本色傳之迄今色如蠟茶亦為黑色人多喜之因其製
務法古式様可觀但花紋細小方勝龜紋居多平江王
家鑄法亦可煉銅瑩浄撥蠟精細但製度不佳遠不如
姜近日淮安鑄法古瑬金器皿有小鼎爐香鴨等物做
舊頗通人不易識入手膩滑摩弄之功亦非時日計也
外此有大香猊香鶴銅人燭臺香毬酒爐投壺百斤獸
盖香爐花瓶火盆等物此可補古所無亦為我朝鑄造
名地
　　論宣銅倭銅爐瓶器皿
古無銅小香爐即博古圖為帝王収藏僅有一二遺式
後有小鼎爐獸爐博山爐高二寸許者不知漢唐人何
用想亦墓中物也亦有中様鼎爐獸靣脚桶爐止可清
供不堪焚香手玩近有潘銅打爐名假倭爐此匠㓜為
浙人被虜入倭性最巧滑習倭之技在彼十年其鑿嵌
金銀倭花様式的傳倭製後以倭敗還省在余家數年
打造如倭尺内藏十件文具摺疊剪刀古人未有其銅
合子途利筒彞爐花瓶無一不妙此真倭物也故其初
出價高煉銅鏒金鑿嵌金銀花巧精妙與倭無二若近
日呉歙之製較潘似勝但製度花巧與古人彛鼎之義
殊無取法又如以黄銅去腥假名鈎金打造方圓鼎爐
彛爐花紋以博古圖為式外抹金葉此等置之何地惟
可作神佛供也初年潘銅似不可得有則寶之後世必
有好尚之者外如倭人鑿銅細眼罩盖薰爐亦美更有
鏒金香盤口面四傍坐以四獸上用鑿花透空罩盖用
燒印香雅有幽致又若酒銚水礶吸水小銅中丞抹金
銅提盔鎧腰刀鎗劔五供養蓮花架紫銅湯壺小鈸小
塔礶罩合檳榔合石灰礶刮銹銅刡海螺鼻銅鏡銅鼓
供獻盤槖碟子鑿花金錢鏾花銀錢鑿銀細花捲段鑿
金大小戒指上嵌竒石種種精妙不能悉數無地不有
機巧信哉近日呉中偽造細腰小觚敞口大觚方圓大
尊花素短觶雨雪金㸃㦸耳彛爐細嵌金銀碧瑱鼎爐
香奩犧尊團螭鎮紙細嵌天鹿辟邪象礶水銀青緑古
鏡二寸高小漢壺方瓶鏒金觀音彌勒種種色様䂓式
可觀自多雅致若出自徐守素者精緻無讓價與古值
相半其質料之精摩弄之宻功夫所到繼以嵗月亦非
常品忽忽成者置之高齋可足清賞不得於古具此亦
可以想見上古風神孰云不足取也此與惡品非同日
語者鑒家當共賞之
　　論古銅器具取用
上古銅物存於今日聊以適用數者論之鼎者古之食
器也故有五鼎三鼎之説今用為焚香具者以今不用鼎供
耳然鼎之大小有兩用大者陳於㕔堂小者寘之齋室
方者以飛龍脚文王鼎為上賞獸吞真脚亞虎父鼎商
召父鼎周花足鼎光素者如南宫鼎為次賞若周象簠
鼎腹壯而膀脚肖雞腿又如百乳鼎者皆下品也方之
小者有周王伯鼎單從鼎周豐鼎又若方四五寸許青
緑或鏒金小方鼎式法文王王伯鼎製者可宜書室薰
燎皆唐之局鑄元姜娘子鑄也紋片精美製度可觀其
圓鼎三獸靣者如商父乙鼎父已鼎父癸鼎若癸鼎圓
腹者若商子鼎秉仲鼎象形饕餮鼎立戈季㜏鼎光素
者如商魚鼎周益素腹口下㣲束者若商乙毛鼎蟬紋
鼎父甲鼎公非鼎僘口者如飛龍脚子父鼎皆可入上
賞圓之小者如周大叔鼎垂花鼎周䜌鼎唐三螭鼎俱
堪入清供但式少大雅耳他如𤓰腹雞腿方耳環耳僘
口鼎爐俱不堪玩為下品也彛爐式如周甗彛父辛彛
商虎首彛百折彛方者如己酉彛竒者如百乳彛皆堪
為堂上焚具他如彛敦鬲爐等件雖古不堪清供如得商
母乙鬲周蔑敖鬲饕餮鬲周師望敦兕敦翼敦亦可充
堂中几筵之供已上式載博古圖中可用按圖索視巵
者古酒器也義取上窮而危知節則無危矣寓戒之之
意其製如盂雙耳外乗又如腰腹翼耳俗云人靣杯者
是也杯亦古酒器也以牛首為製加以籠絡亦戒貪逸
之意詩云酌彼兕觥(以牛角/為之)製以此耳今之杯製不一
而獨無此式匜者矯口坦腹一􁞠揑手或三足或圓足
如鴨形者是也古人以為盥洗注水之具今俗以巵為
匜以匜為巵名金銀酒器者誤矣盤㴱而洗淺盤用以
承棄水内有銘篆者有招耳上冲者有盤内種種海獸
者或用三蹲螭為足或雷紋圓足者又名彛盤俗指為
㰱血盤非也今可用作香櫞盤其洗用以盥手故紋用雙
魚用菱花有三乳足者有圓足者傍有獸面翻環者今
用以注水為几筵主賓酧酢滌器似得古人遺意又有
似洗而雙􁀙作掇手者名杵亦可作洗用觚尊觶皆酒器
也三器俱可挿花觚尊口敞挿花散漫不佳須打錫套
管入内収口作一小孔以管束花枝不令斜倒又可注
滚水挿牡丹芙蓉等花非此花不可久古之壺瓶用以
注酒觀詩曰清酒百壺又曰瓶之罄矣若古素温壺口
如蒜榔式者俗云蒜蒲瓶乃古壺也極便滚水挿牡丹
芍藥之類塞口最𦂳惟質厚者為佳他如栗紋四環壺
方壺匾壺弓耳壺俱宜書室挿花以花之多寡合宜此
五品分置若周之蟠螭瓶螭首瓶俗云觀音瓶者今之
酒壺全用此式更變漢之麟瓶形若瓠子稍彎背有提
􁞠此瓶也俗例為瓠子壺類誤矣另有瓠壺取詩云酌
之以匏之義今以此瓶注水灌溉花草雅稱書室育蒲
養蘭之具周有蟠虬瓿魚瓶罌瓶與上蟠螭首二瓶俱
可為多花之用又若今之杖頭用鳩老人多咽鳩能治
咽之義故三代有鳩鳥杖頭周身金銀瑱嵌又見有飛
鳩杖頭周身鏒金用以作棕竹杖餙妙甚若漢之蟠龍
蟠螭杖頭形若𤓰槌此便不如三代之雅若漢之編鍾小
而有韻者頗宜書齋清響但得宫商二音為最古之布
錢有金嵌字者可作界畫軸用小様提卣可作糊斗如
伯盞頮盤季姜盂兩耳杯製小可作研傍筆洗鏡為人
所必用若秦陀光背質厚無紋極有受用㳄如銀背海
獸蒲桃荔枝五岳圖形十二生肖寶花雲龍十二符四
靈三瑞三神八衛六花浮水七乳四乳十六花蟠螭龍
鳯雉馬等背俱妙須用清瑩如水分毫不雜俗謂面無
打攪輪轉周圓形影不改為貴又有如錢小鏡光背花
背面無瘢痕更有滿背嵌金嵌銀片子鏾花小鏡極可
人意價亦高貴似不易得㩦具用之山逰寺宿亦不可
少鑒賞以大徑尺外圓鏡并三寸以上至如錢小鏡為
上格其他五七寸者次之菱花八角方鏡悉不取也軒
轅毬鏡可作卧榻前懸挂未必遠邪聊取意耳古銅腰
束縧鉤甚多有盈尺長者其製不一有金銀碧瑱嵌者
有片金商者有等用獸面魚肚者皆三代物也他如羊
腸鈎螳蜋捕蟬鈎鏒金者皆秦漢物也無可用處静室
中以之懸壁挂畫挂劔挂塵拂等用甚雅若鴈足燈鳯
龜燈有柄行燈用以秉燭駝燈羊燈犀燈用以燃油此
皆文具一器又如盈尺淺盤有三足者製極精雅乃古
之承盞盤也盞如圓盂有耳環掇手此漢物也古彛皆
有舟舟即今之承盞盤也往往有此且紋色甚佳今用
為香櫞槖具别無取用毎有蝦䗫蹲螭其製甚精古人
何用今以鎮紙又有大銅伏虎長可七八寸重有三二
斤者亦漢物也此皆殉葬之器今以壓書余得一研爐
長可一尺二寸濶七寸左稍低鑄方孔透火炙硯中
一寸許稍下用以煖墨閣筆右方置一茶壺可茶可酒
以供長夜客談其銘曰藴離火於坤德兮回春陽於堅
氷釋陶泓凍淩兮沐清泚於管城是以三冬之業不可
一日無此於燈檠間也凡此數者豈皆吾人所不當急
而為玩物例哉書齋清賞藉此悅心當與同調鑒家品藻
　　論漢唐銅章
古之銅章後先出土者何止千萬即顧氏印藪猶云未
備余先三入燕市収有千方十年之值高下逈異向無
官私之别今則分王侯伯長為官印而價倍於往時以
姓氏為私印價則較常亦倍矣官私之内又多珍尚有
玉有金有銀有瑪瑙琥珀寶石有磁燒官哥青東三窑
為多凡此印章面用斗鈕間有以鹿為鈕以瓦為鈕者
其銅章之鈕以龜以螭以辟邪以駝以鳬以虎以壇以
兎以瓦以魚以錢以覆斗以環以四連環以亭以鼻以
異獸以鹿以羊以馬以狻猊以豸鈕用鏒金塗金細錯
金銀商金而製度之妙有如一方六面皆文子母一套
母則鈕鑄母獸子則子獸套成如母抱子内中或三方
有文余得一印子母二套三印俱文此又官私之中值
之最上者也亦不多得其鐫玉之法用力精到篆文筆
意不爽絲髮此必昆吾刀刻也即漢人雙鈎碾玉之法
亦非後人可擬故玉章寶章更為鑒家珍重古人印文姓
氏之外字及小字(即乳/諱也)别無閒散道號家世名位引用成
語惟臣某印漢之君臣闗防奏啟扣以小印又如封之一字
古亦無之後人創始古之白記即封字意也曾見一印文
曰某氏私記宜身致前廹事無閒願君自發封完印信此
唐宋印也漢人無此等語即單字象形禽鳥龍虎雙螭芝
草圓印有之子孫永寳宜爾子孫子孫世昌等印為閒文
矣漢之官印似有印箱佩𢃄余得一銅箱髙下八分方寸
五分製若今之官印匣同前後鑄有合扇鎻鈕事件傍有
鼻耳可貫繩索㩦佩箱外青緑瑩然内藏子母印章一套
此亦小銅器中一竒物也近日闗中洛下利徒翻鑄假印
夥入真正以愚收藏若軍司馬王任日利不一而足且不
易辨今之刻擬漢章者以漢篆刀筆自負至有好竒刻損
邊傍殘缺字畫謂有古意可發大噱即印藪六帙内無十
數傷損印文即有傷痕乃入土久逺水銹剥蝕或貫泥沙
剔洗損傷非古文有此欲求古意何不法古篆法刀法而
乃法其後人損傷形似此又近日所當辨正若諸名家
自無此等又如青田石中有燈光石瑩潔如玉炤之真
若燈輝近更難得價亦踊貴内有㸃汚者不佳外此有
白石有紅黄青黑等石又有黑白間色紅黄間色溫潤
堅細可作圖書舊人喜刻此石為鈕若鬼功毬鈕余曾
見有自外及内大小以漸滚動總十二層至中小毬如
菉豆止不知何法刻成真鬼功也吾杭舊有刻銀稱最
者惟岑東雲沈葑湖二人極工雕模岑更善於連環三
五層疊併奇異錦紋套挽等鈕其刻文亦高於沈而沈
之刻文不足取也後有効者甚乏古雅意趣此亦印章
中一善技也故并録之若閩中牙刻人馬為鈕者是為
印章疽毒雖工何為
　　刻玉章法
王心魯云刻玉之法别無藥物烘炙詭異并引用陶隠居
蟾酥昆吾刀説余之所受惟用真正花鋼煆而為刀濶
五分厚三分刀口平磨取其平尖鋒頭為用將新舊
玉章篆文以木製架鈐定用刀隨文鐫之一刀勿入再
鍥一刀多則三鍥玉屑起矣但勿可以力勝勝則滑而
難刻運刀以腕更置礪石於傍時時磨刀使鋒鋩堅利
無不勝也余見心魯刻玉精妙儼若漢章且此君倣季
直表細書并篆文亦佳故具載之
　　論官哥窰器
高子曰論窰器必曰柴汝官哥然柴則余未之見且論
製不一有云青如天明如鏡薄如紙聲如磬是薄磁也
而曹明仲則曰柴窰足多黄土何相懸也汝窰余嘗見
之其色卵白汁水瑩厚如堆脂然汁中棕眼隱若蟹爪
底有芝蔴花細小挣釘余藏一蒲蘆大壺圓底光若僧
首圓處宻排細小挣釘數十上如吹塤収起嘴若筆㡌
僅二寸直槊向天壺口徑四寸許上加罩盖腹大徑尺
製亦竒矣又見碟子大小數枚圓淺瓮腹磬口泑足底
有細釘以官窰較之質製滋潤官窰品格大率與哥窰
相同色取粉青為上淡白次之油灰色色之下也紋取
氷裂鱔血為上梅花片墨紋次之細碎紋紋之下也論
製如商庚鼎純素鼎葱管空足冲耳乳爐商貫耳弓壺
大獸面花紋周貫耳壺漢耳環壺文已尊祖丁尊皆法
古圖式進呈物也俗人凡見兩耳壺式不論式之美惡
咸指曰茄袋瓶也孰知有等短矮肥腹無矩度者似亦
俗惡若上五製與欱姬壺様深得古人銅鑄體式當為
官窰第一妙品豈可槩以茄袋言之又如葱管脚鼎爐
環耳汝爐小竹節雲板脚爐冲耳牛奶足小爐㦸耳彛
爐盤口束腰桶肚大瓶子一觚立戈觚周之小圜觚素
觚紙槌瓶膽瓶雙耳匙筯瓶筆筒筆格元葵筆洗桶様
大洗瓮肚盂鉢二種水中丞二色雙桃水注立𤓰卧𤓰
卧茄水注匾淺磬口槖盤方印色池四入角委角印色
池有文圖書㦸耳彛爐小方蓍草瓶小製漢壺竹節叚
壁瓶凡此皆官哥之上乗品也桶爐六稜瓶盤口紙槌
瓶大蓍艸瓶鼓爐菱花壁瓶多嘴花礶肥腹漢壺大椀
中椀茶盞茶托茶洗提包茶壺六稜酒壺𤓰壺蓮子壺
方圓八角酒􁬡酒杯各製勸杯大小圓碟河西碟荷葉
盤淺碟桶子篐碟縧環水池中大酒海方圓花盆菖蒲
盆底龜背縧環六角長盆觀音彌勒洞賓神像鷄頭礶
㭼斗圓硯筯搠二色文篆𨽻書象棋子齊筯小碟螭虎
鎮紙凡此皆二窰之中乗品也又若大雙耳高瓶徑尺
大盤夾底骰盆大撞梅花瓣春勝合棋子礶大匾獸耳
彛敦鳥食礶編籠小花瓶大小平口藥鐔眼藥各製小
礶肥皁礶中菓盒子蟋蟀盆内中事件佛前供水碗束
腰六脚小架各色酒案盤碟凡此皆二窰之下乗品也
要知古人用意無所不到此余槩論如是其二窰燒造
種種未易悉舉例此可見所謂官者燒於宋修内司中
為官家造也窰在杭之鳯凰山下其土紫故足色若
鐵時云紫口鐵足紫口乃器口上仰泑水流下比周身
較淺故口㣲露紫痕此何足貴惟尚鐵足以他處之土
咸不及此哥窰燒於私家取土俱在此地官窰質之隱
紋如蟹爪哥窰質之隱紋如魚子但汁料不如官料佳
耳二窰燒出器皿時有窰變狀類蝴蝶禽魚麟豹等象
布於本色泑外變色或黄黑或紅紫形肖可愛是皆火
之文明幻化否則理不可曉似更難得後有董窑烏泥
窰俱法官窰質粗不潤而泑水燥暴溷入哥窰今亦傳
世後若元末新燒宛不及此近年諸窰美者亦有可取
惟紫骨與粉青色不相似耳若今新燒去諸窰遠甚亦
有粉青色者乾燥而無華即光潤者變為緑色且索大
價愚人更有一種復燒取舊官哥磁器如爐欠足耳瓶
損口稜者以舊補舊加以泑藥裹以泥合入窰一火燒
成如舊製無異但補處色渾而本質乾燥不甚精采得
此更勝新燒奈何二窰如葱脚鼎爐在海内僅存一二
乳爐花觚存計十數彛爐或以百計四品為鑒家至寶
無恠價之忘值日就增重後此又不知凋謝如何故余
毎得一覩心目爽朗神魂為之飛動頓令腹飽豈果躭
玩痼僻使然更傷後人聞有是名而不得見是物也慨
夫
　　論定窰
高子曰定窰者乃宋北定州造也其色白間有紫有黑
然俱白骨加以泑水有如淚痕者為最故蘇長公詩云
定州花磁琢如玉其紋有畫花有繡花有印花紋三種
多用牡丹萱草飛鳯時製其所造器皿式多工巧至佳
者如獸面彛爐子父鼎爐獸頭雲板脚桶爐膽瓶花尊
花觚皆畧似古製多用已意此為定之上品餘如盒子
有四子口者有内替盤者自三四寸以至寸許大亦多
甚枕有長三尺者製甚可頭余得一枕用哇哇手持荷
葉覆身葉形前偃後仰枕首適可巧莫與並瓶式之巧
百出而碟製萬狀余有數碟長様兩角如錠􁀙起傍作
四摺又如方式四角聳若蓮瓣而傍若蓮捲或中作水
池傍作濶邊可作筆覘此皆上古所無亦燒人物仙人
哇子居多而兜頭觀音羅漢彌勒像貎形體眉目衣摺
之美克肖生動其小物如水中丞各色瓶礶自五寸以
至三二寸高者余見何止百十而製無雷同更有燈檠
大小椀􁬡酒壺茶注式有多種巧者俱心思不及其水
注用蟾蜍用𤓰茄用鳥獸種種入神若巨觥承盤巵匜
盂斝柳斗柳升柳巴其編條穿線模塑毫絲不斷又如
菖蒲盆底大小水底儘有可觀更有坐墩式雅花囊元
腹口坦如槖盤中孔徑二寸許用挿多花酒囊圓腹僘
口如一小碟光淺中穿一孔用以勸酒式類數多莫可
名狀諸窰無與比勝雖然但製出一時工巧殊無古人
遺意以巧惑今則可以製勝古則未也如宣和政和年
者時為官造色白質薄土色如玉物價甚高其紫黑者
亦少余見僅一二種色黄質厚者下品也又若骨色青
溷如油皮者彼地俗名後土窰又其下也他如高麗窰
亦能綉花盞甌式有可觀伹質薄而脆色如月白甚不
佳也近如新燒文王鼎爐獸面㦸耳彛爐不減定人製
法可用亂真若周丹泉初燒為佳亦須磨去滿面火色
可玩若玉蘭花杯雖巧似入惡道且輪廻甚速又若繼
周而燒者合爐桶爐以鎻子甲毬門錦龜紋穿挽為花
地者製作極工不入清賞且質較丹泉之造遠甚
元時彭君寶燒於霍州者名曰霍窰又曰彭窰效古
定折腰製者甚工土骨細白凡口皆滑惟欠潤澤且
質極脆不堪真賞往往為牙行指作定器得索高資可
發一哂
　　論諸品窰器(龍泉窰/吉州窰)　(章窰/建窰)　(古磁窰/均州窰)　(大食窰/玻璃窰)
定窰之下而龍泉次之古宋龍泉窰器土細質薄色甚
葱翠妙者與官窑争艶但少紋片紫骨鐵足耳其製若
瓶若觚若蓍草方瓶若鬲爐桶爐有耳束腰小爐菖
蒲盆底有圓者八角者葵花菱花者各様酒􁬡骰盆
其氷盤之式有百稜者有大圓徑二尺者外此與菖蒲
盆式相同有深腹單邊盥盆有大乳鉢有葫蘆瓶有酒
海有大小藥瓶上有凸起花紋甚精有坐鼓高墩有大
獸盖香爐燭臺花瓶并立地挿梅大瓶諸窰所無但製
不甚雅僅可適用種種器具製不法古而工匠亦拙然
而器質厚實極耐磨弄不易茅蔑(行語以開路曰蔑/損失些少曰茅)
但在昔色以不同有粉青有深青有淡青之别今則
上品僅有葱色餘盡油青色矣製亦愈下有等用白圡
造器外塗泑水翠淺影露白痕此較龍泉製度更覺細
巧精緻謂之章窑因姓得名者也有吉州窰色紫與定
相似質粗不佳建窰器多窰口碗盞色黑而滋潤有黄
兎毫斑滴珠大者為真但體極厚薄者少見有大食窰
銅身用藥料燒成五色有香爐花瓶盒子之類窰之至
下者也又若玻璃窰出自島夷惟粤中有之其製不一
奈無雅品惟瓶之小者有佳趣他如酒鐘高礶盤盂高
脚勸杯等物無一可取色有白纒絲鴨緑天青黄鎖口三
種俱可觀但不耐用耳非鑒賞佳器若均州窰有硃砂
紅葱翠青俗謂鶯哥緑茄皮紫紅若臙脂青若葱翠紫
若墨黑三者色純無少變露者為上品底有一二數目
字號為記猪肝色火裏紅青緑錯襍若垂涎色皆上三
色之燒不足者非别有此色様俗即取作鼻涕涎猪乾
等名是可笑耳此窰惟種蒲盆底佳甚其他如坐墩爐
盒方瓶礶子俱以黄沙泥為坯故器質粗厚不佳雜物
人多不尚近年新燒此窰皆以宜興沙土為骨泑水㣲
似製有佳者但不耐用俱無足取
　　論饒器新窰古窰
古之饒器進御用者體薄而潤色白花青較定少次元
燒小足印花内有樞府字號者價重且不易得若我
明永樂年造壓手杯坦口折腰沙足滑底中心畫有雙
獅滚毬毬内篆書永樂年製四字細若粒米為上品鴛
鴦心者次之花心者又其次也杯外青花深翠式様精
妙傳用可久價亦甚高若近時倣效䂓製蠢厚火底火
足畧得形似殊無可觀宣德年造紅魚􁞠杯以西紅寳
石為末圖畫魚形自骨肉燒出凸起寶光鮮紅奪目若
紫黑色者火候失手似稍次矣青花如龍松梅茶􁞠杯
人物海獸酒􁞠杯硃砂小壺大椀色紅如日用白鎻口
又如竹節􁞠罩盖瀂壺小壺此等發古未有他如妙用
種種惟小巧之物最佳描畫不茍而爐瓶盤碟最多製
如嘗品若罩盖匾礶僘口花尊蜜漬桶礶甚美多五彩
燒色他如心有壇字白甌所謂壇琖是也質細料厚式
美足用真文房佳器又等細白茶盞較壇盞少低而瓮
肚釜底線足光瑩如玉内有絶細龍鳯暗花底有大明
宣德年製暗欵隱隱橘皮紋起雖定磁何能比方直一
代絶品惜乎外不多見又若坐墩之美如漏空花紋填
以五色華若雲錦有以五彩實填花絢艶恍目二種皆
深青地子有藍地填畫五彩如石青剔花有青花白地
有氷裂紋者種種様式似非前代曾有成窰上品無過
五彩蒲萄􁬡口匾肚􁞠杯式較宣杯妙甚次若草䖝可
口子母雞勸杯人物蓮子酒盞五供養淺盞草䖝小琖
青花紙薄酒琖五彩齊筋小碟香盒各製小礶皆精妙
可人余意青花成窰不及宣窰五彩宣廟不如憲廟宣窰
之青乃蘇浡泥青也後俱用盡至成窰時皆平等青矣
宣窰五彩深厚堆垜故不甚佳而成窰五彩用色淺淡
頗有畫意此余評似確然允哉
世宗青花五彩二窰製器悉備奈何饒土入地
漸惡較之二窰往時代不相侔有小白甌内燒茶
字酒字棗湯薑湯字者乃世宗經籙醮壇用器亦曰
壇盞製度質料逈不及茂陵矣嘉窰如磬口饅心圓足外
燒三色魚匾盞紅鉛小花盒子其大如錢二品亦為世
珍小盒子花青畫美向後恐官窰不能有此物矣
得者珍之
　　論藏書
高子曰藏書以資博洽為丈夫子生平第一要事其中
有二説焉家素者無資以蓄書家豐者性不喜見書故
古人因貧日就書肆隣家讀者有之求其富而好學者
則未多見也即有富而好書不樂讀誦務得繕本綾綺
裝􁂣置之華齋以其觀美塵積盈寸經年不識主人一
靣書何益哉噫能如是猶勝不喜見者矣藏書者無問
册帙美惡惟欲捜竒索隐得見古人一言一論之秘以
廣心胸未識未聞致於夢寐嗜好遠近訪求自經書
子史百家九流詩文傳記稗野雜著二氏經典靡不兼
収故常景躭書毎見新異之典不論價之貴賤以必得
為期其好亦專矣故積書充棟類聚分門時乎開函攤
几俾長日深更沉潛玩索恍對聖賢面談千古悅心快
目何樂可勝古云開卷有益豈欺我哉不學無術深可
恥也又如宋元刻書雕鏤不茍較閱不訛書冩肥細有
則印刷清朗况多竒書未經后人重刻惜不多見佛氏
醫家二類更富然醫方一字差誤其害匪輕故以宋刻
為善海内名家評書次第為價之重輕若墳典六經騷
國史記漢書文選為最以詩集百家次之文集道釋二
書又其次也宋人之書紙堅刻軟字畫如冩格用單邊
間多諱字用墨稀薄雖著水濕燥無烟跡開卷一種書
香自生異味元刻倣宋單邊字畫不分麄細較宋邊條
濶多一線紙鬆刻硬用墨穢濁中無諱字開卷了無嗅
味有種官劵殘紙背印更惡宋板書刻以活襯竹紙為佳
而蚕繭紙鵠白紙籐紙固美而存遺不廣若糊禙宋書
則不佳矣余見宋刻大板漢書不惟内紙堅白毎本用
澄心堂紙數幅為副今歸呉中真不可得又若宋板遺
在元印或元補欠缺時人執為宋刻元板遺至
國初或國初補欠人亦執為元刻然而以元補宋其
去猶未易辯以國初補元内有單邊雙邊之異且字
刻逈然别矣何必辯論若國初慎獨齋刻書似亦精美近
日作假宋板書者神妙莫測將新刻模宋板書特抄㣲
黄厚實竹紙或用川中繭紙或用糊禙方簾綿紙或用
孩兒白鹿紙筒捲用槌細細敲過名之曰刮以墨浸去
嗅味印成或將新刻板中殘缺一二要處或濕黴三五
張破碎重補或改刻開卷一二序文年號或貼過今人
註刻名氏留空另刻小印將宋人姓氏扣填兩頭角處
或粧茅損用砂石磨去一角或作一二缺痕以燎火燎
去紙毛仍用草烟薰黄儼狀古人傷殘舊跡或置蛀米
櫃中令䖝蝕作透漏蛀孔或以鐵線燒紅鎚書本子委
曲成眼一二轉折種種與新不同用紙裝襯綾錦套殻
入手重實光膩可觀初非今書彷彿以惑售者或札夥
囤令人先聲指為故家某姓所遺百計瞽人莫可窺測
多混名家収藏者當具真眼辨証
　　論歴代碑帖
高子曰論古書法有三十六種又唐𤣥度論有十體韋
績纂書列為五十六種僧夢英又作十八體書何紛紛
多也此好竒者引證傳聞捜剔怪誕兼以臆說附㑹立
為名目且内多重複今人學書於大小篆書八分𨽻書
草楷行書工此數者而精之足矣何必多求但諸體書
法傳之世間亦少雖欲求工無式可擬擬而無法出自
杜撰反為大方恥也凡帖莫不祖自淳化閣帖而閣帖
亦本秦漢晉唐碑刻故有祖石刻本用便觀覽即如閣
帖之外有
絳帖(宋潘思旦以淳化帖增入别帖摹於山西絳州計/二十卷北紙北墨極有精神帖比淳化高二字)
潭帖(慶厯間僧希白重摹刻於潭州風韻和/雅血肉停勻形勢俱圓頗乏峭健之氣)
秘閣續帖(元祐中哲宗除淳化帖外增/刻他帖於秘閣為之續帖)
淳化祖石刻(后主命徐鉉以所藏法帖勒石/名昇元帖在淳化前故名祖刻)
太清樓帖(大觀年中徽宗以淳化帖考選數帖重刻於/太清樓下模自蔡京恣意草率筆偏手縱無)
　(復古意頼刻手/精工猶勝他帖)
淳熈秘閣續帖(孝宗刻於石禁兩續帖相去不遠工夫/精緻肥而多骨乃失之麄遂少風韻)
戲魚堂帖(元祐間劉次莊以淳化帖除去篆題年月增/入釋文摹於臨江官署在翻刻中頗有骨格)
　(淡墨搨/尤佳)
星鳯樓帖(趙彦約刻於南康曹士晃重摹於南宋趙刻/精善不茍曹刻清而不穠亞於太清樓帖)
寶晉齋帖(紹興年間曹之格刻於無為州學在諸帖中/為最下米元章又云羲之七帖有雲烟捲舒)
　(翔動/之氣)
百一帖(宋王曼慶刻筆意清遒/雅有勝趣刻手不精)
利州帖(宋慶元中劉次莊重刻於/益昌其釋文字畫稍大)
黔江帖(宋秦子明刻於長沙載入/黔江即僧寶月古帖十卷)
東庫帖(世傳潘氏以石本帖二十卷分為二絳州公庫/得其上十卷絳守重刻下十卷以足之靖康兵)
　(火俱失金又/重刻天淵矣)
武陵帖(較諸帖中所增最多中有黄庭經/他本所無博而不精殊無可取)
賜書堂帖(宋宣綬刻于山陽有古鍾鼎識文/絶妙但二王帖俱不精石已不存)
一百十七種蘭亭帖(宋理宗内府所藏裝褫/作十册希世之寳也)
甲秀帖(宋盧江李氏刻前有王顔書多諸帖未見/後有宋人書亦多今呉中有重模本亦)
　(有可/觀)
二王帖(宋許提舉刻于/臨江模勒極精)
羣玉堂帖(宋韓侂胄刻所載前代/遺跡最多後有宋人書)
蔡州帖(蔡州重摹綘帖上十卷/出于臨江潭帖之上)
彭州帖(重刻歴代法帖不/甚精采紙類北紙)
鼎帖(石硬而刻手不精/故雖博而無古意)
鍾鼎帖(宋薛尚功編次鍾鼎卣彛古銅器銘二十卷刻/于九江府庫臨摹極工甚有古意今多聊便抄)
　(録作十卷/以市于人)
四聲𨽻韻(書法極工畧似嫵媚傳云石/刻于琉球其榻法紙色絶佳)
玉麟堂帖(宋呉琚模刻穠而不/精多雜米家筆法)
已上諸帖存者十無一二矣閣帖翻本以泉州為佳宋搨泉
帖亦不可得全州今刻何啻天淵哉又如周國所刻東書堂
模刻閣帖而増入蘭亭叙文并宋人書尚有雅趣近復翻刻
其去周國又遠甚矣他如濯錦堂帖十卷搨法刻手不佳寶
賢堂十二卷模刻亦工不快衆議近如呉中潘氏顧氏
所刻閣帖較時本為佳呉人又重模刻亂真矣又見南
都新刻閣帖書林稱善近復有翻本紛襍始甚先年曾
見書客舒伯明輩翻刻閣帖一種極其精善但少自然
欲求逼真故耳惜乎止搨數册而毁其刻板將故紙蟬
翅搨法假宋閣帖毎册得售百金雖大賞鑒家亦墮術
内毁板之意欲人不得指以為新而無跡可比方耳又
見一帖不知何刻其編次之法似甚得理以帝王之帖
作一帙以宣尼古篆作歷代名臣法書之首以五卷内
王坦之王凝之智永諸王列於獻之帖後乃諸帖所未
見者古今碑刻傳布海内何啻千萬而格古要論中以
兩都十三省碑刻欵列為愽似亦窄矣余向遊燕中時
與王麟洲梁浮山諸老夥搨西山并内近碑刻計余所
得大小約有二三百種尚云未盡即法華七卷俱有碑
刻以此計之天下可勝數哉吾人學書當自上古諸體
名家所存碑文兼収並蓄以備展閱求其字體形勢轉
側結搆若鳥獸飛走風雲轉移若四時代謝二儀起伏
利若刀戈强若弓矢㸃摘如山頽雨驟而纎輕如烟霧
遊絲使胷中宏博縱横有象庶學不窘於小成而書可
名於當代矣余以書譜所評歴代神品妙品名家碑刻
録以備考
草書要領(五卷集晉草/書為初學法)　草韻(三種各五卷宋/元刻呉中重摹)
　　周秦漢碑帖
周石鼓文(史籕篆/)　　　泰泰山碑(李斯篆/)
嶧山碑　　　　　　　朐山碑
章帝草書帖　　　　　秦誓詛楚文
蔡邕夏承碑　　　　　郭有道碑
九疑山碑　　　　　　石經𨽻書
邊韶墓碑　　　　　　師宜官八分書
仙人唐君碑　　　　　張公廟碑
韓明府修孔子廟器碑　劉耀井隂碑
堯母祠碑　　　　　　北岳碑
郭香察𨽻華山碑　　　張平子墓銘(崔子玉書/)
　　魏碑帖
鍾元常賀㨗表　　　　太饗碑
文皇哀册文　　　　　受禪碑
劉文州華岳碑　　　　上尊號碑
　　呉碑帖
王增恕延陵季子二碑　呉國山碑
　　晉碑帖
王右軍蘭亭記　　　　筆陣圖
黄庭經　　　　　　　金剛經(僧懷仁集/右軍行書)
樂毅論　　　　　　　草書心經
集王聖教序　　　　　周府君碑
北岳醮告文　　　　　東方朔頌
洛神賦(較大令書稍大/)　集右軍書牡丹詩
大草書蘭亭(恐非真蹟/)　告墓文
集右軍書絳州重修夫子廟堂碑
集右軍書攝山寺碑(智永集/)裴雄碑
興福寺碑集書　　　　　臨鍾繇宣示帖
平西將軍墓銘　　　　　集右軍書梁思楚碑
楊承源碑(集羲之歐陽詢/禇遂良等書)　改高樓碑
王渙之陁羅尼經幢　　　羊祐峴山碑
集右軍書建福寺三門碑　包府君碑
　　宋齊梁陳碑帖
宋文帝神道碑　　　　　齊倪桂金庭觀碑
齊南陽寺𨽻書碑　　　　梁茅君碑(張澤書/)
梁陶𢎞景瘞鶴銘　　　　劉靈正墮淚碑
　　魏齊周碑帖
裴思順教戒經　　　　　北齊王思誠八分蒙山碑
後周大宗伯唐景碑(歐陽詢書/)
蕭子雲章草出師頌　　　天柱山銘
　　隋碑帖
隋薛道衡書爾朱厰碑　　張公謹書龍藏寺碑
魏瑗書上方寺舍利塔銘
史陵書禹廟碑　　　　　虞世南書隂聖道場碑
開皇三年刻蘭亭記(妙絶諸本/)
　　唐碑帖
唐太宗書魏徴碑　　　　李邕書李思訓碑
雲麾將軍碑　　　　　　盧府君碑
僧智永真草千文　　　　陁羅尼經
𤣥度十八體書　　　　　僧亞栖千文
李陽氷篆先侍郎碑　　　張旭草書千文
郎官帖　　　　　　　　僧懷素三種草書千文
入市詩　　　　　　　　自叙帖
聖母帖　　　　　　　　心經
藏真律公二帖　　　　　禇河南忠臣像賛
虞世南寶曇塔銘　　　　夫子廟堂碑
破邪論　　　　　　　　龍藏寺碑
禇遂良文皇哀册　　　　臨摹蘭亭　枯樹帖
臨聖教序　　　　　　蔡孝子墓表
小楷隂符經　　　　　草書隂符經
小楷度人經　　　　　紫陽觀碑
真草千文　　　　　　虞世南龍馬圖贊
李懷琳絶交書　　　　史惟則𨽻書千文
于志寜十八學士像賛𨽻書
薛稷昇仙太子碑　　　顔真卿元次山碑
摩崖碑　　　　　　　中興頌
北岳廟碑　　　　　　草書千文
戒壇記　李含光碑　　祭伯文　五言詩(圓寂/上人)
麻姑仙壇記　　　　　争坐帖稿
家廟碑　　　　　　　東方朔畫讃
多寶寺碑　　　　　　放生池碑
干禄字帖　　　　　　顔母陳夫人墓碑
李北海隂符經　　　　娑羅樹碑
曹娥碑　　　　　　　秦望山碑
臧懷庇碑　　　　　　岳麓寺碑
開元寺碑　　　　　　李夢徴篆教興頌
歐陽率更化度寺碑　　九成宫醴泉銘
皇甫君碑　　　　　　虞恭公碑
小楷心經　　　　　　真書千文
金蘭帖　鄱陽銘　　　歐陽率更夢奠帖
唐太宗屏風帖　　　　韓擇木荐福寺碑
唐太宗李勣碑　　　　擇木八分書臧希沈碑
唐𤣥宗𨽻書孝經　　　歐陽通道因禪師碑
李陽氷篆書千文　　　謙卦爻辭
城隍廟碑　　　　　　柳公權𤣥秘塔銘
李晟碑　　　　　　　薛平碑
武侯祠堂　　　　　　𤣥度八分書崔守成碑
唐明皇書金仙公主碑　歐陽詢千文
龍興寺四絶碑(李華撰張從申書李/陽氷篆法慎師書額)
薛稷周封中岳碑　　　僧行敦書遺教經
孫過庭書譜　　　　　王維書夀州紫極宫記
牛僧孺𨽻書陀羅尼經
柳公綽諸葛廟堂碑　　歐陽通益州碑
熊君重修先師廟碑𨽻書
索靖出師表　　　　　褚遂良樂毅論
白鶴禪師墓靈記𨽻書
李北海荆門行　　　　智永草書蘭亭記
　　宋碑帖
蘇長公書韓文公廟碑
醉翁亭記　　　　　　馬劵
魚枕冠記　　　　　　王郎帖
歸去來辭　　　　　　表忠觀碑
洋州園池三十首　　　金剛經
楚頌帖　　　　　　　黄涪翁書狄梁公碑
此君軒歌　　　　　　書評行書
晩遊池塘詩　　　　　大江東去詞
食時五觀帖　　　　　米元章章君表
穹窿山賦　　　　　　山水歌　龍井記
壯懷賦　　　　　　　天馬賦
行書千文　　　　　　蔡端明書東園記
晝錦堂記　閱古堂記　荔枝譜　嚴陵祠堂記
白從矩宣師廟碑　　　冉宗閔宣廟門碑
周越草書千文　　　　葛剛正續千文
陶榖抄高僧傳　　　　姜䕫續書譜
佛印牛頌　　　　　　袁正己摩利支天經
朱晦翁富貴有餘樂詩
僧夢英篆書字源千文十八體書
　　元碑帖
鮮于太常進學解　　　行書千文
巙子山白石篇　　　　清風嶺詩
宋仲溫竹譜　　　　　七姬權厝志
趙松雪小楷度人經　　黄庭經
樂毅論　　　　　　　七觀帖
佑聖觀碑　　　　　　蘭亭十三䟦
鄱陽君廟碑　　　　　行書道德經
沈山寺碑　　　　　　東岳行宫碑
行書千文　　　　　　大字千文
𤣥元十子像賛　　　　真草千文
小楷千文　　　　　　太𤣥經
臨蘭亭帖　　　　　　草書歸去來辭
金丹四百字　　　　　春夜宴桃李園記
趙仲穆義田記　　　　樂善堂集趙諸帖
雪菴頭陀茶榜　　　　呉衍篆隂符經
王翼篆四書　　　　　宋克書杜出塞九首
宋燧小楷不自棄文　　周伯温四體千文
呉志淳千文　　　　　顔輝小楷孝經
僧訥草書文　　　　　張即之金剛經
已上諸帖槩舉行世者言之余所目及而宋搨今搨各
半但玩物流傳銅玉耐久而多書帖易敗而少且寶珠
玉者似多寶金石文者更少兼之兵火銷爍人世變遷
豈容片紙砥礪塵磨其中幸存一二散落人間好之者
力或不足不知者用以覆瓿此又刼㑹業逄不知災害
其幾何能得聚古人於一堂與之心談手執接丰采於
几案故聚玩鑒家以宋書宋帖為第一最上珍品今人
幸得一二當寶過金玉斯為善藏余向曾見開皇蘭亭
一搨有周文矩畫蕭翊賺蘭亭圖卷定武肥痩二本并
禇河南玉枕蘭亭四帖寶玩終日恍入蘭亭社中飲山
隂流觴水一洗半生俗膓頓令心目爽朗
　　論帖真偽紙墨辨正
高子曰法帖真偽一時入手少不用心著眼即不能辯
觀唐蕭誠偽為古帖以示李邕曰此右軍書也邕忻然
曰是真物也誠以實告邕再視曰果欠精神耳北海且
然况下者乎南紙堅薄極易搨墨北紙鬆厚不甚受墨
故北搨如薄雲之過青天以其北用松烟墨色青淺不
和油蠟故色淡而文皺非夾紗作蟬翅搨也南搨用烟
和蠟為之故色純黑而有浮光今之贋帖多用油蠟搨
者間有效法北烟墨搨色似青淺而敲法入石太深字
有邊痕用墨深淺不匀濃處若烏雲生雨又有如白虹
跨天殊乏雅趣惟取眼生以惑矇瞶古帖受裱數多歷
年更遠其墨濃者堅如生漆且有一種不可稱比異香
發自紙墨之外若以手揩墨色纎毫無染兼之紙面光
采如砑其紙年久質薄觸即脆裂側勒轉摺處竝無沁
墨水跡侵染家法今之濃墨搨者以指㣲抹滿指皆黑
其古帖紙色面有舊意原人摩弄積久自然陳色故面
古而背色長新以古紙堅厚不湮今之贋搨大率以川
扇紙竹紙用挂灰爐烟瀝和水染成古色表裏湮透兩
面如一若以一角掲試薄者即裂厚者性健不斷如古
帖不然薄者掲之堅而不裂以受糊多耳厚者反破碎
莫舉以年遠糊重紙脆故也此俱以形似求之若以字
法刻手過目翻閱雖宋搨之妍醜即别矧贋搨可愚人
哉雖然近有呉中高手贋為舊帖以䜿簾厚如竹紙皆
特抄也作夾紗搨法以草烟末香烟傅之火氣逼脆本
質用香和糊若古帖嗅味全無一毫新狀入手多不能
破其智巧精采反能奪目鑒賞當具神通觀法
　　蘭亭邊傍考異
永字無畫發筆處㣲轉折　和下口字下横筆稍出
嵗字有㸃在山下戈口之右　年字懸筆上凑頂　流
字内乙字處就回筆不作㸃　在字左人反剔　是字
下疋凢三轉不斷　(闕/)字脚斜拂不挑　欣字欠右一
筆作章艸發筆狀不是捺　抱字已開口　亦大矣亦
字是四㸃　興感字戈邊是直作一筆不是一㸃　未
嘗字反挑脚處有一闕　殊字挑脚帶横趣字波畧少
捲向上
　　右舉此以觀蘭亭恐亦不大失眼
五字損本者乃湍流帶右天五字損傷也
宋景定咸淳間賈似道命客參較諸本異同擇其字之
尤精者輯成一帖用良工王用和刻之經年始成此本
後有悅生堂印甚可寶也
　　論古玉器
高子曰玉以甘黄為上羊脂次之以黄為中色且不易
得以白為偏色時亦有之故耳今人賤黄而貴白以見
少也然甘黄如蒸栗色佳焦黄為下甘青色如新柳近
亦無之余見甘黄玉馬長四寸神氣如生甘青羊頭鈎
螭玦素璏等物色嬌可愛余得一舊物殘缺者製為五
岳巾圏蟾紐二物甚佳碧玉色如菠菜深緑為佳有細
墨酒㸃有淡白間雜者次之墨玉如漆者佳西蜀有石
類之紅玉色如雞冠者可貴三玉世不多見都中亦寶
重之緑玉類碧色少深翠中有飵糝者佳外此七種皆
不足取矣上古用玉珍重似不敢䙝故製圭以封諸侯
製璧以祀天帝製黄琮以祀地祇製璋如半圭用赤以
禮南方製琥如虎以禮西方製璜如半璧用𤣥以禮北
方若璁珩雙璜衡牙珮之餙也琫珌鹿盧劔之餙也若
指南人蚩托軸輅餙諸具弁星蚩牛環螳蜋鈎轆轤環
螭璏蟠璃環商頭鈎雙螭鈎玉套管璩環帶鈎拱璧皆
王侯輿服之餙也珫珥雜珮步揺笄珈玉瑱玉琀瓊華
璪玉皆后宫夫人之餙也又如以玉作六瑞寶璽岡卯
明璫玉魚玉椀巵匜帶圍弁􁂣玉辟邪圖書等物何重
如之後此失古用玉意矣自唐宋以下所製不一如管
笛鳯釵乳絡龜魚帳墜哇哇樹石爐頂㡌頂提㩦袋挂
壓口方圓細花帶板燈板人物神像爐瓶鈎鈕文具器
皿杖頭杯盂扇墜梳背玉冠簮珥縧環刀把猿馬牛羊
犬猫花朶種種玩物碾法如刻細入絲髮無隙敗矩工
緻極矣盡矣宋工製玉發古之巧形後之拙無奈宋人
焉不特製巧其取用材料亦多心思不及若余見一尺
高張仙其玉綹處布為衣摺如畫又一六寸高𤣥帝像
取黑處一片為髮且自額起面與身衣純白無一㸃雜
染又一子母猫長九寸白玉為母身負六子有黄黑為
玳瑁者有純黑者有黑白雜者有黄者因玉玷汚取為
形體扳附眠抱諸態妙用種種佳絶又一墨玉大玦全
身地子靈芝俱黑而雙螭騰雲捲方皆白玉身尾初非
勉强鈕揑又若瑪瑙蜩蟬黑首黄胷雙翅渾白明亮又
一彌勒以紅黄纒絲取為袈裟以黑處為袋面肚手足
純白種種巧用余見大小數百件皆然近世工匠何能
比方然漢人琢磨妙在雙鈎碾法宛轉流動細入秋毫
更無踈宻不匀交接斷續儼若遊絲白描曾無殢跡若
余見漢人巾圏細碾星斗頂撞圓活又見螭虎雲霞層
壘穿挽圏子皆實碾雙鈎若堆起飛動但玉色土蝕迨
盡綴線二孔以銹其一此豈後人可擬要知巾圏非唐
人始也又若岡卯有方者六稜者其鈎字之細其大小
圖書碾法之工宋人亦自甘心其製人物螭玦鈎環并
殉葬等物古雅不煩無意肖形而物趣自具尚存三代
遺風若宋人則克意模擬求物像形徒勝漢人之簡不
工漢人之難所以雙鈎細碾書法卧蠶則逈别矣漢宋
之物入眼可識至若古玉存遺傳世者少出土者多土
銹尸侵似難偽造古之玉物上有血侵色紅如血有黑
銹如漆做法典雅摩弄圓滑謂之尸古如玉物上蔽黄
土籠罩浮翳堅不可破謂之土古余見一玉玦半褁青
緑此必墓中與銅器相雜沾染銅色乃耳亦竒物也余
有定窑二瓶周身亦青緑似同此故近日呉中工巧模
擬漢宋螭玦鈎環用蒼黄雜色邊皮䓤玉或帶淡墨色
玉如式琢成偽亂古製毎得高值孰知今人所不能者
雙鈎之法形似稍可偽真鈎碾何法擬古識者過目自
别奚以偽為今時玉材較古似多西域近出大瑰劈爿
玉料謂之山材從山石中槌擊取用原非于闐崑岡西
流砂水中天生玉子色白質乾内多綹裂俗名江魚綹
也恐此類不若水材為寶有種水石美者白能勝玉内有飰
糝㸃子可以亂真又如寶定石茅山石階州石巴璞嘉璞
宣化璞忠州石萊州石阿不公石梳妝樓肖子石俱能
混玉但少温潤水色當細别之又如古之異玉器具如
寒玉魚温玉棋子紫玉笛紫玉九雛釵五色玉環玉膏
滅㿀玉火玉玉甕紫玉函此皆天地間秘寶今入何處
多在内帑否歸仙府令後世徒知有此名耳奇哉
　　論剔紅倭漆雕刻鑲嵌器皿
高子曰宋人雕紅漆器如宫中用盒多以金銀為胎以
朱漆厚堆至數十層始刻人物樓臺花草等像刀法之
工雕鏤之巧儼若畫圖有錫胎者有䗶地者紅花黄地
二色炫觀有用五色漆胎刻法深淺隨粧露色如紅花
緑葉黄心黑石之類奪目可觀傳世甚少又等以朱為
地刻錦以黑為面刻花錦地壓花紅黑可愛然多合製
而盤匣次之合有蒸餅式河西式蔗叚式三撞式兩撞
式梅花式鵞子式大則盈尺小則寸許兩面俱花盤有
圓者有方者腰様者有四入角者有縧環様者有四角
牡丹瓣者匣有長方四方二撞三撞四式元時有張成
楊茂二家技擅一時但用朱不厚漆多敲裂若我朝
永樂年菓園厰製漆朱三十六遍為足時用錫胎木胎
雕以細錦者多然底用黑漆針刻大明永樂年製欵文
似過宋元宣德時製同永樂而紅則鮮妍過之器底亦
光黑漆刀刻大明宣德年製六字以金屑填之其盤盒
大小製同宋元然多丫髻瓶茶槖勸杯茶(闕/)穿心合拄
杖扇柄研匣等物民間亦有造者用黑居多工緻精美
但几架盤盒春撞各物有之若四五寸香盒以至寸許
者絶少雲南以此為業奈用刀不善藏鋒又不磨熟稜
角雕法雖細用漆不堅舊者尚有可取今則不足觀矣
有偽造者礬朱堆起雕鏤以朱漆盖覆二次用愚𨽻家
不可不辨穆宗時新安黄平沙造剔紅竒巧精雅花果
人物之妙刀法圓滑清朗奈何庸匠網利效法頗多悉
皆低下不堪入眼較之往日一合三千丈價今亦無矣
何能得佳金陵之製亦然國初有楊塤描漆汪家彩漆
技亦稱善余家藏有一二物件真勝他器漆描用粉數
年必黑而楊畫和靖觀梅圖屏以斷紋而梅花㸃㸃如
雪其用色之妙可知宣德有填漆器皿以五彩稠漆堆
成花色磨平如畫似更難製至敗如新今亦甚少有漂
霞砂金甸嵌堆漆等製亦以新安方信川製為佳如效
砂金倭盒胎輕漆滑與倭無二今多偽矣漆器惟倭為
最而胎胚式製亦佳如圓盒以三子小合嵌内至有五
子盒七子九子盒而外圓寸半許五子盒肖蓮子殻盖
口描金毫忽不茍小盒等重三分此何法製方匣有四
子匣六子九子匣箱有衣箱文具替箱花簪匣有金邊
紅漆三替撞盒有洒金文臺書匣塗金粧彩屏風描金
粉匣筆匣貼金扇匣洒金木銚角盥桶子罩盒有罩盖箱
罩盖大小方匣有書厨之製妙絶人間上一平板兩傍
稍起用以閣卷下此空格盛書傍板鏤作縧環洞門兩
面鏒金銅滚陽線中格左作四面板圍小厨用門啟閉
鏒金銅鉸極其工巧右傍置倭龕神像下格右方又作
小厨同上䂓製較短其半左方餘空再下四面虎牙如
意勾脚其圓轉處悉以鏒金銅鑲陽線鈐制兩面圓混
如一曾無安接頭緒此亦僅有金銀片嵌光頂圓盒蔗
叚盒結盒腰子盒腰子研匣有秘閣有一枝瓶有酒注
鏒金銅鑲口嘴有折酒盂上如大盞漏空坐嵌一槖以
槖盖大碗碗外泥金花彩用之折酒可免濺潰有大小
碟椀紅如渥丹有描采嵌金銀片子酒盤有都丞盤内
有倭石研水注刀錐拂塵等件有鉛鑲口盖匾小方匣
有筆筒有茶槖有漆龕觀音准提馬哈喇等佛有小圓
香撞三層四層者有挂弔腰子香撞五格三格者有八
角茶盤有茶杯有尖底勸杯有銅罩被燻有鏡匣有金
銀甸嵌山水禽鳥倭几長可二尺濶尺二寸餘高三寸
者有高二尺香几面以金銀蜔嵌昭君圖精甚種種器
具據所見者言之不能悉數而倭人之製漆器工巧至
精極矣又如雕刻寶嵌紫檀等器其費心思工本亦為
一代之絶但可取玩一時恐久則膠漆力脱或匣有潤
􁀙伸縮似不可傳寜取雕刻傳摩可久况今之鑲嵌在
在皆是也與周初製何天淵隔也價亦低下然雕刻之
神若宋人王劉九者鐫刻青田石楚石等類夀星洞賓
觀音彌勒神像豈特肖生相對色笑儼欲談吐豈後人
可能彷彿又如甸殻鐫刻觀音普陀坐像山水樹石視若
遊絲白描目不能以逐髮數以即觀音身披法服有六
種錦片無論螺殻深窪即平地物件亦難措手又若刻
劃諸天羅漢經面牙板并翻經牙籖種種精細工奪天
巧後有効者罕能得其妙處又若明朝宣德年間夏
白眼所刻諸物若鳥欖核上雕有十六哇哇狀米半粒
眉目喜怒悉具又如荷花九鸞飛走作態成於方寸小
核可稱一代奇絶傳之久遠人皆寶藏堪為往世一物
去鑲嵌何如嗣後有鮑天成朱小松王百户朱滸崖袁
友竹朱龍川方古林輩皆能雕琢犀象香料紫檀圖匣
香盒扇墜簮鈕之類種種竒巧逈邁前人若方之取材
工巧别有精思如方所製癭瓢竹拂如意几杖其就物
製作妙用入神亦稱明朝妙技近之倣傚倭器若呉
中蔣回回者製度造法極善模擬用鉛鈐口金銀花片
蜔嵌樹石泥金描彩種種克肖人亦稱佳但造胎用布
少厚入手不輕比倭似逺閩中牙刻人物工緻纎巧奈
無置放處不入清賞
　
　
　
　
　
　
　
　
　
　
　
　
　
　
　遵生八牋卷十四
欽定四庫全書
　遵生八牋巻十五　　　　　明　髙濂　撰
　　燕閒清賞牋中
　論畫
髙子曰畫家六法三病六要六長之説此為初學入門
訣也以之論畫而畫斯下矣余所論畫以天趣人趣物
趣取之天趣者神是也人趣者生是也物趣者形似是
也夫神在形似之外而形在神氣之中形不生動其失
則板生外形似其失則疎故求神氣於形似之外取生
意於形似之中生神取自逺望為天趣也形似得於近
觀為人趣也故圗畫張挂以逺望之山川徒具峻削而
無烟巒之潤林樹徒作層疊而無搖動之風人物徒肖
尸居壁立而無語言顧盼步履轉折之容花鳥徒具羽
毛文彩顔色錦簇而無若飛若鳴若香若濕之想皆謂
之無神四者無可指摘玩之儼然形具此謂得物趣也
能以人趣中求其神氣生意運動則天趣始得具足如
唐人之畫余所見吳道子水月觀音大幅描法粧束設
色精采寳珠纓絡搖動梵容半體上籠白紗袍衫隠隠
若輕綃遮蔽復加白粉細錦縁邊無論后世即五代宋
室去唐未逺余所見諸天菩薩之像何能一筆可倣其
滿幅一月月光若黄若白中坐大士上下俱水鵠首以
望恍若萬水滂湃人月動揺所為神生畫外者此也又
若閻立本六國圗其模寫形容肖諸醜類狀其醉醒歌
舞之容異服野處之態種種神生得自化外又見閻大
幅四王圗其君臣俯仰威儀侍從朝拱端肅珍竒羅列
種種生輝山樹槎枒層層烟潤色求形似而望若堆疊
以指摩之則薄平絹素又如李思訓驪山阿房宫圗山
崖萬疊臺閣千重車騎樓船人物雲集悉以分寸為工
宛若蟻聚逶迤逺近逰覽儀形無不纎備要知畫者神
具心胸而生自指腕一㸃一抹天指具足故能省百里
於方寸圗萬態於毫端松杉厯亂峯石嶙峋且皴染巖
壑數層勾勒樹葉種種曹明仲何見以為山水古不及
今客云此乃文内翰家物又如周昉美人圗美在意外
丰度隠然含嬌韻媚姿態端莊非彼容冶輕盈使人視
之艷想目亂又如周之白描過海羅漢龍王請齋卷子
細若遊絲回還無跡其像之睛若㸃漆作狀疑生老儼
龍鍾少似飛動海濤洶湧展卷神驚水族騎擎過目心
駭豈直徒具形骸㸃染紙墨云哉又見邊鸞花草昆蟲
花若搖風嬝娜作態蟲疑吸露飛舞翩然草之偃亞風
動逼似天成雖對雪展圗此身若坐春和園囿又如戴
嵩雨中歸牧一圗上有線栁數株絲絲烟起以墨灑細
㸃狀如針頭恍若一天暮靄靈雨霏霏監子跨牛犇歸意
態是皆神生狀外生具形中天趣飛動者也故唐人之
畫為萬世法然唐人之畫莊重律嚴不求工巧而自多
妙處思所不及後人之畫刻意工巧而物趣悉到殊乏
唐人天趣混成若彼丘文播揚寧韋道豐僧貫休閻立
徳弟立本周昉吳道𤣥韓求李祝朱瑶輩此為人物神
手模擬逼真生神妙足設色白描各臻至極其山水如
李思訓子昭道盧鴻王摩詰荆浩胡翼張僧繇關仝輩
筆力遒勁立意髙逺山環水蟠樹煙巒靄墨汁淋漓神
氣生旺花鳥如鍾隠郭權輝施璘邊鸞杜霄李逖黄筌
子居寀皆設色類生展布有法花之容冶露滴鳥之掀
翥風生此皆權奪化工春歸掌握者也又如韓幹之馬
戴嵩張符之牛僧傳古之龍韓太尉之虎袁義之魚皆
極一時獨技生意奔逸氣運騫騰神適蠢動之外雖臨
摹未能彷彿若宋之孫知㣲僧月蓬周文矩李遵梁楷
馬和之僧梵隆蘇漢臣顔次平徐以榮盛師顔李早李
伯時顧閎中皆工於人物而得其丰神精爽者也如郭
忠恕許道寧米友仁趙千里郭熈李唐髙克明孫可元
劉松年李嵩馬逺馬逵夏珪樓觀胡瓘朱懐瑾范寛董
源王晉卿陳珏朱鋭王廷筠李成張舜民此皆工於山
水得其泉石髙風者也如楊補之丁野堂李迪李安忠
吴炳毛松毛益李永年崔白馬永忠單邦顯陳可久僧
希白劉興祖徐世昌徐榮趙昌趙大年王凝馬麟此皆
工於花鳥得其天機活潑者也若宋髙宗之山水竹石
文湖州蘇長公毛信卿吳心玉之竹石枯木閻士安之
野景樹石張浮休之烟村此皆天籟動於筆鋒渭川波
入硯沼揮洒萬竿雲蒸霧變寘之髙齋緑隂滿堂清風
四坐豈彼俗工可容措手又如陳所翁之龍錢光甫之
魚朱紹宗劉宗古之猫犬皆得一物骨氣運動狀其形
似名擅一時此余因目所及聊述數輩若叙其全當自
畫譜繪鑑求之非余所謂清賞要略余自唐人畫中賞
其神具畫前故畫成神足而宋則工於求似故畫足神
㣲宋人物趣逈邁於唐而唐之天趣則逺過於宋也今
之評畫者以宋人為院畫不以為重獨尚元畫以宋巧
太過而神不足也然而宋人之畫亦非後人可造堂室
而元人之畫敢為並駕馳驅且元之黄大癡豈非夏李
源流而王叔明亦用董范家法錢舜舉黄筌之變色盛
子昭乃劉松年之遺𣲖趙松雪則天分髙朗心胷不凡
摘取馬和之李公麟之描法而得劉松年李營丘之結
搆其設色則祖趙伯駒李嵩之濃淡得宜而生意則法
夏珪馬逺之髙曠宏逺及其成功而全不類此數輩自
出一種温潤清雅之態見之如見美人無不動色此故
逈絶一代為士林名畫然皆法古絶無邪筆元畫如王
黄二趙(子昻/仲穆)倪瓉之士氣陳仲仁曹知白王若水髙克
恭顧正之柯九思錢逸吳仲圭李息齋僧雪牕王元章
蕭月潭髙士安張叔厚丁野夫之雅致而畫之精工如
王振朋陳仲美顔秋月沈秋澗劉耀卿孫君澤胡廷輝
臧祥卿邊魯生張可觀而閒逸如張子政蘇大年顧定
之姚雪心輩皆元之名家足以擅名當代則可謂之能
過於宋則不可也其松雪大癡叔明宋人見之亦能甘
心服其天趣今之論畫必曰士氣所謂士氣者乃士林
中能作𨽻家畫品全用神氣生動為法不求物趣以得
天趣為髙觀其曰寫而不曰描者欲脱畫工院氣故耳
此等謂之寄興取玩一世則可若云善畫何以比方前
代而為後世寳藏若趙松雪王叔明黄子久錢舜舉軰
此真士氣畫也而四君可能淺近效否是果無宋人家
法而泛然為一代之雄哉例此可以知畫矣
　　畫家鑒賞真偽雜説
髙子曰米元章云好事家與賞鑒家自是兩等家多資
蓄貪名好勝遇物收置不過聽聲此謂好事若賞鑒家
天資髙明多閲傳録或自能畫或深知畫意毎得一圗
終日寳玩如對古人聲色之奉不能奪也名曰真賞然
看畫之法須著眼圎活勿偏己見必細玩古人命筆立
意委曲妙處不令潦草涉略論山有起伏轉換水有隐
顯源流林木求其深邃蓊鬱而深淺分明人物觀其覩
面凝眸而顧盻相屬四時之景要分朝暮隂晴烟雲動
蕩花鳥之態須觀欹風含露宿食飛鳴次及牛馬昆蟲
魚龍水族無一不取神氣生動天趣渙然筆墨之外斯
不失為真賞若專以形似取之則市街貼壁賣畫儘有
克肖人物花草猫狗之圗何取于古且古人之畫豈特
不可以形似物跡求也當無筆跡留滯方見天趣如書
之藏鋒始妙松雪詩云石如飛白木如籕寫竹應須八
法通正謂是也且好畫不宜多裱裱多失神亦不可洗
更不可剪去破碎邊條當細細補足令人寳惜古畫豈
特寳若金玉即如宋人去此不逺畫之在世流傳便少
無論唐時五代藏畫之家當自檢㸃不恤勤煩乃收藏
至要畫之失傳其病有五古畫年逺紙絹已脆不時舒
卷略少局促即便折損破碎無救此失傳之一童僕不
識收捲有法即以兩手甲抓畫捲起不顧邊齊以軸榦
著力緊收内中絹素碎裂此失傳之二或遭屋漏水濕
䑕嚙猫溺梅雨黴白不善揩抹即以麄布擦摩逐片破
落此失傳之三或出示俗人不知看法即便手托畫背
起就眼觀絹素隨折或挂畫忽慢以致損傷崩裂再莫
可補雖貼襯何益此失傳之四或遭投火水溺嵗苦流
移此失傳之五有等敗落子孫無識婦女不知寳藏堆
積朽腐或兒女痴頑用筆塗寫或燈下看玩以致油汚
透骨或偶墮燭燒損或挂當風狂起吹斷刮裂甚矣古
畫難存類此種種古人名畫更少對軸若髙尚士夫之
畫適興偶作天趣生動人即寳傳何能有對若髙齋精
舍豈容四軸張挂即對軸亦少雅致世以無名人畫即
填某人欵字深可笑也畫院進呈卷軸皆有名大家俱
不落欵何必見牛指戴見馬指韓又豈如格古論云無
名人畫多有佳者若云無名決無好畫無名欵者皆御
府畫也古有善畫花草者多不落墨以色㸃染自有一
種精神生意又若粉本即舊人畫稿草草不經意處乃
其天機偶發生意勃然落筆趣成多有神妙當寳藏之唐
人紙則硬黄短簾絹則絲粗而厚有搗熟者有四尺濶者
宋絹則光細若紙揩摩如玉夾則如常更有濶五六尺者
名曰獨梭紙用鵠白澄心堂居多宋畫迄今其絲性消滅
更受糊多無復堅韌以指微跑則絹絲如灰堆起表裏一
色若今時絹素以藥水染舊無論指跑絲絲露白即刀刮
亦不成灰此古今絹素之辨似不容偽又如元絹有獨梭
者與宋相似有宓家機絹皆妙古畫落墨著色深入絹素
礬染既多精采逈異其花草紅若初𤾉緑如碧瑱粉則膩
滑如玉黒則㸃墨如漆偽者雖極力模擬而諸色間有相
似惟紅不可及且求其入絹深厚則不能矣文采索然又
如古人之畫愈玩愈佳筆法圎熟用意精到以人趣倣模
物趣落筆不凡而天趣發越今人之畫人趣先無而物趣
牽合落筆粗庸入眼不堪玩賞何用偽為宋人臨摹唐朝
五代畫片神采如出一手祕府多寳藏之今人臨畫惟求
影響多用己意隨手茍簡雖極精工先乏天趣妙者亦板
近如吴中莫樂泉臨畫亦稱當代一絶我朝名家不讓宋
元者亦不乏人髙品如文衡山沈石田陳白陽唐伯虎文
汶水王仲山錢叔寳文伯仁顧亭林孫雪居沈青門風神
俊逸落筆脱塵或隸或行各有天趣元之二趙王黄可與
並美如戴文進工山水人物神像雅得宋人三昧其臨摹
倣效宋人名畫種種逼真其生紙著色開染草草效黄子
久王叔明等畫較勝二家如商喜李在周東村仇十洲
山水人物之妙上軼宋人劉范諸輩又如邊景昭吕廷
振林以善張秋江沈士容王牧之陳憲章俞江村周少
谷輩花鳥竹石亦得宋之徐黄家法他如謝廷循上官
伯達金文鼎金汝清姚公綬王孟端夏仲昭王舜耕陳
大章許尚文呉偉蘇致中葉原静謝時臣朱子朗朱鹿
門夏葵夏芷石鋭倪端諸輩皆我明一代妙品士夫畫
家各得其趣若鄭顛仙張復陽鍾欽禮蔣三松張平山
汪海雲皆畫家邪學徒逞狂態者也俱無足取
　　賞鑒收藏畫幅
髙子曰收蓄畫片須看絹素紙地完整不破清白如新
照無貼襯此為上品面看完整貼襯條多畫神不失此
為中品若破碎零落片片凑成雜綴新絹以色旋補雖
為名畫亦不入格此下品也完整中價之低昂又以山
水為上人物小者次之花鳥竹石又次之走獸虫魚又
其下也冊葉卷子同一論法又如神佛圗像其品不同
如宋元并我朝人畫佛像名家多就山水樹石中或坐
或行或倚石凭樹畫法不板烟雲流潤神氣儼臨為上
品也其他三尊並列鬼從狰獰或登寳座諸神衛䕶者
止可為侍奉香火非流傳品也又如假造佛像畫片以
絹搗熟以香烟瀝并竈烟屋梁挂塵煎汁染絹其色雖
舊或黄或淡黒可愚𨽻家孰知古絹一種傳玩舊色嗅
之異香可掬豈人偽可到古絹碎裂儼狀魚口横聯數
絲再無直裂今之偽者不横即直乃以刀刮指甲劃開
絲縷堅韌不斷觸目即辨藏畫之法以杉板作匣匣内
切勿油漆糊紙反惹黴濕又當嘗近人氣或置透風壁
閣去地丈餘便好一遇五月八月之先將畫幅幅展玩
㣲見風日收起入匣用紙封口勿令通氣過此二候方
開可免黴白又若以名畫張挂多則三五日一換收起
挂久恐為風濕侵損質地若絹素畫尤不可以乆挂如
前起居牋内温閣藏畫之法甚佳古畫不可捲緊恐傷
絹地單條短軸作横面開闗門扇匣子畫直放入軸頂
貼籖細開某畫甚便取看又如宋人綉畫山水人物樓
臺花鳥針線細宻不露邊縫其用絨止一二絲用針如
髪細者為之故多精妙設色開染較畫更佳以其絨色
光彩奪目丰神生意望之宛然三趣悉備女紅之巧十
指春風逈不可及元人之綉便不及宋以其用絨粗肥
落針不宻且人物禽鳥用墨描畫眉目不若宋人以絨
綉眉目瞻眺生動此宋元之别以其眉目辯也故宋綉
山水亦不多得元人花鳥尚可一二見耳宋人刻絲山
水人物花鳥毎痕剜斷所以生意混成不為機經掣制
今人刻絲是織絲也與宋元之作逈異故宋刻花鳥山
水亦如宋綉有極工巧者余意刻絲雖逺不及綉若大
幅舞裀自有富貴氣象元刻逈不如宋矣大率一代之
物不及一代凡事皆然何止此也人能以畫自工明牕
浄几描寫景物或覩佳山水處胸中便生景象布置筆
端自有天趣如名花折枝觀其生趣花態綽約葉梗轉
折向日舒笑迎風欹斜含烟弄雨初開殘落種種態度
寫入采素不覺學成便得出人頭地若不以天生活潑
者為法徒竊紙上形似三趣無一得也終為俗品古之
髙尚士夫如李公麟范寛李成蘇長公米家父子輩靡
不畫臻神妙是以大雅君子於畫收藏賞鑒不可不學
一二名筆
　論研
髙子曰研為文房最要之具古人以端硯為首端溪有
新舊坑之分舊坑石色青黒温潤如玉上生石眼有青
緑五六暈而中心㣲黄黄中有黒㸃形似鴝鵒之眼故
以鴝鵒名研眼分三種暈多晶瑩者謂之活眼有眼朦
朧暈光昏滯者謂之淚眼雖具眼形内外焦黄無暈者
謂之死眼故有淚不如活死不如淚之評又以眼在池
上者名曰髙眼為佳生下者為低眼次之惟北巖之石
有眼餘坑有無相間或有七眼三五眼如星斗排聨者
或十數錯落上下四旁生者或有白㸃如粟貯水方見
隠隠扣之無聲磨墨亦無聲為下巖之石今則絶無有
則希世之珍也上巖中巖之石皆灰色而紫如猪肝總
有一眼暈少形大如雄雞眼扣之摩之俱有聲質亦麄
礪即今之端石是也歐陽公以端之子石為佳以子石
生大石中為石之精其發墨光潤貯水不耗為可貴耳
古有端石貢硯無眼其細膩發墨色青光潤此必下巖
石也想貢硯在宋官司取多不暇剪裁取眼故耳貴在
發墨何取於眼無眼者但不入於俗眼鑒家何礙歙石
出龍尾溪者其石堅勁發墨故前人多用之以金星為
貴石理㣲粗以手磨之索索有鋒鋩者尤佳歙溪羅紋如
羅之紋細潤如玉刷絲如髪之密金銀間刷絲亦細宻
眉子(即蛾/眉也)如甲痕為舊坑四種石也色俱青黒其新坑
者羅絞如蘿菔紋刷絲毎條相去一二分眉子或長一
二寸金星新舊坑石色雖淡青質並麤燥銀星新舊坑
同故歙石有龍尾金星蛾眉角浪松文等名有種湖廣
沅州出石深黒亦有小眼廣人取歸作硯名曰黒端沅
人取作犀牛魚龜荷葉八角等式􁷼溪石淡青色内深
紫而帶紅極細潤用久光甚有黄脉相間俗號紫袍金
帶有偽造者以藥鑿嵌成之自有痕跡洮河緑石色緑
微藍其潤如玉發墨不減端溪下巖出陕西河深甚難
得也今名洮者俱􁷼石之皮乃長沙山谷中石光不發
墨廣東萬州懸崖金星石色黒如漆光潤如玉以水潤
之則金星自見乾則無跡極能發墨用久不退在歙之
上端之下巖石可並也浙之衢石黒者亦佳多不發墨
他如黒角研紅絲硯黄玉硯褐色硯紫金硯鵲金墨玉
石硯皆出山東水晶硯發墨如歙蔡州白石硯浮葢山
仙石硯丹石硯唐州唐石硯宿州宿石硯吉州紫石硯
淄州黄金硯金雀石硯青州石末硯熟鐵硯紫金石硯用
不𤼵墨青石硯藴玉石硯戎石絳石硯淮石硯寧石硏宣
石硏吉石研䕫石研如漆發墨明石研萬州磁洞石硯相
州銅雀瓦硯未央宫瓦頭硯栁州栁石硯出龍壁下成
州成石硯出栗亭瀘硯濰研南劍州魯水硏宿州樂石
硯虢州澄泥研登州駝基島石硯歸州大陀石研江西
寧府陶研(形肖/銅雀)髙麗研(上鑿/花巧)梁公硯銀研銅研磚硯漆
研蚌研磁硯硯之出處不可勝紀衆研中龍尾發墨池
水積久不乾端溪美惡俱能發墨中有受水燥濕之别
羅紋過于龍尾銅雀硯沈水千年原質亦細故易發墨
而不甚燥然不壊筆他則無足議也唐之澄泥研品為
第一惜乎傳少而今人罕見古之名硯如陳省躬仙翁
研陶榖有兩池圎研名曰璧友和魯公有雪方池硯周
彬公友人有金稜玉海研徐闡之有小金成硯宣城有
四環鼔研李后主有生水硯内有黄石子子在則水無
子則涸孫之翰有呵水研一呵水流丁晉公有水硯一
泓墨水盛暑不乾劉義叟造瓦硯丁寳臣緑石硯(即緑/豆端)
(也/)謂之玉堂新製送王介甫故介甫詩有玉堂新製世
争傳况是蠻溪緑石鐫之句蘇長公研銘曰千夫挽綆
百夫運斤篝火下鎚以致斯珍此言下巖端石在宋亦
難採取如此况後數百年矣何能易得若余所見硯有
百方皆名硯也不能一一悉記舉其可寳者言之如端
溪天生七星硯緑端石硯玉兔朝元硯子石硯山字子
石研天成白玉風字研漢碧玉圭研唐澄泥八角大硯
未央宫磚頭研徳夀殿犀紋石硯天潢硯龍尾石筒瓦
小硯洮河緑石硯銀絲石硯古瓦鶯研靈壁山石硯龍
尾石段硯興和磚硯石渠瓦硯豆斑石硯此皆硯之極
少而致精妙者圗其形體共海内鑒家賞之噫有硯存
笥如范喬之遺子者能幾人哉人能賤金玉而寳硯石
者又幾人哉况佳硯之不得其主又不知其幾矣他如
沈於深淵掩於厚土毁於兵燹敗於顛覆災於記算之
傍困於學究之側其幾又何勝以千百計也惜哉
　　滌藏硯法
佳硯池水不可令乾毎日易以清水以養石潤不可一
日不滌若用二三日不滌墨色差減滌者不可磨去墨
銹此為古硯之徴滌以皂角清水為妙滚水不可滌硯
以半夏切平擦研極去宿墨以絲𤓰穰滌洗總不如蓮
房殻收起以水浸軟滌研去垢起滯又不傷硯不可以
毡片故紙揩抹恐毡毛紙屑以混墨色大忌滚水磨墨
茶亦不可新墨初用膠性并稜角未伏不可重磨恐傷
硯質冬月當預藏佳硯以粗研用之可以敵凍寒時以
火炙氷當用四脚挣爐架火硯上㣲煖逼之或用研爐
亦可得青州熟鐵研用之甚宜春夏二時霉溽蒸濕使
墨積久則膠泛滯筆又能損硯精采須頻滌之以文綾
為囊韜避塵垢藏之笥匣不可以研壓研以致傷損研
之佳者最為難得今所尚者未必佳品人俱貴耳賤目
以愚𨽻家彼所為寳豈真寳哉又不可以不察
　後硯圗皆余十年間南北所見或在世家或在文客
　或落市肆重索髙資鑒家未見按圗未必盡許為竒
　即内中一二易得之石亦異常品故余賞其諸硯質
　之堅膩琢之圎滑色之光采聲之清泠體之厚重藏
　之完整傳之久逺豈世俗所謂硯哉海内必有見者
　見則必以余為藻鑑的確余雖未博目中見此為佳
　第恐沈沒圗志不㤀媿余筆拙未盡形容若為浮借
　余素不善










　　髙似孫硯箋諸式
鳳池硯　玉堂硯　玉臺硯　蓬萊硯　圭硯　辟雍
硯　房相硯　郎官硯　風字研　鼎研　人面研
曲水硯　八稜硯　四直研　院硯　蓮葉研　馬蹄
硯　鳳池硯　圎池硯　天研　玉環硯　舍人硯
水池硯　大師硏　蟾研　東坡硯　都堂硯　内相
研　葫蘆硯　𨫼硯　隻履硯　雙履硯　月池研
方池研　笏硯　斧形硯　瓢硯　壁研
　　續硯式
琴硯　鷹揚硯　鶯研　山字硯　太極硯　箕硯
漢壺硯　鳳嗉硯　松段硯　山石硯
　論墨
髙子曰古之尚墨若徐鉉墨名月團價值三萬唐𤣥宗
墨名龍香劑致墨精幻形李廷珪龍紋墨雙脊墨千古
稱絶漢時月給尚書令隃糜大墨范丞相一墨表曰五
劍堂造裏曰天關第一煤金章宗蘇合油烟墨後欲得
之者以黄金倍易無可覔處景煥墨名香璧副墨子五
代時有朱君得柴氏小墨韓熙載化松堂墨名𤣥中子
麝香月龍煤張遇造易水貢墨懐民遺東坡墨名青烟
煤又如供堂墨淵雲墨兖州陳朗墨淵有潘雲谷墨松
九墨狻猊墨松烟墨九子墨魚吐墨天雨墨陽山石墨
化塹墨浮提國金壺墨雷公墨又若仲將之墨一㸃如
漆等類皆古名墨也若今世所尚以羅小華為最羅之
墨固善矣余所見國初查文通龍忠迪墨碧天龍氣墨
水晶宫墨遂安方正牛舌墨石青塡字赤金為衣者蘇
眉陽幼年所製祖李遺法卧蠶小墨世宗時邵格之墨
如方于魯寥天一九𤣥三極國寳非烟等墨亦皆精品
前如汪中山翰史初時製墨質之佳美不亞羅墨其精品
以豆瓣楠為匣内用朱漆籖以中欵表曰太極兩猊三
猿四象五雀六馬七鷴八仙九鷥十鹿皆以鳥獸取義
又有𤣥香太守小長墨四種一曰彘文二曰卧蠶三曰
亞字四曰玉階有客卿四種小元墨曰太極曰八卦曰
圎璧曰瓊樓有松滋侯四種小方墨一亞字二羅文三
九雲四螭環有墨挺墨柱余先得其數種試之質輕烟
紫可為九𤣥三極矣似在羅上真神品也今人所見皆
其次品式様雖精而墨質不佳又如二十八宿元墨更
其下矣故名即湮沒不傳至今墨印尚存而墨質愈下
特具陳𤣥貌耳余為典客時髙麗使者餽墨上有梅花
印文其墨色甚黒而濃厚以余論之墨之妙用質取其
輕烟取其青嗅之無香磨之無聲新硏新水磨若不勝
(言不可用/力磨也)忌急則熱熱則沫生用則旋研研無久停塵
埃汚墨膠力泥墨用過則濯墨積勿盈藏久膠宿墨用
乃精用墨之法無出余數語也若治墨之精模式之巧
方于魯所刻墨譜似盡善也竒哉方之墨哉客曰墨惟
適用足矣何以竒為噫匪好竒也墨品精者不特于今
為佳存于後世更佳不特詞翰藉美于今更藉傳美于
後若晉唐之書宋元之畫傳數百年墨色如漆書畫神
氣頼墨以全若墨之下品用濃見水則沁散湮汚用淡
重禙則神氣索然未及數年墨跡已脱繇此觀之則墨
之為用果好竒也知此則可與言墨矣故李廷珪詩云
贈爾烏玉玦清泉硯須潔避暑懸葛囊臨風度梅月其
寳惜可知又云墨藏石灰中過梅不黴是亦一法
　　附硃墨法
法用好辰砂一兩三紅硃二兩用秦皮水煑膠清浸七
日夜傾去膠之清水於日色漸漸晒至乾濕得所以墨
印印之硯中研用甚佳一法以花朱同螣黄磨㸃成嘉
年内硃砂墨妙甚
　論紙
髙子曰上古無紙用汗青者以火灸竹令汗出取青易
于作書至漢蔡倫始製紙誠萬世利也初搗漁網為紙
曰網紙以布作者曰麻紙以楮皮作者曰榖紙蜀有凝
光紙雲藍牋花葉紙十色薛濤牋名曰蜀牋有側理紙
松花紙流沙紙彩霞金粉龍鳳紙綾紋紙短簾白紙硬
黄紙布紙縹紅紙青赤緑桃花牋籐角紙縹紅麻紙桑
根紙六合箋魚子箋苔紙建中年有女兒青紙卯紙宋
有澄心堂紙蠟黄藏經牋白經牋碧雲春樹箋有龍鳳
印邊三色内紙有印金團花并各色金花牋紙有藤白
紙研光小本紙李偽主造㑹府紙長二丈濶一丈厚如
繒帛數重陶榖家藏有鄱陽白數幅長如匹練西山觀
音簾紙鵠白紙蠶繭紙竹紙大牋紙元有黄麻紙鉛山
紙常山紙英山紙臨川小牋紙上虞紙又若予邑之紙
姸妙輝光皆世稱也今之楚中粉箋松江粉箋為紙至
下品也一黴即脱陶榖所謂化化箋此爾止可用供溷
材一化也貨之店中包麪藥菓之類二化也甚言紙之
不堪用者類此若今之大内細細宻洒金五色粉箋五
色大簾紙洒金紙有等白牋堅厚如板兩面砑光如玉
潔白有印金花五色牋紙又若磁青紙如段素堅韌可
寳多用寫泥金字經有等藍色者薄而不佳髙昌國金
花牋亦有五色有描金山水圗者髙麗有綿繭紙色白
如綾堅韌如帛用以書寫發墨可愛有等皮紙用以為
簾為雨㡌為書夾堅厚若油為之中國所無亦竒品也
近日可用作書者吳中無紋洒金箋紙為佳松江近日
譚牋不用粉造以荆川簾紙褙厚砑光用䗶打各色花
鳥堅滑可類宋紙又新安新造倣宋藏經箋紙亦佳吳
中近亦為之但不如宋箋抄成堅韌如段帛有性數百
載流傳尚有掲開受用若今倣效者紙性終脆久黴糊
懈必鬆時尚花邊格子白鹿牋用以作柬寫詩甚便其
式余家有數十種但白鹿紙以緑子水併槐黄水㣲煎
印者雅甚以青以紅俱不佳也又如蠟砑五色箋亦以
白色松花色月下白色羅紋箋為佳餘色不入清賞兩
人砑者精美乂不壊板若用水濕一紙以潤十紙砑者
不佳然以白蠟砑者受墨蜜蠟者遇墨成珠描寫不上
深可恨也并録以共鑒賞
　　造葵箋法
五六月戎葵葉和露摘下𢷬爛取汁用孩兒白鹿堅厚
者裁段葵汁内稍投雲母細粉明礬些少和匀盛大盆
中用紙拖染挂乾或用以砑花或就素用其緑色可人
且抱野人傾葵㣲意
　　染宋箋色法
黄柏一斤搥碎用水四升浸一伏時煎熬至二升止聽
用橡斗子一升如上法煎水聽用胭脂五錢深者方妙
用湯四碗浸榨出紅三味各成濃汁用大盆盛汁毎用
觀音簾堅厚紙先用黄柏汁拖過一次後以橡斗汁拖
一次再以胭脂汁拖一次更看深淺加減逐張晾乾可
用
　　染紙作畫不用膠法
紙用膠礬作畫殊無士氣否則不可著色開染法以皂
角搗碎浸清水中一日用砂礶重湯煮一炷香濾浄調
勻刷紙一次挂乾復以明礬泡湯加刷一次挂乾用以
作畫儼若生紙若安藏三二月用更妙拆舊裱畫卷綿
紙作畫甚佳有則宜寳藏可也
　　造槌白紙法
法取黄葵花根搗汁毎水一大碗入汁一二匙攪勻用
此令紙不粘而滑也如根汁用多則反粘不妙用紙十
幅將上一幅刷濕又加乾紙十幅累至百幅無礙紙厚
以七八張相隔薄則多用不妨用厚板石壓紙過一宿
掲起俱潤透矣濕則晾乾否則平鋪石上用打紙鎚敲
千餘下掲開晾十分乾再疊壓一宿又槌千餘槌令發
光與蠟牋相似方妙余常製之甚佳但跋涉耳
　　造金銀印花牋法
用雲母粉同蒼术生薑燈草煮一日用布包揉沈文用
絹包揉洗愈揉愈細以絶細為佳收時以綿紙數層置
灰矼上傾粉汁在上晾乾用五色箋將各色花板平放
次用白芨調粉刷上花板覆紙印花紙上不可重搨欲
其花起故耳印成花如銷銀若用薑黄煎汁同白芨水
調粉刷板印之花如銷金二法亦多雅趣
　　造松花牋法
槐花半升炒焦赤冷水三碗煎汁用銀母粉一兩礬五
錢硏細先入盆内將黄汁煎起用絹濾過方入盆中攪
勻拖紙以淡為佳文房用牋外此數色皆不足備
　論筆
髙子曰蒙恬創筆以枯木為管以鹿毛為柱以羊毛為
被所謂毫者非今之竹兔也故製筆之法桀者居前毳
者居後强者為刃耎者為輔參之以􁲼束之以管固以
漆液澤以海藻濡墨而試直中繩勾中鈎方圎中規矩
終日握而不敗故曰筆妙栁帖云近蒙寄筆出鋒太短
傷于勁硬所要優柔出鋒須長擇毫須細管不在大副
切須齊齊則波切有慿管小則運動有力毛細則㸃畫
無失鋒長則洪潤自由筆之𤣥樞當盡於是故筆偈曰
圎如錐捺如鑿只得入不得却言縛筆須緊不令一毛
吐出即不堪用乂曰心柱硬覆毛薄尖似錐齊似鑿故
伯英之筆窮神盡意子雲稱之漢末一筆之匣雕以黄
金飾以和玉綴以隋珠文以弱翠非文犀之楨必象之
管豐狐之柱秋兔之毫則古人重筆之意慇矣南朝有
姥善作筆用胎髪為心開元中筆匠名鐵頭能瑩管如
玉今俱失傳右軍筆經曰諸郡毫惟中山兔肥而毫長
可先用人髪杪數十莖雜青羊毛并兔毳裁令齊以麻
紙裹枝根令治次取上毫薄布柱上令柱不見此皆古
人格論若今之為筆所貴在毫東郡以青羊毛為之雉
尾為葢五色可觀有用豐狐毛虎毛䑕鬚羊毛麝毛羊
鬚胎髮造者皆不如兔毫為佳香狸毫次之兔以崇山
絶壑中者毫足秋毫取健冬毫取堅春夏之毫貯不久
矣筆以尖齊圎健為絶毫堅則尖毫多則色紫而齊用
􁲼貼襯得法則毫束而圎用以純毫附以香狸角水得
法則用久而健此外無法今人毫少而狸􁲼倍之筆不
耐寫豈筆之咎哉為不用料耳余取杭人舊製筍尖筆
粧最佳後因湖州紥縛筆頭為細腰葫蘆様製杭亦效
之最為可恨初寫似細宜作小書用後腰散便成水筆
即為棄物杭筆不如湖筆得法湖筆又以張天錫為最
惜乎近無傳其妙者然畫筆向以杭之張文貴首稱而
張亦不妄傳人今則分而為三美惡無准世業不修似
亦可惜揚州之中管䑕心畫筆用以落墨白描佳絶水
筆亦妙古之王者以金管銀管斑管為筆紀功其重筆
如此向有牙管玳瑁管玻瓈管鏤金管緑沈漆管及棕
竹花梨紫檀等管此何意也以其為可貴耳如持用何
惟取竹之薄標者為管筆之妙用盡矣又何尚焉冬月
以紙帛衣管以避寒者似亦難用悉不取也收筆以十
月正二月收者為佳妙筆書后即入筆洗中滌去滯墨
則毫堅不脆可奈久用然須洗完即加筆㡌免挫筆鋒
收筆以黄連調輕粉蘸筆頭候乾收之則筆不蛀而毫
純又法川椒黄柏煎湯磨松烟染筆藏之亦可逺蛀古
人重筆用敗則葬故趙光逢濯足襄漢溪上見一方磚
上題髠友退鋒郎功成鬂鬚霜冢頭封馬鬛不敢負恩
光後顯獨孤貞節立磚上積有苔痕此葢好事者葬筆
所在
　論文房器具
髙子曰文房器具非玩物等也古人云筆硯精良人生
一樂余以所見評之如左
　　文具匣
匣製三格有四格者用提架總藏器具非為觀美不必
鑲嵌雕刻求竒花梨木為之足矣亦不用竹絲蟠口鑲
口費工無益反致壊速如蔣製倭式用鉛鈐口者佳甚
　　研匣
用古研一方以豆瓣楠紫檀為匣或用花梨亦可硯不
在大適中為美可入藏匣再備朱硯一匣故研譜有雙
履製者為便二色用也研以端歙為佳或用白端石為
朱硯者不耐久用沾染不落亦得舊石一方為幅始佳
　　筆格
有玉為山形者為卧仙者有珊瑚者有瑪瑙者有水精
者有刻犀者匪直新製舊做亦多有宣銅鏒金雙螭挽
格精甚余見哥窰五山三山者製古色潤又見白定卧
花哇哇瑩白精巧舊玉子母六猫長七寸以母横卧為
坐以子猫起伏為格真竒物也目中罕見有古銅十二
鋒頭為格者有銅螭起伏為格者余見友人有一老樹
根枝蟠曲萬狀長止七寸宛若行龍鱗甲爪牙悉備摩
弄如玉此誠天生筆格余齋一石蟠曲狀龍不假斧鑿
亦竒物也可架筆三矢
　　筆牀
筆牀之製行世甚少余得一古鎏金筆牀長六寸髙寸
二分濶二寸餘如一架然上可卧筆四矢以此為式用
紫檀烏木為之亦佳
　　筆屏
宋人製有方玉圎玉花板内中做法肖生山樹禽鳥人
物種種精絶此皆古人帶板燈板存無可用以之鑲屏
挿筆覺甚相宜大者長可四寸髙三寸者余齋一屏如
之製此似無棄物有大理舊石儼狀山髙月小者東山
月上者萬山春靄者皆余目見初非扭揑俱方不盈尺
天生竒物寳為此具作毛中書屏翰似亦得所
　　水注
有玉為圎壺方壺者其花紋甚工又見吴中陸子岡製
白玉辟邪中空貯水上嵌青緑石片法古舊形滑熟可
愛有玉蟾蜍注擬寳晉齋舊式者古銅有青緑天雞壺
有金銀片嵌天禄妙甚有半身鸕鷀杓有鏒金鴈壺其
類生無二以兩足立地口中出水有江鑄眠牛以牧童
騎跨作注管磁有官哥方圎水壺有立𤓰卧𤓰壺有雙
桃注有雙蓮房注有筆格内貯水兩用者有牧童卧牛
者有方者定窑之注竒甚有枝葉纒擾𤓰壺有蒂葉茄
壺有駝壺又可格筆有蟾注有青東磁天雞壺底有一
竅者宣窑五采桃注石榴注雙爪注采色類生有雙鴛
注有鵝注工緻精極俱可入格
　　筆洗
銅有古鏒金小洗有青緑小盂有古小釜有小巵匜其
五物原非此製今用作洗玉有鉢盂洗長方洗玉環洗
或素或花工巧擬古磁有官哥圎洗葵花洗磬口圓肚
洗有四捲荷葉洗有捲口蔗段洗有縧環洗有長方洗
類多但以粉青紋片朗者為貴古龍泉有雙魚洗有菊
瓣洗有鉢盂洗百折洗定窰有三篐圓桶洗梅花洗有
中盞作洗邊盤作筆覘者有縧環洗有方池洗有栁斗
圓洗有圓口瓜稜洗菊瓣洗惟定洗多甚宣窰有魚藻
洗有葵瓣洗有磬口洗有鼓様青剔白螭洗近人多以
洗為杯孰知厚捲口而匾淺者洗也豈杯有此製外此
新作商銀流金銅洗諸窰假均州紫緑二色洗與水中
丞多甚製亦可觀俱不入格
　　水中丞
銅有古小尊罍其製有敞口圓腹細足髙三寸許墓中
葬物今用作水中丞者余有古玉中丞半受血侵圓口
瓮腹下有三足大如一拳精美特甚古人不知何用近
有陸琢玉水中丞其碾獸面錦地與古尊罍同亦佳器
也磁有官哥瓮肚圓者有鉢盂小口式者有𤓰稜肚者
青東磁有菊瓣瓮肚圓足者定有印花長様如瓶但口
敞可以貯水者有圓肚束口三足者有古龍泉窑瓮肚
周身細花紋者有宣銅雨雪沙金製法古銅瓿者様式
美甚近有新燒均窑俱法此式奈不堪用
　　研山
研山始自米南宫以南唐寳石為之圗載輟耕録後即
效之不知此石存否大率研山之石以靈壁應石為佳
他石紋片粗大絶無小様曲折屼峍森聳峰巒狀者余
見宋人靈壁研山峯頭片段如黄子久皴法中有水池
錢大深半寸許其下山脚生水一帶色白而起磥砢若
波浪然初非人力偽為此真可寳又見一將樂石研山
長八寸許髙二寸四面米粞包裹而巒頭起伏作狀此
更難得他如應石近有佳者天生四面不加斧鑿透漏
花皺俱好但少層疊巒頭水池深䆳望之一拳石也又
若燕中西山黒石狀儼應石而崒屼巉巗紋片皺裂過
之可作研山者頗多但石性鬆脆不受激觸多以此亂
應石有偽為者將舊磚雕鏤如寳晉齋式用錐鑿成天
生紋片用芡實浸水煮如墨色持以愚人毎得重價然
以刀刮石底磚質即露有等好事者以新應石肇慶石
黒石加以斧鑿修琢巖竇摩弄瑩滑名曰硯山觀亦可
愛
　　靈壁石研山圗
　　將樂石研山圗附左
　
　
　
　
　
　
　
　
　　印色池
印色池以磁為佳而玉亦未能勝也故今官哥窑者貴
甚余見二窑印池方者尚有十數四八角并委角者僅
見一二色亦不佳余齋有三代玉方池内外土銹血侵
四裹不知何用今以為古玉文具中印池似甚合宜又
見定窰方池佳甚外有印花紋此亦少者有陸子岡倣
周身連葢滚螭白玉印池工緻侔古今多效製近日新
燒有蓋白定長方印池并青花白地純白磁者此古未
有當多蓄之且有長六七寸者甚佳
　　印色方
麻油(二斤/)牙皂角(三箇/)萆麻仁(半斤去壳/取仁搗爛)花椒(四十粒取/色不變)
螣黄(一錢取/不落色)明礬(五分取/其發亮)黄柏(五分/助色)黄䗶(五分/)白䗶(五/分)
胡椒(三十/五粒)辰砂(二兩/)二紅(二兩/)　花硃(四兩/)
右件先將麻油同麻子熬數滚再下皂角花椒熬至滴
水成珠方下䗶礬等物取起去渣用蘄艾為骨加三朱
拌紅為度
　　雅尚齋印色方
京師萆麻油較菜油價賤取回罈裝埋土内三二年用
色白如氷毎用斤數大日内翻晒至熟次下黄蠟一錢
白礬末一錢白芨末二錢金箔沙細五十片入瓶聽用
將舊坑豆瓣硃砂研至極細用水飛過三五次去黄標
與末後砂脚只用中間水飛細者入麄碗中用燒酒傾
入微火煮一炷香隨其色變晒乾取起將硃又研如麪
方和前油拌艾入匣愈久愈紅不變黒色油取晒熟至
久不乾其胚用真正蘄艾搓揉百次仍煮數遍務去黒
星一㸃不存如綿絮然方用此至妙秘法刻同鑒家共
之
　　糊斗
用銅者為佳以便出洗有古銅小提卣如一拳大者上
有提梁索股有葢盛糊可免䑕竊又有古銅圓瓮肚如
酒杯式下乗方座且體厚重不知古人何用今以為糊
斗似宜有建窰外黒内白長礶定窑圓肚并蒜蒲長礶
俱可作糊斗又見哥窰方斗如斛中置一梁亦可充此
又見古銅三哥長桶下有三足髙二寸許甚宜盛糊
　　法糊方
白麪一斤浸三五日候發臭作過入白芨麪五錢黄䗶
三錢白芸香三錢石灰末一錢官粉一錢明礬二錢用
花椒一二兩煎湯去椒先投蠟礬芸香石灰官粉熬化
入麪作糊粘背不脱又法飛麪一斤入白芨末四兩楮
樹汁調亦妙
　　鎮紙
有古銅青緑蝦蟆虚置銅坐重有斤餘又有虎蹲銅坐
一塑鑄者乃上古物也且見必成對壓紙妙甚有古銅
坐卧哇哇亦佳有古銅蹲螭眠龍有鎏金辟邪卧馬有
大銅虎遍身青緑重三二斤者用以壓書玉有古彘古
人用以挣肋殉葬者毎見二條有白玉獵狗有卧螭有
大様坐卧哇哇有玉兔玉牛玉馬玉鹿玊羊蟾蜍日月
瑪瑙石鼓柏枝瑪瑙蹲虎水晶石鼓酒黄水晶牴牛捧
瓶波斯其做法精妙如畫皆宋物也有哥窑蟠螭有青
東磁獅鼔白定哇哇狻猊余自燕中得玉蟾二枚其背
斑㸃如洒墨色同玳瑁無黄暈儼若蝦蟆背狀肚下純
白其製古雅如生用為鎮紙摩弄可愛又見紅緑瑪瑙
二大蟹可為絶竒有白玉瑪瑙辟邪長三四寸者皆鎮
紙佳品
　　璧尺
有玉作尺余見長二尺厚六分濶一寸五分者人云尺
璧為寳然玉有徑二三尺者一時同見有二尺長玉如
意三尺六寸長玉劔皆竒貨也有玊碾雙螭尺有以紫
檀烏木為之上用古做蹲螭玉帶抱月玉兔獸為鈕者
又見倭人鏒金銀壓尺古所未有尺狀如常上以金鏒
雙桃銀葉為鈕面以金銀鏒花皆縧環細嵌工緻動色
更有一竅透開内藏抽斗中有刀錐鑷刀指銼刮齒消
息穵耳剪子收則一條挣開成剪此製何起豈人心思
可到謂之八面埋伏盡於斗中收藏非倭其孰能之余
以此式令潘銅倣造亦妙潘能得其真傳故耳論尺無
過此者有金銀石嵌臂閣界尺圗匣文具等物終是不
雅有竹嵌尺傍四轉内以黄楊烏木紫檀象牙挽嵌如
意形製雖工久則必敗
　　圗書匣
有宋剔紅三撞者二撞者有罩葢者新剔紅黒二種亦
有二撞者但方匣居多有填漆者有紫檀雕鏤鑲嵌玉
石者有古人玉帶板燈板鑲匣面者有倭匣四子六子
九子毎子匣内藏以漢人玉章一方或藏銀章替下藏
以寳石琥珀官窑青東磁舊人圗書為傳玩佳品若常
用以豆瓣楠為佳新安製有堆漆描花蜔嵌圗畫精者
可愛近日市者惡甚又如黒漆描花方匣何文如之亦
堪日用
　　臂閣
臂閣有以長様古玉璏為之者甚多而雕花紫檀者亦
常有之近有以玉為臂閣上碾螭文卧蠶梅花等様長
六七寸者有以竹雕花巧人物為之者亦佳而倭人黒
漆臂閣如圭圓首方下濶二寸餘肚稍虚起恐惹字墨
長七寸上描金泥花様其質輕如紙此為臂閣上品
　　貝光
多以貝螺為之形狀亦雅但手把稍大不便用使余得
一古玉物中如大錢圓泡髙起半寸許傍有三耳可貫
不知何物余用為貝光雅甚又見紅瑪瑙製為一桃稍
匾下光砑紙上有桃葉枝梗此亦為砑而設水晶玉石
當倣為之
　　裁刀
桃刀之外無可入格余有古刀筆一把青緑裹身上尖
下環長僅盈尺古人用以殺青為書今入文具似極雅
稱近有崇明裁刀亦佳
　　書燈
用古銅駝燈羊燈龜燈諸葛軍中行燈鳳龜燈有圓燈
盤定窰有三臺燈檠宣窑有兩臺燈檠俱堪書室取用
又見青緑銅荷一片檠駕花朶坐上想取古人金荷之
意用亦不俗古有燭奴即今鑄波斯作燭臺者是也似
不堪供
　　筆覘
有以玉碾片葉為之者古有水晶淺碟亦可為此惟定
窑最多匾坦小碟宜作此用更有竒者
　　墨匣
以紫檀烏木豆瓣楠為匣多用古人玊帶花板鑲之亦
有舊做長玉螭虎人物嵌者為最有雕紅黒漆匣亦佳
　　蠟斗
古人用以灸蠟緘啟銅製頗有佳者皆宋元物也今雖
用糊當收以備數
　　筆船
有紫檀烏木細鑲竹篾者精甚有以牙玉為之者亦佳
此與直方並用不可缺者
　　琴劍
琴為書室中雅樂不可一日不對清音居士談古若無
古琴新琴亦須壁懸一牀無論能操縱不善操亦當有
琴淵明云但得琴中趣何勞絃上音吾輩業琴不在記
博惟知琴趣更得其真若亞聖操懐古吟志懐賢也古
交行雪窓夜話思尚友也漪蘭陽春鼓之宣暢布和風
入松御風行操致凉颸觧愠瀟湘水雲鴈過衡陽起我
興薄秋穹梅花三弄白雪操逸我神逰𤣥圃樵歌漁歌
鳴山水之閒心谷口引扣角歌抱烟霞之雅趣詞賦若
歸去來赤壁賦亦可以咏懐寄興清夜月明操弄一二
養性脩身之道不外是矣豈以絲桐為悦耳計哉自古
各物之製莫不有法傳流獨鑄劔之術不載典籍故今
無劔客而世少名劔以劔術無傳且刀便于劔所以人
知佩刀而不知佩劔也吾輩設此總不能用以禦暴敵
强亦可壯懐志勇不得古劔即今之賓劔如雲南製者
懸之髙齋俾豐城隠氣化作紫電白虹上燭三台斗垣
令熒熒夜光爍彼欃槍彗孛不敢横熖逞色豈果迂哉
　　香几
書室中香几之製有二髙者二尺八寸几面或大理石
岐陽瑪瑙等石或以豆瓣楠鑲心或四八角或方或梅
花或葵花或慈菰或圎為式或漆或水磨諸木成造者
用以閣蒲石或單玩美石或置香櫞盤或置花尊以挿
多花或單置一爐焚香此髙几也若書案頭所寘小几
惟倭製佳絶其式一板為面長二尺濶一尺二寸髙三
寸餘上嵌金銀片子花鳥四簇樹石几面兩横設小檔
二條用金泥塗之下用四牙四足牙口鏒金銅滚陽線
鑲鈐持之甚輕齋中用以陳香爐匙瓶香合或放一二
卷冊或置清雅玩具妙甚今呉中製有朱色小几去倭
差小式如香案更有紫檀花嵌有假模倭式有以石鑲
或大如倭或小盈尺更有五六寸者用以坐烏思藏鏒
金佛像佛龕之類或陳精妙古銅官哥絶小爐瓶焚香
挿花或寘三二寸髙天生秀巧山石小盆以供清玩甚
快心目
　　書齋清供花草六種入格
春時用白定哥窑古龍泉均州鼓盆以泥沙和水種蘭
中置竒石一塊夏則以四窰方圎大盆種夜合二株花
可四五朶者架以朱几黄萱三二株亦可看玩秋取黄
蜜二色菊花以均州大盆或饒州白花圓盆種之或以
小古窑盆種三五寸髙菊花一株傍立小石上几冬以
四窑方圎盆種短葉水仙單瓣者佳又如美人蕉立以
小石佐以靈芝一顆須用長方舊盆始稱六種花草清
標雅質疎朗不繁玉立亭亭儼若隠人君子置之几案
素艷逼人相對啜天池茗吟本色古詩大快人間障眼
外此無多可入清供
　論香
髙子曰古之名香種種稱異若蟬蠶香(交趾所貢唐禁/中呼為瑞龍腦)
茵犀香(西域獻漢武帝/用之煮湯辟癘)石葉香(魏時題腹國貢/狀雲母辟疫)百濯香
(孫亮四姬四炁/衣香百濯不落)鳳髓香(穆宗藏真島/焚之崇禮)紫述香(述異記云/又名麝香)
(草/)都夷香(洞㝠記云香如/棗核食之不飢)荼蕪香(香出波弋國中侵/地則土石皆香)辟
邪香瑞麟香金鳳香(皆異國所貢公主乗出挂/玉香囊中則芬馥滿路)月支香
(月支國進如卵燒之辟/疫百里焚香九月不散)振靈香(十洲記云聚窟洲有樹/如楓葉香聞數百里)返
魂香五名香馬精香返生香却死香(屍埋地下者/聞之即活)千畝
香(述異記云/以林名香)􁀙齊香(出波斯國香氣/入藥治百病)龜甲香(述異云即/桂香之善)
(者/)兜末香(本草拾遺曰武帝/西王母降燒是香)沈光香(洞㝠記云塗魂/國貢燒之有光)沈
榆香(黄帝封/禪焚之)蘅蕪香(李夫人受/漢武帝)百藴香(逺條館祈子/焚以降神)月
麟香(元宗愛妾/號裒裏春)辟寒香(焚之可/以辟寒)龍文香(武帝時外/國進者)千步
香(南郡/所貢)薰肌香(薰人䏎骨/百病不生)九和香(三洞珠囊曰玉/女擎玉爐焚之)九真
香清水香沈水香(皆昭儀所用/飛燕香也)罽賓國香(楊牧席間焚/香上如樓臺)
(之/狀)拘物頭花香(拘物頭國進/香聞數里)昇霄靈香(唐賜紫尼/焚之昇遐)祗精
香(出塗魂國焚/之鬼魅畏避)飛氣香(三洞曰真/人所燒)金磾香(金日磾造香/薰衣以辟胡)
(氣/)五枝香(燒之十日上/徹九重之天)千和香(峨嵋山孫/真人焚之)兜樓婆香(楞/嚴)
(經云浴處焚/之其炭猛烈)多伽羅香多摩羅跋香(釋氏會安曰/即根香藿香)大象
藏香(因龍涎而生若燒一丸/興大光明味如甘露)牛頭旃檀香(華嚴經曰從/離垢出以塗)
(身/)羯布羅香(西域記云樹如/松色如氷雪)須曼那華香闍提華香青
赤蓮香華樹香果樹香拘鞞陁羅樹香曼陀羅香殊沙
華香(出法/華經)明庭香明天發日香(出胥池/寒國)迷迭香(出西域/焚之去)
(邪/)必栗香(内典云焚去/一切惡氣)木蜜香(焚之/辟惡)藒車香(本草云焚/之去蛀辟)
(臭/病)刀圭第一香(昭宗賜崔𦙍一/粒焚終日旖旎)乾􁴵香(江西山/中所出)曲水香
(香盤印文/似曲水像)鷹嘴香(番牙與舶主贈/香焚之辟疫)乳頭香(曹務光理趙/州用盆焚云)
(財易得/佛難求)助情香(明皇寵妃含香一粒/助情發興筋力不倦)夜酣香(迷樓/所焚)水盤
香(出舶上上刻/山水佛像)都梁香(荆州記云都梁山/上有水水中生之)雀頭香(荆襄/人謂)
(之莎/草根)龍鱗香(馢香之薄者/其香尤勝)白眼香(和香/為之)平等香(僧人貨/香于市)
(無貴賤貧富皆/一價也故云)山水香(王旭奉道士于山中月/給焚香謂之山水香)三匀香
(三物煎成焚之有/富貴氣香亦清妙)伴月香(徐鉉月夜露/坐焚之故名)此皆載之史冊
而或出外夷或製自宫掖其方其料俱不可得見矣余
以今之所尚香品評之妙髙香生香檀香降真香京線
香香之幽閒者也蘭香速香沈香香之恬雅者也越隣
香甜香萬春香黒龍挂香香之温潤者也黄香餅芙蓉
香龍涎餅内香餅香之佳麗者也玉華香龍樓香撒􁀙
蘭香香之藴藉者也伽楠香唵叭香波律香香之髙尚
者也幽閒者物外髙隠坐語道徳焚之可以清心悦神
恬雅者四更殘月興味蕭騷焚之可以暢懐舒嘯温潤
者晴窓搨帖揮麈閒唫篝燈夜讀焚以逺辟睡魔謂古
伴月可也佳麗者紅袖在側宻語談私執手擁爐焚以
薰心熱意謂古助情可也藴藉者坐雨閉闗午睡初足
就案學書啜茗味淡一爐初爇香靄馥馥撩人更宜醉
筵醒客髙尚者皓月清宵氷絃戞指長嘯空樓蒼山極
目未殘爐爇香霧隠隠遶簾又可袪邪辟穢黄煖閣黒
煖閣官香紗㡌香俱宜爇之佛爐聚仙香百花香蒼术
香河南黒芸香俱可焚於卧榻客曰諸香同一焚也何
事多岐余曰幽趣各有分别薰燎豈容槩施香僻甄藻
豈君所知悟入香妙嗅辯妍媸曰余同心當自得之一
笑而觧
　　焚香七要
香爐　官哥定窑豈可用之平日爐以宣銅潘銅彞爐
　乳爐如茶盃式大者終日可用
香合　用剔紅蔗段錫胎者以盛黄黒香餅法製香磁
　盒用定窑或饒窑者以盛芙蓉萬春甜香倭香合三
　子五子者用以盛沈速蘭香棋楠等香外此香撞亦
　可若遊行惟倭撞帶之甚佳
爐灰　以紙錢灰一斗加石灰二升水和成團入大竈
　中燒紅取出又硏絶細入爐用之則火不滅忌以雜
　火惡炭入灰炭雜則灰死不靈入火一葢即滅有好
　竒者用茄蒂燒灰等説太過
香炭墼　以鷄骨炭碾為末入葵葉或葵花少加糯米
　粥湯和之以大小鐵塑槌擊成餅以堅為貴燒之可
　久或以紅花渣代葵花葉或爛棗入石灰和炭造者
　亦妙
隔火砂片　燒香取味不在取烟香烟若烈則香味漫
　然頃刻而滅取味則味幽香馥可久不散須用隔火
　有以銀錢明瓦片為之者俱俗不佳且熱甚不能隔
　火雖用玉片為美亦不及京師燒破砂鍋底用以磨
　片厚半分隔火焚香妙絶燒透炭墼入爐以爐灰撥
　開僅埋其半不可便以灰擁炭火先以生香焚之謂
　之發香欲其炭墼因香爇不滅故耳香焚成火方以
　箸埋炭墼四面攅擁上葢以灰厚五分以火之大小
　消息灰上加片片上加香則香味隠隠而發然須以
　筯四圍直搠數十眼以通火氣週轉炭方不滅香味
　烈則火大矣又須取起砂片加灰再焚其香盡餘塊
　用瓦合收起可投入火盆中薰焙衣被
靈灰　爐灰終日焚之則靈若十日不用則灰潤如遇
　梅月則灰濕而滅火先須以别炭入爐煖灰一二次
　方入香炭墼則火在灰中不滅可久
匙筯　匙筯惟南都白銅製者適用製佳瓶用呉中近
　製短頸細孔者挿筯下重不仆似得用耳余齋中有
　古銅雙耳小壺用之為瓶甚有受用磁者如官哥定
　窑雖多而日用不宜
　　香方
髙子曰余録香方惟取適用近日都中所尚鑒家稱為
　竒品者録之製合之法貴得料精則香馥而味有餘
　韻識臭味者知所擇焉可也
　　玉華香方
沉香(四兩/)　速香(黒色者/四兩)檀香(四/兩)　乳香(二/兩)　木香(一/兩)
　丁香(一/兩)　唵叭香(三/兩)　郎胎(六/錢)　麝香(三/錢)　氷片(三/錢)
　大黄(五/錢)　廣排草(三兩趾者妙/出交)　蘇合油(五/錢)官桂(五/錢)
　黄烟(即金顔香/二兩)　　　廣陵香(用葉/一兩)
右以香料為末和入合油揉匀加煉好蜜再和如濕泥
　入磁瓶錫葢蠟封口固燒用二分一次
　　聚仙香
黄檀香(一斤/)　排草(十二/兩)　沈速香(各六/兩)　丁香(四兩/)
　乳香(四兩/另研)　郎胎(三兩/)　黄烟(六兩/另研)　　合油(八兩/)
　麝香(二兩/)　欖油(一斤/)　白芨麵(十二/兩)　蜜(一/斤)
　已上作末為骨先和上竹心子作第一層趂濕又滚
　檀香(二斤/)　排草(八兩/)　沈香(各半/斤)為末作滚第二
　層成香紗篩晾乾都中自製毎香萬枝工銀二錢
　竹棍萬枝銀一錢二分香袋紫龍刀紙毎百足數五
　錢
　　沈速香方
用沉速(五斤/)　檀香(一斤/)　黄烟(四兩/)　唵叭香(三兩/)
　乳香(二兩/)　麝香(五錢/)　合油(六兩/)　白芨麵(一斤/八兩)
　排草(一斤/八兩)和成滚棍
　　黄香餅方
沉速香(六兩/)　檀香(三兩/)　丁香(一兩/)　木香(一兩/)
　黄烟(二兩/)　乳香(一兩/)　郎胎(一兩/)　唵叭(三兩/)
　蘇合油(二/兩)　麝香(三錢/)　氷片(一錢/)　白芨麪(八/兩)
　蜜(四兩/)　　和劑用印作餅
　　印香方
黄熟香(五斤/)　速香(一斤/)　香附子(一/兩)　黒香(一/兩)
　藿香(一兩/)　零陵香(一/兩)　檀香(一兩/)　白芷(一/兩)
　柏香(二斤/)　芸香(一兩/)　甘松(八兩/)　乳香(一/兩)
　沉香(二兩/)　丁香(一兩/)　馢香(四兩/)　生香(四/兩)
　熖硝(五分/)　共為末入香印印成焚之
　　萬春香方
沉香(四兩/)　　檀香(六兩/)　結香(四兩/)　藿香(四兩/)
　零陵香(四/兩)　甘松(四兩/)　茅香(四兩/)　丁香(一兩/)
　甲香(五錢/)　麝香(一錢/)　氷片(一錢/)
　用煉蜜為濕膏入磁瓶封固焚之
　　撒􁀙蘭香方
沉香(三兩/五錢)　　氷片(二錢/四分)　檀香(一錢/)　龍涎(五分/)
　排草鬚(二/錢)　唵叭(五分/)　撒􁀙蘭(一/錢)　麝香(五分/)
　合油(一錢/)　甘麻然(二/分)　榆麪(六錢/)　薔薇露(四/兩)
　印作餅燒佳甚
　　芙蓉香方
用沉香(一兩/五錢)　檀香(一兩/二錢)　片速(三錢/)　氷腦(三錢/)
　合油(五錢/)　生結香(一/錢)　排草(五錢/)　芸香(一錢/)
　甘麻然(五/分)　唵叭(五分/)　丁香(二分/)　郎胎(二分/)
　藿香(二分/)　零陵香(二/分)　乳香(一分/)　三柰(一分/)
　撒􁀙蘭(一/分)　欖油(一分/)　榆麪(八錢/)　硝(一錢/)
　和印或散
　　龍樓香
用沉香(一兩/二錢)　檀香(一兩/三錢)　片速(五錢/)　排草(二兩/)
　唵叭(二分/)　片腦(二錢/五分)　金銀香(二/分)　丁香(一錢/)
　三柰(二錢/四分)　官桂(三分/)　郎胎(三分/)　芸香(八分/)
　甘麻然(五/分)　欖油(五分/)　甘松(五分/)　藿香(五分/)
　撒􁀙蘭(五/分)　零陵香(一/錢)　樟腦(一錢/)　降香(二分/)
　白豆蔲(二分/)大黄(一錢/)　乳香(三分/)　硝(一錢/)
　榆麪(一兩/二錢)　印餅散用蜜和去榆麪
　　黒香餅方
用料四十兩加炭末一斤　蜜(四/斤)　蘇合油(六/兩)　麝香
　(一/兩)　白芨(半/斤)　欖油(四/斤)　唵叭(四/兩)　先煉蜜熟下欖
　油化開又入唵叭又入料一半將白芨打成糊入炭
　末又入料一半然後入蘇合麝香揉勻印餅
　　炒香
近以蘇合油拌沈速入火㣲灸収起乘熱以氷末撒上
入瓶收用謂之法製其香氣比常少濃反失沈速天然
雅味恐知香者不取
　　日用諸品香目
伽楠香(有糖結有金絲結糖結鋸開上有油若飴糖焚/之初有羊羶微氣糖結黒白相間黒如墨白如)
(􁀙米金絲者惟色黄上有/綹若金絲惟糖結為佳)黒角沈香(質重劈開如墨色/者佳不在沈水好)
(速亦能/沈也)片速香(俗名鯽魚片雉雞斑者佳/有偽為者亦以重實為美)唵叭香(一名/黒香)
(以軟浄色明者為佳手指可/撚為丸者妙甚惟都中有之)鐵面香生香(俗名牙香以/面有黒爛色)
(者為鐵面純白不烘焙者為生香其/生香之味妙甚在廣中價亦不輕)降真香(紫實為佳/茶煮出油)
(焚/之)黄檀香(黄實者佳茶/浸炒黄去腥)白膠香(有如明/條者佳)茅山細梗蒼术
(句容茅山産/如猫糞者佳)蘭香(以魚子蘭蒸低速香牙香塊者/佳近以末香滚竹棍蒸者惡甚)安息
香(都中有數種俗名總曰安息其最佳者劉鶴所/製越隣香聚仙香沈速香三種百花香即下矣)龍挂
香(有黄黒二品黒者價髙惟/内府者佳劉鶴所製亦竒)甜香(惟宣徳年製者清逺/味幽可愛燕市中貨)
(者罈黒如漆白底上有燒造年月毎罈二斤三斤有錫罩/盖礶子一斤一罈者方真今亦無之矣近名諸品合和)
(香料皆自甜香改易/頭面别立名色云耳)芙蓉香(劉鶴/製妙)萬春香(内府/香)龍樓香
(内府/香)玉華香(雅尚齊/製也)黄煖閣黒煖閣(劉鶴/製佳)黄香餅(王鎮/住東)
(院所製黒沈色無花紋/者佳甚偽者色黄惡甚)黒香餅(都中劉鶴二錢一兩者/佳前門外李家印各色)
(花巧者/亦妙)河南黒芸香(短束城上/王府者佳)京線香(前門外李家二/分一分一束者)
(佳/甚)
　　金猊玉兔香方
用杉木燒炭六兩配以栗炭四兩搗末加炒硝一錢用
米糊和成揉劑先用木刻狻猊兔子二塑圎混肖形如
墨印法大小任意當獸口處開一斜入小孔獸形頭昂
尾低是訣將炭劑一半入塑中作一凹入香劑一段再
加炭劑築完將鐵線針條作鑚從獸口孔中搠入至近
尾止取起晒乾然後用官粉塗身週遍上葢黒墨兔子
以絶細雲母粉膠調塗之亦葢以墨二獸俱黒内分黄
白二色毎用一枚將尾就燈火上焚灼置爐内口中吐
出香烟自尾隨變色様金猊從尾黄起焚盡形若金粧
蹲踞爐内經月不敗觸之則灰滅矣玉兔形儼銀色甚
可觀也雖非大雅亦堪幽玩其中香料美惡隨人取用
或以前印香方取料和以榆麪為劑捻作小指粗段長
八九分以獸腹大小消息但令香不露出炭外為佳更
有金蟾吐熖紫雲捧聖仙立雲中種種雜法内多不驗
即金蟾一方不堪清賞故不録
　　香都總匣
嗜香者不可一日去香書室中宜製提匣作三撞式用
鎻鑰啟閉内藏諸品香物更設磁合磁礶銅合漆匣木
匣隨宜置香分布於都總管領以便取用須造子口緊宻
勿令香泄為佳俾總管司香出入謹宻隨遇爇爐甚惬
心賞
　論琴
髙子曰琴者禁也禁止於邪以正人心故記曰君子無
故不去琴瑟孔門之瑟今則絶響信可貴矣古人鼔琴
起風雲而來𤣥鶴通神明而阜民財者以和感也今徒
存其器古意則亡歐陽公云器存而意不存者此耳夫
和而鳴者聲也叅叙相應者韻也韻中成文謂之為音
故音之哀樂邪正剛柔喜怒發乎人心而國之理亂家
之廢興道之盛衰俗之成敗聽於音聲可先知也豈他
樂云乎知琴者以雅音為正按絃須用指分明求音當
取捨無迹運動閑和氣度温潤故能操髙山流水之音
於曲中得松風夜月之趣於指下是為君子雅業豈彼
心中無徳腹内無墨者可與聖賢共語世人悦於聽樂
而無味於琴者悦其聲之淫耳樂用七音而二變與宫
徴聯用故聲淫而悦耳琴用五音變法甚少且罕聨用
他調故音雖雅正不宜于俗然彈琴惟三聲散聲按聲
泛聲是也泛聲應徽取音不假按抑得自然之聲法天
之音音之清者也散聲以律吕應於地絃以律調次第
是法地之音音之濁者也按聲抑揚于人人聲清濁兼
有故按聲為人之音清濁兼備者也今人不究意㫖不
親明師不講譜法不嫻手勢遂使聲之曲折手之取音
緩急失宜起伏無節知聲而不知音運指而不運意奚
取彈為有等務尚花巧急驟誇竒逞髙不求法度準繩
之中有敷暢悠揚之妙操多散聲以類箜篌巧取按聲
以同筝阮大失雅音重可笑耳孰知散按間出清以泛
聲謂得中道今之俗彈轉易不常變朴為澆求異于人
不知法古是為抱琵琶而同伶人豈古聖賢所謂修身
養性理其天真意哉
　　臞仙琴壇十友
　氷絃　玉軫　軫函　玉足　絨刷　琴薦
　錦囊　琴牀　琴匣　替指(以鶴翎造/火烙為之)
　　五音十二律應絃合調立成
　　　　絃　一二三四五六七
　黄鐘　律　黄太姑林南(黄大/清清)
　　　　音　宫商角徴羽(少少/宫商)
右調絃按徽以五音調法慢三即慢角調也黄清云者
黄鍾之輕清音也如少宫少商之意後例此
　　　　絃　一二三四五六七
　大吕　律　太夹仲夷無(大夹/清清)
　　　　音　宫商角徴羽(少宫/少商)
右調按絃徽同黄鍾
　　　　絃　一二三四五六七
　太簇　律　太姑蕤南應(太姑/清清)
　　　　音　宫商角徴羽(少少/宫商)
右調按絃徽同黄鍾
　　　　絃　一二三四五六七
　夹鍾　律　黄夹仲林無(黄夹/清清)
　　　　音　宫商角徴羽(少少/宫商)
右絃以十徽應四緊七應散二緊五以十徽應七緊三
以十徽應五即今之清商調也
　　　　絃　一二三四五六七
　姑洗　律　太姑蕤夷應(太姑/清清)
　　　　音　羽宫商角徴(少少/羽宫)
右調按同夹鍾
　　　　絃　一二三四五六七
　仲吕　律　黄太仲林南(黄太/清清)
　　　　音　徴羽宫商角(少少/徴角)
右按調即今五音調法
　　　　絃　一二三四五六七
　蕤賓　律　太夾蕤夷無(太夾/清清)
　　　　音　徴羽宫商角(少少/徴羽)
右按調同仲吕
　　　　絃　一二三四五六七
　林鍾　律　太姑林南應(太姑/清清)
　　　　音　徴羽宫商角(少少/徴羽)
右調按同仲吕
　　　　絃　一二三四五六七
　夷則　律　黄夾仲夷無(黄夾/清清)
　　　　音　角徴羽宫商(少少/角徴)
右以夹鍾絃緊四以十應二即今慢宫調也
　　　　絃　一二三四五六七
　南吕　律　太姑蕤南應(太姑/清清)
　　　　音　角徴羽宫商(少少/角徴)
右調按徽同夷則
　　　　絃　一二三四五六七
　無射　律　黄太仲林無(黄太/清清)
　　　　音　商角徴羽宫(少少/商角)
右以仲吕絃加緊五以十一徽應七即今蕤賔調也蕤
賔自有正律以無射為蕤賔俗名也
　　　　絃　一二三四五六七
　應鍾　律　太夾蕤夷應(太夾/清清)
　　　　音　商角徴羽宫(少少/商角)
右調按同無射律有八十四調琴該正調六十變音二
十四是以按絃取聲不可立調
　　古琴新琴之辨
髙子曰琴惟仲尼列子二式為古製餘皆後世式様凡
觀古琴先觀漆水漆光退盡儼若烏玉按之堅瑩如氷
上發斷紋肖梅花紋者為最牛毛紋者次之蛇腹紋者
為下品也且易偽為偽法以火逼熱以雪罨上隨􁀙成
裂儼如蛇腹寸許相去一條或以雞子清入灰作琴用
甑蒸之懸於風日燥處亦能斷紋少細又偽作牛毛斷
者以數針劃絲復以髪磨然偽者以手摩之裂紋有痕
真者有紋可見而拂之則無次觀合縫無隙不散斷紋
過肩此漆灰琴也若上下有紋兩傍光漆者此開而復
合重漆補者此料灰琴也似非全玩次觀琴材以桐面
梓底者為上純桐者次之桐面杉底者又次之琴取桐
為陽木梓為隂木木用隂陽取其相配以召和也然古
人純用桐木之意亦取桐之陽面為面隂面為底以分
隂陽恐梓性紐烈不用為底故以桐木向日者沈之水
中其陽面向上背隂者向下陽浮隂沈反復不易取上
為陽為面用下為隂為底是亦法隂陽也故琴有陽材
者旦濁而暮清晴濁而雨清隂材者旦清而暮濁晴清
而雨濁也次取九徳一曰竒輕鬆脆滑是也輕謂材輕
鬆謂聲透脆謂聲之清美老桐木也滑謂聲之澤潤近
水材也二曰古淳淡中有金石韻也三曰透年雖久逺
膠漆不敗清亮而不咽塞四曰静謂無㪇颯以亂正聲
五曰潤謂發聲不燥韻長不絶六曰圎謂聲韻渾然而
不破散七曰清謂聲如風中鐸也八曰勻謂七絃無三
實四虚之病九曰芳謂愈彈愈發久無乏聲此九徳也
外此又須左不按浮右不抗指音清不空音實不洪面
無撲㪇身無重􁀙伏手可彈落指音發此美琴也雖售
髙資亦不可捨近有銅琴石琴以紫檀烏木為琴者皆
失琴㫖雖美何取毛詩云椅桐梓漆爰伐琴瑟其意何
居又如百衲琴者亦近製也偶得美材短不堪用因而
裁成片用膠漆綴長非好竒也今倣製者以龜紋錦片
錯以玳瑁象牙香料雜木嵌骨為紋鋪滿琴體名曰寳
琴與廣中滇南蜔嵌琵琶何異更可笑也求古不得如
我明髙騰朱致逺惠桐岡祝公望諸家造琴中有精美
可操纎毫無病者奈何百十之中始得一二若祝海鶴
之琴取材斵法用漆審音無一不善更是漆色黒瑩逺
不可及其取蕉葉為琴之式製自祝始余得其一寳惜
不置終日操弄聲之清亮伏手得音莫可逾美何異古
琴且價今重矣真者近亦難得
　　琴譜取正
琴師之善者傳琴傳譜而書譜之法在琴師亦有訛者
一畫之失指法即左以訛傳訛久不可正琴調遂失真
矣故琴非譜不傳譜非真反失其傳也近世以寧藩神
竒秘譜為最然須得初刻大本臞仙命工挍訂㸃畫不
訛是為善譜可寳若翻刻本不足觀矣又立風宣琴譜
亦可外此何止數十家刻譜無不訛者余自燕中得故
家琴譜抄録精細調法俱善欲刻未得若欲求譜勾剔
字法全備并手勢形像飛動在臞仙所刻太古遺音一
書最為精到奈坊中僅存翻本使人恨不多見臞仙留
心音律無不窮竒索隠若詞曲之太和正音譜按律正
腔知音孰能過之宜乎琴譜之精莫之與並也
　　琴窓雜説
彈琴取古郭公磚上有象眼花紋方勝花紋出自河南
鄭州者佳用鑲琴臺長過琴一尺髙一尺八寸濶容三
琴以堅漆塗之彈琴於上其聲冷冷可愛或以瑪瑙石
南陽石永石鑲者亦佳古琴無聲者以布囊炒熱砂罨
之冷即又換或以甑蒸之令汗出透懸當風處吹乾其
聲如舊琴無新舊宜置卧牀内以近人氣為佳
琴絃久而不鳴者綳定以桑葉捋之鳴亮如初蓄琴不
論寒暑不可挂風露并日色中可於屋内不近墻壁煖
處懸之則聲不澀滯琴無變病唐有雷張越三家製琴
擅名其龍池鳳沼有舷餘處悉窪令闗聲不散宋有琴
局製有定式謂之官琴餘悉野斵後以京中樊氏路氏
琴為第一
余在都中見一琴臺以錫為池於臺中寘水蓄魚上以
水晶板為面其魚戲水藻儼若出聽誠為世所稀有其
價亦髙余一見後不知何去令人念之耿耿天下竒貨
信不易得
挂琴不可近墻并泥壁之處恐惹濕潤則琴不發聲惟
宜近紙格板壁當風透氣處挂之加以囊盛以逺塵垢
入匣則不用囊
梅月須先將琴入匣中鎻閉以紙糊口不令濕黴著琴
琴匣之製亦貴窄小止可容琴不使有空搖動為佳
抱琴當語僮僕勿令横抱恐觸物傷損䕶軫焦尾直抱
頭上尾下無失
露下彈琴不可久坐不惟潤絃抑且傷人且陽材鼓之
有聲隂材則無聲矣
彈琴須先盥手手潔則絃不受汚夏月惟宜早午後則
不可非惟汗溽恐太燥脆絃
焚香鼔琴惟宜香清烟細如水沈生香之類則馥馥韻
雅若他合和艷香不入琴供
對月鼔琴須在二更人静萬籟無聲始佳對花宜共巖
桂江梅茉莉薝蔔建蘭夜合玉蘭等花香清色素者為
雅臨水彈琴須對軒窓池沼荷香撲人或竹邊林下清
漪芳沚俾微風洒然㳺魚出聽自多塵外風致
琴用金徽玉軫不為之華然玉軫有花則易轉素不受
汚若用紫檀犀角者可避損失然金徽毎為琴災不若
瑩白螺甸者燈前月下取音了然觀亦不俗若横之膝
上對月則光彩射目似更宜人膝上鼓琴惟純熟小操
則可否亦不能
　養鶴要略
髙子曰鶴仙禽也於物為多夀感於陽故鳴於子雄則
聲聞數里雌則聲下而不揚華亭下沙之鶴盖自海東
飛集於下沙非華産也相鶴但取標格竒古唳聲清越
頸欲細而長足欲痩而節身欲人立背欲聳削聲雄則
類鸛鶩頸肥則類鵝雁矣觀其隆鼻短口則少眠髙脚
疎節則多力頂若朱紅則善鳴眼露赤色則視逺回翎
亞膺則體輕龜背鼈腹則善産鳳翼雀尾則善飛輕前
重後則善舞洪髀纎指則善步蓄之者可以共清髙助
清興當居以茅庵隣以池沼飼以魚榖鰍鱔勿以熟食
飽其腸胃使乏精采而塵倦仙骨欲教以舞竢其饑餒
置食於空野使童子拊掌歡顛搖手起足以誘之彼則
奮翼而唳逸足而舞矣習之既熟一聞拊掌即便起舞
謂之食化空林别墅何可一日無此忘饑清友聞鶴糞
可以化石成灰鶴有長水石自隨故能蓄魚於溝瀆不
涸且能千年一變蒼色再變黄𤣥百年之后則脱硬羽
而生柔毛色白鮮潔真異類也而青松白石之下更宜
此君
　
　
　
　
　
　
　
　
　
　
　
　
　
　
　
　遵生八牋卷十五
欽定四庫全書
　遵生八牋卷十六
　　　　　　　　　　　　明　髙濂　撰
　　燕間清賞牋下
　瓶花三說
　　瓶花之宜
髙子曰瓶花之宜有二用如堂中挿花乃以銅之漢壺
太古尊罍或官哥大瓶如弓耳壺直口敞瓶或龍泉蓍
草大方瓶髙架兩傍或置几上與堂相宜折花須擇大
枝或上茸下瘦或左髙右低右髙左低或兩蟠臺接偃
亞偏曲或挺露一幹中出上簇下蕃鋪葢瓶口令俯仰
髙下踈宻斜正各具意態得畵家寫生折枝之妙方有
天趣若直枝髼頭花朶不入清供花取或一種兩種薔
薇時即多種亦不為俗冬時挿梅必須龍泉大瓶象窰
敞瓶厚銅漢壺髙三四尺已上投以硫黄五六錢砍大
枝梅花挿供方快人意近有饒窰白磁花尊髙三二尺
者有細花大瓶俱可供聖上挿花之具製亦不惡若書
齋挿花瓶宜短小以官哥膽瓶紙槌瓶鵞頸瓶花觚髙
低二種八卦方瓶茄袋瓶龍泉窰瓶定窰花尊花囊四
耳小定壺圎口匾肚壺青東磁小蓍草瓶方漢壺圓瓶
古龍泉蒲槌瓶各窰壁瓶次則古銅花觚銅觶小尊罍
方壺素溫窰匾壺俱可挿花又如饒窰宣徳年燒製花
觚花尊蜜食礶成窑嬌青蒜蒲小瓶膽瓶細花一枝瓶
方漢壺式者亦可文房充玩但小瓶挿花折宜瘦巧不
宜繁雜宜一種多則二種須分髙下合挿儼若一枝天
生二色方美或先凑簇像生即以麻絲根下縳定挿之
若彼此各向則不佳矣大率挿花須要花與瓶稱花髙
於瓶四五寸則可假如瓶髙二尺肚大下實者花出瓶
口二尺六七寸須折斜冗花枝鋪撒左右覆瓶兩傍之
半則雅若瓶髙瘦却宜一髙一低雙枝或屈曲斜裊較
瓶身少短數寸似佳最忌花瘦於瓶又忌繁雜如縛成
把殊無雅趣若小瓶挿花令花出瓶須較瓶身短少二
寸如八寸長瓶花止六七寸方妙若瓶矮者花髙於瓶
二三寸亦可挿花有態可供清賞故挿花挂畵二事是
誠好事者本身執役豈可托之僮僕為哉客曰汝論僻
矣人無古瓶必如所論則花不可挿耶不然余所論者
收藏鑒家積集既廣須用合宜使器得雅稱云爾若以
無所有者則手執一枝或採滿把即挿之水鉢壁縫謂
非愛花人歟何竢論瓶美惡又何分於堂室二用乎哉
吾懼客嘲熟矣具此以解
　　瓶花之忌
瓶忌有環忌放成對忌用小口瓮肚瘦足藥罈忌用葫
蘆瓶凡瓶忌雕花粧彩花架忌置當空几上致有顛覆
之患故官哥古瓶下有二方眼者為穿皮條縳於几足
不令失損忌香烟燈煤燻觸忌猫䑕傷殘忌油手拈弄
忌藏密室夜則須見天日忌用井水貯瓶味醎花多不
茂用河水并天落水始佳忌以挿花之水入口凡挿花
水有毒惟梅花秋海棠二種毒甚須防嚴密
　　瓶花之法
牡丹花　貯滚湯於小口瓶中挿花一二枝𦂳𦂳塞口
　則花葉俱榮三四日可玩芍藥同法一云以蜜作水
　挿牡丹不悴蜜亦不壞
戎葵　鳳僊花　芙蓉花(凡折/枝花)
　已上皆滚湯貯瓶挿下塞口則不憔悴可觀數日
梔子花　將折枝根槌碎擦鹽入水挿之則花不黄其
　結成梔子初冬折枝挿瓶其子赤色儼若花蕋可觀
荷花　採將亂髮纒縛折處仍以泥封其竅先入瓶中
　至底後灌以水不令入竅竅中進水則易敗
海棠花　以薄荷包枝根水養多有數日不謝
竹枝(瓶底加/泥一撮)松枝　靈芝同吉祥草俱可挿瓶
　後録四時花紀俱堪入瓶但以意巧取裁花性宜水
　宜湯俱照前法幽人雅趣雖野草閑花無不採挿几
　案以供清玩但取自家生意原無一定成䂓不必拘
　泥
靈芝僊品也山中採歸以籮盛置飰甑上蒸熟晒乾藏
　之不壞(用錫作管套根挿水瓶中伴以竹葉/吉祥草則根不朽上盆亦用此法)
冬間挿花須用錫管不惟不壞磁瓶即銅瓶亦畏氷凍
　執質厚者尚可否則破裂如瑞香梅花水仙粉紅山
　茶臘梅皆冬月妙品挿瓶之法雖曰硫黄投之不凍
　恐亦難敵惟近日色南牕下置之夜近卧榻庶可多
　玩數日一法用肉汁去浮油入瓶挿梅花則蕚盡開
　而更結實
　四時花紀
　　牡丹芍藥建蘭菊花四種
四種品類數多栽培不易俱録全譜當按譜栽植以供
佳賞
　　甌蘭花三種
三種惟杭城有之花如建蘭香甚一枝一花有紫花黄
心有白花黄心者紫若臙脂白如羊脂花甚可愛出法
華山採其原墩者種背隂處可活開花紫白者名蓀葉
較蘭稍潤
　　玉蘭花
花未開者澆以糞水則花大而香其瓣擇洗精㓗拖麵
蔴油煎食牡丹新落瓣亦可煎食蜜浸古名木蘭
　　迎春花
春首開花故名每於花放時移栽土肥則茂燖牲水灌
之則花蕃二月中旬分種
　　杏花
本有梅杏沙杏之分根生最淺以大石壓根則花盛果
結核種
　　桃花十種
桃花平常者亦有粉紅粉白深粉紅三色其外有单瓣
大紅千葉紅桃之變也单瓣白桃千葉碧桃之變也有
緋桃俗名蘇州桃花如剪絨者比諸桃開遲而色可愛
有瑞仙桃花色深紅花宻有綘桃千瓣有二色桃色粉
紅花開稍遲千瓣極雅
　　山礬花
生杭之西山三月着花細小而繁香馥甚逺故俗名七
里香
　　笑靨花
花細如豆一條千花望之若堆雪然無子可種根窠叢
生茂者數十條以原根劈作數墩分種易活
　　蝴蝶花
草花儼若蝶狀色黄上有赤色細㸃濶葉秋時分種
　　金莖花(一云即黄/蝴蝶花)
金莖花如蛺蝶風過花如飛舞揺蕩婦人採之為餙諺
曰不戴金莖花不得入仙家
　　紫薇花
花碎而繁色淺紫每花一蒂若柔絲相繫故枝動朶朶
嬌顫不勝俗名怕癢是指此耳亦以根分
　　李花
有青霄李御黄李李之上品也若紫粉小青皆下品也
有麥李紅甚麥熟而實可食矣俱花小而蕃
　　映山紅
本名山躑躅花類杜鵑稍大单瓣色淺若生滿山頂其
年豐稔人競採之外有紫粉紅二色
　　鹿葱花
花儼蜨蝶三大圓瓣而三小尖瓣色葱藕色中心白地
紅黄㸃㸃揺風弄影丰韻可人根枝叢發
　　萵苣花
俗名金盞花也色金黄細瓣攅簇肖盞當春初即開獨
先衆花
　　金雀花
春初開黄花甚可愛儼狀飛雀且可采以滚湯着鹽焯
過作茶供一品
　　粉團花二種
麻葉花開小而色邊紫者為最其白粉團即繡毬花也
宜種牡丹臺處與牡丹同開用為襯色甚佳俱用八僊
花種於盆内削去半邊架起就接
　　薔薇花(同類七種/)
有大紅粉紅二色喜屛結肥不可多腦生莠虫以煎銀
店中爐灰撒之則虫盡斃正月初剪枝長尺餘扦種以
下數種類此花可蒸茶
　　寳相花
花較薔薇朶大而千瓣塞心有大紅粉色二種
　　十姊妹
花小而一蓓十花故名其色自一蓓中分紅紫白淡紫
四色或云色因開久而變有七朶一蓓者名七姊妹云
花甚可觀開在春盡
　　金沙羅
似薔薇而花单瓣色更紅艷奪目
　　黄薔薇
色蜜花大亦竒種也剪條扦種近廣於昔態嬌韵雅薔
薇上品
　　金鉢盂
似沙羅而花小夾瓣如甌紅鮮可觀
　　間間紅
花似薔薇色紅瓣短葉差小於薇
　　羊躑躅
生諸山中花大如杯盞類萱黄色羊食生疾若癎
　　梨花二種
有香臭二種其梨之妙者花不作氣醉月欹風含烟帶
雨瀟洒丰神莫可與並
　　郁李花二種
有粉紅雪白二色俱千葉花甚可觀如紙剪簇成者子
可入藥
　　玫瑰花二種
出燕中色黄花稍小於紫玫瑰種紫玫瑰多不久者縁
人溺澆之即斃種以分根則茂本肥多悴黄亦如之紫
者亁可作囊以糖霜同搗收藏謂之玫瑰醬各用俱可
　　麗春花
罌粟類也其花单瓣瓣嘗飛舞儼如蝶翅扇動亦草花
中之妙品也
　　錦帶花
花開蓓虆可愛形如小鈴色粉紅而嬌植之籬間採折
供玩
　　木香花三種
花開四月木香之種有三其最紫心白花香馥清潤髙
架萬條望若香雪其青心白木香黄木香二種皆不及
也亦以剪條挿種不甚多活以條扳入上中一段壅泥
伺月餘根長自木生枝外剪斷移栽可活
　　棣棠花
花若淡黄一葉一蕋生甚延蔓春深與薔薇同開可助
一色
　　辛夷花
花如蓮外紫内白蕋若筆尖故名木筆一名望春俗名
猪心本可就接玉蘭
　　紫丁香花
木本花如細小丁香而瓣柔色紫蓓蕾而生接種俱可
自是一種非瑞香别名
　　野薔薇花二種
色有雪白粉紅二種採花拌茶瘧病烹食即愈
　　荼䕷花二種
大朶色白千瓣而香枝梗多刺詩云開到荼䕷花事盡
為當春盡時開耳外有蜜色一種
　　金絲桃花
花如桃而心有黄鬚鋪散花外若金絲然亦以根下劈
開分種
　　海棠花七種
海棠有鐵梗色如硃紅有木𤓰粉紅有西府有樹海棠
二種一紫一白有垂絲海棠吐絲美甚冬至日用糟水
澆則來春花盛若秋海棠嬌冶柔軟真同美人倦粧此
品喜隂一見日色即瘁九月收枝上黑子撒於盆内地
上明春發枝當年有花老根過冬者花發更茂
　　繅絲花
花葉儼似玫瑰而色淺紫無香枝生刺針時至煑繭花
盡開放亦以根分
　　結香花
花色鵝黄較瑞香稍長花開無葉花謝葉生枝極柔軟
多以蟠結上盆香色俱無可取
　　枳殻花(藥花頗有可觀者若苿/㽔菉豆之類不能悉載)
花細而香聞之破鬱結籬傍種之實可入藥
　　橙花
花細而白香清可人以之蒸茶向為龍虎山上進御絶
品園林種之可收作此橙用更多
　　紅蕉花二種(種盆短焦即芭蕉所出者掘起根蒲/上用油簮脚横刺二眼即不長髙可)
　　(玩/)
種自東粤來者名美人蕉其花開若蓮而色紅若丹中
心一朶曉生甘露其甜如蜜即嘗芭蕉亦開黄花至曉
瓣中甘露如飴食之止渴
　　海桐花
花細白如丁香而嗅味甚惡逺觀可也
　　金錢花(俗名夜/落金錢)
出自外國梁時外國進花朶如錢亭亭可愛昔魚𢎞以
此賭賽謂得花勝得錢可為好之極矣
　　紫藤花
花深紫色柔條可愛夏開一簇葩艷輕盈作架植之蔓
延若錦
　　杜鵑花三種
有蜀中者佳謂之川鵑花内十數層色紅甚出四明者
花可二三層色淡總名杜鵑喜隂惡肥天旱以河水澆
之樹隂下放置則茂葉色青翠可觀有黄白二色竒甚
　　茉莉花二種
有千葉初開時花心如珠有单瓣者喜肥以米泔水澆
之則花開不絶或皮屑浸水澆之亦可又云宜糞但欲
加土壅根為妙惟難過冬若天色作寒移置南牕下每
日向陽至十分亁燥以水微濕其根或以朝南屋内泥
地上掘一淺坑將花矼存下以矼平地上以篾籠罩花
日傍以泥築實無隙通風此最妙法也至立夏前方可
去罩盆中週遭去土一層以肥土填上用水澆之芽發
方灌以糞次年和根取起換土栽過無不活者如此收
藏多年可延又云賣花者惟欲花瘁其中有說夏間收
回即換土種之去其故土礱糠亦是一法
　　凌霄花
蔓生花黄用以蟠繡大石似亦可觀花能墮胎
　　吉祥草花
吉祥草易生不拘水土中石上俱可種惟得水為佳用
以伴孤石靈芝清甚花紫蓓生然不易發如家居種之
有花似云吉祥
　　真珠蘭花
真珠蘭色紫蓓虆如珠花開成箒其香甚濃以之蒸牙
香棒香名曰蘭香者非此不可廣中極盛㩦至南方則
不花矣又名魚子蘭
　　月季花二種
俗名月月紅凡花開後即去其蒂勿令長大則花隨發
無已二種雖雪中亦花有粉白色者甚竒月季非長春
另是一種按月發花色相妙甚
　　秋牡丹花
草本遍地延蔓葉肖牡丹花開淺紫黄心根生分種
　　朱蘭蕙蘭二種
花開肖蘭色如渥丹葉濶而柔粤種蕙葉細長一梗八
九花朶嗅味不佳俗名九節蘭也
　　楝樹花
苦楝發花如海棠一蓓數朶滿樹可觀
　　挂蘭二種
産浙之溫台山中巖壑深處懸根而生故人取之以竹
為絡挂之樹㡳不土而生花微黄肖蘭而細不可缺水
時當取下水中浸濕又挂亦竒種也(閩粤一種紅花黄/邊紫粉心者美甚)
　　淡竹花
花開二瓣色最青翠鄉人用綿收之貨作畫燈青色幷
破緑等用
　　金燈花二種
花開一簇五朶金燈色紅銀燈色白皆蒲生分種
　　紫羅襴花
草本色紫翠如鹿葱花秋深分本栽種四月發花可愛
　　四季花
花小葉細色白午開子落自三月開至九月其枝葉搗
汁可治跌打損傷又名接骨草剖根分種
　　剪秋羅花五種
花有五種春夏秋冬羅以時名也春夏二羅色黄紅不
佳獨秋冬紅深色美亦在春時分種喜肥則茂又一種
色金黄美甚名金剪羅
　　含笑花
産廣東其花如蘭形色俱肖花開不滿若含笑然隨即
凋落余初得自廣中僅髙二尺許今作拱把之樹矣且
不懼冬
　　紫薇花五種
紫色之外有大紅色有白色有粉紅色有茄色
　　榴花八種
燕中有千瓣白千瓣粉紅千瓣黄大紅者比他處不同
中心花瓣如起樓臺謂之重臺石榴花頭頗大而色更
紅深余曾四種俱帶回杭至今芳郁有四色单瓣
　　蓮花六種
紅白之外有四面蓮千瓣四花兩花者名並蒂總在一
蕋發出有臺蓮開花謝後蓮房中復吐花英亦竒種也
有黄蓮又云以蓮子磨去頂上些少浸靛缸中明年清
明取起種之花開青色有此法而未試
　　佛桑花四種
有大紅有粉紅有黄有白四色自四月開至十月方止
花之可愛妙莫與比但無法可令過冬是大恨也
　　罌粟花三種
罌粟千瓣五色虞美人瓣短而嬌滿園春夾瓣飛動俱
以子種在八月中秋日下土宜大肥則明年夏月花茂
否不及矣亦宜葢以毛灰免令虫食其子
　　夾竹桃花
花如桃葉如竹故名然惡濕而畏寒十月初宜置向陽
處放之喜肥不可缺壅
　　玉簮花二種
春初移種肥土中則茂其花瓣拖麵入少糖霜煎食香
清味淡可入清供紫者花小葉上黄緑間道喜水分種
盆石栽之可玩
　　種盆荷花
老蓮子裝入鷄卵殻内將紙糊好開孔與母鷄混衆子
中同伏候雛出取開收起蓮子先以天門冬為末和羊
毛角屑拌泥安盆底種蓮子在内勿令水亁則生葉開
花如錢大可愛
　　指甲花
生杭之諸山中花小如蜜色而香甚用山土移上盆中
亦可供玩
　　梔子花三種
有三種有大花者結山梔甚賤有千葉者有福建矮樹
梔子可愛髙不盈尺梅雨時隨手剪扦肥土俱活
　　火石榴花三種
上盆小株花多色紅有粉紅白色三種甚可人目然無
他法以其嫩頭長出即摘去烈日當午以水澆之則花
茂肯發是即大株分本(外有細葉/一種亦佳)
　　慈菰花
水中種之每窠花挺一枝上開數十朶色香俱無惟根
至秋冬取食甚佳
　　鼓子花
花開如拳不放頂幔如釭鼔式色微藍可觀又可入藥
　　孩兒菊花
花小而紫不甚美觀但其嫰頭揉軟置之髪中衣帶香
可辟汗作氣夏月一種佳草有二種梗紫者香甚
　　紫花兒
遍地叢生花紫可愛柔枝嫩葉摘可作蔬春時子種
　　夜合花二種
紅紋香淡者名百合蜜色而香濃日開夜合者名夜合
分二種根可食一年一起去其最大者供食小者用肥
土排之則春發如故
　　番山丹花
有二種一名畨山丹花大如碗瓣俱捲轉髙可四五尺
一種花如硃砂本止盈尺茂者一榦兩三花朶更可觀
也亦須每年八九月分種方盛
　　石竹花二種
石竹二種单瓣者名石竹千瓣者名洛陽花二種俱有
雅趣亦須每年起根分種則茂
　　紅豆花
花開一穗十蕋虆虆下垂色妍桃杏其葉瘦如蘆亦可
觀也
　　戎葵(即蜀葵/)
出自西蜀其種類似不可曉地肥善灌花有五六十種
竒態而色有紅紫白墨紫深淺桃紅茄紫雜色相間花
形有千瓣有五心有重臺有剪絨有細瓣有鋸口有圓
瓣有五瓣有重瓣種種莫可名狀但收子以多為貴八
九月間鋤地下之至春初刪其細小茸雜者另種餘留
本地不可缺肥五月繁華莫過於此
　　紅麥
麥種花妙如剪子大於麥數倍色紅可愛
　　錢葵(即錦/茄花)
花葉如葵稍矮而叢生花大如錢止有粉間深紅一色
開亦耐久
　　萱花三種(俗名鵞/脚花)
有三種单瓣者可食千瓣者食之殺人惟色如蜜者香
清葉嫩可充髙齋清供又可作蔬食之不可不多種也
且春可食苗夏可食花比他花更多二事
　　山丹花三種
花如朱紅外有黄色有白色花者二種稱竒亦在春分
種
　　雙鸞菊
草本挺生花開多甚每朶頭若尼姑㡌然折去此㡌内
露雙鸞並首形似無二外分二翼一尾天巧之妙何肖
生物至此根可入藥名曰烏頭春分根種
　　芙蓉花四種
有數種惟大紅千瓣白千瓣半白半桃千瓣醉芙蓉朝
白午桃紅晩改大紅者佳甚不必分根記在十一月中
將嫩條剪下斫作一尺一條向陽地上掘坑埋之仍以
土掩至正月後起條遍挿水邊林下無不活者當年即
花
　　蓼花
花開蓓虆而細長二寸枝枝下垂色粉紅可觀惟水邊
更多故俗名水紅花也花葉用以煎汁洗脚瘋癢良
　　金鳳花六種
金鳳花有重瓣单瓣紅白粉紅紫色淺紫如藍有白瓣
上生紅㸃凝血俗名洒金六色花開一落即去其蒂則
花茂與月季同法其子可收入藥作種
　　十樣錦四種
十樣錦枝頭亂葉有紅紫黄緑四色故名其鴈來紅以
鴈來而色嬌紅老少年至秋深脚葉深紫而頂紅少年
老頂黄而葉緑收子撒於耨熟肥土中加毛灰葢之恐
防蟻食二月中即生
　　鷄冠花四種
鷄冠有掃箒鷄冠有扇面鷄冠有紫白同蒂名二色鷄
冠扇面者以矮為佳箒樣者以髙為趣然下子時撒髙
則髙撒低則低也若三色鷄冠一朶同蒂色分紫白粉
紅亦竒種也俱收子種
　　金銀蓮花二種
湖中甚多園林盆泥蓄水種之但取二色重臺者可愛
　　纒枝牡丹花
柔枝倚附而生花有牡丹態度甚小纒縳小屏花開爛
然亦有雅趣
　　木樨花四種
有四種金黄花白花黄花結子四季花惟金桂為最葉
邊如鋸齒而紋麄者其花香甚灌以猪糞則花茂蠶沙
壅之亦可
　　槿花二種
籬槿花之最惡者也其種外有千瓣白槿大如勸杯有
大紅粉紅千瓣逺望可觀即南海朱槿那提槿也且挿
種甚易
　　水木樨花
花色如蜜香與木樨同味但草本耳亦在二月分種(一/名)
(指田用葉搗加礬泥/染指紅於鳳仙葉)
　　秋葵花
色蜜心紫秋花朝暮傾陽此葵是也秋盡收子移種
　　白菱花
木本花如千瓣菱花葉同梔子一枝一花葉托花朶七
八月開色白如玉可愛亦接種也
　　茗花
即食茶之花色月白而黄心清香隱然瓶之髙齋可為
清供佳品且蕋在枝條無不開遍
　　茶梅花
開十一月中正諸花凋謝之候花如鵝眼錢而色粉紅
心黄開且耐久望之雅素無此則子月虚度矣
　　梅花七種
尋常紅白之外有五種如緑蕚蒂純緑而花香亦不多
得有炤水梅花開朶朶向下有千瓣白梅名玉蝶梅有
单瓣紅梅有練樹接成墨梅皆竒品也種種可觀
　　臘梅花三種
今之狗英臘梅亦香但臘梅惟圓瓣如白梅者佳若瓶
一枝香可盈室余見洪忠宣公山庭有之後竟滅殁今
之圓瓣臘梅皆如荷花瓣者瓣有微尖僅免狗英則可
客云楚中荆襄産者最佳想忠宣宅中亦得自彼處故
今不復見也
　　山茶花六種(别名甚多以可觀/玩世所廣者録之)
如磬口外有粉紅者十月開二月方已有鶴頂茶如碗
大紅如羊血中心塞滿如鶴頂來自雲南名曰滇茶有
黄紅白粉四色為心而大紅為盤名曰瑪瑙山茶花極
可愛産自浙之溫郡有曰寳珠九月發花其香清可嗅
　　畨椒
叢生白花子儼秃笔頭味辣色紅甚可觀子種
　　水僊花二種
有二種单瓣者名水僊千瓣者名玉玲瓏又以单瓣者
名金盞銀臺因花性好水故名水仙单者葉短而香可
愛用以盆種上几其法云五月不在土六月不在房栽
向東籬下花開朶朶香五月取起以人溺浸一月六月
近竈處置之七月種則有花甚不然也余曾為之無驗
且杭之近江水處菜戸成林種者無枝不花未嘗用此
法也惟土近滷鹹則花茂
　　瑞香花四種
有紫花名紫丁香有粉紅者名瑞香有白瑞香有緑葉
黄邊者名金邊瑞香惟紫花葉厚者香甚他如桂林有
象蹄花(似巵/葉小)枸那花(夏開/淡紅)白鶴花(花如/鶴立)上元花(上元/時開)似
茶花(清香/素色)俱名花惜不可得
百花之外更有結子花草青紅蓓虆可移盆中蟠簇雖
嚴冬不凋者有二十二種俱堪齋頭清玩幷録附之外
此他省所産更多未見者不録
　　虎茨
産杭之蕭山白花紅子而子性甚堅雖嚴冬厚雪不能
敗也畏日色百年者止髙二三尺不甚易活
　　枸杞子
諸山中有之老本虬曲可愛結子紅甚㸃㸃若綴雪中
可觀
　　地珊瑚
産鳳陽諸郡中藤本其子紅亮克肖珊瑚狀若筆尖下
懸不畏霜雪初青後紅收子可種又名海瘋藤子未詳
　　茅藤菓
藤本亦可移植盆中結縳成葢其子紅甚柔掛虆虆甚
可人目
　　雪下紅
一種藤本生子類珠大若芡實色紅如日粲粲下垂積
雪盈顆似更有致故名
　　野葡萄
生諸山中子細如小豆色紫蓓虆而生狀若葡萄蟠之
髙樹懸挂可觀
　　山梔子
大葉梔子花至秋結子儼狀薔薇花蕋經霜由黄而紅
盆種挿瓶可助十一月中無花之趣
　　金燈
草本結子儼若燈籠薄衣為罩内包紅子大若龍眼去
衣看子俱可
　　無花菓
木本不花生菓狀若林檎色青可久收菓隂亁燒灰治
痢甚良
　　羊婆奶
木本細葉其子狀乳頭虆虆而生入口酸甜可食色帶
青紫
　　闌天竹
生諸山中葉儼似竹生子枝頭成穗紅如丹砂經久不
脫且耐霜雪植之庭中可避火灾
　　金豆橘
橘種生子狀蠶豆秋深顆顆若金樹小子多清玩妙品
可入糖蜜供食
　　牛奶橘
生子儼同牛奶秋時結實看至明年三月子尚垂金不
落收入蜜食生可食皮
　　金彈橘
橘種子生若彈丸而色紅冬殘收以充供
　　天茄兒
草本狀若茄子差小色青長寸許熟時採以鹽湯焯過
可供茶品甚佳
　　平地木
髙不盈尺葉色深緑子紅甚若棠梨下綴且托根多在
甌蘭之傍巖􁒽幽處似更可佳
　　霸王樹
産廣中本肥狀生如掌色翠緑上多米色㸃子葉生頂
上稱為竒樹可也
　　錦荔枝
草本藤蔓種盆結縛成葢生菓若荔枝少大色金紅肉
甜可食子入藥用
　　盆種小葫蘆
以葫蘆秧種小盆得土甚淺至秋結子形僅寸許擇其
周正者止留一枚垂挂可觀霜後收亁佩帶用為披風
鈕子有物外風致但難於成功亦難美好為可恨也
　　青珊瑚
産廣中結實如珊瑚鈎色青翠可玩
　　鐵樹
産廣中色儼類鐵其枝了穿結甚有畵意又聞有鐵樹
花葉宻而花紅想又一種也未見
　　種大葫蘆
先春以肥糞壤土堆疊尺厚將大葫蘆子種入土内相
去三四寸埋一二粒待苗長三五尺時内選本粗一株
作主次將傍株去皮一片兩株結縛若就花法以泥塗
封稍長去其一苗留本又將傍株再就以三根株幷作
一株延蔓則三本之力歸一苗矣其結實成形又悉刪
去衆多止留壯者一枚至秋成實大比尋常數倍用作
酒尊㩦帶山遊誠物外清品宜多種之擇其形似完整
可用
　　花竹五譜
髙子曰花品若牡丹芍藥蘭竹菊類俱有全譜即余所
編菊譜名曰三徑怡閒録是也不能全舉以煩卷帙聊
述諸譜切要併種花雜說録為山人園圃日考不敢云
備要亦不外是也藝花者當自取栽
　牡丹花譜
　　種牡丹子法
六月時候看花上結子微黑將􁀙開口者取置向風處
晾一日以瓦盆拌濕土盛起至八月取出以水浸試沉
者開畦種之約三寸一子待來春當自得花
　　牡丹所宜
牡丹宜寒惡熱宜燥惡濕根窠喜得新土則旺懼烈風
炎日栽宜寛厰向陽之地為牡丹所宜
　　種植法
栽宜八月社前或秋分後三兩日若天氣尚熱遲遲亦
可將根下宿土緩緩掘開勿傷細根以漸至近每本用
白蘝細末一觔一云硫黄脚末二兩猪脂六七兩拌土
壅入根窠填平不可太髙亦不可築實脚踏填土完以
雨水或河水澆之滿臺方止次日土低凹又澆一次填
補細泥一層若初種不可太宻恐花時風鼓互相抵觸
損花之榮此為種花之法也其種子落地直至春芽發
葉長是子活矣六月須備箔遮夜則受露二年八月移
栽别地則茂此䕶子法也
　　分花法
揀大墩茂盛花本八九月時全墩掘起視可分處剖開
兩邊俱要有根易活用小麥一握拌土栽之花茂此分
花法也
　　接花法
芍藥肥大根如蘿葡者擇好牡丹枝芽取三四寸長削
尖匾如鑿子形將芍藥根上開口挿下以肥泥築𦂳培
過一二寸即活又以单瓣牡丹種活根上去土二寸許
用礪刀斜去一半擇千葉好花嫩枝頭有三五眼者一
枝亦削去一半兩合如一用麻縛定以泥水調塗麻外
仍以瓦二塊合圍壅泥待來春花發去瓦以草蓆䕶之
茂即有花此接花法也
　　灌花法
灌花須早地凉不損根枝八九月五日一澆積久雨水
為妙立冬後三四日一澆糞水十一月後爬鬆根土以
宿糞濃澆一次二次餘澆河水春分後不可澆水待穀
雨前又澆肥水一次且澆不宜驟六月暑中不可澆水
旱則以河水黒旱澆之不可濕了枝葉北方土厚不宜
糞澆亦不宜井水此澆花法也
　　培養法
八九月時用好土根上如前法培壅一次比根髙二寸
須隔二年一培榖雨時設簿遮葢日色雨水勿令傷花
則花久花落即前花枝嫩處一二寸六月時亦須設簿
勿令晒損花芽冬以草薦遮雪此培養法也
　　治療法
冬至前後以鍾乳粉和硫黄一二錢掘開泥培之則花
至來春大盛種時以白歛拌土欲絶蠐螬土蠶食根有
蛀眼處以硫黄末入孔杉木削針針之虫斃若有空眼
處折斷捉虫亦一法耳此為治療法也
　　牡丹花忌
北方地厚忌澆肥糞油籸肥壅忌觸麝香桐油漆氣忌
用熱手搓摩揺動忌草長藤纒以奪土氣傷花四傍忌
踏實便地氣不升忌初開時即便採拆令花不茂忌人
以烏賊魚骨針刺花根則花弊凋落此牡丹之所忌也
　古亳牡丹花品目
黄類
　　御衣黄(千葉色/似黄葵)　　淡鵝黄(初開微黄色如新鵞/黄後漸白平頭聞有)
　　　(太真黄/未見)
大紅類
　大紅舞青􁀙(千葉樓子胎短花小/中出五青瓣宜向陽)
　石榴紅(千葉樓子胎/類王家紅)曹縣狀元紅(千葉樓子宜/成樹背隂)
　金花狀元紅(大瓣平頭微紫每瓣/上有黄鬚故名宜陽)
　王家大紅(千葉樓子胎紅而/頭尖微曲宜陽)
　大紅剪絨(千葉平頭/花瓣如剪)大紅繡毬(花類王家/紅葉微小)
　大紅西𤓰穰(千葉樓/子宜隂)小葉大紅(千葉頭/小難開)
　金絲大紅(千頭不甚大每瓣上有/白絲毫謂之金線紅)
　硃砂紅(千葉樓/子宜陽)　　暎日紅(千葉樓子/細瓣宜陽)
　錦袍紅(千葉/平頭)　　　羊血紅(千葉平/頭易開)
　九蕋珍珠紅(千葉花中/有九蕋)
　石家紅(千葉平頭/不甚𦂳)　七寳冠(千葉樓子難開/又名七寳旋心)
　醉胭脂(千葉樓子莖長每/開頭垂下宜陽)
桃紅類
　魏紅(千葉/)　　　　大葉桃紅(千葉樓/子宜隂)
　桃紅舞青猊(千葉樓子中出五青瓣/河南名睡緑蝉宜陽)
　壽安紅(平頭黄心有粗細/葉二種粗者香)
　壽春紅(千葉平頭胎/瘦小宜陽)殿春芳(千葉樓/子開遲)
　醉桃仙(千葉花外白内/紅難開宜隂)
　美人紅(千葉/樓子)　　　皺葉桃紅(千葉樓子葉圓/而皺難開宜隂)
　梅紅平頭(千葉深/桃紅)　蓮蕋紅(千葉樓/瓣似蓮)
　海天霞(千葉平頭開/大如盤宜陽)桃紅西𤓰穰(千葉樓子胎/紅而長宜陽)
　翠紅粧(千葉樓子/難開宜隂)　陳州紅(千葉/樓子)
　桃紅西畨頭(難開/宜隂)　桃紅線(千葉/)
　四面鏡(有旋/瓣)　　　桃紅鳳頭(千葉花/髙大)
　嬌紅樓臺(千葉淺紅/桃紅宜隂)輕羅紅(千葉/)
　淺嬌紅(千葉/樓子)　　　花紅綉毬(千葉細瓣/開圓如毬)
　嬌紅(色如魏紅/不甚千葉)　　醉嬌紅(千葉/微紅)
　出莖紅桃(千葉大尺餘其/莖長二尺許)
　西子紅(千葉開圓/如毬宜隂)　紫玉(千葉白瓣中有/紅絲紋大尺許)
　海雲紅(千葉色紅/如朝霞)
粉紅類
　玉芙蓉(千葉樓子成/樹則開宜隂)素鸞嬌(千葉樓/子宜隂)
　水紅毬(千葉叢/生宜隂)　　玉兎天香(二種一早開頭微小/一晩開頭極大中出)
　　(二瓣如/兎耳)　　　　醉楊妃(二種一千葉種子宜陽/一平頭極大不耐日色)
　赤玉盤(千葉平頭外/白内紅宜隂)回回粉西施(細瓣樓子外/紅内粉紅)
　粉西施(千葉甚/大宜隂)　　醉西施(千葉開/久露頂)
　觀音面(千葉開𦂳不甚/大叢生宜陽)
　粉嬌娥(千葉白色帶淺/紅即􁱀粉粧)
　西天香(開早初甚嬌三/四日則白矣)
　彩霞紅(千葉/平頭)　　　玉樓春(千葉多/雨盛開)
　鶴翎紅(千葉/)　　　醉春容(色似玉芙蓉/開頭差小)
　醉玉樓(千葉色/白起樓)　　一百五(千葉過清明即/開又名滿園春)
　合歡花(千葉一莖/兩朶未見)　倒暈檀心(千葉外深紅/近蕚反淺白)
　肉西施(千葉/樓子)　　　三學士(千葉/三色)
紫類
　紫舞青霓(千葉中出/玉青瓣)腰金紫(千葉有黄/鬚一圍)
　葉底紫(千葉莖短/葉覆其花)　即黑紫(千葉樓子/色類黑葵)
　丁香紫(千葉/樓子)　　　瑞香紫(千葉/大瓣)
　平頭紫(千葉大/徑尺)　　徐家紫(千葉/花大)
　茄花紫(千葉樓子又/名藕絲合)紫姑仙(千葉樓/子大瓣)
　紫綉毬(千葉/花圓)　　　紫羅袍(千葉又名/茄色樓)
　紫重樓(千葉/難開)　　　紫雲芳(千葉又名/多叢樓)
　駝褐裘(千葉/)　　　淡藕絲(千葉樓子淡/紫色宜隂)
　烟籠紫(千葉淺/淡交映)
白類
　白舞青猊(千葉樓子中/出五青瓣)
　萬卷書(千葉花瓣皆卷筒又名波斯頭又/名玉玲瓏一種千葉桃紅亦同名)
　玉重樓(千葉樓/子宜隂)　　無瑕玉(千葉/)
　水晶毬(千葉/粉白)　　　白剪絨(千葉平頭瓣上如鋸/齒入名白纓絡難開)
　緑邊白(千葉瓣/有緑色)　　羊脂玉(千葉樓/子大瓣)
　慶天香(千葉/粉白)　　　玉天仙(千葉/粉白)
　玊綉毬(千葉/)　　　玉盤盂(千葉平/頭大瓣)
　蓮香白(千葉平頭瓣如/蓮花香亦如之)
　青心白(千葉/心青)　　　伏家白(千葉/)
　鳳尾白(千葉/)　　　遲來白(千葉/)
　平頭白(千葉花者大尺/許難開宜隂)
　金絲白(千葉/白色)　　　佛頭青(千葉樓子大瓣群花謝/後始開瓣有緑色汴名)
　　(緑蝴蝶四/名鴨蛋青)
　　芍藥譜
本草一名黑牽夷韓詩曰芍藥離草也詩曰伊其相謔
贈之以芍藥牛亨問曰將離相贈以芍藥者何也董子
荅曰芍藥一名可離將别故贈之亦猶相招贈之以文
無故文無一名當歸芍藥榮於仲春華於孟夏傳曰驚
蟄之節後二十有五日芍藥榮是也素問王冰注雷乃
發聲之下有芍藥榮芍藥香草制食之毒者莫良於芍
藥故獨得藥之名所謂芍藥之和具而食之(岑樓慎氏/曰句出于)
(虚/賦)草謂之榮與此不同況今芍藥四月始榮故知其偽
也其華有至千葉者俗呼小牡丹今羣芳中牡丹品第
一芍藥品第二故世謂牡丹為花王芍藥為花相又或
以為花之副也
　崔豹古今注云芍藥有二種有草芍藥有木芍藥木
　者花大而色深俗呼為牡非也安期生服鍊法云芍
　藥有二種有金芍藥有木芍藥金者色白多脂木者
　色紫多脉此則驗其根也(即赤芍白/芍之分云)
　　種法
種法以八月起根去土以竹刀剖開勿傷細根先壤猪
糞和礱糠黒泥入盆分根栽種勿蜜馬以人糞灌之來
春花發極盛然須三年一分俱以八月為候所為芍藥
洗脚是也
　　培法
種後以十一二月用鷄糞和土培之仍渥以黄酒一度
則花能改色開時須以竹篠扶之不令傾側有雨則以
簿遮蔽免速零落勿犯鐵器
　　修法
每至花謝後用剪剪去殘枝敗葉勿令討力使元氣歸
根十月九月時出根洗時去老梗腐黒之根易以新壤
肥土栽之三二年一分不分則病分頻花小而不舒花
之繁盛色之淺深皆出培壅剖根之力
　　芍藥名考
孔常父云唐詩人如盧仝杜牧張祐之徒皆居廣陵日
久未有一語及芍藥者是花品未有若今日之盛也
芍藥花譜總别四十二種其色則世傳以黄者為貴餘
皆下品也君子謂此花獨産於廣陵者為得風土之正
亦猶牡丹之品洛陽外無傳焉宋劉攽揚州芍藥譜凡
三十一種
　　冠羣芳　賽羣芳　寳妝成　盡天工
　　曉妝新　㸃妝紅　疊香英　積嬌紅
　　　已上皆上品也
　　醉西施　道妝成　菊香瓊　素妝殘
　　試梅妝　淺妝勻　醉嬌紅　凝香英
　　石嬌紅　縷金囊　怨春紅　妬鵞黄
　　蘸金香　試濃妝
　　　已上皆中品也
　　宿妝殷　取次妝　聚香絲　簇紅絲
　　效殷妝　㑹三英　合歡芳　擬繡韉
　　銀含稜
　　　已上皆下品也
孔武仲揚州芍藥譜凡三十五種
　　御衣黄　青苗黄　樓子尹黄二色黄
　　樓子綘　州子苗　峽石黄　樓子圓黄
　　鮑家黄　石壕黄　楊家花　袁黄冠子
　　龜地紅　湖纈　　黄樓子　壽州青苗
　　黄絲頭　道士黄　白纈子　金線樓子
　　金繫腰　沔池紅　紅纈子　青苗旋心
　　玉逍遥　紅樓子　緋子紅　楊花冠子
　　胡家纈　二色紅　髻子紅　茅山紫樓子
　　茅山冠子栁浦冠子軟條冠子當州冠子
　　蓬頭緋　多葉鞍子髻子紅　多葉紹熈
廣陵志芍藥譜凡三十二種
　　御愛黄　御衣黄　玊盤盂　玉逍遥
　　紅都勝　紫都勝　觀音紅　色金紫
　　黄樓子　尹家黄　黄壽春　出羣芳
　　蓮花紅　瑞連紅　霓裳紅　栁浦紅
　　芳山紅　延州紅　綴珠紅　玉板纈
　　玉冠子　紅冠子　紫鱠盤　小紫毬
　　鎮淮南　倚欄嬌　單緋　　胡纈玊樓子
　　粉縁子　紅旋心(見維/楊志)　　　芍藥譜完
　　菊花譜
髙子曰菊譜海内傳有數種其種植相去不過一二訣
法不同其名花何彼此之不侔也在杭之種菊者有以
花之舊名好竒更易惟紫白牡丹金銀芍藥四名不變
耳若蜜芍藥又云蜜鶴翎若寳相褒姒西施互相指是
似可笑耳今以古本舊譜摘其要畧以備採擇名則不
能隨人鼓舌爭執是否姑存其舊以俟賞識若余所著
三徑怡閒録中其說似無遺漏惜乎刻者所傳不廣亦
無繕本為可惜耳
　　分苗法
凡菊開後宜置向陽遮䕶冰雪以養其元至榖雨時將
根掘起剖碎揀壯嫩有根者单種有秃白者亦可種活
但要去其根上浮起白翳一層以亁潤土種築實不可
雨中分種令濕泥着根則花不茂分早不宜一云正月
後即可分矣
　　和土法
土宜畦髙以遠水患寛溝以便水流取黒泥去瓦礫用
鷄鵞糞和土在地鋪五七寸厚挿苗上盆則去舊土易
以新土每年須換一番則根株長大花朶豐厚否則必
痩削矣
　　澆灌法
種後早晩用河水天落水澆活苗頭起暫止待長五七
寸長用糞汁澆一次再用燖鷄鵞毛湯帶毛用矼收貯
待其作穢不臭後取澆灌則花盛而上下葉俱不脫夏
月日未出時每早宜澆根洒葉每雨後三二日即以濃
糞澆一次花至豆大聯澆糞水二次花放時一次則花
大而豐厚耐久
　　摘苗法
四五月間每雨後菊長亂苗每株即摘去正頭使分枝
而上若枝本痩者止摘一次七八月茂者再摘一次每
枝下小枝俱用摘去
　　刪蕋法
八月初時菊蕋以生如小豆大每頭必有四五須耐心
用指甲剔去旁生留中一蕋更看枝下傍出蕋枝悉令
刪去則花大如剔傷中蕋則不長矣
　　捕蟲法
初種活時有細蟲穿葉微見白路縈迴可用指甲刺死
又有黒小地蠶齧根早晩宜看四月麻雀作窠啄枝啣
葉宜防又防節眼内生蛀蟲用細鐵線透眼殺蟲五月
間有蟲名菊牛有鉗狀若螢火雨過後菊頭忽折可於
三四寸上尋看去其折枝不然和根斃矣又於六七月
後生青蟲難見須在葉下見有蟲糞如蠶沙即當去之
又有鑚節蟊蟲去之泥塗其節
　　扶植法
諺云未種菊先扦竹菊苗長至三四寸長即立小細竹
一枝於傍以棕線寛縛令直否則風雨欹斜花長屈曲
　　雨暘法
黄梅溽雨其根易爛雨過即用預蓄細泥封培更生新
根其本益固夏日最惡若能覆蔽秋後葉終青翠過此
二時方可言花矣
　　接菊法
接菊以菴䕡根或小花菊本接着如接樹法恐亦不佳
　　菊之名品
　御袍黄　太師紅　緑芙蓉　赤金盤
　瓊芍藥　金芍藥　蜜芍藥　紫牡丹
　白牡丹　黄牡丹　紅牡丹　病西施
　黄西施　賽西施　醉西施　白西施
　醉楊妃　剪霞綃　合蝉菊　賽楊妃
　太真紅　太真黄　狀元紅　狀元黄
　玉寳相　金寳相　鶴頂紅　紫玉蓮
　佛座蓮　勝金蓮　金佛蓮　西畨蓮
　太液蓮　錦芙蓉　玉芙蓉　金芙蓉
　粉雀舌　宻雀舌　紫蘇桃　黄疊羅
　白疊羅　一□雪　青心白　鶯羽黄
　金絡索　玉玲瓏　紫霞觴　瑞香紫
　蘸金盤　相袍紅　僧衣褐　火煉金
　黄茉莉　白茉莉　黄薔薇　荔枝紅
　勝緋桃　勝瓊花　琥珀盤　黄鶴翎
　紫鶴翎　白鶴翎　瑪瑙盤　一捻紅
　金鳳仙　玉蝴蝶　錦雲紅　白粉團
　紫粉團　粉鶴翎　金鎻口　銀鎻口
　綿絲桃　粉絲桃　紫絨毬　檀香毬
　白絨毬　蜜絨毬　殿秋香　黄綉毬
　剪金毬　象牙毬　本紅毬　錦綉毬
　水晶毬　晩黄毬　十采毬　粉綉毬
　大金毬　小金毬　銀紐絲　二色楊妃
　紅萬卷　黄萬卷　粉萬卷　二色西施
　錦牡丹　粉褒姒　紫褒姒　出爐金銀(二/名)
　錦褒姒　白褒姒　紅牡丹　蠟瓣西施
　縷金粧　蘸金白　洒金紅　劈破玉
　海雲紅　錦雀舌　金孔雀　紅剪絨
　紫剪絨　黄剪絨　白剪絨　無心對有心
　鄧州白　鄧州黄　福州紫　錦心繡口
　賓州紅　黄都勝　順勝紫　大小金鈐
　錦丁香　金紐絲　吕公袍　黄白木香菊
　麝香黄　波斯菊　試梅粧　紫袍金帶
　粉䗶瓣　白䗶瓣　黄羅繖　金盞銀臺
　紫羅繖　紅羅繖　玉盤盂　垂絲粉紅
　桃花菊　芙蓉菊　石榴紅　金章紫綬
　玉樓春　海棠春　紫羅袍　鳳友鸞交
　觀音面　玉堂仙　頭陀白　黄五九菊
　玉連環　倚闌嬌　金帶圍　四面鏡白菊
　玉帶圍　五月白　纒枝菊　五月翠菊
　白佛頂　黄佛頂　九煉金　六月菊(名滴/露)
　玉指甲　紅荔枝　紫荔枝　七月菊(名鉄/錢)
　金荔枝　銀荔枝　錦荔枝　白五九菊
　紫金鈴　紅粉團　黄粉團　樓子佛頂
　紫粉團　紅傳粉　雙飛燕　墨菊
　勝緋桃　荷花毬　紫萬卷　甘菊
　藍菊
　蘭譜
　　叙蘭容質第一
陳夢良　　色紫每榦十二萼花頭極大為衆花之冠
至若朝暉微炤曉露暗濕則灼然騰秀亭然露竒歛膚
傍幹團圓四向婉媚嬌綽竚立凝思如不勝情花三片
尾如帶徹青葉三尺頗覺弱黯然而緑背雖似劔脊至
尾稜則軟薄斜撒粒許帶緇最為難種故人希得其真
吳蘭　　色深紫有十五蕚榦紫莢紅得所養則岐而
生至有二十萼花頭差大色映人目如翔鸞翥鳳千態
萬狀葉則高大剛毅勁節蒼然可愛
潘花　　色深紫有十五萼榦紫圓匝齊整䟱宻得宜
䟱不露榦宻不簇枝綽約作態窈窕逞姿真所謂艷中
之艷花中之花也視之愈久愈見精神使人不能捨去
花中近心所色如吳紫艷麗過於衆花葉則差小於吳
峭直雄徤衆莫能及其色特深
仙霞　　乃潘氏西山於仙霞嶺得之故更以為名
趙十四　　色紫有十五萼初萌甚紅開時若晩霞燦
日色更晶明葉深紅者合於沙上則勁直肥聳超出羣
品亦云趙師博葢其名也
何蘭　　紫色中紅有十四蕚花頭倒壓亦不甚緑
　　品外之竒
金棱邊　　色深紫有十二蕚出於長泰陳家色如吳
花片則差小榦亦如之葉亦勁徤所可貴者葉自尖處
分三邊各一線許直下至葉中處色映日如金線其家
寳之猶未廣也
　　白蘭甲
濟老　　色白有十二萼標致不凡如淡妝西子素裳
縞衣不染一塵葉似施花更能髙一二寸得所養則岐
而生亦號一終紅
竈山　　有十五蕚色碧玊花枝開體膚鬆美顒顒昻
昻雅特閉麗真蘭中之魁品也每生並蒂花幹最碧葉
緑而痩薄開生子蔕如苦蕒菜葉相似俗呼為緑衣郎
黄殿講　　號為碧玉榦西施花色微黄有十五萼合
幷幹而生計二十五萼或迸於根美則美矣每根有萎
葉朶柔不起細葉最緑肥厚花頭似開不開榦雖髙而
實痩葉雖勁而實柔亦花中之上品也
李通判　　色白十五萼峭特雅淡追風浥露如泣如
訴人愛之或類鄭花則減一頭地位
葉大施　　花劔脊最長真花中之上品惜乎不甚勁
直
惠知客　　色白有十五萼賦質清癯團簇齊整或向
背嬌柔痩潤花英淡紫片尾凝黄葉雖緑茂細而觀之
但亦柔弱
馬大同　　色碧而緑有十二萼花頭微大間有向上
者中多紅葉葉則髙聳蒼然肥厚花榦勁直及其葉之
半亦名五暈絲上品之下
鄭少舉　　色白有十四萼瑩然孤潔極為可愛葉則
修長而瘦散亂所謂蓬頭少舉也亦有數種只是花有
多少葉有軟硬之别白花中能生者無出於此其花之
資質可愛為百花之翹楚者
黄八兄　　　(闕/)有十二萼善於抽幹頗似鄭花惜乎
幹(闕/)　　文持葉緑而直
周染花　　　　(闕/)二萼與鄭花無異但幹短弱耳
夕陽紅　　花八萼花片凝尖色則凝紅如夕陽返炤
觀堂主　　花白有七萼花聚如簇葉不甚髙可供婦
女時粧
名弟　　色白有五六萼花似鄭葉最柔軟如新長葉
則舊葉換人多不種
弱脚　　只是獨頭蘭色緑花大如鷹爪一榦一花髙
二三寸葉痩長二三尺入臘方花薰馥可愛而色有餘
魚魫蘭　　十二萼花亦澄澈宛如魚魫采而沉之水
中無影可指葉頗勁緑此白蘭之竒品也
　　品蘭髙下第三
余嘗謂天下凡幾山川而支派源委於人迹所不至之
地其間山㘭石潭斜谷幽竇又不知其幾何多邁古之
修竹矗之危木雲煙覆䕶溪澗盤施萬蘿蔽道陽暉不
燭冷然泉聲磊乎萬狀隄圯之異則所産之多人賤之
篾如也倐然輕采於樵牧之手而見駭然識者從而得
之則必㩦持登髙岡涉長途欣然不憚其勞中心之所
好者不能以集凝而置之也其地近城百里淺小去處
亦有數品可取何必求諸深山窮谷每論及此往往啟
識者雖有不韙之誚毋乃地邇而氣殊葉萎而花蠧或
不能得培植之三昧者耶是故花有深紫有淺紫有深
紅有淺紅與夫黄白緑碧魚魫金稜邊等品是必各因
其地氣之所種而然意亦隨其本質而産之耶抑品皇
穹儲精景星慶雲隨光遇物而流形者也噫萬物之殊
亦天地造化施生之功豈予可得而輕議哉切嘗私合
品第而數之以謂花有多寡葉有强弱此固其因所賦
而然也茍惟人力不到則多者從而寡之弱者又從而
弱之使夫人何以知蘭之髙下其不誤人者幾希嗚呼
蘭不能自異而人異之耳故必執一定之見物品藻之
則有淡然之性在況人均一心心均一見眼力所至非
可誣也故紫花以陳夢良為甲吳潘為上品中品則趙
十使何蘭大張青蒲統領陳八斜淳監糧下品則許景
初石門紅小張青蕭仲和何首座林仲孔莊觀成外則
金稜邊為紫花竒品之冠也白花則濟老竈山施花李
通判惠知客馬大同為上品所謂鄭少舉黄八兄周染
為㳄下品夕陽紅雲嶠朱花觀堂主青蒲名弟弱脚玉
小娘者也趙花乂為品外之竒
　　天下養愛第三
天不言而四時行百物生者何葢嵗分四時生六氣合
四時而言之則二十四氣以成其嵗功故凡穹壤者皆
物也不以草木之微昆虫之細而必欲各遂其性者則
在乎人因以氣候而生全之者也彼動植者非其恩乎
及草木者非其人乎斧斤以時入山林數罟不入汚池
又非其能全之者乎入春為青帝回馭陽氣風和日暖
蟄雷一震而土脉融暢萬彚藂生其氣則有不可得而
揜者是以聖人之仁則順天地以養萬物必欲使萬物
得遂其本性而後已故為臺太髙則衝陽太低則隱風
前宜面南後宜背北葢欲通南薰而障北吹也地不必
曠曠則有日亦不可狹狹則蔽氣右宜近林左宜近野
欲引東日而被西陽夏遇炎烈則䕃之冬逢沍寒則曝
之下沙欲疏疏則連雨不能淫上沙欲濡濡則酷日不
能燥至於挿引葉之架平護根之沙防蚯蚓之傷禁螻
螘之冗去其莠草除其絲網助其新箆剪其敗葉此則
愛養之法也其餘一切窠虫族類皆能蠧害並可除之
所以封植灌溉之法詳載於後
　　堅性封植第四
草木之生長亦猶人焉何則人亦天地之物耳閒居暇
日優游逸豫飲膳得宜以蘭而言之且一盆盈滿自非
六七載莫能至此皆由夫愛養之念不替灌溉之功愈
久故根與壤合然後森鬱雄徤敷暢繁麗其葉葢有得
於自然而然者合焉欲分而拆之是裂其根荄易其沙
土況或灌溉之失時愛養之乖宜又何異於人之饑飽
則燥濕干之邪氣乘間入其榮衞則不免侵損所謂向
之寒暑適宜肥痩得時者此豈一朝一夕之所能仍舊
者也故必於寒露之後立冬以前而分之葢取萬物得
歸根之時而其葉則蒼根則老故也或者於此時分一
盆吳蘭吝其盆之端正則不忍擊碎因剔出而根已傷
暨三年培植尤至困培於今深以為戒欲分其蘭而須
用碎其盆務在輕手擊之亦須緩緩解拆其交互之根
勿使有拔斷之失然後逐箆藂取出積年腐蘆頭只存
三季者每三箆作一盆盆底先用沙填之即以三箆藂
之互相枕籍使新箆在外作三方向却隨其花之好肥
痩沙土從而種之盆面則以少許痩沙覆之以新汲水
一勺以定其根更有收沙曬之法此乃又分蘭之至要
者尚預於未分前半月取土篩去瓦礫之類曝令乾燥
或為適肥則宜於淤泥沙可用使糞夾和曬之俟乾或
復濕如此十度視其極燥更須篩過隨意用葢沙乃久
年流聚雜居隂濕之地而蘭之驟爾分折失性假以陽
物助之則來年藂箆自長爾與舊葉比肩此其效也夫
苟不知收曬之宜用彼積揜之沙或憚披曝必至羸弱
而黄葉者有之箆之不發者有之積有日月不知體察
其失愈甚候其已覺方始滌根易沙加意調䕶冀其能
復不亦後乎抑又知其果能復焉如其稍可全活有㡬
何時後而獲遂本質邪故為深嘆惜之因併為之言曰
與其於既損之後而欲復全生意寧若於未分之前而
必欲全其生意豈不省力今逐品所宜沙土開列於後
陳夢良　用黄淨無泥痩沙種而忌用肥恐有腐爛之
失
吳蘭　潘蘭　用赤沙泥
何蘭　蒲統領　大張青　金稜邊　各用黄色麄沙
和泥更添些少赤沙泥種為妙
陳八斜　淳監糧　蕭仲𢎞　許景初　何首座　林
仲　孔莊觀成　乃下品任意用沙　濟老　施花
惠知客　馬大同　鄭少舉　黄八兄　周染　宜溝
壑中黑沙泥和糞壤種之
李通判　竈山　鄭伯善　魚魫　用山下流聚沙泥
種之
夕陽紅　以下諸品則任意栽種此封植之槩論也
　　灌溉得宜第五
夫蘭自沙土出者各有品類然亦因其土地之宜而生
長之故地有肥痩或沙黄土赤而瘠有若山之巔山之
岡或近水或附石各依而産之要在度其本性何如爾
不可不謂其無肥瘦也苟性不能别曰何者當肥何者
當痩强出已見混而肥之則好膏腴者因得所養之法
花則轉而繁葉則雄而徤所謂好痩者不因肥而腐敗
吾未之信也一陽生於子荄甲濳萌我則注而灌溉之
使藴諸中者稍獲强壯迨夫萌英迸沙髙未及寸許從
便灌之則戢然而卓簮暨南薫之時長養萬物又從而
濆潤之則修然而髙鬱然而蒼若者精於感遇者也秋
八月之交驕陽方熾根葉失水欲老而黄此時當以濯
魚肉水或穢腐水澆之過時之外合用之物隨宜澆注
使之暢茂亦以防秋風肅殺之患故其葉弱拳拳然抽
至出冬至而極夫人分蘭之次年不發花者葢恐泄其
氣則葉不長爾凡善於養花切須愛其葉葉聳則不慮
其花不發也
　　紫花
陳夢良極難愛養稍肥隨即腐爛貴用清水澆灌則佳
也
潘蘭雖未能受肥須以茶清沃之冀得其本生地土之
性
吳花看來亦好肥種當灌溉以一月一度
趙花何蘭大張青蒲統領金稜邊半月一用其肥則可
淳監糧蕭仲和許景初何首座林仲孔莊觀成縱有太
過不及之失亦無大害於用肥之時當時沙土乾燥遇
晩方始灌溉候曉以清水碗許澆之使肥膩之物得以
下積其根廣新來未發發箆自無勾蔓逆上散亂盤盆
之患更能預以瓮罁之屬儲蓄雨水積久色緑者間或
灌之而其葉則浡然挺秀濯然而争茂盈臺簇檻列翠
羅青縱無花開亦見雅潔
　　白花
濟老施花惠知客馬大同鄭少舉黄八兄周染愛肥一
任灌溉
李通判竈山鄭伯善肥在六之中四之下又朱蘭亦如
之
魚魫蘭質不瑩潔不須以穢膩之物澆之
夕陽紅雲嶠青蒲觀堂主名第弱脚肥痩任意亦當觀
其沙土之燥晩則灌注曉則清水澆之儲蓄雨水沃之
令其色緑為妙
惠知客等蘭用河沙嵌去泥塵夾糞葢泥種底用麄沙
和糞方妙
鄭少舉用糞葢泥和便晒乾種之上面用紅泥覆之
竈山用糞壤泥及河沙内用草鞋屑鋪四圍種之累試
甚佳大凡用輕鬆泥皆可
　種蘭奥訣
　　分種法
分種蘭蕙須至九月節氣方可分栽十月時候花已胎
朶不可分種若見雪霜大寒猶不可分栽否必損花
　　栽花法
花盆先以麄碗或麄碟覆之於盆底次用桴炭鋪一層
了然後却用肥泥薄鋪炭上栽之糝泥擁根如法栽時
不可以手捺實否則根不舒暢葉不長發花亦不繁茂
矣乾濕依時用水澆灌
　　安頓澆灌
春二三月無霜雪安放花盆在露天四面皆得澆水日
晒不妨逢十分大雨恐墜其葉則以小繩束起如連三
四日須移避暑通風處四月至八月須用踈密得所篾
籃摭䕶容見日氣最要通風
梅天忽逢大雨須移花盆向背日處若逢大雨過又逢
日晒盆内熱水則盪害葉亦損根花開時若枝上花蕋
多候開次有未開一兩蕋頭便可剪去若留開盡則奪
了來年花
九月看花乾處用水澆灌則不可濕而又怕濕或用肥
水培灌一兩畨不妨冬十月十一月十二月及正月不
澆不妨最怕霜雪須用密籃摭䕶安頓朝陽有日炤處
南窻簷下極美花盆畢竟兩三日一畨旋轉取其日晒
均勻則開時四面皆有花若晒一面則一處有之
　　澆水法
用河水或池塘水或積留雨水最佳其次用溪澗水切
不可用井水大抵井水性隂恐致涷損澆時須於四畔
勻灌不可從上澆下恐壞其葉也四月若有梅雨不必
澆若無雨澆五月至須是早起五更日未出時澆一畨
至晩黄昏澆一畨乂須看花乾濕則不必澆十分濕恐
爛根
　　種花肥泥法
栽蘭用泥不管四時收蕨菜草待枯於空地鋪放以山
泥薄覆草上復再鋪草於泥上又將泥覆如此相間三
四層則發火煨之却用糞入前土稍乾又以糞澆入如
此又數次安放閒處聽栽時用或用拾舊草鞋積浸水
糞中日久拌黄泥燒過又用大糞澆放空地儘令雨打
日炤兩三月過收起聽栽亦佳
　　去除蟣蝨法
以水澆花必有蟣蝨在葉底恐壞葉則損花若生此虫
即研大蒜和水以白筆蘸拂洗葉上乾浄其蟲自無
　　雜法
盆下有竅不可着泥地安頓恐蚯蚓從孔中濳入損侵
花根蟻穴亦忌猶須防之
盆須架起庶令風從底入以得透氣為佳又免蚯蚓蟻
螻之患
蘭之壯者有二三十萼弱者只有五六萼或種時無肥
泥故也必須及時換泥如法栽過以獲茂盛耳
欲分直須交過九月節氣始可如遲至十月中又非其
節也分時須度其根之易分不可不察其交互甚者渾
擗折之非惟分種不盛抑亦斷送其天年也
尋常盆面併實則用竹片挑剔泥鬆又不可撥損了根
葉紫紅恐因受霜打以致耳急須移向南簷背霜雪處
安頓則仍復皆清
葉黄惟用苦茶澆之最忌春雪一㸃着葉則一葉斃矣
可將雞鵞燖毛用矼盛貯待其作臭去毛澆之或以皮
屑浸水或以洗魚腥水澆之絶妙
　　培蘭四戒
　春不出(宜避春/之風雪)夏不日(避炎日/之銷爍)秋不乾(宜常/澆也)冬不濕
　(宜藏之地中不/當見水成冰)
　　弦雪居重訂逐月䕶蘭詩訣
正月相宜置坎方好將枝葉趂陽光更須避冷藏簷内
勿使春風雪打傷
二月須令竹作闌風摧葉變鷓鴣班庭前移進還移出
避雪迎陽䕶更難
三月新條出舊叢此時却更怕西風隄防地濕多生虱
根下休敎壅着濃
四月盆泥日晒焦微微着水灌根苗先須皮浸河池水
煎過濃茶亦好澆
五月新抽葉更青樹隂竹底架髙檠須防蟻穴根窠下
老葉凋殘盡莫驚
六月驕陽暑正炎青青新葉怕煩煎却宜樹底幷遮箔
清曉須敎水接連
七月雖然暑漸消更須三日一番澆却防蚯蚓傷根本
肥水還令和溺調
八月西風天氣凉任他風雨又何妨便澆糞水能肥葉
雞糞壅根花更香
九月將殘防早霜堦前南向好安藏若生白蟻兼黄螘
葉洒雞油庶不傷
十月陽生煖氣回明年花蕋已胚胎玉莖不露須培土
盆滿秋深急換栽
子月庭中宜向陽更宜籠罩土埋矼若還在外根須濕
乾髞須知葉要黄(髞音燥/)
臘月風髙冰雪寒却宜髙卧竹為龕直敎二月陽和日
夢醒敎君始出闗
　　竹譜
竹譜曰竹之品類六十有一述其常品記之志林云竹
有雌雄雌者多笋故種竹半擇雌者物不逃於隂陽可
不信歟凡欲識雌雄當自根上第一枝觀之雙枝是雌
即出笋若獨枝者是雄冬至前後各半月不可種植葢
天地閉塞而成冬種之必死若遇火日及西南風則不
可花木亦然凡種竹處當積土令稍髙於傍地二三尺
則雨潦不侵損錢塘人謂之竹脚竹有醉日即五月十
三日也齊民要術謂之竹醉日岳州風土記謂之龍生
日種竹以五月十三日為上是日遇雨尤佳一云用辰
日山谷所謂根須辰日斸笋看上番成又一云宜用臘
日杜少陵詩東林竹影薄臘月更宜栽予觀諺云栽竹
無時雨過便移多留宿土須記南枝則三説皆拘也又
法三兩竿作一本移種其根自相扶持尤易活也凡竹
與菊根皆長向上添泥覆之為佳竹留三去四葢三年
留四年者伐去竹以五月前血忌日三伏内及臘月斫
者不蛀竹之滋澤春發於枝葉夏藏於榦冬歸於根如
冬伐竹經日一裂自首至尾不得全完夏伐之最佳但
鞭皆爛然要好竹非盛夏伐之不可七八月尚可自此
滋澤歸根而不可用矣説文竹節曰約古云渭川千畆
竹其人與千戸侯等史記竹得風其體夭屈謂之竹笑
竹筍陸佃云字從旬從日包之日為筍解之日為竹又
日字從竹從旬旬内為筍旬外為竹也其上畨下畨言
竹有上畨下畨即今言大畨小畨也畨去聲謂大年生
笋多小年生笋少也杜詩會須上畨看成竹蔡夢弼注
不知此義乃云上畨音上筤蜀名竹叢曰林筤誤之甚
矣既不識竹又不識詩真瞎子也何以注為非萬玉主
人不知此妙
竹復死曰䈙觀山海經曰竹生花其年便枯竹六十年
易根易根必花結實而枯死實落復生六年而成町子
作蕙似小變其治法於初米時擇一竿稍大者截去近
根三尺許通其節以糞實之則止乂一種法先將竹斫
去本止留二三寸填土硫黄在管内覆轉根反居上用
土覆之當年生笋又種竹訣曰深種淺種稀種宻種謂
之四法深種者土要培厚淺者以墩置地上種之不必
掘潭稀者每墩排開密者須擇竹叢三五枝一墩者移
來此亦巧妙語乃善種法也
　　蘄竹
蘄竹黄州府蘄州出以色瑩者為簟節踈者為笛帶鬚
者為杖唐韓愈詩蘄州笛竹天下知鄭君所寳尤瓌竒
㩦來當晝不得卧一府争看黄琉璃
　　斑竹湘妃竹
斑竹甚佳即吳地稱湘妃竹者其斑如淚㾗杭産者不
如亦有二種出古辣者佳出陶虚山中者次之土人裁
為筯甚妙余㩦數竿回乃陶虚者故不甚佳
　　方竹
澄州産方竹杭州亦有之體如削成勁挺可堪為杖亦
不讓張騫笻竹杖也其隔州亦出大竹數丈
　　孝竹
杭産孝竹冬則筍生叢外以衞母寒夏則筍生叢内以
凉母熱其竹榦可作釣竿叢生可愛
　　黄金間碧玉竹
杭産竹身金黄每節直嵌翠緑一條不假人為出自天
巧也
　　碧玉間黄金
杭産竹身全緑每節直嵌金黄一條亦天成也二竹絶
妙
　　雪竹
廣西産者斑大而色紅如血有暈
　　鈸竹
西蜀所産下有尺許花文可愛即卭竹也
　　㯶竹
廣之東西咸産之葉如棕櫚畏寒不宜於南
　　桃竹(俗名桃絲竹也/)
古姚有之似棕竹而花紋粗質鬆色淡於㯶竹
　　紫竹
杭産色紫黑可作笙簫笛管諸用俱可故雅尚者多畜
之
　異竹一十一種
　　涕竹
南荒有涕竹長數百丈圍三丈六七尺厚八九寸可以
為船其笋甚美可療瘡癘
　　棘竹
一名笆竹節皆有棘數十種為叢南夷種以為城堅不
可攻或自崩根出大如酒甕縱横相承狀如繰車食之
人髪盡落
　　􁉨簩竹
􁉨竹皮薄而空徑不餘二寸皮上有粗可為銼子銼甲
利勝於鐵若鈍以漿水澆之如舊快利
　　䈄􁁊竹
䈄大如脚指腹中白幕攔隔狀如濕麫將成而筒皮未
落輒有細虫齧處成赤跡似繡畫可愛
　　慈竹
夏月經雨滴汁下地生蓐似鹿角色白食之止痢
　　筋竹
南方以為茅刃笋未成竹堪為弩弦
　　百葉竹
一枝百葉有毒
　　桃枝竹
東官有蕪地西接大海有長洲多桃枝竹緣岸而生
　　癭竹
東洛近溪忽有竹生癭大如李
　　羅浮竹
羅浮有巨竹萬千竿連至岩谷圍二丈有餘有三十九
節節二丈許南方以竹為甑類見之矣
　　童子寺竹
唐李衞公言北都童子寺有竹二窠纔長數尺相傳其
寺綱每日報竹平安
　
　
　
　
　
　
　遵生八牋巻十六
欽定四庫全書
　遵生八牋卷十七
　　　　　　　　　　　　　眀　髙濓　撰
　　靈秘丹藥牋上
　髙子曰食藥者可以長年仙經論之矣故羲皇嚅
　藥制醫治人百疾自華扁諸家復遺方書以利天
　下後世好生之徳何無量哉今人天真散失幻體
　空虚不思補髓填精斡旋造化長年將無日矣悲
　歟余㓜病羸復苦瞶眼僻喜談醫自家居客遊路
　逢方士靡不稽首傾嚢以索竒方秘藥計今篇篇
　焉盈卷秩矣即余自治羸疾頓壯矇疾頓眀用以
　治人應手奏效神哉藥之方歟余寳有年計所徵
　騐不可枚舉兹不自秘并刻以助遵生一力他若條
　分疾病次備方藥當質之專科無問是編所冀智者
　原病合方心運妙用寳以䕶命兼以活人則方寸即
　為夀域豈不勝彼寳金玉而甘心泉壌者哉錄成牋
　曰靈秘丹藥
　　丹藥
秘傳龍虎石煉小還丹
　(余生平酷嗜方藥屢獲竒效故信愈篤而好益專兹/丹始焉得之終南王師燕中復遇至人叅同秘訣今)
　(不自私錄以濟人見/者幸勿視以肉眼)
　　龍虎石丹序
夫龍虎石者乃人元造化之至寳也自軒轅皇帝所
傳製煉之丹方後鍾呂二仙再修接命之秘法葢求
延年之術惟童真未破不假他力而徑自還丹已破
河車必得至藥而復全性命龍虎即男女之法象男
女乃隂陽之妙化也隂陽未漓其體渾然故能感召
天地氤氲之氣盗奪日月磅礴之精其氣充塞五臓
遍歴諸經溢之於内為氣為血滲之於外為水為膏
聖人以法術而採取用以施水火既濟之功運週天
還返之妙鍊成黄芽白雪玉液金英火煉味醎水
飛味淡其體不一其色不定餌陽煉則補益真隂
餌隂煉則强壯元陽返本還元歸根復命單服散片而
順絡調經扶衰救老合服羣丹而祛除百病起死回生
致真氣而日益日盛使諸隂而時剝時消自然身輕體
健返老還童百日成功千期輕舉實大丹之根基乃人
元之上藥也但無徳之人終身難遇若夙有仙風道骨
者得遇此道屏除六慾絶棄貪嗔濟貧㧞苦廣積隂行
凡人不問老少男女五勞七傷諸虚百損遺精白濁喘
𠻳風癱婦人崩漏子宮乆冷不成胎孕小児諸疾並皆
服之無有不治然須緩緩服乆自効欽蒙御賜詩曰採
取須龍虎烹煉合隂陽服之二三載肌膚自榮光欽此
謹録成帙珍藏世寳云
　　取龍虎水法
龍屬木虎屬金即童男童女取之時謹擇有五種不男
五種者生逮變半凟也生者外腎不舉逮者聲雄皮粗
變者􁂲羶狐臭半者黄痩多病凟者疥癩瘡疽五種不
女羅紋股交脉也羅者隂戸上有横骨紋者狐臭體氣
股者實女也交者聲雄髪粗皮膚粗糙無顏色脉者瘡
疾病患殘疾二鼎器務擇眉清目秀滿月之相三停相
等唇紅齒白髪黒聲清肌膚細潤年方十二三嵗至十
五六未破者用黍稷稲粱紅豆紅棗犽猪鯽魚等味與
彼食之忌葱蒜韮薤五葷三厭穢汚二水戒喧譁戲謔
手舞足蹈恐耗散精華取之時先調百日十月起三月
止置磁缸或磁罈於静處收貯以盖盖之積至二三石
聴候煉用
　　隂煉法
將前積取二水置磁缸三四口或五六口於静通溝去
䖏毎缸止放五分龍虎水加井水五分下眀礬二兩白
术二兩松栢葉各二兩取楊桞棍三四莖一扎順攪千
餘下盖之勿動勤看待水澄清去葢慢慢湢去清水又
加井水滿缸以絹羅濾去渣滓又攪三二百轉葢之澄
清又盡湢去清水仍加井水又濾又攪又湢如此十餘
次直待水香為止候水盡用米篩二三箇内鋪薄綿紙
將渾龍虎石取入篩紙上待水乾移在日色處以竹刀
畫成骨牌路晒亁如粉之白即是隂煉龍虎石用磁盒
收貯合藥用此石能補心生精飬血之至藥也
　　又一方
將積下的龍虎水炤前安半缸加井水半缸令九分滿
另用皁角一斤煎水一桶加白礬四兩在内聽用取南
桑北榆東槐西桞中松各一枝共紥成一握攪前缸龍
虎水千餘轉㸃皂角白礬水二三碗勿動待他澄清湢
去清水再加井水令滿仍入皂角白礬水二三碗再攪
四五百轉待澄清湢去清水再加井水令滿渾攪用空
缸一口以瓢連忙淘入空缸内剰泥脚二三碗不用復
攪百十轉澄清水仍加清水攪渾乗渾連忙又淘入空
缸内又剰泥脚不用又澄又湢去清水又加井水又攪
渾又淘過又剰脚如此十餘次方湢水盡用净灰半缸
按實上鋪絹一方絹上鋪紙將渾秋石傾在紙上䕃亁
亦將刀竹畫成骨牌路晒亁即是隂煉收用
　　河煉法
將前積收二水炤前隂煉置器一様煉法只是置浄器
積二水不過夜一日一煉不用井水取南流東流河水
依前法多加河水飛煉晒亁比隂煉上等潔白此河煉
石丹方用乳膏丸服能消痰止𠻳專治勞𠻳大有功效
　　陽煉法
擇露天空地砌灶二眼坐東朝西安三尺二二尺四鍋
二口鍋近處安缸四口先積下龍虎水二缸或三缸方
洗浄鍋銹先於大鍋内入五瓢灶内慢火粗熬至起沫
以笊籬撇去油沫直待熬至不起沫方起過小鍋内細
熬大鍋内仍添二三瓢又熬去沫又起過小鍋来如此
少少漸添漸起直待前積二水熬盡大鍋住火只在小
鍋内慢慢火熬用鏟刀不住手鏟待水乾成膏上用一
小鍋小缸合住鍋口週圍用泥封固完宻止留一孔出
水氣盡孔内飛出金星青氣仍以泥封孔眼缸底用濕
布一方不可水大但嘗以水潤之小火燒至鍋底紫色
退火冷定過夜第二日先去口泥浄揭開昇缸上的已
永靈藥紅黒白各色者另收聴用另打黄芽將鍋内黒
膏子鏟起另入一口小鍋内用磚架起大火燒待黒烟
盡連鍋通紅退火眼冷酌量下井水或露泉等水尤妙
燒滚先將浄缸一口於室内止安竹篩篩内鋪紙濾滴
清水入缸篩内黒渣不用將濾下清水看如水清碧就
磁盤煎出浄石来如畧有些黄色還用前小鍋煎乾再煅
一火眼冷如下水煎滚炤前淋入缸内直看淋下的水
如井水一般清碧方以磁盤用磚支住徐徐添炭火煎
前淋的水滚以竹鏟不住手鏟直待前煎鏟焙乾畧帯
潮取出傾在紙上晒乾似雪之白此是陽煉之法
　　又一方
鍋煎法同前火用桑柴直煎至水盡鏟焙成黒粉末先
用陽城罐十數外用紙觔泥固了隂亁將末装入固濟
罐内上用鐵燈盞坐口以鐵絲纒紐周圍用鹽泥封固
嚴宻炭火炙乾於地下用釘三箇釘地離四指髙坐藥
罐於釘上周圍用磚砌成百眼爐先下底火徐徐添至平
口盞内徐徐添水勿令乾了到火三炷香盡退火冷定
去鐵線開看升盞上的另收打黄芽罐内的秋石取出
碾為末加露水煎待末化炤前用篩子置於磁盆上篩
内先鋪生絹一方次鋪紙二層將煎滚的水傾入篩紙
内濾清入盆内去黒渣不用將淋下清水用銀鍋煎乾
成白秋石再添露水煎直待石化了仍換紙於篩内再
淋再煎如此九次丹訣云九熬九打似氷霜去滷除羶
為上藥將石收貯銀器内或磁罐内用黄蠟封口墜入
井中去火毒三日取出毎日空心白滚水服三五分此
石是人身五行化生以法煉成三陽之炁服之能補腎
中真水最壮丹田之元炁實人元之丹也
　　乳煉秋石竒方
童便二桶用皂角十二兩水九碗煎至三碗傾入便内
用桃桞枝攪打便水二千餘下淀清傾去濁脚次将杏
仁十兩打碎煎汁三碗倒在便内又如前攪打二千餘
下去清留濁又将猪脂油十二兩熬成汁去滓傾入便
内又攪千餘下浮膜傾去又淀清將人乳汁用滚湯泡
成塊傾入便内再攪如前又淀一日傾去清水下底濁
粉漿水用木杓乗起傾桑皮紙上先将毛灰一矼作一
沉窝将桑皮紙放灰上以滲便水紙上乾白膩粉即成
秋石矣不可動揺晒一二日磁瓶收起毎秋石一兩入
柿霜三錢同和毎用白滚湯調服一二分起至七八分
止空心時服此粉益夀延年返元還本髪白變黒百疾
不生不必配藥謂之乳煉法也
　　取秋石氷片法
将煎熬黒粉内打淋出的清碧秋石水或十碗或五七
碗装入大白磁礶内於冬至後數九天埋露天地下葢
口嚴宻勿令撒土在内凍七日後取出掃土浄揭去葢
将秋石水傾出另器内其淡秋石如氷俱結在礶底鏟
取出放白磁盤内晒乾其味甜淡用銀器收貯早晩空
心服之能清痰降火補氣生津之妙藥
　　煉伏火黄芽法
用前積下的龍虎石三四斤將露水再煑烹再淋再打
火九次直煉得如白玉相似方用陽城礶量盛半斤大
的外用猪毛泥固謹晒乾收抹浄礶内約装秋石半斤
在内坐入眀爐内風匣大火化開成清汁方用前缸上
收的巳汞㸃上以白㸃白以紅㸃紅以黒㸃黒即成伏
火黄芽待汁清取出冷定成一白玉陀其色難定或如
玉或金色或白中𢃄紅或黒色丹書云其白容易得一
黒最難求所以分有五色以應五行内滋五臓實乃飬
生之至藥也鄭思逺訣曰淮南煉秋石黄蒂發金花秋
石原非石金花不是花花從秋裏得石向春中葩子母
同一䖏如住仙人家秋石是真鉛金花號黄芽黄芽非
别物内象取精華
　　取秋石汞花法
将磁盤煎取龍虎石時看煎至六分乾時滚起圓泡急
将銀茶匙挑起放白綿紙上晒乾銀器收貯此汞花最
是輕清先天之藥服之令人肌膚瑩光身體壮徤其功
無比
　　煉黄芽法
將前初煉秋石鍋熬成黒膏時缸合昇取的巳汞靈藥
先㨂置小白礶口如錢大者用猪毛泥固濟隂乾將靈
汞五錢口大或一兩装入礶内口用白破碟底相成圓
錢坐口上以鐵線扎𦂳鹽泥封固縝宻用火炙乾口地
下錠釘三箇離地二指髙將藥礶坐上用磚砌百眼爐
先用底火慢慢燒四寸香漸漸加至小半肚火一炷香
口上用新筆塗水濕葢香盡去火冷定開出其黄芽昇
在礶葢上起下如金色一餅此乃是龍虎初弦至美之
炁名曰金花又曰黄芽服之令人五臓化生先天精氣
元神祛除百病消化痰涎自保長生也
　　鍊白雪法
亦將巳汞靈藥炤取黄芽法一様封固打火葢黄芽初
陽之氣易走易飛宜火小火小色變輕黄即黄芽白雪
乃二陽之氣比黄芽火候畧加大些其藥自然變白此
黄白造化乃天地隂陽人元自然變化非人功力所為
也火足冷定將下一餅如白玉之象亦是龍虎至英之
氣名曰白英又號白雪服之令人自然三田生氣五臓
添華百病不生諸痰永息精神壮而病自安矣
　　取冬氷法
将煉龍虎石時取清碧之水用茶鍾十箇各盛半碗在
内於數九天擺在露下次日早水面俱結氷以小刀貼
碗週圍輕輕畫離碗邉挑取出輕放大氷盤内晒乾即
如春餅様的圓氷花令人清晨将些須入口噙化生津
化痰其功甚效
　　至妙晒煉乾秋石法(此石乃人之精氣結成豈容/見火燒煉以傷生氣惟此法)
　　(乃得人元至妙/大理最上一乗)
擇僻静去䖏築一臺髙三尺三寸上置缸五口積龍虎
水五滿缸於三伏天晒露遇風雨葢之晒至半缸并成
三缸仍晒仍露至止得二三斗之數方取不見水的新
磚十二箇浸入水内一夜第二日取出晒乾至晩又浸
如此直待水通乾了為止尋一幽隂静室打掃潔浄地
下噴水濕以竹劈成篾片稀鋪濕地上将浸的磚側擺
篾上上用筐葢周圍泥封口縫䕃七日開看其磚上生
出秋石如白玉苖一二寸長輕掃下来收在銀器内將
前磚炤前仍取五七次直待不生為止此煉法不經水
火不泄元靈惟仗日精月華煆煉亦得助氣添靈如服
此石比水火煆者加功效過半矣
　　混元毬製取甜秋石法
於僻静露天去䖏置缸三五口積滿龍虎水於三伏天
日晒夜露遇風雨葢之天晴去葢直晒至水耗只存至
大半缸將混元毬十數箇浸入内葢之勿動直過冬待
至第二年三伏天方取出毬来於日中晒伏盡剖破其
毬内生白雪玉英其味甘美極能補心血化老痰浸毬
的缸底亦結生如氷相似亦取出晒乾另合藥用功亦
同前
　　煉真土法
煉真土時須於秋分後取山東東三府地方的人中黄
㨂擇成顆粒方圓者為妙成稀片者不用採取四五担
就於本地方尋浄地方下做木郎頭一箇翻打碎晒極乾
用火煨過成灰畧存性方入蒲包装載回来取河水煎
滚先將煆過的人中黄入缸内將滚水冲泡攪打均待
冷用篩子内鋪粗布將水淋過渣不用將淋的人中黄
水用鍋於露天砌灶煎乾連鍋煆紫色待烟盡退火冷
定仍入秋露水再煎滚水仍以篩子内鋪綿紙一層將
水乗熱淋滴過方換浄鍋再煎乾鏟出真土始装入固
濟陽城礶内燈盞固口鹽泥封𦂳入地爐内大火打三
炷香香盡退火冷定取開將真土仍用露水再煎滚再
用紙隔過再煎乾再入陽城礶打三炷香冷定取出復
碾復煎復淋復打火如此九次取出真土如氷如雪香
甘味美收貯存後配合龍虎石養成丹丸服之令人脾
胃壮健精神倍加百病不生諸痰永息所謂真土製真
鉛真鉛擒真汞真汞歸真土身心寂不動即此義也
　　取紅鉛法
須擇十三四的美鼎謹防五種破敗不用務選眉清目
秀齒白唇紅肌膚細膩三停相等好鼎算他生年月日
起約至五千四十八日之前後先看兩腮如花額上有
光身熱無喘腰膝酸疼困倦即時癸將䧏矣先備絹帛
或用羊胞做成槖籥或用金銀打的偃月器式候他花
開即與繫合隂處令他于椅櫈上平坐不可欹側如覺
有經取下再換一付多餘處用絹帛夾展更換收入磁
盆内待經盡同製古法五千四十八日近有十三而来
有十六七而至何也皆因受父母氣血厚薄難以期定
如得年月日應法乃是真正至寳為接命上品之藥如
前後不等只作得首鉛初次金鉛二次紅鉛三次以後
皆屬後天紅鉛只宜配合藥不宜单服食既眀採取聴
候製伏三腥五濁必須仔細脩煉方成至寳
　　製紅鉛法
將烏梅一斤煎水一桶去梅候冷取得紅鉛或器或帛
俱入梅水内洗下用梅水時看紅鉛如有一箇止用梅
水三碗或多或少隨意加減不可太過不可不及梅水
洗下来的鉛再加井水或河水用大磁盆令装滿以棍
攪數十轉用葢葢之勿動待水清輕湢去水將墜下的
鉛仍加水又打又澄如此七次或九次數足湢去水止
剰得渾漿水一碗或半碗取浄灰用盆盛貯中剮一孔
量容多少以輕絹鋪着灰上絹上鋪紙把鉛漿傾入紙
上䕃水盡方取于日色䖏晒乾即此是製􁂲羶垢之法
方可入藥配合服之專主助血其功甚大
　　製首經至寳法
將取的五千四十八日真正初經或器或帛以一碗新
解童便洗下對清水十碗進礬一錢攪百十轉澄定湢
去清水再換清水十碗仍打澄清湢去清水浄加頭生
男嬌乳一鍾同入金器内紙糊三四遭放在日色中晒
三日或用泥封口入灰缸内小頂火飬三日取出為末
再用乳􁋴膏子為丸一箇鼎的分作九丸或十五丸用
辰砂為衣擇甲子庚申日清浄身心於子時更衣焚香
服三丸以無灰酒或乳送下服後静坐片時存神定意
如覺身熱時取頭生乳一鍾服下静攝即解
　　製靈鉛法
將前取紅鉛或器或帛量多少用燒酒一大碗洗下旋
轉百遭置於静䖏待酒澄清慢慢湢去酒存住紅鉛加
酒一碗仍打轉澄清湢去酒始加清水逐去酒味待水
清湢水盡将鉛傾入大磁盤内晒乾其鉛胎色不變如
牛黄様不泄元靈之氣将此鉛配金乳粉合成丸丹每
日五更用酒吞服五分自覺身輕體健效不可述丹書
云先補氣後補血補得丹田温温熱上至頂門泥丸宮
下至脚板湧泉穴一身四大俱補通致使精神無露泄
誠哉是言也葢未服紅鉛之初先行服氣之法既服其
氣須補其血不可偏廢工夫血為榮氣為衛榮衛調和
自然長生也
　　製金乳粉法
製乳粉時先擇美鼎先㸔嬰童肥白有精神者此是氣
血盛而乳可用亦須頭生年方二八三七纔可取下一
碗或半碗對露水均平攪百遭過夜其乳自分逼去水
將乳入磁盤晒乾碾細成粉積得半斤聴用
　　製乳酥法
取乳之法同前看乳有一碗下舶上硫半分攪匀放在
飯上蒸熟取出晾冷乳面上結一層如豆腐皮挑起晒
乾即乳酥配紅鉛淡秋石作丸服
　　煉乳膏法
取乳不拘多少用銀鍋以磚支住用灰火慢慢煎熬用
銀茶匙不住手攪將週圍邉上俱用茶匙刮下来不然
焦了不中用只宜慢火若火大其膏盡黒熬至七分乾
時以磚墊起離火尺餘髙将藥烘乾只用九分乾為止
色黄白為上粉紅次之焦黒不用
　　取梅子法
梅子者乃先天混沌純一至真元英之氣所結包一身
之精粹最難得之者也如取之時先㝷黄婆調擇美鼎
之法具于前篇惟得黄婆調理鼎器不許喧譁歌舞恐
傷真氣不妄食五葷煎炒以致動火有耗精血皆難成
也如鷄之抱卵龍之養珠勿揺勿動朝夕謹慎此鼎與
取首鉛虎水不同務要身形端正氣血均平於十三嵗
以上調理起算他生年數至五千四十日看他天應星
紅光滿面地應潮發火燒身急以紙入隂戸探看如得
黄水癸将動矣此真是候也與彼槖籥繋上癸水一至
急取槖籥内㸔癸中如有一㸃粉紅色之結硬者即是
梅子忙将珠砂末穿衣置于金銀器盒内貯勿令泄氣
不然化作黄水矣如癸水中㝷覔不見令彼黄婆看彼
花叢内有血絲纒裹以中指挑㫁擇取出来同前穿衣
至第二日清晨用乳香煎湯服之便覺精神昏悶五體
不收渾身氣喘體汗急命黄婆取蟠桃酒服之以解其
燥過此一畨百病蠲除延夀一紀
　　又取法
照前看鼎癸若動時急将寳珠丹與鼎服之良乆命其
騎坐空穴将槖籥與托住虎穴額上輕拍數下其藥即
降矣如降時仍同前用硃砂穿衣銀盒收貯如不降再
服
　寳珠丹方
　　麝香當門子(一粒/)朝腦(五分/)紫梢花(一錢去梗/)
　　大力子(一錢/)　　丁香(一錢/)紅花(一錢/)
　　急性子(五分/)　斑毛(一對去/翅足)紅娘子(一對去/翅足)
　右九味碾為細末每服半分無灰酒送下
　　又一法
亦要看鼎器将近五千四十八數或前或後但身中覺
熱面赤癸将至矣命黄婆使彼俯伏兩脚尖着地脚眼
抵住肛門黄婆以中指撥開花叢見一紅星如櫻桃者
即是紅梅急以星劍摘取下来配合淡龍虎石滚圓外
用硃砂或金箔穿衣用銀器収貯聴用此乃是生擒活
取之法也其功甚妙其氣甚全只好仔細不可造次也
　　取後天日月一枝花法
此丹須是後天亦禀父母元氣精血所結人得服之亦
能却病既無病擾豈不延生採擇之法亦擇無敗美鼎
又要經調不調者不用看他前月經從某日時到次月
其日預備器物令彼騎坐置一空穴将器抵住虎穴待經
一来取出經中有一成粒者如枸杞様急以雄黄硃砂
末温養銀器收貯服用酒送下如不服存後配合混元
丹服此丹比梅子難得但十八九二十上下不拘已破
未破俱各有之毎月服二三粒使元氣不散精神不耗
服乆令人生子如要交合百戰百勝其效甚速
　　詩曰
月月一枝花隂山是我家有人認得我還丹即是他詩
　乃人人通知其法不易輕傳得知者慎勿蹉過慇􁰲
　採取而服之自保長生也
　　取黍米金丹法
擇童男童女各年方二八像皆不干於五種破敗俱要
清秀合於美鼎男要精通女要經行令彼交合如得成
孕當以黍稷稲粱犽猪鯽魚與彼食之不可妄食五葷
煎炒之物務要調理得中待到八箇月上下㸔他兩乳
脹大有紅脉聚扵乳頭藥将熟矣先将銀打成二小礶
急與彼合住兩乳繫在主腰内𦂳合不時取㸔恐有走
失如取下一粒黍粒之大或一滴似金汁色黄異香急
用硃砂末合成一丸或分三丸銀盒収貯擇黄道吉日
煎乳香湯服之即得解形換骨永得長生取此丹時全
要仔細如落地即入地不見如見太陽即化成炁而去
矣戒之慎之
　　製何首烏法
取天壇王屋山的何首烏不拘多少如有十斤用黒豆
一斗先以鹽水浸藥與豆半日撈起入蒸籠内蒸三炷
香取出晒乾如此三次去水加酒浸透炤前蒸三次後
加蜜水拌之蒸三次共九次毎一次三炷香数足晒乾
去豆將何首烏研成細末収貯聴候後配藥用葢何首
烏得天地五行正氣包含五色所以滋飬五臓外皮黒
滋腎水内紅絲補心血中心黄徤脾胃皮内青益肝氣
内含白消肺痰與常不同草木中之聖藥也
　　製茯苓法
擇雲南来的外黄内白結實好茯苓不拘多少用刀削
去外面粗皮㕮咀成豆水浸一夜第二日上磨磨細以
羅篩濾去皮膜多加水漂打轉澄清水仍攪打三五次
湢去水盡用洗净白包袱一箇弔起四角將茯苓粉起
在包袱内滴水亁方取入盤内加人乳拌匀晒亁再加
乳又晒如此一月或半月方搗為極細末用磁器收貯
聼候配藥用茯苓性温平味苦氣清淡能安魂魄除驚
悸補肝氣益心血利水道通神眀大有竒功為中焦之
聖藥也
　　製蓮粉法
取蓮粉不拘多少先以水浸脹洗去紅皮擇去心連水
磨成漿以絹袋紐去渣將粉加水漂去澁水待清湢水
盡亦起在包袱内滴水盡方晒亁再搗成末以磁器貯
收聼用葢蓮粉性温味甜氣薄能補中益氣壯心神消
水榖除驚悸實肌膚為補中之聖藥也
　　製芡􁷧法
取硬壳鷄頭打去壳搗成粉方着水漂待清湢去水將
粉入盤中晒亁再搗為末収貯芡實性平味薄氣㣲清
補中氣調胃氣益心血壯元陽乃助中之聖藥也
　　製熟地黄法
將淮慶熟地黄不拘多少先用酒洗净入籠蒸一炷香
取出晒亁再用酒拌潤仍入籠蒸一炷香如此拌九次
取出乗潤搗千餘下分小餅晒亁再搗再晒為末収貯
聼用熟地黄性温味甜氣厚得酒製而補諸經之虚益
肝經之血能潤肺經之水注心經之液為補中血虚之
聖藥也
　　製人參法
擇好孩児黄揀參結實者用蜜水潤軟絹袋盛貯入酒
米飯内蒸三次晒乾為極細末聴用人參性㣲熱味苦
氣㣲厚能潤肺生津補諸虚不足生氣生脉乃藥中之
聖藥也
　　製川椒法
擇鮮紅開口者用閉口者不用将粗紙襯鍋底㣲火炒
脆碾為細末用紙鋪地下去火毒一夜方收聴用椒乃
通氣之物去寒氣通滯氣清心眀目大有竒功也
　　製小茴香法
将茴香擇去梗末浄不拘多少㣲火同鹽炒令香熟篩
去鹽為末亦用紙鋪地下去火毒一夜收起聴用茴香
乃下部之藥極能益腎水和中氣助正蠲邪其功甚大
　　河煉龍虎丸
河煉龍虎石(一斤/)首經至寳(三錢/)金乳粉(一兩/)
右将三味共為細末放大氷盤内用乳膏對紅棗肉和
匀入木臼内搗千餘下如膠相似取出丸如桐子大先
用硃砂滚身次用金箔穿衣晒乾用磁器収貯於毎日
五更時或乳或蓮肉湯吞服一錢五分臨晩酒服一錢
此河煉乃隂陽純粹之精因感物而滲泄扵外以法而
採煉成丹服之令人心血調而肺氣伸故痰火見之而
消化喘𠻳見之而平伏永無勞咳之患
　　隂煉龍虎五精丸(治勞瘵/虚弱)
用龍虎石(五兩/)　金乳粉(五兩/)　紅鉛(二兩/)
　白茯苓(二兩/五錢)　蓮粉(一兩/六錢)　　芡實粉(一兩/)
　地骨皮(一兩/)
右七味共合一處用乳膏為丸如梧桐子大金箔為衣
晒乾用磁瓶収貯毎日早取頭生男乳吞服一錢日進
三服加至一錢五分服之七日痰消火息喘咳即止服
之半月病覺甦醒服之一月大病即安如常陽事虚舉
以花頭小雞隂乾為末服之陽即不舉服藥時忌牛羊
茶醋房勞等事服此五精丸先除去夙疾以致脾壮五臓
安和氣血充溢百病不侵後乆服小還丹始得延年益
夀住世長生也
　　陽煉龍虎五精丸
用陽煉龍虎石(五兩金/之精)茯苓(二兩木/之精)蓮肉粉(一兩水/之精)
　椒末(一兩火/之精)小茴香(二兩土/之精)
右將五味各拌勻入大磁盤内外加乳粉二兩人乳五
錢飛羅麵打糊為丸如梧桐子大每日起更時分無灰
好酒吞服三十六粒此藥專補腎經生精氣益真水葢
腎居北屬水天一生水水為萬物之先故為人一身之
依本醫經曰萬物有根則生無根則息先服河煉清淡
火次服隂煉滋心血再服陽煉壮元陽陽壮生隂精精
旺産真氣氣盛育元神精氣神全病從何生老子云神
不外遊精不泄氣不散兮别無訣若還四象入中央不
怕靈丹不自結此謂至言也既得復全之方再服至藥
長生不老在我矣
　　二煉龍虎五精丸
用陽煉龍虎石(二兩/三錢)　隂煉龍虎石(二兩/七錢)
　茯苓(一兩/五錢)　何首烏末(七兩/)　蓮粉(五錢/)
　芡實粉(一兩/)　紅鉛(一兩/)　金乳粉(二兩/)
右将八味各等末入大磁盤内每日加頭生男乳一茶
鍾拌濕晒二七日又加梨汁晒七日足加紅棗肉同入
木石臼内搗千餘下令和軟方取出丸如梧桐子大先
用硃砂末滚身次將金箔為衣晒乾入磁礶收貯勿令
泄氣亦嘗取出亮炤乾不可黴了毎日早五更乳酒頓
熱服一錢臨睡時半饑半飽用蓮肉煎湯服五分此藥
服之半月身内如有風寒暑濕之氣自然消除服至一
月故病除根服之百日五臓生精至一年返老還童先
服五精丸将身中故病舊患並皆掃蕩使五臓六腑調
和精神壮茂而長夀可期矣
　　龍虎小靈丹
用隂煉龍虎石八兩為末入大磁盤内扵夏至日晒起
毎日調人乳日晒夜露遇天隂收藏每月入紅鉛一個
同晒直至中秋受過天地金旺之氣扵二十後方晒為
末約稱一斤之重為止如分兩多少則是配合不均致
氣血有不平矣用乳膏和匀略加些須棗肉搗軟丸如
菉豆大扵毎日五更時分用乳酒均對頓熱服三十六
丸静坐片時使心血下䧏腎氣上昇氣血交通隂陽暢
運諸邪逃遁道氣常存矣復有歌訣扵後
　　歌訣曰
神仙發秘機濟世功無比只此小靈丹妙奪隂陽理先
天龍虎石道合乾坤髓半斤隂陽精配入首男乳日夜
曝中天却從夏至始月月入紅鉛直至中秋止色如桃
花鮮噴鼻甘香美日服一分半送下華池水傳自生天
經初服人如醉服之至七日體熱何足畏時進蟠桃酒
藉以滋靈氣漸至一年餘頓覺超凡類肌體潤且温延
年歴人世此丹尚未服大丹安敢餌四體俱屬隂服丹
陽填髓先言積隂功功成幸相遇非人莫亂傳妄泄天
機罪拱持三光前運自華池水寅初服一粒仰叩神天
地此歌即是秘妙口訣非人勿示慎之戒之
　　小還丹
用隂煉龍石(一斤/)　　首經至寳(二兩/)
右将二味各為細末共和一䖏以大磁盤盛貯從夏至
日起手毎日加人乳一碗調拌均匀放置髙閣去䖏日
晒夜露第二日早研碎又拌乳日日如此一月進鮮紅
鉛一個製入扵内同晒同露直晒至八月十五日天地
金旺之時受過了月華神水復入梨汁三五次方晒乾
為末用乳膏紅棗肉搗和令軟丸如桐子大外用金箔
穿衣隂乾磁礶收貯不問老少毎日半夜子時分乳酒
對半頓熱吞服一錢念
長生得道天尊九聲静坐一時方睡初服覺熱天眀取
人乳一鍾服之其熱自退服乆不覺此小還丹即前小
靈丹是也一日一錢半年該三十六兩所謂一斤淡石
毎日晒積乳共重二斤外将紅鉛四兩共重二斤四兩
只可一人服不可缺了毎年晒一次此藥服之一年百
病不生隂陽和暢服之二年行歩輕健肌膚榮光服之
三年髪白返黒齒落更生服之一紀住世永年永作地
仙也今将口授訣歌幷註於後
　　歌曰
夏至一隂生晝夜當天立日餐金烏精夜食玉兎液
　夏至乃五月節中也一隂生扵五陽之下是為木火
　通明之時此時乗天地咸暢之機攬隂陽宣理之氣
　于是晝承日之精夜吸月之液是以日為真火月為
　真水水之滋養形中生氣矣餐食者精光交休之義
　其法以前掃起霜扵夏至一隂生之後以磁盤盛貯
　晝則炤扵日以餐烏精夜則鞠眀于月以食兎髓此
　不論曉夜當天露立自然日月精華貫徹藥也
　　歌曰
半斤四兩乳相配成戊巳更有月月紅炤月加于裏
　乳者血氣之聚也嬰兒服之可以滋養飢體榮腴經
　脉况配靈質灌溉日月精華有不充飫人之榮衛乎
　故両情相孚則隂陽之精華感合隂血作乳則彼此
　之神氣共䖏是乳成戊巳二土猶言媒娉傳道使天
　之日月精液人之男女靈質皆有係屬不遊散也月
　月紅者實女首經紅鉛也逐月加増則精液交馳而
　一氣感應扵虚靈也其法以前霜毎劑半斤加入浄
　乳漸和同晒乾再加約共乾一十二兩是半斤霜四
　兩乳乃為足也待至一月則進紅鉛一次進之三月
　三次為三進紅鉛矣
　　歌曰
莫辭勞苦心煉至中秋日色如桃花鮮入口甘且美
　修至靈質不加勤勞莫能聚精餐精服液不以辛勤
　莫能㑹神故聚精會神皆禀人之苦心則是人心意
　内外兩通專志不違天人恊化也但煉至中秋可以
　息功其故何也火滅生土天之令也土旺金盛候之
　全也其取義曰秋石葢擬諸此也色如桃花者靈藥
　可服之騐也入口甘美者其味滋益之㣲也其法愈
　精而金土愈旺故有斯功焉其法前餐食烏兎之霜
　並和乳經之藥自五月中氣心專志决如法煉至八
　月中秋晝夜勞心不可辭苦直候色如桃花甘美充
　腴乃為藥靈之成矣
服之夀命長彭祖兹可比名曰小還丹秘之莫妄語
　藥靈質美乆服自可益夀五行精爽餌之寜不延年
　故彭祖永命可以同塗甚言藥物益命之極此乃人
　元配合以類交飬則其以精益精以氣益氣以神益
　神之妙名曰小還丹焉不比他方金石草木之類故
　戒莫妄語以泄中和之秘其法以前通靈之藥用磁
　礶収藏封固以備不時啓服毎日服三分醇酒送下
　　先天服食隂煉龍虎金丹
用龍虎二石(八兩先/天元氣)　　蟠桃仙酒(後天/真鉛)
　首經至寳(二兩先/天真鉛)　　乳香(一兩黄/婆通引)
　氷片(一錢眀/目通竅)　　　　硃砂纒身(安鎮/心身)
　金箔穿衣(安魂/鎮魄)　　　日晒月露(取真火/真水)
右將各味俱製成粉放磁盤内擇鷄犬不到静處置一
木架扵黄道吉日起手毎日加乳拌潮日晒夜露七七
四十九日以乳為黄婆合和鉛汞三家相見晝夜受日精月
華之靈此真隂真陽即真火候也古云自有天然真火候不
湏柴炭及吹嘘每遇天隂収藏此藥受了日月精華以成
真丹砂加乳膏搗和為丸如菉豆大先用硃砂纒身次
與金箔穿衣晒乾收貯專治男女五勞七傷諸虚百損
身體痩弱咳𠻳吐痰不思飲食夜夢鬼交遺精婦人小
児一切雜症並皆服之每日清晨五分熱酒送下
　　　詩曰
　　東方青龍西白虎　　南是朱雀北𤣥武
　　黄婆㑹合入中央　　烏兎煆煉名真火
　　四十九日變通靈　　金衣為丸潤丹府
　　空心熱酒服五分　　益夀延年似彭祖
　　羅浮真人三家相見秋石方
先取向陽黄土八斗背隂黒土八斗拌匀用缸八口每
缸二斗盛貯每日用童男女便漸漸添滲入土内四十
九日日晒夜露日足方止将土造成一器外方内虗圓
合在一處鐡線扎緊封口徑要三寸六分厚用三釘釘
扵地下一尺六寸高周圍磚砌定用炭火四圍均匀先
文後武打三炷官香冷定取開内生白雪如瓊玉之状
取入銀神室内埋土出火毒九日乳為丸每日服一分
加至二三次白湯送下乆服筋强力壮百病皆無勝補
藥百倍也
　　仙傳秋石配合十精五子丸
用陽煉龍虎石(十兩/)　隂煉龍虎石(六兩/)　煉法具前
　人參　當歸身(酒洗/)　葫蘆芭(㣲炒/)　芡實
　蓮花蕋(㣲焙/)　鹿茸(酒浸酥/炙黄)　仙靈皮葉
　蒼术(米泔水/浸炒)　枸杞子(酒浸晒乾已上/十味十精藥)
　兎絲子(酒浸蒸/七次)巨勝子(焙/)　車前子(酒浸/炒)
　栢子仁(取肉/)　(已上五味五子/之藥各二兩)沉香(一兩/)粉草(一兩/)
　辰砂(五錢水飛極細/三味升降之藥)加白鉛(一兩即/人乳也)
右将衆藥均對分兩用紅棗肉加蜜搗合為丸如梧桐
子大毎服一百丸白湯送下日進三服服至百日百病
消除身輕體徤效難口述也
　　龍虎合配五氣丹法
葢秋石延命之術乃上古神仙留傳秘法也其妙不外
乎隂陽真一交媾而成非心志之專而遇眀師授受之
真又烏能奪造化之機而延夀命于無彊也哉噫今之
學仙者徒以金石草木脩製成丹而望延夀殊不知皆
異類之物豈得與人相契乎葢人禀天地真一之氣憑
隂陽純粹之精感合而成非隂陽不能變化非真一不
能還元經云竹破須将竹補宜又云取将坎位中心實
㸃化離宮腹内隂豈得他物而同類乎予因成化癸邜
南遊遇仙師尹真人傳授内丹秘訣兼示以三峯真人
人元配合五氣接命還丹方法先製服五氣築補完全
次㑹合三元結成還丹方得超凡入聖紅鉛真陽鉛也
秋石真隂汞也乳酥即真土也鉛汞得土而丹成精氣
得神而㑹合故餌之者夀可延而仙可期也今将五氣
丹藥具後
　隂煉秋石(八兩/)　紅鉛(四兩/)　人乳粉(四兩/)
　牛乳粉(四兩/)　　酥油(四兩/)
已上五味俱製成粉和勻用布裹定綿纒縛𦂳聼用将
糯米三斗浸一夜次日上甑蒸将前藥埋在米中炤嘗
蒸熟冷定取出藥来将飯用小麯拍成浮米酒用瓶一
二個装滿前藥丸成三百六十丸擇吉日服毎日用酒
一鍾吞服一粒酒藥俱按三百六十火候周天之數也
此藥符合天機造化其妙難还不可輕泄
　　益容仙丹
　淡秋石(五兩味淡補/先天之元氣)白硼砂(二兩五錢止嗽/化痰生津元氣)
　片腦(一錢一分蕩諸/邪眀目通竅)薄荷(五兩清潤頭/目消化老痰)
　栢子肉(五錢清/和咽膈)　　牛黄(五分除邪去/熱眀目清心)
　哈芙蓉(二分温煖丹/田除痰止𠻳)腽肭臍(五分酥炙補胃/煖腰回陽助精)
　甘松(五錢開胃甦/脾通氣和血)　硃砂(一兩五錢水飛細/末穿衣安魂除煩)
　粉草(一斤去皮/調和藥性)
熬膏合藥為丸和諸藥性善解百毒将前九味各為細
末粉草膏子為丸如菉豆大硃砂穿衣毎日不拘早晩
将一丸入口噙化以致津液滿口嚥下丹田澆灌諸經
各絡氣到處自然輔正除邪能使肌膚光潤乆服則百
病不生萬邪歸正
　　　詩曰
　　神仙留下濟人丹　安魂定魄駐容顔
　　寛胸順氣神凝静　化痰止𠻳暖丹田
　　生津消渴甘露降　透竅眀目返本源
　　毎用一丸常噙化　益夀延年世上仙
　　先天真一丹
此丹乃大茅君授與二茅君三茅君地仙長生仙藥訣
曰上品神仙藥先天真一丹毎朝吞百粒却老返童顏
能轉周身氣神功内返還華池灌神水滴滴注𤣥闗隂
符調火候黙黙自抽添至誠修煉服管汝夀齊天
用白虎首經粉(九鼎/)　隂煉秋石(四兩/)　乳粉(四兩/)
　乾山藥(四兩/)　石澗菖蒲(九節四兩五/月五日採取)
　茅山蒼术(四兩米泔水/浸去粗皮)　甘州枸杞(三兩/)
　珍珠(一兩/)　旱蓮子草(二兩/)　菊花蕋(一兩/)
　甘草(一兩/)
右各味製成細末煉蜜為丸如菉豆大毎服六七十丸
加至百丸空心白滚水下
　　道藏班龍黑白二神丹
　鹿茸(二兩/酥炙)　陳皮(二兩/)　當歸(四兩酒/洗淨)地黄(八兩取/汁為膏)
　茯苓(二兩人/乳製)鍾乳粉(一兩水/飛用)人參(四兩/)栢子仁(二兩/)
　枸杞子(二兩/)麥門冬(一兩/)　生地黄(汁一/碗)白术(二兩/)
　沉香(五錢/)
右為末煉蜜為丸如桐子大毎服五六十丸秋石湯下
治虗損怯症五勞七傷氣血俱虗顔色憔悴無不治之
服之美顔色和五臓壮精神美鬚髪補羸痩功莫能述
　　長生班龍飛歩丹
用上全方加上
　白膠(二兩/)　紫河車(一具首生/男子為佳)　腽肭臍(一兩/)
　綠毛小龜肉一箇同河車煮以桑柴文武火成糜連
　汁用搗細和前藥末再入人乳汁一碗同膏和丸如
　桐子大每服五六十丸治虚損痿症
　　經騐蒼术丸　　又名鉛汞丸
用蒼术　一斤半取膏入藥四兩
其性燥而辛烈去内外之濕引藥行扵表裏而煎為膏
者所以變其質似猶伊尹放太甲於桐為善以成濟世
之功也用糯米泔浸日半撈起刮去粗皮見白晒乾又
将童便浸日半撈起清水洗浄晒乾又煮酒浸日半晒
乾仍用糯米泔澄清煑术以爛為度然後於陳米飯上
蒸一層飯一層术要取榖氣為佳飯上用荷葉葢定不
泄榖氣尤妙晒乾研細末入藥
　黄栢　刮去粗皮八兩製炒為末入藥六兩其性雖
寒非芩連之可比黄栢能通腎以瀉膀胱之火動則水
不寕所以用之者瀉火而寜腎水也剉碎用酒浸三日
要翻覆浸取出晒乾将蜜拌黄栢用荷葉鋪劄稜起水
面上攤黄栢荷葉上蒸一次仍将蜜拌再蒸再晒如此
三次用紙鋪鍋底黄栢攤紙上焙茶褐色為度研末入
藥
　知母　去皮六兩
其性潤而老年并虚弱之人火易動津液受尅而嘗涸
所以用此專補腎水葢能制烈火之故也剉碎用酒浸
三日去酒晒乾隔紙炒焙研細末入藥
　枳實　四兩
老年并虚弱之人火最易動津液受尅而化為痰或平
日膏梁之積而成痰葢枳實非他輩之可比且半夏化
痰其性燥烈而服之反渴渴増則貪飲矣愈飲愈濕受
外邪而痰愈結也貝母去四種痰能表而不能裏南星
雖曰去痰能上而不能下因風可用今枳實之功不可
勝計剉碎與麩皮同炒茶褐色去麩皮研末入藥
　白术　四兩
大能補脾老年虚弱之人胃火必盛而食善消愈消愈
食則脾豈有不損則食不能尅化而用庸消之劑則反
傷脾脾胃受傷是無本矣豈能安乎然必用此以禆脾
似猶修武僃而禦㓂也剉碎用紙鋪鍋底将麩皮拌白
术攤紙上不住手撥焙聞其藥味無麫氣為度研末入
藥
　當歸　五兩
其性温四等治血流者能止凝者能行虚者能補氣者
能和老年并虚弱之人火旺水衰血必受傷或流或止
或凝或行可不用此以和之用酒浸洗剉碎晒乾研末
入藥
　熟地黄　四兩
老年并虗弱之人諸血最虚皆由心之耗而肝之枯也
是以四肢血怠足不能履手不能持耳不能聼目不能
視膓不能通而多結也所以用此劑以補一身血衰也
用酒洗剉碎研末入藥
　乾山藥　四兩
其性温平主腸中補虚除隂熱邪氣益氣力長肌肉治
頭風止腰痛補心肺不足潤皮毛主治泄精健忘剉碎
晒乾研末入藥
　白茯苓　刮去粗皮浄三兩
其性去濕利小便調胃氣伐腎邪㵼火乆服安魂飬神
延年益夀而無消渴之患剉碎晒乾将紙鋪鍋底用麩
皮拌藥攤紙上不住手撥焙至藥無味為度研末入藥
　防風　去蘆五兩
老年并虚弱之人血皆損少則腠理不宻賊風易入必
用其驅出之盖防風之性威而不猛剉碎晒乾隔紙焙
乾燥研末入藥
　真鉛　四兩　隂分之上藥即人乳多以此代鉛
其鉛乃取室女天真未䘮欲心未動而自然来者得純
隂之正移隂補陽自然而然者其功不可勝言倘人不
待時急取隂分之上藥代之用亦不減於真鉛也
用少年婦人乳二碗其乳者血之化也隂分之上則為
乳隂分之下則為血所以用此者以血補血老年并虚
弱之人身血必衰此藥之正所謂布衣破而補以布也
将麫入乳中調匀打糊丸藥用
　真汞　四兩　即秋石也
其性鹹能入腎而用童便煎者葢因元氣之未泄而純
陽之未䘮煅煉而成所以補元氣老弱之人精氣必損
湏用此藥滋補研末入藥右将各藥細末拌勻用乳二
碗入麫打糊拌藥杵勻丸如桐子大晒乾收貯日漸服
之毎服五六十丸淡鹽湯空心下此藥服之專治諸虛
百損身體倦怠氣虚中滿不進飲食遍身風濕麻痺眼
目昏花腰痛頭暈手足欠順行履艱辛虚怯痰火遺精
白濁小便不利胎前產後赤白𢃄下有惡疾者服此𤣥
妙無疾者服此强筋骨悅肌膚駐顔色徤脾胃進飲食
添精補髓益夀延年其功不可盡述寳之
　　度世丹
如有人抱一切危疾及癱瘓痛楚乆在床枕且暮清心
服之戒其嗜慾能安神志定魂魄順五臓和六腑添智
慧烏髭鬚通脉絡除勞損續絶補敗葢此藥禀天地中
和之氣不燥不熱可以長服如有惡疾肢體不安行歩
艱辛飲食少進或寤寐不安或痛連筋骨或十生九死
服之是疾皆除駐悅顏色滋潤肌膚聰眀耳目四肢强
徤延年益智功效不可具述
　枸杞子　仙經云此藥是熒之精益血海足筋骨補
　　　　　氣安神
　甘菊花　是木之精服之聰眀耳目去寒濕手軟利
　　　　　九竅通三焦去萼用
　逺志　　治胃膈痞悶去憂邪潤肌膚壮筋骨用頭
　　　　　搥破取去心
　車前子　是鎮星之精益胃安魂魄駐顏去夜驚妄
　　　　　想
　生地黄　用乾者去蘆經云是太隂之精開心神去
　　　　　邪養脾胃榮衛之神
　巴㦸　　仙經云是黄金之精去心痰補血海身輕
　　　　　延年
　覆盆子　是神水之精助陽輕身安五臓之神
　白术　　是太陽之精能正氣吐逆消食化痰濕飬
　　　　　榮衛
　肉蓯蓉　擇有肉者其藥一百年一生入小膓補下
　　　　　元酒浸七日
　石菖蒲　細小九節者能昇智慧添神明煖下元補
　　　　　虚減小便
　兎絲子　酒浸七晝夜晒乾炒令黄色為度
　牛膝　　治濕脚氣腰膝疼痛去蘆用酒浸七日
　細辛　　療百病順氣益血海去苗用
　續斷　　治五勞七傷　何首烏　性濕無毒
　地骨皮　去土
右各用本土所生逐件擇洗各等分搗為細末煉蜜和
丸桐子大每服三十丸空心温酒送下服一月百病不
生服一年至二年返老還童顔貌若蓮花是病皆除元
是仙人之術信之信之
　　神仙不老丸
養榮衛潤三焦滑肌膚去邪氣惡蠱等疾選竒方云予
㓜年勤瘁衰不待時方三十而白髪生自是時時摘去
四十九則不勝芟矣乃聴其自然未幾遭䘮天之慘羅
哭子之憂心志凋耗白者益多餘者益黄乆之忽遇金
華山張先生謂予曰予今半百容貌衰甚可以為門戸計
進補治氣血以强色身之藥乎慨然傳一方會初得之
異人拜而受之遂合服逾百日覺前時之白者黄者皆
返黒矣見以為異予遂名之曰神仙不老丸以其藥品
槩括為詩曰
　　不老神仙功效殊　　駐顏全不費工夫
　　人參牛膝川巴㦸　　蜀地當歸杜仲扶
　　一味地黄生熟用　　兎絲栢子石菖蒲
　　更添枸杞皮兼子　細末蜜丸桐子如
　　早午臨眠三次服　鹽湯温酒任君餔
　　忌飡三白并諸血　能使髭烏髪亦烏
用人參　　團結重實上黨者佳去蘆焙乾秤二兩
　枸杞子　色紅潤者去蒂酒浸一宿焙乾二兩
　兎絲子　以水漂去浮取沉者酒蒸焙乾二兩
　石菖蒲　去毛節米泔浸一宿節宻者秤一兩
　栢子仁　色紅新者去壳取仁一兩細研臨時入和
　　　　　藥内
　川牛膝　長而潤者去蘆酒浸一宿焙乾一兩半
　杜仲　　刮去粗皮搗碎生薑汁拌炒斷絲一兩半
　地骨皮　色黄者刮皮浮浄秤一兩
　地黄渣　以水浸重者用以浮者搗取汁浸沉者蒸
　　　　　透焙乾如是三次色黒者味甘熟秤一兩
　　　　　又用生沉者一兩酒浸各用竹刀切忌鉄
　　　　　器
　川當歸　揀大者去蘆頭二兩
　川巴㦸　用黒色紫沉大穿心者不用色黄細者搥
　　　　　去心酒浸焙一兩
右件揀選精製如法勿晒用慢火焙乾若大燥則失藥
味待乾即於風前略吹令冷熱相激燥淨秤研為細末
煉蜜擇火日捜和於大臼内搗千餘槌丸如桐子大每
日空心午時臨卧毎服七十丸温酒鹽湯任下忌食葱
白韮白蘆服真粉及藕諸般血葢諸血能破血又解藥
力若三白誤食亦無他說止令人髭髪不變黒耳大能
安養榮衛補益五臓調和六腑滋充百脉潤澤三焦活
血助氣添精實髓是最要節色慾使藥力效之速也
　　松黄頤夀丹
松香一斤嫩白瑩浄者碾為末篩過去渣用新汲水十
餘碗砂鍋内桑柴火煮一炷香不住手攪冷定傾出苦
水仍換新水更煮更攪如此十四五次直待水煮不苦
為度再用白酒四五碗亦煮一炷香冷定取出晒乾碾
為細末熟地黄半斤懐慶肥大者揀去不黄不用浸蒸
爛搗成膏烏梅肉六兩安吉者佳焙乾碾為末
右三味和成一處搗和匀如乾散難丸加酒打麫糊少
許和之易丸為度如桐子大毎服三五十丸茶酒白湯
任下食前服服藥時忌豆腐製藥不可犯鉄器
　　大補隂膏
安心神健脾胃滋肺金補元氣
　茯神　二兩去皮心最能安神定志
　逺志　　二兩去梗炒亁用
　人參　　五錢去蘆能開心眀目養精通神治脾胃
　　　　　陽氣充足
　白术　　四兩切片水洗去油晒乾能除胃中濕熱
　　　　　健脾胃
　茯苓　　二兩去皮補定悸
　橘紅　　一兩五錢去白主下氣寛中消痰止𠻳
　貝母　　一兩五錢薑湯煮過能止𠻳療煩渴安五
　　　　　臓散胸中鬱結
　甘草　　三錢炙去皮主補三焦元氣和消藥毒飬
　　　　　血補胃
　紫苑　　一兩洗去土補虚止渴安五臓
　阿膠　　一兩蛤粉炒成珠能養血除𠻳
　五味子　五錢能眀目補胃益肺金
　當歸身　三兩酒洗能和補血
　生地黄　一兩五錢酒洗能凉血補血滋腎水
　白芍藥　二兩炒益津液
　熟地黄　一兩五錢酒洗蒸九次晒九次大補血壮
　　　　　腎善補鬚髪
　天門冬　一兩五錢去心能保肺氣
　麥門冬　一兩五錢去心能保肺氣令人肥健
　兎絲子　二兩水洗去土晒亁能添精補髓
　枸杞子　三兩蒸焙亁能眀目延年
　黄蘖　　二兩去皮鹽水炒乾能補滋腎水
　山茱茰　二兩湯浸
　知母　　一兩鹽水炒乾能補腎水凉心火
原方内有欵冬花一兩桑皮一兩柴胡一兩五錢山藥
二兩後進呈許堂改除右切片用井華水二十四碗入
鮮薑四兩二錢核桃肉圓眼肉棗肉蓮肉各二十四個
烏梅肉十二個春浸半月夏不浸秋浸一日冬浸一日
夜於静室内用炭火煎至藥計五碗去藥渣用好蜂蜜
二十四兩煎一滚用紙滲去面上沫入前藥同煎至滴
水不散為度用磁罐盛白紙封口放水盤中露罐口七
日去火毒取出每日空服白滚湯調下三茶匙忌食羊
肉
　　益元七寳丹
用何首烏　赤白各一斤用米泔水浸一日竹刀刮去
　　　　　皮打塊如棋子大(另有製/法具前)
　牛膝　　八兩同前何首烏用黑荳五升木甑沙鍋
　　　　　蒸三次晒三次為末加鹽一二錢同浸
　枸杞子　八兩酒浸洗淨晒乾為末
　茯苓　　赤白各一斤赤者用牛乳浸白用人乳浸
　　　　　俱一宿晒乾為末
　兎絲子　八兩酒浸三日晒乾為末
　破故紙　八兩炒乾為末
　當歸　　八兩酒浸一宿晒乾為末
右七味各不犯鐡器煉蜜為丸如彈子大日進三丸早
辰空心酒下午後薑湯下臨卧鹽湯下初服三日小便
雜色是去五臓中雜病至二七日唇紅口生津液再不
夜起三七日體健身輕兩乳紅潤至一月鼻頭酸是諸
風百病皆去四十九日目視光眀兩手火熱精氣通實
髪白返黒齒落更生陽事强徤丹田如火行走如飛氣
力加倍非人不可輕泄乃神仙秘方
　補胃瑶臺雪方
　　蓮肉(二十兩去/心為粉)　土白术(十兩麩炒/去麩用)
　　陳皮(二兩/)　白茯苓(二兩/)　苡仁(八兩/)
　　芡實(十兩/)　山藥(八兩/)　　砂仁(一兩/)
　川椒一兩五錢炒去汗為末已上同和入白糖二觔
　　　　　和匀每早白滚湯調服三二錢開胃進飲
　　　　　食脾家聖藥也寳之寳之
　　紫霞丹
治痰湧咳𠻳傷酒解醒或口有穢氣津苦舌乾凉膈平
　　胃解愠安神又為清喉要藥
　硃砂(四兩一/半為衣)　官硼砂(五錢/)　沉香(一錢/)
　桂花(一錢/)　　青木香(一錢/)　細芽茶(二錢/)
　訶子(一錢/)　　白豆仁(一錢/)　金錢薄荷(四錢/)
　氷片(三分/)　　百藥煎(一錢/)　𤣥眀粉(二錢/)
右為細末煉大甘草四兩煎汁為丸如小豆大硃砂為
衣入口一粒一次噙化
　　延齡聚寳酒
用何首烏　四兩去皮赤白兼用
　生地黄　四兩鮮嫩肥者勿犯鐵器
　天門冬　二兩去心
　槐角子　四兩炒黄色十一月十一日采
　石菖蒲　二兩
　亁菊花　四兩只用花枝葉不用
　五加皮　二兩用真正的
　蒼术　　二兩米泔浸一宿竹刀去皮毛茅山的好
　枸杞　　二兩去蒂研碎甘州生者
　黄精　　二兩用鮮的
　細辛　　二兩洗淨
　白术　　二兩極白者油黄者不用
　防風　　二兩去蘆
　人參　　二兩去蘆
　茯苓　　四兩鮮嫩者
　熟地　　四兩忌鉄器
　麥門冬　二兩去心
　蓮蕋　　四兩
　桑椹子　四兩黒紫者
　蒼耳子　二兩炒揚去刺
　肉蓯蓉　二兩黄酒浸去鱗
　沙苑白蒺藜　二兩炒去刺
　天麻　　二兩如牛角者
　甘草　　二兩用大者炙去皮
　牛膝　　二兩去鬚
　杜仲　　二兩薑汁浸一宿炒去絲
　當歸　　一兩鮮嫩者
右各味炤方擇浄稱定分兩足務要真正藥材切為咀
片装入生絹袋内用無灰高黄酒一大罈盛九斗十斗
大罈方可將藥装入罈春浸十日夏浸七日秋浸七日
冬浸十四日將藥酒每五更空心服三小鍾還卧片時
午間再服三鍾尤妙用酒忌生冷生葱生韭腥無益之
事少幹無益之物少吃白蘿蔔常忌致誠服者自有功
效若服一日歇二三日不依前法取效鮮矣夜間還服
二三次予年三十九歳服起扵六十四歳鬚髪如漆齒
落更生精神百倍耳目聰眀比前大不同矣此方不輕
係身命養生至寳仍將藥渣晒亁研末煉蜜為丸如桐
子大每服五十丸空心無灰酒下
　　延夀酒藥仙方　一名養夀丹
専治男婦逺年近日諸虚百損五勞七傷左癱右瘓偏
正頭風口眼歪斜半身不遂語言蹇澁筋脉拘攣手足
頑麻渾身瘡疥腸風痔漏紫白癜風寒濕脚氣膀胱疝
氣十膈五噎身體羸痩腰腿疼痛四肢無力皮膚生瘡
耳聾眼昏下部虚冷諸般淋瀝婦人經脉不調臍腹疼
痛脇背膨脹黄痩面肌口苦舌乾嘔逆悪心飲食無味
四肢倦怠神鬼驚悸夜多盗汗時發潮熱月事或多或
少或前或後心中悶塞不通結成瘕塊時作刺痛或子
宮積冷氣毒虚敗赤白𢃄下漸成虚瘵並皆治之此藥
方互相製服其和暖香甘能追百病常服補脾養丹田
和氣血壯筋骨益精髓身體輕健眀眼目安五臓定魂
魄潤肌膚返老還童延年益夀其功不可盡述
　當歸(去蘆/)　　人參(去蘆/)　白茯苓(去皮/)　草烏(去皮/)
　烏藥　　　　杏仁(去皮/尖)　何首烏(去皮/)　川椒(去目/)
　川烏(去皮/尖)　　五加皮　　肉蓯蓉(去皮/尖)　枸杞子
　砂仁(已上各/五錢浄)　木香　　　牛膝(去蘆/)　　枳壳(去皮/尖)
　亁薑(火炮/)　　虎骨(酥炙/黄色)　川芎　　　　香附子(炒去/毛)
　香白芷　　　厚朴(薑汁/浸)　陳皮(去白/)　　白术(炒/)
　獨活　　　　羗活　　　麻黄(去節/)　　官桂(去皮/)
　白芍藥　　　半夏(姜汁/浸)　生地　　　　熟地
　天麥門冬(去/心)五味子　　防風　　　　細辛(揀淨醋酒/洗去蘆)
　沉香　　　蒼术(米泔浸/去皮)小茴香(鹽炒黄已/上各三錢)
　破故紙(酒浸/㣲炒)核桃仁(湯浸/去皮)甘草(火炙三味/各一兩浄)紅棗肉
　酥油(二味各/半斤)白沙糖(一斤/)
右將前藥用細絹袋盛之用燒酒一大罈浸藥三日放
在大鍋内用湯浸罈煮兩個時辰取起掘一坑埋三日出
火毒取出每日用酒一小鍾病在上食後服病在下空
心服飲酒畢後將藥查晒亁碾為細末用好花燒酒打
糊為丸如梧桐子大每服三十五丸空心好酒下
　　羅真人延夀丹
治男子五勞七傷諸虚不足隂痿氣弱無力心腎不交
精神欠爽小便頻數腰膝疼痛婦人赤白帯下起居倦
脚冷麻痺不能乆立腎氣不和臍腹疼痛經水愆期無
孕嘗服此藥隂陽升降無偏充實肌膚填精補髓精神
倍長强壯筋骨悅顔色固真氣和百脉正三焦烏鬚髮
堅齒牙耳目聰眀老能輕健斯藥之效何可盡述服至
五日體自輕徤至十日精神倍爽半月之後氣力壮勇
二十四日後眼目清朗語音響亮一月之餘飲食大進
顔色紅潤歩履輕徤冬月手足嘗煖此藥不熱不燥老
㓜並皆可服乃仙方也慎勿輕傳
　乾山藥(一兩/去皮)　人參(一兩/去蘆)　白茯苓(一兩/去皮)
　川牛膝(一兩/酒浸)　杜仲(一兩薑/製去絲)龍骨(一兩/)
　川續斷(一兩/去蘆)　鹿茸(一兩/)　當歸(一兩酒/浸洗)
　山藥苖(一兩/)　北五味(一兩/)　熟地黄(一兩/酒浸)
　石菖蒲(一兩/)　楮實子(一兩/去穰)　破故紙(一兩/炒)
　麥門冬(一兩/去心)　遼枸杞(五錢/)
　如下元虚冷加鹿茸(五錢/)　　附子(五錢/)
右為極細末擇天氣晴和揀選好日以酒糊為丸如梧
桐子大毎服五十丸或六七十丸淡淡鹽湯送下修合
之日須忌婦人雞犬之類日進二服亦可大有功效也
　　草還丹　補益
夫草還丹者不用金石不加燥熱不傷五臓只係草藥
為用全在製度之妙將水火無窮之術奪丹砂燒煉之
功大壯脾胃進美飲食盖脾屬中央之土乃五臓之主
當先調養五臓俱虚百病由此而生此藥益精髓固元
陽輕腰膝安五臓通九竅令人耳目聪眀有一老人年
七十之上服此藥悅顏色烏鬚髮固齒牙夜能書細字
延年益夀乃仙家之良劑平補大有神效
　蒼术　四兩用酒醋米泔水鹽各浸一兩
　茴香(一兩/新者)　　破故紙(一兩酒/浸一宿)川練子(一兩/)
　木香　牛膝　葫蘆芭　地龍　山藥
　枸杞　茯苓　川山甲(各一/兩)
右件晒乾為細末好酒糊為丸如桐子大每服三十五
丸温酒送下鹽湯亦可空心服以乾物壓之使力行百
歩日進二服
　　草靈丹
此藥延年益夀添精補髓烏鬚髮固齒牙强筋骨壯氣
血返老還童冬月服之手心與腮面如噀血行歩輕飛
七十老人誠心服餌徤若少年别有竒功不能盡述服
之一月乃見其效如要試騐拌飯與白犬食之一月變
成黑犬此其騐也老人服至十日便不夜起服藥者不
可賴此頻行房事忌黑羊肉鵓鴿桃李果子恐減藥力
保而慎之不熱不燥亦無飛走金石藥味過一月耳目
聰眀髪白再黒不可輕忽
　真川椒(四兩去目/炒出汗)白茯苓(二兩去/皮炒)　川烏(一兩去/皮臍)
　茴香(二兩/􁈜炒)　　蒼术(四兩酒/浸焙乾)　甘草(二兩粉/去皮炙)
　熟地(三兩酒/浸)　山藥(二兩/)
右為細末煉蜜為丸如桐子大毎服三十丸至四五十
丸空心温酒下以乾物壓之
　　固真丹(同上方加首經一/次鹿跑草一兩)
　　囘陽無價至寳丹
用川練子(取肉/二兩)　川牛膝(一兩/)　熟地　　蛇床子
　川山甲　　　肉蓯蓉　　　茯神　　巴㦸
　五味子(各一/兩)　乳香(三錢/)　　鹿茸　　沉檀香
　仙靈皮　　　甘草(各五/錢)　　人參(一兩/)破故紙(五/錢)
　大茴香(一兩/)　澤㵼(一兩/)　　烏藥(二兩/)兎絲子(五/錢)
　鳯眼草(二錢/)　檳榔(一兩/)　　葫蘆巴　蓮心(各五/錢)
右為細末煉蜜為丸如梧桐子大毎服三十丸空心好
酒下治五勞七傷四肢無力下元虚冷夜夢遺精陽痿
等症
　　神仙紫霞盃
昔宋英宗皇帝朝暮思想懇禱祝告上蒼願祈降子忽
一日有一道者身穿草衣頭挽雙髻腰懸藥葫蘆擕一
水火籃手執龍虎首拄杖偶至玉階羣臣云這道人不
知從何入朝衝入金門奏道吾乃蓬莱到此因陛下祈
子􁃻切貧道聞知奏奉蟠桃延年益夀九轉紫霞盃乞
陛下允納帝曰此酒此盃是何仙術從何而至道云此
是純陽真人曾慶蟠桃㑹賀王母仙酒盃陛下飲服帝
曰有何益于朕道曰但令宮妃有子帝聞甚喜着光禄
寺筵宴奉賞道曰道人不用筵賞傳下酒杯法化一道
青光灼然而去帝稽首叩謝故得子之多
　　　偈曰
　　蓬莱仙賜紫霞杯　九轉靈丹藥更竒
　　萬病盡消身體健　還童返老似嬰兒
用硫黄(八兩/)　雄黄(五/錢)　乳香(三/錢)　沒藥(三/錢)
　辰砂(五錢/)　血結(二/錢)　沉香(二/錢)　麝香(三/錢)
　檀香(三錢/)　降香(一/兩)　牙香(二/兩)　茅香(一/兩)
　人參　(兩/)　附子(五錢/)川烏(二兩/)川芎(四兩/)
　當歸(五兩/)　肉桂(四錢/)破故紙(二/錢)肉蓯蓉(三兩/)
　黄精(八兩/)　白芷(三錢/)枸杞(一兩/)芍藥(五錢/)
右㕮咀入油煎先用油一斤浸諸藥三二日熬煎藥焦
黒色濾去查再復油鍋化溶硫黄再傾出上面清油却
將鍋底硫黄傾入水盆内洗去泥土砂石仍將原油化
硫黄週而復始三次又傾出上面油存黄另傾出秤毎
硫黄一兩用銅杓化開入前麝香末三分攪勻先以小
酒盃一個用紙封口𦂳中開一孔將化開硫黄藥傾入
酒盃内一蕩做酒盃一個如此傾做數個冷定酌酒做
法如澆嚮糖相似
　　沉香内補丸
能除百病補諸虚徤脾胃進飲食添精補髓延年益夀
服之年餘身輕體健婦人服之尤妙
　沉香(五錢/)　廣木香(五/錢)　乳香　　沒藥(各三/錢)
　人參(五錢/)　母丁香(三/錢)　海馬(一對/酥炙)石燕(一對燒/紅醋浸)
　鹿茸(五錢/酥炙)　仙靈皮(五錢/酥炙)韭子(五/錢)　八角茴香(五錢/)
　木通(一兩/炒)　穿山甲(五錢/灰炒)小茴香(一兩/炒黄)甘菊花(五錢/盬炒)
　川練子(酒浸一宿去/皮核一兩)蛇床子(一兩/)白茯苓(一兩/)
　大附子(一個炮/去皮)川椒(一兩/去目)　枸杞(一兩/)
　麝香(少許/)　　丁香(五錢/)　葫蘆巴(入羊腸内/酒煑一兩)
右為細末酒糊丸如梧桐子大每服三十丸空心温酒
下仍以乾物壓之忌生冷腐粉魚腥諸血四十九日又
洗藥用紫梢花松節皮硝三味煎水每日温洗之
　
　
　
　
　
　
　
　遵生八牋卷十七
欽定四庫全書
　遵生八牋巻十八
　　　　　　　　　　　　　明　高濓　撰
　　靈秘丹藥牋下
　治痰症方
　　秘傳紫府青津丸　治虚實痰火神方
用女真實四兩用芩連水浸一夜次日蒸晒如法三遍
白石膏煅四兩煅過研細用嫩桑葉四五斤煎汁取浄
　　汁一碗煮亁再用紫蘇四兩荆芥一兩煎清汁再
　　待亁聽用
知母　四兩浄咀片分四處人乳童便青鹽拌潤過一
　　宿生用一分俱微火炒
黄栢　四兩浄照前四製如法
白芍藥　一兩用桑皮煎水煮亁聽用
貝母　二兩薑礬水煮亁聽用
杏仁　二兩去皮尖青鹽水煮亁聽用
天門冬　二兩去心切細微火炒亁
麥門冬　二兩去心微火焙亁
人参　一兩切大片用好酒拌潤一宿取白酒麯末炒
　　熱下人参微炒亁聽用去麯
茯神　二兩去皮心人乳拌潤一夜次日火焙亁聽用
黄蓍　一兩切片蜜水拌潤一宿炒亁
糖毬肉　五錢去参蓍之滯膩
當歸　一兩酒洗晒亁切片酒拌潤一宿炒用
陳皮　一兩去白炒用
百合　二兩薑湯泡過焙亁聽用
右共十六味各製精微分兩和一處再焙大燥為極細
末取梨汁半斤煉蜜一斤為丸如桐子大毎服三錢早
晩白滚湯送下制伏相火滋養真隂津潤肺腑上降心
火下生腎水清熱化痰火䧏水昇令人無病矣
　　論痰治法
經曰百病皆生於痰痰之本水也原於腎痰之動濕也
主於脾脾主濕每惡濕濕生痰寒又生濕故古人用二
陳湯為治痰通藥其中半夏味辛燥濕以齊地者良若
不製以為麯恐其太燥若製麯無法亦鮮奏功凢治痰
病必湏製麯具治於後(齊半夏即山東所産/大箇麻㸃半夏也)
　　半夏麯法
每用齊半夏選極大者一斤水浸二三日以透心去灰
為度用生薑自然汁一茶盞同煆白礬四兩煎化将半
夏為粗末拌勻晒亁聴用
治風痰用猪牙皂角半斤四碗煎二碗
治脾胃濕痰及火痰用竹瀝或荆瀝拌
治老痰膠痰諸藥不效者用霞天膏一碗先拌半夏晒
亁後入竹瀝為麯(霞天膏方具后幅/)
右俱用楮葉紙封如造酒麯法置簷風處
　　清氣滌痰丸
徤脾胃化痰涎寛胸膈進飲食
　半夏麯　照前法隨症用一斤
　　牛膽南星(十兩/)橘紅　查肉　瓜婁仁(去油/)
　　枳實　蘿蔔子(炒/)　　茯苓　白术
　　黄連(各八兩/)香附　用青鹽二兩水浸炒
　　枯黄苓(微炒/)甘草　真紫蘇子(各六兩/)
　　好沉香(二兩/)白芥子(三兩/)
右為細末竹瀝為丸如梧桐子大每服一錢五分食遠
或臨睡服
治老痰加天門冬肉四兩　青礞石二兩硝煆若隂虚
火盛當滋隂降火為主兼服前藥
　　霞天膏方
此倒倉法遺意也用此製半夏麯或入丸藥中能令老痰自
大便出且不損元氣不傷脾胃凢治膠結老痰非此不效
黄牯牛肉用純黄無病肥澤一二嵗者浄腿肉十二斤
切指頂大用長流水以大銅鍋煮之旋加沸湯嘗令水
淹肉五六寸掠去浮沫煮肉爛如泥去渣將肉汁以細
布灑入小銅鍋内用桑柴文武火候不住手攪如稀糖
滴水不散色如琥珀為度每肉十二斤可取膏一斤磁
礶盛之冬月製用
　　白玉丹　専治久痰𠻳
天花粉一斤用清水浸洗刮去粗皮切片晒亁磨細末
篩過取細末將絹袋盛用清水中洗出漿出渣澄清換
水如此五七遍去苦晒亁取十二兩用河南真菉荳粉
水漂三五次晒亁取四兩二味共一斤用蘇州薄荷葉
一斤入瓶内層層間隔封瓶口入鍋内隔水煑三炷香
為度取起冷定開瓶篩去葉留粉聽配
　白檀香　白石英　白硼砂(各五錢/)白豆蔲
　𤣥明粉(各一兩/)白石膏(二兩煅/)柿霜(三兩/)
　白糖霜(八兩/)
共為細末和前粉一處入瓶每次取二匙噙化消止痰
咳開胃滋隂䧏火醒酒清心明目解渴大有神效
　　法製清金丹
治痰火咳𠻳生津止渴消食順氣調中用廣陳皮揀紅
者净米泔水洗畧去白剉大片晒亁一斤先用枳殻四
兩去穰浄用水六碗浸一宿煎濃汁二碗拌橘皮浸透
一夜次日蒸透晒乾
二次用甘草三兩去皮照前煎湯浸蒸晒亁
三次用欵冬花去蘆梗净四兩用水照前煎浸蒸晒
四次用桔梗去蘆净四兩用水照上浸一夜濃煎汁二
碗去渣加白硼砂𤣥明粉青鹽各四錢入汁化開照前
拌洒浸一夜蒸透晒亁
五次用竹瀝浸拌照前蒸晒
六次用梨汁浸拌照前蒸晒
七次用薑汁蘿蔔汁浸拌照前蒸晒
　加沉香(三錢/)　檀香(三錢/)　山查米(一兩/)
　百藥煎(一兩/)　細茶(一兩/)　烏梅肉(一兩/)
　白硼砂(五錢/)　五味(五錢/)　人参(一兩/)
　天花粉(一兩/)　薄荷葉(一兩/)半夏(一兩薑/汁炒)
共為細末加白糖霜十兩煉熟蜜十兩和勻入臼搗千
杵印成餅臨卧或有痰火涎𠻳時含嚥大能䧏火清氣
化痰止𠻳消食寛中
　　造百藥煎法
五倍子不拘多少敲如豆瓣大揀浄用白酒糟拌勻置
煖處候發過不澁味酸為度晒亁研末聽用
　　神化丹
　馬兠苓　水芹菜　旋復花　醬瓣菜(各半/斤)
　俱生活用　薄荷(八兩/)五倍子(五兩/)
右將六味搗末成餅安七日白毛出了又採生的四様
搗爛絞汁拌前餅子又搗千餘下如此四十九次方用
半分入舌上閉口噙化神效
　　太極霜
用黒鉛打作二三分厚片成圓毬盒子兩半箇銲作一
毬用童男童女尿浸一百日久浸不妨用時將毬切開
鉛毬内白霜刮下每服二三分其痰立下如試以霜加
吐出痰上痰化成水為驗
　　治痰快氣消膈食神方
用山東半夏(一斤洗/)南星(一斤/去皮)生薑(一斤/)
　皂角(一斤/切碎)　白礬(一斤/)
五味用水煑至南星心内無白㸃為度去皂角不用將
薑切碎同南星半夏晒亁或用火焙每味浄一斤配後
藥
　青皮(去穰/)　陳皮(去白/)　蘿蔔子(炒另研/)
　蘇子(炒/)　　神麯(炒/)　　香附子(薑汁煑/去毛)
　麥牙(炒/)　　乾葛　　杏仁(去皮尖/另研)
　山查　(已上各半斤/)
右與前藥三味三斤一處研為細末以生薑自然汁浸
蒸餅為丸如桐子大每服五六十丸臨睡茶酒服
　　頑痰不化方
用石青一兩石碌半兩俱研絶細末水飛二物以餅糊
為丸每服十丸温湯下吐痰一二碗不妨
　　九煉𤣥明粉法
將𤣥明粉揀出再加梨汁煑一次童男童女便煑一次
甘草煑一次海粉煑一次藕汁煑一次生半夏搗汁煑
一次連前一次共九煉也消痰神藥
　　神水方
用出山鉛打片十斤作二十片如法懸矼上下鍋用好
酒好醋各十斤燻蒸取氣水服一二匙治痰神妙
　　取水法
用上下一缸合封上缸弔鉛片下缸貯酒醋用柴火煨
十二炷香中用一磁盤架托鉛片収鉛上滴水用之是
法
　　痰中欲絶吹鼻㪚
用大茶子一顆糯米七粒共為細末以些少吹入鼻中
吐出稠痰數碗病者即醒
　眼目症方
　　女真膏
用㸃逺近爛眩風翳瘴眼絶妙
　黄連　黄芩　黄栢　黄茋　連翹　薄荷　山梔
　山豆根(各三兩/)
　用冬青葉一籃清水洗浄
　菊花　千里光花　宻蒙花
　用常流水同煎藥一處煎濃汁去渣再熬下白蜜少
　許成膏聽配
　蘆甘石　三黄煆過為細末以水飛五七次净末一
　兩
　大硃砂　熊胆　血結(各五/厘)乳香　沒藥(各分/)珍珠
　琥珀　　牛黄　氷片　　麝(各一/分)硼砂(三分/)
　石蠏(一錢蜜煅/)　胡黄連(一錢五分/)白丁香(一分/)
共為細末投入膏内攪勻入礶塞口每用銀簮脚挑藥
些少㸃眼兩眥一日三次神效
　　千金秘授保睛丸
治逺年近日風眼羞明白花生翳疼痛黒花蟹睛珠破
胬肉扳睛赤腫倒睫拳毛眩爛痒澁打傷小兒痘疹入
眼迎風冷熱涙下瘀血血貫七十二症無不治之能補
腎治肝去風散血順氣除昏升降水火祛内外瘴
　羚羊角(二兩五錢/)烏犀(二兩/)　白珠(二兩/)
　鹿茸(二兩酒浸焙/)海蛤(二兩煅/)人参(二兩/)
　天竺黄(二兩五錢/)陳皮(三兩/)　菖蒲(三兩/)
　茯苓(四兩去筋/)　當歸(三兩/)　琥珀(三兩/)
　雲母石(一兩六錢/)石膏(二兩/)　秦皮(二兩/)
　芍藥(四兩浸酒一/宿)沉香(一兩/)　扁豆(四兩/)
　蒼术(三兩酒浸麯/炒)細茶(四兩/)　菊花(三兩/)
　天門冬(二兩五錢/去心)生地(八兩/)　川芎(一兩/)
　麥門冬(五兩去心/)地膚子(二兩/)石斛(三兩/)
　巴㦸(三兩去心/炒)　熟地(八兩/)　井泉石(二兩/)
　柴胡(二兩五錢/)　車前子(二兩/)兎絲子(二兩/)
　肉蓯蓉(三兩酒浸/洗)龍胆草(二兩/)木香(一兩半/)
　細辛(二兩五錢/)　草决明(二兩/)薏苡　(五錢/)
　掩閭子(二兩五錢/)五味子(三兩/)黄連(三兩/)
　逺志(二兩五錢去/心)蒼耳子(三兩/)防風(一兩/)
　黄茋(二兩五錢/)　澤㵼(二兩/)　𤣥参(二兩/)
　白蒺䔧(二兩去刺/炒)牛旁子(二兩/)砂仁(二兩/)
　木通(二兩五錢炒/)香附子(三兩/)連喬(一兩/)
　仙靈皮(一兩五錢/)谷精草(三兩/)旋復花(二兩/)
　知母(二兩五錢/)　葳靈仙(三兩/)桔梗(三兩/)
　黄芩(三兩酒炒/)　山茱萸(六兩/)枳實(二兩/)
　麻黄(一兩五錢/)　酸棗仁(五錢/)牡荆(三兩/)
　欵冬花(二兩五錢/炒)秦椒(二兩/)　訶子(二兩/)
　木賊(二兩酒浸炒/)蒲黄(一兩五/錢)山藥(八兩/)
　側栢葉(二兩五錢/焙)枸杞(六兩酒/焙)宻蒙花(六兩/)
　夏枯草(二兩五錢/炒)蔓荆子(二兩/炒)葶藶子(二兩炒/)
　石决明(四兩煆/)　蕤仁(二兩去/油)青箱子(一兩五錢/)
　黄栢(八兩塩酒炒/)牛膝(二兩酒/浸)甘草(二兩五錢炒/)
　百部(二兩五錢去/蒂炒)山冬青子(二/兩)荳蔲(二兩五錢/)
右為末煉蜜為丸每丸一錢五分外用辰砂為衣藥計
共八十八味
　去瘴翳米泔水温服　晴暗青盲當歸湯下
　氣瘴赤腫木香湯下
　血虚昏暗已下七十二症俱薄荷湯下
　小兒痘子入眼谷精草湯下
　　明目補養四神丸
用丼州枸杞四斤分為四分好酒洗浄
　一斤用川椒四兩同炒去椒不用
　一斤生芝蔴四兩同炒芝蔴不用
　一斤小茴香四兩同炒茴香不用
　一斤好薄荷四兩同炒薄荷不用
炒過放地上出火氣加生地黄熟地黄白茯苓白术菊
花各四兩煉蜜為丸如桐子大每服五六十丸無灰酒
或鹽湯俱可下
　　秘傳煎藥加减妙方
用當歸　川芎　柴胡　枳殻　羗活　獨活　前胡
　桔梗　黄連　甘草　甘菊　薄荷
水二碗煎服加燈心三十根外有加减法附
　有涙多加　獨活　薄荷
　内痒加　　防風　荆芥
　血貫加　　青箱子　草决明
　有翳加　木賊　蟬蛻　石决明(火煆/)白蒺䔧
　春間發加　龍胆草　生地黄
　眼痛頭疼加　黄芩(酒炒/)蔓荆子
　胃火加　石膏
　　神妙膏
用甘草　羗活　細辛　黄連　貝母　菊花　當歸
　枳殻　大黄　白芷　生地　防風　荆芥　木賊
　黄芩　川芎　蒼术　猪苓　澤㵼　白术　薄荷
　桔梗　石斛　赤芍藥　蔓荆子　草决明　牛蒡
　子　　青箱子　　兎絲子　車前子　夏枯草
　地骨皮
將羊肝蘆甘石四兩用一袋盛了用前三十二味藥入
水煑三晝夜次取起去藥将石入乳汁浸之又用磁噐
上蓋一碗打火半炷香恐亦不必止用石細研如麫
　　用㸃火眼
煉就蘆甘石一兩入熊胆三分氷片二分硃砂三分㸃
之
　　㸃雲翳眼
煉就蘆甘石一兩入硼砂一錢胆礬五分海螵硝一分
㯽榔一分鷹糞二分同研㸃之
　　㸃板睛胬肉
煉就蘆甘石一兩加硼砂二錢胆礬五分海螵硝二分
　真珠二分琥珀二分麻雀糞二分氷片一分辰砂二
　分㯽榔二分㸃之
　　洗眼方
一以桑灰調熱湯澄清洗之
一方立冬日採桑葉一百二十片每遇後開日期用桑
煎湯不嘗洗之如閏月之年先年多採十片照前月日
期洗之洗眼之日湏忌葷酒齋戒神妙
　正月初五日　二月初一日　三月初五日
　四月初八日　五月初五日　六月初七日
　七月初八日　八月初八日　九月三十日
　十月初十日　十一月初十日　十二月初一日
　　魏斗蓬㸃眼方　掃霞散
用蘆甘石一兩銷銀礶打火以童便淬七次燒七次以
　礶盛埋入土出火毒九日
　石燕子三錢以醋淬七次同上埋法
　磠砂(一錢乳/汁製)
　硼砂(三錢/)飛丹(五錢/)黄連(三錢/)乳香(三錢/)没藥(三錢/)
　熊膽(二錢/)氷片(六分/)麝香(六分/)石蟹(二錢/)珍珠(三錢/)
　珊瑚(三錢/)血結(二錢/)歸鬚(三錢五分/)輕粉(三錢五分/)
　白丁香(二錢/)
共十八味如要去翳加　磁砂(五分/)海螵蛸(五分/)
　　吹鼻六聖㪚
　川芎　雄黄　石膏　乳香　沒藥(各一/錢)盆硝(五錢/)
共為細末更治赤眼冷淚頭瘋耳中疼痒鼻塞聲重牙
疼口先含水用管吹藥一二分入鼻吐水半晌即愈
　瘋症方
　　青金錠
治男女中風痰厥牙闗𦂳急不得口開難以進藥并雙
鵝喉閉不能言者小兒驚風痰迷不省将此藥一錠取
井花凉水磨化用綿紙醮藥汁滴入鼻孔進喉内痰响
取出風痰一刻得生見效如神百發百中
　𤣥胡索(三錢/)麝香(一分/)青黛(六厘/)牙皂(十四枚火煨/)
共研極細末青水調做錠重五分隂亁聽用
　　金彈子
治諸瘋左癱右瘓手足頑麻半身不遂口眼歪斜寒濕
筋骨疼痛偏墜疝氣等症
　天麻　升麻　草烏　防風　荆芥　石斛　細辛
　半夏　白芷　羗活　甘草　秦芄　川芎　蒼术
　殭蚕　蟬退　全蝎　蜂房　烏藥　當歸　風藤
　乳香　没藥　硃砂　雄黄　金銀花　兩頭尖
　何首烏　石菖蒲(各五錢/)　木香(三錢/)麝香(一錢/)
共為細末聽用麻黄去節二斤紫背浮萍八兩共用水
煎濃去渣再熬膏和勻為丸圓眼大金箔為衣每服一
丸葱薑煎酒送下
　　神秘浸酒方
治左癱右瘓半身不遂口眼歪斜一切諸瘋疼痛不可
忍者治之如神
　何首烏(一兩/)石菖蒲(一兩/)生地黄(七錢/)
　明天麻(七錢/)白附子(五錢/)白茯苓(五錢/)
　蒼耳子(一兩炒/研細)五靈芝(五錢/炒)牛膝(七錢/)
　天南星(七錢薑/汁炒)二蠶沙(五錢/炒)當歸(七錢/)
　蒼术(五錢米泔/水浸炒)半夏(七錢薑/汁炒)紅花(五錢/)
　光草烏末(五錢/)陳皮(五錢去/白)防風(五錢/)
　漢防己(五錢/)　芍藥(五錢/)　甘草(三錢/)
　黄栢(五錢/)　　木𤓰(七錢/)　川芎(五錢/)
　桑樹上絡藤(一兩/)
右㕮咀以布袋盛懸入罈内無灰好酒一斗瓶口封固
重湯水煮五炷香不拘時服飲醉為妙
　　金刀如聖散
治男婦諸瘋癱瘓半身不遂口眼歪斜腰膝痛手足麻
頑言澁歩艱遍身瘡癬疥癩上攻頭目耳内蟬鳴痰涎
膚痒偏正頭風不問新舊及破傷風脚跟反張蛇犬咬
傷金瘡濕瘡並宜服之
　石斛(一兩/)川烏　草烏　蒼术(各四兩/)
　甘草(三兩/)人参(五錢/)　荆芥　何首烏
　川芎　白芷　細辛　當歸　防風　麻黄
　全蝎　天麻　藁本(各五錢/)　兩頭尖(二錢/)
右為細末每服五分或一錢臨睡酒調服不可多飲酒
忌一切發風熱物覺身麻痒是藥之效也
　　追風逐濕遇仙膏
治風濕骨節疼痛或痰核瘇痛皮膚麻木燥痒一切風
疾等症神效
　􁴶薟草　海風藤　大半夏　萆麻子
　麻黄　　川烏　　草烏　　南星
　羌活　　桂枝(各四/兩)獨活　　細辛
　𤣥参　　當歸　　荆芥　　金銀花(各一/兩)
以上用真香油七斤葱汁生薑汁各二碗半共酒浸煎
藥一宿用銅鍋文武火熬煎藥色不易黒必待滴油色
黒去渣每藥油一斤下飛過好丹九兩候成膏再加白
水煮過松香一斤黄蠟一斤化攪勻氣温方入　沒藥
　乳香　木香　輕粉　胡椒(各四兩/)白芥子(一斤/)
五味研為細末入膏内如牙疼不用輕粉每膏一斤入
蟾酥五錢厚紙段絹攤貼肉痒出泠汗方去
　　活絡丹
治瘋濕諸痺肩臂腰膝筋骨疼痛口眼喎斜半身不遂
行歩艱難筋脉拘攣一切風疾能清心明目寛膈宣通
氣血年過四十當預服十數丸至老不生瘋疾年過六
十者不宜服之
　白花蛇(二兩酒/浸炒)烏稍蛇(五錢酒/浸焙)細辛(二兩/)
　全蝎(十枚去/尾尖)　麻黄(二兩去節/)川芎(二兩/)
　血結(七錢五分/研細)兩頭尖(二兩酒/洗)沒藥(一兩/)
　防風(二兩五錢/)地龍(五錢去土/)丁香(五錢/)
　赤芍藥(一兩/)　葛根(一兩五錢/)犀角(五錢/)
　硃砂(一兩研細/)白殭蚕(一兩炒/)𤣥参(一兩/)
　草荳蔲(二兩/)　牛黄(二錢五分/另)官桂(二兩/)
　虎脛骨(一兩酥/炙)葳靈仙(一兩五/錢)藿香(二兩/)
　黒附子(一兩去/皮炮)川羌活(二兩/)　白芷(二兩/)
　敗龜板(一兩酥/炙)當歸　(兩五錢/)熟地(二兩/)
　何首烏(二兩/)　安息香(一兩/)　青皮(一兩/)
　天竺黄(一兩/)　麝香(五錢另/)　人参(一兩/)
　氷片(一錢五分/另)乳香(一兩另/)　天麻(二兩/)
　甘草(二兩炙/)　骨碎補(一兩/)　黄連(一兩/)
　白蔲仁(一兩/)　烏藥(一兩/)　　香附(一兩/)
　茯苓(一兩/)　　黄芩(二兩/)　　松香(五錢/)
　白术(一兩/)　　大黄(一兩/)　　木香(一兩/)
　沉香(一兩/)
右為細末煉蜜為丸如彈子大金箔為衣每服一丸茶
酒服之病在上食後服病在下食前服以四物湯服之
尤妙
　　定瘋丸
治半身不遂日夜疼痛不絶聲者
　川烏　　附子　　草烏　　俱生薑煮過一兩五
　錢　　　川椒(一兩/)
共為細末酒糊為丸菉豆大每服九丸不可多服日進
三次空心酒喫
　　驪龍珠
治瘋中百症
　白花蛇(五錢酥/油炙)番木鼈(一個酥/炙)半夏(一錢五分/)
　虎脛骨(一兩酥/炙)麻黄(三錢去節/)乳香(三錢/)
　寒氷石(四兩鹽泥/固火煆細)孩兒茶(一錢/五分)沒藥(三錢/)
酒糊為丸彈子大放鉛盒内起白毛取出揩毛遇患將
一丸燈上燒煙起為末好酒送下大汗如雨不可見風
汗亁即愈
　　妙應膏
用肉桂　軍姜　川烏　草烏　羌活　獨活　南星
　當歸　白芷　赤芍藥　白附子　紫荆皮
　石菖蒲(各一兩/)
已上十四味用水二十碗煎至十碗留起渣再煎用水
十碗至三碗去渣將汁共熬成膏次将透明松香二斤
搗碎篩過再用薑汁葱汁米醋好酒各一碗将松香攪
入鍋内成絲後下藥汁膏慢火熬如琥珀様又將油二
斤另熬上木鼈萆麻子巴豆浄肉各三兩煎至黒色待
冷將渣研碎入油内再煎滴水成珠下飛丹八兩將熬
松香膏傾入攪勻煎至黒色即起少温下乳沒各四兩
牙皂末三兩片腦二錢磁器内收貯水浸去毒貼痞攤
膏時加阿魏麝香少許餘不用
　　勝金丹
用硃砂(三兩研/)　雌黄(一兩五/錢)　硫黄(五錢/)
二黄研為泥用桑柴灰淋汁於鍋中投二黄化鎔入硃
末同熬化攪勻再入灰汁旋添旋煮三日三夜藥在鍋
内有泣聲刮起取藥入鐵鼎内以文武火逼亁隂氣方
鼎楔鹽泥固濟如法用炭火三十斤煆至火剰三四斤
斤即止待冷開看藥成一片在底鑿取如白銀研如粉
用甘草餘甘子二味同藥砂鍋内煮一日出火毒取起
研用米飯為丸如菉豆大每日空心冷椒湯服三丸至
五丸止治一切風疾半身不遂口不收斂身轉不得服
五錢即愈忌羊血
　寒症方(此為㮣方若感寒求/汗用之否不可執)
　　通真救苦丹
專治傷寒表裏内外虚實反變發汗妙方
　當歸　　赤芍藥(各二/兩)甘草　麻黄(各四兩/去節)
　春夏加石膏(五錢煆/)　秋冬加官桂(五錢/)
共為極細末用熱酒浸三日用細絹袋濾去渣再二三
遍濾為度隂亁聽配　硃砂　雄黄　各五錢用水飛
過二三次共和勻醋糊為丸芡實大急用一丸加雄黄
末五分凉水送下看燃香有一寸餘出汗為度
如喉亁霍亂症服一丸神效如毒蛇蟲所傷服一丸再
將一丸為末塗傷處
　　避瘟疫冷飲子(出道藏經/)
用茴香(三分夏用/根冬用子)　遠志(三分/去心)　附子(兩顆/炮)
　桑螵蛸(二十枚/炙)　澤瀉(二分/)　萆薢(三分/)
　肉蓯蓉(三分/)
共羅為末分作二貼大羊腎一具去脂膜用水一碗半
煎露一宿空心冷服每季喫四貼能辟瘟疫時災兼補
下元
　　合掌膏
治急症傷寒不省人事者不消服藥
　川烏　草烏　斑毛　巴豆　細辛　胡椒　明礬
　亁薑　麻黄
各等分共為細末每一次用三錢好醋一匙打糊為丸
核桃大安在患人手心兩手合紥𦂳夾在褪襠内以被
葢暖出汗為度如醒去藥就用黄泥水洗手
　癆症方
　　御溝金水方
治男女燒骨癆亁血癆童子癆晝夜不退熱至緊不肯
服藥者此水不比尋常真有斬將奪旗之功
用黄篾籮八箇要二尺高取山上無垢浄泥黄土裝八
箇籮内磁鉢八箇盛住取童便七桶傾入七籮土内淋
下上以井花水催下共傾在一籮土内如淋少再用清
水催前七籮淋下水又加上一籮内待他一夜浄淋下
水三五碗以磁瓶盛住外以井水養之但遇此症待口
中作渴要茶湯喫之時將此水半盃服之即安至重不
消三次即愈
　　龍香犀角丸
治吐血癆症
　熟地黄(一兩酒浸/搗極細)生地黄(一兩/酒浸)山藥(一兩/)
　天門冬(一兩去/心)　麥門冬(一兩/去心)犀角(一兩/)
　真京墨(一兩煅/存性)　牡丹皮(一兩/)五味子(一兩/)
　鼈甲(一兩酒製/)　胡黄連(一兩/)
右為細末煉蜜為丸如桐子大每服七十丸空心白滚
湯送下
　　止𠻳瓊珠膏
用粟殻(三兩去/葢觔穰)　桑皮(七錢/)　貝母(八錢/)
　五味子(五錢/)　𤣥参(七錢/)　薄荷(五錢/)
　陳皮(六錢/)　　桔梗(六錢/)　甘草(四錢/)
右為極細末煉蜜為丸如彈子大每服一丸臨睡白滚
湯下
　　乳升丹
治女人虚癆
　香附(一斤童便/浸炒黄色)當歸(一兩五/錢酒)紅花(一兩/)
　川芎(一兩五錢/酒洗)三稜(一兩/炒)　生地(一兩/)
　白芍藥(一兩五/錢)牡丹皮　(兩/)蘄艾(四兩/)
　草豆仁(一兩麩/皮炒)𤣥胡索(一兩/五錢)枳殻(二兩/)
　青皮(一兩麩/皮炒)　山查肉(四兩/炒)烏藥(二兩炒/)
　紫蘇子(一兩五/錢)蘿蔔子(二兩/炒)蓬术(一兩醋/炒)
　熟地(二兩酒二/碗熬膏)砂仁(一兩五/錢炒)
共為細末醋糊為丸每服二錢艾醋湯不拘時服
　　蒸臍秘妙方
治五勞七傷諸虚百損萬病脱除
　麝香(五錢/)　丁香(三錢/)　青鹽(四錢/)
　乳香(三錢/)　木香(三錢/)　雄黄(三錢/)
　五靈脂(五錢/)小茴香(五錢/)沒藥
　虎骨　　　蛇骨　　　龍骨
　硃砂(各五錢/)人参　　　大附子
　胡椒(各七錢/)白附子(五錢/)夜明砂(五錢透肺/補不足)
右藥十八味為末聽用次要蘄艾作炙壯槐皮一片如
大錢葢藥而取其不走藥味每用看人臍孔深淺先將
麝香填一二釐入臍中次將藥填實上用蕎麥麫和勻
作篐照臍眼小大圏轉按實在臍四圍再將藥填其中
令滿著實次用銀簪脚挿臍中藥上數孔次葢槐皮皮
上以艾壯炙燒至一百二十壯為止渾身熱汗百病皆
散矣如汗不出再炙炙後保養月餘不見風寒油膩生
冷一月一年四次蒸臍百病消除久𠻳久喘吐血寒勞
遺精白濁陽事不起下元冷弱痰火疾婦人人赤白帶
下久無子嗣俱可炙只不用麝香為妙此仙方也
　噎膈症方
　　鸛鳥丹
治翻胃膈食每用老鸛鳥一隻用肝䐜二件(即肚中肝/與胃也)
切作薄片新瓦上焙燥不可燋了為末將老黄米煮粥
和丸如桐子大每服七丸不效加十四丸至二十一丸
不效者胃絶不必再醫
　　回生散
治隔食膈氣神方
　急性子(一兩/)同磠砂三分水二鍾煮亁聽用
　硃砂(五錢/)　雄黄(五錢/)　硼砂(三錢/)
　沉香(三錢/)　木香(五錢/)　丁香(三錢/)
　麝香(一錢/)
右各為極細末每服三分火酒送下立效
　　虎肚散
　厚朴(薑炒/三遍)　陳皮(各二/兩)　茯苓　甘草(炙/)
　人参(各一/兩)　蒼术(米泔水浸炒換/薑汁炒四兩浄)虎肚
肚灰與藥對配炙虎肚有法用新瓦兩片合肚固定兩
頭火不可猛逼如銀色不可焦了入藥
　　再生丹
治翻胃吐食膈氣痰火如神
　急性子(五錢/)知母(五錢/)　硼砂(五錢/)
　枯礬(三錢/)　五靈脂(三錢/)雄黄(二錢/)
　磠砂(三分/)　鬱金(二錢五/分)青鹽(二錢/)
　麝香(一錢/)　古石灰(五錢炒/黄色)
取十二月初八日或十二月内可収黄牛膽一斤前藥
共為細末將胆汁拌成不亁不濕如䑕糞様装入膽内
隂亁聽用如患者不拘男女每服一分二釐止燒酒送
下若遇痰火蜜水調服
　瀉痢症方
　　閘板丹
用巴豆(二十四顆/去盡油)杏仁(二十四粒/去皮尖)乳香(三錢/)
　沒藥(三錢/)
先用飛丹水飛淨六兩好黄蠟二兩溶化入各藥為丸
如黄豆大每服一丸紅痢甘草湯下白痢薑湯下水瀉
米湯下
　　治赤白痢仙方
五月五日取黄鱔數斤將燒酒洗濕穿尾弔起晒亁候
取黄麻頭蓮房殻二物晒亁為末聽用每用鱔末一錢
麻末五分對配大人喫一錢小者七八分酒下
　　治噤口痢三方
用山藥　　　薏苡仁　　　石蓮子
右三味為末白湯調三五服即思食愈
　　又方
加蓮肉亦可
　　又一方(人虚用此方/)
　人参(三錢/)　黄連(三錢/)　蓮肉(三錢/)
共為末煎服
　痔漏症方
　　八仙聚㑹丹　八方
　　　一薫洗方
用五味　朴硝　枳殻　白芷　陳皮
　細辛　黄栢　水楊栁根　　黄連(各五/錢)
右用水七碗煎至六碗盛罈内以痔坐罈口着實薫之
待湯温洗患處(後喫二方/)
　　　二敗毒散
用當歸　芍藥　川芎　甘草　木鼈子
　山梔　連翹　熟地　防風　金銀花
　荆芥　陳皮　枳殻　全蝎　穿山甲
　殭蠶　蟬蛻　皂角子(各一/錢)　朴硝
　蜈蚣(一條去/頭脚)　大黄(各三錢/)
水二鍾煎一鍾空心服少下瀉糞則效
　　　三搽藥
用白礬(一兩/)　　蟢兒白衣(十六箇/)
右二味共飛過為細末搽之(飛過煅成枯/礬蟢衣成炭)
　　　四油藥
用酥合油(五分/)　熊膽(五分/)
頭生雞子三箇用清煎成油三味勻和敷之
　　　五藥水
用片腦(一分/)　朴硝(五分/)　橄欖核(燒成炭/五錢)
　熊膽(三分/)　蝸牛螺肉十餘箇
右搗爛同前藥入磁礶内以水澆上滿礶浸一宿取去
水以藥敷痔五方同用無不斷根者至妙至妙
　　　六治外痔方
用鄉村食百草鵝殺取膽油調孩兒茶敷一二次即愈
　　　七治血痔方
用皂莢同本身頭髪燒烟於罈内坐上薫之再用花椒
葱葉煎湯洗之即效
　　　八治外痔方
若肛門外有痔碍者用劉寄奴一名九里光取自然汁
煎如蜜為度入孩兒茶　苦参(各一/錢)　輕粉(三分/)
　血結(五分/)　沒藥(五分/)
六味作末和前膏内一日三次搽之止痛立消大有神
效
　　治漏四奇方
用蓮花蕋　當歸　五倍子(各一/乳)乳香
　没藥(各一錢五/分)　黒牽牛　　白牽牛(各一/兩)
　土硃(名板見硃二錢/)
共為末重者五錢輕者三錢五鼔時用肉汁湯調服再
用好酒一鍾打下蟲來或爛肉出來方驗再吃煎藥
　枳殻(二錢/)　黄茋　　當歸　　川芎
　生地(各一/錢)　條黄芩　槐角　　黄連
　升麻(各七/分)
水煎食遠服
　　　其二(坐収功藥/)
用皮硝(一斤/)明礬(八兩/)龍骨(一兩/)土硃(五錢/)
　樟腦(五錢/)乳香(一兩/)沒藥(一兩/)血結(五錢/)
　海螵蛸(一兩/)
以絹袋盛裝將臀坐袋上三炷香即好
　　　其三(丸藥/)
用蓮花蕋(一錢/)　龜甲(一錢/)　　珠子(五分/)
　犀角(三錢/)　　羚羊角(二錢/)　麝香(三分/)
　重者加牛黄(二錢/)
好酒糊丸好酒吞下三十丸忌房事
　　　其四(熏藥/)
用蟬蛻　薑黄　升麻　蜂房　象牙末(各/兩)
　木香　乳香　沒藥　血竭　胡黄連(各/錢)
　皮硝　地骨皮　　　梧桐皮(各二錢/)
已上煎湯熏洗
　　仙螺膏
治痔漏臟毒成三五孔出水方
用廣膠(一兩/)人乾葛(一錢/)炒成黄珠為末空心熱酒服
　二錢止血如有膿用管仲一兩火酒浸炒為末
　茯神(一兩為末/)
右為末空心熱酒服二錢有孔用蟬蛻白芷搗爛將孔
塞滿再用大田螺一箇入片腦一分即化為水用鵞毛
搽瘡口即收再用搽藥
　　搽藥方
用珠子(一分/)入豆腐内紙包火煆為末
　氷片(五厘/)　象牙末(五分/)　血結(五分/)
　乳香(五分/)　沒藥(五分/)　　海螵蛸(去殻/五分)
　龍骨(火煨尿/浸五分)定粉(火煨黄/五分)
共為末亁搽立效
　　少陽丸(治痔漏/)
用童子血餘灰(即髪/燒灰)　新鹿角灰　敗龜板灰
　蟬蛻(酒洗浸/一兩)　乳香　沒藥(各五錢/)
共為細末黄蠟二兩五錢二味匀溶為和為丸豆大
　　　每服三十丸酒下
　癰疽癤􁶗症方
　　化毒消腫方
治諸惡瘡發背疔腫等症
　明乳香(三錢/)椿根白皮(五錢/)芝蔴(一錢/)
右為末水二鍾煎三五滾熱服被擁汗出即觧
　　牙消散
用狗大牙炒焦黒研為末先將葱煎湯洗瘡用炒牙末
掺上能治發背如神真秘方也
　　千金内托裏散
用當歸　連翹(各一錢/五分)赤芍藥　白芷　川芎
　羌活　黄連　　　甘草(各一/錢)人參　官桂(各七/分)
　桔梗　皂角(用刺/)　川山甲(火煨各/一錢)
太醫欲去後二味即無功矣(水二鍾加酒一碗/煎分上下服之)
　　飛龍奪命丹
用蟾酥(二錢/酒化)血結(一錢/)乳香(二錢/)沒藥(二錢/)
　雄黄(三錢/)輕粉(五分/)膽礬(一錢/)麝香
　銅緑(二錢/)寒水石(一/錢)硃砂(一錢為衣/)
　氷片(三分有/無俱可)蝸牛(二十/一箇)天龍(一條/)即蜈蚣去頭足金黄
　頭黄肚黒背肥壯為雄者用其細者紅頭白肚為雌
　不用
右為末將蝸牛研為丸如菉豆大蝸牛少不彀和藥以
酒打糊為丸每服二丸將葱白口内嚼爛吐手心内包
藥二丸用熱老酒吞下以衣被葢煖睡一二箇時辰再
喫熱酒盡醉藥力發汗出即愈如未好時可再服二丸
　　篐藥方
用黄狗下頷一副(燒灰存/性二兩)蠶豆末(一兩/)白歛(一兩/)
右三味合為末以米醋調勻塗瘡留頂初發者消已發
者黄水流盡即愈其愈後仍須服中流一壺方庶免後
患方亦秘傳神驗也
　　又方
用川烏　　　黄栢
等分為末猪膽調圍四週止留中一空出氣
　　又方
用當歸　　　黄栢　　　羗活
等分為細末瘡初起將鷺鷥藤擂汁調傅瘡之四圍自
然收小出毒水不可掩了瘡頭恐毒氣不出為害也
　　活命飲(至妙之藥病起當急/飲之即可解也屢驗)
治一切癰疽發背腫毒諸惡瘡初起一服即㪚已成瘡
即有頂成膿昜潰其效不可具述
　穿山甲(用蛤粉/炒黄色)　　甘草節　　真沒藥
　赤芍藥　　防風　香白芷(各六/分)天花粉
　貝母　　　皂角刺(各八/分)　　　當歸尾
　乳香(各一/錢)　陳橘皮　　金銀花(須四年陳/者各三錢)
以上藥共作一劑用無灰好酒三茶鍾入瓦礶内煎四
五滚取出渣濾去滓温服藥湯以盡為度瘡在腰上食
後服瘡在腰下空心服能飲酒者服藥酒後再飲三兩
盃無藥的清酒尤妙最行藥勢
　　忍冬丸
忍冬即金銀花一名老翁鬚一名左轉籐開時摘取花
數斤晒亁聽用臨時將晒亁花一斤同粉草二兩共為
細末無灰酒打麫糊為丸酒下八十丸不拘時服毎日
服三次如閑常無事摘取金銀花四斤趂濕水洗淨入
石臼中杵爛置大瓦礶内入井花水三碗無灰酒三碗
調稀煎十餘沸藥性出取下生布濾去渣汁入礶再煎
成膏滴水不散又將一斤焙亁同粉草二兩共為細末
取膏糁入末内以酒打麫糊和入石臼中杵一二百下
丸如菉豆大食逺酒下八九十丸此藥得酒良不飲酒
者百沸湯下
凡人將發癰疽毒半年前或一年前必常常自覺口亁
或作渴思飲茶并水或食已即饑名為中消倘有此症
後發背心難治療急湏每日服忍冬丸不次如是如念
久服可免發背縱不免必可治療
几人未發背時不作渴正發背時亦不甚渴及發背得
痊後慎勿自謂無恙仍湏服忍冬丸每日夜各一次服
至百日後覺自身饑飽如常津液不竭方止
　　七釐散
治五癰
　雄黄(一錢/)　白滑石(三錢/)共為細末聽用
　巴豆(三錢/去油)　杏仁(三錢去/皮尖油)二味槌千下聽用
　真輕粉(一錢二分/)
研細末用人乳和為一丸外用麫皮包入鍋内甘草水
蒸半炷香麫熟取出去麫就熱和前四味槌為丸蔔子
大每服七釐或一分空心薑湯送下二服即愈
　　治對口神方
用天茄葉帶莖子採來同生薑三片搗爛按瘡上早晩
一換三日即愈(天茄即白牽牛也其/子無包先青後黒)
　　麥飯石圍散
　白色麥飯石(二兩/)　此石如飯團塊子出湖廣并各
　名山中用一斤盛鐵噐中入大火煅紅取出陳米醋
　淬共十次
　白歛(一兩去/皮洗淨)　　　鹿角灰(四兩/)
用新帶頂骨角截斷水浸三日每日換水炭火煨紅急
取出以物葢罨成炭為末共搗為末用陳米醋入砂鍋
内調匀如稠醬不可太稀用文武火熬以槐枝不住手
攪候藥起魚眼泡勿令塵汚入磁缾收好入井水頓三
五日以出火氣每用将猪蹄湯洗淨瘡處以抿脚挑膏
塗搭患處止留一頭以出毒氣此膏塗之不惟痛痒皆
除更生一番快樂但令腐肉落盡濃水并黒子嵌瘡内
者一一脱盡不留一㸃是瘡少瘥候方以神異膏貼之
歛口太早生餘毒要發切宜慎之
　　神異膏方
用𤣥参(五錢不/見鐵)綿黄芪(三兩/)全蛇蛻(五錢鹽/水洗)
　杏仁(一兩/去尖)　黄丹(一兩/)　男子亂髪(洗淨焙/亁五錢)
　大蛇窠(煨多者佳/串剉一兩)
用真芝蔴油一斤同男子亂髪入鍋中慢火熬至髪枯
成油方入杏仁候色黒濾去渣換一銅鍋傾油入内方
置𤣥参黄芪慢火熬一時取起放地上待火氣少緩放
入蜂房蛇蛻將槐枝不住手攪再小火熬至紫黄色去
渣待冷又入黄丹又放火上以微火熬不住手攪千餘
下候藥油色變滴水成珠方好取起傾入水中三日退
火氣入磁瓶收貯此膏火候要緊火大不惟壊藥恐傷
人眼目至緊至緊
　　爬口蜈蚣方
土中大蝦蟆一箇剝全身癩皮葢貼瘡口於蟆皮上用
針將皮刺數孔以出毒氣癰瘡得此自覺安靜恬愉且
能爬住瘡口不令長大又可免蜈蚣聞香來浸之患矣
神妙神妙
　　烏鬚髪方
　　　烏鬚髪内補人仁丸
　人参(五錢/)砂仁　沉香　木香　槐角子
　生地(酒洗/)桑椹　熟地(各五/錢)　　山藥(去皮/)
　茯苓　　川椒(去/日)大茴香(酒洗/)　枸杞子
　旱蓮草　甘草　蒼术(各一兩米泔水浸/二日去皮鹽炒用)
　何首烏(四兩用黑豆拌蒸七次取起首烏/先以竹刀切碎去頭用勿見鐵器)
右為末煉蜜為丸如桐子大鹽酒下忌食蘿蔔服此藥
者不惟鬚髪皆烏其固元保真之妙不可盡述
　　猿猴上樹方
取黒牯牛膽一箇入槐子(一兩/焙)五倍子(炒焦去/烟一兩)
　石榴皮(五錢焙/)　白礬(一錢/)
共為細末裝膽内孔口弔起隂亁十四日先將鉛打一
礶將膽内藥物盡傾入礶去膽皮再加核桃油一小盞
桑霜三錢麝香一分攪入膽藥内封礶重湯煑一炷香
取起鬚白用肥皂湯洗潔以猪脬或雞食袋油紙包手
指蘸藥撚鬚下半節不必近根自然上去其黑如漆膽
用十二月取者為佳
　　神妙美髯方
　黒鉛(四兩入硫三/錢炒為黒末)五倍子(用好酒炒/為黒末)
　銅末子(用米醋炒七次成黒末/二味不拘多少聽用)
　每料用炒鉛(三分/)倍子末(一錢/)銅末(五分/)
　白礬(一錢五分/)　銅青(一分/)　磠砂(一分/)
　訶子(五分/)
共為細末用酸石榴皮煎水調成膏子如黒漆搽之神
妙
　　口齒症方
　　　定痛散
　珍珠末(三分/)石膏(一錢/)氷片(一分/)硝石(五分/)
　孩兒茶(即烏丁泥/一錢)　　硼砂(五分/)硃砂(五分/)
右為末擦痛處立止
　　痛牙淚口方
　藜蘆(二錢/)　　梧桐葉　枯礬　防風　梧桐葉
　油松柴節　　亁薑　　白术　甘草(各一/錢)
　細辛　　　　蛇床子　川椒(各二錢蜀/府者炒)
　香附(炒三錢/)
右為末煎稠汁入酒一杯乘温煖汩口一二遍立愈
　　黒鉛丹
用出山黒鉛(一斤/)將二蠶沙炒成末外加
　青鹽(六兩/)　　沒石子(四兩/)　升麻(二兩/)
　石膏(八兩/)　　香附子(四兩炒/焦黒)
先將栁木作槌擂炒鉛砂成灰末加藥六味共為末鉛
合收起每日擦牙烏鬚髪堅齒牙妙用莫述擦過湏含
半晌以酒泊出更妙否則用湯亦可
　　神秘擦牙方
　旱蓮草(搗汁/一斤)　　　青鹽(六兩水/洗炒)
　何首烏(一斤切片黒/豆蒸三次)北細辛　白芷(各五/錢)
　軟石膏(八兩火/煨)　　桑寄生(四/兩)黒豆(一升/)
右為末每日侵晨夜晩擦牙黒鬚髪去邪風功效甚多
　　擦牙烏金散
　葡蔔(二斤焙/亁為末)石膏(一斤/)當歸(焙/)　細辛
　沒石子(各二/兩)甘草(三兩/)三賴(三兩/)白芷(四兩/)
　青鹽(四兩化開去泥脚入/花椒二兩煮亁去椒)
右為末入磁礶收起每於臨睡擦齒徐徐嚥下方能固
齒去風真神藥
　　治口瘡牙湧方
　白礬(一錢/)　硼砂(一錢/)
研中末子用大紅棗三箇去核装入火燒烟盡為炭棗
子入藥時以濕紙包好燒過存性為細末加硃砂五分
氷片三分共為末指蘸擦牙存一二時温水汩盡吐出
堅牙去風除蟲定痛
　　時瘡症方
　　　擦磨膏
用廣中番打馬并包喫㯽榔歐葉二物各五錢碾為細
末瘡初起時將末子擦摩手心脚心湏不住擦之三五
日後瘡焦隱去妙不可述
　　煎藥神方
用土黄連(五錢/)　穿山甲(一錢/)　皂角刺(一錢/)
　天花粉(一錢/)　何首烏(一錢/)　川芎(一錢五/分)
　白芷(八分/)　　當歸(八分/)　　殭蠶(一錢五/分)
　牛膝(二錢/)　　苦参(一錢/)　　荆芥(一錢/)
　防風(一錢/)　　甘草(五分/)
右為末和一處分作十包聴用再取硬飯塊六十兩木
臼内搗碎分作十包再用猪腹中胰子五箇去油作五
次用每次煮一胰子用水四碗煎至二碗分作兩日用
每用硬飯塊一包入砂礶同水五碗煎至三碗去渣入
煎藥末一包再煎半晌後入猪胰湯一碗煨火熬至三
碗作三次空心服藥盡瘡愈更無後患此瘡神方無出
於此
　　治時瘡腫塊方(不可増減/服之有驗)
　當歸鬚(一兩/)　淮生地(一兩/)　皂角(四錢/)
　冷飯塊(四十兩/)牛膝(一兩/)　　甘草(四錢/)
　　時瘡初發三日褪光方
用豆腐四兩中心開孔入官粉二錢作一盤不用鹽料
鍋上蒸熟先將葱頭少煨嚼下後喫蒸熟豆腐完盡量
喫燒酒一二杯綿被煖葢不通一線風處臥出臭汗一
身人不可近務令汗出盡為妙如要便溺儘撒床中不
妨欲避風耳不可起倒汗後三日遍身俱光好後疤痕
喫酒不紅此亦奇矣有以二十一棗去核每入官粉一
分略蒸食之亦如前妙
　　時瘡結毒方
　牛黄(三分/)　琥珀(一錢/)　人中白(即人尿煨/燋黑三錢)
　粉霜(二錢/)　雄黄(二錢/)　硃砂(一錢/)
　乳香(二錢/)　沒藥(二錢/)　川當歸(二錢/)
　牙皂筴(炙去皮/一錢)　　　　槐花(炒一兩/)
　白芷(三錢酒/洗)丁香(春夏一錢五分/秋冬三錢)
　南木香(一錢/)
右為末酒糊丸如蘿蔔子大初服五丸五日後加作七
丸又五日加作九丸又五日七丸五丸减下用泠飯團
甘草煎湯吞下其消如神
　　下疳瘡症方
　　　金形散
　番木别子(一箇煅/成灰)　　氷片(二釐/)
右共為細末搽一二次即愈
　　紫金散
　糞碱(煅過/一錢)　　血結(一錢/)　茄皮(燒灰味惡/用五分)
右為細末搽上妙甚
　　青黄散
　血結(一錢/)雄黄(一錢/)銅青(四釐/)膽礬(四釐/)
右為末掺上收水五六日即愈舒伯明驗方妙不可言
　疳瘡蛀梗方(此歴驗神方/)
　二蠶繭(燒炭五分出/蛾過方用)枯礬(五分/)五倍子(一大/箇)
　紅絹(方圓三寸一/塊燒灰)　輕粉(二錢/)孩兒茶(一錢/)
右共為末用酸漿水葱白花椒煎湯洗搽神妙無敵
　　又一方
用黄狗腦葢骨燒灰為末每兩加雄黄二錢糯米浸水
煎花椒洗之搽上即愈
　　三蟲神解散
　二蠶綿(燒灰/一錢)竹蛀末(一/錢)壁蟢兒窠白衣(燒灰存/性一錢)
共為細末散上妙甚
　瘡腫症方
　　黄龍膏
用螣黄茶摩稀汁專治無名腫毒露頂塗之一二層立
愈
　　白龍膏
　白芨(一兩/)　五倍子(炒五/錢)　白歛(三錢/)
共為末醋調各様腫症或腿或臂俱可治之
　　神效赤金錠
　焰硝(八兩/)　黄丹(一兩/)　　皂礬(一兩/)
　雄黄(五分/)　硃砂(三分/)
共為細末陸續投於鐵鍋内熬成膏用茶匙挑在板上
成條用之治一切無名腫毒惡瘡初起水磨塗之
治眼目昏花赤腫火眼㸃眼兩角即效
治乳蛾喉閉口中噙化五分
治蛇蝎傷塗之立止疼痛
治黄水瘡漆瘡絞腸沙急心疼㸃眼角即愈
　　治疔背諸毒
老鴉藤枝根搗自然汁用熱酒充服半碗其渣即按毒
上神妙
一方鳥不宿帶枝葉取來搗汁加米醋一小盞先喫蟾
酥丸三粒後喫此汁用綿被葢出汗即愈(鳥不宿樹名/枝上有刺)
一方廣陳皮用(缺/)　按毒上疼甚疼過即愈
　　治乳癰方
　夜明砂　　瓜蔞(炒/)　　阿魏
共為末飯和丸酒吞下
　　治白火癉三方
一方取樟郎蟲新瓦上焙亁為末白湯喫一二箇即效
一方萬年青搗汁服愈　山冬青小葉子搗汁服之亦
妙
一方陳白鮝頭搗為細末水調敷患處粗渣煎湯洗之
妙
　　龍虎衛生膏
専治一切惡瘡頑癬痔漏多年病久不能料理者以此
治之無不效驗
　當歸(一兩/)　　　黄連(二兩/)　　黄茋
　黄芩　　　　　枳殻(一兩/)　　烏藥(一兩/)
　大楓子(各一/兩)　　防風(二兩/)　　草烏(二兩/)
　血餘(二兩/)　　　青籐　　　　木通
　木别子　　　　苦参　　　　香附子
　桑皮(各一兩/五錢)
先將十六味為粗片入蔴油二斤炒焦枯濾去藥片入後藥
　松香(四兩/)　虎骨(酥炙為末/二兩)龍骨(一兩五錢/)
　硃砂(三錢/)　赤石脂(一兩五/錢)蜜陀僧(二兩五錢/)
已上為細末入油内再加黄蠟三兩入油内攪勻又加
乳香沒藥輕粉末各五錢孩兒茶末一兩再攪慢火熬
至滴水成珠為度取起攤膏貼之無不神應此乃山東
路中老道所傳真至寳也
　　治肥瘡疳瘡方
　伏龍肝(竈心泥/也一兩)飛礬(五錢火/煅水飛)消風散(一兩合/成藥名)
共為末油調搽瘡濕掺上即愈
　　治瘡口久不收歛方
　猫頭骨　　　　狗頭骨
右為燒灰各等分末洗淨亁糁即收
　日抄客談經驗奇方(有聞隨記多寡不齊/不便類聚用者擇之)
　　治血山崩漏方
火漆不拘多少入無油鍋鎔化炒黄黒色黒烟淨白煙
起退火取起研為極細末每服三錢空心好酒調服即
安至重不消三服
　　内消瘰癧方
用䑕糞(七錢/)　大楓子(五錢/)　巴豆(三錢/)
共搗細入大鯽魚肚肉用紙包縳住再用黄泥封固如
法煅煉煙淨取出冷定研末米糊為丸如菉豆大每服
空心酒下十日全愈
　　大金丹
治痰火翻膈中風濕痰虚損怯症
　牛黄　珍珠　氷片　麝香　犀角
　狗寳　羚羊角　　　孩兒茶(以上各/五錢)
　血結　硃砂　鴉片(各三錢/)　琥珀
　珊瑚　沉香　木香　白檀香(各三錢/)
　金箔(五帖存一半/為衣)
共為細末用人乳汁為丸如芡實大金箔為衣每服一
丸不拘時用梨汁送下
　　紫袍散
治咽喉十八種病症
　石青　　青黛　　　硃砂　白硼砂(各一/錢)
　山豆根(二/錢)人中白(煅/)　膽礬　𤣥明粉(各半/分)
　氷片(二分/)
共為細末入礶塞口急用二三釐入咽喉即愈
　　刀瘡藥
用降香節　　白松脂(各一兩/)血結(一錢五分/)
　沒藥(五分/)　文蛤(五錢/炒)
共為末掩傷處即愈
　　麻木藥
用蟾酥(一錢/)半夏　閙羊花(各六/分)胡椒
　艸烏　　川烏(各一錢/八分)　　　蓽撥(二錢/)
右為末每喫半分好酒下要大開刀加白酒藥一丸
　　隔紙膏
治濕毒頑瘡臭爛臁瘡先以韮菜煎湯洗淨患處
　熬化淨猪油(一兩/)　黄占(五錢/)白占(五錢/)
　輕粉(二錢/)黄栢(二錢/膽炙)珍珠(一錢/五分)官粉(三錢/)
　赤石脂(一錢/煆)
共為細末先將煎三味鎔化再下細末為隔紙膏貼
　　小兒瀉痢不服藥
用土木鼈(半箇/)母丁香(四粒/)麝香(一分五釐/)
共為細末吐津調為丸如芡實大納一丸臍内外用不
拘小膏藥貼之立止
　　廻燕膏
專貼瘰􁣲痰核
　穿山甲　全蝎　　白芷　　黄連
　黄栢　　黄芩　　當歸(各二/兩)生地
　赤芍藥(各一兩/)　　官桂　　海藻(各四/兩)
　番木鱉(一兩/)
以麻油一斤四兩共熬枯黑去渣下飛丹十兩黄蠟七
錢白占三錢粉心二兩收成膏藥投入水浸加細藥
　乳香　　没藥　　阿魏　　　輕粉(各六/錢)
　麝香(二錢/)血結(四兩/)燕窩泥(一兩/)雄黄
　硃砂(各二/錢)雄䑕屎(一兩五錢/)
共為極細末篩過将膏藥取起鎔化離火下細藥攪勻
依瀝大貼之三日即消如熬煉須擇選日期淨室忌雞
犬女人此藥又能貼諸般惡毒
　　治偏墜方
用牡礪(一兩燒酒/煆七次)　　良薑(一兩酒炒/)
共為細末津調手心内上加薄綿紙一張按藥在手将
藥膏手掩在隂子上一時放開再喫藥
用吳茱茰(二兩湯/炮七次)山茱茰(二兩/去核)　橘核(一兩/炒)
　川練子肉(三兩/)益智仁(一兩/炒)　小茴香(一兩/炒)
　𤣥明索(一兩/五錢)　巴㦸(一兩五/錢去骨)　青皮(一兩/五錢)
　茅山蒼术(五錢/炒)木香(三錢/)
右為末煉蜜為丸空心鹽湯下
　　治傷寒神通散
危急發狂併大小便不通有食腹痛
　硃砂(一錢/)雄黄(五分/)沉香(一錢/)木香(一錢五/分)
　巴豆(一錢/去油)鬱金(一兩/)
共為末每服六釐或半分看人大小以七釐作一服為
止更不可多茶送下
　　治疔瘡方
一人脇下生一疔瘡用黄麻梗中蟲一條焙亁為末酒
調服下如神其疔化為水此蟲須先收下以葱管中藏
之
　　回天起死丸(宜十二月修合/)
治痘瘡根窠不紅黒陷灰白塌損蛇皮垂死者只要有
氣無不活者取好辰砂四兩用荔枝核槌碎煎湯濃稠
懸胎煮砂五炷香取起為末每一兩入天靈葢三錢製
天靈葢用麝香二錢擦拌入小泥釜中鹽泥固封燒紅
冷定用白麫四兩兔血為丸菉豆大每服一二丸酒漿
下即得回生真神方也
　　治逺年瘋癬擦藥
用番打馬(廣東來/者三錢)珍珠(一錢/)　　氷片(一錢/)
　雄黄(六分/)　　輕粉(三錢/)　　枯礬(一兩/)
　膽礬(三錢/)　　水銀(五兩/)　　人言(五分/煅)
　川大黄(二兩/)　孩兒茶(五錢/)　大楓子(一百箇/火焙)
右為末用麻油調擦手足骨節
　　又内解煎藥方
用當歸(六錢/)人参(二錢/五分)防風(六錢/)荆芥(六錢/)
　牛膝(六錢/)連翹(三錢/)木通(四錢/)皂角(四錢/)
　山梔(六錢/)羗活(六錢/)甘草(二錢/)薏苡仁(二錢/)
　白蘚皮(六/錢)生地黄(四/錢)熟地黄(五錢/)
已上分作七貼水煎食前服
　　治癬方
用川槿皮(一兩/)斑毛(二錢/)木鼈子(一/兩)梹榔(三錢/)
　樟腦(一錢/)　枯礬(一錢/)硫黄(一錢/)麝香(二分/)
共為末用燒酒春秋二日冬三日夏一日蘸搭擦癬瘡
上略疼些三日除根
　　治癬七攻散
用木鼈子(四大/箇)　水銀　　輕粉
　白生礬　　　川椒(各五/分)人言(五釐/)
共為末用猪脂油調和擦之
　　千里不飲水不渴方
用白蜜(一兩/二錢)　甘草(一兩/)薄荷(一兩/)烏梅(一兩/肉)
　白茯苓(三兩/五錢)乾葛(一兩/)鹽白梅(一兩/)
　何首烏(二兩五/錢蒸)
共為末蜜丸芡實大
　　行路不喫食自飽方
用芝蔴(一升/)　　紅棗(一升/)　　糯米(一升/)
共為末蜜丸如彈子大每喫一丸水下一日不餓
　　治痘疹黒陷不起
用狗蠅七箇擂碎和醅酒釀調服即愈
　　治痘瘡攻目壊眼
用虵蛻一條淨洗焙燥加天花粉等分為末入羊肝内
以麻布包縳煮食妙
　　神驗續骨丸
用臘月猪板油(十兩/)白蠟(煉過/半斤)飛丹(四兩/水飛)
　自然銅(煆醋淬七/次四兩)白礬(十二/兩)蜜陀儈(四兩/研)
　麒麟竭(一兩/)　　沒藥　　乳香
　辰砂(各一兩/)
右十味先用鍋内熬油次下蠟将鍋離火放地上入蜜
陀儈飛丹自然銅攪勻小火再煎滴水成珠方下礬竭
乳沒砂用楊柳枝不住手攪勻待凝丸如彈子大笋殻
襯墊每遇跌折傷重者用一丸再加猪油些少火上化
開塗傷處以油紙包縛甚者以燈草裹了用竹片夾綁
再用一丸分作小丸滚熱葱酒吞下痛止若再痛再服
痛定乃止骨折者兩次即愈如齒痛者一貼牙根立止
　　守仙五子丸方
治服金石藥毒作垂死服之可生十之八九如服金石
之藥而未發者亦當服之
　餘甘子　覆盆子　兔絲子　五味子
　車前子(各五兩/)
右搗如麫二三月取枸杞莖葉搗汁二大碗拌前藥令
乾拌盡七八月再取蓮子草搗汁一大升拌藥令亁後
用杏仁一大升用好酒研汁五大升銀砂噐内煎無苦
味加生地黄汁半升真酥五兩鹿角膠五兩共杏仁汁
煎溶下前五子末急用柳條攪勻衆手丸如梧桐子大
每日酒服三四十丸忌猪肉韮芥蘿蔔服之百日金石
毒除金丹之炁流通五内潤澤血肉萬毒悉消鬚鬢返
黒老者還童皆因制其隂陽二性彼此相備也
　　華葢丹
此黑鬚髪妙藥用出山黒鉛三斤打作片子用鐵鎚眼
鉛片如方條以繩穿之用淨瓶盛米醋一斗将鉛片懸
掛醋内以紙宻封瓶口泥頭七日後開看取鉛片上起
有白霜用竹片鵞翎刮下又封又刮三四次後鉛片須
換又浸醋兩次一換取霜一兩入氷片半分研如粉天
露水為丸梧桐子大每夜口含一丸不語自化能變白
返黑一生不白白者二十日後復黒光潤又能延年益
夀除熱毒風氣筋骨疼痛一生忌大蒜再不可喫
　　辟寒丹(辟寒氣省綿衣/)
用雄黄　赤石脂(粘舌/者佳)　丹砂(光明/者)　亁薑
各等分為末蜜同白松香木為丸如桐子大酒下四丸
服十日止不着綿衣赤身可行水内
　　辟暑丹
用雌黄(研水/飛)白石脂(水飛/)　丹砂(研細黄泥/裹燒如粉)
　磁石(擣水飛/去赤)
各等分人乳同白松香化為丸小豆空心湯下四丸服
三兩後夏月可衣裘褐炎氣不侵二方仙傳頗有神騐
　　治牙日用妙方
用川椒(一兩/)　北細辛(一兩/)　百部(一兩/)
　雄黄(五錢/)　青鹽(一兩/)　　白鹽(一兩/)
装入荔枝殻内大火化為一箇白塊取起研碎同前五
味為末早暮擦齒永絶疼痛
　　大解不通方
用松仁　八逹杏仁　榧子(米泔水/浸一日)　核桃
　栢子仁
各等分白糖霜和為餅子即通
　　治老人小解秘澁(老人有此/即是病也)
用人参　白术　牛膝　茯苓　陳皮
　山查　當歸　白芍藥(各一/錢)　甘草(五分/)
加生薑三片煎服春加川芎夏秋加黄芩門冬冬加亁
薑如亁薑如更短倍加當歸
　　三子養親湯
用蘇子　　蘿蔔子　　白芥子
右炒香泡湯隨意服
　　開胃炒麫方
用白麪(五斤/)茴香(二兩/)薑末(三兩/)杏仁(八兩/)
　枸杞(八兩/)核桃(八兩/)芝蔴(八兩/)
右研為末白湯㸃服
　　食栢葉百草救荒方
嘗栢葉百草飽肚不饑避難絶食當以此自保
　杜仲(一斤去皮醋浸/一宿焙亁為末)荆芥穂(一斤/為末)薄荷(八兩/)
　白茯苓(一斤去皮/為末)　甘草(一斤/去皮)
右蜜丸小指大將栢葉或百草(缺/)　淨和藥入口内細
嚼為妙
　　遺精白濁奇方(白濁一月係缺此後皆/痰汁也故當以  治之)
用山梔子三錢炒黑燋色用水二鍾煎至一大鍾取起
先將蚯矧新瓦上炒燥為末每稱二錢調梔子水服久
病不過三服即愈
　　消綿花腫塊破爛仙方
用五爪葱(一名/胡葱)每取四兩加鹽(缺/)　搗爛攤勻三四分
厚餅貼在瘡上以絹條縛定即愈(缺/)　解中蠱并中百
物毒方
　醫書中惟此方最少揭以備用
解中百毒
　砂仁(末/)　　生韭菜(搗汁/)　　靛青
　石菖蒲(末/)　白礬(末二味等分/新汲水調服)淡豆䜴
　麥門冬(三味/搗服)雄黄(明者酒調/服一錢)　生麻油(喫一二盞吐/出惡水效)
解中一時感冐天地毒氣入腹腫脹作痛
　犀角(為末/一錢)　升麻(一錢/)　麝香(三分共為/末水調服)
觧中山巒瘴氣毒
　犀角(一錢/)　羚羊角(鏟為末/一錢)　雄黄(一錢/)
　麝香(三分水/調服)
解中飛絲毒　紫蘇葉(嚼之立效/)
解中百藥毒
　横紋甘草(作片細嚼/久喫有效)　蠶子紙(出過蠶的故紙燒灰/研服一錢冷水下中)
　(毒靣青腹脹吐/血者服之立活)　荸薺(取根調靛青/汁同服效)
　白扁豆　大豆　小豆(單用一味水調/服一吐即好)
　白礬(末一兩水調灌耳内鼻中灌後口/内出黒血不要驚怕其毒即解)
解服藥餌過多生出毒病(頭腫如斗唇裂流血或心/中煩悶或撮臍痛者是也)
　黒豆　菉豆(各半升煎濃湯呷/之豆仍嚼喫完)　或用葛粉
　鉛粉　靛青　地泥漿水　豉汁　亁薑
　飴糖　黄連(看病寒熱服過何藥多了以/前藥之冷熱只一味以解之)
解服瘋癱病藥過多(心多悶亂不/省人事者)
　米醋(半盞灌入/口中效)　甘草(煎汁/和)　生薑(自然汁二/味調服)
　螺青(細研山泉/水調服)
解生漆侵人作瘡毒
　花椒(葉生用/煎湯洗)　雞子黄(調塗/效)　白菘菜(搗汁/渣解)
解中酒毒
　大黒豆(一二升/煎汁服)　生螺(搗汁/服)　蓽澄茄(搗/末)
　葛花(三種俱能/解酒毒)
解飲食百毒(覺得心中異常煩/悶作脹作疼者)
　苦参(搗汁蝕之吐/出食物即解)
解中禽鳥魚鼈等毒
　五倍子　白礬(各等分/水調服)　後五種俱可解
　馬鞭(搗汁/服)　大黄(一錢煎/湯服)　生蘆根(搗汁/服)
　朴硝(一錢水/調服)　橘皮(煎湯/服)
解中螃蟹毒
　生藕(搗汁/服)　亁蒜蒲(搗汁/服)　紫蘇(濃煎/湯服)
　又方食冬瓜甚妙
解中食斑鳩過多毒
　生扁豆(為末温/湯調服)　葛粉(水調/服)生田螺肉(搗汁/服)
解中鳥獸中箭藥死者毒(用大豆煮汁入/鹽少許服之效)
解中狗肉毒　杏仁(三兩連皮研温湯/調服吐出為妙)
解中牛肉毒　猪牙(燒灰水調服有服之生疔瘡者用/菊花根水煎服以菖蒲研爛酒調)
　(服取/汗效)
解中驢馬肉毒　生蘆根(搗汁服再用根/煎湯洗浴效)
解中雞子毒　米醋(飲三四/口即解)
解中食鴨毒　糯米淘泔水(温熱服一/二盞效)
解中六畜毒　壁泥(水調/服)　白扁豆(燒灰/)
　黄栢(末共用/水調服)
解中食花椒毒(即時氣悶欲絶以/冷水一碗即解)
解中菓菜毒
　甘草莧母鉛粉(等分水/調服)　童便(一二服/盞亦解)
解中野芋毒(上漿/水解)　𤓰毒(𤓰皮煎湯/鹽少許服)　柑子毒(柑皮煎/湯下鹽)
　(少許/服)
解中諸物毒(用白礬一錢細茶一錢/并水調服以吐出為妙)
四方珍異藥品治病人多不見即見亦不知治法揭開
　於左以便取用
錦地蘿形如橄欖更大週身皺紋治中食毒嚼一二錢
　吞下癰疽發背未成毒者水調塗上即散病者先嚼
　一二錢酒吞下方塗藥上
勾金皮　治無名惡毒醋磨塗毒腫即消牙痛以皮塞
　牙縫中即定又治咽喉乳窩每用三五釐細嚼嚥下
乜金藤　性温無毒之物治男女中瘋痰迷心竅半身
　不遂左癱右煥不省人事痰涎上壅攻心作咽用一
　錢白湯磨下神效小兒急慢驚風大者五分小一二
　分白湯磨下效
木腰子　如猪腰無二出廣中用醋磨厚塗百毒腫瘡
　即消
三七根　止血聖藥也近日有活種閩廣帶回者家中
　亦有此種葉如野蒿花黄而小極易生鮮者採葉搗
　爛跌打破碎者按上立止血疼過三二日即愈又不
　潰爛真神草也收葉乾作末亦治吐血衂血上衝者
　皆宜佐以治藥服之其功效備開於後
　治刀斧箭傷(血出不止者嚼/少許罨上即止)
　治婦人血崩(看年逺近研一二錢白酒調服/喫後四物湯加三七五分煎服)
　治吐血(用一錢或五分自嚼米湯/下或用人参五分煎服)
　治腸風下血(用四物湯加三五分煎服/或空心用五分調酒服)
　治杖瘡瘀血(用一二錢嚼爛罨在破上/再服一二錢免血攻心)
　治産後血湧(用一二錢研細/水調服即止)
　治跌打青腫(不消者用一錢嚼/細冷患處即愈)
　治害眼(十分重者用少許水磨/調㸃眼眶内即消)
　治赤白痢疾(用一二錢為末/米泔水調服)
　治虎狼蛇咬(用一二錢為末酒調服/嚼少許塗患處妙)
　治受下蠱毒(先喫少許/毒即返出)
　治一切瘡毒(癰疽疼不止者用一二/錢為末水調塗之立效)
翠虵兒　形如曲鱔長可五六寸蟠旋作圏用以治癤
　毒癰疽良
香䑕　形如䑕僅長寸許出雲南用治疝甚驗
緬茄兒　用以抹眼眶去火毒又能解百毒形如大栗
　上有罩㡌如畵皮様(水磨塗治牙疼/效)
鹿跑草　形似僵蠶粗細不一兩頭一委一尖長一二
　寸皮色淡紫中白甚不易得凡雄鹿一淫百雌倦弊
　即倒如死狀雌者跑此與食食畢躍起如故㑹有得
　而服者其補益功神異常眞聖藥也奈何不可得也
透骨草　亦逺方之物形如牛膝以之治療熱毒良
馬金囊　狀如木𤓰内包數十子儼似松子治療難産
　及横生倒養者嚼一二粒冷水下即順神效
人魚　狀如獸人聲四足食之治疫癘時症良
貘皮　身黄黑人寢其皮辟瘟邪
阿羅魚　一首十身如犬吠食之療癰疽亦可禦之
珠鼈　状如肺六目六足腹内有珠食之治時病
鯥魚　狀如牛陸居蛇尾即死夏生食之治腫
蟒膽　出雲南孟養巨蟒有足膽解諸毒
耳䑕　狀如䑕兔首麋耳如犬嚼食之治不寐可禦百
　毒
白鵺雞　文首白翼黄足食之治嗌痛
䝠肉　狀如貍五尾食之治瘴氣
不死草　出柳州高一二尺狀如茅食之延年可辟蠅
　蚊夏月置盤飡中食物不腐
鱗虵膽　出安南較蚺蛇膽少大磨治牙痛效春冬在
　水夏秋在山足下有鱗黄色者佳
石油　出緬甸石縫中流出臭惡不可聞色黒可塗癤
　毒無名惡瘡效
神黄豆　出雲南近西治痘疹未發将發時連殻焙燥
　用豆細研水服再無不救少者無多者減又治瘡毒
　如前服之亦愈
拳黄雞子　一名水蘿蔔治霍亂吐瀉治瘧亦效每用
　一錢嚼碎水飲下效
青魚膽　出廣中真者水磨㸃眼痛如神
山豆根　出廣中者佳治咽㗋痛難食口中噙化即愈
瓦矢實　出咱斡汗地如蒿其實食之治氣疾香可辟
　蠧
𤨏𤨏蔔萄　形如胡椒味極甘美痘疹隠下不發者食
　之即起性熱之物也
(又/考)勾金皮　治冷心氣疼并瘧疾俱用酒磨半分服效
乜金藤　治牙疼用半分咬痛處良中毒藥用半分煎
　湯服即解
元龜　鳥首虺尾音如水瀉聲佩之可以治聾
蚺蛇膽　廷杖者先用酒磨一錢服之不傷人即打後
　食之亦妙
袪身上生虱法　口吸北方氣一口吹於筆尖冩三
　五寸長黄紙上歛深淵黙漆五字置之牀席衣領間
　可辟虱蟲似有理也人身大虱以一置之臺上將虱
　頭朝北决不北行惟走三方雖百次亦不北向也此
　法甚合虱性
治五臟蟲法　五臟生蟲四臟皆從人身中上行易治
　雜用蟲下行之難料理考之醫秘當用水獺爪燒灰
　為末再加治活蟲之藥於每月初四十六二日肺蟲
　上行以此日治之方效
　
　
　
　
　
　
　
　
　
　
　
　
　
　
　
　遵生八牋巻十八
欽定四庫全書
　遵生八牋卷十九
　　　　　　　　　　　　明　高濂　撰
　　塵外遐舉牋
　高子曰易云不事王侯高尚其事詩云皎皎白駒在
　彼空谷此指遁世無悶而獨善其身者也士君子不
　得志於兼濟當堅貞以全吾形保其餘年而林臯自
　足邁徳𢎞道而不受塵鞅以樂其志外是則硜硜以
　類沽名囂囂焉心將安所用哉故余生平景仰峻徳
　高風神交心與而夢寐不置者上録人外高隠凡百
　人焉意取或隠居以求其志或去危以圗其安或曲
　避以守其道或庇物以全其清或遺俗避喧或審時
　斂跡大或輕天下而細萬物小或安苦節而甘賤貧
　扇箕山之風鼓洪厓之志侃侃高論風教後人者咸
　録以尚友千古俾後之隠草莽者當知甘心畎畆而
　道不可以斯須去身憔悴江潭而行不可使靡焉同
　俗杖履山水歌咏琴書放浪形骸狎玩魚鳥出雖局
　於一時而處則蹈彼千仞如是則心無所營而神清
　氣朗物無容擾而志逸身閑養夀怡生道豈外是余
　録是編而牋曰塵外遐舉
　　披衣　(余録雖始自披衣如高士傳名次其中増/損更多悉從諸史并雜集彚選叅入然非)
　　　　　(道德貞純言行卓絶玉輝氷潔嶽峙/川渟者悉迸不録觀者當自得之)
披衣堯時人也堯之師曰許由許由之師曰齧缺問道
乎披衣披衣曰若正汝形一汝視天和將至攝汝知一
汝度神將來舍德將為汝美道將為汝居汝瞳焉如新
生之犢而無求其故言未卒齧缺睡寐披衣大悦行歌
去之曰形若槁骸心若死灰真其實知不以故自持媒
媒晦晦無心而不可與謀彼何人哉
　　王倪
王倪問道焉齧缺曰子知物之所同是乎曰吾惡乎知
之子知子之所不知邪曰吾惡乎知之然則物無知邪
曰吾惡乎知之雖然嘗試言之庸詎知吾所謂知之非
不知邪庸詎知吾所謂不知之非知邪且吾嘗試問乎
汝民濕寢則腰疾偏死鰌然乎哉木處則惴慄恂懼猨
猴然乎哉三者孰知正處民食芻豢麋鹿食薦蝍且甘
帶鴟鴉耆䑕四者孰知正味猨猵狙以為雌麋與鹿交
鰌與魚游毛嬙麗姬人之所美也魚見之深入鳥見之
高飛麋鹿見之决驟四者孰知天下之正色哉自我觀
之仁義之端是非之塗樊然殽亂吾惡能知其辯齧缺
曰子不知利害則至人固不知利害乎王倪曰至人神
矣大澤焚而不能熱河漢沍而不能寒疾雷破山風振
海而不能驚若然者乘雲氣騎日月而遊乎四海之外
死生無變於已而况利害之端乎
　　巢父
巢父者堯時隠人也山居不營世利年老以樹為巢而
寢其上故時人號曰巢父堯之讓許由也由以告巢父
巢父曰汝何不隠汝形藏汝光若非吾友也擊其膺而
下之由悵然不自得乃過清泠之水洗其耳拭其目曰
向聞貪言負吾之友矣遂去終身不相見
　　許由
許由字武仲陽城槐里人也為人據義履方邪席不坐
邪饍不食後隠於沛澤之中堯讓天下於許由曰日月
出矣而爝火不息其於光也不亦難乎時雨降矣而猶
浸灌其於澤也不亦勞乎夫子立而天下治而我猶尸
之吾自視缺然請致天下許由曰子治天下天下既已
治也而我猶代子吾將為名乎名者實之賓也吾將為
賓乎鷦鷯巢於深林不過一枝鼴䑕飲河不過滿腹歸
休乎君子無所用天下為庖人雖不治庖尸祝不越樽
俎而代之矣不受而逃去齧缺遇許由曰子將奚之曰
將逃堯曰奚謂邪曰夫堯知賢人之利天下也而不知
其賊天下也夫唯外乎賢者知之矣由於是遁耕於中
岳潁水之陽箕山之下終身無經天下色堯又召為九
州長由不欲聞之洗耳於潁水濱時其友巢父牽犢欲
飲之見由洗耳問其故對曰堯欲召我為九州長惡聞
其聲是故洗耳巢父曰子若處高岸深谷人道不通誰
能見子子故浮游欲聞求其名譽汚吾犢口牽犢上流
飲之許由沒葬箕山之巔亦名許由山在陽城之南十
餘里堯因就其墓號曰箕山公神以配食五岳世世奉
祀至今不絶也
　　善卷
善巻者古之賢人也堯聞得道乃北靣師之及堯受終
之後舜又以天下讓卷卷曰昔唐氏之有天下不教而
民從之不賞而民勸之天下均平百姓安静不知怨不
知喜今子盛為衣裳之服以眩民目繁調五音之聲以
亂民耳丕作皇韶之樂以愚民心天下之亂從此始矣
吾雖為之其何益乎予立於宇宙之中冬衣皮毛夏衣
絺葛春耕種形足以勞動秋収斂身足以休食日出而
作日入而息逍遥於天地之間而心意自得吾何以天
下為哉悲夫子之不知予也遂不受去入深山不知其
處
　　壤父
壤父者堯時人也帝堯之世天下太和百姓無事壤父
年八十餘而擊壤於道中觀者曰大哉帝之徳也壤父
曰吾日出而作日入而息鑿井而飲耕田而食帝何徳
於我哉
　　蒲衣子
蒲衣子者舜時賢人也年八嵗而舜師之齧缺問於王
倪四問而四不知齧缺因躍而大喜行以告蒲衣子蒲
衣子曰而乃今知之乎有虞氏不及泰氏有虞氏其猶
藏仁以要人亦得人矣而未始出於非人泰氏其臥徐
徐其覺于于一以已為馬一以已為牛其知情信其徳
甚真而未始入於非人也後舜讓天下於蒲衣子蒲衣
子不受而去莫知所終
　　小臣稷
小臣稷者齊人也抗厲希古桓公凡三往而不得見公
嘆曰吾聞布衣之士不輕爵禄則無以助萬乘之主萬
乘之主不好仁義則無以下布衣之士於是五往乃得
見焉桓公以此能致士為五霸之長
　　商容
商容不知何許人也有疾老子曰先生無遺教以告弟
子乎容曰將語子過故鄉而下車知之乎老子曰非謂
不忘故耶容曰過喬木而趨知之乎老子曰非謂其敬
老耶容張口曰吾舌存乎曰存曰吾齒存乎曰亡知之
乎老子曰非謂其剛亡而弱存乎容曰嘻天下事盡矣
　　庚桑楚
庚桑楚者楚人也老𣆀弟子偏得老𣆀之道遂卜居畏
壘之山其居三年畏壘大壤畏壘之民相與言曰庚桑
子之始來吾洒然異之今吾日計之而不足嵗計之而
有餘庻幾其聖人乎子胡不相與尸而祝之社而稷之
乎庚桑子聞之南面而不釋然弟子異之庚桑子曰弟
子何異於予夫春風發而百草生正得秋而萬寳成夫
春與秋豈無得而然哉天道已行矣吾聞至人尸居環
堵之室而百姓猖狂不知所如往今以畏壘之細民而
竊竊焉欲俎豆予於賢人之間我其杓之邪吾是以不
釋於老𣆀之言
　　老萊子
老萊子者楚人也當時世亂逃世耕於䝉山之陽莞葭
為牆蓬蒿為室枝木為牀蓍艾為席飲水食菽墾山播
種人或言於楚王王於是駕至萊子之門萊子方織畚
王曰守國之政孤願煩先生老萊子曰諾王去其妻樵
還曰子許之乎老萊曰然妻曰妾聞之可食以酒肉者
可隨而鞭捶可擬以官禄者可隨而鈇鉞妾不能為人
所制者妻投其畚而去老萊子亦隨其妻至於江南而
止曰鳥獸之毛可績而衣其遺粒足食也仲尼嘗聞其
論而蹙然改容焉著書十五篇言道家之用人莫知其
所終也
　　林類
林類者魏人也年且百嵗底春披裘拾遺穗於故畦並
歌並進孔子適衛望之於野顧謂弟子曰彼叟可與言
者試往訊之子貢請行逆之隴端面之而嘆曰先生曽
不悔乎而行歌拾穗林類行不留歌不輟子貢叩之不
已乃仰而應曰吾何悔邪子貢曰先生少不勤行長不
競時老無妻子死期將至亦有何樂而行歌乎林類曰少
不勤行長不競時故能夀若此老無妻子死期將至故
能樂若此子貢曰夀者人之情死者人之惡子以死為
樂何也林類曰死之與生一往一返故死於是者安知
不生於彼故吾知其不相若矣吾又安知營營而求生
非惑乎亦又安知吾今之死不愈昔之生乎子貢聞之
不喻其意還以告夫子夫子曰吾知其可與言果然
　　榮啓期
榮啓期者不知何許人也鹿裘帶索鼔琴而歌孔子遊
於泰山見而問之曰先生何樂也對曰吾樂甚多天生
萬物唯人為貴吾得為人矣是一樂也男女之别男尊
女卑故以男為貴吾既得為男矣是二樂也人生有不
見日月不免襁褓者吾既已行年九十矣是三樂也貧
者士之常也死者民之終也居常以待終何不樂也
　　荷蒉
荷蕢者衛人也避亂不仕自匿姓名孔子擊磬於衛時
荷蕢過孔氏之門曰有心哉擊磬乎既而曰硜硜乎莫
已知也斯已而已矣深則厲淺則揭孔子聞之曰果哉
末之難矣
　　長沮桀溺
長沮桀溺者不知何許人也耦而耕孔子過之使子路
問津焉長沮曰夫執輿者為誰子路曰是孔子曰是魯
孔丘歟曰是也是知津矣問於桀溺曰子為誰曰為仲
由曰是魯孔丘之徒歟對曰然曰滔滔者天下皆是也
而誰以易之且而與其從避人之士也豈若從避世之
士哉耰而不輟子路以告孔子孔子憮然曰鳥獸不可
與同羣吾非斯人之徒與而誰與天下有道丘不與易也
　　陸通
陸通字接輿楚人也好養性躬耕以為食楚昭王時通
見楚政無常乃佯狂不仕故時人謂之楚狂孔子適楚
楚狂接輿遊其門曰鳯兮鳯兮何如徳之衰也來世不
可待往世不可追也天下有道聖人成焉天下無道聖
人生焉方今之時僅免刑焉福輕乎羽莫之知載禍重
乎地莫之知避已乎已乎臨人以徳殆乎殆乎畫地而
趨迷陽迷陽無傷吾行吾行郤曲無傷吾足山木自冦
也膏火自煎也桂可食故伐之漆可用故割之人皆知
有用之用而莫知無用之用也孔子下車欲與之言趨
而避之不得與之言楚王聞陸通賢遣使者持金百鎰
車馬二駟往聘通曰王請先生治江南通笑而不應使
者去妻從市來曰先生少而為義豈老違之哉門外車
跡何深也妾聞義士非禮不動妾事先生躬耕以自食
親績以為衣食飽衣煖其樂自足矣不如去之於是夫
負釡甑妻戴絍器變名易姓游諸名山食桂櫨實服黄
菁子隠蜀峨眉山夀數百年俗傳以為仙云
　　曽參
曽參字子輿南武城人也不仕而遊居於衛緼袍無表
顔色腫噲手足胼胝三日不舉火十年不製衣正冠而
纓絶捉襟而肘見納履而踵决曵縰而歌天子不得臣
諸侯不得友魯哀公賢之致邑焉參辭不受曰吾聞受
人者常畏人與人者常驕人縱君不我驕我豈無畏乎
終不受後卒於魯
　　顔回
顔回字子淵魯人也孔子弟子貧而樂道退居陋巷曲
肱而寢孔子曰囘來家貧居卑胡不仕乎囘對曰不願
仕囘有郭外之田五十畆足以給饘粥郭内之圃十畆
足以為絲麻鼓宫商之音足以自娛習所聞於夫子足
以自樂囘何仕焉孔子愀然變容曰善哉囘之意也
　　原憲
原憲字子思宋人也孔子弟子居魯環堵之室茨以生
草蓬户不完桑以為樞而甕牖二室褐以為塞上漏下
濕匡坐而弹琴子貢相衛結駟連騎排藜藿入窮閭巷
不容軒來見原憲原憲韋冠縱履杖藜而應門子貢曰
嘻先生何病也憲應之曰憲聞之無財謂之貧學道而
不能行謂之病若憲貧也非病也夫希世而行此周而
友學以為人教以為已仁義之慝車馬之餙憲不忍為
也子貢逡廵而有慚色終身恥其言之過也
　　漢隂丈人
漢隂丈人者楚人也子貢適楚過漢隂見丈人為圃入
井抱甕而灌用力甚多而見功寡子貢曰有機於此後
重前輕挈水若抽其名為橰用力寡而見功多丈人作
色而笑曰聞之吾師有機械者必有機事有機事者必
有機心機心存於胸中則純白不備純白不備則神生
不定神生不定者道之所不載也吾非不知羞而不為
也子貢愕然慙俯而不對有間丈人曰子奚為者邪曰
孔丘之徒也丈人曰子非夫博學以擬聖智獨絃歌以
賣名聲於天下乎汝方將忘汝神氣墮汝形骸而何暇
治天下乎子往矣勿妨吾亊子貢卑陬失色頊頊然不
自得行三十里而後愈
　　壺丘子林
壺丘子林者鄭人也道徳甚優列禦㓂師事之初禦㓂
好游壺丘子曰禦冦好游游何所好列子曰游之樂所
玩無故人之游也觀其所見我之游也觀其所變壺丘
子曰禦冦之游固與人同而曰固與人異凡所見亦恒
見其變玩彼物之無物不知我亦無故務外游不知務
内觀外游者求備於物内觀者取足於身取足於身游
之至也求備於物游之不至也於是列子自以為不知
游將終身不出居鄭圃四十年人無識者
　　老商氏
老商氏者不知何許人也列禦冦師焉兼友伯高子而
進於其道尹生聞之從列子居數月不省舍因間請蘄
其術者十反而十不告尹生懟而請辭列子又不命尹
生退數月意不已又往從之列子曰女何去來之頻尹
生曰曩章戴有請於子子不我告固有憾於子今復脱
然是以又來列子曰曩吾以汝為逹今汝之鄙至此乎
姬將告汝所學於夫子者矣自吾之學也三年之後心
不敢念是非口不敢言利害始得老商一盼而已五年
之後心庚念是非口庚言利害老商始一解言而笑七
年之後從心之所念庚無是非從口之所言庚無利害
老商始引吾並席而坐今汝居先生之門曽未洽時履
虚乗風其可得乎
　　列禦冦
列禦冦者鄭人也隠居不仕鄭穆公時子陽為相專任
刑法列禦冦乃絶迹窮巷面有饑色或告子陽曰列禦
冦盖有道之士也居君之國而窮君無乃為不好士乎
子陽聞而悟使官載粟數十乘而與之禦冦出見使者
再拜而辭之入見其妻妻望之而拊心曰妾聞為有道
之妻子皆得佚樂今有饑色君過而遺先生食先生不
受豈非命也哉禦冦笑曰君非自知我也以人之言而
遺我粟至其罪我也又且以人之言此吾所以不受也
居一年鄭人殺子陽其黨皆死禦冦安然獨全終身不
仕著書八篇言道家之意號曰列子
　　莊周
莊周者宋之䝉人也少學老子為䝉縣漆園吏遂遺世
自放不仕王公大人皆不得而器之楚威王使大夫以
百金聘周周方釣於濮水之上持竿不顧曰吾聞楚有
神龜死二千嵗矣巾笥而藏之於廟堂之上此龜寜無
為留骨而貴乎寜生曵尾塗中乎大夫曰寜掉尾塗中
耳莊子曰往矣吾方掉尾於塗中或又以千金之幣迎
周為相周曰子不見郊祭之犧牛乎衣以文繡食以芻
菽及其牽入太廟欲為孤豚其可得乎遂終身不仕
　　段干木
段干木者晉人也少貧且賤心志不遂乃治清節遊西
河師事卜子夏與田子方李克翟璜吳起等居於魏皆
為將唯干木守道不仕魏文侯欲見就造其門段干木
踰牆而避文侯文侯以客禮待之出過其廬而軾其僕
問曰干木布衣也君軾其廬不已甚乎文侯曰段干木
賢者也不移勢利懐君子之道隠處窮巷聲馳千里吾
敢不軾乎干木先乎德寡人先乎勢干木富乎義寡人
富乎財勢不若徳貴財不若義高又請為相不肯後畢
已固請見與語文侯立倦不敢息夫文侯名過齊桓公
者盖能尊段干木敬卜子夏友田子方故也
　　公儀潛
公儀潛者魯人也與子思為友穆公因子思而致命欲
以為相子思曰公儀子此所以不至也君莫饑渴待賢
納用其謀雖蔬食飲水伋亦願在下風如以高官厚䘵
為釣餌而無信用之心公儀子智若魯者可也不爾則
不踰君之庭且臣不佞又不能為君操竿下釣以傷守
節之士潛竟終身不屈
　　黔婁先生
黔婁先生者齊人也修身清節不求進於諸侯魯恭公
聞其賢遣使致禮賜粟三千鍾欲以為相辭不受齊王
又禮之以黄金百斤聘為卿又不就著書四篇言道家
之務號黔婁子終身不屈以夀終
　　陳仲子
陳仲子者齊人也其兄戴為齊卿食䘵萬鍾仲子以為
不義將妻子適楚居於陵自謂於陵仲子窮不茍求不
義之食不食遭嵗饑乏糧三日乃匍匐而食井上李實
之蟲者三咽而能視身自織履妻擘纑以易衣食楚王
聞其賢欲以為相遣使持金百鎰至於陵聘仲子仲子
入謂妻曰楚王欲以我為相今日為相明日結駟連騎
食方丈於前其可乎妻曰夫子左琴右書樂在其中矣
結駟連騎所安不過容膝食方丈於前所甘不過一肉
今以容膝之安一肉之味而懐楚國之憂亂世多害恐
先生不保命也於是出謝使者遂相與逃去為人灌園
　　漁父
漁父者楚人也楚亂乃匿名隠釣於江濱楚頃襄王時
屈原為三閭大夫名顯於諸侯為上官靳尚所譖王怒
放之江濱被髪行吟於澤畔漁父見而問之曰子非三
閭大夫歟何故至斯原曰舉世混濁而我獨清衆人皆
醉而我獨醒是以見放漁父曰夫聖人不凝滯於萬物
故能與世推移舉世混濁何不揚其波汩其泥衆人皆
醉何不餔其糟歠其醨何故懐瑾握瑜自令放為乃歌
曰滄浪之水清可以濯吾纓滄浪之水濁可以濯吾足
遂去深山自閉匿人莫知焉
　　四皓
四皓者皆河内軹人也或在汲一曰東園公二曰甪里
先生三曰綺里季四曰夏黄公皆修道潔已非義不動
秦始皇時見秦政虐乃退入藍田山而作歌曰莫莫高
山深谷逶迤郁郁紫芝可以療饑唐虞世逺吾將何歸
駟馬高盖其憂甚大富貴之畏人不如貧賤之肆志乃
共入商雒隠地肺山以待天下定及秦敗漢高聞而徴
之不至深自匿終南山不能屈已
　　黄石公
黄石公者下邳人也遭秦亂自隠姓名時人莫知者初
張良易姓為長自匿下邳歩游沂水圯上與黄石公相
遇未謁黄石公故墜履圯下顧謂良曰孺子取履良素
不知詐愕然欲毆之為其老人也强忍下取履因跪進
焉公以足受笑而去良殊驚公行里所還謂良曰孺子
可教也後五日平明與我期此良愈怪之復跪曰諾五
日平旦良往公怒曰與老人期何後又後五日早會良
鷄鳴往公又先在復怒曰何後也後五日早㑹良夜半
往有頃公亦至喜曰當如是乃出一編書與良曰讀是
則為王者師矣後十三年孺子見濟北榖城山下黄石
即我矣遂去不見
　　魯二徴士
魯二徴士者皆魯人也髙祖定天下即皇帝位博士叔
孫通白徴魯諸儒三十餘人欲定漢儀禮二士獨不肯
行罵通曰天下初定死者未葬傷者未起而欲起禮樂
禮樂所由起百年之德而後可舉吾不忍為公所為公
所為不合古吾不行公往矣無汙我通不敗致而去
　　田何
田何字子莊齊人也自孔子授易五傳至何及秦禁學
以易為卜筮之書獨不禁故何傳之不絕漢興田何以
齊諸田徙杜陵號曰杜田生以易受弟子東武王同子
仲洛陽周王孫丁寛齊服生等皆顯當世惠帝時何年
老家貧守道不仕帝親幸其廬以受業終為易者宗
　　披裘公
披裘公者吳人也延陵季子出遊見道中遺金顧而覩
之與公曰取彼金公披鏕瞋目拂手而言曰何子居之
高而視之卑吾披裘而負新豈取遺金者哉季子大驚
既□而問其姓名曰何足語姓名
　　劉驎之
晉劉驎之字子驥桓冲到其家驎之於樹條桑使者致
命驎之曰使君既枉駕光臨宜先諸家君冲聞大愧乃
造其父驎之被短褐與冲話言父使驎之自持濁酒蔬
菜供賓冲命厨人代之父曰若使從者代非野人之意
也冲請驎之為長史固辭
　　江上漁父
江上有一漁父乘船知伍胥奔吳急乃渡之胥既渡解
劒值百金與父父曰楚國之法得伍胥者爵執珪豈徒
百金劒邪不受一笑刺舟而去
　　安丘望之
望之少恬静不求仕進號安丘丈人成帝欲見不得以
其道徳深重常師事焉望之不以見重為高日愈損退
為巫醫於民間著老子章句
　　胡宿
胡宿字武平氣宇高爽議論清新仁恕誠慤出於自然
平生守道不以進退為意在文館二十餘年語後進曰
富貴貧賤莫不有命士人當修已俟命毋為造物所嗤
　　朱桃椎
朱桃椎成都人淡薄絶俗被裘曵索結廬山中常織芒
履置道上見者曰此居士履也以米茗置其處易之
　　吳隠之
吳隠之字處黙介立有清操日晏飫菽儋石無儲與韓
康伯隣居康伯母殷氏也謂康伯曰汝掌銓衡必舉此
輩後為廣州刺史酌貪泉詩曰古人云此水一㰱懐千
金試使夷齊飲終當不易心及歸妻劉氏齎沉香一片
隠之見之即投之於湖
　　杜林
杜林字伯山博洽多聞時稱通儒初客河西拘於隗囂
而不屈節弟成卒囂聽其持喪歸而遣刺客楊賢遮殺
之賢見林身推鹿車自載弟喪嘆曰我雖小人何忍殺
義士因亡去
　　管寜
管寜字幼安少與華歆同席讀書門外有乘軒者過歆
棄書遽往觀之寜恥之而割席曰子非吾友也又嘗與
歆共鋤菜地遇金寜揮鋤不顧歆則捉而擲之漢魏之
際居遼東二十年匿畏藏光喜遯養浩魏明帝安車蒲
輪束帛加璧聘之寜不受家貧好學一藜床五十年當
膝處皆穿
　　趙抃
趙抃字閲道氣宇清逸人不見其喜愠自號知非子宋
至和中為侍御史弹劾不避貴戚京師號為鐵面御史
初任成都以一琴一鶴自隨及其再任屏去琴鶴止有
蒼頭執事公平生日所為事夜必衣冠露香拜首告天
若不可告者不敢為也元豐初告老退居于衢有溪石
松竹之勝與山僧野老游不復有軒冕志矣故其詩曰
軒外長溪溪外山捲簾空曠水雲間高齋有問如何答
清夜安眠白晝閒
　　夏統
夏統字仲御會稽人隠身不仕母病篤詣洛市藥會上
已洛中王公並至浮橋車乘如雲統視之蔑如也賈充
引船與語其應如響勸之仕俛而不答充曰卿能作鄉
土地間曲乎曰昔曹娥投水國人哀之為作河女之章
伍子胥以忠投海國人哀之為作小海唱今欲歌之於
是以足扣舷引聲清激大風應至雲雨交集充令妓女
盛服繞船三匝統危坐如故若無所聞充悵然曰此吳
兒木膓石心也
　　元徳秀
徳秀號魯山房琯嘆曰見紫芝眉宇使人名利之心都
盡天下高其行緗帙滿架柴車而行卒惟枕履簞瓢而
已生六十未嘗見女色焉
　　裴休
裴休字公美兄弟皆塾晝誦經夜著書終年不出户有
餽鹿者諸生共薦之休不食曰蔬食猶不足今一啖肉
後何以繼
　　裴坦
裴坦性簡儉其子娶楊収女器用皆犀玉坦命持去曰
殃我家矣
　　顔含
顔含字𢎞都有操行郭璞過含欲為之筮含曰年在天
位在人修已而天不與者命也守道而人不知者性也
自有性命無勞蓍龜
　　裘萬頃
裘萬頃字元量不樂仕進以薦者召為司直在朝賦詩
云新築書堂壁未乾馬蹄催我上長安兒時只道為官
好老去方知行路難千里闗山千里念一畨風雨一畨
寒何如静坐茅簷下翠竹蒼梧仔細看遂促歸
　　范式
范式字巨卿張劭字元伯二人相友善劭卒式夢劭呼
曰巨卿吾以某日某時死矣子能為我一及於葬乎式
即馳赴未至而喪已發將至壙柩不肯進其母撫之曰
元伯豈有望耶移時見有素車白馬號哭而前其母曰
必巨卿也式因執紼引柩乃前
　　郭延卿
郭延卿者西京人也少與張文定公吕文穆公游以文
行稱於鄉閭張吕作相更薦之延卿不就葺幽亭藝花
木自娛足迹不及城市年八十餘錢文僖惟演時留守
西京通判謝綘掌書記尹洙推官歐陽修皆一時聞人
也一日惟演率僚屬出郭往遊去其居一里許屏騎從
訪之不告以名氏延卿欣然接之道服對談而已延卿
笑曰陋居罕有過從而平日所見之人亦無諸君者老
夫甚愜願少留花下小酌於是以陶尊果䔩以進惟演
喜其野逸為滿引不辭既而吏揖於前報曰申牌府吏
牙兵已滿庭中矣延卿徐曰公等何官而從吏之多若
此也洙曰留守相公也延卿笑曰不圗相國肯訪野人
遂相與大笑又曰諸公尚能飲否惟演欣然從之盤無
少加於前而談笑自若日入辭去延卿送之門顧曰老
病不能造謝希勿訝也惟演輩登車茫然自失翊日語
僚屬曰此真隠者也彼視富貴為何等物也嘆息累日
不止
　　摯峻
摯峻字伯陵京兆長安人也少治清節與太史令司馬
遷交好峻獨退身修徳隠於􁱖山遷既親貴乃以書勸
峻進曰遷聞君子所貴乎道者三太上立徳其次立言
其次立功伏惟伯陵材能絶人高尚其志以善厥身氷
清玉潔不以細行荷累其名固已貴矣然未盡太上之
所由也願先生少致意焉峻報書曰峻聞古之君子料
能而行度徳而處故悔恡去其身利不可以虚受名不
可以茍得漢興以來帝王之道於斯始顯能者見利不
肖者自屏亦其時也周易大君有命小人勿用徒欲偃
仰從容以遊餘齒耳峻之守節不移如此遷居太史官
為李陵游説下腐刑果以悔恡被辱峻遂高尚不仕卒
於􁱖􁱖人立祠號曰􁱖居士世奉祀之不絶
　　成公
成公成帝時人自隠姓名常誦經不交世利時人號曰
成公成帝出遊問之成公不屈節上曰朕能富貴人能
殺人子何逆朕成公曰陛下能貴人臣能不受陛下之
官陛卞能富人臣能不受陛下之禄陛下能殺人臣能
不犯陛下之法上不能折使郎二人就受政事十二篇
　　宋勝之
宋勝之者南陽安衆人也少孤年五嵗失父母居於穀
城聚中孝慕甚篤聚中化之少長有禮勝之毎行見老
人擔負輒以身代之獵得禽獸嘗分肉與有親者貧依
娣居數嵗乃至長安受易通明以信義見稱從兄褒為
東平内史遣使召之勝之曰衆人所樂者非勝之願也
乃去遊太原從郇越牧羊以琴書目娛丞相孔光聞而
就太原辟之不至元始三年病卒於太原
　　張仲蔚
張仲蔚者平陵人也與同郡魏景卿俱修道德隠身不
仕明天官博物善屬文好詩賦常居窮素所處蓬蒿沒
人閉門養性不治榮名時人莫識唯劉龔知之
　　嚴遵
嚴遵字君平蜀人也隠居不仕常賣卜於成都市日得
百錢以自給卜訖則閉肆下簾以著書為事揚雄少從
之游屢稱其徳李强為益州牧喜曰吾得君平為從事
足矣雄曰君可備禮與相見其人不可屈也王鳯請交
不許蜀有富人羅冲者問君平曰君何以不仕君平曰
無以自發冲為君平具車馬衣糧君平曰吾病耳非不
足也我有餘而子不足奈何以不足奉有餘冲曰吾有
萬金子無擔石乃云有餘不亦謬乎君平曰不然吾前
宿子家人定而役未息晝夜汲汲未嘗有足今我以卜
為業不下牀而錢自至猶餘數百塵埃厚寸不知所用
此非我有餘而子不足邪冲大慙君平嘆曰益我貲者
損我神生我名者殺我身故不仕也時人服之
　　彭城老父
彭城老父者楚之隠人也見漢室衰乃自隠修道不治
名利至年九十餘王莽時徴故光禄大夫龔勝欲為太
子師友祭酒恥事二姓莽迫之勝遂不食而死莽使者
及郡守以下會斂者數百人老父痛勝以名致禍乃獨
入哭勝甚悲既而曰嗟乎薰以香自燒膏以明自銷龔
先生竟夭天年非吾徒也哭畢而趨出衆莫知其誰也
　　向長
向長字子平河内朝歌人也隠居不仕性尚中和好通
老易貧無資食好事者更饋焉受之取足而反其餘王
莽大司空王邑辟之連年乃至欲薦之於芥固辭乃止
潛隠於家讀易至損益卦喟然嘆曰吾已知富不如貧
貴不如賤但未知死何如生耳建武中男女娶嫁既畢
勅斷家事勿相闗當如我死也於是遂肆意與同好北
海禽慶俱遊五嶽名山不知所終
　　嚴光
嚴光字子陵會稽餘姚人也少有高名同光武遊學及
帝即位光乃變易姓名隠逝不見帝思其賢乃物色求
之後齊國上言有一男子披羊裘釣澤中帝疑光也乃
遣安車𤣥纁聘之三反而後至車駕即日幸其館光卧
不起帝即卧所撫其腹曰咄咄子陵不可相助為理邪
光又眠不應良乆乃張目而言曰昔唐堯著徳巢父洗
耳士故有志何至相迫乎帝曰子陵我竟不能下汝邪
於是升輿嘆息而去復引光入論道舊故相對累日因
共偃卧除為諫議大夫不屈乃耕於富春山後人名其
釣處為嚴陵瀬焉建武十七年復特徴不至年八十終
於家
　　東海隠者
東海隠者不知何許人也漢故司直王良之友建武中
良以清節徴用歴位至一年復還通友不肯見而讓之
曰不有忠信竒謀而取大位自知無徳曷為致此而復
遽去何往來屑屑不憚煩也遂距良終身不納論者高
之
　　梁鴻
梁鴻字伯鸞扶風平陵人也遭亂世受業太學博覽不
為章句學畢乃牧豕上林苑中會誤遺火延及他舍鴻
乃尋所燒者問所失去悉以豕償之其主猶以為少及
又以身居作執勤不懈隣家耆老見鴻非庸人乃共責
讓主人而稱鴻長者於是始敬異焉悉還其家鴻不受
而去歸鄉里執家慕其高節乃欲女之鴻並絶不娶同
縣孟氏有女狀醜擇對不嫁父母問其故女曰欲得賢
如梁伯鸞者鴻聞而聘之及嫁始以裝餙入門七日而
鴻不答妻乃下請鴻曰吾欲裘褐之人可與俱隠深山
者爾今乃衣綺縞傅粉墨豈鴻所願哉妻曰以觀夫子
之志耳妾自有隠居之服乃更為四椎髻著布衣操作
而前鴻大喜曰此真梁鴻妻也能奉我矣字之曰德曜
孟光居有頃乃共入覇陵山中以耕織為業詠詩書弹
琴以自娛仰慕前世高士而為四皓以來二十四人作
頌因東出闗過京師作五噫之歌肅宗求鴻不得乃易
姓運期名燿字侯光與妻子居齊魯之間有頃又去適
吳居臯伯通廡下為人賃舂每歸妻為具食舉案齊眉
伯通察而異之乃方舍於家鴻潛閉著書十餘篇疾且
告主人曰昔延陵季子葬於嬴博之間不歸鄉里慎勿
令我子持喪歸去及卒伯通等為求葬地於吳要離冡
傍
　　高恢
高恢字伯逹京兆人也少治老子經恬虚不營世務與
梁鴻善隠於華隂山中及鴻東遊思恢作詩曰鳥嚶嚶
兮友之期念高子兮僕懐思想念恢兮爰集兹二人遂
不復相見恢亦高抗匿耀終身不仕焉
　　韓康
韓康字伯休京兆霸陵人也常遊名山采藥賣於長安
市中口不二價者二十餘年時有女子買藥於康怒康
守價乃曰公是韓伯休邪乃不二價乎康歎曰我欲避
名今區區女子皆知有我何用藥為遂遯入霸陵山中
博士公車連徴不至桓帝時乃備𤣥纁安車以聘之使
者奉詔造康康不得已乃佯許諾辭安車自乘柴車冐
晨先發至亭亭長以韓徴君當過方發人牛修道橋及
見康柴車幅巾以為田叟也使奪其牛即釋駕與之有
頃使者至知之欲奏殺亭長康曰老子與之非奪也亭
長何罪乃止康因中路逃去以夀考終
　　臺佟
臺佟字孝威魏郡鄴人也不仕隠武安山中峰鑿穴而
居採藥自建業初中州辟不就魏郡刺史執棗栗為贄
見佟語良乆刺史曰孝威居身如此甚苦如何佟曰佟
幸得保終正性存神養和不屏營於世事以勞其精除
可欲之志恬淡自得不苦也如明使君綏撫牧養夕惕
匪忒反不苦邪遂去隠逸終身不見
　　丘訢
丘訢字季春扶風人也少有大材自謂無伍傲世不與
俗人為羣郡守召始見曰明府欲臣訢邪友訢邪師訢
邪明府所以尊寵人者極於功曹所以榮禄人者已於
孝亷一極一已皆訢所不用也郡守異之遂不敢屈
　　矯慎
矯慎字仲彦扶風茂陵人也少慕松喬導引之術隠遯
山谷與南郡太守馬融并州刺史蘇章鄉里並時然二
人純逺不及慎也汝南吳蒼甚重之因遣書以觀其志
曰盖聞黄老之言乘虚入𡨕藏身逺遁亦有理國養人
施於為政至如登山絶迹神不著其證人不覩其驗吾
從先生欲其可者於意何如昔伊尹不懐道以待堯舜
之君方今明明四海開闢巢許無為箕山夷齊悔入首
陽足下審能騎龍弄鳯翔嬉雲間者亦非狐兎燕雀所
敢謀也慎不答年七十餘竟不肯娶後忽歸家自言死
日及期果卒後人有見慎於燉煌者故前世異之或云
神仙焉慎同郡馬瑶隠於汧山以兎罝為事所居俗化
百姓美之號馬牧先生焉
　　法真
法真字高卿扶風郿人也學無常家博通内外圗典闗
西號為大儒弟子自逺而負笈嘗數百人真性恬静寡
欲不渉人間事太守請見之真乃幅巾詣謁太守曰昔
魯哀公雖為不肖而仲尼稱臣太守虚薄欲以功曹相
屈光贊本朝何如真曰以明府見待有禮故敢自同賓
末若欲吏之真將在北山之北南山之南矣太守戄然
不敢復言凡辟公府賢良皆不就同郡田羽薦真曰處
士法真體兼四業學窮典奥幽居恬泊樂以忘憂將蹈
老氏之高蹤不為𤣥纁屈也臣願聖朝就加衮職必能
唱清廟之歌致來儀之鳯矣會順帝西廵羽又薦之帝
虚心欲致前後四徴真曰吾既不能遁形逺世豈飲洗
耳之水哉遂深自隠絶終不降屈友人郭正稱之曰法
真名可得聞身難得見逃名而名我隨避名而名我追
可謂百世之師者矣乃共刋石頌之號曰𤣥徳先生年
八十九中平五年以夀終
　　漢濱老父
漢濱老父者不知何許人也桓帝延熹中幸竟陵過雲
夢臨沔水百姓莫不觀者有老父獨耕不輟尚書郎南
陽張温異之使問曰人皆來觀老父獨不輟何也老父
笑而不答温下道百歩自與言老父曰我野人也不逹
斯語請問天下亂而立天子邪理而立天子邪立天子
以役天下邪役天下以奉天子邪昔聖王宰世茅茨採
椽而萬人以寜今子之君勞人自縱逸遊無忌吾為子
羞之子何忍欲人觀之乎温大慙問其姓名不告而去
　　徐穉
徐穉字孺子豫章南昌人也少以經行高於南州桓帝
時汝南陳蕃為豫章太守因推薦穉於朝廷由是五舉
孝亷賢良皆不就連辟公府不詣未嘗答命公薨輒身
自赴弔太尉黄瓊亦嘗辟穉至瓊薨歸葬江夏穉既聞
即負笈徒歩豫章三千餘里至江夏瓊墓前致酹而哭
之後公車三徴不就以夀終
　　郭泰
郭泰字林宗太原人也少事父母以孝聞身長八尺餘
家貧郡縣欲以為吏嘆曰丈夫何能執鞭斗筲哉乃辭
母與同縣宗仲至京師從屈伯彦學春秋博治無不通
又審於人物於是名著於陳梁之間歩行遇雨巾一角
墊衆人慕之皆故折巾角士争往從之載策盈車凡泰
知之於無名之中六十餘人皆言後驗以母喪歸徐穉
來弔以生芻一束頓泰廬前而去泰曰此必南州高士
徐孺子也詩不云乎生芻一束其人如玉吾不堪此喻
耳
　　申屠蟠
申屠蟠字子龍陳留外黄人也少有名節同縣緱氏女
玉為父報讐外黄令梁配欲論殺玉蟠時年十五為諸
生進諫曰玉之節義足以感無恥之孫激忍辱之子不
遭明時尚當表旌廬墓况在清聽而不加哀矜配善其
言乃為讞得減死論鄉人稱之蟠父母卒哀毁思慕不
飲酒食肉十餘年遂隠居學治京氏易嚴氏春秋小戴
禮三業先通因博貫五經兼明圗緯學無常師始與濟
隂王子居同在太學子居病困以身託蟠蟠即歩負其
喪至濟隂遇司𨽻從事於河鞏之間從事義之為符傳
䕶送蟠蟠不肯投傳於地而去事畢還家前後凡蒲車
特徴皆不就年七十四以壽終
　　袁閎
袁閎字夏甫汝南人也築室於庭中閉門不見客旦暮
於室中向母禮拜雖子往亦不得見也子亦向户拜而
去首不著巾身無單衣足著木履母死不列服位公車
兩徴不詣范滂美而稱之曰隠不違親貞不絶俗可謂
至賢矣
　　姜肱
姜肱字伯淮彭城廣戚人也家世名族兄弟三人皆孝
行著聞肱年最長與二弟仲海季江同被卧甚相親友
及長各娶兄弟相愛不能相離肱習學五經兼明星緯
弟子自逺方至者三千餘人聲重於時凡一舉孝㢘十
辟公府九舉有道至孝賢良公車三徴皆不就仲季亦
不應徴辟建寜二年靈帝詔徴為犍為太守肱得詔乃
告其友曰吾以虚獲實遂籍聲價盛明之世尚不委質
况今政在私門哉乃隠身遁命乘舩浮海使者追之不
及再以𤣥纁聘不就即拜太中大夫又逃不受詔名振
於天下年七十七卒於家
　　鄭𤣥
鄭𤣥字康成北海高密人也八世祖崇漢尚書𤣥少好
學長八尺餘鬚眉美秀姿容甚偉習孝經論語兼通京
氏公羊春秋三正厯九章算術周官禮記左氏春秋大
將軍何進辟𤣥州郡迫脅不得已而詣進設几杖之禮
以待𤣥𤣥以幅巾見進一宿而逃去公府前後十餘辟
並不就
　　任安
任安字定祖少好學隠山不營名利時人稱安曰任孔
子連辟不就建安中讀史記魯連傳嘆曰性以潔白為
治情以得志為樂性治情得體道而不憂彼棄我取與
時而無争遂終身不仕時人號為任徴君云
　　龎公
龎公者南郡襄陽人也居峴山之南未嘗入城府夫妻
相敬如賓荆州刺史劉表延請不能屈乃就候之曰夫
保全一身孰若保全天下乎龎公笑曰鴻鵠巢於高林
之上暮而得所栖黿鼉穴於深淵之下夕而得所宿夫
趣舍行止亦人之巢穴也且各得其栖宿而已天下非
所保也因釋耕於壟上而妻子耘於前表指而問曰先
生苦居畎畆而不肯官禄後世何以遺子孫乎龎公曰
世人皆遺之以危今獨遺之以安雖所遺不同未為無
所遺也表歎息而去後遂携其妻子登鹿門山因采藥
不反
　　焦先
焦先字孝然世莫知其所出也或言生漢末及魏受禪
常結草為廬於河之湄獨止其中冬夏袒不著衣臥不
設席又無蓐以身親土其體垢汗皆如泥滓不行人間
或數日一食行不由邪徑目不與女子迕視口未嘗言
雖有警急不與人語後野火燒其廬先因露寢遭冬雪
大至先袒卧不移人以為死就視如故後百餘嵗卒
　　陶濳
陶濳字淵明或云字深明名元亮潯陽柴桑人晉大司
馬侃之曾孫也少有高趣宅邊有五栁樹故嘗著五栁
先生傳云先生不知何許人不詳姓字閑静少言不慕
榮利好讀書不求甚解毎有㑹意欣然忘食性嗜酒而
家貧不能恒得親舊知其如此或置酒招之造飲輒盡
期在必醉既醉而退曾不恡情去留環堵蕭然不蔽風
日短褐穿結簞瓢屢空晏如也常著文章自娛頗示已
志忘懐得失以此自終其自序如此葢以自况時人謂
之實録義熙末徴為著作佐郎不就江州刺史王𢎞欲
識之不能致也濳嘗往廬山𢎞令濳故人龎通之持酒
具於半道栗里要之濳有脚疾使一門生二兒舉籃轝
及至欣然便共飲酌俄頃𢎞至亦無忤也先是顔延之
為劉栁後軍功曹在潯陽與濳情欵後為始安郡經過
濳每往必酣飲至醉𢎞欲要延之一坐彌日不得延之
臨去留二萬錢與濳濳悉送酒家稍就取酒嘗九月九
日無酒出宅邊菊叢中坐乆之逢𢎞送酒至即便就酌
醉而後歸濳不解音聲而畜素琴一張每有酒適輒撫
弄以寄其意貴賤造之者有酒輒設濳若先醉便語客
我醉欲眠卿可去其真率如此郡將候濳逢其酒熟取
頭上葛巾漉酒畢還復著之
　　宗炳
字少文南陽人也武帝辟為主簿不起問其故答曰栖
丘飲谷三十餘年武帝善其對而止少文妙善琴書圗
畫精於言理每遊山水往輒忘歸兄臧為南平太守逼
與俱還乃於江陵三湖立宅閒居無事好山水愛逺遊
西渉荆巫南登衡嶽因結宇衡山欲懐尚平之志有疾
還江陵嘆曰老疾俱至名山恐難徧覩唯澄懐觀道卧
以遊之凡所遊履皆圗之於室謂之曰撫琴動操欲令
衆山皆響古有金石弄為諸桓所重桓氏亡其聲遂絶
唯少文傳焉文帝遣樂師楊歡就受之
　　孔淳之
孔淳之字彦深魯人居㑹稽剡縣性好山水每有所游
必窮其幽遐或旬日忘歸嘗游山遇沙門釋法崇因留
共此遂停三載法崇嘆曰𬗟想人外三十年矣今乃傾
蓋於兹不覺老之將至也及淳之還乃不告以姓除著
作佐郎太尉叅軍並不就與徴士戴顒王𢎞之及王敬
𢎞等共為人外之游又申以婚姻敬𢎞以女適淳之子
尚遂以烏羊繫所乘車轅提壺為禮至則盡歡共酌迄
暮而歸或怪其如此答曰固亦農夫田父之禮也時㑹
稽太守謝方明苦要之不能致使謂曰茍不入吾郡何
為入吾郭淳之笑曰濳游者不識其水巢栖者非辨其
林飛沈所至何問其主終不肯往元嘉初復徴為散騎
侍郎乃逃於上虞縣界家人莫知所在
　　陶𢎞景
陶𢎞景字通明秣陵人也幼有異操年四五嵗恒以荻
為筆畫灰中學書至十嵗得葛洪神仙傳晝夜硏尋便
有養生之志謂人曰仰青雲覩白日不覺為逺矣神儀
明秀朗目疎眉細形長額聳耳右膝有數十黒子作七
星又讀書萬餘卷一事不知以為深恥善琴棋工草𨽻
朝請雖在朱門閉影不交外物唯以披閲為務朝儀故
事多所取焉家貧求宰縣不遂永明十年脱朝服掛神
武門上表辭禄詔許之賜以束帛敕所在月給茯苓五
斤白宻二升以供服餌之需景為人圓通謙謹出處𡨕
㑹心如明鏡遇物便了言無煩舛有亦隨覺永元初更
築三層樓𢎞景處其上弟子居其中賓客至其下與物
遂絶唯一家僮得至其所本便馬善射晩皆不為唯聽
吹笙而已物愛松風庭院皆植松每聞其響欣然為樂
有時獨游泉石望見者以為仙人性好著述尚竒異顧
惜光景老而彌篤尤明隂陽五行風角星算山川地理
方圓産物醫術本草所著學苑百巻孝經論語集註帝
代年厯本草集註效驗方肘後百一方古今州郡記圗
像集要及玉匱記七曜新舊術疏占候合丹法式共祕
宻不傳及撰而未訖又十部唯弟子得聞卒年八十五
諡貞白先生
　　馬樞
馬樞字要理扶風人六嵗能誦孝經論語老子及長博
極經史尤善佛經及周易老子義分𣲖别轉變無窮論
者拱黙聼受而已綸甚嘉之尋遇侯景之亂刺史王綸
舉兵援臺乃留書二萬卷付樞樞肆志尋覽殆將周徧
乃喟然嘆曰吾聞貴爵位者以巢由為桎梏愛山林者
以伊吕為管庫束名實則芻芥柱下之言翫清虚則糠
粃席上之説稽之篤論亦各從其好也此求志之士望
塗而息豈天之不惠高尚何山林之無聞甚乎乃隠於
茅山有終焉之志陳元嘉元年文帝徴為度支尚書辭
不應命樞少屬亂離凡所居處盗賊不入依託者常數
百家目精洞黄能視闇中物有白䴏一雙巢其庭樹馴
狎櫩廡時至几案春來秋去幾三十年
　　孫登
孫登字公和汲郡人無家屬於郡北山為土窟居之好
讀易撫一絃琴性無恚怒人或投諸水中欲觀其怒登
既出便大笑嘗住宜陽山有作炭人見登知非常人與
語登亦不應文帝聞之使阮籍往觀既見與語亦不應
嵇康又從之游三年問其所圗終不答康將别謂曰先
生竟無言乎登乃曰子識火乎火生而有光而不用其
光果在於用光人生而有才而不用其才果在於用才
故用光在乎得薪所以保其耀用才在乎識真所以全
其年今子才多識寡難乎免於今之世矣子無求乎康
不能用果遭非命乃作幽憤詩曰昔慙栁下今愧孫登
竟不知其所終
　　董京
董京字威輦不知何郡人初與隴西計吏俱至洛陽被
髮而行逍遥吟咏常宿白社中孫楚時為著作數就社
中與語後數年遁去莫知所之於其寢處惟有一石竹
子及詩二篇其一曰乾道剛簡坤體敦密芒芒太素是
則是述末世流奔以文代質悠悠世事孰知其實逝將
去此至虚歸我自然之室又曰孔子不遇時彼感麟麟
乎麟乎胡不遁世以存真
　　范喬
范喬字伯孫陳留外黄人年二嵗時祖馨臨終撫喬首
曰恨不見汝成人因以所用硯與之至五嵗祖母以告
喬喬便執硯涕泣九嵗請學在同輩之中言無媟辭光
禄大夫李銓嘗論揚雄才學優於劉向喬以為向定一
代之書正羣籍之篇使雄當之故非所長遂著劉揚優
劣論文多不載喬前後辟舉皆不就初喬邑人臘夕盗
斫其樹人有告者喬陽不聞邑人愧而歸之喬往喻曰
卿節日取柴欲與父母相歡娛耳何以愧為外黄令高
頵嘆曰諸士大夫未有不及私者而范伯孫恂恂率道
名諱未嘗經於官曹士之貴異於今而見元康八年卒
　　魯褒
魯褒字元道南陽人好學多聞以貧素自立元康之後
綱紀大壊褒傷時之貪鄙乃隠姓名而著錢神論畧曰
錢之為體有乾坤之象内則其方外則其圓其積如山
其流如川動静有時行藏有節市井便易不患耗折難
折象夀不匱象道故能長乆為世神寳親之如兄字曰
孔方失之則貧弱得之則富昌無翼而飛無足而走解
嚴毅之顔開難發之口錢多者處前錢少者居後錢之
為言泉也無逺不往無幽不至京邑衣冠疲勞講肄厭
聞清談對之睡寐見我家兄莫不驚視錢之所祐吉無
不利何必讀書然後富貴由此論之謂為神物無徳而
尊無勢而熱排金門而入紫闥諺曰錢無耳可使鬼凡
今之人惟錢而已葢疾時者共傳其文褒不仕莫知所
終
　　郭文
郭文字文舉河内人也少愛山水尚嘉遯每遊山林彌
旬忘返父母終服畢不娶辭家游名山恒著鹿裘葛巾
採竹葉木實貿鹽以自供食有餘榖輒恤窮匱王導聞
其名遣人迎之既至置之西園温嶠嘗問先生安獨無
情乎文曰情由憶生不憶故無情一旦忽求還山及蘇
峻反人皆以為知機卒葛洪庾闡並為作傳贊頌其美
云
　　翟莊
翟莊字祖休潯陽人少以孝友著名耕而後食惟以弋
釣為事及長不復獵或問漁獵同是害生之事而先生
止去其一何哉莊曰獵自我釣自物未能頓盡故吾先
節其甚者且夫貪餌吞鈎豈我哉時人以為知言晩節
亦不復釣端居蓽門命徴並不就卒
　　宋纎
宋纎字令艾敦煌人少有逺操沈静不與世交居於酒
泉南山弟子受業三千餘人不應州郡辟命時太守楊
宣畵其象於閣上出入視之作頌曰為枕何石為漱何
流身不可見名不可求酒泉太守馬岌具威儀鳴鐃鼓
造焉纎高樓重閣距而不見岌嘆曰名可聞而身不可
見德可仰而形不可覩吾今而後知先生人中之龍也
銘詩於石壁曰丹崖百丈青壁萬尋竒木蓊鬱蔚若鄧
林其人如玉維國之琛室邇人遐實勞我心年八十篤
學不倦卒謚曰𤣥虛先生
　　王績
王績字無功綘州人性簡放不喜拜揖兄通隋末大儒
也聚徒河汾間倣古作六經又為中説有奴婢數人種
黍春秋釀酒養鳬鴈蒔藥草自供以周易老子莊子置
牀頭他書罕讀也游北山東臯著書自號東臯子績之
任以醉失職鄉人靳之(靳居/拆反)託無心子以見趣曰無心
子居越越王不知其大人也拘之仕無喜色越國法穢
行者不齒俄而無心子以穢行聞王黜之無愠色退而
適茫蕩之野過動之邑而見機士機撫髀(部祁/反)曰嘻子
賢者而以罪廢邪無心子不應機士曰願見教曰子聞
蜚㢘氏馬乎一者朱鬛白毳龍骼鳯臆(骼古/伯反)驟馳如舞
終日不釋轡而以熱死一者垂頭昂尾駝頸貉膝踶齧
善蹶棄諸野終年而肥夫鳯不憎山栖龍不□泥蟠君
子不茍潔以罹患不避穢而養精也其自處如此
　　孫思邈
孫思邈京兆人通百家説善言老子莊周思邈於隂陽
推歩醫藥無不善孟詵盧照隣等有惡疾不可為感而
問曰高醫愈疾奈何答曰天有四時五行寒暑迭居和
為雨怒為風凝為霜露張為虹霓天常數也人之四肢
五臟一覺一寐(覺古/孝反)吐納往來流為榮衛彰為氣色發
為音聲人常數也陽用其形隂用其精天人之所同也
失則蒸生熱否生寒結為瘤贅(瘤音留贅/之芮反)陷為癰疽奔
則喘乏渴則焦槁發乎面動乎形天地亦然五緯縮贏
孛彗飛流其危證也寒暑不時蒸否也石立土踊是其
瘤贅山崩土䧟是其癰疽奔風暴雨是其喘乏川瀆竭
涸是其焦槁高醫導以藥石救以砭劑(砭車/亷反)聖人和以
至徳輔以人事故體有可愈之疾天有可振之災照隣
曰人事奈何曰心為之君君尚恭故欲小詩曰如臨深
淵如履薄氷小之謂也膽為之將以果决為務故欲大
詩曰赳赳武夫公侯干城大之謂也仁者静地之象故
欲方傳曰不為利回不為義疚方之謂也智者動天之
象故欲圓易曰見機而作不俟終日圓之謂也復問養
性之要答曰天有盈虛人有屯危不自慎不能濟也故
養性必先知自慎也慎以畏為本士無畏則簡仁義農
無畏則墮稼穯工無畏則慢規矩商無畏則貨不殖子
無畏則忘孝父無畏則廢慈臣無畏則勲不立君無畏
則亂不治是以太上畏道其次畏天其次畏物其次畏
人其次畏身憂於身者不拘於人慎於小者不懼於大
戒於近者不侮於逺如此則人事畢矣卒年百嵗
　　田游巖
田游巖京兆人永徽時(高宗/初)補太學生罷歸入太白山
母及妻皆有方外志後入箕山居許由塜旁自號由東
隣頻召不出高宗幸嵩山親至其門游巖野服出拜儀
止謹樸帝謂曰先生比佳否答曰臣所謂泉石膏肓(呼/光)
(反/)煙霞痼疾
　　吳筠
吳筠字貞節華隂人通經誼性高鯁不耐沈浮於時去
居嵩山𤣥宗遣使召見與語甚悦敕待詔翰林獻𤣥綱
三篇帝嘗問道對曰深於道者無如老子五千文其餘
徒喪紙札耳復問神仙治錬法對曰此野人事積嵗月
求之非人主宜留意筠每開陳皆名教世務以微言諷
天子重之懇求還嵩山詔為立道館大厯中卒
　　潘師正
潘師正貝州人居逍遥谷高宗幸東都召見問所須對
曰茂松清泉臣所須也既不乏矣帝尊異之詔即其廬
作崇唐觀時太常獻新樂帝更名祈仙望仙翹仙曲卒
年九十八謚體𤣥先生
　　司馬承禎
司馬承禎字子微洛州人事潘師正傳辟榖道引術無
不通師正異之曰我得陶隠居正一法逮而四世矣因
辭去徧游名山廬天台(山在/㑹稽)不出睿宗召至問其術對
曰為道日損損之又損以至於無為夫心目所知見每
損之尚不能已况攻異端而增智慮哉帝曰治身則爾
治國若何對曰國猶身也故游心於淡合氣於漠與物
自然而無私焉則天下治帝嗟嘆曰廣成之言也以三
體寫老子刋正文句卒年八十九
　　杜生五郎
陽翟縣有杜生者不知其名邑人但謂之杜五郎所居
去縣三十五里惟屋兩間其前空地丈餘杜生不出籬
門已三十年矣黎陽尉曽訪之問其不出門之因其人
指門前一桑曰十五年前亦曽此下納涼但無用於時
偶不出耳問其為生曰日惟與人擇日及賣一藥以供
饘粥後子能耕自此食足擇日賣藥一切不為又問平
日何所為曰端坐耳問頗觀書否曰二十年前曽觀净
名經愛其議論今已忘之并書亦不知所在乆矣氣韻
閑曠言詞清簡有道之士也盛寒但布袍草履室中枵
然一榻而已
　　張志和
張志和字子同婺州金華人始名龜齡母夢楓生腹上
而産志和以親既喪不復仕居江湖自稱烟波釣徒著
𤣥真子亦以自號有韋詣者為撰内解志和又著太易
十五篇其卦三百六十五兄鶴齡恐其遁世不還為築
室越州東郭茨以生草椽棟不施斤斧豹席㯶□(居勺/反)
每埀釣不設餌志不在魚也觀察使陳少游往見為終
日留表其居曰𤣥真坊以門隘為買地大其閎號囬軒
巷先是門阻流水無梁少游為構之人號大夫橋帝嘗
賜奴婢各一志和配為夫婦號漁童樵青陸羽嘗問孰
為往來者對曰太虚為室明月為燭與四海諸公共處
未嘗少别何有往來顔真卿為湖州刺史志和來謁真
卿以舟敝陋請更之志和曰願為浮家泛宅往來苕霅
間(苕音條霅直甲/反水名在吳興)辨捷類如此善圗山水酒酣或擊鼓
吹笛䑛筆輒成(䑛甚/爾反)嘗撰漁歌憲宗圗真求其歌不能
致李徳裕稱志和隠而有名顯而無事不窮不逹嚴光
之比云
　　陸羽
陸羽字鴻漸復州人不知所生或言有僧得諸水濱畜
之既長以易自筮得漸鴻漸于陸其羽可用為儀乃以
陸為氏名而字之上元初肅宗更隠苕溪自稱桑苧翁
闔門著書或獨行野中誦詩擊木徘徊不得意或慟哭
而歸故時謂接輿也貞元末卒羽嗜茶著經三篇言茶
之原之法之具尤備天下益知飲茶矣
　　陸龜䝉
陸龜䝉字魯望少高放通六經大義尤明春秋有田數
百畆屋三十楹田苦下雨潦則與江通故常苦饑身畚
鍤茠刺無休時(茠乎毛反/除田草)或譏其勞答曰堯舜黴瘠(黴/音)
(眉黴黧/垢腐貌)禹胼胝彼聖人也吾一褐衣敢不勤乎嗜茶置
園顧渚山下嵗取租茶自判品第又不喜與流俗交雖
造門不肯見不乘馬升舟設蓬蓆齎束書茶灶筆牀釣
具往來時謂江湖散人或號天隨子甫里先生自比涪
翁漁父(涪音/浮)江上丈人後以高士召不至李蔚素與善
及當國召拜拾遺詔方下龜䝉卒
　　徐則
徐則東海人幼沈静寡嗜欲受業於周𢎞正精於議論
聲擅都邑遂懐棲隠之操杖策入縉雲山常服巾褐义
入天台山因絶榖養性所食惟松水而已太傅徐陵為
之刋山立頌初在縉雲山太極真人徐君降之曰汝年
出八十當為王者師然後得道也晉王廣鎮揚州知其
名手書召之則謂門人曰徐君之言信而有徴其後屍
解栁𧦬讚之曰可道非道常道無名上徳不徳至徳無
盈𤣥風扇矣而有先生留符告君化杖飛聲永思靈迹
曷用攄情時披素繪如臨赤城
　
　遵生八牋卷十九
