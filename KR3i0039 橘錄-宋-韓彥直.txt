#+TITLE: 橘錄-宋-韓彥直
#+DATE: 2016-06-11 12:23:30
#+SOURCE: github.com/kanripo/KR3i0039 master f9a5ca83                
橘録序
橘出温郡最多種柑乃其别種柑自别為八種橘又自
别為十四種橙子之屬類橘者又自别為五種合二十
有七種而乳柑推第一故温人謂乳柑為真柑意謂他
種皆若假設者而獨真柑為柑耳然橘亦出蘇州台州
西出荆州而南出閩廣數十州皆木橘耳已不敢與温
橘齒矧敢與真柑爭髙下耶且温四邑俱種柑而出泥
山者又傑然推第一泥山蓋平陽一孤嶼大都塊土不
過覆釜其旁地廣袤只三二里許無連崗隂壑非有佳
風氣之所淫漬鬱烝出三二里外其香味輒益逺益不
逮夫物理何可考耶或曰温並海地斥鹵宜橘與柑而
泥山特斥鹵佳處物生其中故獨與他異予頗不然其
説夫姑蘇丹丘與七閩兩廣之地徃徃多並海斥鹵何
獨温而又豈無三二里得斥鹵佳處如泥山者自屈原
司馬遷李衡潘岳王羲之謝惠連韋應物輩皆嘗言呉
楚間出者而未嘗及温温最晚出晚出而羣橘盡廢物
之變化出没其浩不可攷如此以予意之温之學者繇
晉唐間未聞有傑然出而與天下敵者至國朝始盛至
於今日尤號為文物極盛處豈亦天地光華秀傑不没
之氣來鍾此土其餘英遺液猶被草衣而泥山偶獨得
其至美者耶予北人平生恨不得見橘著花然嘗從橘
舟市橘亦未見佳者又安得所謂泥山者啗之去年秋
把麾此來得一親見花而再食其實以為幸獨故事太
守不得出城從逺遊無因領客入泥山香林中泛酒其
下而客乃有遺予泥山者且曰橘之美當不減荔子荔
子今有譜得與牡丹芍藥花譜並行而獨未有譜橘者
子愛橘甚橘若有待於子不可以辭予因為之譜且妄
欲自附於歐陽公蔡公之後亦有以表見温之學者足
以夸天下而不獨在夫橘爾淳熙五年十月延安韓彦
直序
欽定四庫全書
　橘録卷上
　　　　　　　　　　　　宋　韓彦直　撰
按開寶中陳藏器補神農本草書柑類則有朱柑乳柑
黄柑石柑沙柑今永嘉所産實具數品且増多其目但
名少異耳凡圃之所植柑比之橘纔十之一二大抵柑
之植立甚難灌溉鋤治少失時或嵗寒霜雪頻作柑之
枝頭殆無生意橘則猶故也得非瓊盃玉斚自昔易闕
邪永嘉宰勾君燽有詩聲其詩曰只須霜一顆壓盡橘
千奴則黄柑位在陸橘上不待辨而知
　　真柑
真柑在品類中最貴可珍其柯木與花實皆異凡木木
多婆娑葉則纎長茂宻濃隂滿地花時韻特清逺逮結
實顆皆圓正膚理如澤蠟始霜之旦園丁採以獻風味
照座擘之則香霧噀人北人未之識者一見而知其為
真柑矣一名乳柑謂其味之似乳酪温四邑之柑推泥
山為最泥山地不彌一里所産柑其大不七寸圍皮薄
而味珍􁀧不黏瓣食不留滓一顆之核纔一二間有全
無者南塘之柑比年尤盛太守燕賞為秋日盛事前太
守參政李公賞柑之詩曰忘機白鳥衝船過堆案黄柑
噀手香侍郎曽公之詞曰滿樹葉繁枝重綴青黄千百
皆佳句也
　　生枝柑
生枝柑似真柑色青而膚麤形不圓味似石榴微酸崔
豹古今注曰甘實形如石榴者為壺柑疑此類是鄉人
以其耐乆留之枝間俟其味變甘帶葉而折堆之盤俎
新美可愛故命名生枝
　　海紅柑
海紅柑顆極大有及尺以上圍者皮厚而色紅藏之乆
而味愈甘木髙二三尺有生數十顆者枝重委地亦可
愛是柑可以致逺今都下堆積道旁者多此種初因近
海故以海紅得名
　　洞庭柑
洞庭柑皮細而味美比之他柑韻稍不及熟最早藏之
至来嵗之春其色如丹鄉人謂其種自洞庭山来故以
得名東坡洞庭春色賦有曰命黄頭之千奴卷震澤而
與還翠勺銀甖紫絡青綸物固唯所用醖釀得宜真足
以佐騷人之清興耳
　　朱柑
朱柑類洞庭而大過之色絶嫣紅味多酸以刀破之漬
以鹽始可食園丁云他柑必接唯朱柑不用接而成然
鄉人不甚珍寵之賓祭斥不用
　　金柑
金柑在他柑特小其大者如錢小者如龍目色似金肌
理細瑩圓丹可翫噉者不削去金衣若用以漬蜜尤佳
歐陽文忠公歸田録載其香清味美置之樽俎間光彩
灼爍如金彈丸誠珍果也都人初不甚貴其後因温成
皇后好食之由是價重京師
　　木柑
木柑類洞庭少不慧耳膚理堅頑瓣大而乏膏液外彊
中乾故得名以木
　　甜柑
甜柑類洞庭髙大過之每顆必八瓣不待霜而黄比之
他柑加甜柑林未熟之日是柑最先摘置之席間青黄
照人長者先嘗之子弟懷以歸為親庭夀焉然是種不
多見治圃者植一株二株焉故以少為貴
　　橙子
橙子木有刺似朱欒而小永嘉植之不若古栝之盛比
年始競有之經霜早黄膚澤可愛狀微有似真柑但圓
正細實非真柑北人喜把翫之香氣馥馥可以熏袖可
以芼鮮可以漬蜜真嘉實也若真柑則無是二三者人
自珍之得非瞭然在人耳目者蓋真柑之細邪
　
　橘録卷上
欽定四庫全書
　橘録卷中
　　　　　　　　　　　　宋　韓彦直　撰
牛僧孺幽恠録有生於橘者摘剖之有四老人焉其一
曰橘中之樂不減商山恨不能深根固蔕耳由是有橘
隱名楚屈原作離騷其橘頌一章有曰后皇嘉樹橘采
服受命不遷生南國宋謝惠連橘賦亦曰園有嘉樹橘
柚煌煌以是知橘實佳物昔人所愛慕若此孔安國曰
小曰橘大曰柚郭璞亦云柚似橙而大於橘温無柚而
種橙者少非土所宜也本草載橘柚味辛温無毒主去
胷中瘕熱利水榖止嘔欬乆服通神輕身長年陶隱居
云此言橘皮之功效若此其實之味甘酸食之多痰無
益其説為是隱居不敢輕注本草蓋此類也陳藏器補
本草謂橘之類有朱橘乳橘塌橘山橘黄淡子今類見
之
　　黄橘
黄橘狀比之柑差褊小而香霧多於柑嵗雨暘以時則
肌充而味甘其圍四寸色方青黄時風味尤勝過是則
香氣少減惟遇黄柑則避舎置之海紅生枝柑間未知
其孰後先名之曰千奴真屈稱也
　　塌橘
塌橘狀大而褊其南枝之向陽者外緑而心甚紅經春
味極甘美瓣大而多液其種不常有特橘之次也
　　包橘
包橘取其纍纍然若包聚之義是橘外薄内盈隔皮􁀧
瓣可數有一枝而生五六顆者懸之極可愛然土膏而
樹壯者多有之不稱奇也
　　綿橘
綿橘微小極軟美可愛故以名圃中間見一二樹結子
復稀物以罕見為竒此橘是也
　　沙橘
沙橘取細而甘美之稱或曰種之沙洲之上地虚而宜
於橘故其味特珍然邦人稱物之小而甘美者必曰沙
如沙𤓰沙蜜沙糖之類特方言耳
　　荔枝橘
荔枝橘多出於横陽膚理皺宻類荔子故以取名横陽
與閩接軫荔子稱竒于閩黄橘擅美于温故慕而名之
有言橘踰淮為枳植物豈能變哉疑似之亂名多此類
　　軟條穿橘
軟條穿橘其榦弱而條逺結實頗大皮色光澤滋味有
餘其心虛有瓣如蓮子穿其中蓋接橘之始以枝之杪
者為之其體性終弱不可以犯霜不可以耐乆又名為
女兒橘
　　油橘
油橘皮似以油飾之中堅而外黒蓋橘之若柤若柚者
擘之而不聞其香食之而不可於口是又橘之僕奴也
　　緑橘
緑橘比他柑微小色紺碧可愛不待霜食之味已珍留
之枝間色不盡變隆冬採之生意如新横陽人家時有
之不常見也
　　乳橘
乳橘狀似乳柑且極甘芳得名又名漳橘其種自漳浦
來皮堅穰多味絶酸不與常橘齒鄉人以其頗魁梧時
置之客間堪與飣座梨相值耳他日有以乳橘為真柑
者特碔砆之似玉也
　　金橘
金橘生山逕間比金柑更小形色頗類木髙不及尺許
結實繁多取者多至數升肉瓣不可分止一核味不可
食惟宜植之欄檻中園丁種之以鬻於市亦名山金柑
周美成詞有露葉煙梢寒色重攢星低映小珠簾為是
橘作
　　自然橘
自然橘謂以橘子下種待其長歴十年始作花結實味
甚美由其本性自然不雜之人為故其味全蓋他柑與
橘必以柑淡子著土俟其婆娑作樹以枝接之為柑為
橘為多種俱非天也故是橘以自然名之然十年之計
種之以木今之闢圃者多不年嵗間爬其膚以驗其枯
榮糞其本以計其乆近誰能遲十年之乆以收效耶是
橘名之曰自然當矣接木之詳見於下篇
　　早黄橘
早黄橘著花結子比其類獨早秋始半其心已丹千頭
方酸而早黄橘之微甘已回齒頰矣王右軍帖有曰奉
橘三百枚霜未降未可多得豈是類耶
　　凍橘
凍橘其顆如常橘之半嵗八月人目為小春枝頭時作
細白花既而橘已黄千林已盡乃始傲然冰雪中著子
甚繁春二三月始採之亦可愛前輩詩有曰梅栁攙先
桃李晩東風元是一般春此詩不獨詠桃李物理皆然
　　朱欒
朱欒顆圓實皮麤瓣堅味酸惡不可食其大有至尺三
四寸圍者摘之置几案間乆則其臭如蘭是品雖不足
珍然作花絶香鄉人拾其英烝香取其核為種析其皮
入藥最有補於時其詳具見下篇
　　香欒
香欒大於朱欒形圓色紅芳馨可翫
　　香圓
香圓木似朱欒葉尖長枝間有刺植之近水乃生其長
如𤓰有及一尺四五寸者清香襲人横陽多有之土人
置之明忩淨几間頗可賞翫酒闌并刀破之蓋不減新
橙也葉可以藥病(藥疑/作療)
　　枸橘
枸橘色青氣烈小者似枳實大者似枳殻能治逆氣心
胷痺痛中風便血醫家多用之
　
　
　橘録卷中
欽定四庫全書
　橘録卷下
　　　　　　　　　　　　宋　韓彦直　撰
　　種治
柑橘宜斥鹵之地四邑皆距江海不十里凡圃之近塗
泥者實大而繁味尤珍耐乆不損名曰塗柑販而逺適
者遇塗柑則爭售方種時髙者畦壟溝以泄水每株相
去七八尺嵗四耡之薙盡草冬月以河泥壅其根夏時
更溉以糞壤其葉沃而實繁者斯為園丁之良
　　始栽
始取朱欒核洗淨下肥土中一年而長名曰柑淡其根
荄蔟蔟然明年移而疎之又一年木大如小兒之拳遇
春月乃接取諸柑之佳與橘之美者經年向陽之枝以
為貼去地尺餘鎦鋸截之剔其皮兩枝對接勿動揺其
根撥掬土實其中以防水蒻䕶其外麻束之緩急髙下
俱得所以候地氣之應接樹之法載之四時纂要中是
蓋老圃者能之工之良者揮斤之間氣質隨異無不活
者過時而不接則花實復為朱欒人力之有㕘於造化
每如此
　　培植
樹髙及二三尺許翦其最下命根以瓦片抵之安於土
雜以肥泥實築之始發生命根不斷則根迸于土中枝
葉乃不茂盛
　　去病
木之病有二蘚與蠧是也樹稍乆則枝榦之上苔蘚生
焉一不去則蔓衍日滋木之膏液䕃蘚而不及木故枝
榦老而枯善圃者用鐵器時刮去之刪其繁枝之不能
華實者以通風日以長新枝木間時有蛀屑流出則有
蟲蠧之相視其穴以物鈎索之則蟲無所容仍以真杉
木作釘窒其處不然則木心受病日以枝葉自凋異時
作實瓣間亦有蟲食柑橘每先時而黄者皆其受病於
中治之以早乃可
　　澆灌
圃中貴雨暘以時旱則堅枯而不長雨則暴長而皮多
拆或瓣不實而味淡園丁溝以泄水俾無浸其根方亢
陽時抱甕以潤之糞壤以培之則無枯瘁之患
　　採摘
嵗當重陽色未黄有採之者名曰摘青舟載之江浙間
青柑固人所樂得然採之不待其熟巧於商者間或然
爾及經霜二三夕纔盡翦遇天氣晴霽數十輩為羣以
小翦就枝間平蔕斷之輕置筐筥中䕶之必甚謹懼其
香霧之裂則易壞霧之所漸者亦然尤不便酒香凡採
者竟日不敢飲
　　收藏
採藏之日先淨埽一室宻糊之勿使風入布稻藁其間
堆柑橘於地上屏逺酒氣旬日一翻揀之遇微損謂之
㸃柑即揀出否則侵損附近者屢汰去之存而待賈者
十之五六人有掘地作坎攀枝條之垂者覆之以土至
明年盛夏時開取之色味猶新但傷動枝苗次年不生
耳
　　製治
朱欒作花比柑橘絶大而香就樹採之用箋香細作片
以錫為小甑每入花一重則實香一重使花多於香竅
花甑之旁以溜汗液用器盛之炊畢徹甑去花以液浸
香明日再蒸凡三換花始暴乾入甆器宻盛之他時焚
之如在柑林中柑橘并金柑皆可切瓣勿離之壓去核
漬之以蜜金柑著蜜尤勝他品鄉人有用糖􁊱橘者謂
之藥橘入篛之灰于鼎間色乃黑可以將逺又橘微損
則去皮以肉瓣安竈間用火熏之曰熏柑置之糖蜜中
味亦佳
　　入藥
橘皮最有益於藥去盡􁀧則為橘紅青橘則為青皮皆
藥之所須者大抵橘皮性温平下氣止藴熱攻痎瘧服
乆輕身至橘子尤理腰膝近時難得枳實人多植枸橘
于籬落間收其實剖乾之以之和藥味與商州之枳幾
逼真矣枸橘又未易多得取朱欒之小者半破之日暴
以為枳異方醫者不能辨用以治疾亦愈藥貴於愈疾
而已孰辨其為真偽耶
　
　
　
　
　
　
　
　
　
　
　
　橘録卷下
