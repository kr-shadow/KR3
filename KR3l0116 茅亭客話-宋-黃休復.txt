#+TITLE: 茅亭客話-宋-黃休復
#+DATE: 2016-06-11 12:24:20
#+SOURCE: github.com/kanripo/KR3l0116 master 6a0a6362                
欽定四庫全書　　　　　子部十二
　茅亭客話　　　　　　　小説家𩔖二(異聞之屬/)
　　提要
　　　　(臣/)等謹案茅亭客話十卷宋黄休復撰休復有
　　　　益州名畫録已著録是編乃雜録其所見聞
　　　　始王孟二氏終於宋真宗時皆蜀中軼事無
　　　　一條旁涉他郡陳振孫書録解題稱其所記
　　　　多蜀事似未徧檢其書但約畧言之也李畋
　　　　作益州名畫録序稱其通春秋學又稱其鬻
　　　　丹養親書中李處士一條極論杜預以左傳
　　　　合經之誤足徴其明於春秋其他論燒煉服
　　　　餌導引之術臚列道家靈跡者居全書之大
　　　　半足徴其嫻於丹法餘雖多及神怪而往往
　　　　借以勸戒在小説之中最為近理其記吳王
　　　　客省使髙弼以王羲之石本蘭亭一軸獻偽
　　　　蜀太子當時識者謂是羲之撰序之後刻石
　　　　蘭亭之本其説為自古録金石者所未聞(案/賓)
　　　　(退録引蔡絛之言曰定武本乃江左所傳/晉㑹稽石也其説殆即因此事而附㑹之)又
　　　　記唐徳宗疑韋皋有異志隂遣僧行勤誘之
　　　　餌丹至貞元二十年丹毒發而死亦唐史所
　　　　不載又記雷琴所以為異者岳雖髙而絃低
　　　　雖低而不拍面按之若指下無絃吟振之則
　　　　有餘韻皆足以廣異聞其駁比夢瑣言所記
　　　　髙駢鎮蜀時術士王劍換福感寺塔金相輪
　　　　事謂淳化五年相輪墜地實銅鐵所鑄證孫
　　　　光憲為誣亦足訂小説之訛也乾隆四十六
　　　　年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　茅亭客話卷一
　　　　　　　　　　　　宋　黄休復　撰
　　蜀先兆
聖朝乾徳二年歳在甲子興師伐蜀明年春蜀主出降
二月除兵部侍郎叅知政事吕公餘慶知軍府事以僞
皇太子策勲府為理所先是蜀主每歳除日諸宫門各
給桃符一對俾題元亨利正四字時僞太子善書札𨕖
本宫策勲府桃符親自題曰天垂餘慶地接長春八字
以為詞翰之美也至是吕公名餘慶太祖皇帝誕聖節
號長春天垂地接先兆皎然國之興替固前定矣
　　太平木
僞蜀廣政末成都人唐季明父失其名因破一木中有
紫紋𨽻書太平兩字時欲進蜀主以為嘉瑞一有識者
解云不應此時須至破了方見太平爾果自聖朝弔伐
之後頻頒曠蕩之恩寛宥傷殘之俗後仍改太平興國
之號即知識者之言諒有証矣
　　甘露
聖宋戊申歳帝奉元符禮行泰岳是時雨露之恩徧加
率土應天下悉賜大酺其年冬十月知州樞密直學士
任公中正於衙南樓前盛張妓樂襍戲以宴耆老遵詔
㫖也大酺之盛蜀氏雖眉龎齒齯未曽見之可謂榮觀
爾歡呼之聲傾動方隅皆稱往歳兩陷盗賊墮於塗炭
豈知今日遇文明主作太平民得觀茲盛世矣是歳冬
十二月甘露降于大聖慈寺甘露寺淨衆寺金繩院龍
興觀青羊宫及衙廨内道院凡八處竹栢之上自承天
節日至二十日逐夜聯綿不止葉無大小悉皆周徧士
庶扶老攜幼奔馳于路以盤盂承接嘗飲之甘如飴蜜
又里儒証瑞應圖曰夫甘露之降王者尊賢尚齒則竹
栢受之聖人作為道之休明徳動乾坤而感者謂之瑞
其是之謂乎
　　天尊木
大中祥符六年綿州彰明縣崇仙觀栢柱上有木紋如
畫天尊狀毛髪眉目衣服履舄纖縷悉備知州比部佐
郎劉公宗言遂繪事奏聞奉聖㫖令津置赴闕送玉清
昭應宫其觀主賜紫及茶絹等物今川民皆圖畫供養
之
　　虎盜屏跡
聖朝未克蜀之前劒利之間虎暴尤甚白衛嶺石筒磎
虎名披鬃子地號稅人場緜漢間白楊林虎名裂蹄子
商旅聚徒而行屢有遭搏噬者嘉州牛頸山有子母虎
陵州鐵爐山有青豹子彭蜀近山鎮縣暴獸成羣農家
不敢放牧及出門採樵行旅共苦之又有羣盜諸州縣
結聚各有百人至二百人官軍掩捕則與格鬭勝則禦
敵官軍敗則奔入林藪雖有捕盜之吏莫能擒獲僅四
十餘年民無安業聖朝克復後歳貢綱運使命商旅晝
夜相繼廬舍駢接犬豕縱横虎豹羣盜悉皆屏跡得非
繫國朝之盛衰時政之能否乎
　　蜀無大水
開寶五年壬申歳秋八月初成都大雨岷江暴漲永康
軍大堰將壞水入府江知軍薛舍人文寶與百姓憂惶
但見驚波怒濤聲如雷吼髙十丈已來中流有一巨材
隨駭浪而下近而觀之乃一大蛇耳舉頭横身截于堰
上至其夜聞堰上呼噪之聲列炬縱横雖大風暴雨火
影不滅平旦廣濟王李公祠内旗幟皆濡濕堰上唯見
一面沙堤堰水入新津江口時嘉眉州漂溺至甚而府
江不溢初李冰自秦時代張若為蜀守實有道之士也
蜀困水難至于臼竈生蛙人罹墊溺且久矣公以道法
役使鬼神擒捕水怪因是壅止泛浪鑿山離堆闢沫水
于南北為二江灌溉彭漢蜀之三郡沃田億萬頃仍作
三石人以誓江水曰俾後萬祀水之盈縮竭不至足盛
不沒肩又作石犀五所以厭水物於是蜀為陸海無水
潦之虞萬井富實功徳不泯至今賴之咸云理水之功
可與禹偕也不有是績民其魚乎每臨江滸皆立祠宇
焉
　　車轍跡
綿州羅江縣羅璝山有羅璝洞昔羅真人名璝修道上
昇之所也其洞凡有水旱疾癘禱之靈無不應太平興
國五年庚辰歳中秋彩霧輕烟月光如晝香風瑞氣瀰
漫山谷四逺村民登層巒而望之唯聞音樂環珮之聲
遲明但見車轍之跡去洞十里餘濶一丈以來碾土深
三四寸其轍跡隨山勢高下直至洞門迤邐狹小即不
知神仙乘車出洞耶音樂之聲晝夜不絶遂聞諸州縣
時殿前承㫖兵馬監押知縣事陳覃縣尉鄒崇讓尋詣
仙洞觀茲轍跡樂聲以事奏聞詔大九井山虎耳先生
李洞賔賫香於洞前設醮禮察視之由以祈靈貺虎耳
先生大名府有道之士時呼為李八百云已八百歳如
五十許童顔鬒髪行速言徐每駐足士民聚觀者如堵
先生即於懷袖中探取銅錢二三文撒之則稍得人退
因是每十步二十步取錢一撒至暮懷袖之中錢無缺
焉翌日與諸官入洞行十里已來唯聞異香襲人樂聲
𨼆𨼆人吏各持香燭屏息捫藤足履嵌嵓魂竦汗瀝先
生步無差跌神氣自若出洞之時衣履之上無泥滓霑
汚之跡
　　程君友
遂州小溪縣石城鎮仙女埡村民程翁名君友家數口
墾耕力作常於鄉里傭力織草履自給人質鄙朴而性
慈仁行見禽獸常下道迴避不欲驚之寡訥少與人交
言年六十許凡見山人道士聚得傭負之直以接奉之
凡有行李者即與之負擔無逺近或遺其錢即不顧而
迴如此率以為常開寶九年春往雲頂山寺遇一道士
古貌神俊布衣麄幘引一黑狗見君友云願與我擕拄
杖藥囊到青城山當倍酬爾直君友忻然隨之入一小
徑初則田疇荒梗漸見花木與常所厯者路稍異行三
四里又見怪石夾道皆生細竹桃花飛泉鳴籟响亮山
谷望中有觀宇依山臨水松桂清寂薄霧輕煙披拂左
右黑狗前奔道士昇㕔君友致藥囊拄杖于堦上道士
曰爾有仙表得至於此開囊取瓢傾丹一粒令吞之曰
若有饑渴則可嚼栢葉栢實些些君友懇祈願住仙齋
以効厮役道士曰爾且歸家别止一室精思妙道吾至
九月八日當來迎爾君友拜謝未終黑狗起吠因出門
避之向來所遇如失寂無影響若夢寐中逡巡見一負
薪者問之云是青城山洞天觀路君友歸家無饑渴之
念遂别止一室不顧家事嘗焚栢子栢葉靜坐無所營
為不飲不食時嚼栢實三五顆而已門外有一栢樹下
有一大盤石常織草屨及偃息于上至九月七日夜山
谷月皎風清君友於居前後如有所待達旦雲霞相映
有如五色君友仰觀躡空祥風忽生彩霧鬱起妻孥悲
號遂越巨壑層巒涕泗追望極目而沒鄉里皆見聞時
知州右補闕李公凖通判張公蔚以為妖訛囚繫君友
妻男於獄遣吏民於逺近尋其蹤由時村耆鄉里不堪
其擾衆焚香告曰君若得道却乞下降勿使鄉人濫獲
其罪忽一日君友在州衙門請見通判張公怒而詈之
曰若仙當往矣豈得復還顯是妖也將加責辱令拘之
君友但俛首黙坐唯不飲食吏人有私問之曰何以得
免對曰新主將立何患乎不免言辭安詳人皆不諭至
十二月初値太宗皇帝登極遇赦至是方悟新主之驗
也君友歸家入諸舊室有真仙時降輝光燭空升牀連
榻笑語通宵妻男聴之皆不可曉至太平興國元年三
月三日於栢樹下石上復騰空冉冉而去妻男望之已
在霄漢唯聞音樂及香風終日不止本州以事奏聞恩
賜其妻男粟帛鞫獄吏張漢璆覩其事蹟因是棄妻子
遊厯名山至今尚在
　　雍道者
雍道者名法志東川飛烏縣元和鄉人也人雖鄙朴而
性慕清虛常供養一石老君及誦天蓬咒枕中經因夢
一道士云雍法志吾於汝處求錢三千貫文法志辭貧
道士取石像前㯶帚云但有患者將此帚掃之即愈言
訖而覺因是鄉里有患者將帚掃之應手立愈里人相
傳求毉者塡委時郡城西南青羊宫即老君降生之所
咸平中兵火蕩焚唯降生元陽二臺存焉遺址荒圮鞠
為茂草己酉歳知州宻直學士任公請重興舊址其殿
東每夜聞鐘聲不知所因鑿池獲一銅鐘扣之響三十
餘里士庶游觀經春及夏法志於宫門見一小兒傴僂
而行以㯶帚掃之正腰而去聚觀者架肩接踵禮法志
為神仙時起宫工匠輩有腰脚手臂痛者掃之皆愈因
是四逺傳云雍道者掃盲者能視跛者能履患者雲集
有賫金守門經旬未獲掃者所得錢帛並送餘造所逾
百日因恱一婦人潛出不歸患人稍稍不集至是年冬
再來掃病無應自慚而遁因詰其修造掌籍者錢僅三
千餘貫正符夢中之數爾
　
　
　茅亭客話卷一
欽定四庫全書
　茅亭客話卷二
　　　　　　　　　　　　宋　黃休復　撰
　　王客
王客者失其名及鄉里常擕笻挈籃引一斑犬往來卭
僰間以採藥為事多止於荒廟廢寺中雖雪霜風雨亦
無所避優游市肆人或問修養之道卽黙而不對好事
者多飲之以酒積數年形貌服飾未嘗更易天禧戊午
歳春自言遊青城山迴時臨卭宰師仲冉頗好道藝思
見其人即令召之與語且曰飲酒否對曰某有少藥君
能服之某亦飲酒師侯受藥各飲數盃欵話移時云
吾儕野人心近雲鶴久居城市頗思歸鄉誠有奉託辭
出往故驛路去師侯餌藥漸覺輕安專令人訪之至四
月二十七日獨擕杖負笈往臨溪路一里間有寺曰國
寧遂於寺門下坐行人問之日將暮矣於此久坐何為
答曰我有師在此至暝忽暴卒于門下鄉耆聞官權瘞
于道左至六月師侯聞之曰曩所言久别家山頗思歸
鄉斯之謂乎遣吏趙秀往彼焚之發其尸顔貌如生手
足皆軟若熟寐焉頃之身下清泉湧出浮屍而起遂就
沐浴之鄉村聚觀或以衣服歛之兼及設酒饌而祭者
師侯曰吾聞仙人不死脫有死者乃尸解也此人真解
化乎身雖委蛻神未遐逝自輟俸以瘞之且旌異人也
前所言有師在此其是之謂乎休復嘗讀登真𨼆訣謂
仙道有昇天躡雲者遊行五岳者服餌不死者尸解而
仙者忽有蹔遊太隂自有太一守尸三魂營骨七魄衛
肉胎靈録氣雖以鐵石牢固藏閉終至煉形數滿當自
擘石飛空而仙者夫得道之士入火不爍入水不濡躡
空如履實觸實如蹈虛雖九地之厚巨海之廣八極之
逺萬方之大應倐欻而至何所拘滯耶所以然者形與
道合道無不在毫芒之細萬物之衆道皆有之今備録
者與王客張本也
　　崔尊師
崔尊師名無斁王氏據蜀由江呉而來託以聾聵誠有
道之士也每觀人書字而知休咎能察𨼆伏逃亡山藏
地秘生期死限千里之外骨肉安否未嘗遺策時朝賢
士庶奉之如神明龍興觀道士唐洞卿令童子以器盛
蘿蔔送杜天師光庭值崔在院門坐遂乞射覆崔令童
子於地上劃一箇字童子劃一此字崔曰蘿蔔爾童子
送迴拾一片損梳置於器中再乞射覆崔曰劃字於地
童子指前來此字崔曰梳爾洞卿怪童子來遲童子具
以崔射覆為對洞卿久知崔有道令童子握空拳再指
此字崔曰空拳爾洞卿親詣崔曰一字而射覆者三皆
不同非有道詎能及此崔曰皆是童子先言非老夫能
知爾此字象蘿蔔亦象梳亦象空拳何有道邪崔相字
託意指事皆如此𩔖王先主自天復甲子歳封蜀王伯
盛之後展拓子城西南收玉局化起五鳯樓門五門雉
堞巍峩飾以金碧窮極瑰麗輝煥通衢署曰得賢樓為
當代之盛玉局化尊像並遷就龍興觀以其基址立殿
宇廣庫藏時杜天師詣崔曰今主上遷移仙化其有証
應乎崔嘆息良久言曰皇嗣作難爾甲戌歳果僞皇太
子元膺叛尋伏誅後杜天師謂崔曰有道之士先識未
能崔曰動局子亂必然之事何有道先識者哉杜天師
曰此化畢竟若何崔曰局必須復非王氏不可也先主
殂少主嗣位明年再起仙化以為王氏復局之驗也聖
宋大中祥符甲寅歳知州諫大夫凌公策奏乞移王先
主祠取其材植以修此化土木極備樓殿壯麗工木未
畢或於玉局洞中出五色雲觀者千餘人移時而散尋
畫圖呈進降詔奬諭即崔所言王氏復局之事証應何
其逺哉休復嘗讀仙傳拾遺云二十四化各有一大洞
或深廣千里五百里其中有日月飛精謂之伏辰之根
下照洞口與人間無異有仙王仙官卿相輔佐如世之
職司凡得道之人積功遷神返生者皆居其中以為民
庶每年三元八節諸天上真下降洞中以觀其理善惡
人世生死興廢水旱風雨皆預闗於洞府及龍神祠廟
血食之司皆洞府之綂攝也二十四化之外有青城峩
眉益登慈母繁陽嶓冡等洞又不在十大洞天并三十
六洞天之數洞府之仙曹亦如人間之州郡爾夫天之
所有誰能廢之違天必有大咎子亂之禍能無及此乎
　　范處士
范處士名徳昭蜀人也不知所修之道著通宗論契真
刋謬論金液還丹論僞蜀主頻召入内問道稱㫖頗優
禮之處士談論多及物情以鑒戒為先蜀人每中元節
多生五穀俗謂之盆草盛以供佛初至時介意禁觸謂
嘗有雷護之旣中元節後即棄之糞壤處士太息曰豈
知聖人則天之明生其六氣因地之性用其五行斵木
爲耜揉木為耒耒耨之利以教天下播種五穀以育於
人而不知天地生育之恩輕棄五穀如是宜乎神明不
祐而云獲禍悲夫
　　李處士
李處士名諶學識精博嘗講五經善誘誨人問無所𨼆
四十餘年以束修自給每講春秋嘗云孔聖見周徳下
衰諸侯强盛雖有典禮而不能舉雖有賞罰而莫得行
孔子因是筆削魯史上遵周公之制下明將來之法以
褒貶而代賞罰俾夫善人知勸而淫人知懼也左丘明
魯國史官受經于孔子恐七十弟子各生異端失其大
㫖遂以諸國簡牘博採衆記而作傳焉其傳忽先經以
始事忽後經以終義忽依經以辯理忽錯經以合異廣
記備言以成一家之通體爾杜征南不思孔子修經與
詩書周易為等列丘明之傳當與司馬遷班固為等列
豈合將經之年與傳之年相附參而貫之將令學者素
無資稟縱意自裁但務聲律罔知古道將周孔之聖賢
班馬之文章皆不由茲製作靡得而達焉然皇王帝霸
之道興亡理亂之體其可聞乎遂引証當時以左傳文
為春秋者數人今不具録休復屢見失其㫖歸如處士
之言者倘能使春秋自為經左氏自為傳則不迷於後
生者矣
　　蘇推官
僞蜀子城西南隅有道士開卜肆言人之生平休咎皆
如目覩僞蜀廣政中進士蘇協杜希言同往訪之道士
謂蘇曰秀才明年必成名蘇未甚信之道士曰成固定
矣兼生貴子時内饋方孕逼期因是積以為驗顧杜曰
秀才成何太晚耶杜不樂以為妄誕慍而退明年春蘇
于制誥賈舎人下及第杜果無成蘇過杏園醼生一子
卽易簡也至禮部侍郎叅知政事杜方悟道士之言遂
再謁之問名第雖云晩成未審禄始何年秩終何地道
士曰秀才勉旃必成大名然其事稍異不能言之杜生
請之曰君成事之日在蘇先輩新長之子座下杜曰若
保斯言欲辭福禄得乎道士曰從此以往未之或知也
其年蘇授彭州司法叅軍改陸州軍事推官聖朝伐蜀
赴闕累任外官其子果以狀元及第端拱二年由翰林
學士知舉杜始得成都解南宫奏名登第授常州軍事
推官不禄時子弟僑遊京師見杜云鄉知唯吾友一人
見某老成遂言老成之始末故得書之然死生有命冨
貴在天何道士見之逺也
　　張海上
僞蜀舉人張洸字海上雍熙丙戌歳往嘉州謁平羌令
船次平羌溉下夜泊忽夢二人容貌端儼白衣華煥於
洸前俯伏求救洸覺惟聞船棧下跳躑之聲不已視之
乃二鯉魚焉洸性躁急不能容物怒此魚撓其寢遂扶
棧取魚棄于江中旣而就寢復夢二白衣持大蒜數頭
懇謝而去遲明方悟向夢者魚也至于平羌因以夢告
平羌令令曰君之夢祥符也放魚所感蒜者筭也當延
君筭爾洸至晚年著後隱書三卷亦紀夢魚之事享壽
七十八而卒
　　費尊師
陵陽至道觀主費禹珪字天錫文學優贍時輩所稱偽
蜀嘗應進士舉名絢或夢衣錦在井中覺後自喜曰及
第衣錦遊鄉井爾他日因與知軍事推官蘇協論名第
皆由隂注凡舉人將厯科場多有異夢禹珪因言前夢蘇
曰非佳夢爾衣錦井中是文章未顯之兆費不悦來春
果下第歸鄉因告蘇曰人生百年有如風燭止可怡神
養志詩酒寄情更不能為屑屑之儒誠有雲栖之志矣
蘇曰世祿暫榮浮生如寄唯登真履道可後為期也某
有竪子雖愚請教授之即叅政侍郎也洎明年聖朝伐
蜀蘇上京厯任至太平興國年中授開封府司録叅軍
不祿休復嘗讀毉書云人藏氣隂多則夢數陽壯則夢
稀有夢亦不復記之夫瞽者無夢愚者少夢故騶皁百
夕無一夢乃知夢者習也又不獨至人者哉頃有士人
能原夢遂撰一夢請占之災祥皆驗他日告云吾實無
夢向所夢吾撰也聊以試君皆驗何也原夢者曰意形
於言災祥隨之何況夢筆夢松者乎則知夢者不可以
一事推之爾
　　馮山人
馮山人名懷古字德淳遂寧人也有人倫之鑒善辯山
水地理太平興國中于青城山三蹊路牛心山前看花
山後因卜居立三間大閣偃息于中居常所論皆丹石
之㫖以吐納導引為事博採方訣歌頌圖記丹經道書
無不研考每遇往來者有服餌者有入室求仙者有得
襍藝者有能製服諸丹石者復有誇誕自譽壽過數百
歳者有常與神仙往還者欲傳之者以方書為要授之
者以金帛為情盡皆親近承事之雖伎藝無取皆以禮
接之咸平中成都一豪家葬父徧訪能地理者𨕖山卜
穴凡數歳方得之因令馮看之馮曰陵迴阜轉山高隴
長水出分明甚奇絶也主人云自葬之後家財耗散人
口淪亡何竒絶地如是耶山人曰頗要言之凡萬物中
人最為靈受命於天與物且異而有貴賤各得其位如
鳥有巢栖獸有穴處故無互相奪者也此山是葬公侯
之地豈常人可處所以亡者不得安存者不得寧易曰
負且乗致寇至小人而乗君子之器其是之謂乎
　　李四郎
李四郎名玹字廷儀其先波斯國人隨僖宗入蜀授率
府率兄珣有詩名預賔貢焉玹舉止溫雅頗有節行以
鬻香藥為業善弈棋好攝養以金丹延駐為務暮年以
爐鼎之費家無餘財唯道書藥囊而已嘗得耳珠先生
與青城南六郎書一紙論淮南三煉秋石之法每焚香
熏之有一桃核盃圍可寸餘紋彩燦然真蟠桃之實爾
至晚年末而服之雍熙元年遊青城山於六時巖下溪
水中得一塊石如雁卵色黑溫潤嘗與同道者玩之一
日誤墜于地碎為數片其中空焉可容一合許物四畔
皆雕刻龍鳯雲草之形文理纖妙皆甚奇異殆非人工
或曰此神仙所玩之物矣
　
　
　
　
　茅亭客話卷二
欽定四庫全書
　茅亭客話卷三
　　　　　　　　　　　　宋　黄休復　撰
　　淘沙子
僞蜀大東市有養病院凡乞丐貧病者皆得居之中有
攜畚鍤日循街坊溝渠内淘泥沙時獲碎銅鐵及諸物
以給口食人呼為淘沙子焉辛酉歳有𨼆迹于淘沙者
不知所從來及名氏常戴故㡌擕鐵把竹畚多於寺觀
閴靜處坐臥進士文谷因下第往聖興寺訪相識僧見
淘沙子披褐於佛殿上坐谷見其狀貌古峭辭韻清越
以禮接之因念谷新吟者詩數首谷愕然又諷其自作
者數篇其詩或譏諷時態或警勵流俗或說神仙之事
谷莫之測因問谷今將何往谷曰謁此寺相識僧求少
紙筆之資别謀投獻其人於懷内探一布囊中有麻繩
貫數小鋌銀遂解一鋌遺谷戴㡌將所擕器長揖出寺
而去谷後得僞通奏使王昭逺禮於賔席因話及感遇
淘沙子之事念其詩曰九重城裏人中貴五等諸侯閫
外尊爭似布衣雲水客不將名字掛乾坤王公曰有此
異人遂聞于蜀主因令内園子於諸街坊尋訪之時東
市國清寺街有民宇文氏宅門有大桐樹淘沙子休息
樹隂下宇文頗留心至道見其人容質有異遂延于㕔
問其藝業云某攻書嗜酒言論非俗因飲之數爵與約
再㑹浹旬淘沙子或到其門將破㡌等寄與門僕令報
主人其僕忿然厲聲罵之曰主人豈見此等貧兒耶宇
文聞之遽出迎候愧謝曰翹望日久何來晩耶即與飲
且酣宇文曰神仙可致乎至道可求乎淘沙子曰得之
在心失之亦心宇文曰某數年前遇人教令嚥氣未得
其驗廢之已久淘沙子曰修道如初得道有餘皆是初
勤而中惰前功將棄之矣世有黃白有之乎好之乎宇
文曰某雖未嘗留心安敢言不有安敢言好之淘沙子因
索銅錢十文衣帶中解丹一粒醋浸塗之燒成白金此
則神仙之藝不可厚誣之但罕遇也有自言者皆妄也
遽辭而去翌日凌晨扣門將一新手帕裹一物云淘沙
子寄與主人宇文開而觀之乃髻髪一顆莫測其由至
日高門僕不來令召之云今早五更睡中被人截却頭
髻將去蜀主聞之訪於宇文宇文尋於養病院云今早
出去不歸自茲無復影響休復見道書云刺客者得𨼆
形之法也言刺客若死屍亦不見每二十年一度易形
改名姓謂之脫難多有奇怪之事名籍已係地仙淘沙
子是其流也
　　張道者
僞蜀大東門外有妙圓塔院僧名行勤俗姓張氏人以
其精於修行因謂之道者早歳南行中年駐錫龎眉皓
髪貌古形羸住草屋數間唯繩牀一張及木棺一所不
從齋請晝則昇牀而坐夜則入棺而卧衣服未嘗更換
人問之拱黙不對人皆仰其高節遺之衣服則轉施貧
人與米麫鹽酪則受以一大瓶貯之常滿每齋則取一
抄合而食三紀偃息自若不誑流俗其清尚如此時齒
八十臨終自拾薪草積於院後告諸門徒曰吾即日行
化希以木棺置於薪草之上以火爇之老僧幸矣至期
依其教諭于煨燼中得舍利數十粒葬於塔中時有慈
覺長老禪門宗匠也有書妙圓塔院張道者屋壁云成
都有一張道者五十年來住村野秖將淡薄作家風未
省承迎相茍且南地禪宗盡徧參西蜀叢林遊已罷深
知大藏是解粘不把三乘定真假張道者傍沙溪居蘭
若草作衣裳茅作舍活計生涯一物無免被外人來借
借寅齋午睡樂咍咍檀越供須都不謝沿身不直五分
銅一句𤣥𤣥豈論價張道者貌古神清不可畫鶴性雲
情本自然生死無心全不怕總逢刼火未為災暗裡龍
神應嘆訝張道者不說禪不答話葢為人心難誘化盡
奔名利漫驅驅箇箇何曾有般若分明與說速休心供
家却道也爛也張道者不聚徒甚脫洒不結逺公白蓮
社心似秋潭月一輪何用聲名播天下
　　大覺禪師
禪師名慈覺字法天姓劉氏自王蜀末遊南方至孟蜀
初歸住大覺禪師性急言速應答如流人問一部蓮經
何者是妙法師㦸其手曰教汝鼻塌問爲甚如此對曰
謗斯經故獲罪如是僞蜀李相炅嘗問道於師優禮待
之師有禪客須知集禪宗祖裔圖闡道歌行偈頌三百
餘篇題曰禪宗至道集行于世
　　張平雲
張居士名嶠字平雲學釋氏法人謂之居士時有勾居
士問不拘生死者願師直指答云非干日月照晝夜自
分明又問百億往來非指的光明終不礙山河時如何
答云紅尾漫揺三尺浪真龍透石本無踪嘗撰叅𤣥録
𤣥珠集歌行句偈百餘篇云毳流來問我家風我道玲
瓏處處通頃刻萬邦皆徧到途中曽未見人逢其仙化
三日口吐氣滿屋氛氲有弟子告云居士常言宗門秪
以眼目為先不以睡相為事居士今日何以如此言訖
香氣乃絶
　　王居士
居士王裕四十餘年留心禪學三蜀叢林皆盡叅徧學
流與之切磋話句無逃其確論爾至暮年示疾於同流
曰吾期某日行化至期居士有季父為僧語之曰吾為
汝作十念居士曰透滿無形十方無礙直至無心未得
為了何況有念者哉言訖奄然而逝
　　勾居士
勾居士名令𤣥蜀都人也宗嗣張平雲有學人問答隨
機應響著火蓮集無相寶山論法印傳况道雜言百餘
篇有敬禮瓦屋和尚塔偈曰大空無盡刼成塵𤣥步孤
高物外人日本國來尋彼岸洞山林下過迷津流流法
乳誰無分了了教知我最親一百六十三嵗後方於此
塔葬全身瓦屋和尚名能光日本國人也嗣洞山悟本
禪師天復年初入蜀僞永泰軍節度使禄䖍扆捨碧雞
坊宅為禪院居之至孟蜀長興年末遷化時齒一百六
十三故有是句
　　味江山人
唐末蜀州青城縣味江山人唐求至性純慤篤好雅道
放曠疎逸㡬乎方外之士也每入市騎一青牛至暮醺
酣而歸非其𩔖不與之交或吟或咏有所得則將稿撚
為丸内於大瓢中二十餘年莫知其數亦不復吟詠其
贈送寄别之詩布於人口暮年因卧病索瓢致于江中
曰斯文茍不沈沒于水後之人得者方知我苦心耳漂
至新渠江口有識者云唐山人詩瓢也探得之已遭漂
潤損壞十得其二三凡三十餘篇行于世題鄭處士𨼆
居云聞說最清曠及來愁已空數㸃石泉雨一溪霜葉
風業在有山處道成無事中酌盡一罇酒病夫顔亦紅
贈行如上人云不知名利苦念佛老岷沲衲補雲千片
香焚篆一窠戀山人事少怜客道心多日日齋鐘後高
懸濾水羅題青城山范賢觀云數里緣山不厭難為尋
真訣問黄冠苔鋪翠㸃仙橋滑松織香梢古道寒晝傍
緑畦鋤嫩玉夜開紅竈撚新丹鐘聲已斷泉聲在風動
瑶花月滿壇贈僧云曾開半偈雪山中貝葉翻時理盡
通般若常添持戒力藥叉誰筭念經功雲開曉月應難
染海上孤舟自任風長說滿庭花色好一枝紅是一枝
空夫艸澤間有𨼆逸得志者以經籍自娯詩酒怡情不
耀文彩不揚姓名其趨附茍且得無愧赧唐山人乎
　　蘭亭客序
昔晉穆帝永和九年暮春三月三日太原孫綂承公冨
春孫綽興公唐漢王彬之道生陳郡謝安石高平郗曇
春熙太原王藴叔仁釋支遁道林并逸少子凝之徽之
操之等四十有一人修褉之㑹羲之為序興逸而書之
筆跡遒媚勁健絶代凡二十八行三百二十四字唐太
宗購得其本令趙模韓道政馮承素諸葛貞等摹勒以
賜皇太子諸王近臣太宗酷好書法有大王書真蹟三
千六百張率以一丈二尺為一軸得一百五十卷太宗
自書貞觀二字為印印縫及卷之首尾又𨕖貴臣子弟
有性識者以為𢎞文館學生内出書法命之學習焉其
有人間善書者並召入館由是十數年間海内靡然工
書翰者衆其王書法帖所寶惜者獨蘭亭序為最常置
於御座之側朝夕觀覽貞觀二十三年聖躬不豫臨崩
謂高宗曰吾欲從汝求一物汝誠孝也豈能違吾心耶
汝意如何高宗聴命太宗曰吾欲得蘭亭可將去乎高
宗哽噎流涕曰唯命奉諱之日用玉匣貯之隨仙駕送
入靈宫今趙模等所摹者本往往有好事者收藏得僞
蜀時呉王遣内客省使高弼通好持國書于蜀因獻僞
皇太子王羲之石本蘭亭一軸當時識者議此本是羲
之撰序後刻石於蘭亭者僞皇太子攻王書體法精妙
弼故有是獻僞翰林待詔米道鄰侍書於太子掌書法
百餘卷皆是二王法帖古來名賢墨跡及石本者迨聖
朝伐蜀其書帖盡歸米道鄰私家至乾徳中有鬻彩牋
王七郎名文昌與道鄰世舊道鄰因文昌石本蘭亭即
呉使高弼獻太子者文昌好博雅古來名書多收藏之
羲之真書樂毅論黄庭經草書十七帖晉魏兩漢至李
唐名臣墨蹟及石本皆萃於家當時與往還好書者毛
熙震王著勾中正張仁戩黃居實張徳釗張文懿史戴
滕昌祐石恪李徳華陳熙載僧懐戩義西嘗訪之閱其
所藏終日忘倦太平興國初光禄卿高公保寅即渚宫
高氏之後入川為九州巡檢休復嘗謁見之因得張藻山
水一軸羲之墨蹟蘭亭一軸注崇山二字圍者乎二字
皆是趙模諸葛貞搨者檀香軸古錦標皆煙晦蟲蠧時
得與諸賢往復玩之甲午歳家藏書畫焚掠殆盡今蜀
中兩經寇亂諸家名書古畫罕得見聞故備言之爾
　
　
　
　
　
　
　茅亭客話卷三
欽定四庫全書
　茅亭客話卷四
　　　　　　　　　　　　宋　黃休復　撰
　　家居泰
僞蜀眉州下方垻民姓家氏名居泰夫妻皆中年唯一
男既冠忽患經年羸瘠日加醫藥無復瘳減父母遂䖍
誠置千金方一部于所居閣上日夜焚香望峩眉山告
孫真人禱乞救䕶經旬餘一夕夫婦同夢白衣老翁云
汝男是當生時授父母氣數較少吾今教汝每旦父母
各呵氣令汝男開口而嚥之如此三日汝男當愈夫婦
覺而皆說符協如一遂㝠心依夢中所教初則骨未始
壯次乃能食而行積年諸苦頓愈後冠褐入道常事真
人無怠焉
　　周寫貌
僞蜀成都人周元裕攻寫貌時因避暑於大聖慈寺佛
牙樓下或自長吁傍有一村人詰其吁嘆元裕答云某
攻寫真有年矣生平薄命有請召寫真者冨室則不𩔖
貧家則酷似母老供給不迨故有是歎村人因問元裕
跧泊之處良久曰某有薄土在靈池縣鄰村有觀觀主
欲要寫真囑我多時來日詰朝同來相尋勿失此約翌
日有一道流白晳長髭來求寫真云夜來隣村門徒話
及特來奉謁元裕乃定思援毫立就其貌無少差異道
流喜云門外有一僕將少相酬出門呼之已失道流蹤
跡逡巡蜀城士庶咸言靈池朱真人來周處士家寫真
求請真容者日盈其門自此所獲供侍周贍觀斯靈異
得非有道之士出處人間救振貧苦者乎
　　丁元和
丁元和者自幼好道不慕聲利疎傲無羈束或晴霽負
琴出郭飲酒杖策逍遥於田畝間常言祖父長興元年
於遂州值孟先主與東川董太尉㑹兵攻圍州城先是
城中有一貧士曰宋自然常於街市乞丐里人不能辨
之至重圍中人皆饑殍宋亦餓殕於州市相識者以簟
裹埋城下俟時平焚之至明年有遂州驅使吏李彦者
先往潞州勾當至城破方歸說見宋自然在潞州告云
君若歸州時須與我傳語相識五七家那時甚是勞煩
人答以自然於重圍中已死因與發埋處只見空簟其
間有一紙文字云心是靈臺神之室口為玉池生玉液
常將玉液溉靈臺流利關元滋百脈百脈潤柯葉青葉
青柯潤便長生世人不㑹長生藥鍊石燒丹勞爾形元
和因是學道深得其用休復嘗讀道書登真𨼆訣云解
化之道有八焉解化之法其道隱秘笑道之輩但見狼
藉乞丐於㕓市以為口實非其所知然一度託解須歛
蹟他方屢更名姓忽逢遇知識露少蹤由以激後人非
奉道好奇者孰能採摭其𨼆顯爾
　　王太廟
僞蜀成都南米市橋有栁條家酒肆其時皆以當壚者
名其酒肆栁條明悟人多狎之偶患沈綿經歳骨立尸居
俟死而已有一道士常來貰酒栁條每加懃奉因愍其
恭恪乃留丹數粒且云以醻酒債令三日但水吞一粒
服盡此丹患當痊矣栁條依教初服一粒疾起能食再
服杖而能行終服充盛如初有僞太廟吏王道賔者人
皆目王太廟本漢州金堂縣人也因知其事遂懇求栁
條取服餘者藥以鐵茶鐺盛水銀投丹煎之須臾水銀
化為黄金因是將丹與金呈蜀主云此金為器皿可以
辟毒爲玩物可以袪邪若將服餌可以度世蜀主問合
丹之法云有草生于三學山中乞宰金堂以便採藥乃
授金堂宰明年藥既無成知其得丹於栁條遂誅之休
復嘗見道書云未有不修道而希仙藝者苟或得之必
招其禍而況謟詐者哉
　　劉長官
劉長官名蟾美風姿善談論涉獵史傳好言神仙之事
無子息夫妻俱五六十於僞蜀攝成州長道縣主簿聖
朝剋復匿於川界貨藥改名抱一開寶中于青城鬼城
山上結三間茅屋植果種蔬作終焉之計每一月兩三
度入青城縣貨藥市米麫鹽酪歸山由是人稍稍知之
或云有黃白法一日有三人冒夜投宿自擕酒果就語
及爐火之事頗相契合至夜央語笑方酣客曰知長官
有黄白法可以梗槩言之長官初則堅拒客復祈之不
已長官笑曰某自數年浪跡從師秪得此法豈可輕道
邪客曰某等願於𨼆齋效㸑薪鼓鞴之役可乎長官辭
以師授有時他日於丈人真君前相傳爾客作色云今
夜須傳勿為等閒長官曰適慕君子同道相逼如此客
三人攘臂瞋目眄之良久曰某等非君子是賊也如不
得其法必加害於君於腰間探出短刃長官與妻惶懼
憚其迫脅而併法兼奉之殘藥三人得之拱揖而去長
官夫妻晦爽下山不復再往因以山居與李諶處士休
復授道於處士故盡熟其事焉
　　陳損之
僞蜀王氏時有郎官陳損之至孟氏朝年已百歳妻亦
九十餘當時朝士家有㛰聘筵㑹必請老夫婦以乞年
夀為名至蜀末年其夫先死後聖朝剋復至太平興國
中老婦猶存僅一百二十歳逺孫息輩住西市造花為
業供侍稍給有好事者時往看之形質尫瘦狀若十二
三歳小兒短髪皓然顧視外人有同異𩔖寒暑風霜亦
不知之休復嘗見神仙傳云人夀有至一百二十歳非
因修養而致皆由稟受以得之則老媍是也若因修養
及得靈藥餌者壽至二百四十歳加至四百六十歳已
上則視聴不衰而無昏耄盡其理者可以不死但不成
仙爾夫養夀之道唯不傷而已矣
　　史見魂
史見䰟者蜀人也名惟傳年七十餘孑然居數間屋於
東市唯以牀座張紙錢而已不知有何法人皆呼之見
魂蜀人咸敬之或云判㝠以稱判官有民姓李者嘗敬
重之因與偕行至市南勾氏家酒肆前判官望空相揖
李因詰之云有水府人吏在此後三日大雨水潦暴漲
勾氏出城看水馬驚蹶倒于江中溺死繇是蜀人愈敬
之休復見道書真誥云有好隂施奉道敬仙者生授職
於隂府則史公其人與史公嘗與相知稱天曹門吏太
曦子愚亦聞有生人判㝠者皆懼人知之不敢妄洩此
史公又不然何謂乎
　　女先生
遂州女道士游氏不記名大平興國末經過成都遊青
城及諸仙化儀質古雅喜談至道容貌可二十餘不飲
食云得丹砂之妙有一叟髭髪皓然腰脊傴僂執焚香
洒埽之役侍於女冠之後常遭叱辱又有張五經道士
名道明年過四十亦為女冠侍者云此女冠者百二十
歳老侍者乃逺孫爾蜀城士民仰從之至於納貨求丹
就師辟穀者如市焉時知府辛諫議仲甫恐其妖遣出
城任遊諸化猶有師資者隨行經數年有遂州劉山人
到城休復話女冠之事山人笑云秪自那時與張道明
于飛至今見住庚除化向來老侍者即女冠之父也嗟
乎師問者但存誠敬之為其所欺如稚孺得不戒於所
惑乎
　　李聾僧
偽蜀廣都縣三聖院僧辭逺姓李氏薄有文學多記誦
其師曰思鑿愚夫也辭逺多鄙其師云可惜辭逺作此
僧弟子行坐念后土夫人變師止之愈甚全無資禮或
一日大呌轉變次空中有人掌其耳遂聵二十餘年至
聖朝開寶中住成都義井院有檀越請轉藏經鄰坐僧
竊視之卷帙不𩔖乃南華真經爾因與施主言曰今之
人好施金帛圖畫佛像意欲思慕古聖賢逺有大功徳
及於生民置之墻壁視其形容激勸後人而云獲福愚
之甚耶不思古聖賢達皆有言行遺之竹帛一大時教
五千餘卷所載粲然已不能自取讀究其修行之理而
顧召人看讀亦云獲福益甚愚哉時人謂之僧澄伽
　　勾生
益州大聖慈寺開元中興創周迴廊廡皆累朝名畫冠
於坤維東廊有維摩居士堂葢有唐李洪度所畫其筆
妙絶時值中元日士庶遊寺有三少年俱善音律因至
此指天女所合樂云是霓裳羽衣曲第二疊頭第一拍
也其中勾生者即云某不愛樂但娶得妻如抱箏天女
足矣遂將壁畫者項上搯一片土吞之為戲既而各退
歸勾生是夜夢在維摩堂内見一女子明麗絶代光彩
溢目引生於牕下狎昵因是每夜忽就生所止或在寺
宇中繾綣迨月餘生舅氏范處士者見生神志癡散似
為妖氣所侵或云服符藥設醮拜章除之始得生父母
頷之其夜天女對生歔欷不自勝曰妾本是帝釋侍者
仰思慕不奪君願託以神契君今疑妾妾不可住君亦
不必服諸符藥妾亦不欲忘情於衣帶中解玉琴爪一
對曰聊為思念之物君宜保愛之自此永訣生捧之無
言酬答但彼此嗚咽而已既去生自是日漸羸瘠不逾
月而卒玉琴爪其家收得至順冦時方失之壁畫天女
至今項上指甲痕尚存焉
　茅亭客話卷四
欽定四庫全書
　茅亭客話卷五
　　　　　　　　　　　　宋　黄休復　撰
　　黎海陽
道士黎海陽其父偽蜀時為軍職天兵伐蜀海陽隨父
戍劔門蜀軍潰散子父遂還於川城東門外丁村古冡
忽聞冡内有非常香氣一日因晴明微隙中見少骸骨
朽腐至甚旁有一藂黄粉因撥開乃見三小塊雄黄海
陽父頗好燒鍊索知冡内雄黄可用遂以衣襟裹之至
中夜忽聞人語父子問之曰語者鬼耶答云某非鬼某
宋人也家世食禄而某不樂名宦退身學道于楚丘有
别墅稍逺囂塵凡五金八石難得者必能致之或方法
之士欲合煉試騐者必資其藥品給以爐鼎使成之時
徳宗疑韋中令在蜀與蠻人連結遂令某為道士入川
見中令伺其動靜居止皇觀三年又遣僧行勤入蜀伺
察中令初以談議苦空後說燒鍊㸃化之事中令厯試
一一皆驗凡三年中令甚誠敬之或一日說還丹延駐
之法中令愈加景奉後煉丹既成中令齋戒餌之初覺
神氣清爽嗜好倍常僧遂辭去至貞元二十年暮春藥
毒發而薨某為與行勤往還遂罹其禍而及此遭樵夫
牧竪蹂踐遺骸潛壞朽骨憤憤不已海陽父曰君去世
已逺何不還生人中而久處㝠寞應曰某曾遇一高士
以隂景煉形之道傳我遂於我楚丘别墅深山濬谷中
𨕖得一嵌室囑我祗持六年慎莫令諸物所犯歳滿則
以衣服迎我於此其人初則支體􁁉敗唯藏腑不變某
遂依其教諭乃閉䕶之至期開視則身全矣端坐于嵌
室之内髪垂而黒髭直而麄顔貌光澤愈於初日某具
湯沐新衣迎之云能如是三迴乃度世畢矣某傳得此
道今形已不全某今却自無形而煉成有形爾則上天
入地千變萬化無不可也某之形雖未圓且飛行自在
出幽入明軒冕之貴不樂於吾吾已離人世勞苦豈復
降志於其間吾今之死不愈昔之生乎海陽父曰敢問
其衣襟中藥是何等藥對曰某常從道士入山煉丹修
葺爐鼎㸑薪鼓韛靡不勤力每嘆光景短促筋骸衰老
所聞者上藥有九轉還丹不離乎神水華池其次有雲
母雄黄服之雖不乗雲駕鳯役使鬼神亦可袪除百病補
益夀年某得煉雄黃之法自二十歳服至四十歳獲其
藥力苟再以火養就以水吞可冀道於髣髴海陽父告
之曰餌藥之法則聞之矣煉形之道少得聞乎言未畢
值天曉人行恐有人搜捕不及盡聴因别少逃竄之所
自後不復至此海陽父乾徳中卒海陽遂依其教服煉
雄黄衣道士衣尋師訪道二十餘年不食唯飲酒衣服
肌膚常有雄黄香氣淳化中在益州錦江橋下貨丹筋
骨輕健甲午歳外寇入城海陽不出端坐繩牀為賊所
殺惜哉
　　白蝦蟇
僞蜀將季延秋門内嚴眞觀前蠶市有村夫鬻一白蝦
蟇其質甚大兩目如丹聚視者皆云肉芝也有醫工王
姓失其名以一緡市之歸所止慮其走匿因以一大臼
合於地至暝石臼透明如燭籠王駭愕遂齋沐𨕖日負
鐺挈蟾辭家往青城山杳絶音耗洎明年聖朝伐蜀竟
不知王之存亡也
　　鮮于耆宿
學射山舊名石斛山昔張百子三月三日得道上昇今
山上有至真觀卽其遺跡也每歳至是日傾城士庶四
邑居民咸詣仙觀祈乞田蠶時當春煦花木甚盛州主
與郡寮將妓樂出城至其地車馬人物闐噎有耆宿鮮
于熙者與朋友數人於萬歳池縱飲因掬池水見岸傍
草中有一小白蝦蟇遂取之即席有姓劉失其名堅請
看之鮮于固執不與遂嚙鮮于手取將吞之鮮于戲之
曰閣下因吞此白蟾茍成得道也秪成强盜爾吞訖忙
惶飲水云蝦蟇在某心胸間無所出處昏悶至家旬餘醫
治方愈休復曾覽抱朴子内篇云肉芝者謂萬歳蟾蜍
也頭上有角目赤頷下有丹紋體重而跳捷以五月五
日午時取之隂乾以左足畫地成泉帶之辟兵若敵人
射已弓弩皆反自傷焉今人以白蝦蟇為肉芝生吞熟
啖者愚之甚也設使白蝦蟇是肉芝市井之民但知錐
刀之利嗜欲無厭藏腑滓穢之氣與靈物相攻水火交
戰寧有全人乎太平興國末休復與處士胡本立進士
史載許僧𨼆巒往雙流縣保國觀看古栢樹道逢友人
袁徳隆從者於擔懸一蝦蟇大如扇許人皆駭視之後
月餘再見袁因問向者蝦蟇所在袁曰是荷擔者獲于
田隧中將歸殺而食之其夜無疾大呌數聲而卒
　　食蝦蟇野菌
頃有一士人好食鱔魚及鱉與蝦蟇嘗云此三物不可
殺大者有毒殺人蝦蟇小者亦令人小便秘臍下憋疼
有至死者宜以生豉一大合投新汲水半碗中浸令䜴
水濃頓服之即差淳化中有民支氏於昭覺寺設齋寺
僧市野葚有黑而斑者或黃白而赤者為齋食衆僧食
訖悉皆吐瀉亦有死者至時有醫人急告之曰但掘地
作坑以新汲水投坑中攪之澄清名曰地漿每服一小
盞不過再三其毒即解當時甚救得人夫蕇菌之物
皆是艸木變化生樹者曰蕇生於地者曰菌皆濕氣鬱
蒸而生又有生於腐骸毒蛇之上者大而光明人誤以
為靈芝食而速死故書之警其誤矣
　　虹蜺
淳化壬辰歳夏六月虹見時餉大雨愚友人李顥元云
虹蜺者隂陽之精也虹雄也蜺雌也有青赤之色嘗依
隂雲而晝是大隂亦不見日落西虹乃東見見必有雙
鮮者雄色淡者雌也入人家飲水或福或凶有陳季和
者云昔韋中令鎮蜀之日與賔客宴于西亭或暴風雨
作俄有虹蜺自空而下直入于亭垂首於筵中吸其食
饌且盡焉其虹蜺首似驢身若晴霞狀公懼且惡之曰
虹蜺者隂陽不和之氣妖沴之兆也遂罷宴座中一客
曰公何憂乎真祥兆也夫虹蜺者天使也降於邪則為
戾降於正則為祥理則昭然公正人也是宜爲祥敢為
先賀旬餘就拜中書令孟氏初徐光溥宅虹蜺入井飲
水其母曰王蜀時有虹入吾家井中王先主取某家女
為妃今又入吾家必有女為妃后男為將相此先兆矣
未浹旬𨕖其女入宫後從蜀主歸闕即惠妃也休復母
氏常說眉州眉山縣桂枝鄉程氏某之祖裔焉伯父在
僞蜀韓保貞幕任本州眉山縣令丁母憂歸村野服將
闋時當夏杪天或隂翳見家庭皆如晚霞晃耀紅碧靄
然時餉開霽甕釜之中井泉之内水皆涸盡時餉大雨
霶霈而已未㡬韓侍中授秦州節制伯父署節度推官
將知虹蜺者多為祥矣
　　避雷
至道丙申歳夏五月俳優人羅袂長有親戚居南郭井
口莊袂長晨往訪之時有莊民網獲數魚袂長取三頭
貫於傘中時歸至中路天色晦㝠迅雷急雨林木皆傾
火光燭地袂長恐魚是龍也棄之田畝中雷電益甚驚
懼投村舍避之振慄不能自止俟其霽方歸來日遲明
村人將傘與魚云夜來莊主差某相尋恐為雷雨所驚
見雷霹傘簳取乖龍將去魚與傘遭雷火所燎拾得今
將歸焉　端拱戊子歳夏六月暴風雨雷震聖興寺羅
漢院門屋柱折有三僧仆于地身如燔灼之狀　世傳
乖龍者苦於行雨而多方竄匿藏人身中或在古木楹
柱之内及樓閣鴟甍中須為雷神捕之若在曠野無處
逃避即入牛角或牧童之身往往為此物所累遭雷震
死俳優為逃而獲免茲僧不避而震殺語曰迅雷風烈
必變易曰洊雷震君子以恐懼修省言君子常有戰戰
兢兢不敢懈惰見天之怒畏雷之威恐罰及已也詩云
敬天之怒不敢戲豫敬天之渝不敢馳驅其是之謂乎
　　雨雹
大中祥符癸丒歳龎永賢者寓居廣都縣夏四月日將
暮忽烈風迅雷發屋拔樹雨雹繼之達曉方息詰朝詢
諸行人云雹自縣東山橫布數十里西南沿江而下則
更不知其逺邇也雨雹過處籬墻屋宇林木大者皆為
雹擊雷拔之牛馬犬豕皆驚仆地鳥鵲小禽中者俱斃
時麥方實無有孑遺有一村人云某家是夜數雹穿屋
而落大如㪷盆甕鍋釡皆為擊破其雹所至之處樹木
屋瓦十不存二三焉夫雹者雨氷也皆隂陽相脇而成
左傳曰凡雹冬之愆陽夏之伏隂聖人在上無雹雖有
不為災此葢下民當豐稔收成即便務奢侈以至於服
玩衣裝車馬屋宇違越制度撒棄五穀曾無愛惜上天
垂誡以懲之爾
　　雉龍
郭嚂者忘其名以其語聲高大因謂之曰嚂本成都豪
族不事生業唯好畜鷹鷂常募能以鷹犬從禽獸者為
伍焉雍熙中將鷹犬獵于學射山鷹拏一雄雉救之得
活其雉每足有二距徒侣皆異之以巾包而負之覺其
漸煖行一里間如火彷徨間俄而隂晦乃風雷震雹林
木擺簸不知所歸遂棄雉於澗下奔及至真觀避之時
雨如注中宵方霽不勝其驚因爾時有范處士者聞其
説即云雉者龍也龍為五蟲之長無定形寄居十二位
為雞猪牛馬之屬斯龍為雉服也自貽其患茍無風雨
之變亦難逃鼎俎爾
　　李老
袁氏不記名人皆目為袁野人嘗居廣都縣莊時盛暑
有一老人衣白詣袁莊求見袁及席謂袁曰某李氏家
於此縣之南特來有託於君子願君憫宥當有厚酬袁
亦不甚諾之但寛勉而已且留食水飯醎豉而退復三
日因暴雨溪漲莊民舉網獲一鯉魚可三尺許鱗鬛如
金撥剌不已袁呼童就機割之腹有飯及鹹豉少許袁
因悟李老者魚也且曰李老雖靈固難逃吾之一醉爾
或云蟲莫智於龍彼魚神龍也若斯變化安有難而難
逃哉如是則智有所困神有所不及耶吁迍難困厄凡
聖與龍蝽蠕皆一時免與不免何得異哉
　　慈母池
慈母池亦云滋茂池去永康軍入山七八十里池水澄
明莫測深淺每至秋風揺落未嘗有草木飄泛其上或
墜片葉纖芥必有飛禽䘖去之每晴明水面有五色彩
如舒錦焉或以木石投之即起黑氣雷電雨雹立至或
歳旱祭禱無不尋應休復曾見道門訪龍經水有五色
及沙在石上者皆是龍居之處也
　　龍女堂
益州城西北隅有龍女祠即開元二十八年長史章仇
公兼瓊拔平戎城夢一女曰我此城龍也今棄番陬來
歸唐化投問諸巫其言不異尋表為立祠錫號會昌祠
在少城舊跡近揚雄故宅每旱潦祈禱無不尋應乾符
中燕國公高駢築羅城收龍祠在城内工徒設板至此
驟有風雨朝成夕敗以聞於高公公亦夢龍女曰某是
西山龍母池龍君今築城請將某祠置於門外所冀便
於往來公夢中許之及覺遂令隔其祠於城外而重葺
之風雨乃止城不復壞焉繼之王孟二主甚嚴飾之祈
禱感應封睿聖夫人天禧己未歳自九月不雨至庚申
歳二月寺觀諸廟祈禱寂無影響知州諫大夫趙公稹
躬詣其祠㝠禱未至郡甘澤大澍達旦屬邑皆告足是
歳豐登民無札瘥遂奏章新其祠宇焉
　
　
　
　
　
　
　
　
　
　
　
　
　茅亭客話卷五
欽定四庫全書
　茅亭客話卷六
　　　　　　　　　　　　宋　黄休復　撰
　　悼蜀詩
左傳曰天災流行國家代有益部淳化甲午歳盜起卭
蜀圍逼城壘主帥素無禦備遂奔劒門賊乗勢入城燒
掠殺傷至甚坤維間凡數十軍州悉為賊之所有唯眉
陵梓遂堅壁自守賊據益郡凡百日天兵至戮無遺𩔖
軍旅所過皆為荆棘朝廷除樞密直學士尚書虞部郎
中張詠知益州始至察民疾苦洞知亂起之由因為悼
蜀詩四十韻今備録之序云至道紀號元祀春正月為
審官院考績引對天子曰天厭西蜀歳且荐饑任失其
人枉政偷剥民興怨嗟搆孽肆暴授命虎旅殄滅兇逆
矧彼黔首不聊其生觀人去民朕意㒺怠寛即育姦猛
即殘俗得夫濟者實之其人爾惟方直厯政有績卭僰幽
遐往理其俗克畏克愛汝其欽哉祗奉厥命乗輅西征
夏四月二十有八日供厥職噫謀筭庸陋㒺敢怠忽豪
猾抑之賦歛乃省存恤窮困撫綏流亡杜絶剝削宣揚
皇風迨一歳而民弗克安非郡縣之罪也有聴者孰不
知民心上畏王師之剽掠下畏草孽之强暴乎良家困
弊漸復從賊庶賖其死深可忿也天子逺九重孤賤者
憚權豪不敢言嗚呼雖采詩之官闕之久矣然歌詠諷
刺之道不可寂然詠敢作悼蜀詩四十韻書于視政
之㕔有識君子勿以狂瞽為罪
蜀國冨且庶風俗矜浮薄奢侈極珠貝狂佚務娯樂虹
橋吐飛泉煙桞閉朱閣燭影逐星沈歌聲和月落鬭雞
破百萬呼盧縱大􁨱遊女白玉璫嬌馬黃金絡酒肆夜
不扄花事春慚怍禾稼暮雲連紈繡淑氣錯熙熙三十
年光景倐如昨天道本害盈侈極必禍作當時布政者
㒺思救民瘼不能宣淳化移風復儉約性情非直方多
為聲色著從欲竊虛譽隨俗縱貪玃蚕食生靈肌作威
恣暴虐佞㒺天子聽所利唯剥削一方忿恨興千里攘
臂躍火氣烘寒空雪彩揮蓮鍔無人能却敵何暇施擊
柝害物黷貨輩皆為白刃爍瓦爍積臺榭荆棘迷城郭
里第鎖榛蕪庭軒喧燕雀斗粟金帛市束芻綺羅博悲
夫驕奢民不能飽葵藿朝廷命元戎帥師盪元惡虎旅
一以至梟巢一何弱燎毛熖晶熒破竹鋒熠爚兵驕不
可戢殺人如戲謔悼髦皆罹誅玉石何所度未能戮强
暴爭先謀剽掠良民生計空賖死心殞穫四野搆豺狼
五畝孰耕鑿黔首不安堵炎如居鼎鑊出師不以律餘
孽何由却俾夫熾蜂蠆寡算能籠絡邊陲未肅淸胡顔
食天爵世方尚奔競誰復振譽諤黃屋逺萬里九重高
寥廓時稱多英雄才豈無衛霍近聞命良臣拭目觀竒
略
　　艾延祚
成都漆匠艾延祚甲午歳為賊所驅於郡署令造漆器
五月六日或聞鼓鼙聲及南門火起乃天兵至郡也延
祚因上樹匿於穠葉間見天軍往來搜捕殺戮至夜遂
下樹於積屍中臥至中宵聞傳呼頗𩔖將吏有十數人
且無燭炬因竊視之不見其形但聞按據簿籍稱㸃姓
名僵屍聞呼一一應之唯不唱艾延祚而過僵屍相接
猶檢閱未已乃知聖朝討叛伐逆屠戮之數奉天行誅
故無誤矣
　　夷人婦
甲午歳五月天兵克益郡至八月賊支進猶據嘉州宿
崇儀翰領兵討之軍次洪雅有卒掠獲一夷人婦頗有
姿色置於兵幕之下每欲逼之云自有伉儷則交臂疊
膝俯地而坐軍人怒許其斷頸剖心終而不能屈堅肆
强暴拒之轉甚三日不飲食以死繼之竟不能犯以非
禮主帥聞而憫之使送還本家嗟乎雖蠻夷而能堅貞
强暴者不能侵侮之華夏無廉潔者得無愧乎
　　張光贊
張光贊者金水石城山張羅漢之裔也以其善畫羅漢
因以名之每於寺觀粧畫功徳多厯春夏隨僧飲食其
性謹慤守道不侈如是五十餘年人皆敬重之甲午歳
為賊所執迫令引頸凡數劒而頸不斷遂於積屍中卧
至夜央見一老僧曰汝生糚畫功徳用心吾來救汝言
訖開目無所苦焉至今頸上創痕猶在吁西方聖人恩
祐明顯有若是之徴邪
　　金相輪
北夢瑣言云咸通中高太尉鎮西川雅州胡蘆關有道
藝王劒者渤海聞其名俾蜀人呂尚致意召之呂至王
生夫婦止一草屋有一榻以箔隔限之嫗曰客至以何
待之王曰州中都押衙今日有筵㑹可去取之俄而酒
饌俱至品味羅列非忽遽之所能致也量其家去即往
來不啻百里吕怪愕王生笑曰雲南蠻王曾鑄金相輪
祈我賫換成都福感寺塔上相輪蜀人安得知之當時
敬之者十有六七焉洎淳化五年狂盜入城兵火沿焚
福感寺塔相輪墜地完全俱是銅鐵所為非蠻王金換
之者葢王劒寓言孫氏傳聞不細爾
　　金寶化為煙
蜀州江源縣村甿王盛者凶暴人也與賊王小波李順
為侣甲午歳據益州授草補儀鸞使部領子弟百餘人
擄掠婦女剽刼財帛殺人不知紀極驅迫在城貧民指
引豪家收藏地窖因掘得一處古藏銀皆笏鋌金若黑
鋌珠玉器皿之屬皆是古制尋將指引者殺之負其金
帛三十餘擔往江源山窖埋之同埋者尋亦殺之恐洩
于外也城中貨金銀魏氏子婦被虜在於賊所不知音
耗其夫常募人訪於卭蜀賊境寂然影響至三月方知
在此賊家良人及弟謝元穎者將金帛購之二人亦沈
于江中八月大軍收蜀此賊歸明衣錦袍銀帶入城見
者無不切齒先是歸明者例發遣赴闕賊遂棄袍帶逃歸
江源妻子告云埋藏物處數日火煙如窑遂潛往掘看
悉皆空矣驚愕之際官軍捕獲入城遂寘于法嗚呼殺
人取財寃毒滋多不為己用身遭屠戮向來火煙起處
金寶已空愚嘗聞金寶藏於地中偶見者或變其質此
得非化去耶鬼神匿之耶
　　奢侈不久
甲午歳順寇攻益部有不逞輩隨賊執兵杖劫掠民家
財貨又附賊害民誅求無厭天兵平賊下寛大之詔應
脇從徒黨皆宥而不問放令歸農此輩茍避誅戮又多
金帛乃蕩心熾意自以為終身不復羈紲也乗肥衣輕
歌酒娯樂玩好珍異喪葬婚聘踰越僭侈視親若讎如
是不一數年災厲疾疫公私事訟相繼而作財物消盡
車馬屋宇皆為他人所有其貧如初嗟乎不義之物似
有神明所掌得之者不罹其禍而身獲存者鮮矣夫善
人冨謂之天賞淫人冨謂之天殃此輩天以殃之其是
之謂乎
　　劉旴
至道丁酉歳秋八月諸州巡檢作坊使韓景祐至懷安
軍為其下廣武卒劉旴等謀殺之韓踰垣而免是夜軍
賊掠懷安軍及明取金堂古城漢州凡六日行五百餘
里劫掠五軍州十鎮縣所至處皆不及支梧驅掠軍民
勢莫可遏州縣震懾户口奔逃時知府張密學謂招安
使上官正曰賊今日卭州來日必奔嘉眉州賊若有盤
泊處如魚得淵卒難除討君必悔之今日請即往移兵
渡江逆而擊之奪其膽氣當盡擒之此上䇿也時不可
失上官遂㸃集兵甲前去過新津江遇賊食於方井馳
告張密學張曰劉既入井更欲何逃日中以捷來告盡
殺其黨凱旋且張公料敵先見皆此𩔖也上官能將其
兵是行也易於摧枯川界由是肅然
　
　
　
　
　
　
　茅亭客話卷六
欽定四庫全書
　茅亭客話卷七
　　　　　　　　　　　　宋　黃休復　撰
　　哀亡友辭
咸平庚子歳正元日神衞卒殺主將竊據益郡四月天
軍來討至城下賊拒天軍驅脇老幼以乗城天軍譟以
環城晝夜攻擊城内死傷且甚其賊求取供須器用錢
帛珠金民不聊生九月二十日大軍入城賊衆宵遁主
帥念其城中民庶備厯艱危慮玉石俱焚遂使招誘出
城安撫之初城内百姓為賊據城皆擕挈老幼出城投
村墅逃避者十六七焉有出城却被軍賊搜捉縲繫入
城誅戮者有役於城上犯其暴法者有窮於輸給遭其
毒酷者有脇而不從為其殺害及受檟楚者有痛心疾
首憂鬱憤悶成疾而死者有與賊為伍獻謀附勢扼喉
撞心取其賄賂者有終日逃避以至城陷竟不覩賊鋒
者夫如是者命非天耶天非命耶前進士張及有哀亡
友楊錫辭前進士彭乗有郝逢傳今具其事跡及録其
辭傳非止楊錫郝逢而已庶後之人覽之得無傷嘆叛
君殘民之事者是哉哀亡友辭序云亡友楊錫字孝隆
誠至之士也昔與趙郡李畋蜀郡任玠南陽張逵洎及
結文學友咸治經義於樂安先生悉潛心於六教然後
觀史傳遍百家之說探奥索微取其貫於道者旣積中
而發外遂下筆楮文其譔論考賢士節夫之動靜明古
人沿習之廢置紀績義之大小辨適用之邪正不虛美
不𨼆惡庶達乎心志之所冀也日執是道以出身入仕
俾其抱策書而不愧怍持言行以符㑹同十五年未始
一日而忘此也亡友居吾羣中尤為靜退者葢不徒為
進以希名茍譽速售其身誠俟乎鄉賢里能拜書獻于
春官氏不幸去歳盜賊竊據城邑亡友即日憂懣成疾
莫能逺遁及復避地於西山不得亡友言别每念跡雖
離而心同室在逺而人邇意其與終合而成前志也至
王師討平凶醜我雖歸正友則憤極而死矣冡嗣始孺
又且夭矣嗚呼亡友業已著志未伸命何艱而至此身
既没而嗣亡地仍僻而知寡彼蒼何司使輔善疾惡者
罹戾若是之甚耶願表其懿行録其遺文同三友入關
示儒林豪傑必推而知之少贖永恨今姑為辭舒交情
之悲爾曰予取來之得朋兮接羣居之及義不殞穫於
貧賤兮恥喧呶於聲利炳舊史之逺目兮飫六經之正
味議班紀之九流兮廣劉書之七志旣積中之發外兮
幸入官以莅事將結綬之彈冠兮匪君翔之于墜何賊
卒之妖興兮據藩服之城壘君豈適逺之無所兮奈病
來之難起我徂西山兮不與子别或出處兮其心曷異
擾攘之長然誠㑹合之密邇洎王師之討平兮聞吾友之
已矣燕雀啁啾兮遼鶴幽病豺狼噬囓兮騶虞憤死嗟
慶緒之不續兮復嗣子之隨躓徒呼天之云亡故使其
秀疾而神駛志願表其文行兮示廣場之豪士異知子
之若然兮俾徳之無愧今空抑哀以摛辭兮報亡友之
終始
　　郝逢傳
郝逢字致堯成都人幼好學攻詩性柔而惰或謂其性
懦非能立事常欲求鄉薦未竟屬盜起於境資産略盡
迫寒餒而無憂嘆咸平中蜀掌兵者失律兵亂為賊盜
殺守臣而據郡自春徂秋驅老幼以守城或獻謀於賊
令盡索郡中書生署職俾立効凡得數十輩列兵而脇
曰不從者即此誅戮仍及其族皆震懾而從逢前紿賊
帥曰念所索儒士某非儒豈可徼禄不能從命詞氣剛
憤不可屈抗賊怒令引去臨刃復召者三詞皆如初㑹
解於賊檟楚而釋之既獲免遂匿於家天兵至逆黨殱
夷或聞於郡守將上其事而中止逢亦不復言居貧自
若噫當是時有位者尚或茍命而逢一士爾能致命賊
所不陷非義彼同禄衒勢私於身以媚時得無愧乎逢貧
處晦跡混於俗而人不甚知噫人名存誠豈易知乎逢
居州里皆以為怯懦洎亂而能爾始明其所履焉是時
無他慮也去就而已去為順就為逆去難而就易能為
其所難志以守正是亦㡬乎智勇也夫忠烈節義何時
無之然時於無聞在遇不遇爾使越石父不遇晏子則
一拘囚爾聶政非其姊則無名暴夫爾其遇千金之重
不遇鴻毛之微然不可欲其遇而始為也謂不遇而不
為也蘭生深林不以無人而不芳君子不以困窮而改
節茍有善雖不我知斯善矣豈止蒙其慶乎茍不善雖
不我知斯惡矣豈止罹其殃乎易曰井渫不食為我心
惻王明並受其福又曰何校滅耳凶其是之謂乎若逢
所履雖曰未聞吾必謂之聞矣故為聲其實亦得有所
勸焉
　　陳季和
偽蜀進士陳熙載字季和文學之外書畫之尤者皆閱
而識之郡中好事之家所寶藏者多經其目真僞無所
逃焉受均賊署配連州歳餘或有鄉人西來因寓書云
某在家日於某處埋一鐵投壺瓶實以銅錢書若到家
可使令掘之既而書至遂於所言處掘得一鐡投壺瓶
其中唯見一龜纔容壺腹之内無能出之翌日取看即
不見龜但空壺而已夫物之所化史傳尤多不可以智
達也
　　鬻屨嫗
庚子歳益部軍賊據城大軍在北門外劚起洞子近城
攻擊矢石如雨中垻街有王嫗年七十餘孫兒十四五
歳為賊驅之守城嫗日自送食飲忽一日賊集諸妓樂
於瓦屋禪院門嫗倚樹坐看一賊直來嫗前背身箕踞
嫗叱之不去仍惡詈之其人如不聞嫗忿然退身須臾
城外一砲飛空而落傍擊此賊頭碎于地如無此賊則
嫗正中之也城陷日唯殘嫗一身今九十餘既老且病
凍餓切骨織草屨自給常告人云城閉之日若遭砲石
擊殺不見今日貧苦何不幸若此耶夫死生有命子夏
言人不爾逾也凡人貴賤貧冨遭逢禍福有幸與不幸
顔子少亡子曰不幸短命之稱為不幸則知長命焉幸
也鬻屨嫗貧而壽嘆為不幸惜哉
　　盲女
庚子歳天兵討益部賊突圍宵遁主帥愍城中民使招
誘出城大軍方入搜捕及平定後盡令歸家南市渠中
有一盲女年七八歳呌云父耶母耶兄耶嫂耶何處去
不供給我飲食也其盲女為饑渴所逼不知無家但怨
呼父母兄嫂旦夕不輟有一鄰婦云此孫氏女三歳因
患麩豆入眼父母憐其聰慧常教念佛書鞠養甚厚父
死於輸給不迨母死於憂憤嫂因供給役夫中流矢而
斃兄城陷而不知存亡更無親戚觀者痛心流涕經旬
或遇鄰婦問盲女存亡鄰婦云盲女不接他人飲食但
悲號呼呌其親水飲不入口蘇而復絶七日而卒因憫
而拾餘燼之材而焚之於盲女衣中獲白金一兩遂鬻
之以供僧畫像焉嗚呼城陷日似此者多矣獨書盲女
者言惟鄙意有激焉夫家冨財饒則禮義興矣財茍不
足則禮義俱廢葢人之常情也當是時也民家財物罄
空窘迫尤甚豈謂鄰婦獨能捨餘燼之材焚燒盲女復
於女衣中獲金不為己用與盲女供僧畫像竒哉鄰婦
能於困窮窘迫之際存誠如是故特書之且今之見利
忘義者不為斯鄰婦之罪人乎
　　鐵骨魚
于生名𤣥字𤣥之成都人也庚子歳遇賊據城謂愚曰
某家事事可以不顧所寶唯一刀爾開房令愚視之於
昬黑處見光芒丈餘細辨之乃刀也因問所得之處云
某故父於僞蜀制誥賈舍人下及第是年冬遊青城迴
至溫江縣泛舟而歸見百花潭側漁人釣獲鯉魚一雙
長尺餘買之歸家時當寒沍煖酒炙魚且禦凝冽食魚
棄骨侍婢云一魚骨黑乃鐵也使匠辨之真鐵爾遂煉
成此刀今遭厄難陷在賊中城破之日刀與人孰存此
刀先喪吾亦喪矣吾若先喪不知刀歸誰氏此刀非常
冝見賞他日為吾善誌之于生於賊中憂憤而卒城陷
日家遭焚掠其刀果不知存亡因敘其言以記之
　茅亭客話卷七
欽定四庫全書
　茅亭客話卷八
　　　　　　　　　　　　宋　黄休復　撰
　　瑞牡丹
大中祥符辛亥春知益州樞密直學士任公中正張筵
賞花於大慈精舍時有州民王氏獻一合歡牡丹任公
即圖之時士庶觀者闐咽竟日且西蜀自李唐之後未
有此花凡圖畫者唯名洛州花考諸舊說謂之木芍藥
牡丹之號葢出於天寶初按酉陽雜俎云隋朝文士集
中無牡丹歌詩又隋朝種植法之十卷亦無牡丹者至
僞蜀王氏自京洛及梁洋間移植廣開池沼創立臺榭
竒異花木恠石修竹無所不有署其苑曰宣華其公相
勲臣競起第宅窮極奢麗時元舅徐延瓊新創一宅雕
峻奢壯花木畢有唯無牡丹或聞秦州董城村僧院有
紅牡丹一樹遂賂金帛令取之掘土方丈盛以木匣厯
三千里至蜀植于新宅花開日少主臨幸歎其屋宇華
麗壯侔宫苑命筆書孟字於柱上俗謂孟為不堪明年
後唐吊伐孟知祥自太原馳赴蜀即知其先兆矣乎僞
通政王宗裕亦於北門清逺江東創一亭臺榭池塘駢
植花竹泉石縈遶流盃九曲為當時之甲也唯牡丹花
初開一朶王與諸親屬擕妓樂張宴賞其初開者花已
為一女妓所折王怒欲誅之其妻諫曰此妓善琵琶可
令於堦前執樂就賞王怒稍解其難得也如此至孟氏
於宣華苑廣加栽植名之曰牡丹花外有麗春與黎州
所有者小不同爾
　　寓孔雀書
愚友人左侍禁辛貽顯為容宜廉白等州巡檢因寄一
孔雀雛西南相去萬里蜀人固未嘗覩之誠可愛也書
云所屬郡邑山中多孔雀焉雌者尾短無金翠雄者尾
大而緑光翠奪目孔雀自愛其尾欲栖息必先擇致尾
之地南人捕者先施網罟須俟甚雨尾霑而重不能高
翔初為所擒則雀欲展其翅恐傷其尾至死尚愛護之
土人有活取其尾者持刃於叢篁幽閴處藏蔽其身伺
其過則急斷其尾者不急斷迴首一顧即金彩無復光
翠故生者為貴也為婦人首飾及扇拂之𩔖或生擒獲
者餉饋如京洛間鵞雁以充口腹其味亦如之南海有
一士人嘗養一隻僕夫告云蛇盤孔雀且恐毒死士人
急令救之其僕迴但笑而已士人怒之其僕告曰蛇與
孔雀偶有得其卵者使雞抱伏即成其名曰都䕶初年
生緑毛二年生尾生小火眼三年生大火眼其尾乃成
矣孔雀每至晴明軒翥其尾自迴顧視之謂之朝尾須
以一間房前開牕牖面向明方東西照映向裏横一木
架令栖息其性愛向明不在地止泊飼之以米榖豆麥
勿令闕水與養雞無異每至秋夏令僕夫於田野中拾
螽斯蟋蟀活蟲餵飼之凡欲餧飼引於㕔事上令慣見
賔客又盛夏或患眼痛可以鵞翎筒子灌少生油以新
汲水洗之如眼不開則擘口餤之小魚鰕不爾餓損及
切蒻少許餤之貴其凉冷如食有餘則愈切不可與鹹
酸物食食則減精神昬暗毛色馴養頗久見婦女童豎
綵衣綬帶必逐而啄之或芳時好景聞絲竹歌吹之聲
必舒張翅尾眄睞而舞若有意焉
　　滕處士
滕處士昌祐字勝華攻書畫今大聖慈寺文殊閣普賢
閣天花瑞像額處士筆蹟也畫花竹鳥獸體物像形功
妙格品具名畫録處士所居州東北隅竹樹交隂景象
幽寂有園圃池亭徧蒔花菓凡壅培種植皆有方法及
以藥苗為蔬藥粉為饌年八十五書畫未嘗輟焉㕔壁
懸一大粉板題園中花草品格名目者百餘件亦有逺
方恠草竒花葢欲資其畫藝爾園中有一杮樹夏中團
坐十餘人敷張如盖無暑氣云杮有七絶頗宜種之一
有壽二多隂三無禽窠四無蟲蠧五有嘉實六本固七
霜葉紅而堪翫有一盆池云初埋大盆致細土拌細切
生葱酒糟各少許深二尺餘以水漬之候春初掘取藕
根麄者和顚三節已上四五莖傷損埋入深泥令近盆
底纔及春分葉生當年有花夫藕有四美根為菜花為
翫實為果葉為杓具此四美池沼亭檻之前為瑞草萍
蘋藻荇不得與侔也園中有慈竹藂生根不離母故名
之慈也有釣絲竹以其弱杪低而垂至地也有絲竹葉
細而青莖瘦而紫亦謂之墨竹有對青竹身黄色有一
脈青節節相對故謂之對青也有苦竹葉穠多隂笋高
之時粉香籜翠有柱竹扶疎藂茂瀟洒亭臺無出此數
君也俗以五月十三日種竹多遭烈日晒乾園中竹以
八月社前後是月天色多隂土潤竹以此月行根也凡
欲移竹先掘地坑令寛大以水調細土作稀泥即掘竹
四面鑿斷大根科連根以繩錮定舁時勿令動著根鬚
間土舁入坑致泥漿中令泥漿周匝徧滿乃東西揺之
復南北揺之令泥漿入至鬚間便以細土覆之勿令土
壅過竹本根也若竹稍長者芟去顚葉纏竹架之恐風
揺動即死每窠相去二尺餘不須實斸只以一脚踏之
來年生笋速也宜於園東北軟土上種之竹性多西南
行根不用頻澆水水多則肥死園中有梨名車轂圍一
尺摘時先以布囊盛之落地即碎有金桃深黄剖之至
核紅翠如金味美為桃之最也有林檎色如玉向陽處
有朱㸃如纈顆有重四兩者其栽果法以冬至後立春
前斫美果直枝須有鶴膝大如母指者長可二尺以來
劄於芋魁中掘土令寛調泥漿細切生葱一升許攪於
泥中將芋塊致泥中以細土覆之勿令堅實即當年有
花來年始實絶勝種核接果樹法凡欲接果先得野樹
子酸澁不美者如臂已上皆堪接也然後尋美果枝𨕖
隔年有鶴膝向陽者枝長不過二尺過則難治至時剪
下便劄於蘿蔔中欲不洩其氣也冬至後十日立春前
七日其野樹皮潤萌芽未發是其時也將野樹以鋸截
人去地五七寸中心劈破深二寸許取美枝或一枝或
兩枝斜􁜎勿傷其皮插於野樹罅中外與野樹皮相齊
等緊密用牛糞泥封之與笋籜包裹其接處以麻紉纏
定上更以黄土泥塔頭裹之勿使雨水透入或有野樹
旁生芽葉即取去之若依此法則當年有花必矣休復
嘗依其教而樹樹皆成則不喻其野樹子實酸澁鶴膝
枝甜美接酸澁樹上為酸澁之氣所推又焉得遂於甜
美耶樹之元氣反不能推小枝而與之俱酸澁何也所
謂本不勝末而物性難解歟今之人但廕其枝葉食其
美實而不求其酸澁所推耶
　　好畫虎
靈池縣洛帶村民郝二者不記名嘗說某祖父以醫卜
為業其四逺村邑請召曾無少暇畫一孫真人從以赤
虎懸于縣市卜肆中已數歳因及耄年每日顒坐瞠目
觀畫虎終日無倦自茲不見畫虎則不樂孫兒輩將豆
麥入城貨賣收市鹽酪如不協其意則怒而詬罵以至
杖撻之若見畫虎則都忘前事人有召其毉療至彼家
見有畫虎即為之精志親戚往還亦只以畫虎圖幛為
餉遺之物如是不數年間村舍㕔厨寢室懸掛畫虎皆
遍鄉黨皆為畫虎所惑有從兄見其耽好恠而責之曰
汝好此物何謂乎答云常患心緒煩亂見之則稍間焉
因是說府城有藥肆養一活虎曾見之乎曰未也因拜
告其兄求偕至郡旣見後頓忘寢食旬餘方誘得歸自
茲一月入城看虎再三矣經年唯好食肉以熟肉不快
其意即啖生肉凡一食或猪頭或猪膊食之如梨棗焉
如是兒孫輩皆恐怯每入城看活虎孫兒相尋見則以
杖擊迴至孟蜀先主建僞號之明年或一日夜分開莊
門出去杳無蹤跡有行人說夜來一虎跳入羊馬城内
城門為之不開半日得軍人上城射殺分而食之其祖
父不歸絶無耗音則化為虎者是也遂訪諸得虎肉食
者獲虎骨數塊將歸葬之
　　葭萌二客
僞蜀末利州路有二客負販襍貨往葭萌市鬻之山程
巇嶮竹樹荒涼時雨初霽日將暮去市十五里餘藂林
高樹上有人云虎過溪來行人迴避二客惶忙𨕖得一
樹髙枝葉蔽人形處登之逡巡有二虎迭來攫躍或作
人聲曰人在樹上一虎曰我須上樹取之虎欲相及二
客悸慄以拄杖摏之虎呌曰刺著我眼遂下樹號呼而
逸至曙行人稍集遂下樹赴葭萌市征之所有一婦報
云任攔頭夜來醉歸刺損雙眼不來檢稅二客相顧私
語衆怪而問之因說夜來以拄杖摏損虎眼是斯人偽
為虎劫路耶衆言比處近有二虎且暴四逺村莊犬彘
駒犢殆將食盡市人遂相率持杖往攔頭家驗之纔及
中路遇一虎虎畏人多惶怖奔逃越山哮吼而去衆至
任攔頭家窺其籬隙之内但見攔頭倮形而坐兩目流
血呻吟不已衆乃叱之以杖擊笆籬其攔頭驚忙踉蹌
曵一尾突門而出目無所見撞落深坑吼怒拏攫為衆
人棒及大石斃之遂舁入市向先見之虎即攔頭妻也
休復見史傳人化為猿為魚為鱉為龜為蛇為虎之𩔖
甚多不可以智詰之矣
　　虎化為僧
武都人姓徐失其名以商賈為業開寶初往巴逢興販
其路危狹猿徑鳥道人烟杜絶猛獸羣行村甿皆於細
路中設檻穽以捕之為常矣時徐至一村安泊中夜報
云機發村人炬火照之見一老僧困憊在穽中自陳曰
夜來入村教化迴誤落穽中望諸檀越慈悲解救村甿
輩共愍開檻而出之躍跳數十成一巨虎奮迅騰躑而
逝斯畜也以人言誘喻村甿得脫其難亦智矣
　　李吹口
永康軍太平興國中虎暴失蹤誤入市市人千餘呌譟
逐之虎為人逼弭耳矚目而坐或一怒則跳身咆哮市
人皆顛沛長吏追善捕獵者李吹口失其名衆云李吹
口至矣虎聞忙然竄入市屋下匿身李遂以㦸刺之仍
以短刃刺虎心前取血升餘飲之休復雍熙二年成都
遇李因問向來飲虎血何也李云飲其血以壯吾志也
又云虎有威如一字長三寸許在脇兩傍皮下取得佩
之臨官而能威衆無官佩之無憎疾者凡虎視只以一
目放光一目看物獵人捕得記其頭藉之處須至月黑
掘之尺餘方得如石子色琥珀狀此是虎目精魄淪入
地而成琥珀之稱因此主療小兒驚癎之疾凡虎鬚拔
得者將劄蚛牙無復疼痛凡虎傷者人衣服器杖乃至
巾鞋皆摺疊置於地上倮而復僵葢虎能役使所殺者
人魂也凡為虎傷死及溺水死者魂曰倀鬼凡月暈虎
必交也凡虎食狗必醉狗虎之酒也凡虎不傷醉人頃
有一村夫入市醉歸臨崖而睡有虎來嗅之虎鬚偶入
醉者鼻中醉者大噴嚏其聲且震虎驚躍落崖而斃此
事皆聞李吹口者
　
　
　
　
　
　
　茅亭客話卷八
欽定四庫全書
　茅亭客話卷九
　　　　　　　　　　　　宋　黄休復　撰
　　天倉洞
醫人張世寧先為僧名法暈師事緜州雲山院僧曉樞
者郴人也禪觀之暇頗好燒煉太平興國初令法暈及
行者柴漢榮張保緒往昌明縣竇船山採藥入山百餘
里巖谷重深松竹蓊翳尋流霞山路至一村曰張野人
家老父及嫗皆八十餘既見法暈等語之曰前有天倉
洞某為孩孺時有二客去遊言洞中見自然餚饌皆可
食之汝可去遊唯路徑危峻常宜勉力法暈遂挈火負
糧入洞初甚隘嶮後漸高廣迤邐昏黑因執炬而行或
上或下凡十餘里漸明與人世無異嵌竇石室廣容石
人其下坦平兩畔石壁鍾乳流溢垂下長三四尺時聞
鳴籟音韻石牀茶竈相連就之畧憩或覺餒思酸饀食
面前尋有一雙酸饀悚惕驚異而食之保緒亦思蒸餅
亦如前有之遂食一枚藏一枚柴漢榮思蜜亦如前得
食之後皆忘饑渴漸覺身體輕利登陟無困憊又行三
四里阻一大江江傍履蹟果核如有人行過之處對岸
有石墻遙望雲霞隱映甍棟樓閣㯶楠花果景象幽竒
如宫觀狀微聞鐘磬之韻水急苔滑不敢過乃稽首曰
下土微賤形骸滓穢竊入洞府仰窺靈跡是塵刼因緣
不敢久住却尋舊徑而迴旣出得洞先藏者蒸餅化為
石甚重擊之如銅聲休復嘗見道書云大凡靈山洞府
若非道書標記者不可造次遊厯有龍蛇之洞多腥穢
鬼神之洞門高濶若神仙之洞隘狹仍須有水隔碍凡
人不可妄造之爾
　　鬻龍骨
蜀有蠶市每年正月至三月州城及屬縣循環一十五
處耆舊相傳古𧖟藂氏為蜀主民無定居隨𧖟藂所在
致市居此之遺風也又𧖟將興以為名也因是貨𧖟農
之具及花木果草藥什物有鬻龍骨叟與孫兒輩將龍
骨齒角頭脊之𩔖凡數擔至暮貨之亦盡因問所得之
處云某在靈池縣分棟山山去府城七十餘里北連秦
隴南接資瀘山阜岡岫之間磎洞土穴之内有能興雲
雨之處卽有龍蛻骨焉齒角頭足皆有五色者有白如
綿者有年深朽腐者大十數丈小三五丈掘而得之甚
多龍之蛻骨與蟬蛻無異又聞龍有五苦謂生時眠時
媱時怒時蛻骨時也每年秋夏中一兩度愚遙見分棟
山上隂雲勃起其間一物白色拖尾及夭蟜入雲如曵
練長七八十尺時濯錦江橋上千人縱觀食頃方拏奮
而沒旋有暴雨滂沱雷震數聲倐忽開霽得不為蛻骨
者龍乎因𧖟市有王仲璋得一蛇蛻長五六尺腹甲下
有四爪如雀之四爪胡本立得一龜小如錢緑色背有
金線界成八卦𧰼鄭伯廣得一小瓢子如壘兩皂莢子
堅實重厚無有及者休復亦曾得芝本兩層抱石而生
每𧖟市好事者凌晨而往忽有遇神仙者或有遇靈藥
者或有遇竒物者耆艾相傳青城山仙人𨼆士多因𧖟
市接救人爾
　　試金石
開寶初錦江橋側有周處士者鬻十香丸以白器貯水
浸小石子百顆餘各有紋縷如飛禽走獸花草雲鳯僧
道之形者人常聚覩歎賞之中有一石如腎形烏潤每
將磨金次色者益紫以此為異玉工見之云非試金石
乃黑玉爾後有道士見云非黑玉是寶也若欲驗之以
常石對秤此石加重數倍以水銀塗其上如傅粉焉若
以大火烹之成紫磨金君當富矣周曰安敢火烹非惡
冨也恐喪吾寶後經賊亂不知石所之休復因見道門
仙人照寶經云凡百金之處旁熏樹木皆悉黄色若要
辨之其石烏潤以水銀揩之自然粘著石上以秤秤有
金者重於常石數倍若敲磕及磓擊終不能碎須以大
火烹煅得眞金矣其金號曰寶金將煉為金液還丹服
之羽化非世之常金也昔道士所言得於此經乎
　　僧繇閣
茂州近威戎軍有僧繇閣山路巇嶮人煙杜絕髙岡之
下有龕豁如堂奥石壁上有畫觀音像一軀及當時畫
功德主少長五人其石壁年深隨勢剝落雖風雨飄潤
形狀愈明歳月經久而不昬晦不知其畫何得入石亦
不知僧繇何以至此也
　　石像
新都縣四像院僧有卧像一軀盖生於石手足頭面衣
紋纖介青黃色𨼆起狀若雕刻豈知胚混偶然成形乎
　　採枸杞
華陽邑村民段九者常入山野中採枸杞根莖貨之有
年矣因於紫山脚下見枸杞一株甚大遂斸之根本怪
異不𩔖常者長尺餘四莖如四足兩莖如頭尾若一獸
形持歸村舍家狗吠之不已至夜四隅村落羣狗聚而
吠之終夕不輟不堪其喧也遲明妻怒將充朝爨羣狗
乃不復吠矣休復見道書云枸杞茯苓人參薯藥术等
形有異者餌之皆獲上夀或除嗜慾嗇神抱和則必有
真靈降顧接引為地仙爾
　　趙公山
淳化癸巳歳冬十月青城山民往趙公山採薪遇數苖
薯藥頗大如常者村人度其下必大有薯藥遂與妻子
同掘之深三尺餘但見根鬚抱一大瓷合遂揭開視之
有一大赤蛇如爛錦盤結合内村人悸慄以鋤觸之蛇
乃翻然化一雉飛入溪水中合内唯餘一隻石簪村人
持歸山舍其夜一室如晝村人轉懼此物異常送與莊
主明年值順賊作亂不知此簪所存
　　鹿水溪蛇
陵州籍縣鹿水溪村民康化者雍熙乙酉歳秋有牧童
晚歸值雨見溪中有大蛇引小蛇蟠蜿屈曲於泥中自
大至小曳泥上岸入一穴内至末者曳泥窒其穴口並
無蹤由其童驚駭目瞠口禁不能言至前春啟蟄時方
稍語得父母問其不語之由方說溪中所見之物矣
　　魚化為石
青城縣漁者李克明釣歸傾其魚於竹器中有一魚化
為石長四寸許鱗鬛燦然若活漁人婦見而愛之將與
豎子為戲其豎子將石魚於椀水中或揺鬛振鱗浮泳
而活漁者驚異取出置土甖中因是鄰里求觀者衆在
水則活離水則為石率以為常時巡轄栢舍人虚舟取
此魚看敲之中斷致于水中不復活矣
　　趙十九
趙十九名處琪䧟銀花衘鐙為業淳化中收得一鐵鏡
頗有異常時有畢先生者名藏用字𨼆之年九十餘然
不知所修之道嘗飲酒少食自言本天台山道士入川
儒服三十餘年備厯蜀中名山勝景一日與處琪賫鐵
鏡訪愚茅亭翫之其鏡可重一斤以來徑七八寸鼻大
而圓遶鼻有四𧰼八卦外有大篆二十四字背面皆碧
色每至望夜光明愈於别夜畢先生於景徳中擕至闕
下值上封泰山因從觀大禮得召見稱旨遂與披掛賜
紫服號通真大師封香令於青城山焚修御詩送行到
川日訪愚茅亭問其鐵鏡已在貴人之處矣
　　景山人
玉壘山人景煥有文藝善畫龍涉獵經史撰野人閒話
牧豎閒談住川城北隅數畞園蔬家族數口豐儉得中
山人情性溫雅守道儉素未嘗與人有毫髪之競對人
無老少必先稱名雍熙年初有冨家王仲璋者求山人
畫龍初甚愛重後有人云景山人畫格品低於孫位黃
筌遂將染為皂山人聞之曰何不速言酬以好絹恭謝
而退嘗使小僕挈㡌隨行遇雨尋僕不見冒雨而歸妻
問何以不戴㡌衣服濡濕山人云亢陽祈雨不許人戴
帽其妻使婢送金釵還鄰家婢中路遺之泣告山人因
他處假令還鄰人山人嘗於婢僕輩知其乏困飢寒誠
謂君子不虐幼賤山人園圃中養二斑鵞夜見鵞糞中
有光明往告之山人令以水淘之獲麩金二兩餘吁誰
謂天葢髙何懲惡勸善如反掌耶
　　彈鴛鴦
章子朋者善書勒大字妙放小弩彈丸發無不中常自
衒其能至道丙申歳往嘉州書僧院額自州乗船所至
處彈獲飛禽供同船人食至青神縣維舟見二鴛鴦因
發彈斃雄者將歸烹之其雌者隨至其船見雄者在鍋
不顧沸湯投其中伸頸鼓翼長呌數聲而卒子朋戲曰
人之為偶者如此蹈湯赴火相隨如是以為笑樂左傳
謂忍人者其章子朋之謂乎
　　蠶饅頭
新繁縣李氏失其名家養蠶甚多將成値桑大貴遂不
終飼而埋之鬻其桑葉大獲其利將買肉麫歸家造饅
頭食之擘開每顆中有一蠶自此災癘俱興人口淪喪
夫蠶者靈蟲衣被天下愚氓坑蠶獲利有此徴報爾
　　太子大師
後唐大同三年魏王統軍克蜀孟先主尚莊宗妹福慶
長公主自太原節度馳赴西川至明宗晏駕宗室喪亂
朝士奔竄有新羅僧擕莊宗諸子為僧入蜀投孟主即
福慶長公主猶子也因為起院以莊宗萬夀節為名額
蜀人號為太子大師曁聖朝弔伐入見闕庭有小師宗
瑩酷好為詩其師自京歸檢校其院隳殘迨盡宗瑩與
院主元亮設謀聞於時政以其師後唐宗裔不合住川
由是為所奏發遣赴闕大師憂恚卒于劍門元亮與大
師同日暴亡宗瑩因順賊入城焚燒院宇寄食諸寺中
風恙二三年間患瘡疥狼狽終亦自縊而死鳴呼不畏
于天不孝于師能無及此乎
　
　
　
　
　
　
　
　茅亭客話卷九
欽定四庫全書
　茅亭客話卷十
　　　　　　　　　　　　宋　黃休復　撰
　　孫處士
孫處士名知微字太古眉州彭山人也因師益部攻水
墨僧令宗俗姓丘氏知微形貌山野為性介潔凡欲圖
畫道釋尊像則精心率意虚神靜思不茹葷飲酒多在
山觀村院終冬夏方能周就嘗寓青城白侯壩趙村愛
其水竹重深囂塵不入冀絶外慮得專藝學知微畫思
遲澁無羈束有位者或求之不動即絶食託疾而遁導
江縣有一女巫人皆肅敬能逆知人事知微素尚竒異
嘗問其鬼神形狀欲資其畫女巫曰鬼有數等有福徳
者精神俊爽而自與人交言若是薄相者氣劣神悴假
某傳言皆在乎一時之所遇非某能知之也今與求一
鬼請處士親問之知㣲曰鬼何所求女巫曰今道途人
鬼各半人自不能辨之知微曰嘗聞人死為㝠官追捕
案籍罪福有生天者有生為人者有生為畜者有受罪
苦經劫者今聞世間人鬼各半得非謬乎女巫曰不然
㝠途與人世無異茍或平生不為不道事行無過詎有
桎梏及身者乎今見有王三郎在㝠中足知鬼神之事
處士有疑請自問之知微曰敢問三即鬼神形狀欲資
所畫俄有應者曰今之所問形狀醜惡怪異之者皆是
魍魎輩神者一如陽間尊貴大臣體貌魁梧氣㟁高邁
蓋魂魄强盛是以有精爽至於神明非同淫厲之鬼爾
知微曰鬼神形狀已得知矣敢問鬼神何以侵害於生
人應者曰鬼神之事人皆不知凡鬼神必不能無故侵
害生人或有侵害者恐是土木之精千歳異物血食之
妖鬼也此物猶人間之盜賊若無故侵害生人偶聞於
神明必加侵害亦不異盜賊之抵干憲法爾若人為鬼
所害者不聞乎為惡於𨼆者鬼得而誅之為惡於顯者
人得而誅之乎知微曰明神禱之而求福有之乎應者
曰鬼神非人實親於徳是依皇天無親亦惟徳而是輔
凡有徳者不假禱祈神自福之若素無徳行雖勤禱之
得福鮮矣知微曰今㝠中所重者罪在是何等應者曰
殺生與負心爾所景奉者浮圖敎也知微曰某之後事
可得聞乎應者曰禍福之事不可前告神道幽秘弗許
預知也知㣲曰今欲酬君君欲希我何物應者曰望君
濟我資鏹數百千貫知微辭之應者曰所求者非世間
銅鐵為者乃楮貨爾知微乃許之應者曰燒時慎勿使
著地可以薪艸薦籍之向一處以火爇不得攪剔其錢
則不破碎一一可達也遂依教蟠紙錢數百千貫噫昔
漢世以前未知幽㝠以何為賂遺之物爾
　　黄處士
黄處士名延矩字垂範眉陽人也少為僧性僻而簡常
言家習正聲自唐以來待詔金門父隨僖宗入蜀至某
四世矣琴最盛於蜀製斵者數家惟雷氏而已又云雷
氏之琴不必盡善有瑟瑟徽者為上金玉者為次螺蚌
者亦又次焉所以為異者岳雖髙而絃低雖低而不拍
面按之若指下無絃吟振之則有餘韻非雷氏者箏聲
絶無琴韻也處士常言隋文帝子蜀玉秀造千面琴散
在人間故有號寒玉韻磬響泉和志者琴則有操引曲
調及弄絃則有歌詩五曲一曰伐檀二曰鹿鳴三曰騶
虞四曰鵲巢五曰白駒葢取諸國風雅頌之詩聲其章
句以律和之之謂也非歌詩之言則無以成其調也本
詩之言而成調非因調以成言也諸詩皆可歌也咸平
中知州馮公知節召孫知微畫俾處士彈琴二公俱止
僧舍嘗㑹愚茅亭進士張及贈之詩曰二公髙節厭喧
卑同寄蕭宫共展眉玉樹氷壺齊品格野雲臯鶴本追
隨泉流指下何人賞岳峭毫端秖自知綣戀賢侯美風
敎故山歸去尚遲遲祥符壬子秋告歸鄉里遺愚養和
一法是年冬病卒年八十其樂天知命者歟
　　程先生
程先生名賁字季長自號丘園子江陽人也世習儒少
孤力學立身介潔跬步一言必循禮則雖家童稚子應
對進退不踰規矩先生尤嗜酒復喜藏書自經史子集
之外凡竒訣要録未嘗聞於人者畢珍收之亦多手冩
焉其間復混以名畫古琴瑰異雅逸之玩無所不有雖
年齒已暮而志好益堅目游簡編未少暫息每謂所知
者曰余五十年簡冊鈆槧未嘗離手其勤至也如此嘗
譔太𤣥經義訓功未就寢疾而卒年七十有四易曰不
事王侯高尚其事其是之謂乎
　　杜大舉
杜鼎昇字大舉形氣清秀雅有古人之風鬻書自給夫
婦皆八十餘每遇芳時好景出郊𨕖勝偕行人皆羡其
高年逸樂如是進士張及贈之詩曰家本樊川老蜀都
世家冠劒豈寒儒筆耕尚可儲三載酒戰猶能敵百夫
僻愛舜琴湘水弄每縣孫畫醉仙圖孟光笑語長相逐
喚作梁鴻得也無嘗手冩孫思邈千金方鬻之凡借本
校勘有縫折蠧損之處必粘背而歸之或彼此有錯誤
之處則書劄改正而歸之且曰使人臣知方則忠使人
子知方則孝自於千金方中得服玉泉之道行之二十
年獲筋體强壯耳目聰鑒每寫文字無㸃竄之誤至卒
方始閣筆服玉泉法去三尸堅齒髪除百病玉泉者舌下
兩脈津液是也但能每旦起坐瞑目絶慮叩齒二七通
潄令滿口乃吞之以意送至臍下炁海一七遍經久自
然如流水瀝瀝下坎澗之聲如此則百脈和暢所以黄
庭經云玉池精水灌靈根又曰漱咽靈液災不干其是
之謂乎
　　任先生
任先生名玠字溫如蜀人也學識廣博人皆師仰之大
中祥符初樂安公中正鎮蜀日請先生於文翁石室大
集生徒講說六經以紹文翁之化由是蜀中儒士成林
矣大中祥符末有諫議大夫凌公策莅蜀聞先生之名
表薦于上詔入京先生進龍圖紀聖詩一千韻酬以汝
州團練推官三讓辭官表云伏念臣早年髪白悲老態
之遽臻觸事心闌覺死期之將至乞授一子官蒙聖恩
與子偕任醴泉主簿天禧元年欲就居嵩山般家之蜀
因與鄉人前秦州隴城主簿張逵中行秩滿歸川二人
同訪愚茅亭觀舊題之處云昔日髙年有道之士今已
物故未逾一紀故友將盡我雖存也餘生㡬何先生留
一絶於亭壁云聚散榮枯一夢中西歸親友半成空唯
餘大𨼆茅亭客垂白論交有古風天禧二年先生遊寧
州卒于旅舎揚子法言曰通天地人曰儒誠哉是言天地
間萬𩔖中惟人最靈然愚蒙者萬而賢智者一處賢智
而志於道者復㡬何人如任先生者可謂通天地人而
知命守道者也
　　譚居士
譚居士名仁顯成都人也以醫為事居郡城東南隅所
居庭廡籬落間徧值艸藥年髙而精神愈壯無喜怒故
毁譽不能動其心手持數珠常誦佛經於閭巷聚落中
治病所得錢帛隨即分授於貧者竟以不言但行隂施
黙益之道每行藥至午方歸則閉户靠壁瞑目而坐大
中祥符乙卯冬示疾端坐而逝時齒一百人未化前人
問居士有長生法對曰至於導養得理以盡性命百年
猶厭其多況久生之苦乎
　　小童處士
童處士名益字友賢因兄能畫相學習而頓悟若生而
知之大凡性有巧拙畫無古今蜀末歸命聖宋以前有
張杜二人善畫佛像羅漢有張南本畫人物車馬黄伯
鸞花雀竹石李昇山水李文秀寫真自往及今有童君
與前輩不相下也童君於海雲山寺畫慈寺如來十六
羅漢大聖慈寺三學院楞嚴經變相玉局化龍虎君二
十四化神仙天慶觀龍虎君聖祖殿岳瀆神祗所有神
仙侍從向背低昻無遺其勢者鳥獸洪纖樹石山水無
遁其形者而又筆蹤遒健天機俊逸九曜院寫張侍郎
真精神氣韻如出素壁之前時推妙手張侍郎在任日
俾童君畫鮑倩五禽圖於五勢之間各寫侍郎真在其
中侍郎展開曰老夫山野豈堪圖之因是優禮待之祥
符中於愚茅亭圖水石六堵謂愚曰時輩皆云彈琴非
是樂寫真非是畫是耶非耶請為言之愚對曰春秋左
氏傳晉侯觀于軍府見鍾儀問曰南冠而縶者誰也有
司對曰鄭人所獻楚囚也使稅之召而弔之再拜稽首
問其族對曰伶人也能樂乎對曰先父之職官也敢有
二事使與之琴操南風杜預注云伶人樂官也豈不謂
琴為樂乎南齊謝赫論畫有六法一曰氣韻生動二曰
骨法用筆三曰應物像形四曰隨𩔖傳彩五曰經營位
置六曰傳移模寫其寫真者於畫六法中一法爾豈不
謂之畫乎若秪以畫人頭面而已豈曰盡善若秪以寫
真擅名不亦寡乎譬諸膳夫和羮醯醢鹽梅以烹魚肉
齊之以味闕一不可今國朝取士於詩賦策論闕一者
不中其𨕖也則知君子之道貴乎全也畫與學雖殊功
用奚異君其全和童曰益雖不敏請事斯語矣
　
　茅亭客話卷十
