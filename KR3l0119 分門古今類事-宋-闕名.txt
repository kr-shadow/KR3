#+TITLE: 分門古今類事-宋-闕名
#+DATE: 2016-06-11 12:24:21
#+SOURCE: github.com/kanripo/KR3l0119 master d6dcecc6                
欽定四庫全書　　　　　子部十二
　分門古今𩔖事縂目　　　小説家𩔖二(異聞之屬/)
　　卷一
　　　帝王運兆門上
　　卷二
　　　帝王運兆門下
　　卷三
　　　異兆門上
　　卷四
　　　異兆門中
　　卷五
　　　異兆門下
　　卷六
　　　夢兆門上
　　卷七
　　　夢兆門中
　　卷八
　　　夢兆門下
　　卷九
　　　相兆門上
　　卷十
　　　相兆門下
　　卷十一
　　　卜兆門上
　　卷十二
　　　卜兆門下
　　卷十三
　　　䜟兆門上
　　卷十四
　　　䜟兆門下
　　卷十五
　　　祥兆門
　　卷十六
　　　婚兆門
　　卷十七
　　　墓兆門
　　卷十八
　　　雜誌門
　　卷十九
　　　為善而增門
　　卷二十
　　　為惡而削門
　　　　(臣/)等謹案分門古今𩔖事二十卷不著撰人
　　　　姓名宋史藝文志亦未著録卷首題蜀本二
　　　　字葢宋時四川書肆刋行之本第八卷内載
　　　　有先大夫龍泉夢記一篇末署政和七年三
　　　　月宋如璋記記中自稱崇寧乙酉拔漕解次
　　　　年叨第是如璋本蜀士嘗舉進士入官其作
　　　　此書者即如璋之子故書中稱如璋為先大
　　　　夫特前後無序跋其名已不可復考矣書分
　　　　十二𩔖凡帝王運兆門二卷異兆門三卷夢
　　　　兆門三卷相兆門二卷卜兆門二卷讖兆門
　　　　二卷祥兆門一卷婚兆門一卷墓兆門一卷
　　　　雜誌門一卷為善而增門一卷為惡而削門
　　　　一卷大㫖在徵引故事以明事有定數無容
　　　　妄覬而又推及於天人感應之捷以著惠廸
　　　　吉從逆凶之所以然雖採摭叢瑣不無涉於
　　　　誕幻而警發世俗意頗切至葢亦前定録樂
　　　　善録之𩔖且其書成於南渡之初中間所引
　　　　如成都廣記該聞集廣徳神異録唐宋遺史
　　　　賔仙傳蜀異記搢紳脞説靈驗記靈應集等
　　　　諸書皆後世所不傳亦可以資博識之助故
　　　　存之以備小説家之一種焉乾隆四十三年
　　　　六月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　分門古今𩔖事卷一
　　帝王運兆門上
　　　陸賈天命
樊噲嘗問陸賈曰自古人君皆云受命於天必有瑞應
果然乎賈應之曰有夫目瞤得酒食燈花得錢財乾鵲
噪而行人至蜘蛛集而百事喜小既有證大亦宜然故
目瞤則呪之燈花則拜之鵲噪則餧之蛛集則放之况
天下大寶人君重位非天命何以得之哉瑞寶信也天
以寶為信應人之徳故瑞應天命不可以力取由是觀
之符瑞之應所以顯帝王之休命故先儒謂聖人之興
必有非常之物人弗能致者出焉以明有所屬授固不
可厚誣於世柳宗元作正符詩言董仲舒等推古瑞物
以配受命其言𩔖淫巫瞽史遂與詩書所著元鳥巨跡
大電大虹白狼嘉禾之瑞併以為詭譎闊誕不足信可
謂好異而不經矣余懼世人拘子厚之作棄天弗徵背
人道以自任故首標陸賈之言然後取周漢以來古今
帝王運兆之興衰符瑞之應騐定于前契于後者集而
録之以見其信而有證云(西京/雜記)
　　　周武得璽
商紂昏亂武王將欲伐之師渡孟津白魚入于王舟有
火復于王屋流為烏此受命之祥也牧野有一樵夫採
木探髙鳥之巢得赤玉璽文曰水徳將絶木祚方盛文
皆大篆紀商之世厯已盡而姬之聖徳方隆是以三分
天下皆歸周元元之𩔖嗟殷亡之晚而恨周興之遲至
成王定鼎于郟鄏卜世三十卜年七百皆天命所定也
劉孝標謂命運之定逝者不可招來者不可拒其斯之
謂歟(西漢及/拾遺記)
　　　叔虞封唐
唐叔虞周武王之子成王之弟初武王與叔虞母㑹時
夢天謂武王曰余命汝生子名虞余與之唐及生子文
在其手曰虞因命之曰虞及成王立與叔虞戯削桐葉
為珪曰以此封若于唐周公入賀請擇日封叔虞成王
曰吾與之戲耳周公曰天子無戲言言則史書之禮成
之樂歌之於是遂封叔虞於唐此雖出於成王之戲周
公之請然天命已定於叔虞未生之時雖欲不封不可
得也栁宗元作桐葉封弟辨以為史佚成之不可信是
烏知天實成之歟(史記/)
　　　趙鞅病寤
趙簡子鞅疾五日不知人寤而語曰我之帝所與百神
游甚樂有一熊欲援我帝命我射之熊死又有一羆亦
來復射之羆死帝賜我二笥皆有副吾見兒在帝側帝
屬我一翟犬告我曰晉國且衰七世而亡今余以舜之
胄女孟姚配而七世之孫使董安于受其言而書藏之
後簡子出有人當道不去簡子見之曰譆吾昔所見子
晰也當道者曰主君之疾臣在帝側簡子曰吾射熊與
羆何也當道者曰晉國且有大難主君首之帝令君滅
二卿熊與羆皆其祖也簡子曰賜我二笥有副何也答
曰主君之子將克二國於翟皆子姓也簡子曰吾見兒
在帝側何謂賜以翟犬當道者曰兒主君之子也翟犬
者代之先也主君之子且必有代及主君之後嗣且有
革政而胡服并二國於翟簡子欲延以官當道者曰臣
野人致帝命耳遂不見簡子書藏之府後二年三臣作
亂簡子遂滅范中行二卿其子無殈母翟婢也簡子以
無殈賢廢太子伯魯而立無殈是為趙襄子知伯攻襄
子襄子保晉陽遇三神於王澤授以竹二節朱書曰天
使汝反滅知氏賜以林胡之地至于後世且有伉王左
袵奄有河宗至于諸貉南伐晉北滅黑姑襄子受之與
韓魏合謀果滅智伯於是趙北有代南并智氏彊于韓
魏至于武靈王果七世矣吳廣内其女娃嬴孟姚也甚
有寵於王王遂胡服并略胡地悉如天帝與三神之言
太史公備載於世家以見興廢之有命也(史記/)
　　　楚平壓紐
楚共王無冢嗣有寵子五人乃有事于羣望而祈曰請
神擇於五人者乃以璧見曰當璧而拜者神所立也乃
宻埋璧於太室之庭使五人齊而長入拜康王跨之靈
王肘加焉子干子晳皆逺之平王弱抱而入再拜皆壓
紐其後共王薨康王靈王相繼立子干子晳皆不得立
平王終有楚國故叔向曰芉姓有亂必季實立獲神故
也豈非壓紐之驗已前定於當璧之拜乎(左傳/)
　　　始皇備胡
秦始皇既并天下自號始皇帝後世以計數二世三世
以至萬世傳之無窮也二十三年燕人盧生入海還以
鬼神事奏録圖書曰亡秦者胡也始皇不知胡為人名
乃使蒙恬擊胡又築城河上為塞以備胡三十六年遣
使天下使者從闗東過華隂有神人持璧遮使者曰為
吾遺鎬池君今年祖龍死因忽不見祖者始也龍為君
象謂始皇也使者以聞始皇黙然良久曰山鬼不過知
一嵗事耳於是遂出遊少子胡亥請從至七月始皇亡
於沙丘平臺李斯趙髙立胡亥襲位為二世皇帝而秦
果亡圖書之言合若符契葢天方興漢其業將成則命
已定矣始皇乃竭海内之力以備胡曷益哉(史記/)
　　　漢髙靈符
漢髙祖為泗上亭長常從王媪武負貰酒時飲醉卧武
負王媪見其上常有怪歳竟此兩家常折劵弃責吕公
好相人見髙祖狀貌曰臣相人多矣無如季相因以女
歸之生孝惠及魯元田中有一老父相吕后曰夫人天
下貴人也令相孝惠曰夫人貴者此男也及髙祖來吕
后具言乃追問老父老父曰嚮者夫人兒子皆似君君
相貴不可言及以亭長送徒驪山到豐西澤中令壯士
一人行前還報曰前有大蛇當徑髙祖曰壯士行何畏
乃拔劍斬蛇後人行至蛇所有一老嫗夜哭人問何哭
曰吾子白帝子也化為蛇當道今者赤帝子斬之人以
為不誠欲苦之忽不見秦皇帝曰東南有天子氣乃東
遊以厭之髙祖隠芒碭山澤吕后常求得之髙祖怪
問吕后后曰季所居常有雲氣故從往常得季後入闗
范增説項羽曰沛公入闗吾使人望其氣皆為龍成五
色此天子氣也急擊之頼項伯得免班彪王命論曰餓
饉流𨽻饑寒道路所願不過一金然終於轉死溝壑葢
貧窮亦有命也况天子之貴四海之富神明之祚可妄
起哉若乃髙祖靈瑞符應可畧聞矣初劉媪姙髙祖而
夢與神遇震電晦冥有龍蛇之怪及其長而多靈有異
于衆是以王武感物而折劵吕公覩形而進女秦皇東
遊以厭其氣吕后望雲而知所處始受命則白蛇分西
入闗則五星聚故淮隂留侯謂之天授非人力豈不信
哉(漢書/)
　　　元后天璽
元后在家常有白鷰銜石大如卵墮后績筐中取之石
自剖為二其中有文曰母天下后乃合之遂復合不可
開乃寳藏焉及為漢皇后置之璽笥中謂之天璽(西/京)
(記/)
　　　光武符應
漢光武諱秀字文叔圖䜟劉秀當為天子故國師公易
名秀以應之光武常徇河北㑹王郎起邯鄲乃入薊王
郎新盛光武南出晨行至滹沱河無船衆皆憂適遇氷
合得過未畢數車而陷進至博城惶惑不知所之有白
衣老父在傍指曰努力信都郡為長安守去此八十里
光武馳赴之先是光武生於建平元年有赤光照室方
士夏賀良上言漢家厯運中衰當再受命改號太初王
莽忌惡劉氏以錢文有金刀改為貨泉或以其文為白
水真人望氣者見舂陵郭曰氣佳哉鬱鬱葱葱然同舍
生强華自闗中奉赤伏符曰劉秀發兵捕不道四夷雲
集龍鬭野四七之際火為主此皆受命之符雖白魚之
應何以加之(漢書/)
　　　魏文黄龍
建安六年魏武大破𡊮紹于官渡先是殷馗者善天文
言後五十歳當有真人起梁沛間其鋒不可當至是恰
五十年而公破紹天下莫敵矣至熹平時黄龍見譙大
史單颺謂其國當有王者興不及五十年龍必復見内
黄人殷登記之後四十五年黄龍果復見于譙登曰颺
之言其必騐乎由是文帝即位葢文帝生于譙龍見之
應也議者多以魏為紫色閏位而天亦應之何耶其他
圖䜟所著期運符命並見于本紀(漢書/)
　　　孫權豹尾
吳孫權常獵於武昌樊山下見一老母問權曰獵何獲
對曰只獲一豹母曰何不竪其尾忽然不見後權稱尊
號乃立廟于山下(武昌/記)
　　　晉元王䇿
晉太安之際童謡云五馬浮渡江一馬化為龍及永嘉
之亂元帝與西陽汝南南頓彭城五王獲濟而帝遂即
大位化龍之應也于時玉冊見于臨安麒麟神璽出於
江寧日有重暈皆以為中興之象焉夫二曜五緯天地
之精氣其應見上其本在下至治將興則日星呈祥及
夫將廢則躔次告凶是豈無尸之者乎(晉史/)
　　　宋武龍章
宋髙祖武帝諱裕小字寄奴姓劉氏微時常遊京口竹
林寺獨卧講堂前上有五色龍章衆僧見之驚行止時
見小龍二附翼樵漁山澤同侣亦覩焉及貴龍形更大
伐荻新洲見大蛇射之傷明日復至聞杵臼聲見童子
數人衣青衣於榛中搗藥問其故答曰我王為劉寄奴
所射合散傅之帝曰王神何不殺之答曰寄奴王者不
死不可殺叱之皆散收其藥而反每遇金瘡傅之並驗
嘗觀昔人論運命者謂河出圖洛出書赤鳥銜丹白魚
登舟神母告符神父指路字成木葉字出蝸涎是皆天
命已定非有言語之聲芬芳之臭可得而知也徒慿物
以效意假神以告人觀諸孫權宋武為不誣矣(南史/)
　　　武陵石立
宋元嘉七年五月武陵山隤兩石髙丈餘如人雕刻精
竒形如古石闕占者云武陵出天子其年八月孝武始
生後宫十五年封武陵王三十年即帝位葢石立之應
也(王子年/拾遺記)
　　　明帝移宅
宋明帝封湘東王孝武為開宅邸方鑿池獲赤玉二枚
及入朝乃居西邸建平王景起宅在建陽門外始成詔
以一宅換之自西邸移入新宅河洛䜟云靈耀豫見東
南隅而二邸皆處宫城之東南在巽地盖天應之也(宋/明)
(帝自/叙)
　　　齊髙授位
齊髙帝在淮隂理城塹掘得古錫下有篆書諸人皆不
能識王僧真獨曰此何須辨錫而有九九錫之兆也初
帝年十七常夢乗青龍上天西行逐日及貴舊塋在武
進其上常有五色雲又有龍出焉宋明帝疑之常出鎮
淮隂每懐憂懼忽見神人謂曰無所憂子孫當昌盛淮
南太守孫奉伯與帝同室卧夢帝乗龍上天於下捉龍
脚不得覺而謂曰兖州當大庇生靈而我不得與也奉
伯果卒於宋世崔靈運夢天謂已曰蕭道成是我第十
九子我去已授之天子年位盖自三皇五帝以降受命
之次至帝為十九也先是宋武帝於嵩山得玉璧三十
二枚神人云此宋卜世之數夫三十二者二三十也宋
至齊果六十年帝之符應其前定有如此也具見本紀
(南/史)
　　　神武遇神
北齊神武少與劉貴賈智出獵兔逸至迥澤一茅屋為
犬所噬鷹兔俱死神武射犬犬斃有二人持神武衣甚
急其母盲乃曵杖呵之曰何故觸大家因出酒烹羊以
飲之自云有知徧捫諸人言並貴至神武曰皆由此人
飲竟而出還更訪之則本無人居乃知向者非人也殆
亦假神以告者歟(典畧/)
　　　陳氏金字
陳髙祖受禪之日其夜㑹稽人史溥夢朱衣吏衣武冠
自天而下導從數十至太極殿前北面執玉䇿金字曰
陳氏五主三十二年遂凌空而去嗚呼天人相交氣應
混并宻然相闗為表裏其可誣哉(南史/談藪)
　　　韋鼎望氣
陳武帝在南徐州鼎望氣知其當王因謂之曰明年有
大臣誅死後四歳梁代終天之厯數當在舜後陳氏是
也後四年武帝遂受禪至徳初鼎盡貨田宅謂友人曰
江東王氣盡于此矣吾與爾當葬長安期運將及故破
産爾初鼎聘周遇隋文帝謂曰公不久必大貴貴則天
下一家歳一周天老夫當委質及陳亡文帝召入待遇
甚厚夫天不言以氣與象傳吉㓙其應騐之速雖桴鼓
之答鐵炭之動不過也(南史/)
　　　梁武蹕聲
梁武初為司徒祭酒與范雲俱在竟陵王西邸情好懽
甚永明末梁武卜居東郊之外雲亦築室相依梁武每
至雲所雲妻嘗聞蹕聲自是盡心推事(南史/)
　　　蕭紀改元
蕭紀字世詢梁武之子也為益州都督侯景之難乃僣
號改元曰天正暗與蕭棟同號時棟為景所立亦改元
天正也識者云於文天為二人正為一止天意若曰二
人各一年而止也其後果悉如所言昔桓𤣥當晉世亦
僣改年號為大亨當時謂亨者於文為二月了後𤣥之
敗果在仲春由此觀之倔强之徒茍恣縱于一時者適
所以發帝王之英靈爾(南史/)
　　　孔靖晝寢
孔靖字季恭㑹稽山隂人宋武帝東征孫恩屢至㑹稽
過季恭宅季恭正晝寢有神人衣服非常謂曰起天子
在門既而失之遽出適見帝延入結交執手曰卿後當
大貴於是曲意禮接贍給甚厚及宋武受命加以開府
儀同三司不受薨以為贈(南史/)
　　　陳文簫鼓
到仲舉字徳言仕梁為長城令陳文帝居鄉里嘗詣仲
舉時天隂雨仲舉獨坐齋内聞城外有簫鼓聲俄而文
帝至仲舉異之帝常宿仲舉帳中忽有神光五采照于
室内由是深自結文帝嗣位授侍中予觀前史見王者
之興其鄉黨故人有起耕販而取將相十數世不絶者
葢其遇之之異耳如宋武在門梁武蹕聲陳文簫鼓此
其尤異也范雲孔靖仲舉遂因之以致貴顯豈徒然哉
(南/史)
　　　太武遷都
後魏太武時嵩陽太室中有寶神像長數寸乍見孝文
大和中有人避瘧於此廟見太武來造神因曰昨朝天
帝帝許易都洛陽當得四百年神言昨已得天符矣太
武出神謂左右曰彼性貪天符但言四十而云四百年
後孝文遷都洛陽果得四十年神言天符其數先定矣
(古今五/行記)
　　　煬帝縱魚
煬帝時有獻巨鯉者帝問漁者何姓曰姓解乃丹書解
生二字于額縱之池中後見此魚益大出於波瀾解字
已不全惟存角生字帝惡之欲射而魚沒竭池索之不
獲葢鯉而角生乃李唐將興之兆也噫自古興廢之兆
必有吉㓙之符符至而能竦然以道徳合之則瑞應可
保故武王周公饗魚烏之瑞君臣祗恐動色相戒至於
庸常覩之於瑞則自矜而懈其所修於異則自忽而逆
其所戒由是瑞反為妖妖遂為災鄭之龍魯之麟漢之
白雉莽之黄犀是也若夫逢㓙而懼反躬自敕則孽可
更而為瑞商之桑榖成王之大風宋景之熒惑從可知
矣煬帝覩巨鯉之變不知修徳乃竭池索之是逆其變
而欲以力勝天也烏得不亡乎(□史/)
　　　周祖破齊
後周太祖時有李順興者世傳秦築長城之日已為北
面軍主或隱或見愚聖莫測魏自永熙之後權雄分據
齊神武興軍數十萬次沙苑太祖地狹兵少懼不當敵
須臾順興來直云黄狗逐黑狗黄狗夾尾走于時東軍
旗幟尚黄西兵尚黑太祖悟其言遂力戰果大破神武
(出廣古今/五行志)
　　　隋文移都
長安朝堂即舊楊村村門大樹猶在初周有異僧棖公
言詞多驗時有人集于樹下棖公逐去之曰此天子坐
處汝等何敢居此至隋文即位果移都于此後隋末望
氣者云乾門有天子氣連太原甚盛煬帝乃置離宫數
游汾陽以厭之後唐髙祖起并汾遂有天下云(南京/記)
　
　
　
　
　
　
　
　
　
　分門古今𩔖事卷一
欽定四庫全書
　分門古今𩔖事卷二
　　帝王運兆門下
　　　髙祖天啓
隋開皇末有老翁謂唐髙祖狀貌甚異曰隋氏將絶李
氏將興天之所命將在君也髙祖惕然拒之翁曰既為
神所授寧用爾耶但在丹丘子之後帝曰丹丘謂誰翁
曰公之道侣但公不知耳天之所啓神器所屬必在二
人彼若無意公自得之帝問安在曰鄠杜間隱居帝乃
詣焉既見貌若氷雪隱几持頥塊然自處遽曰吾久厭
濁世汝羶於時者顯晦既殊幸無見忌帝愕而謝因啓
曰隋氏將亡已有神告當天禄者其在我宗僕宿叶𠖇
徵謂鍾大運切知先生之道亦契天人之兆夫兩不相
下必將决雌雄於鋒刄衒智力於權謀深恐中原久罹
劉項之患是來實有心焉欲濟斯人於塗炭耳殊不知
先生弃唐虞之揖遜躡巢許之遐蹤僕所謂醯鷄夏虫
未足以窺大道也先生頷之帝復進曰天下之廣豈一
心一慮所能周僕視前代之理亂在輔佐得其人耳茍
非伊周臯䕫之徒秦漢以還皆瑣瑣常材不足數今先
生尚不屈堯舜之位固蔑視伊臯矣一言可致昌運得
無誨我乎先生曰功業隨時不可妄致廢興有數非人
力所造且非吾之所知也訖不對帝還後再訪之則其
室已墟矣髙祖遂有天下(神告/録)
　　　太宗書生
太宗生方四歳有書生謁髙祖曰公在相法貴人也必
有貴子及見太宗曰龍鳯之姿天日之表其年㡬冠必
能濟世安民書生已去使人追之不知所往因以為神
乃採其語名之曰世民焉(唐史/)
　　　中宗抛石
唐中宗廢處房陵仰天而歎因抛一石于空中而祝之
曰我後帝者此石不落其石遂為桑枝格住至今猶存
常有人渡水拾得古鏡進之帝照面鏡中人忽語曰即
作天子未浹旬復帝位(獨異/志)
　　　天后知命
唐武三思已封王后欲立之晚歳獲一妓曰綺娘有出
世色三思寵以專房情意大惑欲詫於人乃置酒㑹公
卿莫不畢至惟狄梁公託疾不往酒行命綺娘佐酒清
歌艶舞妙絶一時魏元忠有詩曰傾國精神掌上身迴
風驚雪上香裀須㬰舞徹霓裳曲騃却髙堂滿座人拾
遺蘇琨和之曰紫府開罇召衆賔更令妖艶舞紅裀曲
終獨向筵前立滿眼春光射主人三思大喜惟恨梁公
不至謂其客曰何薄我哉吾欲致之死地易若反掌客
乃告公曰公為社稷計何不外柔順以接之而欲為兇
小所圖乎公然之異日三思復開宴衆客未至公先往
謝三思曰嚮以薄命恨不得見麗人今日先至願一見
之三思喜笑令人召綺娘小僕曰不見矣三命三返皆
曰杳不可見三思色變自入求之至於小閣中聞有異
香俯而聽之乃綺娘其聲細如嬰兒而分明可辨三思
大驚曰何至此也綺娘曰我非人也乃上天花月之妖
帝遣我來奉笑言亦欲蕩公之心爾天方眷李氏他姓
不可當願公無異志則終保富貴不然武氏無遺𩔖狄
公時之正人我不敢見安李氏者必狄也遂寂不聞耗
三思出曰綺娘異疾不可見是日三思曲意迎接梁公
㑹罷密以此事聞天后后知天命已定不可强求不久
迎廬陵王囬闕矣(甘澤/謡)
　　　睿宗金牛
唐睿宗在藩邸有蝸涎成天子字在寢室之壁心懼之
以泥塗去數日復如舊如是者三及即位鑄金銀蝸牛
數百枚於功徳前供養亦有琢玉為之者後人時有得
之焉(酉陽/雜爼)
　　　憲宗龍木
元和時内給事張維則自新羅使回於海上洲島間遇
神仙遺一玉函中有金龜玉印龜五寸上負黄金玉印
方一寸八分其篆文曰鳯芝龍木受命無疆維則具進
是年寢殿前連理生靈芝二株宛如龍形上曰鳯芝龍
木豈無騐乎(酉陽/雜爼)
　　　得寳改元
開元末𢎞農古函谷闗得寳符白石赤文成桒字識者
解之云桑者四十八所以示明皇御厯之數及帝幸蜀
之歳果四十八得寶之年改元天寶初帝幸東都因秋
霽與一行師共登天宫寺閣臨眺久之遐顧悽然歎謂
一行曰吾甲子得終無患乎一行曰陛下幸萬里聖祚
無疆及西狩至成都前望大橋上舉鞭問左右是橋何
名節度使崔圓進曰萬里橋上歎曰一行之言今果符
吾無憂矣(松忩録及開/元傳信記)
　　　叱像占年
唐初有神像用金製傳云周隋間術士鎔範成之天后
命置宫中扄其殿宇甚嚴𤣥宗啟而觀焉時肅宗在東
宫代宗尚稚俱侍上上問力士此像有何異力士曰前
代所製可以占在位之年其法當厲而叱之儻年永則
其像揺震不然一撼而止上即嚴呵之其像若甚懼揺
震移時仆于地上喜笑言誠如説我為天子㡬何時力
士拜賀上命太子叱之其像微震命皇孫叱焉亦動揺
久之其後明皇在位四十八載肅宗在位六年代宗在
位十九年盡契其占天命素定惟神得而知之雖郟鄏
之卜不是過也(宣室/志)
　　　岧郎似我
徳宗降誕三日𤣥宗觀之肅代二宗以次侍保母襁褓
徳宗來呈色不白晳龍體不舒肅代不悦以手自下遞
傳呈上明皇一顧曰真我兒也謂肅宗曰汝不及他又
謂代宗曰汝亦不及他髣髴似我後在位二十七年肅
代真不及也明皇幸蜀至中路曰岧郎亦一度到此來
及後德宗幸梁乃應其騐豈非天命前定不可力改故
明皇先知之審而終不得免耶(注闕/)
　　　一行當歸
一行師欲歸寂留物一封令弟子進帝發而視之乃蜀
當歸也初不喻其㫖及幸蜀囬乃知微意深歎異之其
事與羅公逺無異以此知行止自有前定豈人力哉(開/元)
(記/)
　　　佐卿留箭
明皇天寳十三載重陽獵于沙苑見雲間孤鶴上御弧
矢一發而中鶴帶箭西南而逝益州去城十五里有明
月觀觀東第一院最為幽絶每有青城道士徐佐卿一
歳三四至甚為道流傾仰一日忽自外來曰吾行山中
為流矢所中此箭非人間所有留之壁上後年箭主到
此當付之仍記云留箭之時則十三載九月九日後明
皇幸蜀偶至斯觀見所掛箭取而翫之葢御箭也究其
題乃沙苑飜飛當日集此上大竒之因歎其幸蜀之兆
已定于此其事與一行當歸及萬里之䜟相符合焉(薛/用)
(弱集/異記)
　　　審音知變
明皇一日聞奏霓裳曲不樂取筆記之於前殿之楹髙
力士乗間請之帝曰朕所記殿柱半月後當有叛者朕
聽樂知之夫五音克諧無相奪倫早來之音宫聲弛而
商聲重角聲散徴聲廢羽聲漓宫弛者君弱也商重者
臣强也角為民而散則流徵為事而廢則亂羽為物而
漓則浮又商音焦焦者灰之象其應主兵吾憂邊臣將
叛天下將亂主弱而臣强也帝又取蓍布卦得離曰重
離二明相繼上離白虎下離青龍白虎道路神皆西方
之物吾將西遊矣後一日帝幸虢國夫人第貴妃曰妾
昨夢與帝遊驪山方食火發驛旁大木千株皆焚帝遂
跨一白龍去如飛妾跨一黑龍甚緩叱之見一物青面
鞭龍數下龍觸一峰而堕妾亦沈一小室青面曰某此
峰神也妃子合居此俄一騎曰帝命妃子受益州牧蠶
元后仍賜絲百鎰遂覺不知是何祥也後漁陽叛書至
帝果西幸至馬嵬六軍不進以誅楊國忠為名合門少
長皆為兵所殺軍尚未進曰禍胎尚在遂賜貴妃死於
古佛廟以帛縊之陳尸寺門既解帛而氣復來遂再縊
之乃絶前次安平驛帝曰樂音與妃子之夢皆應矣驪
與離同音驛與易同音易旁木楊字也俱焚乃滅族之
象也吾跨白龍乃西遊耳彼跨黑龍隂暗之象龍堕沈
於一室乃古寺之應峰神乃山鬼一騎為馬馬嵬是矣
益州牧蠶蠶必有絲絲而加益縊字也仍賜百鎰再縊
而後絶也略無差誤信夢之前定如此後肅宗即位靈
武非重離之應乎帝曰重明乃一家事吾家失之吾家
得之又何憾然則帝王興衰豈偶然哉(成都/廣記)
　　　遇神為備
天寶末崔圓在益州暮春上已與賔客將校數十百人
具舟檝遊于江都人縱觀如堵是日風色恬和波流靜
謐初宴作樂賔從肅然忽聞下流數十里絲竹競奏笑
語喧然風水傳送如咫尺須㬰漸近樓船百艘塞江而
上皆以錦繡為㠶金玉飾舟旄纛葢傘旌旗戈㦸繽紛
照耀中有朱紫十數人綺羅妓女凡百許飲酒奏樂獻
酬他舟則列從官武士五六千人持兵戒嚴泝㳂中流
良乆而退圓即令訪問隨行數里近舟舟中方言曰天
子將幸巴劔蜀中諸望神祗遷移避駕幸無深怪圓駭
愕罷㑹時朝廷無事自此前為其備明年西狩圓應猝
無闕矣(成都/廣記)
　　　武宗改名
唐㑹昌末年武宗忽改御名為火下火及宣宗乃以光
王龍飛古文光字實從火焉噫先兆之明若是豈偶然
哉(貞陵十/七事)
　　　宣宗符夢
太子賔客盧真有猶子為桑門㑹昌中沙汰歸俗以䕃
補光王府㕘軍一日夢前師至其家盧告以官卑屑屑
常思再披緇褐師曰像教興復非晩矣語未竟俄見日
月旌旗千乗萬騎言迎光王即皇帝位未㡬武宗崩帝
果即位竟符其夢(宣室/志)
　　　普王履位
唐李蔚知廣陵日時咸通十二年也有女僧二人至普
光寺忽如風狂云後二年國有更變此寺大聖和尚當
履寶位循廊喧叫齊上峻塔投身而下遂不救至十四
年八月乃僖宗即位葢普王也(唐闕/史)
　　　潞王當帝
清泰初在岐陽有判官姓何者忽暴卒云使者抅入𠖇
間隂君曰汝無他過今放還與吾言於潞王來年三月
當帝天下言訖引出乃甦欲白其事左右以為妖月餘
又暴卒隂君責之何故不達吾教徐曰放去可速導吾
言仍請畫吾形及地藏菩薩像何退見簿書雜亂問之
使者曰此是朝代將變升降去留將來之官爵耳及再
活託以詞訟見王宻白之王黙遣去來春果下詔攻岐
陽何知其必驗至三月而何之言毫髮不差清泰即位
擢何天興令固知㝠數前定人力豈得而遏之也哉(王/氏)
(見/聞)
　　　周宗遇僧
世宗南征得六合僧善知人言世宗數事若合符契又
曰陛下得三十年帝大悦賜紫袍師號又賜皇建院居
之即太祖龍潜之舊宅也及世宗即世人咸以為謬後
幼主遜位方騐三十年者乃三主十年也帝王世數非
前定乎(紀異/録)
　　　石晉墜石
長興中雲州雷震一物墜地視之有一石如拳自契丹
界走至太原馮延贇得之覺其中有物遂椎破之復有
一石莫之測也後晉祖鎮并門不受清泰命潜引契丹
為援清泰命張生鐵討之時人謡云生鐵打石頭直待
圓即休未㡬契丹破生鐵兵耶律徳光乃曰我聞中國
有推背圖欲一見之及視之至一挺墨處曰此碑也碑
非石不立乃立晉祖以兵送入洛陽及帝東遷汴州乃
改為東京一依梁朝故事洎少帝而晉氏滅即石中有
石兩朝之應也其石後在太原維摩院功徳堂(紀異/録)
　　　梁祖嗜鷄
天福元年秋汴州衙前馮章請假往宋州省親十日既
滿過八日方叅朱全忠遣王鎰責之章曰某八日前忽
暴死再活初到㝠司見判官叱云馮章未合死有十五
年禄命可急放還乃令紫衣吏一人引入别城城中有
五大殿第一題額曰河東李克用某窻間窺之見黑龍
一目第二曰蜀城皇帝王氏窺見一白兔坐金床女監
十人立于右第三曰岐陽節度李茂貞窺見短小一紫
衣人憑小玉几而坐第四曰梁王朱氏窺見一小青窠
虎鐡繩縛住中前有鷄肉一盤吏指曰此朱温也又曰
五殿英豪勇猛惟朱温不得善死第五小殿曰楚王楊
氏吏曰河東大王是獨眼龍好富貴子孫三世承之歳
在丁夘必死蜀王但自守一隅又奉三教八年當即帝
位岐陽極有福夀而無後楚王江湖得志梁王滅于申
酉汝慎勿泄只與王鎰言之某乃出寤其後一一如章
言梁祖平生嗜鷄日凡再食前有鷄肉之應也由是知
人之嗜好飲食皆有前定况運兆興衰乎(洞㣲/志)
　　　太元遇仙
天復中有李太元者蜀人也慕道遊靈山至一處田種
紫芝遂摘餌之行至一門有青童出曰彼何人而至此
丈人洞府乃入報引至堦前禮丈人遂令坐之堦下飲
以玉杯俄有道士至其狀𩔖王先主丈人與執手上堂
坐定道士泣曰余之子孫不久受禍後唐將覇昨告上
帝帝云已定不可免矣又有大將軍十餘人引一少年
衣黄衣太元視之乃後主也又一女子年五十許拜訖道
士訶責令送天獄丈人曰算猶未盡乃止既去命玉女送
太元汎舟去太元拜辭問玉女前老道士與後主何事玉
女曰道士為蜀先主今見子孫不乆國破頓追魂爽歸洞
子到世間當自細知後一年乃咸康乙酉興聖太子入蜀
後主遂降唐乃知國主非凡人所為國祚興亡必由天數
王命論謂神器有命不可以智力求其斯之謂歟(賔仙/傳)
　　　楊勛吟詩
楊勛者前蜀後主乾徳中世號楊僕射不知何處人變
化無常為後主召羣仙於薰風殿刑部侍郎潘嬌奏其
妖怪帝命武士於西市戮之隨刃化為草人未至行法
處僕射吟詩曰聖主何曽識仲都可憐社稷在須臾市
西便是神仙窟何必乗楂汎五湖其年冬後主失國果如
其言此亦可以知興廢之有前定也(賓仙/傳)
　　　聖宗征劉
陳摶字圖南太宗召至京師見於延英殿時太平興國
初上欲親征河東先生諌止之約更四年方可取㑹軍
已興上不以其言為然命寢於御園兵果不利而還後
王師再舉果執劉繼先平并州信乎興衰前定神仙得
而知之也(陳摶/傳)
　　　譙開遇仙
譙開於丙午年三月二日夜其家人覺外門扇若有物
觸動者燭而闢之則一老叟布裘赭色方醉熟睡因呼
使起曰恐警夜者誤以汝為盜可速去叟起去獨言曰
明年正月聖人出開以為醉言耳女僕曰地上有一燒
餅一帖藥急令逐而歸之已無見又親逐而索之亦不
獲明日以問諸人則皆曰無是叟也文與可學士聞之
取其餅藥明年神宗即位噫聖人之出固神仙所前知
乎開性簡靜讀書治氣屢逢異人多閒遊大慈寺文與
可呼為大慈仙(澠水/燕談)
　　　陳摶睨趙
祖宗潜耀日與趙韓王普遊長安市時陳摶乗一衛遇
之下驢大笑巾簮㡬墜左手握聖祖右手挽聖宗曰可
相從市飲乎祖宗曰與趙學究三人並遊可當同之陳
睥睨韓王甚久徐曰也得也得非渠不可預此席既入
酒舍韓王足疲偶坐席左陳怒曰紫微帝垣一小星輙
據上次可乎叱之使居席右後祖宗龍飛韓王乃為佐
命李蕭逺曰運之將隆必生聖明之君必有忠賢之臣
其相遇也不求而自合又曰授之者天也告之者神也
成之者運也其斯之謂歟(朝野/雜録)
　　　仲明天數
周仲明偽蜀時人趙季良常宻問孟先主夀仲明曰上
合為真主食蜀中二十年禄既登九五於夀無益季良
曰可為金縢乎曰天數也非人力可為季良又問子孫
運數如何曰二紀外有真人出天下一統矣季良黙然
後二十六日先主薨初有丐者自號醋頭手攜一燈檠
無足所至處呼曰不得登登便倒至是人始知其應(成/都)
(廣/記)
　　　王白術數
太祖收晉水浸河東之年晉危甚使偽命殿直程再榮
求救於契丹至西樓而遇契丹宣徽使王白白深於術
數謂再榮曰晉必無患南兵五月十七日當囬晉次日
必大濟後十年晉乃破破即掃地矣非惟晉破而契丹
亦衰仍扶困却犯中原飲馬黄河而返又曰晉破二十
年後契丹微弱㡬無遺種子但記之是年王師果不克
晉後十年正當太平興國四年乃平晉壘太宗征漁陽
旋丙戌嵗命曹彬伐燕不利冬遼乗勝抵黄河而退王
白扶困之言騐于此矣興廢之數固有前定何王白之
術其妙如此耶(朝野/雜録)
　　　一殿三天子
肅宗在東宫為李林甫所讒髪皆斑白常早朝上見之
愀然遂幸太子宫庭宇不掃樂器生塵上為之動色命
髙力士選掖庭宫女以賜太子吳皇后在選一日侍寢
魘而不寤秉燭視之良久方省肅宗問之后手掩左脇
曰夢一神人言帝命吾與汝為子自左脇劒决而入痛
不可忍撿之脇下有綖而赤者遽以聞代宗之生三日
上幸東宫賜之金盆以浴皇后年㓜皇孫龍體未舒負
嫗取諸王子同日誕而體豐者以進上視之不樂曰此
非吾兒負嫗叩頭具服上曰取吾兒來於是以太子進
上向日視之笑曰此兒福禄逺過其父因謂髙力士曰
此一殿有三天子樂哉(栁氏/史)
　　　城下三天子
五代周太祖時有麻衣和尚善望氣李守正叛河中周
祖親征麻衣語趙韓王曰李侍中安得久其城下有三
天子氣未㡬城陷時周世宗與本朝太祖太宗從行(唐/宋)
(遺/史)
　　　乾徳名年
建隆末將改年號宣示宰臣擇前代所未用者不得重
疊尋中書商議遽改乾徳後二年平蜀宫人有入掖庭
者藝祖皇帝因行幸見一照子鎔鑄竒異視之背云乾
徳六年鑄上異之令黄門持出便殿宣問宰臣向所改
年號有無重疊時趙中令當國對云無上急召學士陶
榖詢之榖云偽蜀後主王衍曽改此號上由是重博洽
之士兼知衍之荒怠不足以當乾徳之號乃天以此為
吾國家興隆之䜟耳(洞微志及/歸田録)
　　　曹谷易格
唐一行禪師製葉子格進之當時士大夫宴集皆用焉
葉子格者其字乃二十世李也唐果傳二十帝本朝曹
谷撰新格最為詳宻其法用金骰子以定私凡名彩二
百四十七逸彩二百二十七總成四百七十有四谷時
為職方員外郎而術符之神妙極造化真一行之流亞
其變新格而為四百七十有四必有微意未可測也(澠/水)
(燕/談)
　　　錢氏歸朝
唐末錢鏐始兼有吳越將廣牙城以大公府有術者曰
王若改舊為新有國止及百年如填築西湖當十倍鏐
曰豈有千年而天下無真主若有國百年吾所願也遂
増廣之及夫忠懿之歸朝錢氏覇吳越凡九十八年矣
(畢仲詢/燕閒録)
　
　
　
　
　
　
　分門古今𩔖事卷二
欽定四庫全書
　分門古今𩔖事卷三
　　異兆門上
　　　孔甲取子
夏孔甲畋於箕山大風晦暝入于人家主人方乳或占
之曰後來而産是子不勝終必有殃孔甲取之曰以為
余子誰敢殃之及子長折薪斧斬左足遂為大閽孔甲
曰嗚呼有疾命矣夫善惡之命若從天墜若從地出不
得以理數推非可以智力要今人不知命之有定而妄
覬于分外命定于貧賤而穿鑿求富貴命定于短折而
臨危求長夀皆惑之甚者也(子劉/子)
　　　子方祀竈
後漢隂子方臘日晨炊而竈神形見子方再拜受慶家
有黄羊因祀之自是暴至巨富有田七百頃子方常言
我子孫必將强大其後隂識隂興封侯貴盛三世侯者
四人繁昌如子方之言由是觀之隂氏之貴已定于三
世之前矣(東/漢)
　　　王溥三田
漢永初三年國用不足令民人入錢得官有琅琊王溥
家貧無貲不得仕乃傭書洛陽市為人美形貌多文詞
僦其書者丈夫賜其衣冠婦人遺其金玉一日之中衣
實盈車而歸積粟十庾九族宗親皆仰其衣食溥先時
家貧穿井得鐵印銘曰傭力得富粟至億庾一土三田
軍門主簿漙以錢輸官得中壘校尉三田一土壘字也
校尉掌北軍壘門故曰軍門也鐡印之銘已見于貧賤
之時孰謂冨貴而非前定哉(拾遺/記)
　　　文昌兩炬
唐丞相段文昌負材傲俗常佐南康王韋臯為成都館
舍巡官忽失意臯逐之攝靈池尉羸童劣馬奔廹就縣
去靈池六七里日已昏黑路絶行人忽有兩炬前引更
呼曰太尉來既及郭門兩炬皆滅先時為臯奉使入長
安素與劉禹錫深交禹錫時為禮部員外郎方與日者
從容文昌入謁日者匿於簾下既去謂禹錫曰員外若
圖省轉事勢殊逺須十年後此客入相方得本曹正郎
耳自是禹錫失意連授外官十餘年文昌果入相乃除
禮部郎中日者之言毫髪不差向之兩炬乃神物䕶持
也(録異/記)
　　　裴度龍鍾
唐中書令裴度微時覊寓洛中常乗驢入皇城方上天
津橋時淮西不庭已數年矣有二老人倚橋柱而立語
曰蔡州用兵日久未知何時平定忽覩度驚愕而退有
僕者㩦書嚢後至相去稍逺聞老人云適憂蔡州不平
須待此人為將既歸僕具述其事度曰見我龍鍾相戲
耳度明年及第洎秉鈞衡朝廷議授吴元濟節鉞度力
請討之遂命度為淮西節度使興師致討纔兩月擒元
濟以獻遂平淮西及留守洛帥話天津老人之事謂其
必神仙也不然何前知如此(劇談/)
　　　僧孺鸂鶒
唐河南府伊闕縣前大溪每僚佐有入臺者即水中先
有小灘漲出石礫金沙澄澈可愛牛僧孺為縣尉一旦
忽報灘出翌日邑宰與同僚列筵于亭上觀之因見耆
宿詢其事有老吏云此必分司御史非西臺之命若是
西臺灘上當有鸂鶒雙立前後以此為驗僧孺因舉杯
祝曰既能有灘何惜一雙鸂鶒語畢俄有鸂鶒飛下不
旬日果拜僧孺西臺監察夫天之示人亦欲知一班一
級皆有定數其所以得之者豈人力哉(談藪/)
　　　仲舉貴人
陳仲舉微時嘗行宿主人黄甲家甲婦夜産仲舉不知
夜三更有叩門者久許聞應云門内有貴人不可前宜
從後門往俄聞往者還門内者問之是兒名何當㡬
嵗還者云是男名阿奴當十五嵗又問當若為死答曰
為人作屋落地死仲舉聞而黙志之後十五年為豫章
太守遣吏問昔兒阿奴所在家云助東家作屋墮棟而
死仲舉後果大貴嗚呼仲舉之貴與阿奴之死固有定
數而名亦非由人乎(幽明/録)
　　　智興侍中
唐王智興微時嘗自郡赴上都宿逆旅遇店婦將産見
二人入智興所寢舍驚曰徐州王侍中在此又曰所生
子後五歳當以金瘡死智興志之及期過店問婦所生
云近因斧傷已卒智興後官至侍中隂注陽授數不可
逃世之人區區競其智力吁可悲也(逸史/)
　　　陶侃為公
陶侃常如厠見一人朱衣介幘歛板曰以君長者故來
相報君後當為公位至八州都督有善相者師圭謂侃
曰君左手中指有竪理當為公若徹於上貴不可言侃
以針决之血灑壁而為公字以紙裛手公字愈明侃後
封長沙公都督荆江雍梁交廣益寜八州諸軍事相者
與朱衣之言若合符節前定可知也(晉史/)
　　　魏舒自知
魏舒字陽元少孤貧常詣野主人妻夜産聞車馬聲相
問曰男也女也有應之者曰男十五以兵死復問寢者
誰曰魏公舒後十五載詣主人問所生兒何在曰因條
桑斧傷而死舒自知當為公矣年四十始上計察孝㢘
累官至司徒遜位時論謂晉興以來三公能辭榮善終
者未之有也(晉史/)
　　　伯龍鬼笑
劉損之宗人有劉伯龍者少而貧薄及長為武陵太守
貧寠尤甚常在家慨然召左右將營什一之方忽見一
鬼在傍撫掌大笑伯龍歎曰貧窮固有命乃為鬼所笑
也遂止嗟夫伯龍歴位太守以清平而營什一之利未
為過分猶為鬼所撫掌况今之人治生則欲暴富入仕
則欲速化幽𠖇之中烏得而不絶倒乎梵志詩云世無
百年人擬作千歳調以鐵作門闗鬼見拍手笑誠非妄
語因併録之以戒好作妄動者(南史/)
　　　欽容何敗
何欽容字國禮仕梁為左僕射少時常見沙門寳誌謂
曰君後必貴終當何敗耳及欽容為宰相謂是何姓當
為其禍故抑沒宗族無仕進者後乃為河東王所敗由
是觀之禍敗固已前定雖欲茍免得乎(南史/)
　　　顧琛立廟
顧琛字洪瑋仕宋為吳郡太守初琛為朝請假還東日
晚至方山于時商旅數十船悉泊岸側有一人𤣥衣介
幘執鞭屏諸船云顧吳郡部伍尋至應泊此岸於是船
各東西俄有一假裝至事力甚寡仍泊向處人問顧吳
郡早晚至否船人答無顧吳郡又問何船曰顧朝請耳
莫不驚怪琛意竊知為善徴因誓之曰若得郡於此當
立廟至是果為吳郡太守乃立廟方山號曰白馬廟云
(南史/)
　　　范雲歸心
范雲字彦龍仕梁至宰相初與梁武情好甚懽又常同
宿顧暠之舍暠之妻夜方産有鬼在外曰此中有王有
相雲起曰王當仰屬相以見歸因盡心推事及梁臺建
遷侍中帝受禪遷右僕射為梁名相其兆已見于同宿
之時豈不異哉(南史/)
　　　江淹貂蟬
江淹字文通濟陽考城人也永明初累官至侍中衛尉
卿初淹年十三時孤貧採薪以養母曽於樵所得貂蟬
一具將鬻之其母曰此故汝之休徴也汝才行若此豈
長貧賤乎可留待得侍中著之至是果如母言昔子列
子嘗謂窮逹貴賤貧富皆命之所制而非力之所能觀
諸江淹為不誣矣(南史/)
　　　馬植黔南
唐丞相馬植罷安南都䕶與時宰不通又除黔南殊不
得意維舟峽中古寺前堤堤畔林木夜月明甚見人白
衣緩步堤上吟曰截竹為筒作笛吹鳯凰飛上鳯凰池
勞君更向黔南去即是鈞陶萬𩔖時歴歴可聽吟者數
四遣人問之已失不見後果自黔南入為大理卿不久
遂拜相噫行止豈復由人哉出將入相各以數至雖聖
智不能回也(本事/傳)
　　　子儀奪馬
郭子儀未貴時一日有故宿郊外田家夜月朦朧田家
垣籬疎缺公繫馬於茅軒前夜深不寐聞燭下有人聲
不見其形又聞榻下有人呼燭下人曰吾二人各直一
更中夜後有盜牽公馬燭下與牀下人出擊盜奪其馬
以歸曰爾何人敢盜汾陽王馬公曉乃去常異之其後
公立大功再造唐室加尚父累封汾陽王中書二十四
考子孫封矦尚主居家三百口二十年内外無絲麻服
為唐室第一人命固前定豈僥倖至是哉(青瑣/髙議)
　　　文惠艤舟
大丞相文惠陳公受湖州通判㳂漕檄權惠州刺史率
秀才許申偕行中道艤舟古岸江風頗凉新月初出俄
有介胄百輩乗騎數人指揮甚明云今夜丞相漕使宿
此或稍踈虞毫髪不赦公與許相對不知孰為相孰為
漕明年詢其地有姚娘廟存焉後公來秉鈞衡申亦作
本路漕使皆如其言公常使人自京師就其地祭享以
神其事且欲世人知官爵之崇卑皆前定也(青瑣/髙議)
　　　懶殘撥芋
衡岳寺有執役僧性懶而食殘人多呼為懶殘獨李泌
常異之一日往見正撥火出芋㗖之取其半以授泌曰
勿多言領取十年宰相泌後果相肅宗十年(𡊮郊/甘澤)
(謡/)
　　　正已看墻
唐李正已本名懐玉矦希逸之内弟也矦鎮淄青以懐
玉為兵馬使尋被飛語矦怒囚之李抱寃無訴疊石像
佛黙祈之方睡聞有人在頭上語云李懐玉汝富貴時
至矣即驚覺略不見人天尚黑甚怪之再睡又聞曰汝
看墻上有青雀噪即是汝富貴時及覺復不見人有頃
天曙忽有青鳥十數飛墻上俄聞三軍叫呼逐出希逸
壊鎖取懐玉知留後然則冨貴真有時時未至而區區
强圖其蔽甚矣(酉陽/雜爼)
　　　田方隂府
北京書表司田方為人謹愿書札尤精曹南院瑋判大
名府時一日凌晨呼之不時至曹怒械于直司及賔僚
退而責問之對曰小人不幸别有拘役之處曹愈怒曰
汝為使司典吏復於何處執役方請屏去左右云某久
為隂府所拘主三品以上禄料昨夜升降三人禄廪迨
曉而蘇奔赴早衙不及今日太尉食品某能知之乃書
于紙封之俟暮可騐曹異其説及退歸宅食餛飩甚美
乃以野雉為之曹遽索所封騐之無差乃釋之(幕府/燕閒)
(録/)
　　　冀公遇裴
王冀公欽若淳化二年與西京武覃同行赴舉忽失公
所在覃乃散僕尋之一僕驚悸曰此去有一神祠公馬
在宇下有吏云令公與王相歡飲不可入也軍急往見
公來詢之不答因指廟問民家乃裴晉公廟知公之非
常人矣公登第不數年使兩川回至褒城驛忽見導從
至云唐宰相裴令公入謁公忻然接之因宻報公大用
之期仍懐中出書一卷示公以富貴爵位黙定之事言
終而隱及公登用遂修飾祠宇為文紀之(國史/補)
　　　周生參政
乾興中有進士者赴舉京師道次宿州旅邸遇宜春周
生亦以薦送相約偕行而周甚豐富遂為其人所圖是
歳乃登第再授巫山令一日忽報周秀才干謁其刺字
州里姓名乃向所殺者遂倉惶悔謝周曰今未敢理寃
以君前定合作陽間㕘政此後方奉邀也今某此來以
未能託生合得為神為此邑之城隍願略興葺遂不見
其人遂鼎新其廟由是威靈顯著後其人自禮部侍郎
㕘知政事才三日周復通謁曰某三十年孤魂無託公
今復何避是日遂暴卒此雖寃報之影響亦以見㕘政
之命皆前定也(詹玠/遺史)
　　　當世侍中
馮當世少孤寓武昌縱飲不羈醉卧郊外有漁者罷漁
困卧其側夢人叱之曰馮侍中在此安得不避漁者驚
起見馮曰秀才必貴具以夢告其後馮貴訪漁者不復
見焉(澠水/燕談)
　　　崔韶三牓
崔韶常暴卒復生云見㝠間列三牓備書人間姓名將
相列金牓其次列銀牓州縣並列長鐵牓然則姓名不
在三牓之列而區區奔競真癡絶也(王子年/拾遺記)
　　　寳藏三品
貞觀中張寳藏為金吾吏下直歎曰吾年七十未嘗一
食酒肉可悲哉傍有一僧曰六十日内官登三品何足
歎也言訖不見異之時太宗苦氣痢醫皆不效寳藏曽
困其疾即具疏以乳煎蓽撥上服之立差宣宰臣與五
品官魏徵難之逾月上疾復發問左右吾前飲乳煎蓽
撥有效復命進之又平因曰與進方人五品官不見除
授何也徴曰未知文武二吏上怒曰治得宰相不妨已
授三品矣我天子不及汝耶乃厲聲曰與三品文官授
鴻臚卿時正六十日矣向使鄭公立除授之則寳藏止
得五品故天使稍難之以激太宗之怒遂授三品以符
異僧之言孰謂非前定歟(蜀異/志)
　　　張説横財
盧懐慎與張説同時作宰相盧忽暴亡其夫人崔氏不
泣謂家人曰公命未盡公清儉而説貪侈説尚存公不
應死已而果復生左右以夫人之言告公曰不然適𠖇
間見數十處皆曰為張説鼓鑄横財我豈可同哉未㡬
復卒嗚呼奢儉自人而亦由定數耶(續異/志)
　　　孝叔蛇鏡
𡊮孝叔遇異人得書云每受一命即開一幅累任皆騐
一日晨起巾櫛一物墜鏡中如蛇而有四足驚仆而疾
數日遂卒然留書尚多其妻開視皆空紙最後一幅畫
蛇蟠鏡中異哉(感定/録)
　　　王勃不貴
唐王勃方十三隨舅游江左嘗獨至一處見一叟容服
純古異之因就揖焉叟曰非王勃乎勃曰與老丈昔非
親舊何知勃之姓名叟曰知之勃知其異人再拜問曰
仙也神也以開未悟叟曰中源水府吾所主也來日滕
王閣作記子有清才何不為之子登舟吾助汝清風一
席子回幸復過此勃登舟舟去如飛乃彈冠詣府下府
帥閻公已召江左名賢畢集命吏以筆硯授之遞相推
遜及勃則留而不拒公大怒曰吾新帝子之舊閣乃洪
都之絶景悉集英俊俾為記以垂萬古何小子輒當之
命吏得句即誦來勃引紙方書兩句一吏入報曰南昌
故郡洪都新府公曰老儒常談一吏又報曰星分翼軫
地接衡廬公曰故事也一吏又報曰襟三江而帶五湖
控蠻荆而引甌越公即不語自此往復吏報公但頷頥
而已至落霞與孤鶩齊飛秋水共長天一色公不覺引
手鳴几曰此天才也文成閻公閲之曰子落筆似有神
助令帝子聲流千古吾之名聞後世洪都風月江山無
價子之力也乃厚贈之勃旋再過向遇神地登岸叟已
坐前石上勃再拜曰神既助以好風又教以不敏當修
牢酒以報神賜勃因曰某之夀夭窮逹可得而知否叟
曰夀夭係隂司言之是泄隂機而有隂禍子之窮通言
亦無患子之軀神强而骨弱氣清而體羸腦骨虧䧟目
精不全雖有不羈之才髙世之俊終不貴矣况富貴自
有神主之乎請與子别勃聞之不悦後果如言(感定/録)
　　　思温無禄
杜思温正元初太學生也善鼓琴常宿城南擕琴臨水
彈之忽有一叟支頥來聼起而詢之老人曰余秦時河
南太守梁涉也遭難身沒于此聞君鼓琴故來聼之思
温問其窮通之事叟曰余之少子主人間禄籍當為君
問之後二日㑹此至期見之叟曰惜哉君終不成名亦
無正官然有假禄在巴蜀一十九年俸入不絶慎勿為
武職恐有大禍言訖不見思温明年果下第遂罷舉西
游謁韋令公公甚重之累授要職隨軍所請雜俸月不
下二萬又娶大將女而妻父常欲思温在轅門思温憶
老人之言辭不受大將宻白韋公補討擊使牒出不可
辭而常懼禍及劉闢叛時思温在鹿頭城城破為亂兵
殺家族不知所在此皆禄籍注定宜不逃老人之言已
(成都/記)
　　　公誼過河
崔公誼鄧州人補莫州任丘主簿熙寧中河北地震未
已而公誼秩滿挈家南行數程一夕孤宿馬鋪中風雷
隂黑夜半有人急叩門呼崔主簿在此否又呼曰莫州
有書崔聞之披衣起未開門先問何人書曰無書只教
傳語主簿合係地動壓殺人數輒敢擅逃過河已收魂
岱岳到家速來殆開門寂無所覩其妻乃陳少卿宗儒
之女陳時知夀州崔度其必死兼程送妻子至夀陽次
日果卒隂注已定何可逭乎(異聞/録)
　　　吳大換名
吳大者賣鞋於虹飛橋鄰人王二叔以掌鞋為業二人
甚相得王謂吳曰我有女君有兒願作親家吳曰諾既
成親而王死越明年吳晚歸百餘步見王自東而來相
見屈吳店飲吳曰親家翁已死何故相見王曰雖死以
女子蒙好看某在隂府頗甚感激今特來相見某今職
此橋來日橋下取五十三人親家翁是一人之數特為
換其姓名矣來日慎勿上此橋記之出門不見吳來日
於橋側俟至午後橋壞打殺者果五十三人豈不異哉
(青瑣/髙議)
　　　鼎夫鹽中
楊鼎夫頃遊青城過皁江同舟共濟者五十餘人中流
被暴風鼓盪其舟觸巨石而覆同濟者悉為洪浪漂沒
惟鼎夫若有物扶助之泊於岸下上有一老人以杖引
之謂鼎夫曰子是鹽裹中人非水中人也鼎夫致謝未
終已失老人矣後鼎夫為閬中幕權判𣙜鹽院遇疾而
卒因有俸鹽百餘斤妻子用以裹束其屍歸葬成都方
騐老人鹽中之言葢死生皆有分定不可易也(該聞/集)
　　　魏鄭窻下
魏鄭公為僕射有二典事之甚謹一日方晝寢二人窻
下相與言一人曰我等官職總由此翁一人曰不然總
由上天鄭公聞之遂作一書遺言由此翁人令送至侍
郎處書云與此人一員好官其人不知出門忽心痛乃
慿言由上天者人令送書去及明日引注由此翁者被
放由上天者得留鄭公怪而問焉具以心痛慿送書告
鄭公乃歎曰官職禄秩由天葢不虛也昔夫子不語怪
力亂神王肅謂神不由正無益於教化斯怪亂也今異
兆所録貴賤貧富死生窮逹皆至神𠖇𠖇獨運而成功
非智力然也使見之者知命而不憂豈無益於教乎覽
者詳之(朝野/僉載)
　
　
　
　
　分門古今𩔖事卷三
欽定四庫全書
　分門古今𩔖事卷四
　　異兆門中
　　　尉遲賜帖
隋末有一書生居太原苦貧以教導為業所居抵官庫
因穴而入有錢數萬貫遂欲取之有金甲人持戈曰汝
要錢可取尉遲公帖來此是敬徳錢也書生訪求至鐵
冶有鍛鐵工尉遲敬徳書生拜之尉遲曰何故曰某貧
困足下富貴乞錢五百貫得否尉遲怒曰我打鐵人乃
見侮耳生曰若能賜一帖他日當自知乃令書生執筆
曰付某乙錢五百貫具年月日署名於後書生拜謝去
尉遲與其徒大笑書生得帖至庫中復見金甲人呈之
笑曰是也令繫于梁上遣書生取錢止五百貫後尉遲
佐神堯立勲請歸鄉里勅賜錢一庫未曾開者遂得此
庫錢敬徳閲簿欠五百貫將罪主者忽見梁上帖子敬
徳視之乃打鐵時書也累日驚歎使人求書生具陳所
見公厚遣之以庫錢分惠故舊(逸史/)
　　　李什名巷
唐末有李氏者夫妻孤老無子藏鏹十萬嗇不忍用一
日自言曰吾夫婦辛勤治生至此今老矣盍少自奉乃
出錢市酒肉其夕夫妻俱見金甲神人怒顔而責之曰
此蜀王錢也天使汝守之奈何盜用至王建入成都用
度方窘李老獻其鏹建曰欲復讎乎欲得官乎李曰俱
無之乃具述所見建大喜曰吾王蜀矣當令汝名傳後
世乃命以李什名其巷李以見其姓而什以見其鏹也
嗚呼李氏辛勤藏鏹乃為蜀王守錢世之臭徒區區多
積不惟嗇不忍用而朝夕惶惶貪求不足以至自執牙
籌傾身障簏誠可鄙笑亦若有物使之者見此當少悟
矣(成都/記)
　　　黄覺大錢
黄覺常送客都門至則客已逺矣旅舍中見一道士因
取酒炙命之共飲既罷道士以水寫吕字始悟其為洞
賔也曰明年江南見君覺果得江南官及期見道士懐
中出大錢七其次十又三小錢曰數不可益也予藥數
寸曰嵗以酒磨服之可保一歳無疾如其言至七十餘
藥亦㡬盡為詩曰床頭厯日無多子屈指明年七十三
果卒(詩話/)
　　　李生白銀
李秀才者亮州人家貧置小學教童蒙日止十人朝夕
供給常不足一日遇疾暴卒二日乃甦謂其妻曰我死
地下見姚狀元主判人間衣食簿與我昔日有同塲之
好謂我曰甚貧矣宜早歸衣食某之本職不敢私特為
君添學生一十人贈銀一笏是某之私羡也其後人忽
送兒童上學比舊果加十人生展修其屋果獲白銀一
挺嗟夫學徒之多寡亦復係隂司注定况官職之崇卑
年夀之修短禄廪之厚薄孰謂無其數乎(青瑣/)
　　　朱嚴助教
王九齡常言其祖侍中有女子嫁諸司使夏偕因病危
甚服朱嚴藥遂差貂蟬喜甚置酒慶之女子於座間求
為朱嚴奏官貂蟬難之曰今嵗恩例已許門醫劉公才
當俟明年女子乃哭而起徑歸不可留貂蟬追謝之召
公才諭以女子之意輟是嵗恩命以授朱嚴制下之日
而嚴死公才乃囑王公曰朱嚴未授命而死法容再奏
公然之再為公才請及制下公才之尉氏縣使人召之
公才方飲酒聞得官大喜遂暴卒一四門助教而死二
醫一官不可妄得况其大者乎(筆談/)
　　　俊民狀元
嘉祐中進士奏名訖未御試京師妄傳王俊民為狀元
不知言之所起人亦不知俊民為何人及御試王荆公
時為知制誥與天章閣待制楊樂道二人為詳定官舊
制御試舉人設初考官先定等第復彌之以送覆考官
再定等第乃付詳定官發初考所定等第以對覆考之
等第如同則已不同則詳其程文當從初考或從覆考
為定即不得别立等是時荆公以初考覆考所定第一
人皆未允當於行間别取一人為狀首楊樂道守法以
為不可議論未决太常少卿朱從道為封彌官聞之謂
同舍曰二公何用力爭從道十日前已聞王俊民為狀
元事必前定二公浪自苦耳既而二人各以己意進禀
而詔從荆公之請及發封果王俊民也詳定官得别立
等自此始遂為定制(夢溪/筆談)
　　　固言遇姥
相國李固言元和六年下第遊蜀遇一姥曰郎君明年
芙蓉鑑下及第後二紀拜相當鎮蜀土願以季女為託
明年果狀元及第詩賦有人鑑芙蓉之目後二十年李
公登庸是姥來謁固言忘之姥曰吾常嘱季女者固言
省前事謝之延入中堂見其女坐定又曰出將入相定
矣乞庇我女至門不見及固言鎮蜀日盧氏外孫九齡
不語忽弄筆硯固言戯曰汝亦用此耶忽曰但庇成都
老姥愛女何愁筆硯無用固言驚悟遣人訪之有巫董
氏事金天神即姥之女言能語此兒請祈華岳三郎固
言如巫所説是兒忽能言由是蜀人待董如神富積數
百金怙勢用事莫敢言者然則富貴早晚皆有定時鬼
神皆知而人獨不知善人君子修己以俟可也(酉/陽)
(雜/爼)
　　　韓湘開花
韓湘昌黎文公猶子也文公常勉之學湘曰湘之所學
非公所知乃為詩以見志有解造逡巡酒能開頃刻花
之句公曰子安能奪造化乎湘曰此甚易乃聚土以盆
覆之良久曰花發矣舉盆乃碧花二朶公環而觀之有
金字詩一聨云雲横秦嶺家何在雪擁藍闗馬不前公
不曉其意湘曰他日乃驗乃告去未㡬公以諫佛骨謫
潮州一日塗中遇雪有一人冐雪而來乃湘也曰公憶
花上之句乎正今日事公詢之乃藍田耳公嗟歎曰吾
與汝足此詩云一封朝奏九重天夕貶潮陽路八千本
為聖明除敝事豈將衰朽繼殘年雲横秦嶺家何在雪
擁藍闗馬不前知汝逺來深有意好收吾骨瘴江邉
(青/𤨏)
　　　仁鈞避地
鄭仁鈞欽説之子也與表弟同居表弟之姊嫁楊國忠
之子表弟以疾䘮明甚憐之時洛中有鄭生有異術仁
鈞使窺表弟曰彼天曹判官也仁鈞甚異之忽一日謂
其母曰不久兵起兩京皆亂宜圖淮南避地楊氏百口
皆當誅滅惟姊與甥可免母如其言入京以告其女楊
國忠詬之其母乃理裝東歸是年禄山叛明皇西幸楊
氏無少長皆死屠戮之際其姊先覺負其兒竄得脱悉
符表弟之言彼葢以天曹判官因得知之耳(唐宋/遺史)
　　　李庚食鱠
貞元中萬年縣尉李庚與前進士數人㑹於西亭方具
鱠一客偶至醉色甚傲問其所能曰善知人食料李公
曰且占今日有人不得鱠喫否客笑曰唯君不預耳李
公曰某為主人安有不預之理術驗則厚賞誕妄則奉
罰請合座證之因促饌饌將進俄有奔騎至云京兆尹
急召李公急上馬適㑹議盜賊事留連乃宻令報諸客
先饌戒庖人留鱠且欲破術士之言是晚李公回諸客
尚在公令進鱠方調醋且誚術士之妄術士辭色安然
唯言必不謬誤言訖官亭為久雨濕漏仰泥方數尺忽
落盤上器皿俱壊李公驚異問復有鱠否報已盡矣乃
厚謝術士以錢五十千贈之(唐宋/遺史)
　　　徳裕終南
賛皇公李徳裕好餌雄朱一道士自云李終南住羅浮
來謁曰聞公久服丹砂敢希一見公以示之道士笑曰
此是世間凡火服之促夀乃探懐中出一玉象子曰可
求勾漏瑩徹者致象之鼻三日𧰼即服之更七日吐出
方可餌此太陽之精凝結萬年矣慎勿泄於人惟忠孝
是念正直是守又出一金象曰此是其雌貴其相伴不
爾亡去公後驗之無差賛皇後不能守正廣求姝美其
象服砂經年不吐果得罪南竄於鬼門闗逢前道士怒
索二象至鱷魚潭玉象如犬飛出金象隨之公到崖州
恚恨而卒乃知象者南方之獸也勾漏者朱崖之地也
羅浮者海濵之山也道士自稱李終南乃賛皇不返之
意也事之前定一至於此得非命乎(再忠紀/異録)
　　　楊璀遷官
昔楊璀尚書宦塗未逹年六十為河北一縣宰部下五
伯乃佐㝠司楊知而問之對曰某非㝠司主事亦伍伯
之流耳當今判者乃鄰縣長官也聞即當來但自求之
旬日鄰宰果至與楊俱上州季集楊頗加禮待之既見
乃一皓首老翁年七十餘謝楊厚禮詞色感愧楊乃以
情懇之老宰曰愧吾丈意深禮厚固不敢隱令掃凈室
置榻施筆硯紙等宰入其中令楊拂晨啓户而入見之
喜色被面遥曰官禄甚髙不足憂也乃遺一文書曰慎
不可先覽但經一事改一官即開之自此後楊辟從事
拜殿中侍御入為省郎又拜諫議大夫當除授之際視
文書皆不差并年月日時並列于上及貶辰州司馬楊
疑其不𫐠取視之亦云為某事貶也後又召為左丞終
于工部尚書所經之事皆與文書無異豈非仕宦進退
皆隂司注定不可得而損益耶(韋詢戎/幕閒談)
　　　昭武販馬
封昭武者餘杭酒徒也栖栖不偶乃求隨船舶入新羅
遂得季都綱季都大舶主也未至占城舶主令乗小船
與二篙工取水忽為暴風所飄不知何處乃徐步島上
望見一道士煑一銀鼎面浮一大珠昭武趨禮之具言
窮困狀道士曰視子之面無外夷禄可乘舟歸吾與好
風送還昭武告以生計道士曰但販馬當自給我隂真
人也謝去風起舟去如飛一夕已逹明州矣遂販馬於
衢婺間果得充養以此觀之衣食之數果有前定也(錢/希)
(白洞/微志)
　　　歸皓溺水
歸皓錢塘人也天成四年泛海來貢忽值風濤船悉破
溺皓抱一木隨波三日抵一島乃捨木登岸見二道士
手談就拜禮之道士曰得非歸皓乎又拜忽一人自水
出曰海龍王請二尊師齋乃與皓同往既出命朱衣吏
送皓還吏引入一院謂皓曰侍郎元無名字除進奉外
人數姓名並已收付逐司皓請見其子吏曰亦係人數
固難得回乃速召吳越溺人歸侍郎一行暫來俄見一
行二百餘人俱至㕔前見皓咸拜為之流涕又令取溺
水簿示皓果皓一人不在其數朱衣令取進奉物列于
庭印封如故即令十餘輩送皓出既出食頃則見身乘
小舸并進奉物及表函等皆泊於岸上小舸雖漏而不
溺訪其處曰此萊州界也旋有巡海人軍輦運於岸上
小舸尋自焚滅皓後謝病隱居年八十卒侍郎葢承制
所授兵部郎中耳(􁅅中紀/異録)
　　　髙雅見怪
髙雅為荆湖轉運使嘗至公安驛假寐於㕔上忽聞人
呼其姓名雅驚起應之見一人朱衣自地出云禄命俱
盡言訖不見雅急行至荆南果卒自見怪及卒三日耳
(吴淑祕/閣閒談)
　　　伯珍注名
荆伯珍字君玉南陽人累舉進士不第太平興國八年
省試正旦御乾元殿受朝賀賦以正月之節文武稱賀
為韻伯珍下語曰簾霧初捲爐香正焚誤書焚為噴歸
而始覺中夕不寐起曰我聞二相公廟子游子夏也舉
子祈之必應乃草一祝文叙其事以乞夢是夕夢二神
人朱衣坐大壇上謂伯珍曰鶯鳴六合數應二末亦須
頭戴金樞脚蹈玉象懐中出一枝花曰桂也伯珍跪受
之遂覺試䇿日以祝廟文具叙其事於主司宋公白既
詣省尚早乃息於省前俄有二皂衣吏㩦簿書坐其側
伯珍詢之一吏答曰我輩非人也㝠中走吏送今年舉
人過南宫姓名入泰山去伯珍乃求其名答曰荆伯珍
始試賦落韻不合過二相公苦救之前夜已命宋舍人
與改了今却注名過也又問及第否此别有籍吾不知
也逡巡二吏揖去伯珍心喜遂見宋公公云君非荆伯
珍乎所試賦甚佳一噴字固知筆誤前夜已與賈舍人
同改為焚字了勿憂勿憂其年過省御前試六合為家
賦鶯囀上林詩名字在第二等末徙尾第二人魏元樞
之下彭垂象之上並應神人之語伯珍為神告傳以紀
之吏云此别有籍以是知得失髙下隂籍注定人力區
區胡為哉(荆伯珍/神告傳)
　　　處厚百日
王處厚字元美華陽人也舉進士於孟氏黄政丁卯歳
下第無聊乃出西郊淨衆佛刹見一僧老而癯揖與語
曰吾本太中時人姓王名緘字固言及進士第至今合
得五百九十四甲子一千一百八十八浹辰時壯室有
二今計齒一百三十年矣遭亂為僧遊蕩至此㑹語久
之别去又曰秀才成在明年處厚歸復訪之已絶迹矣
是歳冬忽聞叩門乃其僧也曰吾欲遊峩眉思一㑹别
乃引處厚遊寺北社豳公廟俄有數吏由廟出降階列
僧曰新官在此便可公㕘吏再拜處厚悸悚因問來春
之事僧為一札以授之曰春試畢開之有十六字曰周
士同成二王殊名主居一焉百日為程及放牓處厚果
第一王慎言為牓眼八人謂周之八士也處厚心惡百
日之語日出西郊遊古陌吟曰誰言今古事難窮大抵
榮枯總是空算得生前隨夢蝶爭如雲外指㝠鴻暗添
雪色眉根白旋落花光臉上紅惆悵花原懶回首暮林
蕭瑟起悲風及暮還家暴卒同年見處厚藍袍槐簡投
刺云新授司命主簿自登第至死正百日此不謂之前
定可乎(名賢/小説)
　　　師道勇退
劉宻直師道嘗為淮南轉運使因往荆湖至岳州一山
寺殿上見一老父皤然瞪目相視劉意甚不平乃取别
路去意不欲再見之已而老父則先在其前矣心始異
之因屏人延坐問以人之生死必可知乎老父曰知其
生則知其死只如官人生襄鄧旅亭則死亦可見矣劉
大驚曰某實隨先君於南陽逆旅生此無人知今遇神
明願决平生通塞老父微笑曰官人自此至壬寅年當
居權要若不勇退則禍至既已黜削且居散地可以延
齡儻復舊資則甲寅不可得過語畢拂衣而去劉果以
咸平五年自宻直權計省以弟㡬道所累責降正屬壬
寅後閒居湘潭乃牽復如舊至大中祥符八年甲寅十
月一日卒略無差異兹可以驗官禄得䘮果前定也(洞/敝)
(志/)
　　段弼得錢
長興三年始贈東岳三郎為威雄將軍至建隆三年有
段弼者年八十善製笛一夕有人云威雄將軍追汝遂
入府見一黄衣少年謂曰知善製笛可為作三五管弼
即時作三五管獻之少年指最後者曰此尤為妙弼乞
留少年曰爾算未盡不可弼曰某在人間苦饑寒不願
活也少年曰但去將日給錢三百後五年即召弼覺後
日果賣笛得錢如所許之數雖大隂雨亦自有人來買
後五年乃死(錢希白/小説)
　　　盧瑩無官
盧瑩兖州使院吏也開寳九年自城歸獨行村路中忽
見旌旗甲馬問之云泰山三郎出獵瑩嘗聞泰山三郎
見者就求官禄多得如願乃伏草中徐見錦袍少年從
者甚盛瑩趨出拜告少年曰爾無官分與錢五百千便
過如飛瑩後歸家因浚渠果獲錢如所許之數以此知
一官皆有分定不可妄得也(錢希白/小説)
　　　黄裳狀元
延平黄狀元裳少苦學好夜讀書忽一夕月明聞水涯
人偶語俯而聽之曰吾在此十紀來日當去惟候淮南
二急脚來替黄甚怪之翌日亭午果有二黄衣至水涯
就浴黄乃急止之仍令他日無復過此是夕中夜鬼又
語曰我本當替為黄狀元令過去未有來期黄自是知
其必冠多士至元豐中有梁逖者一夕夢奏事殿中見
御座前揭一碑金字大書黄裳二字意必貴兆乃改名
為黄裳至明年御試進士第果黄裳為天下第一信乎
利名之前定也(紀異録澠/水燕談)
　　　藍守山魈
韶州太守衙有山魈廟甚靈嘉祐中藍丞郎中知州晚
見一叟異之曰山魈神也知公愛民今年五月十八日
當有大水居民漂溺願備之至日果大水民皆獲免時
提刑趙琪與康州守黄郎中者交章爭訟藍守問山魈
神曰趙黄交爭竟誰勝也神曰吾嘗入隂府詢之二公
所爭恐勝負未决相繼皆沒矣公曰二公年少氣熖何
遽死乎神曰隂數已定則何可逃乎後踰月二公皆就
獄果相繼而卒焉(翰苑/名談)
　　　吉寳得汗
吉寳臣都下人也熙寧五年卧病六日神遊隂府見紫
衣據案呼云何來寳臣訴以病六日而未得汗紫衣命
左右下汗案撿寳臣汗當下否吏回報更五日寳臣曰
五日則死矣吏曰禄算未終更十日亦無所損俄有二
金人引寳臣出曰此去日誦金剛經一遍生無病苦死
不入惡道引寳臣臨池墜池中而覺見妻子泣守之後
果五日大汗而愈嗟夫一汗之㣲隂司猶以案牘注定
况大於此者乎二金人則寳臣佛室中所塑二金像也
(翰苑/名談)
　　　武侯後身
天竺釋亡其名貌陋衣穿嘗曳鐵錫至于京輦當南康
韋臯之生纔三日其家設齋命僧此僧不召亦赴家人
怒之坐于庭中齋畢韋氏命乳母負嬰兒謂衆僧祝願
梵僧先攝衣昇階視之曰别久無恙乎嬰兒若有喜色
相認之意韋氏怪而問焉僧曰此非檀越所知乃諸葛
亮後身爾武侯為相蜀人受其賜今當却為蜀帥重福
坤維之人吾與此子為友知生君家不逺而來此子作
劒南節度二十一年至中令太尉此外非我所知也父
然之因以武子為字後悉如梵僧之言乃知生有脩短
之命位有通塞之遇定於冥兆終然不變鬼神知之而
莫能預聖哲安之而不敢謀早晚進退各以時至咸不
求而自合不介而自親矣茍能知此又烏有昔人不遇
之文哉(成都/廣記)
　　　子正角龍
熙寧丙辰賊冦邕州郡倅唐著作子正盡室遇害唐本
桂州人治平中赴京調舉至全州中塗僦一僕得一肩
夫乃遊𡊮州日所役舊奴也挈重擔勁若健羽雖鞭馬
疾追長先百步唐恐其逸遂遣之其僕當日自全州至
唐州凡二千七百餘里日午已到留書祝驛吏曰候桂
州唐秀才至即付之唐後月餘方到下馬於驛驛吏曰
君非桂州唐秀才否一月前有人留一書在此書云呈
桂州唐秀才歸真子謹封因啓封惟一詩曰𡊮州相見
又之全不遇先生道未緣大抵有心求富貴到頭無分
學神仙篋中靈藥宜頻施鼎内丹砂莫妄傳待得角龍
為燕㑹好來黄壁卧林泉唐得之詰其形貌乃全州黜
僕也留書之日即全州所遣之日始悟神仙人也及遇
害當丙辰正合詩中角龍之句富貴生死莫不前定惟
神仙知之而凡人固莫測也(雜録/)
　　　鄭絪拜相
唐丞相鄭絪宅在昭國坊南門忽有物投瓦礫五六夜
不絶及移於安仁西門宅避之瓦礫又隨而至久之復
還昭國鄭公歸心釋門宴處常在禪室及歸昭國入門
蟢子滿室懸絲去地皆一二尺不知其數其瓦礫亦絶
翌日遂拜相此最為靈異也(集異/記)
　　　韋公玉簫
韋公臯少遊江夏止于姜使君之館姜氏之子曰荆寳
兄呼韋而恭事之姜有小青衣曰玉簫年十歳餘常令
祗待韋兄後二載姜使君入闗而家累不行韋乃居止
頭陁寺荆寳時遣玉簫往來韋所玉簫年長因而有情
韋後歸覲季父行甚促乃裁書别荆寳寳乃與玉簫俱
來命令從往韋不敢遂與約七年取玉簫因留玉指環
一枚并詩一首遺之七年不至玉簫潜禱於鸚鵡洲又
逾年玉簫歎曰韋家郎君一别八年是不來矣絶食而
殞姜氏憫其節并玉環殯之後韋鎮蜀三日詢獄囚凡
三百人其中一人云僕射昔日韋兄也乃厲聲曰僕射
憶姜家荆寳否韋曰深憶之曰某是也公曰犯何罪而
重繫答曰某後以明經及第選青城縣令家人誤爇廨
舍故致此韋乃即與雪寃仍歸墨綬奏眉州牧未赴任留兵幕
因問玉簫何在姜曰僕射與約七載逾時不至絶食而
死因吟玉環詩云黄雀銜來已數春别時留解贈佳人
長江不見魚書至為遣相思夢入秦韋甚悽歎為修經
像以報之然念之不已時有祖山人者有少翁之術能
令逝者相見韋乃使召之七日清夜玉簫果至謝曰承
僕射寫經造像之力便當託生後十二年再為侍妾臨
訣微笑曰丈夫薄情令人死生隔矣韋以隴右之功終
徳宗之代理蜀不替後因生日東川盧八座獻一歌姬
亦玉簫為號觀之乃真姜氏之玉簫矣而中指有玉環
隱出不異留别之玉環也韋歎曰吾乃知存沒之分一
往一來玉簫之言斯可以騐矣(遺/史)
　分門古今𩔖事卷四
欽定四庫全書
　分門古今𩔖事卷五
　　異兆門下
　　　張洎破𤓰
吕洞賔仙翁多遊人間自言吕渭之後渭四子温恭儉
讓讓終海州刺史仙翁乃海州後張洎家居忽有隱士
通謁乃仙翁姓名洎見之索紙筆八分書七言一絶留
題頗言將佐鼎席意末云功成當在破𤓰年俗以破𤓰
為二八洎果六十四乃其兆也(西京記及/神仙傳)
　　　盧杞宰相
唐盧杞未第遇仙嫗曰麻氏以大葫蘆如二石甕令杞
乘之騰入霄漢至一處曰水晶宫太隂夫人問以三事
曰公有仙相能居此宫乎能為地仙時一到此乎能為
中國宰相乎公願何事杞曰願為宰相夫人悵然遣還
後杞果相徳宗(西京記及/神仙傳)
　　　徳璘巴陵
貞元中有鄭徳璘者每歴洞庭湘隂遇一叟常以松醪
春飲之因悦鹺賈韋氏女以紅綃題詩戲贈後韋舟沒
于洞庭徳璘作詩弔之云洞庭風軟荻花秋新沒青娥
細浪愁淚滴白蘋君不采月明江上有輕鷗至誠感應
詩逹水府府君曰誰是鄭生所愛主者見紅綃而語府
君府君曰徳璘異日是吾邑之宰况昔日有恩義相及
不可不活爾命乃令㩦韋女逆鄭生推墮一池中沉浮
困溺時三更徳璘未寢忽覺有物觸動舟遂秉炬照見
衣服采繡似是人物驚而拯之乃韋女也徳璘喜駭良
久女乃甦及曉方能言云府君感君而活我遂納為室
感其異也後五年徳璘當調集謀醴陵令韋氏曰不過
作巴陵耳徳璘曰子何以知之曰昔水府君言是吾邑
之宰洞庭乃屬巴陵此可騐也徳璘誌之果注巴陵後
府君贈鄭詩曰昔日江頭菱芡人蒙君數飲松醪春活
君家室以為報珍重長沙鄭徳璘於是乃悟府君乃昔
日老叟耳(靈異/傳)
　　　寇相毁廟
冦相準年十九蘇易簡狀元下及第知巴東縣縣舊有
一廟不知其名舊令尹常夢其神泣告之曰宰相將來
吾不敢居此雖强留必不容也令曰宰相何人神曰他
日當自知不敢預告及寤與同僚言之不數日邸吏賫
狀來乃寇為之代果以廟無名圖牒所不載而毁之噫
廟之毁去神固知之而寇之為相已兆於此矣神謂留
必不容葢亦知寇公之正直也(青瑣/)
　　　張誼赤光
進士張誼自鄂州來赴舉南省試罷牓未出間常與儕
輩游飲于市偶一人前揖張曰先輩便當及第然宜保
惜頭上二赤光光在公無事光失則公亦不免慎之忽
不見後張果及第既授官到任官長有赫連立乃二赤
光也不久赫連立卒張亦以事去官廼知事皆前定不
可以智力免也(青𤨏/)
　　　韓澈靈語
乾元中韓澈授隴州吳山令素與宇文覿辛稷善並隨
澈至呉山讀書令廰前有大槐覿稷行樹下見一孔甚
潤澤中有青素昇為雲乃命掘之得一塚塚中有棺棺
中有齒髪及骨因令收之以新棺殮葬諸野後靈語云
是晉將軍契苾鍔戰死葬此塚近馬廐欲求遷改不可
得今明府恩及幽壤甚厚然創造此謀是宇文七及辛
四幽魂感戴豈敢忘之辛不久見將及第榮禄足光其
身宇文命薄無位雖獲一第終不及禄且多危難吾當
救其三死若或為正官則雖我亦不能救言畢乃去覿
家于岐山久之鍔忽空中語云七郎夫人疾亟適已往
救可無懼也後慎無食馬肉須㬰報至如所語㑹荘客
馬死以肉饋覿覿忘其言而食之霍亂㡬死鍔云何故
違約也遂疏方令服即愈後覿還吳山㑹岐賊僣偽覿
素有名被署為中書舍人賊平覿等繫獄鍔語覿妻云
七郎犯事我為求請事已解矣有劉使君至即得放出
尋而詔以劉晏為刺史晏奏賊徒㸃汚名賢臣至州日
乞一切釋免上可其奏晏至悉放之覿既耻為賊汚還
家歳餘吕崇賁為河東節度奏覿為左衞兵曹河東書
記勅至覿甚喜受勅拜蹈一奴忽仆地作鍔靈語歎息
久之曰向謂汝勿作官何故受之此度不能相救矣覿
云還之如何答云受畢何可還千萬珍重後四月覿遇
疾暴卒昔王充論衡有曰凡人有死生夀夭之命亦有
貴賤貧富之命命當富貴雖貧賤之猶逢福善離其貧
賤命當貧賤雖富貴之猶涉禍患失其富貴以宇文覿
觀之其言豈不信哉(廣異/記)
　　　琴僧江湖
李虞部畋知常州武進縣日有浙僧原式善鼓琴夏五
月忽告辭往潤州金山寺去留之不諾曰原式起江湖
之興遽雇得一村童已遷衣鉢就船矣因與書令逹州
牧崔屯田郡倅王持正既而原式至彼便辭郡守往金
山寺宿日已暝矣館于下閣是夕楊子江颶風驟起鼓
浪沃岸逡巡濤勢崩騰忽忽若有火熖飛於波上漲髙
數丈至寺之半其下閣楹柱欄楯逐浪而去原式村童
寂無影響次日風浪漸息有一漁者撑船傍北岸遥聞
葭菼中有人呼之聲往視之乃原式之村童漁者遂載
之歸寺僧異其事送州牧州牧牒送晉陵時郡中僚佐
咸覩之皆言事不可測彼僧言有江湖之興隨暴流而
逝可矣彼村童者年始及冠於巨浪之中若一葉焉果
有神祐之歟是無江湖之興歟以是推之萬靈中各有
定分信矣(該聞/集)
　　　狄公黙祝
狄武襄公青本農家子年十六時其兄素與里人失其
名號鐵羅漢者鬬於水濵至溺殺之保伍方縛素公適
餉田中見之曰殺羅漢者我也人皆釋素而縛公公曰
我不逃死待我救羅漢庶㡬復活若决死者縛我未晚
也衆從之公黙祝曰我若貴羅漢當甦乃舉其屍出水
數㪷而活其後無人知者公沒其子諮詠䕶喪歸葬西
河父老為言此元祐十年十二月五日與詠同館北客
夜話及之信乎人之富貴皆前定也眉山蘇軾記(東/坡)
(集/)
　　　文公出㕔
王文正公旦知臨江縣時獄有死囚公一夜不寐思以
計活之方五鼓空中有人喝直更速起相公出㕔斯須
果開門昇㕔急呼囚問之其為相之兆已見於此時矣
先是公之父中令晉公祐常曰吾子孫必有為三公者
因手植三槐於庭以待之晉公知制誥二十年最號淹
遲歴仕太祖太宗文武忠孝天下望以為相而不用及
文正知制誥與父相去不十年入西掖墻壁間父翰墨
手澤猶在長城錢公若水風鑒最髙與公同直史館常
曰王子明既貴且夀吾進用雖在其前皆所不及也東
坡嘗作三槐堂首叙其事曰寓物於人明日而取之有
得有否而晉公修徳於身責報于天取必于數十年之
後如持左契交手相付吾以是知天之果可必也文多
不載(朝野/雜録)
　　歐陽求退
歐陽文忠公慶厯末水宿采石渡舟人睡鼾湖平月黑
公滅燭將寢微聞呼聲曰去來舟尾有答者曰今夜有
參政船宿此不可擅去齋料幸為㩦至公私念舟尾逼
浦且無從人必鬼也通夕不寢五鼓岸上獵獵馳驟聲
舟尾者呼曰齋料幸見還有且行且答者曰道場不清
淨且無所得而歸但多嗟恨之聲公甚異之後半月游
金山與長老語之曰是夜有施主㩦室至方拜忽思卧
遂乳一子俄覺鯹風滅燭大衆皆恐乃公宿采石之夜
其後公果以㕘知政事除蔡州鋭於求退者亦其前知
也(夜話/録)
　　鄭咸中允
鄭咸太原人當劉繼元拒命咸家苦于兵父子離散咸
仗一劔而奔一日渡水舟覆同載者皆溺聞空中有人
指呼曰救中允既而咸得岸不死然不知一舟中有不
死者㡬人中允謂誰也既抵温州定居舉進士後為武
寧幕以太子中允致仕卒始悟空中之言中允為己也
事之前定真可知矣(幕府燕/閒録)
　　　賈林侍御
唐徳宗欲西幸有知星者奏云逢林即住帝曰豈可令
朕止於林木間及奉天尉賈𨼆林謁帝帝以其名叶星
者所奏召於卧内隱林陳攻守之䇿且奏曰臣昨夢日
墜於地以頭戴之帝曰此來乃已前定遂拜隱林侍御
史(廣徳神/異録)
　　　董齊醫畫
董羽江左人善畫水太宗作端拱樓命羽四壁畫龍水
羽極其精思半年乃畢羽時為翰林藝學意望功賞太
宗一日與嬪御登樓皇子尚幼遥見畫壁驚啼不敢視
命亟汚漫之羽遂不獲賞又有齊繼邕者善為小兒醫
初為翰林醫學忽皇女有疾呼之切脉皇女見人衣緑
輙驚宫人遽以緋袍蒙之而入尋以白于上即賜緋嗚
呼畫師醫工皆技也皇女皇子皆貴也董羽以之而無
賞繼邕以之而賜緋得非命矣乎(唐宋/遺史)
　　　士寧得道
李士寧蓬州人語黙不常或為得道常見東坡於成都
曰此子貴當為制䇿舉首已而果然自非數有前定烏
得而知之哉(唐宋/遺史)
　　　范諷三品
范諷給事少縱酒落魄一日醉卧兖州堯廟殿中僕使
掖歸已死矣經一日而蘇言始為二紫衣吏所錄引入
官府立庭下有大官據案怒目而責之曰堯之為神孰
不知敬子為儒者敢䙝慢之諷但謝罪而已顧有司使
付獄治之有吏自東廊捧簿而上曰諷當為三品官夀
限尚逺大官者遂震呼戒而遣之使一吏伴送歸經廊
間於窻隙中聞敲朴苦楚之聲窺之但火焰烘然聞聲
而不見其人又至一處窺之見通天銅柱反縛金師子
數十皆暝目垂舌似不任其憊問其吏低語曰此歴代
好殺之人并殺降之侯遭害者受生已盡則釋去然去
人天之位尚賖矣未㡬而醒矣(幕府燕/閒録)
　　　洪濤辟官
洪濤字元賔南康星子人父亶為都官郎中除王府教
授濤以太廟齋郎補學生好學惇固似不能言者熙寧
三年登進士第為石州法曹㕘軍一夕夢得官書一卷
若除目内有某年月日都官郎中洪亶卒某年月日石
州司法㕘軍洪濤卒既覺神情牢落遂乞侍養至京師
亶卒不踰夢中之日然濤期亦近乃急扶柩歸南康居
一日有吏卒數人㕘見言迎赴新官濤曰爾誤矣我方
在憂苫中豈有赴官之事吏曰非誤泰山辟君權判官
天符已下不可移也然不過半載却還未㡬濤卒亦不
差夢中之日時濤妻徐氏胎已數月半年而生男酷肖
濤云(同前/)
　　　孔公新廟
彭城都靈應天王祠在子城上西北隅唐節度使李愿
元和中建至孔給事道輔應舉時與馬僅周濟同謁卜
科名擲筊三人皆得吉兆而孔三擲之皆同又曰他日
合來鎮此藩者當再得吉兆惟孔公得之後果諫議大
夫知徐到治未久即新廟貌及落成苦祝文未能暢意
竄改久之㑹顔淳之來謁公即命代筆其警句云裴寂
昔年曽乞華隂之夢子房今日果如圯上之言孔公激
賞曰神當恭以享斯言矣(同前/)
　　　栢閣行者
錢若水家居新安於栢閣院獨居一室院僧裔公有小
行者時來室中飜亂文字㸃汚筆硯乃白裔公請拘而
笞之裔公曰此王氏子少孤不忍笞苦錢曰不然日授
之以經可禁其擾人初授五行曰太少自十行至一紙
以至一卷才經目便出走戲如初七日誦一部後一月
授華嚴經八十卷忽一日上樹而去至夜不下竟不知
所在後七年錢入洛陽逢勅𦵏一内人扶柩者四十輩
錢于馬上忽認見其行者青巾布衫錢乃下馬使人召
之欣然而來公曰向栢閣何適今乃為此賤役笑曰時
去嵩山本欲念却大藏經恐驚於人公相之曰君異人
也請盡言之行者曰世間如某輩者千萬人人自不識
公有仙風道骨可惜作官此去甚逹然終不至宰相惟
忌為御史臺官必不久又問夀如何曰轉官遲則夀亦
遲言訖而去後錢公自布衣至兩府改登州觀察使兼
御史大夫嘆曰王行者之言至矣心惡之果於是年十
月二十三日暴卒時咸平六年也享年四十四夫禄夀
修短其數前定則不可改知命君子委心而任之可矣
(吳淑祕/閣閒談)
　　　世則首冠
王世則韓見素趙諌同謁陳希夷世則詐為僕𨽻拜堦
下先生笑而降堦曰侮人者自侮也揖世則使坐諸生
之右曰將來君獨首冠諸公盡在此㑹也明年世則舉
進士果狀第其餘俱列于次以此益知科名之前定也
(陳希/夷傳)
　　　延卿職官
郭延卿洛陽人以文行稱嘗與吕蒙正張齊卿謁陳先
生摶摶曰吕先輩當狀元及第位至宰相張先輩科名
雖行間而福禄乃過於吕獨不言延卿他日謂張曰惜
哉郭君祿薄須俟吕作相始得一命張作相乃得職官
耳既而吕果登狀元第及作相薦延卿校書郎張果在
行間及作相深念延卿潦倒語其子宗誨曰為我草一
奏薦延卿京官翌日造朝遽索奏劄而宗誨誤書京為
職字後畫二日降誥果止得職官希夷之言不啻目擊
信乎命之前定不可易也(同前/)
　　　仲宣不出
許仲宣諫議罷成都牧致書于陳摶先生問以休咎先
生令人代答云諫議此去更不出未㡬而仲宣卒盖先
生知其將終而不復出也(同前/)
　　　張生得官
唐兖州鄒縣有張生者忘其名字貞觀十六年欲詣京
赴選塗經泰山謁廟祈福張遍看神像至第四子見其
儀容秀美祝曰但得四郎交遊何用仕宦行數里忽有
數十騎至曰四郎拜謁又曰兄今嵗欲赴選未合得官
且途中有灾張不以為然乃别去才百餘里果被賊刼
乃黙祝曰四郎何不相救有頃果至盡追捕之四郎曰
兄還於此相見其年果不得而歸信乎一官皆先注定
不可妄得也(冥報/録)
　　　文叔遇俠
林文叔字野夫興化軍人治平間遊上都寓甘泉坊後
巷貧甚㡬不聊生比鄰一孀婦年三十餘朝肩故衣出
售暮即歸居之對門有茶肆文叔多坐其中婦人亦時
來飲茗時初冬文叔尚衣暑服婦人憐之乃以全體之
服與之月餘雪寒又以一衾遺之數日又以錢與文叔
文叔愧謝婦人曰人有急難而不拯者非壯義士也後
遂與文叔為婚問其姓氏祖先皆不答二歳育一子一
夕同寢中夜失之文叔驚起燭以尋之杳然不見其户
牖則如故俄自天牕而下手携紫囊胷挿人首喘猶未
定婦人曰與子别矣子以我為何等人吾在仙鬼之間
者率以忠義為心吾居此十年者吾故夫為軍使枉殺
吾久欲報之吾上訴天下訟隂方得㫖嚢中取其頭示
文叔曰此吾戮其神也執文叔手戀語曰吾觀子之面
與氣禄甚薄有禄則夀不永宜切戒之可貨宅携緡歸
故鄉溪山魚酒醉卧一生足矣何必區區利禄哉言訖
躍出文叔依其言而歸夀八十餘而卒以此知禄薄而
貪冐僥倖夀必不永録之可為浮躁者之戒(翰苑/名談)
　　　燕王遇張
張九哥不知何地人慶厯間遊京師人皆言有道者燕
王常以酒與之一日詣門見王取疋帛重疊剪為蜂蝶
隨剪飛去或集王衣或聚美人釵髻王甚悦少選九哥
曰恐失王帛乃呼之一一皆來復為羅一端王異之因
問曰吾夀㡬何曰王夀與開寳寺浮圖齊堅乃飲之以
酒而去後浮圖灾王亦薨由此知夀夭固有定數而物
亦不逃乎數也(翰苑/名談)
　　　温裕喜鵲
孔温裕嘗以諫事貶郴州司馬久之得其兄尚書温業
書報云憲府欲辟作御史日望勑下又報云宰相以右
史處之皆未有的耗一日喜鵲鳴於庭乃祝之曰願早
得官鵲乃飛去墜下方寸紙上有補闕二字極異之未
㡬果除此官(翰苑/名談)
　　　薛珏注夀
天復末薛珏蜀人也性好善而不貪嘗於南斗北斗堂
燒奏後泛南海遇風吹抵一山遂登之見一宫殿有一
赤衣使者曰非薛珏乎珏曰然使者引入宫見一人昇
堂而坐使者曰拜真君真君曰子來何遲命使者引入
學士院遂至一苑題云選真國學士院珏曰何為選真
使者曰子居大唐一國耳珏見一案有報命童子撿之
童子取報狀云大唐所生益州有㡬復何姓名命追益
州䕶皇杜克克曰所生計百居蜀者有十人五人為宰
相二人直翰林三人充諫臣既去珏求真君取生禄簿
注珏一百歳送珏登舟順風至姚州後歸蜀珏後果得
一百歳而害貧盖不於真君前乞富貴爾(賔仙/傳)
　　　僧知宿命
吳僧文㨗戒律精苦竒跡甚多能知宿命予羣從文通
者人多言其不夀一日問㨗㨗曰公更三年為翰林學
士夀四十歳後為地下職任與楊樂道待制聨曹公此
時當衣衰絰文通聞之大駭曰數十日前夢見楊樂道
云受命與公同職事所居甚樂慎勿辭也後數年果為
學士而丁母喪年三十九矣明年秋㨗忽使人與文通
决别文通急往見之㨗驚曰公大期在此月何用更來
宜速還屈指計之曰急行尚可到家文通如其言馳還
徧别骨肉是夜無疾而終以此知萬事無不前定也
(筆談/)
　　　僧遇異人
熙寧七年嘉興僧道親遊鴈蕩山見一人衣布襦身輕
若飛心疑異人謂道親曰今宋朝第六帝也更後九年
當有疾可持吾藥以獻此藥人臣不可服乃探嚢出一
丸如金錫曰龍夀丹也又謂曰明年歳當大疫呉越尤
甚汝名已在死籍勉修善業當免此患又出一栢葉與
之道親即食之老人曰定免矣至癸亥六年夢老人曰
時至矣何不詣闕獻藥遂惶懼詣秀州具述本末州詣
省獻之未數日上果不豫乃使道親詣鴈蕩於初遇處
焚香而還上尋康復謂輔臣曰此但預示服藥兆耳其
藥在彰善閣當時不曽進御(筆談/)
　　　釋氏宿因
天竺第十五祖迦那提婆常至毗羅國遇一長者有子
曰羅侯羅多隨師出家尊者曰昔如來記此子當五百
年後為大教主今之相遇盖符宿因遂與剃度即第十
六祖也傳法眼至第十八祖伽邪舍多嘗行到大月氐
國見一婆羅門舍有異氣尊者入見其主鳩摩羅多開
闗延接尊者曰昔世尊記云吾滅後一千年有大士出
現于月氐國紹隆無化今汝值吾應斯嘉運於是鳩摩
發宿命智出家付法又至第二十二祖婆修盤頭時有
一羅漢名賢衆至羅閱城毗舍佉家謂其人曰汝婦懐
聖子當為世燈慧日然必生二子一名婆修盤頭二名
芻尼昔世尊在雪山修道芻尼(華云野/鵲也)巢於頭上佛記
云汝至五百年生羅閲城毗舍佉家與聖同胞今無爽
矣後一月果産二子婆修盤頭即其一也自是法衣相
傳至二十六祖不如宻多者南印度徳勝王之太子也
既受度得法至東印度謂其王曰此國當有聖人繼我
是時有婆羅門子年二十許幼失父母不知名氏自言
纓絡故人號纓絡童子尊者見之曰汝憶往事否曰我
念逺刼與師同居師演摩訶般若我轉甚深修多羅今
日之事盖契宿因尊者曰此童子非他即大勢至菩薩是
也此聖之後復出二人一人化南度一人縁在震旦四
五年却返此方遂以宿因名般若多羅付法眼藏即第
二十七祖既得化法至南印度彼王三子其季菩提多
羅遂為法嗣改名菩提達磨尊者謂曰汝未可以逺遊
且止南天待吾滅後六十七載當往震旦即六祖之第
一也尊者演説八偈皆預䜟佛教隆替後皆符契嗚呼
釋氏號為空門以解脱為法㝠乎超出於造化之外非
數世之所能拘然其興衰隆替猶有前定觀其或五百
年或一千年或化南印或度震旦如來皆宻記之而後
無不驗孰謂區區世俗而可逃乎(傳燈/録)
　　　釋氏留難
天竺第二十四祖師子比丘姓婆羅門既傳正法眼藏
於婆舍斯多即謂之曰吾師宻有懸記罹難非久遂以
僧伽黎衣付之俾之他國隨機演化斯多受教直抵南
大尊者以難不可茍免獨留罽賔國時此國有外道二
人學諸幻法欲共謀亂乃盜為釋子潜入王宫事敗王
怒乃破毁伽藍袪除釋衆王自秉劒斷尊者首涌白乳
髙數尺王之右臂旋亦墜地七日而終至第二十七祖
謂菩提逹磨曰吾滅後六十年佛法有留難水中文布
自降之逮尊者順世逹磨演法化被南天聲馳五印果
六十載值異見王輕毁三寳逹磨念波羅提與王有縁
乃謂曰汝法有難汝宜往救波羅提乃見王廣説法要
王心開悟悔謝前非師言水中文布即波羅之廋語也
逹磨心念震旦縁熟行化時至乃辭王曰吾去非晚一
九即回逹磨汎重溟逹于南海宕梁普通八年丁未歳
見武帝不契潜囬江北届于洛陽當魏孝明太和十年
時傳法于慧可大師恰九年矣欲西返天竺乃告慧可
曰吾滅後二百年衣止不傳法周沙界遂端居而逝慧
可大師當第二十九祖乃震旦之第二祖也後傳法衣
于僧璨大師既示以偈又告之曰汝受吾教宜處深山
未可行化當有國難昔逹磨傳般若多羅懸記云心中
雖吉外頭凶吾校年代正在于汝師遂𨼆于舒州皖公
山屬後周武帝破毁佛法師居處無常人無知者遂免
于難心中吉盖周字也嗚呼屯厄危難在佛法猶有定
數雖佛之神力知而不能救信乎馮道之言不誣也(傳/燈)
(録/)
　　　六祖遇難
六祖慧能大師范陽人姓盧氏盧行者是也傳信衣與
法于洪忍大師初逹磨云吾滅後二百年衣止不傳自
魏孝明太和十九年至唐先天二年恰當其數於是慧
能大師曰吾受忍大師衣法今為汝等説法不付其衣
將示寂或問後莫有難否曰吾滅後五六十年有一人
來取吾首聽吾記曰頭上養親口裏須飱遇滿之難楊
栁為官至開元十年八月三日夜衆聞塔中有聲見一
孝子從塔中走出果見師頸有傷具以賊聞時縣令楊
侃刺史栁無忝得即擒捉其賊人姓張名凈滿受新羅
僧錢令取六祖首供養師之所記至是皆騐此豈非前
定事歟(傳燈/録)
　
　
　
　分門古今𩔖事卷五
欽定四庫全書
　分門古今𩔖事卷六
　　夢兆門上
　　　吕錡射月
魯成公十六年晉楚戰鄢陵晉吕錡夢射月中之退入
于泥占之曰姬姓日也異姓月也必楚王也射而中之
退入泥亦必死矣及戰錡射共王中目王召養由基與
之兩矢使射吕錡中項伏弢以一矢反命嗚呼周禮春
官大卜掌三夢之法即三代之夢或占而辨之也夏曰
致夢商曰觭夢周曰咸陟致之言至也觭之言得也咸
陟言皆得也謂神所至皆可得而占之也吕錡之夢固
甚異而占之者不亦妙乎(左傳/)
　　　穆子號牛
穆子初去叔孫氏及庚宗遇婦人食而宿焉適齊娶國
氏生孟丙仲壬夢天壓已弗勝顧而見人黑而上僂深
目貑喙號之曰牛助余乃勝之旦而召其徒無之且曰
志之及魯人召之不告而歸既立所宿庚宗婦人獻以
雉曰余子長矣能奉雉而從我矣召而見之則所夢也
未問其名號之曰牛曰唯遂以為豎有寵長使為政田
於丘蕕遂遇疾焉豎牛曰夫子疾病不欲見人使寘饋
于个而退弗進則置虚器命徹叔孫不食卒(左傳/)
　　　公孫亡曹
曹人或夢衆君子立于社官而謀亡曹曹叔振鐸請待
公孫彊許之旦而求之曹無之戒其子曰我死爾聞公
孫彊為政必去之及曹伯陽即位好畋弋曹鄙人公孫
彊好弋且言畋弋之説悦之因訪政事説曹伯背晉而
奸宋人伐之執曹伯陽殺之曹遂亡嗚呼曹伯陽之與
叔孫豹禍由二人而皆徵發于夢豈非命已前定乃慿
夢而效靈歟李蕭逺謂吉㓙成敗各以數至信矣(左傳/)
　　　蔡茂三禾
蔡茂字子禮河内懐人也仕建武中初在廣漢夢坐大
殿極上有三穗禾茂跳取之得其中穗輒復失之以問
主簿郭賀賀慶之曰大殿者宫府之形象也極而有禾
人臣之上禄也取中穗即中台之位也於字禾失為秩
雖曰失之乃所以得禄秩也衮職有闕君其補之旬月
代戴涉為司徒乃辟賀為掾昔黄帝問岐伯曰夢者謂
何岐伯之對以神氣發越精識感通有吉夢之殊祥而
釋氏以四法判夢亦有善惡之先兆其意謂命已前定
往往兆形於夢寐耳詎不信哉(後漢/)
　　　王濬三刀
王濬字士治𢎞農湖人為廣漢太守嘗夜夢懸三刀於
卧床屋梁上須㬰又益一刀遂驚覺意甚惡之主簿李
毅賀曰於文三刀為州字又益一者明府其臨益州乎
及賊張洪殺益州刺史皇甫晏果遷益州刺史東坡詩
有不羡三刀夢蜀都正謂此也(晉史/)
　　　周勤晝寢
賈充字公閭晉初伐吳時充屯項城軍中忽失充所在
帳下都督周勤時方晝寢夢見百餘人録充引入一逕
及覺聞失充乃出尋索覩一逕即所夢之道果見充至
一府府公南面坐聲色甚厲責充曰吳寇當平汝方表
斬張華何闇戇也終當使係嗣死於鍾虡之間大子斃
於金酒之中小子困於枯木之下言畢遣還後少子賈
謐與賈后謀敗果戮之西鍾下賈后服金酒而死賈午
考竟用大杖皆如其言(晉史/)
　　　周宣占騐
周宣字孔和樂安人也妙於相夢為郡吏太守楊沛夢
人曰八月一日曹公至與君杖飲以藥酒使宣占之時
黄巾賊起宣曰杖以起弱藥以治病八月一日賊必除
滅果然文帝問曰吾夢殿屋兩瓦墮地化為雙鴛鴦宣
曰後宫當有暴死者帝曰吾詐卿耳宣曰夢者意也茍
以形言便占吉㓙言畢黄門奏宫人相殺無㡬其餘效
甚多具見本傳(三國/志)
　　　陶侃天門
陶侃嘗夢生八翼飛上天天門九重已登其八唯一門
不得入閽者以杖擊之墜地折其左翼及寤左臂猶痛
後位至八州都督潜有窺窬之心每思折翼之祥自抑
而止(晉史/)
　　　彦回蓍具
禇彦回少時嘗夢人以卜蓍一具與之遂差其一至薨
年果四十八(南史/)
　　　慶之疋絹
沈慶之嘗歳旦夢有人以兩疋絹與之謂曰此絹足度
寤而謂人曰老人今年不免矣兩疋八十尺也足度無
盈餘矣及薨果年八十嗚呼死生有命子夏嘗言之矣
觀彦回慶之夢毫釐不差謂修短非前定可乎(南史/)
　　　慶逺褥席
桞慶逺字文和從父兄世隆嘗謂慶逺曰吾昔夢太尉
以褥席見賜遂亞台司適又夢以吾褥席與汝汝必光
我門族後慶逺果繼世隆焉(南史/)
　　　伯玉腋翅
荀伯玉廣陵人齊髙祖親待之嘗夢上廣陵城南樓上
有二青衣小兒語伯玉云草中肅九五相追逐視城下
人頭上皆有草泰始時又夢髙帝乗船在廣陵北渚兩
腋下有翅不舒問何當舒曰却後三年伯玉夢中自謂
呪師凢六唾呪之有龍出腋下翅皆舒還復歛元徽二
年髙帝破桂陽五年廢蒼梧王謂伯玉曰卿夢今旦効
矣(南史/)
　　　吉瞻鹿皮
吉士瞻字梁容馮翊人嘗夢得積鹿皮從而數之有十
一領及覺喜曰鹿者禄也吾當居十一禄乎自其仕進
所蒞已九及天監二年進西陽武昌二郡太守心甚惡
之果遇疾卒于郡(南史/)
　　　鮑泉朱衣
鮑泉字潤岳侯景之亂被殺於江夏沈其屍於黄鵠磯
初泉夢著朱衣行水上及死舉身帶血而沈於江悉如
其夢夫夢之説多矣周官有六夢之辨洪範有三明之
占周宣謂夢出於意衛玠謂夢有於因獨釋氏以四法
判之有善惡先兆之證繇斯之説以驗吉瞻鮑泉之夢
其理尤為殊勝矣(南史/)
　　　豆盧名亭
豆盧署本名輔貢貞元六年下第以文謁信安郡守鄭
式瞻甚禮之謂曰子復姓不宜兩字名改之如何其夕
夢一老人謂曰聞使君與子改名當四舉乃成後二十
年在此為郡守因指郡隙地曰此可建亭臺既寤思之
四者署也遂以為名既二年又下第為夢無證更二年
果登第盖自更名後四舉也太和九年署自秘書少監
為衢州刺史既周覽郡内得夢中所指隙地遂建一亭
名徵夢亭命之前定灼灼如此躁進者鑒之可少抑焉
　　　奚陟推案
奚侍郎陟少年未從宦時夢與朝客二十餘人就一㕔
喫茶時方甚熱陟東行首坐茶起西行自南而去二盌
徐行不可得奚渇甚不堪乆忍俄有一吏走入肥大抱
簿書近千餘帋以案置筆硯請判陟方熱又渇兼惡其
肥忿之乗髙推其案曰且將去濃墨滿硯正中文書之
上并吏人之面手足衣服無不沾汚及覺録之藏於巾
笥後十五年為吏部侍郎時方以茶為上味日加修潔
陟性素奢先為茶器一副餘人未之有也時正熱飡罷
請同舍外郎就㕔茶㑹陟為主人西面首坐坐者二十
餘人兩甌緩行又茶至揖客自西南面始雜以笑語其
茶益遲陟先有痟疾加之熱甚茶不可待躁悶頗極逡
巡一吏肥黑抱大文書兼筆硯滿面瀝汗陟忿惡之乃
於堦上推曰且將去案倒正中令吏面上及簿書盡汚
座客大笑陟方悟昔年之夢取記事驗之更無分毫之
差嗟乎陟之貴為吏侍已先定於十五年前固無足怪
而茶甌之行文案之推吏書之沾汚亦復皆有定數豈
偶然哉因備録之以為世戒(逸史/)
　　　杜牧改名
杜牧之嘗於宰執求小儀不遂請小秋又不遂忽夢人
謂曰辭春不及秋昆脚與皆頭後果得比部員外又嘗
夢人謂之曰爾當改名為畢及覺牧之曰吾其死矣未
㡬果卒(金華/子)
　　　良弼獻詩
李良弼故給事中防之子大中祥符二年應進士舉同
學究及第授應天府司士給事知鄭州良弼將行夜宿
中牟夢人持詩版獻之曰九霄丹詔三天近萬疊紅芳
一旦開日月山川須問甲為君親到小蓬萊覺而白於
父給事喜曰汝必有前程至鄭而别五年六月十九日
良弼卒于應天府給事大悲痛夢之不誠也後張君房
與給事同舟至應天且憩泊間細詰良弼卒殯之日月
及葬地之所而繹之乃省其詩盖良弼丙戌生年二十
七即詩首句云九霄丹詔三天近三九二十七夢時年
二十五故云近也萬疊紅芳一旦開者萬葉之花一旦
開盡即是向衰謝之意也日月山川須問甲者其年六
月十九日甲寅乃其卒也殯是二十九日甲子𦵏于府
東甲地此是日月山川須問甲也六月又天徳月徳俱
在甲為君親到小蓬萊乃虚無寂寞之所也給事澘然
曰是矣以此知死生日月皆有前定欲逭得乎哉(脞説/)
　　　范公捧詩
范仁恕字超光盧質辟為同州錄事㕘軍經蒲津浮梁
有釣師鬻一大魚鱗鬛頗異乃市而放之河流一夕夢
驛舍中㕔西俱變為水有朱衣人自水中出捧詩一首
以獻云感公脱蒲津之厄惟公富貴夀考固已前定更
不敢言今報公他日之事詩云欄馬遇孫陽超光力自
强北林花正發西江彩筆香萬彚須經手千年事更長
感君施大惠從此佐吾皇後果為先主辟入蜀孟氏據
兩川自御史中丞拜左僕射平章事凡十六年在位授
太子太保致仕夀八十七歳(脞説/)
　　　蜀主竹簽
廣政末年蜀主夜夢一神人問何人曰臣監饌來日常
饌餬餅中有一小竹簽恐不顧食之有悞聖躬明日進
食果於餅中尋得一小竹簽甚異之餅司以神告免戮
至明年又夢前神問有何事但云神來辭再詰不答乃
拜而去至明年國亡嗚呼一餅之食一簽之悮猶有前
定神得而知之况興亡者乎(成都/廣記)
　　　之遴折臂
劉之遴嘗寓居南郡忽夢前太守𡊮彖謂曰卿後當為
折臂太守即居此中之遴後牛奔墮車折臂歎曰豈黥
而王者乎後果再為此郡(南史/)
　　　鴻漸相位
杜鵬舉父嘗夢一大碑云宰相題名碑因問守者有姓
杜人否曰唯有二人其名皆從鳥於是名其子為鵬舉
又謂之曰汝為相則世世名子皆從鳥後生子以鴻漸
名之果繼登相位焉(唐宋/遺史)
　　　羣玉仙籍
進士牛益萊州人一日出東都門息栁隂下俄然困怠
夢至一處髙門大第若宫觀狀一吏云此羣玉宫也載
神仙名籍少𨕖有乗馬而至者乃故人吕内翰臻謂益
曰吾掌此宫令子一見以消罪戾益執公帶而入見大
殿殿上皆大碑蒙以綘紗公命益立砌下公升殿舉紗
益望之見白玉為碑朱書字其上有大字云中洲天仙
籍其次皆姓名益惟識數人所識者乃丞相蘇易簡丞
相李迪尚書余靖龍圖何中立而已公下殿與益坐一
小室益曰天仙之詳可得聞乎公曰自有次序真人而
上非子可知也道君次真人天仙次道君地仙次天仙
水仙次地仙地上主者次水仙率皆立功行進補方遞
升仙階益曰所見者皆當世公卿何也公曰今世之守
令亦異於常况公相登金門上玉堂日與天子謨道者
乎此固非常人能至益曰今見居世之卿相皆仙乎公
曰十中七八益曰諸公出入廊廟髙卧伊洛國之故老豈
其仙也公曰真仙者皆玉臺真人况有夀年九十三歳方
還崑府益曰公今何職公曰吾更三百年方補地上主
者益曰主者是何官公曰今之掌五岳四瀆名山大川
者也公曰子可歸矣命一吏送之益俄而覺身在古栁
下夜已一更傍有巡卒守之曰子病乎何故如此益不
告之遂宿都門外邸明日為詩題壁而去詩曰須信出
塵事分明在目前㡬多浮世客俱被利名牽益嘗與人
語此其詩至今猶存焉(青瑣/)
　　　孟震附尾
鄆州孟震已殿試將唱名夢與衆人欲度水無舟一馬
涉過震將附尾有人止之見攀而過者三十餘人又一
馬過震乃附尾而濟焉明日賜第榜首馮京又三十餘
人有馮直方次乃及震焉(幕府燕/閒録)
　　　吳淑丹陽
吳淑未冠時其先人為潤州書記時嚴續相公作鎮書
記宅在子城西門一夜夢兩過門外有頃嚴相䇿杖躡
履淑隨之忽顧謂曰與汝丹陽尉寤而志之明年東海
徐鉉解淑淑登第因以女妻之淑欲求都下一官徐鉉
時在中書謂曰已𨕖得一縣可二百里内淑思之曰得
非丹陽乎及領官果如所夢云(秘閣/閒談)
　　　思道㸃閲
員外郎阮思道在江南圍城中夢與官員數千百人為
官府㸃閲首唱曰舒雅雅應喏即過次曰陳淨淨次阮
思道思道趨過更呼問曰姓阮為是苑思道否對曰阮
其人曰疑是苑但過但過時城已危思道以為必不得
免冥司閲鬼籍而已在其中也及昇州平後各官以次
朝見先命殿前楊公閲名初呼雅次呼淨次呼思道既
過復問姓阮為是苑思道耶對曰阮也楊曰疑是大苑
但過因怳然憶所夢一一符合噫行止語黙信有前定
何阮君之夢若是之異乎(同前/)
　　　丘旭定分
丘旭江南人進士登第累任州縣後秘監李至奏舉為
秘閣官辭之乃得臨淮令嘗見天淑有徒勞之歎吳曰
向李秘閣舉君君何不欲旭曰誠悔之然亦有定分旭
在江東夢至一處滿目是山指一山問人云此何山曰
雲臺山及歸朝除閬州蒼溪令羣山滿目指其一大山
問縣人乃云是雲臺山又嘗夢為淮泗官上木杪看水
比至臨淮果大水乗舟從木杪過豈非前定乎由是言
之非人事明矣(同前/)
　　　虚已賜緋
李虛已為遂州通判時太宗勤政急於至治知通皆給
紙為厯以書一任課績罷日考能否以黜陟至是紙自
内出以天詞戒勵敦勉之御翰親題卷首已賜數人矣
至虚已受賜乃為詩二十韻以謝上善之召賜章服仍
賜錢五十萬初虚已進詩而未被召往詣殿中侍御史
陳矜矜曰昨夜夢與君坐談謂君曰今日見君明日君
當賜緋今見君正如昨夢中豈明日賜緋乎虚已不以
進詩告但曰豈敢望至明日果有是命然形於他人之
夢何耶(同前/)
　　　沈昶鄂字
沈昶者其父為兩浙大將昶好學能詩尤工筆札精篆
法而困於下位侍御史龔頴丁母憂與昶常往還一介夢
門上書一鄂字而從四口明日以語頴皆未曉其故後
轉運使以昶勤幹移監鄂州酒稅及入州門見上題鄂
字從四口一如夢中所書盖陽氷篆也初昶在漢陽又
夢着靴履水而過登岸入府署見漢陽監軍鄭文寳在
後問文寳曰君自何所來對曰自武磯來及是昶渡江
州中官吏皆江際迎接昶乃著靴入船及入州見廊廡
一如所夢文寳時為武磯巡檢以公事至州昶不知之
問其所自乃云武磯來其符合如此信知動靜語黙皆
前定也(同前/)
　　　李迪玉魚
李迪徳宗時為司勲郎中一日朝歸馬上昏昏如醉入
宅謂其夫人曰適夢見二黄衫人引至一户欲入有人
曰未要來須待玉魚符下乃醒焉何也後入朝朝堂地
無纎埃忽見玉魚一光瑩奪目遽取之歸殊忘玉魚符
之事其夫人見之頗省前事潜不樂果數日而逝死生
已定烏可逭哉(戎幕/閒談)
　　　馮僎方響
馮僎即尚書謐之子也舉進士藉藉有聲一夕夢登崇
孝寺幡刹極髙處打方響時有徐文幼能圓夢乃往詢
之徐曰雖有髙聲須至下地洎春闈而僎乃登第於韓
熙載榜下或以責徐徐曰後當有應果放榜數日中書
奏主司取士不當乃追榜御試僎覆落乃髙聲下第之
應也(南唐/近事)
　　　程貟鷄行
程貟舉進士將逼試夢烏衣告曰君與王倫廖衢陳立
張沅同及第貟喜馳馬省門見楊遂張觀曽顗立門内
而已乃逐鷄行遂悵然而覺是年考功張佖權知貢舉
果放楊遂等三人而貟輩不應既夏内降御札尚慮遺
賢命張洎就中書重定詩賦務在精選洎果取貟等五
人附來春别榜及第明年歳在癸酉鷄行之應也異哉
異哉(南唐/近事)
　　　徵古太守
李徵古宜春人少貧賤嘗宿司郡潘張史家潘妻夢門
前衙儀甚盛云太守在此既見乃寓宿秀才也覺而言
於潘遂厚待之李至京既及第不二十年自樞宻副使
除本州刺史離闕日元宗賜内酒二百瓶既入宜春界
徧賜耆舊親知為政公嚴壁立千仭惟馳車迎潘嫗延
留數月以銀五百兩贈報亦一代之竒異也(南唐/近事)
　
　
　
　
　
　
　
　
　分門古今𩔖事卷六
欽定四庫全書
　分門古今𩔖事卷七
　　夢兆門中
　　　張鷟乗驢
張鷟少時曽夢一大鳥紫色五彩成文飛下至庭前不
去告其父祖云此吉祥也鳯鳥有五色赤文章者鳯也
青者鸞也黄者鵷鶵也紫者鸑鷟也此鳥為鳯凰之佐
汝當為帝輔也因以名之後舉進士制䇿為岐王屬夜
夢著緋衣乗驢睡覺自怪我緑衣乗馬何衣緋却乗驢
尋改授鴻臚卿乗驢之應也未經考改授五品衣緋之
應也前定如此是豈以智力得之哉(宣室/志)
　　　竇㕘半臂
竇㕘為御史中丞夢徳宗以半臂文錦賜之解者曰半
臂股肱之衣公將遂居其位乎不數日果大拜(宣室/志)
　　　劉檀改名
蜀員外郎劉檀本名審義忽夢一縗服人引令上檀香
株謂之曰君速登劉乃登遂向懐中出緋衣令服之覺
因改名檀未及一年㑹郡牧請杜評事充倅職奏授殿
中侍御史賜緋勑下杜丁憂不行杜遂舉劉乃奏檀與
杜所奏擬無别劉方閒居力困杜乃遺劉以新緋公服
一領果符其夢焉(蜀異/記)
　　　少卿領馬
蜀有朱少卿者不記其名寢旅舍中夢有人叩扉覔朱
少卿聲甚厲覺訪之無影響復睡夢中又連呼之俄見
一人手中執卷云少卿果在此朱曰吾姓即同少卿即
不是其人遂卷文書兩頭只留一行以手遮上下果有
朱少卿三字續有一人自外牽馬一疋直入云少卿領
取朱視之其馬無前足步步側蹶匍匐而前其狀非常
苦楚朱大驚覺常自惡之後蜀主開國有親知引薦累
至司農少卿無何膝上患瘡雙足自膝下俱落痛苦經
旬五月五日殂乃夢馬之兆也(洞微/志)
　　　盧綘白衣
金陵之䧟有盧綘者圖興復李氏朝廷以節鎮招之綘
遂自歸後以事乃被誅初綘舉事日夢一白衣婦人酌
酒歌菩薩蠻以送之詞曰玉京人去秋蕭索畫簷鵲起
梧桐落欹枕悄無言月和殘夢圓孤衾惟暗泣何處砧
聲急獨自凭欄杆芭蕉生暮寒歌已謂綘曰他日於固
子坡相見後果伏法於固子坡行刑者姓白噫禍福由
於天道吉凶灼乎鬼神數之前定固可畏也(洞微/志)
　　　希濟金介
蜀御史中丞牛希濟文學豪贍超於時輩自云早年未
出學院以詞科可以俯拾或夢一金介人曰郎君分無
科名四十五方有官禄覺而異之旋遇䘮亂流寓於蜀
依季父給事中牛嶠仍以直氣嗜酒為季父所責暫寄
巴南旅寓開國不預勸進又以時輩所排十年不調為
先主一日召對除起居郎累加御史大夫向者之夢何
其騐歟(成都/記)
　　　潘洞篆銘
潘度支洞景徳二年將逼御試夢入一宫既升堂坐間
昏霧四合良久漸開見四壁下乃大碑石誌且往看之
皆人之姓氏即不能一一記憶題額上有大篆四句云
蒼璧禮天日月麗天龍化為蛇衆人咨嗟翌日説之意
甚自忌及放榜即第十七名後半載方釋之蒼璧禮天
天府第六名解送也日月麗天南宫第二名奏薦也比
放榜即十七名及第葢出等甲即龍化為蛇也意亦不
顯逹年五十餘度支員外校理而卒噫以此知名髙下
亦繫𠖇數矧科第與禄位富貴者乎竒哉(脞説/)
　　　劉詠看榜
劉國博詠趣向髙絶場屋間凡有所聞必以相告咸平
二年春鏁院僅月餘時錢内翰最有名譽衆以甲科推
之詠忽夜夢往省前探問名第見一人問之曰錢十二
作狀元否其人曰未知且相隨㸔榜至省院門煙霧昏
翳殊不相下其人乃炬火相喚曰來看錢十二只于地
上畫一圍子立皂小旗二口白小旗二口火即滅次問
王巘得否其人又炬火見圍中有石一塊如拳又問王
衢得否見圍中有皂莢三挺問張尹方及宋某得否圍
中無物火滅問髙四得否圍中見大書一益字中間立
大刀一口光閃閃驚覺向曉思之皆不可辨僧下端為
占之曰錢狀元未可固必此乃皂白交錯耳王衢第三
名定也王巘即當及第葢石者山之𩔖也惟髙四莫解
張宋二君必未得盖圍中無物爾暨榜出乃孫暨作狀
元錢希白次之王衢第三人髙輔堯第五詠乃悟曰王
濬夢四刀而得益州益字中立一刀乃五數也神哉神
哉(同前/)
　　　觀文榜尾
于觀文字夢得射洪人性清㓗富於文學别業有林泉
之致乃陳拾遺之舊鄰也下第後獻主司鳯玉賦為時
所稱明年復省試夢人以軸文與之曰此春榜也可收
之既覺自謂曰委我收榜吾當為榜尾乎言訖院吏報
先輩第九人是年只放進士九人果符所夢乃作詩云
東堂令吏報來時仙桂云攀第九枝乍聽吉音猶似夢
却思公道即無疑寒門髣髴春將到幽徑朦朧月漸移
殘漏聲中鞭馬去紵袍重戴已相隨嗟夫禮有六夢事
有萬變為真為妄不可測知然感兆於精神者而吉凶
可見若觀文之立志精確宜其感通之兆速於影響非
至誠感神者歟(該聞/録)
　　　蘇協愁字
蜀進士蘇協字表微鹽泉縣人幼寒素力學為文典贍
正雅偽廣政十九年賈珪下及第入試前一日宿聖夀
寺僧房夜夢入一官廨中屏上有大書一愁字於㕔後
復見置一秘器甚髙大既覺惡之術士周世明占之曰
此吉兆也葢愁者不樂之祥有秘器而髙大君之子孫
當有至大官者是年協果登第掾於閬中又夢入一大
府伏謁上官儀衛甚盛唱言與協官授廣都曹遂覺乃
誌之於書冊蜀有廣都縣又終不在此邑既歸朝掾於
懐汝洛三任及太平興國五年其子易簡狀元及第踐
歴清要特㫖授協開亡曹仍賜朱紱易簡頗懐喜懼嵗
餘而協遂卒易簡後㕘大政子孫世為顯宦其兆皆已
先於三紀之前矣語曰死生有命富貴在天士大夫不
知命者觀此可以抑浮躁之志(燕閑/録)
　　　李畋見塔
景徳二年李虞部畋與友張及張達楊交俱㧞鄉薦奏
名預殿試未唱名前一夕張及夢乘一筏涉浪觸岸而
覺李夢遊開寳寺中路見寺塔數級出雲外達夢以刀
剪𤓰而中折交夢東華門外候唱名舉人皆倒立既曉
相㑹互言其異往興國寺謁圓夢僧解之僧云乘筏涉
水必㨗也雲外見塔髙級也錯刀中折不利也舉人倒
立非常也次日臨軒及果乙科及第達果不利交夢舉
人倒立葢是李迪南省居榜末至御前居第一果非常
也李畋不預唱名三省其夢乃知塔者塌也雲外見之
御前下第之象也故李有詩云省奏名應誤僧圓夢亦
虚是知所得一第皆隂注陽授豈人之能耶(該聞/録)
　　　孫偓踐木
孫偓未殿試前夢積木數百而踐履其上自謂必作狀
元居衆材之上後唱名果然(摭言/)
　　　范政送藥
著作佐郎楚寔大厯中疫厲篤重十日昏迷不知人事
一日忽夢黄衣女道士至謂寔曰汝有官祿夀命未合
死因呼范政將藥來忽見小兒持瑠璃大角椀傾藥令
飲飲畢便愈及明乃許叔異令人送藥來寔疾久困初
不開目及見小兒與椀皆昨日所夢因呼小兒是范政
否問之信然其疾遂愈寔之官祿夀命已有前定宜其
未死而小兒之名與椀亦復預見於夢中信乎一飲一
啄皆非偶然(脞説/)
　　　鍾輻種松
鍾輻嘗作山齋手種一松於齋前是夜夢朱衣吏曰松
圍三尺子當登第後三十年始成名松圍果三尺異哉
(摭言/)
　　　陳公荆南
乾興中張君房作倅江陵時知府李坦之得風病府事
不舉即漕使王湛發遣未聞新知府之耗時禮部陳從
易主漕運於荆湖南路由衡之邵讞獄之疑者去邵兩
驛間艤舟水濵夜宿佛寺中時女使一名中宵忽魘遽
起呼之既悟曰適見一白衣人戴帽儀容頗肅以手抑
胷曰學士得荆南也我是荆南五郎來告之到日望照
管陳甚異之比到郡後果馬遞勑到如夢之告陳後到
府禮上遂謁廟乃與君房語之盖五通廟先為坦之毁
拆至是乃再葺之如舊可不異哉(青𤨏/)
　　　厚之翰林
元厚之少時嘗夢人告之曰異日當為翰林學士須兄
弟數人同在禁林既寤厚之自思素無兄弟疑此夢之
不然及熙寧中厚之果除學士同時先後入院者一
人楊元素繪而厚之名綘五人名皆從系始悟兄弟之
説嗚呼造化小兒將以此戯人歟何前定如此耶(筆談/)
　　　裴頭黄尾
盧求應進士舉一夕夢人告云裴頭黄尾三求六李覺
而志之及榜出裴求為狀元黄駕末名三人名求六人
姓李皆如夢中之語云(摭言/)
　　　龍首山人
本朝楊狀元寘連魁天下英俊時彦皆以楊三元呼之
釋褐不久臥病乃曰吾此疾恐不起矣家人驚問公曰
吾以夢證之也吾昨夢至一處若王公大人之居有一
人持一板云楊某受龍首山人龍首者以吾今作殿元
山人無官爵之稱也此疾愈吾當道服游林泉下不復
趨仕路矣已而果不免惜夫(摭遺/集)
　　　蔡齊狀元
真宗好文雖以文辭取士然必視其器識每御崇政賜
進士第必召髙第三四人並列於庭察其形神始賜第
一人或取其文辭理趣超逺者蔡齊置器賦云安天下
於覆盂其功可大徐奭鑄鼎象物賦云足惟下正詎聞
公餗之欹傾鉉乃上居實取王臣之威重皆以為第一
先是上一日夢殿前菜苗生與堦齊既唱名聞蔡齊乃
召見久之曰得其人矣遂以為狀元其著於辭形於夢
見於形如此非偶然也(歸田/録)
　　　全火及第
進士張詡臨淮郡洪儒也徐宗孟全照蔣沬之輩皆師
事之雍熙初與二三子同㧞本州解赴京師是嵗十月
初淮水已淺澁旬日方到符離宿於闗門外舟中夜夢
上岸盤旋間有人安放交椅一把在岸次詡乃就坐之
忽為推墮於地曰此是全火交椅爾安得獨坐遂覺至
春榜果全登第其他同解俱及第焉(脞/說)
　　　崔圓為相
崔圓少貧賤依親人李彦先時為刑部尚書待之不甚
加禮一夕李夢身桎梏同輩百人為兵擁入大府呼姓
名領過判云准法李視見紫衣人據案乃崔也躍出哀
呌紫衣人曰李彦先特收禁流汗而覺自是厚待之因
薦之楊國忠後遂以知留後旬月拜相京城尅復李公
授偽官與陳希烈等二百人合誅崔為中書令詳决之
際以姓名呼過判云准法李大呼曰相公豈不憶昔年
所禱耶崔乃悟遂判李彦先收禁具表其事請贖罪許
之流嶺外昔日之夢何其神歟(唐逸/史)
　　　錢生楚州
慶厯中司法叅軍錢某赴任處州夜夢至一㕔與祖考
同席坐忽見一人以緋抹額召錢某作鬼官荅云已授
處州司法矣乃固請其祖厲聲曰更候十四年應曰若
更十四年自當往楚州矣夢覺惡之後為發運馬仲甫
所舉充楚州排岸而卒時正十四年矣(國/史)
　　　李概斫足
濮州李植與弟概赴省試一夕夢奏名將出同榻而寐
概忽驚呌植問之曰夢人以刀斫其足覺猶微痛明日
概預奏名後數日因閒行有人拜於街中乃濮州軍吏
云喜六郎過省某今𨽻名貢院昨以六郎書榜某㡬遭
笞捶問之何也乃曰六郎之名乃木旁既某誤書既下
木主司大怒然將逼出院許修改無異則免罪責遂以
刀子刮其下木幸而得免叩其修字之時乃概足痛之
際植嗟異久之(幕府燕/閒録)
　　　東坡大吳
蘇子瞻學士少時夢謁於公府主人紫衣面赤而多髭
謂軾曰君是大吴覺以告父弟皆不悟也是時子瞻年
十四嵗後十四年舉賢良中選詣御臺謝知雜王綽既
入門儼如夢中視綽乃夢中人也既坐謂子瞻曰君是
大吳兄弟相顧而笑因請其故綽曰前日賢良就試綽
與彌封以大吳為卷號是時意君為第一今則果然亦
問其笑乃以夢答賔主大歡久之(幕府燕/閒録)
　　　魏清除代
魏清累舉進士未第逼春闈夢一烏衣云魏公勉旃將
來當同陳臯葢臯凡八舉是嵗第五人喬舜座下及第
而清復退飛常恨夢之無據後三載清乃於張洎座下
及第亦以八舉時陳臯為餘干尉既滿清亦除是尉以
代焉科名仕宦前定如此可以為躁進者之戒(南史/)
　　　殷衮文學
將作監張殷衮燕人也時劉守光為燕主有尼出入於
國太處殷衮託彼尼求一文學終不得一日張夢見大
城衙署多簿書而無人乃潜登㕔事見案上大簿云天
下職官姓名張喜檢河北道便見劉守光及文武職掌
莫不有名張乃取筆自書文學張殷衮書記書畢墨色
尤淡遂下堦出門驚覺汗洽于背乃誌之於論語䇿後
至明忽有數騎至云大王急召張往至衙有人賫一牒
云與校書即文學牒也遂授之其母國太謂劉曰我與
尼數言不與何忽授之劉曰彼有分昨夜三更有一朱
衣吏謂我曰張殷衮已注下為文學訖故與之及得牒
其姓名墨果甚淡至晋天福中其子希永常出論語䇿
子以示人戒躁進云(錢希白/小說)
　　　周琬角書
周琬湘中人端拱三年進士及第歸後將赴闕再調至
澤州宿次夢二吏云大王請遂行至南岳廟升殿見王
曰知員外將入調只欲辟在此中與人間不殊且無衣
食之念如何琬辭王乃索筆吟詩送之云住此既非樂
捨此去何圖若問青氊事惟留一角書琬覺異之既至
京師乃病于客邸琬慮不起遂扶力為書以寄其家凡
一角封訖而卒與詩意無異信乎死生注定卒不可逃
也(名賢/雜録)
　　　草制前定
何纉太平興國中任秘書丞度支判官故王尚書化基
任著作郎開封推官纉忽一日在省凭案而寐夢入一
官府如中書制勑院或官或吏憧憧出入皆若有所除
授其中喜者沮者相半皆形於色纉見衆人紛紛亦前
詢問到一房見一朱衣吏據案而坐簿書堆積如堂後
官之狀因前揖之問所來纉曰衆人皆有除改某預數
否朱衣若有所閲視徐曰亦有候王化基草詞因出而
夢覺遂言于王公不兩月王果超知制誥又數月纉授
虞部員外郎出知邢州官誥果王之詞後錢内翰希白
作洞微志集諸名賢小説自此為草制前定云(名賢/雜録)
　　　孫蟾除官
孫蟾邢州人也雍熙三年堂除鄠縣尉未授官寓建隆
道士院一夕平曉夢入宫府曲池生蓮華蟾入門西小
院窻盡碧紗忽一吏抱文書出蟾問此何所吏曰除官
院孫意欲除河北官心甚速遂擘窻紗窺之見三吏在
旁據一案一吏唱曰孫蟾除京兆府鄠縣尉是范舍人
詞一吏曰蟾非進士范性剛莫不肯下筆又一老吏曰
當制舍人不草更教誰草又一吏在後抵聲曰范舍人
尚取伊作小試官右司理無不草之理蟾聞除開中官
甚不樂忽聞撞鐘遂覺後月餘果除鄠尉果范之詞既
赴任二年范自刑部郎中知京兆府明年發解取蟾為
小試官又奏授右司理㕘軍夢中之言無一或差錢亦
標為草制前定(錢希白/小説)
　　　錢丕得官
錢公希白之姪名丕天禧元年任將作少監長子師古
任廷評監建州豐國監例以考滿合叙遷一夕丕夢入
一府見一吏趨走有若掌官誥者丕揖而問之何也曰
建州廷評轉官第二㕔舍人㕘假草詞及覺以班次排
之乃令彭城中憲筠第二㕔也近在假多日更旬餘忽
㕘假當日師古果轉衛尉寺丞劉當制焉此亦草制前
定也(洞微/志)
　　　錢公自述
錢内翰希白自述云余淳化三年落第堯堦之下便久
卧病于京師五月六日伏枕困睡忽夢有老道士請登
一紅泥壇握手曰成名二十六章服二十九時年二十
二心極喜謂果然則進趨稍達也無何十年詞塲不開
咸平元年又以朞服免咸平二年方叨第時已三十二
矣意疑夢之無證細思而後得之云二十六非二个十
六乎𨼆宻神告之言其前定若此至於二十九章服之
兆則已過矣後㨗制䇿通閏籍直集賢宰南部凡十五
年五品之消息寂無聞焉及攝鴻臚少卿又修道書凡
四上殿奏事皆是二十九日又無恩命不可望也及修
道書畢與秘閣校理慎鏞並蒙改賜章服時大中祥符
九年四月二日於閣門受賜秉笏之際見笏上大書二
十九字詢之庫吏云此笏是第二等第二十九面也笏
尚前定况官名乎時士大夫皆異之惜其字不敢洗去
者數日焉(洞㣲/志)
　　　化成得鴈
員外郎趙化成嘗夢與友人張某坐庭中忽有一鴈自
天而下徘徊庭中共掩得之明日詣張言之方坐庭中
果有一鴈下於庭際因共逐而得之相與驚駭乃以帛
為詩繫其足放去又有人夜夢所持繖柄折明日果折
夢得一狐翌日果有人送一狐此最微事而猶有前定
如此猖狂之士視此可無妄動(祕閣/閒談)
　　　張洎二驢
㕘政張洎常夢至一處行路有泥潦兩旁皆葭菼有二
驢在後從旁過及使囬至登州岸時潮退泥水載塗路
在葭蘆中少頃果有二驢後至皆昔日夢中所見嗚呼
行止果非人歟(同前/)
　　　鄭滂鳯字
進士鄭滂久在塲屋頗有後時之歎一夕夢及第與韋
周方同年至太和初有韋景方者尚書𢎞景族弟也因
避景名更名為周方滂聞之喜是年滂果及第與周方
遂同年又其子溥曽夢看及第榜但大書一鳯字大中
元年乃以鳯翔貫求解卷卷首便是鳯字至東都試緱
山月夜聞子晉吹笙詩左右諸詩悉有鳯字果登第焉
嗟夫一鳯字猶有前定耶(翰苑/名談)
　　　吳奎論題
吳文肅公奎將舉賢良一夕夢魏文帝升殿問羣臣優
劣或曰韓延夀為最是夕門下抄書吏楊開夢公讀楊
阜傳翊日告公公異之即取三傳熟讀及秘閣試六論
一題乃韓延夀楊阜孰優論公因此遂膺襃然之選(澠/水)
(燕/談)
　　　王獵侍從
玉獵酸棗人天聖末累舉未第一夕夢紫衣吏召至一
宫門揖入升㕔對拜者紫衣金帶年三十許覺後私記
其年月獵後困於塲屋以推恩得同出身既登仕版又
二十年且七十始為尚書外郎將乞身歸人或止之㑹
英廟入繼近臣薦公為宫僚赴宫則門欄守衛宛如昔
日之夢及升㕔拜揖則衣冠儀貌皆如所夢也歸視篋
中所記乃英廟始生之夕公侍講宫邸未及朞年英廟
即位遂登侍從仕宦進退皆自有時烏可妄覬耶吴文
肅公天聖末與獵友善親聞其詳(同前/)
　　　彦祖天字
王彦祖慶厯時初名亢宗赴廷試應天以實不以文賦
罷寢旅舍夢一人告曰今年未當中第彦祖甚不平之
其人曰君中選時賦題天字在下君當三中選皆然今
題天字在上第二是以知其未也及唱名果不預至八
年再赴廷試盖軫象天地賦又復黜去皇祐五年免解
赴禮部大疾困眠夢至一處見二人乃懇求平生禄命
二人笑指前面水池曰待此水分流君即登第既覺自
謂池水必不分流决無中第望矣久之乃改名汾以符
水分之兆及試禮部嚴父莫大於配天賦廷試圓丘象
天賦皆中選後召試學士院又賦明王謹於事天得帖
職皆符昔日之夢異哉(同前/)
　　　劉滋吞印
劉郎中滋累舉不第年餘四十始遂登科嘗夢有人提
印滿籃令吞之印但任意吞看吞得㡬顆滋不得已吞
至十四顆其印皆顧見於股上後果厯十四任而終(青/箱)
(雜/記)
　　　文公剃髭
李文定公迪美髭髯未御試前一夕忽夢被人剃削俱
盡迪甚惡之有解者曰秀才須作狀元縁今嵗省元是
劉滋已替滋也是嵗果第一人(同前/)
　　　孫相填名
孫樞宻抃舊名貫應舉時嘗夢至官府潭潭深邃寂寂
若無人大㕔上有抄録人名一卷意以為春榜遍覽無
名偶覩第二名下有空白處抃欲填之空中有人語曰
無孫貫有孫抃夢中即填孫抃是嵗果第三名因字得
夢(同前/)
　　　丁序唱名
丁咸序應舉時夢唱名已過續有一龍蜿蜒騰上又有
一駱駞繼之比唱名有龍起駱起二人在其後(同前/)
　　　國隆黑豆
龔國隆應舉時夢行道上步步信指黑豆一掬是嵗鄉
薦伯父郎中恤其乏路費以驛劵與之遂㳂路勘請抵
京師即步步掬豆之應也(同前/)
　
　分門古今𩔖事卷七
欽定四庫全書
　分門古今𩔖事卷八
　　夢兆門下
　　　鄭獬白龍
鄭内翰獬未貴時病疫困甚夢至一處若宫闕有吏迎
謁甚恭公曰吾病煩熱思􁧈浴以清肌膚吏云辦之久
矣遂導至一室中有小方池甃以明玉水光灔灔以手
測之清冷可愛公坐其上引水沃身俄視兩臂皆生白
鱗顧水中影則頭已角出公驚遽去吏云玉龍池惜乎
公不入其水入當大貴但霑洒而已幸而公是白龍翁
雖貴不至一品乃覺大汗而愈公後登第為天下第一
乃戯為詩云文闈數戰奪先鋒變化須時自古同霹靂
一聲從地起到頭元是白龍翁平生以文章擅名而終
不至登庸亦前定也(青𤨏/髙議)
　　　楊礪記室
楊礪周顯徳中赴舉京師嘗夜分獨坐恍然見一人衣
冠甚古謂礪曰汝能從我游乎礪從之至一官府儀衛
嚴肅引礪升大殿見一人姿貌甚少面南而坐引者謂
曰此來和天尊也異日為爾之主礪再拜而窹建隆初
礪擢第真宗為襄王以礪為記室既謁見藩邸歸謂諸
子曰今日襄王乃昔所夢來和天尊也殆𠖇數乎(幕府/燕閒)
(録/)
　　　曹確剃髪
曹確判度支有台輔之望忽夢剃髪為僧心甚惡之有
一人占夢多騐確召使占之其人前賀曰侍郎旦夕必
登庸夫出家者號剃度也無何杜相公出鎮江西確果
大拜(搢紳/脞說)
　　　雋宗神告
天聖四年海州書表雋宗逺夢有神告之來年狀元是
王堯臣宗逺寤題於司房北壁是年秋賦開封府解榜
到見王之姓名因指謂同列曰此是明年狀元洎省榜
到見王又預奏名雋再題於壁未㡬殿試王堯臣果魁
多士至和中畢景儒仲詢之父知海州親訪其事備載
於幕府燕閑録(搢紳/脞說)
　　　淳化看蛇
淳化三年省試後張君房夢入一大第東壁下有黑漆
連椅坐一婦人紫衣如節使家知客手持筆硯陳列君
房前請賦詩㒺測端緒忽見從文司諌出曰奉贈詩一
首可自寫之乃曰亭尤逢夜竹冩畢司諫曰可用郵亭
字續曰不識自知音朦朧望明月終得拂青塵寫記呈
覽次忽大蛇自條床下出忽聞人大唱曰看蛇遂驚覺
占之多不解後踰紀至景徳乙巳年君房始忝科第豈
蛇之兆乎(張君房/自占)
　　　景徳随棺
君房應二舉敗於垂成每當失意時必夢二三隂人跨
驢迎引至塵忝御試之夜亦懼其前夢比至宵分頺然
而寐乃夢隨一棺槨行于繐幕中望之不見其盖於中
但裝瓦石龜其背意且訝之即前觀之復見二足自膝
而下出於棺椁前若新死者前一人呼號因而問之其
人曰一人李沆一人李至因嗟訝而覺亦自知其吉兆
矣來日果叨名第然不解二李之因今亦解曰二李者
狀元今大名相公應李沆也故樞宻李諮應李至也何
其神哉夢三十年後始辨之(同前/)
　　　戴昭領錢
君房三舉及第年夢涉昏霧㳂蔡河東行旋憩一茶肆
中有公吏若承符狀殊不相揖據上位而坐君房慊之
拂衣而起旋見舊識進奏官何果者君房因言其人果
曰亟往求之此是秀才將來手分君房悟是冥司乃出
訪之其人已出門外乃揖謝之其人曰秀才將來名第
某必把手拽上也君房又謝之然其人似有所求復有
言若邀其多少之限君房曰若向及第奉銀錢十萬貫
其人大感意似過所望也既别數步又回曰秀才將來
化錢必與誰君房曰亦不知與誰氏耳其人曰某姓戴
名昭本江南人奏錢日但呼戴昭即自領也景徳二年
果登第成名後三日乃償其夢人之名第隂司自有主
者孰非前定乎(同前/)
　　　刁湛賦詩
咸平中刁郎中湛㧞潤州解赴舉京師㑹其父典合肥
得替相㑹於廨舍父喜其來因語赴舉次第是夜父夢
被召既入門見張齊賢自内而出曰比部請賦七言詩
曰聖朝文物古難過何事寒門寵遇多父向石渠新拜
職子從金殿又登科須教枚馬慙蹤跡堪笑巢由𨼆薜
蘿報國報君何所有一心待欲枕長戈既覺已四鼓召
湛記之來春孫暨榜湛不預名第父子以夢為非騐也
是年秋即就天府求解向春過省比部自二月初授命
俵散山東鹽逼御試一兩日間方回翌日御試乃於殿
門外閣子中坐伺湛之得失忽一大程官奉勑一道來
呈學士已授秘閣檢討喜慰方甚又一横門官急來云
學士秀才第一等及第父子同日俱被恩榮至夜㑹話
所夢合肥之詩云父向石渠新拜職子從金殿又登科
何其神哉(脞説/)
　　　濟陽築宅
濟陽丁公謂嘗因月夕召李虞部畋坐於凉堂因語及
宅基始甚卑濕初應舉年僦此屋一間居之盖與錢内
翰宅往還甚近一夕夢白衣老人告吾曰君能築起此
地於上安宅必拜相矣吾後官給事中總判三司因憶
老人之言適值役夫淘蔡河運土併遺填之坎窞基址
悉皆平正遂建兹宅於上今果忝三事矣誠宅之祥歟
天之命歟應之曰有開必先盖天命也(該聞/録)
　　　懶瓉垂訓
丞相濟陽公丁謂夢懶瓉師訓以覺悟之理及覺憶夢
之象坐一山庵中俾畫工圖之其年丁貶崖州司户道
經潭州宿雲居山海㑹禅寺因縱步見一山庵厯厯如
昔日之夢訪彼僧則曰南岳懶瓉大明禅師庵嗟惋乆
之遂捨白金五十兩建道塲供千僧以答夢中之訓自
撰疏云伏以佛垂徧智道育羣生凡欲救於傾危必預
形於警戒謂白衣干禄叨冢宰之重權丹陛宣恩忝先
皇之優渥補仲山之衮曲盡一心和傅説之羮難調衆
口嘗於安寢忽夢清容妙訓泠泠俾塵心而早悟貞義
𨼆𨼆恨凡目以何知盖以智未周身事乖逺害既禍臨
而不測或灾及以非常黜向西京感皇恩而寛宥竄於
南裔當國憲以甘心咎寔自貽孽非他作念一家之散
處思萬里以何歸既為負國之臣永乏還邦之日程由
湘土道假雲山正當煩惱之身忽接清閒之衆方知富
貴難保始終直饒鼐食之榮豈若盂羮之美特形皈命
恭發精神捐捨白金充修凈供饟苾蒭之髙徳報懶瓉
之深慈兾保此行乞無他患伏願天回南矚澤賜下臨
免至邊城白日便同於鬼趣得歸中夏黄泉亦感於聖
恩䖍罄丹誠永翳法力濟陽後復宦為金紫光禄大夫
秘書監致仕卒于光州詔復籍初公為布衣時過淮南
遇道士曰他日大貴然似李徳裕而稍優焉果如其言
(該聞/録)
　　　僧伽同行
泗州大聖僧伽傳云和尚何國人也又云世莫知其所
從來云不知何國人也近讀隋史西域傳有何國予在
惠州忽被命責儋耳太守方子容自擕告身來且弔予
曰此固前定可無恨吾妻沈素事僧伽謹甚一夕夢和
尚告别沈問所往答云當與蘇子瞻同行後七十二日
當有命今適七十二日矣豈非前定乎予以謂事孰非
前定者不待夢而知然予何人也而和尚辱與同行得
非夙世有小縁契乎(東坡毗/陵後集)
　　　辟支佛記
至道元年六月十四日夜張君房夢涉水田間西南行
迤邐上一山行二三里意甚怠之及半塗望南邊有一
佛宫門廊皆織髙竹籬籬之東北上有一㕔事遂抵之
見西柱一帖云應來往賔客只請于此乃不敢直進而
坐於小木床上逡巡一僧自中出年可四十許與客相
接欣然衣紫背褐裙搭械而已乃索君房左手揣之且
扼其臂者三云秀才他日當為某官君房樂聞之告誠
女師言他日將何相報然不知此處何所也其僧不答
君房又詢之意欲為文以誌其寺舍僧亦不言君房堅
請之僧若不得已曰此聞喜縣也於是乎覺自是十餘
年不能辨景徳二年春君房叨第六月八日蒙恩除將
仕郎試校書郎知昇州江寧縣事冬十月赴任十二月
中奉州帖差准郊禋赦勑設祭于縣之牛山既出時雨
雪新霽泥薄載塗涉田畔夾畛西行迤邐而南儼然當
年夢中之路時日色遲暮取山前通途弗及乃由山後
及二峰間下望崇教精舍後有編竹障之比上佛室登
其殿亭即昔夢㕔事復觀西壁上題云往來君子不請
書破壁又夢中之帖也洎瞻禮尊像宛然昔夢之僧也
噫自京至金陵水陸數千里乙未至乙巳僅一紀之間
所夢與今事跡所見無毫髪差異何其神耶又益信謂
食禄有地乎亦未知君房過去百千生中曽遭辟支佛
而如君房通誠與之授記預告以所官乎聞喜之語非
及第之信乎君房䖍服靈夢誠不敢忘故直筆書之刻
石於佛前亦夢之宿心也寺有舊記云辟支佛自吳天
紀四年至唐以來凡示現者六矣今君房之夢抑又示
現之一焉景徳五年初八日記(東坡/集)
　　　黄牛廟詩
歐陽文忠公為峽州夷陵令日所作黄牛廟詩軾嘗聞
之於公曰予昔以西京留守推官為館閣校勘時同年
丁寶臣元珍適來京師夢與予同舟泝江入一廟中拜
謁堂下予班元珍下元珍固辭予不可方拜時神像為
起鞠恭且使人邀予上耳語久之元珍私念神亦如世
俗待館閣乃爾異禮耶出門見一馬隻耳覺而語予固
莫識也不數日元珍除峽州判官已而予亦貶夷陵令
日與元珍處不復記前夢矣一日與元珍泝峽謁黄牛
廟入門惘然皆夢中所見予為縣令固班元珍下而門
外鐫石馬缺一耳相視大驚乃留詩廟中有石馬繫祠
門之句盖私識其事也元豐五年謫居黄州宜都令朱
君嗣先見過因語峽中山水偶及之朱君請書其事與
詩當刻石於廟使人知進退出處皆非人力如石馬一
耳何與公事而亦前定况其大者公既為神所禮而猶
謂之滛祀以見其直氣不阿如此感其言有味故為録
之正月二日眉山蘇軾書(東坡/集)
　　　張君房靈夢志
淳化癸巳仲冬之晦張君房適自茂苑來客餘杭時抱
瘡瘍之患遽有告曰凡經游是郡者當謁吳山神祠即
伍君子胥也今封王爵君房聆之聳然曰是故宜至誠
耳王古之忠鯁在楚楚彊來吳吳覇及其去而死之則
吳亡楚弊故得耀美清湘流芳祀典迄今民不忘其庇
斯盛徳者歟翌日恭謁于廟熏爐滌爵質辭以心黙禱
𠖇祈肅拜而退時初陽盛景愛日方中載步林亭西望
闤闠樓臺出沒煙靄浮沉若水若山如繪如畫夾道有
寒梅十數株已爛熳矣凝懐抒思比暮而回是夜夢上
一山迨半間有新創佛宫中設尊像數身殿偏門内一
道人手運夀牌約長二尺餘如今之桃符狀君房揖之
道人曰此籖也意若今之道家十二真君所著撰者也
君房曰身蹇多剥欲一卜之可乎道人乃出籖牌抽之
引一牌有朱書大字二行凡四句每句五字曰時來自
有期此去不憂運行心但如此非久銷疾病甫讀于口
意亦知其吉告矣感激而别既下山百步忽聞梅香回
望其上乃昨日所見之花爛然在目因驚悟曰此吳山
廟也於是遂覺其清香芬馥滿衾枕間良乆方歇自是
瘡瘍之苦浹旬而愈於戲靈神之告也若是乎君房自
祥符乙夘冬十月改官領錢塘之命王祠即部之名勝
也非時來自有期乎自淳化癸巳冬距祥符乙夘南至
爰蒞錢塘今又三載妻子温飽身跡安泰豈非王之隂
賜乎今考秩告滿將逺靈祠茍不掲文志石即不獨曠
於宿心亦負王之靈告也因鑱而壁之兾人知王之靈
應事天禧三年秋九月二十一日著作佐郎知錢塘縣
事張君房記(該聞/録)
　　　先大夫龍泉夢記(眉州青神縣/有龍泉神廟)
大觀乙酉嵗如璋避親移試漕臺四月初吉率親友十
數人溯遊龍泉乞靈於昭惠王祠方時神光晃耀報應
示祥人皆震動而欽奉之某心專意誠黙有祈嚮忽一
僧未通名字來附耳語曰公春闈定㨗竊怪其語無倫
詢所以知之稱能相形唯唯而退初不信其言亦不究
其工否是年㧞漕解次年果叨第自京師歸抵鄉舍纔
三日其僧來訪乃澄照堂元通也始云某寔非相人者
一日前夢皓首素衣人來語某且汎掃祗候翌日有官
到此因問官實誰是答曰執香合者是也姓字為誰曰
宋南仲也至日諸人皆來或持澡羞或捧盞斚各各不
同獨官人最後至乃執一香合因闇詢名氏皆合夢中
之告以此知髙選無疑昔日未敢明言託之相耳於戲
神之靈報灼灼如是烏可不書今嵗孟夏宿澄照堂元
通話前事聊記其始末且知人之吉凶得失皆素定於
𠖇兆非由於人力以至動靜語黙亦有其數如持一香
合猶已定於前神得而知之况其他哉古人謂神氣發
越精識所通乃為吉夢之殊祥如璋不才䖍服靈夢誠
不敢忘謹鑱於石以報神貺政和七年三月日宋如璋
記(該聞/録)
　　　蒲教授荆山夢記
宣和癸夘冬十月咸臨還自成均遊華山靈臺觀晚宿
荆山驛夜分夢一老人衣冠甚偉䇿杖來謁自稱姓王
名安石議論英發衮衮可聽且曰人生當無書不讀廼
探懐中數簡見貺指云宜先討究孟享一事少選遂覺
自是徧問諸友皆莫知其所謂㡬二十年不復省記矣
紹興壬戍秋八月來尉繁江備員御容殿香火官四時
孟享實預行事始符夢中所説私竊怪之未㡬游邑庠
而王氏父子遺像在焉粉墨剥落塵埃滿面忽憶荆山
之夢令人驚歎不已迺命工摹諸壁上以永其傳庶酬
曩日之報然公以妙齡侍其先公殿中丞宰此邑時天
聖七年也距宣和癸夘近百年矣而精爽逼人能以未
來事告後進且不忘其丱角遊戲之地豈凢輩耶謹月
而日之以誌公之英魂俊魄尚在塵寰而人之仕宦早
晚皆有前定不可以强求也紹興十四年四月中澣三
嵓蒲咸臨記(該聞/録)
　　　劉悦第三
劉悦字聖與天彭人蔡薿牓第三人與常瓌同年又相
善方集英賜第聖與歎息若有所感瓌因詢之聖與曰
人生得䘮果素定非人力也悦今日望見天子臨軒公
卿侍衛以至天日氣象樓殿相映恍然如再至焉悦七
年前過梓潼神君祠宿于祠下夢與舉子數百人趨禁
中聽唱名於集英殿俄有一衛士遽曰公第三人及第
悦時名濤因問曰劉濤耶衛士曰無劉濤乃劉悦語未
畢臚傳劉悦矣遂驚覺雖知其神而未敢改名㑹元祐
詔書若與上書入等人同姓名者聽改名時上書有彰
信軍進士名劉濤悦因改今名焉今日至庭中無一而
非昔日夢中所見者初聞第一第二人已賜第不覺正
衣冠以待及蒙恩果第三人而心寔安然若久已得之
者信乎得䘮果前定非人力也崇寧五年悦歸過梓潼
既書其事又託常瓌為記(靈應/集)
　　　孫鈜䇿題
大觀元年孫鈜歳貢辟雍乞夢於英顯神君是夕夢赴
試有一人賫䇿題而立因就讀之見第一題問某事餘
皆如之其人曰錫讌津亭郡國舉賔興之禮計偕給食
多士忘奔赴之勞用之可以取髙第既覺記之於書及
就試則所問䇿題皆協于夢如其言用之果中優選豈
特人之富貴前定而文章亦自有隂相之者(同前/)
　　　文縝狀元
何㮚文縝政和間被貢宿梓潼夢一吏賫黄勑投其中
云何㮚可特授承事郎秘書省校書郎次年文縝果大
魁多士前此状頭先除學官惟文縝獨除館職暨受勑
銜位與夢中所見不差一字嗟夫科名前定如此士而
不安義命可乎(同前/)
　　　處厚𩔖試
杜居寔字處厚遂寧人政和間夢川中放省牓三十四
名而杜預其數覺而怪曰省牓不下三百人且省試在
京師不當在川蜀自是二十餘年而不能曉至建炎初
朝廷以艱難路隔分路𩔖省試杜居實在潼川𩔖試過
省中選者果三十四名其夢始騐此可以見一第皆有
前定而非人之能也不然何二十年而其應無毫髪之
差耶(同前/)
　　　元珍贈詩
桂材字元珍資州人大觀末貢于京師宿神君祠下夢
人贈詩一聯云樓髙先見月栁嫩更含烟覺而不曉其
意是年登第授唐安教官因遊郡園亭中見詩榜乃前
人詠唐安之什不唯報其登第之兆而唐安之任亦前
定於此矣(同前/)
　　　彦國文學
羅彦國字伯逹成都人累舉不第至第四舉齋戒乞夢
於梓潼神君時蔡相元長當軸是夜夢元長謂曰已奏
除公樞宻直學士矣次年羅又省下詣府投牒乞進舉
推恩遂授宻州文學盖宻學之應也(同前/)
　　　士美金堂
朱士美臨卭人宣和初被薦入京宿梓潼祠下夢遊一
室棟樑户牖皆以金飾之後年登第乃調金堂尉其事
與前元珍無異科名固有前定况食禄之地豈無前定
歟(同前/)
　　　任豫交代
任豫字由道青城人與余先君友善崇寧二年登第厯
官數年而卒至崇寧五年先君繼亦登科一夕夢與任
豫交代心常惡之未㡬先君丁家艱服闋授新津尉時
前尉亦以憂去州檄監税兼攝尉職暨先君赴上權尉
遣人下逺迎視之乃一武人亦名任豫乃知昔日之夢
與任豫交代為不虚此可以見前定也(靈騐/記)
　　　允蹈甲門
邵行甫允蹈紹興被薦成都未𩔖試前齋戒徒步詣七
曲山乞靈於英顯神君其夜夢神謂曰已與卿安排甲
門髙第至次年果為𩔖試冠乃刻石紀其夢于廟之西
廡意謂夢之應兆皆騐于此矣及為江陽幕官考滿赴
闕將遂調改行次湖湘以病卒于閘口鎮乃知昔日之
夢不惟報其魁㨗兼報其捐館之地也神哉神哉(靈/騐)
(記/)
　　　何某二子
資中何與時如震宣和間免解赴闕其二子被薦侍行
齋宿祠下夢神君顧左右言曰何某徳行操修留二位
與其二子次年二子俱登第噫神君英靈顯著煥燿今
古間以未來先兆託夢于賢士大夫無不應者况何君
之厚徳有後宜為神之所祐也(靈應/集)
　　　照鄰闕牀
朱照鄰景祐中舉進士夢造棺闕牀而弗成是嵗雖過
省御前下第晚因推恩得一文學乃棺不成之應也(青/箱)
(記/)
　
　
　
　
　
　
　
　
　
　
　
　
　
　
　分門古今𩔖事卷八
欽定四庫全書
　分門古今𩔖事卷九
　　相兆門上
　　　公孫見子
魯文公元年春王使叔服來㑹𦵏公孫敖聞其能相人
也見其二子焉叔服曰榖也食子難也收子榖也豐下
必有後于魯國後八年敖奔莒魯人立文伯文伯乃榖
也榖之子蔑是謂孟獻子蔑之子速是謂孟莊子速之
子羯是謂孟孝伯羯之子貜是謂孟僖子貜之子何忌
是謂孟懿子何忌子彘是謂孟武伯九世為卿故曰食
子謂奉祭祀以供飬也十五年穆伯卒於齊難乃立為
恵叔乃請收而葬之叔服之言豈不信而有騐歟(左傳/)
　　　黥布當王
黥布姓英氏少時客相之當刑而王及壯坐法布欣然
笑曰人相我當刑而王㡬是乎人有聞者共戲笑之布
以罪有論輸作于驪山陳勝起與驪山徒數千人屬項
梁梁死布常為項羽前鋒遂封布為九江王都六後歸
漢立為淮南王南面而立果膺裂地之貴當刑而王其
相已定於卑微之時矣聞而戱笑者能無愧乎(漢史/)
　　　衛青封侯
衛青字仲卿父鄭季以縣吏給事陽信侯家季與僮衛
媪通生青青有同母兄衛長君及姊子夫得幸武帝故
冐姓衛氏青少時歸其父父使牧羊嘗以奴畜之不以
為兄弟數青嘗從人至甘泉居室有一鉗徒相青曰貴
人也官至封侯青笑曰人奴之生得無笞罵足矣安得
封侯事乎及壯為侯家騎從平陽主建元二年青姊子
夫得入宫幸上皇后大長公主女也聞子夫幸妬之使
人捕青青時給事建章未知名大長公主欲殺青其友
公孫敖簒之得不死上聞廼召青為建章監侍中由是
益顯後將軍擊匈奴取河南地為朔方郡封長平侯拜
大將軍子孫皆侯貴盛莫比鉗徒之言豈不信哉(西漢/)
　　　鄧通穿衣
鄧通蜀郡人為黄頭郎文帝夢上天不能有一黄頭郎
推而上之顧見其衣尻帶後穿覺而之漸臺以夢中隂
自求之見通衣後穿夢中所見也召問其姓名姓鄧名
通鄧猶登也文帝甚悦尊幸之日日異賞賜具萬以十
數上使善相人者相通曰當貧餓死上曰能富通者在
我何説貧於是賜通蜀嚴道銅山得自鑄錢鄧通錢布
天下其富如是後為太子心恨及景帝立免通家居居
無何人告通盜鑄錢盡沒入之通家尚負責數鉅萬長
公主賜通吏盡沒之一簮不得著身長公主乃令假衣
食竟不得一錢寄死人家一如相者之言嗚呼文帝以
天子之勢猶不能使鄧通免於貧餓乃知貧富素定區
區人力不可得而變也(西漢佞/幸傳)
　　　亞夫餓死
周亞夫太尉勃之子也為河内守時許負相之曰君後
三歳而侯侯八歳為將相持國柄貴重人臣無二後九
年而餓死亞夫笑曰臣之兄已代父侯矣有如卒子當
代我何侯乎然既以貴如負言又何説餓死指視我負
指曰從理入口此餓死法也居三歳兄絳侯勝之有罪
文帝擇勃子賢者皆推亞夫迺封條侯景帝時為太尉
將兵破吳楚五年廼為丞相後以爭立太子事上踈之
謝病免相居無何坐買甲楯下廷尉獄不食五日嘔血
而死許負之言竟無毫髪之差非前定而何(西漢/)
　　　李固竒表
李固字子堅漢中南鄭人貌狀有竒表鼎角匿犀足履
龜文公侯之相也後果為漢太尉漢太尉三公也(范/煜)
(漢/書)
　　　張裕撫鏡
蜀郡張裕善相術每舉鏡視面自知其必以刑死未嘗
不撲之於地後果被誅故劉孝標謂撫鏡知其將刑其
兆發於前期信哉(蜀志/)
　　　羊祜建功
羊祜字叔子泰山南城人嘗遊汶水之濵遇父老謂之
曰孺子有好相年未六十必建大功於天下既而去莫
知其所之祜後建平吳之䇿卒時年五十八後二嵗而
孫皓平羣臣上夀帝執爵流涕曰此羊太傅之功因以
尅定之功祭告祜廟以此而騐汶上老人之言則已素
定於六十年前矣功名之際豈可僥倖其或成哉(晉史/)
　　　周陶略同
周訪字士逹家于廬江潯陽少時遇善相者廬江陳訓
謂訪與陶侃曰二君皆位至方嶽功名略同但陶得上
夀周得下夀優劣更由年耳訪小侃一歳後訪為梁州
刺史都督梁州諸軍年六十一卒侃為荆江二州刺史
都督八州諸軍年七十六陳訓之言位皆方嶽上夀下
夀皆騐矣以此知無一而不前定也(晉史/)
　　　馮婁共見
唐婁師徳為揚州江陽尉馮元常亦為尉共見張同藏
同藏曰二君俱貴馮位不如婁馮唯取錢多即官益進
婁若取一錢官即敗後馮為浚儀尉髙宗時擢監察御
史劔南道廵察使位至尚書左丞婁終不敢取一錢位
至納言家極貧匱以此知官之崇卑家之貧富皆前定
不虚也(朝野/僉載)
　　　欣泰傷額
張欣泰字義亨竟陵人少時有人相其當得三公而年
才三十後忽屋瓦墜傷額又問相者云無復公之相矣
然年夀更増亦可得方伯焉後果為雍州刺史年三十
六而卒(南史/)
　　　昭達眇目
章昭逹字伯通呉興武康人少時遇相者謂曰卿容貌
甚善須少虧則當富貴梁大同中因醉墜馬鬢前小傷
昭逹喜問相者曰猶未也及侯景之亂為流矢所中眇
一目相者見之曰卿相善矣不久必富貴及景平陳文
帝委以將帥恩寵超於儕輩後為開府儀同三司(南史/)
　　　沈攸乗舟
沈攸之字洪先吳興武康人初賤時與呉郡孫超之全
景文共乘一小船出都三人共上埭岸有一人止而相
之曰君三人皆當至方伯攸之曰豈有此相者曰不騐
便是相書誤耳後攸之為郢荆二州超之廣州景文南
豫州刺史皆如其言大抵富貴貧賤皆注定於禀生之
初而形於相貌之外惟精於術者始得而知之許劭嘗
云懸絲於牖望之百日則其絲久而愈大又懸五彩絲
望之百日乆而顔色愈明然後可以觀人之形氣今之
偷妄輩求衣食妄言人之形神禍福安足信哉(南史/)
　　　安仁封侯
李安仁蘭陵人也少時貧有一人從門過相之曰君後
當富貴與天子交手共戯明帝嘗目安仁曰卿面方如
田封侯相也後齊祖即位安仁為中領軍封康侯國家
宻事上唯與安仁論議武帝即位加侍中富貴極于一
時自致榮寵如相者之言其後安仁欲尋相者竟不知
此人所在豈神靈託相以告之耶(南史/)
　　　管輅不逹
管輅字公明嘗自謂其背無三甲腹有三壬非貴夀相
後果官止少府丞年終四十八梁武帝嘗與諸名賢歎
其竒才而位不逹劉孝標謂士之窮逹莫非命也乃作
辨命論以述其㫖曰世固有髙才而無貴仕饕餮而居
大位者自古所歎焉獨公明而已哉(文選/)
　　　建平術騐
朱建平沛國人善相術魏太祖召為郎文帝為五官將
坐客三十餘人文帝問已夀又令徧相衆賔建平曰將
軍夀八十至四十當有厄謂夏侯威君四十九位為州
牧而亦有厄謂應璩曰君六十二位為常伯先此一年
當獨見一白狗而旁人不見也謂曹彪曰君封藩國至
五十七必厄於兵宜防之後文帝至黄初七年年四十
病困謂左右曰建平所言八十謂晝夜也吾其决矣頃
之果崩夏侯威為兖州刺史年四十九十二月上旬得
疾念建平之言自分必死至下旬轉差垂以平復三十
日昃設酒曰吾明日鷄鳴年便五十及罷客後合瞑疾
動夜半卒璩六十一為侍中直省内歘見白狗問之衆
悉無見者於是數聚㑹急游觀飲宴自娛過期一年六
十三卒曹彪封楚王年五十七坐與王凌通賜死凡説
此輩無不如言一何妙哉(三國/志)
　　　天綱術騐
𡊮天綱成都人與杜淹王珪韋挺游天綱謂淹曰蘭臺
學堂全將以文章顯謂珪法令成就天地相臨不十年
官五品而謂挺面如虎當以武處官然三君久皆得譴
淹果入天䇿為學士珪太子中允挺為右武帥武徳中
俱流嶲州見天綱曰公等終且貴杜三品難言夀王韋
亦三品後於杜而夀過之但晚節皆困見岑文本曰眉
過目文才振海内雖得三品恐是損夀之兆文本後果
至中書令尋卒見竇軌曰後十年且顯立功在梁益軌
後果為益州行臺僕射見房元齡李審素曰房大富貴
李欲得五品即從房求之李不信之後房為宰相李為
起居舍人卒房言於帝以五品官贈之武后幼天綱見
其母曰夫人必生貴子乃見元麝元爽曰官三品保家
人也見韓國夫人曰此女貴而不利夫后最幼抱以見
紿曰男天綱視之驚曰龍瞳鳯頸極貴騐也若為女當
作天子見張行成馬周曰近古君臣相遇未有及公者
然夀不長也張晚得官位宰相髙士亷謂曰君後得何
官天綱曰自知相禄已絶不合更有及夏四月數盡如
期而卒其精微不可具紀同時有張憬藏者技與天綱
並(摭遺/集)
　　　憬藏術騐
張憬藏長社人也太子詹事莊儼有所問答曰公厄在
三尺土下盡六年而貴位刺史無有禄矣儼使髙麗囚
居土室六年還為蒲州刺史嵗如期召掾吏妻子告當
死俄詔聽致仕劉仁軌與靖賢清占答曰劉當五品而
譴終位冠人臣謂賢曰君法當客死仁軌為尚書僕射
賢曰我三子皆富田宅何客死俄三子盡䘮鬻田宅寄
死友家魏元忠往見之乆不答乃大怒曰窮通貧賤自
屬蒼蒼何預君耶拂衣去憬藏遽追還曰君之相在怒
時位必卿相姚崇李廹秀杜憬佺從之遊憬藏曰三人
皆宰相姚最貴裴光庭當國憬藏以紙大署台字後數
日貶台州其騐甚多不可盡載至明皇時有金梁鳯者
頗言人貴賤夀夭(摭異/集)
　　　梁鳯術騐
裴冕為河西留後梁鳯言不半載兵起君當以御史除
宰相又言一日向雒一日向蜀一日向朔方此時公當
國冕妖其言絶之俄而安禄山反冕以御史中丞召問
以三日答曰雒日即滅蜀日不能乆朔方日愈明肅宗
即位而冕遂相又謂吕諲曰君且輔政須大怖乃得諲
責驛吏榜之吏突入射諲兩矢㡬中走而免明年知政
事李揆盧允毁服紿謁鳯不許二人語以情鳯曰李舍
人閲嵗而相盧不過郎官後揆已相乃擢盧吏部郎中
夫自漢至唐能以相技顯于世者如前數子誠皆𤣥妙
之殊巧非常之絶藝故備録之以為浮躁者之戒(定命/録)
　　　禄山異聞
唐明皇朝退召禄山陞殿用銀裹小杌子賜坐詢問甚
乆方令引退肅宗因暇陳曰自古正殿人臣不可坐陛
下縱愛之但加之禄秩賜之金帛可矣明皇不荅異日
朝退又召禄山賜坐肅宗乃懐疏伏於寢殿青蒲上曰
臣於家與陛下父子也於朝與陛下君臣也至親切無
如君臣父子矣臣嘗言正殿人臣不可坐陛下又召禄
山賜坐金口詢問移時方使去是臣言無所用且臣位
為太子更欲何圖若坐視朝廷之禮有所不正而不言
是臣陷君父于有過之地則臣之不忠不孝之罪可知
也因泣涕交下𤣥宗遽命引起辟去左右撫其背曰是
非吾兒所能知也此子有竒相吾以此厭之也肅宗曰
若然則何不殺之𤣥宗曰殺假恐生真肅宗乃還東宫
私念黙求計以殺之一日召禄山飲乃先教宫人曰若
吾索夀酒汝當進鴆禄山至酒數行肅宗曰將軍與吾
家親愈骨肉義極君臣然將軍亦謹厚吾頗喜也今日
願與將軍為夀乃命左右進夀盃祿山舉之將飲適㑹
鷰㘅泥墮盃中禄山乃不飲復置盃於坐起曰臣蒙殿
下賜酒已醉乃再拜而去初禄山生於南陽李筌為鄧
州刺史嘗夜見東南有異氣明旦呼吏詢其所乃得牧
羊胡婦之子筌見之曰此假天子也座客勸殺之筌曰
不可此牧豎必於國為盜古有之殺假恐生真矣(摭遺/集及)
(唐宋/遺史)
　　　姚崇甚貴
陜州刺史王當有女甚愛之集州縣文武官令善相者
擇壻相者曰此無貴壻惟識果毅姚某者有貴子可嫁
之終必得力當從其言遂嫁之時人咸笑焉乃元崇也
時年二十二好獵都未知書嘗詣一親表飲遂遇相者
謂之曰公甚貴異日必為宰相歸以告其母母勸令讀
書崇遂割放鷹鷂折節學仕為孝敬挽郎舉下筆成章
後為同州刺史先天二年明皇講武新豐故事天子行
幸牧守在三百里外者詣行在帝宻召崇既見帝曰公
知獵乎對曰少所習也臣年二十以鷹犬為樂遇相者
令無自棄今猶能之帝喜乃咨天下事衮衮不倦帝曰
卿宜遂相朕崇乃説帝十事而後輔政為開元名宰昔
人嘗云龍犀日角帝王之表河目龜文公侯之相觀諸
姚崇輩以騐相者之言無一而不應孰謂相之可非乎
(唐史/)
　　　景融坐㕔
陸景融為新鄭令有客相之曰公從今三十年當為此
州刺史然於法曹㕔上坐陸公不信時陸公記法曹㕔
有桐樹後三十年果為鄭州刺史所坐㕔前有桐樹因
問之乃云此㕔本是法曹㕔往年刺史嫌宅窄遂通法
曹㕔為刺史㕔乃知昔日之言方應(定命/録)
　　　艾頴登第
艾頴侍郎少貢入京途逢一叟曰子相甚貴當登第授
以書一䇿乃左氏頴異而熟讀之及禮部試鑄鼎𧰼物
賦出所授書頴喜甚援筆立成若有相之者果登第致
甲科(澠水/燕談)
　　　錢鏐非常
錢鏐臨安人少有大志縣録事鍾起諸子與鏐善而起
常禁之豫章有術者言斗牛間有王氣乃遊錢塘以相
法求其人鍾起與術者善乃召縣豪令視之皆言其非
一日起諸子與鏐㑹而術者適來望之大驚曰此真貴
人也起乃召鏐使熟視之術者曰君之貴必因此人乃
慰而遣之自是起頗厚待於鏐時時賑其窮乏後鏐王
錢塘宴父老于里中山林皆覆以錦繡起父子並列貴
仕焉(詹玠/遺史)
　　　張相夢應
張商英元祐丁夘二月夢遊五臺山金剛窟平生耳目
所不接想慮所不到覺而異之時為開封府推官以告
同舍林材中材中戲曰天覺其官并州乎後五月商英
果除河東提㸃刑獄公事材中曰前夢已騐勉矣行焉
人生事事預定何可逃也八月至部十一月即詣金剛
窟騐所見者皆與夢合信乎材中之言人事之預定矣
(詹玠/遺史)
　
　
　
　
　
　
　
　
　
　
　
　
　
　分門古今𩔖事卷九
欽定四庫全書
　分門古今𩔖事卷十
　　相兆門下
　　　班超封侯
班超少時有相者曰子雖布衣諸生當封侯萬里外超
問状相者曰燕頷虎頭飛而食肉此萬里侯相也後果
立功西域封定逺侯(後漢/)
　　　王暉懐刃
趙温善𡊮許之術武將王暉事蜀先主有功為一二貴
臣所抑王銜之一日遇趙温温曰今日見君面有殺氣
但君將來當為三任郡守一任節制自是晚達不宜害
人王乃出一匕首曰今日欲殺數子便自裁不意逢君
請止後果為郡守三任遷秦州節度如温之言皆前定
而形於相也(成都/記)
　　　鍾輻亡家
江南鍾輻者金陵之才子年少俊邁遇一老僧相之曰
先輩夀則有矣及第則家亡記之生大怒曰吾方掇髙
第以起家何亡之有時樊若水女才質雙美盛愛輻之
才而妻之始燕爾科詔遂下時周都洛輻入洛應詔果
中甲科方得意狂放不還携一女僕曰青箱過華州之
蒲城其宰乃故人延留之數日時盛暑追凉於縣樓醉
寢是夕醉夢其妻出詩一首為示怨責頗深詩曰楚水
平如練䨇雙白鳥飛金陵多少地一去不言歸夢中戱
答一詩曰還吳東下過蒲城樓上清風酒半醒想得到
家春已半海棠千𣗳欲彫零既覺遽歸裝將至采石渡
青箱暴卒生感悼怱怱藁葬於一新墳之側急圖到家
至則門巷空闃妻妾已亡數月訪之親鄰妻亡之夜乃
夢於縣樓之夕也後數日親友具舟携輻致奠於葬所
即青箱藁葬之側其墳不植他木惟海棠數株花萼彫
謝正合詩中之句因拊膺長慟曰信乎浮屠老師之言
及第家亡之兆矣因遂不仕𨼆鍾山夀八十餘卒嗟夫
禍福夀天莫非前定而海棠之千𣗳亦復兆於詩句以
此知一草一木皆有定數非人力所能及也(潘佑/集)
　　　王顯夕死
唐王顯與文武皇帝有子陵之舊帝㣲時常戱顯曰王
顯抵老不作繭及帝登極顯因奏臣今日得作繭否帝
笑曰未可知也召其三子皆授五品顯獨不及謂曰卿
無貴相朕非為卿惜也顯曰朝貴而夕死足矣房𤣥齡
曰陛下既龍潛之舊何不試與之帝乃授之三品取紫
袍金帶賜之其夜暴卒嗚呼靡顏膩理哆噅顣頞形之
異也朝秀晨終龜鶴千歳年之殊也聞言如響智昏菽
麥神之辨也固知三者定乎造化至於夀夭窮達獨曰
由人不亦蔽乎(朝野/僉載)
　　　中立為將
唐杜羔字中立少年時贍於財産他無所長其徒與之
遊利其酒炙其實蔑視之也一日同送迎於城外客有
善相者歴觀諸賓侣獨指中立曰此子異日當為將矣
一座大笑中立後尚真源公主為滄州節度使果符相
者之言嗚呼士之窮通無非命也故昔公孫𢎞主父偃
對策不第歴說不入牧豕淄原見棄州部其詬恥為何
如哉及至開東閤列五鼎遂窮極富貴聲馳海外非先
愚而後智前非而終是也蓋亦榮悴有定數非人力之
所召自古皆然何獨中立而已乎(玉泉/子)
　　　李寛三無
李寛為常侍有門下士姓盧善相或問李公何如曰據
其面所無者三無子無宅無冢公初有數子皆先卒有
屋未甞還鄉安居死於舟乘舟而歸舟破沉其骨焉(金/華)
(子/)
　　　冀公十全
王冀公欽若郷薦赴闕張齊賢時為江南漕以書薦謁
錢希白易希白方以才名獨步館閣適會延一術士以
考休咎不容通謁冀公跼促門下因厲聲語閽人術者
遙聞之謂錢公曰不知何人若形與聲相稱世無此貴
者但恐形不副聲願邀之庶獲一見錢召之冀公卑微
逺人神貌疎瘦復贅於頸舉止山野錢公蔑視之術者
悚然側目瞻視冀公起術稽顙興歎曰人中之貴有此
十全者錢公戲之曰堂内便有此等宰相乎術者正色
曰公何言歟且宰相何時而無此君不作則已若作之
則天下康富君臣相得至死有慶而弔所不完者但無
子爾錢公曰他日將陶鑄吾輩乎術者曰恐不在他日
即日可待願公無忽後錢公方為翰林學士而冀公已
真拜矣(朝野/雜録)
　　　种放帝友
种𨼆君放方少時與弟文往拜陳希夷陳邀放内堂慇
懃眦睨以一絶贈之曰鑑中有客白髭多鑑外先生識
也麽只少六年年六十此中陰德莫蹉跎种都不曉但
屈指以三語授之曰子貴為帝友而無科名晚為權貴
所陷若寡慾可以滿此數种因不娶真宗初詔至闕稱
㫖以司諫奏十議西祀囘蹕次河中時長安父老三千
餘人具表乞臨上意未決召种至行在以決之种奏大
駕此幸有不便者三陛下方以孝治天下飜事秦漢侈
心封禪羣嶽更臨遊别都乆抛宗廟於孝為闕不便一
也百司供擬頓仗事繁晚春蠶麥已登深廢農務不便
二也精兵重臣扈從車蹕京國一空民心無依况九廟
乎陛下宜深念之三不便也上正色悚然曰臣僚無一
語及此放曰近臣但願扈清蹕行曠典文頌聲以邀已
名陛下當自悟於清衷也翌日還闕真宗欲放從駕放
辭上曰非乆當召既而大臣深忌之恐還闕後必召放
乃先布所陷之基使雷有終諷之曰非久朝廷必召慎
勿輕起以存𨼆節徐章一奏乞覲以問鑾輿還闕良苦
乃君臣之義也种然之上還京欲召放大臣奏放必辭
乞陛下記臣語往往自乞覲詔下果不至上已微惑後
半年河陽孫奭奏放請覲上大駭召執政曰率如卿料
由是寵待遂解是年亡种少時有瀟湘感事詩曰離離
江草與江花往事洲邊一嘆嗟漢傅有才終去國楚臣
無罪亦沉沙凄涼野浦寒飛鴈牢落汀祠晚聚鴉無限
清忠沉浪底滔滔千頃屬漁家誠先兆也然當時陷放
者雖自以為得計不知陳希夷已言於少之時矣是則
命已定特假手於權貴也可不信哉(雜録/)
　　　若水公卿(一說白閣道者/事見此卷後)
錢文僖若水少時謁陳摶求相骨法陳戒曰過半月請
子却來錢如期而往至則邀入山齋地爐中一老僧擁
壞衲瞑目附火於爐傍錢揖之僧開目微應無待遇之
禮三人者黙坐久陳曰如何僧擺頭曰無此骨錢公起
陳戒曰三日却來錢如期謁之摶曰吾始見子神觀清
爽謂可學神仙有昇舉之分見之未精不敢奉許召此
僧決之渠言子無仙骨但他日必為貴公卿耳錢曰其
僧何人曰麻衣道者(雜録/)
　　　乖崖鬢瘡
乖崖公張詠太平興國二年科塲試不陣成功賦蓋太
宗明年有河東之舉公賦云包戈卧鼓豈煩師旅之威
雷動風行舉協乾坤之德自謂擅塲既而有司以對偶
顯失黜之選胡旦為狀元公憤然欲學道陳希夷相之
曰必為貴公卿一生辛苦譬如人家張筵方笙歌鼎沸
而中庖火起坐客無奈惟頼子滅之以詩遺曰征吳入
蜀是尋常鼎沸笙歌救火忙乞得江南佳麗地却應多
謝鬢邊瘡初不曉其㫖後二年公乃及第兩入蜀定均
順之亂又急移餘杭剪左道僧紹倫之叛此征吳入蜀
之騐也累乞閒地不允後以鬢瘡乞金陵養疾方許希
夷之言一無差誤初公在蜀與一僧善及歸僧送至鹿
頭出一書付僧曰収此至乙夘年七月二十六日請於
官對衆開之慎不可私發並不待其日者有禍至大中
祥符乙夘歲僧乃詣府陳之知府凌策侍即集從事共
開之乃公真容手題曰詠當血食於蜀後數日得報公
以其年七月二十六日捐館未捐館前公舊與逸人傅
霖善霖𨼆不仕公後中第日光顯散遣親密四方求霖
三十年不可得甞作憶霖詩云寄語巢由莫相笑此生
終不戀輕肥後一日卧鈴閣有被褐騎驢者叩門曰語
尚書青州傅霖來閽吏入白公驚喜出迎責吏曰傅先
生汝敢姓名呼耶霖笑曰别子一世尚爾童心是豈知
世間有我哉公問何昔𨼆今出霖曰子將去矣故來報
子曰詠亦自知之霖曰知乃去後一月公薨此足以見
出處生死皆有前定非復由人也(筆談及西/清詩話)
　　　師德跛足
袁客師天綱之子也傳其父業甞與一書生同過江登
舟訖遍視舟中人顔色謂同侣曰不可速也遂相引登
岸私語曰舟中數十人皆鼻下黒氣大厄不久豈可知
而從之但少留未發間忽見一丈夫神色髙明跛一足
負杖驅驢登舟客師見此人乃曰可以行矣貴人在内
吾儕無憂登舟而發至江中風濤忽起危懼雖甚終濟
焉驅驢丈夫乃婁師德也後位至於納言焉(成都/記)
　　　元景大貴
栁元景字孝仁河東解人也少時貧苦甞行至都下遇
大雷雨日暮寒甚頗有羇旅之嘆岸側有一老父自稱
善相謂元景曰君方大富貴位至三公元景以為戲曰
人生免饑寒幸甚豈敢更望富貴老父曰後當相憶及
後果貴求向者老父不知所在以此觀之富貴早晚皆
有前定或先號而後笑或始困而終吉得之咸本於自
然不假道於才智修已俟時可也安用戚戚於貧賤哉
(南史/)
　　　李嶠不富
李嶠幼有清才兄弟三人相者云皆不過三十嶠已長成母甚
憂之相者又謂曰即君神氣清秀而壽不永恐不得過
三十其母大戚留相者使與嶠連榻而寢至更深李睡
已熟相者視之無喘息氣以手候之鼻下氣絶大驚良
久候其氣乃在耳中遂撫而告之曰得之矣因賀其母
云郎君必大貴壽乃是龜息但貴壽而不富耳後至則
天朝拜相而家常苦貧後帝幸其宅見嶠卧青布帳帝
曰相國如是失國之體賜御用繡羅帳嶠寢其中達曉
不安覺其體生疾遂自奏曰臣少被相人云不當華富
故寢不得安帝嘆息久之任令用舊者乃安寢夫嶠既
為相位極人臣不為不貴矣而一羅帳不能當之以此
而騐相者之言謂命非前定可乎(唐遺/史)
　　　錢楊知人
錢副樞若水甞遇異人傳相法其事甚怪錢公後傳楊
大年故當時稱此二人有知人之鑒仲簡揚州人也少
習明經以貧傭書大年門下大年一見竒之曰子當進
士及第官至清顯乃教以詩賦後簡果於天禧中舉進
士第一甲官至正郎天章閣待制以卒謝希深為奉禮
郎大年尤喜其文每見則忻然延接既去則歎息不已
鄭天休在公門下見其如此怪而問之大年曰此子官
亦清要但年不及中壽爾希深官至兵部員外知制誥
卒年四十六皆如其言云(歸田/録)
　　　曹瑋知人
天聖中曹瑋以郎鎮定州王鬷為三司副使疎决河北
囚徒至定州瑋謂鬷曰君相甚貴當為樞密使然吾昔
為秦州時聞德明嵗使人以羊馬貿易於邊課所獲多
少為賞罰時將以此殺人其子元昊年十三諫曰吾本
以羊馬為國今反以資中原所得皆茶綵輕浮之物適
足以驕墮吾民今又以此殺人茶綵日增羊馬日減吾
國其削乎乃止不戮吾聞而異之使人圖其形信竒偉
若德明死此子必為中國患其當君為樞密使之時乎
盍自今學兵法講邊事鬷雖受教亦未必甚信也其後
鬷果與張觀陳執中同在樞府元昊叛楊義上書論亡
兵事上問三人皆不知遂皆罷去鬷之孫為黄門壻具
言之若曹瑋者可謂前知矣(毗陵/後集)
　　　薛展狀元
薛展為兒時有相者曰此兒必為狀元及應進士舉與
侍郎李紓有隙常為所抑後李知舉薛欲東歸相者又
曰君今歳為狀元决矣由是乃止及策試排牓乃翰林
學士壻趙日華為狀元朝列疑之諭李改去李不覺遽
寫薛展二字既奏名方悟其夙怨翌日展謝李曰天假
吾手非子之才由是觀之則命已前定雖讐敵之家亦
不得而改也(國史/𥙷遺)
　　　薛邕列曹
薛邕侍郎有宰相望時崔造為兵部郎中與前進士姜
公輔三人一同會有善相者張初繼至薛問張曰只此
座中有宰相否答曰崔姜二公宰相也且同時崔反在
姜之後已而姜為京兆功曹俄為翰林學士時朱泚帥
涇原得軍民心姜上疏請為之防疏入不報及泚反德
宗悔不納姜言於行在驟拜姜給事中平章事崔更後
半年累拜相與姜同時薛竟終於列曹而已(唐宋/遺史)
　　　禹偁易名
孟蜀禮部侍郎范禹偁彭門人少不檢以飛走為事忽
有一道士訪之曰子國家名器也何不讀書以取禄位
須是改易姓名必及第矣候至戌年後歸本姓善自保
愛問其名曰我安法尚也既出門失所在范感其異因
入丹景山讀書乃改姓張舊名鍔改禹偁是時蜀無科
塲遂吏書入洛長興二年於考功盧華下及第歸蜀授
監察御史果於戌年復歸舊姓上蜀丞相狀云昔遇至
人令易本姓徃年金牓誤題張祿之名今日玉除原是
范増之裔禹偁後終於翰林學士(詩話及/駭聞集)
　　　東之竒才
張柬之任青城縣丞年六十二矣有善相者云後當位
極人臣衆莫之信後應制策被黜則天令於所黜人中
更擇有司奏一人書寫不中程故黜之則天覽畢以為
竒才召入問策中事特異之即収上第又為狄仁傑姚
崇共薦驟拜鳯閣鸞臺平章事以誅二張功封漢陽王
(定命/録)
　　　胡旦制誥
胡狀元旦直館在京時五月一日召羅齊僧一人齋時
越州海慧大師仲休在座其僧老且傴胡問有何藝僧
曰薄會人倫胡曰某去知制誥逺近曰稍近然不利草
著贊洗制恐有禍如何回避得胡笑而侮之曰妖人也
食訖而去其冬入西掖凡三貶官皆是草著轉贊善大
夫制詞訖即被攝去第三度貶時數日前京師内外諠
諠傳胡舍人獨有鞍馬之賜果自兵部郎中知制誥貶
安州司馬(同前/)
　　　盧相敗土
盧多遜之父億任秘書與李文公多來徃一日多遜同
見李公因同坐盧面目塵埃垢汚顔色蒼黑李詰之盧
曰自少如此逡巡有兆山供養主來一龎眉老僧云善
袁許術見盧面色笑曰此敗土色及第則變而潤澤便
歴華顯須是持心正平事主忠孝不如是則敗土之色
再來却望應舉時不及也自是盧登上第歴兩省以至
㕘大政入相其面色潤澤肌體明瑩而盧之心乃大行
憎愛所為多不法太平興國八年事敗南竄二十年清
潤之色頓去敗土黒色宛然不異舊時路人指而驚曰
非盧相之面也李公憶老僧之言嗟惋久之(洞微/志)
　　　若水見僧
鄧州觀察使太傅錢若水雍容文雅近世竒士堅乞罷
樞務遂拜集賢殿學士其日錢希白賀之留坐後㕔因
云某之此命蓋亦前定夜來方思二十年前白閣道者
之言固不虛矣詢之乃曰某初應舉往華陰謁陳摶先
生蒙倒屣相接坐定數目某欲問而中輟者數四賓主
情未洽但啜茶而退臨别執手約後十日相訪至期延
入山齋地爐中先有一僧擁衲對座良久僧熟視某而
謂陳曰無此骨法但能得好官能於急流中勇退耳陳
又云此人在太白山累歲方一到耳某欲再求一見終
不可得人生萬事固知不可以力取矣(見洞微志此事/與雜錄大同小)
(異故兩/存之)
　　　韓丕甚貴
諫議大夫韓公丕未應舉時甞在洛京有紫閣院主僧
宗淵能知人見韓曰秀才甚貴且速達後樞密副使錢
若水亦見僧僧驚曰前見韓秀才訝其速達今見錢秀
才又速於韓當居其上及錢赴舉韓已知制誥及錢登
第為同州推官入直史館韓公猶在制誥之職無何韓
遷翰林學士錢曰吾方直館而韓已在翰林僧言妄矣
不久錢知制誥而韓遷諫議大夫罷職錢乃代焉真速
而居其上也仕宦遲速信有前定彼躁進之士一或不
調見他人居其上則鬱鬱無聊可謂不知命者矣(秘閣/閒談)
　　　齊丘早退
宋齊丘微時日者相之曰君貴不可說然亞夫下獄之
相君實有之位極之日當早引退庶幾保生齊丘登相
位數載致仕復以大司徒就徴保大末陳覺謀干紀事
乃餓死於青陽(南唐/近事)
　　　歐陽省元
歐陽文忠公舉進士試尚書省為第一人與刁學士約
飲於茶肆近座有數僧私語刁疑問之衆指一僧能相
適方竊議二君刁問文忠何如僧曰此省元也刁曰作
狀元耶曰不第二曰不第三曰不第四第五耶曰不故
事省試第一人御行不出第刁曰然則如何曰當在第
一甲但不髙爾登科之後萬苦艱難十年始改京官自
此以後當富貴然有名無實刁勃然曰無文章耶無德
行耶曰非此之謂也有富貴之名無富貴之實雖居大
位不得享其樂語已罷去殊不以為然既而唱名果在
第一甲之末為西京留守推官三年召試文入髙等故
事改官供職而執政者不悅止除館閣校勘久之有後
命三年改官尹師魯不喜數術聞而笑之曰六年後為
京官狂僧妄言矣未幾貶夷陵十年方為太子中允自
是繼歴清要遂㕘大政遭劾貶黜遷徙不常而内苦死
喪疾病皆如僧言(幕府燕/閒録)
　　　堯封幕職
張堯封南京進士也累舉不第家甚貧有善相者見之
曰視子之相不過一幕職然君骨貴必享王封人初莫
曉其㫖後堯封進士及第果終於幕職堯封乃温成皇
后父也后既貴累贈堯封太師中書令封清河郡王由
是始悟相者之言知官禄之前定也(歸田/録)
　　　子履不壽
嘉祐初王文公陸子履同在書林日者王生一日見兩
公言介甫自此十五年出將入相顧子履曰陸學士無
背仕宦齟齬多難且壽不滿六十官不至侍從後皆如
其言子履死後家人悉夢云帝命吾同宋次道修官制
凡吾平生所著職官書可盡焚之未幾朝廷果修官制
焉文公在金陵追傷子履詩云主張壽禄無三甲收拾
文章有六丁用管輅吾背無三甲腹無三壬及韓退之
仙官勅六丁雷電下取將此雖故事而三甲六丁儼若
天成至如日者之言與官制之修後皆符騐以此知天
下事無一而非前定也(西清/詩話)
　
　
　
　
　分門古今𩔖事卷十
欽定四庫全書
　分門古今𩔖事卷十一
　　卜兆門上
　　　畢萬筮仕
閔公元年晉滅霍滅魏賜畢萬以魏卜偃曰畢萬之後
必大萬盈數也魏大名也以是始賞天啓之矣初畢萬
筮仕於晉遇屯之比辛廖占之曰吉屯固比入吉孰大
焉其必蕃昌震為土車從馬足居之兄長之母覆之衆
歸之六體不易合而能固安而能殺公侯之卦也公侯
之子孫必復其始後萬之孫魏犨為晉卿武子是也自犨
至斯遂三分晉室周威烈王二十三年遂命為諸侯後
之議者謂三晉列於諸侯乃天子之命而不知其兆始
於畢萬乃天命也命既前定雖欲不許可乎(左傳/)
　　　懿氏卜妻
初懿氏卜妻陳敬仲曰吉是謂鳯凰于飛和鳴鏘鏘有
媯之後將育于姜五世其昌並于正卿八世之後莫之
與京初敬仲之少也周史有以周易見陳侯者陳侯使
筮之遇觀之否曰此其代陳有國乎不在此其在異國
非此其身在其子孫若在異國必姜姓也陳衰此其昌乎
及昭公八年楚滅陳陳桓子始大于齊自敬仲至桓子
正五世矣又至哀公十七年楚復滅陳成子得政乃敬
仲八世孫也懿氏之卜周氏之筮蓋已先定二百年之
前矣豈偶然哉(左傳/)
　　　季友為輔
魯季友莊公母弟也將生桓公使卜楚丘之父卜之曰
男也其名曰友在公之右間于兩社為公室輔季友亡
則魯不昌又筮之遇大有之乾曰同復于父敬如君所
及生有文在其手曰友遂以命之嗟夫季友之生為魯
國輔佐固係於天命而友之名先見於楚丘之卜與季
友之手自然成文名亦由天定耶(左傳/)
　　　晉侯食新
魯成公十年晉侯夢大厲壞寢門而入及覺召桑田巫
巫言如夢公曰何如曰不食新矣六月晉侯欲麥使甸
人獻麥饋人為之召桑田巫示而殺之將食張如厠陷
而卒小臣夢負公以登天及日中負晉侯出諸厠遂以
為殉子栁子謂巫新麥以為䜟果不得其所餐信乎一
飲一啄皆有前定也(左傳/)
　　　管輅占騐
魏管輅字公明平原人也廣平劉奉林妻病困已買棺
器時正月矣輅占之曰命在八月辛夘日日中時林謂
不然而婦乃漸差至秋發動一如輅言清河王經去官
還家見輅曰近有一怪欲煩作一卦卦成曰爻吉不為
怪遷官之證其應行至頃之遷江夏太守甞至郭思家
有飛鳩來在梁頭鳴甚悲輅曰當有老人從東方來擕
豚一頭酒一壺主人雖喜當有小故明日果有客如所
占偶射鷄作食箭從𣗳間激中數歲女子手流血驚怖
典農王洪直有雄雉飛來登直内鈴柱上直大不安輅
曰到五月必遷時三月也至期果遷渤海太守後吏部
尚書何晏請之鄧颺在晏許謂輅曰君為作一卦知位
當三公否又問夢青蠅集鼻何也輅曰君侯位重山岳
而懷德者少夫位峻者顛輕豪者亡不可不思害盈之
數輅還為其舅言之舅責其太切輅曰與死人語何畏
十餘日晏颺皆誅其舅乃服正元二年弟辰謂輅曰大
將軍待君甚厚當富貴乎輅歎曰吾自知有分耳天與
我才不與我夀恐四十七八不見汝婚嫁兒女也吾命本
在寅加月蝕夜生天有常數不可得諱但人不知耳後
明年二月卒年果四十八云(三國/志)
　　　郭璞占騐
郭璞字景純河東聞喜人妙於陰陽算厯惠懷之際河
東先擾璞筮之投䇿歎曰嗟乎黔黎將湮于異𩔖桑梓
其剪為荒壟乎遂避地東南有鼯鼠出延陵占之曰此
郡東南有妖人作逆者後當更有妖𣗳生若瑞而非瑞
辛螫之木也妖人期明年矣已而無錫縣歘有茱萸四
株交枝而生若連理其年果盜殺呉興太守袁琇璞甞
自言殺我者山宗至是有姓崇者䜛璞於王敦敦將舉
兵使璞筮璞曰無成又問璞曰吾夀幾何答曰明公起
事必禍不久若住武昌夀不可涯敦大怒曰卿夀幾何
曰命盡今日敦怒收璞斬之璞臨出謂行刑者曰欲何
之曰南崗頭璞曰必在雙栢下既而果然初璞經越城
間遇一人呼問姓名因以袴褶遺之其人辭璞曰但取
後自當知至是果此人行刑嗟夫郭璞之術為人厭勝
無不竒中自知當死而卒不免南崗之誅豈非生死前
定非厭勝可免哉(晉史/)
　　　戴洋卜數
戴洋字國流呉興人妙解占候卜數人問洋曰或言江
南當有貴人顧彦先周宣佩當是否洋曰顧不及臘周
不見來年八月榮果以十二月十七日卒十九日臘玘
以明年七月晦日亡司馬颺坐吏免官洋曰卿雖免更
十一月當作郡加將軍至期為太山太守振武將軍颺
賣宅行洋止之曰君不得至當還不可無宅颺果為徐
龕所逼不得之郡其他占騐甚多具見本傳不可悉録
今止取周顧之死司馬之遷者以見一死一生一官一
職一行一止莫不先有定數人力區區皆無益也使奔
競躁進者觀此而稍安義命不亦善乎(晉史/)
　　　卜珝知死
卜珝字子玉匈奴後部人也少好讀易郭璞見而歎曰
吾所弗如也奈何不免兵厄珝曰然吾大厄在四十一
位為卿將當受禍耳不爾者亦為猛獸所害吾亦未見
子之令終也璞曰吾禍在江南營之未見免兆雖然在
南猶可延期住此不過時月珝曰子勿為公吏可以免
諸璞曰吾不能免公吏猶子之不能免卿將也珝曰吾
此雖當有帝王主終不復奉兩京矣瑯琊可奉卿謹奉
之主晉祀者必此人也珝遂隱于龍門山劉元海僭號
徴為大司農侍中固以疾辭元海曰人各有心卜珝之
不欲在吾朝何異髙祖四公哉可遂其髙志後復徴為
光禄大夫珝謂使者曰非吾死所也及劉聰嗣偽位徴
為太常時劉琨據并州聰問何時可平珝答曰并州乃
陛下之分今兹剋之必矣聰戲曰朕欲勞先生一行可
乎珝曰臣所以來不及裝者為是行也聰大悅署珝使
持節平北王將軍將行謂其妹曰此行也死自吾分後
慎勿紛紜及攻晉陽為琨所敗珝卒先奔為其元帥所
殺(晉史/)
　　　麻𥜗天馬
麻𥜗者不知何許人也石季龍時在魏市中乞丏言語
卓越狀如狂者乞得米榖不食輒散至大路云飼天馬
趙興太守送詣季龍與共語乃無異言惟道陛下當終
一柱殿下季龍不解季龍乃遣驛馬送還本縣既出城
請歩云我當有適君至合口橋見待使人如言而馳至
橋麻𥜗已先至後慕容儁殺季龍尸於漳水倚橋柱不
流時人以為一柱殿下即謂此也及元帝嗣位江左亦
為天馬之應云(晉史/)
　　　嵩貞算壽
漢安定嵩貞善算術成帝時人常自算其壽七十三綏
和元年正月二十五日晡時死書其屋壁記之後乃二
十四日晡時死其妻曰見算時長下一算欲以告之慮
别有一日今果差一日死有餘恨矣其後三國時有趙
元達者亦精於算術閒居引算自校乃歎曰吾算訖盡
某年月日其終矣妻數見其效聞而哭泣達欲弭妻之
意乃更算云向者謬耳尚未也後如期死嗟夫人之生
死不離定數何二子之妙一至於是耶(見西京雜記/及三國志)
　　　江謐棊卜
江謐字令和仕宋為鎮北長史武帝即位不預顧命甚
怨望帝知之除東海太守未發憂甚乃以奕棊占卦云
有客南來金椀玉杯上乃奏謐罪賜死果以金甖盛藥
鴆之非偶然也(南史/)
　　　尹思月占
尹思晉人也正月十五夜坐室中遣兒視月中有異物
否兒視之曰今年當大水月中有人被蓑帶劍思出自
視之曰今年將有兵亂月中人乃帶甲仗矛耳後果如
其言異哉(葛稚川/神仙傳)
　　　文育得銀
周文育字景德仕梁為開府儀同三司微時嘗詣卜者
卜者曰君北下不過作令長南入則為公侯又謂曰君
須暴得銀至二千兩若不見信以此為騐文育後宿逆
旅有賈人求與文育博遂勝之果得銀二千兩遂南還
武帝喜以麾下配之屢立功封壽昌縣公如卜者之言
云(南史/)
　　　淳風推𧰼
太宗得秘䜟言唐中弱有女武代王太宗密召李淳風
訪之淳風曰臣推𤣥𧰼已定矣其人見生在宫中從今
不滿四十年當有天下而夷唐之子孫且盡太宗曰吾
求疑似者殺之何如淳風曰天之所命不可去也王者
不死枉及無辜且更四十年而老老則慈仁雖受終易
姓而不能絶唐若殺之為讐更生少壯多殺而逞則唐
之子孫無遺種矣帝遂止其後武氏之禍果四十年操
殺生柄刦制天下誅大臣宗室遂攘神器而有之然卒
復唐室者蓋天命已定不可改也淳風之言史臣稱其
有益於時與迂泥矜神詭亂幻怪者異矣(感定/録)
　　　滿師九宫
西京太平坊法壽寺有滿師善九宫大理卿王璿甞問
之師云公某月當改官似是中書門下甞近玉階者璿
自謂黄門侍郎未可得若給事則已過矣常疑之後乃
改為金吾將軍果侍玉階之前非前定而何(兩京/記)
　　　處謙星算
扶風馬處謙鬻筮自給有一人謁筮謂曰我有秘法能
從我學乎乃隨往至陶仙觀受星算之訣因戒之曰子
有官禄至五十二嵗幸勿道我行止於王侯之門馬得
訣甚驗趙巨明入蜀因隨至成都王先主嘗令杜光庭
問享壽幾何對曰王受元陽之氣四斤八兩果七十二
而薨四斤八兩即七十二兩也馬官至中郎果五十二
而卒云(瑣言/)
　　　道茂請判
桑道茂善太乙遁甲術建中初上言國家不出三年有
厄奉天有王氣宜髙垣堞使可容萬乘帝城之人莫知
其故朱泚之亂頼以濟道茂甞賫一縑見李晟再拜曰
公將來貴盛無比我今命在公手能見赦否晟大驚不
領其言道茂出懷中書具姓名署其左曰為賊脅迫固
請晟判晟笑曰欲我何語曰第言准狀赦之晟勉從又
以縑易晟衫請題衿膺曰他日為信再拜去後果為朱
泚所汚收長安與逆徒縳旗下將就刑出晟衫及書以
示晟乃為奏原其死道茂居有二栢甚茂曰人居而木
蕃者去之乃以鐵埋其下曰後有發而死者至太和中
温造居之發鐵而造死李明為盛唐令道茂曰君位止
此而冡息位宰相次亦大鎮子孫百世明果卒後其子
石相文宗福歴五鎮諸孫皆通顯焉(閒話/録)
　　　庭芝貸死
竇庭芝與日者胡蘆先生相善一日謂庭芝曰君有大
禍非遇黄中君鬼谷子不可救教庭芝物色求之得李
鄴侯泌傾家結之未幾朱泚亂庭芝陷賊事平德宗命
誅之泌以前事上聞特貸其死德宗云黄中君蓋指朕
謂卿為鬼谷子何也(劇談/)
　　　頥素及第
都官員外郎謝頥素常言既過南省就殿試訖獨詣相
國寺艾評事卜肆求筮命艾布卦言曰君必及第謝密
告曰昨日殿試賦只作七韻忘作第八韻必不得也艾
曰據卦足下年命俱合及第餘不知其他後果於蔡齊
狀元下及第竟不知何以得之豈非命乎(青𤨏/)
　　　吕憲改名
吕防嘗應舉京師與市易劉神善相遇甚喜同上之市
飲吕曰某今歲如何劉曰且飲奉為言之久而曰將來
春牓只有吕憲而無吕防君其改之蓋南省未試之前
也吕遂改名憲果於李迪狀元下及第(青𤨏/)
　　　張李異占
太宗時太史令李淳風與張文同坐有暴風自南至李
云南五里當有哭者張以為有樂者乃令騎馳往觀之
遇葬者有鼓吹焉二人異占而皆應亦技之精者歟(國/史)
(𥙷/遺)
　　　趙明竒中
崔造初左遷洪州時州帥曹王將辟為倅有術士趙明
者言事多竒中崔問之曰曹王奏某為副果得之否對
曰但得䖍州刺史今月某日勅到必先弔而後賀又問
曰我後作宰相否曰後四年必登庸及期果勑到授䖍
州刺史是日崔私忌果先弔後賀又謂崔曰到䖍州須
先驚恐既而到䖍州崔舅源休為朱泚偽署宰相崔甚
憂懼次堂帖召之時崔故人竇㕘作宰相授崔兵部郎
中未幾遷給事中同平章事計其日恰四年矣劉孝標
辨命論云命體周流變化非一或先號後笑或始吉終
凶或不召自來或因人以濟其崔造之謂與(青𤨏/)
　　　王蒙占色
王蒙與趙憬布衣之舊趙既入相蒙以縣令謁之將擢
為御史時德宗方親任憬所言多從蒙自喜謂繡衣之
拜可坐以竢也一日詣慈恩寺見僧占色蒙問早晚得
官僧曰觀君之色未見喜兆此後若干年當得一邊上
御史蒙大笑之數日趙公乘間奏御史府闕官因薦二
人其一蒙也既出裴延齡問曰相公奏何事公不對延
齡罵云㸔此人奏請得行否既見問上憬向論請何事
上以語裴裴曰此大不可憬所荐必其私也他日上問
憬卿何以知此二人憬曰與臣故且親上無言他日見
延齡上謂曰憬所請果如卿料遂寢不行蒙却歸故社
而趙公薨後數年邊帥奏蒙為從事得假御史焉以趙
憬之力而蒙猶不得官信乎僧之言不虚也(澠水/燕談)
　　　惟𧰼要訣
歙州三靈山人程惟𧰼少逢異人授要訣言人貴賤壽
夭無差御史馬遵應舉時問之惟𧰼言二十四當成名
不出十年當知南方大邑仍損前妻再娶徵姓貴族皆
無毫髮不應後為御史責宣城再見惟𧰼曰不久復職
今定四十七已而果復京東漕為之數月卒年四十七
云吕景初自御史出通判江寧以父諱乞換惟𧰼曰已
别有判果移行州張方平問一丁酉人命惟𧰼曰天賓
星行初度不當作内臣壽止五十四已而果然乃嵇平
也其他應驗尤多故杜待制杞曾詩云有驗如有神此
亦可以見人生無一而非前定者(澠水/燕談)
　　　章盧同兆
術士李生傳管輅軌革法人影頗有之丞相章公嘗問
之卦影畫水邊一月中有十口未幾除湖州又盧龍圖
秉亦使占卦影同前之𧰼未幾亦除知德州字雖不同
而其影皆符合(同前/)
　　　老人飛蓍
明皇將平内難之前遲疑未决一日於春明門外見一
白衣烏㡌老人賣卜上請占之俄有蓍一莖突然飛出
挺於空中老人笑曰大吉此卦只宜卜取天下餘悉凶
然利在三日之内上乃與劉幽求鍾紹京等入平内難
安北軍捕逆黨誅韋后尊睿宗為君上使人訪前老人
莫知其處遂於所見地立廟號阿父神上親制碑詞及
書以表其異焉夫蓍筮之靈於人何也曰蓍龜不與於
人聖人用之所以兼人物之智耳卿士從庶民從兼人
之智也龜從筮從兼物之智也明皇既謀於幽求等而
又卜於老人其亦兼人物之智歟(紀異/)
　
　
　
　
　
　
　
　分門古今𩔖事卷十一
欽定四庫全書
　分門古今𩔖事卷十二
　　卜兆門下
　　　隗炤責龔
隗炤汝隂人善易臨終書板授其妻曰後當大荒雖窮
慎莫賣宅却後五年有詔使姓龔來頓此亭其人負吾
金以此板責之炤亡其家大困不敢賣宅期日果有龔
使者止亭中妻賫板責金使者惘然曰賢夫何善妻曰
善易而未嘗卜使者取蓍筮之歎曰妙哉隗生乃告炤
妻曰吾不負金賢夫自有金耳知亡後必暫窮故藏金
以待所以不告兒婦者恐金盡而困無已也知吾善易
故書板寄意金有五百斤盛以青甃覆以銅盤在堂屋
東頭去壁一丈入地九尺還掘之皆如其卜噫炤之前
知固妙矣而龔之筮不亦妙乎(晉史/)
　　　僧泓戒説
浮屠僧泓者黄州人與張欽之善欽之弟訥之疾殆泓
曰公弟位當三品不足憂也已而漸愈後果至三品嘗
為燕公張説市宅戒曰無穿東北隅他日又見説責曰
宅氣索然云何共視之東北隅有三坎驚曰富貴一世
而已諸子將不終後説子果皆汚賊死斥云(唐史/)
　　　德裕食羊
李德裕分司東都召僧問休咎僧結壇作佛事觀之曰
當還公問其事僧云公生平當食萬羊今來未盡五百
所以當還公驚歎曰我元和十三年為丞相張公從事
於北邙夢行晉山上滿目皆羊有牧者曰此相公平生
所食羊也嘗記此夢無有知者師言騐矣後旬日振武
節度使遺書於公餉四百羊公遽召僧告之僧曰公不
還矣果貶崖州竟没荒裔(宣室/志)
　　　杜悰救禍
李生者杜悰門下術士也悰任西川節度使時馬植罷
黔南赴闕道出成都李見之謂悰曰受公恩久思有以
效答今得之矣黔南馬中丞非常人也且公將有大禍
非馬中丞不得救宜厚遇而結之悰驚信其言植將發
悰以厚幣贈之仍令邸吏為植於闕下買宅所用之費
無闕焉植至闕但知感悰而不知其㫖尋除光禄報至
蜀悰謂李生曰貴人敗闕也作光禄勲而已生曰姑待
之俄進大理卿又遷刑部侍郎充鹽鐵使悰始驚憂俄
而作相懿安皇后宣宗幽崩悰懿安子壻也忽一日内
榜子索撿責宰臣元載故事植諭㫖翌日延英上前萬
端營救植素辯博能回上意事遂寢悰乃安其事與竇
庭芝桑道茂差𩔖故備録之以見禍福前定惟深於數
者得而知也(蜀耆/舊傳)
　　　不愆飛雉
杜不愆廬江人也少就外祖郭璞學易卜屢有驗髙平
郗超年二十餘得重疾試令筮之不愆曰按卦言之卿
所苦尋除然宜於東北三十里上宫姓家索其雄雉籠
盛置東簷下却後九日丙午日午時必當有雌雉飛來
與交既而雙去若如此不出二十日病可除又是休應
年將八十位極人臣若但雌逝雄留者病一周方差年
半八十名位亦失超時正羸篤慮命在旦夕笑而答曰
若保八十之半便有餘矣一周病差何足為淹然未之
信或勸依其言索雉果得至丙午日超卧南軒之下觀
之至日晏果有雌雉飛入籠與雄雉交而去雄雉不動
超歎息曰雖管郭之竒何以尚此超病彌年乃起至四
十卒於中書郎(晉史/)
　　　崔圓大貴
崔圓微時欲舉進士於魏縣見李含章云君合武舉出
身官更不停直至宰相開元二十三年應將帥舉又於
河南充鄉貢進士其日於福唐觀試遇勑下便於試塲
中召拜執㦸參謀河西軍事後官果不停不踰二十年
拜中書令趙國公又圓嘗作司勲員外初釋服往見會
昌寺克慎師師笑云人皆自臺入省公乃自省入臺從
此常合在槍槊中後當大貴無何為刑部員外兼侍御
史充劍南節度後入劍門每行常有兵戈未逾一年便
致勲業崔入蜀常自説其如此(蜀異/志)
　　　穆生官氣
穆應之者後唐内園使延輝姪也天成三年赴舉京師
時趙鳯知舉甚嚴峻應之頗憂懼乃於宋巡官卜卦卦
成宋曰先輩今春末有喜座中一僧見之有不允之色
乃謂穆於寺塔前説話曰宋廵官甚不工貧道喜袁許
術見秀才面上官氣已動即三五日成就驟承帝王非
次之恩穆曰何由得此僧曰君豈自由宿生之分如此
穆殊不信後一日應之因省見延輝與内園吏微服入
園中潛遊會帝乘小駟與数宦官出長春殿倉卒潛竹
林邊帝召見穆之稱臣延輝之姪應舉已試䦨入内苑
願歸首領帝急召延輝問曰此卿之姪耶奏曰是帝欣
然曰卿乃有骨肉赴舉大是美事立命武德使孟漢瓊
宣名往中書與一好官授河中府永樂主簿翌日詣寺
求前僧皆曰無之乃於東室見古畫梵僧皂衣面貌皆
昨日所見也授官之日去卜之日才五日僧云宿生之
分豈不信哉(洞微/志)
　　　章翁異驗
蜀孟氏朝有章翁瞽者也妙於易筮時方詔下有進士
文谷田淳謝彦秀等訪之章消息既久謂谷曰得非求
名乎曰然翁曰使子藝出古人之上其如命何水中之
月了不可取謂彦秀曰櫃實有寳牢守扃鐍子欲得之
非五年不可謂淳曰良金在冶即當成器然用而必傾
慎之可也淳果是年及第負文學性剛介不畏强禦自
犀浦簿改授龍游令排斥權貴屢遭傾覆後但縱酒狂
吟免禍而已嘗有詩云閒行閒坐復閒吟一片澄然太
古心拾得好詩清似玉練來虚府靜如琴已將蛇足師
陳軫懶把龍頭愛華歆必也長磨到如此退身何更羡
雲岑文谷字太虚聲迹甚著入塲屋中衆謂俯拾及榜
出不利上書訟主文許以來年狀元谷憤然致書謝曰
輕則輕矣何須更掛於平衡醜則醜焉不必重窺於定
鑑遂不復應舉謝彦秀果五年方成名悉如章生之言
妙哉(該聞/録)
　　　孝先共占
費孝先字景韶善卦影歌嘗一日蜀州張秀才者使占
卦拈得寅時又有一人亦姓張曰某在家亦定得寅時
來乃共占之得鼎卦歌曰躬謙身長福有路不尋常雙
五當言道將鷄作鳯凰蜀張曰此某本意躬謙身長福
某姓張也有路不尋常必得道也某為家計不興去年
為思安鎮鳯凰山計長老傳一陰醬法某遂合得萬餘
斤未敢賣先問卦雙五是十當言是計字鳯凰者鳯凰
山將鷄乃醬字也餘一張亦曰此事亦應某娶常氏為
妻二十餘年無子夫妻焚香至誠拈得寅時止以某欲
取猶子為兒妻欲取常家外生為兒故㸔卦决之今歌
云躬謙身長福是張家猶子也猶子小名曰計郎有路
不尋常是不要常家人也雙五當言亦計字也將鷄作
鳯凰乃是求子為嗣也其妙如此(蜀異/志)
　　　蘇協貴子
偽蜀有道士開卜肆言人生平休咎皆如目覩廣政中
進士蘇協杜希言同徃訪之道士謂蘇曰秀才明年必
成名蘇未之信道士曰成固定矣兼生貴子時蘇夫人
方孕稍信之又謂杜曰秀才成何太晚耶杜不樂愠而
退明年蘇及第杜果無成蘇過杏園燕生一子即易簡
也杜稍信道士之言再謁之問名第雖晚成未審祿始
何年秩終何地道士曰秀才勉之必成大名然其事稍
異君成名之日在蘇君長子之座下杜曰欲辭得乎道
士曰從此以往未之或知也其年蘇授彭州㕘軍累任
外官其子易簡果以狀元及第端拱三年由翰林學士
知貢舉杜始得成都解南宫奏名御前登第授常州軍
事推官竟不祿如道士之言嗚呼人之禀賦信有定數
古人謂宰衡之與皂隸貴賤殊也容彭之與殤子壽夭
異也倚頓之與黔婁貧富别也陽文之與敦洽妍醜間
也咸得之自然不假於才智以此而觀蘇杜之事安得
不謂之前定耶(耆舊/傳)
　　　董祐賦題
進士董祐之咸平元年將赴舉頗怯於公戰嘗歇馬於
信陵君廟下忽遇秣陵進士許驥自南來亦將求薦於
府敘話久之許曰適於一院見一翁云開祿命書甚靈
盍往謁之二人同詣各說其生之年甲翁曰據命二君
未見食禄之期許戲之曰今年狀元誰也翁曰此却知
之遂於祿命簿後掲出一葉上畫一人極肥大被金紫
下注曰咸平元年狀元三十董許莫能辨又問曰府試
題可知乎曰豈惟府試雖省試監試皆可見又於簿後
掲一葉上畫赫日一輪此省試賦題也又一葉亦畫日
一輪曰國子監賦題也二子莫測已而収其簿入於院
後莫窮其跡後府試離為日賦監試迎長日賦省試仰
之如日賦狀元乃孫僅最豐博年果三十其年二子果
不利於春官此可以見科舉題目且皆前定况得失乎
(錢希白/小説)
　　　王佖遇僧
進士王佖李昭一江儼三人同詣二相公廟欲作筮於
張眼見不在乃於門側見一老僧坐戸限上手執鐵磬
謂佖曰秀才非卜今春事乎貧道布卦得否乃同坐西
廡僧乃探懐中卜錢疊為一浮圖命佖手觸之錢數於
地僧曰卦成風地觀之山火賁乃合掌斷曰東行無門
西去華山道塞畏難遊子為患佖曰易中無此僧曰焦
貢易林中詞也此卦吉當成然安於瀘屯於解江李二
人曰我何如僧曰不必布卦面可盡見須得王及第李
次之江又次之李則一幕蓋天江則一邑掃地言訖趨
殿後不出三子跡之絶無人詢其門者曰適見三秀才
自言語不見有僧三子甚駭其年王果登科除瀘州推
官考滿改解州推官卒所謂屯於解也李昭一端拱二
年登科卒於永興軍節度判官此一幕蓋天也江淳化
三年登科新津主簿李順之亂踐其邑乃潛竄而卒此
一邑掃地也非前定有素彼僧烏得知之(名賢/小説)
　　　利用極貴
致政少師趙公平叔嘗話海州推官王務本頃在筠州
依祀郡守一日聞有術者頗精郡守乃召賓寮呼術者
令遍視座客何如座中有一班行為巡檢術者云巡檢
極貴衆官皆不及坐客皆哂之郡守因問王秀才何時
登第術者顧而言曰須是巡檢入兩府方成名座間無
不咍笑而罷後王累舉不第忽聞巡檢者以和虜功為
閤門使王頗思前事又十餘歲巡檢者拜樞密使王生
殿試下遂往謁樞密因語當日術者之言翌日因對面
陳其事於上前乃召試殿庭特賜第一甲及第巡檢者
乃侍中曹利用也(幕府燕/閒録)
　　　王生聽聲
術士王生金陵人瞽而善聽聲時丁相謂先罷㕘知政
事知金陵忽一日車從出自南門王於稠人中潛聽其
馬蹄聲大言於衆曰㕘政月中必召大拜也月餘果急
詔歸覲再拜中書踰年真宗晏駕丁充山陵使時王生
來京師丁聞其來甚喜召宿書院厚待之俟曉入朝俾
聽馬蹄聲退語諸子曰相公福壽堅固但蹄響有西行
之兆諸子責之曰爾知相公充山陵使故有是說耶王
不對後有朝僚問之曰蹄雖西去而無回聲丁果罷相
分司西京繼有南崖之命夫古之術士以形聲二相言
人之吉凶固有之矣蓋人之形色由衷而出形聲自外
而彰參之可騐惟馬蹄之響外物爾非自我而形也不
知王生之術以何而得致其妙之如是哉(該聞/集)
　　　文泰言命
司天春官正丁文泰彭門人精陶隱居三命言災福多
驗李虞部畋景祐二年赴南省試訪詢之丁曰子之命
金水正在髙强金水必主文學然凡五星雖得位以時
占之則有順有伏有逆子之命水在日前伏但有聲無
實若順則有科名也畋問逆又如何曰雖在宫分得力
而多患難又謂畋曰子雖無科名而官至五品壽僅百
年畋後南省試天得一以清賦破題云冲者道之用也
氣者一之本焉一既生於無體清亦出於先天是年過
省至御前試後切聞復考官將畋家狀與彼親之家狀
互粘於卷子上(其年未有/彌封之制)彼親尋及第一命授職官卒
畋今員郎致仕爵上䕶軍年已耄期矣丁生之言何神
騐如是(同前/)
　　　積善得狐
成都楊世者善卜嘗告王積善曰某日君得一野狐初
以為妄也至期有村民挈一布囊而至曰偶得一狐故
以奉獻嗟乎楊世之卜以數而知之一狐之微不可妄
得况富貴功名哉(蜀耆/舊傳)
　　　崔張不協
張曉崔昭緯中和初西川同舉進士相與詣日者問命
時曉自恃才名藉甚人皆目為將來狀元崔生分居其
下無何日者殊不顧曉但目崔曰將來萬全及第曉有
愠色日者曰郎君亦及第然須待崔君拜相當此時過
堂既而曉以憂憮不終塲昭緯是年首冠曉以詩刺之
曰千里江山陪驥尾五更風水失龍鱗昨夜浣花溪上
雨綠楊芳草為何人崔甚不平會夜飲崔以巨觥飲張
張起堅辭崔曰但喫却待我作宰相與君取狀頭張怒
拂衣而去因之不協後七年崔自内廷大拜張後於裴
贄下及第果於崔下過堂夫才之不可恃也久矣曉雖
有才其如命何(蜀異/志)
　　　垂應紫堂
王垂裕玉局化道士深於紫堂王文康初作小官垂裕
見之曰後若干年當奉使入川又若干日當知成都皆
如其言其徒李垂應王嘉言皆傳其術趙清獻抃嘗曰
僕知江原縣日垂應嘗言某年當入蜀後果授梓州路
轉運至梓州得垂應書言非久移成都已而果然僕官
滿垂應送至新都彌牟鎮曰後六年再來此攀迎台斾
彌牟距漢川二十里垂應不肯前曰漢川聶寺丞欲召
某而其人天獄星動故不敢見未幾聶果以公事下獄
僕後六年知成都先是僕以言事謫䖍州一日逓中得
垂應書云是行也乃必來成都之兆宜切自愛其精如
此王嘉言者字仲謨其師垂裕嘗曰竢垂應衰則汝通
矣近年垂應多病而嘉言之騐果日盛一日去年言侯
溥生日後三十日有小遷改如期遷職官今年言段運
判通甫春季内有喜信入夏乃見果立夏前一日得報
自提倉改運判後九日拜命又先告人曰王史館寅年
必出中書今年春末又告人曰王相且出矣聞者莫不
非笑之既而果然夫推歩卜筮皆技也能以技自顯於
一世者非特本之於天亦由於數觀嘉言之通必竢垂
應之衰而後驗不謂之數可乎(成都/廣記)
　　　曹谷命書
曹谷善星厯衍數談事如神為王欽若作命書云七十
年中一一加弄珠灘上事堪誇碧油幢下聞啼鳥千里
招還上漢槎欽若果七十二歲建節知襄州正得千日
召還又云周匝將臨壬戌歲定鼎門前春色異一千日
上少三鐶再入和羮宜盡瘁後欽若判西京七百日再
入政府卒乃壬戌歳也又云臨去尚猶聞禁漏異姓嘉名
在史書欽若死之夕漏將盡無子女壻張懷玉主後事
冀公出入將相富貴壽考宜有定數至於漏刻不差則
谷之術信妙矣(成都/廣記)
　　　中和布算
太宗皇帝嘗遊後苑登一小亭制度極湫隘顧謂近侍
此處尤爽塏而土木卑陋如此遽命毁去將重新之於
梁間得數板記乃建隆初太祖所造上頗悔之新亭之
意遂寢一日司天監邢中和奏事得對上因以板記年
月日謂中和曰卿試算斯人今如何中和搢笏布策畢
奏曰斯人已亡矣上曰何也曰數已盡矣上曰非人而
物如何中和曰凡萬物異𩔖皆不能逃五行成敗之數
雖物亦當廢矣初帝以此為慊及得中和之奏乃釋然
徐謂中和曰此苑中一亭子其年月乃所建人時也中
和曰凡臺榭樓閣屋木數盡則廢矣上曰卿之言斯人
已亡何也對曰五行木為仁仁主壽臣以其壽而言之
太宗甚嘉之賜予頗厚(幕府燕/閒録)
　　　從周詩卜
何龍圖中立初西川郭從周精於卜筮乃以縑素求之
從周詩以贈之云三字從來月正圓一麾從此出秦關
錢塘春色濃如酒貪醉花間卧不還公後八月十五日
改知制誥以言邊事出知秦州移之杭乃捐舘何郭君
卜筮之明若此抑亦以前定而知之也惜乎知秦慶而
不入兩府自公始云(翰苑/名談)
　　　趙公寄詩
治平中龍圖閣直學士趙公抃鎮成都有張山人不知
所居數至李道士之舍一日語李曰為我白趙公促治
行裝當入覲且㕘大政趙異之令李與俱來張固辭曰
與趙相見自有期今未可也未幾果膺召命㕘政柄及
出鎮青社時熈寧五年張遺書云當來相見公喜曰張
山人且來矣久之無耗至秋再詔成都方悟曰山人言
來乃吾當往抃遂寄詩曰不同㕘政同時入(謂吕餘/慶也)也
學尚書兩度來(張詠/也)到日先生應笑我白頭猶自走塵
埃之句嗟夫凡人一行一止猶有前定况公之出將入
相為時重輕豈偶然哉(澠水/燕談)
　　　李生三韓
進士李生者久未第訪日者訊命日者曰君遇三韓即
發禄李乃徧謁貴人韓姓者冀蒙推挽至元豐初朝廷
遣使髙麗乃李故人召與同往至其國考圖籍乃古三
韓之地使還賜出身日者之言如符契之合此可以見
發禄之有地也(同前/)
　　　鄭滂朝官
滂嘗自言為大理司直常歎淹滯有僧寳鋭知人休咎
因問之乃曰司直朝官終得但中間合為數政使府官
耳既而果歴河陽浙西淮南累至檢校郎中方除比部
員外郎亦如鋭師之説鋭師説事雖不皆中然此極驗
者以陰隲前定之事耳(翰苑/名談)
　
　分門古今𩔖事卷十二
欽定四庫全書
　分門古今𩔖事卷十三
　　䜟兆門上
　　　龍尾取虢
魯僖公五年晉侯假道於虞以伐虢問於卜偃曰吾其
濟乎對曰克之公曰何時對曰童謡云丙之晨龍尾伏辰
均服振振取虢之旂鶉之賁賁天策焞焞火中成軍虢
公其奔其九月十月之交乎丙子旦日在尾月在策鶉
火中必是時也冬十月丙子朔晉果滅虢虢公奔京師如
謡䜟之詞云(左傳/)
　　　阿童渡江
羊祜欲伐孫皓嘗謂必藉上流之勢又呉有童謡曰阿
童復阿童銜刀浮渡江不畏岸上獸但畏水中龍祜曰
此必水軍有功但當思應其名者耳時王濬為司農祜
知其才可任濬又小字阿童遂加龍驤將軍監益州諸
軍後十三年大舉伐呉皓濬發蜀兵不血刃攻無堅城
遂降皓果符阿童之謡豈非功名之際素有定數往往
兆見於謡䜟乎(晉/書)
　　　陳氏九六
梁武帝末年都市用錢毎百皆除九謂之九伯已而有
侯景之難陳後主末年每百復除六謂之六伯已而有
楊廣之難識者乃知九者陽九六者百六蓋天為之䜟
非人事也(南史/)
　　　僧辯童謡
梁末童謡云可憐巴馬子一日行千里不見馬上郎但
見黄塵起及僧辯滅羣臣以謡言奏曰僧辯本乘巴馬
以擊侯景馬上郎王字也塵謂陳乃武帝興起之兆也
推此而言則謡䜟之兆蓋出於天命非人為信矣(同前/)
　　　隋帝拆字
隋煬帝嘗會飲宫中為拆字令取左右離合之意謂杳
娘曰我取杳字為十八日時宫婢羅羅侍立杳娘取羅
字為四維帝又謂蕭妃曰爾能拆朕字乎蕭妃乃應聲
曰能但移左畫居右邊豈非淵字耶後騐之乃唐公之
諱也(南部煙/花記)
　　　潘石同歸
潘岳字安仁初為瑯琊内史時孫秀為小史給岳岳惡
其狡黠數撻辱之秀常銜忿及趙王倫輔政秀為中書
令岳於南省内謂曰猶憶疇昔周旋否答曰中心藏之
何日忘之岳於是自知不免石崇字季倫有妓曰緑珠
善吹笛秀使人求之崇盡出其婢妾數十人示之曰任
所擇使者曰受命止索緑珠不識孰是崇勃然曰綠珠
吾所愛不可得也使者曰君侯博古知今願加三思崇
不許秀遂誣岳及崇謀奉齊王為亂誅之岳之將詣市
初不知與崇俱收及至而崇已先送在市岳後至崇謂
之曰安仁亦復爾耶岳曰可謂白首同所歸蓋崇有别
館在河陽之金谷岳金谷詩云投分寄石友白首同所歸
乃成其䜟焉(晉/書)
　　　隋蜀不样
偽蜀少主季年遊豫無度時徐貴妃姊妹皆有文辭善
應制各賦詩留題丈人觀及晨登上清宫遣内人悉衣
羽服黄羅裙帔畫雲鶴金逍遥冠前後妓從動簫韶奏
甘州曲蓋王少主意在秦庭也登山將半少主甚悦命
止樂自製詞云畫羅衫子畫羅裙能結束稱腰身栁眉
桃臉不勝春薄媚足精神可惜許流落在風塵明年魏
王繼岌平蜀少主入洛後内人果半落民間昔隋煬帝
幸江都宫女多不得從泣留帝願擇將征遼帝意不回
乃題詩賜宫妓曰我夢江南好征遼亦偶然但存花貌
在相别只今年帝果不還夫七情未見藴之在心曰志
志有所之然後發乎言故詩之作悉精神主之有開必
先禍福隱顯誠不誣矣二主荒淫昏亂為日久矣不祥
之句豈偶然哉(該聞/録)
　　　公逺歸蜀
明皇學隱形於羅公逺不盡其術帝怒殺之後有使者
自蜀來言道逢公逺歸蜀曰帝加我以丹頸之戮豈能
害我哉因以蜀當歸為獻蓋幸蜀之䜟也其事與一行
同故兩存之(詹玠/遺史)
　　　明皇制曲
唐天寳中樂章皆以邊地州郡為名若涼州甘州伊州
之𩔖其曲遍聲繁又名入破後禄山之亂其地皆西蕃
所破人謂之曲䜟又帝以乙酉生而喜鬬鷄兆亂之𧰼
也又謂之鷄䜟(東城父/老傳)
　　　適之鼎鬬
李適之與李林甫同相明皇爭權不恊林甫陰賊即好
謂適之曰華山生金採之可以富國上未之知耳適之
性疎信其言他日從容為帝道之帝喜以問林甫對曰
臣知之舊矣顧華山陛下本命王氣之舍不可以穿鑿
故不敢聞帝以林甫愛已而薄適之不親遂罷相為詩
曰避賢初罷相樂聖且銜杯為問門前客今朝幾個來
先未罷前數日厨中數鼎躍出相擊足耳俱折適之大
駭未幾貶宜州旬月卒鼎者宰相之任鼎鬬而折其足
耳乃適之林甫爭權之兆適之雖死於貶計林甫必不
免後林甫晨取書囊見一大鼠躍出變為蒼狗怒目張
牙仰視林甫以物擊之應手而斃此亦非吉兆也踰月
而林甫卒噫禍福素定則吉凶先兆林甫雖號姦雄亦
烏得免歟(明皇/雜録)
　　　望德塔動
唐建望德寺兩塔相對髙十三層一日忽震動開闔如
欲傾倒者數四其年果有禄山之變乃其應也(令狐澄/大中遺)
(事/)
　　　王衍移厯
偽蜀後主王衍以唐道襲宅建上清宫於老君尊像殿
中列唐朝十八帝貞乃備法駕謁之識者以其拜唐乃
歸命之兆也先是司天監胡秀林進厯移閏在丙戌年
正月有隱者亦進厯用宣明法閏乙酉年十二月彼此
紛訴仍於界上取唐國厯日近臣曰宜用唐國閏月也
遂改用閏十二月街衢賣厯日者云只有一月也其年
十二月二十八日乃滅胡秀林本唐司天少監仕蜀别
造永昌正𧰼厯推歩之騐天下一人其移閏之事固有
深意非常人可輕知也(明皇/雜録)
　　　蜀主禁銅
蜀主末年禁銅不計道佛尊像動用家事係銅者並仰
納官碎之鑄錢豐實藏庫猶患不足詔云如有庫家質
銅並仰限日送納官中百姓納照子者即還本主空匣
若是腰帶即還本主空鞓居民忽聞禁銅民有典銅者
並題云召主收贖由是競於庫家贖之但云官中將去
贖不得也是年蜀平蜀與贖同音乃其䜟也(成都/廣記)
　　　知俊揚骨
竹􁫩者食竹之鼠也生於深山溪谷之中非竹不食巨
如野貍其肉肥美土民重之毎發地取之甚艱岐梁睚
眦之年秦隴嵓谷間此物爭出投城隍及所在民家或
穿墉壞城或自門閾而入秦民之口腹飫焉忽有童謡
曰􁫩􁫩引黒牛天差不自由但㸔戊寅歲揚骨蜀江頭
智者不能識之庚午歲劉知俊叛梁入秦家于天水自
天水流入蜀居數年間蜀人又謡曰黑牛無繫絆椶䋲
一時斷偽蜀先主聞之懼曰黑牛者劉之小字椶䋲者
吾子孫之名也蓋王氏子孫以宗承字為名於是害劉
知俊以厭之明年歲在戊寅先主病合眼則見知俊在
前蜀人懼之遂粉劉之骨揚入於蜀江識者方知􁫩者
劉也黑牛劉之小字戊寅揚骨於蜀江之應也(益都耆/舊傳)
　　　廣政破木
蜀廣政中成都人李明父因破木中有紫文隸書太平
兩字蜀主以為嘉祥識者乃云不應此時湏待破了方
見太平耳果自聖朝弔伐後一方泰然又改太平興國
之䜟也(成都/集記)
　　　興聖駱駞
蜀城舊有興聖觀廢為軍營庭宇堙毁已數十年軍中
生子者奕世擐甲矣殊不知此為觀基甲申歲為蜀少
主生日僚佐將率俸金設齋忽下令以營齋之費亟修
興聖觀庀材蕆事急如星火不日而觀成丹艧未終興
聖太子統師入蜀蜀地無駱駞人不識之將亡之前王
公大人及近貴權幸入宫省者競執駱駞杖以為得禮
自是内外效之其杖長三尺許屈一頭傅以樺皮識者
以為不祥明年北軍至駱駞塞劒棧而來乃其應也(同/前)
　　　滿城誦詩
太祖皇帝采聽明遠毎邊事纎悉必皆知之有間者自
蜀還上問劒外有何事間者曰但聞成都滿城人皆誦
朱長山苦熱詩云煩暑鬱蒸無處避凉風清冷幾時來
上曰此蜀民思吾來也由是有弔伐之意一日夢異僧
號須菩提曰已令田小哥進玉抱肚用贖兩川人性命
然此子分不合得官乞以錢與之其後果有田小哥者
以玉抱肚進上騐夢中之語果不血刃而蜀平又以其
言不合得官乃召田小哥厚賞遣之由是而觀一官不
可妄得必分定而後可也(同前/)
　　　後主古詩
江南李後主嘗一日幸後湖開晏賞荷花忽作古詩云
蓼梢蘸水火不滅水鳥驚魚銀梭投滿目荷花千萬頃
紅碧相雜敷清流孫武已斬呉宫女瑠璃池上佳人頭
當時識者咸謂呉宫中而有佳人頭非吉兆也是年王
師弔伐城將破或夢丱角女子行空中以巨簁簁物散
落如豆着地皆人頭問其故曰此當死於難者最後一
人冠服墮地云此徐舍人也既寤徐鍇已死圍城中當
圍城時作長短句云櫻桃落盡春歸去蝶飜金粉雙飛
子規啼月小樓西曲瓊金箔惆悵卷金泥門巷寂寥人
去後望殘煙艸悽迷章未就而城破及歸朝後每懷江
國且念嬪妾散落鬱鬱不自聊嘗作長短句云簾外雨
潺潺春意將䦨羅衾不暖五更寒夢裏不知身是客一
晌貪懽獨自莫憑欄無限江山别時容易見時難流水
落花春去也天上人間含思悽惋殆不勝情又嘗乘醉
大書諸牖曰萬古到頭歸一死醉鄉葬地有髙原醒而
見之大悔未幾果下世又青鳥不傳雲外信丁香空結
雨中愁又鬢從近日添新白菊是去年依舊黄又江南
江北舊家郷三十年來夢一塲皆意氣不滿非久享富
貴者其兆先䜟於言辭記云亡國之音哀以思其斯之
謂歟(翰苑名談/并詩話)
　　　晉公平蔡
元和元年秋九月淮西帥呉少誠死子元濟拒命詔鄰
淮西者以兵四面攻之數年不尅十三年詔丞相晉國
公裴度將而擊焉度既至命封人深城壕方發其地有
得一石者上有雕出文字為銘封人得之以獻其文曰
井底一竿竹竹色深緑緑鷄未肥酒未熟障車兒郎且
須縮度得之以示從事令辨其義咸不能究方念之俄
有一卒自行間躍而賀曰呉元濟逆天子命縱兵為反
謀頼天子威聖與丞相令德不久逆豎成擒矣敢賀度
訊之對曰封人得石銘乃其兆也且井底一竿竹竹色
深綠綠喻呉少誠由行間一卒遂擁兵十萬為一方帥
言其榮也鷄未肥者無肉也無肉為已字酒未熟者無
水也無水為酉字障車兒郎蔡之士也且須縮者謂宜
退守其所也推是言之則已酉日當尅也斯可俟矣度
喜顧左右曰辯者也歎而異之是歲冬十月李愬將兵
入淮西生得元濟盡誅反者度較其日果已酉焉由是
擢此卒為禆將(宣室/志)
　　　黄賊黑賊
唐宣宗朝京城賣棗團以黄米并黑豆麫為之云黄賊
打黑賊其後黄巢叛事皆驗(盧氏/雜略)
　　　興國芒兒
太平興國二年冬縣司以春牛呈知府就午門外安排
薦以香燈酒果其芒兒塐之頗精同判王洗馬晦明慮
觸損闕事移寘㕔上知府程給事晚忽見㕔角有一土
偶問左右對曰春牛匕芒兒遽令移出仍問何人寘此
欲罪之對云乃同判指撝遂召同判過㕔相見謂曰上
自開封府中至刺史下及縣令皆有衙㕔是行德教政
令之所其餘則公㕔而已某雖不才忝為刺史且芒兒
者耕墾之人不合將上㕔乃不佳之兆將來恐村夫輩
或有不揆耳至甲午年果有順賊之亂乃其應焉(成都/記)
　　　毅夫楚江
鄭毅夫晚年詩筆飄灑清放幾不落筆墨畦徑間入李
杜深格罷禁林行次南都遇雨二篇云雨聲飄斷忽南
去雲勢旋生從北流料得凉風消息近蕭蕭已在栁梢
頭又云老火燒空未擬收忽驚快雨破新秋晚雲濃淡
落日下只到楚江南岸頭荆僧文瑩頗訝其氣不振後
解杭麾赴青社舟泊楚岸卒於舟中時人謂只到楚江
南岸頭乃詩䜟也(澠水/燕談)
　　　崔立歸路
崔立諫議有子與趙少師槩同年及第轉大理評事過
天津橋墜馬時集賢韓公與趙同為開封府推韓崔乃
坡壻也聞其墜馬遽往視之但嘔血不止數日舘於韓
舍因索筆吟曰身隨花露重命逐藕絲輕明朝風雨霽
歸路在三清明日果卒時有細雨微風須臾而止(詩話/)
　　　李生折足
周貫者不知何許人自號木鴈子治平熈寧中往來西
山時時至髙安日多酣飲畜一大瓢行沽夜則以為溺
器工作詩詩必有意人多不曉至後方驗時袁州有李
生者秀韻可愛貫欲携與同歸林下而李嗜酒色意欲
無行貫指煑藥鐺作偈示之曰頑鈍天教只作鐺縱生
三脚豈能行雖然有耳不聞法只愛人間戀火坑尋死
於西山方將化人問其幾何歲貫曰八十西山作酒仙
麻鞋踏破布衣穿相逢甲子君休問太極光陰不記年
後有人見於京師附書與袁州李生云我明年中秋夕
當上謁也至時果造李生生時以事出不值乃以白土
大書其門而去曰今年中秋夕來赴去年約不見破鐵
鐺彈指空剝剝後李生果墮馬折一足人以為破鐵鐺
之䜟亦前定也(冷齋/夜話)
　　　庾亮旒旐
庾亮上武昌出石頭百姓觀於岸上歌之曰庾公上武
昌翩翩如飛鳥庾公還揚州白馬牽旒旐庾尋卒當時
以為白馬旒旐之䜟焉(晉書/)
　　　唐朱之兆
太宗營髙祖獻陵在京兆府唐朱里及朱梁立乃唐朱
之驗矣里者李也後莊宗即位謂之後唐即李氏再造
之䜟也(紀異/志)
　　　丘墟之𧰼
昭宗末年長安役人取石於内苑起山﨑危屈曲有若
天成又命取終南草木植之畜山禽野獸狐兔麋鹿之
𩔖縱其往來帝與嬪采常遊處之由是京師王公貴族
競效之未及半載野草野花生滿宫殿與都下豪貴之
家識者以為丘墟荆棘之𧰼此必廢矣後巢寇入京焚
滅殆盡悉為瓦礫狐兔穴矣遊者有禾黍之傷此亦不
祥之䜟也(同前/)
　　　搜珠之語
昭宗播遷於鳯翔朱梁率兵迎車駕軍人咸以珠飾頭
巾競相誇尚乃朱在人上之䜟也後主於宫中作珠簾
勅京師市珠收索殆盡計無可得有相國寺僧有藏之
者為隣僧所告逐院搜之甚嚴寺門晝閉有人於寺中
請僧齋閽者曰勅家正搜珠急孰敢入者至來年莊宗
入汴盡滅朱氏復令遠近搜之寺僧曰今日方是搜珠
也(同前/)
　　　愁臺之䜟
同光末魏博亂明宗討之至城下為兵所擁南入汴州
帝乃自統驍騎征之至一髙臺乘馬立其上問其臺名
對曰愁臺帝不樂即西歸尋為郭門髙所害愁臺者本
賈誼為梁王傅王薨誼悒悒不樂常登此臺悲吟愁嘯
後人因以名之至是而為帝之䜟乃栢人之𩔖也(同前/)
　　　孟入之言
同光乙酉歲王師平蜀莊宗詔太原節度使孟知祥走
馬入川鎮成都先是蜀人打毬一捧入湖者謂之猛入
音訛為孟入孟入者得䕃一籌其後知祥盡得西蜀之
地乃僭大號洎子昶入降乃知得蔭一籌者果一子也
(同前/)
　　　殺狐之兆
契丹耶律嘗怒晉少帝乃罄國入寇遂陷京師執帝并
母后文武大臣及諸寳貨而歸至鄴西紫栢橋愁死崗
得疾又至恒州殺狐林死崗本陳思王不為文帝所容
王常於此悲怨吟嘯時人謂之愁思崗後音訛而謂之
愁死殺狐林者本村人曾於林内射殺一狐因此名之
至是而耶律死乃有其應昔髙祖之畏栢人去之以全
福岑彭之惡彭亡留之以致禍䜟雖自人其禍福皆本
於天然則地亦應天乎此術家所以言之而歎息也(廣/異)
(記/)
　
　
　
　分門古今𩔖事卷十三
欽定四庫全書
　分門古今𩔖事卷十四
　　䜟兆門下
　　　遐周阿環
李遐周有道術天寳中作題人以兆禄山之亂曰燕市
人皆去函關馬不歸若逢山下鬼環上記羅衣又曰木
易若逢山下鬼定知此處喪金環蓋玉妃小名阿環山
下鬼乃馬嵬之兆時蜀有尼造𥙷兵香油本州進之宫
中謂之錦里油亦幸蜀之䜟也(青𤨏/記)
　　　蜀主歸國
太祖皇帝乾徳之初京師屠宰多煑肉以賣人多徳其
利故先售至是煑之差熟即巡里巷呌云熟煑來其後
蜀平少主歸國熟與蜀同音主與煑同音此其䜟也(蜀/異)
(志/)
　　　偽蜀桃符
偽蜀毎歲除日諸宫門各給桃符題字其上偽太子善
書札取桃符親自題曰天埀餘慶地接長春八字聖朝
伐蜀明年蜀平二月除侍郎吕公知成都軍府事公名
餘慶太祖誕聖節號長春天垂地接先兆於桃符矣(國/史)
(𥙷/)
　　　延瓊孟字
徐延瓊偽蜀王衍之舅於興義門造宅宅内有二十餘
院皆彫牆峻宇髙臺深池竒花異木叢桂小山山川珍
物無不畢集秦川董城一村院有紅牡丹一株所植年
代深遠使人取之掘土方丈盛以木櫃自秦川至成都
數千里歴大小曼天隘狹險絶之路方致焉乃植於新
第因請少主臨幸少主歎基創之大侔於宫禁遂戲取
筆於柱上大書一孟字時俗謂孟為不佳也明年孟氏
入成都據其第忽覩楹閒有絳紗籠迫而視之乃一孟
字孟曰吉祥吾無易此居矣孟之有蜀蓋先兆也(成都/集記)
　　　誌公畫鹿
誌公嘗畫鹿負鞍走山中云兩角女子綠衣裳却背太
行邀君王一止之月必消亡後安祿山作亂兩角女子
安字也緑之言祿太行即山也一止之月乃正月也正
月敗立之䜟耳李太白詩云太白入月敵可摧後祿山
果正月死太白食月悉如其言(唐宋/遺史)
　　　守忠秃鶖
開寳中武昌留守楊守忠就加正節度使宣麻之際有
禿鶖集文德殿鴟尾班退而去居數月守忠薨於鄂渚
達理之士以為非守忠之祥漢獻帝禿鶖來集於鄴亦
野鳥入室之義也(南唐/近事)
　　　木平望火
木平和尚不知何許人保大初行在門下常入禁中一
日登百尺之樓後主曰新建此樓制度佳否乃對曰宜
望火初不喻其㫖居數月淮甸大擾自壽陽置烽候以
逹於龍山旦夕登覽以候動靜又上最愛慶王王方幼
上問壽幾何木平曰當七十是歲疾終年止十七蓋反
語以對之也亦猶郭璞對晉帝曰二百其数財一百二
年璞盖謂百二之期太促乃婉而倒之耳(同前/)
　　　李密邢厄
李密歸國封邢國公後復叛上遣兵征之至六渾乃斬
於邢公山下先是山之側有亂石縱横頗妨行李人謂
之邢公厄密果死於此(紀異/志)
　　　執誼崖州
韋執誼京兆人順宗時為宰相以王叔文黨貶崖州司
户始身未顯時不喜人言嶺南州縣既為郎嘗閱職方
官圖至嶺南輒瞑目命左右徹去及為相坐堂有圖不
就省易旬官之崖州向也以為不祥惡之果貶死(唐/書)
　　　昭宗易梁
昭宗季年有一鳥極大晝止含元殿夜棲丹鳯樓俯仰
有聲云塞胡突帝引弓射之中血雨下流直透殿梁入
木尤深削之莫能盡帝惡之命易梁自兹天下多事帝
數蒙塵後為朱温所奪方知易梁之文(秦再思/紀異録)
　　　朱梁龜堂
朱梁既立署宫之南門為建國議者謂建國王莽之年
號與此偽同殆前定矣先是許州節度温為於壕内得
一小龜金色綠毛進之後湖池養之建堂號曰金龜堂
至來年莊宗立國號唐及入汴見之指謂左右曰金龜
堂者歸我也非廢興前定而形之於先兆乎(紀異/志)
　　　莊宗唐晉
莊宗起義太原河北創始乃昇魏州為鄴都置興唐府
改貴鄉縣為唐縣元城縣為廣晉縣及晉祖立改為唐
晉府乃知唐後即晉亦先兆也(同前/)
　　　清泰小字
清泰本姓王氏恒州平山人也天祐中明宗掠地於恒
定間清泰立於崇福寺堦上明宗見而異之因曰與我
作兒得否乃拜曰萬年之幸既歸見夫人乃抱頭哭曰
真我親生子也及明宗即位封潞王後即位小字二十
三蓋正月二十三日生也及為君乃以是日為千春節
凡奏對皆避但云兩旬三日或數物則云二十二更不
過二十四蓋不敢斥尊也在位三年果為晉所滅(同前/)
　　　牛字助語
長慶中鄂州里巷間人毎語人以牛字助之又有一僧
自號牛師乍愚乍智人有忤者必曰我兄即到豈奈我
何未幾而竒章公(牛僧/孺也)帶平章事節制武昌軍其語乃
絶師云我兄即到此其先兆也乃知入相出將豈偶然
哉(翰苑/名談)
　　　道昌篆書
天復初有劉道昌呉江人也年九百嵗多曰知唐事至
成都郫縣常祝丹名鳥頂一日跨鶴遶市别相知留詩
而去人以為妖後又得篆書於其室曰八雄爭天下猪
鼠先啾唧(自庚子年黄巢及朱/全忠等八人僣號)兔子上天床(王建屬兔/又以夘年)
(開/國)猿猴三下失(朱温三帝/屬猴也)李子生狼藉(昭宗/也)乃牛生叛
䍽(楊行密王於呉也/斗牛呉之分也)羣犬厮首尾走上中華國(即六侵/中國也)
其後事皆應(賔仙/傳)
　　　彦博貝州
慶厯七年貝州卒王則據城叛詔明鎬加討久無功叅
知政事文彦博請行仁宗忻然從之且曰貝字加文為
敗字卿擒賊必矣未逾月以㨗報聞詔拜平章事曲赦
河北改貝州為恩州(澠水/燕談)
　　　天命迎宋
先是蜀郡秣陵與湘中嶺表交通徃來人使絡繹所在
館驛什物皆鐫字云迎送物及王師自峽路西入倒戈
以迎南征廣州望風而遁及視公廨物皆迎送字乃迎
宋之兆也得非天命之先定乎(紀異/録)
　　　李主練帛
李國主未破之前宫中練帛為風所飄凌空而去經宿
方墜變成淺碧色輕翠可愛以自然之色號天水碧國
中皆效之是年國亡蓋天水乃趙之郡號碧音近於逼
也異哉(國史/補遺)
　　　符太保骨
王均咸平三年害兵馬鈐轄符昭夀棄其尸於東門外
不見其元觀者咸云此是符太保骨頭蓋昭壽好自親
庖事又僻嗜羮毎嫌羮薄庖者嘗多取羊骨煉之云勿
妄觴此此是符太保骨頭至是乃成其䜟焉(益部耆/舊傳)
　　　少游藤下
秦少游嘗於夢中作好事近有醉卧古藤陰下了不知
南北之句後南遷北歸留於藤下終於瘴江之上光華
亭時方醉起以玉盂汲泉欲飲笑視之而卒乃醉卧古
藤陰下之䜟也山谷跋其後云少游醉卧古藤下無復
愁眉唱一盃解道江南斷腸句只今惟有賀方回又先
自作挽詞一篇東坡跋之云嵗在庚辰六月予與秦少
游相别海康意色自若與平日不少異但自作其挽詞
耳人咸怪之予以謂少游齊生死了物我戲出此語無
足怪者已而果卒於藤州嗚呼豈自知其當然者耶乃
錄其詩云東坡居士書(紀異/録)
　　　孟津雲起
陜右魏野處士蒲中李瀆徴君乃中表也俱有髙節以
吟咏相善野於東郊鑿土室蔭以脩竹流泉其前有樂
天洞瀆結茅齋號浮雲堂皆有瀟灑之趣每乘興相過
賦詩飲酒累日乃去一日瀆自孟津訪野曰瀆數日前
恍惚聞床下有人曰行到水窮處未知天盡時即正其
誤曰豈非坐㸔雲起時耶乃答曰此浮雲安能起耶亟
窺之了無所見此必死期故來訪别痛飲數日還家果
卒(紀異/録)
　　　崔曙一星
崔曙作明堂火珠詩云夜來雙月滿曙後一星孤時稱
佳句未幾曙卒無子惟一女名星星蓋其䜟也(鄭處誨/雜錄)
　　　子京两地
宋子京在蜀有詩三百篇名曰猥藁嘗吟曰碧雲自有
三年信明月長為兩地愁以公之才望竟不登兩地愁
憤而薨人以為此詩之䜟也(詩話/)
　　　子美蝉蛻
蘇子美久失意不樂一日登蘇之閶門題云時光苒苒
都如夢風物蕭蕭又變秋家在鳯凰城闕下江山安用
苦相留又書其旁曰江山留人也人留江山也後竟不
復用遂作滄浪亭於呉中一日於滄浪觀魚題詩有自
嗟不及游魚樂虚作人間半世人之句已非吉兆矣未
幾作晝寢詩云身如蟬蛻一榻上夢似楊花千里飛歐
陽公見之大驚曰子美可惜子美可惜已而果卒年四
十一天下士大夫共嗟惜之噫夫子嘗言四十不惑孟
子亦言四十不動心其義一也蓋心之於人大矣而外
物或動之者以惑故也四十之年氣已剛矣識已明矣
於此之時而能定内外之分辨榮辱之境則外莫能動
而内自不惑故不以死生窮達而經其意孰謂子美之
賢而不知此耶觀其以非罪謫呉中作滄浪亭與魚鳥
共樂自謂形骸適則神不煩觀聽無邪則道以明返思
向之汩汩榮辱之塲與錙銖利害相磨擾為可鄙則胸
中灑然不惑矣其視死生猶去來之常也向者之句吾
見其超然自得以為勝焉(詩話/)
　　　宋炎葉齊
淳化中崇文院西序直廬絶髙處有人題一聯云秋風
送炎去庭𣗳葉齊落是年立秋日史館撿討宋炎罷職
來年立秋日葉齊黜皆前定也(國史/補遺)
　　　安道佛郷
余安道畨禺詔赴闕過韶陽遊龍光山寺題詩云暫離
人世界且到佛家鄉議者謂恐非吉兆至旬日公果卒
於秦淮亭(詩話/)
　　　范子病葉
唐末呉人范處士生子七嵗能詩嘗作贈隱者詩云掃
葉隨風便澆花趂日陰處士方干曰此子必垂名因令
作夏日詩云火雲生不雨病葉落非秋干曰惜乎不壽
未幾果卒古人嘗謂生有修短之命短者不可緩之於
寸隂修者不可急之於箭漏至德未能踰上智所不免
其范氏之子乎(遺史/)
　　　唐卿京官
張唐卿景祐元年第一人及第期集於興國寺題壁云
一舉首登龍虎牓十年身到鳯凰池有人續之云君看
姚曄并梁固不得朝官未可知後唐卿果終於京官蓋
姚曄大中祥符元年梁固祥符二年皆状元而終於京
官乃成其䜟云(筆談/)
　　　史二致富
村民史二居京師朝陽門外薄有資産籍属開封京師
人俗語有曰濟殺史二蓋人圖事有不稱意者悉此語
以戲之良為無補益之義也且非先知有史二之名者
國朝行東郊藉田之禮青壇之外皆史二之地事畢賜
之甚厚史二之家遂致富贍然非久而史二卒濟殺之
騐俗謡為之䜟焉(青瑣/記)
　　　沂公梅詩
王沂公曽布衣時以所業䞇吕文穆公䝉正卷首有早
梅詩云雪中未問和羮事先向百花頭上開文穆曰此
生次第安排作状元宰相矣咸平五年公果状元及第
遂相真宗仁宗非富貴前定而此詩為之兆乎(詩話/)
　　　原夫言謔
鄭谷詩名盛於唐末號雲臺編而世俗但稱鄭都官詩
其詩多佳句而格不甚髙今已不行於世矣梅聖俞晚
年官至都官一日會飲劉原父戲之曰聖俞官必止此
座客皆驚原父徐曰昔有鄭都官今有梅都官也聖俞
頗不樂未幾聖俞病卒歐陽公為序其詩為宛陵集而
今人但謂之梅都官詩一言之謂後遂果然豈其䜟耶
斯可歎也(歸田/録)
　　　王公後事
富鄭公弼早年嘗夢青州王相公以後事為託鄭公曰
相公德𬒳生民當得遐壽何遽及此後二年王罷相知
鄆州辟公為倅到任嵗餘有大星墜於宅園東北角家
人怪之相公曰後月當見至後月公果薨鄭公為主其
喪事故鄭公挽詞云遺德𬒳生民蓋夢中䜟語也(名賢/詩話)
　　　晉公朱崖
丁晉公謂釋褐授饒倅同年白稹為判官一日稹以片
幅假緡五鐶於公公笑曰是紿我也牓下新婚京國富
貴豈無半千耶懼我撓之矯為此耳於紙尾書一絶答
之曰欺天行當吾何有立地機關子大乖五伯青蚨兩
家闕赤洪崖打白洪崖又公嘗為陰獄詩云黑水溪傍
聊駐馬柰何岸上試回頭髙崖昏處是隂獄須信人生
到此休朱崖之行蓋兆於此矣又公嘗為真宗山陵使
李維在翰林援其親識為挽郎懇請於公曰更在陶鑄
公應聲曰陶鑄復陶鑄齋郎又挽郎李繼之曰自然堪
下淚何必更斜陽未幾而丁敗又公在中書日因私第
會賓客忽顧衆而言曰謂嘗聞江南李主鍾愛一女聰
慧姿質時無與比及當釐降國主曰吾止一女才色頗
異今將𨕖尚卿等為擇佳壻須得少年竒表抱殊才而
有門地者執政遍詢搢紳及外府將相之家莫能全美
或有詣執政言曰嘗聞洪州劉生為本郡叅謀嵗未及
冠儀容秀美家門曾列二卿兼富於辭藝可以充選執
政遽言之上亟令召之及至皆如其言國主大喜於是
成禮拜駙馬都尉鳴珂鏘玉出入中禁良田甲第竒珍
異寳赫奕崇盛貴顯當時未周嵗而公主卒國主傷悼
悲泣曰吾不欲再覩劉生之面執政削其官籍一簪不
與却送還洪州生恍若夢覺觸𩔖如舊丁語罷因笑曰
謂他日亦不失作劉叅謀也席上聞之莫不失色後半
載公貶朱崖資貨田宅悉皆籍没孑然南行疋馬數僕
宛如未第之時豈事有前定而其兆見於言辭耶或謂
丁公姦邪傾險自知不免故屢形於言耳此為得之(詩/話)
(及遺/史)
　　　禹偁病鶴
王禹偁甞作病鶴詩云埋没肯同鸚鵡塚飛鳴不到鳯
凰池以公之文學才望歴顯宦登金門玉堂不為難也
竟不至其地豈非前定歟而其䜟已先見於詩矣與宋
子京兩地之意差𩔖故並錄之(詩話/)
　　　萊公晚竄
冦萊公詩有野水無人渡孤舟盡日横之句深入唐人
風格初授巴東令人以冦巴東呼之以比趙渭州韋蘇
州也然富貴之時所作詩詞皆悽楚怨感嘗為江南春
二篇云波淼淼栁依依孤邨芳草逺斜日杏花飛江南
春盡離腸斷蘋滿汀州人未歸又曰杳杳煙波隔千里
白蘋香散東風起日落汀州一望時愁情不斷如春水
議者嘗言深於詩詞者盡欲慕騷人情感清愁以主其
格若語意清切灑落髙邁始為不俗不知清極則志髙
感深則氣謝故萊公嘗有送人使嶺詩云到海只十里
過山應萬重人以為警絶及晚竄海康至境上雷吏呈
圖經拜迎於道公問州去海逺近曰只可十里以來其
憔悴走竄已兆於前矣(摭遺/)
　　　廖融得句
廖融處士潭州衡山邑人有道髙尚之士年六十以嘉
遁自樂上官多慕其髙行融好吟詩有佳句傳湘人齒
牙間一日方苦吟急召其子曰吾不久當去世子曰何
以言之曰吾適得兩句自推非吉子曰何句也融曰雲
穿搗藥屋雪壓釣魚船融自解曰屋破而雲穿其中無
人也船為雪壓無用也其子曰未形紙筆無害融曰雖
未形紙筆然吾已慮之於心矣乃囑子身後事後六十
日果卒(摭遺/)
　　　楊軒燈詩
楊軒字公遠衛州人也舉進士兩至省尤有學問多棲
倚貴宦門館平日好吟有燈詩云解照日月不照處獨
明天地未明時倫輩多稱此句然日月不照有用何用
也天地未明而能明非明也軒竟死布衣果不得用符
於詩意其前定乎(同前/)
　　　東坡入海
東坡先生在資善堂與呉博正為世外之友嘗作洞庭
春色賦博正頗愛重之求親書其本後又作中山松醪
賦自謂不减前作乃取澄心堂紙杭州程奕鼠須筆易
水供堂墨錄本以寄博正其賦云望西山之咫尺欲褰
裳以遊遨跨超峯之奔鹿接掛壁之飛猱遂從此而入
海渺飜天之雲濤不久果有海南之竄議者謂入海之
䜟也(同前/)
　　　元之蘄州
王元之謫黄州有二虎鬬一虎死食之羣鷄夜鳴時謂
守土者當其咎真宗惜其才徙知蘄州謝表有荗陵封
禪之書止期身後之句帝深異之既至聞啼鳥問其名
或對曰此名蘄州鬼元之大惡之未幾果卒於蘄東坡
作五禽言云使君向蘄州更唱蘄州鬼我不識使君寧
知使君死人生作鬼會不免使君已老知何晚皆不祥
之䜟也(澠水燕談/及東坡集)
　　　存寳無首
韓存寳本西羌熟户少負才勇喜功名累立戰功年未
四十為涇原總管一日郡僚繪其像於渭州僧舍或以
其色不𩔖用粉塗之將别加圖冩未及促詔赴闕命經
制戎瀘盜賊後見其像者以為無首不祥明年存寳果
以奏功不實誅(澠水/燕談)
　　　陶弼貽詩
皇祐二年陳珙知邕州冬至日旦坐㕔寮吏方集有白
虹貫庭自天属地明年五月二龍鬬城南江中馳逐往
來江水暴漲未幾儂智髙陷二廣前此陶弼以詩貽楊
畋請為備云虹頭穿府署龍角戰城門兵興之䜟也(同/前)
　　　仲英折桂
麻先生仲英幼有俊才七歳能詩隨侍官鄜州時宋翰
林白方謫官鄜時聞而召之座中賦詩十篇宋大稱賞
翌日宋以浣溪牋李廷珪墨諸葛氏筆遺之及贈以詩
曰宣毫歙墨川牋紙寄與麻家小秀才七歳能吟天骨
異前生應折桂枝來年一十七一試禮部歸以二親既
喪祿不及養無復仕宦意退居臨淄下士里記覽該洽
行義髙潔郷黨服其化富鄭公文潞公皆常致幣龎莊
敏公禮之尤厚薦其行義於朝詔以為國子四門助教
一時學者不逺千里裹糧相從卒年九十或以為宋詩
云前生應折桂枝來即今世不復更折矣先生一試不
第終身罷舉宋詩為之䜟也(同前/)
　　　状頭入相
本朝状頭入相者吕文穆䝉正王文正曽李文定廸宋
元憲庠元憲登庸知制誥石楊休賀以詩曰皇朝四十
三龍首身到黄扉止四人元憲大喜持示同列樞密副
使王伯庸堯臣矍然色動曰何不云已四人而特言止
哉蓋伯庸實繼元憲魁天下士未幾薨於位自慶厯至
崇觀果未有先多士而後大拜者此詩䜟也(西清/詩話)
　　　王嵓詩䜟
嵓字隱夫居武都山風格髙邁尤深於詩畋嘗與楊元
照評其詩謂終篇之際氣衰興緩與前志不𩔖如古松
詩前曰何人輕大厦放爾偃深雲可謂警策末云髙僧
慣來㸔踏破綠苔紋湧泉觀云暗穿地脈龍先覺密贊
天工雨不知末云溪分澗奪朝宗晚殘月殘雲信所之
送陳昭文赴學云朝宗任疊千重浪捧日能消幾片雲
末云多慙亦偶休明代擊壤空隨野老羣其𩔖非一元
照曰詩者發志由衷而來孰謂隱夫志不至乎後不厚
乎其後均冦嬰城嵓以名大為其所脅坐是流於荒服
晚節不完蓋已先形於詩矣(該聞/集)
　
　
　
　
　
　
　
　
　
　
　
　分門古今𩔖事卷十四
欽定四庫全書
　分門古今𩔖事卷十五
　　祥兆門
　　　吕望封齊
吕望釣於渭濱獲鯉魚剖腹得丹書曰吕望封於齊夫
瑞應之來必因物以效靈憑人而成𧰼星虹樞電昭聖
德之符夜哭聚雲鬱興王之瑞大者如此小亦宜然故
目瞤燈花陸賈曾言其應雲興雨降戴記嘗喻其神有
開必先斯古今之通論也彼蔽於人而不知天者謂吉
凶無徴又烏足與語通方之士哉(王子年/拾遺記)
　　　仲尼玉書
周靈王二十一年孔子生夜有神女擎香露沐浴奏鈞
天之樂空中言曰天感生聖子故降以和樂夫子生之
前有麟吐玉書於闕里人家其文云水精子繼周為素
王至定公二十四年鉏商畋於大澤得麟以示夫子繫
紱尚存夫子見之抱而解繫紱泣下沾襟(闕里/志)
　　　越王烏臺
越王入呉有丹烏夾王而飛故勾踐之覇也乃起望烏
臺言丹烏之瑞也(王子年/拾遺記)
　　　文翁擲斧
漢文翁甞從田斫柴為陂夜有野猪鼻載土著柴中比
曉而塘成稻當收翁欲斷一木其斷處去地一丈八尺
翁呪曰吾得二千石斧當著此因擲之正中所欲處後
果為蜀郡太守非富貴前定精誠所感故有是祥應乎
(名賢/雜説)
　　　應樞天符
後漢應樞生四子見神光照社樞以問於人卜者曰此
天符也子孫其興乎自是諸子宦學顯達並有才名至
瑒七世貴盛天符之祥也(孝子/傳)
　　　比干賜簡
何比干漢人也夢有貴客車騎滿門覺以語其家人未
已門首有老姥年可八十餘求避雨雨甚而衣不濡比
干延入禮待之乃曰君先出自后稷佐堯有陰功今天
賜君策如簡長九寸凡九百九十枚以授之曰子孫能
佩者富貴言訖出門不復見(幽冥/録)
　　　楊震黄雀
震字伯起華隂人父寳年九歳時至華陰山北見一黄
雀為鴟梟所搏墜於林下為螻蟻所困寳取之以歸置
巾箱中唯食黄花百餘日毛羽成乃飛去其夜有黄衣
童子向寳再拜曰我西王母使者君仁愛拯救實感成
濟以白環四枚與寳令君子孫潔白位登三事如此環
矣至震篤學客居湖有冠雀銜三鱣魚集講堂前都講
取魚進曰蛇鱣者卿大夫服之𧰼也數三者法三台也
先生自此升矣年五十始仕至延光二年代劉愷為太
尉震子秉秉子賜賜子彪凡四世三公蓋玉環之祥也
(續齊/諧記)
　　　張承白鵠
承母孫氏方懷承之時駕輕船江浦忽有白蛇長三丈
騰入舟中因呪曰若為吉祥勿毒噬我縈而將還一宿
不復見又有白鵠聳翮入雲母筮之筮者云吉祥也鵠
乃長年之物聳翮入雲從卑升髙聳𧰼當使子孫位極
人臣擅名江表後承生昭仕呉為丞相年至九十蛇鵠
之祥也非天命前定烏得有此(王子年/拾遺記)
　　　朱異飛蟬
異字彦和仕梁為右僕射初除中書郎時秋日有飛蟬
正集異武冠上時咸謂蟬珥之兆也後歴官自員外常
侍至侍中四官皆珥貂蟬乃其應也(南史/)
　　　行功魚袋
唐秘書少監崔行功未得五品前忽有鸜鵒銜一物入
其室置案上去乃魚袋鈎嘆訝不已後數日加大夫遂
授五品服異哉(國史/集異)
　　　髙駢貫鵰
髙駢微時為朱叔明司馬摠兵巡按見雙鵰謂衆曰我
若貴矢當雙疊言訖果一發貫二鵰衆大驚號落鵰手
後果封燕公(感定/録)
　　　秀之擲栗
劉穆之為丹陽尹與子弟聽事上宴聽柱有一穿穆之
謂子弟曰汝等試以栗遙擲之入穿者後必得此郡秀
之乃穆之從父兄子也一擲獨入焉後以功果為丹陽
尹其驗遂應信殊祥歟(南史/)
　　　敬則飛蟲
王敬則臨淮射陽人少時於草中射獵有蟲如飛豆集
其身摘去乃脫其處皆流血敬則甚惡之詣道士卜道
士曰此封侯瑞也敬則聞之喜故出都自效初至既陽
縣六王山下宗侣十餘船同發敬則船不進見水下有
烏㯃棺乃呪云若是吉使船速進吾富貴當改𦵏爾船
須臾入縣收棺葬之後官至都督封尋陽公飛虫之應
也(南史/)
　　　江陵生洲
江陵舊有九十九洲古老云滿百則出天子晉桓𤣥鑿
破一洲以應百數隨而崩散至宋文在藩一洲自立俄
而入纂元凶之禍此洲還没太清末復生一洲而元帝
即位承聖末年其洲與岸相通惟九十九云嗟夫祥應
之來必出於天然後合若符契不然則與漢末天帝除
書何異(南史/)
　　　全忠生蘆
唐乾符時范陽人李全忠少通春秋好鬼谷子之學嘗
為棣州司馬忽有蘆一枝生於所居之室盈尺而有三
節焉心以為異告别駕張建章建章曰昔苻洪以池中
蒲生九節為瑞子孫繁昌蘆當在阪澤而生於君室此
非常矣三節者節鉞三人之瑞也公誌之全忠後事李
可舉諸將逐可舉而立全忠累加至撿校太尉子正威
為幽州節度果三人持節鉞焉(北夢/𤨏言)
　　　武后萬年
唐天后既立國號周又欲立三思為後狄仁傑切諫后
曰奈何有武氏臨朝萬萬年之謠公對曰陛下改萬歲
登封元年又改萬歲通天元年又改大足元年則萬萬
之數足矣武后大悟始有歸中宗之意此固狄公忠正
之對亦足以見天運已定后雖殘虐不可改也(紀異/録)
　　　南康禄食
南康王韋臯為張延賞壻忽夢二神人謂之曰天下諸
化領世人名籍吾子名係葛璝禄食全蜀富貴將及何
自滯耶勉哉行矣異日富貴無以葛璝為忘也後果尹
成都而夢久已忘之又見二神人曰富貴而忘其所因
一何甚耶公覺駭汗久之乃躬詣雲林炷香禱福命工
揆日修崇作南宫閣四十範金刻石自製碑刻於洞門
之側給良田五百畆以贍齋儲蓋皋本命丁夘属葛璝
也以此觀之謂富貴而非前定可乎(蜀異/記)
　　　錢起鬼謠
錢起天寳中初從鄉薦宿江湖上常月夜獨吟聞人詠
岸上曰曲中人不見江上數峯青起愕然異之攝衣出
視無所見以為鬼謠而記之及御試湘靈鼓瑟詩以青
字為韻落句久不繼乃以鬼謠十字足之有司以為絶
唱遂登第(唐書/)
　　　虹霓降祥
唐南康王韋臯鎮蜀與賓客從事十餘人宴郡西亭暴
風雨俄頃而霽方就食忽虹霓自空而下直入庭垂首
於筵韋與賓客皆悸而退吸其食飲且盡首似驢霏然
若晴霞狀紅碧相靄虚空五色四視左右久之乃去皋
懼且惡之遂罷宴時豆盧某客於蜀亦列坐因起曰公
何為憂乎公曰吾聞虹霓者妖沴之氣今晏方酣而妖
氣上吾筵豈非怪之甚者乎吾切憂之豆盧曰真天下
祥符也固不為人之怪耳夫虹霓天使也降於邪則為
厲降於正則為祥理固然矣公正人也是宜為慶為祥
敢以前賀乃具以帛書其語而獻皋覽而喜後旬日有
詔就拜中書令果為慶祥豆盧之言信而有證矣(成都/記)
　　　文成二事
唐率更令張文成一旦有梟晨鳴於庭木上其妻以為
不祥連唾之文成云急灑掃吾當改官言未畢而賀客
已在門矣景雲一年為鴻臚寺丞㡌帶及袍並被鼠嚙
有蜘蛛大如粟當寢門緣絲上經數日加階授五品官
後其子鼠嚙帶欲斷尋授博野尉(異纂及朝/野僉載)
　　　子良雙虹
唐永貞二年春三月有雙虹入潤州大將張子良宅初
入瓮水盡入井飲之是年九月節度使李錡詔召不赴
闕欲為亂令子良領兵收宣歙子良翻然反兵圍城李
錡就擒子良加金吾將軍尋拜節度使(祥異/集)
　　　薛願虹金
東晉義熈初晉陵薛願有虹飲其釜粥才噏便竭願輦
酒灌之隨投隨竭乃吐金滿器於是日益隆冨(文樞/鑑要)
　　　洪實蜺龍
侯洪實蒲坂人也幼而家貧年方十三四常寐於簷下
天將雨有虹自河飲水俄貫於洪實之口不復出焉其
母見不敢驚良久洪實覺母問有夢否對曰適夢入河
飲水飽足而歸母聞之黙喜知其必貴矣後數月有蜀
僧來其家求食臨去謂侯母曰女弟子當有後福合得
兒子力侯母呼洪實出焉請僧視之僧曰此蜺龍也但
離去鄉井近江海仕宦方有顯榮又曰此子性必慘毒
將為生靈之患但敬信三寳即得善終言訖而去洪實
後果行伍出身至於將領同光三年從興聖太子收蜀
蜀平之後無何與陜府節度康延孝等作叛延孝誅洪
實得赦授眉州刺史節度䕫州復自寧江遷於黔府一
州二鎮皆近大江官業髙顯臨戎理務持法御下傷於
慘酷然欽奉三寳信心不怠是知蜀僧之言不謬矣(鑑/戒)
(錄/)
　　　孔愉印龜
孔愉以討華軼功封餘不亭侯先時愉嘗行經餘不亭
見籠龜於路者愉買而放之溪中龜中流左顧者三及
其鑄侯印而印龜左顧三鑄如初印工以告愉愉乃悟
遂佩焉(晉/書)
　　　士彠叢林
唐武士彠太原文水縣人微時與邑人許文寳以賣材
木為事常聚材木數萬莖一旦化為叢林森荗因致大
富士彠與文寳會林下自言枯木成林必當大貴及髙
祖起戎以鎧胄從入關故郷人云彠以鬻林之故果逢
建厦之秋及士彠貴逹文寳依之位終刺史(太原/事績)
　　　張伯藏璧
鍾離意為魯相到官令戸曹孔訢修夫子車身入廟拭
劒履張伯除堂下草土中得玉璧七伯懐其一以六枚
白意孔子教授堂前牀首有懸甕意召訢問此何甕對
曰夫子甕也背有丹書人莫發也意曰夫子聖人所以
遺甕欲以懸示後賢遂命發之得素書曰後世修吾書
董仲舒䕶吾車拭吾履發吾笥會稽鍾離意璧有七張
伯藏其一即召張伯問果服焉夫自孔子没而至於鍾
離意幾千歲矣其前定如此自非聖人何以先知之神
乎(鍾離意/别傳)
　　　孫偓瑞槐
孫偓字龍光第進士歴顯官始其家堂上屋柱忽生槐
枝及期而茂後偓果秉政相昭宗封樂安縣侯此槐瑞
之應也(唐/書)
　　　鄭珏瑞麻
梁相國鄭珏與李相國愚同為學士忽一日鄭之閣下
有一麻生李曰承㫖入相矣指麻示之曰此天命也願
得當制以盡荒虛時元陽既久其麻益茂髙丈餘若雨
露之偏滋焉及霜降成實取而視之真白麻也是夜制
出果鄭登庸而李復寓直得不為乾坤之命朋友之分
乎鄭年十九赴舉凡十九年登第又十九年入相時人
謂之三九相公李嘗僦居忽遇暴雨一庭俱為白沙公
甚惡之及薨葬於伊闕得吉地於白沙里時人謂之白
沙相公皆前定也(紀異/志)
　　　應元保運
廬山太平觀乃九天採訪使者祠唐開元中創至元豐
二年道士陶智仙造一室發地得一瓶封鐍甚固其中
有銅錢錢文有應元保運四字亦不甚以為異至元豐
四年詔忽進號使者為應元保運真君遣内侍廖維持
御書額賜之乃與錢文符合具以事聞併以其錢獻之
(筆談/)
　　　慶源芰荷
朱慶源者嘗為尉罷任家干豫章之豐城庭中地甚爽
塏忽生蓮一枝其家怪懼多方禳之而蓮生不已乃築
堤汲水以灌之遂成大池芰荷甚茂其年慶源選授南
豐令未幾入為大理評事蓮生之應也(筆談/)
　　　處回旌節
旌節花者王侍中處回嘗於私第延接布素之士尋求
藥術神仙之道從蜀主所好也一旦有道士龎眉廣顙
布衣繿縷山童從之擎柱杖藥囊中取花子二粒種之
以盆覆之逡巡去盆則兩苗已生矣隨目漸長可長五
尺層層有花燦然可愛道士曰此仙家旌節花也處回
命食不受唯飲數杯而退出門旋出所之後處囘果除
二節鎮方致仕今猶有收得其花種者如常花法種之
(野人閒録/及鷄跖集)
　　　天聖髙第
天聖五年春有二舉人閒行建隆觀中相與語曰今歲
髙第是何人有二道士棊於廡下白髭者曰不難知之
二生曰師豈有異乎曰無之棹穿波底月寒壓水中天
不離乎此也其年牓首王堯臣小名越哥次韓琦次趙
槩月與越同寒與韓同天水則趙氏郡號也再尋道士
不復見矣(幕府燕/閒録)
　　　慕容五木
慕容寳嘗因摴蒱呪曰若富貴可期願得三盧於是三
擲皆盧人以為五木之祥後果大貴良由精誠所感而
然也(幕府燕/閒録)
　　　李畋兩火
李畋嘗為國子直講欲求郡而未得一日晨登講席諸
生皆見畋巾上有兩焰火起是日報得榮州昔人嘗言
情想之於心猶珠鑑之有影像江海之有浪漚善想之
所變為喜為祥惡情之所生為惡為灾本於心發於氣
形於兆李畋以碩儒耆德直講國子欲得一郡自效固
非過分善想交感發而為祥理固然矣其又奚疑(談藪/及名)
(臣傳/)
　　　蒙正槐瑞
吕文穆公䝉正為舉人時客於建隆觀道士丁君之舍
嘗往西洛省親自冬至春方還至板橋逢職方劉蒙叟
相揖並轡同入順天門劉因送吕之道院至則門戸扄
鏁如故既發鑰啟戸見卧床前有物髙三四尺蒙茸合
抱其色白而黄劉吕驚訝逼而視之乃槐也遽召道侣
觀之乃槐根至室而生耳無不歎異是歲公登科不十
年位至上公識者以為槐瑞焉(幕府燕/閒録)
　　　沂公槐祥
王沂公曽青州人郊居門直大路夾以槐隂兩大槐夾
路交枝連理是歲公生作相之祥也夫二公作相其祥
皆先見於槐夫豈一氣之運偶然感發莫詰其所以然
耶抑天時人事之際或有以致之耶不然則和氣之應
為王氏吕氏方大之祥非偶然决也(沂公言/行録)
　　　敬洙彈鳥
何敬洙善弹微時為鄂帥李簡家僮李性嚴毅果於殺
戮嘗薄暮有蒼頭取李公所愛硯擎於手曰誰敢破此
何應曰死生有命吾敢碎之遂擲硯堦下羣僕迸散翌
日李責碎硯之由怒甚命擒之李之夫人素賢明知何
有竒相乃匿之後堂旬餘李獨坐小㕔有一鳥申喙向
李而噪聲甚厲李惡之拂衣起避鳥隨其所之呌噪不
已命家人驅逐終不去李怒顧左右曰何敬洙善弹亟
召來能斃此鳥當釋其罪何挾弹一發斃之李嘉賞擢
為小校累功至建節鉞建隆初移鎮鄂渚下車之日見
一鳥顧何而鳴何曰昔日由爾以興吾之祥也乃取食
物置掌鳥翻然而下食何手中其後位至中書令太師
致仕功業崇極時莫與比靈禽之應豈徒然哉(鄭文寳/南唐近)
(事/)
　　　危序看榜
危序應舉探省榜出門數步即逢泥濘躊蹰未前有老
媪指示曰秀才可低處過危即從之比看榜最末有名
是歲果及第此與摭言所載後來者必銜得事頗相𩔖
(青箱/記)
　　　鄭戬彩選
原武鄭公戬天聖中舉進士嘗與同輩賭彩選一坐盡
負獨戬贏數百緡是歲解頭魁薦第三人及第(青箱/記)
　　　馬拯同名
上官拯累舉不第年過五十方得解赴省試游相國寺
買詩一冊紙已燻晦歸拆其表乃五代時門状一幅曰
勅賜進士及第馬拯右拯伏蒙禮部放榜勑賜及第謹
詣門屏秖候謝而馬拯與拯同名是歲拯果登科(青箱/記)
　分門古今𩔖事卷十五
欽定四庫全書
　分門古今𩔖事卷十六
　　婚兆門
　　　韋固赤繩
杜陵韋固少孤思早娶而求婚不成貞觀二年將遊清
河旅次宋城南店客有以司馬潘昉女為議者期於店
西未旦往焉斜月尚明有老人倚巾囊坐於堦向月檢
書因問曰老父所尋何書曰幽冥之書問曰幽冥之書
何以在此答曰凡人生之事皆幽使主之君行自早非
我不當來也固曰然則君主何事曰天下之婚牘爾固
喜曰某少孤願早娶以廣後嗣十年不遂今有人以潘
女為議可以成否老人曰未也君之婦適三歲年十七
方入君門因問囊中何物曰赤繩子耳以繫夫妻之足
雖讎敵之家貴賤遼邈天涯從宦呉楚異郷此繩一繫
終不可逭君之脚已繫彼矣它求何益固曰某妻安在
其家何為曰此店北賣菜陳嫗女也及明老人與固至
菜市有嫗眇一目抱三歳女敝陋之甚老人指曰此君
之妻也固怒曰殺之可乎老人曰此人命當食夫祿因
子而食邑庸可殺耶老人遂隱固因磨一小刀付其奴
曰為我殺之明日奴袖刀入市衆中刺之一市紛擾固
問中否奴曰才中眉間耳後固求婚終不遂又十四年
以䕃叅相州軍刺史王泰喜之因以女妻之容色華麗
然眉間常貼一花鈿雖沐浴寢處未嘗暫去歲餘固逼
而問之妻澘然曰妾郡守之猶子也疇昔父曾宰宋城
終於官時妾方在襁褓兄亦繼殁惟一荘在宋城與乳
母陳氏居之鬻蔬以給朝夕陳氏憐小不忍暫去三歲
時抱行市中為狂賊所刺刀痕尚在故以花鈿覆之七
八年前叔從事盧龍遂得在左右以為女嫁君耳固曰
陳氏眇乎曰然何以知之固曰所刺者固使之也因盡
言之夫妻相對驚涕相敬愈篤後生男為鴈門太守封
太原郡夫人乃知隂隲既定不可變也宋城宰聞之題
其店曰定婚店(幽怪/録)
　　　辛秘綠衣
辛秘五經及第後常州赴婚行至陜困息於木隂傍有
丐者箕坐訪辛行止不對去之丐者亦隨行辛馬劣不
能相逺毎强言不已前及一綠衣人辛揖而與之語行
數里綠衣者驟馬前去辛怪之獨言此人何如是丐者
曰彼時至豈自由乎辛覺語異始問曰君言時至何也
答曰少頃當知之將及店見數人擁店問之乃綠衣者
卒矣秘大驚遽卑下之語言之間往往有精義至汴謂
辛曰至是矣公所適何事辛以娶約語之乃笑曰公士
人業不可止此行赴禮會者非君妻君婚姻期甚逺隔
一日乃扛一酒器與辛别臨去以綾複贈辛帶有一結
語辛異時有疑發視之也積二十餘年辛為渭南尉始
婚裴氏後因裴生日會親賓客忽憶丐者之言解結視
之得大紙如手板署曰辛秘妻河東裴氏某月日生也
辛計别丐者之日妻尚未生焉(摭遺/)
　　　李生箜篌
有李生者其舅姓盧有道術别久忽相遇邀李詣其居
曰求得一妓善箜篌令侍飲視箜篌上有朱書字云雲
中辨江𣗳天際識歸舟盧謂李曰此人名家莫要作婚
姻否李莫測而退後娶陸長源女乃所見於盧家者問
何能曰善箜篌取而視之朱字宛然李乃具説見女女
亦曰往嘗夢至一處亦説曾見生云(逸史/)
　　　盧渥紅葉
盧渥應舉京師偶臨御溝見紅葉上有一絶云流水何
太急深宫盡日閒慇懃謝紅葉好去到人間盧得之藏
之巾篋及宣宗有退宫三十人許其適人盧娶其一既
而於巾篋中覩紅葉吁怨久之曰當時偶題不謂君得
之也(逸史/)
　　　盧氏碧𥜗
上谷侯生以明經為宋州虞城尉初娶韓女已五年矣
韓嘗夢吏引至一院有青服危冠據案者韓拜之俄有
婦人年二十許衣碧𥜗絳衲以金玉釵為首飾自門而
入稱盧氏愠謂韓曰吾與子為仇知之乎韓氏曰妾夲
女子未嘗出深閨何仇之有盧氏曰我前身嘗為職官
子誣告我罪而代我我今訴上帝雪前寃汝死在旦夕
矣青服者曰汝之寃信如是然韓氏餘一年壽仍曰可
速遣歸使者送至門悸而寤惡之不敢言自是神色摧
沮侯生訊之具以夢告後又夢盧氏謂之曰子死期至
矣韓氏驚寤因是成疾閲歳而卒侯生後數年遊襄漢
次富水郡僚蘭陵蕭基慕侯生以女妻之及蕭氏歸衣
絳袖碧襦以金玉為首飾與韓氏所夢無異生具以夢
語之蕭氏曰妾幼為外族盧氏所愛舅命為已女故以
盧為小字夫婚姻固有前定而絳袖碧襦亦復前定何
耶以是觀之事無大小物無巨細一切分定則不可逃
也(響應/録)
　　　元綜偕老
崔元綜任益州叅軍欲娶婦吉日已定忽假寐見人云
此家女非君之婦君婦今日始生乃夢中相隨囘東京
履信坊十字街西北有一家入宅内東行屋下見一婦
人方生一女云此是君之婦崔乃驚寤俄而所約女忽
然暴卒後官至四品年五十八乃婚侍郎韋陟堂妹年
始十九雖嫌崔老竟嫁之乃於履信坊韋宅成親果在
東行屋下尋勘歲月正崔公昔所夢之日其妻適生崔
公位三品年九十崔夫人與之偕老尚四十年食其貴
祿也(定命/録)
　　　承業擇聓
户部尚書范陽盧承慶有兄女将笄而嫁之謂弟尚書
左丞承業曰吾為此女擇得一聓乃裴居道其相當位
極人臣然恐非善終必破家不可嫁也承業曰不知此
女終他冨貴否因呼其姪女熟視之曰裴郎位至郎官
其女即合衰逝裴後遭事不相及也卒嫁與之後居道
官至郎中其妻果殁居道果至中書令被誅籍殁二盧
之言一何神也(同前/)
　　　閑儀繼室
李希仲趙郡人甞為偃師宰有女名閑儀年十九歲遊
戲後圃花欄忽有人遽招之曰鄙有懇誠願託賢淑幸
勿驚訝鄙為崔氏妻二男一女男名琴臺子鄙尤鍾念
生六十日鄙則謝世夫人當為崔之繼室敢以念子為
託望仁愍之言畢悲慟俄失所在後希仲秩滿家洛京
天寳之亂幽薊起戎希仲挈家東避至臨淮謁縣宰崔
祈情欵依然各叙祖姻乃内外三從之昆仲也時崔喪
妻已半歲中饋無主幼稚零丁因求娶於希仲家貧時
危方為逺適女人又成立遂歸之偃師故事初不省記
忽聞崔氏中堂大哭即令詢問乃閑儀耳遽自省問則
出少年孤孩曰此花欄所謂琴臺子也因是倍加撫育
名之靈遇及長官至陳郡太守(續𤣥/怪録)
　　　明皇宫人
開元中賜邊軍纊衣製於宫中有於短袍中得一詩曰
畜意多添線含情更著綿今生已過了重結後生緣兵
以詩白帥帥進呈明皇以詩遍示宫中曰作者勿隱不
汝罪也有一宫人自言萬死上意深閔之遂以嫁得詩
者云吾為汝結今生緣邊人感泣(本事/詩)
　　　僖宗宫人
僖宗嘗自内製袍千領賜塞士神策馬真於袍中得金
鏁一枚詩一首云玉燭裂袍夜金刀呵手裁鏁寄千里
客鏁心終不開真鬻鏁人告之主將得其詩奏聞僖宗
召馬赴闕遂以宫人妻之後僖宗幸蜀真晝夜不解衣
前後捍禦其事與明皇相𩔖此亦見婚兆之有前定也
故併錄之(本事/詩)
　　　賈偶再生
漢建安中南陽賈偶字文合得病亡見吏將詣太山已
而曰何故誤追此人可速遣之見一女子獨行文合與
語女曰某三河人父見為易陽令昨被召今得還文合
既甦欲騐其事遂至易陽謁令因曰君女寧卒而却生
耶具説女子姿質服色言語本末令人問女所言皆同
遂大驚歎乃以女配文合感其異也(搜神/記)
　　　章汎天意
臨海樂安章汎年二十餘死經日而甦云𬒳録天曹天
曹主者乃其外兄料理得免有一女子同立門外知其
有助因泣涕脱臂金及釵求救汎為之請良久云秋英
同遣去秋英即此女名也乃俱出會日暮道側小屋如
客舍而無人遂同宿更相問女曰我姓徐在吳縣烏門
臨瀆為居門有棗𣗳明晨各去遂並活汎後依語尋之
果得徐舍與主人叙闊後問秋英何在主人云女初不
出入君何以知其名汎因説昔日魂相見之由與秋英
之言同徐氏試令侍婢數人出汎曰非也乃令秋英見
之則如舊識徐氏曰此天意也遂以妻之後生子名曰
天賜(真異/記)
　　　髙氏隂配
吉州劉長史有三女皆絶色長女年十七病死劉與司
兵院髙廣相善秩滿同歸劉載女喪還髙有子年二十
一夜髙氏子獨披書見女子來曰兒乃長史亡女也命
當更生合得奉承君子垂意相採當白家令知髙大驚
曰幽明契合千載未有何樂如之女曰後三日必生使
開棺以面承露當活也髙詣長史陳其事夫人深拒之
髙求之甚苦至夜劉及夫人皆夢女曰某命當更生天
使配合必謂喜而見許何靳固如是及覺遂大感悟乃
許焉至期共開棺見女姿色鮮明漸有暖氣一家大驚
幃於岸側守之一日至暮能言數日如故遂擇吉日於
其地成婚後生數子因名其地為禮會村(廣異/志)
　　　于祐紅葉
唐僖宗時有儒者于祐晚步禁衢臨視御溝見浮葉流
下有一葉若隱隱有墨迹乃取視之果有詩一聯祐得
之藏於書笥中祐復為二句題於紅葉而流之有贈之
以詩曰君恩不禁東流水流出宫情是此溝祐累舉不
㨗乃依倚中貴人韓泳為門館久之泳召祐謂曰帝出
宫禁三十人使各適人有韓夫人與吾同姓今出禁庭
來居吾舍子未娶年已踰壮夫人本良家才三十姿色
甚麗吾言之使聘子何如祐避席謝泳乃令人通媒及
助祐進六禮之數交二姓之歡就吉之夕祐頗契意既
久韓氏於祐書笥中見紅葉大驚曰此吾所作之句君
何故得之祐具以告韓氏復曰吾水中亦得紅葉不知
誰之作也乃開笥取之即祐所題之葉相對驚歎感泣
久之曰事豈偶然哉莫非前定也韓氏曰吾得葉之初
有詩云獨步天溝岸臨流得葉時此情誰會得腸斷一
聯詩聞者異之一日泳開宴謂祐曰子二人可謝媒人
否韓氏笑曰吾與祐乃天合也遂索筆為詩曰一聯佳
句隨流水十載幽思滿素懐今日却成鸞鳯友方知紅
葉是良媒泳喜笑曰吾今知天下事無偶然得者也僖
宗幸蜀韓泳令祐導前韓氏以宫中舊物見帝具言適
祐事帝召祐笑言曰卿乃朕門下舊客也祐伏地謝帝
後還祐以從駕功得官韓氏生五子二女皆力學有官
女亦配名家終身為令婦嘗聞在天之理可合則雖胡
越而無間茍天理之未合雖比居隣屋莫可得也鋭於
茍進而貪於茍求者觀此可以自誡焉(青鎖/髙議)
　　　繼圖飄葉
侯繼圖本儒素之家手不釋卷口不停吟秋風四起方
倚檻於大慈寺樓忽有木葉飄然而墜上有詩曰拭翠
歛悲蛾為鬱心中事搦管下庭除書成相思字此字不
書石此字不書紙書向秋葉上願逐秋風起天下有心
人盡解相思死侯貯巾笥凡五六年旋與任氏為婚嘗
念此詩任氏曰此是書葉詩時在左綿書那得至此侯
以風飄葉對取今書辨騐與葉上字無異益知婚姻之
有前定也(蜀異/志)
　　　令狐媒介
晉索紞字叔徹有孝亷令狐䇿夢立冰上與冰下人語
紞曰冰上為陽冰下為隂隂陽事也士如歸妻迨冰未
泮婚姻事也君在冰上而與冰下人語為陽語隂媒介
事也君當為人作媒當冰泮而成婚後太守田豹果因
䇿為子求張氏女為親仲春成婚(晉史/)
　　　黄覇共載
黄覇甞與善相者共載見一婦人相者曰此婦人合富
貴不然相書不可用推問乃巫女也遂娶之後黄覇位
果至丞相(續漢/志)
　　　毛仙述配
呉淑江東人有妹在江南適陳樞樞卒至京師欲求再
配有一尼江東人其母謂尼曰女子欲求親有鄉里官
者願求偶一日尼曰有馬淑者湖南人今為安州雲夢
尉欲求親因遂成結初馬淑之先君在江南為饒州副
使其妻馮氏方强壮之時甞使術士毛大仙者作卦歌
其中曾述配偶之事曰水馬為妻壻不久下泉鄉命裏
妨頭妻再得口天娘後馮卒再娶呉氏馬淑雖經亂離
常錄此歌於巾箱中因以示呉淑之妹初淑與馬氏絶
不相聞尼亦非素識因在京師卜鋪相遇遂得偶合豈
非前定歟(秘閣/閒談)
　　　仙客遭變
唐王仙客建中朝臣劉振之甥也少孤與母養於外氏
振有女名無雙振妻常戲呼仙客為王郎子後振為尚
書租庸使門館赫奕冠蓋填塞與仙客甥舅之分懽然
無間但寂不聞姻親之議一日振入朝忽驟馬歸汗流
氣促良久乃言涇原兵亂天子出苑北門百官赴行在
因召仙客主管家事先出開逺門我将續至仙客出門
既久而其舅不至乃至門伺之門者云祖庸劉尚書欲
出北門不敢放出追騎至驅向北去矣仙客大哭歸襄
陽村居二十年京闕剋復乃入京訪舅消息至新昌得
舊使蒼頭塞鴻及婢採蘋二人後振以授偽官被誅無
雙没入宫掖仙客干故人李齊運齊運以仙客為富平
尉知長樂驛忽中使領内家三十人往園陵無雙預其
數過驛留書與仙客末云富平縣古押衙人間有心人
能求之否仙客乃厚結古生以其事告之古生取茅山
使者藥以採蘋為中使賜無雙令自盡託親贖其屍以
還仙客曰此無雙也茅山使者藥服之立死三日却活
使者及塞鴻皆殺之古生亦自刎仙客乃與無雙變姓
名寓居於渚數年歸襄陽夫婦偕老男女承家噫人生
之契濶會合多矣罕有若斯之比甞謂古今所無無雙
遭變藉没而仙客之志至死不奪卒遇古生之竒法至
寃死者十餘人艱難走竄其後歸故鄉為夫婦二十餘
年豈非前定乎(秘閣/閒談)
　
　
　
　
　
　
　
　
　
　分門古今𩔖事卷十六
欽定四庫全書
　分門古今𩔖事卷十七
　　墓兆門
　　　袁安書生
𡊮安字邵公汝陽人仕東漢永平為司空為政雖號嚴
明然未嘗鞫人以贜罪常稱曰凡學仕者髙則望宰相
下則希牧守錮人於聖世所不忍為也聞者感激自勵
初因父没母使安以鷄酒詣卜者求葬地道逢三書生
問安何之具以告書生曰我能知之安以鷄酒為禮畢
乃指一處云葬此者當世為上公便與安别須臾不見
安異之遂葬其所占之地遂為司空子孫昌盛四世五
公焉(漢史及/幽明録)
　　　孫堅異人
孫堅既遭父喪出求葬地忽有一異人曰君欲百世諸
侯乎欲四世稱帝乎曰欲帝異人乃指一處喜悦而去
堅異而從之時富春有沙漲暴出及堅為監丞鄰黨相
送其上父老謂曰此沙狹而長子孫將為長沙矣後果
起兵於長沙自權至皓四世稱僣果葬地所致耶將晉
運方興故止四世耶大扺天命前定故事無不合耳(廣/異)
(記/)
　　　滕公佳城
滕公夏侯嬰也甞往東都出門馬鳴跑地不進久之公
命掘地得石棺銘文極古異人莫之識以示叔孫通通
曰科斗書也文曰佳城鬱鬱三千年見白日吁嗟滕公
居此室公嘆曰天也吾死其安此乎遂葬其地(蜀異志/及幽明)
(録/)
　　　陶侃牛崗
陶侃微時丁家艱將葬忽失牛而不知所在遇一老父
謂曰前崗見一牛眠山中其地若葬位極人臣矣又詣
一山云此亦其次也當世出二千石言訖不見侃尋牛
得之因葬其處以所指山與周訪訪父葬焉後侃果為
三公而訪三世為益州刺史如其所言異哉(晉史/)
　　　郭璞桑田
璞甞為其母擇葬地於暨陽去水百步許人以近水為
言璞曰當即為陸矣其後沙漲去墓數十里皆為桑田
由此觀之水陸更變莫不有定數而况於人乎(注闕/)
　　　庾氏生金
庾氷甞令郭璞筮其墓以占後嗣卦成曰卿諸子並貴
然有白龍者凶徴也若墓碑生金乃庾氏之大忌後氷
子藴為廣州刺史妾房内忽有一新生白狗子莫知其
來妾秘愛不令藴知狗轉長大藴入見狗異於常狗共
怪之將出共視在衆人前忽失所在藴慨然曰殆白龍
乎庾氏之禍至矣又墓碑生金俄為桓温所滅如璞之
言異哉(同前/)
　　　處俊壓角
郝處俊在唐武后為侍中既葬有書生過其墓曰葬壓
龍角其棺必斵髙宗多病欲遜位武后處俊極諫事遂
沮后素銜之至其孫𧰼賢武后因事誅之遂斵夷祖父
棺冢書生之言至此而騐矣非禍福前定而兆見於墓
耶(唐史/)
　　　明徹白馬
呉明徹字通炤秦郡人仕梁為司空性至孝甞感墳塋
未修家貧勤力耕種時天下亢旱苗稼焦枯乃之田中
仰天號訴居數日有自田還者云苗已更生及秋大穫
足供葬用有伊氏者善占墓謂其兄曰君葬日必有乘
白馬逐鹿者經墳此是最小孝子大貴之徴至時果有
應明徹最小子也噫富貴固有前定乘馬逐鹿亦復已
定於前行止果不由人明矣(南史/)
　　　沈彬石燈
郎官沈彬既葬掘地得石墓中有石蓮花燈三碗無它
物傍有銘云開成二年開雖開即不埋石燈猶未㸃留
待沈彬來因遂葬之無乃天造地設藏之以待彬耶胡
為而前定若此也(乘異/記)
　　　韋墳萬日
杜牧作韋温墓誌云韋公會昌五年五月頭始生瘡召
子壻張復魯曰吾墓冝以池州刺史杜牧為誌復魯曰
公去歳兩瘡生頭今始一尚微何言之深公曰吾年二
十九官校書即時甞夢涉滻水既中流有二人若舉符
召我者其一人曰墳墓至大萬日始成今未也遂寤今
萬日矣天使告我我其可逃乎謝醫不問果翌日不救
銘曰德則至矣位其充乎如其充兮可大厥功以施生
人天先告之萬日之期天實為之(樊川/集)
　　　崔巽三年
唐明皇獵於温泉之野鶻飛兔走御駟駿疾馳約二十
里左右多不能從惟白雲先生張約馬快能從帝緩轡
過一山有新墳居其上先生顧視甚久帝曰如何先生
曰葬失其地安龍頭枕龍角不三年自消鑠傍有樵者
帝問何人葬此樵者曰山下崔巽家帝令引至其家巽
之子尚衣斬衰衣巽子不知帝也乃延入坐帝曰山上
新墳非吉地也巽子曰父云遺言葬此不敢違命帝曰
汝父遺言何説巽子曰父存日有言曰安龍頭枕龍耳
不三年萬乘至帝驚顧嗟嘆稱美先生曰臣學未精且
還舊山後詔捐巽子終身徭役(摭遺/)
　　　郭璞龍耳
璞嘗為人葬晉帝微服觀之因問主人何以葬龍角此
法當滅族主人曰郭璞云此葬龍耳不出三年當致天
子帝曰出天子耶答曰能致天子來問耳帝甚異之(晉/史)
　　　智興竹杖
唐王智興始微時常為徐州門子有道士寓居門側智
興毎旦起掃箒必掃道士之門久而感之謂智興曰吾
善審墓地若議葬當為子卜之智興他日引道士出視
地道士以所執竹杖表一處曰必葬此君當壽而兩世
位至方伯後智興再往理穴其竹杖有枝葉叢生心異
之遂葬焉其後果至侍中云(注闕/)
　　　羊祜折臂
羊祜嘗有善相墓者言祜祖墓有帝王氣若鑿之則無
祜遂鑿之相者見曰猶出折臂三公後祜因墮馬折臂
位至三公信乎墓之有吉凶不誣也(晉史/)
　　　伯玉暴貴
荀伯玉廣陵人微時有善相墓者謂其父曰君命當出
暴貴者但不得久又出失行女子伯玉聞之曰朝聞道
夕死可矣後伯玉為齊髙祖親信軍國密事皆委之權
重朝右每暫歸休軒蓋填門為武帝深怨至永明元年
伏誅伯玉姊當嫁明日應行今夕逃隨人去家尋求不
得後出家為尼伯玉暴冨貴而卒敗亡一如相墓之言
嗚呼葬古無有也後世用之風水地理山川向背其吉
凶亦從而生矣後之葬者可不慎哉(南史/)
　　　張裕累世
張裕吳郡人事宋為㑹稽太守五子演鏡永辨岱俱知
名時人謂之張氏五龍初裕之祖澄當葬郭璞為占墓
地曰𦵏某處年過百歳位至三司而子孫不蕃某處則
年幾減半位裁卿校而累世貴顯澄乃葬其劣者位光
禄年六十而卒子孫果皆昌盛云(南史/)
　　　流之改葬
後魏髙流之為徐州刺史决河水繞城破一古墓得銘
曰吾死後三百年背㡳生流泉頼逢髙流之遷吾上髙
原流之異其事乃為之造棺椁衣服取其柩而改葬之
嗟夫流之何人而姓名先見於三百年前彼亦何人而
知三百年之後有一髙流之耶蓋凡物莫不囿於有形
有形則有定數將亦以數而知之也(注闕/)
　　　靈運古冢
宋浦陽江有琵琶圻圻有古冢墮水甓有隱起字云筮
吉龜凶八百年落江中謝靈運取甓詣京咸𫝊視焉乃
騐龜繇故知冢已八百年矣(水經/)
　　　王果得銘
唐左衛將軍王果被責出為雅州刺史於江㮣艤舟見
岩腹有一棺臨空半出乃縁崖登而觀之得銘曰欲墮
不墮逢王果五百年中重収我果喟然曰吾被責雅州
固前定不然何以五百年而知吾之來乎乃為収葬而去(同/前)
　　　大雅不利
温大雅字彦洪并州祁人性至孝與弟彦博大有皆知
名仕至禮部侍即改葬其祖卜人占其地曰弟則吉不
利於君若何大雅曰如子言我含笑入地矣歳餘果卒
(唐史/)
　　　洛陽南市
洛陽南市即隋豊都市也掘得一冢棺中一人皂幘朱
衣有銘曰筮言居朝龜言居市五百年間於此見矣校
其月日當魏黄初二年也(唐史/)
　　　地理吉凶
李侍即諮與畋議地理事曰史中有言因葬而至公卿
者亦有因葬而至凶禍者信矣乎畋對曰凡人與萬物
悉受命於天謂之天命天能生之故隨命之多少地能
養之故隨分之厚薄若以吉凶禍福因地理而得之謂
之地命可乎公曰若然古之因地理而得禍福者此皆
妄矣曰非妄也易云觀其所感則天地萬物之情可見
矣巳為福善福善之物應之巳為災凶災凶之物應之
其感在己其應在彼摭是而論之命果在天不在乎地
詳矣公曰聖人言卜其宅兆而安厝之何也曰大凡置
器用之物猶擇其地况於親乎卜之者慮坎穴之下有
湧泉伏石之𩔖耳非僥倖求福也據隂陽家流以地平
坦為上其次東南傾西北髙傾則水順流而不擁髙則
岡繞抱而不缺斯大槩也順之則吉逆之則凶公曰然
命果在天不在乎地感在乎己應在乎彼物理之然也
(該聞/集)
　　　吕才葬論
易稱古之葬者衣之以薪不封不𣗳喪期無數後世聖
人易之以棺椁蓋取諸大過經曰葬者藏也欲人之弗
得見也又曰卜其宅兆而安厝之以是為感慕之所也
魂神之宅也朝市貿遷不可知石泉頺齧不可常是以
謀及卜筮庶無後艱斯則備於慎終之禮也後代葬説
出於巫史一物有失便謂災及死生多為妨禁以售其
術其書乃有百二十家經曰立身行道揚名於後世以
顯父母易謂聖人之大寳曰位何以守位曰仁而術者
之法曰官爵富貴葬可致也年壽修促子姓蕃衍葬可
致也夫日慎一日澤及無疆德則不建祚乃無永臧孫
有後於魯不聞葬得吉也若敖絶後於荆不聞葬得凶
也且人有初賤而後貴始泰而終否者子文為令尹三
仕三已展禽三黜於士師彼冢墓已定而不改此名位
不常何也故知榮辱升降事闗諸人而不由葬世之人
為葬巫所欺妄擗踊荼毒以期僥倖由是相塋隴希官
爵擇日時規財利詭斁禮俗皆不可以為法此吕才之
論也予甞原才之意蓋患隂陽家多謬偽淺惡世益拘
畏故以經史推處其騐謂富貴壽夭皆由於天而不由
於葬人宜修德以迎之其意甚善然不知古之葬者雖
不主於吉凶後世用之風水地理山川向背其吉凶亦
從而生矣如陶侃牛崗郭璞龍耳處俊壓角庾氏生金
班班史冊禍福昭然不可不信以愚觀之貴賤貧富死
生壽夭雖有前定亦由葬以致之茍作善而福至則葬
得其吉作惡而禍降則葬得其凶所謂有福之人不居
無福之地此最確論也後之人無以吕才之言而忽於
卜葬無以葬巫之術而怠於修德二者兼慎而審處之
則善矣(唐史/)
　　　葉公隂宅
沙陽葉公隆吉未第時求隂宅葬其先人未得一日有
林璣者謁之曰比距縣五里山名羅源有地可葬葬後
一紀定出蟾苑客因曰卧龍欲騰頭角起乃安龍頭案
龍尾申酉年中桂枝香子孫折桂無窮巳葉曰本朝自
來辰戌丑未年為廷試何得申酉耶客曰五行推遷乃
若此後國家以冦難多事廷試忽移戊申是歳葉果登
第計其葬恰一紀事之前定可知矣(唐史/)
　　　由余氏墓
錢文炳蘇州節度使元鐐之姪仕為元帥府判官檢校
禮部尚書顯德中累入京為供奉有文學口辯善應對
妻丘氏開寳五年卒炳求吉山擇墓地炳幼精於青烏
之兆於報恩院側古松林中得一穴自相之曰此吉地
有僧常泰亦謂之曰此地據山之崗當是古賢之墓尚
書不可重營炳不從逐躬督役夫開之果古墓也石板
數重柩已成灰但骸骨一副在石之上身長一丈脛骨
三尺明若金色更無他物東畔一銅酒鐺皆青花西畔
一古劒劒已辟餘大玉鐶在靶亦是玉刻為合抱芙蓉
玉色瑩然炳心欲之令役夫不得入炳自醉酒下穴取
其環靶忽然一枚黒蜂大如毬子從劒下飛出於炳右
眉上螫之炳便悶倒頭腫如㪷肩輿還宅其夕遂卒常
泰掩之如故至異日其子知𤣥號踊之次冥然困睡忽
夢一古丈夫長丈餘被魚鱗甲握大劒跣足足色如金
前謂𤣥曰我帝堯時由余氏也與陶臣氏烏陀氏同禹
理水有功得封於呉卒葬於此當時此地乃海東漸之
山也宅兆甚吉居之極安汝始開吾石板固已非矣而
輒欲奪吾玉劒過孰大焉今雖撃死然𨽻吾籍中吾在
冥府大有所主汝父且無苦勿念之遂驚覺由是推之
墓之吉凶始自盤古由堯至於開寳幾數千年矣各有
定分則不可妄干後之審墓地者冝鑑兹哉(錢希白/小説)
　
　
　
　
　
　
　
　
　
　
　
　分門古今𩔖事卷十七
欽定四庫全書
　分門古今𩔖事卷十八
　　雜誌門
　　　敬達玉琬
後唐袁洪禦為雲中從事尤精算術同府令算庭下桐
𣗳葉布算良久曰若干葉衆不服命撼去二十二葉復
算曰已少向者二十一葉矣審視之兩葉極小止當一
葉矣張敬達有二玉琬洪禦量其廣深算之曰此琬明
年五月十六日巳時當破敬達曰吾謹藏之能破否即
令貯大籠藉以衣絮鏁之庫中至期庫梁折正壓其籠
二琬俱碎嗟夫一琬之碎猶不逃於定數而况人乎(稽/神)
(録/)
　　　文孝石匣
洛中地内多宿藏凡置第未經掘者例出掘錢張文孝
左丞始以數千緡買洛大第價已定又求掘錢甚多文
孝必欲得之累增至千餘緡方售人皆以為妄費及建
廬舍土中得一石匣不甚大而刻鏤精妙皆為花鳥異
形頂有篆字二十餘而書法古怪無人能讀匣得黄金
數百兩鬻之金價正如買第之直掘錢亦在其數不差
一錢觀其欵式文畫皆非近古所有數已前定則雖欲
不妄費安可得也(筆談/)
　　　劉毅齋名
桓𤣥在江州造盤龍齋後劉毅為刺史居之毅小字曰
盤龍云(芝田/録)
　　　南雍羊壇
南雍州記云襄陽有壇號牽羊壇刺史初至必牽羊詣
壇令繞之以其遭數騐臨州之年晉文帝為刺史羊行
六遭不止强之果八年而後遷也(襄陽耆/舊傳)
　　　李相紗籠
李藩丞相方未第時有人告曰公是紗籠中人問其故
則曰冥司凡台相則立其𧰼以紗籠䕶之後藩果至台
輔乃憲宗之時也(原化/記)
　　　宣宗探圓
唐宣宗將命相必採中外人望為相者三兩人姓名撚
之致香案上以物覆之焚香䖍祝探丸以命草麻上切
意李孝公景讓竟探名不得此可以言命也夫(廬氏/雜畧)
　　　盧齊暴亡
永徽中盧齊卿暴亡及甦云見其舅為冥司判官有吏
以文書呈曰宇文融為宰相舅曰此人豈堪作宰相吏
曰天符已下不可改若歲月逺近則由裁判舅乃紙尾
判一百日既而融果入相百日而罷人之官爵隂注已
定則不可改人力區區何為哉(唐宋/遺史)
　　　鍾李同出
南唐鍾謨李德明寵遇日深勢望輝赫甞二人同出傍
有老叟竊指之謂人曰此二人一人無頭一人項上有
繩未幾德明棄市謨自經而死(同前/)
　　　耿詢太史
隋大業中耿詢造渾儀成進之帝召太史令𡊮充少府
監何稠等驗三辰度數晝夜運轉毫釐不差甚嘉之欲
用為太史令詢聞之笑曰詢故未合得此官六十四五
所不論耳然得太史令即命終宇文化及簒叛詢為太
史令謀歸唐事覺𬒳害時年六十五觀詢之藝能術數
蓋亦張衡郭璞之流也(大業/拾遺)
　　　房琯龜兹
房琯次律河南人也甞祈邢和璞算終身之事邢曰若
由東南止西北禄命卒矣降魄之處非館非寺病起於
魚飱而休於龜兹板後房自袁州罷歸至閬州舍於紫
極宫適見工人治木房怪其木理成文問之道士曰數
月前有賈人施此龜兹板數斷房始憶邢之言有頃刺
史吳鱠邀房房曰邢君神人也乃具白刺史且以龜兹
板為託是夕病鱠果卒焉(酉陽/雜爼)
　　　多遜崖州
盧多遜開寳中自尚書知制誥出鎮州未久召歸将大
用過洛皆郊迎有田啓者見之嘆曰吾曹得似此人足
矣旁有老人曰君無羨此人今雖榮顯後五十年即不
如一切人田方欲揖之忽不見或曰此沈老也久不到
城不知何故忽來田乃訪之欲問終身休咎沈老曰素
不解此田曰昨日同在城中親聞君言沈曰老人不入
州縣二十年矣前日晝寢偶夢到城亦記見君等不知
夢中之言因何而發也啓亦怪之以多遜方奬用不敢
言及其南竄沈言乃驗良由陽受隂注數不可逃彼沈
老以專精知之寓於夢而發於言耳(酉陽/雜爼)
　　　顔濬廢閣
會昌中有顔濬秀才遊瓦官寺遇陳宫人同遊是寺語
濬曰今日偶此登臨為惜高閣不久毁除故來一别耳
後數月其閣果因寺廢而毁焉(蜀異/志)
　　　抽籖為戲
盧相多遜方丱角其父攜就雲臺觀小學與羣兒戲誦
書廢壇上有古籖一筒競往抽之為戲時多遜尚未識
字歸以示其父詞曰君出中書堂頗因天水白登仙五
十二終為蓬島客父見之頗喜迨作相與秦王連謀事
敗始因遣堂吏趙白遂南竄卒於朱崖果年五十二籖
語無一字差事之前定一至於此可不信哉(蜀異/志)
　　　分河取丁
常有人自冥司放還道中聞人語云欲分黄支前者要
令三丁取一計工不集今請二丁取一矣後數月節度
薛公奏議分滑州河一支以免衝城之患先乞三丁取
一後更乞二丁取一乃成皆如所聞大抵天下事雖出
於人為必先定於隂注殆假手於人耳事成而自矜良
可嗤也(幽怪/録)
　　　鶴林花歸
殷七七名文祥每醉歌曰解造逡巡酒能開頃刻花鶴
林寺有杜鵑花貞元時外國僧自天台鉢盂中以藥養
其根來植於此或見紅裳女子遊花下俗傳花神也一
日或謂七七曰此花可開副重九乎曰可乃前一日往
寺中宿中夜女子謂七七曰妾為上𤣥所命來司此花
非久却歸閬苑今與道士開之來日晨寺僧訝花漸拆
至九日爛熳後經兵火其花遂亡信歸閬苑矣(沈汾續/仙傳)
　　　丘巒三笏
丘巒為兩浙進奏開寳末年廣州牙綱到吏私藏一牙
巒易得之命工解笏得五面其中三面甚大工曰此笏
紅文光瑩頗殊等有一聶長史者年過八十餘善相笏
召使相之既至命水洗手取其大者向日視之曰此王
侯笏也然生人不當秉又舉次者曰宰相笏也又取第
三者熟視之曰卿監笏也亦可為節度使而非真其後
不數日忠懿王急須一大笏巒乃以第一面附歸蓋欲
致之於武肅王祠中備供養耳又月餘沈相公遣堂吏
欲致新笏遂以次者進於相第執之十餘年餘第三面
巒以奉錢昭宴昭宴後太平興國二年除衛尉卿知滑
州皆如聶之言嗟乎三笏同出異用物固不逃於數矣
是何聶老之術其妙如此耶(錢希白/小説)
　　　沈良借緋
沈良除大理寺丞通判吉州借緋遂至舖家買一笏次
有一道士行乞至舖見沈持笏乃曰貧道善相笏見沈
笏曰此只是借緋笏耳官人爭得賜緋賜紫笏遂自出
一面授沈曰此笏借緋兼是吉州通判執得沈大驚延
於靜室祈以向去之事道士笑曰但且赴任如獲罷後
貧道方為官人别選一面朝官笏曰何時曰明年六月
乃去不見明年六月良果卒於吉州章服品第只此可
以知其前定矣(錢希白/小説)
　　　魏瓘築城
魏侍郎瓘初知廣州忽子城一角頺墊得古磚磚面刻
四大字云委於鬼谷蓋合而成魏也感其事異乃大築
子城纔罷詔仲待制簡代之未幾儂智髙之亂寇廣外
城一擊而摧獨子城堅固民逃其中獲免者甚衆賊退
朝廷以公有前知之備加諌議大夫城不知起於何年
而四字之應果騐於後事之前定如此豈人力哉(雜錄/)
　　　陳氏修廟
鄭内翰毅夫知荆南一日虎入市嚙數人郡大駭競修
浮屠法禳之鄭公諭市民曰城隍廟在子城東北荒頺
久不葺汝曹盍以齋金修之獨一豪民陳務成者前對
曰某願獨葺不須齋金也因遂修之換一巨梁皆鑿一
竅闞一板於其中其下宛若新墨云維大周廣順二年
歳次壬子五月某日建其旁又大題四字曰遇陳則修
陳氏以緹巾襲之獻於府鄭公竒之特為刋其事於新
梁之脅其末云噫此能以物之極理推而至於斯乎寧
得先知之神乎以此知事之前定不可易也可疑者何
古人獨能而今人不能耶治平丁未歳安陸鄭獬荆南
畫堂記(毗陵/集)
　　　孝先竹牀
至和二年成都人有費孝先者始來眉山云近遊青城
山訪老人村壊其一竹牀孝先謝不敏且欲償之老人
笑曰子視其上字字云此牀以某年某月造至某年某
月日為孝先所壊自其數耳何以償為孝先知其異乃
留師事之老人授以軌革卦影之術前此未有知此學
者也後五年孝先名聞天下王公大人不逺千里皆以
金錢求其卦影孝先因以致冨今四方治其學者所在
而有皆自託於孝先真偽未可知也聊復記之使後世
知卦影所自也(毗陵/集)
　　　全僧修寺
泗州大聖西竺國人唐高宗時始來中國出處無常聽
其言者初若狂已而皆騐常憇毗陵國祥寺殿將毁壊
師潛以衲衣置梁上仍告人曰有人王來修此寺師遂
行後三十年其寺乃大興皆僧全氏之力師言人王之
騐也(王元澤/文集)
　　　曹翰屠城
曹翰圍江州三年城始陷太宗嘉其盡節於所事遣使
諭翰城下日拒命之人盡赦之使人至獨木渡大風數
日不可濟及風定而濟則翰已屠江州無遺𩔖適一日
矣唐吏部尚書張喜福奉使河北逆韋之亂有勅處斬
尋遣使人赦之使人馬上昏睡遲行一驛比至已斬訖
與此相𩔖得非命歟(筆談/)
　　　更人移廊
寳元己夘歳文瑩遊泗州昭信縣時龍圖呉公中復初
筮尉此邑瑩謁之見其㕔事摧倒延瑩别齋因説棟橈
之由云此㕔不知其幾千百年凡直更者無一日不在
其下今日五鼔忽摧僕大驚謂更人必齎粉矣急開扉
呼之則五吏皆聲喏怪問汝輩夜來何處知更對曰某
等㕔上知更皆見甲士數人仗戈叱起令速移東廊稍
緩則死逐驚怖顛仆疾走而去未及廊則㕔已摧矣公
曰皂𨽻愚賤人也尚有物衛之况崇髙聰明冨貴前定
而無䕶持者歟(雜錄/)
　　　拱聖節度
太宗善望氣一歳春晚幸金明池回蹕至拱聖營忽大
雨有司供御無雨仗因駐蹕轅門以避之謂左右曰此
營它日當出節度使二人蓋是時二夏昆仲守恩守贇
在營方丱角後侍真宗於蕃邸乃龍飛二公俱致崇高
守恩為節度使守贇知樞密院終於宣徽使(朝野/雜録)
　　　賈升知觀
道士賈得升陳希夷門人也雍熈中先生謂賈曰華州
老君殿後有神人黑衣冠傳北極紫微帝君之命汝可
立北極殿昔唐時以此為祈真之館今吾復遇此神後
二十年此觀興矣惟汝得當之後先生將終密書奏䟽
遣得升詣闕投進太宗賜之紫衣師號使主其觀事
又賜錢營北極殿以終其志後真宗祀汾隂再幸其所
瞻先生遺像召賈得升對行宫建聖祖本命元辰三殿
先生始言二十年此觀興矣逮此正恊其數果得升當
之由是知廢興之理皆有定數而况於人乎(陳摶/傳)
　　　王慶叙功
唐莊宗得天下有從行禁旅王慶乞叙功賞奏大軍濟
河日係第一隊及入汴日又係前鋒合遷補帝頷之使
且去他日又奏帝不納或謂曰帝方好音樂今樂工多
𬒳恩賞子何不為之慶乃學吹管得供御終不獲慶
後事李嗣源嗣源亦陳述其事帝曰朕亦知慶有功但
吾見其面則憤然安更有賜與之意帝因舉太宗詩曰
待余心肯日是汝命通時信哉莊宗之言也人君提賞
罰之柄一喜怒為人之禍福王慶雖有功而前定不合
富貴雖區區陳述烏能回帝之意哉(翰苑/名談)
　　　于生遇風
于立禮元豐時自嶺表歸至落星廟舟遇風而沉立禮
為人導至一處有榜曰三江都水使者立禮趨庭有官
坐庭上曰舟覆損幾人吏曰都不救官曰若有數未盡
者立當送還命吏視立禮簿籍吏出曰立禮算未終官
曰速送去立禮出門為吏推之遂浮沉波浪漁者獲之
乃免以此知人之算數皆隂籍注定也(翰苑/名談)
　　　張洎修廟
叅政張洎常奉使還經宫亭湖風波忽起因心禱求利
涉既而夢一紫衣丈夫與一女子偕至揖與之坐不敢
固命之乃坐終恐懼不安席而去及船至岸見山上有
廟問之乃宫亭神廟入廟見其神與所夢正同因許為
修飾而終不果及叅大政始加葺焉初湖側鄉人皆欲
修廟輒夢神曰此自有為吾葺者爾不當治民怪之而
止及是始寤夫大道之行天人交感當公寤寢之際豈
自知輔翌皇運叅决天下之務哉而山川之神惕然祇
懼豈非冥數先定而靈心恊應者乎昔顧呉郡得方山
而艤舟王仲德見白狼而紓難皆冥祐既至而豐報隨
之時雖不同事則符合茍非道與運會才由世出則安
能使𤣥符感發兆於暗昧如是其彰灼乎(呉淑左/里廟記)
　　　程公逸事
公諱仁覇眉山人以仁厚信於鄉里蜀平中朝士大夫
惮逺宦官闕選士人有行義者攝之公攝錄參眉山尉
有得盗蘆服根者所持刃誤傷主人尉幸賞以刼聞獄
掾受賕掠成之太守將慮囚囚坐廡下泣涕衣盡濕公
適遇之知其寃呼盗謂曰汝寃盍自言吾為直之盗果
稱寃移獄公既直其事而尉掾爭不已復移獄竟殺盜
公坐誅囚罷歸不及月掾尉皆暴卒後三十餘年公晝
日見盜拜庭下曰尉掾未伏待公而决前此地府欲召
公暫對我叩頭爭之曰不可以我故驚公是以至今公
壽盡今日我為公荷擔而往暫對即生人天子孫壽禄
朱紫滿門矣公具以語家人沐浴衣冠就寢而卒軾幼
時聞此言已而外祖父壽九十舅氏始貴顯壽八十五
曾孫皆仕有聲同時為監司者三人元孫官學益盛而
尉掾之子孫微矣或謂盜德公之深不忍煩公暫對可
矣而獄久不决豈主者惡之亦因以苦尉掾歟然則後
之人希賞而害人者可不戒乎(歸田/録)
　　　孫何第一
太宗時親試進士以先進卷子者賜第一人及第孫何
與李庶幾同在科塲皆有時名庶幾文思敏速而何苦
思遲自謂必居其下會言事者上言舉子輕薄為文不
求精理惟以敏速相誇因言庶幾與舉子於餅肆中作
賦以一餅熟成一韻者為勝太宗聞之大怒是歳殿試
庶幾最先進卷子遽叱出之由是何為第一此不謂之
命乎(歸田/録)
　　　亞夫角聲
元祐四年夏王聖涂至河中與郡僚旅見提刑孫亞夫
孫曰近日府中角聲不和應在太守時蒲資政方到未
幾王震待制自同復鎮蒲七日丁母憂去至九月孫復
曰角聲不和尤甚尋報蒲中行龍圖自襄移蒲十月到
任明年春卒兹蓋禍福已定而形於聲音孫以審音而
知之也(澠水/燕談)
　　　士衡無失
李士衡為館職使高麗一武人為副髙麗禮幣贈遺之
物士衡皆不闗意一切委於副使時船底疎漏副使實
士衡所得縑帛藉船底而以己物覆其上以避漏濕至
海中遇大風船欲傾覆舟人大恐請盡棄所載不爾船
重則難免副使倉皇悉取船中之物投之海中更不暇
揀擇約投及半風息船定既而撿㸃所投皆副使之物
士衡所得在船底一無所失得失之分人力豈能勝天
哉錄之可以為姦巧小人之戒(澠水/燕談)
　　　范客薦福
范文正公鎮鄱陽有書生獻詩甚工范公禮之書生自
言平生未甞一飽天下至寒餓者無在其右時盛習歐
陽率更字薦福寺碑墨本值千錢文正為具紙打千本
使售於京師紙墨已具一夕雷擊碎其碑故時人謂之
語曰有客打碑來薦福無人騎鶴上揚州又窮措大詩
曰一夕雷轟薦福碑(冷齋/夜話)
　　　郭注求室
韓魏公客郭注才甚美然求室則病行年五十未有室
家魏公憐之百計賙恤為求婚將遂則其人必死公乃
以侍兒賜之未及門而注死是殆與范公客同科也魏
范功名富貴如泰山黄河日月所不能老而兩客乃爾
謂非前定可乎(同前/)
　　　呉僧寳鑑
嘉祐之沈括之伯兄為衛尉丞有呉僧持一寳鑑云齋
戒照之見前途吉凶伯兄如其言以水濡其鑑鑒不甚
明髣髴見人衣緋而坐時伯兄為京寺丞衣緑無縁遽
有緋衣不數月以英宗覃恩果賜緋後其僧來京師蔡
景繁為御史甞照之見著貂蝉甚善不旬日攝官奉祠
遂假貂蝉鑑之所卜固甚異何人之前定乃如此耶(筆/談)
　　　列子力命
力謂命曰若之功奚若我哉命曰汝奚功而欲比朕力
曰壽夭窮達貴賤貧富我力之所能也命曰彭祖之智
不出堯舜之上而壽八百顔淵之才不出衆人之下而
壽三十二仲尼之德不出諸侯下而困於陳蔡商紂之
行不出三仁上而居君位季札無爵於呉田常專有齊
國夷齊餓於首陽季氏冨於展禽若是力之能奈何壽
彼夭此窮聖達逆賤賢貴愚貧善冨惡耶力曰若是則
我固無功乃命之所制也故注曰命者必然之理素定
之分豈不信哉(列子力/命篇)
　　　禹錫分定
唐劉禹錫云道宣持律第一忽一日霹靂遶户外不絶
宣曰我持律無所犯若有宿業則不知之乃褫三衣於
户外恐有蛟螭憑焉衣出而聲不止宣視其十指甲有
一㸃如油麻者在右手小指上疑之乃出於隔子空中
一震而失半指黑㸃是蛟螭之藏處也禹錫云斯龍亦
可謂善求避地之所矣而終猶不免則一切分定豈可
逃乎(嘉話/録)
　　　鄭珏吉凶
鄭珏當唐昭宗時作相文章理道典贍華美小字十九
郎應舉十九年方及第又第十九人至相亦十九年時
皆異之頃歳眉陽有孫六文者妙於推歩甞謂畋曰一
生吉凶須值三即變後如其言年十三有詩名二十三
丁先考憂三十三值李順叛四十三校成都解五十三
直太學講六十三改大理丞知泉州惠安縣七十三罷
和議郡赴闕致仕八十三病革不死今又五年矣不知
此去復何如也乃知禀形識於天地之間者固不可逃
於數也(李畋自述/該聞集)
　　　胡宿名言
胡文恭公宿平生守道不以進退為意在文館二十餘
年常語後進曰冨貴貧賤莫不有命士人當脩身俟時
無為造物者所詘世以為名言(澠水/燕談)
　　　東坡分定
東坡居士甞曰吾無求於世矣所須二頃稻田以足饘
粥耳而所至訪問終不可得豈吾道方艱難時無適而
可耶抑人生自有定分雖一飽亦如功名冨貴不可輕
得也(毗陵/集)
　
　
　
　分門古今𩔖事卷十八
欽定四庫全書
　分門古今𩔖事卷十九
　　為善而增門
　　　韓厥紹孤
晉司冦屠岸賈欲治靈公之賊韓厥曰吾先君以為無
罪不誅也賈不聽遂殺趙同趙括趙嬰齊等趙朔妻遺
腹生趙武公孫杵臼以謀死而使程嬰䕶武匿山中育
之後景公疾卜之以為大業之後不遂者為祟公以問
韓厥厥曰趙氏無罪國人念之故見於龜䇿且成季之
勲宣孟之忠而無後為善者其懼矣於是薦其孤而立
之以趙氏田邑畀趙武其後韓厥子孫列為諸侯享國
十數世與趙魏相始終韓氏於晉未有大勲其所以至
於此者太史公特以能紹趙孤為天下之隂德而享斯
報焉太史公誠足以為篤論之君子也歟(左傳/史記)
　　　臧孫有後
魯隱公將觀魚於棠臧僖伯諌不聽遂往陳魚而觀之
僖伯稱疾不從至桓公取郜大鼎於宋納於太廟臧哀
伯諫之亦不從哀伯名達僖伯之子也周内史聞之曰
臧孫逹其有後於魯乎君違不忘諌之以德其後哀伯之
子辰是謂臧文仲辰之子許是謂臧宣叔許之子紇是
謂臧武仲數世皆為魯之名臣(左傳/)
　　　叔敖斷蛇
楚孫叔敖乃蔿賈之子曰為艾獵是也為兒時出遊還
憂而不食母問其故泣曰見兩頭蛇恐死母曰今蛇安
在對曰敖聞見兩頭蛇者不祥恐後人又見殺而埋之也
母曰無憂矣我聞有隂德者天報之福其後果進為楚
令尹城沂之役使封人慮事以授司徒量功命日分財
用平板幹稱畚築程土物議逺邇略基址具餱糧度有
司事三旬而成不愆於素故傳言其能使民是也(列女/傳)
　　　張湯有後
張湯仕孝武為御史大夫雖以酷烈及身蒙咎其推賢
揚善固宜有後其子安世忠信謹厚謙慎周密進引士
大夫而不使知出於已有醉郎小便殿上主事曰行法
安世以為飜水漿而釋之其隱人過如此又復志尚亷
退動戒盈滿屢辭俸禄身衣弋綈安世子延壽亦歴位
九卿延壽子勃勃子臨皆有謙儉之德安世兄賀以得
幸衛太子下𧖟室為掖庭令而宣帝以皇孫收養掖庭
賀傷太子無辜視養拊循其恩甚厚及壮教以詩書以
家財為娶妃及宣帝即位而賀已死宣帝為置守冡二
百家封其子為恩德侯安世小男彭祖又少與宣帝同
席研又封為陽都侯賀孫覇年七歳亦拜為散騎中郎
將賜爵闗内侯為侍中中常侍諸散騎列校尉者凡十
餘人自漢興至王莽世侯者百數保國持寵未有若富
平者故史氏云安世履道滿而不溢賀之隂德亦有助
云予考騐其事蓋湯之揚善止及其子而後之榮盛累
世皆安世與賀積德之致上天報施確然於此矣(前漢/)
　　　王忳繡𬒳
王忳字少林廣漢新都人甞詣京師於空舍中見一書
生疾困愍而視之謂忳曰我腰下有金十斤死乞藏骸
骨未及問姓名而命絶忳乃鬻一斤營殯葬餘金悉置
棺下後歸署大度亭長初到之日有馬馳入亭中而止
其日大風飄一繡被墮忳前忳言之縣縣以歸忳忳後
乘馬馬奔走入它舍主人見之曰今禽盜矣問忳所由
得并及繡被主人曰被隨旋風與馬俱亡卿何隂德而
致此二物忳因説葬書生事并道其形貎及埋金之處
主人大驚號曰是我子也姓金名彦何意卿乃葬之大
恩久不報天以此彰卿德耳因與忳俱迎彦喪餘金具
存忳由是顯名舉茂才除郿令(後漢/)
　　　丙吉非死
丙吉字少卿武帝末年巫蠱事起詔治郡邸獄時宣帝
生數月以皇曾孫坐衛太子事繫吉深哀曾孫无辜會
望氣者言長安獄有天子氣上分遣使者詔獄繫無輕
重皆殺之使者夜到郡邸獄吉閉門不納武帝亦寤曰
天使之也因並赦之繫者頼吉得生恩及四海矣及宣
帝立絶口不道前恩後吉病上憂其不起夏侯勝曰有
隂德者必饗其樂以及子孫今吉未獲報而疾甚非死
疾也病果瘉遂代魏相為丞相(前漢/)
　　　王賀必興
王賀翁孺為武帝繡衣御史逐捕魏郡盜賊等黨與及
吏畏懦逗遛當坐者皆縱不誅他郡御史暴勝之等奏
殺二千石誅千石已下及通行飲食坐連及者大部至
斬萬餘人翁孺以奉使不稱免嘆曰吾聞活千人者子
孫必封吾所活萬餘人後世其必興乎翁孺生禁禁生
女政君乃孝元皇后也(西漢/)
　　　郭躬仁恕
郭躬字仲孫父𢎞習小杜律斷獄三十年用法平允諸
為𢎞所决者退無怨情時人比之于公年九十五卒躬
家世掌法務在寛平及典理官吏斷刑率從矜恕又
條諸重文可從輕者四十一事奏之遂著於令又章和
元年赦繫囚文不及亡命未發覺者躬為上言肅宗善
之詔赦焉躬奏讞法科多所生全子晊至南陽太守子
鎮為尚書孫程立大功遷尚書令封定頴侯子賀成侯
賀弟禎至廷尉禎弟子禧至太尉子鴻城安鄉侯子孫
為三公者一人廷尉七人侯者三人刺史二千石侍中
郎將者二十餘人侍御史正監平者甚衆范曄之論謂
躬平刑審斷幾於得情則哀矜而勿喜者慶延於世蓋
由於此不然于公髙門以待封嚴母掃墓以望喪善惡
之報曾不旋踵而應之若答歟(後漢/)
　　　裴度還帶
唐中書令晉國公裴度質狀眇小相不入貴既屢黜塲
屋頗亦自惑會有相工在洛中大為縉紳所神公時造
之相者曰公形神稍異不入相法若不至貴即當餓死
今則殊未見公貴處可别日垂訪為郎君細看之公去
一日出遊香山寺徘徊於廊廡間忽見一素衣婦人致
緹褶於僧伽欄楯之上祈祝良久瞻拜而去少頃度方
見其緹褶在舊處知其遺忘也又料追付不及遂收取
以待婦人再至而還之日暮不至度乃望歸逆旅詰旦
復攜往寺門始闢覩昨日素衣度趍而至撫聲惋歎若
有非横度從而訊之曰父以罪被繫昨告人假得玉帶
一犀帶一以賂津要不幸失去老父不測之禍無所逃
矣度怳然歸之婦拜泣請留其一以謝度笑而不納後
詣相者審度聲色頓異驚歎曰此必有隂德及物前程
萬里非某所知也度後果位極人臣噫富貴貧賤雖自
有數然不可得而知也裴晉公以隂德而至貴如此為
善者可不勉哉(摭遺/)
　　　洪敬嫁婢
唐彭城劉洪敬字元溥世居淮肥間資財數百萬脩德
不耀人莫知之家雖富利人之財不及怨施人之惠不
望報長慶初有善相者於壽春道中見之謂曰君財雖
豐更三年大期至矣元溥憂形於色相者曰夫相不及
德君雖不壽而德量寛厚但勤修令德兾或延之吾後
三載當復此來元溥自此為身後之計有女將出嫁乃
抵維陽為求媵妾用錢八十萬得四人有蘭孫者極姝
麗元溥詰其家世乃洛人父官淮西遭吳冦跋扈因與
國同姓疑為近屬身委鋒刄家盡籍没冦平骨肉皆被
俘倞不可復知妾今再易主矣元溥為太息曰履雖新
不加於首冠雖舊不踐於足衣冠之女而抱寃如此吾
忍置之婢使人列哉遂焚其券先其女而嫁之長慶二
年三月辛夘蘭孫歸夫家是夕元溥夢一人青衣槐簡
望塵而拜曰余蘭孫之父也無以報足下之賜聞君壽
將盡當為君請之於帝後三日元溥復夢前所夢者紫
衣𧰼笏謝元溥曰余不佞請君於帝帝許延君壽二十
五歳富及三代害吾家者悉獲按理帝又憫余之寃受
以重職復主山川於淮海之間嗚咽再拜而去元溥不
敢言後三年相者復至自眉至髪熟視元溥曰隂德之
氣上動於天延壽二十五載慶及三代元溥遂以夢中
所得告之相者曰昔韓子存趙氏孤故十世位至王侯
有隂德故也况蘭孫身為賤𨽻骨肉淪謝而能不顧殊
色憫而嫁之天之報稱不亦冝乎(影響録及/隂徳傳)
　　　明府嫁婢
唐范明府者亡其名頗曉術數調授江南官自課其命
來年秋祿夀俱盡將出京又訪于日者日者曰子來年
七月數盡不可逺適范曰某固知之一女未嫁利薄俸
以資遣爾及之任買一婢詢其所從來婢曰父為某官
兵冦之亂掠賣至此范復問其姓名乃曩昔之交契也
謂其妻曰我女不憂不嫁此而不嫁後不可知乃悉以
女粧奩擇邑客謹善者而配之秩滿歸京日者見之大
駭曰子何見紿前算子祿壽俱盡今乃無恙非甲子差
謬當有隂德范曰俱無之日者詢究不已范偶以嫁婢
事告之日者曰即此是矣子之福壽未可量也後歴官
數任而終(成都/集記)
　　　劉霽延母
霽字士湮母明氏寢疾霽已五十衣不解帶者七旬誦
觀音經數萬遍夜中感見一僧謂曰夫人算盡君精誠
篤至當相為申延後六十餘日乃亡嗚呼謂之算盡則
前定可知矣非霽之篤孝精誠烏能少延其母乎(南史/)
　　　彦賓歸女
偽蜀羅城使程彦賓臨淄人也進攻遂寧城破獲處女
三人蔚有姿容彦賓以别室處之閲旬父母持金請贖
彦賓還金歸女父母泣謝曰願公早建旄節彦賓笑曰
節旄非我所願願我壽終無病耳後年踰七十果無疾
而終焉(南史/)
　　　李質延壽
唐咸通中吉州牙將李質遇疾將死夢入隂府主吏謂
之曰汝嘗活七人命當延十四年壽吏執簿書禀主判
者乃命使人送還質潜誌其事自是疾愈後果十四年
而終焉(南史/)
　　　之亨放魚
梁劉之亨任南郡甞夢二人姓李詣之曰乞命之亨不
解其意既明有人以雙鯉遺之鱗鬛搖動而甚活之亨
悟曰鯉者李也必夢中所感也乃放之其夕復夢前二
人來謝之亨云當令君延一算(南史/)
　　　從政延壽
治平之初諭州巴縣主簿黄靖國權懐化軍使有戎卒
詈本轄將官黄語軍校曰詈本轄官罪當死若械禁推
鞫煩紊多矣宜自處之故軍中以次箠撃至死熈寧五
年黄官儀州㳂臺檄出抵良原病疫而死凡二十二日
乃甦因謂所親曰始見二黄衣來追出西門十數里見
宫城儀衛甚盛乃入見王黄再拜王曰何敢枉殺之俄
引一人至厲聲曰可速還我命黄視之乃懐化戎卒也
黄乃陳本末王曰若是豈枉殺耶卒黙然而退俄有一
吏引黄出門見門户鱗次各有防衛黄問之吏指一門
曰此唐武后獄也又指一門曰此唐酷吏獄也又指一
門曰此唐姦臣獄也黄曰何此輩錮之之久耶吏曰此
輩死受無窮之苦歴刧無有出期既而復見王王曰卿
官儀州醫工聶從政識之乎曰識王曰有一事可以警
於世徐驅一婦人年二十餘卒以利刃割其腹刮其腸
流血滿地呌號之聲所不忍聞王曰此華主簿王某妻
李氏也思與聶亂聶不從故受此苦聶延壽一紀隂司
最以此為重也陽間網疎而多漏隂司法密而難逃避
罪圖福君其勉焉乃遣還家及詢聶從政事蓋十五年
矣人無知者幽冥之報可不懼乎(青瑣/髙議)
　　　查道侍從
查道淳化中赴舉乏資用干諸親舊得數萬緡偶於逆
旅次見一女子甚端麗詢之故人之女也道乃傾囊擇
謹厚壻嫁之其年道罷舉次年登科(青瑣/髙議)
　　　張女二事
趙州賛皇縣張鑾女治平四年二月七日死三日而甦
語音忽變為河東人曰我樂平縣王璉姪女也十七歸
閻氏夫性酷暴自經而死見二鬼導至大城有王當殿
曰秦廣王也王問所以死左右取大鑒如車輪使我照
之因命一吏曰此婦嘗剔股肉救母病又甞燃香於臂
祈姑疾安愈此二事可延十二年壽宜令亟還吏送至
家喉已斷乃復告王王許借屍因得至此又説冥間地
獄無異人間畫者作善作惡報如影響可不畏哉(青瑣/髙議)
　　　和璞斵牆
邢和璞好黄老之道有崔司馬者寓居荆與邢有舊崔
病七年且死心常恃於邢崔一日覺卧室北牆有人鑿
聲命左右視之無所見如此七日而鑿不已牆忽透明
如一粟問左右猶不見經一日穴大如盤崔窺之牆外
有數人荷鍬立於穴側崔問之皆云邢真人處分令開
此司馬厄重倍費功力有頃有導騶五六悉平幘朱衣
曰真人至見邢輿中白幍垂綬執五明扇侍衛數十去
穴數步而止謂崔曰公算盡僕為公再三請得延一紀
自此無苦也言畢壁如舊旬日而病愈果一紀乃終(酉/陽)
(雜/爼)
　　　世明變格
周世明成都人偽廣政中有一縣令謁問休咎周見其
形露骨薄乃曰官人骨相可到陞朝但多屯災耳切宜
將息後注劒州録事叅軍復見周周曰善保三年一任
平善乃幸也其人聞之殊不足後數日又來周曰骨氣
如是無可增飾且人之心法不可算相如裴晉公密脩
隂德德及於人後貴為台輔前往惟脩德濟物之外餘
無禱矣其人既至任山郡寂寥公事簡少盡日閲書而
已旬日後毎夜夢驚不得睡睡則見軍人無數亦有百
姓相雜逼近似有所訴神魂驚悸而魘遂修轉公宇亦
復如是尋於山寺借佛經看讀蔬食以禳災運仍頻夢
衆人告乞判憑乃詢訪耆宿及老僧僧云所夢恐是陣
亡兵士且當時石郎來冦關在當州殺戮不少皆埋瘞
於此必是乞公憑名歸鄉耳遂然之便買紙為錢及自
冩過關牒云應四方士庶五姓軍人陣亡客死於當州
者仰執此公文各還本土所在關津鋪戍不得欄勒開
州印因以印之至夜燎紙錢及茶酒澆酹并牒燒之是
夜夢數百人以次序拜謝告辭而去後又延僧念誦作
功德䟽毎日分燒遣一度或三兩日一度燒紙一一夢
拜謝辭去經半年至無人入夢告辭乃止後訪尋掘得
遺骸三千人輟俸錢盡燒葬直至解官歸川復謁周世
明一見驚異曰别後不知作何利濟形氣骨格盡變改
不同往日其人曰守懼供職而巳别無施為又曰作何
修禳利濟而得如是耶再三詰之乃言俸薄家貧固無
可為周終不信遂談及前事周曰此乃隂德變形氣敢
賀明年陞朝官必矣既而磨勘改京秩至明年遷太子
中舍焉(蜀耆/舊傳)
　　　康成經騐
唐陸康成甞任京兆府法曹掾公退忽見亡故吏抱案
數百紙請押問曰公已去世何復來曰此幽府文籍康
成視之但有人姓名略無它事吏曰皆來年兵刃死者
問曰得無我乎吏曰有乃大駭曰君既舊吏得無情乎
曰故來啓明公耳唯金剛經可託即失之乃遽讀金剛
經日數十遍明年朱泚叛署康成為御史康成叱之曰
賊臣敢千國士泚震怒命數百騎環而射之康成但黙
念金剛經略無傷者泚曰儒以忠信為甲胄果然乃捨
去遂隱終南山不復仕焉(報應/記)
　　　元植及物
陳元植者粗有家道好行隂隲至禽蟲皆蒙其惠將食
則百鳥飛鳴其坐隅凡十年餘一夕夢緋衣人長三尺
謂曰爾甚有隂德及物於一切命皆欲濟活况人乎然
爾壽命短促以此之故必當延壽冝勉為之既覺後飲
食增加至九十九歳曾無疾苦一日晝坐袖中一物投
地化為緋衣人長二尺謂之曰君壽本不逾四十為有
隂功是以倍延今僅百歳須歸料理瞥然不見後逾月
無疾而終(報應/記)
　　　母公印書
母公者蒲津人也仕蜀為相先是公在布衣日常從人
借文選及初學記人多難色公浩歎曰余恨家貧不能
力致他日稍達願刻板印之庶及天下習學之者後公
果於蜀顯達乃曰今日可以酬宿願矣因命工匠日夜
雕板印成二部之書公覽之欣然曰適我願矣復雕九
經諸書兩蜀文字由是大興洎蜀歸國豪貴之族以財
賄禍其家者十八九上好書命使盡取蜀文籍及諸印
板歸闕忽見板後有毋氏姓名乃問歐陽烱烱曰此是
毋氏家錢自造上甚悦即命以板還毋氏至今印書者
徧於海内於戲毋氏之志本欲廣學問於後世天果從
之大凡處重位居富貴多是急聚歛恣聲色營第宅植
田産以為子孫之計及一旦失勢或為不肖子所蕩至
其後曾無立錐之地獨毋氏反以印書致家累千金子
孫禄食初其在蜀雕印之日多為衆所鄙笑及其後乃
往假貸雖樊侯種杞梓未可同年而語仲尼之教福善
餘慶一何偉歟左拾遺孫逢吉甞話及因紀之以為世
戒
　　　丁甫誦經
丁甫鄯州人幼多病有僧教甫日誦金剛經甫從其言
一日病死七日見一吏引入一院有朱衣人呼判官判
官問甫生平造何福業甫答曰十五歳日誦金剛經至
今不廢判官讃嘆曰此第一功德金剛經比儒教論語
聖人法言之根本也令甫誦經甫乃誦之如流判官曰
止此非徒滅罪亦可延年遂更令延壽一紀命吏送還
為門限礙仆而覺後人多慕之而誦經甫從此日加精
勤後果一紀方卒(翰苑/名談)
　　　樊元遇僧
樊元都下人元豐初有定安院僧真覺年五十餘不知
何所人也元遇之甚厚一日僧來叩門欲别元適卧病
昏迷僧去元數日乃省曰有一異事我初魂遊幽府至
一門見罪人或縶或枷或帛抹其面或筐籠其頭莫知
其數忽見定安院僧急呼曰何為至此乃引我入衙官
中庭上官見僧下堦迎曰法師何為惠訪僧曰一弟子
𬒳攝願判官恕之判官唯唯呼吏撿元善惡吏曰一生
好食鷄鴨卵當入刀鋸獄又問壽數盡未吏曰餘一年
判官曰元雖有一年算孽已甚大燒滅善簿滅其壽也
今且放歸僧乃引元出僧曰吾自今日令元改過日誦
金剛經幸為増其禄壽判官曰果有功德於隂法亦合
延年僧與元共登小坡推元下元乃覺遣人訪僧云已
去兩日矣元自兹更不肉食日誦金剛經數遍老而安
强此足以知為善為惡之報矣(翰苑/名談)
　　　崧卿患癰
臨卭倪崧卿初任梓潼尉迎侍其父忽病癰痛甚而未
潰崧卿齋戒黙祈於英顯神君夜夢神君投藥於懐既
寤而瘡不痛數日自消後歸臨卭一日忽有一道人叩
門語其父曰公曾遇異人乎吾見子之氣色必有隂隲
者其父具以前病告之道人曰公有隂德故獲神祐不
爾此癰不起自此宜無忘神明言訖辭去數步不見天
意亦欲知其以陰徳而蒙祐也為善者可不勉哉(靈應/集)
　　　李母放魚
李冲元母元豐元年四月十四夜夢臨大池掬弄池水
有一鮎魚長三四尺躍而登岸化為烏衣小兒拜李母
曰妾翊日合充夫人早饍今腹中有子五千願見哀憫
一身得生則五千子俱得生矣李母許之未明呼家奴
戒勿買魚而奴已如市果持一鮎魚至曰方自溪岸網
中争買得之正如夢中所見腹大如二升器李母嘆異
亟令放溪中嗟夫魚雖微物然知其為李母所得預來
隂訴者蓋前定當充早膳也不然數人争買何為獨李
母之奴得之耶李母平生奉佛不殺壽九十餘此亦為
善之報矣(勸善/録)
　
　
　
　
　
　
　分門古今𩔖事卷十九
欽定四庫全書
　分門古今𩔖事卷二十
　　為惡而削門
　　　哀侯長惡
魯莊公十年蔡哀侯娶於陳息侯亦娶焉息媯將歸過
蔡蔡侯止而見之弗賓息侯怒誘楚文王伐蔡敗蔡師
於莘至十四年哀侯以莘故繩(注曰譽/之也)息媯以語楚子
遂滅息以息媯歸生堵敖及成王焉未言楚子問之對
曰吾一婦人而事二夫又奚言楚子以蔡侯滅息遂伐
蔡秋七月楚入蔡君子曰商書所謂惡之易也如火之
燎於原不可嚮邇其猶可撲滅者其如蔡哀侯乎(左傳/)
　　　陳平隂謀
滎陽之圍陳平為高祖畫策曰彼項王骨鯁之臣亞夫
鍾離昧龍且周殷之属不過數人王能捐金萬斤間其
君臣必内相誅戮漢因舉兵攻之破楚必矣漢王乃出
黄金數萬斤與平平多以金縱反間於楚軍言諸將鍾
離昧等為項王將功多矣然終不得列地而王欲與漢
為一以滅項氏分王其地項王果疑之使使至漢漢為
太牢之具進見楚使陽驚曰以為亞夫使迺項王使也
復持以惡草具進楚使歸具以報項王果大疑亞夫亞
夫欲急擊下滎陽項王不信亞夫大怒乞骸骨疽發背
而死平夜出女子二千人滎陽東門使楚擊之平迺與
漢王從西門出又使髙祖偽遊雲夢縛韓信從擊臧荼
陳豨黥布凡六出竒計世莫得聞而平甞曰我多隂謀
道家所禁吾世即廢亦已矣不能復起以吾多隂禍也
其後至曾孫何坐略人妻棄市甞以衛氏親戚貴願得
續封然終不得也(漢書/)
　　　李廣殺降
漢李廣從弟蔡代公孫𢎞為丞相蔡為人名聲出廣下
逺甚而廣不得爵邑官不過九卿廣之軍吏士卒或取
封侯者廣與望氣王朔語曰自漢征匈奴廣未甞不在
其中而諸校尉才能不及中庸以軍功取封侯者數十
人廣終無尺寸以取封邑何也豈吾相不當侯耶朔曰
將軍自念豈甞有恨者乎廣曰吾為隴西守羌甞反吾
誘降者八百餘人詐而殺之至今恨獨此耳朔曰禍莫
大於殺已降此將軍所以不得侯也後人甞為詩云有
去釣魚須作相無來射虎不封侯最為名言然不知誰
之作也(西漢/)
　　　虞詡獲罪
虞詡字升卿陳國武平人仕漢為尚書令臨終謂其子
恭曰吾事君直道行已無愧所悔者為朝歌長殺賊數
百人其中何能不有寃者自此二十餘年家門不增一
口斯獲罪於天也(東漢/)
　　　無忌遂良
長孫無忌以私忿逐江夏王道宗又以吳王恪人望髙
有文武才譛殺之恪臨終曰使社稷有靈無忌當族滅
禇遂良亦譛殺劉泊後髙宗欲立武昭儀無忌遂良固
諫不從無忌貶黥州逼令自殺遂良貶愛州遂卒嗟夫
古之君子一為非義雖有百善卒不為令德之士而天
亦不以其所為百善掩一非義故卒不享令終之福無
忌遂良是也豈不惜哉(唐史及/影響録)
　　　蘇頲三品
唐尚書蘇頲少時有人相之云當至尚書位終二品後
至三品尚書病急呼巫覡視之巫云公命盡不可復起
頲諭以相者之言巫云公初實然但為桂府時殺二人
減六年壽以此不至二品蓋頲初蒞桂州有二吏訴縣
令頲為令而殺吏乃嗟嘆久之遂没蘇公之賢世稱明
允而猶以枉直减其壽况它人哉(影響/録)
　　　婁公誤殺
唐婁師德以殿中侍御史充河源軍使唐永和中破吐
蕃於白羊澗八戰八克優詔褒美累官至納言臨終數
日寢興不安無故驚曰擊我背者誰侍者曰無所見乃
獨言若有所爭者曰我當壽八十今追我何也復自言
曰誤殺二人减十年於是詞氣屈伏俄而氣絶夫以婁
公之明恕尚不免濫况其它哉
　　　張説不義
唐史稱張説於𤣥宗最有德及太平用事納忠惓惓予
觀説行事有甚不合於義者𤣥宗朝為中書令既失政
柄乃不自安素與蘇瓌善時瓌子頲為相説作五君詠
其一紀蘇瓌因以媚頲候瓌忌日獻頲頲覽詩嗚咽後
見帝陳説忠謇累遷并州長史時王毛仲嬖幸用事説
諂事毛仲為説求宰相既拜命詣毛仲謝方拜乃匍匐
捉毛仲靴鼻而嗚之𤣥宗驕矜自肆説首唱封禅議動
其侈心時源乾曜不欲封禅及升山執事説皆引所厚
善者為之超階入五品衆怨其專其姦佞不義如此先
是説甞市宅浮屠泓戒之曰無穿東北三隅也他日見
説曰宅氣索然云何與説共視隅有三坎丈餘泓驚曰
公富貴一世而已諸子將不終後祿山陷京師其子均
垍先後受偽命垍死於賊中均流合浦豈非説之不義
故為陰譴所削耶胡為天奪其魄而忘僧泓之戒歟(唐/史)
　　　崔應奪禄
唐博陵崔應任扶溝令亭午獨坐有老人請見應問之
老人曰冥司韋判官拜謁望厚禮待之老人延入及庭
自通名稱思穆曰某冥司要職聞長官宏才令器冠於
當時輒將心事相託幸無驚異應曰蒙鄙何幸明靈俯
降但揣㣲賤力不赴心茍可施於區區敢不從命冥使
曰某謝去人世得居冥職愛子文卿少遭憫凶居鄭滑
院經十餘載交替院務之日欠折數萬貫疋實非己用
欲冐嚴明俯為存庇應曰某扶溝令焉知鄭滑院冥使
曰閣下將來歴官清顯雄居方鎮位極人臣數月後當
與鄭滑院交職倘不負今日之言某於冥司願竭力分
䕶榮貴非止一身當令慶及後嗣應曰唯唯冥使感泣
而去應聞淮南杜悰作相方求政理乃具録為縣課績
馳使揚州欲騐思穆之言時悰都督維揚判鹽鐡乃奏
應知鄭滑院事及交割帳籍錢帛欠折數萬貫疋而應
扶溝受思穆寄託事實丁寧至是遽違前約曰欠折數
廣何由辨明雖非文卿所盜積年不舉當抵嚴刑窮達
既定鬼何能移於是拘文卿白其事於使文卿自度必
死預懐毒衣帶間及將死思穆見文卿曰無信之人陷
汝家族我為汝上告於帝帝許吾奪崔應壽禄然吾之
族亦滅矣文卿仰藥死應視之悔悟不已應後惑於聲
色怠於為政為妾金閨所毒而卒官果止於侍御史崔
氏遂微云(翰苑/名談)
　　　荀鶴惡念
梁太祖為汴帥頗延接舉人或有通刺未得見者雖累
月典謁者必詢其居止以防非次請召進士杜荀鶴自
九華來適遇山東用兵未即見賓吏乃置之相國寺塔
院凡半載不問一日梁祖請客散後以骰子自擲意有
所卜百擲無貴彩怒甚因戲曰我與杜荀鶴卜及第否
應聲成堂印大喜急請杜秀才杜方沐洗忽悶絶而仆
久之乃蘇曰我得吉夢既見賦無雲而雨詩同是乾坤
事不同雨絲飛灑日輪中若教隂靄都相似争表梁王
造化功大見賞遇夜飲欵宻遂送名春官是年成名裴
䞇下第八人吏問當日何夢杜不敢隱云夢在大殿一
僧曰君見梁王即食禄之來也不久為詞臣茍無惡念
未可量也及梁開國為翰林學士恃舊陵虐謀殺己所
不悦者未成而疾涉旬乃卒此豈非惡念也哉(縉紳舊/聞紀)
　　　葉生隂責
開寳九年浙右有葉生者遊京師於一舖中見鬻一玉
像天尊制度精妙以萬錢酬之月餘東歸與同儕登酒
樓欲罷隣坐一道士屢目葉遂揖之將别道士曰能紆
轍見顧當於宋城相待明日如期往則道士已先在因
偕行二十餘里至其莊雖荒凉而甚幽邃又開西偏道
院登小閣即三清功德供具之𩔖皆珍竒葉焚香熟視
見有玉琢聖容二尊乃虛一座而其聖像與前所得大
小皆同道士云足下身有寳氣得非收玉像乎若置之
虛座即三清備矣貧道入兩都走吳蜀正為此事今應
得之倘遂付與當傳乾銀之法葉生許之道士既傳其
法約一月竢術騐乃請玉像後如期道士以寳匣盛像
而去臨别曰子得利術我収聖像乃宿契也然子之相
法不厚所得若修奉之外賑貧為佳若自奉過優恣縱
逾分必損壽齡遂去葉生歸杭遂大富方經年而侈心
生大起第宅多買姝僕為長夜之飲忽一日雪寒方擁
爐而道士至神色不和徐數葉曰昔日之言何不見聽
今子以隂責數盡此旬葉方哀祈忽然不見後數日果
發疽而卒此蓋逾其定分而損壽也識者多以為戒懼
云(紀異/録)
　　　齊丘矯命
宋齊丘洪并人多機智極才辨事徐知誥甚見狎宻先
請廣里堠以塼甃之時人為之塼堠里大齊丘乃説知
誥曰公累世相楊氏有大功民間皆知公非徐氏之嫡
其實李也今有塼堠里大之兆又䜟曰宻宻作楊行宻
開托之初也唐唐得非公而誰天命定矣願公速副民
望知誥大悦乃簒楊氏僣帝位國號大唐遂以齊丘為
相後璟立以他事誅之無遺𩔖於戲矯天命亂人倫鮮
有不及禍者得不為賊子亂臣之鑒誡乎(紀異/録)
　　　孫亮减壽
合州都孔目官孫亮自郡庭歸其家遇散從官張昇於
路謂之曰使府欲得公叅對公事可即同往也亮曰我
方自郡庭還安有此命乎既而思張昇乃已逝人也始
復驚怪意必冥司所遣乃語昇曰舊甞有術者謂我壽
當七十三今纔六十有一尚餘一紀耳非爾之誤耶曰
昇荷公恩有素非敢誤也然俟為公再詢之後二日昇
復至亮所曰術者之言信有騐然公受隂譴者三是以
不能盡公之所禀公治平初為司理獄吏郡人馮清訟
婚理直而公抑之有諸曰有之曰此减公壽三歳也治
平末公得意於郡守李公公之同曹史蘇宥者戅不能
奉公公譛而逐之有諸曰有之曰是又减公壽五歳前
年公從母失色於公公怒推而仆之有諸曰有之曰是
又减公壽四歳也言訖不見亮知必死是夕亮感風恙
而卒吁壽固前定而孫亮以隂譴减一紀予因録之以
為惡人之戒(紀異/録)
　　　陳昱再生
有中書吏陳昱者暴死三日而甦初見壁有一孔有一
人自孔擲一物至地化為人乃其亡姊也攜其手自孔
中出曰冥吏追汝使我先見吏在傍昏黑如夜極望有
明處橋牓曰會明人皆用泥錢橋極高有行橋上者姊
曰此生天也昱行橋下有一在下者或為鳥鵲所啅姊
曰此捕網者也又見一橋曰陽明人皆用紙錢至者吏
輒刻除之如抽貫然已而見冥官則陳襄述古也問昱
何故殺乳母曰無之呼乳母至血被面抱嬰兒熟視昱
曰非此人也乃陳周耳遂放昱還又使詣曹檢已籍曹
示之年六十九官左班殿直曰以平生不燒香故不甚
壽又曰吾輩更此一報身即不同矣意謂當超也昱還
見追陳周往既甦而周果卒焉(毗陵/集)
　　　張景改名
張景晦之以古學尚義氣少走河朔與冀州一俠少游
俠者不軌事敗景亦連坐捕之甚急遂改名李田遁竄
四海所至題曰我非東方兒(乃木/子也)不是牛耕土欲識我
蹤跡一氣萬物母蓋景甞譔河東桞先生集序破題曰
曰一氣萬物之母也世盡知之簡寂觀道士陳復常善
章奏能游神於冥寞景以李田名謁之求奏章以决休
咎陳許之一夕天虛夜清冠簡精恪自初夜奏伏於露
壇後夜方起起忽譴景曰隂冥之事爾尚欺之况人間
乎吾上及三清下及九幽閱籍無李田者子以欺隂固
無休證矣景果終於一散官壽不五十幽隂雖不可知
其可昧乎故備録之以為欺謾闇室者之戒(雜録/)
　　　李生促年
先生袁亢不知何地人也葛裘草履遍遊天下齊州長
清縣有李生者以財豪於邑先生日過其門謂曰匄我
百金為酒費凡經歳無倦色一日先生來别曰久此撓
子吾將逺遊能觴我則主人之意盡矣亦將有以教子
生乃與先生出郊相餞先生曰子有大厄能慎之乃免
取筆於生手掌書一慎字曰慎勿毆人出一月聞門外
喧競生遽出視焉有跛而匄者在生庫前出言甚穢生
忘先生之言忿然毆之跛者仆地奄然生大悔泣謂母
曰不聽先生之言果有大禍母曰可竄以逃生乃由其
後戸而去方去見先生先生曰子復歸吾為子圖之先
生乃坐一静室謂生曰子出受縶吾自有計先生閤戸
閉目生出為吏所執俄而跛者起坐少頃乃行其去甚
速吏乃捨生令歸生入室視先生尚端坐閉目若入定
者翌日乃開眼謂生曰跛者固已死矣吾出神入其屍
使走焉吾已驅其屍於靈嵓山澗之旁人迹所不至處
矣先生曰子至孝宜有善報壽期合至七十四今以毆
跛者促四年矣先生後去不知所之(青瑣/髙議)
　　　崇德遇僧
閣門祗候程崇德真宗在藩邸日為殿侍上元夜將家
屬入崇夏寺看燈時金吾街司招新人皆無頼之徒多窺
人家士女程見一人褐衣出入士女叢中略無畏惮程
甚不平於闇宻處拳擊殺遂摺紫袍襞玉帶領家屬出
了無人知到曉捉賊卒不得真宗即位程以隨龍得殿
直二十年終不改轉一資每見但云且去晏駕後程自
江南告哀至采石渡偶一僧視之甚久乃揖程曰何為
二十年不改轉良由曾殺人見一衣褐者稱為君所殺
以此隂譴故不得轉也程以實告僧曰前過金山寺為
設水陸齋此人必去君必轉官程依其言還京師轉閣
門祇候由此觀之官禄固有前定人宜積善以招來無
為惡而朘削也(同前/)
　　　浚明减官
齊州有宋浚明者好食牛肉忽一夕夢入官府觀吏閲
簿籍就視之見己姓名官至端明殿學士壽至八十其
下别朱書云以食牛肉若干减官至盡减壽若干吏因
謂浚明曰食牛之罪若人間赦降不原者驚悔而覺浚
明後累舉不第年四十六而卒云(戒殺/録)
　　　李紀殺生
李紀洛陽人其父藻朝奉郎知巴州紀幼不喜書雖嚴
誨莫肯就學每隨侍之官專以殺生為事黐穽網弩之
𩔖凡可以取禽獸者皆具焉尤善弹射所發輒中日循
城垣或乗閒如郊必獲十數禽以歸擇可食者供饍餘
皆取毛羽以充用所殺莫能勝紀元豐八年二月中張
網於巴守之廨圃圃有樓名擊甌紀獨坐樓以伺之少
頃見羣鵶觸網仆地紀喜躍不暇躧履跣足亟往視之
行數步為巨刺傷足血流痛劇然其心慮羣鵶脱網强
至網所則其植如故無一鵶在焉遂歸足瘡日增益以
飽疾閱旬而亡時纔二十餘歳亡後二日而甦言始為
二卒追去至一官府有人當㕔事據案而坐促去閲簿
其色怒甚呵紀曰衆生與汝何讎迺過殺如是耶汝本
厚禄遐壽以殺生故銷促盡矣且當備歴諸若謂追者
曰送城隍部之既至神祠乃巴之城隍廟也神詰詈曰
我司此城邑事無巨細皆所治汝敢慢我以篼轎雜物
置諸祠耶紀叩頭謝神令暫歸語父故得復甦懇求家
人廣為佛事以解罪苦言畢復卒(同前/)
　　　寇奢杜儉
鄧州花蠟燭名著天下雖京師不能造相傳云是寇萊
公燭法公甞知鄧州而自少年冨貴不㸃油燈尤好夜
晏劇飲雖寢室亦燃燭達旦每罷官去後人至官舍見
厠溷間燭淚在地往往成堆杜祁公為人清儉在官未
甞燃官燭油燈一炷熒然欲滅與客相對清談而已二
公皆為名臣而奢儉不同如此然祁公壽考終吉萊公
晚有南遷之禍遂没不返雖其不幸亦可以為戒也(歸/田)
(録/)
　　　叔賢降品
蔡叔賢汝人也慶厯中娶侯氏生一子名忠伯既冠博
學能文慕韓退之為人排叱佛老極惡緇黄其父母不
能禁止然心知福禄報應不可誣也但隂施財鏹以修
寺觀多飯釋道用補其子之過一日盛夏叔賢苦心痛
不救三日再生召其子曰吾為隂府所追至一㕔見緋
衣人稱判官據案而坐曰汝一生好毁善道當受拔舌
之苦吾告其悮判官詢祖父名及甲子日果誤矣命赴
功德案照問判官曰汝果有善後一月當生於某官家
得六品本合得四品猶以子所累而降父子合相坐也
續命追其子叔賢告判官以方欲修東寺未了願得生
還乃給半日期果復生至昏復逝其子忠伯亦卒後忠
伯妻亦死經半日見忠伯有犬形之報以此知善惡之
報何啻影響叔賢官品猶以子累而降况自作孽乎(翰/苑)
(名/談)
　　　孫覺誤落
曽魯公甞話同年孫覺作試院諸科考試官誤落一尚
書學究對及八通誤作粗通既落之後其人陳詞試官
將議申覆對果誤落也遂别出難題一科十二人並不
能對乃俱落之後因裴湘卧病徃問其疾裴言死兩日
後復甦見公在隂府相揖云為誤落舉人見追尚未對
定不數日而孫覺卒此可為後來試官鹵莽訛謬任私
意而不行公道者之戒(翰苑名/談)
　　　宋公易名
宋鄭公庠初名郊字伯庠與其弟祁自布衣時名動天
下號為二宋其為知制誥仁宗驟加奬眷便欲大用有
忌其先進者譛之為其姓符國號名應郊天又曰郊音
交交者替代之名也宋交其言不祥仁宗遽命改之公
怏怏不獲已乃改為庠字公序會用新名移書葉道卿
清臣呼同年葉戲之曰清臣宋郊牓第六中選徧閲小
録無宋庠者不知何許人公因寄一絶自解云紙尾勤
勤問姓名禁林依舊玷華纓莫驚書録題臣向便是當
時劉更生公後更踐二府二十餘年以司空致仕兼享
福壽而譛者竟不見用以卒可以為小人作惡之戒也
(歸田録及/西淸詩話)
　
　分門古今𩔖事卷二十
