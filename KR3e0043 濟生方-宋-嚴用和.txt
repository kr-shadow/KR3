#+TITLE: 濟生方-宋-嚴用和
#+DATE: 2018-05-12 10:17:43
#+SOURCE: github.com/kanripo/KR3e0043 master c4b76ee4                
欽定四庫全書　　　　子部五
　提要
　　濟生方八卷　　　　　醫家類
　　　　(臣/)等謹案濟生方八卷宋嚴用和撰用和始
　　　　末未詳考吳澄集有易簡歸一方序稱嚴子
　　　　禮剽陳氏三因方之論而附以經騐之藥以
　　　　其名推之子禮似即用和字其人盖在陳言
　　　　後矣澄又有古今通變仁夀方序曰世之醫
　　　　師不一惟有所傳授得之嘗試者多騐予最
　　　　喜嚴氏濟生方之藥不泛不繁用之輙有功
　　　　盖嚴師扵劉其方乃平日所嘗試而騐者也
　　　　則澄盖甚重此書矣其書分門别類條例甚
　　　　備皆立論於前而以所處諸方次列於後自
　　　　序稱論治凡八十製方凡四百總為十卷用
　　　　之十五年收效甚多因鋟梓以傳是當時嘗
　　　　板行扵世後經亡佚醫家但輾轉援引如歸
　　　　脾湯至今尚冠以濟生之名盖其遺法今檢
　　　　永樂大典中所採尚多以類裒輯得論五十
　　　　六方二百四十餘釐為八卷雖不能及原書
　　　　之數然其所闕亦僅十之三四而已書中議
　　　　論平正條分縷析往往深中肯綮如論補益
　　　　云藥惟平補柔而不僣專而不雜間有藥用
　　　　羣隊必使剛柔相濟佐使合宜又云用藥在
　　　　乎穏重論欬𠻳云今人治𠻳喜用傷脾之劑
　　　　服之未見其效穀氣先有所損論吐衂云寒
　　　　凉之劑不宜過進諸方備列参而用之盖其
　　　　用藥主扵小心畏慎雖不善學之亦可以摸
　　　　棱貽悮然用意謹嚴固可與張從正劉完素
　　　　諸家互相調劑云乾隆四十六年九月恭校
　　　　上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
原序
余夙嗜名書蚤印師授以醫道行世五十餘年此因暇
日論治凡八十製方凡四百總為十卷號濟生方出而
用之十有五年收效甚多用鋟諸梓以廣其傳或謂古
者處劑不過數種針炙不過數處君之方奚以多為余
應之曰醫者意也生意在天地間一息不可間斷續此
方所以續此意續此意所以續此生請勿以多議余嚴
用和序
欽定四庫全書
　濟生方卷一　　　　　　宋　嚴用和　編
　　製方
論曰一隂一陽之謂道偏隂偏陽之謂疾夫人一身不
外乎隂陽氣血相與流通焉耳如隂陽得其平則疾不
生隂陽偏勝則為痼冷積熱之患矣所謂痼冷者隂毒沈
痼而不解也積熱者陽毒藴積而不散也故隂偏勝則
偏而為痼冷陽偏勝則偏而為積熱古賢云偏勝則有
偏害偏害則為偏絶不可不察也大扺真陽既弱胃氣
不温復啖生冷氷雪以益其寒隂沍於内陽不能勝遂
致嘔吐涎沫畏冷憎寒手足厥逆飲食不化大腑洞泄
小便頻數此皆隂偏勝而為痼冷之證也其或隂血既
衰三焦已燥復餌酒炙丹石以助其熱陽熾於内隂不
能制遂致口苦咽乾涎稠目澁膈熱口瘡心煩喜冷大
便閉結小便赤淋此皆陽偏勝而為積熱之證也施治
之法冷者熱之熱者冷之痼者解之積者散之使隂陽
各得其平則二者無偏勝之患矣
　　補益
論曰夫人稟中和之氣以生常能保守真元何患乎有
病焉不善衛生者思慮役其智嗜慾亂其真榮衛一虛
因兹積㣲成損積損成衰及其病也既不能御氣以全
身又不能餌藥以延夀聖人有言曰治未病不治已病
治未亂不治已亂夫病已成而後藥亂已成而後治不
亦晚乎凡人有虛損之病及早為之補益庶有延齡之
望後方所載藥性平補柔而不僭専而不雜間有藥用
羣隊必使剛柔相濟佐使合宜可以取效前賢之書有
單服附子之戒者正慮其腎惡燥也既欲用一剛劑專
而易效須當用一柔劑以制其剛庶幾剛柔相濟不特
取效之速亦可使無後患後方所載參附沈附茸附耆
附是矣若陽虛隂極之證當用薑附三建諸丹之類或
升或沈為之佐使欲其剛多於柔不致太僭庶免炎上
之患用藥在乎稳重故也
補真丸　凡不進飲食以脾胃之藥治之多不效者亦
有謂焉人之有生不善攝養房勞過度真陽衰虛坎火
不温不能上蒸脾土沖和失布中州不運是致飲食不
進胸膈痞塞或不食而脹滿或已食而不消大腑溏泄
此皆真火衰虛不能蒸藴脾土而然古人云補腎不如
補脾余謂補脾不如補腎腎氣若壯丹田火經上蒸脾
土脾土温和中焦自治膈開能食矣
　　葫蘆巴(炒/)附子(炮去/皮臍)陽起石(煅/)川烏(炮去/皮)兔絲子
　　(淘浄/酒蒸)沈香(不見火/别研)肉豆蔲(麪裹/煨)肉蓯蓉(酒浸/焙)五味
　　子(各半/兩)鹿茸(去毛酒/蒸焙)鍾乳粉(各一/兩)
　右為細末用羊腰子兩對治如食法葱椒酒煮爛入
　少酒杵和為丸如桐子大每服七十丸空心食前米
　飲鹽湯任下
胃丹　硃砂稟太隂之精不經火煅以丁附等脾葯隂
煉成丹平補不僣善治真陽衰虛心火怯弱不養脾土
沖和失布中州虛寒飲食不進胸膈痞塞或不食而脹
滿或已食而不消痰逆惡心翻胃吐食臓氣虛寒米糓
不化心腹絞痛泄利不止一切脾胃諸疾不問男子婦
人皆可服之
　　硃砂(大塊不夾石/者五十兩)新羅人參　肉豆蔲(麪裹/煨)縮砂
　　仁　蓽澄茄　白豆蔲仁　紅豆　高良薑(剉/炒)附
　　子(炮去/皮臍)白术　厚朴(薑汁/炒)丁香(不見/火)藿香葉　五
　　味子　乾薑(炮去/土)胡椒　益智仁　麥門冬(去/心)草
　　菓仁　橘紅(各四/兩)
　右將人參等二十味各如法修製剉如豆大用白沙
　蜜五斤將藥一半同蜜拌匀入銀鍋内以夾生絹袋
　盛貯硃砂懸宕鍋内以桑柴火重湯煮四日四夜換
　蜜五斤又入前藥一半和匀再煮三日三夜取沙淘
　浄焙乾入乳鉢用玉槌研直候十分細米粽為丸如
　菉豆大隂乾每服十粒加至十五粒空心食前用人
　參湯下棗湯亦得如或嘔吐用淡薑湯下忌食豬羊
　血
生胃丹　治脾胃不足痰多嘔逆不思飲食此藥以南
星粟米黄土為主葢南星醒脾粟米養胃黄土取其以
土養土性味和平為進食化痰之要劑真良方也
　　虛損
論曰醫經所説諸虛百損難經所有五損不過因虛而
致損也素問云恬淡虛無真氣從之精神内守病安從
來人能法道清浄精神内持痾疾不起乃知固養之道
也
黄耆飲子　治諸虛勞氣四肢倦怠骨節痠疼潮熱乏
力自汗怔忡日漸黄瘦胷膈痞塞不思飲食欬𠻳痰多
甚則唾血
　　黄耆(蜜炙一/兩半)當歸(去蘆/酒浸)紫菀(洗去/鬚)石斛(去/根)地骨皮
　　(去/木)人參　桑白皮　附子(炮去/皮臍)鹿茸(酒/蒸)款冬花(各/一)
　　(兩/)半夏(湯泡/七次)甘草(炙各/半兩)
　右㕮咀毎服四錢水一盞半生薑七片棗一枚煎至
　七分去滓温服不拘時此藥温補榮衛枯燥者不宜
　進唾血不止者加阿膠蒲黄各半兩
玉蘭丸　治諸虛不足膀胱腎經痼敗隂陽不交致生
多病水欲升而沃心火欲降而温腎如是則坎離既濟
隂陽協和火不炎而神自清水不滲而精自固久服閉
精補益永無膏淋白濁遺精之患神效非一難以具述
　　辰砂(一/兩)鹿茸(二兩作/片酥炙)當歸(酒浸/焙)附子(七錢重者四/箇生去皮臍)
　　(各切下頂剜空心中安辰砂/在内以前頂子葢定用線扎)木瓜(大者二箇去皮/瓤切開頂入辰)
　　(砂附子四箇在内以木𤓰原頂子葢之線扎定蒸/爛訖取出附子切作片焙乾為末辰砂細研水飛)
　　(木𤓰研如膏/宣𤓰為妙)栢子仁(炒别/研)沈香(别/研)巴㦸(去/心)黄茋(去/蘆)
　　(蜜/炙)肉蓯容(酒/浸)茯神(去/木)川牛膝(去蘆/酒浸)石斛(去根酒浸/各一兩)
　　杜仲(去粗皮/酒浸)兔絲子(水淘浄酒/浸焙别研)五味子(各一/兩半)逺志
　　(去心炒/二兩)
　右為細末用木瓜膏杵和入少酒糊為丸如桐子大
　毎服七十丸空心米飲温酒鹽湯任下
黄犬肉丸　治真精衰憊臍腹冷痛小便頻數頭暈耳
鳴足脛酸冷歩履無力腰背拘痛水穀不消飲食無味
肌肉瘦悴遺泄失精
　　磁石(三兩煅/水飛)川烏(炮去/皮尖)附子(炮去/皮臍)桑寄生　鹿茸
　　(燎去毛/酒蒸)麋茸(同上/製)仙茅(酒/浸)肉蓯蓉(酒浸/切焙)川巴㦸(去/心)
　　胡蘆巴(炒各/二兩)沈香(别/研)青鹽(别/研)陽起石(煅研/極細)龍骨(生/用)
　　虎脛骨(酥/炙)覆盆子(酒浸各/一兩)
　右為細末用黃犬肉二斤以酒葱茴香煮爛杵和為
　丸如桐子大每服七十丸空心鹽酒鹽湯任下
大建中湯　治諸虛不足小腹急痛脇肋䐜脹骨肉痠
痛短氣喘咄痰多欬嗽潮熱多汗心下驚悸腰背强痛
多卧少氣
　　黃茋(去/蘆)附子(炮去/皮臍)鹿茸(酒/蒸)地骨皮(去/木)續斷　石斛
　　(去/根)人參　川芎　當歸(去蘆/酒浸)白芍藥　小草(各一/兩)
　　甘草(炙半/兩)
　右㕮咀每服四錢水一盞半生薑五片煎至七分去
　滓温服不拘時候欬嗽者加款冬花欬血者加阿膠
　便精遺泄者加龍骨怔忡者加茯神
芡實丸　治思慮傷心疲勞傷腎心腎不交精元不固
面少顏色驚悸健忘夢寐不安小便赤澀遺精白濁足
脛痠疼耳聾目昏口乾脚弱
　　芡實(蒸去/殻)蓮花鬚(各二/兩)茯神(去/木)山茱萸(取/肉)龍骨
　　五味子　枸杞子　熟地黃(酒蒸/焙)韭子(炒/)肉蓯蓉
　　(酒/浸)川牛膝(去蘆酒/浸焙)紫石英(煅七次/各一兩)
　右為細末酒煮山藥糊為丸如桐子大毎服七十丸
　空心鹽酒鹽湯任下
白丸　治元氣虛寒精滑不禁大腑溏泄手足厥冷
　　陽起石(煅研令/極細)鍾乳粉(各等/分)
　右為細末酒煮附子末糊為丸如桐子大每服五十
　丸空心米飲下
黒丸　治精血耗竭面色黧黒耳聾目昏口乾多渴腰
痛脚弱小便白濁上燥下寒不受峻補
　　鹿茸(酒/蒸)當歸(去蘆/酒浸)
　右等分為細末煮烏梅膏為丸如桐子大毎服五十
　丸空心米飲下
陽起石丸　治腎藏虛損陽氣全乏
　　陽起石(煅/)韭子(炒/)肉蓯蓉(酒/浸)青鹽(别/研)鹿茸(酒/蒸)鍾乳
　　粉　兔絲子(水淘浄酒/蒸焙别研)沈香(别研不/見火)原蠶蛾(酒/浸)山
　　茱萸(取肉各/半兩)桑螵蛸(酒/浸)山藥(剉炒各/半兩)
　右為細末酒糊為丸如桐子大每服七十丸空心鹽
　酒鹽湯任下
十補丸　治腎臓虛弱面色黧黒足冷足腫耳鳴耳聾
肢體羸瘦足膝軟弱小便不利腰脊疼痛但是腎虛之
證皆可服之
　　附子(炮去/皮臍)五味子(各二/兩)山茱萸(取/肉)山藥(剉/炒)牡丹皮
　　(去/木)鹿茸(去毛/酒蒸)熟地黃(酒/蒸)肉桂(去皮不/見火)白茯苓(去/皮)澤
　　瀉(各一/兩)
　右為細末煉蜜為丸如桐子大毎服七十丸空心鹽
　酒鹽湯任下
鹿茸丸　治腎虛少氣腹脹腰痛小腹急痛手足逆冷
飲食減少面色黧黒百節疼痛日漸無力
　　川牛膝(去蘆/酒浸)鹿茸(去毛/酒蒸)五味子(各二/兩)石斛(去/根)兔絲
　　子(淘浄/酒浸)棘刺　杜仲(去皮/剉炒)川巴㦸(去/心)山藥(剉/炒)陽起
　　石(煅/)附子(炮去皮臍/各一兩)沈香(别研/半兩)川練子(取肉/炒)磁石
　　(煅/)官桂(不見/火)澤瀉(各一/兩)
　右為細末酒糊為丸如桐子大毎服七十丸空心鹽
　酒鹽湯任下
助陽丹　治腎氣虛損四肢少力面色痿黄臍腹冷痛
　　牡蠣(燒/)川小椒(炒各/二兩)硫黃(一/兩)
　右為細末酒糊丸如桐子大每服十五丸食前好酒
　下久服明目暖五臓健陽事去冷病
沈香丸　治脾胃虛弱食久不化胷膈痞滿腹脇膨脹
噫醋吞酸惡心嘔逆四肢倦怠心腹疼痛飲食減少泄
瀉無度大能補養脾胃助氣消穀若稟受怯弱飲食易
傷最宜服之
　　沈香　木香　青橘皮(去/白)草豆蔲仁　縮砂仁
　　川椒(炒出/汗)肉桂(去粗/皮)白豆蔲仁(各一/兩)白术　陳橘
　　皮(去/白)乾薑(炮/)高良薑(切/炒)香附子(炒/)小麥糵(炒/)半夏
　　(薑製各/二兩)京三稜(炮香/熟切)蓬莪茂(炮香/熟切)厚朴(去皮生/薑汁炒)呉
　　茱萸(湯洗各/四兩)
　右為細末用神麴末一斤生薑汁作糊為丸如桐子
　大毎服五十丸生薑湯下不拘時候
蓽澄茄丸　治脾胃虛弱胷膈不快不進飲食
　　蓽澄茄(不拘/多少)
　右為細末薑汁打神麴末煮糊為丸如桐子大每服
　七十丸食後淡薑湯下
茯神湯　治膽氣虛冷頭痛目眩心神恐畏不能獨處
胷中滿悶
　　茯神(去/木)酸棗仁(炒去/殻)黄耆(去/蘆)白芍葯　五味子
　　栢子仁(炒各/一兩)桂心(不見/火)熟地黄(洗/)人參　甘草(炙/各)
　　(半/兩)
　右㕮咀每服四錢水一盞半薑五片煎至七分去滓
　温服不拘時候
酸棗仁丸　治膽氣實熱不得睡神思不安
　　茯神(去/木)酸棗仁(炒去/殻)逺志仁(去心/炒)栢子仁(炒别/研)防
　　風(去蘆各/一兩)生地黄(洗/)枳殻(去瓤各/半兩)青竹茹(二錢/半)
　右為細末煉蜜為丸如桐子大毎服七十丸不拘時
　候熟水下
　　五勞六極
論曰醫經載五勞六極之證非傳尸骨蒸之比多由不
能衛生始於過用逆於隂陽傷於榮衛遂成五勞六極
之病焉盖勞力謀慮成肝勞應乎筋極曲運神機成心
勞應乎脈極意外過思成脾勞應乎肉極預事而憂成
肺勞應乎氣極矜持志節成腎勞應乎骨極此五勞應
乎五極者也然精極者五臓六腑之氣衰形體皆極眼
視無明齒焦髪落體重耳聾行履不正邪氣逆於六腑
厥於五臓故成精極大抵勞極之脈多弦治療之法隨
其虛實冷熱而調之精極者當補其精也素問所謂形
不足者温之以氣精不足者補之以味各分門類大畧
如此臨病之際又當詳審
黄芩湯　治心勞實熱口瘡心煩腹滿小便不利
　　澤瀉　梔子仁　黄芩　麥門冬(去/心)木通　生乾
　　地黄　黄連(去/鬚)甘草(炙各/等分)
　右㕮咀每服四錢水一盞半薑五片煎至八分去滓
　温服不拘時候
逺志飲子　治心勞虛寒驚悸恍惚多忘不安夢寐驚
魘
　　逺志(去心甘/草煮乾)茯神(去/木)桂心(不見/火)人參　酸棗仁(炒/去)
　　(殻/)黄耆(去/蘆)當歸(去蘆酒浸/各一兩)甘草(炙半/兩)
　右㕮咀毎服四錢水一盞半薑五片煎至七分去滓
　温服不拘時候
小甘露飲　治脾勞實熱身體眼目悉黃舌乾咽喉痛
　　黄芩　升麻　茵蔯　梔子仁　桔梗(去蘆/剉炒)生地
　　黄(洗/)石斛(去/根)甘草(炙各/等分)
　右㕮咀毎服四錢水一盞半薑五片煎至八分去滓
　温服不拘時候
白术飲　治脾勞虛寒嘔吐不食腹痛泄瀉胷滿喜噫
多臥少起情思不樂腸鳴體倦
　　白术　人參　草菓仁　乾薑(炮/)厚朴(薑製/炒)肉豆
　　蔲(麪裹/煨)橘皮(去/白)木香(不見/火)麥糵(炒各/一兩)甘草(炙半/兩)
　右㕮咀每服四錢水一盞半薑五片棗一枚煎至七
　分去滓食前温服
鱉甲地黃湯　治熱勞手足煩心怔悸婦人血室有乾
血身體羸瘠飲食不為肌肉
　　柴胡(去/蘆)當歸(去蘆/酒浸)麥門冬(去/心)鱉甲(醋/炙)石斛(去/根)白术
　　熟地黄(酒浸/焙)茯苓(去/皮)秦芁(去蘆各/一兩)人參　肉桂(不/見)
　　(火/)甘草(炙各/半兩)
　右㕮咀毎服四錢水一盞半生薑五片烏梅少許煎
　至七分去滓温服不拘時候此藥専治熱勞其性差
　寒脾胃强者方可服餌虛甚而多汗者不宜服
羊腎丸　治腎勞虛寒面腫垢黒腰脊痛不能久立屈
伸不利夢寐驚悸上氣小腹急痛引腰脊四肢苦寒小
便白濁
　　熟地黃(酒蒸/焙)杜仲(去皮剉/炒斷絲)石斛(去/根)兎絲子(淘浄酒/浸焙乾)
　　(别/研)黄老耆(去/蘆)川續斷(酒/浸)桂心(不見/火)磁石(煅醋/淬)川牛膝
　　(去蘆/酒浸)沈香(别/研)五加皮(洗/)山藥(剉炒各/一兩)
　右為細末雄羊腎兩對以葱椒酒煮爛再入少酒和
　藥為丸如桐子大毎服七十丸空心鹽湯下
羊腎湯　治腎勞虛損面黒耳聾腰脚疼痛小便滑數
　　磁石(一兩𢷬碎水/淘去赤汗)肉蓯蓉(一兩酒浸刮/去皺皮炙乾)白茯苓(半/兩)
　　桂心(半/兩)石菖蒲(半/兩)五味子(半/兩)附子(半兩炮/去皮臍)當歸(半/兩)
　　芎藭(半/兩)石斛(半兩去/根剉)桑螵蛸(半兩/微炒)杜仲(半兩去皮/炙令微黄)
　　(剉/)熟乾地黄(一/兩)
　右𢷬篩為散毎服用羊腎一對切去脂膜以水一大
　盞半煎至一盞去腎下藥末半兩入生薑半分煎至
　五分去滓空心温服晩食前再服
茯苓散　治腎勞虛損羸乏欬逆氣短四肢煩疼耳鳴
骨間熱小便赤色腰脊疼痛無力
　　白茯苓(一/兩)人參(一兩去/蘆頭)白芍藥(一兩/半)甘草(一兩炙/㣲赤剉)
　　羚羊角屑(半/兩)防風(一兩/去蘆)黃耆(一兩/剉)桂心(半/兩)芎藭(一/兩)
　　麥門冬(一兩/去心)地骨皮(三/分)磁石(一兩半擣碎/水淘去赤汗)當歸(一/兩)
　　牛膝(一兩/去苗)五味子(一/兩)
　右𢷬篩為散每服四錢以水一中盞煎至六分去滓
　空心及晚食前温服
羊腎湯　治腎勞虛寒面腫垢黒腰脊痛不能久立屈
伸不利夢魂驚悸上氣小腹裏急痛引腰脊四肢苦寒
小便或白濁
　　人參(一兩/去蘆)白芍藥(一/兩)麥門冬(一兩半/去心)熟乾地黄(一/兩)
　　當歸(一/兩)芎藭(一/兩)杜仲(一兩去皮/炙令黄剉)逺志(一兩/去心)白茯苓
　　(一/兩)石斛(一兩去/根剉)五味子(一/兩)黄耆(半兩/剉)桂心(一/兩)續斷
　　(一/兩)磁石(三兩𢷬碎水/淘去赤汗)
　右𢷬為散毎服用羊腎一對去脂膜以水一大盞半
　煎至一盞去腎下藥末五錢入生薑半分棗三枚煎
　至五分去滓空心及晚食前服
巴㦸丸　治勞腰脚酸疼肢節苦痛目暗􁪷􁪷心中恍
惚夜臥多夢覺則口乾食不得味恒多不樂常有恚怒
心腹脹滿四肢痺疼多吐酸水小腹冷痛尿有餘瀝大
便不利悉皆主之久服延年不老萬病除愈
　　巴㦸(一/兩)天門冬(一兩半/去心)五味子(三/分)肉蓯蓉(一兩酒/浸刮去)
　　(皺皮/炙乾)栢子仁(三/分)牛膝(三分/去苗)兎絲子(一兩酒浸一宿/焙乾别𢷬為末)
　　逺志(三分/去心)石斛(三分去/根剉)薯蕷(三/分)防風(三分/去蘆)白茯苓
　　(三/分)人參(三分/去蘆)熟乾地黄(一/兩)覆盆子(三/分)石龍芮(三/分)􁩍
　　薢(三/分)五加皮(三/分)天雄(一兩炮/去皮臍)續斷(三/分)石南(三/分)杜仲
　　(三分去皮炙/令微黄剉)沈香(一/兩)蛇床子(三/分)
　右𢷬為末煉蜜杵和丸如桐子大空心及晚食前以
　温酒下三十丸忌生冷油膩鯉魚
地黄煎丸　治腎臓虛損添精補髓益氣養神駐顔調
血脈令人輕健
　　生地黄(五十斤㨂擇好/者洗浄𢷬取汁)無灰酒(三斗已上二味内/於鍋中慢火熬成)
　　(膏入/後藥)肉蓯蓉(三兩酒浸一宿/刮去皺皮炙乾)枸杞子　巴㦸(二/兩)鹿
　　茸(二兩去毛塗/酥炙令微黄)薯蕷　山茱萸　五味子　茯神
　　續斷　補骨脂(微/炒)逺志(去/心)蛇床子　附子(炮去/皮臍)石
　　斛(去根/剉)覆盆子　黄耆(剉/)芎藭　木香　桂心
　　牛膝(去/苗)兎絲子(酒浸一宿焙/乾别𢷬為末)人參(去/蘆)沈香(各一/兩半)
　右𢷬為末入前煎用木臼𢷬五七百杵丸如桐子大
　每日空心及晚食前酒下四十丸
磁石丸　治腎虛勞損臥多盗汗小便餘瀝隂濕痿弱
名勞極
　　磁石(一兩燒醋淬七/遍細研水飛)五味子(一/兩)鹿茸(一兩去毛塗/酥炙令黄)
　　兔絲子(一兩酒浸一宿/焙乾别𢷬為末)蛇床子(一/兩)車前子(一/兩)白茯
　　苓(一/兩)桂心(一/兩)黄耆(一兩/剉)肉蓯蓉(一兩酒浸一宿/刮去皺皮炙乾)防
　　風(一兩/去蘆)山茱萸(一/兩)陽起石(一兩細研/水飛過)附子(一兩炮/去皮臍)
　　熟乾地黄(一/兩)
　右𢷬為末煉蜜和丸如桐子大每服空心温酒下三
　十丸漸加至四十丸晚食前再服
兎絲子丸　治腎虛勞損腰疼少力補益駐顔
　　兔絲子(三兩酒浸三/日曝乾别擣)車前子(二/兩)鹿茸(二兩去毛塗/酥炙令微黄)
　　肉蓯蓉(二兩酒浸一宿/刮去皺皮炙乾)桂心(二/兩)杜仲(三兩去皮/炙令黄剉)熟
　　乾地黄(五/兩)附子(二兩炮/去皮臍)牛膝(二兩/去苗)
　右𢷬為末煉蜜和丸如桐子大每服空心及晚食前
　温酒下三十丸
加減腎氣丸　治勞傷腎經腎水不足心火自炎口舌
焦乾多渇而利精神恍惚面赤心煩腰痛脚弱肢體羸
瘦不能起止
　　山茱萸(取/肉)白茯苓(去/皮)牡丹皮(去/木)熟地黄(酒/蒸)五味子
　　澤瀉　鹿角(鎊/)山藥(剉炒各/一兩)沈香(不見/火)官桂(不見/火各)
　　(半/兩)
　右為細末煉蜜和丸如桐子大每服七十丸鹽湯米
　飲任下弱甚者加附子一兩兼進黄耆湯
黄耆湯(方缺/)
腽肭臍丸　治五勞七傷真陽衰憊臍腹冷痛肢體酸
疼腰背拘急脚膝緩弱面色黧黒肌肉消瘦目眩耳鳴
口苦舌乾飲食無味腹中虛鳴脇下刺痛心常惨慽夜
多異夢晝少精神小便滑數大腑溏泄時有遺瀝陽事
不舉但是風虛痼冷皆宜服之
　　腽肭臍(一對酒蒸熟/打和後藥)天雄(炮去/皮)附子(炮去/皮臍)川烏(炮/去)
　　(皮/尖)陽起石(煅/)鍾乳粉(各二/兩)獨體硃砂(研極/細)人参
　　沈香(不見火/别研)鹿茸(酒蒸各/一兩)
　右為細末用腽肭臍膏入少酒臼内杵和為丸如桐
　子大毎服七十丸空心鹽酒鹽湯任下
　　勞瘵(方缺/)
論曰夫勞瘵一證為人之大患凡受此病者傳變不一
積年染疰甚至滅門可勝嘆哉大抵合而言之曰傳屍
别而言之曰骨蒸淹滯復連屍疰勞疰蠱疰毒疰熱疰
冷疰食疰鬼疰是也夫疰者注也自上注下病源無異
是之謂疰又其變則有二十二種或三十六種或九十
九種又有所謂五屍者曰蜚屍遁屍寒屍䘮屍屍注是
也其名不同傳變尤不一感此疾而獲安者十無一二
也大抵五臓所傳皆令人憎寒發熱其證各異有如傳
之於肝則面白目枯口苦自汗心煩驚恠傳之於心則
面黒鼻乾口瘡喜忘大便或秘或泄傳之於脾則面青
唇黄舌强喉哽吐涎體瘦飲食無味傳之於肺則面赤
鼻白痰吐咯血喘嗽毛枯傳之於腎則面黄耳枯胷滿
胻痛白濁遺瀝
欽定四庫全書
　濟生方卷三　　　　　　宋　嚴用和　編
　　風(論缺/)
𦍑附湯　治風濕相搏身體疼煩掣痛不可屈伸或身
㣲腫不仁
　　𦍑活(去蘆/)　附子(炮去皮臍/)　白术　甘草(炙/)
　右等分㕮咀每服四錢水一盞半生薑五片煎至七
　分去滓温服不拘時候
　　寒(方缺/)
論曰素問云冬三月是謂閉藏水氷地拆無擾乎陽早
卧晚起必待日光此去寒就温之意也不善調攝觸冒
之者卒然眩暈口噤失音四肢彊直或洒洒惡寒或翕
翕發熱靣赤多汗大抵中寒脉必遲緊挾風則脉浮眩
暈不仁兼濕則脉濡腫滿疼痛治之之法切不可妄下
妄吐惟當温散之
　　暑
論曰夫中暑所以脉虚者葢熱傷氣而不傷形也且暑
者在天為熱在地為火在人臟為心是以暑氣傷心令
人身熱頭痛狀類傷寒但背寒靣垢此為異耳甚則昏
倒不知人手足微冷煩渇口燥或吐或㵼或喘或滿此
皆暑氣之所為也大抵中暑悶亂切不可便與冷水及
卧冷濕地得冷則死唯温養用布衣蘸熱湯熨臍中及
氣海或掬熱土圈臍心乃更溺之候漸甦醒以米湯徐
徐灌之然後隨證調治近來江浙之間中暑多有搐搦
不省人事者屢見之矣醫經所載胗其脉浮而虛葢浮
則為風虛則為暑此中暑而又傷風故有是證俗命名
謂之暑風若作驚癎治之多致不救倉卒之際宜以温
熱水化蘇合香丸灌之候其稍甦却以黄連香薷散加
羌活煎服作效者多矣
二氣丹　治伏暑傷冷二氣交錯中脘痞悶或頭痛惡
心並皆治之
　　硝石　　硫黄(各等/分)
　右為末於銀石器内文武火上炒令鵝黄色再研細
　用糯米糊為丸如梧子大每服四十丸新汲水下不
　拘時候
地仙散　治傷寒後伏暑後煩熱不安及虛勞煩熱
　　地骨皮(去木/二兩)　　防風(去蘆/一兩)　　甘草(炙半/兩)
　右㕮咀每服四錢水一盞半生薑五片煎至八分去
　滓温服不拘時候産後虛煩載産後雜治門中
　　霍亂
論曰人生禀命以五臟為主應乎五行本於五味素問
云陰之所生本在五味過食尚乃有傷何况飽食㹠膾
復餐乳酪海陸百品無所不噉眠卧冷席多飲寒漿胃
中諸食結而不消陰陽二氣壅而反戾揮霍之間變成
吐利此名霍亂輕者脚多轉筋甚者遍體轉筋夏月伏
暑亦令人吐利傷寒亦令人吐利當察其由施以治法
大抵霍亂脉來浮洪者可治脉來㣲而遲氣少不語者
不可治古今論定更無疑矣
通脉四逆湯　治霍亂多寒肉冷脉絶
　　呉茱萸(炒二/兩)　附子(炮去皮/臍一兩)　桂心(去皮不/見火)
　　細辛(洗去/葉土)　　白芍藥　　　通草
　　甘草(炙半兩/各)　當歸(去蘆/三錢)
　右㕮咀每服四錢水一盞酒半盞生薑七片棗一枚
　煎至七分去滓温服不拘時候
薑附湯(方缺/)
香薷飲(方缺/)
麥門冬湯　治藿亂已愈煩熱不解多渇小便不利
　　麥門冬(去心/)　橘皮(去白/)　半夏(湯泡七次/)
　　白茯苓(去皮/)　白术(各一/兩)　人參
　　甘草(炙半兩/各)　小麥(半合/)
　右㕮咀每服四錢水一盞半生薑五片烏梅少許煎
　至八分去滓温服不拘時候
　　濕
論曰活人書云風雨襲虚山澤蒸氣令人中濕濕流關
節身體煩痛其脉沉緩為中濕大抵中濕變證萬端挾
風者為煩熱為流走為拘急兼寒者為痛為浮腫與風
寒二氣合則為痺皆由中濕而後挾以異氣而然也治
濕之法不可大發汗慎不可以火攻之唯當利其小便
醫經所謂治濕不利小便非其治也
撫芎湯　治濕流關節臂疼手重不可俛仰或自汗頭
眩痰逆
　　撫芎　白术　橘紅(各一兩/)　甘草(炙半兩/)
　右㕮咀每服四錢水一盞半薑七片煎至八分去滓
　温服不拘時候
滲濕湯　治坐卧濕地或為雨露所襲身重脚弱關節
重疼發熱惡寒或多汗惡風或腿膝浮腫或小便不利
大腑溏泄
　　白术(二兩/)　人參(半兩/)　乾薑(炮/)　白芍藥
　　附子(炮去/皮臍)　白茯苓(去/皮)　桂枝(不見/火)甘草(炙各/半兩)
　右㕮咀每服四錢水一盞半生薑五片大棗一枚煎
　至八分去滓温服不拘時候
　　痺
論曰風寒濕三氣雜至合而為痺皆因體虛腠理空踈
受風寒濕氣而成痺也大率痺病總而言之凡有五種
筋痺脉痺皮痺骨痺肌痺是也筋痺之為病應乎肝其
狀夜卧則驚飲食多小便數脉痺之為病應乎心其狀
血脉不流令人痿黄心下皷氣卒然逆喘不通嗌乾喜
噫肌痺之為病應乎脾其狀四肢懈怠發欬嘔吐皮痺
之為病應乎肺其狀皮膚無所知覺氣奔喘滿骨痺之
為病應乎腎其狀骨重不可舉不遂而痛喜脹診其脉
大而濇為痺脉來急者亦為痺脉濇而𦂳者亦為痺又
有風血痺陰邪入於血經故也外有支飲亦令人痺當
隨證施治
黄茋酒　治風濕痺身體頑麻皮膚慘癢筋脉攣急
言語謇澀手足不遂時覺不仁
　　黄耆(去/蘆)　防風(去/蘆)　官桂(不見/火)　石斛(去根/)
　　虎骨(酥/炙)　當歸(去/蘆)　白芍藥　木香(不見/火)
　　雲母粉　茵芋葉　仙靈脾　天麻
　　萆薢　　甘草　　川續斷(各一/兩)
　右剉如麻豆大以生絹袋盛以好酒一斗浸之春五
　日夏三日秋七日冬十日每服一盞温服之不拘時
　候常令酒氣相續為佳
茯苓湯　治支飲手足麻痺多睡眩冒
　　半夏(湯泡/七次)　　赤茯苓(去/皮)　　橘紅(各一/兩)
　　枳實(去瓤/麩炒)　　桔梗(去蘆/)　　甘草(炙各/半兩)
　右㕮咀每服四錢水一盞半薑七片煎至七分去滓
　温服不拘時候
蠲痺湯　治身體煩疼項背拘急或痛或重舉動艱難
及手足冷痺腰腿沉重筋脉無力
　　當歸(去蘆/酒浸)　　赤芍藥　　　片子薑黄
　　黄耆(去蘆/)　　𦍑活(各一/兩半)　　甘草(炙半/兩)
　右㕮咀每服四錢水一盞半生薑五片棗一枚煎至八
　分去滓温服不拘時候
　　疝
論曰巢氏云疝者痛也皆榮衛虚弱飲食寒温不調致
風冷邪氣乘虚入於腹中遂成諸疝發則腹疼痛痛或
繞臍或逆上搶心引心皆痛甚則手足厥冷自汗嘔逆
或大小便秘難大抵諸疝之脉脉當弦𦂳葢弦者寒也
𦂳者痛也疝有七證厥疝癥疝寒疝氣疝盤疝附疝狼
疝是也何以言之厥疝則心痛足冷食已則吐癥疝腹
中氣乍滿氣積如臂寒疝因寒飲食卒然脇下腹中痛
氣疝腹中乍滿乍减而痛盤疝腹中痛引臍傍附疝腹
痛連臍下有積聚其為病也或左或右脇下有如覆杯
或臍上下如臂或腹大如盤令人羸瘦少氣洒淅寒熱
嗜卧飲食不為肌膚或腹滿嘔泄或遇寒則痛其脉厥
而𦂳浮而牢皆積聚之脉也但牢彊急者生虚弱者不
可治
延附湯　治七疝心腹冷痛腸鳴氣走身寒自汗大腑
閉
　　延胡索(炒去皮/)　附子(炮去皮臍/各一兩)　木香(不見火/半兩)
　右㕮咀每服四錢水一盞半生薑七片煎至七分去
　滓温服不拘時候
金鈴子散　治七疝寒注下焦小腹引外腎疼痛大便
多閉
　　川練子(去皮核取肉一兩用巴豆七/枚去殻同炒令黄色去巴豆)
　右為細末每服二錢空心食前熱鹽酒調服
狼毒丸　治七疝久而不愈發作無時臍腹堅硬疼痛
　　狼毒(剉炒/一兩)　芫花(醋炒/)　川烏(炮去皮尖/各一兩)椒紅(炒/)
　　乾漆(炒烟/盡)　鱉甲(醋煑/)　三稜　　　　洛葯(各半/兩)
　　乾薑(炮半/兩)　全蝎(去毒/九枚)
　右為細末醋糊為丸如桐子大每服四十丸空心薑
　湯温酒任下
又方　鹽半斤炒極熱以故帛包熨痛處
聚香飲子　治七情所傷遂成七疝心腹脹痛引腰脇
連背不可俯仰
　　檀香　　　木香　　　乳香　　　沉香
　　丁香(並不/見火)　藿香葉(各一/兩)延胡索(炒去/皮)川烏(炮去/皮尖)
　　片子薑黄(炒/)桔梗(去蘆/剉炒)　桂心(不見/火)　甘草(炙各/半兩)
　右㕮咀每服四錢水一盞半生薑七片棗一枚煎至
　七分去滓温服不拘時候
益智仁湯　治疝痛連小腹攣搐呌呼不已診其脉沉
𦂳是腎經有積冷所致
　　益智仁　　乾薑(炮/)　甘草(炙/)　　茴香(炒各/三錢)
　　烏頭(炮去/皮)　生薑(各半/兩)　青皮(去白/二錢)
　右㕮咀每服四錢水二盞入鹽少許煎至七分去滓
　空心食前温服
　　陰㿗
論曰夫陰㿗之證有四種一曰腸㿗二曰氣㿗三曰卵
脹四曰水㿗是也聖惠云腎氣虚風冷所侵流入于腎
不能宣散而然也三因云陰㿗屬肝係宗筋胃陽明養
之考之衆論俱為至當多由不自衛生房室過度久蓄
憂思恐怒之氣或坐卧冷濕處或勞役無節皆能致之
病則卵核腫脹偏有大小或堅硬如石或臍腹絞痛甚
則膚囊腫脹多成瘡毒輕則時出黄水甚者成癰潰爛
大抵卵脹腸㿗皆不易治氣㿗水㿗炙而易愈也又有
小兒有生以來便如此者乃宿疾也四㿗治法橘核丸
用之屢驗漫錄於後
橘核丸　治四種㿗病卵核腫脹偏有大小或硬堅如
石或引臍腹絞痛甚則膚囊腫脹或成瘡毒輕則時出
黄水甚則成癰潰爛
　　橘核(炒/)　　海藻(洗/)　　昆布(洗/)　　海帶(洗/)
　　川練子(去肉/炒)桃仁(麩炒各/一兩)厚朴(去皮薑/汁炒)木通
　　枳實(麸炒/)　延胡索(炒去/皮)桂心(不見/火)　木香(不見火/各半兩)
　右為細末酒糊為丸如桐子大每服七十丸空心鹽
　酒鹽湯任下虛寒甚者加炮川烏一兩堅脹久不消
　者加碙砂二錢醋煑旋入永類鈐方多海帶
　　疸
論曰古方論有黄疸有疸病命名不同其實一也詳觀
他書黄有三十六種疸有五種三十六種黄者聖恵方
載之備矣其脉自沉此由脾胃有熱汗出入水浴水入
汗空中故汗黄也黄疸之狀食已即飢身體靣目爪甲
齒牙及小便悉黄欲安卧或身體多赤多青皆見者必
發寒熱此由酒食過度臟腑熱極水榖相并積於脾冐
復為風濕所搏結滯不𣪚熱氣鬱蒸所為也大抵發於
陰部其人必嘔發于陽部必振寒而發熱榖疸之狀食
畢即頭眩心中沸鬱不安而發黄此由大饑大食胃氣
衝蒸所致也酒疸之狀身目發黄心中懊痛足脛滿小
便黄靣發赤斑此因酒食多進胃内生熱因大醉當風
食水所致也女疸之狀身目皆黄發熱惡寒小腹滿急
小便不利此由大勞大熱不能保攝房後入水所致也
其間多愒而腹脹者其病難療又有時氣傷風傷寒伏
暑亦令人發黄五疸口淡怔忡耳鳴脚弱㣲寒發熱小
便白濁當作虛證治不可妄投凉劑愈傷血氣臨病之
際不可不辨明也
葛根湯　治酒疸
　　葛根(二/兩)　枳實(去瓤/麸炒)　梔子仁　豉(各一/兩)　甘草(炙半/兩)
　右㕮咀每服四錢水一盞半煎至八分去滓温服不
　拘時候
　　蠱(方缺/)
論曰經書所載蠱毒有數種閩中山間人造作之以蟲
蛇之類用器皿盛貯聽其互相食啖有一物獨存者則
謂之蠱取其毒於酒食中能禍於人其中毒也令人心
腹絞痛如有物咬吐下血皆如爛肉若不即治蝕人五
臟即死然此病有緩有急急者倉卒十數日便死緩者
延引歲月周遊腹内氣力羸憊骨節沉重發即心痛煩
燥而病人所食之物亦變化為蠱漸侵食腑臟則死矣
死則病流注染著傍人遂成蠱注治療之法不可作他
病治之切須審細凡中蠱嚼生黑豆不腥白礬味甘皆
中毒也
　　脚氣
論曰千金言脚氣皆由感風毒所致又經云地之寒暑
風濕皆作蒸氣足常履之遂成脚氣然古來無脚氣之
說黄帝時名為厥兩漢之間名曰緩風宋齊之後謂之
脚氣其名雖不同其實一也以此觀之寒暑風濕皆能
致此非特風毒而已矣脚氣之病初得不覺因他病乃
始發動或奄然大悶經三兩日方乃覺之先從脚起或
緩弱疼痺或行起忽倒或兩脛腫滿或足膝枯細或心
中忪悸或小腹不仁或舉體轉筋或見食吐逆惡聞食
氣或胸滿急或遍體痠痛此其候之不同也大抵寒中
三陽所患必冷暑中三陰所患必熱誠哉斯言若論其
脉浮而弦者起于風濡而弱者起于濕洪而數者起于
熱遲而濇者起于寒風者汗而愈濕者温而愈熱者下
而愈寒者熨而愈凡得脚氣速宜鍼灸之唯用湯淋洗
者醫之大禁也觀夫脚氣皆由腎虛而生然婦人亦有
病脚氣者必因血海既虚宿懐嗔恚復感悲傷遂成斯
疾兼今婦人病此者甚衆則知婦人以血海虚而得之
與男腎虚類矣治婦人之法與男子用藥固無異但兼
以治憂恚藥無不效也且補㵼之法當順四時春秋二
時宜急補㵼夏月疾盛專須汗利入冬已後須量人之
盛衰微加滋補不然則氣日衰必使年年遇蒸熱而作
理之必然也治法大概無越于斯又當于四時之中謹
加調攝不得久坐久立冷濕之地暑月亦不當露坐濕
處能慎于此依法隨證治之無不瘥矣
又論曰夫脚氣之病昔人命名不一今人謂之脚氣男
子得之受病于腎婦人得之受病于血海寒暑風濕嗔
恚悲傷皆能致此脚氣之候有輕有重有乾有濕有陰
有陽有虚有實治療之法脚氣雖曰壅疾無補法惟當
㵼之理固然也愚者之見亦可補之當順四時之序而
補㵼之春夏宜汗利秋冬乘疾小歇㣲加滋補不然則
血日衰必使年年遇蒸熱而疾作也外此更宜針之灸
之若用湯淋洗者醫之大禁也與後方隨證參考用之
無不瘥者也
大腹皮散　治諸證脚氣腫滿小便不利
　　大腹皮(三/兩)　紫蘇子(㣲/炒)　㯽榔　　荆芥穂
　　烏藥　　　橘紅　　　紫蘇葉(各一/兩)蘿蔔子(炒半/兩)
　　沉香(不見/火)　桑白皮(炙/)　乾宣木𤓰(去瓤二/兩半)
　　枳殻(去瓤麩炒/各一兩半)
　右㕮咀每服四錢水一盞半薑五片煎至八分去滓
　温服不拘時候
加减㯽榔湯　治一切脚氣名曰壅疾貴乎踈通春夏
宜服之
　　檳榔　　陳皮(去/白)　紫蘇葉(各一/兩)　甘草(炙半/兩)
　右㕮咀每服半兩水一盞半生薑五片煎至八分去
　滓温服不拘時候如脚痛不已者加宣木𤓰五加皮
　煎婦人脚痛加當歸煎室女脚痛多是肝血盈實宜
　加赤芍葯煎師尼寡婦亦宜服之中滿不食者加枳
　實煎痰逆或嘔者加半夏煎小便不利加木通煎轉
　筋者加呉茱萸煎脚痛大便不通者用此湯下青木
　香丸如更不通加大黄煎脚腫而痛者加大腹皮木
　𤓰煎足痛而熱者加地骨皮煎
檳榔湯　治一切脚痛順風防壅
　　檳榔　　　香附子(去/毛)　陳皮(去/白)　紫蘇葉
　　木𤓰(去瓤/)　五加皮　　甘草(炙各/一兩)
　右㕮咀每服四錢水一盞半生薑五片煎至八分去滓
　温服婦人脚氣多由血虚加當歸半兩室女脚痛多
　由血實加赤芍葯一兩半如大便祕結虚弱者加枳
　實壯盛者加大黄並不拘時候
神烏丸　治逺年近日乾濕脚氣
　　川烏(炮去皮臍切/片炒令變色)虎脛骨(酥炙/)海桐皮
　　川萆薢(各一/兩)　　川牛膝(去蘆/酒浸)肉蓯蓉(酒浸各/一兩半)
　　金毛狗脊(燎去毛/半兩)
　右為細末用木𤓰膏為丸如桐子大每服七十丸空
　心食前温酒下
造木𤓰膏法　先用好艾葉以鹽水灑濕蒸炊久再灑
再蒸凡三次用宣木𤓰一箇生去皮瓤切下蓋作甕子
填艾葉在内却用葢子合定再蒸極軟去艾葉不用只
將木𤓰細研為膏
加减地仙丹　治風冷邪濕留滯下焦足膝拘攣腫滿
疼痛不能歩履
　　地龍(炒去/土)　五靈脂(去/石)　烏藥　　白膠香(别/研)
　　椒紅(炒去/汗)　威靈仙　　木𤓰(去/瓤)　赤小豆(炒/)
　　黑豆(炒去/皮)　天仙藤　　川烏(炮去/皮)五加皮
　　蒼术(泔水浸去/黒皮炒)木鱉子(去殻/油)
　右等分為細末酒糊為丸如桐子大每服七十丸空
　心用鹽酒鹽湯下
加味四斤丸　治肝腎俱虚精血不足足膝痠弱歩履
無力如受風寒濕氣以致脚痛脚弱者最宜服之
　　虎脛骨(酥炙/二兩)　天蔴　宣木𤓰(去皮瓤/一箇蒸)川烏(炮去皮/各一兩)
　　肉蓯蓉(酒潤/焙)　没藥(别/研)乳香(别研各/半兩)川牛膝(洗去蘆酒/潤一兩半)
　右為細末入木𤓰膏杵和入少酒糊為丸如桐子大
　每服七十丸空心食前温酒鹽湯任下
欽定四庫全書
　濟生方卷四　　　　　宋　嚴用和　編
　　水腫(論缺/)
葶藶丸　治腫滿水氣蟲脹
　　甜葶藶(半/兩)　白术(半/兩)　　桑白皮
　　赤茯苓　　防己(三/分)　　牽牛子(半兩半/生半熟)
　　𦍑活　　　陳皮　　　澤㵼(各三/分)
　　郁李仁(湯去皮熬紫色稱三分與葶/藶二味别研如膏令極細)
　右為細末與上二味同研煉蜜和入臼内杵之丸如
　桐子大初服十丸空心晚食前一日二服生薑橘皮
　湯下不知加至二三十丸以知為度或加蘿蔔子甘
　遂二分切片炒
七皮𣪚
　　大腹皮　陳皮　　茯苓皮　　生薑皮
　　青皮　　地骨皮　甘草皮(以上各/半兩)
　右為細末每三錢水一大盞煎八分温服無時候
脾約麻仁丸　雖不言治腫然水腫人腎腫水光不可
行者三服神驗
　　麻仁(五兩/别研)　　枳實(麩炒/半斤)　　厚朴(去粗皮薑/製半斤)
　　芍藥(半/斤)　　　大黄(去皮一/斤蒸切)　杏仁(湯去皮炒黄/别研五兩)
　右前二味别研如泥用四味為細末入臼杵匀蜜丸
　如桐子大每服二十丸臨卧温水下以大便通利為
　度未利再服此是古法今治腎腫水光只一二服以
　退為度不必利可也
鴨頭丸　治水腫靣赤煩渴靣目肢體悉腫腹脹喘急
小便澀少(方見水/腫類)
赤小豆湯　治年少血氣俱熱遂生瘡疥變為腫滿或
煩或渇小便不利(方見水/腫類)
三仁丸　治水腫喘急大小便不利
　　郁李仁　　　杏仁(炮去/皮尖)　　薏苡仁(各一/兩)
　右為細末米糊為丸如桐子大每服四十丸不拘時
　候米飲下
塗臍膏　治水腫小便絶少
　　地龍　　　豬苓(去/皮)　　　針砂(各一/兩)
　右為細末擂葱涎調成膏敷臍中約一寸高濶絹帛
　束之以小便多為度日兩易
加味腎氣丸　治腎虛腰重脚腫小便不利
　　附子(炮二/箇)　白茯苓　　澤㵼　　　山茱萸(取/肉)
　　山藥(炒/)　　車前子(酒/蒸)　牡丹皮(各一兩/去木)官桂(不見/火)
　　川牛膝(去蘆/酒浸)熟地黄(各半/兩)
　右為細末煉蜜為丸如桐子大每服七十丸空心米飲
　下
　　積聚
論曰夫積有五積聚有六聚積者生於五臟之陰氣也
聚者成于六腑之陽氣也此由陰陽不和臟腑虚弱風
邪摶之所以為積為聚也有如憂思喜怒之氣人之所
不能無者過則傷乎五臟逆於四時傳尅不行乃留結
為五積故在肝曰肥氣在心曰伏梁在脾曰痞氣在肺
曰息賁在腎曰奔豚其名不同其證亦異肥氣之狀在
左脇下大如覆杯肥大而似有頭足是為肝積診其脉
弦而細其色青其病兩脇下痛牽引小腹足寒轉筋男
子為積疝女子為瘕聚伏梁之狀起于臍下其大如臂
上至心下猶梁之横架於胸膈者是為心積診其脉沉
而芤其色赤其病腹熱靣赤咽乾心煩甚則吐血令人
食少肌瘦痞氣之狀留有胃脘覆大如杯痞塞不通是
為脾積診其脉浮大而長其色黄其病饑則减飽則見
腹滿嘔泄足腫肉消久不愈令人四肢不收息賁之狀
在右脇下覆大如杯喘息奔溢是為肺積診其脉浮而
毛其色白其病氣逆背痛少氣喜忘目瞑膚寒皮中時
痛或如虱縁或如針刺奔豚之狀發於小腹上至心下
上下無時有若豚走之狀是為腎積診其脉浮而急其
色黑其病饑則見飽則减小腹裏急腰痛口乾目昏骨
冷乆不愈令人骨痿少氣
又論曰積者傷滯也傷滯之久停留不化則成積矣且
人之臟腑皆因觸冒以成疾病惟脾胃最多受觸葢日
用飲食稍或過多停滯難化或吐或嘔或泄或痢當是
之時法宜推蕩然後助養脾胃所謂推盪者更宜酌量
人之虛實傷滯之輕重而推盪之停滯一消則不成積
尅化失宜久之必成積聚癥瘕矣所謂積者有氣積肉
積酒積茶積食積痰積更有婦室月經不通遂成血積
凡治諸積之要並載於後儻有前證參酌而用之可也
香稜丸　治五積破痰癖消癥塊及冷熱積聚
　　木香(不見火/)　丁香(各半/兩)　京三稜(細剉酒/浸一宿)
　　枳殻(去瓤/麩炒)　青皮(去/白)　　　川練子(剉/炒)
　　茴香(炒/)　　蓬蒁(細剉一兩用去殻巴豆三十/粒同炒黄色去巴豆不用)
　右等分為細末醋煑麫糊為丸如桐子大以硃砂研
　極細為衣每服二十丸炒生薑鹽湯下温酒亦得不
　拘時侯
妙應丸　治老人虛人一切虛寒痃癖積塊攻脹疼痛
　　黑附子(二枚各重七錢去/皮臍剜作罐子)碙砂(三錢用水一盞化在/盌中火上熬乾秤)
　　木香(不見火/七錢半)　破故紙(㣲/炒)蓽撥(各一/兩)
　右將飛過碙砂末分入附子甕内却用剜出附子末
　蓋口用和成白麫裹約半指厚慢炭火内煨令黄色
　去麫同木香等為細末却將元裹附子熟黄麫為末
　醋調煑糊為丸如菉豆大每服十五丸至二十丸食
　後生薑湯下
磨積丸　治腸胃因虛氣癖于肓膜之外流于季脇氣
逆息難多日頻年醫所不治久則榮衛停凝一日敗濁
潰為癰膿多至不救
　　胡椒(一百五/十粒)　木香(不見火/二錢半)　全蝎(去毒/十箇)
　右為細末粟米飲為丸如菉豆大每服十五丸橘皮
　湯下
阿魏丸　治氣積肉積心腹膨滿結塊疼痛或引脇肋
疼痛或痛連背膐不思飲食
　　木香(不見/火)　檳榔(各半/兩)　胡椒　阿魏(用醋化開/各二錢半)
　右為細末用阿魏膏子并粟米飯杵和為丸如桐子
　大每服四十丸不拘時候用生薑皮湯下
脾積丸　治食積茶積飲食减少靣黄腹痛
　　陳倉米(半升用巴豆七粒去殻同/米炒令赤色去巴豆不用)
　右為細末好醋和丸如豌豆大每服二十丸食後淡
　薑湯下
黑丸子　治中脘有宿食吞酸惡心口吐清水噫宿腐
氣或心腹疼痛及中虚積聚飱泄赤白痢下
　　烏梅肉(七箇/)　百草霜(三錢/)　杏仁(去皮尖别/研三七枚)
　　巴豆(去殻并/油二枚)　半夏(湯泡七/次九枚)　縮砂仁(三七/枚)
　右為細末和匀用薄糊為丸如黍米大每服十五丸
　加至二十丸用熟水下薑湯亦得更看虛實增損丸
　數或因食生冷魚鱠等用治中湯下亦可
如意丸　治虚中積令氣弱有傷不能傳化心下堅痞
兩脇脹滿心腹疼痛噫宿腐氣及霍亂吐㵼米榖不消
久痢赤白膿血相雜久病黄色羸瘦及腹一切食癥之
疾並皆治之
　　枳殻(去瓤/)　檳榔　　橘紅　　半夏(湯泡/七次)
　　蓬蒁　　　京三稜　乾薑(炮/)　黄連(去鬚各/二兩)
　　巴豆(三七粒/連殻用)
　右除巴豆外剉如豆大用好醋合巴豆煑乾去巴豆
　餘藥焙為細末薄糊為丸如菉豆大每服十丸加至
　十五丸清茶薑湯任下食後臨卧服有孕婦人不宜
　服
阿魏丸　治胃怯弱食肉食麫或食生果停滯中焦不
能尅化致腹脹疼痛嘔吐不食或利或秘悉主之
　　阿魏(酒浸/化)　官桂(不見/火)　蓬蒁(炮/)　　麥糵(炒/)
　　神麴(炒/)　　青皮(去白/)　蘿蔔子(炒/)　白术
　　乾薑(炮各/半兩)　百草霜(三/錢)　巴豆(去殻油/三七箇)
　右為細末和匀用薄糊為丸如菉豆大每服二十丸
　不拘時薑湯下麫傷用麫湯下生果傷用麝香湯下
　　癖(論缺/)
麴糵丸　治酒癖不消心腹脹滿噫醋吞酸呃逆不食
脇肋疼痛服之神效
　　神麯(剉炒/)　麥蘖(炒各一兩/)　黄連(去鬚半兩/)
　　巴豆(三粒去殻同炒令轉色去巴豆不用/)
　右為細末沸湯和丸如桐子大每服五十丸食後薑
　湯下
枳术湯　治飲癖氣分心下堅硬如杯水飲不下
　　肉桂(去皮不見/火三分)附子(炮去/皮臍)細辛(洗去/土葉)白术(各一/兩)
　　桔梗(去蘆/剉炒)　　㯽榔　　甘草(炙各/三分)枳實(麩炒/二分)
　右㕮咀每服四錢水一盞半生薑七片煎至七分去
　滓温服不拘時
　　痰飲
論曰飲凡有六即懸飲溢飲支飲痰飲留飲伏飲巢氏
載之詳矣龎安常云人身無倒上之痰天下無逆流之
水誠哉斯言以此思之人之氣道貴平順順則津液流
通决無痰飲之患調攝失宜氣道閉塞水飲停胷府結
而成痰其為病也證狀非一為喘為咳為嘔為泄為眩
暈心嘈怔忡為愪㦜寒熱疼痛為腫滿攣癖為癃閉痞
隔未有不由痰飲之所致也診其脉偏弦為飲浮而滑
亦為飲也觀夫治飲之法或下或汗或温或利此固定
法愚者之見温利之差可以無害汗下之錯為病不淺
矣不若順氣為先分導次之氣順則津液流通痰飲運
下自小便中出有病喜吐痰唾服八味丸而作效者亦
有意焉王叔和云腎寒多唾蓋腎為水之官腎能攝水
腎氣温和則水溢運下腎氣虛寒則邪水溢上其間用
山茱萸山藥軰取其補附子肉桂取其温茯苓澤㵼取
其利理亦當矣臨病之際又加詳審焉又痰飲論夫𠻳
者五臟皆有𠻳皆因内傷脾胃外感風邪皮毛屬肺風
寒隨𤣥府而入腠理開張内外相合先傳肺而入遂成
欬𠻳迺肺寒也寒化熱熱則生痰喘滿也經云喉中介
介如梗狀甚則𠻳血也胷滿氣喘痰盛稠粘皆肺氣熱
也
二生湯　專治痰(澹寮方/治冷痰)
　　附子(生去/皮臍)　　半夏(生用/)
　右等分㕮咀每服四錢水二盞生薑十片煎至七分
　去滓温服空心入少木香煎尤佳
　　健忘
論曰夫健忘者常常喜忘是也葢脾主意與思心亦主
思思慮過度意舎不清神宫不軄使人健忘治之之法
當理心脾使神意寧靜思則得之矣(李仲南永類鈴方/心火熱甚則腎水)
(衰而志不精一皆能健忘治之/當先理心脾使神意清寧可也)
歸脾湯　治思慮過度勞傷心脾健忘怔忡
　　白术　　　　茯苓(去/木)　黄茋(去/蘆)　　龍眼肉
　　酸棗仁(炒去殻/各一兩)人參　　木香(不見火/各半兩)甘草(炙二/錢半)
　右㕮咀每服四錢水一盞半生薑五片棗一枚煎至
　七分去滓温服不拘時候
　　消渴
論曰消渴之疾皆起於腎盛壯之時不自保養快情縱
慾飲酒無度喜食脯炙醯醢或服丹石遂使腎水枯竭
心火燔熾三焦猛烈五臓乾燥由是渴利生焉醫經所
載有消渇内消强中三證消渴者多渴而利内消者由
熱中所作小便多所飲食物皆消作小便而反不渴令
人虚極短氣强中者莖長興盛不交精溢自出皆當審
處施以治法大抵消渴之人愈與未愈當防患癰疾其
所慎者有三一飲酒二房室三鹹食及麫能慎此者雖
不服葯而自可愈不知此者縱有金丹亦不可救深思
慎之
豬肚丸　治消渴
　　豬肚(一枚治/如食法)　黄連(去蘆/)　小麥(炒各/五兩)
　　天花粉　　　茯苓(去木各/四兩)　麥門冬(去心/二兩)
　右五味為末内豬肚中縫塞安甑中蒸之極爛木臼
　中杵和丸如桐子大每服七十丸米飲下如不能丸
　入少煉蜜
　　遺濁
素問云夫精者身之本也葢五臟六府皆有精腎為都
㑹關司之所聽命於心人能法道清靜精氣内持火來
坎户水到離扄陰平陽祕精元宻固矣若夫思慮不節
嗜欲過度遂使水火不交精元失守由是為赤濁白濁
之患焉赤濁者心虛有熱也多因思慮而得之白濁者
腎虚有寒也過於嗜慾而得之其狀漩靣如油光彩不
定漩脚澄下凝如膏糊皆嗜慾思慮之所致耳各分受
病之由施以治法使坎離既濟陰陽協和然後火不上
炎而神自清水不下滲而精自固安有赤濁白濁之患
哉雖然思慮過度不特傷心亦能病脾脾生虚熱而腎
不足故土邪干水亦令人便下渾濁史載之云夏則土
燥而水濁冬則土堅而水淸醫多峻補則疾愈甚若以
中和之藥療之水火既濟脾土自堅其流清矣又遺精
白濁二證脉息多濇傷精脉也醫經曰男子二八腎氣
盛天癸至天癸者精也精者身之本也腎藏精藏精者
不可傷皆由不善衛生喜怒勞逸憂愁思慮嗜慾過度
起居不常遂致心火炎上而不息腎水散漫而無歸上
下不得交養心受病者令人遺精白濁腎受病者亦令
人遺精白濁此皆心腎不交關鍵不牢之致也腎病者
當禁固之心病者當安寧之更有少壯之人情動於中
所願不得意滛於外而有是證者施治之法不宜祕固
祕固則愈甚惟當以後方豬苓丸主之葢半夏有利性
豬苓導腎水導氣使通之意也許學士詳言之矣但虛
損精滑之人却不宜服此藥所增之方並載于後臨病
之際更宜加審焉
秘精丸　治下虛胞寒小便白濁或如米泔或若凝脂
腰重少力
　　牡礪(煆/)　兎絲子(酒浸蒸/焙别研)　龍骨(生/用)　五味子
　　韭子(炒/)　桑螵蛸(酒炙/)　　白茯苓(去/皮)白石脂(煆各/等分)
　右為細末酒糊為丸如桐子大每服七十丸空心鹽
　酒鹽湯任下
瑞蓮丸　治思慮傷心便下赤濁
　　白茯苓(去皮/)石蓮肉(炒去/心)龍骨(生用/)天門冬(去心/)
　　麥門冬(去心/)逺志(甘草水/洗去心)栢子仁(炒别/研)紫石英(火煆七次/研令極細)
　　當歸(去蘆/酒浸)酸棗仁(炒去/殻)龍齒(各一/兩)乳香(半兩/别研)
　右為細末煉蜜為丸如桐子大硃砂為衣每服七十
　丸空心温酒棗湯任下
羊脛灰丸　治思慮傷脾脾不攝精遂致白濁
　　厚朴(去皮取肉薑/汁炒二兩)　羊脛(炭火煆過通/紅存性一兩)
　右為細末白水麫糊為丸如桐子大每服百丸空心
　米飲下
豬苓丸　治年壯氣盛情慾動心所願不得意滛於外
夢遺白濁(袁氏方作/固真丹)
　　半夏(一兩/)　　　豬苓(一兩/)
　右半夏剉如豆大豬苓為末先將半夏炒令黄色不
　令焦地上去火毒半日取半夏為末以一半豬苓末
　調匀糊丸如桐子大更用餘豬苓末拌丸使乾入不
　油沙瓶中養之每服四十丸空心温酒鹽湯下於申
　未間冷酒下
固精丸　治嗜慾過度勞傷腎經精元不固夢遺白濁
　　肉蓯蓉(酒浸薄/切焙)陽起石(火煆研/極細)鹿茸(燎去毛/酥炙)
　　赤石脂(火煆/七次)　川巴㦸(搥去/心)　韭子(炒/)
　　白茯苓(去皮/)　鹿角霜　　龍骨(生用/)
　　附子(炮去皮臍/各等分)
　右為細末酒糊為丸如桐子大每服七十丸空心鹽
　酒鹽湯任下
小草湯　治虛勞憂思過度遺精白濁虚煩不安
　　小草　　　　黄耆(去/蘆)麥門冬(去/心)　當歸(去蘆/酒浸)
　　酸棗仁(炒去殻/各一兩)石斛(去/根)人參　　　甘草(炙各/半兩)
　右㕮咀每服四錢水一盞半薑五片煎至八分去滓
　温服不拘時候
薺苨丸　治强中為病莖長興盛不交精液自出消渇
之後多作癰疽多由過服丹石所致
　　薺苨　　大豆(去皮/)茯神(去木/)磁石(煆研/極細)
　　𤣥參　　括􁌸根　石斛(去根/)地骨皮(去木/)
　　熟地黄(酒/蒸)鹿角(各一/兩)沉香(不見/火)人參(各半/兩)
　右為細末用豬腎一具煮如食法令爛杵和為丸如
　桐子大每服七十丸空心鹽湯下如不可丸入少酒
　糊亦可
　　泄㵼(論缺/)
洞陽丹　治陽虛陰盛手足厥冷暴吐大下脉細羸瘦
傷寒陰證悉皆治之
　　附子(炮去/皮臍)　鍾乳粉(各二/兩)　天雄(炮去皮/三兩)
　　川烏(炮去皮/四兩)陽起石(火煆/一兩)　火砂(一兩别/研細)
　右為細末酒煮神麯糊為丸如桐子大每服五十丸
　空心温酒鹽湯任下
豆附丸　治久虚下寒泄㵼不止腸滑不禁日夜無度
全不進食一切虛寒泄㵼困乏並皆治之
　　肉豆蔲(麫裹/煨)附子(炮去/皮臍)良薑(剉炒/)訶子(麫裹/煨)
　　乾薑(炮/)　　赤石脂(火/煆)陽起石(火/煆)龍骨(生用/)
　　白礬(枯各/二兩)　白茯苓(去/皮)桂心(不見/火)細辛(洗各/一兩)
　右為細末酒煮麯糊為丸如桐子大每服七十丸空
　心食前米飲下
　　下痢
論曰夫腸風臟毒下血者皆由飽食過度房室勞損坐
卧當風恣餐生冷或啖炙煿或飲酒過度或榮衛氣虚
風邪冷氣進襲臟腑因熱乘之使血性流散積熱壅遏
血滲腸間故大便下血血清而色鮮者腸風也濁而色
黯者臟毒也肛門射如血線者虫蛀也又有陽氣不升
血隨氣降而下血者下虚也下血之脉脉多洪大而芤
蓋弦者勞也芤者下血也治療之法風則散之熱則清
之寒則温之虚則補之治法合宜無不效者矣
椿皮丸　治腸風㵼血不止
　　東行椿根白皮(剉焙不/拘多少)
　右為細末醋糊為丸如桐子大每服七十丸空心食
　前陳米飲下
聚金丸治大腸蓄熱或因酒毒下血不已
　　黄連(去蘆四兩一兩水浸晒乾/一兩炒一兩炮一兩生用)防風(去/蘆)黄芩(各一/兩)
　右為細末醋糊為丸如桐子大每服七十丸米飲下
　不拘時候
加减四物湯　治腸風下血不止
　　側柏葉　　生地黄(洗/)　當歸(去蘆/酒浸)　川芎(各一/兩)
　　枳殻(去瓤/炒)　荆芥穗　　槐花(炒/)　　甘草(炙各/半兩)
　右㕮咀每服四錢水一盞半生薑三片烏梅少許煎
　至七分空心食前去滓温服
䝉薑黄連丸(治証見鄭/汝明産經)
　　乾薑(炮/)　黄連(去/鬚)縮砂仁(炒/)　芎藭
　　阿膠(剉蛤/粉炒)白术(各一/兩)乳香(别研/三錢)　枳殻(去瓤炒/半兩)
　右為細末用鹽梅三箇取肉入少醋杵和丸如桐子
　大每服四十丸白痢乾薑湯下赤痢甘草湯下赤白
　痢乾薑甘草湯下並不拘時
　　小便(論缺/)
兎絲子丸　治小便多或不禁
　　兎絲子(淘凈酒蒸/焙二兩)　五味子(一/兩)　牡蠣(煆取粉/一兩)
　　肉蓯蓉(酒浸/二兩)　　　附子(炮去皮/一兩)鷄䏶胵(半兩/微炙)
　　鹿茸(酒炙/一兩)　　　　桑螵蛸(分兩/缺)
　右為細末酒糊為丸如桐子大每服七十丸食前鹽
　湯鹽酒任下
萆薢丸　治小便頻數日夜無時
　　川萆薢(洗/)
　右不拘多少為細末酒糊為丸如桐子大每服七十丸
　空心食前鹽湯鹽酒任下
又方　治脬氣不足小便頻數不用川椒茱萸但以酒
煮山藥末糊為丸
破故紙丸　治腎氣虛冷小便無度
　　破故紙(鹽/炒)　　　茴香(鹽/炒)
　右等分為細末酒糊為丸如桐子大每服五十丸或
　一百丸空心鹽酒鹽湯下妙
赤茯苓湯　治上腸實熱靣赤多汗小便不通
　　木通(去/節)　赤茯苓(去/皮)　檳榔　　生地黄(洗/)
　　黄芩　　赤芍藥　　甘草(炙/)　麥門冬(去/心)
　右等分㕮咀每服四錢水一盞半生薑五片煎至八
　分去滓温服不拘時候
葵子湯　治膀胱實熱腹脹小便不通口舌乾燥咽不
利(方見膀胱/實熱門)
　　大便
論曰平居之人五臟之氣貴乎平順陰陽二氣貴乎不
偏然後津液流通腸胃益潤則傳送如經矣攝養乖理
(釋繼洪淡寮方/云五臟傷和)三焦氣澀運掉不行於是乎壅結於腸
胃之間遂成五秘之患夫五秘者風秘氣秘濕秘寒秘
熱秘是也更有發汗利小便及婦人新産亡血走耗津
液往往皆令人秘結燥則潤之澀則滑之秘則通之寒
則温利之此一定之法也
又論曰秘凡有五即風秘氣秘濕秘冷秘熱秘是也多
因腸胃不足風寒濕熱乘之使臟氣壅滯津液不能流
通所以秘結也論治之法前方載之詳矣兹不再叙但
年髙之人以致秘結者非少壯比多服大黄恐傷真氣
後方所載有葳靈仙丸最佳内用葳靈仙取其主諸風
宣通五臟去腹内冷氣滯氣内用黄茋取其補氣使氣
充得以運掉蜜炙取其滑潤之義枳實取其下氣寛腸
藥用三品專而不雜老人諸秘結大相宜也臨病之際
更以後方詳審虚實選而用之可也皂角丸治風秘專
而有效不可不知
麻仁丸　治腸胃不調熱結秘澀(方見大便難類張仲/景金匱方論内但本)
(方以米飲送下衛生/至寳作脾約麻仁丸)
檳榔散　治腸胃有濕大便秘澀
　　檳榔(不拘/多少)
　右為細末每服二錢用蜜湯㸃服不拘時候
潤腸丸　治發汗利小便亡津液大腑秘結老人虚人
皆可服
　　肉蓯蓉(酒浸焙/二兩)　　沉香(别研/一兩)
　右為細末用麻子仁汁打糊為丸如桐子大每服七
　十丸空心米飲下
檳榔丸　治大腸實熱氣壅不通心腹脹滿大便秘實
　　檳榔　　　大黄(蒸/)　麻子仁(炒去殻/别研)枳實(麩/炒)
　　羌活(去/蘆)　　牽牛(炒/)　杏仁(去皮/尖炒)　　白芷
　　黄芩(各一/兩)　人參(半/兩)
　右為細末煉蜜為丸如桐子大每服四十丸空心用
　熟水下以大腑流利為度
枳殻丸　治腸胃氣壅風盛大便秘實
　　皂角(去黒皮/微炒)　枳殻(去瓤/麩炒)　川大黄(二兩剉/㣲炒)
　　𦍑活(去/蘆)　　　木香(不見/火)　橘紅
　　桑白皮(蜜水/炙)　香白芷(各二/兩)
　右為細末煉蜜為丸如桐子大每服七十丸空心米
　飲薑湯任下
訶梨勒丸　治大腸虚冷腸鳴泄㵼腹脅氣痛飲食不
化
　　訶梨勒(麫裹/煨)　附子(炮去/皮臍)　肉豆䓻(麫裹/煨)
　　木香(不見/火)　　呉茱萸(炒/)　龍骨(生/用)
　　白茯苓(去/皮)　　蓽撥(各半/兩)
　右為末薑汁煮糊為丸如桐子大每服七十丸空心
　米飲下
蜜兊法　每用蜜三合入豬膽汁兩枚在内煎如餳出
冷水中揑如指大長三寸許納下部立通
欽定四庫全書
　濟生方卷六　　　　　　宋　嚴用和　編
　　血氣
論曰内經云百病皆生於氣經有所謂七氣有所謂九
氣喜怒憂思悲恐驚者七氣也七情之外益之以寒熱
二證而為九氣也氣之為病男子婦人皆有之惟婦人
血氣為患尤甚葢人身血隨氣行氣一壅滯則血與氣
併或月事不調心腹作痛或月事将行預先作痛或月
事已行淋瀝不㫁心腹作痛或連腰脇或引背膂上下
攻刺吐逆不食甚則手足搐搦狀類驚癎或作寒熱或
為癥瘕肌肉消瘦非特不能受孕乆而不治轉而為瘵
疾者多矣
延胡索湯　治婦人室女七情傷感遂使血與氣併心
腹作痛或連腰脇或引背膂上下攻刺甚作搐搦經候
不調但是一切血氣疼痛並可服之
　　當歸(去蘆酒/浸剉炒)　延胡索(炒去/皮)　蒲黄(炒/)　赤芍藥
　　官桂(不見火/各半兩)　片子薑黄(洗/)　乳香　没藥　木
　　香(不見火/各三錢)　甘草(炙二/錢半)
　右㕮咀毎服四錢水一盞半生薑七片煎至七分去
　滓食前温服吐逆加半夏橘紅各半兩
琥珀散　治婦人室女月水凝滯脇肋脹刺臍腹㽲痛
不可忍及惡露不下血上攻心迷悶不省應有血氣腹
痛並皆治之
　　牡丹皮(去/木)　赤芍藥　蓬莪术(剉/)　荆三稜(剉/)
　　劉寄奴(去/梗)　熟地黄(酒浸/蒸)　延胡索(炒去/皮)　當歸
　　(去蘆/酒浸)　烏藥　官桂(不見火/各一兩)
　右前五味用烏豆一升生薑半斤切片米醋四升同
　煮豆爛為度焙乾入後五味同為細末毎服二錢空
　心食前温酒調服
三神丸　治婦女血氣相搏腹中刺痛痛引心端經行
澀少或經事不調以致疼痛
　　橘紅(二/兩)　延胡索(去皮醋/煑一兩)　當歸(去蘆酒浸剉/畧炒一兩)
　右為細末酒煑米糊為丸如桐子大毎服七十丸加
　至一百丸空心艾湯下米飲亦得
抑氣散　治婦人氣盛于血變生諸證頭暈膈滿皆可
服之
　　香附子(炒净/四兩)　茯神(去木/一兩)　橘紅(二/兩)　甘草(炙一/兩)
　右為末毎服二錢食前用沸湯調服
　　帯下
論曰巢氏病源論婦人有三十六疾所論三十六疾者
七癥八瘕九痛十二帯下是也然所謂十二帯下者亦
不顯其證狀今人所患惟赤白二帯而已推其所自勞
傷過度衝任虚損風冷據於胞絡此病所由生也且婦
人平居之時血欲常多氣欲常少方謂主氣有原百疾
不生儻或氣倍於血氣倍生寒血不化赤遂成白帯氣
平血少血少生熱血不化紅遂成赤帯寒熱交併則赤
白俱下有室女或虚損而有此疾者皆令孕育不成以
致絶嗣凡有是證速宜治之久而不治令人面色䵟􁤹
肌肉瘦瘠腹脇脹滿攻刺疼痛甚至足脛枯細多苦逆
冷尫羸不能食矣診其脉右手尺脉浮浮為陽陽絶者
無子苦足冷帯下也
白堊丸　治婦人白帯久而不止面生䵟􁤹遶臍疼痛
腰膝冷痛日漸虛困産後白帯並宜服之
　　白堊(火/煆)　禹餘粮(煆醋淬/七次)　鼈甲(醋/炙)　烏賊骨(醋/炙)
　　當歸(去蘆/酒浸)　鵲巢灰　乾薑(炮/)　紫石英(火煆醋/淬七次)
　　附子(炮去/皮臍)　金毛狗春(燎去/毛)　芎窮(各一/兩)　艾葉
　　灰(半/兩)　鹿茸(燎去毛切片/醋炙一兩)
　右為細末醋煑米糊為丸如桐子大毎服七十丸空
　心温酒米飲任下
白斂圓　治室女衝任虚寒帯下純白
　　鹿茸(醋蒸焙/二兩)　白斂　金毛狗脊(燎去毛/各一兩)
　右為細末用艾煎醋汁打糯米糊為丸如桐子大毎
　服五十丸空心温酒下
當歸煎　治婦人室女赤白不止腹内疼痛四肢煩疼
不欲飲食日漸羸瘦
　　當歸(去蘆/酒浸)　赤芍藥　牡蠣(火煆/取分)　熟地黄(酒蒸/焙)
　　阿膠(剉蛤粉炒/成珠子)　白芍藥　續㫁(酒浸各/一兩)　地榆
　　(半/兩)
　右為細末醋糊為丸如桐子大毎服五十丸空心米
　飲下
卷栢丸　治婦人室女腹臓冷熱相攻心腹絞痛腰痛
腿痛赤白帯下面色痿黄四肢羸乏
　　黄耆(去蘆蜜/水炙)　熟地黄(洗各一/兩半)　卷栢(醋/炙)　赤石
　　脂(煆醋淬/七次)　鹿茸(醋/炙)　白石脂　芎藭　代赭石
　　(煆醋淬/七次)　艾葉(醋/炒)　桑寄生　鼈甲(醋/炙)　當歸(去/蘆)
　　(酒洗/微炒)　地榆(各一/兩)　木香(不見/火)　龍骨(各半/兩)　乾
　　薑(炮二/分)
　右為末醋煑糯米糊為丸如桐子大毎服七十丸空
　心食前米飲下
　　血瘕
論曰腹中之病經書所載有積有聚有癖有疝有癥有
瘕葢積者五藏所積其痛不離其部聚者六腑所聚其
痛無有常處癖者病據兩脇之傍疝者弦急而多痛癥
者徴也有塊可驗瘕者假也假物成形其結聚浮假推
移乃動此無他皆由飲食不節寒温不調氣血勞傷臓
腑虚弱受于風冷與氣血相結而成也惟婦人血瘕為
病異於丈夫其所以異者非獨闗於飲食不節而已多
因産後勞動太早喜怒不調臓虚受寒或月水徃來取
凉過度惡血不散遇寒搏則凝皆能成血瘕也病作之
時令人心脇攻刺少腹痛重或腰背互相引而痛久而
不消令人黄瘦羸弱遂致絶産診其脉弦急大者生虚
小弱者死不治
三稜煎丸　治婦人室女血瘕月經不通臍下堅結大
如杯升而不治必成血蠱
　　京三稜　蓬术(各二/兩)　芫花(半/兩)　青皮(去瓤净/一兩半)
　右剉如豆大用好醋一升煑乾焙為細末醋糊為丸
　如桐子大毎服五十丸食前用淡醋湯下
琥珀丸　治婦人血瘕腹中有塊攻刺小腹痛重或腰
背相引而痛久而不治黄瘦羸乏
　　琥珀(别/研)　白芍藥　川烏(炮去/皮)　川牛膝(去蘆/酒浸)
　　鼈甲(醋/炙)　蓬莪茂(炮/)　當歸(去蘆/酒浸)　厚朴(薑製炒/各一兩)
　　木香(不見/火)　澤蘭葉　官桂(不見火/各半兩)　麝香(别研/半錢)
　右為細末酒糊為丸如桐子大毎服七十丸空心温
　酒米飲任下
通經丸　治室女月經不通臍下堅結大如杯發則寒
熱徃來此名血瘕
　　當歸(去蘆酒浸/一錢半)　蓬术(炮/)　桂心(不見/火)　青皮(去/白)
　　大黄(炮/)　乾薑(炮/)　桃仁(去皮/尖炒)　乾漆(炒令/烟盡)　紅
　　花　川椒(去目及閉口者微炒放/地上宻葢出汗各一錢)
　右十味為末將一半用醋煑熬成膏一半入雞子清
　同擣匀丸如桐子大毎服二十丸空心淡醋湯下
六合湯　治婦室經事不行腹中結塊疼痛腰痛腿痛
　　當歸(去蘆/酒浸)　白芍藥　官桂(去/皮)　熟地黄　川芎
　　蓬术(炮各/等分)
　右㕮咀毎服四錢水一盞煎至七分去滓温空心服
　　崩漏
論曰崩漏之疾本乎一證輕者謂之漏下甚者謂之崩
中且婦人平居經脉調適衝任二脉互相滋養隂陽二
氣不相偏勝則月事以時下儻若將理失宜喜怒不節
疲極過度大傷於肝葢肝為血之府庫喜怒勞役一或
傷之肝不能藏血于宫宫不能傳血于海所以崩中漏
下漏下者淋瀝不㫁是也崩中者忽然暴下乃漏證之
甚者其狀或如豚肝或成五色與血俱下又或如泔涕
如爛𤓰汁又或如豆羮汁如藍靛色至有黑如乾血相
雜亦有純下瘀血此皆衝任虚損喜怒勞役之過致傷
于肝而然也久久不止面黄肌瘦虚煩口乾臍腹冷痛
吐逆不食四肢虚困甚則為脹為腫診其脉寸口脉弦
而大弦則為减大則為芤減則為寒芤則為虚虚寒相
摶其脉為革主半産漏下又尺寸脉虛者漏血漏血脉
浮者不可治治之之法調養衝任鎮注血海血海温和
歸于有用内養百脉外為月事自無崩中漏下之患矣
又論曰崩漏之疾本乎一證然有輕重之别焉輕者為
之漏下漏下者淋瀝不㫁是也重者謂之崩中忽然暴
下下而過多真隂走耗遂致頭暈眼花氣乏怔忡身體
羸瘦飲食減少腹内冷痛四肢無力驚惕恐怖此其證
也前方論治有對證服之而作効者亦有試之而罔功
者非藥之不應乃由衝任極虗血海極寒故爾葢血暖
則流暢外為月事内灌百脉今既虛極而又寒極血寒
則凝而不運是以崩中不已狀如豚肝或下五色或與
血俱下或如泔涕或如豆羮汁或如藍靛色或純下瘀
血此血寒之極所致若謂血熱致崩而用凉藥誤矣毎
用嵗丹作效始進三五粒而未愈再進十粒猶未愈服
至四五十粒差愈服至百粒方能作効此嵗丹之力也
然嵗丹之性全恃火力如水寒成冰血寒成塊血得温
則流散四肢冰得日則烘消成水血凝得丹而流暢火
之力也大抵醫者意也以意醫之所以作效儻或疑而
未敢輕用先進陽起石丸服之二日未効却進嵗丹庶
無可疑矣又有室女二七天癸當至亦有當至而未至
者近十八九左右方行者有卒然暴下亦有淋瀝不止
有若崩漏者却又不宜服前二藥也惟當以四物湯加
香附子煎血色鮮而不止者挾熱也宜去熟地黄加生
地黄煎臨病之際又在乎審處之
鎮宫丸　治婦人崩漏不止或下五色或赤白不定或
如豆汁或狀若豚肝或下瘀血臍腹脹痛頭暈眼花久
久不止令人黄瘦口乾胸煩不食
　　代赭石(火煆醋/淬七次)　紫石英(火煆醋/淬七次)　禹餘粮(火煆/醋淬)
　　(七/次)　香附子(醋炙各/二兩)　陽起石(煆紅/細研)　芎藭　鹿
　　茸(燎去毛/醋蒸焙)　茯神(去/木)　阿膠(剉蛤粉炒/成珠子)　蒲黄(炒/)
　　當歸(去蘆酒浸/各一兩)　血竭(别研/半兩)
　右為細末用艾煎醋汁打糯米和丸如桐子大每服
　七十丸空心米飲下
十灰丸　治崩中下血不止
　　綿灰　黄絹灰　艾葉灰　馬尾灰　藕節灰
　　蓮蓬灰　油髪灰　赤松皮灰　㯶櫚灰　蒲黄
　　灰
　右等分為細末用醋煑糯米糊為丸如桐子大每服
　七十丸加至一百丸空心米飲下
栢子仁湯　治婦人憂思過度勞傷心經心主于血心
虚不能維持諸經之血亦能致崩中下血之患
　　當歸(去蘆/酒炒)　芎藭　茯神(去/木)　小草　阿膠(剉蛤/粉炒)
　　(成珠/子)　鹿茸(燎去毛/酒蒸焙)　栢子仁(炒各/一兩)　香附子(炒/去)
　　(毛二/兩)　川續㫁(酒浸一/兩半)　甘草
　右㕮咀毎服四錢水一盞半薑五片煎至七分去滓
　空心食前温服
陽起石丸　治衝任不交虚寒之極崩中不止變生他
證
　　陽起石(火煆紅别研/令極細二兩)　鹿茸(去毛醋/炙一兩)
　右為細末醋煎艾汁打糯米糊為丸如桐子大每服
　百丸空心食前米飲下
加减四物湯　治室女二七天癸至亦有當時未至而
後至者有卒然暴下淋瀝不止有若崩漏者失血過多
變生諸證悉宜服之
　　川當歸(去蘆酒潤/切焙一兩)　川芎(一/兩)　熟地黄(洗净/一兩)　白
　　芍藥(一/兩)　香附子(炒去毛/一兩半)
　右㕮咀毎服四錢水一盞半生薑五片煎至七分去
　滓食前温服如血色鮮而不止者去熟地黄加生地
　黄煎
　　搐搦
論曰婦人室女有生平無病者一旦忽感手足搐搦之
證痰涎壅塞精神昏憒不省人事醫者徃徃便作癎證
治之非也葢婦女以肝氣為主肝乃血之府庫肝既受
病經候愆期或多或少或閉㫁不通肝宫堙塞隨其虚
實而生病焉婦人多由血虛七情感而生風女子血實
七情感而生熱邪乘四末是以卒然手足搐搦狀類癎
證也治療之法先宜多進蘇合香丸温酒化服以快其
氣俟其甦醒亟用調經之法塞者通之通者調之虛者
與之實者取之婦人宜服白薇丸女子宜服澤蘭丸多
服以病退為期也
白薇丸
　　白薇　紫石英(火煆醋/淬七次)　琥珀(别/研)　白芍藥　桂
　　心(不見/火)　川續㫁(酒/浸)　防風(去/蘆)　山茱萸(取/肉)　當
　　歸(去蘆/酒浸)　栢子仁(炒/)　川烏(炮去/皮尖)　牡丹皮(去木/各一)
　　(兩/)　木香(不見火/半兩)　麝香(別研/半錢)
　右為細末生薑自然汁打米糊為丸如桐子大每服
　七十丸空心食前温酒米飲任下
澤蘭丸
　　當歸(去蘆/酒浸)　澤蘭葉　琥珀(别/研)　羚羊角(鎊别/研)
　　防風(去/蘆)　牡丹皮(去木各/一兩)　麝香(别研/半錢)　安息香
　　(酒煑去浄/砂石半錢)生地黄　赤芍藥(各兩/半)　鐵粉(半/兩)　橘
　　紅(五/錢)
　右為細末煉蜜為丸如桐子大每服七十丸空心食
　前温酒米飲任下
欽定四庫全書
　濟生方卷七　　　　　　宋　嚴用和　編
　　求子
論曰素問云夫天地者萬物之父母也隂陽者血氣之
男女也夫有夫婦則有父子婚姻之後則有生育生育
者人倫之本也且男女之合二情交暢隂血先至陽精
後衝血開裹精隂外陽内隂含陽胎而男形成矣陽精
先至隂血後參精開裹血陽外隂内陽含隂胎而女形
成矣男女婚姻貴乎及時夫婦貴乎强壯則易於受形
也且父少母老生女必羸母壯父衰生男必弱誠有斯
理或男子真精氣不濃婦女血衰而氣旺是謂夫病婦
疹皆使人無子治療之法女子當養血抑氣以减喜怒
男子益腎生精以節嗜欲依方調治隂陽和平則婦人
樂有子矣
抑氣散　治婦人氣盛於血所以無子㝷常頭暈膈滿
體痛怔忡皆可服之香附子乃婦人之仙藥不可謂其
耗氣而勿服(釋繼洪澹寮方云大槩婦人只宜血盛氣/衰所以醫家多為抑陽助隂陽氣隂血)
　　香附子(炒杵净/四兩)　茯神(去/木)　甘草(炙各/一兩)　橘紅(二/兩)
　右為細末每服二錢食前用沸湯服仍兼進紫石英
　丸
陽起石丸　治丈夫真精氣不濃不能施化是以無子
　　陽起石(火煆紅/研極細)　鹿茸(酒蒸/焙)　韭子(炒/)
　　兔絲子(水淘净酒浸末/蒸焙别研細)　天雄(炮去/皮)
　　肉蓯蓉(酒浸各/一兩)　覆盆子(酒/浸)　石斛(去/根)　桑寄生
　　沉香(别/研)　原𧖟蛾(酒/炙)　五味子(各半/兩)
　右為細末酒煮糯米糊為丸如桐子大每服七十丸
　空心鹽湯鹽酒任下
　　姙娠
論曰内經云隂摶陽别謂之有子三部脉浮沉正等無
病者乃知有娠也姙既受矣多病惡阻惡阻者俗諺所
謂惡食是也此由婦人本虚平時喜怒不節當風取冷
中脘宿有痰飲受姙經血既閉飲血相摶氣不宣通遂
致心下憒悶頭暈眼花四肢沉重懈怠惡聞食氣喜食
鹹酸多卧少起甚則吐逆不自勝持理療之法順氣理
血豁痰導水然後安平矣
又論曰姙娠四月六月多苦煩悶按醫經四月受少隂
君火氣以養精六月受少陽相火氣以養氣又有不定
拘此兩月而苦煩悶者由母將理失宜七情傷感心驚
膽怯而然也
論曰懷姙十月形體就成八月合進瘦胎易産之藥今
世多用枳殻散非為不是若胎氣肥實可以服之况枳
殻大能瘦胎胎氣本怯豈宜又瘦之也不若進救生散
安胎益氣令子𦂳小無病易産又且多少穏當
安胎和氣散
　　訶子(麫裹煨/去核)　白术(各一/兩)　陳皮(去/白)　髙良薑(剉/炒)
　　木香(不見/火)　白芍藥　陳米(炒/)　甘草(炙各/半兩)
　右㕮咀每服四錢水一盞半生薑五片煎至七分去
　滓溫服不拘時候忌生冷物
杜仲丸　治姙娠三兩月胎動不安者可預服養胎
　　杜仲(去皮剉薑汁/浸炒去絲)　川續斷(酒浸各/一兩)
　右為細末棗肉煮爛杵和為丸如桐子大每服七十
　丸空心米飲下日二服
如聖散　治胎動腹痛者何蓋胎動腹痛其理不一或
縁飲食冷熱動風毒物或因再交摇動骨節傷犯胞胎
其候多嘔氣不調和或服熱藥太過氣血相半急服順
氣安胎不然變成漏胎則難安矣
　　鯉魚皮　當歸(去蘆/酒浸)　熟地黃(酒/蒸)　阿膠(剉蛤粉炒/成珠子)
　　白芍藥　川芎　川續斷(酒/浸)　甘草(炙各/等分)
　右㕮咀每服四錢水一盞半入苧根少許生薑五片
　煎至七分去滓空心食前溫服
旋覆半夏湯　治姙娠惡阻心下憒悶吐逆不食惡聞
食氣頭暈四肢百節煩痛多卧少起
　　旋覆花(去枝/萼)　芎藭　細辛(洗去/土)　人參
　　甘草(炙半/兩)　半夏(湯泡/七次)　赤茯苓(去/皮)　乾生薑
　　陳皮(去白各/一兩)　當歸(去蘆酒/浸一兩)
　右㕮咀每服四錢水一盞半薑五片煎至七分去滓
　溫服不拘時候
人參半夏丸　治姙娠惡阻病醋心胷中冷腹痛吐逆
不喜飲食
　　半夏(泡七/次)　人參　乾生薑(各半/兩)
　右為細末以生地黄汁浸蒸餅為丸如桐子大每服
　四十丸米飲下不拘時候
縮砂散　治姙娠胃虛氣逆嘔吐不食
　　縮砂仁(不拘/多少)
　右為細末每服二錢入生薑自然汁少許沸湯㸃服
　不拘時候
百合散　治姙娠風熱相交欬𠻳痰多心胷滿悶
　　百合(蒸/)　紫菀茸(洗/)　貝母(去/心)　白芍藥　前胡
　　赤茯苓(去/皮)　桔梗(去蘆炒/各一兩)　甘草(炙半/兩)
　右㕮咀每服四錢水一盞半薑五片煎至八分去滓
溫服不拘時候
消風散　治證同前
　　石膏(煆/)　甘菊花(去枝/梗)　防風(去/蘆)　荆芥穗
　　川羌活(去/蘆)　羚羊角(鎊/)　川芎　大豆黄卷(炒/)
　　當歸(去蘆/酒洗)　白芷(各一/兩)甘草(炙半/兩)
　右㕮咀每服四錢水一盞半入好茶半錢煎至八分
　去滓通口服食後良
芎蘇散　治姙娠外感風寒渾身壯熱眼暈頭旋者何
蓋因風寒客於皮膚傷於榮衞或洗項背或當風取凉
致令頭目昏痛増寒發熱甚至心胷煩悶大抵産前二
命所係不可輕易妄投湯劑感冒之初止宜進芎蘇散
以發散表邪其病自愈
　　紫蘇葉　川芎　白芍藥　白术　麥門冬(去/心)
　　陳皮(去/白)　乾葛(各一/兩)　甘草(炙半/兩)
　右㕮咀每服四錢水一盞半生薑五片蔥白二寸煎
　至八分去滓溫服不拘時候
驅邪散　治姙娠瘧疾蓋榮衞虚弱脾胃不足或感風
寒或傷生冷傳成瘧疾急服驅邪散莫待吐逆見物不
思卒難醫療
　　髙良薑(剉/炒)　白术　草菓仁　橘紅　藿香葉
　　縮砂仁　白茯苓(去皮各/一兩)　甘草(炙半/兩)
　右㕮咀每服四錢水一盞半生薑五片棗一枚煎至
　八分去滓溫服不拘時候
冬葵子散　治姙娠小便不利身重惡寒起則眩暈及
水腫
　　冬葵子(三/錢)　赤茯苓(去皮/二錢)
　右為細末每服三錢米飲調服不拘時候利則住服
　如不通恐是轉胞加髪灰少許神效
麥門冬湯　治子煩(阮霖經驗良方云治/姙娠心驚膽怯煩悶)
　　麥門冬(去/心)　防風　白茯苓(去皮各/一兩)　人參(半/兩)
　右㕮咀每服四錢水一盞半生薑五片入淡竹葉十
　片煎至八分去滓溫服不拘時候
羚羊角散　治姙娠中風頭項强直筋脉攣急言語謇
澀痰涎不消或發搐搦不省人事名曰子癎亦宜服之
(阮霖經騐良方云心支之女/患此正是雪寒之時用此效)
　　羚羊角(鎊/)　川獨活(去/蘆)　酸棗仁(炒去/殻)
　　五加皮(去木各/半錢)　薏苡仁(炒/)　防風(去/蘆)
　　當歸(去蘆/酒浸)　川芎　茯神　杏仁(去皮尖/各四分)
　　木香(不見/火)　甘草(炙各二/分半)
　右㕮咀每服四錢水一盞生薑五片煎至七分去滓
　溫服不拘時候
　　産後(論缺/)
芎歸湯　治大産小産對證加添服餌
　　芎藭　當歸(去蘆/酒浸)
　右等分㕮咀每服三錢水一盞半煎至七分去滓溫
　服不拘時候腹中刺痛加白芍藥口乾煩渴加烏梅
　麥門冬發寒熱加乾薑白芍藥水停心下微嘔逆加
　茯苓生薑虚煩不得眠加人參竹葉大便秘澀加熟
　地黄橘紅杏仁小便不利加車前子腹脇膨脹加厚
　朴血崩不止加香附子欬嗽痰多加紫菀半夏生薑
　腰痛脚痛加牛膝心下疼痛加延胡索惡血不下腰
　腹重痛加牡丹皮
芎藭補中湯　養新血去瘀血補虚扶危
　　乾薑(炮/)　阿膠(剉蛤/粉炒)　芎藭　五味子(各一/兩)
　　黄耆(去蘆蜜/水炙)　當歸(去蘆/酒浸)　白术　赤芍藥(各一/兩)
　　木香(不見/火)　人參　杜仲(去皮/剉炒)　甘草(炙各/半兩)
　右㕮咀每服四錢水一盞半煎至一盞去滓通口服
　不拘時
豬腰子粥　治産後蓐勞發熱
　豬腰子一隻去白膜切作栁葉片少鹽酒拌之先用
　粳米一合入蔥椒煮粥鹽醋調和將腰子鋪盌底用
　熱粥蓋之如作盫生粥狀喫之每日空心作粥極妙
金液丸　治將産忽見横倒者蓋不能忌口恣情多食
五臟氣滯六腑不和胎氣既肥則用力太早胎受驚觸
急用瘦胎金液丸其兒身自順生矣
　　飛生毛(火燒如腋下/毛尤佳半錢)　血餘(無病女人/髪燒炭)
　　公母羊糞(燒灰各/半錢)　竈中心土(一/錢)
　　黒鉛(三錢用小銚子火上鎔投水銀/半錢急攪成砂子傾出細研)　硃砂(半錢/别研)
　右為細末用粽子角為丸如菉豆大遇難産急難以
　倒流水吞下五丸兒身自順正産子母活矣
抵勝湯　治胃受水穀脾主運化生血生氣内濡腑臟
者也因産腑臟暴虚惡露下少敗血乘虛散於脾胃脾
受之而腹脹胃受之則成吐逆亦有惡露過多氣無所
主聚於脾胃脾受之則為腹脹胃受之則吐逆惡露過
多者去澤蘭赤芍藥倍加生薑橘皮
　　赤芍藥　半夏　澤蘭葉　人參　陳皮(各一/分)
　　甘草(一/錢)
　右㕮咀每服一劑用水一碗生薑焙乾半兩煎至半
　碗去滓分三服
　　産後中風
論曰産後中風者蓋因産後傷動血氣勞損經絡腠理
空疎勞役太早風邪乘間而入始則客於皮膚次則入
於筋脉又其次也傳於諸臟隨其諸臟經絡而生病焉
或身體緩急或頑痺不仁或口目不正或奄奄忽忽神
情昏亂乃中風候宜服小續命湯(阮霖經驗良方凡産/後氣血暴虛未得安)
(静血隨氣上迷亂心神氣息欲絶暈悶不知人/口噤手足瘈瘲醫者不識呼為暗風誠為謬矣)
小續命湯　治婦人産後失血中風冒昧不知痛處拘
急不得轉側四肢緩急遺失便利
　　麻黄(去根節煎/掠去沫焙)　桂(去粗/皮)　甘草(炙各/二兩)　人參
　　白术　附子(炮去/皮臍)　防已　芍藥　黄芩(去黒心/各一兩)
　　防風(一兩/半)
　右剉如麻豆大每服五錢匕以水一盞半入生薑三
　片煎取七分去滓溫服
　　産後血崩(方缺/)
論曰産後血崩者蓋因産所下過多血氣暴虛未得平
復或因勞役或因驚怒致血暴崩又有榮衞蠧傷氣衰
血弱亦變崩中若小腹滿痛此為肝經已壞為難治若
小腹脹滿此為内有瘀血未可止之止之非特淋瀝不
已小腹轉加脹滿若小腹脹滿且復芎藭湯及黒龍丹
若小腹不滿急是内無瘀血可服固經丸止之惡熱藥
者進十灰丸亦得
欽定四庫全書
　濟生方卷八　　　　　　宋　嚴用和　編
　　丁瘡(附熱瘡/)
論曰諸瘡莫急於丁瘡有魚眼丁多發於足非神手不
能治也大凡治丁瘡先以披頭針當頭刺之直至患者
知痛處纔引針而出血隨之流則以蟾酥追毒丹納針
孔中仍以紙撚送下使近痛處其上封以乳香膏四膀
腫處敷以烏龍膏或有赤暈敷以解毒散並如前法三
兩日瘡潰㧞去仍覆以乳香膏膿盡生肌並如前法
嵇云有絲瘡證乃丁瘡之類醫若不識便無治法害人
最速其瘡生手足間有黄泡其中或紫黒色即有一條
紅絲迤邐向上而生若至心腹則使昏亂不救其紅絲
或有生三兩條者治法以針横截紅絲所至之處刺之
止使血出以膏藥傅之更不復發動即愈矣此證得於
喜怒不節血氣逆行而生内翰洪舜俞以惡瘡生齶上
久不能治嵇云此名内疳瘡初發如蓮花痔根蔕小而
下垂反大治法以勾刀决斷其根燒鐡器令七八赤烙
之以止血次以雄黄輕粉粉霜香白芷白斂為散敷其
上令病人側卧以槐枝作枕支其牙頰間毋使口合一
兩時許瘡瘢定令病者自便治日得膿便可漸愈若此
證久不治即四邊肉漸成死肌法用槐枝枕支病者牙
毋使得合以小鎌去其惡肉令盡即撒生肌散上仍用
乳香膏䕶之自非飲食時且令病者側卧支其牙頰毋
使口合則津液不衝動瘡藥三日後肌肉漸生纔可令
病人自便無所礙矣洪内翰云此證縁醫家不識則無
治法以至不救良可惜也此證得之作勞氣血虛憊所
至治驗
嵇云治魚眼丁之法先以鍼刺之若痛則瘡根已走矣
用療漏瘡之法以榆皮隨俞穴所往探之榆所不及之
處則針破引榆皮而出再自針穴㝷之若鍼破處病人
自痛血出則是活肌肉矣即于鍼瘡納蟾酥丹覆以乳
香膏再於瘡鍼孔中納蟾酥丹三二粒仍覆以乳香
二黄散　治丁腫
　　雄黄　雌黄(各等/分)
　右為末先用鍼刺四圍及中心醋和塗之
蟾酥丹
　　蟾酥(一/枚)
　右為末以白麵和黄丹丸如麥顆狀鍼破患處以一
　粒内之神妙
灸法　治丁腫灸掌後横紋五指男左女右七壯即瘥
已用得效丁腫灸法雖多然此一法甚驗出於意表也
考嵇治法金大定間有遇異人傳狗寳丹丸得之者以
獻偽主其後嵇事偽朝以外科奉御療將士金瘡有功
金主以金帛賜焉嵇治瘡凡癰疽丁漏惡瘡皆先以狗
寳丸為第一義先投狗寳丸半時次投熱葱粥以助之
厚被蓋覆病者使汗出周浹則毒勢隨汗而解若汗不
出則不可療矣汗罷則瘡之陷者必起散者必聚次以
烏龍膏傅其腫若腫之外有赤暈者則以解毒散傅之
凡傅藥必先自外向裏塗之看正瘡大小凡正瘡之上
並不許加分毫藥毎日隨證服五香連翹湯十竒散菉
豆粉等藥大率以狗寳丸為先以烏龍膏解毒散次之
而服餌之藥則隨脉氣隂陽虚實而用之空心必服加
减八味丸以助元氣俟瘡潰以針决去敗膿訖然後以
乳香膏傅正瘡之上若尚有未盡膿則於膏藥當中直
翦一路以通膿水膿欲盡以生肌散敷瘡口仍以乳香
膏覆之更不須翦破膏藥乳香膏一日一換俟瘡口欲
合即便不加膏藥矣烏龍膏之功在於消腫解毒散之
功在於收暈即不用解毒散而烏龍膏直俟瘡潰敗膿
出盡然後已此其大畧也癰疽之證甚惡多陷下透骨
者服狗寳丸瘡四邊必起依前法用烏龍膏解毒散訖
須用針刀開瘡孔其内已潰爛不復知痛乃納追毒丹
於孔中以速其潰既潰後割去死肌洗以豬蹄湯敷以
生肌散覆以乳香膏又傅之善角散以醋熬為糊貼之
惡肉退去好肉漸生即用搜膿散翠霞散之類袵之若
瘡中毒氣未盡慎勿早斂忌早上生肌之藥縱復平復
必再發其間調理次第臨時制宜將䕶須慎之
狗寳丸　專治癰疽發背附骨疽諸般惡瘡
　　狗寳(一兩生用癩/狗腹中得之)　蟾酥(二/錢)　乳香(别/研)　没藥(别/研)
　　雄黄　􁴖砂　輕粉　麝香　鉛白霜
　　粉霜(别研各/一錢)　金頭蜈蚣(七箇頭尾脚足/炙黄色研如泥)
　　烏金石(即石灰袁州萍鄉/縣有之二錢重)
　　鯉魚膽(七箇乾者用之去/皮臘月者尤佳)
　　狗膽(一箇乾者用之去皮/黒狗者臘月者好)　頭胎孩兒乳(一/合)
　　黄蠟(三/錢)
　右先將頭胎兒乳黄蠟放在銚内文武火化開用前
　藥末和成劑放在甆器内要用旋丸如麻子大兩丸
　如病大三丸用白丁香七箇直者為妙以新汲水化
　開送下狗寳丸腰以下病食前服腰以上病食後服
　如人行三里用熱葱白粥投之即以衣被蓋定汗出
　為度已後只喫𤓰虀白粥常服十竒散留頭四邊以
　烏龍膏貼之
追毒丹　治疽瘡黒陷者先用狗寳丸治次以烏龍膏
收腫散毒去赤暈乃用針刀開瘡納追毒丹使之潰然
後去敗肉排膿隨證治之癰疽丁瘡附骨疽並皆治之
　　巴豆(七粒去皮心不/去油研如泥)　白丁香(一/錢)　雄黄
　　黄丹(各二/錢)　輕粉(一/錢)　加蟾酥尤神速
　右件研和加白麵三錢滴水為丸如麥狀針破瘡納
　之上覆以乳香追出膿血毒物漏瘡四壁死肌不去
　不可治亦以此法追毒去死肌乃養肉斯愈矣疾小
　者用一粒大者加粒數用之
解毒散　去熱腫取赤暈
　　寒水石(二/兩)　龍骨(半/兩)　黄連(去/鬚)　黄蘖(各一/兩)
　　輕粉(一/錢)
　右為細末和雞子清調以雞羽掃瘡上若是熱瘡加
　黄丹半兩
烏龍膏　治一切腫毒癰疽收赤暈
　　木鱉子(去/殻)　半夏(各一/兩)　小粉(四/兩)　草烏(半/兩)
　右於鐡銚内慢火炒令焦為細末出火毒再碾細以
　冷水調敷一日一換
紅膏藥　治軟癰及惡瘡風濕所搏渾身疼痛
　　瀝青　白膠香(各二/錢)　黄蠟
　右於銚内煎化量用麻油三錢許煎濾於水盆中揉
　成劑收之毎用於水内捻作餅子隨瘡大小貼之上
　傅以紙此藥加當歸一兩於内煎令黄色濾去滓於
　水盆内取出藥揉成劑再加乳香末二錢和為乳香
　膏尤佳其加青黛者即名清金膏其加黄丹者即名
　紫金膏皆貨藥者誑人之術其功用一而已矣
生肌散
　　寒水石(二/錢)　黄丹(半/錢)　龍骨(七/錢)　輕粉(一/錢)
　右為細末乾傅上貼以乳香膏
竹茹膏　治黄泡熱瘡
　　真麻油(二/兩)　青木香(二/兩)　青竹茹(一小/團)
　　杏仁(二七粒/去皮尖)
　右藥入麻油内慢火煎令杏仁黄色去滓入松脂研
　半兩熬成膏毎用少許擦瘡上
治頭瘡及諸熱瘡
　先用醋少許和水净洗去痂再用溫水洗裛乾後用
　百草霜細研入膩粉少許生油調塗立愈
　　肺癰
論曰夫肺癰者由風寒之氣内舎於肺其氣結聚所成
也蓋肺為五藏之華蓋其位象天候於皮毛氣之所主
將理失宜勞傷氣血風寒得以乘之蓋寒則生熱風極
亦生熱壅積不散遂成肺癰矣肺癰之狀寸口脉數而
實欬而胷内滿隠隠痛兩胠腫滿咽乾口燥煩悶多渴
時出濁唾腥臭久久吐膿狀如粳米粥者難治有膿而
嘔者不可治嘔膿而止者自愈凡病肺癰脉來短濇者
順浮大者死其色當白而多赤者亦死
桔梗湯　治肺癰心胷氣壅欬嗽膿血心神煩悶咽乾
多渴兩脚腫滿小便赤黄大便多澀
　　桔梗(去/蘆)　貝母(去心/膜)　當歸(去蘆/酒浸)　􁟡􁌸子
　　枳殻(去瓤/麩炒)　薏苡仁(炒/)　桑白皮(蜜水/炙)
　　防已(各一/兩)　甘草節(生/用)　杏仁(去皮尖/麩炒)
　　百合(蒸各/半兩)　黄耆(去蘆一/兩半)
　右㕮咀每服四錢水一盞半生薑五片煎至八分去
　滓溫服不拘時候若大便秘者加大黄小便秘者加
　木通
　　痔
論曰痔凡有五即牡痔牝痔腸痔脉痔血痔是也素問
云困而飽食筋脉横解腸澼為痔多由飲食不節醉飽
無時恣食肥膩久坐濕地情慾耽著久忍大便遂使隂
陽不和闗格壅塞風熱下衝乃成五痔肛門生妒或左
或右或内或外或狀如鼠嬭或形似櫻桃或膿或血或
痒或痛或軟或硬或臖或腫久而不治則成漏矣治之
之法切不可妄用毒藥亦不可輕易割取多致淹滯惟
用稳重湯劑徐徐取效不可不知
黄耆丸　治五痔出血疼痛
　　榼藤子(煨用肉/半兩)　川續斷(酒/浸)　黄耆(去/蘆)　貫衆
　　附子(炮去/皮臍)　黄礬(别/研)　刺蝟皮(燒/灰)　當歸(去蘆/酒浸)
　　阿膠(蛤粉炒/各一兩)　麝香(别研/一字)
　右為細末米糊為丸如桐子大毎服七十丸空心米
　飲下氣壯多熱之人不宜服此
斷紅丸　治陽虛臓腑久而腸風痔疾下血不止或所
下太多面色萎黄日漸羸瘦
　　側栢葉(微炒/黄)　川續斷(酒/浸)　鹿茸(燎去毛/酒煮)
　　附子(炮去/皮臍)　黄耆(去/蘆)　阿膠(剉蛤粉炒/成珠子)
　　當歸(去蘆酒浸/各一兩)　白礬(枯半/兩)
　右為細末醋煮米糊為丸如桐子大毎服七十丸空
　心食前米飲下
蝸牛膏　敷痔有效
　　蝸牛(一/枚)　麝香(三/分)
　右用小砂合子盛蝸牛以麝香糝之次早取汁塗痔
　處
枯礬散　治五痔痒多痛少或膿或脹或漏血不止
　　白礬(枯半/錢)　腦子(一字/别研)
　右為末先用魚腥草煎湯放溫洗痔次用藥少許糝
　患處
蝟皮丸　治五種痔漏
　　豬左足懸蹄(燒灰/存性)　蝟皮(一枚燒/灰存性)
　　黄牛角腮(燒灰/存性)　貫衆　槐角子(炒/)　雷丸
　　雞冠花　槐花(炒/)　油髪灰　黄耆(去/蘆)
　　香白芷　當歸(去蘆/酒浸)　枳殻(去瓤/生用)　𤣥參
　　黄連(去/鬚)　防風(去/蘆)　鼈甲(醋煮各/半兩)　麝香(别研/半錢)
　右為細末米糊為丸如桐子大毎服七十丸加至一
　百丸空心米飲下年髙虛弱寒濕痔疾不宜服之
　　瘻
嵇云澄江治一婦人漏瘡此婦人先於小腹下成一漏
瘡久又於背脊腰下成一瘡嵇以榆枝自背探之乃直
逹於腹前之漏瘡乃兩用追毒丹乳香膏烏龍膏而愈
嵇云癰之根脚淺而濶儻治之遲則有潰爛肌肉之患
若久而不合則多為漏瘡治癰已具於前
嵇云漏瘡當探其深淺渠在北地時有一人害漏瘡於
脇間嵇以榆皮細枝刮去皮取線以綿裹其尖以線牢
繫之以榆皮探瘡中之穴乃自脇而逹於腰在皮膚之
間遂於病者腰間以針决破用追毒丹三粒納於瘡中
三日即潰而脇間之漏遂止其膿悉自腰間針孔中出
膿盡生肌散愈其服狗寳丸敷烏龍膏乳香膏生肌散
並如前法
　　疥
論曰夫疥瘡之為病雖若不害人然亦至難忍矣素問
云諸痛痒瘡皆屬於心多由心氣鬱滯或飲食不節毒
蘊於腸胃發見於皮膚古方有所謂馬疥水疥乾疥濕
疥種類不一生於手足乃至遍體或痛或臖或腫或皮
肉隠嶙或􁗒之凸起或㾦㿔或膿水浸滛治之内則當
理心血祛散風熱外則加以敷洗理無不愈
當歸引子　治心血凝滯内蘊風熱發見皮膚遍身瘡
疥或腫或痒或膿水浸滛或發赤疹㾦㿔
　　當歸(去/蘆)　白芍藥　川芎(各一/兩)　生地黄(洗/)
　　白蒺藜(炒去/尖)　防風(去/蘆)　荆芥穗(各一/兩)
　　何首烏　黄耆(去/蘆)　甘草(炙各/半兩)
　右㕮咀每服四錢水一盞半薑五片煎至八分去滓
　溫服不拘時候
神異膏　治一切瘡疥
　　全蝎(七箇/去毒)　皂角(一錢/剉碎)　巴豆(七箇/去殻)　蛇床末(三/錢)
　　麻油(一/兩)　黄蠟(半/兩)　輕粉(半/字)　雄黄(别研/三錢)
　右先用皂角全蝎巴豆煎油變色去了三味入黄蠟
　化開取出冷處入雄黄蛇床末輕粉和匀成膏先用
　苦參湯溫洗以藥擦瘡疥上
苦參湯
　　苦參　蛇床子　白礬　荆芥穗(各等/分)
　右四味煎湯放溫洗
　　癬
論曰夫癬之為病種状不同古方有所謂乾癬風癬苔
癬之類􁷙疹如錢漸漸滋蔓或痒或痛或圓或斜其中
生蟲搔之有汁此有風濕毒氣與血相摶凝滯而為此
疾也
胡粉散　治一切癬神效
　　胡粉(一/分)　砒(半/分)　硫黄(别研/一分)　班貓(一/枚)　麝香(少/許)
　　蝎稍(七/枚)　雄黄(别研/一分)　大草烏(一箇/生用)
　右為細末先用羊蹄根蘸醋擦動次用藥少許擦患
　處
　　癭瘤
論曰夫癭瘤者多由喜怒不節憂思過度而成斯疾焉
大抵人之氣血循環一身常欲無滯留之患調攝失宜
氣凝血滯為癭為瘤癭者多結於頸項之間瘤者隨氣
凝結於皮肉之中忽然腫起狀如梅李子久則滋長醫
經所謂癭有五種瘤有六證五癭者石癭肉癭筋癭血
癭氣癭是也六瘤者骨瘤脂瘤膿瘤血瘤石瘤肉瘤是
也治療之法五癭不可决破破則膿血崩潰多致夭枉
六瘤者脂瘤可破去脂粉則愈外五證亦不可輕易决
潰慎之慎之
破結散　治石癭氣癭筋癭血癭肉癭等證
　　海藻(洗/)　龍膽　海蛤　通草　昆布(洗/)
　　礬石(枯/)　松蘿(各三/分)麥麴(四/分)　半夏(二分湯/泡七次)
　　貝母(去心/二分)
　右為細末酒服方寸匕日三忌甘草鯽魚豬肉五辛
　菜諸雜等物
昆布丸　治一切癭瘤不問久新
　　昆布(洗/)　海藻(洗/)　小麥(各一兩好/醋煮乾)
　右為細末煉蜜為丸如杏核大毎服一丸食後噙嚥
　　瘰􁏣
論曰夫瘰􁏣之病即九漏是也古方所載名狀不一難
以詳述及其生也多結於項腋之間累累大小無定發
作寒熱膿水潰漏肺主蚍蜉漏心主蠐螬漏膽主浮蛆
漏腎主瘰􁏣漏小腸主轉脉漏原其所自多因寒暑不
調飲食乖節遂致血氣壅結而成
皂子丸　治瘰􁏣滿項不破及結核腫痛者
　　好皂角子(一/升)　𤣥參　連翹仁(各一/兩)
　右用水五升砂鍋内慢火煎水盡為度毎服揀取好
　皂角子軟者三粒食後臨卧時細嚼津下硬者搗爛
　蜜和如榛子大含化半月必差忌酒麫熱毒物
三聖丸　治瘰􁏣
　　丁香(五十/箇)　斑貓(十/箇)　麝香(一錢/别研)
　右為細末用鹽䜴五十粒湯浸研如泥和前藥令匀
　丸如菉豆大每服五七丸食前溫酒下日三服如至
　五七日外覺小便淋瀝是藥之效便加服或便下如
　青筋膜之狀是病之根也忌濕麫魚肉一切動風物
連翹丸　治瘰􁏣結核破或未破者
　　薄荷(新者二觔/裂取汁)　好皂角(一挺水浸去皮裂取汁/已上二味同於銀石器)
　　(内熬/成膏)　青皮(一/兩)　連翹(半/兩)　陳皮(一兩不/去白)
　　皂角子(慢火炮去皮取皂子/仁搗羅為末一兩半)　黒牽牛(一兩半半/生半炒)
　右五味為末用前膏子為丸如桐子大每服三十丸
　煎連翹湯下食後十日見效
　　金瘡
奪命散　治金瘡打損及從髙墜下木石所壓内損瘀
血心腹疼痛大小便不通氣絶欲死
　　紅蛭(用石灰慢火炒/令焦黄色半兩)　大黄(二/兩)　黒牽牛(二/兩)
　右各為細末每服三錢用熱酒調下如人行四五里
　再用熱酒調牽牛末二錢催之須臟腑轉下惡血成
　塊或成片惡血盡即愈
