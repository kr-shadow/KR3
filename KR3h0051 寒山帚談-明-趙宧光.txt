#+TITLE: 寒山帚談-明-趙宧光
#+DATE: 2018-05-12 10:18:03
#+SOURCE: github.com/kanripo/KR3h0051 master c33a3946                
欽定四庫全書　　　　　子部八
　寒山帚談目録　　　　　藝術類一(書畫之屬/)
　　卷上
　　　權輿一(篆書六體分𨽻徒𨽻各一真書正書楷/書署書行書草書狂草凡一十五種合)
　　　　　　(為權/輿篇)
　　　格調二(筆法結構合而為格調篇/)
　　　力學三(字功書法合而為力學篇/)
　　　臨放四(學力麤蹟析而為臨放篇/)
　　卷下
　　　用材五(作法器用合而為用材篇/)
　　　評鑒六(自為一篇/)
　　　法書七(古今名家評鑒析而為法書篇/)
　　　了義八(肯綮神來合而為了義篇/)
　　坿
　　　拾遺(書成後繼出當割屬前條以竢他時/)
　　　寒山金石林甲乙表(帖有専集列目于此/空談無補使知向方)
　　　金石林緒論(前表志傳/)
　　　　(臣/)等謹案寒山帚談二卷附拾遺表論共一
　　　　卷明趙宧光撰宧光字凡夫吳縣人隠居寒
　　　　山之陽因以為號是編本在所撰説文長箋
　　　　中而析出别行者長箋穿鑿附㑹且引據踈
　　　　舛頗為小學家所譏而篆文筆法則頗有偏
　　　　長故此編尤為後人所重上卷四目曰權輿
　　　　論一十五種書也曰格調論筆法結搆也曰
　　　　力學論字功書法也曰臨放則力學之餘緒
　　　　析而為篇者也下卷四目曰用材論筆墨硯
　　　　紙及運用法也曰評鑒論辨識之淺深也曰
　　　　法書論古帖也曰了義論書家秘諦也其拾
　　　　遺則闡發未盡之意各注某條補某篇字而
　　　　以金石林甲乙表及緒論終焉曰帚談者蓋
　　　　取家有敝帚享之千金意耳乾隆四十二年
　　　　五月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官　(臣/)　陸　費　墀
欽定四庫全書
　寒山帚談卷上
　　　　　　　　　　　　明　趙宧光　撰
　　權輿一
帚談有權輿有了義權輿不嫌其淺易貴直而簡了義
不嫌其深尅貴婉而𤣥
文字古法子母相生集多成體不必構合而各自成像
故分合皆冝其法不𫝊要非中古可及世降而為篆曰
大曰小曰繆從一法生負抱俯仰構結不離猶之地天
否泰隂陽溷合莫可分坼其法若存若亡亦非後世可
及再變而為徒𨽻縱逸為體波折為用體用相乖跳躑
飛動以過為徳而書道衰矣其法揣摸成體或得或失
三變而為真書偏側為體挑剔為用本來形義蕩然烏
有書道絶矣其法恣為妍媚舉世自好古今皆是也四
變而為稿草書就勢為體放逸為用取影忘真時露根
氐除是惡俗野狐名家者流未必無合道在宇宙無往
不復書家習一忘多明大昧小是未握其機耳
書法毎云學書先學篆𨽻而後真草又云作字須略知
篆勢能使落筆不庸是故文字從規榘準繩中來(原闕/)
　
　
　
　
　
　
縣箴戈拂挑剔出于栁葉倒䪥至于坿體搆結則十九
不用矣若辵之在闥走之在䞿寸之在寺韋之在圍或
之在國必須就簡結束若仍用獨體之法便不是書俗
眼似媚難逃識者
一于真字无情一于草字無性一于篆乏流盼一于𨽻
失根據篆𨽻之于真草亦然
字之横直波折必有來歴書家漫然寫去未始不快雖
然終是糊人耳目因形得篆因篆得𨽻因𨽻得真行稿
草便是頂門上箴無所不達且易為力力簡功多莫此
為便不知者反視為難正是不得其道無門可入求是
門者不必求人何代法書書法不洞開無隠乎人自不
求就此周行耳
真書不師篆古行草不師章分如人食粟衣絲而不知
蠶繭禾苖所出也晉唐名帖每有竒鉤怪引轉盼非常
之文未始不疑其闕誤及觀古跡宛然恍遇回視前日
都成夢幻
書法止言真書須粗知篆體余則以為豈惟真之取篆
即篆𨽻不得真草不成名家常謂一法不通儒者所恥
若一體不通亦書家所恥也篆無𨽻法不得飛白無草
法不得古雅無斯法不得嚴肅一篆如此展轉可推但
篆之集美可以言粗若諸體法篆粗則浮淺蒙莊言毎
至于族吾見其難為時俗之書常逢顛躓者正以不知
篆法即知亦或粗耳
學法書必不可先學下品軌轍古人云法上僅中淺言之
也至其實際要知中由上出下由中來不師其師而師其
徒謬審矣愚極矣故凡學大篆必籀鼓小篆必斯碑古𨽻
必鍾太尉行草必王右軍徒𨽻必歐虞諸公之書從此參
求古今名跡而後可真楷不取鍾王者小字無佳帖從唐
求晉不得巳耳非畫于唐也不得佳帖而漫然好古取其
敗處臨摹徒資識者一粲不從上來學者竟不自知
篆法常談鐵畫銀鉤畫易解鉤難明唐宋而下骨力柔弱
者此語蔽之也篆之宛轉處宜匀者無論矣其不必匀者
㑹須迭蕩頓挫始有筆意近見䥴工改而相配便不成觀
此意與行草過脈處著意于筆鋒之說相類然似是而非
篆筆主到行草不必到篆是實體草是意興故不侔也
陽冰伯琦各自名家惜其骨俗時限之也陽冰可取處少
而去古近伯琦可取處多而去古逺近顧取少者珠玉在
側也逺顧取多者時媚繼出也故曰時限之也何謂近曰
圜何謂逺曰方篆法圜不法方以定二公優劣或謂三
代遺文世多有之未始以圜為法是不然論篆不論三
代三代何書乎古文非一法可定篆則中古一法而巳
今之俗人去真草𨽻書而外通溷稱篆此為可笑耳請
别名號而後可與言實體不然夢中說夢何時醒乎
𨽻書以鍾元常為法盡閱漢碑博采唐𨽻游戲章草以
及國朝名家國朝𨽻書直接漢法未可輕也
徒𨽻書挑剔波折故不可廢然但作帶筆引鋒不可倚
為結構作用世俗不知致力于此便不是書名家作字
挑踢波折有無一致俗書則不然去此便覺闕欠一肢
者然是即奴書也世𫝊高祖皇帝憎國學門題額右贅
挑剔而罪中書郎以為塞我賢路命左右去之即未必
果然果然則正合書法之妙天縱大聖言為師範俗人
不知巳矣以書名世者代不乏人都未及此何耶
真書挑剔多不如少少不如無至若内有字則外必渻
如門囗之類下有字則上必渻如木水之類即使帶筆
只宜行草真書務于潔淨精㣲省一筆一筆功省一曲
一曲功晉人斜拂上存古意下啟唐宋而下俗骨智者
見之益其智愚者見之増其愚好而知惡斯為善學
真書雖各有所取總之一門古今推鍾王二家二家無
佳帖須閱後世趣步二家者以求二家閫奥而後可虞
得其正鋒歐得其結搆智永得其圓而體俗孟頫得其
活而骨柔仲温學而未成伯幾成而未至一皆病多于
藥勿中其毒
徒𨽻獨推鍾王須知二人不可及處元常骨力去古未
遠所以不失根原逸少韻度㑹逢其時所以得其遒邁
放真楷書必遵虞歐方為正法論麤跡虞得一筆法歐
得一字法語其妙則虞結在肺腑歐結在肢節大不侔
也虞専内略外歐事外失内故俗眼左虞右歐正自不
然
今之徒𨽻書不特抑左揚右諸偏側為不典即上下半
體名家法書中十九上半居左下半偏右以為竒逸前
字如此後字改轍以為多能單畫必作波折衆畫必相
變更以為竒妙一畫兩端粗細異態一㸃首尾轉折逞
妍本來字義蔑如也如此作字可謂不真不正而乃通
稱之為真書正書加之美名謂之端楷義將何出惟徒
𨽻之名為適宜法由分𨽻習成且以便俗
虞世南妙在正鋒而結構未妥歐陽詢妙在結構而鋒
鍔多側歐出于虞故得其貌如青藍失其髓同蒼素至
小歐書濫觴迺公者也
書法云不曰畫而曰勒者策起畫終勒有力量也余謂
此言尚未及指出要領凡執筆在手十九不能全直斜
倚于右坦向于後者皆是後人習俗之短不策而畫鋒
必向前不能全正策者為正鋒也為蔵鋒也所謂如鑽
畫沙如屋漏痕是也此因病投藥不可謂正法李北海
米襄陽諸人用筆求正是以畫必擔子竪必挺胷此又
因藥成病賢者之過也好而知惡惡而知美三人我師
作字先後筆余有楷法貫珠(詳于長箋百/七十六卷)偶見唐宋諸
帖中作變字因更及之凡名家書分體合體各自成形
是以善書者十九可離可合其不可合者乃破體格也
變字從言從絲正法也上畫覆絲則破體也正法中起
言完而及絲無論矣破體亦言完及絲人不知也凡三
結字必中完及傍如亦興等字之類變字則先㸃畫次
二次口次左糸次右糸攴仍為殿正破雖殊先後不異
若誤以為作言而先伸其上以竢兩糸補之者書法不
然也淺生常談用則不誤問則不知余則以為謂之不
知勢必有誤其不誤者偶中耳非所願聞也于不誤中
辨其有誤期在明此法不在明此字法明則字必明以
一字明多字一法明多法可也否則不特不知變字先
後之敘亦復不知言字離合失所之差一字渾則多字
渾一法渾則多法渾矣
欲作署書先想一字體裁得所以至多字體裁得所然
後拈筆落中筆時即作全體想落左筆意在右落右筆
意在左上下同之
署書須覃思乃佳故雜念不得泛寫數十額中未免有
神遇然未可以為常也求書者未解乎此枉費紙筆㸃
汚軒居人自取之于我何有哉鮮于太常云僅免違命
之責云尒未必謙退乃實語者
署額配合同結者無論矣異結者須于格外致思别出
一調方能如法此未可以言語盡須數四比量此特聊
及其糟粕
小楷不愧大字大字不愧署額始可與言書法行草不
離真楷真楷不離篆籀始可與言書學畫不可作㸃㸃
可以作畫故曰小楷不愧大字大字不愧署額宜挑剔
處可以省無挑剔處不可贅故曰行草不離真楷真楷
不離篆籀
文字原流久矣名家作法頗多集美故是書家能事若
未有所得馳向多門徒滋識者訕誚不成書也㑹須甄
别認定趣向寓目皆師所謂多多益善非狂走者同年
而語也若渾渾從事東看則西南觀成北不成文矣俗
人之言不過曰真草𨽻篆自謂盡于此矣此大可笑真
書中一曰正書如歐虞顔以及後世姜蔣二沈之類一
曰楷書如右軍黄庭樂毅論東方贊之類一曰蠅頭書
如麻姑壇文氏文賦之類一曰署書如蒼龍白虎之類
此法不𫝊而流落後世帶草則徐武功得之方正則官
家中祕郎得之然俗不堪齒矣一曰行楷如季直表丙
舍帖曹娥碑蘭亭帖之類已上五種世俗通謂之真書
天地懸絶
草書中亦曰行楷如二王諸帖之稍真者十當八九僧
懐仁等所集聖教興福孔廟碑之類唐人所稱入院體
者是也一曰行草如二王帖中稍縱體孫過庭書譜之
類皆是也一曰章草如章帝辰宿列張帖索靖出師表
二王帖中章草法帖皆是也一曰稿草書或真或行或
草大小疏宻隨宜如顔平原坐位祭侄二帖是也一曰
狂草如張芝張旭懐素諸帖是也已上五種通稱草書
亦有分矣
𨽻書中一曰飛白篆法將變正側雜出燥潤相宣故曰
飛曰白後世失𫝊飛而不白者似𨽻白而不飛者似篆
皆飛白之流别也一曰分𨽻𨽻法初成十一蹈篆但用
筆背分與篆分途矣一曰漢𨽻如鍾元常諸帖之類此
𨽻書之最也一曰唐𨽻視漢似古而體稍不雅然法度
實偹取裁可也一曰徒𨽻六朝諸碑文多作此字絶似
童子初執筆不成文者然時有古色披沙揀金往往見
寶不可盡廢近代𨽻書頗謂淳雅然皆倚真書為骨而
遙想漢法為之雖無徒𨽻之短然竝近于真書亦其流
也巳上五種通謂之隸意亦溷溷
古人興到作飛白書是以白而不飛者有之飛而不白
者有之書法云飛白不𫝊者謂不必𫝊可必不𫝊不可
韋氏蕭氏有解于此惜各守其偏耳雖然二子可言者
非若求之驪黄而内之徒將字字求飛畫畫求白渾身
是假古意蕩然此正飛白不𫝊矣
作飛白書當有餘地無餘墨當有餘情無餘形
篆書之名尤為渾亂自周太史籀始立篆名秦相效作
謂之小篆因秦書通行遂但以籀稱大篆亦已贅矣何
乃無古無今槩呼作篆可怪也已籀而前但可以時代
名如古文夏書商書之類籀而後槩呼作篆可也何也
籕斯為後人趨步指歸莫能出其圍範即不得徧討古
昔聊識其可摹者如左一曰古文始于象形迄于夏商
代非一人人非一體但可作文字未可合篇章也二曰
琱戈文彫蟲篆刻尚文之作多不可解亦難以下筆漢
章或稍一見之亦未甚一律也一曰籀篆詛楚文鍾鼎
識及嘯堂録以至楊氏書統所載及古篆諸韻取其合
于許氏所取作籀書者采焉一曰大篆石鼓文是也一
曰小篆繹山㑹稽諸碑是也從此流𫝊變而弱者一曰
繆篆唐宋元諸人如李陽冰僧夢英以至我明程南雲
李東陽文氏父子諸人是也變而彊者一曰玉箸篆如
勝國周伯竒之類是也任筆成文者一曰飛白篆貌𨽻
骨雜用古今之法勉作草篆為器所使自我作之不得
不然也一曰刻符秦漢紅文印章用之其前此任字畧
章者璽書諸文皆是也一曰摹印漢白文印用之後此
章不攝字者六代而下皆是也巳上十種世俗通呼作
篆失之逺矣因俗解釋聊采二十五種有心此道取為
法式思過半矣
學楷須先學圖字大口小口廣袤隨宜尌得是畫得是
轉得是折得是方合楷字如以一㸃當小尌一捺當小
畫又以一鉤一鏑當轉摺者皆市井小兒記帳體也何
以謂之楷乎楷者端正之稱其原雖出于徒𨽻至小楷
則又從粗入細返俗還雅故命之嘉名法具名中可以
想見
行書之帶筆乃其過脈處鋒勢與本文必有節奏其字
始有骨力若其渾去不分者狂草則可不然敗筆也名
家作字但宁念本文其鋒勢引帶無意得之不知者先
已宁意引帶何暇分出本文是以渾渾失之逺矣即有
意分出意又雜亂臨放法書至有引帶諸字直臨本文
勿臨帶筆本文成熟帶筆自隨隨正文出自然節奏此
臨放要訣不可不知
學行草須審古人引勢來歴方得不謬若但依曲效直
不問創法所自勢必以譌𫝊譌一字字畫成花押數𫝊
之後不知筆畫為何物求來歴如何不得于真求之篆
𨽻篆𨽻又異多從章草章草則雜用古文竒字如亓□
之類因古今通行不知其怪耳否則佳□不分左右一
致其可乎能解乎此方能理㑹粗識篆義之語
晉人行草不多引鋒前引則後必斷前斷則後可引一
字數斷者有之後世狂草渾身纒以絲索或連篇數字
不絶者謂之精練可耳不成雅道也淳化帖第六卷首
行蹈此失其偽可知至若懸鍼用之絶少後世妄書一
篇數見者不特非法望之可憎
行草書中引筆作實而重用者偶然失所可也若本體
作引而輕拂者漫興敗筆矣未可也果能意到必無此
失世之皮相者去彼取此此何以故後失近乎輕清前
失入于重濁重濁乃書中大病如是取裁未為非是但
須甄别功過方為賞識
草書須剛柔相濟乃得佳直則剛曲則柔折則剛轉則
柔輕重捺筆則剛首尾匀裊則柔曲直轉折易見輕重
首尾難知主客分明心手聴令矣字形實體主也顧瞻
引帶客也客過重可主過輕不可
懐素自敘妙在骨力是以人不可到若但取狂蕩真野
狐矣
學章草書多入粗俗險怪諸惡道然草書之所必由也
作草祖章便無苦氣挑剔最忌苦氣稍用章法此病自
逺
書體流𫝊法非一代代非一人然徒擁其名而不見其
形者衆也所可遵者常取十體欲箸其妙疏之下方(詳/子)
(母原刻在長箋第九十六卷因/欲廢彼重録于此似為重出)
一曰古文本來之形非古非今不必始亏(于/渻)何代襐其
形佀(似/俗)䢒逪(錯/異)成文世用者雖今亦存不用者雖古亦
略㫄(旁/)□(搜/)竒形異狀必有所據始可下筆或金石糢
糊𫝊寫舛謬乃得以意正之雖未成書而篆從此出各
體具在不加强詥(合/)隨小大任方圜(圓/非)匠意為之後人
取其一文定為法度矯衆文而協同之始有篇章結構
此文字之本原不可廢也
二曰古篆三代之書晛(現/俗)于金石銘識不能多有所攷
魖襐(象/渻)因篆而成形實襐因篆而廢形篆者𫝊也𫝊物
理㠯(以/)至無窮也歬此未始有篆其名其義至是始立
嘫(然/異)體裁異同竹帛興革無法不具世或逑(求/異)鍾鼎于
一律則知大謬有坿(附/非)義而成文者有捨義而成文者
夏商延于襐形周末瀸(漸/借)于大篆今所取者謂之古篆
若琱戈文之類雖不盡出于聖人之手相當文晟(盛/非)之
時賞鑑家有謂蛟脚鵠頭定為夏書是矣軌度典麗
即未必古始斷非後及籀(籀/譌)斯􁁜(由/俗)來結構􁁜立惜不
多見有遺恨焉采其􁒼(散/異)晛彛器者録之聊葡(備/異)古法
云耳
三曰大篆石皷十章相𫝊史籀作宣王獵碣或謂秦穆
公時文雖無定據必非秦下可及即詞藻亦豈後世可
攷□(漢/譌)無篆則又去之更逺過此則益不能窺其門户
其周季書無疑纍代播遷剥蝕殆半後大為寶重世宔
(主/渻)有以金闐(填/借)其文者為人剔金棄石或遭杵臼之戹
(厄/譌)或經修斲之異剥落之餘猶有不易者在信體結構
自成篇章小大正欹不律而詥至若鉤引紛□(披/譌)作輕
雲卷舒依倚磊落如危巖乍闕􁚹(施/異)用無定方立傍有
成法圜不致規方不致榘可摸者僅三百餘言賴歬人
釋文能補其缺遂為書家指歸
四曰小篆秦斯為古今宗匠一㸃一畫榘度不苟聿遒
聿轉冠冕渾成藏妍婧于􁀙(墣/俗)茂寄權巧于端莊乍宻
乍疏或隠或顯負抱向背頫仰□承任其所之莫不中
律大篆□(敦/渻)而圜骨而逸小篆柔而方剛而和筋骨而
蔵端楷籀則簡摍(縮/異)斯乃舒盈書法至此無以加矣唐
李陽冰(凝/緟)䙷(得/贅)大篆之圜而弱于骨䙷小篆之柔而緩
于筋後世莫不􁁜此而出各就偏長别立門户及野火
煨㶳(燼/俗)之後泰山繹碑可榻者二十餘言世有徐鉉摹
本而先秦之文僅存百一矣反為所掩也
五曰繆篆陽冰獨步縉雲廟碑可為槩代冠冕若謙卦
强作遂入惡道其自許云李斯之後直至老夫因五百
年是􁍛絶響□人獨印章擅美而篆書無聞襍王襍霸
刀筆如之古篆𨽻真一皆采摘闐滿為式是其用心昔
人刻符填篆用于婚媾契書以革盜偽非漳(淳/渻)古之作
也
六曰竒篆采擇雜體就簡避繁趨逸去拙其本來之形
與夫纍代之制皆不泥也格借玉筯體間碧落情雜鐘
鼎􁍛(勢/俗)分八分㸃畫以大篆為宗溊(波/譌)折以真草託□
(蹟/渻)規榘繩墨終束于斯昔之文字因脚引􁄗(垂/異)今此竒
篆因􁄗引脚書法之變此大謬也所尚者簡絜飛動妍
態取容舉世尚竒去徦取此從兹而降好古之士銳其
􁄗而為懸鍼注其􁄗而為􁄗露縱其􁄗而為栁葉收其
􁄗而為倒䪥(薤/俗)頓而為科斗折而為蜩蟲蹲墨為芝英
枯筆為飛白龍蛇雲鳥轉宿偃波此其濫觴也而莫知
其所􁁜師昔存其名迹則莫攷效顰臆說書法外道翰
墨之戹
七曰分𨽻八分□𨽻㪉(合/渻)而為之也篆籀相向成文分
𨽻背盭(戾/異)各分其􁍛波折􁁉(左/非)又(右/非)其形結屈鉤連篆勢
有轉無折𨽻筆有折無轉分則兼之杜甫聫偁(稱/異)八分
小篆故知八分猶雜篆體後世因是以小篆為八分曲
說有以為損大篆十分之二為小篆者今按小篆茂宻
而大篆簡㑥(易/借)其謬不辨而明今隸宗匠鍾元常八分
之□(省/渻)便而真書之效古者古𨽻出于篆今𨽻依乎真
漢孔安國以𨽻冩籀謂之𨽻古唐明皇不喜古文凡不
詥開元文字謂之野書于是後人䍐(罕/譌)覩歬(前/非)人之蹟
一變曰􁜜(徒/同)𨽻再變曰草𨽻人自為之無論也上不足
攷古下不詥時王聊㪉(合/渻)為一說分不駭族𨽻不蹈時
以續古今脈絡可耳嘫今之真書多有取是改作者若
分𨽻之波折真書變而為曲直若分𨽻之起伏真書變
而為撆拂鄭樵謂篆通𨽻僻篆巧𨽻拙真書則猶其流
之逾深也
八曰真書近代時書而國朝之所通行古文􁝕(邈/俗)逺小
學不興無學者蹈俗忘本稍通者束義背時古今意義
恒同蹊徑每異譬之三代文不䙷與秦漢詥漢魏詩不
得與近體合佛老莊騷餖飣入公車掌故家語􁜜為知
者噴飯今擬古詞肖而不奪此學彼行似而莫迻(移/異)時
王之制何得已(巳/譌)見妄為變更若用古體作今書不堪
眩世􁜜足自惑不特義不可行而埶亦難達但俗書之
最謬者與夫世俗之固加偏傍者所當正耳一㠯(以/俗)正
俗一以革古而悉協于時中真書是也
九曰草書起于□國天下有事急就為之或起草它(他/俗)
簡嘫後正書皆不暇致詳而作漢人遂以名家杜度鍾
張飛颺俊逸其圜轉得于篆籀波折得于分𨽻簡而有
合不大相離上古結繩而治刻契而與丶(拄/俗)識而尣(别/借)
剖竹而官粗蹟之于文故無足重奚以草之去古為異
乎故文以達詞詞以達志草書雖去古而可達古文且
有真未必合草未必離如隹佳等字古草皆合真書有
愧矣草鹿首岐草山虛下夜前􁄗乍草正真譌乃至臼
(旧/)□(年/)驅(駈/)窻(窓/)稱(秤/)樂(樂/)兩(刃/)盡(尽/)翻草書以成俗
體無以下筆豈草之辠乎
篆書一筆不得杜僎而字字皆可變化徒𨽻俗體雜陳
而一筆不可轉移何也古者萬國人自為法變是其本
分耳至于後世作者不興同文有禁所謂依樣胡盧者
非邪此亦人之大不幸矣
　　格調二
夫物有格調文章以體制為格音響為調文字以體法
為格鋒勢為調格不古則時俗調不韻則獷野故籀鼓
斯碑鼎彛銘識若鍾之𨽻索之章張之草王之行虞歐
之真楷皆上格也若蔵鋒運肘波折顧盼畫之平竪之
正㸃之活鉤之和撇拂之相生挑剔之相顧皆逸調也
作字三法一用筆二結構三知趨向用筆欲其有起止
無圭角結構欲其有節奏無斧鑿趨向欲其有規榘無
固執
能結構不能用筆猶得成體若但知用筆不知結構全
不成形矣俗人取筆不取結構盲相師也用筆取虞結
構取歐虞先歐後結構易更用筆難革此筆一誤廢盡
心力
學用筆法能作一畫學結構法能作二畫三畫已上可
類推也不然千萬畫無一畫之幾乎道千萬字無一字
之幾乎道始而鹵莽作字稍聞此道則見筆筆掘勥不
和字字畸衺不合纔覺甚難始是進徳未難即易不足
與言
凡用筆如聚材結構如堂構用筆如樹結構如林用筆
為體結構為用用筆如皃結構如容用筆為情結構為
性用筆如皮膚結構如筋骨用筆如四肢百骸結構如
全體形皃用筆如三十二相結構如八十隨好用筆如
飲食結構如衣裳用筆如善書結構如能文
用筆結構二法取大字帖指示以顯小字帖之閫奥取
真蹟帖以臨墨本帖之懸殊取古善刻參按以辨翻摹
之脫失取學人自書逐字逐筆褒彈得失以便趨避軌
範如是教誨未有不于俄頃間爽然自失轉暗為明轉
無為有轉妄為真轉愚為慧者矣若教工刻字亦須此
法
近代時俗書獨事運筆取妍媚不知結構為何物總獵
時名識者不取正如畫像者但描顔面身相容態則他
人也畫花者但描須瓣枝榦扶疏則異木也尚可稱能
畫乎
字體有從中及傍者如興水字之類有從傍及中者如
中國之類從中須宁念全體然後下筆從傍則轉移其
念凡作左宁念在右凡作右宁念在左凡作㸃綴收鋒
又宁念全體此上乘也若宁念在闕漏處此下乘也任
意完結者不成書矣
字全在流行照顧勿得失粘有去無來謂之􁇟有來無
去謂之贅􁇟之失生贅之失俗生可熟俗不可醫
正鋒不難于横畫而難于尌畫不難于右拂而難于左
撆不難于㸃畫而難于轉摺試觀傭書小吏偃筆側頭
即使作前所易直易從耳設令求前所難一筆不成文
也以此法考歐率更則知全是側鋒其横畫之正者乃
偶合耳或以為正側兼用觀者忽之
凡正側鋒横正尌側巳非佳書近代此道茫昧横􁎫皆
側依然作大名士世無人耳悲夫毋論字畫惡劣即作
書時横側尌側必其手腕筆札一皆臬兀不安而後得
成此字乎習而弗詧亦勞止矣一日有知愧恨何巳
㸃畫不得著粗氣運轉不得著俗氣挑剔不得有苦氣
顧盼不得有稺氣引帶不得有雜氣永蘇諸人不能無
俗米黄諸人不能無粗不妨各自名家但苦稺雜亂不
足道也
字必取筋骨自詛楚而下無筋自石鼓而下無骨獨秦
斯能蔵筋骨于皮相間過此而往此道𫝊于徒𨽻中唐
陽冰自謂直至老夫今日而在必生媿怍
字法故多不出用筆結構體裁顧盼四者之外無他能
也至若筋骨在學力功夫逸鋒在意興去就唐人尚功
晉人任逸自此而往不可求其端倪矣何謂用筆正鋒
起伏下筆有意是也何謂結構疏宻得宜聫絡排偶是
也何謂體裁格制裁益不拘繩纆是也何謂顧盼左右
上下往來有情是也何謂筋骨强弱得所和而不乖是
也何謂逸鋒烏衣子弟翩翩爽爽到處有致是也
字有四法曰骨曰脈曰格曰調方圓肥瘦我自能主謂
之骨緩急從意流轉不窮謂之脈取法乎上不蹈時俗
謂之格情游物外不囿法中謂之調字有四病曰拘曰
稺曰俗曰野為法所繫謂之拘為筆所使謂之稺為墨
所使謂之俗為手所使謂之野
筆法尚圓過圓則弱而無骨體裁尚方過方則剛而不
韻筆圓而用方謂之遒體方而用圓謂之逸逸近于媚
遒近于疏媚則俗疏則野惟媚與疏即未入惡道亦野
俗之濫觴乎預防其流毒斯不為魔中
書法云㸃不變謂之布棊畫不變謂之布算正有不必
拘者如歐氏作飛字四㸃如一作靈字八㸃無差以至
結構對偶畫畫未嘗改易而亦未始不善若虞氏作書
字則上二畫下三畫俱平中三畫抑左揚右便符前法
此有得于王氏作三字則二畫相從下畫别出作佳字
其左圭上如土下如重㸃或上畫先作中二聫緜此下
畫仰承之法也故知各有所取無往不善除是無學不
可與言虞歐師徒也故比量說之
真草雖竝有挑剔大半從飛白得之或引帶過脈無一
筆虚設虚設可巳可巳不巳已非高格至若世俗稺筆
全然借挑剔以補其闕漏即不能除謂之救藥可耳若
惟此是務未是書也
筆發于上意先在下字起于左心先在右假如真書草
頭作萑草襝其足穴頭作邃遂束其首篆書水傍作滿
水讓右兩水傍作江水浸右工心意不先何以措置故
曰胷中具箇完字難者曰江滿竝出將異結乎通篇章
法古今不然也曰此中最難須全然煅煉一翻自有箇
生息苟不諸體備具涵漾于胷中者未可輕議也莊周
云每至于簇見其難為其間必有游刃之地滿志蔵刀
故曰得意
結構名義不可不分負抱聫絡者結也疏謐縱横者構
也學書從用筆來先得結法從措意來先得構法構為
筋骨結為卩(節/異)□(音/奏)有結無構字則不立有構無結字
則不圓結構兼至近之矣尚無腴也故濟以運筆運筆
晉人為最晉必王王必羲義别詳之
運筆者一畫中之結構也低卬巨細是其構起伏顯謐
是其結書家不學而熟之者亦能結學而未熟者但能
構構為意念結為情性有結無構則習俗有構無結則
粗疏粗俗都捐近之矣然無韻也㑹須師古師古晉人
為最羲之故善又須去其似是而非者黄米諸家辨之
詳矣
字之左右相對體或打圍字下左筆時可縱情落墨下
右筆時則毫不得縱全要顧左凡舒斂曲直圓銳肥膌
一一照應始無後悔否則敗矣
筆鋒引帶如詞章中過文雖然似是而非也筆鋒乃無
中生有本是虚器過文全篇脈絡去此離矣是則實語
者
用筆品藻古人亦云詳矣但多昧于結構破體二法晉
人結構囿于情唐人結構囿于法以法顯情其義斯顯
情為法縳皆桎梏也勿論可矣破體有篆破真不破有
真破篆不破有篆真俱破有可破不可破有有義之破
有無義之破不必破者勿論可也世謬以筆法為結構
或呼野狐怪俗之書為破體者皆不知書法名義者也
名義尚昧書道何有哉因取同部結構有異者著之于
篇若風衣人心水草火手木肉頁黒十二部字竝左右
上下内外頫仰真篆全渻正破古俗因勢取裁其法不
定不定為法翻合書法
字須結束不可渙散須自然不可勉然各自成像而結
束者自然也曲直避讓而結束者勉然也若夫交錯紛
拏而結束者妖衺野狐無足道也
法書在在成形全有全結半有半結偶有偶結獨有獨
結大令不逮乃公是以求妍于成字之後識者彈之雖
然要知大令受病何處多中于破體一門耳作破體時
全以諸體㑹成一局方可下筆若隨意綳補却不是書
正體法畧不相渉破體則相為依倚若似破不破又非
正體猶之堪輿家言欲過不過大凶宅相
一字諸畫當粘者勿斷當斷者勿粘當斷而粘則固當
粘而斷則離逐字推敲其意自出當斷竟斷如歐顔諸
家作正書乃及等字上鉤作一筆下鉤别起是也當粘
竟粘如作光先等字下撆之首直從上畫之末拂出是
也若疑惑不決全無主意便不是書
置于竹帛謂之書書成而後行欵具行整而後結構章
法森然不紊矣前此不然也一字結構謂之字法前言
議之詳矣通篇結構謂之章法譬之白曰二字為行列
則白首出之局外田甲二字為行列則甲垂出之局外
主甲二字為行列則首足皆出摹印濶邊特設此格是
也即摹印家多不解此況書家乎
書法昧在結構獨體結構難在疏合體結構難在宻疏
欲不見其單弱宻欲不見其雜亂始置疏法先言其宻
衆文合字文自成形字自成像小聚大聚少聚多聚各
得其所難其聚者用破體法如隨游悠嵗冥衆左右之
類至若特為改作者勢不得不然也如水人草手豈能
上下四傍不變形體乎但不必變者而固欲從俗此可
憎耳
方結者從其方不可方者垂其脚如十中卄之類左右
適均者從其峙不可峙者上下出如節斯虧群之類上
下適均者勿避其整苟可避者以一畫擔之如臺耊之
類
三合竝列者一為傍二為合如識謝抑滌之類左右同
體者中立而附耳如斑讎嚻䜌之類
字之結構絶似詞家之對偶有可以正對有可以借對
有可以影䠶對有可以走馬對泥于形似則質而不文
専于影䠶則巫而不重近體似真書古詞以篆籀于篆
之中近體似小篆古詞似大篆近體儗合而時或不合
古詞儗散而時或不散近體合以形古詞合以意
偏傍勢變豈惟徒𨽻篆亦有法由古生今法如是故風
部門部所領諸字詳于他簡此不更贅是以字之結構
無處不有姑舉其多者為法如篆之門部楷之風部一
皆隨在變體若拘于一律是則不知書者别詳字法𠢐
㪉(長箋一百/七十六卷)文多不具録
作大字如小字書法恒言之矣作小字如大字古今未
之及也作大如小謂用筆作小如大謂結構用筆有不
學而能者矣亦有困學而不能者矣至若結構不學必
不能學必能之能解乎此未有不知書者不解乎此未
有可與言書者
字之結構如几席間排設燕享之具右羮左食竝不失
欵即罷而行撤一盂一鼎亦皆法器各自成像可陳可
列非若後世俗書如傭奴聚食逺望亦似豐盈近之則
見杯盤狼籍不成雅觀至若破缶缺盆折几殘凳苟失
支撑倚箸幾何而不倒仆哉端人過之掩鼻走矣見其
不成享也
作字有難于結構者一為學力不到一為平方正直塵
腐之魔膠固胷膈間平直故是正法其勢有不得平直
者不可以此拘拘也即可以平直而不成文章者亦不
可以是拘拘也乍滿乍闕讓左讓右或齊首斂足或齊
足空首或上下俱空無所不宜一字務于成文一篇務
于成章可矣何謂文交錯盤互得所是也何謂章音十
為章合集衆形不使乖張是也所謂難結構若何如盥
字之類常攷石經作盥亦不甚雅覃思不巳變文作□
自謂可觀然不免改作近有童子謄冩一書謬作直旁
二白始笑絶倒既而爽然翻可取法三人我師今而益
信因言其得失其義安在即不過自相結構二白先自
讓避其鋒有歸耳
有篆滿而真闕者有篆闕而真滿者有篆渻而真全者
有篆全而真闕者此兩者無非為結構去取以結構持
心有餘豫矣
配合數字須字字煅煉始成篇章畫畫有據始得成文
畫畫造立始得成字有據無立書奴而已有立無據遂
成野狐筆逾少字逾難猶印之有章法字法死章法活
至若筆法則又出于形骸之外未可以言語形容
字之増減筆惟篆書兩用之若徒𨽻真草有減無増何
也不特義訓在篆非𨽻可窺且真書之法俗尚簡省篆
書減筆貴古雅増筆貴豐贍無適而不可是以兼得漢
已上夫文用之夫人能之唐已下文不皆用萬無一得
後代何嘗不増損改作字體乎増則益其醜態損則呈
其鄙野試探古今摹印虚心比量不能逃識者水鑒
古人書自然合法不加强坿即後世名家亦多不雜廁
是以古印章如璽書先秦之法直作數字而章法具在
至漢而後章法字法必相顧相須而成然後合法後世
無其學而不免效其事遂有配合章法之說此下乘也
猶之古無韻書而詩不廢者韻學具也沈氏始能作韻
後世依韻題詩亦下乘矣詩法絶似印法故比量言之
人知疏體可闕可讓矣而不知宻體亦可闕可讓也此
理一開人人自得即造立世界由此而廣豈惟文學
倣書時不可先著宋人以下纖媚之筆入眼嚴滄浪所
謂不可令下劣詩魔落吾肺腑余謂字學尤甚詩止迷
于心字兼魅其手腕兩賊夾攻所存有幾故不學則已
學必先晉晉必王王必羲羲必汰去似是而非諸帖何
乃訓蒙先生特索現在名家寫法帖愚亦甚矣
用指不用腕則畫成㸃而不莊能正腕而不正鋒則形
如刷而不典
落筆須㸃檢餘瀋收筆須㸃檢殘鋒唐已前無有此失
宋而下方出此醜占占自好増其惡態宋人誚王安石
寫字似大忙中作不知自家亦坐此病若持心鎮宻者
必無野筆野筆淨盡方入雅調否則終是卑格
何謂野筆當突而銳當直而曲當平而波當注而引當
撆而鏑當捺而牽當縮而故延之當纖而故濃之楷之
餘為章章之餘為草草更張之皆野狐也
游心于外能結構游心于内能運筆簡牘廣􁁜外也波
折妍媚内也偏者各有一蔽游心于範圍近之矣不在
全簡而在全體不在豪素而在腕指是之謂心意骨力
始可與言書近世皮相文字不知如是語言為何物摽
緻用事亦足自儫者姑置勿論
字須配合配合有二種結構之合不必畫畫對偶要在
離合之勢可指而目覩方是使轉之合不必絲絲貫珠
要在死活之脈可想見㑹心方是
能學問不能文章此儒家之學究能文章不能翰墨此
君子中傖父能翰墨不能法帖此名士中野狐能法帖
不能遵古此好事中俗調皆所不取
　　力學三
先讀書法後摹法書能為古人忠臣敗筆可略筆誤可
諒俗工失欵可正剥落糢糊可補苟不知書法遂不知
法書矣何者是得何者是失何人是浮名何人是實學
何以為工何以為妙誰是全能誰是偏勝何處可及何
處不可及書從何來法從何授一似夢中苦樂總成妄
誕不惟無成且枉費心力
粗能識得好惡即須嚴加趨避得一字好即思未得時
醜字革去得一筆好即思未得時惡筆革去作一字不
好必求一好字易之作一筆不好必求一好筆易之三
人我師言言實學勿輕放過遇好求惡境逆而易逢惡
求好境順而難若多看法書順境成易多讀書法逆境
不難若不學空求多遵謬妄
逸少中嵗進徳每作一衡如驚蛇之曲此九四躍淵之
龍不可遂認作飛空夭矯之文也釋典參晤而後功行
三阿僧祗始得成佛未進此步辟支禪也若發願不深
不求最上一乘便并二乘亦不可得取法乎上僅得乎
中取法乎中民斯為下是以大根大器寧受頂墮罪業
無寧自畫小成
字無百日功非虚語也豈惟百日即開卷注意步步移
形三日刮目誠然有之至若學問了義雖盡平生何厭
足之有譬釋典云指爪作佛面已成佛道又云三阿僧
祗然後成佛須于此中參透始知頓漸兩途即是一法
字學二途一途文章一途翰墨文章游内翰墨游外一
皆六埶小學而世以外屬小内屬大不然也雖然要皆
大學之門户不從此入何由得睹宗廟百官後世失𫝊
坼而為三文章斥而𫝊疏煩翰墨斥而流别異何如求
本尋原所握者簡所施者博不亦多乎吾道一貫彼此
相證
詩文忌老忌舊文字惟老惟舊是遵詩文忌蹈襲文字
亦忌蹈襲舊與蹈襲故自有分矣格調形似之異也
不専攻一家不能入作者閫奥不泛濫諸帖不能辯自
已妍媸閫奥即在面前不研則忽而不覺其美是以専
治一家帖不必改而新意自出見得昨日臨摹一畫非
是乃是進徳苟新意不出皆皮相也若此帖果無新意
非佳書矣便須改圖而後可自巳妍媸多在骨髓不博
則習而不覺其惡是以博覽名家帖雖不同而書法一
軌見得他人得失各具一短長乃是自知苟得失無辨
皆耳食也若果無所見莫得强議便須加功而後可加
功在讀書譜改圖在玩法帖至于識鑑雖曰非人所能
然未有酖翫日久而識鑑不稍為之開發者矣要在立
志高發願固未有不得者若泛泛從事之人姑置勿論
不専一家不得其髓不博衆妙孰取其腴髓似勝腴然
人役也其機死矣腴乃轉生生始為我物
不熟則不成字熟一家則無生氣熟在内不在外熟在
法不在貌
凡翫一帖須字字經意比量于我已得未得若巳得者
功在加熟若未得者作稀有想蔵之胷中掩卷記憶不
能記憶更開卷重翫必使全記不忘而後已他時再轉
便作巳得想
閱一帖中字有相同者即于同處求其異若無同字須
想别帖同字相參苟不記他帖即以自已念中欲作之
字相參虚心比量何處不相似何處可到何處不可到
如是探討真是真非無遯形矣
攻一帖為當家若不能生發流而為繡工描樣集衆美
為大家若不能取裁流而為鄉愿媚世一為淺俗一為
時俗俗等耳淺易革時難移何也世人共趨也昔賢不
說惡紫幾乎渾至今日時俗書者書家之三隅也
學後人帖須見其原委然後可以從事如祝稀哲真楷
學鍾元常即先翫祝書無妨名家所得者深故也但得
旋討鍾帖便見其學由彼而得于是求二人合處以取
法詧古今變化以觀妙始可兼其二益所得多矣其行
書出于章草稿草出于芝素可類推也一人如此其他
可類推也文待詔真楷之于黄庭帖行書之于太宗帖
大草之于山谷書亦類也又若王文學真楷之于虞學
士行書之于右軍父子亦類也又若宋仲温學王氏之
章草文休承學懐素之千文亦類也又若陳復甫學芾
之蒼古而失其圓妙黄淳甫學獻之遒韻而不得其嚴
整亦類也苟不究其根本皮相大能僨事
名家書有下筆便佳者有用意輒好不用意即不佳者
有不用意反好用意即不佳者此天工人工之異也天
工是其先世之人工人工是其後世之天工天人交至
上也得人無天次也得天無人者見世過世俱無利益
者也切莫自委自委即自棄矣其不用意即不佳者佳
非我有也不用意亦佳者胷中無有不佳之物也無有
不佳全在識量識量似天而實人人可不學乎
經世最誤人處在後世俗書俗書一入牢不可破故少
時授經即與善本善本須先一代得一分之力寫字即
與名帖名帖須先一代得一分之力晉唐而上合法者
多晉唐而下合法者少其得其失具之晉唐晉唐去古
未逺典刑尚存是其得也攻于妍媚不問來歴是其失
也余作栞誤中有法帖栞誤一類此卷當冠諸誤何也
經史之誤未必出于作者謄寫俗工偶然失之不知起
于何年惟名家手書碑帖而失則自供其短便見此誤
出于何代何人作用矣無論真楷巳上不當土(音/杜)僎即
行書狂草古人十九不失榘步也試拈二王張素諸帖
可槩見矣
學書者博采衆美始得成家若専習一家即使亂真無
過假蹟書奴而已拔其尤為師範以諸家副之必勿取
法于中落下劣穽學篆必籀鼓斯碑博之以壇山詛楚
諸金石唐宋而下一字不得入吾肺腑學𨽻必鍾傅漢
碑博之以蔡邕而上諸碑碣六代而下不得窺也學正
書必歐虞顔褚博之以鍾王鍾王非得唐蹟不顯其妙
宋人而下不得習也學行書必二王博之以諸家法帖
諸帖非二王不能淘汰入正途宋人書不得習也學稿
草必顛素博之以章索章索非顛素不成文也宋人而
下亦不得習如是五家各為書法門户苟先看後輩便
是醉生夢死
學一名家書竟旋取他人之學彼者參定得失如學鍾
司徒必以右軍衛夫人宋儋羊欣諸家為學徒而參究
之學王右軍以大令智永孫過庭虞世南趙孟頫鮮于
機宋仲温文徵仲諸人為學徒以及顔真卿臨東方朔
像贊而參究之學大令以虞卋南王履吉黄淳甫為學
徒而參究之學率更以小歐陽以及蜀本石經之似歐
諸家而參究之大氐前人書法不可多得故借後人學
力以輔吾不及不可執近忘逺認藥成病反増一蔽
書法云意在筆前字居心後即泛言心意心意何居當
令有所
著意若何意在到未也意在流轉未也意在合法未也
意在圓熟未也意在縱横飛動未也意在逸韻流邁未
也意在淳適而不合于流俗乃得佳書一法未融便落
魔境大底因藥致病偏方殺人者衆矣如將措意須覺
意中所著者何物
書法云作字不可急促王介甫書一似大忙中作不知
此公有如許忙嗟乎可憐忙忙作字豈惟字醜人品亦
從此分矣可不勉乎余常論食飲徐徐而進諸病不作
何也寒者可令稍温熱者可令稍涼飢時漸入飽時量
加㗋未通漸開性不喜漸别是故不惟百病不作即有
疾可瘳矣作字緩下筆不惟謬妄不侵即敗筆可補矣
我輩粗疏極坐此病正如識藥而不肯服者須痛懲之
右軍書無一筆不到而能處處流轉無一筆粗俗而能
字字用力非夫時時著意在在忘形者不能池水盡墨
書家非止一人不知者妄譏其益美余則以譏者為益
惡
法法具者謂因病投藥因藥慮病可耳非若畏首畏尾
執中無權者同年語也執中之患逾于無學儒家謂之
鄉愿惡其似是而非惑世深也釋家謂之愚癡東看則
西南觀成北惡其不聞道也若更執以為正法此所謂
障正法眼極重罪過地獄道攝之不可不慎
人之恒言清俗在骨能否在學余則以為入門正骨始
生師友直學始立前此未窺名家門户骨未生也不遭
名師箴規學未立也若但委之血肉之骨乃是大障任
己孤陋寡聞乃是死魔
何謂力量同是剛勁之稱深淺粗細從可分也力淺量
深力粗量細力卑量髙力易量難露筋骨為力蔵筋骨
為量無筋骨為弱急疾偏鋒為露正鋒不滯為蔵柔媚
宛轉曰弱
世間惡札一種但㺯筆畫妍媚一種但顧形體圓整一
種但識氣象儫逸求其骨力若罔聞知更進而與談韻
度尤不知其九天之外也如是書家亦足名世可憐哉
骨力者字法也韻度者筆法也一取之實一得之虚取
之在學得之在識二者相須亦每相病偏則失合乃得
字法惡無骨書狀云行行若縈春蚓字字若綰秋蛇此
毋他主客不分耳凡作行草意在主不在客主有作用
客無作用主立客從筋骨自振而二病瘳矣
近代不知書人作態自好一日有知惶愧何已古人能
書無論矣其不能書者老實隨俗而已何常强㺯出許
多醜態如今日乎若欲作書須以法書為舟楫書法為
棹師無為他時自已悔恨何但他人議其後而已
學無偏好則不深有偏好又多病此中最難不惟不當
偏于短處即偏于所長處亦自𥚹心之疾且如集羲之
聖教序非不字字生妍但偏于修整拘而可憎宗之者
一時謂之入院體智永導其流孟頫揚其沫似為淳雅
實有三分俗氣
臨放法帖字字儗古人知之矣筆筆自好知者益鮮也
不儗古無格不自好無調無格不立無調不成是以有
格者多成功者少不自好者載道耳世人不知書法每
每自好及至法度現前退舍辟易者衆矣何也知法則
媿自生耳知媿而不忘自好方能進徳若妄與怯皆過
也
學者須虚心自考功過著意力為去就即自已不辨須
慿賞識家彈䠶受病要害一不得先具成心使嘉言不
入于耳古今書法是其功過二案古今法帖是其功過
佐証兩造具備無可逃避然後逐筆攷騐以對症方起
其膏肓骨弱者强之筋緩者固之肉浮者摋之節解者
收之纖巧者以韻易取流蕩者以逸煅煉雅俗對照欣
厭自生具有肝胆而復是非倒置無人心者也苟能取
書法條例采為箴砭丹石即起死回生不難其不治者
一在不識一在不救耳人可不學乎
書家有遲有速遲其本色也古人無有急速者急自芝
旭素式不過三四輩耳雖然也須能遲乃妙于速若必
不遲鄙俚野俗雜然而陳矣
幼學即放佳帖其法從骨髓中來可令衺魔辟易不必
大加甄别不必外取去就儘自有水鑒若中嵗知書雖
得換骨神丹必須用力數翻方能埽垢至若老年進學
雖百倍加功難追俗骨余實蹈此自親其事故言之切
中亦巳晩矣後生勉之毋為後悔
人各有能有不能或以小字見委每為苦之至于書扇
尤非所長也常怪唐宋而下諸家作真草太易作篆古
太難此以各不得其妙耳余不能真草而能古篆即方
丈一筆自顧得意至若以飛白作篆體即上古不可得
後代不可知自秦斯而下居然不肯讓人試為拈按知
余言之不妄
凡為學不進則退無有停機惟書亦然故名家作字隨
在變化各當其妙此非固為苟難以求眩目也日新又
新生發不窮烏得不進進則烏得不變若無名偽蹟描
定一局到處擺㺯終似優倡一付行頭畧無自得真境
無真境則自已亦覺可憎可憎則勉强改作改作無門
杜僎雜出于是并所效顰成法亦已漸忘漸忘烏得不
退退則死矣
凡為道不損則益釋典云萬法退轉乃是不退轉書學
小道亦然于百醜退轉斯為不退轉譬如人面諸醜不
露便是佳人
賞鑒須見古人真實妙境又須别名家真差别處摹倣
須見法書真不可到處又要見自已真能學處不然皆
皮相也即使學到白首終是瞎著總瞞得不知者瞞知
者不得總瞞得眼前瞞後世不得總瞞得他人瞞此心
不得何謂能學法度是也何謂不可到全其法度是也
一法不具不成名家法法皆具猶然皮相皮相而往便
不可說學力到處自然心開未到而開者十九野狐吾
見其人矣
書法變幻故自妙境若無學而變寜不變也宋人作詩
有禁體㺯出許多醜態覆車前轍亦可畏矣古人謂老
年才盡余則以為學盡耳非才之罪也詩文如是書法
亦然
法書之于字學如詩有别才非闗學詩有别趣非闗理
又似八珍之于庖丁非闗服食而但取其適口麗人之
于後庭非闗伉儷而但取其適御是或一道雖然創法
究竟又未始不同
諸體法度相闗無論矣但𨽻真草三體之左右傾側與
篆毫不相闗然世人因習頗便最難革除學篆者須取
平分諸篆及左右反體相向諸字書之薄蹏翻覆取正
見其欹衺醜態極力自懲痛革其失非翻覆數四不易
得也要在入門正耳管直而鋒自正鋒正則體不欹此
法不過矯世俗之弊耳譬人無疾千金良藥亦何所投
養生家調身法固嚴余以為作字亦爾身手頭足必須
端舒倚胷俯首無文士氣作姿搖態尤為可憎此身最
是一件大器用器用不調終非雅調
學書須徹上徹下上謂知其本原來歴下謂采其末流
孫支知本則意思通而易為力求原則筆勢順而易為
功何謂本字必晉唐晉唐必漢魏漢魏必周秦篆𨽻篆
𨽻必籀斯邕鵠此數家又須倣之鼎彛銘識而又不為
野狐惑亂雖然為學有二品其髙者如前說無論矣急
功之徒則不必然凡閲一帖不須字字全倣但㑹心處
臨摹及胷中未有者記著若平調文字即有可觀能自
為力何用彼為此亦取效之捷徑也
昔人云能草不能真無本之學余因而進之曰真不知
篆草不知章𨽻不知古而妄作妄議皆盲兒也又鄭樵
云六書明則六經如指掌此語其大者耳如以細則將
退而曰六書明則諸體如探囊斯可以槩前說
凡臨倣搨本要須作真蹟想臨倣後人鐫刻要須作古
人佳帖想否則瀸染其失處大謬也如糢糊溷雜乃剝
蝕誤之挑踢狂肆乃俗學改作故凡倣一代人書須致
此心于彼時風氣中始不失漢魏晉唐規範不然名為
學古都成杜僎即使成就不過宋元波折而已
本原來歴為上支分末流為下不知本無以下筆不知
末昩于使轉務上則不情甘下則不典
學一家書知其好不知其惡學諸家書好惡了然矣知
好不知惡亦能進徳不能省過好惡通曉徳日進過日
退矣
落筆偶側不宜更側遂成邨鄙使轉誤重不冝更重遂
成粗俗引帶偶離不宜固闊遂成脫落偶粘不宜固著
遂成穢垢㸃綴振救處偶大者不宜益其大作贅疣偶
小者不宜更貶小如烏有左右相顧處偶然參差不宜
更逺遂相齟齬偶然透錯不冝更進遂相紛拏
無意而得處不可認為邨鄙自然而成處不可認作粗
俗抑揚頓挫處不可認作脫誤散誕不羈處不可認作
野狐此皆神逸妙用顧其人如何其造詣如何其作用
究境如何未可以一筆一字定其功過也若通篇賞鑒
便無此失
運筆謂正側使轉起伏纖澀結構謂疏宻短長參差巨
細顧盼謂負抱乘承引帶謂本體連珠收鋒(縣鍼/垂露)結束
(補漏/贅闕)賔主謂有無虚實可有可無來歴謂字義血脈筆
意原流體格謂古今名世韻調謂作用趨尚意謂正借
古俗義謂古今得失
作字作繪竝有清濁雅俗之殊出于筆頭者清出于筆
根者濁雅俗隨分端在于此可不慎擇入門一蹉白首
茫然
繪氏將求名家畫譜以難得真本為歉余曰畫無譜方
得真客曰子言若是那得筆竒余曰無譜乃得竒君所
求者竒枝邪何樹不吾師所求者竒石邪何山不吾師
展轉回旋豈惟三人擇善在我常論畫人物以容貎不
同為良工何不宁想交知貴賤間千百異彩皆筆端造
化何乃捨真求假認假為真下至并真圖不得而専事
𫝊摹粉本此何異不知書法而師字蹟不得真蹟而師
墨本不得古榻而師後世翻刻下至捨古法而効時人
書何異出宫娃大家而恱嚬眉西子愚亦甚矣書畫一
道因比量詳及之
字尚筋骨粗礦非骨也齒角耳骨在結構紛拏非筋也
爪牙耳筋在鋒勢一蔵一露雅俗斯呈
魏鶴山作鄉字從邑世人之效顰者寫卿亦邑識者舉
以誚之余謂豈直一字一人之謬已乎近時後生見具
字三畫并且字亦三見真字從匕并直字亦匕見處字
從処并據字亦処見禸(蹂/)字左出并内字亦出見耑豈
首傾他山亦傾見有右首屈并左在亦屈之類書法誨
人粗識篆體余則以為惟其粗識乃有此誤粗識者大
謬之端也醫道稱初知藥性者不治
劉須谿謂魏鶴山好識竒字譏之曰六經無一竒字不
可謂其文章無竒也又見鶴山取篆字施之行草笑其
自苦無益嗟乎陋儒淺見一至此乎六經何嘗不竒習
熟則見其易耳竒字何常不易不習則見其難耳一謬
也字體原流同門異派故草書或取于篆或取于𨽻或
取于真無法不具世人謂草出于真此淺俗之見漢章
帝時已好草書彼時曽有今世之真楷乎又如其字草
作□天字草作□鹿字草作□前字草作□如是諸文
不由古篆何以自解二謬也書道之樂無樂如之至于
學古其樂更多不知學樂以苦加人三謬也為學日益
古學益甚今不學古古道幾絶萬古長夜從此而醒寐
者不穌反駕無益四謬也儒家云一法不通儒者所恥
以儒譏儒獨舉六經六經而外更無一法乎不然也六
經而外盡付祖龍乎不敢也不然而云淺矣不敢而云
偽矣淺且偽陋至此乎五謬也
　　臨放四
放帖不得不記前人筆畫又不得全泥前人筆畫比量
彼之同異生發我之作用變化隨疑始稱善學若鈔取
故物傭奴而已即不失形似屋下架屋士君子不取字
字取裁家家勿用方得脫骨神丹苟不精熟勢必記念
舊畫雜亂繋心何由得流轉不窮之妙求其成就不可
得也
放書時不得預求流轉預求流轉不得其形似翻㺯成
鹵莽亦不可不預知流轉不知流轉到底不能生發竟
成描寫傭工
臨帖作我書盜也非學也參古作我書借也非盜也變
彼作我書階也非借也融㑹作我書是即師資也非直
階梯也乃始是學能具此念而作書即筆筆臨摹無妨
盜比但問初心何心耳若中道而廢肝胆未易明白
臨放法書要明明指出何處不如古人不妨十數改作
必肖而後已既能肖必令熟若不能肖又不能自顯其
不合處而一時眩惑者則將權且放下宜别作字待後
更臨更臨不似如前暫止三四臨摹無有不肖矣雖然
此特皮相皮相既熟筋骨精髓自然充裕凡求皮相以
自家臨放之惡札比照法書凡求筋骨以他人臨放之
佳書比照真蹟凡求精髓以翻榻古榻之異同相為比
照凡求神妙以真蹟墨本相為比照如此重重參攷如
玉石之辨無有不矍然醒悟者
放書始不可不拘後不可不縱一于拘不為我有一于
縱古法全乖故曲士不情達士不典倣大字作小字欲
其拘也倣小字作大字欲其縱也
常言仿大作小仿小作大為仿書要訣更進乎此須仿
縱逸帖為修整書仿修整帖為縱逸書以至篆𨽻真草
悉相為用乃是善學善學者師其意不師其蹟蹟蹂便
落野狐中中此魔便是心腹之疾去之極難雖有箴砭
無補毒螫此無他從學力來方自喜不暇捨其故步能
無吝心無怪也已
倣書勝臨摹者心目不敵故也先泛觀後硏詧者神皃
不敵故也流覽得其精神摹勒得其形似得神遺形者
髙得形遺神者卑形失易革神失難知為學似倒成功
翻順書法云作字急不如緩雖然有說急則失形緩則
失神未可偏廢視力去就可以滿志
倣大帖作小楷纔不苟且麻姑壇記是也倣小帖作大
書纔見力量東方朔贊是也麻姑壇字小而八法具此
小可以化大方朔贊字大而用減筆此大可以化小書
法至唐始有軌榘可以言𫝊歐顔尤稱楚楚但歐書無
二體故獨舉顔帖示人顔雖近于方俗然每帖有異與
晉王氏父子殊塗同軌置晉不談何居晉人之妙蔵法
于韻可以已力求不可以人言盡故姑置勿論
小大互臨不特使後日事事無礙且能及時筆筆著力
著力則不苟無礙遂為腕中神物
閱古帖逐字掩卷如在目前想見此帖佳書在我筆端
方能不失若雖能懸想想見此字而不在筆端則寫時
仍惘然不類
古名蹟不易得求之金石文金石善本不易得當以同
文數本竝觀髙下真假自然呈露又須淹貫前人書法
然後能校法書否則不無行迷失路
閱同帖異刻比量其不侔處得失是非校若白黒方能
得力凡翻工之與正本勢必天淵時帖或是二刻俱翻
通非善本即偶中兩是百無一二㑹須著眼辨之自無
水鑑仿之哲匠
書倣正本勿倣副本墨蹟為正石刻為副原刻為正翻
刻為副前翻為正後翻為副全文為正集文為副可類
推也墨石之殊古新之異無論矣至若集古誤人人多
昧此譬之倣右軍而遵聖教者是未始窺見右軍者也
彼集帖人收拾多字擇圓整如其意者填入非不美至
殊失晉人風度矣凡行草章法筆法大半借勢成形巨
細短長方圓流轉任其作用是以古人不可及尤難于
全局若但捱字成行數畫成字亦何必難故曰獨遵聖
教未見右軍者也若評論此帖不必最初佳本巳自百
倍新刻何乃置之惡帖之末乎要知割裂之害不淺耳
至若新帖之惡誰不憭然故可畧矣割取之弊豈惟不
見其失世人反以為善者十室九人此古今大夢不得
不詳言之在儒為鄉愿在釋為天魔又謂之相似法相
似法最難袪遣𫝊者誤稱春秋責備賢者不知經恉者
也善惡顯著何煩備責畧可言矣
臨倣須用榻本把翫須用墨蹟人一家言不無出入而
氣象自如凡帖一經摩勒敗筆故少而自得真境索然
矣至若書家新炙便是莊誦墳典百千徧後妙理自出
字字言言皆我心髓不似因人成事受人指縱者比論
也
刻石能振救書家之敗筆者此其小補而有大害事處
何也善學書者多于敗處為功始見名家脂髓一經改
綴雖若無漏瞞人多矣不特無以求作者用心真境亦
巳索然至若集古諸帖則又後人㨂擇多帖中方圓平
直合法者而加之整頓全是後人作用非不淳正晉風
埽地矣余是以于聖教興福等帖每不喜觀
不見真蹟不知妙境不觀古刻孰辨敗筆
臨摹法帖不必字字趨步泛覽一周覺有得失便握管
儗作伎痒不已然後再閱㑹心處喜不自勝或依倣結
構或順其波折而為之再四再三不得即巳三四倣閱
妙蹟自呈十數翻摹古人敗筆亦已不掩能辨得失敗
筆皆我師資
往見學書人于近代名家無所不學于古法帖反覆茫
然即稍知倣効不過浮慕幾字幾筆遂肚(土/)饌改作附
名某家體法大可怪也
臨倣法書始而髣髴不必拘泥拘則難成而易倦數臨
不得形似然後細閱古帖求彼好處求我惡處參照相
左在于何所逐筆逐畫依曲効直詳細描寫一字不似
不已一筆不似不已如是數過字字記憶筆筆不忘至
不用意亦不誤時然後宁念自已筆端自有一得意佳
字在我眼中矣心手相適古今不倍書乃淳雅為我之
物矣既得則須求熟能熟而後任意縱横小大損益無
所不宜故曰得意不循此功而但拘拘為之不過書奴
則見書苦未到此境而莽莽為之遂作野狐不知書樂
家承旨云夏月據案作書可以忘暑胷中自有清涼炎
熇自是不敵
凡學書時一筆不可苟且一念不可他移移即苟苟即
鄙俗俱出鄙俗成熟法器自逺書逺于法古雅二字一
生無分不可不慎從不苟中生縱逸始得佳字否則總
令藝成時露鄙野試拈古今髙下名跡虚心較量何常
不懸如日月
放書有二病一不知去取敗筆効顰二未窺人長先求
人短二者皆非也學生初基筆筆趨承無論矣稍知去
就對帖握管趨其所長弃其所短苟勝前哲何樂不為
如不可及隨力改轍數變不得然後回觀前人工拙具
現自覺恍然不患不到
好竒之徒毎効古帖中怪異結構未始不自謂有本有
原及攷校法書衆刻羅列始知大半石剥墨殘翻工巧
飾造此醜態工匠過十一効顰過十九回視怪妄之書
如屠沽兒厠羣賢中可勝愧恨須實見得方可下筆常
歴指古今翻摹諸異同得失别詳他譜不能盡録
放帖先學他妙處自是不勌自書先革已惡處自是不
窘處長故正法因病設藥不若拔其尤為易遵
臨帖得手處自能㑹心如書法所列某出于某之類初
基人讀之大自不解正如水木芙蓉動植䠶干人研鍾
馗一皆殊類齊名以至數種海棠同謂名花一莖茄的
分條良藥或取于姿態或求其性情是乎非乎終成鬼
物是以牝牡驪黄求骨法者視同一致也否則總令逼
真不失故步遭逢識者皮相何有焉
俗人評書但問筆意學者評書但問帖意未免各中一
魔作用在筆鑒賞在帖雖然受病故自有重輕也苟為
無學被人指出醜態能不辟易千里
初臨帖時求其逼真勿求美好既得形似但求美好勿
求逼真
倣書與臨帖絶然兩途若認作一道大謬也臨帖絲髪
惟肖無論矣倣書但倣其用筆倣其結搆若肥瘠短長
置之牝牡驪黄之外至于引帶粘斷勿問可也若留心于
所不當留枉費一生力氣皓若太陽升朝霞灼若芙蕖
出緑波于美人何有而逺近皆以為比固知人情在阿
堵中
引筆聫貫處不冝粗濁不惟不雅且于義不通何也本
無之物非所當有況重取妨正乎無已上引可濃下引
必淡行筆時貴宁念起筆處無停思宁念或重不停自
輕勢所必然也榻本中或有反是者皆鉤刻之過剥蝕
誤翻須以意逆勿為器使
永興用筆善圓如魚浮雀躍矢落丸流不善學者翻成
木勥分崩脫落矣率更結構善方如飛甍鏤楯檐牙交
錯不善學者遂作布馬排籌折釘斫橛矣
臨倣不能悉摹切以彼有得失我有去取不得不然耳
因以彩色識其旁自佳帖全倣外一取漢魏晉韻度法
則二取竒逸巧構三取有異通俗四取煩不嫌其太多
簡不避其太少五取草出于章真由于篆不失來歴六
取敗筆為功非名家不能到此七取正結構異結構難
結構三者得失處八取我之所難彼之所易作我師資
九取彼死此活彼譌此正彼闕此全諸刻十取各代名
流自署名姓或異或同竒正得失凡閱帖前先轉一過
閱帖後再轉一過大能提撕警覺勿以􁄫細而忽諸
　
　
　
　
　
　寒山帚談卷上
欽定四庫全書
　寒山帚談卷下
　　　　　　　　　　　　明　趙宧光　撰
　　用材五
偏才擅場如真楷𨽻篆不能兼善者無論矣即器用亦
復如是有善用敗帚者有必須佳豪者豪之剛柔人各
異取苟所遭相左即所造殊功此無他心手無權耳能
權之士無所不宜權正兼濟斯稱大方
昔人言能書不擇筆有旨哉擇筆而書筆也非書也雅
士不為
不擇筆者謂取捨非謂作用蘭亭得之敗筆是矣筆銳
宜法方筆頽宜法圓則又不能不擇筆也米老自攷云
臣刷字而每以書自儫此老能得不擇之恉歟
書法云學書不須佳筆須佳紙用惡筆使後不擇筆
用佳紙使後不懾似矣未盡也擇筆則事皮肉而忘其
骨紙疏則墨走不堪留筆即有善思無從自見即有醜
態無從自攷余故曰筆致佳不妨紙惡大病近代名家
有以糢糊相掩自蔽蔽人者大謬不然也
用敗筆學書以見字不在皮相而在筋骨脂髓須善
豪作字以見字不可苟且勿以拕泥帶水慲人二器兼
長乃是傑作
惡筆無妨惡墨有妨惡墨可惡楮不可三惡尚可詞惡
最不堪也而世間不免無地可逃
搦管要如弄丸使圓轉活潑其機自熟作字之頃任吾
指使無論作字未作字時時時作一物在吾指端流轉
其學自進
未作字先管欲不死巳作字頃指却不活活則成字無
骨大病也
書法云腕欲動而指不知謂小楷可耳若作篆署則又
不然篆法圜轉相續處若指不轉鋒何粘續
正鋒全在握管握管直則求其鋒側不可得也握管衺
則求其鋒正不可得也鋒不正不成畫畫不成字有獨
成者乎鄙俗審矣
正字全在用腕用腕似難而實易管直則求其用指不
能也若置腕使指蜂腰鶴䣛籧蒢戚施醜態盡出唐已
前得法者多無論矣宋已下惟米氏縱横正鋒然不能
袪籧蒢之病彼能因病投藥不能藥于未病之先得之
目不得之心是以不偁上乘
晉已前藉地而坐書必就䣛楷書就几几廣不過四五
寸修不過一二尺惟天子玉几廣尺二修三尺耳故懸
掌不期懸而懸正鋒不期正而正又按古人作字不甚
大小至大不過二寸至小不過五分題石則稍大如壇
山繹山之類署書則就版而題可以任其廣狹否則䣛
間無可大之道也即張顛素狂亦就屏障始可縱逸成
草巳非古法今之作者須先定古今器用始可作古今
字體
懸掌故古人之順境今人之逆境也自唐巳前雖有隠
几聊借掎閣而已後世巧作檯椅安逸自恣少而習之
不知身手死矣及長而後知書法將革前非心手鬬逆
反稱甚難苟能于小時始入家塾即斆正法何常不順
更有何難
用筆得之鋒杪纖而不文得之筆根澀而不韻故濡欲
透豪運毋竭墨不纖不澀始合雅道意在筆前者豈惟
運筆之頃即濡翰而前已具全意世俗取纖嫩為合時
譽麤澀為古雅者皆漫興喝彩而已
書法言執筆法凡作楷離筆頭若干作行書離若干即
不必詳其離豪離管之異然與其過近寧過逺與其粘
案寧虚掌以至與其浮動寧堅執近有不知書者譽一
名家云無論其書之妙即觀其作字提筆指間若無多
重也嗟乎左矣無論古人掣筆故事與夫後世鐵管學
法兩重公案但腕中無力必不得佳書總令成就不過
蘇眉山趙呉興媆弱㺯筆恣態媚俗之書耳豈上乘乎
嗚呼不善譽者譽亦毁矣
作書須能用材無使材屈無伸可也常謂懐素諸草帖
疑今之筆墨非復往時及得燕中所造水筆與硯栻知
必此器為之每用作字甚適也近有西呉王生脫格造
筆南工幾欲廢北一時名流亦頗知善但莫悉其合古
法耳有一名士反不善之惡之特甚一日過我作書余
曰獨有王生筆不稱君手奈何無已姑試之喜曰大良
器也索數矢而去異日相晤乃云前筆獨所用一矢耳
餘皆棄物余因歎息可憐誰訴昔宣城陳生其先世為
右軍筆至栁學士但取其常品最者不收何待今日哉
因訟筆冤而録用材法于左筆墨未合一冤墨水未入
二冤楮筆不相發三冤筆不圅字四冤客豪未退五冤
急作未舒六寃多作透弱七冤任器不任指八冤滯墨
膠澀九寃埽墨旋鋒十冤冤不可極姑識十端
秦相碑狂僧敘纖瘦不弱濃潤不腴知古人多用水筆
法在腕不在器所以妙也作篆時每闕此筆頗覺不便
造筆合法全用耎豪故柔而不弱能大能小且能經久
法書碑帖可想見矣而世之俗子翻指為惡筆者十常
六七大可怪歎
重為誦冤作毛生百戹疏凡漬筆毋論巨細必濡過三
四分已上始能盡豪之才亦能任指之用俗子略濡分
杪全欲使器供其妍媚亦可醜矣一戹也書後墨膠不
令洒透二戹也晉漢已往硯用鳳池唐宋而下翻作陖
阪甚至𨫼心遂令筆鋒帶扁或岐而二三者有之書生
不覺其病故字皆側鋒及乎閣筆重書歸罪于筆三戹
也醉飽肥鮮汚口吮豪令豪卷縮四戹也向日豪開五
戹也蜂入管耑失于墐塞六戹也因不知書法遂不知
用法埽而不染七戹也疏硯八戹也灰墨九戹也稿紙
十戹也十戹十乖百戹具也
濡墨寧贍毋窘用可大之筆作小字筆為我用字為我
作用不可大之筆作大字我為筆使字亦筆成
墨欲贍勿盡用瀋筆欲和勿盡用豪腕欲勁勿盡用力
指欲活勿盡用轉目欲専勿滯方所意欲完勿離鋒杪
是以作書墨須有餘故古人晨起作墨及用墨時墨稍
過字便醜有餘墨而不用乃得佳書余常有言䃺墨須
奢用墨須儉漬筆須深用筆須淺
墨傅其筆筆傅其字字乃成形墨浮于筆筆浮于字字
乃神妙墨不傅筆筆不傅字不成形矣傅則支浮則贍
不傅窘矣雖然贍不盡其材也盡其材病過于窘書法
謂之墨猪余又謂之書道塗炭
用草書筆作楷具眼者不昧以真書筆作草能者亦乖
俗人反是者其中無主聴令于筆耳聴令于筆尚可謂
之書乎
余喜作草篆以續飛白之脈其任率自好若謂前無作
者或詰之曰大小諸篆何有此法既謂之篆惟古自遵
何得改轍余曰有說凡事取真不取假用實不用浮貴
自然不貴勉然大小篆書必有大小篆器今器異昔何
堪効顰必如昔書勢必虚假勉然而後可子言故是但
須出之蒙將軍未作用前而後可如以將軍筆作丞相
書吾見其難為矣古今興革故有不可知者子姑執筆
臨楮然後破我未晚也
作晉漢以上書不特今時强筆勿用必資媆豪柔穎而
後可即墨須如桼紙須如皮研須如盂掌須如木雞一
物不稱終作時俗之書而已
書法云學書宜惡筆使後不擇筆又云强紙用弱筆弱
紙用强筆二說並後世人語也案前人帖初無强筆所
謂惡筆乃敗筆耳亦無弱紙紙之疏弱皆後世俗工所
為宋以上無此法况晉唐乎試探稍古名帖求其字畫
雖極縱逸處用筆無有不圓熟者結構無有不了然者
即于鋒交墨互中未始不森森楚楚果惡筆弱紙而能
如是乎能書不擇謂鑒賞非謂作用也强弱相濟謂救
時非謂相須也但堊帚飛白古法莫𫝊後世想成而以
枯筆燥墨為之者是乎非乎不可知矣是則弱紙便于
白强筆便于飛就世改轍古法疏矣
强弱紙筆遇此器即出此法苟非我之長伎亦須改弦
易轍以勉就之不然指器相左心手不符即不成書今
時弱紙滿天下要知古人全是强紙全是弱筆世俗不
善用遂謂過滑過媆不堪著墨者因指間無有骨力將
聴令于器耳若胷中有箇佳字心能役腕隨在得意即
使與古人弱紙亦自無妨況强紙對名手乎外境皆牝
牡驪黄何能礙我作用
凡强紙用墨使墨有餘濃墨用筆使筆勿竭飲墨如貪
吐墨如吝不貪則不贍不吝則不清不贍可不清未可
俗最忌也
紙有三品之異量才施用一古佳紙如宋經箋髙麗繭
之類二宣徳紙涇縣古干之類三則滿世間疏漏惡札
是也上紙須用古作法中紙隨意皆可下非飛白稿草
不能就其獷劣也
弱豪重墨輕用得佳書輕墨重用其書惡輕墨輕用其
書纖重墨重用其書俗强筆輕墨輕用則不腴重墨輕
用則不潤輕墨重用則獷而離重墨重用則粗而俗四
者無一可者也是以古人必須弱豪
握管之法有單鉤雙鉤之殊用大指挺管食指鉤中指
送謂之單鉤食中二指齊鉤名指獨送謂之雙鉤勝國
吾子行善單憎雙試之果騐單則左右上下任意縱横
雙則多所拘礙且名指力弱于中指送亦耎怯矣小時
習雙今欲改之増我一障詳說以示初習書者凡單鉤
情勝雙鉤力勝雙鉤骨勝單鉤筋勝單鉤宜真雙鉤宜
草雙鉤宜大單鉤宜小
描字不必憎惡楮塑字不必厭灰墨若運管舒豪惡材
絶不堪用矣不惟膩澀難于使轉即對之敗興寧得佳
書常戲為之語曰靠筆成畫恰似描樣靠墨成形何如
塑像二意似殊總之一致臨池撫卷到此自知
晉唐宋三品研式筆鋒功過所繫不特為石所使亦為
墨所使也鳳池墨阿飲筆不及阿底而墨自足陖阪鋒
石半箸𨫼心則二器全相挹取烏得不扁且岐乎必如
俗兒埽墨從事捲鋒向楮尤為僨事
鉤帖䥴刻二人先與講解數日然後下手更取其所鉤
所刻之字對按指其得失一指用筆正側鋒次指一字
負抱顧盼形勢三指連字引帶四指毎行起止不同(或/曽)
(經割動之帖/可以意裁)五指主客失所敗筆(或本帖原作敗/筆可以意裁)六指
寫字名家人人具有得失不得以我意改同之七指唐
已上帖不得改媆曲纖巧之筆失其時代八指晉已上
帖不得改時俗通行之體亂其來歴九指疏宻不得改
移失其避就十指挑剔不得溷晉轉唐折殊法十一指
不得失晉人圓轉逸韻十二指不得失漢魏章草古澀
妙境
工人能刻繪事未必能刻文字能刻文字未必能刻名
家善書能刻名家善書未必能刻古人法帖能刻古人
法帖未必能刻同本異摹諸搨刻同本異摹諸搨工拙
必露矣
　　評鑒六
昔人言善鑒者不書善書者不鑒一未到一不屑耳謂
不能鑒者無是理也果不能鑒必不能書
閱名人書須具有隻眼不然未得其佳處先蹈其敗筆
効顰之態見之欲嘔是則不如無學翻有一分自適處
古人書直是氣象不同晉漢帖無有晉漢人氣象即知
是偽故舊帖雖非善本自有作用新帖雖極力揣摹直
是棄物何也出自淺學之手不知書法為何物直以俗
筆厠古書分明别造一箇宇宙何取于古帖乎
凡字收鋒増美者㑹稽以上也收鋒補過者大令而下
也先哲言求妍媚于成字之後大令所以去之更逺
字有三品曰庸曰高曰竒庸之極致曰時高之極致曰
妙竒之極致便不可知不可知其機甚危學足以濟之
識可以該之則超乎髙妙學識不足以該濟而但思高
出人上者野狐何有哉雖然吾又惡庸庸人趨時作世
俗事業便無出頭日佛法中學道人寧落地獄不願畜
牲近之矣曰寧惡毋庸有說乎曰有惡故自儫唾罵者
載道自然有日自覺其醜態庸俗之作甄别者世不多
見十人九人讚歎其美歴世愈久庸根愈深落此深坑
何時出離
畫後策竪後打謂之能品策如馬頭打如鶴䣛謂之俗
品不策能蔵不打能正蔵不頺正不銳謂之高品隨勢
而施無所拘礙謂之逸品若乃皮相飛黄野狐骨骼者
怪妄自不能外掩可謂低品是以書法不道世多蹈此
故稍及之(名義具書法中/)
古人法書篇有篇法行有行法全字有全字法半字有
半字法一畫有一畫法一㸃有一㸃法是以名帖隻字
半行不可蹉過近世墨客以畫遮㸃以體遮畫以上下
文遮一二字以通篇氣色儫逸遮却一生醜態尚可謂
之書乎其最下者借佳紙濃墨掩其拙筆或以筆勢波
折掩其謬結皆書中穿窬之流識者恥之
古書佳處在方圓斜直不拘繩檢今人惡處却與古同
古人胷中自有箇佳字任其所施耳今則不然上者只
記臆古人成按下者以無繩檢遮掩其拙以糊人耳目
謂貌則同其造就處天地懸絶
名家書法滿亦佳空亦佳長亦佳短亦佳端方亦佳衺
倚亦佳方圓平直無不宜之後世俗書縮大為小𫝊瘦
為肥一字字弄作團團無有潠漏逐字觀之非不端楷
却増一團俗氣
整頓之失即智永親𫝊家法作千字文懐仁博采真蹟
集聖教序已自磨礱熟爛況其下者乎雖然二僧釋子
也法如是故何乃文人墨客不師其全體作用而師其
整頓一門正似盲兒摸象耳者謂象如箕摸象尾者謂
象如帚乎
集古諸帖豈惟修改誤人即其顧盼起伏略不可得矣
名家作書行款上下尚不可移易況集取强合乎往往
見移行諸帖行首無故而來行末無故而往甚至强割
聮絲意義失所不知者效顰從事已自可憎集古比之
移行又天淵矣
集帖之取圓整有不得不然者失勢故也凡觀集帖又
須縁情欲定其罪罪在亂次不在取圓
古人筆鋒縱逸處翻摹諸人十九收斂圓整十一揚波
怪妄一時俗一野狐皆畔于書法圓滿故是正法逸興
乃其權巧初學者可與正未可以權雖然若不能權不
知書者也即能權而補綴從事謂改過成功可耳若恃
其後筆即非上乘大令且以受嗤豈惟他人
字以知好惡難别他人好惡易别自巳好惡難識古名
家好處易識古名家惡處難識今無名人惡處易識今
無名人好處難如此識得如白黒不差方是識好惡此
無難多看法書得之矣
皎皎而好為好書溷溷而好為惡書翩翩而好為佳書
莽莽而好為野書佳好故難野惡何難不知媿何難知
媿斯難
後世以筆鋒掩書已自俗謬至于近代又將以墨汁掩
筆大可怪也古人未始無之此偶然落筆濃淡失所謂
不傷于書可耳若借此遮醜法果如是乎譬之殘印章
爛畫片折足鼎闕池硯妙處不在破而在全去其妙處
獨取殘闕識者噴飯
世人多謂余拙于真楷故作篆書名言哉真堪藥石乎
惜未悉余病也余故貪夫常謂遇事不見根氐寧不學
書法言作字粗通篆法因此一語每為致思篆無粗通
義粗通即有俗惡二魔投手腕中竢得我便矣此無他
後世知見善機不熟俗習易染耳有心書道必從頂門
著力字之必篆猶學詩者必熟讀三百篇作文者必貫
通九經正史不然皆野狐也余之作篆者書之始也不
作徒𨽻者未究其終也世之譏我者但知用字之終不
願聞横直㸃拂從何處來從何下落故余之不作真楷
功未到耳世之譏我似矣但鹵莽横加故曰藥石哉未
中余病請以此良劑自灌肺腑毋令俗魔中汝膏肓
余無世資習以成性以至作字豈惟不能隨波逐流即
唐宋而下却不喜效顰是以每受世嗤有見作飛白者
曰象道士畫符有見作古文者曰如武夫戈㦸有見作
小篆者乃始解頥曰寫得太平嗟嗟何俗眼之局于一
邊更不放開咫尺哉心目都在胷中牝牡驪黄何闗千
里逸足且道士畫符何者非篆體立戈持刀何者非心
畫余作書時因文定法故不泥者有之顔魯公家廟碑
方朔贊諸法書帖恉義各别徒𨽻尚尒豈惟篆籀而無
其說乎悲盲兒摹象作法書全帖見謂字從胷中取由
内照能解于此始可以得二王署名千變萬化之妙不
然妄謂二子好怪者此正無耳目人也請借蒙古人皇
縫虞學士馬尾合其兩眼他時有目者出出與共賞
子建云文之好醜我自得之後世誰相知定吾文者邪
至于今之世豈惟好處人不知其得即醜處亦不知其
失也成敗横于衷毁譽梏于外評者不得其實聴者莫
之的從未曽實用一翻功夫總之夢中說夢人之用功
而不知者有矣未有無功而知者也知而不能言者有
矣未有能言而不知者也
後世書家惡態百出有巧為波折以誣人者有倚此糢
糊以渾人者有故為絲曲以媚人者有率其粗礦以欺
人者有任其放縱以淩人者皆不知書者也果能此道
所謂名教中自有樂地可善取之勿遺開眼後慙愧
好古不知今每每入于惡道趨時不知古侵侵陷于時
俗寧惡毋俗寧俗毋時惡俗有覺了之日時俗則方將
軒軒自好何能出離火阬
不見古人書不能洒俗不見今人書不能袪妄
問如何作書曰畫得出討得出撆得㸃得輳得便是書
法真能有得自一至十即是法帖或永或圖一字可蔽
評書不特毁人書難即譽人書亦難嘗作書過敗筆世
人漫然喝彩者無論矣至真認以為好而譽之益令書
者媿怍
有一友人初作賣書肆索余冩柔翰林三字扁額期得
佳書余以其果屬意也構思日夕始為下筆覽之自覺
飛動四顧躇蹰可以滿志兒子請留正本與之鉤本足
矣余取初心□以畀之及後相見畧不色喜稍間曰象
道士畫符余亦不毁快自若也但戒他時俗地勿作佳
書耳
友人索余作堂聫聫中有瞑字惡其近冥也以為不祥
戒曰幸用俗眠余如其請不惜蹈俗併十字竝作通時
小篆一日有一大名士過之見其方整誤認非余作者
頗稱奬及知余書因自飾曰寫得太平悲哉世乎就俗
用俗何必余書帚可焚矣
字熟必變熟而不變者庸俗生厭矣字變必熟變不由
熟者妖妄取笑矣故熟而不變雖熟猶生何也非描工
即寫照耳離此疏矣變不由熟雖變亦庸何也所變者
非狂酲即昬夢耳醒來恥矣
字避筆俗俗有多種有粗俗有惡俗有村俗有嫵媚俗
有趨時俗粗俗可惡俗不可村俗尤不可嫵媚則全無
士夫氣趨時則斗筲之人何足算也世人顧多尚之目
為通方者有矣此以惡紫特甚須痛懲之
近代善刻如遙望美人未見不好及觀真蹟如覿面相
對大半可憎矣古人墨本則骨骼筋肉一時呈露至于
古蹟語言舉止趨步皆可師資至若鍾王張索名世賢
哲則風神顧盼千里一息非足蹟可到但得遐想未可
追踪仰止若何
不多閱真蹟不辨名家敗筆不多參搨本不顯鐫工無
稽遵敗筆效偽鐫都成一笑
學者稍知字畫即彈䠶好醜及至法書在側大半若罔
聞之書法在笥全然不知何物甚至臨摹步武亦但恱
在近代時尚俗體而已何怪乎葉公好龍哉余是以斷
彼沈夢中人也書家而不酷噬古帖者皆是也即好矣
而又但能視若翫器以至翻其題跋摸其剥蝕攷諸證
佐以騐真偽而低昂其貨值者一皆茫昧于此道之徒
勿論可也
評論䥴工古以不失體為高手今以不失筆為高手不
知者左今右古大謬不然也筆可自取體須導師試揣
近代江左諸人何人不能巧弄筆意如花似栁描成一
段春色至于結果收拾無所措置矣是以古人之結構
體裁攬其妙境真有不知手舞足蹈之快若夫鋒裊鮮
妍不過漫然稱賞而已豈可同年而語哉
閱墨刻如十六觀經之象觀真蹟如佛觀若親炙名家
濡豪運帚則是開眼合眼大聖晛前如羮如牆芳軌不
逺儻逢偽蹟等視天魔必不為所嬈亂具有正法眼在
古帖糢糊者翻覺校好何也䥴工那得無漏醜不呈也
善學者得其好處我自不糊塗不善學者認糢糊作一
段妙境謬矣更有以糢糊糊人耳目者此非士君子所
為小人伎倆耳詐矣不知者謂字既糢糊掩則通掩露
則通露何獨醜態不呈大抵翫帖人必稍具鑒識古帖
骨格不失而我胷中自有佳賞快心處以意逆名家法
度是以但見其好何疑乎所以蒙董人只取明爽稍涉
糢糊畧不流目常戲為之語曰取帖愈明其人愈昏
閱名家書須識其來歴古帖無論矣如吾呉文氏父子
待詔出于太宗而目為右軍者是􁇟其血脈也掌故出
于藏真而目為襄陽者是斷其源流也評者過猶不及
皆非是
鑒賞法書之樂聲色美好一不足以當之翫好雖佳無
益于我惟法書時時作我師範不可斯須去身常謂博
古之士而不好法帖是未常博一古善書之士而不好
法帖是未嘗寫一字名家亦有但貴墨蹟而不貴搨本
者此正不知真好者也墨蹟故佳不可得而善帖為稀
世之寶矣善搨又不可得而常搨亦為不可闕之物矣
即使其家多蔵墨蹟或一帖不具則刻本終不可少也
如是鑒賞方是好古方是知書方是識去取方是識好
惡不然皆浮慕也
米黄諸君鑒别真偽鑿鑿不爽所賞諸帖即不墨蹟亦
必善搨所以如别白黒今則不然後出諸碑大半𫝊摹
失真無論好處弄壊即惡處又多為好事人修飾遮掩
以眩世目真偽幾乎不可辨矣故寒山法書集特設後
出續帖自為一類竊比釋典中單譯經不與入重譯蔵
恐未免亥豕疑以𫝊疑
善鑒者取書忘筆取筆忘刀取刀忘絹素楮墨即取絹
素楮墨者亦須忘裝潢色澤而後可不然尠不為所亂
惑
倣書知其好處固要知其不好處尤要敗筆人人不免
名家即不過差少過失耳善學者取其長不善學者兼
其短何也無真鑒也至于不經事少年惟敗筆是效何
也敗是我家故物不自覺其易入釋家所謂熟境易于
漸染苟能開眼痛懲何難但恐大夢中翻怪人推覺此
最難治
　　法書七
漢人書不期合而合晉人六朝能以不合而合唐人造
立許多法度宋以下尚能造詣于法元則標緻用事抑
末也世人趨之可憐哉
求帖先尋古文篆𨽻始可以窺章鍾閟奥得章鍾而後
可以别二王優劣優劣渾渾勿與說書
晉人法度不露圭角無處揣摸直以韻勝唐人法度歴
歴可數顔有顔法歐有歐法虞有虞法虞實近古而返
拘歐似習俗而入妙顔則全用後世法矣其他隨人指
縱不足道也
晉人以無意得之唐人以有意得之宋元諸人有意不
能得今之書家無意求亦不知所得者何物
不學唐字無法不學晉字無韻不惟無韻且斷古人血
脈不惟無法且昧宗支家數謂晉無法唐無韻不可也
晉法藏于韻唐韻拘于法能具隻眼直學晉可也不具
隻眼而薄唐趨晉十九謬妄
時書之于法書分明别是一重世界時帖之于古帖分
明别是一重世界搨本之于真蹟分明别是一重世界
泛嘗名家書于第一流書分明别是一重世界不寧惟
是即一人之作平時書于得意時書分明别是一重世
界學者翫法書必如是重重互案等而上之等而下之
無不燭照數計始可以為鑒賞之真如是賞鑒其書必
進蹟不從心者亦或有之至于雅俗當前水鏡之辨如
􁢒蕕蒼素必不為所撼搖矣
善帖遭庸工良工逢偽蹟雖皆惡道然亦不皆空過也
家藏木本十七帖粗惡異嘗然而晉人筆意十存八九
者此善帖遭庸工本也他石本字故可觀晉風埽地矣
此良工逢偽蹟本也具眼者自能甄别定其取捨盡成
良藥若無目握此各中其毒好而知惡惡而知美可以
此言進
有識之士直教鉤帖人倒本從事寧使失粘骨力形似
故在也即不得前人妙境亦不雜後工醜態苟能不失
形似伎倆足矣其神情庶幾自取若後世醜態一入腕
中即百翻洒拂未必浮盡何也用後世耳目著後世皮
相氣味易于相投一染難革勢所必至常謂熟境能熟
生境能生非祖師不能道
晉人行草不多引鋒前引則後必斷前斷則後可引一
字數斷者有之後世狂草渾身纒以絲索或聨篇數字
不絶者謂之精練可耳不成雅道也淳化帖第六卷首
帖蹈此失無論善惡其偽可知至若懸針用之絶少後
世妄書一篇數見者不特非法望之可憎
我朝已還吾呉以書畫甲天下至于今日家至户到夫
人而能握三寸管以自好車載斗量不可勝算惜乎一
皆因人成事不似前朝諸公自立門户不媿古人者流
也常恐易世而往埽地盡矣畫非吾事書法一道可不
補前賢未發之蕰以冀同調友生相與上下其論為不
刋之典乎自已作字每見其情閱他人書寧無水鑑士
衡所謂葢所能言者具于此云
顔真卿骨力有餘逸韻不足方朔像贊取資右軍晉風
稍有存者當為平原正書中第一帖褚遂良志在妍媚
古雅罔聞唐三蔵敘比量集王帖如伎女之竝宫娃蒹
葭之倚玉樹非其倫矣畧無唐家氣骨敢望晉乎别論
可也顔傷于方褚傷于圓雖然顔氏上達褚氏下達栁
公權亦褚輩人也
智永千文學右軍其妙在圓而晉人實無此圓真卿畫
贊學右軍其妙在方而晉人實無此方孟頫一生學右
軍妙在爛熟而晉人實無此爛熟過庭一生學右軍妙
在疏曠而晉人實無此疏曠其他或得其端媚者而非
晉人之端媚或得其狂逸者而非晉人之狂逸豈必後
人失策巳邪即大令遒邁巳自大去乃公懐仁拘束亦
且翻累本體況其他乎
余論書極致少所許可如篆斷自籀斯真行斷自羲獻
分𨽻斷自鍾梁狂草則古今無有無疵者人以為過舉
曰即子書佳未必如說子書未佳空言何補則將譍之
曰二典三謨夫人能說堯禹湯武未見其人如以不堯
禹遂廢謨訓有是理乎言之無當謨訓亦疑如其有當
寧問誰口
鍾王竝偁鍾以格勝王以調勝晉唐嫓美晉以韻勝唐
以力勝格力名近品位殊絶矣晉韻獨冠古今自足千
古骨似稍遜力足以扶之後之學書者不得振救方徒
事嫵媚態流而不返法書何有哉
好整飾家書故是雅調而意興每為之塞永趙歐顔是
也好狂逸家書故是妙用而氣質或隨之壊張素米黄
是也
篆𨽻必秦漢秦漢而下不取真草必晉唐晉唐而下不
取人孰不曰已所不能何以取信余則以為此必惡聞
讜言之徒距人千里之外者言果未是直置不必相詰
言而果是何嫌出之能不能之口橋門說書未是周孔
而聴者三千法座談經何常活佛頂禮萬衆立言立功
本是三途何妨兼稱千秋不朽
覽晉唐而上法書惟恐其盡何也取裁多也覽唐宋而
下舊蹟欠申隨之矣何也興易盡也雖然未閱書法之
徒未可與此言進
具隻眼者方能辨墨本法書古刻貴在能改削敗筆今
刻貴在不許改敗筆古刻即非名家親自箴酌必其工
人實解此道然後下手是以去敗筆是貴今刻無論工
人下劣即當代書家亦謬自謂但取筆意飛揚而已自
己本無真知實見是以一經改動即不益其醜態便翻
作刻工之書漫然泛觀兼有浮議可以一粲
放書得佳帖故善不必佳帖亦善但後人翻刻失真者
不具隻眼未免有所累耳佳帖無論矣不佳本亦善何
居凡古碑剥蝕及摹搨不精者其鋒鍔渾渾不清學者
以意求之苟得形似自覺妙境及後獲遇真蹟或古善
搨本比量前此所學合則恍然自喜乖則惘然自失乖
合之間皆大師也若無此誤未必能生稀有之想
短長結構故有定法若巨細斷粘必取名家真蹟始可
為法若臨本墨本雖形似具在顧盼起伏大不然矣未
可據以為師法也先讀書法具有成見則真偽臨搨皆
我師資
凡唐已上墨蹟十九偽書雖不可不仿尤不可過仿不
仿則無本過仿則不特効顰敗筆并偽人漫興俗筆都
入肺腑大害事也詰者謂十九黜偽不以過乎余曰試
案聖教諸帖摹集而成校之通行晉帖巳别是一類何
乃當代好事家收蔵重價之帖畧不見有可喜可愕人
所不能及處至于重摹入石者遂與世俗通行惡帖無
辨亦有出自名家手勒者雖其字畫遒媚而又畧無晉
唐氣味矣敢望鍾王流風遺韻乎是以余謂好事家寶
蔵墨蹟以至萬嵗通天所進唐摹晉帖之類即不必親
炙舊蹟已能悉辨其偽矣詰者又曰借使古今彼此文
字不類烏知子見為真彼見為妄乎余曰世間法書何
啻千百以多証少就常黜變萬不失一
凡剥蝕碑刻榻不如石何也紙面不全碑底具在也是
以名家遭逢古碑作希有想坐卧其下目不暫捨實有
不忍捨處三晝夜留宿碑旁吾以為尚速
石本木本具有得失凡刻石鉤墨一失填硃二失上石
三失推鑿四失至于木則四失皆無獨易于因頺使鋒
芒早失不成佳賞耳識者殆不妨領㑹其妙也至若版
伸縮石不動版工粗碑工細版工愚碑工慧版工輕易
碑工慎重皆石勝木是又天淵然而善知書者即不過
牝牡驪黄何傷神駿苟能版得良工搨得初本便須逺
出石上閣帖亦木千緡不售夫復何疑
校讐法帖大能速化即使傖父若詳校一二名帖未有
不爽然生欣厭者其筆墨肥膌引帶斷粘顧盼乖合起
止來去各有得失若其結構權正筆鋒正側雖别詳之
而校讐時尤一佐証
常閱時俗惡帖出于近代名家名手紙墨搨裝皆精絶
無不嘖嘖稱賞余唾恨揮去人言或是原帖非真有之
其摹刻妙絶非大高手不能余曰止見其惡耳作此帖
者非伎低即眼低非眼低即品低耳不然寧肯善伎就
此惡帖誤主誤人先已自誤何所取之
客以余憎聖教諸帖為過曰豈以結集者多補綴雜廁
乎亦太難為矣曰非也即字字羲之非羲之矣曰何故
曰取君百篇割集一首猶然屬之尊作肯認取乎客曰
通篇則非句字還是曰句字說詩何異筆畫取字以筆
取字此最下乘君談下乘吾不敢非子矣客爽然自失
常憎篇韻淺漏墨汚板闕别列字様大為可笑無論矣
名家摹帖亦多有之如得之為□□問之為□□中之
為中□賢之為□□日之為□□事之為□□□足之
為□□□類漸草漸省遂至不知來歴反以全體為怪
耳此謬甚也或見古帖全文反刪改就俗此其可笑比
之篇韻坌比丘何如是故行草帖中每有欠筆或未必
是所釋之字闕疑可也若據以為實是效顰耳
後世名家即不可師法然亦各有所長無以一眚掩衆
美人自取裁可也蘇氏不文取其任率米氏不雅取其
任放黄氏不精取其任野蔡氏不古取其任時米最蔡
殿鋒勢正側自能呈露其短長非我雌黄上下其手口
近代呉中四家竝學二王行草仲温得其蒼希哲得其
古徵仲得其端履吉得其韻一于蒼則蕪一于古則野
一于端則時一于韻則蕩四者皆過也能漸其髓四病
皆可勿藥而治偏則無有不為膏肓之患者何謂髓處
其中以潤澤四肢如心為王百骸聴令内有所主故變
化不窮非若後世集于一家而不能化或效顰雜態以
相惑識者見之幾乎欲嘔
書道與時高下古今未暇為之品别亦陳言具在無竢
添足國朝獨鍾于吾呉又同起于武世二廟如祝文王
陳四君子者後先不過一甲子中盡一時之盛前乎此
者猶之舜禹周孔未生之初未始無聖善要不能擔當
一代師表無蹟可求耳京兆大成待詔淳適履吉之韻
逸復甫之清蒼皆第一流書何後世求全漫譏祝野文
時王拘陳縱將槩千古責備一人非公論也謂祝得魏
肉文得晉腴王得晉脈陳得唐宋而下筋骨惜乎不及
頭目髓□如是判斷便不能為之曲蔽矣若前朝二沈
後代兩文以及徐李呉黄各擅偏長雁門亞祝姬水亞
王其他非所比論矣
　　了義八
常夢與人論字法忽見持字彼人不解余于夢境為之
解曰乃古人作文字之本體釋為持字凡文字以一筆
持之譬之文詞猶一篇中之正義一聫中之眼目也其
變者若衆横中一直稿草中懸鍼之類又若衆長獨短
雜側加㸃又其變之竒者未可以繩纆拘也但安此一
畫意在筆前宜長者墧乎其長宜短者墧乎其短但不
可欲短不短欲長不長嚴氏彈詩所謂拕泥帶水便不
是詩論字亦然
正法以一筆儋之有二筆儋之者變也如辛􁅋二字辛
字以下畫儋其上二畫必縮以讓其下若上畫先長則
首尾不稱矣􁅋字以上次畫儋其下二畫必縮以讓其
上若下畫亦長兩大不勝矣宇宙二字宇以五儋宙以
三儋可以類推
書法詳言永字八法似未得其腰領也凡字不出五法
上有上法下有下法左有左法右有右法中有中法是
也一言蔽之者都㑹是也作十分字都㑹在四五是也
至其流變不可勝紀漢有漢法晉有晉法唐有唐法一
代之中官家有入院體學士有金石文作者自得之至
若一㸃一畫殊形變皃或上銳下圓如瓜子或起止流
轉作凝雲或作横畫或作直竪有擲筆得者有鉤鋒取
者有刺而得者有打而得者有拂者有引者凡此之類
無所不冝隨宜措置借勢成形自有完局必如書法所
言則㸃㸃依其使轉而後謂之書乎如此則不特百家
同軌萬手齊匀已也設一人之書字字如此畫畫如此
㸃㸃如此總令大佳見之可厭尚可稱文人之書乎書
奴計功可耳米芾言蔡襄勒字沈遼排字黄庭堅描字
蘇軾畫字臣刷字五人亦㣲近一偏欲去此病各求對
治之藥對治之藥不必僊山靈草即就毒藥中求自有
活人妙用牛溲馬孛神醫所不弃
勢從内出者已得也從外作者未得也已得則無論大
小短長平直倚側無往不佳鍾王諸人是也未得則臨
卷結構思前算後其書稍不方正大半體解矣智永孟
頫諸人是也
化工之妙無論取大作小取小作大亦無論取歐作虞
取虞作歐即漢魏可以作晉唐晉唐可以作漢魏推此
㣲意取篆𨽻作真草取真草作篆𨽻以至取文字作繪
畫取繪畫作山林川澤何常異軌
古人學問無窮故作字無有定體右軍署名無一同者
非有意改作也因其學進不覺其自變耳常與繪畫之
士談畫但須寫景莫須寫畫寫畫有盡寫景無窮景無
窮學尤無窮也書道與畫正通
凡字先作稿即不得佳書興盡故也鄙言惡楮即不得
佳書興不到故也乃有不韻之客謂難其事大不然哉
未始不勉譍人徒増世間一可憎事何所取之戒勿更
作
書不擇筆乃名家入神妙用如釋氏學不曽嚼著一粒
米不曽挂著一絲縷苟非此道透徹不能解此大話常
狀好酒之徒見酒輒飲不問濃淡甘酸醉而後已乃是
真好若柬擇佳釀即非真酒人也又如好色之徒嫫母
無鹽欣然相恱昔曽聴此輩人言凡具形體即具好惡
相與恱時只想其好處自足動情又如真好閑適人一
丘一壑盤桓自不能捨若待婚嫁畢而後游五岳名山
此向子塵心未斷未可與言真閑適也巢父不必代庖
此中真實開眼即能見得真手真文字好惡如别蒼素
何暇擇筆然後定其妍媸乎皮相之人别論可也
書家有専攻古人一帖者此骨董匡非書也有専熟自
已一家者此傭工調非書也何也妙不在彼帖亦不在
此腕驪黄而外方是妙境
未入彀繂者作時筆筆用意書成字字無情已入彀繂
者作時字字無心書成筆筆有法
謂骨勝肉則可去肉偏勝字則不成譬偏于肉而强之
骨亦佳偏于骨而强之肉亦佳乃是大方若但能此而
不能彼總八法具終非法器
論書而言好某家即非真賞鑒學書而言學某家即非
真學力以至好篆𨽻好真草或獨善大署書或獨善小
楷字皆非真好惡者也果能真知灼見則目中自有佳
處任其短長肥瘠雅俗古今無所不可應趨者取于造
次間應避者懲于得意處如此了義方是知書
識得敗筆一生不誤敗處為功一生不窘法如禪機筆
如辨才處處生涯頭頭活潑方是流轉不窮
字法了義非言可竟若詳說之㑹須剛柔相濟權正相
兼平險相措筋骨相著古今相參圓闕相讓纖澀相宣
理事相符意興相發必如是而後字法能事盡一于剛
則不和過此乖矣一于柔則不振過此糜矣一于權則
不典過此野矣一于正則不韻過此腐矣一于平易則
不竒過此鄙矣一于險怪則不律過此賊矣一于筋骨
則不情過此疏矣一于皮肉則不力過此俗矣一于古
則不妍過此死矣一于今則不雅過此市矣一于圓則
不逸過此描矣一于闕則不莊過此殘矣一于纖則不
文過此弱矣一于澀則不媚過此枯矣一于理(字/義)則不
通過此束矣一于事(字/體)則不合過此㟁矣一于意(結構/用筆)
則不𤣥過此滯矣一于興(格/調)則不韙過此狂矣
　
　
　
　
　
　
　
　
　
　
　
　
　
　
　
　寒山帚談卷下
　寒山帚談
　　拾遺
漢晉遺蹟即名家臨摹已失故步數翻而往面目全乖
至于小楷每帖各别矣猶然屬之一人之作作真蹟想
是邪非邪若謂古人諸體悉具用意不同亦或有之未
盡然也何以見之按淳化十七蘭亭諸帖雖有小變望
去自然一家之作何常如小楷諸篇之豪不相類乎如
是判斷則今時所𫝊諸帖將盡廢乎是又不然漢晉人
書法法皆具後世名家各得一偏再摹再勒若出兩手
皮相雖殊骨骼自在具眼者取資不薄但直認作漢晉
對面一步一趨此夢中夢耳㑹須多閱名帖虚心實鑒
若識量不足則資訪前評内外加功無有不得者矣目
中爰然有漢晉人真面目其肥瘦古俗辨若蒼素然後
臨放豈惟異蹟不殊即惡刻皆明師也(臨放/)
作書不必因字大而加筆不必因字小而減筆顔魯公
東方像賛冈八等字何常單弱雖其取法右軍訪楷作
署而然亦其胷中不為大地所懾耳元人蔣冕作小字
千文苟可借者盡削偏傍知後人局量不廣自呈其短
請須自寛然後游刃(學力/)
古今臨摹取捨絶然兩途古人不畏無筆勢而畏無結
構今人惟筆勢自務而不知結搆為何物毋論唐摹晉
帖有結構無筆勢為佐証按淳化太清二帖即不過同
朝百年間物耳取捨頓異何有于今日乎竟不知筆勢
人人可以自取結構非力學則全不知也今不逮古何
待言辨(格調/)
夏已前文字别一世界周秦漢别一世界分𨽻真草别
一世界心思智慮器用取捨無一物相通使周秦人作
雲英蛟鵠坐見其廢唐晉人作大籀小斯判亦徒然何
後之俗豎握今時紙筆描成物怪神妖(格調/)
狀分𨽻恒言蠶頭燕尾又曰斬釘􁇟鐵邕邈當其前□
鵠得其後雖然古人作字一字之中少畫得其前多畫
得其後主畫得其前從畫得其後偏于前則不清偏于
後則不合不清乖時不合乖法乖時可乖法不可俗眼
反是夫復何言(權輿/)
不知字學未可與作篆不知篆書未可與作印作篆可
全篆不可作印可全印不可全篆謂小大長短全印謂
紅白隂陽短篇可長篇不可白文可紅文不可(權輿/)
今不逮古當縁其情常論印章何常不著力趨步漢人
而十不得一者猶之南人講經時時繋念敲打官話即
有妙意因之阻塞非若京都輦轂間人但須一心析理
隨口而出如流水行雲任其縱横可以滿志所以後世
刻印即能刻者不能書能書者不知字義審義者不能
博采能采者不知衺正能正者不知變通人心幾何百
計彚集頃刻取辨何以得佳然則如何而可請加學力
徐徐動手(力學/)
古今法帖别其功過定吾取捨否則去就褒貶皆不得
其當矣古帖善本無論矣即不善本亦大勝時帖何也
人人當家字字師範也後世諸刻惡本無論矣即名世
善本不堪比竝前作何也所采未必當家所刻濫及題
跋并其惡俗印章及觀者惡札名姓都厠首尾枉費無
益此何謂也雖然時帖佳本妙在名家手裁䥴工精覈
此其所以不可闕耳若文氏之停雲館因待詔國博掌
故上林衛暉諸公父子祖孫為翰墨淵苑海内以名蹟
求賞鑒者之所必遵于是出其餘資手自摹勒倩章簡
甫呉䵺諸良工耳提面命精一為之稍不稱意即從刋
削不惜數四恰情無忝然後入卷居然為明興第一流
前無作者無論矣後之繼者亦未覩其人也可不寶諸
(評鑒/)
法書首尾題跋鑒賞諸文亦不可少但謂之古玩竒珍
則可刻入法帖則不可佳者猶之試官取士及髦俊立
朝之日試官何有不佳者猶之問官鞠獄囚犯的決之
頃問官何與(用材/)
古字直今字曲時也習也小兒直老人曲勢也趨也學
則直不學則曲正學也學古則直學今則曲俗學也唐
已前字未始有曲唐已後字始開曲之門户李北海栁
公權為時俗之祖從此而往惟曲是遵矣流毒至于勝
國諸人謂曲為妙境直為簡卒故學者但恱時俗名家
謂為近人置古雅法帖投之于髙閣如是顛倒淪于肌
膚入于骨髓即使晚嵗省悟猝難拔其深根可不慎歟
(格調/)
詩人論云詩直詞曲詞可奪詩乎不可也繪曲文直繪
能奪文乎不能也故曰弄筆逞妍謂之畫字是也時俗
人尚曲毋論矣吾家承旨自謂深于此道惟右軍是遵
右軍何常有此忸怩巧弄乎智永雖有一分俗氣俗故
書家大忌也比之忸怩尚當末減(格調/)
字有難作者但可作時俗體胷中未有佳字名家未之
前作無可師資一時構思不及須數四揣摹思之不得
不妨閣筆一時苟就不妨改作改後繼得不妨再更其
間㑹心處真不可言語形容到此自知白僊翁嘗論畫
竹云不至意窮不入妙境庖丁滿志蒙莊而後直至今
日(了義/)
凡為學為魔所中不須痛懲還須學力足以勝之往往
見自負于晉而陷入波折飛揚者時俗魔也自負于漢
魏而陷入皮相粗蹟者村俗魔也自負于竒古而陷入
爪牙張露者野俗魔也故學晉當知晉韻由古雅來學
漢魏當知漢魏由八分章草來學竒古當知竒古由字
義形意來苟無是學即勿恃才恃才之過逾于無學無
學不過淺近而巳恃才弄出許多醜態如何令人不嘔
學與無學識足以持之不妨從容中道(了義/)
作字者落筆失所勿因失而改轍腕中自有得所處可
以振救觀字者評此敗札須原情而賞鑒眼中自有不
敗處可以取裁(評鑒/)
古帖即不甚知名者必有可取後世知名士亦逺不逮
雖云時代下趨亦作用有異兩限之耳何謂作用古人
重事不善不止故必有自得處自得乃真實妙境自足
師資今人逞才稍可即嬌故無非慲人之作慲人則一
團假面烏得不憎(評鑒/)
學時筆筆倣古成功字字自作但仿古如學究講誦徒
自作如狂狡無儀(了義/)
時人語言言不由衷即甘何益書生文字字非自作雖
好何干故諂語臨字君子恥之(了義/)
漢摹印雖云雅俗互用然其法度位制有不易者在别
詳之刻符經叙例(長箋一百/七十五卷)無論矣俗刻章法上下交
錯左右撑拏可憎特甚友人戲曰搭夜􁠐人肩磨背擦
稍得一隙兩脚伸來何以異此余亦云昔昆氏有斷弦
不續而専房越僣者親知戲曰誰教他座子空閑不自
覺其尻髀輾上去矣聞者一齊噴飯正是俗印章法(評/)
(鑒/)
或倩善印者刻一引首示余評鑒頗不佳曰彼非良工
歟曰無出其右者曰何以不稱曰古無引首無可師資
故不稱曰人苦無能耳能則何必效顰而後稱善乎余
曰譬高才博學嫺于詞賦矣請作公車章句能入彀否
引首之例漢章非其類乎(臨放/)
客問世人皆好子總不好世人皆不好而子總好何居
曰粗工造器細工磨括尚筆書似之造磨俱粗䰍工色
澤尚墨書似之器䰍竝惡洒拂得所鑴摹精到書似之
彼三種書識者見之憎俗人見之賞(評鑒/)
凡字縱則䟽拘則怯大小先後各有分量始可與言書
莊子大智閑閑小智間間大言炎炎小言詹詹此公逍
遙從人間得之(了義/)
作字須取四餘勿取四極有餘墨則贍有餘筆則清有
餘楮則泰有餘意則安墨極而濁筆極而鄙楮極則窘
意極則危(了義/)
熟爛字法不可令初學者效顰猶之杜甫詩韓愈文未
始不好若圓熟詩文先落肺腑出詞吐氣不免塵腐因
其磨礲圭角以恰好奪俊逸如布帛菽粟雖生人必資
市竒者不顧若夫率意成家之帖人人具一出入作者
述者取捨自由患不知趨避耳不患他人得失也(臨放/)
用筆須淳不可雜出金石欵識之雜出者法未定時之
作也定則規矩制度一豪不可逾矣古文用㓹倒䪥栁
葉用捺大小二篆用圜刻符摹印用方刻符借古摹印
借篆分𨽻徒𨽻方圜任取分𨽻有定局徒𨽻無拘􁁜無
拘􁁜中而能辨得有法度處方是傑作否則狂奔肆逸
全不成文即有可觀狐狸跳梁耳(格調/)
惡人齋戒可祀上帝嫫姆束修無辨逺人濁海生紫瀾
亂山成青碧各有可觀若指謪其垢十九可廢矣狂生
亂塗有似于此(評鑒/)
俗人妄謂雙鉤為飛白前已詳辨然此法不可闕者但
資摹古翻刻之用凡摹刻而單鉤鋒出則肥鋒入則瘦
皆失也惟雙鉤從中發刀弃其餘墨不失故步(用材/)
鑑賞須取其全體放效勿取其全體取全即并其敗筆
為我效顰之資大能僨事(臨放/)
作篆須于剛中求和作真須于和中求剛草則剛柔互
出急就用事不得不爾八分剛奪其柔命之曰𨽻克稱
其名(權輿/)
字格之取調猶人體之加飾無飾不文無體不立又如
食物之有五味五味故不可闕然不得失其調和豈惟
調和難即遲速之叙自有先後若鹽醯齊入不成享矣
世俗人捨格取調所謂何暇及此無學逞妍皆此類也
(格調/)
字須一筆成就乃佳若以㸃綴飛轉補其前失即是偽
物況可獨藉肥瘠穠纖瞞人耳目乎是以不具胷中完
字必毋動筆不淹貫法書書法必無完文無完文非法
器(力學/)
妄自好人作書如昏夢中認夢為醒雖具有苦樂無甚
痛痒賞鑑家甄别如甦醒中覺夢為夢雖欣厭滿前游
戲自在(學力/)
真書之習俗而不可變易篆古之取正而翻可轉移前
言備矣惟分𨽻兼此二俗莫之或非何也徒𨽻分𨽻二
家本變亂成法不可以字義求是則古無與為辨矣又
不遵時制不必以通塞廢是則今無與相剥矣無天于
上無地于下獨不能逃于法眼(權輿/)
書求本原前言詳矣若末流不詧亦烏能趨避譬之尚
鍾之豐腴流而為蘇趙尚王之俊逸流而為宋元尚虞
之圓正流而為姜蔣尚歐之剛方流而為宋版尚顔之
整宻流而為今版至若拙如魯直放如元章妍如河南
恣如北海未始無本不可不遏其滔滔耳試觀吾呉書
家若履吉之嫵媚效顰者流而為崛勥脫落希哲之蒼
古效顰者流而為披命胡塗徴仲之清秀效顰者流而
為舉呉纖弱二沈之孰徤效顰者流而為官家時俗一
皆有趨無避之過也(力學/)
放書擇善前言詳矣不善當前須出已善勝之勝故佳
不勝亦佳一時以為已勝而他時以為未勝尤佳大氐
我失難覺人失易彰久則我失更彰于人失也若前未
力學便無案自考何以自懲(力學/)
篆書中小篆真書中小楷非强紙不可二體行筆不得
急就故耳若弱紙緩書則筆墨不為我用矣凡字不由
緩中求速即使有成終是詭遇是以古人都無弱紙(用/)
(材/)
筆翰極致本自相通故畫字轉音為臒去聲訓作圖畫
之畫後世渻改作画畫(竝/俗)二字分用殆不必也古今能
書遂能畫者若畫譜所載周秦漢魏以及晉唐鍾王而
下諸人是矣然無迹可求至若宋之蘇米又若國朝之
祝陳竝以書翰游戲于圖畫若倪沈唐謝以繪事兼善
于書題胷中自有得意涵泳而出皆為我用不為外境
拘使劉安所謂以内樂外者諸公有焉他人但能以外
樂内即無以與此(了義/)
國朝吾呉以書畫甲天下惜乎風氣所鍾又陷于善書
不鑒一語趨其華不趨其實遂令名世者多傳家者寡
苟不必争名即不必避善鑒不書之誚余作帚談緒論
知無不言言無不盡評論金石窮案極斷試令軒頡籀
斯當必為我擊節上古無論切按丞相中郎太尉右軍
以及晉唐而下名世大家無不有筆法條論具在其間
託名偽作者無論矣其人自書勒石者何限而謂善書
不鑒善鑒不書正不然也(評鑒/)
　
　
　
　
　
　
　
　
　
　
　
　
　寒山帚談拾遺
寒山金石林甲乙表(後論移甲下辛/以便法書之次)
甲集　　字義部(一/)
乙之一　篆籀部(二/)　(古文/玉筯)　(大篆/艸篆)　(小篆/)　(繆篆/)
　　二　歀識部(三/)
丙集　　符印部(四/)　(古款識/漢字法)　(先秦文/虎符文)
　　三　分隸部(五/)　(八分/)　(徒隸/)
丁之一　　小楷部(六/)　二王小楷(七/)
　　二　眞書部(八/)
戊之一　大書部(九/)
　　二　署書部(附/)
已之一　章草部(十/)　二王章草(十一/)
　　二　行楷部(十二/)二王行楷(十三/)蘭亭部(十四/)
　　三　行草部(十五/)二王行草(十六/)
庚集　　狂草部(十七/)
辛之一　二王全帖部(十八/)
　　二　集王部(十九/)冒王部(二十/)
壬之一　書法部(廿/)
　　二　評鑒部(廿二/)
癸之一　千文部(廿三/)
　　二　類聚部(廿四/)
　寒山帚談坿録
　　金石林緒論(即前表志/字義竄後)
篆籀部
字須遵古古文故煩惟篆可法上以遡古下以通時篆
明而諸體具故先字義以冠諸帖
壇山刻石相傳武成穆三王及太史籀書即皆未有的
據然文字之妙古今無二秦文之祖不須置辨惜止于
四字耳
石皷詩十章三代而下整齊文字獨此獵碣無論筆畫
之妙即風雅誦數十章刪後稀世之寶也其詞結屈其
石剝殘不能成讀者十八九余得是帖再求再榻者數
四撫翫臨摹轉得妙境時時括目千古常新㑹諸釋斷
已見為之章句為之補亡為之翻刻全闕二本即後勝
我者出而此石剥落恐又不逮今日之文矣日見傷殘
不得不急知我罪我亦復何辭
詛楚文三代文字莫善于秦三篇全文即莫可得得其
合作一篇足為法式放斆為三以補其闕字即不類揣
摩鼎彛而為之
泰山碑補秦文故佳矣始皇壹宇宙而往尤稱詛楚諸
碑惜不竝𫝊此碑所𫝊字二十餘文竊比繹山㑹稽其
次則依摹𫝊四面減小樣制之式補其闕損不能無忝
柰何四面𫝊摹一百四十四字尚須全搨
繹山碑秦碑全具者惟繹山㑹稽而繹碑翻刻頗非一
本昔人評云長安第一紹興第二浦江第三應天第四
青社第五蜀中第六鄒縣第七今以第一者為主而以
諸本攷校得失分豪短長不枉其功過翻作千古師資
㑹稽山碑世𫝊繹山為徐鉉摹本今案㑹稽字畫與之
絶類豈亦徐摹邪其為斯蹟無疑特以泰山小不同故
有此物議耳按鉉奉敕校說文又為竄改五音韻譜二
書無論字畫乖異秦文闕略即繹字且從俗作嶧矣豈
鉉矛盾至此乎
琅邪臺刻石文補此刻全無所存流𫝊惟文章在余為
補冩一過聊以畫虎寧避續貂
之罘山刻石文補按汝州帖聊存數字死馬骨耳補如
泰山琅邪
之罘東觀銘補全篇皆無亦補同上
碣石刻石文補補同東觀
天禄辟邪四字此栁葉篆體之祖未覩真碑所傳者汝
刻恐未必如此疏野也然亦自有古色在聊𫝊其影響
而已
錢志錢文其文不一雅俗雜收十九不成觀者去之采
其合法善者以攷時代作用之異平準有書作法可攷
文即不多實典可據足為文字之史似亦不可闕者
剛夘䜟詞義在漢書詞有二篇其一頗不成讀一篇竒
古三十二格三十四文世失其讀余為攷正字本絶細
難明摹作大書釋其文句一諷而義自明
碧落碑割列餖飣雜然而出以啟夢英十八體之惡道
但此碑所采政自有佳書惜摹失十之八九偏長足采
不可無一苟為無學便中其毒所得不償所失矣
李陽冰諸碑不下數十種其筆過柔其格最下頗無所
取但顧盼爛熟亦足自好耳縉雲縣城隍廟碑却有骨
力謙卦怪惡甚于他碑而多竒邁過中求功是或一道
同時李潮宋僧夢英國朝程南雲全蹈其轍王箸法帖
跋箸雖淺陋于閣帖每卷之尾篆十餘字亦不甚惡今
本帖分割以類相從不泯其所作留坿篆帖之末不欲
遺棄成書耳無可取也
欵識部
三代漢唐欵識夏商如符印周秦而下始成書册文多
不及詳論漢别出一調在摹印則可取法比之古人一
段俗氣自鼎􁂜真文而外有攷古博古二圖薛尚功集
摹廿卷如出一手是其蔽也嘯堂録版不如石近復翻
刻二本不成觀矣書法印法兩有師資此博協之大海
也故後篆先印
凡欵識之式一字以至五六字者皆刻符體當備印法
之祖欵故白文而作印須紅與摹印篆不類摹印則宜
白不宜紅其成篇之文文字兼長者若齊矦鏄鍾秦銘
勲鍾之類皆可為籀鼓斯碑師法權輿所當别列為帖
者也
符印部
世不用篆而用印自至尊而下及掌故亭長非印不遵
即親簡摛文亦非印不信則篆之重于徒𨽻可知篆不
能廢于今日有據寧堪付之俗工逞騖乎印法莫𫝊非
一日矣趙氏吾氏諸好事家稍有記述寥寥無幾得睹
舊印文者吾呉惟文國博許文學王舍人諸人而外無
從遙度自顧氏印藪刋布大集然後人人得睹漢人面
目然皮相而已真境蔑如也章法刀法世或稍窺至於
字法全然不省拘者束于說文狂者逞其野俗過猶不
及都成誕妄昔常與黄表聖論印翻摹舊章孰與全考
摹印表聖往矣撫卷慨然今取往代璽書而下先秦炎
漢六朝而止入此律者方為字法其不堪入印諸家之
篆所謂道其所道非印之所為道也析若蒼素明如日
星欲盡此道别有刻符經𫝊表疏自為一集詳之長箋
一百七十五卷矣此獨取字法入于金石林附以時代
欣厭其他悉畧不采
秦璽書凡印出于璽書璽書之流𫝊者獨此二面各九
文耳雖未必無譌亦非後人可及并世所摹盤螭鈕文
同取作法為刻符之祖
虎符文此刻符書之小變作漢篆之法式字亦不多以
存一代制度姑坿于此
分𨽻部
分𨽻非古也又不堪通時名號不典而文士毎毎間作
此何以故古法不傳取其易與若謂可鄙矣然不可闕
者不特漢人摹印必資波折流變古今藉此通貫故後
篆先真
蔡邕夏丞碑八分正法尚存篆體筆勢背分此分書之
始九疑山郭有道諸碑皆是也校官碑失名氏矣亦託
之邕程邈故始于秦然未甚行世至鍾繇而蓺益尊為
分𨽻之最若卒史受禪皆名世之作至梁鵠孔羨等碑
與鍾雁行其後繼作不絶漢世勒石十九皆𨽻若韓勑
孔宙尹宙鄭固張遷郙閣曹全以及𨽻釋所列數十百
通即不悉覩全碑而太半具于漢𨽻分韻惜其版刻苟
簡影響而已唐𨽻雖云去古典則不爽若泰山誦孝經
𫝊並出御札若夷齊恒山等碑韓擇木蔡有鄰史惟則
孫師範張廷珪皆其表表裵平孔廟新門記亦可觀宋
僧雲勝聖教序不失唐法勝國無甚名家至國朝則僧
宗泐滕氏兄弟學唐文氏父子學漢並是傑作不暇殫
論聊舉所見於此
小楷部
小楷世用極博鍾繇二王居然立極鍾逼古王圓融自
古及今皆兩家耳孫唐四大家雖别立門户何常出其
範圍具眼者直鑒其脂髓宋元或縱或拘縱則野拘則俗
皆畔於二子者也雖然不有後世名家無能洞悉古人
妙境去其太無當者徒𨽻便于用惟小楷故大書後之
體似逆用則順
鍾元常楷書惟宣示昨疏墓田三帖而賞鑒家多謂竝
出逸少臨本墓田爽朗無論矣宣示亦當必有據而云
季直表後出雖臨摹失真然古逸竝至必非後人可及
戎路表字法疑出二帖之間似亦非偽作但失真更甚
于前惟力命表全放季直為之畧無竒處其為效顰可
知總之季直傷肉宣示傷骨戎路則皮相而已
王逸少行草不甚相逺而真楷諸帖迥出異手故知字
小者鉤臨易失重摹數四遂成胡越猶有恃者臨摹諸
人必稍知書法然後下手典則猶有存者是以面目雖
殊脾肺肝胆總能成就學者未必無補學力足以持之
皆師資也但其敗處非元學所能辨
黄庭經束脩儒行君子也樂毅論如䇿畧謀臣力士哉
方朔贊在二者之間各得其妙仙仙乎飛舉矣曹娥碑
猶之縝静處子女中丈夫乎至若内景等偽蹟一不暇
論
子敬洛神暢絶千古惜其不能消磨紈袴習氣是亦王
家子弟故態直得忍其跌蕩恣睢矣惜所存惟十有三
行耳近世溢出多本可以一粲
虞世南破衺叙纖筆無虧顔真卿麻姑壇蠅書有勢褚
遂良尊勝隂符靈寶等經並趨步黄庭消災䕶命亦其
亞也而不題名般若心妄題歐氏何處似之即未必盡
褚總之唐人名帖耳
王廙僧䖍蕭子雲宋儋皆出于鍾儋猶步武
衛夫人及隋唐諸内札十九儗王而太宗其醉心者也
真書部
淳化諸帖所見者元論智永臨王告墓而下直過唐人
虞世南用筆第一正鋒善圓結構善逸書不正鋒一筆
非是即有他善往費功夫嘗謂寫得一畫方知用筆寫
得二畫方知結構書法能事盡于此矣
孔廟碑為世所重其他不甚流𫝊即淳化閣所摹無幾
停雲館小楷破邪序稍大者皆行草至若汝南公主未
可遽信别論可也蜀本石孝經左氏𫝊字法全虞與他
經異
歐陽詢結構第一似過其師方整嚴肅實難步武學者
須透其一著始可得力否則不墮刻板即霑塵腐矣求
其方中之圓死中之活頂虞蹈通皮肉髓匘皆呈露矣
虞恭公九成宫皇甫君化度寺四帖行世姚恭公碑未
得若停雲館小楷中般若心字固甚佳非公筆也獨有
銜欵一行耳蜀本石易書二經及儀禮全學歐書與他
經異
歐陽通學父未融可補乃公之闕似亦不可少者道因
碑泛觀欲廢詳玩則結構森然可謂不墮嚴訓者也其
稜角峭厲智者見之益其智愚者見之増其愚須具隻
眼而後辨此
宋盧經慎刑箴僧正蒙書夢英贈詩皆學歐者
顔真卿嚴整第一稍有一分俗氣唐人獨推此公亦以
品第増重耳東方朔像贊取資右軍故獨脫凡骨碑隂
即本色矣家廟碑名過于實多寶塔已資多口疑是刻
工之過公書頗多不能詳及
徐浩廣智和尚碑似顔而稍時矣
褚遂良書固大佳不堪自立門户欲㑹衆長作入院格
及寫聖教序専事筋骨頗異唐法豈惟不似平時之作
而已竟不可解聊存一體
栁公權専事波折大去唐法過于流轉後世能事此其
濫觴也𤣥祕塔銘亦无所取
李北海妙過于前亦栁輩人也南岳碑亦頗有名
裵休圭峰碑僧契元尊勝呪各有可采惜不清耳
大書署書同部
署額不傳以稍大書比量為之即小楷八法不甚明顯
須稍大者始可指示得失故古人大書尤稱最要若顔
真卿中興頌蔡襄萬安橋之正書唐𤣥宗太山頌之分
𨽻以至宋蘇軾之二記大觀之五禮元趙孟頫之赤壁
悉勿輕過舊蹟所存者有蕭氏之阿育塔李陽冰之黄
帝祠宇生公講臺虞廷臣之寒泉無量壽佛米芾之第
一山趙孟頫之雲居國朝人寫吾呉諸額如徐有貞文
正義澤故自竒逸中街路清嘉坊生幼堂皆公書也祝
允明之夏氏藥室文徵明自書翰林郡衙之承流宣化
皆入院體之選字大不能摹入法帖論書為學之士遇
之須坐卧其下過三日而後去
章草部
章草為行草之祖不可不學辰宿列張帖乃集古成篇
不必擬為何氏昔人云周興嗣采羲之千字集成即不
皆羲斷非後人可到
索靖出師誦及蕭子雲皇𧰼張芝鍾繇二王無不間作
急就章翻摹雖失居然周行也嗣響則近代宋克通時
祝允明通古其學鍾體尤融通入妙
行楷部
漢晉行書不真不草無大無小近真者行楷也蘭亭為
冠淳化停雲等帖釐而出之皆是矣李北海雲麾將軍
葉有道碑稍舒其體褚遂良哀册虞世南汝南志則稍
束其體虞未必真取為類耳宋王著法帖標目亦所不
遺後代名家不暇及矣
王仲英北岳張仁愿唐憲廟蔡卞曹娥皆行楷也
行草部
說具前條近草者行草也亦用諸帖釐出唐太宗御題
碑石頗多晉祠銘棲霞記皆是後代繼作極煩悉不詳
及
蘭亭古今辨悉如水鑑之照人物何常不真猶未免相
左耳桑世昌之蘭亭攷亦云詳矣陶九成輟耕録尤自
爛然我輩所見即不過近刻彼善于此不必置咮善本
既莫可得須集數十種對按鑑賞妍媸自是不能掩擇
善而從事在能者
狂草部
漢張芝杜度不可多得唐張旭懐素始有流𫝊楊凝式
為竒逸之品僧彦修學芝旭之狂顔氏坐位祭姪皆無
意得之各有妙境宋黄氏黄庭米氏天馬皆其最者國
朝祝文多作無論王寵白雀絶筆尤佳余家蔵焦露諸
詩可以伯仲近與陳令入楚不可得矣所存者僊山障
子歌差足雁行若其生平大小真草雖極其逸韻皆常
調也不暇品第矣狂草格寛不類他本故别自為集
二王全帖部
行草為通俗之用獨舉二王拔其尤也凡淳化諸本及
潭絳汝鼎黔江長沙武陵温陵蔡州彭州利州太清菁
華戲魚星鳳寶晉真賞淳熈元祐及聖教興福絳廟以
至近代二王十七帖東書堂寶賢賜書甲秀停雲歸來
戲鴻鬱岡墨池蘭白諸本所具去其偽辨其錯别其割
集傚作之異託名强名之殊自為一部集羲之帖惟聖
教叙精覈無忝然可摹而不可放放其作用如閨閤處
子無士夫氣集者磨礱鋀釘不得不取其圓整入格耳
何得儗而自拘豈逸少意乎王氏諸帖具在可按而得
也興福絳廟棲霞去之更逺後世効顰近代尤繁以待
祖龍一炬
冒義之書猶可憎厭家自為法何所不可一作假物呈
其醜態矣或未必彼人作偽太半為後世强說沐猴而
冠以邀資斧觀者效者勿墮其雲霧中但取其偏長取
裁取法無不可者
字義部(此類居首因入法帖/移置于後視表殊途)
為學惟文事文惟字明字惟義求義惟說文說文表者
表說文生生之次也慎祖賈逵始一終亥鉉改鄦慎始
東終甲二家略無統領雜然而出此表即賈鄦之說追
其子母而為之次從其義訓而列之門一覽瞭然不令
渾渾字由篆篆有義義惟此書漢唐遵守後代因之故
為第一即有未安成書具在
龤聲表者韻學之祖也取其字全而有統領故楷體入
帖與說文相為表裏前表主形義後表主音聲其書作
用音訓頗繁此特單文表譜而已義詳本書長箋一百
四十八九卷
明字表者推廣賈鄦未盡意義窮搜古今解字形訓也
一法可通不嫌重出擇善而取事在後賢但欲詳說相
生次第不使他時詿漏得失幖表相生非篆不顯鄦徐
殊途我書未布視前稍詳不免重列前二表者亦古未
有然全依本說此雖我自作之亦畧不自用黜其無當
翻覺明了詳于長箋九十九卷
徐鍇部叙篆目賈鄦始一終亥之書後人莫知二人作
用鍇作繫傳取彼五百四十部聫絡二篇其間不無穿
鑿竇漏然亦太半可通或與全書先後不倫處稍為正
之闕畧處一為補之程氏解易作敘卦全蹈其軌足取
法耳其書小篆頗佳因摹入帖
夢英偏旁次同賈鄦互亂者一二用徐鍇部敘更定補
足字效陽冰而加醜俗
周伯竒字原亦即賈鄦五百四十小有更改都不救正
一仍其書篆法文字亞鍇邁英後來之俊惜乎古色蕩
然世之不古亦可知也
張參五經文字字體累代有更無論矣自𤣥宗以已意
定為開元天寶文字而孟蜀一遵其制於是有五經文
字之設懸之象魏不敢移易百代人文定于一人之手
文之戹㑹也雖然此碑一立可斷無學之漫然改作者
以力學運而為取捨未必無補云
京兆府學移經碑字法字義皆無足采欲攷秦蜀石經
始末以破後人妄語似不可無故坿入帖
唐𤣥度九經字樣義同張參而廣之
顔元孫干禄字書亦張唐流也可供棘圍文字法式十
謬三四小學之最淺者但出真卿似不應闕若其正通
俗三法創法之便亦自可取
廣干禄字書能廣而不能正備員而已
書法部
作字無書法如狂奔失路無有不顛躓者況出名蹟執
柯伐柯取則尤切孫過庭自書書譜趙孟頫書姜堯章
續書譜宋充書鍾王小𫝊以及墨池編書苑菁華數家
所載采其最要者名家補作續為完璧
評敘部
不有評敘得失莫彰古今繁言故多此但取名家書自
為一類如筆敶圖不必假王為嫌亦爛然可取梁武帝
書評僧智果書不足者足之二家評有别異者參之亦
成完璧詹孟舉書王賔敘字雖云淺近亦所不遺祝允
明自書託言無名氏書述大能褒彈近代不無言過其
實
千文部
千字文法書下乘有便初學古今名家亦多作之故特
自為集相𫝊梁后取羲之千字命周興嗣集成即未必
然按淳化閣辰宿帖章草書古意猶存即非章帝亦漢
晉良工也因采急就索蕭二王諸帖補續所闕無采者
直闕之智永真草二體懐素大小二篇大者楊少師筆
耳張旭狂草殘木猶在歐陽詢正書近出譌作陽冰繆
篆儗斯無當徽宗大草實出大素夢英南雲又學于冰
米芾趙模之大小孟頫六體可觀俞和四體無取周伯
竒玉筯蔣勉廷暉姜立綱篆真竝可供中書郎傚倣邵
時登學周者也文徵明金蘭小字極精三體自作篆則
國博倣蔣續貂祝允明諸體效趙陸士仁四體效文王
寵真草和仲小篆其他繼作不能悉數七十二體千古
惡道在所黜也
類聚部
類聚為最下乘然便于俗鍾鼎篆韻四種六書統篆纍
集若篆訣若草訣𨽻韻草韻及草書(闕/)　之類或同字
異體或同體異用初學誘奬庶幾可存故勉録之折楊
黄荂白雪共落異趣者衆矣試以質之世人吾知其去
彼取此
　
　
　寒山帚談坿録
