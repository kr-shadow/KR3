#+TITLE: 握奇經-漢-公孫宏
#+DATE: 2018-05-12 10:17:37
#+SOURCE: github.com/kanripo/KR3b0001 master 3e359615                
欽定四庫全書　　　　　子部二
　握竒經　　　　　　　　兵家類
　　提要
　　　　(臣/)等謹案握竒經一作握機經一作幄機經
　　　　舊本題風后撰漢丞相公孫宏解晉西平太
　　　　守馬隆述讃案漢書藝文志兵家隂陽風后
　　　　十三篇班固自注曰圖二卷依托也並無握
　　　　竒經之名且十三篇七略著録固尚以為依
　　　　托則此經此解七略不著録者其依托更不
　　　　待辨矣馬隆述讃隋志亦不著録則亦猶公
　　　　孫宏解也考唐獨孤及毘陵集有八陣圖記
　　　　曰黄帝順煞氣以作兵法文昌以命將風后
　　　　握機制勝作為陣圖故八其陣所以定位也
　　　　衡抗於外軸布於内風雲附其四維所以備
　　　　物也虎張翼以進蛇向敵而蟠飛龍翔鳥上
　　　　下其旁所以致用也至若疑兵以固其餘地
　　　　游軍以案其後列門具將廢然後合戰弛張
　　　　則二廣迭舉犄角則四竒皆出云云所説乃
　　　　一一與此經合疑唐以來好事者因諸葛亮
　　　　八陣之法推演為圖托之風后其後又因及
　　　　此記推衍以為此經併取記中握機制勝之
　　　　語以為之名宋史藝文志始著於録其晚出
　　　　之顯證矣髙似孫子略曰馬隆本作幄機序
　　　　曰幄者帳也大將所居言其事不可妄示人
　　　　故云幄機則因握幄字近而附會其文今本
　　　　多題曰握竒則又因經中有四為正四為竒
　　　　餘竒為握竒之語改易其名也似孫又云總
　　　　有三本一本三百六十字一本三百八十字
　　　　盖吕尚増字以發明之其一行間有公孫宏
　　　　等語今本衍四字校騐此本分為三章正得
　　　　三百八十四字盖即似孫所謂衍四字本也
　　　　經後原附續圖據書録解題亦稱馬隆所補
　　　　然有目而無圖殆傳寫佚之歟乾隆四十六
　　　　年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　握竒經　　　　　　　　漢　公孫宏　解
　　　　　　　　　　　　晉　馬隆　述讃
　　(宋高似孫曰馬隆本作握機叙云風后軒轅臣也/握者帳也大將所居言其事不可妄示人故云握)
　　(機人稱諸子總有三本其一本三百六十字一本/三百八十字蓋吕尙增字以發明之其一行簡有)
　　(公孫𢎞等語或云武帝令霍光等習之於平/樂館以輔少主備天下之不虞今本衍四字)
經曰八陣四爲正四爲竒(舊注竒讀如字後人說天地/風雲爲四正龍虎鳥蛇爲四)
(奇公孫𢎞曰世有八卦陣法其旣不/用奇正似非風后所傳未可參用)餘奇爲握奇(舊註/奇讀)
(如奇耦之奇解云說奇正者多矣而握奇云者四爲正/四爲奇餘奇爲握奇陣數有九中心奇零者大將握之)
(以應赴八/陣之急處)或總稱之先出遊軍定兩端天有衝圓地有
軸前後有衝(一作有/風雲)風附於天雲附於地衝有重列各
四隊前後之衝各三隊風居四維故以圓軸單列各三
隊前後之衝各三隊風居四角故以方天居兩端地居
中間總爲八陣陣訖遊軍從後躡敵或驚其左或驚其
右(驚一/作警)聽音望麾以出四奇
天地之前衝爲虎翼風爲蛇蟠圍繞之義也虎居於中
張翼以進蛇居兩端向敵而蟠以應之天地之後衝爲
飛龍雲爲鳥翔突擊之義也龍居其中張翼以進鳥掖
兩端向敵而翔以應之虛實二壘(一作/三軍)皆逐天文氣候
向背山川利害隨時而行以正合以奇勝天地以下八
重以列或曰握機望敵卽引其後以掎角前列不動而
前列先進以次之(公孫𢎞曰傳項氏陣法依此今按而/前列等八字舊文在依此注下誤也)
(故遷次/以成文)或合而為一因離而為八各隨師之多少觸類
而長
天或圓而不動(一作天或/圓而不布)前為左後為右天地四望之
屬是也(一本下有/風象二字)天居兩端其次風其次雲(一作其次/天衝其次)
(地衝其次風/衝其次雲衝)左右相向是也地方布風雲各在後衝之
前天居兩端其次地居中間(一作其次地/其次天中間)兩地爲北是
也(公孫𢎞曰北為地為從天陣變為地陣或即張弛布/摯破敵攻圍不定其形故為動也一本自公孫𢎞曰)
(動靜二義皆/雜出經文中)縱布天一(一作兩天一無兩字而縱字上/有雲象龍一句一作龍者象龍)
天二次之(天二一/作兩天)縱布地四次於天後(一作縱布四地/四地次之一無)
(下四/地字)縱布四風挾天地之左右(一無/地字)天地前衝居其右

　　　　六天後上𤣥下白　七地前上𤣥下青(一作/赤)
　　　　八地後上黃下赤(一作/青)
陣勢八　天　　　地　　　風　　　雲
　　　　飛龍　　翔鳥　　虎翼　　蛇蟠
　　　　二革二金為天　　三革三金爲地
　　　　二革三金爲風　　三革二金爲雲
　　　　四革三金爲龍　　三革四金爲虎
　　　　四革五金爲鳥　　五革四金爲蛇(舊注此/八陣名)
　　　　　(用金鼔/之制)
　其金革之間加一角音者在天為兼風在地為兼雲
　在龍為兼鳥在虎為兼蛇加二角音者全師進東加
　三角音者全師進南(一作/西)加四角音者全師進西(一/作)
　(南/)加五角音者全師進北鞉音不止者行伍不整金
　革旣息而角音不止者師並旋
　　　　三十二隊天衝　　十六隊風
　　　　八隊天前衝　　　十二隊地前衝
　　　　十二隊地軸(合作二/十四隊)八隊天後衝
　　　　十二軸地後衝　　十六隊雲
　以天地前衝為虎翼天地後衝為飛龍風為蛇蟠雲
　為翔鳥
八陣總述
　晉平虜䕶軍西平太守封奉高侯加授東羌挍尉馬
　　　隆　述
治兵以信求聖以奇信不可易戰無常規可握則握可
施則施千變萬化敵莫能知
　　匹陳讚
動則為奇靜則為陳陳者陳列戰則不盡分苦均勞佚
輪輒定有兵前守後隊勿進
　　天陳讚
天陳十六内方外圓四面風衝其形象天為陳之主為
兵之先潛用三軍其形不偏
　　地陳讚
地陳十二其形正方雲生四角衝軸相當其體莫測動
用無疆獨立不可配之於陽
　　風陳讚
風無正形附之於天變而為蛇其意漸𤣥風能鼓動萬
物驚焉蛇能圍繞三軍懼焉
　　雲陳讚(自太公范蠡以來風雲/無正形所以附天地下)
雲附於地則知無形變為翔鳥其狀乃成鳥能突擊雲
能晦𠖇千變萬化金革之聲
　　飛龍
天地後衝龍變其中有手有足有背有胸潛則不測動
則無窮陳形亦然象名其龍
　　翔鳥
鷙鳥擊搏必先翺翔勢凌霄漢飛禽伏藏審而下之下
必有傷一夫突擊三軍莫當
　　蛇蟠
風為蛇蟠蛇吞天眞勢欲圍繞性能屈伸四季之中與
虎為鄰後變常山首尾相因
　　虎翼
天地前衝變為虎翼伏虎將搏盛其威力淮隂用之變
化無極垓下之會魯公莫測
　　奇兵讚
古之奇兵兵在陳内今人奇兵兵在陳外兵體無形形
露必潰審而為之百戰不昧
　　合而為一離而為八
合而為一平川如城散而為八逐地之形混混沌沌如
環無窮紛紛紜紜莫知所終合則天居兩端地居其中
散則一隂一陽兩兩相衝勿為事先動而輒從
　　遊軍
遊軍之形乍動乍靜避實擊虛視羸撓盛結陳趨地斷
繞四徑後賢審之勢無常定
　　金革
金有五革有五退則聽金進則聽鼓鼓以增氣金以抑
怒握其機關戰不失度
　　鞉鼓
紅塵戰深白刃相臨勝負未決人懐懼心乍犇乍背或
縱或擒行伍交錯整在鞉音
　　麾角
麾法有五光目條流角音有五初驚末収麾者指揮角
者驚覺臨機變化愼勿交錯(光目一/作光自)
　　兵體
上兵伐謀有下用師棄本逐末聖人不為利物禁暴隨
時禁衰蓋不得已聖人用之英雄為將夕惕乾乾(舊闕/四字)
其形不偏樂與身後勞與身先小人偏勝君子兩全爭
者逆德不有破軍必有亡國握機為陳動則為賊後賢
審之勿以為惑夫樂殺人者不得志於天下聖人之言
以戒來者(一作/天下)
似孫曰風后握奇經三百八十四字其妙本乎奇正相
生變化不測蓋潛乎伏羲氏之畫所謂天地風雲龍鳥
蛇虎則其為八卦之象明矣蓋注奇讀如奇耦之奇則
尤可與易凖諸儒多稱諸葛武侯八陣唐李衞公六花
皆出乎此唐裴緒之論又以為六十四卦之變其出也
無窮若此則所謂八陣者特八卦之統爾焦氏易學卦
變至乎四千七十有六奇正相錯變化無窮是可以名
數該之乎然觀太公武韜且言牧野之師有天陣有地
陣此固出於握奇而又有人陣焉此又出於天地陣之
外者非八陣六花所能盡也獨孤及作風后八陣圖記
有曰黄帝順煞氣以作兵法文昌以命將風后握機制
勝作為陣圖故八其陣所以定位衡抗於外軸布於内
風雲負其四維所以備物也虎張翼以進蛇向敵而蟠
飛龍翔鳥上下其勢所以致用也至若疑兵以固其餘
地遊軍以案其後列門具将發然後合戰弛張則二廣
迭舉掎角則四奇皆出圖成罇俎帝用經畧北逐獯鬻
南平蚩尤遺風㝠㝠神機未昧項籍得之霸西楚黥布
得之奄九江孝武得之攘匈奴唐天寶中客有得其遺
制於黃帝書之外篇裂素而圖之按魚復之圖全本於
握機賾其妙窮其神者武侯而已獨孤及以為項黥武
帝得之未之思歟
　
　
　
　
　
　
　
　
　
　
　
　
　握奇經
