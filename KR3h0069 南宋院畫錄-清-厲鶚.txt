#+TITLE: 南宋院畫錄-清-厲鶚
#+DATE: 2016-06-11 12:23:28
#+SOURCE: github.com/kanripo/KR3h0069 master 56875b2b                
欽定四庫全書　　　　　子部八
　南宋院畫録目録　　　　藝術類一(書畫之屬/)
　　卷一
　　　總述
　　卷二
　　　李唐
　　　劉宗古
　　　楊士賢
　　　李迪
　　　李安忠(子公茂/)
　　　蘇漢臣(子晉卿/)
　　　朱銳(弟森/)
　　　李端
　　　張浹
　　　顧亮
　　　李從訓(子章/)
　　　閻仲(子次安/)
　　　焦鍚
　　　胡舜臣　張著
　　卷三
　　　馬和之
　　　賈師古
　　　馬興祖
　　　李英
　　　馬公顯
　　　陸青
　　　韓祐
　　　劉思義
　　　朱光普
　　　尹大夫
　　　林浚民
　　　蕭照
　　　陳善
　　卷四
　　　閻次平　次于
　　　蘇焯
　　　毛益(父松附/)
　　　何世昌
　　　林椿
　　　劉松年
　　卷五
　　　吳炳
　　　張茂
　　　李嵩
　　　蘇堅
　　　梁楷
　　　陳居中
　　　髙嗣昌
　　　蘇顯祖
　　卷六
　　　夏珪(子森/)
　　　馬逵
　　卷七
　　　馬逺
　　卷八
　　　馬麟　白良玉　戚仲
　　　孫覺
　　　魯宗貴
　　　陳宗訓
　　　俞珙
　　　胡彦龍
　　　史顯祖
　　　吳俊臣
　　　李徳茂
　　　孫必逹
　　　顧興裔
　　　張仲
　　　崔友諒
　　　馬永忠
　　　陳清波
　　　范安仁
　　　陳可乆
　　　陳珏(子琳/)
　　　朱玉
　　　白用和
　　　宋汝志
　　　毛允昇
　　　侯守中
　　　曹正國
　　　王華
　　　方椿年
　　　豐興祖
　　　錢光甫
　　　徐道廣
　　　謝昇
　　　顧師顔
　　　朱懷瑾
　　　王輝(子用之/)
　　　樓觀
　　　李永年
　　　李權
　　　梁松
　　　朱紹宗
　　　李永
　　　　(臣/)等謹案南宋院畫録八卷
　　　國朝厲鶚撰鶚字太鴻錢塘人康熙庚子舉人
　　　　乾隆元年嘗薦舉博學鴻詞所著遼史拾遺
　　　　諸書已别著録宋自髙宗南渡屈節偷安湖
　　　　山歌舞務在粉飾太平於是仿汴都故事置
　　　　御前畫院聚良工畫師其中有待詔祇候諸
　　　　官品其所作名為院畫當時如李唐劉松年
　　　　馬逺夏珪等至有四大家之稱說者或謂其
　　　　工巧太過視北宋門徑有殊然其初尚多宣
　　　　和舊人流派相傳各臻極妙専門名家之藝
　　　　實非後来所能及故雖殘縑斷素收藏者無
　　　　不深寳重之鶚嘗撰宋詩紀事南宋雜事詩
　　　　於宋事最為詳熟因臚考院畫本末作為此
　　　　書首總述一卷次自李唐以下凡九十六人
　　　　每人詳其事履而以諸書所載真蹟題咏之
　　　　類附於其下叙次頗為賅贍其間如楊妹子
　　　　題趙清獻琴鶴圖絶句一以為馬和之畫一
　　　　以為劉松年畫諸書參錯不同此類亦未悉
　　　　加考證然其徴引淵博於遺聞佚事殆已採
　　　　摭無遺賞鑒家将欲考騐源流則是書誠有
　　　　資於檢核矣乾隆四十六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　南宋院畫録卷一
　　　　　　　　　　　　　　錢唐厲鶚輯
　　總述
御前畫院馬和之蘇漢臣李安中陳善林椿吳炳夏圭
李迪馬逺馬麟(武林/舊事)
宋畫院衆工所畫多有無名者今國朝内畫水陸及佛
像亦然(長物/志)
武林地有號園前者宋畫院故址也(寶顔堂/筆記)
宋畫院各有試目思陵嘗自出新意以品畫師(妮古/録)
宋南渡後粉飾太平畫院有待詔祗候甲庫脩内司有
祗應官一時人物最盛(錢塘縣/舊志)
宋畫院衆工必先呈藁然後上真所畫山水人物花木
鳥獸種種臻妙(朱夀鏞畫/法大成)
臨安北山鮑家田尼菴梅屏甲京都高宗嘗令畫院待
詔圖進(釋居簡/北磵集)
夀皇使御前畫工寫曽海野喜容帶牡丹一枝夀皇命
徐本中作賛云一枝國艷兩髩春風夀皇大喜(貴耳/集)
五月菊花心極大每一鬚皆中空攅成一匾毬子紅白
單葉繞承之每枝只一花徑二寸葉似同蒿夏中開近
年院體畫草蟲喜以此菊寫生(范石湖/菊譜)
評者不以院畫為重以巧太過而神不足也不知宋人之畫
亦非後人可造堂室如李唐劉松年馬逺夏珪此南渡以後
四大家也畫家雖以殘山剰水目之然可謂精工之極(屠隆/畫箋)
項氏蔵宋髙宗人參地黄圖贊對幅畫係院人佳品(真蹟/實録)
李思訓冩海外山董源冩江南山米元暉冩南徐山李
唐冩中州山馬逺夏珪冩錢唐山(董其昌/容臺集)
禪家有南北二宗唐時始分畫之南北宗亦唐時分也
北宋則李思訓父子著色山流傳而為宋之趙幹趙伯
駒伯驌以至馬夏輩(莫是龍/畫説)
宋南渡畫院諸人得名者若李唐周曾馬賁下至馬逺
夏珪李迪李安忠樓觀梁楷之徒僕於李唐差加賞識
其餘亦不能盡别也(湯垕/畫鍳)
　(按馬賁為元祐紹聖間人周曽為/宣和時人不入南宋湯氏偶誤爾)
趙千里兄弟以右丞之精神布二李之慧智芳姿勁骨
不啻兼長至於劉李馬夏並属精能此南宋之再盛也
(張泰階/寳繪録)
南宋畫師無甚表表者劉李馬夏俱負重名而李馬為
最但較之北宋門庭自别其風氣使然歟(張泰階寳繪/録  字爰平)
(雲間人家有寳繪/樓崇正辛末作記)
南宋劉松年為冠李唐馬逺夏珪次之(清河書/畫舫)
畫家各有傳𣲖不相混淆如人物白描有二種趙松雪
出於李龍眠李龍眠出於顧愷之此所謂鐵線描馬和
之馬逺則出於吳道子此所謂蘭葉描也(何良俊四/友齋説)
近世畫手絶無南渡初尚有趙千里蕭照李唐李迪李
安忠栗起吳澤數手今名畫工絶惟冩形象惜無精神
(都穆鐵/網珊瑚)
北方盤車騾綱必用李晞古郭河陽朱銳(董其昌畫/禪室隨筆)
畫中山水位置皴法各有門庭不可相通惟樹木則不
然雖李成董源范寛郭熙趙大年趙千里馬夏李唐上
自荆闗下逮黄子乆吳仲珪輩皆可通用或曰須自成
一家此殊不能如栁則趙千里松則馬和之枯樹則李
成此千古不易雖復變之不離本源豈有舍古法而獨
創者乎(同/上)
山水大小李一變也荆闗董巨又一變也李成范寛一
變也劉李馬夏又一變也(藝苑/巵言)
馬蝗描馬和之顧興裔之類撅頭描秃筆也馬逺夏珪
折蘆描如梁楷尖筆細長撇納也减筆馬逺梁楷之類
(鄒徳中繪/事指蒙)
大斧劈皴李唐馬逺夏珪小斧劈皴劉松年泥裏㧞釘
皴夏珪師李唐(汪砢玉/珊瑚網)
馬逺夏珪用秃筆淡描指甲雲以淡苦緑逐染(同/上)
畫家界畫最難如衛賢馬逺夏珪王振鵬皆以此專門
名家(王阮亭香/祖筆記)
李思訓風骨竒峭揮操躁硬為行家建幢若趙幹伯驌
伯駒馬逺夏珪(沈顥/畫麈)
山水畫自唐始變古法盖有兩宗李思訓王維是也李
之傳為宋趙伯駒伯繡以及於李唐郭熙馬逺夏珪皆
李𣲖王之傳為荆浩關仝董源李成范寛以及於大小
米元四大家皆王𣲖李𣲖粗硬無士人氣王𣲖虚和蕭
瑟此又慧能之禪非神秀所及也至郭忠恕馬和之又
如方外不食烟火另具一骨相者(偃曝/談餘)
宋畫絹光細如紙揩磨若玉更有濶五六尺者名曰獨
梭絹紙用鵠白澄心堂居多(博物/要覽)
宋有院絹匀净厚宻亦有獨梭絹有等極細宻如紙者
但是稀薄者非院絹也(明杜浚杜/氏畫譜)
院體唐以来翰林院諸色皆有後遂效之即學宫様之
謂也如京師有書藝局醫官局天文局御書院之類是
也即今畫家稱十三科亦是京師翰林子局如徳夀宫
置省智堂故有李從訓之徒(趙昇朝/野類要)
顧愷之論畫不及禽鳥張舜賔謂禽鳥為下草蟲次之
不知宋孝武賜何戢彈雀圗是顧景秀所畫當時最知
名至宋黄筌林椿趙昌馬世昌輩及徽宗子昂宗姓尤
多惜愷之不及覩耳以余所見不下四五十册皆其至
者(明顧凝/逺畫引)
　
　
　
　
　
　
　
　
　
　
　南宋院畫録卷一
欽定四庫全書
　南宋院畫録卷二
　　　　　　　　　　　　　　錢唐厲鶚輯
　　李唐
李唐字晞古河陽三城人徽宗朝補入畫院建炎間太
尉邵宏淵薦之奉㫖授成忠郎畫院待詔賜金帶時年
近八十善畫人物山水筆意不凡尤工畫牛髙宗雅重
之嘗題長夏江寺卷云李唐可比唐李思訓(圖繪/寳鑑)
李唐字晞古河南人宋徽宗曾補入畫院髙宗時在潛
邸唐嘗獲趋事建炎南渡中原擾攘唐遂渡江如杭夤
縁得幸髙宗仍入畫院山水人物最工畫牛次之余家
舊有唐畫胡笳十八拍髙宗親書劉商辭按拍留空絹
俾唐圖冩亦嘗見髙宗稱歎其畫晉文公復國圖有以
見髙宗推愛唐畫也(畫繼/補遺)
政和中徽宗立畫院召諸名工必摘唐人詩句試之嘗
以竹鎻橋邉賣酒家為題衆皆向酒家上著工夫惟李
唐但於橋頭竹外挂一酒帘上喜其得鎻字意(繪事/微言)
李唐山水大劈斧皴𢃄披麻頭水筆作人物屋宇描畫
整齊畫水尤覺得勢與衆不同南渡以来推為獨步自
成家數(元饒自然/山水家法)
李唐河陽人亂後至臨安年已八十光堯極喜其山水
(畫/繼)
李唐山水初法李思訓其後變化多喜作長圗大障其
名大劈斧皴水不用魚鱗紋有盤渦動盪之勢觀者神
驚目眩此其妙也(格古/要論)
李晞古樹石李龍眠人物畫史中俱列妙品(珊瑚/網)
李唐尤工畫牛得戴嵩遺法(清河書/畫舫)
喬逹之簣成號中山所藏李唐晉文公復國圗一卷又
一卷髙宗題并三御璽人物樹石絶類伯時尋常李唐
為院畫忽之乃知名下無虚士也(烟雲過/眼録)
王子慶嘗得李唐所畫晉文公復國圖一卷本有下卷
今止有上卷乃思陵御題上有乾卦印下有希世藏小
印其所作人物樹木之類絶似李伯時所作自成一家
信知名下無虚士而予則未見也(志雅堂/雜鈔)
喬仲山家晉文公復國圖筆意竒古雖近代人實有古
人之風行書亦佳(鮮於樞困/學齋雜録)
李唐晉文公復國圖上卷一名晉公子奔狄圖趙松雪
有詩附録於此杌隉居蒲日艱難奔狄時天方興霸者
數子實從之嵗乆丹青暗人賢簡册悲至今綿上路猶
憶介之推(清河書/畫舫)
張丑銘心籍詩晞古丹青得正傳晉文歸國冩前賢院
人雅有昂霄意何事聲名次大年(真蹟/日録)
郡城楊氏藏李唐春江不老圖小幅上有雙龍瓢印(都/穆)
(鐵網/珊瑚)
李唐春江不老圖古松據大石欲攫峽口崩灘滙為怒
濤凌岸直上百步未已於諸畫中最為獅子吼(弇州山/人續集)
吳惟逺有李唐風雨歸牛圖大幅桃園圖(暖姝/由筆)
李晞古陳思王南皮讌集圖(畫/題)
吳新宇藏李唐七賢過闗圖卷絹本淺絳色有樓鑰黄
溍䟦尾收藏得地精采煥然亦南渡竒蹟(真蹟/日録)
旴𣅿陳明之藏李唐桃源圖(同/上)
韓君啟藏李唐風雨歸舟圖絹本淺絳色烘染極佳人
物差大後有吕志學黄鉞二䟦太史存良公之故物也
(同/上)
李唐袁安卧雪圖宋髙宗䟦(南陽名/畫表)
尊生齋收桃林縱牧圖李晞古筆不知者謂為戴嵩殊
可笑也(清河書/畫舫)
李唐南畝饁耕圖一長夏江村圖一(繪事/備考)
李唐問禮圖放牧圖雪塢幽居圖擊桐圖四景人物山
水共十一軸(嚴氏書/畫記)
李唐髙逸圖采薇圖晉文公春秋圖三笑圖香山九老
圖長江雪霽圖濟河圖溪山深秀圖獨釣圖歸荘圖古
木寒鴉圖皆手卷(同/上)
李唐長夏江寺圖卷今在吳郡朱氏前有髙宗御題後
有開封趙與懃印真筆妙品上上(清河書/畫舫)
李唐晉文公復國圖卷在嚴氏即文休承所謂晉文春
秋者也按雲烟過眼録云云公謹叙次如此休承豈亦
未見前書耶(同/上)
李唐三生圖作牛背牧童李源欠身揖之又一卷作船
子相對孕婦錦襠器汲與前合(王世懋澹/圃畫品)
李唐三生後生圖元虞伯生等䟦(南陽名/畫表)
李唐長夏江寺圖晚霞横月圖清暁卷舒圖烟林春牧
圖江隄呼渡圖江天暮雪圖列子乗風圖采薇圖賀監
㳺湖圖雪溪停棹圖盧仝烹茶圖宋宗室蘭坡趙都承
與懃家藏(書畫/彚考)
李唐八仙慶夀圖春夏秋冬四景山水圖毛良舜臣書
畫樓所藏(無聲/詩)
松郡顧光禄家藏李唐畫月團初碾瀹花甆對幅(妮古/録)
李晞古畫髙宗題(係秦/觀詩)月團初碾瀹花甆啜罷呼兒課
楚詞風定小軒無落葉青蟲相對吐秋絲(書畫/彚考)
李唐雪山樓閣圖滄浪濯足圖文徴仲曾倣之(同/上)
李唐山隂圖宋髙宗䟦王子猷雪夜訪戴圖寒江漁舫
圖宋髙宗䟦江山勝景圖前元人䟦雪塢幽居圖宋髙
宗題(南陽名/畫表)
李唐春牧圖牛欲前行童子力挽之勢甚竒内冩二大
樹蒼然(東圖/元覽)
李唐梅竹幽禽圖小絹畫一幅甚剥落精彩尚在戊寅
春正月二十五日汪爾張出示予(吳其貞/書畫記)
李唐海山圖絹畫一卷古雅效李思訓草橋圖絹畫一
卷畫法逼似夏珪(同/上)
李唐秋江潮汐圖絹畫圖之右角畫松風樓閣觀潮之
意左邊皆烟水潮浪如山奔舟楫浮沉出沒使觀者神
情震駭(同/上)
李唐髙士鼓琴圖絹畫一幅一人坐古木下對泉鼓琴
覺泉音琴聲在耳神品也上有項墨林賞鑒圖書觀於
嘉興守李公署中甲午三月九日(同/上)
李唐枯木寒鴉圖絹畫一卷畫法蒼秀草中尚有剰雪
盖得景趣真意為妙品卷後沈麟題又附宋昌裔秋風
詩一首在杭州六月望觀於紹興吕錦城手(同/上)
李唐風雨歸牛圖絹畫一幅一株㸃葉樹為風雨将吹
倒於地有一牛乗順風而奔氣韻如真為神品惜上面
殘破此圖得之敬樞兄時己夘正月二十一日(同/上)
李唐夜遊圖大絹畫一卷畫法髙簡樹木特勝墨色淋
漓氣運渾厚神品也觀於揚州王晉公寓舍(同/上)
李唐牧牛圖絹畫一幅樹下有水牛欲右行而牧童欲
牽左轉兩下努力相持使觀者亦自費力得於紹興李
氏(同/上)
李唐萬松宫闕圖絹畫一大幅畫羣松於壑内兩邊斗
立方塊峻峯左低而右髙左有水流下松壑而出右有
水流下宫闕而出下段石坡皆為斧劈皴上段峯頂盖
用側筆直皴畫法清潤結搆髙妙為李之神品在杭城
得於紹興王氏家人手己酉十二月三日(同/上)
李唐雪溪捕漁圖絹畫一幅運筆蒼健氣韻生動為宋
代神品觀於紹興朱九老家辛亥五月之望(同/上)
李唐雪天運糧圖一小幅畫法縱横草草而成多得天
趣識三字曰李唐畫(同/上)
戊子嘉平月王仲和憲副出觀李希古萬松金闕圖(韻/石)
(齋筆/談)
明皇擊梧圖一卷今在歙吳司成逺處長幾一丈前四
五寸絹損甚無欵後有虞伯生䟦為李唐然簡古勁峻
似馬逺(東圖/元覽)
戊戌十二月三十日鬰金堂始挂畫取李唐雪景(快雪/堂集)
己亥十二月二十八日項五官邀叙閲李唐江南小景
又夷齊采薇圖所未見者(同/上)
李唐風帆圖團扇絹本淡色江山松石三舟挂帆中流
乗風潮平兩岸濶風正一帆懸宋孝宗對題描金雲龍
圓牋朱文御書之寳竹居俠如士介三印(珊瑚/網)
李晞古秋山䇿蹇圖團扇絹本遥山逺水耶吾望其色
浮浮然玉水題(同/上)
李唐青林盤礴圖團扇絹本(同/上)
李河陽携琴訪友圖團扇絹本傳稱李老筆意不凡年
近八十猶待詔畫院是烟雲供飬亦可作地行仙也樂
卿識於葯房(同/上)
李唐山齋幽話圖團扇絹本竹扉臨石澗紅樹隔虚亭
危岫如雲壓離騷對坐聽(同/上)
李唐深山避暑圖(張泰階/寳繪録)
李唐傅巖圖(同/上)
任士林李唐春牧圖詩春氣熏人未耕作江草青青牛
齒白牛饑草細随意嚼老翁曲膝睡亦著蓬頭不記笠
抛却午樹當風夢揺落夢裏牛繩猶在握昨夜囤頭牛
食薄(松鄉/集)
袁桷李唐牛詩　䆉稏原空蟋蟀吟秋来乞得自由身
平蕪又見鱗鱗緑復與田翁共苦辛(清容居/士集)
張昱題李唐香山九老圖有宋髙宗御題二律詩　兩
疏誰是見機還終始君臣似此難宸翰昭回雲漢上衣
冠彷彿畫圖間常時諸老琴尊會盡是同朝鴛鷺班風
采拜辭雲陛下白雲千載在香山(張光弼/詩集)
虞集李唐山水䟦　後来畫者畧無用筆故不足觀此
畫乃直如書字正得古象形之意甚為可嘉(元文/類)
李唐長江雨霽圖䟦　李唐山水落筆老蒼所恨乏古
意耳然自南渡以来未有能及者為可寳也(子昂瑚鐵/網珊)
李唐長江雨霽圖詩　烟雨樓臺掩映間畫圖渾是浙
江山中原板蕩誰回首只有春随雁北還至正癸亥八
月三日題於破楚門之宴館蓆㡌山人王逢　幽人避
俗老江湖誰冩髙標入畫圖安得與君同海上釣竿和
露拂珊瑚江邊漁者李應庚　日暮空林新雨過茅堂
咫尺寄巖阿携琴若到王門去輸與寒江一釣蓑張雨
　雨過江村雲尚濕翠微深處客方歸白鷗飛盡漁歌
起小艇溟濛帶落暉于庭　江雨晚初霽楚天清景秋
林深木葉暗山逺烟光浮欹斜露草閣隠約認漁舟撫
卷北平下令人思逺逰顧安　金銀樓閣擁林花無數
雲山帶晚霞鐘鼔不聞人境寂風光都屬釣魚家永嘉
祖平　風雨横江白日昬寒林飛葉近前村馬行天際
人驚墮龍起空中艇欲騰虚閣不妨閒自倚牽蘿常在
待誰捫舊逰夢斷今㸔盡思得新詩冩石根吴郡顧敬
　故國江山入暮秋烟波留得後人愁古今不預興亡
事只有滄浪獨釣舟吳僧竗聲　斷厓雜樹緑參差水
靣軒窓近夕暉挾䇿為誰能逺望不知秋露濕人衣蒋
堂　草草衣冠已渡南李生飛墨潑烟嵐晚雲欲雨江
天黑應有蛟龍起碧潭遂昌山樵　一天風雨暗江南
道上行人冒翠嵐何似滄浪老漁父蕭蕭蓑笠釣寒潭
孟柟　石徑﨑嶇客路難亂山空翠襲衣寒争如漁父
秋江上萬頃烟波一釣竿雲灘王朝臣　巖阿雨過緑
生烟江濶雲低不夜天厓石漫鐫元祐字畫圖猶記紹
興年朱徳潤　濕雲著樹易為雨古樨欹澗不知秋南
山真意無人領大江吞天浮釣舟鐵篴　長江雨霽見
前山老樹如雲蒼莽間景物壮年曾歴過白頭奔走未
知還黄溍(同/上)
李唐虎溪三笑圖䟦　余嘗㳺匡山至虎溪未入東林
寺首見一亭扁曰三笑因問其故謂晉逺師以陶淵明
陸修静且語且行握手相忘遂犯送客不過虎溪之戒
乃相顧各掀髯而去觀李唐此圖千載遺風具存人生不
與路為讎二三子何哂之有紹興庚午季春十一日陳
夀題(續書畫/題䟦記)
仇逺題李待詔虎溪三笑圖詩　偶然行過溪橋正自
不值一笑三人必有我師不笑不足為道　人生一笑
良難莫問是同是别青山相對無言溪聲出廣長舌(山/村)
(遺/槀)
胡長孺題李待詔虎溪三笑圖詩　元亮纘孔業修静
研躭𤣥逺公學瞿曇髙居著幽禪人異道豈殊萬散
一固全目擊輒有得參差各囅然胡為老緇褐笑舞喜
欲顛謾道遺其身襟袖猶蹁躚彼酣適酒趣尚不醒者
傳俗吏浪自苦窺管恃知天(石塘/集)
李晞古闗山旅行圖
劍閣賦　咸陽之南直望五千里見雲峯之崔嵬前有
劍閣横斷倚青天而中開上則松風蕭颯瑟䫻有巴猿
兮相哀旁則飛湍走壑灑石濆谷洶湧而驚雷送佳人
兮此去復何時以歸来望夫君以安極我沉吟以太息
視滄溟之東注悲白日之西匿鴻别燕兮秋聲雲愁秦
而暝色若明月出於劍閣兮與君兩鄉對酒日相憶丹
丘柯九思書
右李唐所畫闗山行旅圖樹石蒼勁全用焦墨而布置
深逺人物生動盖法洪谷子筆也唐為紹興間畫院待
詔髙宗雅愛之嘗題其畫卷云李唐可比唐李思訓今
於姚子章處得見此圖益信其不謬也至正甲申四月
朔日紫芝山人俞和書(寳繪/録)
余早嵗即寄興繪事吾友唐子畏同志互相推讓商確
謂李晞古為南宋畫院之冠其丘壑布置雖唐人亦未
有過之者若余輩初學不可不専力於斯何也盖布置
為畫體之大䂓矩茍無布置何以成章而益知晞古為
後進之凖惜子畏已矣無從商確吾友某君持示此卷
不勝歎賞奚啻饑渴之於飲食欣然援筆漫書其後嘉
靖癸巳二月五日文徴明識於晤言室(同/上)
南渡畫院中人固多而惟李晞古為最體格具􁁎古人
若取法荆闗盖可見矣近来士人有畫院之議豈足謂
深知晞古者哉一日子章持示漫書數語於左為晞古
壮氣至正九年初冬梅道人吳鎮識䟦
鄭東題李唐秋江山圖詩　萬壑霜飛木葉丹石橋流
水暮生寒却疑二月天台裏一路桃花送馬鞍(鄭氏聨/璧集)
前人題李唐牧牛圖詩　羡殺田翁不出村羣牛坡上
散如雲買牛何日同渠牧短笛時吹向樹根(同/上)
劉崧題李唐牧牛圖詩　天寒放牛遲野曠風獵獵獨
来長林下吹火燒山藥　山氣日夕昬獨歸愁路逺猶
戀草青青遲囬下長坂(槎翁/集)
于立題李唐牧牛圖詩　雨足秧田放牧時溪南溪北
草離離長歌叩角無人聽閒卧斜陽把笛吹(玉山草/堂雅集)
董逌李唐摹邢和璞悟房次律圖䟦　畢文簡公得唐
本邢和璞房琯前世事和璞神凝似悟琯沉思如真有
想者乆之則亦有若悟也璞悟以怕琯悟以欲此其異
也乃掊師得永師還師徳書以信其說此畫深觀其隠
而能得其趣决非常工所能知也崇寕二年其孫完官
於潞子莆田方宙召畫人李唐摹為别本以藏屬予書
其後曰惟公深逹佛慧得死生說求入無倪則變滅起
伏不足論也觀師徳為唐臣深功隠徳及物多矣智如
梁公猶不能知其善藏深矣世豈得而窺耶再出而為
房琯以名徳顯世任宰柄此何怪哉若為正因者不遇
正果則非理之常也永禪師入總持三昧能為一切無
礙與世脗合不離圓融而後其道為和璞知道之所假
果無有二也世人信羊叔子探環而未信永禪師事豈
以非出於史官而僅為稗說遽有分邪此又不求於理
者之論也昔曇彦與元度同造二墖於會稽元度亡後
彦若有待者異世為蕭詧王荆之岳陽實二十年来領
越州曰許元度来也遂揺手命入室席地以三昧力加
被王忽悟造墖事殆如今日事此豈可誣哉昔人記崔
彦武圜澤再生事皆謂不忘願力故以願求者可坐而
待之誠得此說者可以知願力堅固如精金之不可改
雖百鍊而性存者也(廣川/畫䟦)
劉因題宋髙宗題李唐秋江圖詩　秋江吞天雲拍水
濤借西風扶不起斷雲分雨入江村回首龍沙幾千里
澹菴老筆揺江聲髣髴阿唐慘淡情千秋萬古青山恨
不見歸舟一葉横(静脩/集)
李晞古村荘圖
春江溶漾栁絲長修竹桃花處士荘征艦何来集成市
馳驅塵土為誰忙　晞古丹青獨擅長箇中全勝輞川
荘焚香静對山窻下忘却長安市裏忙　李唐為南宋
畫院待詔冠絶一時髙宗深愛重之嘗見其畫卷題云
李唐可比唐李思訓在當時已自貴重况今日乎至正
乙巳八月晦日從徳輔先生齋頭得見此圖漫題若此
俞和識(寳繪/録)
徐一䕫李唐扁鵲授方圖䟦　此圖相傳為李唐規模
扁鵲與長桑君授方大意一人在古樹間南向坐有授
受状似是長桑君一人坐於樹旁回視坐樹間者頗恭
似是扁鵲旁有水波沄沄即所謂上池水也太史公紀
長桑君授禁方於扁鵲其事甚秘世莫得而知不知唐
生千載之下乃能得其髣髴如此海昌郭子振氏得此
圖甚加秘重請余識之(始豐/類藁)
李唐畫宋髙宗題　恩沾長夀酒歸遺同心人滿酌共
君醉一杯千萬春賜王提舉并賜長夀酒(珊瑚/網)
朱徳潤李唐村社醉歸圖詩　村南村北賽田祖夾岸
緑楊聞社鼔醉翁晚跨㹀牛歸老婦倚門兒引路信知
擊壤自堯民季世龔黄不如古披圖昨日過水南縣吏
科徭日旁午(存復/齋集)
熊明遇題李唐敬亭山圖詩　太白風流采石寒宣州
猶剰敬亭㸔樓臺幾換新官主野圃時供過客歡古木
依依迷暗草長橋瀝瀝瀉鳴湍李唐圖在鮫綃上萬古
誰歌蜀道難(緑雪/樓集)
李唐伯夷叔齊采薇圖䟦　宋髙宗南渡萃天下精藝
良工畫師者亦與焉院畫之名盖始諸此自時厥後凡
應奉待詔所作總目為院畫而李唐其首選也唐河陽
人在宣靖間已著名入院後遂乃盡變前人之學而學
焉世謂東都以上作者為髙古良有以夫余總角時見
鄉里七八十老人猶能道古語謂唐初至杭無所知者
貨楮畫以自給日甚困有中使識其筆曰待詔作也唐
因投謁中使奏聞而唐之畫杭人即貴之唐嘗有詩曰
雪裏烟村雨裏灘為之如易作之難早知不入時人眼
多買胭脂畫牡丹可槩見矣至正壬寅余獲此於沈恒
氏愛其雖變於古而不逺於古似去古詳而不弱於繁
且意在箴䂓表夷齊不臣於周者為南渡降臣發也嗚
呼深哉昔米南宫嗜畫病世無真李成乃擬無李論以
去其惑余他日見唐畫太多率皆抱南宫之憾而此畫
者所謂吾無間然者也因書顛末於左且以告夫来者
是歲九月既望鄉貢進士錢唐宋杞之記(續書畫/題䟦記)
張羽題李唐畫袁安卧雪圖詩　袁生抱髙節處順以
安時杜門不出仕自與塵世辭嵗暮多嚴風積雪盈路
岐擁爐獨髙卧中心還自怡縣令何所問下車叩茅茨
問君胡不出答云恒苦饑慎守固窮志相干豈其冝此
事復已乆𬗟焉獨馳思披圖三歎息髙風如在茲嗟彼
後之人汲汲循其私(静居/集)
莫廷韓李唐闗山雪霽圖䟦　李唐闗山雪霽圖一卷
人物樹石筆勢蒼古衝寒涉險之態曲盡其妙非後人
所能髣髴也題欵著枯幹中甚竒精宻幾不能辨此卷
不經好事賞鑒猶然泥沙令入薛米諸人手必傾囊見
珍矣予嘗見臨本一於都下貴戚家装潢絶冨金玉璀
璨意極寳惜顧非真蹟使葉公信好龍恐此卷終當化
去(莫廷/韓集)
郭礎李唐畫䟦　李唐畫法古厚中自有生氣欲動不
必専以界畫為工後人則步步邯鄲雖以江南第一風
流才子為之猶有遺恨况其下焉者乎吾每欲為古人
解嘲(畫法/年紀)
張寧李唐畫卷䟦　嘉興通判易公所藏李唐畫卷山
水䟽廓樹石淹爛峯巒徑路林橋野屋蓊欝蒼茫得沿
洄起伏近逺之勢其間人物境界景色畊樵漁叟鳬鷺
汀沙上下相暎展玩間欲使人忘其為畫但筆意甚逺
而楮墨不周恐有斷裂不完非全稿也予嘗見唐畫淺
色山水皴法有抹斷而無皴紋用筆甚老簡人物却甚
精到對靣欲語髙宗嘗稱其可比李思訓此則化小斧
劈為皴泉木皆相等惟水涘側筆如飛白状殊不侔也
豈自古名家固多變筆而不變法耶珍重珍重(方洲/集)
謝常桂軒詩集題李唐雪景　隂飈萬壑聲吼虎厓溜
懸冰雲擁塢千株老樹獨槎牙積雪不消從太古巢傾
凍鵠棲難定枝濕清猿啼更苦蟠根瘦幹鐵石堅豈比
羣材畏斤斧天寒曠野行人絶尚有嬾殘能步武樓臺
縹緲玉芙蓉梨花散作天花舞携琴邀我賦新詩陡覺
清寒生肺腑篝燈展玩吸梅香窓月微明輪半吐
宋犖䟦李晞古長夏江寺卷　南宋李晞古長夏江寺
余見凡三卷其一為遷安劉總憲魯所藏余曩曾購得
筆墨渾厚神采奕奕上有髙宗題云李唐可比唐李思
訓乃從来烜赫名蹟也旋為有力者負之而趨迄今悵
惘其一無髙宗題殘缺已甚余見於梁相國棠村先生
座上所謂素絲斷續不忍㸔已作蝴蝶飛聫翩殊無可
憶此卷䧺峭幽邃寫出江山之勝以泥金㸃苔尤為竒
創流傳有緒詳董文敏䟦中品在劉氏卷下梁氏卷上
亦希世之珍也康熙甲申正月余從嶺南得之足以豪
矣装池竟漫為䟦尾(西陂/類藁)
朱彛尊李唐長夏江寺圖䟦　康熙乙丑二月納蘭侍
衛容若購得李唐著色山水卷邀余題籖唐字晞古河
陽人宣和中曾直畫院南渡後入臨安年已八十授待
詔觀其畫法古雅深厚宜為思陵所賞卷首題曰長夏
江寺卷尾題曰李唐可比李思訓按宋人著色山水多
以思訓為宗蓋春山薄而秋山疎惟夏山利用丹墨比
之思訓可謂知言也(曝書/亭集)
陳廷敬　李唐長夏江寺圖於
大内見之宋髙宗題云李唐可比唐思訓花石綱殘艮岳空
湖光金粉畫難工那知零落風烟外卻閉金函玉牘中(午亭/文編)
髙士竒觀李唐長夏江寺圖卷詩　山下深江千頃碧
山腰松栝勢百尺古寺樓臺杳靄間濃隂覆地晝掩闗
逺岸蒲帆疾如馬何不此地銷長夏李唐清興殊激昂
山盤水濶開洪荒炎風撲靣氣蒸鬱展卷颯颯生微凉
(苑西/集)
張英題李唐長夏江寺圖詩　一幅鵞溪絹色陳祗今
書畫兩精神墨光透紙釵痕字筆陣横秋斧劈皴　翠
華消息斷河汾遥望蒼梧隔暮雲畫譜宣和才誤却何
堪重話李将軍(存誠/堂集)
鄒迪光李晞古夷齊采薇圖䟦　評繪事者謂宋之晞
古似唐之思訓而人物兼擅畫牛更精此卷夷齊采薇
圖二人對語酷有生態一樹離竒偃蹇一樹葉欲脫不
脫信腕揮運自生妙理真大匠手也當時之評固無虚
語(石語/齋集)
　　劉宗古
劉宗古汴人宣和間待詔成忠郎畫人物山水佛像靖
康亂流落江左紹興二年進車輅式稱㫖復職除提舉
車輅院事(圖繪/寳鑑)
劉宗古工畫人物長於傅染不施背粉而正靣自有神
采(繪事/備考)
劉宗古畫之傳世者松下奕棋圖一仕女圖一詩女圖
一(同/上)
　　楊士賢
楊士賢宣和待詔紹興間至錢唐復舊職賜金𢃄工畫
山水人物師郭熙多作小景山水林木挺勁似亦可取
峯石水口雄健之筆逺不逮熙(圖繪/寳鑑)
楊士賢山水開精舎圖一(繪事/備考)
楊士賢雪景小山水初見以為劉松年然士賢徽宗時
人乃知松年之筆實師士賢(東圖/元覽)
余家舊有楊士賢畫一雪景横卷髙宗題作溪風飄雪
(畫繼/補遺)
楊士賢遥岑烟靄圖團扇絹本淡色江山村嶼有乗騎
者有捕魚者荷戴度橋者上方遥岑烟樹隱隱梵刹
楊士賢遥岑烟靄圖坐對終日方知古人用筆之妙直
擬化工元宰習靜軒卬(珊瑚/網)
楊士賢秋山松屋圖團扇絹本　楊待詔多作小景勁
挺可取是圖石壁古松偃葢屋宇幽人兩兩相對廣除
竹樹蕭疎間懸泉縈階下而逺山一抹長空極目無盡
誰云雄偉不逮郭熙耶(同/上)
陶宗儀題楊士賢風雨歸舟圖詩　山雨溪風晚未休
蕭蕭落葉滿汀洲漁船罷釣歸何處眼底狂瀾正可愁
(南村/集)
前人題楊士賢雪林行旅圖詩　積雪凝寒晝不消璚
林琪樹聳孤標寄言逆旅休辭倦西崦人家路尚遥
(同/上)
朱宗吉楊士賢畫䟦　楊士賢愛作小景寸天尺地水
郭山村幽思冥搜神遊三昧(顧炳/畫譜)
　　李迪
李迪河陽人宣和莅職畫院授成忠郎紹興間復職畫
院副使賜金帶歴事孝光朝工畫花鳥竹石頗有生意
山水小景不逮(圖繪/寳鑑)
李迪雪禽圖絹畫一幅雙鈎雪竹一鳩集於枯木上作
寒冷状尤精俊如生氣韻絶倫神品也識八字曰淳熙
丁未歲李迪畫(吳其貞/書畫記)
李迪枯木幽禽圖畫法髙古後有髙季迪等四人題識
是南宋大内之物(同/上)
李迪亦畫犬(畫史/㑹要)
李迪畫之𫝊世者海棠睡起圖一湖石海棠圖一帶雨
海棠圖一碧桃垂絲圖二水仙咏梅圖二元圃秋香圖
一折枝杏花圖一折枝花圖五逺水圖一喚渡圖一溪
山圖一(繪事/備考)
嘉興王庭槐藏李迪猿三幅(寓意/編)
李迪宣父像花鳥十二幅又獐圖百犬圖手卷(嚴氏書/畫記)
李迪寒塘鸂鶒圖一幅不甚大絹精宻光滑如紙(東圖/元覧)
李迪枸把鶺鴒圖方絹本著色帶雪枸把朱實纍纍草
際鶺鴒翹翹欲起(珊瑚/網)
李迪鷹熊圖方絹本淺色峭壁荒巖鷹熊顧盼隠隠動
犄角之機圖右古印莫辨　李迪寫花木鳥獸尤出人
意表此圖是矣其昌觀(同/上)
李迪古木竹石圖方絹本著色緑隂髙樹石竹叢生睿
思東閣都省書畫二印(同/上)
李迪寒塘鸂鶒圖方絹本著色梅花修竹掩映山塘石
上鸂鶒枝頭小鳥隠約飛鳴丁雲鵬題二印(同/上)
李迪楓林石壁圖小斗方絹本迪在孝光朝大有時名
觀此何山水小景有不迨耶汪砢玉(同/上)
李迪庾元規南樓明月圖(錢江/畫題)
李迪牧羊圖雪景花禽圖毛良書畫樓藏(無聲/詩)
李迪花鳥竹石小品生意浮動睹之不覺起濠濮間想
也(顧炳/畫譜)
凌雲翰題李迪猿抱子攀蘿過别枝滿身秋露濕金絲
冷泉不復聞清嘯把燭觀圖有所思(柘軒/集)
鎦績題李迪畫蘆雁詩　逺别胡天趂稻粱秋風吹斷
不成行夜深獨宿江南渚夢怯黄蘆葉上霜(嵩陽/集)
髙啟題李迪畫犬詩　䕶兒偏吠客花下卧晴莎莫出
東原獵春来兎乳多(青丘/集)
　　李安忠(一作中瑛子公茂/附見    别見)
李安忠居宣和畫院歴官成忠郎紹興間復職畫院賜
金帶工花鳥走獸差髙於迪尤工捉勒山水平平(圖繪/寳録)
李公茂安忠之子世其家學然不逮父(同/上)
李安忠畫之傳世者冝春苑馴獅圖一(繪事/備考)
馬臻題李安忠雪岸寒鴉圖詩　北風萬里吹石裂古
樹槎牙摧朽鐵羣烏啞啞如苦饑倦飛還向空林歇孤
村荒寒得食逺日暮沙邊啄殘雪囬情訢意各有態羡
殺畫師心更切我嘗記得天隨詩至今讀之心激越婦
女衣襟便佞態始得金籠日提挈老烏老烏爾身毛羽
黑離離况復人間厭爾啼何不飛鳴丈人屋丈人屋頭
春栁緑(霞外/集)
李安忠逐羊圖小絹畫一幅氣色佳維揚江孟明家觀
(吳其貞/書畫記)
李安忠牧羊圖小絹畫一幅精彩如新羣羊食草於坡
上有一牧童上樹捕八哥一牧童在樹下張望意思種
種類生觀於崑山李(闕/)　手癸卯正月望日(同/上)
李安忠工畫捉勒得其鷙攫及畏避之状(畫繼/補遺)
虞堪題李安忠猿鵲圖詩　啼猿靈鵲賦難工峽月河
星思未窮誰向楚臺悲寂寞想趨巖殿却如風(鼔枻/槀)
吳師道䟦李安忠畫鼠盗果圖　徐崇嗣嘗畫茄鼠圖
今李安忠畫鼠啖荔支盖同一機軸世之可畫物甚多
而彼乃用意於鼠亦異矣使觀之者變憎為玩豈非筆
墨之妙足以移人也哉(吳禮/部集)
　　蘓漢臣(子晉卿附見/  瑛别見)
蘇漢臣開封人宣和畫院待詔師劉宗古釋道人物臻
妙尤善嬰兒紹興間復官孝宗隆興初補佛像稱㫖授
承信郎(圖繪/寳鑑)
蘇晉卿漢臣子工佛像(續圖繪/寳鑑)
士女之工在於得其閨閣之態唐周昉張萱五代杜霄
周文矩下及蘇漢臣輩皆得其妙不在施朱傅粉鏤金
佩玉以飾為工(畫/鑒)
蘇漢臣畫之傳世者栴檀香佛像一香積如来像一熾
盛光佛像一日月珠幢像一鬘華菩薩像一智積菩薩
像一獻花龍女圖一獻珠龍女圖一彌勒佛像二摩㬋
羅像一藥义将圖一功徳林圖一揭諦神像一薝葡林
圖一太上像二青元圖二飛仙圖二羣仙圖二仙藥圖
三仙跡圖十二(繪事/備考)
蘇漢臣擊樂圖絹畫鏡面一人滿身樂器二嬰兒撫肩
觀其擊樂用筆清勁逼似唐人此圖得之歙人汪無方
(吳其貞/書畫記)
蘇漢臣嬰兒鬬蟋蟀圖絹畫一大幅丹墨如新畫法工
細(同/上)
至大戊申十一月廿四日客長興陳元善来約趙文卿
及余至其家觀蘇漢臣孩兒四幅具酒三勺(郭天錫日/記真蹟)
蘇漢臣金母臨宴龍女獻珠水鉢降龍仕女圗四軸嬰
戯貨郎八軸(嚴氏書/畫記)
蘓漢臣貨郎圗手卷(同/上)
蘇漢臣嬰兒戯浴圗　蘓漢臣作嬰兒深得其状貌而
更盡神情亦以其専心為之也此幅婉媚清麗尤可賞
玩宜其稱隆於紹隆間也梅道人吳鎮題(寳繪/録)
余家蔵蘓漢臣貨郎擔其閨人兩兩妝束即宋詞平頭
鞋子䨇鸞小也又二嬰鬭促織三孺子放風筝(珊瑚/網)
漢臣嬰兒鬭蟋蟀圗團扇絹本著色桂樹菊花石闌外
嬰孺四蹲踞鬭蟋蟀天機爛漫(書畫/彚考)
劉宫保子大蘓漢臣戱嬰一卷長丈餘絹如新(東圖/元覽)
西湖五聖廟有蘓漢臣畫壁顯應觀舊有蕭照山水及
蘓漢臣畫水壁今不復存矣(武林/舊事)
章允恭蘓漢臣浴嬰圗跋　漢臣製作極工其冩嬰兒
著色鮮潤體度如生熟玩之不啻相與言色者可謂神
矣(顧炳/畫譜)
純皇好玩名畫古器南京西華門舊有二黒漆圎櫝振
之中空有聲盖國初巨室之藉入者以不可啓視故棄
於此守閽小内史張本穴而窺之一為王維傅色山水
一為蘓漢臣所繪宋髙宗瑞應圗本以王畫送安寧蘓
畫送黄賜皆太監坐厰守備者未幾寧死賜攫得之並
以獻上賞賚甚厚(雙槐/歳抄)
侯恪題蘓漢臣鷸蚌圗詩　秋風瑟瑟蘆花白秋山如
洗澗泉碧夕陽逺挂楓樹林鷸蚌無心相逼迫蓑衣漁
子罷垂綸却看手取如有神人生萬事皆如此誰為此
圗蘓漢臣(侯太史/詩集)
汪砢玉蘓漢臣子卿持莭圗跋　開封蘇承信畫師劉
宗古製作極工人物尤著色鮮潤體度如生而有嫌以
筆端微滯者豈未見其冩意草草如此圗者耶(珊瑚/網)
蘓晋卿畫之傳世者如意輪菩薩像一寳檀花菩薩像
一金剛手菩薩像一(繪事/備考)
陳奕禧題蘓漢臣捕魚圗詩　春波暖入湖中棹荻港
凉生雨後燈名利兩忘争似爾休論吕望與嚴陵(春藹/堂集)
田雯題蘓漢臣畫詩　十嵗嬰兒妙入神水邉逰戯見
天真翻嫌㸃爾童心减冠者何須五六人(山䕬/詩選)
　　朱鋭(弟森/附見)
朱鋭河北人宣和待詔紹興復職授廸功郎工山水人
物師王維尤好冩騾網雪獵圗形容布置曲盡其妙筆
法類張敦禮(圖繪/寳鑑)
朱森銳之弟亦工山水人物布置行筆俱不逮兄(同/上)
朱銳畫之傳世者溪山秋霽圖一雪獵圖二水閣暁寒
圖二騾網圖二溪山雪霽圖二盤車圖二運糧圖二(繪/事)
(偹/考)
程季白齋樓觀朱銳雪中騾網種種􁅰備(珊瑚/網)
朱銳訪戴圖團扇絹本淡色雪後江山村荘蕭瑟一客
篷窻引望若指揮長年發棹圖左右角下長圓朱文印
莫辨　明安國玩黔寧王子子孫孫永保之二印　朱
銳學王右丞多雪岡盤車之屬此圖筆法髙簡非李唐
所能夢見董其昌(書畫/彚考)
朱銳雪景待渡圖毛良書畫樓藏(無聲/詩)
朱銳雪荘行騎圖團扇絹本淡色雪中山水一人乗騎
循山荘行蒼頭後随一童子前導若尋幽探勝者(書畫/彚考)
朱銳雪荘飬馬圖絹畫一幅絹質剥落與江孟明家雪
山運糧圖無異觀於吳門王其長家甲午四月六日(吳/其)
(貞書/畫記)
朱銳雪山運糧圖絹畫鏡面一頁畫一輣車前車有三
牛後車有二人共有五車夫坡上有數株古樹枝幹垂
下皆為雪所壓也山背有村店人家畫法精細文秀之
甚為銳超妙入神之作(同/上)
朱銳秋山駝車圖絹畫一幅氣色佳(同/上)
宋寧宗楊皇后題朱銳雪景册詩　雪吹醉面不知寒
信脚千山與萬山天甃瓊階三十里更飛栁絮與君看
題朱銳册賜大少保坤卦圓印(書畫題/䟦記)
趙孟頫題朱銳雪景詩　塵埃困人恒作惡開卷驚看
雪滿樓安得眼前有此屋仍呼陶謝與同遊(松雪/齋集)
文徴明題朱迪功雪景圖詩　宣和待詔朱迪功一時
畫雪推精工筆蹤逺法王摩詰更說盤車妙無敵此圖
似寫窮途客僕馬蕭蕭有羈色凍雲壓巖巖欲沉喬木
封玉寒森森山根滅沒逕路絶客子欲行愁雪深雪深
雲寒不可渡景色蒼茫野雲暮誰與擁盖獨臨淵豈是
行吟覔新句古来繪事不易言正在位置經營間朱君
此畫妙有骨一笑千金豈論直(珊瑚/網)
　　李端
李端汴人宣和待詔紹興間復官賜金帶作梨花鳩子
得法(圖繪/寳鑑)
李端京師人偏工梨花鳩子作扇圖極形似亂離後卒
於杭(畫/繼)
李端畫之傳世者梨花鳩子圖一(繪事/備考)
王冕題李端秋山圖詩　前年放船九江口秋風獵獵
吹蒲栁買魚沽酒待明月不知江上青山走三更吹笛
欲喚人漙漙白露侵衣襟故鄉遥遥書斷絶空見過雁
如飛雲去年却下七里灘秋水滿江秋月寒子陵先生
釣魚處荒臺直起青雲端先生不愛漢庭官自與山水
相盤桓至今髙節敦亷頑清風凛凛誰能攀泊舟登岸
行復止小逕分岐通草市石林掩映樹青紅正與今年
畫相似茅廬半住林木裏白狗黄鷄小如蟻翁媪無言
童稚閒可是太平風俗美清溪水落魚蟹新東隣釀熟
呼西隣相牽相把意思真親宻不異朱陳民李端筆力
能巧妙寫我舊日經行到豈是老瞢眩水墨不覺掀髯
發長嘯殷家大樓蒼江頭留我十日風雨秋觸景感動
旅邸愁便欲卜築山之幽斷橋流水無人處添種梅花
三百樹直待雪晴氷滿路騎驢相逐尋詩去(竹齋/集)
　　張浹(無畫跡/可考)
張浹宣和待詔人物山水師郭熙紹興間復官賜金帶
(圖繪/寳鑑)
　　顧亮(無畫蹟/可考)
顧亮一作諒宣和待詔師郭熙人物山水與張浹同流
落江左宫觀寺院畫壁餬口紹興間復官賜金帶(圖繪/寳鑑)
郭熙善得烟雲出沒峯巒隠顯之態後世楊士賢顧亮
皆學之(畫/鍳)
顧亮能作大幅巨畫善布置好作盤車圖(畫繼/補遺)
　　李從訓(子章附見見/養子嵩别)
李從訓宣和待詔紹興間復官補承直郎畫院待詔賜
金帶工畫道釋人物花鳥位置不凡傅彩精妙髙出流
輩(圖繪/寳鑑)
李章杭人從訓之後善畫人物著色山水(同/上)
李從訓畫之𫝊世者宜男圖一蠲忿圖一合歡圖一雀
圖四鳩圖二(繪事/備考)
　　閻仲(子次安附見無畫跡可/考  次子次平别見)
閻仲宣和時王宫待詔工人物絳色山水尤工畫牛紹
興間補承直郎畫院待詔賜金帶筆力頗麤俗(圖繪/寶鑑)
閻次安仲子畫山水窠石(同/上)
　　周儀(無畫蹟/可考)
周儀不知何許人徽宗朝畫院祗候善寫人物世傳千
里晞逺常師之謹守法度甚雅潔(畫斷/補遺)
周儀宣和待詔善畫人物謹守法度清秀入格承應摹
唐畫有可觀紹興年復官賜金帶(圖繪/寳鑑)
　　焦錫(無畫蹟/可考)
焦錫宣和院人紹興間復為畫院待詔賜金帶(圖繪/寳鑑)
　　胡舜臣　張著(俱無畫/蹟可考)
胡舜臣張著與張浹顧亮俱善山水並師郭熙又同為
畫院待詔各得熙之一偏浹善著色著精傅染皴法而
重山叠嶂頗覺繁冗惟舜臣謹宻有法髙出二人亮能
作大幅巨軸皆未易才也(繪事/備考)
　
　
　
　
　
　
　
　
　
　南宋院畫録卷二
欽定四庫全書
　南宋院畫錄卷三
　　　　　　　　　　　　　　錢唐厲鶚撰
　　馬和之
　　　(按和之官至工部侍郎夏氏不列於院人之中/考周草窻武林舊事載御前畫院僅十人和之)
　　　(居其首焉或者以和之藝精一世命之總攝畫/院事未可知也草窻南渡遺老必有所據今從)
　　　(之/)
馬和之錢唐人紹興中登第人物佛像山水倣吳装筆
法飄逸務去華藻自成一家髙孝兩朝深重其畫毎書
毛詩三百篇令之圖寫官至工部侍郎(圖繪/寳鑑)
馬和之作人物甚佳行筆飄逸時人目為小吳生更能
脱去習俗留意髙古人未易到也(畫/鑒)
和之畫本工為平逺其寫山頭者百無一二(清河書/畫舫)
游氏家藏馬和之倚樹觀音二(雲烟過/眼録)
莊蓼塘家所藏馬和之一册畫院十册皆精(同/上)
髙宗嘗以毛詩三百篇詔和之圖冩未及竣事而卒畫
之進御者闗雎圖一桃夭圖一葛覃圖一螽斯圖一漢
廣圖一采蘩圖一采蘋圖一甘棠圖一騶虞圖一草蟲
圖一伐檀圖一蒹葭圖一晨風圖一衡門圖一鳲鳩圖
一九罭圖一鹿鳴圖一天保圖一采薇圖一常棣圖一
鶴鳴圖一沔水圖一采芑圖一鴻雁圖一白駒圖一黄
鳥圖一南山圖一桑扈圖一鴛鴦圖一鳬藻圖一白華
圖一隰桑圖一棫樸圖一旱麓圖一靈臺圖一雲漢圖
一谷風圖一韓奕圖一江漢圖一振鷺圖一豐年圖一
嵩髙圖一淇澳圖一干旄圖一考槃圖一木瓜圖一蓼
蕭圖一斯干圖一大田圖一駉圖一酌圖一潛圖一(繪/事)
(備/考)
張受益藏馬和之二喬倚樓觀書圖(志雅堂/雜抄)
馬和之豳風圖紙畫一卷十則畫于澄心堂紙上畫法
工緻而飄逸如行雲流水脱盡院體逐則副頁宋髙宗
楷書書其詩運筆遒勁宗宣示表上有玉璽觀于師利
兄之南樓(吳其貞/書畫記)
馬和之後赤壁圖絹畫一卷畫法簡逸意趣有餘後髙
宗書後赤壁賦一篇書法宗鍾王二家(同/上)
馬和之設色山莊圖絹一卷畫法精細而有逸韻在揚
州觀於吳能逺手(同/上)
馬和之九錫圖絹畫一頁氣色尚佳人物衣摺用栁葉
法盖倣顧長康吳道子為之神品副紙上有鄧氏題跋
辨為桓温圖也(同/上)
馬和之東山髙臥圖絹畫十大幅運筆飄逸為超妙入
神之畫(同/上)
馬和之王右軍小像絹畫一小幅畫法簡略上有董思
白題(同/上)
馬和之著色二南圖絹本小册有趙承㫖楷書毛詩對
題在韓朝延家(真蹟/日録)
馬和之蓮社圖宋末人跋(南陽名/畫表)
馬和之陳風十篇圖宋髙宗冩毛詩并跋(同/上)
甲子十二月十有七日過項公定出觀書畫巻内有思
陵書毛詩馬和之繪圖山有樞等數十章(六研齋/筆記)
馬和之袁山松長楊步屧圖(畫/題)
廣徳藏馬和之風雅圖(真蹟/日録)
項希憲家馬和之豳風一卷七月至狼跋凡七段皆髙
宗補書經文髙宗毎云冩字當冩經書不惟學字又且
經書不忘每書毛詩虚其後命和之圖焉(妮古/録)
張丑銘心集詩　豳風七月農桑譜南渡和之描冩精
逸筆興酣時亹亹斷麻心賞見卿卿(真蹟/日録)
乙未六月四日過項又新觀馬和之鶉鵲圖破斧圖(太平/清話)
馬和之照水圖絹本立軸長二尺六寸濶一尺四寸餘
有趙氏仲時楊氏家藏等印(江村銷/夏録)
馬和之山水大軸風雅圖九卷毛詩圖二册(嚴氏書/畫記)
馬和之冩桓大司馬九錫小横幅有元人跋(東圖/元覽)
畫詩意一片其詩曰就船買得魚偏美踏雪沽來酒更
佳無欵吾以為馬和之(清河書/畫舫)
元宰公有馬和之范蠡五湖小册(同/上)
馬和之著色唐風十二圖小雅六篇圖並在嚴分宜家
今歸韓太史處(同/上)
馬和之毛詩圖紙畫二小横幅在澄心堂紙上一為雄
雉一為無羊上有趙松雪蓼庵二圖書蓼庵即荘蓼塘
也為元季大鑒賞人購於江基手(吳其貞/書畫記)
丙申九月二十二日曹仲甫攜示馬和之水墨豳風圖
三卷(快雪/堂集)
項墨林所藏有馬和之毛詩十二段(同/上)
倪雲林清閟閣藏馬和之小雅六篇圖(清河書/畫舫)
吳原博募得馬和之風雅八圖屬沈啟南鑒定未㡬而
原博下世故無跋語傳後八圖者四風四雅乃關雎考
槃葛屨綢繆鹿鳴伐木鴻雁無羊也和之本工設色八
圖獨以白描見長不知者謂為粉本臆度之論也(同/上)
馬和之伐木圖斗方絹本淡色空山老樹二客執柯仰
聽黄鳥圖右古印半方莫辨(書畫/彚考)
馬和之栁隄待渡圖團扇絹本淡色一人立栁下待渡
童子勒馬臨流中流一舟揚帆風勢甚駛(同/上)
馬和之風栁蟬蝶圖團扇絹本著色風栁蕭蕭蟬坐枝
間蜨飛葉底(同/上)
馬侍郎二人圖卷絹本髙八寸濶二尺有子昂收藏印
記　破斧美周公也周大夫以惡四國焉既破我斧又
缺我斨周公東征四國是皇哀我人斯亦孔之将既破
我斧又缺我銶周公東征四國是遒哀我人斯亦孔之
休(髙宗/題)　宋髙宗書余曽以刻戲鴻堂帖中此檇李項
氏家藏趙集賢補圖於後惜流傳嵗乆只存一章其餘
不知何處二人如有所指授筆意髙妙真希世之珍恨
不得仙人孟岐一問之耳己未九月其昌戊辰二月重
觀於眉公頑仙廬元宰(書畫/彚考)
馬和之干旄圖絹横披　孑孑干旄建於車後兩服兩驂
而維之正見衛大夫見賢之勤而彼姝者子罄折且前
是欲以畀之之氣象耳衣摺作馬蝗描古法昭燦如覩
商周法物樂卿(珊瑚/網)
馬和之載驅圖絹横披　許穆夫人本無唁衛事故不
作驅馬悠悠惟指其憂心而已乃猶作許大夫來告則是
以夫人意中事故不妨象外描寫若馬工部之落筆飄
逸倣吳装法也右册向為項又新所藏聞當時價值百
鎰砢玉(同/上)
馬和之鶉奔圖絹本馬侍郎寫衛風鶉奔章不寫宣姜
妷事但寫鶉奔鵲彊樹石動合程法覽之冲然由其胸
中自有風雅也汪砢玉(同/上)
汪砢玉馬和之定中圖跋　登丘相度得文公營徙之
状子來趨事得國人悅復之象其蒼莽攸鬰則樹之榛
栗椅桐梓漆也定宿在中於以作室可想見矣此真千
句圖樂卿(同/上)
馬和之棄瓢圖陶九成題真蹟(同/上)
南宋馬和之侍郎嘗寫毛詩進御戊申在京師得其畫
檜風羔裘素冠萇楚匪風四章每幅書本詩於後楷法
殊妙有御府圖書(池北/偶談)
元王逢題馬和之園有桃詩意圖　華髪無情賦黍離
何堪盡託魏風詩漢皇日宴西王母合賜東方酒一巵
(梧溪/集)
劉克荘馬和之覓句圖跋　夜䦨人静凍鶴先睡蒼頭
奴屈兩髐煨殘火此翁方假寐㝠搜前有缺唇瓶貯梅
花一枝豈非極天下苦硬之人然後能道極天下秀傑
之句耶使銷金帳中淺斟低唱人見此必發一笑(後村/集)
林希逸題馬和之覓句圖詩　先生隠几奴煨火斜揷
踈枝破瓦尊鶴夢未回更幾轉吟詩應是月黄昬(竹溪/十一)
(集/)
馬和之春宵鶴唳圖秋空隼舉圖皆項氏藏(太平/清話)
鄧文原題馬和之卷詩　迴嵐洞壑玉參差滿地濃隂
日影遲寂寂柴門雲自合深深灌木鳥仍窺滄浪唱晚
空天地緑綺尋幽過竹籬豈是柴桑歸去者時臨清淺
賦新詩(素履/齋集)
吳鎮題馬和之卷詩　青峯互合若為羣中有髙人卧
白雲颯颯松風從澗出蕭蕭竹色過橋分閒來欲覓知
音伴病起還探頌酒人一段清幽雖離俗不禁長笛起
前濆(梅花/菴集)
釋宗泐題馬和之王風揚之水圖　馬卿獨念宋中微
圖寫詩篇墨采輝戍甫戍申都不及西風淮岸為沾衣
(全室/外集)
陳衎馬和之劍仙圖跋　宋思陵寫三百篇每篇必勅
和之作圖予嘗見采菽以下十四章於新安吳蹇叔家
其筆與此政同𫝊稱其吳装飄灑務去華藻不誣也(大/江)
(草堂/集)
李日華馬和之鷄鳴風雨圖跋　馬和之毛詩圖余見
鶴鳴伐檀等篇此景色似為風雨鷄鳴而設蘇躭句或
南村翁别有為而後來諸公不復置辨然杜陵詩亦堪
入畫世間事将錯就錯者多矣但觀筆法以自暢悅可
也(恬致/堂集)
馬和之寒巖行旅圖　馬和之嘗畫毛詩三百篇已得
風人之㫖矣今所作寒巖行旅脫去華麗而専為簡淡
誠可貴尚孟頫(張泰階/寳繪録)
張寧題馬和之豳風圖詩　后稷肇王業豳風有遺詞
相彼千畝良為我百度資耕耨信勞止祭養當來斯匪
直今始然振古恒在茲(方洲/集)
前人題馬和之匏葉圖詩　匏葉苦未萎濟水盈瀰瀰
褰裳不可渡招舟非我儷鷕雉良足異鳴雁當何時周
行坦如砥卻顧安趦趄(同/上)
前人題馬和之蔓草圖詩　蔓草長滿野良辰胡不支
民窮井邑異豈獨荒閒思佳人歲年暮㑹晤恒苦遲夭
夭桃上花燕婉當何時(同/上)
馬和之學李伯時龍眠山荘圖跋　馬和之學龍眠山
荘只此卷一轉筆作馬蝗勾便有出藍之譽然如糟已
成酒其味不及矣董其昌　晉魏以前畫家惟貴象形
用為寫圖以資考索故無取烟雲變滅之妙擅其技者
止於筆法見意余嘗得見古明堂習禮圖太常彛器圖
其筆皆有捩轉飄瞥之勢盖深忌状物平扁之患而以
筆端鼔舞耳及荆闗董巨一以林麓溪瀨逺近出沒生
竒擅勝於是水墨滃淡為工而筆法不講矣余又諦觀
馬和之毛詩諸圖皆本習禮古圖其謂用伯時法而轉
作螞蝗勾者宗伯抑别有見乎試一參之(六硯齋/三筆)
文徴明馬和之清谿㸃易圖跋　右馬和之畫相傳為
清溪㸃易圖盖寫唐人髙駢詩意按荆州記臨淮有清
溪山山東有泉泉側有道士舍所謂清溪道士也此圖
一羽人趺坐榻中一人褰裳回顧若有所指陳二從者
却立一執卷一捧古鼎二鶴一飛一止初無所謂洞門
碧窻滴露研珠之状疑自寫他事而後人目為清溪耳
若其筆法之妙則非和之不能和之紹興間人畫師吳
道𤣥好用掣筆所畫多經書故事思陵尤愛其畫每書
毛詩虗其後令和之為圖此或其遺簡不可知也(甫田/集)
馮夢禎觀馬和之商魯二頌圖詩并序　二月初七日
新霽登髙深甫閣望羣山積雪主人出郭恕先輞川圖
本馬和之商魯頌圖相示二物俱生平所企尚㑹心豁
目喜不可言退述斯文以識竒賞至春霽開𤣥隂衆山
尚含雪髙閣縱逺眸林巒逓曲折賢主富珍玩郭馬丹
青傑王維舊輞川百代䕶神物今朝見臨本有如第二
月洋洋商魯頌文章元氣結名物一以陳禮樂儼相接
情欣近累解理契異代合横几共披研寸晷當浩刧(快/雪)
(堂/集)
張丑馬和之風雅八圖跋　余近購得吳原博尚書家
和之風雅八圖乃宋末荘蓼塘藏曾經石田翁鑒定雖
蕭踈小筆而理趣無涯陳仲醇稱其品極髙妙當與郭
忠恕妙蹟雁行正如方外不食烟火人另具一骨相者
亦善比况也(清河書/畫舫)
又跋　萬厯甲寅十月之望不腆丑得宋馬和之風雅
圖卷於故尚書吳原博家四世孫惜其人不習毛詩装
潢失次又念古畫不敢重背觀者自當畧其驪黄賞其
神駿竊喜妙迹来歸堪與李公麟九歌圖卷作配為之
通夕不寐因識於卷尾長洲後學張丑青父篝燈謹跋(同/上)
嘗觀馬和之四小景有楊妹子各題一絶云　人道中
秋明月好欲邀同賞意如何華陽洞裏秋壇上今夜清
光此處多　石楠葉落小池清獨下平橋弄扇行蔽日
緑隂無覔處不如歸去兩三聲　清獻先生無一錢故
應琴鶴是家傳誰知黙鼔無絃曲時向珠宫舞列仙
雨洗東坡月色清市人行盡野人行莫嫌犖确坡頭路
自愛鏗然曳杖聲(沈津吏/隠録)
乾隆八年三月十四日過吾友周少穆欣託書齋出觀
馬和之小幅上有楊妹子題即雨洗東坡一詩也字畫
秀逸欵云楊妹子下有雙龍小圓印和之二小字在下
方即四景之一也少穆云得於淞江厲鶚記
厲鶚題楊妹子題馬和之小景二首　六飛當日駐錢塘
曾畫毛詩馬侍郎五百年來遺墨盡秋林曳杖見吳装
　便娟小楷媚多姿似見楊家弄筆時南渡已無文字
禁宫闈也愛寫蘇詩(樊榭山/房集)
吳城題楊妹子題馬和之小景二首　鏗然曳杖記經
行無限東坡句裏情剰水殘山風景在空教太息小吳
生　惆悵楊娃落筆痕幾經刼火宛然存宫斜閉後無
人見一字堪銷一縷魂(甌亭/小藁)
周京題馬和之畫(有楊妹/子題)雙龍小篆玉錢圓墨淡香消
五百年遥想署書楊妹子緑窻朱户繡簾前　洗盡鉛
華馬侍郎獨留綵筆帶宫黄鳳凰山下莓苔路露井寒
林幾夕陽(圖為秋林曳/杖無悔齋集)
施安題楊妹子題馬和之畫東坡詩意　侍郎烟墨散
榛蕪曽寫東坡入畫圖想見清吟携笠屐雪堂秋色晚
糢糊(舊雨/齋集)
　　賈師古
賈師古汴人善畫釋道人物師李伯時白描紹興畫院
祗候其人物頗得閒逸自在之状(圖繪/寳鑑)
賈師古歸去来圖一筆法古雅絹素精好殊可愛玩亦
自龍眠翻出宋卷中之不易得者(文嘉嚴氏/書畫記)
　　馬興祖
馬興祖河中人賁之後紹興待詔工花鳥雜畫髙宗每
獲名跡卷軸多令辨騐(圖繪/寳鑑)
劉娘子位馬興祖謄畫(齊東/野語)
郡城楊氏所藏馬興祖胡人擊毬圖胡人雪獵圖(鐵網/珊瑚)
　　李瑛(無畫蹟/可考)
李瑛安忠子畫花竹禽獸紹興年畫院待詔(圖繪/寳鑑)
　　馬公顯(弟世榮/附見)
馬公顯弟世榮興祖子俱善花禽人物山水紹興間授
承務郎畫院待詔賜金帶世榮二子逵逺世其家學(圖/繪)
(寳/鑑)
馬世榮喬木水禽圖絹畫横披一幅畫法古雅與其子
逺不相上下(呉其貞/書畫記)
馬世榮寒林雜鳥一片又池臺竹樹一片則為新退籜
二竹尤妙(東圖/元覧)
　　陸青
陸青師李唐作山水得筆法喜用濃墨木葉不分惟風
雨圖最佳紹興待詔(圖繪/寳鑑)
陸青畫之傳世者茂林圖一江雨圖一風㠶圖二(繪事/備考)
　　韓祐
韓祐石城人善寫生花鳥小景草蟲筆法可並石橋王
紹興畫院祗候(圖繪/寳鑑)
韓祐畫之傳世者草蟲圖五(繪事/備考)
韓祐山查白鳥圖團扇絹本著色山查小樹垂垂紅顆
白鳥窺枝(書畫/㑹考)
　　劉思義
劉思義(繪事備考/云號青巖)紹興間待詔専畫青緑山水拙於布
景善於傅色亦不足觀(圖繪/寳鑑)
劉思義畫之傳世者澗底蒼松圖一(繪事/備考)
　　朱光普
朱光普字東美汴人南渡補入畫院學左建畫村田樂
及田家迎婦等亦善山水(圖繪/寳鑑)
朱光普畫之𫝊世者村社賽神圖一秋山圖一農家迎
婦圖一秋林圖一寒山圖一(繪事/備考)
　　尹大夫(無畫蹟/可考)
尹大夫遺其名髙宗朝畫院待詔善畫墨竹(圖繪/寳鑑)
　　林俊民(無畫蹟/可考)
林俊民紹興畫院待詔習范寛山水(圖繪/寳鑑)
　　蕭照
蕭照獲鹿人靖康中流入太行為盜一日掠至李唐檢
其行囊不過粉奩畫筆而已照雅聞唐名即随唐南渡
盡以所能授之紹興中補迪功郎畫院待詔(畫史/㑹要)
蕭照畫山水人物異松怪石蒼浪古野書名於樹石間
(西湖/志餘)
蕭照以姓名作石鼔文書(趙希鵠洞/天清録)
蕭照畫得北苑法而皴以遒勁過之尤喜為竒峯怪石
望之有波濤汹湧雲屯風卷之勢(畫/傳)
蕭照頗知書亦善畫(書史/㑹要)
蕭照盜之工畫者向記盧循輩盜賊多工畫皆可異也
(居易/録)
宋蕭照遊范羅山詩云蘿翠松青䕶寳幢烟波萬里送
飛艭真人舊有吹簫事俱傍明霞照晚江照字東生畫
學北苑而皴法遒細過之(蕭雲從太平/山水畫譜)
蕭照比李唐筆法瀟灑超逸余家舊有照畫扇頭髙宗
題十四字白雲斷處斜陽轉幾曲青山獻畫屏(畫繼/補遺)
孤山凉堂西湖竒絶處也堂規模壮麗下植梅數百株
以備遊幸堂成有素堵幾三丈髙宗翌日命聖駕有中
貴人相語曰官家所至壁乃素耶亟命御前蕭照往繪
山水照受命即乞尚方酒四斗昬出孤山每一鼔即飲
一斗盡一斗則一堵已成畫若此者四畫成蕭亦醉聖
駕至周行視壁間為之歎賞知為蕭畫賜以金帛蕭畫
無他長惟能使觀者精神如在名山勝水間不知其為
畫耳(四朝聞/見録)
西太乙宫舊四聖觀今黄庭殿乃昔凉堂也兩壁蕭照
畫尚存(武林/舊事)
蕭照瑞應圖三卷(嚴氏書/畫記)
蕭照中興瑞應圖凡六段筆法全師李唐幾於亂真
照畫余惟見此及讀碑圖耳(同/上)
項氏藏蕭照中興瑞應圖前後共六段筆法原出李
唐而沉著過之品在晉文春秋上(清河書/畫舫)
蕭照中興瑞應圖絹本長四丈六尺六寸髙一尺二
寸曹勛贊引一圖十二幅著色圖左右各係以贊
臣恭維光堯夀聖憲天體道太上皇帝陛下聖文神
武本於生知天徳地業復繇繼緒爰自誕聖以及纘
承上天祥應皆前代所未見如靖康改元離析其字
已符上瑞中外具悉臣又自燕山受徽宗帛書詔陛
下即大位顯仁宻得符應皆為瑞騐所以擁珍圖登
大寳居人上無後艱者以瑞應昭昭可考而知臣比
仰蒙顯仁皇后洎陛下閒讌宣諭并中外所傳皆駭
心動目感化人心遂日靖四方再造王室詎等夫餘
分閏位僅欲鴟張一時遺百代笑哉今各輯瑞應凡
十有二稽首頓首繫之以贊少伸臣子之忠誠太尉
昭信軍節度使提舉皇城司臣曹勛編　第一幅右
列長橋池荷分布水亭當中髙宗臨盆顯仁后中立
傍妃扶者侍者十四人亭左一宫二少中坐侍妃凡
八亭外妃嬪七嬰兒一顯仁皇后在亭中因徽宗問
康邸祥異奏曰上初誕育口有金光燦然耀室中并
四聖從行事似非他兒比異日必得天位臣謹贊曰
聖人挺生咸臻上瑞玉質金相氣應必貴榮光煜煜
異色煒煒所以堯母期得天位　第二幅水亭中開
顯仁后睡夢二神榻旁坐妃二簾外立者七妃亭下
荷花布滿右列竹林上未出閣顯仁皇后撫愛每賜
以所食之物一夕夢神人告顯仁曰爾後勿以殘物
食上戒之甚至顯仁驚寤即日嚴語諸御凡進上之
食必取於庖厨不得以殘物臣謹贊曰開先奕奕神
化拱極力悔殘餘勿繼玉食母后亦悟天真降蹟固
知至尊萬靈受職　第三幅左閣一座髙宗立於庭中
舉貯米二囊左右侍挟佩弓矢者十㦸手者二觀者
四人逺張一的樹隂下繫鞍馬四上出閣講學餘暇
喜觀騎射及以二囊各貯斛米兩臂舉之行數百步
人皆駭服以至四裔聞之莫不畏仰臣謹贊曰上或
燕閒以力自舉臂挾兩斛從容百步逮挽六鈞亦不
愆素聲乃四馳敵畏神武　第四幅髙宗乘馬出城
先後騎而從者十九人步者四旁觀者二十一人有
舍有樓樹木虧蔽靖康初金人内侵大河失守敵抵
京城廟堂無䇿上慨然謂獨有増幣講好欽宗乃遣
上求成張邦昌副之見二太子阿固達謂其徒曰上
氣貌非常恐過河為宋人擁留不若令易之乃以他
意遣上入城肅王果代行臣謹贊曰惟聖有作異表
其臧珠庭日角鳯姿龍章敵乃他料為謀之長衆固
勿識宋徳益昌　第五幅髙宗在宫攬轡且乘前二
奚官四神後随后與宫人送者二十二女嬰一宫外
執棒攜行具者凡十二人門外先驅二官導從者八
人更右人十二獒一橐駝二茂林緑栁㸃綴上下顯
仁皇后嘗宣諭曰靖康初遣親王使敵所擇或未受
命上慨然請行欽宗甚悦啟行日顯仁懿節送至㕔
事小女奴招兒指曰有四人甚長大或執槍㦸或持
弓劍從王馬後衆不見也顯仁曰吾事四聖甚謹必
獲保祐臣謹贊曰帝王有真畢彰殊應天心既卜䕶
以上聖凡目莫觀母后黙敬至磁無行不墮敵境
第六幅一廟在左朱碧輝麗髙宗冠袍升立廊上從
臣十六廊下朱輿一馬一廊上下人十四右横一橋
立者三人橋外攢集廿四人共執一人廟門内外騎
者立者凡廿二人林木青葱鬰然滿目上出使金國
王雲副之至磁州忽郡民數萬同聲請上謁崔廟上
翌旦至廟升自東廊見庭中一老人青巾秀異厲聲
曰王雲不得邀上北去時雲從上即有數人持雲下
尋為民所殺上令捕殺雲者甚峻顯應勿遣㕔子馬
以所乘小朱漆輿令上乗歸是日非民殺雲則雲邀
上北去矣臣謹贊曰雲不知幾力邀北驅應王殺之
天心所如神民共濟乗以金輿天命已兆是為寳符
　第七幅一宫居中朱碧焜耀顯仁皇后擲棋子盤
中侍妃凢七宫之左右樹木掩映間以竹栅靖康丙
午京城陷金盡取二聖及天眷在南郊謂守者云上
領兵河北旦夕即至且俾守者聞其言紿寛二聖之
心顯仁嘗以象棋黄羅裹將子書康王字晨起焚香
祝曰若擲子在盤惟康王子入九宫者上必得大位
擲下果如祝他子皆不入衆皆稱賀亟奏徽宗大悦
且異之臣謹贊曰宗廟大慶曷論舂陵三十二子乾
吉允升克應宻祝如叶大横再造王宗萬福是膺
第八幅左為金軍人馬帶甲蜂湧而來凡五十三旗
幟蔽空右一茅舍老婦當門二騎策馬而去磁人以
王雲欲挾上北去民乃殺雲廟中上猶駐磁而敵騎
大集至郡東問路旁老婦曰上在磁否婦紿曰前日
上已過山東敵驚難追已不及即退舎臣謹贊曰上
駐滏源號召忠義敵知霸府追以精騎問媪期實媪
乃左指軍候不驚可識天意(守/初)朱文印　第九幅髙
閣一座周以回闌閣西一臺髙峙髙宗持弓將射從
者人十馬一宫簷隱見林表臺外山水可望上經鄆
州館於州治圃有榭曰飛仙臺上意密有所卜命箭
連中榜上三字無偏無側箭皆在字形中上悦臣謹
贊曰霸府初建英雄林林謀畫雜進率罄忠誠上意
有卜三箭叶心曷求龜筮赫然有臨　第十幅城郭
髙峙郊原平衍髙宗飛馬引弓射中白兔騎而從者
遠近凡二十人上駐磁州晨起出郊騎軍從行馬首
忽白兔躍起上彎弓一發中之將士莫不駭服然兔
色之異命中之的二事皆契上瑞臣謹贊曰維是狡
兔色應金方因時特出意在騰驤聖人應運撫定
陸梁一矢殪之遂滅天狼(伯/起)朱文連珠印　第十一
幅中横大河髙宗乘馬既渡河氷忽解人凡二十一
馬十七一没河中首露水上上自磁州北回時窮
冬沍寒李固渡履冰過大河上令扈從馬先獨殿
其後惟髙公海一騎從行上纔及岸冰作大聲坼
裂回視公海馬已陷冰中公海惟持馬籠頭得免
臣謹贊曰邊塵濛天朔方已隔冰河千里與雲同
色御驥登岸冰遽解坼呼沱曷聖維徳光宅(松陵/崔深)
白文印　第十二幅髙宗行營帳殿夢見欽宗人凡
二十旗幟輿馬各具(廖氏/守初)白文印(懷迂/道人)長方白文印
圖左角下(翰氏/  楚)白文缺一字印贊右角下上受命為
大元帥治兵選將應援京師忽夢欽宗如尋常在禁
中脫袍以衣上上恐懼辭避之際遂寤臣謹贊曰
靖康之初上為愛弟選將使指人畏英睿解袍見夢
授受莫避天命有徳中興萬世(羣玉/中秘)白文印(司馬/垔氏)白
文印(賞/鍳)朱文印(鳳/翼)連珠朱文印(都/穆)白文半印四印贊
左角下
蕭照中興瑞應圖卷跋蕭照為李晞古之嫡冡更覺
古雅此卷窮工極妍真有李昭道風節題字為曹勛則
以書足為米敷文優孟茲所書小楷乃全學髙宗臨虞
永興足稱二絶董其昌觀并題　不披此圖不見我輩
生長太平之樂然夢寐之事憂喜交集則又偷安者之
所不知也觀之憮然若夫筆墨之妙董先輩已不啻詳
言之矣崇禎甲戌清明後一日鄒之麟　崇禎二年嵗
在己巳春仲三日再觀於陳生甫之聽躍軒時余不到西
湖九年矣同觀者陳則梁孫仲魯馮雲将雷宸甫楊彦
冲王見可王玉煙其昌書主人陳階尺收藏(以上書/畫彚考)
栁貫題蕭照江山圖詩　荻浦楓橋宿暮烟夕陽收盡
月浮灣騷人一曲南歸思彈徹箜篌送雁還(栁待/制集)
袁桷題蕭照江山圖詩　蕭郎觧作湖山圖上皇一見
玉色愉明知此景落歌舞别灑妙墨為謨訏長江吞吐
恨無極突兀金鼇障西北鷄鳴不聞中夜起零落烽臺
候朝夕蒙衝揚帆去如仰遥望青徐在吾掌諸公坐談
籌畫疎年年送使𤓰洲上輪囷米舟踰沔水驕将髙眠
載吳妓卷蘆吹笛斜陽愁折箠投江等兒戲只今承平
五十年蜀荆賈客舩相聨箜篌傳歌賽神舞不信人間
有今古(清容居/士集)
明林湄題蕭照光武渡河圖詩　此圖不合置之几案
間刀鳴馬奮勢如山層氷踏碎神龍寒神龍颯爽豈頓
殊感君生意寫須臾蕪蔞亭樹偃風呼人馬同時絶餔
蒭沙礫黯慘不見人前行後隊各有神要知駿騎自空
塵飛騰氷上直輕身巖嶅阻折歴霜啼金鞭不斷聲驕
嘶隂山片玉埋塵泥恨不磨刀充佩觿安得為我再寫
鴻門㑹三㸔寳玦弄腰帶蹋翼起舞公無害(蟛蜞/集)
蕭照竹林七賢圖絹畫一幅畫法精細大有唐人風概
觀於許霞逺家霞逺文穆公曾孫也(吳其貞/書畫記)
蕭照畫之𫝊世者赤松黄石圖一嶽祠漢栢圖一岣嶁
丈人像一採芝仙女圖一松花石圖一清溪圖一幽㵎
圖一(繪事/備考)
蕭照松壑清隂圖團扇絹本　蕭䕶澤妙得李唐之神
是圖森松絶壑梵宇髙下其間遥山在天末如層波真
景㑹意先筆遊象外者乎鴛水松隠子跋於青人巢(珊/瑚)
(網/)
戴表元題蕭照春江烟雨圖詩　波痕如樹樹如烟更
是春隂小雨天何處得魚何處醉笋皮篷底解蓑眠(剡/源)
(集/)
　　陳善(武林舊事載/在御前畫院)
陳善紹興間畫手學易元吉畫獐猿禽鳥花果頗能逼
真傅色輕淺過於林椿吳炳堪装堂壁(畫繼/補遺)
陳善畫之𫝊世者清猿求木圖一騰猿圖二羣猿越澗
圖二葡萄圖五懸厓戲猿圖二甘􁂁圖二開房石榴圖
二霜橙圖二折枝文杏圖一(繪事/備考)
　
　
　
　南宋院畫録卷三
欽定四庫全書
　南宋院畫録卷四
　　　　　　　　　　　　　　錢唐厲鶚撰
　　閻次平　次于
閻次平弟次于皆仲之子能世其學而過之畫山水人
物工於畫牛次平髣髴李唐而蹟不逮意次于又次之
孝宗隆興初進畫稱㫖補次平将仕郎次于承務郎畫
院祗候賜金帶(圖繪/寳鑑)
閻次平積雪圖上題淳熙辛丑門次平畫寒巖積雪(明/豐)
(道生華氏真/賞齋賦注)
閻次平溪山深雪圖手卷(嚴氏書/畫記)
閻次平牧牛圖卷(凡四段髙尺餘長/三尺水墨絹本)第一段春牧圖風
栁平坡二牛相間齧草一牧童左執繩右握鞭坐牛背
作欲䇿勢　第二段夏牧圖叢木蓊翳清流汪濊二童
子各跨一牛先後渡水　第三段秋牧圖碧水疎林滿
堤落葉一平頭趺坐戲蟾母子二牛卧樹底一牛散羈
閒行　第四段冬牧圖古樹槎牙漫空風雪二牛相與
暮歸一童披蓑伏牛背(書畫/彚考)
陳衎閻次平風林放牧圖跋　宋時朱羲祁序與李唐
皆工畫牛得荒閒野趣古樹木筆墨絶似李而坡石皴
法又不類傳云次平學李唐而工畫牛得無是耶凡鳥
獸皆迎風立畫上樹葉離披老牧掩面支䇿牛獨舉首
掀鼻當風其神情融景㑹趣盖善得物情非徒粉繪也
(大江草/堂集)
閻次平梅林牧牛圖一牧童在牛背張口而歌氣韻如
生用筆亦秀(吳其貞/書畫記)
閻次平風雨歸荘圖絹畫鏡面繪狂風驟雨有人張盖
而行畫法簡畧大抵宋人喜寫此圖也(同/上)
閻次平小景　髙宗題云西来白水滿南池走馬池邊
日暮時橋底荷花無限思幽清乞與路人知　又題繞
池曳杖攜雙鶴架水澆花課小奴　汴瑩題云東風雙
鶴啄蒼苔杖履從容一徑開分付澆花莫多水韓郎昨
日染根来　觀汴句非閻将仕筆明矣殆石城韓祐耶
祐為紹興畫院祗候又善寫生染色可並石橋王也(珊/瑚)
(網/)
武衍題次平小景詩　一拂殘烟暝不收作成溪上十
分秋空林落日西風急紅葉無詩水自流(蔵拙/餘藁)
門次平専借荆闗而入自脫北傖躁氣(周亮工/讀畫録)
門次平畫品頗類王詵而清勁過之沈氏所藏山水一
卷玉山顧阿瑛之故物也(清河書/畫舫)
文徴明閻次平畫跋　元季崑山顧仲瑛氏好文重士
家有玉山草堂多客四方名流所蓄書畫悉品題此畫
仲瑛物也自題其後目為閻次平筆詠之者四人于立
彦成錢惟善思復袁華子英釋良琦元璞彦成仲瑛特厚
之為設行窩於家彦成至如歸焉思復錢塘人號心白
道人嘗領鄉解以所賦羅刹江賦有名稱錢曲江子英
崑山人雋敏長於歌詩楊鐵厓稱為才子洪武中被累
卒於京元璞吳僧住浙之龍門寺有禪學詩筆尤俊仲
瑛後亦以事徙臨濠卒書畫散落人間甚衆此為吾友
沈潤卿所藏真贋余不能辨然而諸公品題具在可愛
也暇日從潤卿借觀因䟽其後而歸之(甫田/集)
閻次平小景嵐頂􁣙􁣙當作叔明鼻祖其它緑樹豐縟
甚近自然(弇州山/人續集)
次平松溪别業圖精勁可愛乃知唐伯虎周臣於此取
之不盡(同/上)
閻次于梅林歸牧圖方絹本淡色野梅數樹牧童拍歌
牛背欵書閻次于筆河東閻氏印(書畫/彚考)
　　蘇焯(無畫蹟可考/  子堅别見)
蘇焯漢臣子隆興畫院待詔(圖繪/寳鑑)
　　毛益(父松附見見/子允昇别)
毛益松子乾道中畫院待詔工畫翎毛花竹尤能渲染
似欲飛鳴有黄鸝出谷荷塘栁燕等圖傳於世(方鵬崑/山志)
毛松崑山人善畫花鳥四時之景(張昶吳中/人物志)
毛益黄鸝蒼翠圖鷺鷥圖毛良舜臣書畫樓所藏(無聲/詩)
毛益善作三友圖(吳太素畫/梅全譜)
侍郎吳公原博藏毛益聚禽圖後有紹興小印(都穆鐵/網珊瑚)
毛益畫對幅松郡顧光禄家藏(妮古/録)
毛益栁杏山鳥圖方絹本著色垂栁外紅杏一枝枝頭
山鳥臨風弄語圖右角下朱文方印莫辨(書畫/彚考)
毛松山茶雙鳥圖團扇絹本著色山茶一枝白花緑葉
雙鳥交栖圖右白文古印殘缺(同/上)
毛益翎毛二軸(嚴氏書/畫記)
　　何世昌(無畫蹟/可考)
何世昌淳熙畫院人工花鳥(圖繪/寳鑑)
　　林椿
林椿錢塘人工花鳥翎毛師趙昌傅色輕淡深得造化
之妙淳熙中畫院待詔(圖繪/寳鑑)
林椿牡丹四幅(嚴氏書/畫記)
林椿杏實圖方絹本著色杏實四枚紫色爛然極寫生
之妙(書畫/彚考)
林椿芍藥圖團扇絹本著色紅藥一枝翠􁁋盛映圖旁
項氏四印(同/上)
林椿戲禽集果圖團扇絹本著色花紅一榦四實爛漫
山雀啄殘驚飛欲起丁雲鵬題(南羽/氏)　(丁雲/鵬)二印(同/上)
林椿桂竹翠鳥圖長絹本著色桂花竹葉遊蜂上下翠
鳥偷窺振羽欲起(同/上)
林椿榴花八哥圖絹畫鏡面一頁(吳其貞/書畫記)
丁巳四月二日過宋牧仲刑部觀宋人翎毛二十幅多
雪景皆林椿吳炳馬逺作(池北/偶談)
林椿茶花鴿子圖跋　右宋錢塘林椿真蹟世不多見
或得片縑寸紙不啻天球河圖此卷茶花鴿子圖經營
布置各極其態覽之景物生情宛然欲活可謂曲盡能
事者矣若後世嫩弱柔腕率意而成者烏能如是耶彭
城錢良右　白野台哈巴哈觀於持志齋時元統二年甲
戌春仲三日也　梅花道人觀於西湖水濵(真蹟/日録)
　　劉松年
劉松年錢塘人居清波門外俗呼暗門劉淳熙畫院學
生紹興年待詔山水人物師張敦禮而神氣過之寧宗
朝進耕織圖稱㫖賜金帶(畫史/㑹要)
劉松年居清波門因呼為劉清波(繪事/備考)
劉松年神氣精妙名過於師院人中絶品也(圖繪/寳鑑)
宋駙馬都尉張敦禮(避光宗諱/改訓禮)哲宗之壻人物樹石倣
顧陸劉松年之師也(居易/録)
劉松年多作雪松四圍暈墨松針先以墨筆踈踈畫出
再以草緑間㸃其榦則用淡赭著半邊留上半者雪也
(畫/𫝊)
帘上酒字本劉松年(蕭雲從太平/山水畫譜)
圓澤三生圖卷趙千里圖其前生劉松年圖其悟前生
並屬真蹟惜人物皆大丘壑趣寡一藏吾郡韓太史家
一藏松江莫雲卿氏王敬美皆有跋惜未得合為一處
亦可歎也(真蹟/日録)
趙大年劉松年同作著色杜拾遺春遊圖前元題咏極
多今在項氏(同/上)
項又新藏劉松年中興四将像首劉次韓次張次岳後
有俞貞木跋記(同/上)
宋劉松年中興四将畫像跋　右宋中興四将世稱張
韓劉岳自王公大人下至牛童馬走妾婦稗官之口無
不稱道其武勇忠義君子恥沒世而無聞焉寧不思景
仰乎然以其生平大節較之則未免使人有慕有憾自
建炎初至紹興十二年其戰陳之勇英謀偉畧功冠三
軍及其晚節末路大有逕庭識者惜焉先是劉武僖罷兵為萬
夀觀使實紹興十二年六月也至八月岳鄂王亦為萬夀觀
使韓蘄王尋亦罷為醴泉觀使繼而鄂王没至十二年十一
月張循王始以罪免充醴泉觀使嗚呼建炎紹興之際諸
將竭忠與金人力戰十有餘年之間幾復大業卒為秦
檜所困使紹興二年秦檜既免榜其罪於朝堂示不復
用自是而屏之逺方諸将戮力恢復可圖矣繼而再用
秦檜終以誤國悲夫然世稱四将齊名不復論其優劣
得無憾焉今以信史考之蘄王性戅直勇敢忠義事闗
廟社必流涕極言嗜義輕財與士卒同甘苦深以和議
為不然抗疏極言檜誤國之罪既罷遂杜門以終鄂王
事親孝家無姬侍吳玠嘗飾名姝遺之辭曰主上宵旰
豈大将安樂時耶却而不受帝欲為之營第辭曰中原
未復何以家為或問天下何時太平答曰文臣不愛錢
武臣不惜死天下太平矣循王嘗問其用兵之術答曰
知仁信勇嚴缺一不可其忠憤激烈論議持正卒以得
禍循王初贊檜成和議約盡罷諸将獨以兵權歸已及
諸将已罷和議已定而居位無求去意及張邈有言乃
求去吁循王握兵早屢立戰功惜乎附檜殺鄂王為世
所鄙薄矣劉公在諸将為先進然而立身不嚴御軍無
法不能任事方之韓岳不逮逺矣嗚呼世稱四将齊名
而優劣若此不容不為之辨論今指揮中齋蔡公得其
畫像慕其忠武俾貞木識於左方貞木窮鄉晚進安敢
輕議謹考事蹟輒䟽於後中齋好賢禮士博覽古今其
得是像宜寳藏之洪武庚午八月秋日包山俞貞木書
(珊瑚/網)
　(按汪氏載中興四将像䟦中不記畫人姓名作亡名/氏及考張青父真蹟日録知係松年筆也真蹟日録)
　(作於清河書畫舫之後書畫舫近時傳抄頗多獨是/書在吾郡吳君尺鳬繡谷亭中乃青父手寫予得借)
　(而編輯誠/厚幸也)
劉松年聽琴圖子美浣花醉歸圖西湖春暁圖(真蹟/日録)
張丑銘心集詩　西湖風景松年寫秀色於今尚可餐
不似浣花圖醉叟數峯眉黛落齊紈(同/上)
劉松年唐子西拾薪煮茗圖(畫/題)
劉松年桃花書屋圖精品青緑山水桃栁争妍山巒聳
翠(畫法/年紀)
劉松年桃源圖妙品黒白石山相間人物妙趣(同/上)
劉松年登髙逺望圖雲光山容歴落人面(闕/)聲寂然雙
篷坐飛無以移其情也(同/上)
劉松年松亭圖絹畫斗方氣色粲然寫一平坡二松樹
一亭子前有岐頭小路皆為深草不見路惟兩頭草分
處則徑也此松年著意妙處識三字曰松年畫(吳其貞/書畫記)
劉松年九老圖有吳匏菴邵二泉詩(豐道生華氏/真賞齋賦注)
前人劉松年香山九老圖跋　香山九老圖當年𫝊寫
已遍京洛李唐劉松年又嘗奉㫖圖之載在畫史可証
此卷位置顧盼笑語之状覺眉髪間有雲氣非李河陽
不能到也樂天徃来裴晉公元微之間絶無左袒與白
敏中反復二李黨人者不同此公真可生入虎穴何止
游戱九老㑹耶臨卷三嘆(白石/樵稿)
劉松年竹居文㑹圖雪江獨釣圖烟雨圖圓光小景風
晴雨雪圖四軸山水人物二十七軸(嚴氏書/畫記)
劉松年陽闗圖西湖圖圯橋進履圖昭君出塞九老圖
三卷宫蠶圖三卷山水人物各一卷(同/上)
劉松年沉李浮𤓰圖絹本立軸長三尺五寸濶一尺九
寸二栁樹下設椅案石上列氷盤二中累氷浮𤓰果一
童疈𤓰其旁兩人對奕一人背立反袖執拂沉想一人
左手執扇掩口右手撫樹而觀一童子捧果盤倚闌上
案上陳設鼎彛文石精妙絶倫(江村銷/夏録)
劉松年畫卷　畫卷四段布景設色乃松年得意筆李
西涯題云劉松年畫考之小說平生不滿十幅圖四幅
作寫數年始成今觀筆力細宻用心精巧可謂畫中之
聖者卷在朱子美處(同/上)
劉松年竹裏梅花圖繪竹裏梅花路逕委曲竹木交加
景趣幽雅(吳其貞/書畫記)
劉松年春亭對奕圖絹畫一幅工細而有秀色鄒臣虎
先生家藏(同/上)
余近見廣平侯家有劉松年臨李伯時西園雅集圖位
置頗不同無文濳端叔無已无咎四人器物亦小異(茅/元)
(儀西峯/淡話)
嵇職方藏劉松年西園雅集圖景物悉倣龍眠居士居
士圖髙不滿八寸長不滿六尺松年則髙一尺五寸長
丈餘人物服色形容坐立一如伯時後有王叔明馬文
璧沈民則三跋(東圖/元覽)
吳水部畫册二十片盖得之武林有松年馬逺夏珪數
册佳(同/上)
劉松年卧看南園十里春一卷約長丈餘亦宜謙摹来
云真本在吳門後十餘年於嵇職方見後段盖前後拆
為二卷也(同/上)
餘杭方同知相卿藏畫耕織圖四幅無欵廣尺五寸許
長三寸有竒傳為劉松年筆法却似馬逺其上有髙廟
行書題詩各四句句七言(同/上)
范司理龍石藏絹畫劉松年盧仝烹茶圖一卷有元人
䟦十餘家(同/上)
劉松年溪隠圖山田圖翠屏削立雲表孤荘枕清漣平
疇交逺風各極其致(弇州山/人續藁)
劉松年劉昆故實圖絹本髙一尺五寸長三尺餘淺著
色山木古秀河水淵澄有虎負子截流而渡虎子跼蹐
昂首若怖畏循厓擁觀者一十八人一人張盖策騎一
人捧印馳後盖為劉昆故實云神氣逼真筆力老健非
元人可思議者(書畫/彚考)
劉松年便橋見獵圖在絹素上金碧山水著色九老圖
在絹素上(同/上)
劉松年秋江行旅圖大絹畫一幅畫喬松髙山之景是
為能品識八字曰嘉定甲戌劉松年畫此圖在溪南吳
子祥家(吳其貞/書畫記)
誠之叔祖時世傳劉松年老子出闗圖絹本青緑短卷
樹石瀟灑人物古雅品在聽琴圖上後題五七言絶各
一首乃吾家舊物也近日不知何縁流落為妄人拆去
原題别購啟南原博二偽䟦至定為龍眠之筆良可歎
也夫　松年老子出闗圖不馳駿馬駕青牛西度函闗
紫氣浮文字五千傳道徳僅同釋教讓儒流曾孫意拜
書(清河書/畫舫)
嚴氏藏劉松年西湖春曉圖筆法秀美設色古雅堪與
趙千里桃源問津卷相伯仲(同/上)
劉松年風雨歸荘圖團扇絹本淡色江山風雨一人檥
舟斷岸一人張盖渡橋欵書劉松年初披之以為北宋
范中立已從石角中得劉松年欵盖松年脫去南宋本
色作中立得意筆法耳其昌　都省書畫印項元汴印
(珊瑚/網)
劉松年竹樓聴説圖團扇絹本著色松竹茂宻籬落山
居一翁與老衲黄冠圍罏對談隔溪山樹人家雲烟
映靄小書樓下千竿竹深火爐前一盞燈此處與誰
相伴宿燒丹道士坐禪僧賜林恕髙宗題明安國玩
黔寕王子子孫孫永保之二印(同/上)
劉松年田園樂圖二幅(同/上)
劉松年秋林訪道圖斗方絹本　結廬在山水訪乗秋
氣新豈知讀易者抑亦草𤣥人(同/上)
劉松年未央捉麈圖縑素斗方　劉待詔師張敦禮工
人物山水精妙過於師如此圖焉乃有以劉夢松劉松
老混之不知夢松所長水墨花鳥也松老所學東坡竹
枝也二人各自成家耳(同/上)
劉松年耕織圖絹畫一卷色新法健不工不簡草草而
成多有筆趣内中五月之圖屋上貼一張天師是為張
口作法者使人見此無不解意識四字曰劉松年筆此
圖觀於榆村程怡之家(吳其貞/書畫記)
陳司空說巖家觀劉松年宫蠶圖(居易/録)
曹溶䟦劉松年宫蠶圖　親蠶載自禮經成周詩人率
舉以鳴后妃之徳後世踵行者鮮而女徳始淫僻矣列
女闗國家何事蔚宗於東漢特為傳歐陽公論閹人宫
妾謂女禍視閹為輕此所見止於五代非通論也人君
躬行節儉潔衣服以祀祖考勸耕織以勤民瘼然後六
宫被其化而蠶事興化行於家則天下馴以治茍失其
序有不可問者矣劉松年南渡院中名手寧宗嬖倖無
聞松年此圖供至尊一擊節嗟賞而已豈知四五百年
後同於脫簪之諌鷄鳴之詩哉坦齋善藏之勿徒以布
置設色辨其優劣可也(静惕/堂集)
大學士兼吏部尚書李天馥赴暢春苑謝
恩回籍守制因奏前恭遇
萬夀節所進書畫等未蒙俯納有
㫖留劉松年溪亭圖一幅(居易/錄)
劉松年耕織圖董文敏題學邱文播(珊瑚/網)
劉松年畫團扇絹本宋髙宗題　南山晴翠入波光一派
溪聲繞路長最愛早春沙岸暖東風輕浪拍鴛鴦(凊河書/畫舫)
劉松年畫團扇髙宗題　荷葉如錢三月時幅巾藜杖
一追随爾来勝事知多少惟有風標公子知(同/上)
楊妹子題劉松年趙清獻琴鶴圖　清獻先生無一錢
故應琴鶴是家傳誰知黙鼓無絃曲時向珠宫舞幻仙
楊妹子二印文訛莫辨絹本水墨畫(真蹟/日録)
聽琴圖劉松年真筆杜東原鑒定　仙壇地老丹井渴
塵世心死寒潭空先生不語對松竹陶寫天地歸絲桐
復齋　夷游夷游夷且愉滿堂哄耳洗筝竽遊絲著地
堕復起秋水涵珠有若無華屋風微春語燕江城月落
夜啼烏倩君莫鼔荆卿操自是秦姬善鹿盧此予聽大
梁劉嘯客琴詩也句曲外史以為此詩聽穎師長篇弗
能過之性初出此圖求題務要得識琴妙句故為書之
㑹稽楊維楨　裊烟石壁對孤桐與和長松瑟瑟風不
為野夫清兩耳為君留目送飛鴻方外張雨　琴師傳
得太古意聽琴之趣畫師傳昔聞善聽鍾期子今見妙
品劉松年東原杜瓊　空看畫裏人不識琴中意何許
渡飛鴻秋聲滿天地有貞　絃縆繭絲徽黄金一彈一
曲清人心心涵太古長不死松風竹韻皆知音仁和夏
時正　耳聽不如心聽聪欲於絃上見飛鴻鐵崖仙子
神遊逺寫得無聲在有中朱存理(鐵網/珊瑚)
劉松年秋江挂帆圖絹畫一小幅畫法甚妙觀於揚州
通判王公齋庚戌秋七月二日(吳其貞/書畫記)
唐肅題劉松年仙居圖詩　曽逐大茅君峯頭卧古雲
鳥青呼作使鶴白飬成羣客較丹砂法童窺玉劵文近
來烟火斷花氣作爐薫(丹崖/集)
庚戌七月予寓公路浦萊陽宋荔裳琬北上過予所携
名畫甚夥有劉松年羅漢上有御府圖書皇妹圖書各
一(池北/偶談)
劉松年山堂㑹晤圖(寳繪/録)
劉松年焚香圖(同/上)
鄧文原劉松年春山仙隠圖詩　緑栁疎花遶舍栽長
松灌木覆亭臺雲巒倒影水天夐蒲葦有聲山雨來内
史幽情觴詠樂右丞别業畫圖開何時許我遊真境野
色橋邊踏紫苔(素履/齋集)
僧麟洲題劉松年桃花山水小幅詩　杳無雞犬有人
家夾水山髙路不賒劉阮别来頻甲子年年春雨送桃
花(桐嶼/集)
劉松年雙鹿圖絹畫斗方懸崖石壁竹樹桃花有雙鹿
立在水口之上畫法精俊氣象如生(吳其貞/書畫記)
劉松年便橋圖在絹素上金碧山水　突厥控弦百萬
鴟張朔野當時非免胄一見幾敗唐事讀史者至此不
覺膚栗毛竪於以見太宗神武勘定之勲蠻夷率服之
義千載之後畫史圖之凛凛生色此卷為宋劉松年所
作便橋流水六龍千騎山川烟樹種種精妙非松年不
能為也孟頫以少時曾觀於臨安之睦宗院茲復瞻對
於普花平章之宅囬首三十餘年感慨係之矣敬題其
後大徳五年秋日吳興趙孟頫書(珊瑚/網)
又跋　此劉松年便橋圖丹青煥赫布置閒雅輦中旌
旗旃裘戎屋塵沙雲樹具見當時景象良工苦心哉前
有松雪道人遺墨而絜縫印章似又曽入裕陵内府者
是可寳也正徳庚辰十月既望文璧題(同/上)
張昱題劉松年張志和辭聘圖長安城中晨鼔響馬後
紅塵髙十丈吳儂為爾去烟波卧聽樵青間蕩槳醉來
即唱滄浪歌平生志願今無多鷦鷯不巢上林樹鸒斯
不啄玉山禾是身眇焉寓天地何殊太倉之稊米野人
本乏濟時䇿孰謂要君徴不起所以漢光武不臣嚴子
陵放歸江湖從所志千年萬年呼客星聖人在位麟鳳
在野洛既出圖河復出馬普天率土遂其生四靈咸集
依至化唐堯垂拱而在上禹稷憂勤而在下當時天子
所不臣亦有臨流棄瓢者(張光弼/詩集)
張寜劉松年山水二幅詩　紅樹青山滿眼秋江南江
北路悠悠一行歸雁無書信倚盡斜陽不下樓　春色
催人不耐閒危橋曲磵逺躋攀卻嫌昨夜東風雨飄得
桃花滿釣灣(方洲/集)
凌雲翰題劉松年野意圖詩　野水連村緑雲山隔岸
青橋低疑礙艇樹宻不遮亭竒字無人問清琴只自聽
百年棲息意把卷憶曾經(柘軒/集)
髙啟題劉松年畫詩　樵青刺篙閒蕩槳船頭分流水
聲響青山𣺌𣺌波漾漾白鷗飛過時一兩載書百卷酒
一壺日斜出遊女兒湖鄰舟買得巨口鱸醉拍銅斗歌
嗚嗚此樂除却江南無(缶鳴/集)
都穆劉松年盧仝烹茶圖跋　玉川子嗜茶見其所賦
茶歌松年圖此所謂破屋數間一婢赤脚舉扇向火竹
罏之湯未熟而長鬚之奴復負大瓢出汲玉川子方倚
案而坐側耳松風以俟七椀之入口可謂善於畫者矣
夫茶未易烹也余嘗覽茶經水品又嘗受其法於隠人
始知人之烹茶率漫浪而真知其味者鮮也嗚呼安得
如玉川子者與之談斯事哉(鐵網/珊瑚)
劉松年盧仝烹茶圖　老屋頽垣洛城裏緑樹團隂照
窻几石牀散帙有餘清應是先生睡初起竹爐火暖蒼
烟凝碧雲浮鼎香風生白頭老媪不解事時聞蚓竅蒼
蠅聲柴扄日髙為誰啟有愧鄰僧頻送米長鬚裹頭始
出門想為韓公置雙鯉松年圖此寜無情似覺七椀通
仙靈何當更畫月初出仰天涕泗行中庭絶憐牛李方
傾軋獨羡先生保貞白孤忠耿耿孰與同足配能詩杜
陵客　右題指揮張侯所藏盧仝烹茶圖盖宋人劉松
年筆也觀其布景蕭散用意清逺翛然有出塵之念張
侯寳而藏之俾諸名公形之詠歌觀其好尚可以知其
人焉趙郡李復(同/上)
盧仝烹茶圖　閉闗髙咏啜茶時咫尺蓬山發興竒為
念巔厓辛苦者不同煮雪詫歌姬淛河楊彛(同/上)
玉川先生多好竒清才逸韻誇當時披圖已及數百載
髣髴猶見親容儀先生讀書閉柴扉翛然飬道超希夷
烹茶老婢脚不韈致鯉蒼頭鬚滿頥隔墻惡少不解事
側目未免相凌欺收縳時逢縣宰正長者處置非爾為
鳳團煮鼎汲清澗適意啜飲哦清詩大賢寄跡諒有以
七椀豈必徒規規丹青模寫不畫意勁節髙風千古垂
嗚呼先生已逺兮吾将誰師臨川趙果鬢絲如織映烏
紗反閉柴門自煮茶赤脚長鬚是家口猶勝草石與蛙
蛇㑹稽胡維仁(同/上)
烏斯道題劉松年盧仝烹茶圖詩　玉川先生事幽獨
寂寂茅堂倚林麓琴書前陳白石静雲汎晴光落松竹
平生茶竈為故人一日不見心生塵婢僕烹茶識茶性
火斥老火溪泉新蒼龍躍入春濤底兎盌飛香白花起
枯腸自是氷雪清一飲枯腸更如洗洛陽公侯方醉眠
先生未必無酒錢要使香風滿天地可但吹到公侯前
當時先生索髙價徑寸之珠空照夜千年猶著好茶名
髙價於今在圖畫四明山人烏斯道(同/上)
吳寛劉松年三生圖跋　右三生圖趙松雪鑒為劉松
年筆其後題咏者二十人皆近代名僧盖亦有慕於澤
者歟(匏翁家/藏集)
吳寛為陸全卿題劉松年香山九老圖詩　髙松大竹
生翠寒宻樹隠隠攅峯巒杳然流水出深谷新鑿山中
八節灘江州司馬不愛官笑領諸客来盤桓棋枰詩卷
各有適適意豈在陳杯盤酒酣耳熱忽起舞戱折名花
斜揷冠趨朝疲薾足非病在野輕健心偏安權門赫赫
誇牛李門下黨人分彼此直氣騰騰逼石樓甘作香山
老居士劉侯此圖超俗塵能與九老俱傳神衣冠雖作
山林様状貌終為臺閣人孰為胡杲與吉旼孰為鄭據
并劉真二盧張狄總預集居士樂易皆相親獨憐舊友
今何處禹錫微之嗟失身(同/上)
劉松年著色九老圖在絹上有馬芻書九老詩并跋(珊/瑚)
(網/)
祝允明題家藏劉松年小方詩　暗門終日痼烟霞寫
得東南處處佳湖上烟波志和宅山隂風雪戴逵家老
僧引澗穿新竹童子和雲掃落花揖客入門如有影石
墻松盖夕陽斜(京兆/集)
張羽書劉松年九老圖卷　右九老圖一卷定為宋劉
松年所畫人物界畫林木水石各臻其妙今畫者工其
一猶足稱於世而劉乃兼衆工之所長可謂難矣按唐
㑹昌中白居易始為香山九老㑹好事繪而為圖宋至
道中李文正公昉欲集天下九人繼其事㑹蜀有變不
果至和中杜祁公衍退居睢陽常為㑹而止得五老元
豐五年文潞公以太尉留守西都富韓公以司徒致仕
復為耆英㑹時宣徽使王拱辰留守北京貽書願與其
㑹司馬温公年未七十潞公重其人請入㑹温公辭以
晚進不敢厠二公後乃命閩工鄭奐自摹寫其像又之
北京寫王公像自潞公而下合十又三人今此圖人數
與香山合而衣冠非唐製然以為至和之㑹則多四人
以為元豐之㑹則少四人豈劉直工畫而不知考故實
耶抑當時所𫝊此日諸公真像失其四人者遂不復補
耶而見在者劉又不識其誰某使後世不獲因是而想
其風采此尤可惋歎然一時衣冠文物之華水竹林亭
之勝朝野昇平之象耋老康寕之福靄然見於豪素使
人展卷為之歎息企慕恨不身生其時而目睹其事盖
有非後世俗吏之所能及也然當是時王安石方罷相
而黨類猶盛新法未除富文司馬諸老皆以碩徳重望
不見柄用而優游散外之地雖諸老之福而實非朝廷
天下之福也觀此圖者又不可不知此卷舊為休寜縣
令唐棣子華家物今歸棗陽縣令莘野叔耕二令皆能
畫故其識鑒皆同張羽跋(張来儀/文集)
王世貞劉松年大厯十才子圖跋潘子過余示此卷乃
劉松年繪大厯十才子其樹石琴玩茶竈之類皆精宻
人物尤妍雅有韻此君所圖西園雅集頗埓毋論真蹟
臨本翩翩伯時子昻季孟間矣十才子為錢左司劉隨
州郎員外獨孤常州盧郎中孫舍人崔集賢之屬其詩
名膾炙人口不已而流溢丹青致足羨也雖然名者造
物所忌詩以陶冩性靈抒紀志事而已要不必有此名
即無論鄴中淪謝而此十才子無一登三事者豈所遘
人人絳灌耶追昔撫今不覺𢥠然因而墨池一泓生小
鱗甲也題後行自悔矣(弇州山/人續集)
李引昌劉松年畫跋　右錢唐劉松年筆山皴水痕皆
有格度繁柯宻葉䕃翳衡茅小舟蕩漾於㣲波中綽有
濠濮之想最竒絶者遥空雁陣踈密高下殆將萬㸃圓
結似六花散布似八陣逺者似遊兵左右翼覆紛披昔
聞黄帝阪泉之戰驅百鳥為旌旂兹圖近之矣(顔氏/畫譜)
汪砢玉劉松年絲綸圖跋　長松覆前逺山聳後庭檻
綴花木殊幽曠簷間一嫗治絲一侍兒捧茶不襦而露
纎紅故是北妝筆法細潤有生氣標題作馬逺萬厯壬
子秋余在白下得之潤州吳汝廷歴三十餘年無有知
其非逺者今崇禎壬午秋付裝演淵兒於松身識其欵
曰松年蠅頭小楷雜鱗紋墨漬間不復可辨有如當時
稱之為暗門劉者今一旦豁然恍覩其為人可勝撫掌
稱快檇李汪砢玉樂卿甫題於韻石齋(珊瑚/網)
汪砢玉劉松年長樂清吹圖跋　錢唐暗門劉在寧廟
時以耕織圖進稱旨賜金帶此作宫中鼓吹景纎悉在
目未識曽經御覽否樂卿(同/上)
北海孫氏所藏劉松年成王問道圖東山絲竹圖(劉□/五石)
(瓠/)
孫承澤劉松年成王問道圖跋　舊稱松年畫傳世者
不滿十幅問道圖尤其得意之作畫法全似衛賢髙士
圖林木殿宇人物蒼古精妙不似南宋人亦不似畫院
人寧宗當日特賜之金帶良有以也(庚子銷/夏記)
前人劉松年東山絲竹圖跋東山圖乃松年筆圖中山
岡迴合弄䕃飛泉掩映噴洒極其幽勝安石䇿杖同諸
佳麗步行橋上風流藴藉可想見也圖乃晉府物四隅
皆有其印(同/上)
陳繼儒劉松年便橋㑹盟圖跋　唐文皇與突厥便橋
㑹盟圖顔師古創寫以示後世劉松年復摹丈許此卷
乃真跡也初隋煬帝征遼人皆斷手足以避征役突厥
始乗間騷動唐文皇時十六嵗應募遞屯衛將軍從父
淵討之淵復稱臣借兵突厥遂問隋鼎甚則突厥以喪
告舉哀長樂門輟朝三日詔百官就館弔甚謹事之如
此已數數犯邊建成元吉裴寂等皆勸亟遷都避之文
皇曰霍去病漢庭一將志滅匈奴况臣備維藩願假數
年之期請係頡利之頸致之闕下傳位初年遂有便橋
㑹盟之役又五年遣李靖李世勣分道破之突厥内亂
頡利來降文皇帝御天順樓語之曰汝自便橋以來不
復大入寇以是得不死頡利不得意數與家人相對悲
啼容顔羸憊上憐之以虢州多麋鹿封刺史頡利不受
上皇召文皇貴臣十餘人及諸王妃主置酒凌烟閣上
皇彈琵琶文皇起舞七年又置酒漢故未央宫上皇命
頡利起舞南蠻酋長皆咏詩此古帝王未始有也余謂
便橋之盟猶近城下宜寫未央宫凌烟閣二圖鋪張胡
越一家氣象此千古大快事故識卷末以俟後之劉松
年其人者(白石/樵稿)
明謝晉題劉松年仙山圖　羣山岧嶤紫翠封樓臺縹
緲烟霞重青溪迥隔紅塵路玉洞遥連絳府宫溪邊洞
口相隈隩蹊徑深深映花竹風散花香㵼酒瓢日髙松
影閒碁局巖前偶坐二三翁神氣蕭爽巾履同玲玲緑
髮稀可數皎皎雙瞳圓且濃其間一仙如識面憶在芙
蓉城下見曽將寶訣授長生還引瑶池開小晏别來倐
忽三千秋舊踪那復更追游何當重跨軒間鶴來㑹諸
仙嶺上頭(蘭庭/集)
竇遴竒題劉松年岳陽樓圖　丹厓翠壁江南有數年
相對亦非偶岷江浩浩萬里來余昔泛舟在京口一時
謝政歸故鄉惟見浮伾與濁漳雖然素有向平志但苦
千里難裹糧少文卧遊亦可人安見畫裏即非真家無
米家書畫船揀得舊本劉松年岳陽樓比黄鶴樓懸來
滿室生雲烟我聞樓在瀟湘之尾洞庭之口下有長江
蛟龍吼有時風静水如練君山一㸃在兩肘湘女梳頭
對明鏡水光山色入戸牖黄陵廟裏人烟集西邊欲落
扶桑日萬艘千航泊江頭洞賓飛過人不識一一傳神
阿堵中惟有范老一記畫不出(本朝百名/家詩選)
朱彛尊藍秀才見示劉松年風雪運糧圖詩　潞河十
月櫓聲絶連檣如薺啼飢烏層簷炙背苦岑寂有客示
我運糧圖遥峯隠隠露積雪村原髙下紛盤紆千年老
樹風怒黑寒葉脱盡無纎枯人家左右僅茅屋傍有水
碓臨山厨秕穅既揚力輸税安有擔石存桑樞大車檻
檻四黄犢疾馳下坂尋脩塗嗟爾農人嵗已暮婦子不
得相歡愉披圖恍見南渡日北征甲士連戈殳當年諸
將猶四出轉粟未乏軍中需同仇大義動畎畝輸將豈
畏胥吏呼始知繪事非漫與堪與無逸豳風俱古來工
執蓺事諫斯人畫院良所無嗚呼斯人畫院良所無不
見宋之君臣定和議笙歌晨夕遊西湖(曝書/亭集)
龔翔麟劉松年風雪運糧圖詩三首　秃樹撑老鐵痩
竹揺冬青髙下山積雪野闊天沉㝠檻檻大犢車轍迹
無留停碾沙去流水下坂來奔霆衝寒人與騎登頓良
苦辛載此萬斛糧星輓輸邊庭　行者亦勞止居者何
閑閑場圃滌既平人與牛俱閒幅巾擕短袖開門對南
山優游以卒嵗婦子皆歡顔太息古昔時征調鮮横斂
戎馬雖在郊未盡嗟痌瘝　工執蓺事諌于古信有諸
松年作此畫意與古為徒我稽南渡日相姦君頗愚偷
安仗和議中原日淪胥師武臣戮力閭閻勤轉輸廟堂
反不講笙歌游西湖良工獨心苦誰復省其圖空令千
載下覽者生嗟吁(田居/詩藁)
劉松年春水圖夏水圖秋水圖冬水圖滕王閣圖毛良
舜臣書畫樓所藏(無聲/詩)
劉松年世掌絲綸圖乃畫一漁者手捧一釣輪(郭元釪/一鶴菴)
(集/)
卓爾堪劉松年海島圖詩　中華百貨資百蠻海國紛
紛估客船扶桑之東羅烟島島中人習機杼巧一嵗能
織幾船絲絲選七里春蠶好横海鼔吹樓船過賣絲市
上排衙坐島人争看大唐官日中曾無人易貨(近青堂/詩集)
　
　
　
　
　
　
　
　
　
　
　
　南宋院畫録卷四
欽定四庫全書
　南宋院畫錄卷五
　　　　　　　　　　　　　　錢唐厲鶚撰
　　　吴炳
吴炳毘陵人工花鳥冩生折枝可奪造化光宗李后多
愛其畫恩賚甚厚紹熙間畫院待詔賜金帶(圖繪/寶鑑)
吴炳工畫花鳥采繪精緻富麗(卓爾昌畫/髓元筌)
吴炳畫之傳世者春池睡鴨圖一山茶白鴿圖一鴛鴦
瑞蓮圖一寳珠玉蝶圖一折枝絳桃圖三折枝芍葯圖
二冩生荷花圖二折枝寒菊圖四冩生薔薇圖二玫瑰
圖二長春圖二探春圖一水仙圖二鶯粟圖一茗花圖
一(繪事/備考)
吴炳雞冠花圖鏡面絹畫簡易有生趣上有紹興小璽
(吴其貞/書畫記)
常州吴中書夢竹家有畫花入幅菊花枝上題吴炳二
字佳(暖姝/由筆)
呉炳石榴圖在維揚江孟明處(同/上)
呉炳敗荷白鷺圖絹畫一幅溪南呉氏藏(嚴氏書/畫記)
呉炳桂花八哥圖絹畫一方幅精彩如生識呉炳二字
觀於杭城翁氏(書畫/彚考)
呉炳翎毛四幅(嚴氏書/畫記)
呉炳水紅野鳥圖方絹本著色菱藻間亭亭紅蓼水鳥
上下(書畫/彚考)
　　　張茂(無畫跡/可考)
張茂杭人光宗時𨽻畫院工山水花鳥俱精緻小景更
佳(畫史/㑹要)
張茂字如松仁和人光宗時隸畫院(沈朝宣仁/和縣志)
　　　李嵩
李嵩錢唐人少為木工後為李從訓養子工人物尤精
於界畫光寧理三朝待詔(畫史/會要)
李嵩工作圖巨幅絹本淺絳色筆法髙古韓太史存良
之故物也(真蹟/日録)
戴生携示項又新藏卷李嵩錢唐觀潮絹本淺絳色佳
(真蹟/日録)
余家有從訓養子石壁松亭界畫極工緻柱上細欵三
朝供奉李嵩(珊瑚/網)
李嵩服田圖前卷絹本重著色凢十二段後卷凢九段
宋髙宗御題(按嵩為光寧時人/云髙宗御題誤)
浸種云溪頭夜雨足門外春水生什籃浸(闕/)碧嘉榖抽
新萌西疇將有事耒耜隨晨興隻雞祭勾芒再拜期秋
成
耕云東臯一犁雨布榖抽新萌綠野暗春暁烏犍苦肩
頳我銜勸農字杖䇿東郊行永懷歴山下法事關聖情
耙耨云雨笠冒宿霧風蓑擁春寒破塊得甘霔齧塍浸
微瀾泥深四蹄重日暮兩股酸謂彼牛後人著鞭無作
難
耘云脫袴下田中盎漿著塍尾巡行遍畦畛扶耖均泥
滓遲遲春日斜稍稍樵歌起薄暮佩牛歸共浴前溪水
碌碡云力田巧機事利器由心造翩翩轉圜樞衮衮鳴
翠浪三春欲盡頭萬頃平如掌漸暄牛已喘長懷丙丞
相
布秧云舊榖發新穎梅黄雨生肥下田初播殖卻行手
奮揮明朝望平疇綠鍼刺風漪審此一寸根行作合穗
期
淤䕃云殺草聞吳兒洒灰傳自祖田田皆沃壤泫泫流
膏乳塍頭烏啄泥谷口鳩鳴雨敢望稼如雲工夫益如
許
拔秧云新秧初出水渺渺翠毯齊清晨且㧞擢父子爭
提携既沐青滿握再櫛根無泥及時趂芒種散著畦東
西
揷秧云晨雨麥秋潤午風槐夏凉溪南與溪北嘯歌揷
新秧抛擲不停手左右莫亂行我將教秧馬代勞民莫
忘
一耘云時雨既已降良苗日懷新去草如去惡務令盡
塵根泥蟠任犢鼻膝行生浪紋眷惟聖天子儻亦思鳥
耘
二耘云解衣日炙背戴笠汗濡首敢辭冒炎蒸但欲去
稂莠壺漿與簞食亭午來餉婦要兒知稼穡豈曰事携
幼
三耘云農田亦甚劬三復事耘耔經年苦艱食喜見芸
薿薿老農念一飽對此生饞水願天均雨暘滿野如雲
委
斯卷止此則耘後成缺典矣崇禎己卯予至姑溪楊友
翼真招飲山樓出書畫鑒賞其一卷為韓太冲田家風
俗圖余諦審之故是李嵩服田圖後半髙宗御題與前
卷無異其䟦俱偽筆也因錄諸詩如左以成全題云
灌溉云揠苗鄙宋人抱甕慚(闕/)　何如銜尾鴉倒流竭
池塘䆉稏舞翠浪蘧隂(闕/)晝凉斜陽耿衰栁笑歌間女
郎
收刈云田家刈穫時腰鎌競倉卒霜濃手龜坼日永身
罄折兒童行拾穗風色凌短褐歡呼荷擔歸望望屋中
月
登場云禾黍已登塲稍覺農事優黄雲滿髙架白水空
西疇用此可卒歲願言免防秋太平本無象村舍吹烟
浮
持穗云霜時天氣佳風勁木葉脫持穗及此時連耞聲
亂發黄雞啄遺粒烏鳥喜聒聒歸家掃塵埃夜窟燒榾
柮
簸揚云臨風細揚簸穅秕零風前傾㵼雨聲碎把玩玉
粒圓短帬箕帚婦收拾亦已專豈圖較升斗未忘歌豐
年
礱云挽推人摩肩展轉石礪齒殷牀作春雷旋風落雲
子有如布山川部㟺勢相峙前時斗量珠滿眼俄有此
舂碓云娟娟月過墻䔩䔩風吹葉田家當此時村舂響
相答行聞炊玉香㑹見流匙滑更須水轉輪地碓勞蹴
蹋
簏云茅簷閒杵臼竹屋細篩簸照人珠琲光奮臂風雨
過計功初不淺飽食良自賀西鄰華屋兒醉飽正髙卧
入倉云天寒牛在牢歲暮粟入庾田父有餘樂炙背卧
檐廡却愁催賦租胥吏來旁午輸官王事了索飯兒呌
怒(珊瑚/網)
項氏藏李嵩服田圖卷係宋御府裝池前後凡十二段
毎段有思陵楷書詩題詩中凡云耘雲等字皆缺其㸃
未詳係某廟諱字當考畫上識以紹興小璽乾卦圖書
井井可玩其卷通幅長絹以墨界斷末有李嵩畫三字
題名按思陵雖係偏安之主而能留心農事亦可謂之
賢矣(真蹟/日録)
李嵩骷髏圖紙畫一小幅畫在澄心堂紙上氣色尚新
畫一墩子上題三字曰五里墩墩下坐一骷髏手提一
小骷髏旁有婦乳嬰兒於懷又一嬰兒指著手中小骷
髏不知是何義意識二字曰李嵩(吳其貞/書畫記)
李嵩金盤承露圖小紙畫一幅畫法逼似元人錢舜舉
觀於汪天錫(同/上)
李嵩宮苑樓閣圖絹畫斗方又龍舟殿宇圖畫法工細
不用界尺而規矩凖繩皆備圖上空設御座只内官多
人以俟出朝意皆能品毎幅識曰李嵩(同/上)
李嵩樓閱積雪圖能品觀於榆村程子遜家辛巳二月
望日(同/上)
李嵩貨郎擔圖絹畫一卷氣色佳識十字曰嘉定辛未
李從訓男嵩畫(同/上)
李嵩夜潮圖絹畫小斗方一張畫法工緻上有蠅頭小
楷題曰寄語重門休上鑰夜潮留向月中㸔識二字曰
李嵩有坤卦圖書觀於揚州張黄美家(同/上)
袁華題李嵩茶㑹圖　榖雨初晴燕燕飛金河春水漲
凝脂挈瓶小試龍團餅想見東都全盛時(玉山草/堂雅集)
張憲題李嵩觀潮圖詩　磁州夜走泥馬駒卧牛城中
生綠蕪炎精烱烱照吳㑹大築錢唐作汴都玉殿珠樓
連翠閣七寶簾櫳敞雲幕坐移艮岳過江南不數東京
舊帷樂茂樹盤盤連綠雲龍飛鳳舞峯巒奔玉牀下壓
大江小海水正入東華門木犀花開秋可數紞紞靈鼉
振天鼓海門一線截江來雪壁銀城晝飛舞吳商楚估
千萬艘黄龍戰船頭尾髙豈無海道走中土長驅逐北
乗風濤烟霧蒼蒼繞城郭屋瓦魚鱗互參錯百萬驕民
事醉醺坐使中原厭羊酪因循六帝不復讎西風八月
慿江樓櫕宫人飲白骨恨洪波不洗青衣羞邦基削盡
師臣逐軹道人亡子嬰哭繡胸文頸踏浪兒反首誰能
報君辱廟子沙頭卓大旗天吳縮項不敢馳行人指墖
話楊璉三十六宫秋草腓(玉笥/集)
又張憲䟦　至正二十二年秋八月既望自姑蘓來雲
間寓延慶方丈雲谷禪師出宋宫觀潮圖徴詩嘗記父
老言丞相巴延駐師江上潮不至者三日又記庚午歲
正月十四暁有雷自北髙峯飛至故宫塔頂火不滅者
三日撫卷憶舊不覺慨然為賦七言長詩一解適宋仲
温至遂命書之(七脩/類稿)
楊維楨題李嵩觀潮圖詩　八月十八睡龍死海龜夜
食羅刹水須臾海擘龕赭門地捲銀龍薄於紙艮山移
來天子宫宫前一箭隨西風刼灰欲洗蛇鬼穴婆留朽
鐡猶爭雄望海樓頭誇景好斷鼇已走金銀島天吳一
夜海水移馬蹀沙田食沙草崖山樓船歸不歸七歲呱
呱啼軹道(鐵崖/集)又楊維楨䟦　練川嚴仁恭出宋宫
觀潮圖索余詩為首唱且曰得竒語始可抗浙江之竒
繼遣金露澆渴穎飲酣為之吐錦囊句時至正二十年
秋八月初楊維楨在元白亭試奎章龍香寶劑奉鳳味
者玉玲瓏也(七脩/類稿)
張仁近題李潮觀潮圖詩　神鰌怒决滄溟水浪沸波
騰亘天起巨靈擘山山為開玉龍捲雪從東來腥風撼
地坤軸剖長江萬鼔雷霆吼雄威欲吞吳越軍強弩三
千皆縮手金堤既成事已非錢唐江上開皇畿雕䦨玉
檻照東海貪㸔秋潮忘黍離中原不復民易主百萬貔
貅宿沙渚倚樓望潮潮不來六帝同歸一丘土人間廢
興何代無誰能躭樂思艱虞良工不解冩無逸丹青却
作觀潮圖(同/上)
楊基題李嵩觀潮圖詩　君不見十五湖上月十八江
上潮君王連日醉伐鼓復吹簫簫聲忽如天上落大内
臨江起飛閣繡户朱楹十二闌嬪娥歳歳觀潮樂潮水信
有定日日來朝宗人心獨不如而不思兩宫兩宫未雪
恥屢下班師㫖白馬素車神何不令天吳磔食大奸髓
奸髓不可食國恥不可滌嗟爾江上潮雖雄復何益潮
無益於人㸔潮徒損神横江鐡騎來三日飛埃塵厯數
固有歸爾潮胡不仁致令鸞鳳雛戚戚悲殘春春光浩
無主花落隨暮雨囘首幾秋風旌旗又如許又如許君
勿悲古來在德不在險一杯之潮安足竒(眉庵/集)
張寧李嵩觀潮圖跋　四海惟浙江潮最險雖勇悍強
厲如秦始皇者猶畏從峽中渡宋自慶厯以來杭海屢
溢嘉定中潮衝鹽官平野二十餘里論者皆以畿甸切
近為憂當時毎遇潮盛之時傾宫出觀顧反以為太平
樂事獨不思建炎之初苗傅劉正彦因觀潮起釁幾危
宗社而復甘心於此嗟夫晏安酖毒雖利害切身亦不
暇自為謀况其興復逺大之計哉
張思亷與二楊所題皆載本集謂李嵩之畫嵩本錢唐
人歴光寧理三朝畫院待詔丹青藻繪宜有浮於世景
者今所畫畧無内家人物儀衛供帳與吳俗文身戲水
之流惟空垣虚榭烟樹凄迷平坡逺山上下與㠶檣相
映而已披圖中欲使人心目遲囘有感慨弔惜之懷無
追扳壯浪之想嵩意匠經營情留象外豈亦逆見將來
預存後鑒耶杜陵詩曰江頭宫殿鎖千門細柳新蒲為
誰綠殆為此圖咏也(方洲/集)
顧景星追和玉笥生李嵩觀潮圖詩　吳山翠洗城頭
髙錢唐逺望翻秋濤君王黄屋臨軒駐峯頭玉殿連岧
嶤朱簾綠樹在雲表石磴細路盤空磟夾城直接鳳凰
苑飛檻欲通烏鵲橋天空濤壯八月半雷奔雪歕三山
遙大江超涌號羅刹萬里倒吹來沃焦潮頭蠻奴詭出
没波心􁘂馬爭雄驍彩棚緣岡列市肆鈿轂隘路相遮
邀葛嶺羣姫傾府出西湖此日停笙簫海門不記備走
舸君臣半壁還宣驕翟衣徙倚扈步輦翬扇宛轉隨纎
腰何如東京作元夕彷彿六院朝神霄鐵甕江鳴喇罕
入金瓶酒盡英雄鎖捲天惡颶避不得鱷啼浪哭厓山
㘭天吳不靈海童怒蟠龍翥鳳全蕭條嗚呼事徃不足
弔何代不鼓䲭夷濤李嵩摹畫到臨本玉笥忼慨留長
謡展圖罷酒發長歎山風白晝生哀號(白茅/堂集)
胡虚白題李嵩宋宫觀潮圖詩　月殿雲忩倚碧霄江
聲晝動海鮮橋如何邉將屯師處三日錢唐不見潮(斗/南)
(詩/集)
　(按七脩類藁云宋宫觀潮圖在葉南屏家載張思亷/楊亷夫張仁近三詩以玉笥集及張靖之跤考之知)
　(為李嵩筆也即仁寶偶未詳爾珊瑚網亦收此圖有/張仁近楊基二詩而無張思亷楊亷夫或是後人割)
　(去/)
明太祖髙皇帝題李嵩西湖圖　朕聞杭城之西湖今
古以為美賞人皆稱之我亦聴聞未見一日閱李嵩之
畫見西湖圖一幅其上皴山染水界畫樓䑓冩人形而
駕舟舫舉棹擎橈飛㠶布網抛綸擲鈎歌者音舞者旋
管絃者則有笙􁐼觱篥其湖也汪洋汗漫致玩景者如
是可不樂乎然斯湖之佳則佳矣於中昻君子卑小人
不難見也夫君子之㳺湖當世泰之時乗舟於湖晝則
推篷玩景極目遐觀覽佳氣於胸中著以詩文黼黻皇
猷夜則仰卧葉舟覩皓月而品瓊簫樂其樂而歌世之
清泰比狎小人者何若小人之逰㑹無知務聲色耗貲
財而酣飲無厭縱其欲而不絶是有破家蕩産身乏衣
食者多矣比君子逰何如於昻君子卑小人可不信乎
(御製/文集)
李嵩堯民擊壤圖在絹上著色人物卷首隸書堯民擊
壤四字中書舍人程洛書
李嵩堯民擊壤圖　右堯民擊壤圖相傳韓滉本為南
宋李嵩所摹嵩在畫院最善界畫昔人謂其折算無遺
今觀其人物各盡態度儼然太平氣象信乎非滉不能
作非嵩不能摩也文徴明題(珊瑚/網)
郡城楊(一作/湯)氏藏李嵩龍宫海藏圖一(都穆鐡/網珊瑚)
李嵩春社圖都穆云吾鄉崔靜伯善鑒古畫嘗見嵩畫
村落之景村巫降神人有拜跪及環坐以飲聯布障之
一丐者曳囊乞食其側人與丐食犬羣吠欲囓丐抵以
杖有老人醉走媪曳之而歸則誠春社圖也(都穆鐡/網珊瑚)
張寧題李嵩小景詩　水西山外凈無塵樓閣東風萬
樹春獨倚䦨干千里望半醒半醉是何人　臺榭髙虚
淡月明夜深風露起秋聲無端别鶴傷人思調得瑤琴
曲未成(方洲/集)
陸深李嵩西湖圖䟦　此卷購得之長安當是西湖圖
苐有蘓堤而無岳墳豈思陵時畫耶或云李嵩手筆然
無題識可考觀其粉金題額非宋人不能書也予夙有
山水之好頗留意錢唐之西湖昨歲出持浙憲輿舫往
來若為己有既去而未能忘之今嘉靖戊戌臘日邂逅
此幅恍如再到時適有山陵扈從之行表弟顧世安從
旁贊賞以為人世等鴻雪耳正可卧逰神往槖中自合
貯湖山也余笑曰吾老矣不復能有登臨之興儻遂歸
休得從二三子於江海之上左右圖書以樂餘年是卷
也寧非余鑑湖之一曲耶聊記於此(陸儼山/文集)
余有李嵩骷髏圖團扇絹面大骷髏提小骷髏戱一婦
人婦人抱一小兒乳之下有貨郎擔皆零星百物可愛
(太平/清話)
吳來庭李嵩骷髏圖䟦　李嵩精工人物佛像觀其骷
髏圖必有所悟能發本來面目意耳(顧氏/畫譜)
裱禙孫生家有人寄賣三官像三軸毎軸下有大方印
曰姑蘓曹廸孫嘗求鑒於石田翁翁云是李嵩筆曹氏
葢收藏者(都穆鐡/網珊瑚)
近日於洪静夫家見西湖圖四幅欵云李嵩作寺觀峯
塢皆有標題工巧絶倫葢當時進御物也(西湖/志餘)
李嵩金谷圖并樓閣圖三軸士農工商圖四軸(嚴氏書/畫記)
李嵩鬭茶圖柳塘聚禽圖手卷(同/上)
劉子大藏李嵩殿閣一軸絹素極精用意髙古是法唐
人(東圖/元覽)
余叅將有李嵩殿角一筴龍舟一筴(同/上)
宋李嵩寒林聚雁圖絹本立軸長三尺九寸濶二尺五
寸焦墨喬柯雙鈎宻竹蘆雁俱淡設色上有董文敏公
標題下有黄琳藏印(江村銷/夏録)
熊明遇題李嵩春溪渡牛圖詩　一自桃林放牧年幾
朝風雨穩深眠舊開南畝催春種新漲東溪咽暮烟野
水照人騎背渡平蕪隔岸跂蹄連李師最識農家趣畫
出蒼蒼芳艸天(錄雪/樓集)
王弇洲藏李嵩内苑圖采蓮圖松下鼓琴松間醉卧霞
嶺扁舟風雨泊舟柳隂放棹劉阮天台髙閣燕思雪景
諸册(珊瑚/網)
李嵩内苑圖或光堯德壽宫冷泉小景耶若以擬宣和
延福諸位則大寂寥(弇洲山/人續稿)
李嵩四迷圖詩　四迷粉圖誰所冩乃是錢唐之李嵩
嵩當三朝應奉日㸃染人物尤精工建炎已後和議定
歲聘雜沓金源東自兹民不識戈甲江南花草春融融
寛衫大帽脩眉翁低頭髙揖身鞠躬輕裘緩帶竟莫顧
姓名却倩長須通阿鬟雙手䦨前起傾身送酒如當熊
就中老奴増意氣鯨吸不覺金尊空平康巷中月皎皎
温柔鄕裏花叢叢寶釵斜欹粉胸露如此良宵偏惱公
蜀絲錦帳仙凡隔微見凌波羅襪弓更呼博塞相娛樂
靚粧夾坐分青紅玉盆投子呼五白百萬一擲逡巡中
錦裾繡袂金條脫瑤環瑜珥珠玲瓏梟盧不成戰屢北
袒跣抱膝心沖沖兩生格鬭氣力雄手挾長劍星流虹
白日横行都市裏粗豪不數漢秦宫翠鈿委地花狼籍
哀情已多樂未終古人圖史置左右善者可法惡者攻
躭淫鬭博古所戒意匠彷彿箴規同小窻展卷増感慨
嵩兮嵩兮何不圖陳無逸兼豳風(袁華耕學/齋詩集)
　　　蘓堅
蘓堅焯之子善道釋人物慶元間待詔(圖繪/寳鑑)
蘓堅畫之傳世者藥師琉璃光如來像一文殊維摩四
因緣圖一宏濟真神像一玉闕真人像一玉樞上真像
二真誥事蹟圖八㳺仙圖五(繪事/備考)
　　　梁楷
梁楷東平相羲之後善畫人物山水道釋鬼神師賈師
古描冩飄逸青過於藍嘉泰年間畫院待詔賜金帶楷
不受挂於院中而去嗜酒自樂號曰梁風子院人見其
精妙之筆無不敬伏但傳世者皆草草謂之減筆(圖繪/寶鑑)
梁楷撇捺折蘆描(夷門/廣牘)
梁楷畫之傳世者孫子牝牡八變陣圖一太乙三宫用
兵陣圖一章賢十二時雲氣圖一世室明堂宗廟位次
圖一天蓬像一天猷像一天王圖二羅漢像六鍾馗圖
一(繪事/備考)
宋妙峯和尚住靈隱有四鬼移之而出梁楷畫四鬼夜
移圖中峯為之䟦曰昔南泉謂王老師修行無力被鬼
神覷破不知鬼神不著便白日被王老師熱瞞相傳妙
峯和尚住靈隱時為四鬼所肩而出當時賴是妙峯若
是王老師未免又作修行無力㑹也一種是慢神嚇鬼
顯異惑衆今又被人描貎將來不知面皮厚多少(孫治/靈隱)
(寺/志)
釋居簡御前梁楷畫兩蟇贊並引一蟇逐蟻一蟇攫飛
不及而擲於地　攫而擲翾而舉之二蟲請以戰喻翾
毋忘於射鈎攫毋忘於在莒　蟻戰酣蟇襲其後非大
嚼盍及相友夢好忽同歸一麾何足疑(北磵/文集)
宋梁楷畫右軍書扇圖(楮上/横卷)松雪翁嘗以紈扇三十握
遺故人訢笑隱拔其尤者分惠二把遂賦詩一絶戲調
之子微出示此卷事適相類徴余語就書以贈之云故
人當暑遺紈扇最愛千絲雪色新輕薄王郎間㸃汚宜
教老媪也生嗔泰定初元歲在甲子上元後五日張淵
清夫　道傍題扇出無心晉世風流說到今絶勝冩詞
陶學士故迷郵妓作知音吳興張世昌　右宋梁楷東
平相羲之後畫院待詔賜金帶不受挂於院内嗜酒自
樂亦號梁風子但傳於世者皆草草謂之減筆今觀此
水墨題箑圖所作右軍立枯柳下丰神俊逸筆意蕭爽
老媪持扇俛僂有欣悅之狀想是賣扇後復來耳畫在
白宋帋上濶二尺許髙不盈尺天啓七年龍集丁卯十
一月長至後三日水西道人識(郁逢慶書/畫題跋記)
趙由㒞　畫法始從梁楷變觀圖猶喜墨如新古來人
物為髙品滿眼烟雲筆底春古汴趙由㒞(珊瑚/網)
題梁楷右軍書扇圖詩　右軍書扇真偶爾老姥無知
敢再煩松雪故人方外友欣然冩贈可同言江村民錢
良右　山隂用筆妙如神題扇行遭老媪嗔莫怪只今
無别識清涇濁渭向誰陳汾亭石巖　合作從來出偶
然蒲葵遺跡恨無傳祇今尺素開圖畫猶是衣冠識晉
賢吳郡羅元　蕺姥手持扇邂逅成技癢五字妙入神
百錢起貪想妄求笑無知競買遇真賞畫圖挹清風千
載一俛仰吳下湯時懋(珊瑚/網)
李日華梁楷右軍題扇圖䟦　梁楷冩右軍題扇圖筆
力髙古作右軍立枯柳下風神洒然媪捧扇俛僂以就
絶無懊强之色想是得錢後再來耳(六研齋/筆記)
梁楷髙僧圖紙畫一幅畫法簡畧葢仿吳道子者程正
言家物(吴其貞/書畫記)
梁楷淵明圖小絹畫一幅冩淵明把菊行松樹下畫法
工緻精神迥出為楷之上作也辛卯十一月朢日過嘉
禾之長水觀於姪孫于庭家(同/上)
梁楷黄庭經神像圖紙畫一卷畫法精工後有趙松雪
小楷黄庭經則非也(同/上)
梁楷寒山拾得圖小紙畫一幅壬辰仲秋觀於鄒臣虎
先生家(同/上)
梁楷花溪幽禽圖精妙(同/上)
梁楷布袋羅漢圖紙畫一大卷紙墨如新畫法老蒼識
三字曰梁楷作前有徐髯仙題尊者二字後有杜檉居
兩䟦觀於蘓城歸希之家(同/上)
戴表元梁楷雪塞㳺騎圖詩　聳脰攅蹄一駐鞍氊衣
韋帽白漫漫祇應田舍騎牛者無此風沙踏雪寒(剡源/集)
釋大訢題梁楷田樂圖詩　作勞田中歸酒味薄可漉
人生一醉飽良不負吾腹牽擕影參差歌吹非有曲流
風一胥靡此樂不可復吾人孰非古亦有心與目封倫
恨不留重覩貞觀俗昔在唐虞世苗民有不服地磽知
良農畜瘠求善牧願持畫史心獻君比和玉朝來愧斯
圖惻愴意未足(蒲室/集)
賈似道藏梁楷蓮經變相童氏六隱圖(悅生/别録)
張憲題梁楷畫鍾馗詩　虎口揷虬髭藍蔘髩脚垂帽
裠全破碎袍袖半離披夜雨髙堂静秋風耗鬼悲人間
多大怪不獨錦䙀兒(玉笥/集)
前人題梁楷鬼詩　既竊寧王笛又盜妃子扇雖曰情
狀深終為端士見(同/上)
吳能逺氏示余趙子昻臨黄庭經前有梁楷經相書畫
皆精(真蹟/日録)
余曾見梁楷孔子夢周公圖莊生夢蝴蝶圖蕭蕭數筆
神仙中人也(太平/清話)
宋濓梁楷羲之觀鵝圖䟦　梁楷本東平相羲之後善
畫人物鬼神學於賈師古寧宗時為畫院待詔賜以金
帶不受掛於院中而去君子許有髙人之風或者但知
其筆勢遒逕為良畫師且又謂其師法李公麟誤矣(宋/學)
(士/集)
蔣主孝題梁楷畫鍾馗詩　虎口虬鬚真可怪如何不
解縳人妖偷花竊笛渾間事忍見三郎萬里橋(樵林/摘稿)
沈石田云余於友人處見梁楷鶴聽琴圖雪中洞壑意
趣超矌(珊瑚/網)
梁楷士女圖毛良舜臣書畫樓藏(無聲/詩)
王世貞梁楷參禪圖䟦　圖中苾蒭為宰官說法大有
態苐未見的然為梁楷筆攷欒城公集亦不見此三偈
結法秀逸瀟洒與同叔欹傾沓拖體全不類偈詞讀之
便堪拍碎金面碁盤是徑山石頭本色亦非此公所辦
也縫篆乃柯奎章家物印文眉山蘓氏云恐蘓後人收
藏私識耳伯起多米顚伎倆强標之曰梁楷畫同叔書
欲博予新集兩部而休承復依違其間但令佳足矣何
必真同叔梁楷哉(弇州山/人續稿)
梁楷應真圖黄庭經換鵞圖(嚴氏書/畫記)
梁楷虎溪三笑圖是折蘆描法(東圖/元覽)
徐獻忠梁楷說劍圖䟦　按說劍為秦人薛燭對越王
允常說所鑄五劍而取純鈎湛盧為獨良者也越聘歐
冶子作之葢因破赤堇之山而出錫涸若耶之溪而出
銅合二物於水火之齊五精之陶用隂陽之候取剛軟
之和而後成焉者也劍器古所以防檢非常備威儀故
君子之國其人衣冠帶劍然莊子因越文王喜劍而規
之其所說又出乎劍器之外則君子之所尚抑又可知
已此圖本出宋梁楷其危然肅者越王也坐而偃恭而
詳者薛燭也侍王而聳聽佩劍而肅然者以禮承君者
也曼胡之纓短後之衣逺在堂階彪立虎視者侍衛之
力也其規畫布列如是而神氣不足以充之識者一見
知其模本鳳林吳氏宗伯藏此因識其詳云(長谷/集)
梁楷冩佛道像細入毫髪而樹石㸃綴則極洒落若畧
不住思者正以像既恭謹不容不借此以助雄逸之氣
耳(紫桃軒/雜綴)
宋陳著題梁楷畫村樂圖　誰歟畫者模糊藞􁁉道古
不古一味山野然今之時亦無此嬉天寒日薄我心傷
悲閼逢涒灘書於本堂(本堂/集)
梁楷白描羅漢圖紙畫一卷紙墨如新人物衣褶皆為
釘頭鼠尾有一衣巾老人作迎送之意胯下拖出一尾
是為龍王也(吴其貞/書畫記)
梁楷垂釣圖絹畫一大幅氣色如新畫一士人戴笠披
蓑垂釣於大柳之下翩翩若神仙狀(同/上)
梁楷飛雪歸溪圖紙畫一小幅一漁父擔竹籃魚網冐
雪而行上有枯木垂下識二字曰梁楷(同/上)
　　　陳居中
陳居中嘉泰年待詔畫院工人物蕃馬布景著色可亞
黄宗道(圖繪/寳鑑)
陳居中畫蜷蜿麗媚如西崑詩法(蕭雲從太平/山水畫譜)
鈎葉柳陳居中多畫之(畫/傳)
陳居中畫之傳世者落日照大旗圖一(繪事/備考)
嘉興王庭槐藏陳居中蘓李泣别圖(都穆寓/意編)
南京人家藏陳居中蕃馬圖(同/上)
吳江史明古藏陳居中五馬圖(同/上)
陳居中胡笳十八拍圖宋髙宗題䟦(南陽名/畫表)
陳居中較獵圖大軸(嚴氏書/畫記)
陳居中冩誌公像胡笳圖二卷百馬圖(同/上)
陳居中騎犢圖小絹畫一幅畫一牧童騎犢手執一竹
梢而行筆法精俊風韵動人有王叔明等圖書觀於溪
南吳修逺家(吴其貞/書畫記)
陳居中胡孫圖紙畫斗方四張識曰臣陳居中畫(吴其/貞書)
(畫/記)
仇寔父臨趙伯駒光武渡河圖衷於李伯時單騎見虜
陳居中文姬歸漢二圖間(容臺/集)
陳居中絶塞嬉春圖絹本　嘉泰畫院待詔專工人物
蕃馬此又多山坡綠野(珊瑚/網)
凌雲翰陳居中進馬圖詩　明王愼德蠻夷賔尺天寸
土皆王臣逺人重譯貢龍馬流沙萬里來麒麟金丸聲
動拂郎國寶劍氣接明河津不知何年離榆塞但見此
日朝楓宸毛騧生來玉琢鼻淺驄簇起花攅鱗最後赭
白信無敵如此丹青信有神騰驤欲飛使者喜控制不
得奚奴嗔我聞陳閎善匠意無乃韓幹為前身按之圖
中得所似惜哉世上遺其真驪黄牝牡不易索九方臯
後知何人(柘軒/集)
凌雲翰題陳居中女獵圖　獵事應難屬女工院人名
畫說居中蛾眉狐媚唐家婦逐鹿何曾用角弓(同/上)
熊明遇題陳居中綠茵牧馬圖詩　為問春洲岸岸紅
桃花昨夜得春風扁舟未許漁郎渡短䇿遙知牧豎通
芳陸喜㸔逰赤驥鹽車愁殺困花驄馬羣一自居中冩
伯樂雖來野已空(綠雪/樓集)
陳居中八駿圖絹畫一大幅丹墨鮮明氣色如新畫六
人乗於馬上一人將上踏凳一人立於馬之旁内有垂
紅纓白馬者上有一株梅花甚開有二株枯樹冲霄而
上有栖鳥其飛者十有九隻下有一株夾葉小樹山石
地坡皆設青綠人物精工馬匹神駿精彩逼人似唐畫
係臨史道碩韓幹軰為兩宋人馬圖第一神品也觀於
嘉興秋水庵張起生手(吴其貞/書畫記)
陳居中羗胡翦馬圖　陳居中嘉泰年供俸畫院待詔
善畫人物又工蕃馬設色精研布置清曠評者比之黄
宗道吾恐宗道未易方駕也丹丘柯九思䟦(寶繪/録)
　　　髙嗣昌(無畫迹/可考)
髙嗣昌珣之從子師李唐作山水寒林枯木嘉定間畫
院待詔(圖繪/寳鑑)
　　　蘓顯祖
蘓顯祖錢唐人工人物山水與馬逺同時筆法亦相類
嘉定年待詔俗呼其作為没興馬逺(圖繪/寳鑑)
蘓顯祖㳺春圖絹畫一小頁髙三寸餘長七寸畫平逺
花隄逰春之景畫法頗韻葢倣馬逺未免單弱而謂之
没興馬逺此則不然矣(吴其貞/書畫記)
蘓顯祖山水圖絹畫斗方一頁(同/上)
　
　
　
　
　
　
　
　
　
　
　南宋院畫錄卷五
欽定四庫全書
　南宋院畫錄卷六
　　　　　　　　　　　　　　錢唐厲鶚撰
　　　夏珪(子森/附見)
夏珪字禹玉寧宗朝待詔賜金帶院人中山水自李唐
以下無出其右子森亦善畫(畫史/㑹要)
夏森字仲蔚珪之子運筆不及其父獨林石差勝(繪事/備攷)
夏珪工人物山水醖釀墨色麗如染傅筆法蒼老墨汁
淋漓雪景學范寛(西湖/志餘)
夏珪師李唐米元暉拖泥帶水皴先以水筆皴後却用
墨筆(妮古/録)
夏珪夾筆作樹梢間有丁香枝樹葉間有夾筆人物面
目㸃鑿為之衣褶栁梢間有斷缺樓閣不用尺界只信
手為之筆意精宻竒怪突兀氣韻尤髙故當為一代名
士(山水/家法)
夏珪山水布置皴法與馬逺同但其意尚蒼古而簡淡
喜用秃筆樹葉間有夾筆樓閣不用尺界畫信手畫成
突兀竒怪氣韻尤髙(格古/要論)
夏珪畫之傳世者名山藏書圖一灞滻微行圖一南宫
避風圖一柏人宵征圖一博陸問璽圖一張陵叱劍圖
一秋風斜谷圖一五月渡瀘圖一峴山觀碑圖一樓船
濟江圖一明皇吹笛圖一羯鼓催花圖一靈武分兵圖
一劍閣題詩圖一右軍洗硯圖一籠鵝道士圖一王恭
渉雪圖一剡溪夜棹圖一灞橋詩思圖一溪橋暗雪圖
一千山暮雪圖一雪夜歸㠶圖一雪景圖五逺山圖三
小景十二(繪事/備攷)
古人逺矣論畫者當以耳目可考者為凖言山水則李
成郭熙石濬夏珪戴進李在(余永麟北/牕瑣語)
夏珪溪山無盡圖匹紙所畫其長四丈有咫舊藏石田
先生家後歸陳道復氏復在金閶徐黙川家葢禹玉劇
迹也又入嚴分宜家今藏於錫山顧氏(清河書/畫舫)
歙吴氏有夏珪江閣觀潮圖一册清勁可愛(同/上)
夏珪江山清逺圖絹本其長十丈(南陽名/畫表)
夏禹玉山水長卷卷髙二尺餘其長五丈有竒絹本淺
絳色收藏得地可喜卷前署曰江山平逺西湖春雨有
晚翠軒蔣廷暉印廷暉筆也畫前有許氏廷美圓印松
臯清玩方印卷尾小楷云臣夏珪進書畫皆属真筆無
疑設色尤古所乏者士氣耳(真蹟/日録)
夏珪仙槎圖玩月夜景圖二軸烟村歸棹圖丹霞訪靈
照圖山水人物共二十軸(嚴氏書/畫記)
夏珪鍾秀圖江山無盡圖山水竒觀圖草堂十二景圖
(同/上)
夏珪春日田園居一小卷髙六寸長三尺(東圖/元覽)
夏珪清溪園亭小景筆簡而意殊逺又懸崖飛瀑一片
秃筆山水(同/上)
松江曹涇楊氏藏夏珪千巖競秀圖(都穆鐵/網珊瑚)
夏珪千巖萬壑圖在楊氏精細之極非殘山剰水之比
昔王履安道評馬夏山水謂其粗也而不失於俗細也
而不流於媚有清曠超凡之逺韵無猥闇蒙塵之鄙格
其推尊之也至矣(清河書/畫舫)
夏珪長江萬里圖長二丈四尺絹墨如新(續書畫/題跋記)
夏珪烟江叠嶂圖錢唐觀潮圖(珊瑚/網)
夏珪江山平逺圖山水圖捕魚圖風雨圖毛良舜臣書
畫樓藏(無聲/詩)
夏珪夜潮風景圖團扇絹本淡色髙城傑閣有客凴闌
觀潮風樹蕭颯金塗圓月㶑灔喧豗中聲色俱動　定
知玉兎十分圓已作霜風九月寒寄語重門休上鑰夜
潮留向月中㸔賜趙佑　宋理宗對題御書之寳(珊瑚/網)
夏珪山雨欲來圖團扇紙本　溪雲初起日沉閣山雨
欲來風滿樓其景象盡於禹玉筆端矣西吴菰蘆中人
(珊瑚/網)
夏禹玉瀟湘晩渡圖小斗方絹本　髙低藴藉筆冩出
瀟湘色竹浪晩山横歸㠶不可忽(同/上)
夏禹玉寒山行旅圖絹本　禹玉筆法蒼老而墨色如
𫝊粉之色觀此良然玉水(同/上)
夏珪逺浦歸㠶圖三樹掩映斐亹天際一㠶斷岫明滅
自足好致(弇州山/人續稿)
夏珪雪江歸棹卷於浦溆曲岸間作麂眼短籬叢竹蒙
茸雪屋數椽掩映林薄中極荒寒之趣(居易/録)
程鉅夫題夏珪山水詩　隱者多依泉石間結廬相對
共幽閒誰知泉石更多事日夜鬭聲來撼山(雪樓/集)
黄公望夏珪晴江歸櫂圖詩　漠漠江天吴楚分幾重
樹色幾重雲客心已逐歸㠶好誰道溪邉有隱君(大癡/道人)
(集/)
夏珪烟江叠嶂圖　大江來自岷山逺萬里東流㡬深
淺洪濤巨浪自舂撞一泒西隨萬山轉萬山峩峩翠黛
浮大孤小孤當中流髙城逺出武昌樹衰草微連鸚鵡
洲茅屋人家住深島雞犬不聞人跡少幾行鴻雁日邉
來一幅征㠶天際小湘南雨歇秋風清落木黯惨哀猿
聲荆門月出夜潮長乆疑山碧秋雲横我生自是優㳺
者足跡何曽半天下長江萬里欲神逰却喜今朝見圖
畫圖畫再展未能休似有模糊寒具油只恐通仙忽飛
去驚絶當年癡虎頭康里巴哈(書畫/彚考)
金涓題夏珪江天霽雪圖詩　小舟和雪載梅花水氣
吹寒拂髩華妙處人琴忘已乆不知乗興到誰家(青邨/遺稿)
明太祖髙皇帝跋夏珪長江萬里圖　洪武十三年春
正月奸臣胡維庸權奸發露令法司捕左右小人詢情
究源良乆人報左相贓貪淫亂甚非寡慾朕謂來者曰
果何為實以驗贓貪對曰前犯罪人某被遷將起其左
相猶取本人山水圖一軸名曰夏珪長江萬里圖朕猶
未信試遣人取以驗去不逾時而至吁微物尚然受贓
必矣傍曰乃夏珪之親筆也時左右内臣盡舒其軸朕
的視之見皴山染水落筆有方陸有層巒叠嶂巖谷幽
冥樹生偃蹇藤掛龍蛇水有江灣屈曲其勢動蕩彷彿
萬里洪波又山意足而平川蕩蕩逺浦瀰漫俄生培塿
突曠野以壘壘觀相生血氣者則有寒雁穿雲喬松立
鶴水陸﨑嶇僧俗半出雲巖而似行似渉若此者非工
夫一日以成其圖也斯萬里也造次不節逡巡不成若
仁者體嵬山而聳拔知者效流水以守常不亦俊乎(御/製)
(文/集)
僧來復題夏珪風雨行舟圖詩　君逰南越我西秦盡
日江頭采白蘋無限波濤起平陸順風休笑逆㠶人(蒲菴/集)
張昱題夏珪孤舟風雨圖詩　此船載得許多愁使我
尊前感舊逰惆悵揚州十年夢滿江風雨泊瓜洲(盧陵/集)
倪瓚題夏珪紈扇圖詩　孰識琴中趣山峩水深深(闕/)
史妙於畫無言㑹古音(清閟/閣稿)
髙啟題夏珪風雪歸莊圖詩　江雲粘波晚模糊青山
忽失如亡逋乾坤瑩净氷作壺春意散入千林枯野橋
古渡行人無清響瑟索鳴殘蘆江天萬里一老夫短蓑
如蝟舟如鳬魚寒入泥不上罛歸來逺識漁村孤柴門
夜叩聞犬呼徑竹壓折誰撐扶山妻自炊稚子沽不羡
炙肉圍紅爐嗟予客逰歲屢徂詩囊隨驢走髯奴長安
何處覔酒徒飛花撲頭貌不烏旅舍無夢逺江湖慚對
風雪歸莊圖(青丘/集)
陳川題夏珪溪山清逺圖詩　我家東南丘壑好曲折
雲林䕶危杪澗沙流水春自香石楠碎葉秋如掃縳柴
野橋松雨凉鳴鐘破寺茶烟杳山椒茅亭如笠大石脚
漁舟似瓢小人家制度太古前雞犬比隣往還少酒杯
吹香小店門落日漁樵多醉倒六年不歸長夢見白髮
忘情負魚鳥晴窻見畫自摩挲舊梦微茫今了了不知
何處得此圖覺我山居殊草草安得溪南冩石田便携
妻子從兹老(明詩/綜)
王直題夏珪風雪江村圖詩　江天漫漫雲氣黒江風
蕭蕭雪花白荒村古道人跡稀惆悵津頭逺行客黄蘆
低折沙草平遥望不見長安城蹇驢凌兢縮如蝟鞭驅
還欲西南征四山溟濛日應晚辛苦羸僮未遑飯深林
歸鳥棲已定茅屋人家去猶逺吁嗟乎夏珪之筆凌范
寛滿堂凛凛生晝寒卷簾㸔罷重歎息歲晏髙歌行路
難(抑菴/集)
商輅題夏珪山水圖詩二首　夾江山勢如削玉夾岸
人家結茅屋屋頭挺挺多修竹屋外垂垂楊柳綠漁舟
欵乃聲相續得魚沽酒聊自足就中髙人美如玉䇿騎
時來訪幽獨　石壁當年天琢成石逕迢迢縱復横近
山松柏如列屏逺山紺宇何崢嶸方壺蓬萊終杳冥未
若此境堪貽情一見令人塵慮清乃知禹玉筆法精(商/文)
(毅公/集)
夏禹玉長江萬里圖長二丈四尺絹墨如新　雲山蒼
蒼江漠漠紹興年間夏珪作珍重須知應制難卷尾書
臣字端恪却憶當時和議成偏安即視如昇平惟開緝
熙較畫史兩河淪棄無人爭斯圖似冩南朝土還有樓
臺在烟雨釣叟碁翁不可呼漁舟野店誰能數但覺層
層境不同林泉到處生清風意逺筆精工莫比只許馬
逺齊稱雄中原殷富百不冩良工豈是無心者恐將長
物觸君懷恰宜剰水殘山也畫終思效一得愚更把飛
鴻添在圖願君更向飛鴻問五國城頭信有無水村居
士陸完書(續書畫/題跋記)
夏禹玉夏江泛棹小絹畫一幅懸崖江上有白雲古木
藤蘿下有一艇人皆仰望白雲而去畫法髙簡景趣悠
然識二字曰夏珪書在石壁上(呉其貞/書畫記)
夏禹玉雪岡樓閣圖絹畫鏡面氣色如新丘壑𦂳宻畫
在下段上則空之諺云馬半邉夏一角言不繆也識二
字夏珪　又秋山草橋圖為前圖對幅精細無異識二
字亦然(同/上)
夏禹玉洞庭秋月圖絹畫一幅畫法髙簡渺然達觀上
有宋髙宗題咏(同/上)
夏禹玉竹牕讀書圖小紙畫一幅冩竹數竿於坡上一
人讀書草屋内畫法髙簡識二字曰夏珪上有龍石元
鼎題詠老友陳君一贈予(同/上)
夏珪柳隂納凉圖絹畫一幅畫法清簡識二字曰夏珪
在金陵李升之家(同/上)
夏禹玉隔船烟火圖畫法古雅逼似唐人(同/上)
夏禹玉雪圍圖絹畫鏡面一頁得於詹淡如手己卯三
月七日(同/上)
劉泰題夏珪山水圖詩　夏珪丹青世無敵逺近濃淡
歸數筆天機所到入神妙此圖尤為人愛惜青山峩峩
樹重重髙泉一派飛日虹雲林烟谷互隱現羊腸細路
東西通溪邉丈人清似玉倚牕悠然吟不足我役黄塵
奔競途勞生頗欠㸔山福春風幾度薔薇開舊時猿鶴
相驚猜有田可耕書可讀家在山中歸去來(菊莊/集)
張寧題夏珪風雨圖詩　長風吹折巓崖樹江色愁雲
雨聲暮蒼茫野艇晩驚潮交揖横篙無住處何人倚岸
泛虚舟風雨不動如安流酒酣袒側蓬牕底忽憶瞿塘
五月秋(方洲/集)
前人題夏珪松濤怪石圖詩二首　巨靈鑿山翻地軸
老龍槎枒奮空谷茫洋灝氣溢不收一道奔騰鬼神哭
呂梁洪上孤月明徂徕黛色參天横黄河一㵼㡬千里
人道天潢東向傾　青陽使者膚如鐡元㝠老翁頭似
雪雲根丈人勢敵虎狹路相逢不相協六和墖下天風
來孔明殿前雲水開仰天俯地望不極却憶西山灔澦
堆(同/上)
田雯題夏珪畫詩　髙下數家村路好落日鳴鴉盤木
杪田背雨痕龜兆圻石床風過松花掃穿崖縳屋酒旗
斜犇瀨曵船漁蓑杳土廧半塌紅橘垂牧䜿横騎黑犢
小港口柳隂樵唱來茅亭四面有飛鳥吾家逺在鬲津
西紙上丘壑今了了萬峯屼峍一水灣願築莵裘身將
老(古懽/堂集)
夏珪溪橋茅店圖妙品淡色人物樓閣精細(畫法/年紀)
宋夏禹玉山水卷絹本髙七寸七分長一丈六尺三寸
末尾著細楷書臣夏珪畫共十二景毎景題字皆理宗
御筆有雙龍小璽内府大璽前後鈐縫宋印三方元印
五方絹素精堅完好筆墨閒雅位置清曠為所見第一
江臯玩逰　汀洲静釣　晴市炊烟　清江冩望
茂林佳趣　梯空烟寺　靈巖對奕　竒峯孕秀
遙山書雁　烟村歸渡　漁笛清幽　烟堤晚泊
禹玉居錢唐早歲專工人物次及山水筆意蒼古墨氣
明潤㸃染嵐烟恍若欲雨樹石濃淡遐邇分明葢畫院
中之首選也惟雪景更師范寛自李唐之後萟林可當
獨步矣在當時鄭重况今代乎嚴陵邵亨貞識　(邵氏/復儒)
　(青溪/野史)　二印
右南宋夏珪禹玉畫一卷禹玉錢唐人寧宗朝為待詔
賜金帶善畫人物山水筆法蒼老墨氣淋漓髙低醖釀
逺近濃淡不繁而意足更有不窮之趣院中畫山水者
自李唐以來無出其右真竒作也此卷乃經進之畫其
欵書臣其上各題皆有雙龍小印當是理宗之筆可為
妙品矣宜寶藏之嘉靖壬戌仲春之望王穀祥
夏珪師李唐更加簡率如塑工所謂减塑其意欲盡去
模擬蹊徑而若滅若没寓二米墨戲於筆端他人破觚
為圓此則琢圓為觚耳天啓丁卯六月董其昌題(江村/銷夏)
(錄/)
倪瓚夏珪千巖競秀圖䟦　夏珪所作千巖競秀圖巖
岫縈迴層見叠出林木樓觀深邃清逺亦非庸工俗史
所能造也葢李唐者其源亦出於范荆之間夏珪馬逺
軰又法李唐故其形模若此便如馬和之人物犬馬未
嘗不知祖呉生而師龍眠耳錢唐詹仲華以端石一華
邦憲墨半丸古玉璏一易此卷至正四年十二月二十
四日倪瓚記(清閟/閣集)
宋夏禹玉長江萬里圖卷絹本髙七寸許長三丈三尺
水墨畫欵在起首石上臣夏珪三小字前後有天厯璽
印至元後六年立冬日柯九思觀於復古齋(江村銷/夏録)
宋寧宗朝畫院待詔夏珪山水師李唐用墨如傅粉今
觀長江萬里圖往往潑墨縱筆濃淡醖釀出於自然真
竒筆也夫大江發源於岷山而珪畫泉流迴互跳珠噴
雪可駭可愕至於濫觴之後直下一㵼舟楫縱横旅店
隱見渡口漁船林邉鴉㸃烟巒雲樹戍樓城郭無不極
其精妙所謂李唐之下無出其右者非耶唐宋以來君
臣俱逰心萟文皆具畫院以延攬名士良工宋之南渡
馬夏稱首若禹玉者其可多得哉(汪砢玉珊瑚網此下/有云長幅如此卷又)
(可多/得哉)覽閱旣畢為題其後(珊瑚網此下有云至于弧矢/四方曾經風波江濤之險者)
(又余所習見不覺其身/之飄然於三峽間爾)成化三年仲春五日(珊瑚網作/翰林承㫖)
(無年/月)太原王汝玉敬題(同/上)
夏珪長江萬里横卷乃分宜嚴相公物後歸天府償武
臣俸朱太傅得之寶若琛貝近韓敬塘學士購歸其水
勢欲濺壁石欲出雲樹欲含霧人物舟楫樓櫓室廬種
種悉具氣韵但用水墨而神采燦爛如五色莊嚴可與
李唐並駕爭先馬逺諸人皆當北面往時屢閱於朱公
綠䕃亭上今復見之因誦舊時王謝堂前燕飛入㝷常
百姓家唾壺幾缺太原王穉登題(同/上)
夏珪長江萬里圖長六丈四尺在絹上此卷長江萬里
圖為今大參張夏山先生所藏予嘗於京口見米元章
澄心堂紙一卷筆勢竒怪有意外象家居時呉人持至
一卷夏珪墨氣古勁可愛此卷則規模郭熙而平逺清
潤有不盡之趣宋室倚長江為湯池故當時畫手多喜
為之卒不能守而鐡騎飛渡矣乃相與為之浩嘆夏山
字用載家金華山下景物絶勝而宦囊半貯此物將所
謂行住坐卧不離這個邪復相與為之大笑是歲嘉靖
甲午八月吉觀於江西布政使之䔝薇樓下遂書雲間
陸深(珊瑚/網)
夏珪錢唐觀潮圖董其昌䟦　此幅畫錢唐觀潮圖乍
見之即定為閻次平及諦視始得細欵於柳梢則夏珪
也又復展之於石角中亦注夏珪名意禹玉自愛不欲
以姓名借客者與然次平之去夏珪乃不盈咫尺矣丁
酉秋九月二十一日龍㳺舟中書元宰(同/上)
張寧夏珪畫卷䟦　畫家長幅難於深逺褊幅難於深
髙此卷上下互見前後相照髙低逺近深淺小大隱顯
紆直夷險静躁各得其宜類不失一而意趣之妙能使
觀者神逰真所謂竒作予平生近見二卷一近為海鹽
某家一故在温州致仕都閫陳彦章所意境皆不如此
卷而筆墨似尤老爛但少觀老憶不復親切汝輝尚珍
藏之(方洲/集)
徐渭書夏珪山水卷後　觀夏珪此畫蒼潔曠迥令人
舍形而悅影但兩接處墨與景俱不交似有遺矣惜哉
雲䕶蛟龍支股必間斷亦在意㑹而已(徐文/長集)
陳衎夏珪雲泉清話圖䟦　馬夏同稱然夏珪畫視馬
逺為少見此尤竒絶其法從玉洽淘洗而出雲氣淋漓
樹影蒼鬱使人欲就䕃焉(大江艸/堂集)
夏珪逺浦歸㠶劉松年溪隱山田馬逺觀梅觀瀑松下
揮扇閻次平小景松溪别業李嵩内苑圖采蓮圖松間
醉卧霞嶺扁舟風雨泊舟柳隂放棹劉阮天台髙閣燕
思皆畫册(珊瑚/網)
平顯次陳東之韵題夏珪溪山清逺卷詩　畫家粉墨
尤精好賞鑒誰能察豪杪良由天質發自然惨淡經營
信揮掃珪森父子鳴趙季邱壑胸襟氣深杳墨捲波濤
蒼海立筆縮烟雲天地小㝠搜逺寄作此圖繹思通靈
古來少東南四萬八千丈玉室璿臺勢傾倒共歸賈客
懷故鄕悵望清猿與幽鳥空悲白髮歲年徂不得癡兒
公事了神逰翠壁攬長蘿梦濯靈溪藉纎草金庭之䰟
可些招應躡元踪追二老(滄海/遺珠)
　　　馬逵(畫繼補遺/作逺弟)
馬逵河中人(世榮/之子)逺兄得家學之妙畫山水人物花果
禽鳥疏渲極工毛羽燦然飛鳴生動之態逼真他皆不
逮(圖繪/寳鑑)
馬逵松牕讀書圖小絹畫一幅畫法無殊於馬逺識二
字曰馬逵在松樹上(吴其貞/書畫記)
馬逵畫之傳世者教鸚鵡士女圖一祝鷄翁圖一馴雉
圖一菊團圖一桃源圖二梅岑圖一栁村圖二(繪事/備考)
馬逵花鳥圖毛舜臣書畫樓所藏(無聲/詩)
張英題馬逵松溪小艇圖詩(畫六大内觀書/    幅之一)幽人寄跡水
雲間坐卧扁舟㸔晚山倚櫂不知吟嘯乆松風吹過小
溪灣(存誠/堂集)
　
　
　
　
　
　
　
　
　
　
　
　
　
　
　南宋院畫錄巻六
欽定四庫全書
　南宋院畫録卷七
　　　　　　　　　　　　　　錢唐厲鶚撰
　　　馬逺
馬逺號欽山其先河中人世以畫名後居錢唐光寧朝
待詔畫師李唐工山水人物花鳥獨步畫院(畫史/㑹要)
馬逺師李唐下筆嚴整用焦墨作樹石枝葉夾筆石皆
方硬以大劈斧帶水墨皴甚古全境不多其小幅或峭
峰直上而不見其頂或絶壁直下而不見其脚或近山
參天而逺山則低或孤舟泛月而一人獨坐此邉角之
景也(格古/要論)
馬逺畫師李唐筆數整齊布境用焦筆作樹幹斗柄樹
葉夾筆石皆方硬以大劈斧帶水筆人物衣褶小者鼠
尾大者栁梢有軒昻閒雅氣象樓閣用尺界畫襯分染
色極其精明人謂馬逺全事邉角乃見未多也江浙間
有其峭壁大障則主山屹立浦溆縈迴長林瀑布互相
掩映且如逺山外低平處略見水口蒼茫外微露塔尖
此全境也(山水/家法)
馬逺山是大斧劈兼丁頭鼠尾松是車輪蝴蝶水是鬦
水(七修/類槀)
馬逺樹多斜科偃蹇至今園丁結法猶稱馬逺云(西湖/志餘)
樹枝四等丁香范寛雀爪郭熈火燄李遵道拖枝馬逺
(珊瑚/網)
馬逺水墨西湖畫不滿一幅人號馬一角姚雲東詩宋
家内院馬一角是也(曝書/亭集)
馬逺松多作瘦硬如屈鐡狀間作破筆最有丰致古氣
蔚然(畫/傳)
楊妹子楊后之妹書似寧宗馬逺畫多其所題語關情
思人或譏之(書史/㑹要)
理宗朝待詔馬逺畫三教圗黄面老子則跏趺中坐猶
龍翁儼立於傍孔子乃作禮于前葢内璫故令作此以
侮聖人也一日傳㫖俾古心江子逺作贊公即贊之云
釋氏趺坐老聃傍睨惟吾夫子絶倒在地遂大稱㫖(齊/東)
(野/語)
馬逺畫之傳世者石鼎聨句圗一旗亭記曲圗一終南
招隱圗一天台就徴圗一沈香醉草圗一蓮舟邀月圗
一山屏潑翠圗一春波拍岸圗一寫生花圗十五折枝
花圗四水墨花圗十(繪事/備考)
馬逺松院鳴禽小幅楊妹子題其左方云閒中一弄七
絃琴此曲少知音多因淡然無味不比鄭聲淫松院静
竹樓深夜沉沉清風拂軫明月當軒誰㑹幽心調寄訴
衷情波撇秀穎妍媚之態映帶縹緗(姜紹書韻/石齋筆談)
好事家藏馬逺畫宋南薰殿屏障淺色許用國説用國
杭人親見之也(都穆鐡/網珊瑚)
馬逺秋月書屋圗神品月色人物一團烟氣(畫法/年紀)
馬逺謝宣城澄江髙望圗(錢江/畫題)
馬逺畫竹下有冠者道士持酒杯侍以二童一鶴在烟
泉之間上有詩云不禱自安緣夀骨人間難得是清名
淺斟仙酒紅生頰永保長生道自成賜王都提舉為夀
上有辛巳長印下有御書之寳(妮古/録)
馬逺觀海圗老挺踈枝秀出物表對題御書一絶句拖
沓不成語休承定以為宋髙宗余謂髙宗必不落夾乃
爾當是光寧所題也(弇州山/人續稿)
馬逺松下揮翰圗一老人據案絶似猶龍公但不知定
否五千言耳覺天骨與天機並秀逸(同/上)
馬逺觀瀑圗不敢當栖賢三峽或于天竺六橋間雨後
得此微尚(同/上)
馬逺參禪髙士圗二軸三仙傳道夀星圖三軸淵明賞
菊和靖觀梅春溪曉泛等圖捕魚圖月明千里故人來
句圖墨梅并蕃馬三軸山水人物共二十八軸(嚴氏書/畫記)
馬逺孝經圖一髙宗書四景圖一栁塘聚禽圖一女孝
經圖一(同/上)
馬逺善作三友圖(吳太素畫/梅全譜)
項元度家馬逺探梅圖單條一幅又梅花冊二十六幅
(太平/清話)
馬逺雲山采藥圖(寳繪/録)
顧先生大有家藏宋馬逺鍾馗移家圖(王穉登/雨航記)
馬逺觀泉圖團扇絹本淡色科頭一老箕踞松下兀對
流泉㗳然觀聽　士介斧山二印(珊瑚/網)
馬逺夜山圖團扇絹本淡色絶壑奔泉紅梅翠竹間一
鶴立石窺泉一鶴雲中欲下(同/上)
馬逺松澗盤桓圖縑素本松身墨痕堆起應用易水輕
烟也畫法精妙不必言(同/上)
馬逺獨酌吟秋圖絹本馬氏世擅丹青逺在畫院中尤
稱獨步觀此作墨氣淡蕩洒然出塵足徴家學之妙(同/上)
馬待詔春郊牧放圖絹斗方躞蹀無妨錦障泥栁絲不
綰且長嘶落花好倩連前色寫出蕭蕭散牧蹊平陽龍
惕子題(同/上)
馬逺松岸髙逸圖(同/上)
董氏集古畫冊有馬逺列子御風圖(同/上)
馬逺觀泉圖長方絹本淡色竒峯壁立飛泉直㵼雙松
下一客仰觀童子二抱琴持釣具(同/上)
馬逺山水上一逺山用水墨瀋成雲影廷韓藏(東圖/元覽)
馬逺小長條山水有楊妹子題又有逺䊵扇寫桂花皆
真又有蓮湖放舟圖竹鶴圖皆燈市見(同/上)
檇李項元汴一冊有馬逺二小片濶未四寸一作雞引
羣雛一作二鵝妙絶(同/上)
朱都督箑庵以徑二寸長畫卷集為二大冊今一在嵇
職方一在吾歙殷二公子予並得細閱每部十八冊殷
冊中有馬逺數冊絶佳嵇冊獨有夏珪缺馬逺(同/上)
余參將有馬逺山水二筴樓臺二筴(同/上)
文待詔徴仲家藏馬逺松泉圖卷絹本淺絳色上作五
松甚竒古一髙士步行翩然一童子㩦阮具随後烟雲
泉石㸃綴有法卷尾題詠出勝國鄭元髙啓王彝諸
先輩(清河書/畫舫)
崇禎戊辰暮春之望過項氏觀楊妹子題馬逺花卉對
幅及仇逺等跋(同/上)
董元宰太史平生不喜馬夏畫本及觀松泉圖卷則又
賞其清勁為之歛袵贊賞不能已已(同/上)
馬逺臨江村社㑹圖待月圖前元人跋踏歌圖宋髙宗
題前後璽(茅維南陽/名畫表)
馬逺折枝榴花梔子小幀(都穆鐵/網珊瑚)
馬逺山水圖春山夏山秋山冬山四圖雲山圖毛舜臣
書畫樓藏(無聲/詩)
思陵題畫冊在絹素上皆馬逺著色山水桃李無言春
告歸落紅如海亂鶯啼西村渡口斜陽裏渺渺烟波緑
拍堤上有辛巳長印(郁逢慶續書/畫題跋記)
宋内院題馬逺四景圖詩　花前小榻閒眠處竹下明
窓獨坐時著甚語言名定泰林間自有翠禽知　一霎
催花細雨囘集芳堂下錦千堆浪紅狂紫渾争發不待
商量細細開　初晴月向松間出盛暑風從竹裏來已
比他人多數倍况能時復舉尊罍　同雲漠漠雪霏霏
安樂園中賞玩時酒放半醺簾半捲此情無許外人知
(珊瑚/網)
吳師道題馬逺仙壇秋月圖(自注宫扇馬逺畫宋寧后/楊氏題詩自稱楊妹子)
宫中美人秋思多夜揖明月追仙娥畫闌桂樹倚樓闕
碧落天壇飛(闕/)　畫師不解西風夣筆端便有華陽洞
更将妍畫寫清詞輕扇君王心已動炎精季葉堪歎嗟
矧爾妖麗傾其家申生遺禍到濟瀆府中丞相真奸邪
吳宫一掃荒烟冷舊事凄凉誰復省百年永鑒不可忘
留與人間看扇影(吴禮/部集)
吴師道仙壇秋月圖詩自注宫扇馬逺畫宋寧宗后楊
氏自稱楊妹子詩中感慨濟王之事以楊妹子為楊后
誤(香祖/筆記)
髙宗(逺非髙宗/時人誤)題馬逺畫冊　閒來洞口訪劉君緩步
輕揺玉線帬細白桃花擲流水更無言語倚彤雲　髙
山流水意無窮三尺雲絃膝上桐㸃㸃此時誰㑹得坐
凭江閣看飛鴻　月午山空桂花落華陽道士雲衣薄
石壇香散步虚聲松雲清冷滴栖鶴(珊瑚/網)
又題馬逺畫冊　已過穀雨十六日猶見牡丹開淺紅
曾不争先及開早能陪芍藥到薫風(同/上)
陳旅題馬逺畫詩　屋角東風吹栁絲杏花開到最髙
枝春來陌上多塵土此老醉眠渾不知(安雅/堂集)
紐祐禄納新題馬逺信州圖詩　昔解靈溪纜相将下
信州人家臨水岸鼓角起城頭雲積龜峯雨江分蠡澤
秋開圖見山郭千里思悠悠(金臺/集)
池灣沈貞仲家藏馬逺漢宫春曉一幅(太平/清話)
柯九思題馬逺虚亭漁笛圖詩　五月江南雨乍晴看
山如在畫中行隔溪簾幕初飛燕灌木池塘獨聽鶯暑
向昨宵風雨盡詩從今日簟紋成晝長睡起無何事驀
送滄浪漁笛聲(丹丘/生集)
馬逺放鶴圖　右宋馬逺所畫放鶴圖其寫夏山樓閣
長林豐草景物幽然較之平時應制之作不啻逕庭矣
逺為光寧朝待詔士人稱南渡畫院中之尤者曰劉李
馬夏則逺居其三葢以其年數之先後非以其畫之優
劣也今瑩之所藏此卷什襲珍重不敢屑越可謂得所
矣既識而復題以短句(詩見/下)梅花道人吴鎮(寳繪/集)
吴鎮題馬逺放鶴圖詩　載鶴輕舟湖上歸重重樓閣
鎖烟霏仙家正在幽深處竹裏雞聲半掩扉(梅花/菴集)
前人題馬逺虚舟漁笛圖詩　虚閣延凉颸唯聞芳草
氣漁艇出滄浪弄笛仍遺世山鳥為飛鳴遊魚順流去
幽人午夢餘翛然信髙致何物馬生圖㑹得其中趣展
閲不能忘賦得工五字(同/上)
張昱題馬逺宫廊雪霽圖　畫在丹青事已非碧山猶
自繞朱旗分明黄屋宸遊處千步宫廊雪霽時(張光弼/詩集)
張雨題馬逺小景詩二首　栁未藏鴉雪未消春衫遊
子馬蹄驕去年沽酒樓前路錯認桃花第一橋　玉砂
卷海白模糊千樹梅花掃地無彷彿水仙祠下路金枝
翠帶不勝扶(句曲外/史集)
元王逢題馬逺小景　半天飛殿壓金鼇一島春風䕶
小桃争捧御香薫御榻君王來聽月中濤　班管書殘
女史箴水精深殿樂登臨荷花大得薫風意一夏吹香
上玉琴(梧溪/集)
錢惟善題馬逺商山四晧圖詩　已剖巴陵橘猶歌商
嶺芝避秦非避漢一出繫安危(江月松/風集)
陶宗儀題馬逺竹溪吟奕圖詩　好詩應向過橋成逸
興還從對局生此日山林無一事竹香細細晚風清(南/村)
(集/)
髙啟題馬逺畫荼䕷黄葵詩二首　春晚獨餘芳風囘
帶酒香美人多愛看因似玉衣裳　池冷畫䦨幽芙蓉
伴晚愁金盤承露色彷彿漢宫秋(青丘/集)
馬逺雪景圖詩　今夕何夕興無涯來訪山中宰相家
艇子衝寒撑一箇還能鍊雪為烹茶盧彭祖　萬里江
天莫氷花散冷風卷簾看不足呼酒坐孤篷沈文矩
鳥絶千山暗六花地靈珉布日韜霞溪居有客圍爐坐
石鼎須烹鳯髓茶徐汝成　地白風寒雪不開枯梢屋
外壓将摧爐煨榾柮關門卧應没情人乗興來蕭規
雪埋門逕失壓樹白差差知己年來少無人訪戴逵武
陵顧敬　暮雲天一色飛雪滿江干野艇歸來晚推篷不
厭看沈中　大雪天地閉空江行旅稀維舟且未出髙
卧掩荆扉立菴　獨民印
馬待詔山居小景圖　何處人家水繞門白沙翠竹自
成村老翁最得昇平樂韋曲看花引子孫釣鼇叟　買
斷空山隔竹溪此中髙築釣魚磯候門稚子輕相笑齷
齪惟甘老布衣穮蓘生　百折泉源逺千莖竹樹幽飛
來何處雁清影落芳洲立菴　獨民朱文印　水抱雲
根静林含雨氣凉征鴻飛杳渺秋思滿瀟湘林鐘　湍
激石齒齒驚飛雙睡鳬平蕪秋色裏對景獨思鱸鄭閎
　秋净水逾碧竹多山更雄瀟湘無限景都在一雙鴻
沈徳全(珊瑚/網)
吴寛題馬逺古松髙士圖詩　寄傲天地間不為俗士
知九衢紛車馬有足難並馳偶來長松下時復一解頤
手持白羽扇萬事付一麾吾心在太古身即太古時所
以陶淵明羲皇不吾欺須㬰白雲起青山變容姿即此
見世故長歌返茅茨(匏翁家/藏集)
祝允明題家藏馬逺春山行樂大幅詩　淑候媚川石
初景澹林霏扶藤循石坂楊栁共依依朱絃卧行襆隨
徃抱希微無論遇髙賞器在道無違(京兆/集)
明蘇正馬逺清溪道士圖　璚島春風草色青露華凉
沁蘂珠經洞門深鎖無人到一曲瑶笙有鶴聽(懐悦士/林詩選)
邵亨貞題夏頤貞所藏王眉叟真人馬逺溪山堂卷
憶過餘不玉麈山開元堂下水潺潺只今惟見溪頭月
白鶴冲天不可攀(蛾術/集)
沈夢麟題馬逺山水詩　千尺雲根倚石牀飛泉潄玉
洒衣裳兩翁自得棋中樂不道人間有許忙(花谿/集)
唐肅題馬逺畫宋理宗御題賜甘昇　吮筆青蒲染素
繒御詩題罷賜甘昇莎汀水没灣迴處松閣人登最上
層雨長逕苔封細石雲隨谷鳥拂懸藤海桑變後看遺
軸蔓草年年滿裕陵(息丰/集)
宋馬逺畫水十二幅楊妹子題字各幅同
雲生滄海　層波叠浪　湖光㶑灔　長江萬頃
寒塘清淺　晚日烘山　雲舒浪卷　波蹙金風
洞庭風細　細浪漂漂　黄河逆流　(闕/)
右馬逺畫水十二幅狀態各不同而江水尤竒絶出筆墨蹊
徑之外真活水也予不識畫法以書法斷之長沙李東陽
馬逺不以畫水名觀此十二幅曲盡水態可謂多能者
矣全卿家在江湖間蓋真知水者宜其有取於此戊申
十月晦日呉寛在海月庵題
山林樓閣人物花鳥蟲魚皆有定形獨水之變不一畫
者頗難之故東坡以為盡水之變惟蜀兩孫今觀逺所
作紆餘平逺盤迴澄深洶湧激撞輸寫跳躍風之漣漪
月之㶑灔日之澒洞皆超然有咫尺千里之勢所謂盡
水之變豈獨兩孫哉戊申長至後十日王鏊題
馬畫盡水之變俞記窮水之態元美世居海上其于水
之變態當自得之予近寓包山風㠶徃來亦常領略今
觀此卷頗㑹于中元美方出為世用既有得于水之變
態尤宜觀水之變以自致瞽言狂妄不知以為然否隆
慶戊辰六月十八日五峯山人文伯仁
右馬河中逺畫水馬不以畫水名而所畫曲盡其情状
吾不知于吴道子李思訓孫知微若何能自崑崙西來
至弱羽之沼中間變態非一無復遺矣畫凢十二幅幅
各有題字如雲生滄海層波叠浪之類雖極柔媚而有
韻下書賜兩府三字其印章有楊娃語長輩云楊娃者
楊后妹也以萟文供奉内庭凡逺畫進御及頒賜貴戚
皆命娃題署云按逺在光寧朝後先待詔最後寧宗后
楊氏承恩執内政所謂楊娃者豈即其妹耶又石谷俱
以節鉞領宫觀位至太師時稱大兩府二兩府則所謂
賜大兩府者疑即石也此卷初藏陸太宰全卿家李文
正吴文定王文恪諸公俱有跋而不能詳其事聊記以
俟再攷王世貞
馬公十二水性得其性故瓢分蠡勺一掬而湖海溪沼
之天具在不徒如孫知微崩灘碎石鼔怒炫竒以取勢
而已李日華(六研齋/筆記)
王世貞題馬逺畫水詩　上帝兩帶垂長江黄河流崑
崙觸天漏下貯海一杯震澤與洞庭滙作東南漚風雲
出千變日月浴雙輈泓停瀉秋星蕭瑟競素湫木落清
淺出石壓琤琮抽其細抹貫珠巨者膏九州誰能傳此
神無乃宋馬侯解衣䃲礴初已動馮夷愁天一臆間吐
𣲖九筆厎流生絹十二幅幅幅窮雕鎪憶昔進御時陡
豁神龍眸遂令大同殿濤聲撼牀頭六宫攝其魄所以
不敢留楊妹即大家女史司較讎朱填六玉箸墨宛四
銀鈎錦標賜兩府青箱潤千秋晴窓下開閲如練沾衣
褠恍作銀漢翻浸我白玉樓當其鬱怒筆楣表騰蛟虯
及乎汨舒徐遥頸延鷺鷗動則開智樂淵然與心謀老
思鑑湖曲興盡剡溪舟左壁桑氏經右圖供卧遊那能
學神禹胼胝終荒邱(弇州山/人集)
朱徳潤馬逺瀟湘八景圖跋　瀟湘八景圖始自宋文
臣宋迪南渡後諸名手更相彷彿此卷乃淳熈間院工
馬逺所作觀其筆意清曠烟波浩渺使人有懐楚之思
(存復/齋集)
馬逺四晧奕棋圖在宋楮上淺色山水横卷後欵云臣
馬逺　四晧贊云四先生天民也天生先生于秦而不
使先生用于秦天老先生于漢而不使先生死于漢焚
書坑儒非秦之暴也天所以速先生之去也卑辭厚禮
非漢之恭也天所以挽先生之出也右胡牧仲先生之
所作先師楊鐵崖嘗三誦之愛其文字簡而意趣髙耳
虚白聞而善之俾書諸卷中云陳文東識　白髪商山
老清風扇八垠能安漢基業頼此秦遺民好爵非愛慕
長松相主賔亦有種桃者武陵溪水濱倪瓚(以上書畫/題跋記)
馬遠四皓奕棋圖詩　落落四皓翁山林養其靜羞為
漢家臣欲避秦苛政歘起佐儲王上前啟名姓堪憐羽
翼成難將口舌爭無語及扶蘇空歌紫芝咏庚戌四月
既望雲間朱芾書　商山巍巍上有紫芝采芝可療飢
何獨西山薇西伯養老去古逺而獨夫殺士吾将疇依
夘金之子海内威羅絡齮齕将奚為平生一識下邳兒
肯隨漢邸同兒戲甪里綺里無人知　抱遺老人㑹稽
楊維楨在雲間草元閣書
白石蒼松嵗月閒紅塵飛不到青山誤因一着争先手
老使虚名滿世間於越江漸
天下蒼生苦秦虐髙人多與許巢期當時不墮留侯計
豈負山中咏紫芝敬亭謝儶
谿翁袖圖舟雨泊過我徴詩咏商㩁時危毎憶藍田山
白首長吟問寥廓秦中四老是耶非風塵于歸如可作
史稱四皓逸姓名采芝曾歌山漠漠巴園橘叟何誕幻
自云不减商山樂象戲寧為黒白棋畫手無稽傳乃錯
老夫逢人苦好奕見畫應疑身有托商隱巴仙竟兩忘
姑遂平生一丘壑賦詩獨也媿凢近前楊後楊學能博
卷圖揖君徃放舟九峯無雲有鳴鶴　青溪翁載雨相
過出此卷邀余同賦余不能詩雖竭駑力豈能追逸足
之塵哉愧亦甚矣前楊後楊浦城㑹稽二先生云隴右
邾經識
千年憐四皓不悟世如棋既脫秦坑慘那扶漢鼎危𡨕
鴻心已屈牝雉禍難追何似商顔下長歌茹紫芝河南
程煜
嬴氏肆其暴黔首無寧居五嶺已適戍驪山方送徒如
何商巗中遺此四老夫紫芝當餱糧青松為屋廬悠悠
木石間其樂自有餘姜叟在渭濵伯夷居海隅荷蓧有
丈人耦耕見長沮夫子復此舉異世自同符我願從之
游道逺不可踰撫卷長太息懐賢正躊蹰海叟袁凱
安劉無上策來倩避秦人駭俗衣冠古扶顛羽翼新寵
加龍目送怨入翠眉顰莫擬巴園橘飛騰自有神張濬
四翁羽翼漫從游不識安劉是滅劉解使初心迴乃主
寧知善計在留侯紫芝分合商山隱黄鶴猶憐漢室憂
載展畫圖增忼慨西風一曲感庭秋谷陽陳文東(以上/書畫)
(彚/考)
吴海馬逺商山四皓圖跋　嘗觀李伯時畫商山四皓
圖意趣幽逺筆力精妙宛然千數百載如見其人因念
少時讀西漢傳四君子避秦亂以去采芝賦詩若遺世
者至漢髙欲易太子大臣不能止吕后用留侯計延致
四君子復出遂從太子見上此卷謂馬逺作余雖不能
識然韻度髙古亦足為佳觀其三人離立矍鑠蒿目若
深憂攅眉若共語一人仰空曳杖去之豈計欲出山三
人已相唯諾其一人尚未定耶将昔人之見與余同固
因畫以見意邪毋乃畫者不省其布置偶若是邪是足
以發余衷而已(聞過/齊集)
唐文鳯跋馬逺山水圖　自史皇作畫創制之法下逮
秦漢間混朴未散古質尚存唐以下則人文日滋新巧
雜出所謂上古之畫迹簡而意淡中古之畫細宻而精
微也至唐王潑墨輩略去筆墨畦疃乃發新意隨賦形
迹略加㸃染不待經營而神㑹天然自成一家矣宋李
唐得其不傳之妙為馬逺父子師及逺又出新意極簡
淡之趣號馬半邉今此幅得李唐法世人以肉眼觀之
無足取也若以道眼觀之則形不足而意有餘矣(西湖/志餘)
吴寛跋馬逺栁塘聚禽圖　栁塘水漫羣鳥翔集咫尺
中似來親人晉簡文帝云㑹心處不在逺其言妙矣(匏/翁)
(家藏/集)
馬逺鍾馗月下彈琴圖　古栢蒼鬱樹身屈曲如几馗
老坐其上撫琴一鬼自後聽之月影朦隴景界幽怪而
衣褶木紋俱作𨽻篆法筆筆竒古可異雖相沿為馬逺
或超出其上亦未可知鴛上玉水汪子題(珊瑚/網)
都穆馬逺山水跋　馬逺山水一幅絹畫溪水數折亦
有勢兩岸竹樹有烟雨態水禽四上有宣和天水小璽
疑後人加之者逺為南宋人故耳(鐵網/珊瑚)
六月二十四日赴鑑臺叔招出馬逺單條四幅俱楊妹
子題其一白玉蝶梅重重叠叠染湘黄此際春光已半
芳開處不禁風日暖亂飄晴雪㸃衣裳再題晴雪烘香
四字　其一著雪紅梅銖衣翠葢映朱顔未委何年入
帝關黙被畫工傳寫得至今猶似在衡山再題朱顔傅
粉四字　其一烟鎖紅梅夭桃艷杏豈相同紅潤姿容
冷淡中披拂輕烟何所似動人春色碧紗籠再題霞消
烟表四字　其一緑萼玉蝶渾如冷蝶宿花房擁抱檀
心憶舊香開到寒梢尤可愛此般必是漢宫妝再題層
叠氷綃四字後各有楊娃之章一小方印與余家所藏
妹子題馬逺楊葉竹枝二冊字畫差大然筆腕瘦嫩略
相似二冊楊葉題線撚依依緑金垂裊裊黄竹枝題雨
洗娟娟浄風吹細細香(項鼎鉉呼/桓日記)
王世貞馬逺山月彈琴圖詩　與君試彈三兩弦中有
流水仍髙山與君試聽山與水恍若泠泠合宫徴試問
此聲當屬誰道人指爪如金錐劃然一鳴天地白初月
無情為誰色丹青譜出無聲琴却借青眼成知音聲空
色空今已矣彼圖我歌皆幻耳(弇州/續集)
前人馬逺山月彈琴圖跋　馬河中畫筆意楚楚秀骨
天發不墮蹊徑所小恨者若孫䖍禮之于書耳此圖一
道人焚香鼓琴于山月清泉間尤自超絶孔炎王孫走
使二千里索余題鑒余方清齋謝客拈筆為作數語試
于夾池讀之此琴或能與衆山皆響也(同/上)
馬待詔三教圖卷
絲不如竹竹不如肉一等是聲各分題目黄鶯啼不足流
水和不足孔釋老𥅆兮抝直作曲咄西山隱人懐玉
嘗聞諸怪怪道人云徃年題三聖卷有曰五千言道徳
之祖六百函慧命之書而况于二百四十年之春秋如
天之至公而無私乎今此卷因書所記如右李皓
江文忠公贊馬逺三教圖有坐地立地笑倒在地之語
世傳以為噱今觀此畫瞿曇氏前行曳踵却顧而吾夫
子與柱下史比肩趨其後若猶有逺餘意惜世無江公
為作贊也泰定元年八月二十又六日金華黄潛書
近年吴興趙公子昂嘗自稱三教弟子惜此公已去世
不及題此卷虞集書
柱史惡周末之繁文則有剖斗折衡之意梵王子惡夫
溺于富貴者則有割愛獨清之心要之皆有激而然至
司㓂則不然慮其忘也則曰我愛其禮惧其凟也則曰
禮云禮云玉帛云乎哉今觀翛翛然遺世獨立與夫垂
拱者亦異矣夫至正癸夘嵗五月望日三山林世濟書
(珊瑚/網)
丁丑十二月上出畫冊一函凡二十六幅命講臣六人
分賦行所分者宣廟汀鷺一幅其三則馬逺馬麟山水
及䳺鶉也(于慎行穀城/山房筆麈)
于慎行應制題畫烟雨　蕭蕭一幅上秋氣滿楓林半
似隨風引全疑夾霧隂逺峯看處暝踈樹望來深筆底
烟雲色争知用作霖
前人應制題畫雪景　輕綃寒色動不是月華開鳥道
千巖逈江光一逕迴虚無分玉樹彷彿想瑶臺未擬歌
黄竹陽春遍九垓
前人應制題畫䳺鶉　渺彼榆枋翼丹青畫作真静眠
宫草日閒傍苑花春顧影驕金距逢塲上錦茵非同珠
樹鳥獨用羽毛真(穀城山/房集)
　(按于文定公集中三詩不書畫人姓名僅于筆麈中/見之又不分属逺麟父子故仍其舊)
熊明遇題馬逺觀梅圖詩　畫院曾聞馬逺名圖山畫
石最幽清華林屋角浮檀暈緑野闌邉㸃玉英疏影却
從寒月度暗香還自煖風生西湖岸上春光半處士堂
前照水明(緑雪/樓集)
馬逺鶴荒山水圖　評畫者謂逺多剰水殘山不過南
渡偏安風景耳又世稱馬一角乃此獨大幅淋漓滿志
瀑布從天而下洄旋曲澗波濤洶湧水紋作孫位筆法
亭臺竹樹間幽人掀髯吟眺山半立鶴昻然者所云鶴
荒也崇正丁丑為黄越石持來予以仇英南極呈祥圖
及宋板國策一部易之汪砢玉識(珊瑚/綱)
陳衎馬河中梨花圖跋　光寧朝李唐劉松年馬逺夏
珪為四大家如宋初之李范董郭逺尤有家學于山水
花卉翎毛人物皆變化古蹟自成一家至今五百年尚
私淑之不替焉右梨花一枝宛然日午令人有麗陽春
暮之思(大江草/堂集)
前人馬河中海錯題跋　海錯微物也而筆墨精潤逼
真若此古人㸃蠅畫扇皆可掇取亦若是乎觀者不待
徐陵蛤蜊啓而口饞矣(同/上)
馬逺在畫院中最知名余有紅梅一枝蒨艷如生楊妹
子題一詩于上字亦工按楊妹子者寧宗恭聖皇后之
妹書法類寧宗凡御府馬逺畫多令之題此幀李梅公
見而愛之擕去竟燬于火(孫承澤庚/子銷夏記)
張英在内直見馬逺畫松風水月圖只清古數筆而神
致完備為賦絶句　隔岸松欹古澗濵挂猿枝偃最風
神由來筆墨宜髙簡百頃風潭月一輪(存誠/堂集)
惲格馬逺花圃春烟　玉闌花岸泛鴛鴦緑滿空亭一
逕香栁外風來人不覺落花如雪過廻塘(南田/詩存)
馬逺鸂鶒圖小絹畫一幅水泉石壁有兩鸂鶒游蕩其
下前有二小鳥飛去畫法簡健識三字曰臣馬逺得之
兄元振(吴其貞/書畫記)
馬逺雪崖觀梅圖絹畫斗方氣色粲然如新一士子坐
草屋下望窓外梅花一人踏雪沽酒而來屋後有修竹
髙峯筆法工細清俊良可愛也識三字臣馬逺(同/上)
馬逺栁溪水閣圖絹畫斗方筆法髙簡得之叢睦坊汪
無方(同/上)
馬逺七十二侯圖絹畫冊一本毎冊副頁上楷書題識
筆稍弱是元人臨本其蟋蟀居壁繪一嬰兒以耳聽于
壁上雷息聲畫一雷公作睡狀此二圖有意外思致餘
則直寫其事耳乃龍灣黄氏收藏(同/上)
馬逺秋江垂釣圖絹畫斗方雖為水墨實效小李将軍
超妙入神作也觀于夏季逺(同/上)
馬逺危峯阻日圖絹畫一幅氣色尚佳惜其剥落太過
耳觀于仇斗垣(同/上)
馬逺天香月坂圖絹畫一幅上有宋髙宗題詠(同/上)
馬逺明月出海圖絹畫鏡面一頁一片海水浪中湧出
明月意思如真用筆清潔可愛(同/上)
馬逺宫苑乞巧圖小絹畫一幅髙不及二尺廣七八寸
畫宫中樓臺之景臺上乞巧女人身長半寸畫法工緻
氣韻渾厚效小李将軍為逺神品之畫識三字曰臣馬
逺(同/上)
馬逺竹鵲圖絹畫一幅雙鵲栖在枯槎上下有飛白兩
竹識二字曰馬逺(同/上)
馬逺蓮塘白鷺圖絹畫一大幅畫法沈着古雅識馬逺
二字得于紹興朱子容家(同/上)
馬逺老子圖絹畫一幅畫法髙簡意趣有餘在杭城覺
苑寺觀于張黄美吴肯仲二人手癸丑四月二日(同/上)
馬逺布袋和尚圖絹畫鏡面一頁氣色如新一胖僧将
布袋挂在杖上肩之露其腹咲傲觀天而行妙品上畫
馬逺瀟湘八景圖絹畫一卷髙約六七寸畫法清潤境
界髙簡為逺之妙作識二字曰馬逺巻後有鄭元等
十一人題咏前有董氏圖書項氏圖書(同/上)
　
　
　
　
　
　
　
　
　
　
　
　
　
　
　
　南宋院畫録卷七
欽定四庫全書
　南宋院畫録卷八
　　　　　　　　　　　　　　錢唐厲鶚撰
　　　馬麟
馬麟(一作/驎)逺子能世家學然不逮父逺愛其子多於已
畫上題麟字葢欲其章也(畫史/薈要)
馬麟為畫院祗候(陳善杭/州府志)
馬麟畫欵書臣馬麟　南望青山滿禁闈晚陪鴛鷺立
差池共愛朝來何處雪蓬萊宫裏拂松枝(髙宗/御書)　(珊瑚/網)
馬麟奕碁圖(同/上)
馬麟髙山流水圖絹本　人謂馬麟之畫不逮父猶夏
森之於珪也逺愛其子多於已畫上題作馬麟此幅則
為麟自欵作撫琴者於髙上流水間一松横偃如虬龍
蟠空筆意髙古奚必借重阿翁延譽耶平陽里不因人
熱者跋(同/上)
馬麟亭臺圖卷景分逺近水邉林際山陂多紅梅梅中
一亭亭後積草如栁臺前有池四俱圭方若田應有所
本也　後院深沈景物幽竒花名卉弄春柔翠華經嵗
無遊幸多少亭臺廢不修(髙宗/題)　(同/上)
　(按此詩見楊后宫詞麟寧宗時人當是楊后題凡時/非建炎紹興而云髙宗題者皆鑒者之誤也)
馬麟四梅晴雨雪月(豐道生華氏/真賞齋賦註)
馬麟山水圖毛舜臣書畫樓藏(無聲/詩)
乙巳三月八日至九苞堂主人出馬麟梅花四幅華亭
朱少司成物(快雪/堂集)
昔年于京師見馬麟畫槀如掌片者數十畨皆草草粗
筆略具林丘而老韻溢出正唐人㸃簇法也(六研齋/筆記)
馬麟山水四軸梅花并山茶五軸福禄夀圖羊圖(嚴氏/書畫)
(記/)
馬麟雞鳴茅屋圖清品一團夜色淡月蘆花妙極(畫法/年紀)
余有女誡一卷為馬麟畫相傳為寧宗書實楊妹子書
用御書之印耳此卷今在畿南士夫家(庚子銷/夏記)
宋馬麟西湖十景冊絹本元班恕齋𨽻書標目四大字
骨月停勻有夏承碑遺意明瞿宗吉楷書十景詩亦精
謹有法惜内缺兩峯揷漢一葉庚午六月江村銷夏漫
為補書遂成三十冊付之装池(江村銷/夏録)
馬麟皇都春色圖元傅若金詩云客居栖霞山自號栖
霞子平生好詩仍好畫詩興蒼茫畫圖裏昨日山中開
酒壺酒酣聽我說皇都坐間皇都好春色引至東家觀
古圖東家古圖長一匹數字猶題馬麟筆上有宋皇飛
帛之草書舞鳯囘鸞弄雲日(傳與礪/詩集)
傅若金題宋尚義所藏馬麟畫皇都春色圖後宋髙宗
皇帝以飛白書唐吏部侍郎韓愈早春詩一首其臣馬
麟以其意作皇都春色圖一卷進之今流傳人間為新
喻宋氏所葆藏余惟此圖合韓吏部詩宋君臣書畫為
三絶宋氏葆之宜也獨因是有感焉唐之都至汴宋已
墟南宋渡汴之都亦墟矣當是時君臣能無黍離之嘆
耶今距宋南渡又二百餘嵗宋故都之墟益可感矣而
書畫獨傳其流風猶可想見然國之所恃以見逺者有
大於此豈徒書畫之傳哉(傅與礪/文集)
王惲跋理宗題馬麟畫折枝木犀圖詩　花中神品趙
昌師又向臣麟見折枝不惜一天風露潤百杯樓晚要
新詩(秋澗/集)
袁桷題馬麟野芳佳木圖(上有理皇題/丙午嵗三字)重慶城頑翠木
圍陽羅堡畔野花稀卅年竟換人間世絃管西湖認落
暉(自注丙午至/乙亥恰卅年)　(清容居/士集)
薩天錫終南進士行和李五峯先生題馬麟畫鍾馗圖
　老日無光霹靂死玉殿啾啾叫隂鬼赤脚行天踏龍
尾偷得紅蓮出秋水終南進士髪指冠緑袍束帶烏鞾
寛赤口淋漓吞鬼肝銅聲剥剥秋風酸大鬼跳梁小鬼
哭豬龍飢嚼黄金屋至今怒氣猶未消髯㦸參差努雙
目(雁門/集)
鄭東題馬麟梅詩　龍樓鳯閣美人歌賞盡璚花碧玉
柯驛使去時渾浪折江南春色已無多(鄭氏聨/璧集)
陳基題馬麟梅詩　内家春色少人知玉蕊氷㽔看轉
宜說與宫中小兒女畫樓瓊琯莫輕吹(夷白/齋詩)
髙啓題馬麟夜景美人圖詩　燕睡簾前夜未深羅衣
應怯軟寒侵風傳漏板還堪數月混梨花不易尋翠館
紅樓還裊裊華燈繡闥正沈沈畫中一片春宵景寫出
幽人悵望心(青丘/集)
陸深題馬麟畫蘭詩　秋風九畹正離離畫裏相看一
兩枝欲寄所思無奈逺閒拈湘管對題詩(儼山/續集)
馬麟松下課經圖　馬麟馬逺子也繪事甚精巧嘗作
小幅人物花卉種種妙絶即逺亦當退讓此課書圖足
見其一斑矣紫芝山人俞和(寳繪/録)
馬麟蝶戲長春美人撲蝶圖合卷　宸翰分明轉化
機宫花委露蝶參差江南動植皆春意㸃染誰言
在一枝　澹妝小步出椒房回首薰風戲蜨雙香汗
未同花蕊露不須羅扇重揮揚　㑹稽朱瑾蛺蝶復
蛺蝶戀花還戀人戀花顔色似人好戀人那及花長
春回頭嵗月改漫與蝶相親新裁䊵扇尚在手飛裾
輕盈不動塵當時寫姿妙絶品見花想容尤逼真若凴
飛夢繞蒼梧可擬湘靈非洛神於戲徃事空歎息粉墨
浪傳人不識(闕/)
凌雲翰馬麟長春蛺蜨并楊太后撲蝶圖二小幅成一
卷　蝶駭花飛春事無扇羅又見内家姝昆蟲草木端
平畫不是豳風七月圖(柘軒/集)
明髙得暘題馬麟長春蛺蝶圖詩　何處香風送蝶來
長春小苑報花開太湖石畔䦨干角欲去先教掃緑苔
見花長是為花羞一度花開一度愁好在春風長管領
手中團扇不禁秋(節庵/集)
馬麟雪梅圖小絹畫一幅氣色如新梅花一枝清瘦伶
仃有不勝雪壓之状為妙品也上有楊妹子題五言絶
句一首有坤卦印此乃楊后印后即妹子姨也觀于方
公瓚家(吴其貞/書畫記)
馬麟梅溪泛棹圖絹畫一幅畫法清潤景趣簡略上有
楊妹子題詠(同/上)
馬麟畫湖圖大絹畫兩幅髙七尺廣三尺此圖原有四
幅向藏叢睦坊分為兩處此是寳叔㙮孤山二景也畫
法淋漓雲烟吞吐為平生第一(同/上)
馬麟秋塞晚晴圖絹畫一大幅畫法清潤曠逺上有理
宗題秋塞晚晴圖五字(同/上)
馬逺雪巖寒禽圖絹畫一貢有無名氏題曰蹍枝潛綴
粉並翅不禁寒(同/上)
馬賁以畫為宣和待詔至興祖亦以畫為紹興待詔其
二子公顯世榮又皆待詔於畫院世榮生逵與逺畫山
水人物花果禽鳥精妙稱為絶品逺待詔光寧兩朝院
中稱為獨步麟乃逺之子也馬氏之畫相傳數世其黙
契神㑹而若共成者豈他可及哉然麟不逮父而逺愛
之多以己畫得意者題作馬麟故麟聲亦張得為祗候
此幅麟自為者也若美人圖氣韻閒逸則若賈師古之
筆師古學伯時紹興畫院祗候宋學士謂二畫舊嘗在
宫掖其信然矣廬山陳繼(書畫/彚考)
蝶戲長春圖乃院中馬逺子名麟者所畫美人撲蝶圖
筆勢圓勁意非李伯時不能到皆絶品也舊時曽在宫
掖故其間有上兄永陽郡王及楊妹子之字題者專指
祐陵以為言恐未然也翰林學士宋濓題(同/上)
陳衎跋馬麐畫吸露蟾蜍　麟逺之子四世皆以畫知
遇右作蟾蜍露坐殘蓼中生氣若不可觸觀者始覺東
方朔之賦未為工矣(大江草/堂集)
宋馬麟蝶戲長春袖卷紙本髙五寸餘連跋長四尺五
寸設色月季花一枝彩蝶迴旋其上右方楷書蝶戲長
春四字左方馬麟二字細楷書
蝶戀花枝乆親王墨未乾春光常在畫不似舊時看
停扇觀飛蝶徐行似惜春芳容雖入畫終不犯沙塵
河東張愚
美質竒葩足並稱聨翩蛺蝶不勝情若教飛入湘花裏
非是娥皇即女英　麟溪八十翁題于武林寓舍(金/華)印
(雲山/深處)印
春日花開御苑西芳叢曾許蝶雙棲畫圖寫出東風意留
得君王彩筆題暖步昭陽東殿頭翠衣䊵扇最風流夢中
曾識羊車路笑逐飛飛蛺蝶遊　㑹稽楊維賢(思之/齋印)
熙熙春暖日初長内苑名葩簇艷妝何處飛來雙粉蝶
翩然花上戲春光　翩翩蛺蝶忽交飛䊵扇停揮蝶不
疑嫌素祇緣傳吮墨内庭淑徳後人知　北山樵者
花開上苑得長春天近能沾雨露新蛺蝶相随雙戀戀
愛渠顔色往來頻　深宫新試薄羅衣獨立瑶階扇不
揮細看無知兩蛺蝶春來猶自得雙飛　古虞俞常
(時中/之印)
蜨戲花開淑景長侍臣染翰豈尋常誰知事去人猶嘆
不似梧桐集鳯凰　宣和花月樂當年玉貌多于彩筆
傳何似漢宫辭輦者温温令徳照青編　錢唐皇甫暕
(以上江村/消夏録)
髙士竒題馬麟蝶戲長春圖調寄華胥詞　雙雙飛蝶
灼灼穠花寫成矮卷舊紙澄心題名細字傳書院别有
書格簪花賸一行柔翰梅雨惺忪踞牀長日堪遣　聞
說深閨掩鰕須綺窓閒玩粉痕脂印依稀餘香可辨葉
子泥金消夜鳯衾慵展留與人閒幾囘看罷增歎(竹窓/詞)
厲鶚題馬佩兮所藏馬麟摹黄荃春波鸂鶒圖　江南
别岸風蘭宻鴛頸文禽水中出迴眸不異錦城春内家
最賞臣麟筆浮沈一對常相見漢宫應有專房燕可憐
未得辟寒金夜夜羇此怨秋扇(樊榭山/房集)
　　　白良玉(無畫跡/可考)
白良玉錢唐人工畫道釋鬼神寧宗朝畫院待詔(圖繪/寳鑑)
　　　孫覺
孫覺善水墨白描毛女筆力細巧寳慶年畫院待詔(圖/繪)
(寳/鑑)
孫覺畫之傳世者撲蝶侍女圖一香紈侍女圖一詩女
圖三(繪事/備考)
　　　戚仲
戚仲畫院祇候畫山水平逺頗工於常畫常於畫上反
手題其姓名(畫繼/補遺)
　　　魯宗貴
魯宗貴錢唐人工花竹鳥獸窠石尤長寫生雞雛鴨黄
最有生意紹定間待詔出入楊駙馬家(畫史/㑹要)
魯宗貴妙于用筆意趣有餘非特㸃染之工(顧炳/畫譜)
魯宗貴畫之傳世者金葵翠羽圖一竹枝山鷓圖二梨
花白鷰圖二酴醿香夢圖一玉茗圖三海紅圖三鷺鶿
圖二鵪鶉圖二山雞圖四竹雞圖一鬭雞圖二松鳬圖
二鬭鴨圖二乳鴨圖三(繪事/備考)
魯宗貴黄鶯海棠圖絹本　紹定魯待詔善畫花鳥窠
石描染極佳是幅正所長(珊瑚/網)
　　　陳宗訓
陳宗訓杭人師蘇漢臣描染未佳人呼為鐵陳紹定畫
院待詔(畫史/㑹要)
陳宗訓善作三友圖(畫梅/全譜)
　　　俞珙
俞珙錢唐人師梁楷人物山水布景著色逼真筆法差
弱紹定待詔(畫史/㑹要)
俞珙畫之傳世者載酒尋山圖二(繪事/備考)
　　　胡彦龍
胡彦龍儀真人善畫人物天神寒林水石窠木紹定間
苖安撫薦入朝為畫院待詔(圖繪/寳鑑)
胡彦龍描法用大落墨自成一家(畫史/會要)
胡彦龍畫之傳世者摩醯首羅天王像一北方毘沙門
天王像一摩利攴天菩薩像一諾矩羅尊者像一菩提
逹摩像一授㙮天王像一藥义神将像一天龍神鬼像
四散花神像二僧伽像二棲禪圖一煉丹圖一修竹圖
一竹石圖三窠石圖二怪石圖一(繪事/備考)
　　　史顯祖
史顯祖杭人工人物仕女青緑山水端平間畫院待詔
(畫史/㑹要)
史顯祖南屏秋色圖絹畫斗方一頁沈着古雅(吴其貞/書畫記)
史顯祖畫之傳世者踏雪尋梅圖一醉仙畫一舉杯邀
月圖一山居圖二陸羽品泉圖一鬬茶圖五香山九老
圖一(繪事/備考)
　　　吴俊臣
吴俊臣江南人淳祐間畫院待詔善人物山水多作雪
景師朱銳(圖繪/寳鑑)
吴俊臣畫之傳世者李愬雪夜度吴房圖一(繪事/備考)
　　　李徳茂
李徳茂畫之傳世者靈鵲圖二鵹黄圖一白鷴圖一啄
木圖二白鷹圖二黒鷹圖四俊鶻圖二佳鷂圖一(繪事/備攷)
李徳茂迪之後善畫花禽鷹鶻野景不逮其父淳祐畫
院待詔(圖繪/寳鑑)
　　　孫必逹(無畫跡/可考)
孫必逹錢唐人善畫道釋鬼神師蘇漢臣淳祐間待詔
(畫史/㑹要)
　　　顧興裔(無畫跡/可考)
顧興裔錢唐人專師馬和之筆法設色俱不逮淳祐待
詔(畫史/㑹要)
　　　張仲
張仲工畫花禽筆法可並林椿寳祐年待詔亦善人物
山水(圖繪/寳鑑)
張仲畫之傳世者紺珠蓮交頸鴛鴦圖一(繪事/備考)
王阮亭題文姬歸漢圖詩(自注南渡祇/侯司張某畫)大漠茫茫沙草枯天
蓋四野如穹廬隂山秋髙雪片麤朔風中人金僕􁛦髙飛鴘
轉追韓盧前行一馬建隼旟後有數馬鳴相呼尾鬛蝟縮慘
不舒馬蹄流血冰裂膚蕃兒漢兒手口瘏相顧不能鼓嚨
胡文姬玉面貂䄡䄖聳肩顰黛愁不娱越燕向日思南
徂君獨何為苦嗟吁兠離窈停非故都魂消影絶悲兩
雛歸來為公寫遺書名在列女丹青俱老瞞睨鼎目睢
盱破壁牽后如収孥獨能千金歸蔡姝吁嗟髙義今已
無(漁洋/續集)
　(按南宋院人祗候無姓張者只張浹張仲張茂三人/俱待詔也聊附于此)
　　　崔友諒
崔友諒金陵人寳祐年馬光祖薦補院待詔多作大幅
雪景及小簇子(圖繪/寳鑑)
崔友諒畫之傳世者春山圖四雪景圖十(繪事/備考)
　　　馬永忠(無畫跡/可考)
馬永忠錢唐人寳祐待詔師李嵩嵩多令代作(畫史/㑹要)
　　　陳清波
陳清波錢唐人多作西湖全景兼工鍾馗三教寳祐待
詔(畫史/㑹要)
陳清波多作西湖全景為大幅叙致典雅筆墨嫣潤有
求其方冊者則以七圖畀之畫之傳世者斷橋殘雪圖
三三潭映月圖一雷峯夕照圖一曲院荷風圖一蘓堤
春曉圖二南屏晚鐘圖二石屋烟霞圖二勾漏丹砂圖
一函闗遇真圖二鍾馗圖四桃源問渡圖一詩僧圖二
拈花微笑圖一醉僧圖二貝葉注經圖一杯渡圖一南
澗授衣圖一禪定圖五巖谷栖真圖一(繪事/備考)
　　　范安仁
范安仁錢唐人寳祐待詔善畫魚俗呼范獺子(一作/癩子)
(畫史/㑹要)
宋人范安仁魚一片形肖生動水藻亦佳予見范魚前
後凡五片佳並(東圖/元覽)
　　　陳可乆
陳可乆寳祐待詔工畫魚四時花木師徐熈上花下魚
筆力尚淺用色鮮明(畫史/㑹要)
陳可乆畫之傳世者晴原花栁圖一槐䕃清池圖一秋
山桂樹圖二松栢嵗寒圖二嵗寒三友圖二桃花戲魚
圖三芙蓉遊魚圖二栁絲魚影圖一遊魚圖十二(繪事/備攷)
　　　陳珏(子琳/附見)
陳珏錢唐人字桂巖工人物著色山水寳祐待詔(畫史/備攷)
陳琳字仲美珏次子善山水人物花鳥無不臻妙見畫
臨摹咄咄逼真葢得趙魏公相與講明多所資益故畫
不俗論者謂南渡以來無此手也(圖繪/寳鑑)
陳珏觀瀑圖錢唐陳桂巖寳祐年待詔善著色山水人
物如此圖(珊瑚/網)
陳琳畫之傳世者髙士圖三㑹仙圖一畫眉圖一鶺鴒
圖一松鳬圖二紅樹圖一麗春圖一(繪事/備考)
陳仲美仿夏圭竹岸漁翁圖(珊瑚/網)
陳趙合作水鳬小景跋　大徳五年辛丑秋仲仲美仿
子昻學士於餘英松雪齋霜晴碧溪作此如活使崔艾
復生當讓出一頭地修飾潤色子昻有焉昔人有以千
金換能言鴨者此雖不能言亦非千金不輕與是夕除
夕題於躬行齋南陽仇逺(同/上)
又仇逺題陳趙合作水鳬小景詩　良工苦思可心降
底事文禽不解雙欲采芳華波浪濶芙蓉朶朶隔秋江
(同/上)
楊載題應中父所藏陳仲美山水小景詩　層巒叠嶂
倚晴空松桂相連秀色同下有幽人茒屋在浩歌宜屬
紫芝翁(楊仲/𢎞集)
明釋守仁題陳仲美畫詩　仙山髙五臺縹緲出蓬萊
梵苑金沙布春湖玉鏡開乗舟無李郭入社有宗雷擬
借松風屋焚香掃緑苔(夢觀/集)
張雨題陳琳摹董源漁樂圖詩　小筆誰臨北苑圖蘭
亭玉枕最難摹連峯秀樹(闕/)　　　　荒雲逺欲無泊
向小孤緣愛石望從春草别名湖(闕/)　　　如相借暫
卸南風十幅蒲(句曲外/史集)
倪瓚題陳仲美畫次張貞居韻　杜老茅堂倚石根徃
來西瀼與東屯一庭秋雨青苔色自起鈎簾盡緑尊
斜日西風吹鬢絲披圖弄翰學兒嬉釣竿拂著珊瑚樹
張祐題詩我所師(清閟/閣集)
李宗表陳仲美山水詩　山中古樹色冥冥茒屋斜連
薜荔青昨日雲深貪採藥野猿偷誦太元經(草閣/集)
張羽題陳仲美夏木圖詩　董元夏木不復見俗本紛
紛何足觀陳郎筆力能扛鼎寫此千章生晝寒隂森似
有神靈㑹偃蹇直作蛟螭盤天雞曉鳴清籟發木客夜
渡雲旗翻林下文人行杖藜石根葉落失舊蹊孤童襆
被向誰宿山風蕭蕭日薄西商巖紫芝自可食武陵桃
花原易迷人間澒洞不可處莫畏虎嘯并猿啼(静居/集)
蒋廷錫題陳仲美筍竹乳雀圖詩　古人寫意不寫形
後人見畫如見真花竹翎毛小技耳此中妙理難遄臻
鳴鳩乳燕寒不起玉堂素壁掛好春兩枝緑竹抱粉節
兩枝髙笋干青雲霜籜斑斕半落地仰昻一雀閒且馴
雛兒引領顧其母舒張雙足行逡循老雀授意聳而立
雀雛接食翅轉伸誰其畫者陳仲美傳是至正能詩人
以畫作詩詩細膩以詩作畫畫入神至今三百有餘載
粉光墨氣常如新嗟余亦好弄顔色無奈見與兒童親
安知此種本天趣發揚英妙含精勻願借壁根卧三日
芒角洗我胸中塵(江左十五/子詩選)
　　　朱玉
朱玉杭人號栁林朱善畫天神雷部兵将寳祐待詔(畫/史)
(㑹/要)
朱玉畫之傳世者凌霄四帥圖四翊聖真君像一北帝
從官圖(繪事/備考)
　　　白用和(無畫跡/可考)
白用和良玉子寳祐年畫院待詔(圖繪/寳鑑)
　　　宋汝志(無畫跡/可考)
宋汝志錢唐人景定間畫院待詔歸附後為開元宫道
士號碧雲善人物山水花鳥師觀(圖繪/寳鑑)
　　　毛允昇
毛允昇益之子能世家學景定年畫院待詔(圖繪/寳鑑)
元人唐肅題毛允昇畫薔薇詩　色是昭陽第一人鏤
金衣薄不勝春毛生能畫非延夀不得黄金也逼真(丹/巖)
(集/)
　　　侯守中
侯守中畫花竹翎毛韻致嫣潤景定畫院待詔(繪事/備考)
畫之傳世者白鳩圖一翠雀圖一文禽圖一(同/上)
　　　曹正國(無畫跡/可考)
曹正國字良有善畫佛像天神描法入格景定年待詔
(圖繪/寳鑑)
　　　王華(無畫跡/可考)
王華景定間畫院待詔工花鳥(圖繪/寳鑑)
　　　方椿年(無畫跡/可考)
方椿年錢唐人工人物釋道山水神仙故實紹定待詔
景定陞祇候(畫史/㑹要)
　　　豐興祖
豐(一作/曽)興祖錢唐人工畫人物山水界畫花鳥師李嵩
景定待詔(畫史/㑹要)
豐興祖畫之傳世者照殿紅山茶圖二鵁鶄圖一正宫
粉山茶圖二㑹禽圖二鎮淮南芍藥圖一(繪事/備考)
　　　錢光甫
錢光甫(一作/普)杭人專科畫魚帶景精妙如活景定間待
詔(陳善杭/州府志)
錢光甫字隱之仁和人善畫小景精妙流動令人眈玩
景定間待詔(沈朝宣仁/和縣志)
錢光甫畫之傳世者桃花流水鱖魚圖二唼藻魚圖四
(繪事/備考)
　　　徐道廣
徐道廣號古巖杭人花鳥師樓觀景定待詔(畫史/㑹要)
徐道廣畫之傳世者華清宫圖一(繪事/備考)
　　　謝昇(無畫跡/可考)
謝昇杭人工花竹仕女景定年待詔(畫史/㑹要)
謝昇字東輝仁和人景定待詔(仁和/縣志)
　　　顧師顔
顧師顔杭人師李嵩畫道釋人物景定待詔(畫史/㑹要)
顧師顔畫之傳世者龍步鸞音佛像一佛鋪圖一日月
珠幢佛像一繡佛圖二如意輪菩薩像一維摩像一不
空罥索菩薩像一(繪事/備考)
俞行之題顧師顔畫西湖二首　西湖湖上可憐春烟
栁風花最惱人羅袖淚乾無好思畫船歌舞為誰新
秋來碧草湛平湖荷葉菱花取次枯惟有斷堤殘栁樹
淡烟猶鎖亂啼烏(列朝/詩集)
　　　朱懐瑾
朱懐瑾錢唐人寳祐待詔景定時為福王府使臣咸淳
賜金帶工人物山水樹木窠石多畫雪景筆法用墨師
夏珪謹守規矩不敢肆筆(陳善杭/州府志)
朱懐瑾畫之傳世者林樹初霜圖一寒花待雪圖一響
泉圖一窠石圖二(繪事/備考)
　　　王輝(子用/之附)
王輝錢唐人理宗朝畫院祇候工人物山水釋道與李
嵩同家間用左手人目為左手王(西湖/志餘)
王用之輝子畫道釋人物(圖繪/寳鑑)
王用之畫之傳者者佛㑹圖二列真圖一(繪事/備考)
　　　樓觀
樓觀錢唐人工花鳥人物山水學馬逺咸淳祇候(畫史/㑹要)
樓觀霽雪行旅圖能品用小斧劈樹枝草上俱用粉作
雪(畫法/年紀)
樓觀映月梅花圖方絹本著色梅花如雪明月懸枝清
光一輪恍如特照欵書臣樓觀細字書梅枝隙處右角
上黔寧王子子孫孫永保之白文印　芳意饒呈瑞寒
光助照人理宗對題方絹本御書之寳(珊瑚/網)
　　　李永年(無畫跡/可考)
李永年嵩之姪世其家學咸淳畫院祇候(圖繪/寳鑑)
　　　李權(無畫跡/可考)
李權(一作/瓘)錢唐人工山水人物師梁楷咸淳年畫院祇
候(圖繪/寳鑑)
　　　梁松(以下三人無/時代可考)
梁松隸畫院師賈師古描寫飄逸青過於藍(圖繪/寳鑑)
　　　朱紹宗
朱紹宗工人物猫犬花禽描染精䆳逺過流輩隸籍畫
院(圖繪/寳鑑)
朱紹宗𨽻籍院中當補祇候而恬退不仕日作墨戲數
幅以為酒資同列有供御筆輒攜酒就商焉(繪事/備考)
畫之傳世者梁武帝寳誌公論法圖一摹蕭翼賺蘭亭
圖一薄荷醉貓圖二蓮沼文禽圖一乳貓圖二栀子禽
雀圖一獵犬圖一(同/上)
　　　李永
畫家有兩李營丘北宋李成人皆知之南宋李永亦稱
營丘知之者殊少王穉登云李營丘以山水擅名為宋
畫院第一謂永也(居易/録)
李永桃花三兔圖絹本設色髙八寸餘濶二尺五寸前
有天厯之寳下有隴西郡記清白傳家等印欵書營丘
李永蠅頭小楷書圖左角下
營丘深得忘歸趣直向崔徐妙處參三窟為謀太狂狡
思量夷甫漫清談明昌乙夘正月二十六日盤溪隱士
題
宫花䔩䔩宫庭暮東風蝴蝶飛無數褐衣老頴眼迷離
獨卧花隂戲雙兔　八月燕山沙草枯栁林鷹犬醉相
呼明昌天厯須臾事空對桃花看畫圖海雪居士題
(楊/基)印
春入輕風緑尚班班雛相倚思安閒畫師想亦便丘壑
寫出長林豐草間抑菴　(王/直)印
絶憐雌兔眼迷離芳草春眠對兩兒誰道姮娥曾作伴
廣寒孤宿已多時槎軒　(髙季/迪印)
玉杵無聲桂宫冷老蟾夜泣餘孤影元霜不自蛻塵胎
一墮白雲雙目烱　龍沙廢苑草如烟故物金元二百
年令人追憶當時事雙兔花隂傍母眠東山樵者
不從東郭困韓盧亦任田中笑守株千載獨傳毛頴傳
常留姓字與人呼　李營丘筆力絶髙而寫生更少觀
尺素間具見動植之態宜前賢之樂為題詠也展玩乆
之率爾續貂庶得附驥云長洲張鳳翼
玉兔将雛下廣寒畫師名手借豪端姮娥杵就長生藥
乞與人間一兩丸　李營丘以畫山水擅名為宋畫院
第一出其餘技時寫生便覺風神髙逸非李迪諸人所
得齊驅也前代名流篇詠奕奕故知真賞之士不妄許
可太原王穉登(書畫/彚考)
　
　
　
　
　
　
　
　
　
　
　
　
　
　南宋院畫録卷八
