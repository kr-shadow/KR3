#+TITLE: 元城語錄解-宋-馬永卿
#+DATE: 2016-06-11 12:23:37
#+SOURCE: github.com/kanripo/KR3j0102 master 3123b268                
欽定四庫全書　　　　　子部十
　元城語録　　　　　　　雜家類三雜(説之屬/)
　　提要
　　　　(臣/)等謹案元城語録三卷宋馬永卿編永卿
　　　　字大年揚州人流寓鉛山據廣信府志知其
　　　　嘗登大觀三年進士據所作嬾真子知嘗官
　　　　江都丞浙川令夏縣令又稱嘗官闗中則不
　　　　知何官矣徽宗初劉安世與蘇軾同北歸大
　　　　觀中寄居永城永卿方為主簿受學于安世
　　　　因撰集其語為此書安世之學出于司馬光
　　　　故多有光之遺說惟光有疑孟而安世則篤
　　　　信之亦足見君子之交不為茍同矣其中藝
　　　　祖製薫籠一事周必大玉堂雜記謂其以元
　　　　豐後之官制加之藝祖之時失於附㑹然安
　　　　世非妄語者或記憶偶未確耳李心傳道命
　　　　録又論其記程子諫折栁事為虛謂程子除
　　　　說書在三月四月二日方再具辭免四月上
　　　　旬非發生之時云云然四月上旬與三月相
　　　　去㡬何執此以斷必無方春萬物發生不可
　　　　戕折之語則强辨非正理矣安世風裁嶽嶽
　　　　氣節震動天下朱子作名臣言行録於王安
　　　　石吕恵卿皆有所節取乃獨不録安世董復
　　　　亨繁露園集有是書序曰朱文公名臣言行
　　　　録不載先生殊不可解及閲宋史然後知文
　　　　公所以不録先生者大都有三盖先生嘗上
　　　　疏論程正叔且與蘇文忠交好又好談禪文
　　　　公左袒正叔不與文忠至禪則又心薄力拒
　　　　者以故不録其說不為無因是亦識微之論
　　　　然道命録備載孔平仲諸人彈論程子疏議
　　　　以示譏貶獨不載安世之疏不過於孔平仲
　　　　條下附論其不知伊川而已盖亦知安世之
　　　　人品世所共信不可動搖未敢醜詆之也近
　　　　時有安邱劉源渌者作冷語三卷掇拾伊洛
　　　　之糟粕乃以衛道為名肆言排擊指安世為
　　　　邪人謂其罪甚于章惇邢恕豈非但有朋黨
　　　　之見絶無是非之心者歟要之安世心事如
　　　　青天白日非源渌一人所能障蔽衆目也行
　　　　録一卷明崔銑所續編大名兵備副使于文
　　　　熙又補綴其文舊本附語録之末今亦並存
　　　　之庶讀者知安世之行益知證安世之言焉
　　　　至語録之中時有似涉于禪者此在程門髙
　　　　弟游楊吕謝之徒朱子亦譏其有此弊是不
　　　　必獨為安世責亦不必更為安世諱矣乾隆
　　　　四十三年七月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
劉元城語録解原序
余觀馬永卿所著元城先生語録嗚呼前輩不復見矣
使余讀之至於三歎息也余考先生所學所論皆自不
妄語中来其論時事論經史皆考訂是非别白長短不
詭隨不雷同不欺於心而終之以慎重此皆不妄語之
功也司馬温公心法先生其得之矣紹興丙子八月范
陽張九成序
僕家髙郵少從外家張氏諸舅學問五舅氏諱樅字聖
作七舅氏諱桐字茂實九舅氏諱楫字濟川大觀三年
冬將赴亳州永城縣主簿七舅氏戒僕曰永城有寄居
劉待制者汝知之乎僕謝不知舅氏因為言先生出處
起居之詳且曰汝到任可以書求教僕到任之次日因
上謁三日以書求教先生曰若果不鄙幸時見過僕因
三兩日一造門後數月先生以僕為可教意亦自喜嘗
曰某在謫籍少人過從賢者少年初仕宦肯来相從願
他日無負此言是時先生寓于縣之回車院年六十三
四容貌堂堂精神言語雄偉闓爽每見客無寒暑無早
晏必冠帶而出雖談論踰時體無欹側肩背聳直身不
少動至手足亦不移噫可畏人也僕從之學凡一年有
餘後先生居南京僕往来數見之退必疏其語今已二
十六年矣僕既不能卓然自立行其所學以追前輩已
負先生之託矣若又不能追録先生之言使之泯絶則
僕之罪大僕懐此志久矣獨以奔走因循欲作復止比
因竊録祠廩晨昏之暇輒追録之以傳子孫葢以僕聲
名之微不能使他人之必傳也先生元城人諱安世字
器之事在國史紹興五年正月朢日維揚馬永卿大年
序
欽定四庫全書
　元城語錄解卷上　　　　宋　馬永卿　編
　　　　　　　　　　　　明　王崇慶　解
僕初見先生先生問僕鄉里且曰王鞏安否僕對曰王
學士安樂來赴任時嘗往别之後兩日知縣詹承議輔
語僕曰適見劉待制云新主簿可教因問何以得之公
曰後生不稱前輩表徳此為得體又曰此公極慎許可
吾友一見已蒙稱道此可重也王學士字定國從先生
學居於高郵(解曰此馬永卿受教元城之始今夫前輩/表徳稱不稱顧何足怪而元城取焉葢其)
(一念忠厚之發終身徳業之地於是乎在不但為得體/而已嗚呼彼有童心未除客氣未降而方傲視尊長抗)
(禮父兄甚者從而毁焉/謂永卿之罪人非與)
僕見後三日僕獻書求教先生再讀之似有喜色且以
言見謝僕因問立身仕宦之道先生問余家属畢曰賢
俸禄薄當量入以為出僕復問請益先生曰漢書云吏
道以法令為師有暇可看條貫又曰不獨可以治人亦
可以保身僕歸檢漢書前語出薛宣傳先生之意以僕
初出塲屋行已㦯犯法且為吏所欺故有此言(解曰此/元城不)
(得已而從俗不得已而以吏教人者也今夫吏道以法/令為師固也不曰儒道以六經為師也乎不曰儒道以)
(仁義為師也乎是故聞有積不善而罹殃者矣未聞躬/行仁義而犯法者也聞有不理繩墨而失身者矣未有)
(潛心聖經而得非報者也乃以吏道倡如吾儒六經仁/義何故愚嘗以為六經仁義不獨可以治人亦可以保)
(身故知元城不行已而從/俗者也讀者尚勿以為迂)
先生問僕舊治甚經僕對治書先生曰今之書乃漢所
謂尚書若復求孔子所定之書今不見矣僕聞其言色
駭先生曰漢承秦火之後諸儒各以所學談經或得㦯
失然各自名家自濟南伏生以降不獨一人就其中取
之獨孔安國古文尚書尤勝諸家則今之尚書是也僕
曰其畧何如可得聞乎先生曰止如曰若稽古字徃徃
不同不知近日士人如何解僕因舉新經以對先生曰
此非金陵説乎非但金陵之説非而孔氏之説亦非也
因令取注尚書以手指語僕曰自此作堯典以尚書序
也舊典他序同在一處孔氏移於諸篇之首又指堯典
曰以下語僕曰此兩字乃篇題也其下當為粤若稽古
粤若發語之辭也稽考也言史氏考古有此事也今孔
氏以若為順古道而行之非也然此事賢卒未能解可
取前漢儒林傳藝文志熟讀之則可見矣僕後數日再
見且曰堯典之說果如先生之言因曰儒林傳云孔氏
有古文尚書孔安國以今文字讀之因以起其家竊恐
今之尚書非古文也先生笑曰是也古文尚書乃科斗
科斗變為大篆大篆變為小篆小篆變為𨽻書所謂今
文字乃漢之𨽻書也故尚書序云為𨽻古定其去科斗
逺矣僕又曰粤若者則所謂越若來三月是也所謂稽
古者則所謂惟稽古是也先生曰然今按藝文志注曰
秦延君説曰若稽古二三萬言則是曰若稽古當作四
字一句也今乃以堯典曰為一句若稽古帝堯為一句
非也秦㳟字延君信都人也見儒林傳(解曰此元城教/永卿讀書之大)
(畧也大段去古旣逺則文必以漸而變義必因人而更/惟二帝三王之大經大法今載諸典謨訓誥者固皆定)
(而可考也是故書以道政事然帝王之道心法既同則/亦不可以形迹泥矣此在窮經者變通如何耳是故以)
(堯舜之揖讓其道未有増焉以湯武之放伐其道未有/損焉分定故也若乃科斗篆𨽻之説蓋評經之書法云)
(耳非論經/之道也)
先生因言及王荆公學問先生曰金陵亦非常人其操
行與老先生畧同先生呼温公則曰老先生呼荆公則
曰金陵其質朴儉素終身好學不以官職為意是所同
也但學有邪正各欲行其所學爾而諸人輒溢惡此人
主所以不信與夫天下之士至今疑之以其言不公故
愈毁之而愈不信也嘗記漢時大臣於人主之前説人
短長各以其實如朱雲是其一也僕退而檢朱雲傳華
隂守丞嘉封事薦朱雲為御史大夫下其事問公卿衡
對以為雲素好勇數犯法亡命受易頗有師道僕後見
先生因舉此言先生曰是矣凡人有善有惡故人有毁
有譽若不稱其善而併以為惡而毁之則人必不信有
是惡矣故攻金陵者只宜言其學乖僻用之必亂天下
則人主必信若以為以財利結人主如桑𢎞羊禁人言
以固位如李林甫姦邪如盧杞大佞如王莽則人不信
矣葢以其人素有徳行而天下之人素尊之而人主夷
考之無是事則與夫毁之之言亦不信矣此進言者之
大戒(解曰元城論荆公所以尊温公也其實温公荆公/何可同也然曰畧同則已得之矣其曰質朴儉素)
(終身好學不以官職為意自當時觀之二公若有同者/矣不知二公所學之誠與否其亦同乎未也今即一事)
(則亦有足徵者是故蓬頭垢面非人情矣質朴儉素者/固如是乎居家爭墩當時之輿評者然也不以官職為)
(意者固如是與則知金陵之與温公名雖畧同而心實/相懸絶此則誠與不誠之間不可不察也然其博學多)
(才宜亦有不可毁者而人乃往往毁焉則其執拗/有以取之愚故曰元城論荆公所以尊温公也)
先生問僕曰世之所以罪金陵者何也僕以新法對先
生曰此但一事耳其為大害不在是也且論新法多成
周之法且五帝之法尚不同而金陵乃以成周之法行
於本朝何哉且祖宗所以不多為法令者正恐官吏縁
此以撓民也正如莊子言剖斗折衡則民不爭使天下
人皆如莊周自可不爭使天下吏人皆如臨川可以不
要人錢也僕曰所謂大害何也先生曰正在僥倖路開
耳譬如一大室中聚天下珍寶只有一門門前有一正
路甚廣大然極迂逺難到若非其人輒趨此路者必有
人約迴之然此室又有數小邪路可到有數小門可入
自古聖君賢臣相與同心極力閉此門若有由邪路来
者則拒之使不得入或時放一兩人入亦不至甚害也
若乃廣開此路大開此門則人乗此徑路而入自此門
一開之後不復可閉何況有人於室中招之乎嘉祐之
末天下之弊在於舒緩金陵欲行新法恐州縣慢易因
擢用新進少年而僥倖之路從此遂啟又敎人主作福
作威之術故有不次用人至於特旨御前處分金字牌
子一時指揮之類紛紛而出以為賞罰人主之柄且此
柄自持可也若其勢必為姦臣所竊則賞罰綱紀大壞
天下欲不亂得乎(解曰元城論金陵引用新進輕變紀/綱其言至當無復可議則夫金陵得)
(罪當世者可知矣然曰敎人主作威作福之術則似少/碍何則威福人主之大權夫何可一日無而亦曰敎之)
(云乎然其加一術字則猶有可諉者洪範曰惟辟作威/惟辟作福謂政在人主也又曰臣無有作威作福謂權)
(不可下移也金陵乃敎之以術則戾夫道而咈/人性者多矣此元城譏之以為大害者非過也)
先生尋常亦談釋氏每曰孔子佛之言相為終始孔子
之言毋意毋必毋固毋我佛之言曰無我無人無衆生
無壽者其言次第若出一人但孔子以三綱五常為道
以治生靈為心故於色色空空之説微開其端欲令人
自得耳且孔子之心佛心是也假天下無三綱五常之
道則禍亂大作人將無噍類豈佛之心乎譬如州縣長
官不事事而郡縣大亂乃復禮佛誦經閉門坐禪以為
學佛可乎故儒釋道神四者其心皆一但門庭施設不
同爾先生曰古今大儒因著論毁佛法者蓋有説也且
彼尾重則此首輕今為儒弟子宜各主其敎使之無過
於重而已且三敎猶鼎足獨令一足大可乎則鼎必覆
矣且所謂佛法者果何物也凡可以言者皆有為法也
謂之有為法則有成有敗然萬物之理盛極必壞故佛
法太盛則不獨為吾儒病亦為佛法之大禍也彼世之
小儒不知此理見前輩或毁佛法亦從而詆之以謂佛
法皆無足采非也芻蕘之言聖人擇焉且佛法豈不及
於芻蕘之言乎而聖人堯舜周孔也彼乃自視以為過
於堯舜周孔此又好大之病也與溺佛而至佞佛同科
(解曰此一段恐是元城先生誠之未化處不然則永卿/附會他人之言失其真耳愚不敢曲為之避巧為之諱)
(亦吾儒所同然乎今夫道一而已矣佛氏見之謂之寂/滅老氏見之謂之虚無則是以道為二也二之者是為)
(非道夫非道則亦不可道矣今觀其言孔子佛之言相/為終始不知所謂相為終始者何如又曰其言次第若)
(出一人夫門人記孔子所謂意必固我者人之私也而/夫子則舉無是矣非夢幻泡影之謂也彼佛之無我無)
(人云者則謂萬法皆空矣夫惟其然是以絶妻子離人/為䘮耳目大亂之道也相去逺矣比而同之無乃過乎)
(且曰儒釋道神其心皆一豈有其心既一而其道獨異/者乎又曰但門庭施設不同夫既曰施設不同又豈有)
(體段獨同者乎嗚呼率天下之人參異同之變/害天理之正必自斯言始矣愚不可以不論)
先生因言及東坡先生曰士大夫只看立朝大節如何
若大節一虧則雖有細行不足贖也東坡立朝大節極
可觀才意髙廣惟已之是信在元豐則不容於元豐人
欲殺之在元祐則雖與老先生議論亦有不合處非隨
時上下人也僕又問東坡稱先生喜談禪何也先生曰
非也北歸時與東坡同途極欵曲故暇日多談禪某嘗
患士大夫多以此事為戲且此事乃佛究竟之法豈可
戲以為一笑之資乎此亦冝戒(解曰夫永卿之詳不可/考然觀其以東坡稱先)
(生喜談禪為問則其微意亦自可窺矣而元城方且目/為究竟又曰此亦宜戒吾不圗元城師仲尼而何以有)
(此也雖然是或一道也夫常情必有所見而後心有定/必心有所定而後心無累彼佛之道謂萬法皆空則夫)
(汲汲於富貴戚戚於貧賤者從而味焉審焉則亦以灰/其念而淡其心矣元城之談禪無乃為此不然吾又何)
(敢知/乎)
先生曰金陵有三不足之説聞之乎僕曰未聞先生曰
金陵用事同朝起而攻之金陵闢衆論進言於上曰天
變不足懼祖宗不足法人言不足恤此三句非獨為趙
氏禍乃為萬世禍也老先生嘗云人主之勢天下無能
敵者或有過舉人臣欲回之必思有大於此者巴攬庶
㡬可回也天子者天之子也今天變乃天怒也必有災
禍或可回也今乃敎人主使不畏天變不法祖宗不卹
人言則何等事不可為也僕曰此言為萬世禍或有術
以禁絶其説使不傳於後世乎先生曰安可絶也此言一
出天下莫不聞之不若著論明辨之曰此乃禍天下後
世之言雖聞之必不從也譬如毒藥不可絶而神農與
歴代名醫言之曰此乃毒藥如何形色食之必殺人故
後人見而識之必不食也今乃絶之不以告人既不能
絶而人誤食之死矣先生又曰巴攬兩字賢可記取極
有意思(解曰元城論金陵三不足之説足以誤蒼生禍/後世其意甚美此正金陵所謂執拗者也夫人)
(主之有天下受之於上天傳之於祖宗資之於諫論自/有堯舜以来莫之或違而曰不足畏所畏者何而曰不)
(足法所法者何而曰不足恤所恤者/何故曰此正金陵之所謂執拗者也)
先生與僕言行已出處且曰紹聖初某謫嶺表既到嶺
上北望中原慨然自念奉父母遺體而投炎荒恐不生
還忽憶老先生語云北人在煙瘴之地唯絶嗜慾可以
不死是日遂絶至於今更不復作且大丈夫自誓不為
則止耳何必用術也趙清獻本朝一名臣欲絶慾不能
乃掛父母之畫像於臥牀中且以偃臥其下而使父母
具冠裳監視不亦瀆乎昔陶潛賦歸去来即徑歸而王
羲之乃自誓於父母墳前且仕宦豈是不好事但看行
已如何耳若仕宦有益於社稷生靈其勝獨善一身多
矣蓋先生之意欲自比彭澤而以清獻比右軍(解曰此/一段見)
(元城不背其師不忘其親其誠之所為乎是故養生莫/如寡欲知所以寡欲則知所以養生矣然曰是日遂絶)
(至於今更不復作則有非元城/不能為者愚故曰誠之所為也)
先生曰金陵在侍從時與老先生極相好當時淮南雜
説行乎時天下推尊之以比孟子其時又有老蘓人以
比荀子但後来為執政與老先生論議不合耳老先生
嘗謂金陵曰介甫行新法乃引用一副當小人或在清
要或在監司何也介甫曰方法行之初舊時人不肯向
前因用一切有才力者候法行已成即逐之却用老成
者守之所謂智者行之仁者守之老先生曰介甫誤矣
君子難進易退小人反是若小人得路豈可去也若欲
去必成讐敵他日將悔之介甫黙然後果有賣金陵者
雖悔之亦無及也(賣金陵者吕惠卿吉甫也○解曰金/陵引用新進變更朝章最其誤之大)
(者觀温公之所謂他日將悔之其見逺矣嗚呼其/誠而明乎明而誠乎金陵雖將悔之其將能乎)
先生曰人臣進言於君當度其能為即言之若太迫蹙
闗閉或一旦決裂其禍必大不若平日雍容以諷之使
無太甚可也哲廟初鋭意於學一日經筵講畢於一小
軒中賜茶上因起折一栁枝其中講筵臣乃老儒也起
諫曰方春萬物生榮不可無故摧折哲宗擲之其色不
平老先生聞之不悦謂門人曰使人主不欲親近儒生
者正為此等人也嘆息乆之(老儒即伊川先生程頤字/正叔○解曰程子為講官)
(諫折栁一節所以養人主好生之心夫是謂因事納忠/易所謂自牖者也元城從而短之且目為老儒則元城)
(於體認天理之功吾恐其去程/子逺矣蓋愚深為元城惜焉)
先生曰天下之事不可以一槩論且以飲酒一事言之
本草言三人早行内一人獨生者以飲酒故也且冬月
早行冒寒必疾故藉酒酷烈之氣以敵之某初到南方
有一高僧敎余言南方地熱而酒性亦大熱本草所謂
大海雖凍而酒不氷今嶺南煙瘴之地而更加以酒必
大發疾故疾之狀使人遍身通黄此熱之極也故余過
嶺即斷酒雖遍歴水土惡弱他人必死之地某獨無恙
今北歸已十年矣未嘗一日患瘴者此其効也故某多
與人言此事欲盡知之若此輩或有言酒可以避瘴者
但見初到炎鄉藉此以禦瘴氣似乎有驗不知積久積
熱於五臟之間不可救也若北人能絶酒色兩事雖在
炎方何害(解曰聖人無欲賢者寡欲衆人多欲此固自/然之理而亦人品有以限之矣元城投嶺海)
(以酒色為戒是亦保身之一節云夫保身所以重親也/孝之端也然君子之節欲保身豈必嶺海然後戒哉愚)
(亦未能制夫欲者故飲酒多失/之無度讀元城之訓深有警焉)
先生嘗問僕參禪乎僕對以亦嘗有此事但未能深得
爾先生曰所謂禪一字於六經中亦有此理但不謂之
禪爾至於佛乃窺見此理而易其名及達摩西来此話
大行不知吾友於世所謂話頭者亦畧聞之乎僕對曰
見相識中愛理會栢樹子乂問吾友如何解僕無以對
先生曰據此事不容言然以某所見則夫子不答是也
且西来意不必問而話亦不必答然向上老和尚好玩
弄人故以不答答之所謂栢樹子者乃繫驢橛也後人
不知只守了樹後尋祖師西来意可一笑也又曰佛法
到梁敝矣人皆認著色相至於武帝為人主不知治民
至亂天下豈佛意也蓋佛法只認著色相則佛法有可
滅之理達摩西来其説不認色相若渠不来佛法之滅
久矣又上根聰悟多喜其説故其説流通某之南遷雖
平日於吾儒及老先生得力然亦不可謂於此事不得
力世間事有大於生死者乎而此事獨一味理會生死
有箇見處則於貴賤禍福輕矣且正如人擔得百斤則
於五六十斤極輕此事老先生極通曉但口不言耳葢
此事極繫利害若常論則人以謂平生只由佛法所謂
五經者不能使人曉生死説矣故為儒者不可只談佛
法蓋為孔子地也又不根之人以謂寂寞枯槁乃是佛
法至於三綱五常不是佛法不肯用意又有下者復泥
於報應因果之説不修人事政敎錯亂生靈塗炭其禍
蓋有不可勝言者故某平生未曾與人言者亦本於老
先生之戒也(解曰元城以參禪話頭問永卿惜永卿未/究聖學不能以正對故元城談禪之癖亦)
(永卿有以誤之也夫正與邪未嘗兩立謂佛窺見此理/理其理非吾儒理也吾觀佛之説大段以人世為夢幻)
(以生死為泡影則是認物而遺性不復論理之本然矣/此何可以治天下國家為哉充其類必将使三綱五常)
(淪滅無遺則其為私莫大焉聖人故曰攻/乎異端斯害也已蓋不徒為一時發也)
先生平日皆荘語有一雅謔謾記之先生為諫議大夫
日値除一執政姓胡名不欲記之先生再三論列文字
不降出時劉貢父為給事中先生於朝路見之問曰昨
晚有甚文字降出貢父曰豈非器之於新除有異聞乎
先生曰然若遲囘不去當率全臺諫攻之孔子所謂鳴
鼔而攻之者貢父應聲曰将謂是暗箭子元来是鳴鼔
兒聞者皆啟齒先生素嚴毅亦笑容又曰貢父好謔然
立身立朝極有可觀故某與之交遊(解曰元城聞貢父/之戲而笑亦包老)
(笑比黄河清之意則其平生嚴重不同流/俗可知然貢父之善謔則亦無取焉耳)
先生與僕論變法之初僕曰神廟必欲變法何也先生
曰蓋有説矣天下之法未有無敝者祖宗以来以忠厚
仁慈治天下至於嘉祐末年天下之事似乎舒緩委靡
不振當時士大夫亦自厭之多有文字論列然其實於
天下根本牢固至神廟即位富於春秋天資絶人讀書
一見便解大旨是時見兩蕃不服及朝廷州縣多舒緩
不及漢唐全盛時每與大臣論議有怫然不悦之色當
時執政從官中有識者以謂方今天下正如大富家上
下和睦田園開闢屋舍牢壯財用充足但屋宇少設飾
器用少精巧僕妾樸魯遲鈍不敢作過但有鄰舍來相
凌侮不免嵗時以物贈之其來已久非自家做得如此
遂不敢承當上意改革法度獨金陵揣知上意以身當
之以激切奮怒之言以動上意遂以仁廟為不治之朝
神廟一旦得之以為千載會遇改法之初以天下公論
謂之流俗内則太后外則顧命大臣等尚不能回何況
臺諫侍從州縣乎祗增其勢爾雖天下之人羣起而攻
之而金陵不可動者蓋此八個字吾友宜記之僕曰何
等八字先生曰虛名實行強辯堅志當時天下之論以
金陵不作執政為屈此虛名也平生行止無一可訾議
者雖欲誣之人主信乎此實行也論議人主之前貫穿
經史今古不可窮詰故曰強辯前世大臣欲任意行一
事或可以生死禍福恐之使回此老實不可以此動故
曰堅志因此八字此法所以必行也得君之初與主上
若朋友一言不合已志必面折之反覆詰難使人主伏
弱乃已及元豐之初人主之徳已成又大臣尊仰將順
之不暇天容毅然正君臣之分非與熙寧初比也(解曰/天下)
(之法貴守不貴變觀金陵新法/之行固本其八字亦誤其一生)
先生與僕論唐史及明皇信任姚宋事先生曰此二人
與張説乃天后時相也非已自用故敬憚之至於張九
齡輩乃已所自用故於進退輕也僕曰人主用相必要
專一明皇用二相專故能成開元之治先生曰明皇仰
面不對除吏雖是好事然未也僕曰何以言之先生曰
明皇之任用宰相是也其以情告宦官者非也使力士
以誠告崇固可若加以誕謾之語則崇何從質之曷若
以語力士之言面諭崇則君臣之情洞然無疑矣力士
與王毛仲不相善至奏其怨望之言而終被誅然則人
主不面質其臣而好與宦官宻語未有不竊弄權柄而
亂天下者也此事可為戒不可以為法(解曰明皇知任/姚宋以相善矣)
(而不能面諭之何哉至使宦官高力士者傳語焉萬一/如元城所謂加以誕謾其將如何其将如何噫此有天)
(下者之所當慎也必如古之/都俞吁咈於一堂而後可也)
先生與僕言仁廟㳟儉先生曰仁廟恭儉出於天性故
四十二年如一日也易所謂有始有卒者常記得老先
生言明皇即位之初焚錦繡珠玉於前殿為非僕曰何
以言之先生曰世以明皇初節儉後奢侈疑相去遼絶
此説非也此正是一箇見識耳夫錦繡珠玉世之所有
也已不好之則不用何至焚之焚之必於前殿是欲人
知之此好名之敝也夫恭儉不出於天性而出於好名
好名之心衰則其奢侈必甚此必至之理也故當時識
者見其焚珠玉知其必有末年之敝若仁廟則不然若
非大臣問疾則無由見其黄絁被漆唾壺僕歸檢唐史
開元二年二月己未焚錦繡珠玉于前殿然當時有識
者不曾問其姓名至今以為恨(解曰元城論仁廟恭儉/四十二年如一日信為)
(人主之盛節若乃明皇開元二年二月己未焚錦繡珠/玉於前殿則已涉於好名矣是故帝王以恭儉為先恭)
(儉以自/然為貴)
先生與僕論唐史言及明皇任宰相先生曰以明皇之
任韓休一事觀之信忠臣之難遇而佞臣之難去也藉
使令知其人曰某人忠某人姦亦未必能任且去之也
明皇分明知韓休之忠乃速去之分明知蕭嵩之佞乃
久任之後来任李林甫又更好笑分明知其姦至用之
一十來年至死乃罷人主唯患不能分别忠佞今分明
知之乃如此欲天下不亂可乎僕曰譬人之服藥未達
藥性而誤服之一旦或悟則必去之而更進良藥今已
知藥之害人以其甘而久服之藥之有益以其苦而去
之則欲其人之不死其可得哉先生曰雖大無道之君
亦惡亂亡而明皇中材之主知姦邪而任之何也僕無
以對先生曰此敝於左右之佞幸耳蓋所謂佞幸者嬪
御也内臣也戚里也幸臣也此皆在人主左右而可以
進言者也賢相不與佞幸交結彼有所倖求則執法而
抑之人人與之為讐必旦旦而譖之而人主之眷日衰
矣姦臣則交結佞幸彼有僥求則謹奉而行之人人感
其私㤙必旦旦而譽之則人主眷日深矣所謂譖之者
非顯然譖之也或因一事凡可以媒孽者無不為也所
謂譽之者非顯然助之也或因一事凡可黨援者無不
為也人主雖欲用忠臣而去佞臣不可得也且人主之
去宰相必積怒然後去之非一日也左右佞幸最能測
人主之喜怒彼姦臣之為相豈無一事貽怒然纔覺怒
必於佞幸處知之急急收救故不至於積怒而去也又
人主不知為左右浸潤只道我自能進退大臣不知佞
幸知之久矣李林甫所以作相二十年不去者正縁得
高力士安禄山陳希烈等内外贊助之也僕歸檢唐書
如先生言開元十六年九月相蕭嵩二十一年三月相
韓休是年十二月嵩休同罷開元二年五月相林甫至
天寶十一載十一月薨于位韓休為相明皇嘗引鑑黙
黙不樂左右曰自韓休入朝陛下無一日歡何自戚戚
不逐去之帝曰吾雖瘠天下肥矣蕭嵩每啟事必順旨
我退而思天下不安寢韓休敷陳治道多訐直我退而
思天下寢必安吾用休社稷計耳李林甫𫝊裴士淹與
明皇評宰相至李林甫曰是子妬賢嫉能舉無比者士
淹因曰陛下誠知之何任之久也帝黙不應(解曰元城/以明皇任)
(韓休一事謂忠臣難遇佞臣難去固至論矣以愚觀之/三代而下何莫不然獨明皇也哉是故人主用賢退不)
(肖以剛/明為主)
先生嘗曰太祖即位常令後苑作造薰籠數日不至太
祖責怒左右對以事下尚書省尚書省下本部本部下
本曹本曹下本局覆奏又得旨復依方下製造乃進御
以經歴諸處行遣至速須數日太祖怒曰誰做這般條
貫来約束我左右曰可問宰相上曰呼趙學究来趙相
旣至上曰我在民間時用數十錢可買一薰籠今為天
子乃數日不得何也普曰此是自来條貫蓋不為陛下
設乃為陛下子孫設使後代子孫若非理製造奢侈之
物破壞錢物以經諸處行遣須有臺諫理會此條貫深
意也太祖大喜曰此條貫極妙若無薫籠是甚小事也
其後法壞自御前直降下後苑作更不經由朝廷至今
以為例(解曰創業之君動為子孫之法觀後苑薫籠之/作數日不至太祖之怒宜若未可釋者而趙普)
(乃以自來條貫為對又曰為陛下子孫設則亦可謂近/情矣宜太祖之有悟也易曰納約自牖趙韓王有焉)
先生嘗曰太祖極好讀書每夜於寢殿中看歴代史或
至夜分但人不知口不言耳至與大臣論事時出一語
往往獨盡利害之實河東折氏靈武李氏自五代以来
世守此土兩蕃畏之故令世襲葢其意曰若不捍禦則
敵人入宼先壊世襲地此乃渠本家子孫久逺物必行
愛惜分外防備若挈土地入蕃不過令依舊世守本朝
必為理會若反噬則太原及陜西路大帥禦之非若禄
山連三路節度之比極為得䇿其後以為世襲不便以
折氏平河東有功依舊乃移李氏為陜西兩鎮因此遂
失靈夏至今為患又言太祖與羣臣未嘗文談蓋欲激
厲將士之氣若自文談則將士以武健為恥不肯用命
此高祖溺儒冠之意也澶淵之役章聖既渡大河至浮
橋一半高瓊執御轡曰此處好唤宰相吟兩首詩蓋常
時宰相王欽若陳堯佐輩好詩賦以薄此輩故平日憾
之而有此語(解曰元城稱宋太祖極好讀書此亦臣子/揄揚祖宗至美夫惟讀書故論事各當至)
(論與羣臣未嘗文談以勵將士之氣恐太祖當時未有/此意蓋其質任自然者如此乃又曰此高祖溺儒冠之)
(意尤為/無據)
　
　元城語録解卷上
欽定四庫全書
　元城語錄解卷中　　　　宋　馬永卿　編
　　　　　　　　　　　　明　王崇慶　解
先生嘗言老先生每於朝廷闕政但只於人主之前極
口論列未嘗與士大夫閒談以為無益也熈寧之初嘗
有文字諫用兵而不曽留稿然某得在弟子之列嘗聞
其大畧以謂中國與契丹為鄰正如富人與貧人鄰居
待之以禮結之以恩高其牆垣威其刑法待之以禮則
國家每有使命往来有立定條貫禮數束縛之也結之
以恩則嵗時嘗以遺餘之物厭飽之也髙其牆垣則平
日講和而不失邊備也威以刑法待其先犯邊然後當
用兵也今乃不用是富者愛鄰家貧民些小財物開門
延入而與之博若勝焉則所得者皆微細棄賤之物不
足為富人財用多寡若不勝焉則富人屋宇田宅財物
皆貧家所有矣又况博奕者貧人日用為之乃所工也
而富人之所短貧人日夜專望富人與之博但無路爾
今乃自家先引而呼之貧人亦何幸哉且富人之待貧
人至於用刑法則是入官府也至是無術矣若不至於
入官府處則為善矣且官吏之清嚴者常云富人脅勢
以陵貧民故貧民往往得理今既用兵則兩國用兵之
勝負繫之於天豈知天之心不若清嚴官吏心乎又况
邊隅無隙而已為兵首乃最古今之大忌則官中所謂
先下拳者也其敗必矣此疏累數千言大槩如此(解曰/温公)
(此疏今亦未見全文恐其大意則亦帝王不治荒逺云/耳所以深治之也崇慶往年備官雲中亦有九事以呈)
(當路其一云自古有兩國必有用兵無斬然盡滅之理/要之顧自處如何以我之静制彼之動以我之實攻彼)
(之虛云云者然愧輕言無實未有以/致諸實用每對稿未嘗不三歎息)
先生與僕論霍光立宣帝事先生曰霍將軍立宣帝固
是好事然博陸之意亦有在也僕曰何以言之先生曰
昭帝既崩廣陵王胥燕王旦尚在霍光議立昌邑二王
不得不與光争權一旦殺二百人呼號於市曰當斷不
斷反受其亂盖當時亦欲殺光但未聞耳後乃立宣帝
只一身外家乃許伯老宦者易制故立之藩王入繼必
親信本國之臣如文帝即日入未央夜拜宋昌為衛將
軍領南北軍張武為郎中令行殿中且二者為漢朝要
權故不移日以親信代之而平勃等重權一旦奪之其
理自然也然則光之立宣帝正為其無黨耳(解曰霍光/立宣帝正)
(以其委任權力得以乘時成事至於黨之有無不俟論/矣然以大義則以臣易君為不恭霍光立宣帝是也以)
(君夜拜其臣為不知體漢/文帝拜宋昌於未央是也)
先生與僕論國初之事以謂太祖規模出於前代逺甚
僕曰何以明之先生曰昔徳宗憲宗時來瑱于頔最先
來朝繼而或殺之或破其家而河朔諸藩鎮乃無術治
之如此則藩鎮豈肯來朝也其縛盧從史事又真可笑
當初出兵驚天動地與武元衡復讐去討王承宗承宗
捉不得却去自家寨中縛下盧從史凱旋而歸君臣更
相賀其無恥如此大哉太祖之神武也既平孟蜀而兩
浙錢王入朝羣臣自趙普已下爭欲留之聖意不允一
日趙相拉晉王於後殿奏事畢晉王從容言錢王事太
祖曰二哥你也出這言語我平生不曾欺善怕惡不容
易留住這漢候捉得河東劉王令納土於後數日錢王
陛辭太祖封一軸文字與錢王曰到杭州開之錢王至杭
會其下開視乃滿朝臣僚乞留錢王表劄君臣北面再
拜謝恩至太平四年河東已平乃令錢王納土先生曰
太祖此意何也僕曰此所謂不欺善也先生曰此固然
也錢氏久據兩浙李氏不能侵藉使錢王納土使大將
鎮之未必能用其民須本朝兵去鎮服又未必能守兩
浙必不敢附李氏李氏既平則兩浙安歸乎此聖模之
宏逺也(解曰宋太祖立國氣象忠厚每事務從寛大要/之有可觀者然其復遣錢王復國者正為致李)
(氏計耳若曰錢氏已降矣而又稽之留之如李氏未歸/之心何故寛錢氏所以致李氏也至太平四年河東已)
(平果令錢王納土則/宋太祖之本心白矣)
先生嘗言三代以上即不問三代以降雖漢髙祖光武
唐太宗皆出吾太祖下僕曰何以言之先生曰且以立
後嗣言之髙帝太宗所立皆其子多少時處置不下髙
帝即悲歌泣下太宗不獨泣欲引刀自刺無處置如此
我太祖自冒矢石取天下自有魏王齊王各長立竒偉
乃以天下與弟且一命之卑十金之産尚欲與其子况
天下之富貴乎此正諸佛菩薩用心為生靈而来既了
此一大事即脱然而歸不復為子孫計此堯舜用心也
僕曰舊史言唐明宗禱天而生太祖太祖於天成二年
丁亥嵗生後太宗於己亥嵗兩聖人相繼生故能定天
下先生曰然(解曰宋太祖以天下與其弟不與其子此/心却類堯舜過漢唐逺矣然天下者天下)
(之天下要之在得人而已孟子曰天與賢則與賢天與/子則與子夫所謂天與云者係夫民心之所歸向耳是)
(故父有天下傳之子者經也不得已而傳之賢者/權也聖人亦何心哉故曰太祖此心過漢唐逺矣)
先生嘗言祖宗之時於人材長養成就之意甚懃也僕
曰如何先生曰所謂長養成就非如今學校之類也但
於人材愛惜保全之爾譬如富家養山林不旦旦伐之
乃可為棟梁之具若非理摧折之及至造屋無材可用
也是愛惜人材乃人主自為社稷計耳神考之信任金
陵是甚次第而老先生號為黨魁故金陵以兩府啗之
欲絶其辭然老先生是豈可以官職啗者也故聞政府
之命其去愈牢當時臺諫皆金陵之黨遂醖造一件大
事㸃汚老先生(如霍/光事)神宗謂金陵曰前日言章大無謂
司馬某豈有此事金陵請事目神宗曰置之讒言不足
道也故老先生以端明為崇福退居於洛者十五六年
天下之望翕然歸之至於元祐之初主少國疑之際一
用老先生天下無異論儻神宗聽人言以一二事汚衊
之重責黨魁以厲餘臣之異意者雖天下知老先生無
此事而天下之士惡直醜正或有疑者則老先生之聲
價豈得如此大近來朝臣之出必有言章醜惡之辭極
力詆毁之至今天下無一全人萬一要箇好人使安可
得也此不是國家壞人乃是自壞也是以祖宗時有言
事官出即以言事不當責之雖壞了官職猶得此美名
近來言事之臣坐責宰相多諭言官令搜尋撰合事節
汚衊之使之和直臣之名亦不能得且人言事固不為
名然中人以上可以名節誘之而使其至今權臣自知
已之姦邪欲天下之人須得如已之姦邪而不肯以直
臣之名與人此最天下之大禍也(解曰元城稱祖宗之/時於人材長養成就)
(之意甚勤又曰人主愛惜人材自為社稷計此一段論/説甚粹我高帝重亷吏之科嚴贓吏之誅惓惓以保愛)
(小民務得真材為慮大哉聖/人之為憂也聨芳宋祖矣)
先生與僕論春秋僕問西漢之時左氏不立學官何也
先生曰西漢學者各有師授一授之於師則終身不變
左氏與二家大相戾故不列於學官也僕曰春秋之説
不勝其煩何也先生曰吾友之問是矣仲尼門人皆受
六經之義而六經而前世事可以明言得失至於春秋
所貶損皆當時君臣有威權勢力不可書見故仲尼授
弟子弟子退而異言故其説不勝其煩公穀皆七十二
賢弟子其説皆有師承非公穀自為之也公穀皆解正
春秋所無者公榖未嘗言之故漢儒推本以為真孔子
之意然二家亦自矛盾則亦非孔子之意矣若左傳則
春秋所有者或不解春秋所無者或自為傳故先儒以
謂左氏或因經以起事或後經以終義或依經以辯理
或錯經以合異然其説亦有時牽合要之讀左氏者當
經自為經傳自為傳不可合而為一也然後通矣僕曰
然則讀春秋當取何法先生曰當於二家之中取其長
而有合於吾心者從之或皆不取而自斷以已見亦可
也然此事先儒或為之多失於穿鑿以為三家皆不可
信而吾於數千載後獨得聖人之微意嗚呼其誣先儒
後世之罪大矣至於唐時啖助尤為作恠至於以謂左
氏者非左丘明也乃論語孔子所引前世人老彭伯夷
等類非同時人所謂左丘明恥之丘亦恥之者左丘明
非春秋左氏而左氏别有名也其妄意穿鑿乃至如此
想見啖助當初立此新意穿鑿之時自謂可破萬世之
惑不知為後世笑具也吾友宜深戒之(解曰左氏不列/學官元城之説)
(是矣至謂春秋不勝其煩之故弟子退授之後各有所/見竊恐未然夫春秋非仲尼莫能修故雖高弟如游夏)
(不能贊一辭而曰弟子退而異言愚故以為未然也自/今觀之謹嚴者莫如春秋何嘗不勝其煩不然豈别有)
(一春秋乎盖必/有博物者擇之)
先生嘗云西漢樂章可齊三代舊見漢禮樂志房中樂
十七章觀其格韻高嚴規摹簡古駸駸乎商周之頌噫
異哉此高帝一時佐命功臣不至叔孫通輩皆不能為
此歌尋推其源乃唐山夫人所作服䖍曰高帝姬也韋
昭云唐山姓也而漢初乃有此人縱使竹竿載馳方之
陋矣然后妃𫝊中乃獨不載何也先生因曰興王之初
人材色色過人且如唐太宗朝將相固不可及至伎藝
之士醫有孫真人隂陽有李淳風吕才相法有袁天綱
亦後世不及也(解曰三代之樂自徳中流出房中十七/章之云不過彷彿其影響而已而元城)
(以為可齊三代駸駸乎商周之頌吾竊以為過矣仲尼/曰有徳者必有言謂根本之所發者别也又曰有言者)
(未必有徳則枝辭蔓語而/已矣其唐山之樂章乎)
先生問曰吾友亦嘗看佛書乎僕曰然先生曰凡看經
者當知其意若但尋文逐句即不通處或起誹謗或造
祅幻不若不看僕曰何也先生曰法華經云或遭王難
苦臨刑欲夀終念彼觀音力刀尋段段壊言其性曰先
生因取楞嚴經指示僕曰觀世音言今衆生於我生身
心獲十四種無量功徳五者薰聞成聞六根銷復同於
聲聽能令衆生臨當被害刀段段壞使其兵戈猶如割
水亦如吹光性無搖動盖割水吹光而水火之性不動
搖耳猶如遇害而吾性湛然此乃得觀音無謂之力所
謂刀尋段段壞者正謂是耳又云七者性音圓銷觀聴
反人離諸塵妄能令衆生禁繫枷鎖所不能著謂人得
無謂力則雖被拘執而吾觀徳反入而枷鎖不能為害
故祖師被刑云將頭迎白刃一似斬春風而老黄龍住
歸宗又入牢獄若此人者刑殺枷鎖所不能害也先生
又曰吾友可以此理諭於人使後人不至謗佛也(解曰/元城)
(宋大儒學聖賢之道當以仲尼内省不疚何憂何懼為/訓可也當以孟子其為氣也至大至剛以直養而無害)
(則塞乎天地之間為訓可也乃惓惓以佛書教永卿乎/乃取觀音無謂之力乎仲尼曰道不同不相為謀元城)
(既師仲尼矣乃又復議佛教乎今姑以一事喻焉當必/有釋然者矣夫天下之至惡者莫如盜設有羣盜殺人)
(劫財者一旦律之官府在天理王法無一可赦明甚使/其臨刑或禁繫枷銷從而念彼觀音力則亦將脱然矣)
(乎将亦刀尋段段壞乎果爾則三代以還盜賊得不死/於王法者亦衆矣是大亂之道也不可從也何所取哉)
(雖然吾豈謗佛而/况忍非元城乎)
先生嘗曰賢主言笑嚬呻足以移風俗慶厯中廣州有
死蕃商没官珍珠有司賤估其直十分價中纔及一分
令郡官分買之為本路監司按劾計贓幷珍珠赴京師
具案既上仁宗時於禁中問之且命取所估珍珠上與
宫官同閲愛其珍異張貴妃在側意欲得之上依所估
價出禁中錢易之以賜貴妃時禁中同列因是有於上
乞㫖和買縁此京師珠價騰踴上頗知之一日上於别
殿賞牡丹妃嬪畢集貴妃最後至乃以前日珍珠為首
飾以誇同輩欲至上前上望見以袖掩面曰滿頭白紛
紛的都沒些忌諱貴妃慙赧起易之乃大悦使人各簪
牡丹一枝自是禁中更不戴珍珠價大減(解曰書稱成/湯不邇聲色)
(不殖貨利此萬世帝王之所當法也吾嘗慨夫天生尤/物足以移人而貨色其又甚者自非聖人志氣如神純)
(然天理鮮不惑也矣仁宗既以珍珠賜貴妃及其至也/乃復以袖掩面何哉然猶知所以戒夫珍異也異乎溺)
(情而不知返者矣嗚呼人主一好惡之間/而四方之依違在焉得不謹哉得不謹哉)
先生因言公孫𢎞姦詐人也亦有長處諫罷西南夷不
用卜式郭解是也且武帝之好征伐天下皆欲諫而止
之而式身為庶人乃願以家財助邊以迎合人主其後
又欲父子死南越帝由是移怒列侯不肯從軍坐酎金
失侯者百六人實式激其怒也故𢎞以式為非人情不
軌之臣不可以為化而亂法且郭解以匹夫而奪人主
死生之權且聖人之作五刑固有輕重今一言不中意
而立殺之此何理也考其唱此悖亂之風解實為之魁
故𢎞之言解布衣為任俠行權以睚眦殺人解不知此
罪甚於解知故老先生與某言此一事以為得大臣之
體(解曰元城謂公孫𢎞姦詐亦有長處此所謂君子不/以人廢言也然公孫𢎞之詐非誠者莫能破公孫𢎞)
(之長處非有量莫能取/元城歸之温公有以哉)
先生曰老先生退居洛日無三日不見之一日見於讀
書堂老先生曰昨夕看三國志識破一事因令取三國
志及文選示某乃理㑹武帝遺令也老先生曰遺令之
意如何某曰曹公平生姦至此盡矣故臨死諄諄作此
令也老先生曰不然此乃操之㣲意也遺令者世所謂
遺囑也必擇𦂳要言語付囑子孫至若纎細不𦂳要之
事則或不暇矣且操身後之事有大於禪代者乎今操
之遺令諄諄百言下至分香賣履之事家人婢妾無不
處置詳盡無一語語及禪代之事其意若曰禪代之事
自是子孫所為吾未嘗教為之是實以天下遺子孫而
身享漢臣之名此遺令之意歴千百年無人識得昨夕
偶窺破之老先生似有喜色且戒某曰非有識之士不
足以語之僕曰非温公識高不能至此先生曰此無他
也乃一誠字爾老先生讀書必具衣冠正坐莊色不敢
懈怠惟以誠意讀之且誠之至者可以開金石况此虛
偽之事一看即解散也某因此歴觀曹操平生之事無
不如此夜臥枕圓枕噉野葛至尺許飲鴆酒至一盞皆
此意也操之負人多矣恐人報已故先揚此聲以誑時
人使人無害已意也然則遺令之意亦揚此聲以誑後
世耳(解曰元城述温公識破曹孟徳遺令之事信乎只/是一誠更無别法故曰一誠足以破萬偽也嗚呼)
(此中庸所以/惓惓至誠與)
先生與僕論本朝名相先生曰本朝名相固多矣然最
得大臣體者惟李沆丞相僕曰何以明之先生曰李丞
相每謂人曰但諸處有人上利害一切不行耳此大似
失言然有深意且祖宗之時經變多矣故所立法度極
是穩便正如老醫看病極多故用藥不至孟浪殺人且
其法度不無小害但其利多耳後人不知遂欲輕改此
其害紛紛也李丞相每朝謁奏事畢必以四方水旱盜
賊不孝惡逆之事奏聞上為之變色慘然不悦既退同
列以為非問丞相曰吾儕當路幸天下無事丞相每奏
以不美之事以拂上意然又皆有司常行不必面奏之
事後告已之公不荅數數如此因謂同列曰人主一日
豈可不知憂懼也若不知憂懼則無所不至矣惟此兩
事最為得體在漢之時惟魏丞相能行此兩事以為古
今異制方今務在奉行故事而已奉故事詔書凡三十
二事勅掾吏案事郡國及休告從家還至府輒白四方
異聞或有逆賊風雨災變郡國不上輒奏言之此最為
宰相大體後之為相者則或不然好逞私智喜變祖宗
之法度欲蔽人主惡言天下之災異喜變法度則綱紀
亂惡言災異則人主驕此大患也(解曰信如元城之言/則李文靖豈獨為宋)
(家之名相哉噫吾/於是乎有感矣)
先生曰老先生既居洛某從之蓋十年老先生於國子
監之側得營地創獨樂園自傷不得與衆同也以當時
君子自比伊周孔孟公乃行種竹澆花等事自比唐晉
間人以救其敝也獨樂園子吕直者性愚鯁故公以直
名之有草屋兩間在園門側然獨樂園在洛中諸園最
為簡素人以公之故春時必遊洛中例看園子所得茶
湯錢閉園日與主人平分之一日園子吕直得錢十千
省来納公問其故以衆例對曰此自汝錢可持去再三
欲留公怒遂持去回顧曰只端明不愛錢者後十許日
公見園中新創一井亭問之乃前日不受十千所創也
公頗多之(解曰不觀温公創獨樂之園無以見其同仁/之量不觀温公却園丁之錢無以見其守身)
(之潔然公之所以如是夫豈/矯情為哉亦一誠而已矣)
先生與余論國初取諸國次第先生曰王朴論之詳矣
其言絶少雖論十年用兵先後難易無一字不驗於後
此與韓信諸葛武侯一等人也僕問河東之地最難取
故獨在後先生曰此固然矣然有天道焉太祖初為歸
徳軍節度使實在宋國故號宋且河東乃晉地也昔高
辛氏遷閼伯於商丘主辰今應天府是也遷實沈於大
夏主參今太原府是也且參商不相能久矣物不兩大
故國初但曰并州不加以府號盖有深意也又本朝收
河東在戊寅年重午日乃火土旺日此參水神所忌故
尅之時宋受命已十九年矣而晉始服是以本朝盛則
後服衰則先陷吾友可記之天下有變而河東必先非
我所有顧老夫不復見矣先生又云其事不逺但不欲
言之言畢色慘然者久之僕不敢再問後至靖康之禍
僕愈信先生之言靖康元年丙午嵗重九日太原陷而
晉地之屬本朝纔一百四十九年噫先生可謂先知矣
僕又妄意測之曰丙午為天水故火最大忌又中國陽
位午方也故晉出帝之事亦在於丙午丁未年此可驗
也且九為陰陽之極數故太原以重九日陷又淵聖為
第九世而即位之年正一百六十六年此蓋漢書所謂
陽九之厄百六之會也可不信夫嗚呼靖糜之事雖由
人謀不臧天道亦昭昭矣故僕因先生之言而備載之
(解曰元城與永卿論國初取國次第乃以王朴自况大/段帝王之興廢物事之成敗自有一定之理至如五行)
(相生相尅誠亦有之然非吾儒之所汲汲也夫古人謂/君相不言命非不知有命也不以命而廢人事也蓋人)
(事盡則天/命在是矣)
先生曰書傳之間有大害事者若卜世卜年之類是也
僕曰何以言之先生曰先王之有天下日慎一日而惟
恐其不終故書曰天難諶命靡常詩曰天命靡常此文
武周公之書也豈有預為歴世長久之説以數告子孫
使子孫倚恃天命恣為淫虐而不懼於危亡乎僕曰若
是則王孫滿之言妄矣先生曰蓋有説也當楚子問鼎
之時王室之威不能制也天子之徳不能懐也故假天
命神告之事以拒之且曰卜世三十年七百而今尚未
也不然則文武周公之志荒矣僕退檢史記武王滅商
至定王二十世凡四百二十年故史記云王使王孫滿
應設以辭楚兵乃去蓋使之託辭以拒其言也僕後以
此質於先生先生曰然(解曰元城論卜世卜年之説非/先王本意此言甚美嗚呼知此)
(則知有天下者之不/可不強於自治矣)
先生嘗言某初見老先生求敎老先生曰誠某既歸三
日思誠之一字不得其門因再見請問曰前日䝉敎以
誠然某思之三日不得其説不知從何門而入老先生
曰從不妄語中入某自此不敢妄語且六經之中絶無
真字所謂誠即真也故古者君臣師弟子之間惟是誠
實心中所欲言者即言之故冉求曰非不説子之道力
不足也子路曰有是哉子之迂也宰我欲短䘮自謂期
可已矣食夫稻衣夫錦於汝安乎曰安且今有士人於
此必不肯自謂居䘮而安於食稻衣錦也彼三人者皆
孔子高弟而其言如此者以其出於至誠也西漢之初
去古未逺人心質朴惟務純實更無忌諱文帝時賈誼
上疏曰生為明帝没為明神頋成之廟稱為太宗元帝
時翼奉上疏曰萬嵗之後稱為高宗蓋當時羣臣凡心
中所欲言者即徑言之不以其言為不可發也蓋君臣
之誠故能如此(解曰元城自以受教温公之後自此不/敢妄語是矣然不知其往往談佛而陷)
(於妄也雖然元城非妄也談佛者之/談為妄耳敢附此妄議願正有道焉)
先生又曰天下詐偽之風甚矣以某從少至老觀之誠
實之風㡬乎一日衰於一日一年衰於一年方今夫婦
兄弟父母之間猶相諂諛也相欺詐也况於君臣朋友
之間乎且君臣父子兄弟夫婦朋友只是一箇道理若
一處壞即皆壞矣此風大可畏當其禍亂未作時猶一
切含糊不見醜怪若萬一有大禍亂則君臣之間無所
不至矣故賈誼有言見利則逝見便則奪主上有敗即
因而挻之矣主上有患則吾茍免而已立而觀之耳有
便於吾身者則欺賣而利之耳凡此種種吾友他日將
見之(解曰元城嘆詐偽之風日甚其誠進於熟矣至嘆/夫婦兄弟父母之間亦不免此閲世變精矣嗚呼)
(其以誠為教乎/其以誠為教乎)
先生與僕論詩至國風先生曰讀詩者當求其意不當
求其義若求其義或失之穿鑿若求其意則可見古人
用心處也且如黍離之詩某嘗見老先生言惟劉炫之
説最善其説以謂凡人之情於憂樂之事初遇之則其
心變焉次遇之則其心微變三遇之則其心如常矣此
人之常情也至於君子忠厚之情則不然其行役也往
来固非一見之也初見稷之苗矣又見稷之穂矣又見
稷之實矣而感傷之心終始如一而不少變焉此詩人
之意也若以謂視苗以為穗視穗以為實則失之逺矣
又云孔子時詩今不可得而見之且以論語考之今碩
人之詩尚無素以為絢兮一句則知孔子時詩亡矣蓋
漢之初出於秦火之後諸儒所傳不一時有三家魯詩
本之申公齊詩本之轅固韓詩本之韓嬰三家皆列於
學官置博士弟子員講説之又有毛公之學自謂子夏
所𫝊獨河間獻王好之不得列於學官至後漢大儒馬
鄭輩好之遂行於世而三家之説廢矣先生又曰漢四
家詩各有短長未易一槩論某嘗記少年讀韓詩有雨
無極篇序云正大夫刺幽王也首云雨無其極傷我稼
穡浩浩昊天不駿其徳如此類者不可勝舉因曰詩中
云正大夫離居豈非序所謂正大夫乎先生曰然凡此
事但欲吾友知耳若又以先儒為非則啟後生穿鑿害
愈大矣(解曰元城此論即孟子以意逆志是為得之之/意昔者吾友吕仲木嘗言詩易春秋當外言而)
(求意以今/觀之諒哉)
先生與僕論淮陰武侯二人不同若論人品則淮隂不
及孔明逺甚若論功業而武侯何寥寥也僕曰西南者
漢始終之地也故漢起於西南而卒終於此而淮隂當
漢之初興故能卓卓如此而武侯之時火將燼矣故無
所成先生曰此固然矣然淮隂所以得便宜者以平日
名太卑而武侯所以無成者以平日名太高也淮隂有
乞食袴下之辱也而武侯即隠於隆中而當時謂之卧
龍此一事也又淮隂既從項梁又事項羽又歸漢而武
侯則必待三顧而後起此又一事也又楚漢之時用兵
者皆非淮隂之敵而嘗易之故淮隂能取勝也三國之
時若司馬仲達輩乃武侯等輩人也而又素畏孔明故
武侯不能取勝也譬如奕碁有二國手一國手未有名
而對之乃低碁不知其為國手而嘗易之故狼狽大敗
有一國手已有名對局者亦國手而差弱焉謹以待之
故勝敗未分也且淮隂既平魏趙而功業如此其卓犖
也而龍且尚且輕之曰吾平生知韓信為人易與耳寄
食於漂母無資身之策受辱於袴下無兼人之勇以淮
隂平日名素卑也孔明與司馬宣王對壘不能取尺寸
地宣王受其巾幗之辱而不敢出兵至其已死按行軍
壘猶曰天下竒材也故當時有死諸葛走生仲達之嘲
以孔明平日名素高故也人品高下不同而其功業反
相去逺者由此(解曰人品之高下係乎人功業之成敗/係乎天故以淮隂之輔漢不害其為卑)
(以武侯之無成不害其為高/又况英雄不可以成敗論乎)
先生問僕近讀何書僕對以讀西漢到酷吏傳先生曰
班氏特恕杜張何也僕曰太史公時湯周之後未顯至
班氏獨以為有子孫之贖父罪故入列傳先生曰孟子
云名之曰幽厲雖孝子慈孫百世不能改也而班氏固
輒没其酷吏之名何也僕曰世之論者以謂二人皆有
意太史公之意欲以教後世人臣之忠班氏之意欲以
教後世人子之孝先生曰此固然也然班固於此極有
深意張湯之後至後漢猶盛有恭侯純者雖王莽時亦
不失爵至建武中歴位至大司空故班固不使入酷吏
傳以張純之故也僕曰是時杜氏之絶已久而亦不入
酷吏傳何也先生曰杜張一等人也若獨令張湯入列
傳則世得以議已故并貸杜周此子産立公孫洩之義
也僕退而檢左氏鄭卿良霄字伯有既死為厲國人大
懼子産以謂鬼有所歸乃不為厲乃立公孫洩良止以
止之公孫洩子孔之子也良止良霄之子也鄭殺子孔
子孔雖不為厲故亦立之且伯有以罪死立後非義也
恐惑民故立洩使若自以大義存誅絶之後不因其為
厲也僕以先生之言深得班固之意故詳載之(解曰班/固稱漢)
(良史然張湯不入酷吏傳以張純故乃併已絶之杜氏/與周而亦貸焉則恐人之議已故此元城以為子産立)
(公孫洩之義其然乎甚/哉史氏之難也吾感矣)
先生與僕論西方用兵先生曰天下之大禍莫大於用
兵之成敗而人主為左右所蒙蔽而不知也老先生居
於夏縣之私第日夕在賜書閣讀書一日大喜謂其兄
旦曰某昨夕讀輪臺詔方知漢武帝用兵之久而中國
不亡葢每遣將之出而成敗勝負輒以實上聞而無毫
髮不知者故天下之柄皆歸於人主而不為左右欺罔
此所以行兵三十年而中國不亡某取漢書考之信
而有實(解曰人主之所患者莫大於蒙蔽此舜之/所以明目達聰也吁豈獨用兵一事已哉)
先生一日問僕頗能圍碁否僕對以亦嘗為之終不高
故雖與人對局亦復嬾嬾爾先生曰棊中有一事今以
公論之某嘗見高棊云高低不甚相逺但高棊識先後
著耳若低棊即以後著為先著故敗昔有高棊曰漢高
帝方黥布以窮來歸故洗足不起以挫其鋭布欲自殺
後見張御從官如漢王則又大喜過望此識先後著也
又有低棊曰梁武帝方侯景以窮来歸遽裂地而王之
其後景凡有所須輒痛挫抑之故景反而梁亡此以後
著為先著也先生又曰圍棊有過行者必須皆是高棊
而當局者為利害所昏故藉傍人指之爾若低棊雖是
提耳而明告之亦不悟也昔漢高帝聞韓信欲為假王
輒大怒慢罵良平躡足此過行法也且高帝見處不甚
相逺但高帝當局而迷爾使良平遇暗主雖累千萬言
亦何益哉(解曰元城圍棊之問先後著之説盡天下之/變矣是故漢髙之於黥布梁武之於侯景是)
(其驗/哉)
　
　
　
　
　
　
　
　
　
　
　元城語録解卷中
欽定四庫全書
　元城語録解卷下　　　　宋　馬永卿　編
　　　　　　　　　　　　明　王崇慶　解
先生嘗謂僕本朝官制多循唐時葢以其相近也然獨
有一事乃用漢制深得治體僕曰何也先生曰唐制諸
道帥臣兼觀察之權故藩鎮擅權無人糾舉必待罪惡
暴著然後朝廷治之則害物已多矣是以江南觀察使
即宣帥越帥為之荆湖觀察使即潭帥鄂帥兼之其餘
諸道亦復如此至於本朝即以前宰相執政從官為帥
恐其權大重則以有清望官有風采者為監司以糾之
然不過臺省寺監官如有藩臣一事不法即行按劾故
不敢為非不待朝廷制之而後有忌憚也漢元封五年
初置刺史部十三州秋分行部四封秩纔六百石爾且
漢制萬户以上縣令秩千石至六百石今刺史之秩卑
矣然刺史之權極重以六條問事一條謂強宗豪右其
五條皆謂二千石不法且秩低則其人激昻自進假以
重權則能行其志此良法也成帝綏和元年更名牧秩
二千石其法隳矣故唐觀察使則綏和之制也本朝監
司即元封之制也然則不深知古今治亂者豈可輕變
前人法度哉又本朝不獨監司如此又取天下清徳名
望骨鯁之士以為臺諫使宰相不敢為非亦此意也(解/曰)
(元城謂宋家設監司以糾帥臣使有忌憚立臺諫以糾/宰相使不敢為非其論治體甚當然曰臺諫止使宰相)
(不敢為非則若有遺焉夫臺諫者以言為責者也上而/天子下而百官内而宫壼外而夷夏無不得論者豈但)
(不使宰相為/非而已哉)
僕一日上謁先生坐定先生曰今日夏至僕對曰然先
生曰天道逺矣六陽至此而極萬物繁鮮可謂盛矣然
一隂已生於九地之下他日天地沍寒肅殺萬物葢從
今日始僕曰隂陽消長之理當如是先生曰物禁大盛
者乃衰之始也正如齊自太公以來無盛於桓公之時
桓公七年始霸而會諸侯至十四年齊公子完來奔是
年嵗在己酉而不知有齊國者由此人也又經三己酉
至齊簡公之四年嵗在庚申田常弑其君遂專齊國後
二年楚滅陳自己酉至庚申一百九十二年其事始驗
僕因對曰某觀漢宣帝時事正與先生之言合甘露三
年呼韓邪單于稽侯㹪来朝此漢極盛時也是年王政
君得幸於皇太子生成帝於甲觀畫室為世適皇孫此
新室代漢之兆也豈不如夏至一隂生之類乎先生曰
是則然矣然漢再受命已見於景帝生長沙定王發之
時則其朕兆固已乆矣僕又問曰事之廢興既皆有數
而人事無益乎先生曰不然聖人有所謂知命有所謂
言命子罕言命又曰不知命無以為君子但聖人知而
不言若不知命尚不可為君子况聖人乎若知而言之
是教天下後世不修人事一本於命綱紀廢壞賞罰無
章生靈至於無噍類其禍固有不可勝言者矣良久先
生曰天下之事似非偶然太平之時君臣會和正如春
夏用事自然有和風時雨来相輔佐生成萬物及其衰
也君臣㑹合正如秋冬用事自然有嚴霜烈風相輔佐
肅殺萬物葢各有其時非偶然也先生言畢慘然久之
僕知其意有所在也遂不敢復問(解曰元城與永卿論/夏至謂物禁大盛乃)
(衰之始其知言哉得亢龍㫖矣曰一隂生九地之下得/履霜㫖矣葢天地間不過六隂六陽迭相循環萬古如)
(一日者也故曰元城其知言也是故夏至一隂生隂之/始冬至一陽生陽之始此堯夫所謂一嵗之呼吸者與)
先生嘗云左氏惟論一時小小可喜之事獨不論天下
大體僕曰何也先生曰且以伐原一事論之左氏以論
伐原而示之信且原者何也天子之邑也天子之邑文
公何為而伐之葢文公以兵逼而取之也且晉既定王
室之難而請隧故周人辭之曰王章也未有代徳而有
二王亦叔父之所惡也與之陽樊温原攅茅之田且晉
文之請隧非真欲請之也示欲逼周取天下若楚莊王
之問鼎也故周人窺見其意而辭之以謂晉文未有代
周取天下之徳而乃有二王既而周人不得已而與之
田名曰與之其實逼天子而奪之何以知其然邪其圍
陽樊人呼曰此誰非王之懿親其俘之也乃出其民且
陽樊之人往往皆天子之親而晉欲俘之嗚呼其不臣
也矣故既圍陽樊又復圍原以此可見天子之邑不欲
屬晉而晉以兵威逼而取之也而左氏復以為美何哉
且王室都洛而温乃今武原也今晉以兵圍而取之其
逼王室甚矣且王室之難有時也而王畿之地有時而
盡今晉文公之有功宜如文侯仇受賞於平王之禮而
乃以兵伐取其地此周之所以愈弱也且天子曰萬乗
諸侯曰千乗盖言以大制小以強服弱今王畿之狹如
此是晉能定王室一時之難而貽成周無窮之禍也盖
東西二周通封畿宗周鎬京也地方八百里八八六十
四為方百里者六十四也雒邑成周也方六百里六六
三十六為方百里者三十六也二都得方百里百為方
千里也故詩曰邦畿千里東西長而南北短短長相覆
為千里此周文王時也至幽王時宗周滅所謂方八百
里者失之也及平王東遷洛邑則方六百里爾至襄王
時以河南賜文公又為諸侯所侵故為地至小然則文
公之伐原乃文公至不美之事而左氏乃反稱之何也
故某以謂只論一時小小可喜之事不論天下大體(解/曰)
(元城此論善矣然左氏浮誇之罪何但此哉雖然文公/伐原意在一時小信而不顧萬世之大義左氏過録意)
(圗一時可喜而不復思天/下之大體要之其失均焉)
先生與僕論熈寧殿試用䇿時先生曰詩賦經術皆是
朝廷一取人之科目耳使如三代兩漢魏晉之時採取
名譽豈不得人然奔競矯激之風勝矣故以言取人示
公道也殿試之用詩賦䇿問固無優劣人但見䇿問比之
三題似乎有用不知祖宗立法之初極有深意且士人
得失計較為重豈敢極言時政闕失自取黜落或居下
第必從而和之是士人初入仕而上之人已敎之謟也
儻或有沽激慷慨直言之士未必有益故元和初牛僧
孺李宗閔皇甫湜對䇿極詆時政縁此紛爭分牛李之
黨為縉紳之禍者㡬五十年以此足可知也盖朝廷設
科目無有難易茍只以四句詩取人人来應亦有得有
失或使之盡治五經十二史人以来應亦有得有失况
登科之初未見人材及後仕宦則其材智名聲君子小
人貴賤分矣不必須得殿試可以别人材也敦厚浮薄
色色有之唐文宗之言至矣先生嘗云人主之職在於
用人茍能平日有術以採聞之而皆為我用則其運天
下有餘裕矣倪寛為廷尉卒史見謂不習事不主曹乃
之北地視畜牧耳及為疑奏張湯始竒之上問誰為之
者湯言倪寛上曰吾固聞之久矣又蕭望之為治禮丞
上疏宣帝自在民間聞望之名曰此東海蕭生耶且寛
身為廷尉卒史而廷尉以下皆不知之而天子深居九
重乃久聞其名則武帝之聰明過羣臣逺矣且宣帝以
少年在民間鬬雞走馬日㳺三輔而當時賢人與民疾
苦皆知之盖留心久矣故二主卓然為漢賢主必有大
過人者故為人主不能有術以自知天下豪傑惟左右
權臣佞幸之是聴烏能起太平之治哉僕因問曰然則
人主用何術可以知之先生曰若使天下之士凡有言
者皆得達於上又人主於燕閒之時於其等輩廣訪而
備問之然後博記而審察之天下無遺材矣(解曰采名/固失之浮)
(殿試詩賦諸作若示公矣而或不考其實則亦何真才/之可得哉然則其必如虞廷之敷奏以言明試以功而)
(後可也吾師甘泉湛子嘗論舉業徳業二業合一而後/真才出焉世道可望焉其所感深矣嗚呼是在君相)
先生與僕論左氏先生曰祁奚請老外舉其讎内舉其
子是也而謂之請老非也晉悼公之三年乃魯襄公之
三年祁奚請老而舉解狐又舉祁午後十八年晉平公
之七年乃魯襄公二十一年晉討欒氏之難囚叔向叔
向曰救我者必祁大夫祁大夫外舉不棄讎内舉不失
親其獨遺我乎於是祁奚老矣聞之見宣子而免之儻
以七十而請老至此年㡬七十矣雖不足怪然不若史
記之所載也因取史記示僕晉世家悼公之三年晉會
諸侯公問羣臣之可用者祁奚舉解狐又舉祁午先生
曰據此則是時祁奚未必七十而請老也但舉羣臣之
中可用者耳當以世家為正(解曰祁奚請老與否初何/必惓惓究之而元城必欲)
(推尋其故盖亦窮理格物/之所在有不可苟如此矣)
先生與僕論作史之法先生曰新唐書叙事好簡畧其
辭故其事多欝而不明此作史之弊也且文章豈有繁
簡也意必欲多則冗長而不足讀必欲其簡則僻澁令
人不喜讀假令新唐書載卓文君事不過止曰少嘗竊
卓氏以逃如此而已班固載此事乃近五百字讀之不
覺其繁也且文君之事亦何補於天下後世㢤然作史
之法不得不如是故可謂之文如風行水上出於自然
也若不出於自然而有意於繁簡則失之矣唐書進表
云其事則増於前其文則省於舊且新唐書所以不及
兩漢文章者其病正在此兩句也又反以為工何㢤然
新舊唐史各有長短未易優劣也(解曰作火之法莫如/自然元城當矣此古)
(人所以必貴三長也夫所謂自然者何也繁簡當其/可是非合其人也推而究之萬事皆然獨作史也乎)
先生嘗謂僕曰漢諸儒所傳六經與今所行六經不同
互有得失未可以偏辭論也王嘉奏對曰臣聞咎繇戒
帝舜曰亡敖佚欲有國兢兢業業一日二日萬㡬師古
曰虞書咎繇謨之辭也言有國之人不可敖慢逸欲但
當戒慎危懼以理萬事之機也敖音傲今尚書乃作無
教逸欲有邦恐敖字轉冩作教字耳若謂天子無教諸
侯佚欲恐或非也先生又曰似此等類六經中甚多要
無令俗子知恐生謗議爾(解曰聖人作經如造化生物/莫非自然漢諸儒傳經如良)
(工圗畫雖有工巧彷彿時終失其真處多耳吁三代/而後豈獨六經與古不同元城慮俗子之生謗宜矣)
先生嘗曰難哉人臣之事君也既自知已之所能為又
須知君之所能為若不知而直前未有不受禍敗者也
且如蕭望之為太子太傅八九年固當深知元帝之為
人及元帝即位乃欲逐去許史恭顯等夫望之雖為師
傅然比之許史則其情疎矣且能聴疎臣之言以逐親
愛自古人君止一人能之秦昭王也且宣帝何如主也
猶且委任宦官葢寛饒一觸而殺其身則其權可知矣
元帝至昏庸也其視昭王宣帝猶天冠地履也是豈能
去許史恭顯哉故恭顯譖堪更生下獄時元帝初即位
不省謁者召至廷尉為下獄後上召堪更生曰繫獄上
大驚曰非但廷尉問邪且望之久為太傅知太子仁柔
宜以知術輔導之使洞曉天下之事然後可以為人主
今乃懵然無知如此不知望之八九年間所以輔之者
何等事者也亦不容無罪矣鼂錯誠非長者然言亦可
取嘗上疏云皇太子所讀書多矣而未深知術數此亦
不為無理故凡人之性明銳者當輔以寛和謙冲之道
其性仁柔者當輔以發強剛毅之術如此乃有貴於學
矣(解曰人臣事主固難然有二道焉是故忠以謀國幾/以相時則亦庶乎其可矣夫元帝之於許史則戚畹)
(也其於恭顯輩則䙝狎近幸也望之於此當示以大義/處以無事待以不惡而嚴可也乃欲逐之使去吾恐其)
(萬無是也未幾取辱宜哉古人有言為臣/良獨難其亦諒此也夫其亦諒此也夫)
先生與僕論官制因言及玉堂故事先生曰且如玉堂
兩字人多不解太宗皇帝常飛白題翰林學士院曰玉
堂之廬葢此四字出於李尋傳且玉堂殿名也而待詔
者有直廬在其側李尋時待詔黄門故曰久汙玉堂之
廬至英廟嗣位乃徹去及元豐中有翰林學士上言乞
摘去二字復榜院門以為臣下光寵詔可是乞以殿名
名其院也不遜甚矣因檢漢書葢漢之待詔者或在公
車或在金馬門或在宦者廬或在黄門時李尋待詔黄
門哀帝使侍中徃問災異對曰臣尋位卑術淺過隨衆
賢待詔食太官衣御府久汚玉堂之廬師古曰玉堂殿
在未央宫然制度不見其詳獨翼奉𫝊略載之奉嘗上
疏曰漢徳隆盛在於孝文皇帝躬行節儉外省繇役其
時未有甘泉建章及上林中諸離宫館也未央宫又無
髙門武臺麒麟鳳凰白虎玉堂金華之殿獨有前殿曲臺
漸臺宣室承明耳以此考之則玉堂殿乃武帝所造也
僕後以問先生先生曰然(解曰元城論玉堂故事顛末/亦是教永卿格物考古一事)
(雖然古今名物可考而知者多/矣此吾儒所以必貴博文也哉)
後數日僕問先生曰髙帝七年蕭何治未央宫立東闕
北闕前殿武庫太倉見其壯麗甚怒謂何曰天下兇兇
勞苦數嵗成敗未可知是何治宫室過度也何曰天下
方未定可因以就宫室且夫天子以四海為家非令壯
麗亡以重威且亡令後世有以加也上說僕怪蕭何如
此乃吟一絶云創業艱難尚爾為太平奢侈可前知欲
令後世無能過可笑蕭何爾許癡僕因舉此詩先生笑
曰此則固然然何之意深矣髙帝項王皆楚人豐沛臨
淮相去至近二人之心豈一日㤀山東㢤羽見秦地皆
已燒殘乃思東歸使其如昔日之盛未必不都闗中也
漢五年夏雖自雒陽駕之闗中然長安宫殿未成寄治
櫟陽又髙帝之在闗中無㡬時矣五年秋親征臧荼復
至洛六年十二月取韓信還至雒陽七年冬十月自征
韓信又自雒陽至長安時宫闕已成乃自櫟陽徙都長
安則髙帝都長安之心方定矣然何欲順適其意以就
大事不欲令窺其秘也故假辭云云此何之深意也而
史氏見蕭何之意又不欲明言之又不欲不言之乃書
上說兩字以見髙帝在何術中而且樂都闗中也(解曰/酇侯)
(治未央之過温公老先生葢嘗論之矣然史書上說二/字恐一時實録如此未有所謂術之說然元城述以教)
(永卿要必有獨得者/非後来所敢輕議也)
先生又曰吾友後生未可遽立議論以褒貶古今葢見
聞未廣而涉世淺故也且如孔子萬世師也方孟僖子
且死戒其嗣懿子師孔子時子年尚少也又齊景公晏
子適魯問禮時孔子方年三十其後孔子年五十餘方
歴䀻諸國十四年而只數歸魯時孔子年六十三嵗乃
始刪詩定書繫周易作春秋只數年間了却一生著述
葢是時學問成矣涉世深矣故其著述始可為後世法
譬如積水於千仞之源一日決之滔滔汨汨直至於海
其源深也若夫潢潦之水乍流乍涸終不能有所至者
其源淺也古人著書多在暮年葢為此也(解曰此元城/教人至意不)
(獨策勵永卿易曰修辭立其誠故立言難吾慨世之無/忌憚者曽未如何便欲著述不知其事豈細故㢤愚亦)
(坐病此者故二十以来已不自量矣要其年方四十有/六以見聞則未博以世故則未深以誠心則未定而亦)
(云然無乃首為元城罪人/乎三復抱愧聊復記之)
先生與僕論易僕曰所謂為文言者真孔子之所作乎
先生曰其中有孔子之言未必皆孔子之作也葢先儒
以此釋經也僕曰何以實之先生因取左氏示僕襄公
九年穆姜薨於東宫始徃而筮之遇艮之八史曰是謂
艮之隨隨其出也君必速出姜曰亡是於周易曰隨卦
元體之長也亨嘉之會也利義之和也貞事之幹也體
仁足以長人嘉徳足以合禮利物足以和義貞固足以
幹事然故不可誣也是以雖隨无咎且孔子生於襄之
二十二年當穆姜為此言時吾聖人未生又左氏以解
隨卦周易以解乾卦又元體之長也葢謂人之元首其
義尤親切於善之長云(解曰據此則文言未必皆夫子/之言明矣然既曰周易以解乾)
(卦當以文王為是左/氏以解隨卦恐非)
先生嘗言子弟固欲其佳然不佳者未必無用處也元
豐二年秋冬之交東坡下御史獄天下之士痛之環視
而不敢救時張安道致仕在南京乃憤然上書欲附南
京逓府官不敢受乃令其子恕持至登聞鼔院投進恕
素愚懦徘徊不敢投久之東坡出獄其後東坡見其副
本因吐舌色動久之人問其故東坡不荅其後子由亦
見之云宜吾兄之吐舌也此時正得張恕力或問其故
子由曰獨不見鄭崇之救葢寛饒乎其疏有云上無許
史之屬下無金張之託此語正是激宣帝之怒爾且寛
饒正以犯許史輩有此禍今乃再訐之是益其怒也且
東坡何罪獨以名太髙與朝廷爭勝耳今安道之疏乃
云其實天下之奇材也獨不激人主之怒時急救之故
為此言矣僕曰然則是時救東坡者宜為何說先生曰
但言本朝未嘗殺士大夫今乃開端則是殺士大夫自
陛下始而後世子孫因而殺賢士大夫必援陛下以為
例神宗好名而畏義疑可以此止之(解曰元城以張恕/不投東坡之疏一)
(事謂子弟不佳者未必無用固聖賢無棄人之意然張/恕之不投疏與東坡之出獄恐亦㡬會人事之偶中耳)
(未可以此便謂子弟之不佳者皆可用也孟子曰中也/養不中才也養不才故人樂有賢父兄也斯言其至矣)
(乎/)
先生曰某之北歸與東坡同途兩舟相銜未嘗三日不
相見嘗記東坡自言少年時與其父幷弟同讀鄭公使
北語録至於説大遼國主云用兵則士馬物故國家受
其害爵賞日加人臣享其利故凡北朝之臣勸用兵者
乃自為計非為北朝計也遼主明知利害所在故不用
兵三人皆嘆其言以為明白而切中事機時老蘓謂二
子曰古人有此意否東坡對曰嚴安亦有此意但不如
此明白老蘓笑以為然先生又云前輩讀書例皆如此
故謂之學問必見於用乃可貴不然即腐儒爾武帝時
嚴安上疏諫用兵其畧云今徇南夷朝夜郎深入匈奴
燔其龍城議者美之此人臣之利非天下之長䇿也鄭
公之言其源出於此(解曰觀此則知三蘓開口論天下/事如指諸掌者有源流矣古人讀)
(書固如此若乃尋章琢句誇多鬬靡而終無所用者則/亦何貴於讀書為㢤雖然未也其必如周程之潛心理)
(學如顔孟之努力性/情而後益可貴也)
先生與僕論厯法嘗曰古今厯法各不同其閏法亦從
而異秦用顓帝之厯水徳王天下以十月為嵗首故遇
閏年即閏九月而謂之後九月葢取左氏歸餘於終之
意至於漢初因而不改先生因命取史記秦楚之際月
表示僕二世二年後九月徐廣曰應閏建酉漢二年後
九月徐廣曰應閏建已漢五年後九月徐廣曰應閏建
寅葢徐廣推厯以謂此三年合閏八月四月正月以歸
餘於終故閏九月也非獨如此髙后八年七月髙后崩
羣臣既誅諸吕迎立代王閏月己酉王即皇帝位元年
十月辛亥皇帝見於髙廟且己酉辛亥相去三日已隔
一年則知閏月者乃後九月也僕曰書云以閏月定四
時成嵗謂之定四時則是四時之間有閏也先生曰非
也葢謂無閏月則以春為夏以夏為秋矣故曰定四時
非謂四時之間有閏月也(解曰堯命義和作厯厯法之/源始此元城以為古今厯法)
(各不同閏法亦異要之小過不及之間或有増損而已/其大體定法則確乎不可易也愚嘗思之天地開闢以)
(来一氣衮衮未嘗有息而理實主焉故堯夫以二至為/天地一氣之呼吸則知春夏者氣之呼秋冬者氣之吸)
(聖人者有以見其理而測其度故定為年月日時以為/民生日用之候不然寒署愆則蚤莫無凖蚤莫無凖則)
(起居失宜起居失宜則作輟乖方/而望天下治生民安萬物遂得乎)
先生與僕論唐十一族事先生曰甘露之事葢亦疎矣
考其時乃太和九年十一月二十一日也是時李訓謀
以甘露降於禁中詔百官入賀因此欲殺宦官且十一
月末豈甘露降之時耶謀之疎想見大抵色色如此某
意宦官知此謀久矣故不可得而殺也且天下之事有
大於此者乎凡可以救死無不為也若當時只貶黜之
其禍未必至此乃以死逼人而疎畧如此宜其敗也易
曰君不密則失臣臣不密則失身㡬事不密則害成聖
人之言信矣先生又言是時凡覆十一族而王涯者年
過七十不能引退而與小人同位故雖不預謀顧彼宦
官安知之其遇禍也宜㢤且涯自言留心太𤣥經久矣
始於貞元十二年丙子至元和四年己丑凡十四年亦
嘗作為文字後二十六年乃有甘露之禍且太𤣥惟以
進退消息為說涯知其說而不能行何也故曰知之非
難行之惟難(解曰元城論甘露之變一事最得大體夫/宦官有罪是誠不可姑息茍無罪則亦未)
(有盡誅之理故李訓之謀雖謂之疎/可也嗚呼此仲尼所以假年學易)
先生嘗言魏徵傳稱嘗仆所為碑停叔玉昏顧其家衰
矣此言非也鄭公之徳國史可𫝊何賴於碑而停叔玉
昏乃天以祐魏氏也房𤣥齡之子遺愛因尚主遂為房
氏大禍始以淫蕩敗其家法而終滅其族僕後考魏氏
之譜鄭公四子叔玉叔瑜叔琬叔珪而叔瑜生莘莘生
商商生明明生馮馮生謩至此五世矣使其家尚主而
其禍或若房氏豈有再振之理先生曰停叔玉昏乃天
以佑魏氏於斯信矣(解曰人之徳業顯晦固有定分而/子孫盛衰亦有定命故元城以魏)
(鄭公之名不恃夫碑又/以其停昏為魏氏幸也)
先生嘗曰宰相之任難㢤自古以来不負謗者少矣元
載既誅時望歸劉晏代宗懲前事遂擢太常卿楊綰禮
部侍郎常衮為相時大厯十三年乙巳嵗四月壬午至
七月己巳綰薨相去纔一百八日矣然綰之名望如此
藉使不死假之嵗月或恐建立又過於此或曰非也當
時綰衮齊名衮至此年閏五月甲戌方罷故物議之如
此至目為濌伯則綰之早亡未必為不幸也葢權者人
所嫉持權既久而亡所建立其被謗也不亦宜㢤(解曰/元城)
(嘗嘆宰相之任難又曰自古以來不負謗者少其論允/矣然古來負謗豈獨宰相㢤特立獨行者亦鮮不負謗)
(矣又曰權者人所嫉吾以為特立獨行亦鮮不為人所/嫉矣故嘗考之人事人未有嫉而不謗亦未有謗而不)
(本於嫉者也然則君子之處世奈何患吾徳/之不修不患謗之負不負也其亦庶㡬乎)
先生一日與僕論左氏絳縣老人之嵗僕曰已嘗考之
不能解先生曰老夫能言之因取左氏史記幷紙筆於
卓子上再三箋注且曰非好古者不足與語也僕秘之
久矣又恐因而泯滅輒著於後先生解曰臣生之嵗正
月甲子朔四百有四十五甲子矣其季於今三之一也
所謂其季於今三之一者季者末也今今日也謂已得
四百四十四全甲子其末一甲子六十日而今日乃癸
未纔得二十日也故曰三之一文公之十一年夏叔彭
生會晉郤缺于承匡冬十一月甲午叔孫得臣敗狄于
鹹文公盡十八年宣公盡十八年成公盡十八年至襄
公三十年通七十四年以表考之文公之十一年嵗在
乙巳襄公三十年嵗在戊午今乃云七十三年者葢謂
襄公之三十年上距文公之十一年得七十三年也所
謂亥二首六身者注云亥字二畫在上併三六為身如
算之六葢古之亥字如此寫故曰二首六身其下六畫
如算子三箇六數也所謂下二如身定其日數者注云
下亥上二畫立置身傍葢如者往也移下亥上二畫往
于亥字身傍則當如此寫其左立者二畫乃二萬也
其右重者六畫乃三箇算子六數則六千六百六旬也
故曰是其日數也且四百四十五甲子合得二萬六千
七百今乃差四十日者則前所謂其季於今三之一謂
之旬者葢古以甲子數日故謂之旬如今隂陽家所謂
甲午旬中之類是也與書期三百有六旬有六日同
義(解曰元城論綘縣老人之嵗曰四百有四十五甲子/恐左傳此事頗涉誕恠要未可信雖然元城非妄語)
(者其必有所考矣而愚以左氏/浮誇斷之則終有不敢信耳)
先生好談易嘗問僕曰易更三聖何也僕曰漢藝文志
言宓戲氏始作八卦文王重易六爻作上下篇孔氏為
之彖象繫辭文言序卦之屬十篇故曰易更三聖先生
曰以大傳言之神農氏為耒耜蓋取諸益日中為市葢
取諸噬嗑黄帝堯舜為舟楫葢取諸渙服牛乘馬葢取
諸隨且益噬嗑渙隨皆六十四卦之名也神農黄帝堯
舜皆文王之前也則重易六爻謂文王可乎其周官太
卜掌三易一曰連山二曰歸藏三曰周易為經卦皆八
其别皆六十有四葢夏曰連山商曰歸藏周曰周易此
又可見夏商之時已有六十四卦非至文王重易六爻
也然則揚雄班固之徒何以言文王重易爻葢文王拘
於羑里而演六十四卦之辭如乾元亨利貞坤元亨利
牝馬之貞是也非重六爻也至於爻辭則恐周公所作
如乾初九潛龍勿用坤初六履霜堅氷至是也若爻辭
是文王作則不應曰王用亨於西山又不應曰箕子之
明夷故漢藝文志亦言文王作上下篇則今卦辭上下
二經也恐先儒傳習之誤也若夫彖象繫辭文言序卦
之屬十篇班固以為孔子所作由此言之則作易者不
止三聖矣先生又曰今之所謂繫辭者乃古所謂大𫝊
也司馬遷傳易大傳曰天下一致而百慮同歸而殊塗
則在漢之時謂之大傳不謂之繫辭也又云易曰差之
毫釐謬以千里然今易中無此兩句則亦恐大傳之言
也今失之矣易曰繫辭焉以斷吉凶是故謂之爻凡兩
言之觀聖人之意則爻者所繫辭大凡一卦之中所載
之爻皆其辭也以繫辭於一卦之下故曰繫辭此後人
失也故詩序亦謂之大傳葢傳取其解經之義爾如春
秋有三傳之類俱取其釋經也先生曰吉凶生大業韓
康伯注云既定吉凶則廣大悉備此言非是葢有興有
廢湯武秦漢之事也又云直其正也方其義也君子敬
以直内義以方外當為正以直内又云能說諸心能研
諸侯之慮當為能研諸慮如此類者五經中極多僕曰
前輩多不言之何也先生曰此事極繫利害五經其來
已逺前輩恐倡後生穿鑿之端故不敢著論但欲知之
爾若或為之倡則後生競生新意以相夸尚六經無全
書矣其害萬萬多於無立論之時此前輩所以慎重姑
置之不言可也韓魏公與歐陽文忠公同政府甚久終
日相聚無事不言但不曽與文忠公論繫辭僕曰何也
先生曰文忠公論繫辭在集中吾友所見也其中有失
若與之同則又是一文忠公若論議不同或至爭忿故
魏公存之不論(解曰元城以為作易者不止三聖葢認/神農黄帝堯舜作用合易處遂以為神)
(農黄帝堯舜作易也其實非矣愚固非知易者然以理/測之恐大傳十三卦但叙羣聖所為暗與易合非因易)
(而後為此故每段曰葢曰葢/者疑辭未知是否以俟君子)
　
　元城語録解卷下
欽定四庫全書
　元城語録解(行録/附)
公舉進士不就選徑歸洛從學於温公温公曰何為不
仕公以漆雕開吾斯未能信之語以對温公說復從學
者數年一日避席問盡心行已之要可以終身行之者
温公曰其誠乎公問行之何先温公曰自不妄語始公
初甚易之及退而自櫽括日之所行與凡所言自相掣
肘矛盾者多矣力行七年而後成自此言行一致表裏
相應遇事坦然常有餘裕(解曰學無終窮故曽子有斃/而後已之論元城棄官而受)
(學於温公蓋亦有以見此矣然曰力行七年而後成則/恐誠之為道未可若是限也易曰天行健君子以自強)
(不息吾黨之士其尚知所以不息而後/坦然有餘者得矣噫誠可以易視為㢤)
公言安世平生只是一箇誠字更撲不破誠是天道思
誠是人道天人無兩箇道理因舉左右手顧之笑曰只
為有這軀殻故假思以通之耳及其成功一也安世自
從十五嵗以後便知有這箇道理也曽事事著力畢竞
不是只有箇誠字縱横妙用無處不通以此杜門獨立
其樂無窮恁怎生也動安世不得(解曰元城論天人無/兩箇道理最是葢天)
(人只是一箇實理而已然必假思以通之故謂思誠至/若縱横妙用無處不通則以有是實體故耳故曰體用)
(一源顯/微無間)
温公薦充館職因謂公曰知所以相薦否公曰獲從公
逰舊矣温公曰非矣光居閒足下時節問訊不絶光位
政府足下獨無書此光之所以相薦也擢右正言是時
差除頗多政府親戚公言祖宗以来執政大臣親戚子
弟未嘗敢受華要之職自王安石秉政以後盡廢累聖
之制專用親黨務快私意數年間亷恥掃地今廟堂之
上猶習故態歴疏太師平章軍國重事彦博司空平章
軍國事公著左僕射大防右僕射純仁門下侍郎固左
丞存右丞宗愈堂除子弟親戚凡數十人且曰中書侍
郎摯未見所引私親而依違其間不能糾正雷同循黙
豈得無罪願出臣此章徧示三省俾自此以徃厲精更
始(解曰温公所以薦元城與元城所以被薦可以互觀/也矣且彦博公著大防皆當時所謂名相而元城乃)
(不少假借然後知温公之薦人/與元城之被薦者非後世比也)
會知漢陽軍吳處厚上蔡確安州所為謗詩公即論奏
曰確詩十篇多涉譏訕而二篇尤甚借唐為諭謗訕君
親至於滄海揚波之語其所包藏尤為悖逆葢確自謂
齒髮方盛足以有為意在他日時事變易徼倖復用攄
泄禍心此而可舍國法廢矣已而蔡確責授光禄卿分
司南京公與梁燾同上疏力爭以為責命大輕未厭輿
議疏十餘上始竄確於新州(解曰元城論蔡確之事疏/十餘上始竄確於新州此)
(易所謂君子有/解小人退也)
蔡確雖貶尚與章惇等自謂有定䇿功創造語言恐脅
貴近公復言蔡確黄履邢恕章惇四人者在元豐之末
號為死黨惇確執政倡之於内履為中丞與其寮屬和
之於外恕立其間往来傳送天下之事在其掌握聖上
嗣位皆實太皇太后聖慮深逺為宗廟社稷無窮之計
彼四人者乃敢貪天之功以為已功伏望明正四凶之
罪布告天下除蔡確近已貶竄外所有章惇黄履邢恕
欲乞並行逐之逺方終身不齒由是三人亦皆得罪(解/曰)
(觀元城之論確履惇恕亦難乎其為力矣故雖則暫去/而所以嬰其禍變者終亦無窮焉易曰孚號有厲其為)
(君子之/謀至矣)
遷起居舍人兼司諫公偶為家人顧乳母牙媪以謂無
有詰其故因言内降指揮見求乳母公怒曰汝何敢爾
妄言且今上猶未納后安得有此媪云内東門司開封
府録實預其事公與府録有契因乗間問之荅如所聞
即上疏言前世之主鮮有不以聲色為累至於近之大
早御之無節則又不能保固真元増益壽考聖賢所戒
可為寒心且世俗聞粗有百金之産猶知愛其子孫以
為嗣續之託而況國朝百三十年之太平六聖憂勤積
累之業陛下繼而有之可不自愛自重以為宗廟社稷
無窮之計乎若陛下實未嘗為則臣之所言猶不失諫
官之職萬一有之則臣之進説已是後時惟冀陛下愛
身進徳留意問學清心寡慾増厚福基宣仁后初不知
因公言始窮詰其事乃知顧乳母者為劉氏也后怒而
撻之由是劉深以望公(解曰此元城所謂先事之防對/病之藥者乎夫以一乳母之事)
(曽未詳悉乃聞之而憂焉至形之章疏若是切也者不/有宣仁之賢暴白其事吾恐元城之慮夫國者未巳也)
(吁其/賢乎)
自崇慶垂簾復祖宗舊政温公既薨之後荆公之徒多
為飛語以動搖在位誘之以利脅之以禍無所不至大
臣多首鼠兩端為自全計吕范二相尤畏之欲用其黨
以平舊怨謂之調停差除之際公與梁燾朱光庭每極
力爭論吕公病之因薦熈豐舊人鄧温伯為翰林承㫖
意者言官必爭因以遂之公言温伯熈寧中王安石吕
惠卿更相傾陷温伯始終反覆出入兩黨又附蔡確為
之草制稱其有定䇿之功乞行罷黜疏累上不報即引
疾在告陳乞宫觀乃除集賢修撰提舉西京崇福宫(解/曰)
(荆公引用羣小流毒無窮賢相如吕范曰尤畏之則他/可例想也方且為調停之説以依違其間其將何為其)
(將何為易曰九四鼎折/足形渥凶范吕之謂㢤)
公徧歴言路正色立朝知無不言言無不盡每以辨是
非邪正為先進君子退小人為急其面折廷爭至雷霆
之怒赫然則執簡却立伺天威稍霽復前極論一時奏
對且前且却者或至四五殿前觀者皆汗縮竦聴目之
曰殿上虎(解曰殿上虎人中龍也故/龍虎者大人君子之象)
宣仁后晏駕吕丞相使陵下范純仁奏乞除執政即用
李清臣為中書侍郎鄧温伯為尚書右丞時大臣卒用
調停之説遂有李鄧之除二人皆熈豐之黨屢見攻於
元祐乃以先朝事激怒上意會廷䇿進士李鄧撰䇿題
歴詆元祐之政有復新法之意從而中傷元祐諸人公
乃出鎮常山未㡬元豐舊人悉皆收召遂相章惇言者
以公傾言蔡確落職知南安軍而吕丞相亦不免逺竄
乃深媿於公其後范丞相門人狀范公之行曰使其言
行於熈豐時後必不至紛更盡申於元祐中必無紹聖
大臣復讐之禍或以此問公公曰微仲堯夫不知君子
小人勢不兩立如氷炭故開倖門延入李鄧排去正人
易若反掌調停之説果何益㢤昔温公為相日蓋知其
後必有反覆之禍然救生民之患如救焚拯溺猶恐不
及何暇更顧異日一身之患㢤世以公為知言(解曰隂/陽晝夜)
(邪正善惡自有天地莫之能違則其相仄固宜是故以/温公之入相則有元祐之時以金陵之入相則有熈豐)
(之時夫難進而易退者賢也難得而易失/者時也為世道計者奈何其不慎於此㢤)
紹聖初黨禍起器之尤為章惇蔡卞所忌逺謫嶺外盛
夏奉老母以行途人皆憐之器之不屈也一日行山中
扶其母籃輿憩樹下有大蛇冉冉而至草木皆披靡擔夫
驚走器之不動也蛇相向者久之乃去村民羅拜器之
曰官異人也蛇乃吾山之神見官喜相迎耳官行無恙
乎温公門下士多矣如安世所守凜然死生禍福不變
葢其平生喜讀孟子故剛大不枉之氣似之(解曰君子/積誠懋徳)
(可以動天地感鬼神而況於龍蛇乎是故大蛇之相向/與二龍之夾舟其致一也皆可驗吾心之誠故學不至)
(於聖賢不/足以言學)
惇卞用事必欲致公於死故方竄廣東則移廣西既至
廣西則復徙廣東凡二廣間逺惡州軍無所不至人皆
謂公必死然七年之間未嘗一日病年㡬八十堅悍不
衰此非人力所及殆天相也或問何以至此曰誠而已
(解曰元城遇難而不失其常所謂君子素位而行無入/而不自得者乎然求其要則有非誠之至者莫之能為)
(也矣故君子/誠之為貴)
蔡京用事三省言蔡京奏劉摯等逆心則其一時黨附
顯著之人同惡相濟豈得無之如劉安世嘗論禁中顧
乳母事謂陛下已親女寵又論不御經筵陛下已惑酒
色誣罔聖躬形於章疏者果何心也今摯貶死廢及子
孫而安世不問罪罰殊科如此臣不知其説也詔劉安
世移海州安置公時執喪不候服闋赴貶所時公在貶
所有土豪縁進納以入仕者因持厚貲入京以求見惇
犀珠磊落賄及僕𨽻久之不得見其人直以能殺公意
達之惇乃見之不數日薦上殿自選人改秩除本路轉
運判官其人飛馭徑驅至公貶所郡將遣其客來勸公
治後事涕泣以言公色不動留客飲酒談笑自若對客
取筆書數紙徐呼其僕曰聞朝廷賜我死即死依此行
之謂客曰死不難矣客從其僕取紙閲之則皆經紀其
家與同貶當死者之家事甚悉客驚嘆以為不可及也
俄報運使距城二十餘里而止翌日當至家人聞之益
號泣不食亦不能寐且治公身後事而公起居飲食如
平常曽無少異至夜半伺公則酣寢鼻息如雷忽聞鍾
動上下驚曰鍾聲何太早也黎明問之鳴鍾者乃運判
公一夕嘔血而斃矣明日有客唁者曰若人不死則公
未可知矣然公亦無喜色於是見公處死不亂如此公
貶梅州忽有所厚士類數輩至慇懃之餘輒相向垂涕
公曰豈非安世有後命乎客曰屬聞朝廷遣使入郡將
不利於公願公自裁無辱公告之曰安世罪大責輕若
朝廷不貸甘心東市之誅使國家明正典刑誅一戒百
亦助時政之萬一何至効匹夫匹婦自經於溝瀆㢤不
為動使者入海島杖死元祐内臣陳衍葢累朝相授不
殺近臣惇卞屢造此禍而不克故令使者迂往諸郡以
虛聲逼諸流人使其自盡也(解曰夫京不足道也彼所/謂運判者何人顧乃阿附)
(小人以謀殺君子獨何人大㢤誠乎誠至而鬼神孚焉/天地格焉嘔血之報誰曰偶然㢤易曰剝之無咎失上)
(下也小人/可以省矣)
公曰安世除諫官三日有大除拜安世便入文字凡二
十四章又論章惇十九章及得罪惇必欲見殺人言春
循梅新與死為隣髙竇雷化説著也怕八州惡地安世
歴遍七州(解曰惇卞之害元城也無所不用其機矣自/今觀之嶺海之所謂惡地如春梅如雷化斯)
(亦險矣而元城歴焉亦卒無恙何哉在我之誠心直道/夫固有以勝夫險也莊生曰人心險於山川惇卞以之)
(易曰履道坦坦幽人貞吉元城/以之讀者合而觀焉知所擇矣)
建中間公與蘓子瞻自嶺外同歸至宣和間内侍梁師
成得幸貴震一時雖蔡京童貫皆出其下師成令吳可
自京師來宋欲鈎致公引以大用且以書抵公可至三
然後敢出之且道所以來之意大槩以諸孫未仕為言
以動公公謝曰吾若為子孫計則不至是矣且吾廢斥
㡬三十年未嘗有一㸃墨與當朝權貴吾欲為元祐完
人不可破戒乃還其書而不荅人皆為公危之而公自
若也(解曰師成之在爾時既稱京貫皆出其下則其孫/之仕用與否亦何必元城而後可㢤吾以是知小)
(人之於君子未嘗不知所重也然非重君/子也重名義也其斯師成所以憚元城乎)
先生云安世尋常未嘗服藥方遷謫時年四十有七先
妣必欲與俱百端懇罷不許安世念不幸使老親入於
炎瘴之地已是不孝若非義固不敢為父母惟其疾之
憂如何得無疾祗有絶欲一事遂舉意絶之自是逮今
未嘗有一日之疾亦無宵寐之變陳瓘曰公平生學術
以誠入無往而非誠凡絶欲是真絶欲心不動故公曰
然公曰安世自絶欲來三十年氣血意思只如當時終
日接士夫劇談雖夜不寐翌朝精神如故平生坐必端
已未嘗傾側靠倚每日行千步燕坐調息復起觀書未
嘗晝寢啜茶伴客有至六七盌終身未嘗草書嵗時家
廟祭享拜跪七十有二未嘗廢闕祖父相傳安世終身
由之以勵子孫一皆本之以誠故心嘗前知兩月前自
覺必有變異果長子不禄故至誠如神聖人豈吾欺㢤
(解曰元城絶欲一事葢誠所為乎夫惟誠是以明而剛/也是故明則燭理剛則堅志惟燭理故前知惟堅志故)
(天下之欲不能動然則元城/所以大過人者其在是與)
公曰今人咸言事已如此不可復理某以為甚易耳孟
子云夫天未欲平治天下也如欲平治天下當今之世
舎我其誰㢤非敢輕蔑天下之士自以實見天下有可
為之理耳請言一事某少時在開寳寺習省課潞公為
樞相一日以先人監牧司申一事頗違當時朝廷之意
召某問之某以實對已而問近有所聞否某言昨有人
相訪云王介甫求去甚堅恐相公代其任潞公曰安得
有此譬如立大厦其匠擅其工斤斧紛紛然其大木截
之令小小者復碎之曽未就緒輒要主人辭去舊屋既
毁新材又壞後之人如何其可為也余時甚少氣頗銳
應之曰某雖晚進以理觀之似未然潞公愕然曰何故
某曰今日新政不知果順人之所欲為人之所利乎若
不然相公當之去所害興所利反掌之間耳潞公黙然
(解曰天下無不可行之理是以無不可為之事元城引/孟子以為如欲平治天下當今之世舎我其誰蓋自量)
(其力足以任天下之重如此要非茍為大言而已觀潞/公所以處當時世務者如此宜元城有所未然也嗚呼)
(使元城之志行則元祐之治雖/三代可也而卒不能焉何㢤)
胡珵問曰筮仕之初遽領推勘不知治獄要道何如公
曰在常注意而一事不可放過某有同年宋若谷初在
洺州同官留意獄訟當時遂以治獄有聲監司交薦其
後官至中散大夫嘗曰獄貴初情每有繫獄者一行若
干人即時分牢異處親往遍問私置一簿子隨所通語
畢記之因以手畫膝上教珵曰題云某人送到某人某
事若干人列各人姓名其後行間相去可三寸許以初
問訊所得語列疏姓名左方其後結正無能出初語者
蓋人乍入狴犴既倉卒乂異處不能相謀此時可以得
其情耳獄貴初情此要道也(解曰天下之至難者莫如/獄故君子盡心焉書曰惟)
(明克允易曰先王以明罰勑法其皆有以見此乎然謂/一事不可放過又謂獄貴初情此要道也蓋示人以求)
(情於初則人之情得矣/推而論之何往不然㢤)
吕舍人曰器之嘗謂予言當官處事須權輕重務令道
理毋使偏重可也夫是之謂中因言元祐間嘗謁馮當
世當世言熈寧初與陳暘叔吕寳臣同任樞密𤾉叔聰
明少比遇事之來迎刃而解而寳臣尤善秤停每事之
來必秤停輕重令得所而後已也事經寳臣處者人情
事理無不允當因極言秤停二字最吾輩當今所宜致
力(解曰元城所謂處事當權輕重務合道理母使偏重/大㢤斯言可以訓矣葢天下之事多壞於太過而亦)
(常失之不及夫過也不及也均之非中也夫以其非中/也者何㢤未之秤停故也吾見夫罹此而自悔者多矣)
(此元城所以教人當致力也嗚呼/斯言也其仲尼民鮮之遺嘆乎)
先生嵗晚閒居或問先生何以遣日公正色曰君子進
徳修業惟日不足而何云遣乎(解曰理在天地何嘗一/日止息仁者見之謂之)
(仁智者見之謂之智百姓則日用而不知矣故君子之/道鮮焉者此也觀元城之荅時人㡬乎見道之全體矣)
(夫惟其見之也全故其為之者力也嗚/呼反是而謂之遣日者宜乎衆矣㢤)
公自宣和元日以後謝絶賔客四方書問皆不啟封家
事無巨細悉不問夏六月丙午忽大風飛瓦驟雨如注
雷電晝晦於公正寢人皆駭懼而走及雨止辨色公已
終矣聞者咸異焉及葬楊中立以文弔之曰刼火洞然
不燼惟玉搢紳往往傳誦以為切當公在宋杜門屏跡
不妄交遊人罕見其面及公殁耆老士庶婦人女子持
薰劑而哭公者日數千人後二年遼人驅墳户發棺見
公顔貌如生咸驚曰必異人也一無所動葢棺而去
昔有與蘇子瞻論元祐人才者至公則曰器之真鐵漢
不可及也(解曰吾黨所謂鐵漢釋氏所謂金剛元城之/大節不可奪矣是故雷雨正寢之變遼人發)
(棺之嘆耆庶逺近之哭皆天理之自然者/也嗚呼君子誠意之驗其不可掩如此夫)
　
　
　
　
　
　
　
　
　
　
　
　
　
　
　元城語録解附録
