#+TITLE: 朝野僉載-唐-張鷟
#+DATE: 2016-06-11 12:24:16
#+SOURCE: github.com/kanripo/KR3l0003 master a7d1565d                
欽定四庫全書　　　　　子部十二
　朝野僉載　　　　　　　小説家𩔖一(雜事之屬/)
　　提要
　　　　(臣/)等謹案朝野僉載六卷舊本題唐張鷟撰
　　　　鷟有龍筋鳯髓判已著録此書新唐書藝文
　　　　志作三十卷宋史藝文志作僉載二十卷又
　　　　僉載補遺三卷文獻通考則但有僉載𥙷遺
　　　　三卷此本六卷㕘考諸書皆不合晁公武讀
　　　　書志又謂其分三十五門而今本乃逐條聫
　　　　綴不分門目亦與晁氏所紀不同又莫休符
　　　　桂林風土記載鷟在開元中姚崇誣其奉使
　　　　江南受遗賜死其子上表請代减死流嶺南
　　　　數年起為長史而卒計其時尚在天寳之前
　　　　而書中有寳厯元年資陽石走事寳厯乃敬
　　　　宗年號又有孟宏微對宣宗事時代皆不相
　　　　及案尤袤遂初堂書目亦分朝野僉載及僉
　　　　載補遺為二書疑僉載乃鷟所作補遺則為
　　　　後人附益凡闌入中唐後事者皆應為補遺
　　　　之文而陳振孫所謂書本三十卷此其節畧
　　　　者當即此本葢嘗經宋人摘録合僉載補遺
　　　　為一刪併門𩔖已非原書又不知何時析三
　　　　卷為六卷也其書皆紀唐代故事而於諧噱
　　　　荒怪纎悉臚載未免失於𤨏雜故洪邁容齋
　　　　隨筆譏其記事𤨏屑擿裂且多媟語然耳目
　　　　所接可據者多故司馬光作通鑑亦引用之
　　　　兼收博采固未嘗無稗於見聞也乾隆四十
　　　　六年十一月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　朝野僉載卷一
　　　　　　　　　　　　　唐　張鷟　撰
貞觀年中定州鼓城縣人魏全家富母忽然失明問卜
　者王子貞子貞為卜之曰明年有人從東來青衣者
　三月一日來療必愈至時候見一人著青紬襦遂邀
　為設飲食其人曰僕不解醫但解作犁耳為主人作
　之持斧繞舎求犁轅見桑曲枝臨井上遂斫下其母
　兩眼煥然見物此曲桑葢井之所致也
周郎中裴珪妾趙氏有美色曽就張璟藏卜年命藏曰
　夫人目長而慢視准相書猪視者淫婦人目有四白
　五夫守宅夫人終以姦廢宜慎之趙笑而去後果與
　人姦沒入掖庭
杜景佺信都人也本名元方垂拱中更為景佺剛直嚴
　正進士擢第後為鸞臺侍郎平章事時内史李昭徳
　以剛直下獄景佺廷諍其公清正直則天怒以為面
　欺左授溱州刺史初任溱州㑹善筮者於路言其當
　重入相得三品而不著紫袍至是夏中服紫衫而終
瀛州人安縣令張懷禮滄州弓高令晉行忠就蔡微逺
　卜轉式訖謂禮曰公大親近位至方伯謂忠曰公得
　京官今年禄盡宜致仕可也二人皆應舉懷禮授左
　補闕後至和復二州刺史行忠授城門郎至秋而卒
開元二年梁州道士梁虛州以九宫推算張鷟云五鬼
　加年天罡臨命一生之大厄以周易筮之遇觀之渙
　主驚恐後風水行上事即散安國觀道士李若虛不
　告姓名暗使推之云此人今年身在天牢負大辟之
　罪乃可以免不然病當死無救法果被御史李全交
　致其罪勅令處盡而刑部尚書李知白左丞張廷珪
　崔𤣥昇侍郎程行謀咸請之乃免死配流嶺南二道
　士之言信有徵矣
泉州有客盧元欽染大瘋惟鼻根未倒屬五月五日官
　取蚺蛇膽欲進或言肉可治瘋遂取一截蛇肉食之
　三五日後漸可百日平復又商州有人患大瘋家人
　惡之山中為起茅舎有烏蛇墜酒罌中病人不知飲
　酒漸差罌底見蛇骨方知其由也
則天時鳳閣侍郎周允元朝罷入閣太平公主喚一醫
　人自光政門入見一鬼撮允元頭二鬼持棒隨其後
　直入景運門醫白公主公主奏之上令給使覘問在
　閣無事食訖還房午後如厠長參典怪其久私往候
　之允元踣面於厠上目直視不語口中涎落給使奏
　之上問醫曰此可得㡬時對曰緩者三日急者一日
　上與錦被覆之幷牀舁送宅止夜半而卒上自為詩
　以悼之
久視年中襄州人楊元亮年二十餘於䖍州汶山觀傭
　力晝夢見天尊云我堂舎破壞汝為我脩造遣汝能
　醫一切病悟而説之試療無不愈者贑縣里正背有
　腫大如拳亮以刀割之數日平復療病日獲十千造
　天尊堂成療病漸無效
如意年中洛州人趙𤣥景病卒五日而蘇云見一僧與
　一木長尺餘教曰人有病者汝以此木拄之即愈𤣥
　景後見機上尺乃是僧所與者試將療病拄之立差
　門庭每日數百人御史馬知己以其聚衆追之禁左
　臺病者滿於臺門則天聞之追入内宫人病拄之即
　愈放出任救百姓病數月以後得錢七百餘貫後漸
　無驗遂絶
洛州有人患應語病語即喉中應之以問善醫張文仲
　經夜思之乃得一法即取本草令讀之皆應至其所
　畏者即不言仲乃録取藥合和為丸服之應時而愈
　一云問醫蘇澄云
郝公景於泰山採藥經市過有見鬼者怪羣鬼見公景
　皆走避之遂取藥和為殺鬼丸有病患者服之差
定州人崔務墜馬折足醫令取銅末和酒服之遂痊平
　及亡後十餘年改𦵏視其脛骨折處有銅末束之
嶺南風俗多為毒藥令奴食冶葛死埋之土中蕈生正
　當腹上食之立死手足額上生者當日死旁自外者
　數日死漸逺者或一月或兩月全逺者一年二年三
　年亦即死惟陳懷卿家藥能解之或以塗馬鞭頭控
　上拂著手即毒拭著口即死
趙延禧云遭惡蛇虺所螫處貼之艾炷其上灸之立差
　不然即死凡蛇囓即當囓處灸之引去毒氣即止
冶葛食之立死有冶葛處即有白藤花能解冶葛毒鴆
　鳥食水之處即有犀牛不濯角其水物食之必死為
　鴆食蛇之故
醫書言虎中藥箭食清泥野猪中藥箭豗薺苨而食雉
　被鷹傷以地黄葉帖之又礜石可以害鼠張鷟曾試
　之鼠中毒如醉亦不識人猶知取泥汁飲之須臾平
　復鳥獸蟲物解毒何況人乎被蠭齧者以甲蟲末傅
　之被馬咬者以燒鞭鞘灰塗之葢取其相服也蜘蛛
　齧者雄黄末傅之筋斷須續者取旋復根絞取汁以
　筋相對以汁塗而封之即相續如故蜀兒奴逃走多
　刻筋以此續之百不失一
永徽中有崔爽者每食生魚三斗乃足於後飢作鱠未
　成爽忍飢不禁遂吐一物狀如蝦蟇自此之後不復
　能食鱠矣
國子司業知制誥崔融病百餘日腹中蟲蝕極痛不可
　忍有一物如守宫從下部出須㬰而卒
後魏孝文帝定四姓隴西李氏大姓恐不入星夜乗鳴
　駞倍程至洛時四姓已定訖故至今謂之駞李焉
張文成曰乾封以前選人每年不越數千垂拱以後每
　嵗常至五萬人不加衆選人益繁者葢有由矣嘗試
　論之秪如明經進士十周三衛勲散雜色國官直司
　妙簡實材堪入流者十分不過一二選司考練總是
　假手冒名勢家囑請手不把筆即送東司眼不識文
　被舉南館正員不足權補試攝檢校之官賄貨縱横
　贓汚狼籍流外行署錢多即留或帖司助曹或員外
　行案更有挽郎輦脚營田當屯無尺寸工夫並優與
　處分皆不事學問唯求財賄是以選人冗冗甚於羊
　羣吏部喧喧多於蟻聚若銓實用百無一人積薪化
　薪所從來逺矣
鄭愔為吏部侍郎掌選贓汚狼籍引銓有選人繫百錢
　於靴帶上愔問其故答曰當今之選非錢不行愔黙
　而不言時崔湜亦為吏部侍郎掌選有銓人引過分
　疏云某能翹闗負米湜曰君壯何不兵部選答曰外
　邊人皆云崔侍郎下有氣力者即存
景龍年中斜封得官者三百人從屠販而踐高位景雲
　踐祚尚書宋璟御史大夫畢構奏停斜封人官璟構
　出後見鬼人彭卿受斜封人賄賂奏云見孝和怒曰
　我與人官何因奪却於是斜封皆復舊職偽周革命
　之際十道使人天下選殘明經進士及下邨教童蒙
　博士皆被搜揚不曾試練並與美職塵黷士人之品
　誘悅愚夫之心庸才者得官以為榮有才者得官以
　為辱昔趙王倫之篡也天下孝亷秀才茂異並不簡
　試雷同與官市道屠沽亡命不軌皆封侯略盡太府
　之銅不供鑄印至有白版侯者朝㑹之服貂者大半
　故謡云貂不足狗尾續小人多幸君子耻之無道之
　朝一何連𩔖也惜哉
天后中契丹李盡忠萬榮之破營府也以地牢囚漢俘
　數百人聞麻仁節等諸君欲至乃令守囚霫等紿之
　曰家口飢寒不能存活求待國家兵到吾等即降其
　囚日别與一頓粥引出安慰曰吾此無飲食養汝又
　不忍殺汝總放歸若何衆皆拜伏乞命乃紿放去至
　幽州具說飢凍逗遛兵士聞之爭欲先入至黄麞峪
　賊又令老者投官軍送遺老牛瘦馬於道側仁節等
　三軍棄步卒將馬先争入被賊設伏横截軍將被索
　䌈之生擒節等死者填山谷罕有一遺
景龍四年洛州凌空觀失火萬物並盡惟有一真人巋
　然獨存乃泥塑為之後改為聖真觀
西京朝堂北頭有大槐樹隋曰唐興材門首文皇帝移
　長安城將作大匠高熲常坐此樹下檢校後栽樹行
　不正欲去之帝曰熲坐此樹下不須殺之至今先天
　一百三十年其樹尚在柯葉森竦株根盤礴與諸樹
　不同承天門正當唐興材門首今唐家居焉
永徽年以後人唱桑條歌有桑條韋女韋也樂至神龍
　年中逆韋應之諂佞者鄭愔作桑條樂詞十餘首進
　之逆韋大喜擢之為吏部侍郎賞縑百疋
龍朔已來人唱歌名突厥鹽後周聖厯年中差閻知㣲
　和匈奴授三品春官尚書送武延秀往娶黙啜女送
　金銀器物錦綵衣裳以為禮聘不可勝紀突厥翻動
　漢使並沒立知微為可汗乃突厥鹽之應
調露中大帝欲封中岳屬突厥而止後又欲封土番入
　寇遂停止永淳年又駕幸嵩岳謡曰嵩山凡㡬層不
　畏登不得只畏不得登三度徵兵馬傍道打騰騰岳
　下遘疾不愈迴至宫而崩
永淳之後天下皆唱楊栁楊栁漫頭駞後徐敬業犯事
　出栁州司馬遂作偽勅自授揚州司馬殺長史陳敬
　之據江淮反使李孝逸討之斬業首驛馬䭾入洛陽
　楊栁楊栁漫頭駞後此其應也
周如意年中已來始唱黄麞歌其詞曰黄麞黄麞草裏
　藏彎弓射你傷俄而契丹反叛殺都督趙翽營府陷
　沒差總管曹仁師張𤣥遇麻仁節王孝傑前後百萬
　衆被賊敗於黄麞谷諸軍並沒罔有孑遺黄麞之歌
　斯為驗矣
周垂拱已來苾拏兒歌詞皆是邪曲後張易之小名苾
　拏
景龍年安樂公主洛州道光坊造安樂寺用錢數百萬
　童謡曰可憐安樂寺了了樹頭懸後誅逆韋並殺安
　樂斬首懸於竿上改為悖逆庶人
神龍以後謡曰山南烏鵲窠山北金駱駞鎌柯不鑿孔
　斧子不施柯此突厥彊盛百姓不得斫桑養蠶種木
　刈榖之應也
景龍中謠曰可憐聖善寺身著緑毛衣牽來河裏飲踏
　殺鯉魚兒至景雲中譙王從均州入都作亂敗走投
　洛州而死
景雲中謡曰一條麻線挽天樞絶去也神武即位敕令
　推倒天樞收銅並入尚方此其應兆
景龍中謡曰黄栢犢子挽紖斷兩脚踏地鞋繩斷六月
　平王誅逆韋欲作亂鞋繩斷者事不成阿韋是黄犢
　之後也
明堂主簿駱賓王帝京篇曰倐忽摶風生羽翼須臾失
　浪委泥沙賓王後與徐敬業興兵揚州大敗投江而
　死此其䜟也
麟徳已來百姓飲酒唱歌曲終而不盡者號為族鹽後
　閻知微從突厥領賊破趙定後知微來則天大怒磔
　於西市命百官射之河内王武懿宗去七步射三發
　皆不中其怯懦也如此知微身上箭如蝟毛剉其骨肉
　夷其九族疎親及不相識者皆斬之小兒年七八嵗
　驅抱向西市百姓哀之擲餅果與者相爭奪以為戲
　笑監刑御史不忍害奏舎之其族鹽之言於斯應也
趙公長孫無忌以烏羊毛為渾脫氈帽天下慕之其帽
　為趙公渾脫後坐事長流嶺南渾脫之言於是效焉
魏王為巾子向前踏天下欣欣慕之名為魏王踣後坐
　死至孝和時陸頌亦為巾子同此様時人又名為陸
　頌踣未一年而陸頌殞
永徽後天下唱武媚娘歌後立武氏為皇后大帝崩則
　天臨朝改號大周二十餘年武后彊盛武三王梁魏
　定等並開府自餘郡王十餘人㡬遷鼎矣
咸亨已後人皆云莫浪語阿婆嗔三叔聞時笑殺人後
　果則天即位至孝和嗣之阿婆者則天也三叔者孝
　和為第三也
魏僕射子名叔麟䜟者曰叔麟反語身戮也後果被羅
　織而誅
梁王武三思唐神龍初改封徳靖王䜟者言徳靖鼎賊
　也果有窺鼎之志被鄭克等斬之
天后時謡言曰張公喫酒李公醉張公者斥易之兄弟
　也李公者言李氏大盛也
孫佺為幽州都督五月北征時軍師李處郁諫五月南
　方火北方水火入水必滅佺不從果沒八萬人昔竇建
　徳救王世充於牛口谷時謂竇入牛口豈有還期果被
　秦王所擒其孫佺之北也處郁曰飧若入咽百無一全
　山東人謂温飯為飱幽州以北並為燕地故云
龍朔年已來百姓飲酒作令云子母相去離連臺拗倒
　子母者盞與盤也連臺者連盤拗倒盞也及天后永
　昌中羅織事起有宿衛十餘人於清化坊飲為此令
　此席人進狀告之十人皆棄市自後廬陵徙均州則
　子母相去離也連臺拗倒者則天被廢諸武遷放之
　兆
神武皇帝七月即位東都白馬寺鐵像頭無故自落於
　殿門外自後捉搦僧尼嚴急令拜父母等未成者並
　停革後出者科決還俗者十八九焉
開元五年春司天奏𤣥象有眚見其災甚重𤣥宗震驚
　問曰何祲對曰當有名士三十人同日寃死今新及
　第進士正應其數其年及第李蒙者貴主家婿上不
　言其事宻戒主曰每有大遊宴汝愛婿可閑留其家
　主居昭國里時大合樂音曲逺暢曲江漲水聨舟數
　艘進士畢集蒙聞乃踰垣奔走羣衆愜望才登舟移
　就水中畫舸平沉聲妓篙工不知紀極三十進士無
　一生者
夏侯處信為荆州長史有賓過之處信命僕作食僕附
　耳語曰溲㡬許麺信曰兩人二升即可矣僕入久不
　出賓以事告去信遽呼僕僕曰已溲訖信鳴指曰大
　異事良久乃曰可總燔作餅吾公退食之信又嘗以
　一小瓶貯醯一升自食家人不霑餘瀝僕云醋盡信
　取瓶合於掌上餘數滴因以口吸之乃授直去凡市
　易必經手識者鄙之
廣州録事參軍栁慶獨居一室器用食物並致卧内奴
　有私取鹽一撮者慶鞭之見血
夏侯彪夏月食飲生蟲在下未曽瀝口嘗送客出門奴
　盜食臠肉及彪還覺之大怒乃捉蠅與食令嘔出之
鄭仁凱為密州刺史有小奴告以履穿凱曰阿翁為汝
　經營鞋有頃門夫著鞋者至凱㕔前樹上有鴷窠鴷
　啄木也遣門夫上樹取其子門夫脫鞋而縁之凱令
　奴著鞋而去門夫竟至徒跣凱有徳色
安南都䕶鄧祐韶州人家巨富奴婢千人恒課口腹自
　供未曾設客孫子將一鴨私用祐以擅破家資鞭二
　十
韋莊頗讀書數米而炊秤薪而㸑炙少一臠即覺之一
　子八嵗而卒妻斂以時服莊剥取以故席裹屍殯訖
　擎其席而歸其憶念也嗚咽不自勝惟慳吝耳
懷州錄事參軍路敬潜遭綦連輝事於新開推鞫免死
　配流後訴雪授睦州遂安縣令前邑宰皆卒於官潜
　欲不赴其妻曰君若合死新開之難早已無身今得
　縣令豈非命乎遂至州去縣水路數百里上寢堂兩
　間有三殯坑皆埋舊縣令潜命坊夫填之有梟鳴於
　屛風又鳴於承塵上並不以為事每與妻對食有鼠
　數十頭或黄或白或青或黑以杖驅之則抱杖而叫
　自餘妖怪不可具言至四考滿一無所失選授衛令
　除衛州司馬入為郎中位至中書舎人
周甘子布博學有才年十七為左衛長史不入五品登
　封年病以驢轝彊至嶽下天恩加兩階合入五品竟
　不能起鄉里親戚來賀衣冠不得遂以緋􁀙覆其上
　帖然而終
太常卿盧崇道坐女壻中書令崔湜反羽林郎將張仙
　坐與薛介然口陳欲反之狀俱流嶺南經年無日不
　悲號兩目皆腫不勝悽楚遂並逃歸崇道至都宅藏
　𨼆為男娶崔氏女未成有内給使來取充貴人崇道
　乃賂給使别取一崔氏女去入内事敗給使具承掩
　崇道幷男三人亦被糺捉敕杖各決一百俱至喪命
青州刺史劉仁軌知海運失船極多除名為民遂遼東效
　力遇病卧平壤城下搴幕看兵士攻城有一卒直來
　前頭背坐叱之不去仍惡罵曰你欲看我亦欲看何
　預汝事不肯去須臾城頭放箭正中心而死微此兵
　仁軌㡬為矢所中
任之選與張說同時應舉後説為中書令之選竟不及
　第來謁張公公遺絹一束以充糧用之選將歸至舎
　不經一兩月疾大作將絹市藥絹盡疾自損非但此
　度餘處亦然何薄命之甚也
杭州刺史裴有敞疾甚令錢塘縣主簿夏榮看之榮曰
　使君百無一慮夫人早須崇福以禳之崔夫人曰禳
　須何物榮曰使君娶二姬以壓之出三年則危過矣
　夫人怒曰此獠狂語兒在身無病榮退曰夫人不信
　榮不敢言使君命合有三婦若不更娶於夫人不祥
　夫人曰乍可死此事不相當也其年夫人暴亡敞更
　娶二姓榮言信矣
廣平王誅逆韋崔日用將兵杜曲誅諸韋略盡綳子中
　嬰孩亦捏殺之諸杜濫及者非一浮休子曰此逆韋
　之罪疎族何辜亦如冉閔殺畨高鼻者横死董卓誅
　閹人無鬚者枉戮死生命也
逆韋之變吏部尚書張嘉福河北道存撫使至懷州武
　涉驛有勅所至處斬之尋有敕矜放使人馬上昏睡
　遲行一驛比至已斬訖豈非天乎
沈君亮見㝠道事上元年中吏部員外張仁禕延生問
　曰明公看禕何當遷亮曰臺郎坐不暖席何慮不遷
　俄而禕如厠亮謂諸人曰張員外總十餘日活何暇
　憂官職乎後七日而禕卒
䖍州司士劉知元攝判司倉大酺時司馬楊舜臣謂之
　曰買肉必須胎肥脆可食餘瘦不堪知元乃㨂取懷
　孕牛犢及猪羊驢等殺之其胎仍動良久乃絶無何
　舜臣一奴無病而死心上乃暖七日而蘇云見一水
　犢白額幷子隨之見王訴云懷胎五箇月扛殺母子
　須臾又見猪羊驢等皆領子來訴見劉司士答欵引
　楊司馬處分如此居三日而知元卒亡又五日而舜
　臣死
率更令張文成梟晨鳴于庭樹其妻以為不祥連唾之
　文成云急灑掃吾當改官言未畢賀客已在門矣
　又一說文成景雲二年為鴻臚寺丞帽帶及緑袍並
　被鼠額有神靈逓相誣告京都及郡縣被誅戮者數
　千餘家蜀王秀皆坐之隋室既亡其事亦寢矣
儀鳳年中有長星半天出東方三十餘日乃滅自是土
　畨叛匈奴反徐敬業亂白鐵余作逆博豫騷動忠萬
　强梁契丹翻營府突厥破趙定麻仁節張𤣥遇王孝
　傑等皆沒百萬衆三十餘年兵革不息
調露之後有鳥大如鳩色如烏鵲飛若風聲千萬為隊
　時人謂之鵽雀亦名突厥雀若來突厥必至後至無
　差
天授中則天好改新字又多忌諱有幽州人尋如意上
　封云國字中或或亂天象請囗中安武以鎮之則天
　大喜下制即依月餘有上封者云武退在囗中與囚
　字無異不祥之甚則天愕然遽追制改令中為八方
　字後孝和即位果幽則天於上陽宫
長安二年九月一日太陽蝕盡黙啜賊到幷州至十五
　日夜月蝕盡賊并退盡俗諺云棗子塞鼻孔懸樓閣
　却種又云蟬鳴蛁蟟喚黍種餻糜斷又諺云春雨甲
　子赤地千里夏雨甲子垂船入市秋雨甲子禾頭生
　耳冬雨甲子鵲巢下地其年大水
長安四年十月隂雨雪一百餘日不見星正月誅逆賊
　張易之昌宗等則天廢
幽州都督孫儉之入賊也薛訥與之書曰季月不可入
　賊大凶也儉曰六月宣王北伐訥何所知有敢言兵
　出不復者斬出軍之日有白虹垂頭於軍門其夜大
　星落於營内兵將無敢言者軍行後幽州界内鵶鳥
　䲭鳶等並失皆隨軍去經二旬而軍沒烏鳶食其肉
　焉
延和初七日太白晝見經天其月太上皇遜帝位此易
　主之應也至八月九日太白仍晝見改元先天至二
　月七日太上皇廢誅中書令蕭至忠侍中岑羲流崔
　湜尋誅之
開元二年五月二十九日夜大流星如甕或如盆大者
　貫北斗並西北小者隨之無數天星盡揺至曉乃止
　七月襄王崩諡􁀙帝十月土蕃入隴右掠羊馬殺傷
　無數其年六月大風拔樹發屋長安街中樹連根出
　者十七八長安城初建隋將作大匠高熲所植槐樹
　殆三百餘年至是拔出終南山竹開花結子綿亙山
　谷大小如麥其嵗大飢其竹並枯死嶺南亦然人取
　而食之醴泉雨麺如米顆人可食之後漢裴楷云國
　中竹栢枯者不出三年主當之人家竹結實枯死者
　家長當之終南竹花枯死者開元四年而太上皇崩
開元五年洪潭二州復有火災晝日人見火精赤燉燉
　所詣即火起東晉時王𢎞為吳郡太守亦有此災𢎞
　撻部人將為不慎後坐㕔事見一物赤如信幡飛向
　人家舎上俄而火起方知變不復由人遭爇人家遂
　免刺罰
開元八年契丹叛闗中兵救營府至澠池缺門營於榖
　水側夜半水漲漂二萬餘人惟有人夜摴蒱不睡據
　高獲免村店並沒盡上陽宫中水溢宫人死者十七
　八其年京興道坊一夜陷為池沒五百家初鄧州三
　鵶口見二小兒以水相潑須㬰有大蛇十圍已上張
　口向天人或有斫射者俄而雲雨晦㝠雨水漂二百
　家小兒及蛇不知所在
洛陽縣令宋之遜性好唱歌出為連州參軍刺史陳希
　古者庸人也令之遜教婢歌每日端笏立於庭中􁇔
　􁇔而唱其婢隔窻從而和之聞者無不大笑
　朝野僉載卷一
欽定四庫全書
　朝野僉載卷二
　　　　　　　　　　　　　　唐　張鷟　撰
北齊南陽王入朝上問何以為樂王曰致蠍最樂遂收
　蠍一宿得五㪷置大浴斛中一人脫衣而入被蠍螫
　死宛轉號呌苦痛不可言食頃而死帝與王看之
隋末荒亂狂賊朱粲起於襄鄧間嵗飢米斛萬錢亦無
　得處人民相食粲乃驅男女小大仰一大銅鐘可二
　伯石煮人肉以餧賊生靈殱於此矣
周恩州刺史陳承親嶺南大首領也專使子弟兵刼江
　有一縣令從安南來承親憑買二婢令有難色承親
　每日重設邀屈甚殷勤送别江亭即遣子弟兵尋復
　劫殺盡取財物將其妻女至州妻叩頭求作婢不許
　亦縊殺之取其女前後官人家過親禮遇厚者必隨後
　刼殺無人得免
周杭州臨安尉薛震好食人肉有債主及奴詣臨安於
　客舎遂飲之醉殺而臠之以水銀和煎幷骨銷盡之
　後又欲食其婦婦覺而遁之縣令詰具得其情申州
　録事奏奉敕杖一百而死
周嶺南首領陳元光設客令一袍袴行酒光怒令曳出
　遂殺之須㬰爛煮以食客後呈其二手客懼攫喉而
　吐
周瀛州刺史獨孤莊酷虐有賊問不承莊引前曰若健
　兒一一具吐放汝遂還巾帶賊並吐之諸官以為必
　放頃莊曰將我作具來乃一鐵鈎長丈餘甚銛利以
　繩掛於樹間謂賊曰汝不聞健兒鉤下死今以胲鉤
　之遣壯士掣其繩則鉤出於腦矣謂司法曰此法何
　似答曰弔民伐罪深得其宜莊大笑後莊左降施州
　刺史染病惟憶人肉部下有奴婢死者遣人割肋下
　肉食之嵗餘卒
周推事使索元禮時人號為索使訊囚作鐵籠頭􁁉(呼/角)
　(反/)其頭仍加揳焉多至腦裂髓出又為鳳曬翅獮猴
　鑚火等以椽闗手足而轉之並斫骨至碎又懸囚於
　梁下以石縋頭其酷法如此元禮外域人薛師之假
　父後坐贓賄流死嶺南
周來俊臣羅織人罪皆先進狀敕依奏即籍沒徐有功
　出死囚亦先進狀某人罪合免敕依然後斷雪有功
　好出罪皆先奉進止非是自專張湯探人主之情葢
　為此也
羽林將軍元楷三代告密得官男彦瑋告劉誠之破家
　彦瑋處侍御史二年七月三日楷以反逆誅家口配
　流可謂積惡之家殃有餘也
周補闕喬知之有婢碧玉姝艷能歌舞有文華知之時
　幸為之不婚偽魏王武承嗣暫借教姬人粧梳納之
　更不放還知之知之乃作緑珠怨以寄之其詞曰石
　家金谷重新聲明珠十斛買娉婷此日可憐偏自許
　此時歌舞得人情君家閨閣不曾觀好將歌舞借人
　看意氣雄豪非分理驕矜勢力横相干辭君去君終
　不忍徒勞掩袂傷鈆粉百年離恨在高樓一代容顔
　為君盡碧玉讀詩飲泣不食三日投井而死承嗣撩
　出屍於裙帶上得詩大怒乃諷羅織人告之遂斬知
　之於南市破家籍沒
周張易之為控鶴監弟昌宗為秘書監昌儀為洛陽令
　競為豪侈易之為大鐵籠置鵞鴨於其内當中取起
　炭火銅盆貯五味汁鵞鴨遶火走渴即飲汁火炙痛
　即迴表裏皆熟毛落盡肉赤烘烘乃死昌宗活攔驢
　於小室内起炭火置五味汁如前法昌儀取鐵橛釘
　入地縛狗四足於橛上放鷹鷂活按其肉食肉盡而
　死未死號呌酸楚不復可聴易之曾過昌儀憶馬膓
　取從騎破脇取膓良久乃死後誅易之昌宗等百姓
　臠割其肉肥白如猪肪煎炙而食昌儀打雙脚折抉
　取心肝而後死斬其首送都諺云走馬報
周秋官侍郎周興推劾殘忍法外苦楚無所不為時人
　號牛頭阿婆百姓怨謗興乃牓門判曰被告之人問
　皆稱枉斬決之後咸悉無言
周侍御史侯思止醴泉賣餅食人也羅告准例酧五品
　於上前索御史上曰卿不識字對曰獬豸豈識字但
　為國觸罪人而已遂授之凡推勘殺戮甚衆更無餘
　語但謂囚徒曰不用你書言筆語但還我白司馬若
　不肯來俊即與你孟青横遭苦楚非命者不可勝數
　白司馬坂者北邙山司馬坂也來俊者中丞來俊臣
　也孟青者將軍孟青棒也後坐私蓄錦朝堂決殺之
周明堂尉吉頊夜與監察御史王助同宿王助以親故
　為說綦連耀男大覺小覺云應兩角麒麟也耀字光
　翟言光宅天下也頊明日録狀付來俊臣敕差河内
　王懿宗推誅王助等四十一人皆破家後俊臣犯事
　司刑斷死進狀三日不出朝野怪之上入苑吉頊攏
　馬上問在外有何事意頊奏曰臣幸預控鶴為陛下
　耳目在外惟怪來俊臣狀不出上曰俊臣於國有功
　朕思之耳頊奏曰于安逺告虺貞反其事並驗今貞
　為成州司馬俊臣聚結不逞誣遘賢良贓賄如山寃
　魂滿路國之賊也何足惜哉上令狀出誅俊臣於西
　市敕追于安逺還除尚食奉御頊有力焉除頊中丞
　賜緋頊理綦連耀事以為己功授天官侍郎平章事
　與河内王競出為温州司馬卒
成王千里使嶺南取大蛇長八九尺以繩縛口横於門
　限之下州縣參謁者呼令入門但知直視無復瞻仰
　踏蛇而驚惶懼僵仆被蛇繞數匝良久解之以為戲
　笑又取龜及鱉令人脫衣縱龜等齧其體終不肯放
　死而後已其人酸痛號呼不可復言王與姬妾共看
　以為玩樂然後以竹刺龜等口遂齧竹而放人艾炙
　鱉背炙痛而放口人被試者皆失魂至死不平復矣
朔方總管張亶好殺時有突厥投化亶乃作檄文罵黙
　啜言詞甚不遜書其腹背鑿其肌膚湼之以墨炙之
　以火不勝楚痛日夜作蟲鳥鳴然後送與黙啜識字
　者宣訖臠而殺之匈奴怨望不敢降
殿中侍御史王旭括宅中别宅女婦風聲色目有稍不
　承者以繩勒其隂令壯士彈竹擊之酸痛不可忍倒
　懸一女婦以石鎚其髮遣証與長安尉房恒姦經三
　日不承女婦曰侍郎如此苦毒兒死必訴於㝠司若
　配入宫必申於主上終不相放旭懼乃捨之
監察御史李嵩李全交殿中王旭京師號為三豹嵩為
　赤□豹交為白額豹旭為黒豹皆狼戾不軌鴆毒無
　儀禮性狂疎精神慘刻每訊囚必鋪棘卧體削竹籖
　指方梁壓髁碎瓦搘膝遣仙人獻果玉女登梯犢子
　懸駒驢兒拔橛鳳皇曬翅獮猴鑽火上麥索下䦨單
　人不聊生囚皆乞死肆情鍛錬証是為非任意指麾
　𫝊空為實周公孔子請伏殺人伯夷叔齊求其刼罪
　訊劾乾壍水必有期推鞫濕泥塵非不久來俊臣乞
　為弟子索元禮求作門生被追者皆相謂曰牽牛付
　虎未有出期縳鼠與猫終無脫日妻子永别友朋長
　辭京中人相要作咒曰若違心負教横遭三豹其毒
　害也如此
京兆人高麗家貧於御史臺替勲官逓送文牒其時令
　史作偽帖付高麗追人擬嚇錢事敗令史逃走追討
　不獲御史張孝嵩捉高麗栲膝骨落地兩脚俱攣抑
　遣代令史承偽准法斷死訖大理卿狀上故事准名
　例律篤疾不合加刑孝嵩勃然作色曰脚攣何廢造
　偽命乃舁上市斬之
周黔府都督謝祐兇險忍毒則天朝徙曹王於黔中祐
　嚇云則天賜自盡祐親奉進止更無别勅王怖而縊
　死後祐於平閣上臥婢妾十餘人同宿夜不覺刺客
　截祐首去後曹王破家簿録事得祐頭漆之題謝祐
　字以為穢器方知王子令刺客殺之
周黙啜賊之陷恒定州和親使楊齊莊教授三品入匈
　奴遂沒賊將至趙州襄公段瓆同沒喚莊共出走莊
　懼不敢發瓆遂先歸則天賞之復舊任齊莊尋至敕付
　河内王懿宗鞫問莊曰昔有人相莊位至三品有刀
　箭厄莊走出被趕斫射不死走得脫來願王哀之懿
　宗性酷毒奏莊初懷猶豫請殺之敕依引至天津橋
　南於衛士鋪鼓格上縛磔手足令段瓆先射三發皆
　不中又段瑾射之中又令諸司百官射箭如蝟毛仍
　氣殜殜然微動即以刀當心直下破至隂割取心擲
　地仍趌趌跳數十迴懿宗忍毒如此
楊務亷孝和時造長寧安樂宅倉庫成特授將作大匠
　坐贓數十萬免官又上章奏聞陜州三門鑿山燒石
　巖側施棧道牽船河流湍急所顧夫並未與價直茍
　牽繩一斷棧梁一絶則撲殺數十人取顧夫錢糴米
　充數即注夫逃走下本貫禁父母兄弟妻子牽船皆
　令繫二鈲於胸背落棧著石百無一存滿路悲號聲
　動山谷皆稱楊務亷人妖也天生此妖以破殘百姓
監察御史李全交素以羅織酷虐為業臺中號為人頭
　羅刹殿中王旭號為鬼面夜叉訊囚引枷柄向前名
　為驢駒拔橛枷頭著樹名曰犢子懸車兩手捧枷累
　磚於上號為仙人獻果立高木之上枷柄向後拗之
　名玉女登梯考栁州典廖福司門令史張性並求神
　狐魅皆遣喚鶴作鳳證蛇成龍也
陳懷卿嶺南人也養鴨百餘頭後於鴨欄中除糞糞中
　有光爚爚然以盆水沙汰之得金十兩乃覘所食處
　於舎後山足下因鑿有麸金銷得數十斤時人莫知
　卿遂巨富仕至梧州刺史
周長安年初前遂州長江縣丞夏文榮時人以為判㝠
　事張鷟時為御史出為處州司倉替歸往問焉榮以
　杖畫地作栁字曰君當為此州至後半年除栁州司後
　改徳州平昌令榮刻時日晷漏無差又蘇州嘉興令
　楊廷玉則天之表姪也貪狠無厭著詞曰逥波爾時
　廷玉打獠取錢未足其姑既見作天子傍人不得棖
　觸差攝御史康詈推奏斷死時母在都見夏文榮榮
　索黄白紙各一千張曰至後十日來母如其言榮曰
　且免死矣後十日内有進止果六日有勅楊廷玉改
　盡老母殘年又天官令史栁無忌造榮榮書衛漢栁
　氏曰衛多不成漢栁二州交加不定後果唱衛州録
　事闗重即唱漢州録事時鸞臺鳳閣令史進狀訴天
　官注擬不平則天責侍郎崔𤣥暐𤣥暐奏臣注官極
　平則天曰若爾吏部令史官共鸞臺鳳閣交換遂以
　無忌為栁州平陽主簿鸞臺令史為漢州録事焉
周司禮卿張希望移舊居改造見鬼人馮毅見之曰公
　新堂下有一伏屍晉朝三品將軍極怒公可避之望
　笑曰吾少長已來未曾知此事父母多言後月餘日
　毅入見鬼持弓矢随希望後迨登階鬼引弓射中膊
　脾間望覺此自痛以手撫之其日卒
周左司郎中鄭從簡所居㕔事常不佳令巫者觀之果
　有伏屍姓宗妻姓寇在㕔基之下使問之曰君坐我
　門上我出入常值君君自不好非我之為也掘之三
　丈果得舊骸有銘如其言移出改𦵏於是遂絶
周地官郎中房穎叔除天官侍郎明日欲上其夜有厨
　子王老夜半起忽聞外有人喚云王老不須起房侍
　郎不上後三日李侍郎上王老却臥至曉房果病起
　數日而卒所司奏狀下即除李逥秀為侍郎其日謝
　即上王老以其言問諸人皆云不知方悟是神明所
　告也
北齊稠禪師鄴人也幼落髮為沙彌時輩甚衆每休暇
　常角力騰趠為戲而禪師以劣弱見陵紿侮毆撃者
　相繼禪師羞之乃入殿中閉戶抱金剛足而誓曰我
　以羸弱為等𩔖輕侮為辱己甚不如死也汝以力聞
　當佑我我捧汝足七日不與我力必死於此無還志
　約既畢因至心祈之初一兩夕恒爾念益固至六日
　將曙金剛形見手執大鉢滿中盛筋謂稠曰小子欲
　力乎曰欲念至乎曰至能食筋乎曰不能神曰何故
　稠曰出家人斷肉故神因操鉢舉匕以筋食之禪師
　未敢食乃怖以金剛杵稠懼遂食斯須食畢神曰汝
　已多力然善持教勉旃神去且曉乃還所居諸同列
　問曰豎子頃何至稠不答須臾於堂中㑹食食畢諸
　同列又戲毆禪師曰吾有力恐不堪於汝同列試引
　其臂筋骨强勁殆非人也方驚疑禪師曰吾為汝試
　之因入殿中横塌壁行自西自東凡數百步又躍首
　至於梁數四乃引重千鈞其拳㨗驍武勁先輕侮者
　俯伏流汗莫敢仰視禪師後證果居於林慮山入山
　數十里精廬殿堂窮極壯大諸僧從而禪者常數千
　人齊文宣帝怒其聚衆因領驍騎數萬躬自往討將加
　白刄焉禪師是日領僧徒谷口迎候文宣問曰師何
　遽此來稠曰陛下將殺貧僧恐山中血汚伽藍故此
　谷口受戮文宣大驚降駕禮謁請許其悔過禪師亦
　無言文宣命設饌施畢請曰聞師金剛處祈得力今
　欲見師效少力可乎稠曰昔力者人力耳今為陛下
　見神力欲見之乎文宣曰請與同行寓目先是禪師
　造寺諸方施木數千根卧在谷口禪師咒之諸木起
　立空中自相搏擊聲若雷霆鬭觸摧折繽紛如雨文
　宣大懼從官散走文宣叩頭請止之因敕禪師度人
　造寺無得禁止後於幷州營幢子未成遘病臨終歎
　曰夫生死者人之大分如來尚所未免但功徳未成
　以此為恨耳死後願為大力長者繼成此功言終而
　化至後三十年隋帝過幷州見此寺心中渙然記憶
　有似舊脩行處頂禮㳟敬無所不為處分幷州大興
　營葺其寺遂成時人謂帝大力長者云
真臘國在驩州南五百里其俗有客設檳榔龍腦香蛤
　屑等以為賞宴其酒比之淫穢私房與妻共飲對尊
　者避之又行房不欲令人見此俗與中國同國人不
　著衣服見衣服者共笑之俗無鹽鐵以竹弩射蟲鳥
五溪蠻父母死於村外閤其屍三年而𦵏打鼔路歌親
　屬飲宴舞戲一月餘日盡産為棺於臨江高山半腰
　鑿龕以葬之自山上懸索下柩彌高者以為至孝即
　終身不復祠祭初遭喪三年不食鹽
嶺南獠民好為蜜蝍即鼠胎未瞬通身赤蠕者飼之以
　蜜飣之筵上囁匕而行以筯挾取啖之唧唧作聲故
　曰蜜蝍
梁有磕頭師者極精進梁武帝甚敬信之後敕使喚磕
　頭師帝適與人棊欲殺一段應聲曰殺却使遽出而
　斬之帝棊罷曰喚師使荅曰向者陛下令人殺却臣
　已殺訖帝嘆曰師臨死之時有何言使曰師云貧道
　無罪前刼為沙彌時以鍫剗地誤斷一曲蟮帝時為
　蟮今此報也帝流淚悔恨亦無及焉
建昌王武攸寜别置勾使法外枉徵財物百姓破家者
　十而九告寃於天吁嗟滿路為大庫長百步二百餘
　間所徵獲者貯在其中天火燒之一時蕩盡衆口所
　咒攸寜尋患足腫粗於瓮其酸楚不可忍數月而終
乾封年中京西明寺僧曇暢將一奴二騾向岐州稜法
　師處聽講道逢一道人著衲帽弊衣掐數珠自云賢
　者五戒薄暮至馬嵬店宿五戒禮佛誦經半夜不歇
　暢以為精進並坐至四更即共同發去店十餘里忽
　袖中出兩刃刀矛便刺殺暢其奴下馬入草走避五戒
　騎騾驅馱即去主人未曉夢暢告云昨夜五戒殺貧道
　須臾奴走到告之如夢時同宿三衛子執持弓箭乗馬
　趕四十餘里以弓箭擬之即下騾乞死縳送縣決殺之
後魏末嵩陽杜昌妻栁氏甚妒有婢金荆昌沐令理髮
　栁氏截其雙指無何栁被狐刺螫指雙落又有一婢
　名玉蓮能唱歌昌愛而嘆其善栁氏乃截其舌後栁
　氏舌瘡爛事急就稠禪師懴悔禪師已先知謂栁氏
　曰夫人為妒前截婢指已失指又截婢舌今又合斷
　舌悔過至心乃可以免栁氏頂禮求哀經七日禪師
　令大張口咒之有二蛇從口出一尺以上急呪之遂
　落地舌亦平復自是不復妒矣
貞觀中濮陽范略妻任氏畧先幸一婢任以刀截其耳
　鼻畧不能制有頃任有娠誕一女無耳鼻女年漸大
　其婢仍在女問具說所由女悲泣以恨其母母深有
　愧色悔之無及
廣州化蒙縣丞胡亮從都督周仁軌討獠得一首領妾
　幸之至縣亮向府不在妻賀氏乃燒釘烙其雙目妾
　遂自縊死後賀氏有娠産一蛇兩目無晴以問禪師
　師曰夫人曾燒鐵烙一女婦眼以夫人性毒故為蛇
　報此是被烙女婦也夫人好養此蛇可以免難不然
　禍及身矣賀氏養蛇一二年漸大不見物惟在衣被
　中亮不知也撥被見蛇大驚以刀斫殺之賀氏兩目
　俱枯不復見物悔而無及焉
梁仁裕為驍衛將軍先幸一婢妻李氏甚妒而虐縛婢擊
　其腦婢號呼曰在下卑賤勢不自由娘子鎖項苦毒
　何甚婢死後月餘李氏病常見婢來喚李氏頭上生
　四處癉疽腦潰晝夜鳴呌苦痛不勝數月而卒
荆州枝江縣主簿夏榮判㝠司縣丞張景先寵其婢厥
　妻楊氏妒之景出使不在妻殺婢投之於厠景至紿
　之曰婢逃矣景以妻酷虐不問也婢訟之於榮榮追
　對之問景曰公夫人病困說形狀景疑其有私也怒
　之榮曰公夫人枉殺婢投於厠今見推勘公誠問之
　景悟問其婦婦病甚具首其事榮令厠内取其骸骨
　香湯浴之厚加殯𦵏婢不肯放月餘而卒
左僕射韋安石女適太府主簿李訓訓未婚以前有一
　妾成親之後遂嫁之已易兩主女患傳屍瘦病恐妾
　厭禱之安石令河南令秦守一捉來榜掠楚苦竟以
　自誣前後決三百以上投井而死不出三日其女遂
　亡時人咸以為寃魂之所致也安石坐貶蒲州太極
　元年八月卒
王𢎞冀州衡水人少無賴告密羅織善人曾遊河北云
　具見老人每年入邑齋遂告二百人授遊擊將軍俄
　除侍御史時有告勝州都督王安仁者密差𢎞往推
　索大枷夾頸安仁不承伏遂於枷上斫安仁死便即
　脫之其男從軍亦擒而斬之至汾州與司馬毛公食須
　臾喝下斬取首級百姓震悚後坐誣枉流雷州將少
　姬花嚴素所寵也𢎞於舟中偽作敕追花嚴諌曰事
　勢如此何忍更為不軌乎𢎞怒曰此老嫗欲敗吾事
　縛其手足投之於江船人救得之𢎞又鞭二百而死
　埋於江上俄而偽敕發御史胡元禮推之錮身領迴
　至花嚴死處忽云花嚴來喚對事左右皆不見唯𢎞
　稱叩頭死罪如受枷棒之聲夜半而卒
餘杭人陸彦夏月死十餘日見王云命未盡放歸左右
　曰宅舎亡壞不堪時滄州人李談新來其人合死王
　曰取談宅舎與之彦遂入談柩中而蘇遂作呉語不
　識妻子具說其事遂向餘杭訪得其家妻子不認具
　陳由來乃信之
天后中涪州武龍界多虎暴有一獸似虎而絶大日正
　中逐一虎直入人家噬殺之亦不食其肉自是縣界
　不復有虎矣録奏檢瑞圖乃酋耳不食生物有虎暴
　則殺之
天后中成王千里將一虎子來宫中養損一宫人遂令
　生餓數日而死天后令𦵏之其上起塔設千人供勒
　碑號為虎塔至今猶在
傅黄中為越州諸暨縣令有部人飲大醉夜中山行臨
　崖而睡忽有虎臨其上而嗅之虎鬚入醉人鼻中遂
　噴嚏聲震虎遂驚躍便即落崖腰胯不遂為人所得
陽城居夏縣拜諌議大夫鄭綱(一本/作錮)居閿鄉拜拾遺李
　周南居曲江拜校書郎時人以為轉遠轉高轉近轉卑
袁守一性行淺促時人號為料鬭鳬翁歴任萬年尉雍
　州長史竇懷貞每欲鞭之乃於中書令宗楚客門餉
　生菜除監察懷貞未知也貞高揖曰駕欲出公作如
　此檢校守一即彈之月餘貞除左臺御史大夫守一
　請假不改出乞解貞呼而慰之守一兢惕不已楚客
　知之為除右臺侍御史於朝堂抗衡於貞曰與公羅
　師羅師者市郭兒語無交涉也無何楚客以反誅守
　一以其黨配流端州
黄門侍郎崔泰之哭特進李嶠詩曰臺閣神仙地衣冠
　君子鄉昨朝猶對坐今日忽云亡魂隨司命鬼魄逐
　閻羅王此時罷懽笑無復向朝堂
尚書右丞陸餘慶轉洛州長史其子嘲之曰陸餘慶筆
　頭無力觜頭硬一朝受詞詔十日判不竟送案褥下
　餘慶得而讀之曰必是那狗遂鞭之
周定州刺史孫彦高被突厥圍城數十重不敢詣㕔文
　符須徵發者於小窻接入鎖州宅門及賊登壘乃入
　匱中藏令奴曰牢掌鑰匙賊來索慎勿與昔有愚人
　入京選皮袋被賊盜去其人曰賊偷我袋將終不得
　我物用或問其故答曰鑰匙尚在我衣帶上彼將何
　物開之此孫彥高之流也
姜師度好竒詭為滄州刺史兼按察造搶車運糧開河
　築堰州縣鼎沸於魯城界内種稻置屯穂蟹食盡又
　差夫打蟹苦之歌曰􁋠地抑種稻一槩被水沫年年
　索蟹夫百姓不可活又為陜州刺史以永豐倉米運將
　别徵三錢計以為費一夕忽云得計立注樓從倉建槽
　直至於河長數千丈而令放米其不快處具大杷推
　之米皆積耗多為粉末兼風激揚凡一函失米百石
　而動即千萬數遣典庾者償之家産皆竭復遣輸戶
　自量至有償數十斛者甚害人方停之
岐王府參軍石恵恭與監察御史李全交詩曰御史非
　長任參軍不久居待君遷轉後此職還到余因競放
　牒往來全交為之判十餘紙以報乃假手於拾遺張
　九齡
御史中丞李謹度宋璟引致之遭母喪不肯舉發哀訃
　到皆匿之官寮苦其無用令本貫瀛州申謹度母死
　尚書省牒御史臺然後哭其庸猥皆此𩔖也
王怡為中丞憲臺之穢姜晦為掌選侍郎吏部之穢崔
　泰之為黄門侍郎門下之穢號為京師三穢
陽滔為中書舎人時促命制敕令史持庫鑰他適無舊
　本檢尋乃斵窻取得之時人號為斵窻舎人
國子進士(一作/祭酒)辛𢎞智詩云君為河邊草逢春心剰生
　妾如堂上鏡得照始分明同房學士常定宗為改始
　字為轉字遂爭此詩皆云我作乃下牒見博士羅為
　宗判云昔五字定表以理切稱竒一言競長取詞多
　為主詩歸𢎞智轉還定宗以狀牒知亦為公之念
杭州參軍獨孤守忠領租船赴都夜半急追集船人更
　無他語乃曰逆風必不得張㠶衆大哂焉
王熊為澤州都督府法曹斷掠糧賊惟各決杖一百通
　判熊曰總掠㡬人法曹曰掠七人熊曰掠七人合決
　七百法曹曲斷府司科罪時人哂之前尹正義為都
　督公平後熊來替百姓歌曰前得尹佛子後得王癩獺
　判事驢咬𤓰喚人牛嚼沫見錢滿面喜無鏹從頭喝
　嘗逢餓夜叉百姓不可活
冀州㕘軍麴崇裕送司功入京詩曰崇裕有幸㑹得遇
　明流行司士向京去曠野哭聲哀司功曰大才士先
　生其誰曰吳兒博士教此聲韻司功曰師明弟子哲
滑州靈昌尉梁士㑹官科鳥翎里正不送舉牒判曰官
　喚鳥翎何物里正不送鳥翎佐使曰公大好判鳥翎
　太多㑹索筆曰官喚鳥翎何物里正不送鳥翎有識
　之士聞而笑之
　
　
　
　
　
　
　
　
　
　
　
　
　
　朝野僉載卷二
欽定四庫全書
　朝野僉載卷三
　　　　　　　　　　　　　唐　張鷟　撰
則天朝太僕卿來俊臣之強盛朝官側目上林令侯敏
　偏事之其妻董氏諫止之曰俊臣國賊也勢不久一
　朝事敗黨附先遭君可敬而逺之敏稍稍引退俊臣
　怒出為涪州武龍令敏欲棄官歸董氏曰速去莫求
　住遂行至州投刺參州將錯題一張紙州將展看尾
　後有字大怒曰脩名不了何以為縣令不放上敏憂
　悶無已董氏曰且住莫求去停五十日忠州賊破武
　龍殺舊縣令掠家口並盡敏以不計上獲全後俊臣
　誅逐其黨流嶺南敏又獲免
唐冀州長史吉懋欲為男頊娶南宮縣丞崔敬女敬不
　許因有故脇以求親敬懼而許之擇日下函并花車
　卒至門者敬妻鄭氏初不知抱女大哭曰我家門户
　低不曽有吉郎女堅卧不起其小女白其母曰父有
　急難殺身救解設令為婢尚不合辭姓望之門何足
　為恥姊若不可兒自當之遂登車而去頊遷平章事
　賢妻達節談者榮之頊坐與河内王武懿宗爭競出
　為溫州司馬而卒
監察御史李畬母清素貞潔畬請禄米送至宅母遣量
　之賸三石問其故令史曰御史例不槩賸又問車脚
　幾錢又曰御史例不還脚錢母怒令還所賸米及脚
　錢以責畬畬乃追倉官科罪諸御史皆有慙色
文昌左丞盧獻女第二先適鄭氏其夫早亡誓不再醮
　姿容端秀言辭甚髙姊夫羽林將軍李思冲姊亡之
　後奏請續親許之兄弟並不敢白思冲擇日備禮贄
　幣甚盛執贄就宅盧氏拒闗抗聲詈曰老奴我非汝
　匹也乃踰垣至所親家截髮思冲奏之敕不奪其志
　後為尼甚精進
滄州弓髙鄧亷妻李氏女嫁未周年而亷卒李年十八
　守志設靈几每日三上食臨哭布衣蔬食六七年忽
　夜夢一男子容止甚都欲求李氏為偶李氏睡中不
　許之自後毎夜夢見李氏竟不受以為精魅書符呪
　禁終莫能絶李氏嘆曰吾誓不移節而為此所撓蓋
　吾容貌未衰故也乃㧞刀截髮麻衣不濯蓬鬢不理
　垢面灰身其鬼又謝李氏曰夫人竹栢之操不可奪
　也自是不復夢見郡守旌其門閭至今尚有節婦里
楊盈川姪女曰容華幼善屬文嘗為新糚詩好事者多
　傳之詩曰宿鳥驚眠罷房櫳乗曉開鳯釵金作縷鸞
　鏡玉為臺糚似臨池出人疑向月來自憐終不見欲
　去復徘徊
初兵部尚書任環敕賜宫女二人皆國色妻妬爛二女
　頭髮秃盡太宗聞之令上官齎金壺瓶酒賜之云飲
　之立死環三品合置姬媵爾後不妬不須飲若妬即
　飲之栁氏拜敕訖曰妾與環結髮夫妻俱出微賤更
　相輔翼遂致榮官環今多内嬖誠不如死飲盡而卧
　然實非酖也至半夜睡醒帝謂環曰其性如此朕亦
　當畏之因詔二女令别宅安置
隋開皇中京兆韋衮有奴曰桃符每征討將行有膽力
　衮至左衛中郎以桃符久從驅使乃放從良桃符家
　有黄㹀宰而獻之因問衮乞姓衮曰止從我姓為韋
　氏符叩頭曰不敢與郎君同姓衮曰汝但從之此有
　深意故至今為黄犢子韋即韋庶人其後也不許異
　姓者蓋慮年代深逺子孫或與韋氏通婚此其意也
則天后嘗夢一鸚鵡羽毛甚偉兩趐俱折以問宰臣羣
　公黙然内史狄仁傑曰鵡者陛下姓也兩趐折陛下
　二子廬陵相王也陛下起此二子兩趐全也武承嗣
　武三思連項皆赤後契丹圍幽州檄朝廷曰還我廬
　陵相王來則天乃憶狄公之言曰卿曽為我占夢今
　乃應矣朕欲立太子何者為得仁傑曰陛下有賢子
　外有賢姪取舍詳擇斷在聖衷則天曰我自有聖子
　承嗣三思是何疥癬承嗣等懼掩耳而走即降敕追
　廬陵立為太子充元帥初募兵無有應者聞太子行
　北印山頭皆兵滿無容人處賊自退散
薛季昶為荆州長史夢猫兒伏卧於堂限上頭向外以
　問占者張猷猷曰猫兒者爪牙伏門限者閫外之事
　君必知軍馬之要未旬日除桂州都督嶺南招討使
給事中陳安平子年滿赴選與鄉人李仙藥卧夜夢十
　一月養𧖟仙藥占曰十一月養𧖟冬絲也君必送東
　司數日果送吏部
饒陽李瞿雲勲官方滿選夜夢一母猪極大李仙藥占
　曰母猪㹠主也君必得屯主數日果如其言
張鷟曽夢一大鳥紫色五彩成文飛下至庭前不去以
　告祖父云此吉祥也昔蔡衡云鳯之類有五其色赤
　者文章鳯也青者鸞也黄者鵷雛也白者鴻鵠也紫
　者鸑鷟也此鳥為鳯皇之左汝當為帝輔也遂以為
　名字焉鷟初舉進士至懐州夢慶雲覆其身其年對
　䇿考功員外騫味道以為天下第一又初為岐王屬
　夜夢著緋乗驢睡中自怪我緑衣當乗馬何為衣緋
　却乗驢其年應舉及第授鴻臚丞未經考而授五品
　此其應也
河東裴元質初舉進士明朝唱䇿夜夢一狗從竇出挽
　弓射之其箭遂撆以為不祥問曹良史曰吾往唱䇿
　之夜亦為此夢夢神為吾解之曰狗者第字頭也弓
　第字身也箭者第豎也有撆為第也尋而唱第果如
　夢焉
右丞相盧藏用中書令崔湜太平黨被流嶺南至荆州
　湜夜夢講坐下聽法而照鏡問善占夢張猷謂盧右
　丞曰崔令公大惡夢座下聽講法從上來也鏡字金
　傍竟也其竟於今日乎尋有御史陸遺勉齎敕令湜
　自盡
洛州杜𤣥有牛一頭𤣥甚憐之夜夢見其牛有兩尾以
　問占者李仙藥曰牛字有兩尾失字也經數月果失
　之
載初年中來俊臣羅織告故庶人賢二子夜遣巫祈禱
　星月呪咀不道栲楚酸痛奴婢妄證二子自誣並鞭
　殺之朝野傷痛浮休子張鷟曰下里庸人多信厭禱
　小兒婦女甚重符書藴慝崇姦搆虛實土用血誠伊
　戾之故為掘地埋桐乃江充之擅造也
韋庶人之全盛日好厭禱并將昏鏡以照人令其速亂
　與崇仁坊邢俗師婆阿來專行厭魅平王誅之後往
　往於殿上掘得巫蠱皆逆韋之輩為之也
韋庶人葬其父韋貞號酆王葬畢宫人路見鬼師雍文
　智詐宣酆王教曰常作宫人甚大艱苦宜與賞著緑
　者與緋韋庶人悲慟欲依鬼教與之未處分間有告
　文智詐受賂賄騐遂斬之
中宗之時有見鬼師彭君卿被御史所辱他日對百官
　總集詐宣孝和敕曰御史不檢校去却巾帶即去之
　曰有敕與一頓杖大使曰御史不奉正敕不合决杖
　君卿曰若不合有敕且放却御史裹頭仍舞蹈拜謝
　而去觀者駭之
浮休子張鷟為德州平昌令大旱郡符下令以師婆師
　僧祈之二十餘日無效浮休子乃推土龍倒其夜雨
　足江淮南好鬼多邪俗病即祀之無醫人浮休子曽
　於江南洪州停數日遂聞土人何婆善琵琶卜與同
　行人郭司法質焉其何婆士女填門餉遺滿道顏色
　充恱心氣殊髙郭再拜下錢問其品秩何婆乃調絃
　柱和聲氣曰箇丈夫富貴今年得一品明年得二品
　後年得三品更後年得四品郭曰阿婆錯品少者官
　髙品多者官小何婆曰今年減一品明年減二品後
　年減三品更後年減四品更得五六年總没品郭大
　罵而起
崇仁方阿來婆弹琵琶卜朱紫填門浮休子張鷟曽往
　觀之見一將軍紫袍玉帶甚偉下一疋細綾請一局
　卜來婆鳴絃柱燒香合眼而唱東告東方朔西告西
　方朔南告南方朔北告北方朔上告上方朔下告下
　方朔將軍頂禮既告請甚多必望細看以决疑惑遂
　即隨意支配
咸亨中趙州祖珍儉有妖術懸水瓮於梁上以刀斫之
　䋲斷而瓮不落又於空房内密閉門置一瓮水横刀
　其上人良久入看見儉支解五叚水瓮皆是血人去
　之後平復如初冬月極寒石臼水凍呪之㧞出賣卜
　於信都市日取百錢蓋君平之法也後被人糺告引
　向市斬之顏色自若了無懼命紙筆作詞精神不撓
陵空觀葉道士呪刀盡力斬病人肚横桃栁於腹上桃
　栁斷而内不傷後將雙刀斫一女子應手兩斷血流
　遍地家人大哭道士取續之噴水而呪須臾平復如
　故
河南府立徳坊及南市西坊皆有胡祅神廟每嵗商胡
　祈福烹猪羊琵琶鼓笛酣歌醉舞酹神之後募一胡
　為祅主看者施錢並與之其祅主取一横刀利同霜
　雪吹毛不過以刀刺腹刄出於背仍亂擾膓肚流血
　食頃噴水呪之平復如故此西域之幻法也
凉州祅神祠至祈禱日祅主以鐵釘從額上釘之直洞
　腋下即出門身輕若飛須臾數百里至西祅神前舞
　一曲即却至舊祅所乃㧞釘無所損卧十餘日平復
　如故莫知其所以然也
明崇儼有術法大帝試之為地窖遣妓奏樂引儼至謂
　曰此地常聞絃管是何祥也卿能止之乎儼曰諾遂
　書二桃符於其上釘之其聲寂然上笑喚妓人問云
　見二龍頭張口向上遂怖懼不敢奏樂也上大恱
羅縣令劉靜妻患疾正諫議大夫明崇儼診之曰須得
　生龍肝食之必愈靜以為不可得儼乃畫符乗風放
　之上天須臾有龍下入瓮水中剔取食之而差大帝
　盛夏須雪及枇杷龍眼儼坐頃間往隂山取雪嶺南
　取果子並到食之無别時四月𤓰未熟上思之儼索
　百錢將去須臾得一大𤓰云緱氏老人園内得之上
　追老人至問之云土埋一𤓰擬進適賣唯得百錢耳
　儼獨坐堂中夜被刺死刀子仍在心上敕求賊甚急
　竟無蹤緒或以為儼役鬼勞苦被鬼殺之孔子曰攻
　乎異端斯害也已信哉
則天朝有鼎師者瀛州博野人有竒行大平公主進則
　天試之以銀瓮盛酒三斗一舉而飲盡又曰臣能食
　醬即令以銀瓮盛醬一斗鼎師以匙抄之須臾即竭
　則天欲與官鼎曰情願出家即與剃頭後則天之復
　辟也鼎曰如來螺髻菩薩寳首若能修道何必剃除
　遂長髮使張濳决一百不廢行動亦無瘡疾時人莫
　測
大足中李慈德有祅妄人李慈徳自云能行符書厭則
　天於内安置布豆成兵馬畫地為江河與給使相知
　削竹為槍纒被為甲三更於内反宫人擾亂相殺者
　十二三羽林將軍楊𤣥基聞内裏聲呌領兵斬闗而
　入殺慈徳閹豎數十人惜哉慈德以厭為客以厭而
　喪
孝和帝令内道埸僧與道士各述所能久而不决𤣥都
　觀葉法善取胡桃二升并殻食之並盡僧仍不伏法
　善燒一鐵鉢赫赤兩手欲合老僧頭上僧唱賊袈裟
　掩頭而走孝和撫掌大笑
道士羅公逺幼時不慧入梁山數年忽有異見言事皆
　中敕追入京先天中皇太子設齋逺從太子乞金銀
　器物太子靳固不與逺曰少時自取太子自封署房
　門須臾開視器物一無所見東房先封閉往視之器
　物並在其中又借太子所乗馬太子怒不與逺曰已
　取得來見於後園中放在太子急往櫪上檢看馬在
　如故侍御史𡊮守一將食器數枚就羅公逺看年命
　奴擎衣襆在門外不覺須臾在逺公衣箱中諸人大
　驚莫知其然
歐陽通詢之子善書瘦怯於父常自矜能書必以𧰼牙
　犀角為筆管狸毛為心覆以秋兎毫松烟為墨末以
　麝香紙必須堅薄白滑者乃書之蓋自重其書薛純
　陀亦效歐陽草傷於肥鈍亦通之亞也
孟知儉并州人少時病忽亡見衙府如平生時不知其
　死逢故人為吏謂曰因何得來具報之乃知是㝠途
　吏為檢尋曰君平生無修福處何以得還儉曰一生
　誦多心經及髙王經雖不記數亦三四萬遍重檢獲
　之遂還吏問欲知官乎曰甚要遂以簿示之云孟知
　儉合運出身為曹州參軍轉鄧州司僉即掩却不許
　看遂至荒榛入一黑坑遂活不知運是何事尋有敕
　募運糧因放選授曹州參軍乃悟曰此州吾不見小
　書耳滿授鄧州司僉去任又選唱晉州判司未過而
　卒
貞觀年中頓丘縣有一賢者於黄河渚上拾菜得一樹
　栽子大如指持歸蒔之三年乃結子五顆味狀如柰
　又似林檎多汁異常酸美送縣縣上州以其味竒乃
　進之賜綾一十疋後樹長成漸至三百顆每年進之
　號曰朱柰至今存德貝博等州取其枝接所在豐足
　人以為從西域來礙渚而往矣
西晉末有旌陽縣令許遜者得道於豫章西山江中有
　蛟為患旌陽没水劔斬之後不知所在頃漁人網得
　一石甚鳴擊之聲聞數十里唐朝趙王為洪州刺史
　破之得劔一雙視其銘一有許旌陽字一有萬仭字
　遂有萬仭師出焉
上元年中令九品已上佩刀礪等袋彩帨為魚形結帛
　作之取魚之象強之兆也至天后朝乃絶景雲之後
　又復前結白魚為餅
中宗令楊州造方丈鏡鑄銅為桂樹金花銀葉帝每騎
　馬自照人馬並在鏡中專知官髙郵縣令㓜臨也
睿宗先天二年正月十五十六夜於京師安福門外作
　燈輪髙二十丈衣以錦綺飾以金玉燃五萬盞燈簇
　之如花樹宫女千數衣羅綺曳錦繡耀珠翠施香粉
　一花冠一巾帔皆萬錢裝束一妓女皆至三百貫妙
　簡長安萬年少女婦千餘人衣服花釵媚子亦稱是
　於燈輪下踏歌三日夜歡樂之極未始有之
張易之為母阿臧造七寳帳金銀珠玉寳貝之類罔不
　畢萃曠古以來未曽聞見鋪象牙牀織犀角簟􁁜貂
　之褥蛩蟁之氊汾晉之龍鬚河中之鳯翮以為席鳳
　閣侍郎李逈秀通逼之也同飲以鴛盞一雙取其常
　相逐逈秀畏其盛嫌其老乃荒飲無度昏醉是常頻
　喚不覺出為恒州刺史易之敗阿臧入官逈秀被坐
　降為衡州刺史
宗楚客造一宅新成皆是文栢為梁沈香和紅粉以泥
　壁開門則香氣蓬勃磨文石為階砌及地著告莫鞾
　者行則仰仆楚客被建昌王推得贓萬餘貫兄弟配
　流太平公主就其宅看嘆曰看他行坐處我等虛生
　浪死一年追入為鳳閣侍郎景龍中為中書令韋氏
　之敗斬之
洛州昭成佛寺有安樂公主造百寳香爐髙三尺開四
　門絳橋勾欄花草飛禽走獸諸天妓樂麒麟鸞鳯白
　鶴飛仙絲來線去鬼出神入𨼆居鈒鏤窈窕便娟真
　珠瑪瑙瑠璃琥珀玻瓈珊瑚􁫶璖琬琰一切寳貝用
　錢三萬府庫之物盡於是矣
隋煬帝巡狩北邊作大行殿七寳帳容數百人餙以珍
　寳光輝洞徹引匈奴啓民可汗宴會其中可汗恍然
　疑非人世之有識者云大行殿者示不祥也亦是王
　莽輕車之比天心其闗人事也歟
安樂公主改為悖逆庶人奪百姓莊園造定昆池四十
　九里直抵南山擬昆明池累石為山以象華岳引水
　為澗以象天津飛閣步簷叙橋磴道衣以錦繡畫以
　丹青飾以金銀瑩以珠玉又為九曲流盃池作石蓮
　花臺泉於臺中涌出窮天下之壯麗悖逆之敗配入
　司農每日士女遊觀車馬填噎奉敕輒到者官人解
　見任凡人决一頓乃止
安樂公主造百鳥毛裙以後百官百姓家效之山林竒
　禽異獸捜山滿谷掃地無遺至於網羅殺獲無數開
　元中禁寳器于殿前禁人服珠玉金銀羅綺之物於
　是採捕乃止
髙宗時有劉龍子妖言惑衆作一金龍頭藏袖中以羊
　膓盛蜜水繞繫之毎相聚出龍頭言聖龍吐水飲之
　百病皆差遂轉羊腸水於龍口中出與人飲之皆罔
　云病愈施捨無數遂起逆謀事發逃走捕訪久之擒
　獲斬之于市并其黨十餘人
東海孝子郭純喪母毎哭則羣鳥大集使騐有實旌表
　門閭後訪乃是孝子毎哭即散餅食於地羣鳥爭來
　食之後如此鳥聞哭聲以為度莫不競凑非有靈也
河東孝子王燧家猫犬互乳其子州縣上言遂蒙旌表
　乃是猫犬同時産子取猫兒置狗窠中狗子置猫窠
　内慣食其乳遂以為常殆不可以異論也自連理木
　合歡𤓰麥分岐禾同穗觸類而長寔繁有徒並是人
　作不足怪也
同泰於洛水得白石紫文云聖母臨水永昌帝業進之
　授五品果毅置永昌縣乃是白石鑿作字以紫石末
　和藥嵌之後并州汶水縣於谷中得一石還如此有
　武興字改汶水為武興縣自是往往作之後知其偽
　不復採用乃止
襄州胡延慶得一龜以丹漆書其腹曰天子萬萬年以
　進之鳳閣侍郎李昭德以刀刮之並盡奏請付法則
　天曰此非惡心也捨而勿問
則天好禎祥拾遺朱前疑說夢云則天髮白更黑齒落
　更生即授都官郎中司刑事囚三百餘人秋分後無
　計可作乃於圜獄外羅牆角邊作聖人跡長五尺至
　夜半三百人一時大呌内使推問云昨夜有聖人見
　身長三丈面作金色云汝等並寃枉不須怕懼天子
　萬年即有恩赦放汝把火照之見有巨跡即大赦天
　下改為大足元年
白鐵余者延州羈胡也左道惑衆先於深山中埋一金
　銅像於栢樹之下經數年草生其上紿鄉人曰吾昨
　夜山下過毎見佛光大設齋卜吉日以出聖佛及期
　集數百人命於非所藏處斸不得乃勸曰諸公不至
　誠布施佛不可見由是男女爭布施者百餘萬更於
　埋處斸之得金銅像鄉人以聖逺近傳之莫能見乃
　宣言曰見聖佛者百病即愈左側數百里老小士女
　皆就之乃以緋紫紅黄綾為袋數十重盛像人聚觀
　者去一重一迴布施收千端乃見像如此狡偽一二
　年鄉人歸伏遂作亂自號光王署置官職殺長吏數
　年為患命將軍程務挺斬之
中郎李慶逺狡詐傾險初事皇太子頗得出入暫令出
　外即恃威權宰相以下咸謂之要人宰執方食即來
　諸人命坐常遣一人門外急喚云殿下須使令吐飯
　而去諸司皆如此請謁囑事賣官鬻獄所求必遂東
　宫後稍稍疎之仍潛入伏内食侍官飯晚出外腹痛
　猶詐云太子賜予食𤓰太多須臾霍出衛士所食米
　飯黄臭並虀菜狼籍凡是小人得寵多為此狀也
春官尚書閻知微和黙啜司賔丞田歸道副焉至牙帳
　下知微舞蹈宛轉抱黙啜鞾而鼻臭之田歸道長揖
　不拜黙啜大怒倒懸之經一宿明日將殺元珍諫大
　國和親使若殺之不祥乃放之後與知微爭于殿庭
　言黙啜必不和知微堅執以為和黙啜果反陷趙定
　天后乃誅知微九族拜歸道夏官侍郎
張利涉性多忘解褐懐州參軍每聚會被召必於笏上
　記之時河内令耿仁惠邀之怪其不至親就門刺請
　涉看笏曰公何見顧笏上無名又一時晝寢驚索入
　州扣刺史鄧惲門拜謝曰聞公欲賜責死罪鄧惲曰
　無此事涉曰司功某甲言之惲大怒乃呼州官董以
　甲問搆將杖之甲苦訴初無此語涉前請曰望公捨
　之涉恐是夢中見說耳時人是知其性理昏惑矣
五原縣令閻𤣥一為人多忘嘗至州於主人舍坐州佐
　史前過以為縣典也呼欲杖之典曰某是州佐也𤣥
　一慙謝而止須臾縣典至一疑其州佐也執手引坐
　典曰某是縣佐也又愧而止曽有人傳其兄書者止
　於階下俄而里胥白録人到𤣥一索杖遂鞭送書人
　數下其人不知所以訊之𤣥一曰吾大錯顧直典回
　宅取盃酒煖瘉良久典持酒至𤣥一既忘其取酒復
　忘其被杖者因便賜直典飲之
滄州南皮縣丞郭務靜初上典王慶通判稟靜曰爾何
　姓慶曰姓王須臾慶又來又問何姓慶又曰姓王靜
　怪愕良久仰看慶曰南皮佐史總姓王
定州何名逺大富主官中三驛每於驛邊起居停商専
　以襲胡為業貲財巨萬家有綾機五百張逺年老惑
　不從戎即家貧破及如故即復盛
長安富民羅會以剔糞為業里中謂之鷄肆言若雞之
　因剔糞而有所得也會世副其業家財巨萬有士人
　陸景暘會邀過所止館舍甚麗入内梳洗衫衣極鮮
　屛風毡褥烹宰無所不有景暘問曰主人即如此快
　活何為不罷惡事會曰吾中間停廢一二年奴婢死
　亡牛馬散失復業已來家圖稍遂非情願也分合如
　此
滕王嬰蔣王暉皆不能亷慎大帝賜諸王名五王不及
　二王敕曰滕叔蔣兄自解經紀不勞賜物與之以為
　錢貫二王大慙朝官莫不自勵皆以取受為贓汚有
　終身為累莫敢犯者
瀛州饒陽縣令竇知範貪汚有一里正死範令門内一
　人為里正造像各出錢一貫範自納之謂曰里正有
　過罪先須急捄範先造得一像且以與之結錢二千
　百(闕/)五寸半其貪皆類此範惟一男放鷹馬驚桑枝
　打破其腦百姓快之皆曰千金之子易一兎之命
益州新昌縣令夏侯彪之初下車問里正曰鷄卵一錢
　幾顆曰三顆彪之乃遣取十千錢買三萬顆謂里正
　曰未須要且寄母鷄抱之遂成三萬頭鷄經數月長
　成令縣吏與我賣一鷄三十錢半年之間成三十萬
　又問竹筍一錢幾莖曰五莖又取十千錢付之買得
　五萬莖謂里正曰吾未須要筍且向林中養之至秋
　竹成一莖十錢成五十萬其貪鄙不道皆類此
汴州刺史王志愔飲食精細對賔下脫粟飯商客有一
　騾日行三百里曽三十年不賣市人報價云十四千
　愔曰四千金少更増一千又令買單絲羅疋至三千
　愔問用幾兩絲對曰五兩愔令豎子取五兩絲來每
　兩别與十錢手功之直
深州刺史段崇簡性貪暴到任令里正括客云不得稱
　無上戸每取兩人下戸取一人以刑脇之人懼皆妄
　通通訖簡云不用喚客來但須見主人主人到處分
　每客索絹一疋約一月之内納三十車罷任發至鹿
　城縣有一車裝絹未滿載欠六百疋即喚里正令滿
　之里正許無所出遂於縣令丞尉家一倍舉送至都
　拜栁州刺史
安南都䕶崔𤣥信命女婿裴惟岳攝受州刺史貪暴取
　金銀財物向萬貫有首領取婦裴郎要障車綾索一
　千疋得八百疋仍不肯放捉新婦歸戲之三日乃放
　還首領更不復納裴即領物至揚州安南及問至擒
　之物並納官裴亦鎖項至安南以謝百姓及海口會
　赦而免
洛州司僉嚴昇期攝侍御史於江南巡察性嗜牛肉所
　至州縣烹宰極多事無大小入金則弭凡到處金銀
　為之踊貴故江南人謂為金牛刺史
張昌儀為洛陽令借易之權勢屬官無不允者風聲鼔
　動有一人姓薛賫金五十兩遮而奉之儀領金受其
　狀至朝堂付天官侍郎張錫數日失狀以問儀儀曰
　我亦不記得有姓薛者即與錫檢業内姓薛者六十
　餘人並令與官其蠧政也如此
　
　
　
　
　朝野僉載卷三
欽定四庫全書
　朝野僉載卷四
　　　　　　　　　　　　　唐　張鷟　撰
隋辛亶為吏部侍郎選人為之牓略曰州枉抑縣屈滯
　鄉不申里銜恨先生問隋吏部侍郎辛亶曰當今天
　子聖明羣僚用令外拓四方内齊七政而子位處權
　衡職當水鏡居進退之首握褒貶之柄理應識是識
　非知滯知微使無才者泥伏有用者雲飛柰何尸禄
　素餐濫處上官黜陟失所選補傷殘小人在位君子
　駮彈莫不代子戰灼而子獨何以安辛亶曰百姓之
　子萬國之人不可皆識誰厚誰親為桀賞者不可不
　喜被堯責者寧有不嗔得官者見喜失官者見疾細
　而論之非亶之失先生曰是何疾歟是何疾歟不識
　何不訪其名官少何不簡其精細尋狀跡足識法家
　細尋判騐足識文華寧不知石中出玉黄金出沙量
　子之才度子之智秪可投之四裔以禦魑魅怨嗟不
　少實傷和氣辛亶再拜而謝曰辛蒙先生見責實覺
　多違謹當刮肌貫骨改過懲非請先生縱亶自修舍
　亶之罰如更有違甘從斧鉞先生曰如子之輩車載
　斗量朝廷多少立須相代那得久曠天官侍子自作
　急去急去不得久住喚取師巫却行無處亶掩泣而
　言曰罪過自招自滅自消豈敢更將面目來汚聖朝
　先生曵杖而歌曰辛亶去吏部開賢路遇太平今年
　定知不可得後歳依期更入京
隋牛𢎞為吏部侍郎有選人馬敞者形貌最陋𢎞輕之
　側卧食果子嘲敞曰嘗聞扶風馬謂言天上下今見
　扶風馬得驢亦不假敞應聲曰當聞隴西牛千石不
　用軥今見隴西牛卧地打草頭𢎞驚起遂與官
陳朝嘗令人聘隋不知其使機辯深淺乃宻令侯白變
　形貌著故弊衣為賤人供承客謂是微賤甚輕之乃
　傍卧放氣與之言白心頗不平問白曰汝國馬價貴
　賤報云馬有數等貴賤不同若從伎倆筋脚好形容
　不惡堪得乗騎者直二十千已上若形容麤壯雖無
　伎倆堪䭾物直四五千已上若彌(音十/浩反)尾燥蹄絶無
　伎倆傍卧放氣一錢不直使者大驚問其姓名知是
　侯白方始愧謝
唐髙士亷選其人齒髙有選人自云解嘲謔士亷時著
　木履令嘲之應聲云刺鼻何曾嚏踏面不知瞋髙生
　兩箇齒自謂得勝人士亷笑而引之
周則天朝蕃人上封事多加官賞有為右臺御史者因
　則天嘗問郎中張元一曰在外有何可笑事元一曰
　朱前疑著緑逯仁傑著朱閻知微騎馬馬吉甫騎驢
　將名作姓李千里將姓作名呉栖梧左臺胡御史右
　臺御史胡胡御史胡元禮也御史胡蕃人為御史者
　尋改他官周革命舉人貝州趙廓眇小起家監察御
　史時人謂之臺穢李昭德詈之為中霜穀束元一目
　為梟坐鷹架時同州魯孔丘為拾遺有武夫氣時人
　謂之外軍主帥元一目為鶖入鳳池蘇味道才學識
　度物望攸歸王方慶體質鄙陋言詞魯鈍智不逾俗
　才不出凡俱為鳳閣侍郎或問元一曰蘇王孰賢答
　曰蘇九月得霜鷹王十月被凍蠅或問其故答曰得
　霜鷹伎㨗被凍蠅頑怯時人謂能體物也契丹之孫
　萬榮之寇幽河内王武懿宗為元帥引兵至趙州聞
　敵駱務整從此數千騎來王乃棄兵甲南走荆州軍
　資器械遺於道路聞敵已退方更向前軍迴至都置
　酒髙會元一於御前嘲懿宗曰長弓短度箭蜀馬臨
　堦騙去敵七百里隈墻獨自戰甲仗縱抛却騎猪正
　南掾上曰懿宗有馬何因騎猪對曰騎猪豕走也上
　大笑懿宗曰元一宿搆不是卒辭上曰爾叶韻與之
　懿宗曰請以菶韻元一應聲曰裹頭極草草掠鬢不
　菶菶未見桃花面皮漫作杏子眼孔則天大悅王極
　有慙色懿宗形貌短醜故曰長弓短度箭周靜樂縣
　主河内王懿宗妹短醜武氏最長時號大歌縣主與
　則天並馬行命元一詠曰馬帶桃花錦裙拖緑草羅
　定知紗帽底形容似大歌則天大笑縣主極慙納言
　婁師德長大而黒一足蹇元一目為行轍方相亦號
　為衛靈公言防靈柩方相也天官侍郎吉頊長大好
　昻頭行視髙而望逺目為望栁駱駝殿中侍御史元
　本竦體傴身黑而且瘦目為領南考典駕部郎中朱
　前疑粗黑肥短身體垢膩目為光禄掌膳東方虬身
　長衫短骨面麤眉目為外軍校尉唐波若矮短目為
　鬰屈蜀馬目李昭德卒(子銳/反)歲猢猻修文學士馬吉
　甫眇一目為端箭師郎中長孺子視望陽目為呷醋
　漢泥水令蘇徴舉止輕薄目為失孔老鼠
周張元一腹麤而脚短項縮而眼跌吉頊目為逆流蝦
　蟆
周韶州曲江令朱隨侯女夫李逖遊客爾朱九並姿相
　少媚廣州人號為三樵(七肖/反)人歌曰奉敕追三樵隨
　侯傍道走回頭語李郎喚取爾朱九張鷟目隨侯為
　臛亂土裊
周李詳河内人氣俠剛勁初為梓州監示尉主書考曰
　刺史問平已否詳獨曰不平刺史曰不平君把筆考
　詳曰請考使君即下筆曰怯斷大事好勾小稽自𨼆
　不清疑人總濁考中下刺史黙然而罷
則天革命舉人不試皆與官起家至御史評事拾遺補
　闕者不可勝數張鷟謂謠曰補闕連車載拾遺平斗
　量把推侍御史腕脱校書郎時有沈全交者傲誕自
　縱露才揚己髙巾子長布衫南院吟之續四句曰評
　事不讀律博士不尋章麵糊存撫使眯目聖神皇遂
　被把推御史紀先知捉向左臺對仗彈劾以為謗朝
　政敗國風請於朝堂决杖然後付法則天笑曰但使
　卿等不濫何慮天下人語不須與罪即宜放却先知
　於是乎面無色
唐豫章令賀若瑾眼皮急項轅麤鷟號為飽乳犢子
唐鄭愔曽罵選人為癡漢選人曰僕是呉癡漢即是公
　愔令詠癡呉人曰榆兒復榆婦造屋兼造車十七八
　九夜還書復借書愔本姓鄚改姓鄭時人號為鄚鄭
唐中書令李敬𤣥為元帥討吐蕃至樹墩城聞劉尚書
　没蕃著鞾不得狼狽而走時將軍王杲副總管曹懐
　舜等驚退遺却麥飯及首尾千里地上尺餘時軍中
　謡曰姚河李阿婆鄯州王伯母見賊不能闘總由曹
　新婦
唐禮部尚書祝欽明頗涉經史不關時務博碩肥腯頑
　滯多疑臺中小吏號之為媼媼者肉塊無七竅秦穆
　公時野人得之
唐先天中姜師度於長安城中穿渠繞朝堂坊市無所
　不至上登西樓望之師度堰水隴柴栰而下遂授司
　農卿於後水漲則奔突水縮則竭涸又前開黄河引
　水向棣州費億兆功百姓苦其淹漬又役夫塞河開
　元六年水汎溢河口堰破棣州百姓一槩没盡師度
　以為功官品益進又有傅孝忠為太史令自言明𤣥
　象専行矯譎京中語曰姜師度一心看地傅孝忠兩
　眼相天神武即位知其矯並斬之
唐姜晦為吏部侍郎眼不識字手不解書濫掌銓衡曽
　無分别選人歌曰今年選數恰相當都由座主無文
　章案後一腔凍猪肉所以名為姜侍郎
唐兵部尚書姚元崇長大行急魏光乗目為趕蛇鸛鵲
　黄門侍郎盧懐慎好視地目為觀鼠猫兒殿中監姜
　皎肥而黒目為飽椹母猪紫微舍人倪若水黒而無
　鬚目為醉部落精舍人齊處冲好眇目視目為暗燭
　㡳覔虱老母舍人吕延嗣長大少髮目為日本國使
　人又有舍人鄭勉為醉髙麗目拾遺蔡孚小州醫博
　士詐諳藥性又有殿中侍御史短而醜黒目為烟燻
　地木目御史張孝嵩為小村方相目舍人楊伸嗣為
　熟𨫼上猢猻目補闕𡊮輝為王門下彈琴博士目員
　外郎魏恬為祈雨婆羅門目李全交為品官給使目
　黄門侍郎李廣為飽水蝦蟇由是坐此品題朝士自
　左拾遺貶新州新與縣尉
唐貞觀中桂楊令阮嵩妻閻氏極妬嵩在㕔㑹客飲召
　女奴歌閻披髮跣足袒臂拔刀至席諸客驚散嵩伏
　牀下女奴狼狽而奔刺史崔邈為嵩作考詞云婦强夫
　弱内剛外柔一妻不能禁止百姓如何整肅妻既禮
　教不修夫又精神何在考下省符解見任
唐郝象賢侍郎處俊之孫頓丘令南容之子也弱冠諸
　友生為之字曰寵之每於父前稱字父紿之曰汝朋
　友極賢吾為汝設饌可命之也翼日象賢因邀致十
　數人南容引生與之飲謂曰諺云三公後出死狗小
　兒誠愚勞諸君製字損南容之身尚可豈可波及侍
　中也因涕泣衆慙而退寵之者反語為癡種也
朱前疑淺鈍無識容貌極醜上書云臣夢見陛下八百
　歳即授拾遺俄遷郎中出使迴又上書云聞嵩山唱
　萬嵗聲即賜緋魚袋未入五品於緑衫上帶之朝野
　莫不怪笑後契丹反有敕京官出馬一匹供軍者即
　酧五品前疑買馬納訖表索緋上怒批其狀即放歸
　丘園憤恚而卒
唐王及善才行庸猥風神鈍濁為内史時人號為鳩集
　鳳池俄遷文昌右相無他政但不許令史雙驢入臺
　終日迫逐無時蹔舎時人號為驅驢宰相
周有逯仁傑河陽人自地官令史出尚書改天下帳式
　頗甚繁細法令滋章每邨立社官仍置平甚老三員
　掌簿案設鏁鑰十羊九牧人皆逃散而宰相淺識以
　為萬代可行授仁傑地官郎中數年百姓苦之其法
　遂寢
周考功令史袁琰國忌衆人聚㑹充録事勾當遂判曰
　曹司繁閙無時蹔聞不因國忌之辰無以展其歡笑
　合坐嗤之
周夏官侍郎侯知一年老敕放致仕上表不伏於朝堂
　踴躍馳走以示輕便張悰丁憂自請起復吏部主事
　高筠母喪親戚為舉哀筠曰我不能作孝員外郎張
　栖貞被訟詐遭母憂不肯起對時臺中為之語曰侯
　知一不伏致仕張琮自請起復高筠不肯作孝張栖
　貞情願遭憂皆非名教中人並是王化外物獸心人
　靣不其然乎
周天官選人沈子榮誦判二百道試日不下筆人問之
　榮曰無非命也今日誦判無一相當有一道頗同人
　名又别至來年選判水磑又不下筆人問之曰我誦
　水磑乃是藍田今問富平如何下筆聞者莫不撫掌
　焉
周則天内宴甚樂河内王懿宗忽然起奏曰臣急告君
　子急告父則天大驚引問之對曰臣封物承前府家
　自徵近敕州縣徵送太有損折則天大怒仰觀屋椽
　良久曰朕諸親飲正樂汝是親王為三二百戶封㡬
　驚殺我不堪作王令曳下懿宗免冠拜伏諸王救之
　曰懿宗愚鈍無意之失上乃釋之
周張衡令史出身位至四品加一階合入三品已團甲
　因退朝路旁見蒸餠新熟遂市其一馬上食之被御
　史彈奏則天降敕流外出身不許入三品遂落甲
周右拾遺李良弼自矜脣頰好談𤣥理請使北蕃說骨
　篤禄匈奴以木盤盛糞飼之臨以白刄弼懼食一盤
　並盡乃放還人譏之曰李拾遺能拾突厥之遺出為
　真源令秩滿還瀛州遇契丹之孫萬榮使何阿小取
　滄瀛糞具良弼謂鹿城令李懷璧曰孫者胡孫即是
　獮猴難可當也萬字者有草即是草中藏勸懷璧降
　何阿小授懷璧五品將軍阿小敗懷璧及良弼父子
　四人並為河内王武懿宗斬之
周春官尚書閻知微庸瑣駑怯使入蕃受黙啜封為漢
　可汗賊入怕定遣知㣲先往趙州招慰將軍陳令
　英等守城西面知微謂令英曰陳將軍何不早降下
　可汗兵到然後降者剪土無遺令英不荅知微城下
　連手踏歌稱萬嵗樂令英曰尚書國家八座受委非
　輕翻為敵踏歌無慚也知㣲乃唱曰萬歳樂萬歳年
　不自由萬嵗樂時人鄙之
唐崔湜為吏部侍郎貪縱兄憑弟力父挾子威咸受囑
　求贓汚狼籍父挹為司業受選人錢湜不知之也長
　名放之其人訴曰公親將賂去何為不與官湜曰所
　親為誰吾捉取鞭殺曰鞭即遭憂湜大慙主上以湜
　父年老𤓰初熟賜一顆湜以瓜遺妾不及其父朝野
　譏之時崔岑鄭愔並為吏部京中謡曰岑羲獠子俊
　崔湜令公孫三人相比接莫賀咄最渾
唐左衛將軍權龍襄性褊急常自矜能詩通天年中為
　滄州刺史初到乃為詩呈州官曰遥看滄州城楊栁
　鬱青青中央一羣漢聚坐打杯觥諸公謝曰公有逸
　才襄曰不敢趁韻而已又秋日述懷曰簷前飛七百
　雪白後園彊飽食房裏側家糞集野蜋參軍不曉請
　釋襄曰鷂子簷前飛直七百文洗衫挂笈園乾白如
　雪飽食房中側臥家糞便轉集得野澤蜣蜋談者嗤
　之皇太子宴夏日賦詩嚴霜白浩浩明月赤團團太
　子援筆為讃曰龍襄才子秦州人士明月晝耀嚴霜
　夏起如此詩章趁韻而已襄以張易之事出為容山
　府折衝神龍中追入乃上詩曰無事向容山今日向
　東都陛下敕進來今作右金吾又為喜雨詩曰暗去
　也沒雨明來也没雲日頭赫赤赤地上絲氲氲為瀛
　州刺史日新過嵗京中數人附書曰改年多感敬想
　同之正新喚官人集云有詔改年號為多感元年將
　書呈判司已下衆人大笑龍襄復側聴怪赦書來遲
　高陽博野兩縣競地陳牒龍襄乃判曰兩縣競地非
　州不裁既是兩縣於理無妨付司權龍襄示典曰比
　來長官判事皆不着姓龍襄曰餘人不解若不著姓
　知我是誰家浪驢也龍襄不知忌日謂府史曰何名
　私忌對曰父母忌日請假獨坐房中不出襄至日於
　房中靜坐有青狗突入龍襄大怒曰衝破我忌更陳
　牒改作明日好作忌日談者笑之
李宜得本賤人背主逃匿當𤣥宗起義兵與王毛仲等
　立功宜得官至武衛將軍舊主遇諸途趨而避之不
　敢仰視宜得令左右命之主甚惶懼至宅舎請居上
　坐宜得自捧酒食舊主流汗辭之流連數日遂奏云
　臣蒙國恩榮禄過分臣舊主卑𤨏曾無寸禄臣請割
　半俸解官以榮之願陛下遂臣愚欵上嘉其志擢主
　為郎將宜得復其秩朝廷以此多之
蘇頲年五嵗裴談過其父頲方在乃試誦庾信枯樹賦
　將及終篇避談字因易其韻曰昔年移樹依依漢隂
　今看揺落悽悽江潯樹猶如此人何以任談駭嘆久
　之知其他日必主文章也
唐婁師徳滎陽人也為納言客問浮休子曰婁納言何
　如答曰納言直而溫寛而栗外愚而内敏表晦而裏
　明萬頃之波渾而不濁百煉之質磨而不磷可謂淑
　人君子近代之名公者焉客曰狄仁傑為納言何如
　浮休子曰粗覽經史薄閱文華箴規切諌有古人之
　風剪伐淫詞有烈士之操心神耿直湼而不緇膽氣
　堅剛明而能斷晚途錢癖和嶠之徒與客曰鳳閣侍
　郎李昭徳可謂名相乎答曰李昭徳志大而器小氣
　高而智薄假權制物扼險小人剛愎有餘而恭寛不
　足非謀身之道也俄伏法焉又問洛陽令來俊臣雍
　容美貌忠赤之士乎答曰俊臣靣柔心狠行險徳薄
　巧辨似智巧諛似忠傾覆邦家誣陷良善其江充之
　徒歟蜂蠆害人終為人所害無何為太僕卿戮于西
　市又問武三思可謂名王哉答曰三思慿藉國親位
　超衮職貌象恭敬心極殘忍外示公直内結隂謀弄
　王法以復讐假朝權而害物晚封為徳静王乃鼎賊
　也不可以夀終竟為節愍太子所殺又問中書令魏
　元忠耿耿正直近代之名臣也答曰元忠文武雙闕
　名實兩空外示貞剛内懷趨附面折張食其之黨勇若
　熊羆諂事武士開之儔怯同駑犬首鼠之士進退兩
　端虺蜥之夫曾無一志亂朝敗政莫非斯人附三思
　之徒斥五王之族以吾熟察終不得其死然果坐事
　長流思州憂恚而卒又問中書令李嶠何如答曰李
　公有三戾性好榮遷憎人昇進性好文章憎人才筆
　性好貪濁憎人受賂亦如古者有女君性嗜肥鮮禁
　人食肉性愛綺羅㫁人衣錦性好淫縱憎人畜聲色
　此亦李公之徒也又問司刑卿徐有功何如荅曰有
　功耿直之士也明而有膽剛而能㫁處陵夷之運不
　偷媚以取容居板蕩之朝不遜辭以茍免來俊臣羅
　織者有功出之袁智𢎞鍛錬者有功寛之躡虎尾而
　不驚觸龍鱗而不懼鳳跱䲭梟之内直以全身豹變
　豺狼之間忠以逺害若值清平之代則張釋之于定
　國豈可同年而語哉又問司農卿趙履溫何如答曰
　履溫心不涉學眼不識文貌恭而性狠智小而謀大趦
　趄狗盜突忽猪貪晨羊誘外不覺其死夜蛾覆燭不
　覺其斃頭寄於項其能久乎後從事韋氏為逆夷其
　三族又問鄭愔為選部侍郎何如答曰愔猖獗小子
　狡猾庸人淺學浮詞輕才薄徳狐蹲貴介雉伏權門
　前託俊臣後附張易折支徳靜之室䑛痔安樂之庭
　鸋鳷栖於葦苕魦鱨游於沸鼎既無雅量終是凡材
　以此求榮得死為幸果謀反伏誅
貞觀末南康黎景逸居於空青山常有鵲巢其側每飯
　食以餵之後隣近失布者誣景逸盜之繫南康獄月
　餘劾不承欲訊之其鵲止於獄樓向景逸歡喜似傳
　語之狀其日傳有赦官司詰其來云路逢𤣥衣素衿
　人所說三日而赦至景逸還山乃知𤣥衣素衿者鵲
　之所傳也
汝州刺史張昌期易之弟也恃寵驕貴酷暴羣僚梁縣
　有人白云有白鵲見昌期令司戶楊楚玉捕之部人
　有鷂子七十籠令以蠟塗爪至林見白鵲有羣鵲隨
　之見鷂迸散惟白者存焉鷂竦身取之一無損傷而
　籠送之昌期笑曰此鵲贖君命也玉叩頭曰此天活
　玉不然投河赴海不敢見公拜謝而去
渤海高嶷巨富忽患月餘日帖然而卒心上仍暖經日
　而蘇云有一白衣人眇目把牒㝠司訟殺其妻子嶷
　對元不識此老人㝠官云君命未盡且放歸遂悟白
　衣人乃是家中老瞎麻雞也令射殺魅遂絶
文明以後天下諸州進雌雞變為雄者多或半已化半
　未化乃則天正位之兆
衛鎬為縣官下鄉至里人王幸在家方假寐夢一烏衣
　婦人引十數小兒着黄衣咸言乞命叩頭再三斯須
　又至鎬甚惡其事遂催食欲前適所親有報曰王幸
　在家窮無物設饌有一雞見抱兒已得十餘日將欲
　殺之鎬方悟鳥衣婦人果烏雞也遂市解放是夜復
　夢咸欣然而去
久視年中越州有祖録事不得名早出見擔鵞向市
　中者鵞見録事頻顧而鳴祖乃以錢贖之至僧寺令
　放為長生鵞竟不肯入寺但走逐祖後經坊歴市稠
　人廣衆之處一步不放祖收養之左丞張錫親見說
　也
漢時鄢縣南門兩扇忽開忽一聲稱鴛一聲稱央晨夕
　開閉聲聞京師漢末惡之令毁其門兩扇化為鴛鴦
　相隨飛去後改鄢縣為晏城縣
天后時左衛兵曹劉景陽使嶺南得秦吉了鳥雌雄各
　一隻解人語至都進之留其雌者雄者煩然不食則
　天問曰何無聊也鳥為言曰其配為使者所得今頗
　思之乃呼景陽曰卿何故藏一鳥不進景陽叩頭謝
　罪乃進之則天不罪也
峯州有一道水從吐蕃中來夏冷如冰雪有魚長一二寸
　來去有時並水上如粥人取烹之而食千萬家取不
　可盡不知所從來
通州界内多獺各有主養之並在河側岸間獺若入穴
　插雉尾於獺穴前獺即不敢出去却尾即出取得魚
　必須上岸人便奪之取得多然後放令自喫喫飽即
　鳴杖以驅之還插雉尾更不敢出
有人見豎子在洛水中洗馬頃之見一物如白練帶極
　光晶繳豎子項三兩匝即落水死凢是水中及灣泊
　之所皆有之人澡浴洗馬死者皆謂黿所引非也此
　名白特宜慎防之蛟之類也
齊州有萬頃陂魚鱉水族無所不有咸亨中忽一僧持
　鉢乞食邨人長者施以蔬供食訖而去於時漁人網
　得一魚長六七尺絲鱗鏤甲錦質寶章特異常魚齎
　赴州餉遺至邨而死衆共剖而分之於腹中得長者
　所施蔬食儼然並在邨人遂於陂中設齋超度自是
　陂中無水族至今猶然
杭州富陽縣韓珣莊掘井纔深五六尺土中得魚數十
　頭土有㣲潤
貞觀中衛州板橋店主張迪妻歸寜有衛州三衛楊貞
　等三人投店宿五更早發夜有人取三衛刀殺張迪
　其刀却内鞘中貞等不知之至明店人趨貞等拔刀
　血狼藉囚禁拷訊貞等苦毒遂自誣上疑之差御史
　蔣恒覆推至總追店人十五以上集為人不足且散
　惟留一老婆年八十已上晩放出令獄典密覘之曰
　婆出當有一人與婆語者即記取姓名勿令漏洩果
　有一人共語者即記之明日復爾其人又問婆使人
　作何推勘如是者二日並是此人恒總追集男女三
　百餘人就中喚與老婆語者一人出餘並放散問之
　具伏云與迪妻姦殺有實奏之敕賜帛二百段除侍
　御史
　
　
　
　
　
　
　
　
　
　朝野僉載卷四
欽定四庫全書
　朝野僉載卷五
　　　　　　　　　　　　　唐　張鷟　撰
貞觀中左丞李行亷弟行詮前妻子忠烝其後母遂私
　將潜藏亡勅追入内行亷不知乃進狀問奉敕推詰
　極急其後母詐以領巾勒項臥街中長安縣詰之云
　有人詐宣勅喚去一紫袍人見留宿不知姓名勒項
　送至街中忠惶恐私就卜問被不良人疑之執送縣
　縣尉王璥引就房内推問不允璥先令一人於案褥
　下伏聴令一人走報長使喚璥鏁房門而去子母相
　謂曰必不得承并私密之語璥至開門案下之人亦
　起母子大驚並具承伏法云
李傑為河南尹有寡婦告其子不孝其子不能自理但
　云得罪於母死所甘分傑察其狀非不孝子謂寡婦
　曰汝寡居惟有一子今告之罪至死得無悔乎寡婦
　曰子無賴不順母寜復惜乎傑曰審如此可買棺木
　來取兒屍因使人覘其後寡婦既出謂一道士曰事
　了矣俄而棺至傑尚冀有悔再三喻之寡婦執意如
　初道士立於門外密令擒之一問承伏某與寡婦私
　嘗苦兒所制故欲除之傑放其子杖殺道士及寡婦
　便同棺盛之
衛州新鄉縣令裴子雲好竒䇿部人王敬戍邊留㹀牛
　六頭於舅李進處養五年産犢三十頭例十貫已上
　敬還索牛兩頭已死只還四頭老牛餘並非汝牛生
　總不肯還敬忿之經縣陳牒子雲令送敬府獄禁教
　追盜牛賊李進進惶怖至縣叱之曰賊引汝同盜牛
　三十頭藏於汝家喚賊共對乃以布衫籠敬頭立南
　墻下進急乃吐欵云三十頭牛總是外甥犢牛所生
　實非盜得雲遣去布衫進見是敬曰此是外甥也雲
　曰若是即還他牛進黙然雲曰五年養牛辛苦與數
　頭餘並與敬一縣服其精察
中書舎人郭正一破平襄得一高麗婢名玉素極姝豔
　令專知財物庫正一夜須漿水粥非玉素煮之不可
　玉素乃毒之而進正一急曰此婢藥我索土漿甘草
　服解之良久乃止覔婢不得幷失金銀器物餘十事
　録奏勅令長安萬年捉不良脊爛求賊鼎沸三日不
　獲不良王帥魏昶有䇿畧取舎人家奴選年少端正
　者三人布衫籠頭至衛縛衛士四人問十日内已來
　何人覔舎人家衛士云有投高麗留書遣付舎人捉
　馬奴書見在檢云金城坊中有一空宅更無語不良
　往金城坊空宅並搜之至一宅封鏁正密打鏁破開
　之婢及高麗並在其中拷問乃是投化高麗共捉馬
　奴藏之奉敕斬於東市
垂拱年則天監國羅織事起湖州佐史江琛取刺史裴
　光判書割字合成文理詐為徐敬業反書以告差使
　推光欵書是光書欵語非光語前後三使推不能決
　敕令差能推事人勘當取實僉曰張楚金可乃使之
　楚金憂悶仰臥西窻日高向看之字似補作平看則
　不覺向日則見之令喚州官集索一甕水令琛投書
　於水中字一一解散琛叩頭伏罪敕令決一百然後
　斬之賞楚金絹百疋
懷州河内縣董行成能䇿賊有一人從河陽長店盜行
　人驢一頭幷皮袋天欲曉至懷州行成至街中見嗤
　之曰箇賊住即下驢來即承伏人問何以知之行成
　曰此驢行急而汗非長行也見人則引驢逺過怯也
　以此知之捉送縣有頃驢主蹤至皆如其言
張鷟為陽縣尉日有稱架人吕元偽作倉督馮忱書盜
　糶倉粮粟忱不認書元乃堅執不能定鷟取吕元告
　牒括兩頭唯留一字問是汝書即注是以字押不是
　即注非亦以字押元乃注曰非去括即是元牒且決
　五下括詐馮忱書上一字以問之注曰是去括乃詐
　書也元連項赤叩頭伏罪又有一客驢韁㫁幷鞍失
　三日訪不獲經縣告鷟推勘急夜放驢出而藏其鞍
　可直五千已來鷟曰此可知也令將籠頭放之驢向
　舊餒處鷟令搜其家其鞍於草積下得人伏其計
張松夀為長安令時昆明池側有劫殺奉敕十日内須
　獲賊如違所由科罪夀至行刼處尋蹤跡見一老婆
　樹下賣食至以從騎䭾來入縣供以酒食經三日還
　以馬送舊坐處令一腹心人看有人共婆語即捉來
　須臾一人來問明府若為推逐即披布衫籠頭送縣
　一問具承幷賊並獲時人以為神明
元嘉少聰俊左手畫員右手畫方口誦經史目數羣羊
　兼成四十字詩一時而就足書五言一絶六事齊舉
　代號神仙童子
幷州人毛俊誕一男四嵗則天召入内試字千字文皆
　能暗書賜衣裳放還人皆以為精魅所託其後不知
　所終
納言婁師徳鄭州人為兵部尚書使幷州接境諸縣令
　隨之日高至驛恐人煩擾驛家令就㕔同食尚書飯
　白而細諸人飯黑而麤呼驛長嗔之曰飯何為兩種
　者驛客將恐對曰邂逅淅米不得死罪尚書曰卒客
　無卒主人亦復何損遂換取麤飯食之檢校營田往
　梁州先有鄉人姓婁者為屯官犯贓都督許欽明欲
　決殺令衆鄉人謁尚書欲救之尚書曰犯國法師徳
　當家兒子亦不能捨何況渠明日宴㑹都督與尚書
　俱坐尚書曰聞有一人犯國法云是師徳鄉里師徳
　實不識但與其父為小兒時共牧牛耳都督莫以師
　徳寛國家法都督遽令脫枷至尚書切責之曰汝辭
　父娘求覔官職不能謹潔知復奈何將一楪槌餅與
　之曰噇却作箇飽死鬼去都督從此捨之後為納言
　平章事又檢校屯田行有日矣諮執事早出婁先足
　疾待馬未來於光政門外横木上坐須臾有一縣令
　不知其納言也因訴身名遂與之並坐令有一子逺
　覘之走告曰納言也令大驚起曰死罪納言曰人有
　不相識法有何死罪令因訴云有左嶷以其年老眼
　暗奏解某夜書表狀亦得眼實不暗納言曰道是夜
　書表狀何故白日裏不識宰相令大慚曰願納言莫
　說向宰相納言南元佛不說公左右皆笑使至靈州
　果驛上食訖索馬判官諮意家漿水亦索不得全不
　抵承納言曰師徳已上馬與公料理往呼驛長責曰
　判官與納言何到不與供給索杖來驛長惶怖拜伏
　納言曰我欲打汝一頓大使打驛將納碎事徒涴却
　名聲若你州縣道你即不存生命且放却驛將跪拜
　流汗狼狽而走婁目送之謂判官曰與公躓頓之矣
　衆皆怪歎其行事皆此類浮休子曰司馬徽劉寛無
　以加也
英公李勣為司空知政事有一畨官者叅選被放來辭
　英公公曰明日早向朝堂見我來及期而至郎中並
　在傍畨官至辭英公頻眉謂之曰汝長生不知事尚
　書侍郎我老翁不識日知嗔喫李日知杖你亦不是
　人妻子亦不禮汝遂放之自是令史無敢犯者設有
　稽失衆共讁之
兵部郎中朱前疑貌醜其妻有美色天后時洛中殖業
　坊西門酒家有婢蓬頭垢面傴眉皤腹寢惡之狀舉
　世所無而前疑大悅之殆忘寢食乃知前世言宿瘤
　蒙愛信不虛也夫人世嗜慾一何殊性前聞文王嗜
　昌􁐴楚王嗜芹葅屈到嗜芰曾晢嗜羊棗宋劉雍嗜
　瘡痂本傳曰雍詣前吳興太守孟靈休靈休脫襪粘
　炙瘡痂墜地雍俯而取之飡焉宋明帝嗜蜜漬􁀙蛦
　每啖數升是知海上逐臭之談陳君愛醜之說何足怪
　歟夫亦其癖也
太宗時西國進一胡善彈琵琶作一曲琵琶絃撥倍麄
　上每不欲畨人勝中國乃置酒高㑹使羅黑黑隔帷
　聴之一遍而得謂胡人曰此曲吾宫人能之取大琵
　琶遂於帷下令黒黑彈之不遺一字胡人謂是宫女
　也驚嘆辭去西國聞之降者數十國
王沂者平生不解絃管忽旦睡至夜乃寤索琵琶絃之
　成數曲一名雀啅蛇一名胡王調一名葫𤓰苑人不
　識聞聴之者莫不流淚其妹請學之乃教數聲須臾
　總忘不復成曲
周有婆羅門僧恵範姦矯狐魅挾邪作蠱咨趄鼠黠左
　道弄權則天以為聖僧賞賚甚重太平以為梵王接
　納彌優生其羽翼長其光價孝和臨朝常乗官馬往
　還宫掖太上登極從以給使出入禁門每入即賜綾
　羅金銀器物氣岸甚高風神傲誕内府珍寶積在僧
　家矯說祅祥妄陳禍福神武斬之京師稱快
道士史崇𤣥懐州河内縣縫靴人也後度為道士僑假
　人也附太平為太清觀主金仙玉真出俗立為尊師
　每入内奏請賞賜甚厚無物不賜授鴻臚卿衣紫羅
　裙帔握象笏佩魚符出入禁闈公私避路神武斬之
　京中士女相賀
嶺南風俗家有人病先殺雞鵞等以祀之將為修福若
　不差即次殺猪狗以祈之不差即次殺太牢以禱之
　更不差即是命不復更祈死則打鼓鳴鐘於堂比至
　𦵏訖初死且走大呌而哭
景雲中有長髮賀𤣥景自稱五戒賢者同為妖者十餘
　人於陸渾山中結草舎幻惑愚人子女傾家産事之
　紿云至心求者必得成佛𤣥景為金簿袈裟獨坐暗
　室令愚者竊視云佛放光衆皆攝伏縁於懸崖下燒
　火遣數人於半崖間披紅碧紗為仙衣隨風習颺令
　衆觀之誑曰此仙也各令着仙衣以飛就之即得成
　道尅日設齋飲中置莨菪子與衆餐之女子好髮者
　截取為剃頭串仙衣臨崖下視眼時時似衍一時
　時燒殺没取資財事敗官司來檢灰中得焦拳屍柩
　數百餘人敕決殺𤣥景縣官左降
景龍中瀛州進一婦人身上𨼆起浮圖塔廟諸佛形像
　按察使進之授五品其女婦留内道塲逆韋死後不
　知去處
周證聖元年薛師名懷義造功徳堂一千尺於明堂北
　其中大像高九百尺鼻如千斛船中容數十人並坐
　夾紵以漆之五月十五起無遮大㑹於朝堂掘地深
　五丈以亂綵為宫殿臺閣屈竹為胎張施為楨葢又
　為大像金剛並坑中引上詐稱從地涌出又刺牛血
　畫作大像頭頭高二百尺誑言薛師膝上血作之觀
　者填城溢郭士女雲㑹内載錢抛之更相踏籍老少
　死者非一至十六日張像於天津橋南設齋二更功
　徳堂火起延及明堂飛焰冲天洛城光如晝日其堂
　作仍未半已高七十餘尺又延燒金銀庫鐡汁流液
　平地尺餘人不知錯入者便即焦爛其堂煨燼尺木
　無遺至曉乃更設㑹暴風欻起裂血像為數百段浮
　休子曰梁武帝捨身同泰寺百官傾庫物以贖之其
　夜欻電霹靂風雨晦㝠寺浮圗佛殿一時盪盡非理
　之事豈如來本意哉
景雲中西京霖雨六十餘日有一胡僧名寶嚴自云有
　術法能止雨設壇塲誦經咒其時禁屠宰寶嚴用羊
　二十口馬兩匹以祭祈請經五十餘日其雨更盛於
　是斬逐胡僧其雨遂止
周聖厯年中洪州有胡超僧出家學道𨼆白鶴山㣲有法
　術自云數百嵗則天使合長生藥所費巨萬三年乃
　成自進藥於三陽宫則天服之以為神妙望與彭祖
　同夀改元為久視元年放超還山賞賜甚厚服藥之
　後三年而則天崩
則天時調猫兒與鸚鵡同器食命御史彭先覺監遍示
　百官及天下考使傳看未遍猫兒飢遂齩殺鸚武以
　餐之則天甚愧武者國姓殆不祥之徵也
裴炎為中書令時徐敬業欲反令駱賓王畫計取裴炎
　同起事賓王足踏壁靜思食頃乃為謡曰一片火
　兩片火緋衣小兒當殿坐教炎莊上小兒誦之幷都
　下童子皆唱炎乃訪學者令解之召賓王至數啖以
　寶物錦綺皆不言又賂以音樂女妓駿馬亦不語乃
　對古忠臣烈士圗共觀之見司馬宣王賓王歘然起
　曰此英雄丈夫也即說自古大臣執政多移社稷炎
　大喜賓王曰但不知謡䜟何如耳炎以謡言片火緋
　衣之事白賓王即下北靣而拜曰此真人矣遂與敬
　業等合謀楊州兵起炎從内應書與敬業等合謀惟
　有青鵞人(闕/)有告者朝廷莫之能解則天曰此青字
　者十二月鵞字者我自與也遂誅炎敬業等尋敗
逆韋之妹媽太和之妻號七姨信邪見豹頭枕以辟邪
　白澤枕以去魅作伏熊枕以為宜男太和死嗣虢王
　娶之韋之敗也虢王斫七姨頭送朝堂則知辟邪之
　枕無効矣
後魏高流之為除州刺史決滹沱河水繞城破一古墓
　得銘曰吾死後三百年背底生流泉賴逢高流之遷
　吾上高原流為造棺槨衣物取其柩而改𦵏之
東都豐都市在長夀市之東北初築市垣掘得古冢土
　藏無砧甓棺木陳朽觸之便散屍上著平上幘朱衣
　得銘云筮道居朝龜言近市五百年間於斯見矣當
　時達者參驗是魏黄初二年所𦵏也
寇天師謙之後魏時得道者也常刻石為記藏於嵩山
　上元初有洛州郜城縣民因採藥於山得之以獻縣
　令樊文言於州州以上聞高宣皇帝詔藏於内府其
　銘記又甚多奥不可解畧曰木子當天下又曰止戈
　龍又曰李代代不移宗又曰中鼎顯真容又曰基千
　萬歳所謂木子當天下者葢言唐氏受命也止戈龍
　者言太后臨朝也止戈為武武天后氏也李代代不
　移宗者謂中宗中興再新天地中鼎顯真容者實中
　宗之廟諱真為濬聖之徵諡得不信乎基千萬嵗者
　基𤣥宗名也千萬嵗葢厯數久長也後中宗御位樊
　文男欽賁以石記本上獻上命編於國史
辰州東有三山鼎足直上各數千丈古老傳曰鄧夸父
　與日競走至此煮飯此三山者夸父支鼎之石也
寶厯元年乙巳嵗資州資陽縣清弓邨山有大石可三
　間屋大從此山下忽然吼踴下山越澗却上坡可百
　步其石走時有鋤禾人見之各手把鋤趂至所止其
　石高二丈
趙州石橋甚工磨礲密緻如削焉望之如初日出雲長
　虹飲澗上有勾欄皆石也勾欄並有石獅子龍朔年
　中高麗諜者盜二獅子去後復募匠修之莫能相類
　者至天后大足年黙啜破趙定州復欲南過至石橋
　馬跪地不進但見一青龍臥橋上奮迅而怒已乃遁
　去
永昌年太州敷水店南西坡白日飛四五里直塞赤水
　坡上桑畦麥隴依然仍舊
鄒駱駝長安人先貧常以小車推蒸餅賣之每勝業坊
　角有伏磚車觸之即翻塵土涴其餅駝苦之乃將钁
　劚去十餘磚下有瓷甕容五斛許開看有金數斗於
　是巨富其子昉與蕭佺交厚時人語曰蕭佺駙馬子
　鄒昉駱駝兒非闗道徳合只為錢相知
先天年洛下人牽一牛奔腋下有一人手長尺餘巡坊
　而乞
隋文皇帝時大宛國獻千里馬􁎦曵地號曰師子驄上
　置之馬羣陸梁人莫能制上令幷羣驅來謂左右曰
　誰能馭之郎將裴仁基曰臣能制之遂攘袂向前去
　十餘步踴身騰上一手撮耳一手摳目馬戰不敢動
　乃鞴乗之朝發西京暮至東洛後隋末不知所在唐
　文武聖皇帝勅天下訪之同州刺史宇文士及訪得
　其馬老於朝邑市麺家撓磑􁎦尾焦秃皮内穿穴及
　見之悲泣帝自出長樂坡馬到新豐向西鳴躍帝得
　之甚喜齒口並平飼以鍾乳仍生五駒皆千里足也
　後不知所在矣
徳州刺史張納之一白馬其色如練父雄為荆州刺史
　常乗雄薨子敬之為考功郎中改夀州刺史又乗此
　馬敬之薨弟訥之從給事中相府司馬改徳州刺史
　入為國子祭酒出為常州刺史至今猶在計八十餘
　年極肥徤行驟脚不散
廣平宋察娶同郡游昌女察先代胡人也歸漢三世矣
　忽生一子深目而高鼻疑其非嗣將不舉須臾赤草
　馬生一白駒察悟曰我家先有白馬種絶已二十五
　年今又復生吾曾祖貌胡今此子復其先也遂養之
　故曰白馬活胡兒此其謂也
東海有蛇丘地險多漸洳衆蛇居之無人民蛇或有人
　頭而蛇身
嶺南有報寃蛇人觸之即三五里隨身即至若打殺一
　蛇則百蛇相集將蜈蚣自防乃免
顧渚山頳石洞有緑蛇長可三尺餘大類小指好栖樹
　杪視之若鞶帶纒於柯葉間無螫毒見人則空中飛
山南五溪黔中皆有毒蛇烏而反鼻蟠於草中其牙倒
　勾去人數步直來疾如繳箭螫人立死中手即斷手
　中足即斷足不然則全身腫爛百無一活謂蝮蛇也
　有黄喉蛇好在舎上無毒不害人唯善食毒蛇食飽
　垂頭直下滴沬地噴起變為沙虱中人為疾額上有
　大王字衆蛇之長常食蝮蛇
種黍來蛇燒羖羊角及頭髮則蛇不敢來
隋絳州夏縣樹提家新造宅欲移之忽有蛇無數從室
　中流出門外其稠如箔上𧖟葢地皆遍時有行客云
　解符鎮取桃枝四枝書符繞宅四面釘之蛇漸退符
　亦移就之蛇入堂中心有一孔大如盆口蛇入並盡
　令煎湯一百斛濯之經宿以鍫掘之深尺得古銅錢
　二十萬貫因陳破鑄新錢遂巨富蛇乃是古銅之精
開元四年六月郴州馬嶺山側有白蛇長六七尺黑蛇
　長丈餘須臾二蛇鬭白者吞黑蛇到粗處口兩嗌皆
　裂血流滂沛黑蛇頭入嚙白蛇肋上作孔頭出二尺
　餘俄而兩蛇並死後十餘日大雨山水暴漲漂破五
　百餘家失三百餘人
左補闕畢乾泰瀛州任丘人父母年五十自營生藏訖
　至父年八十五又自造棺稍高大嫌藏小更加磚二
　萬口開藏欲修之有蛇無數時正月尚寒蟄未能動
　取蛇投一空井中仍受蛇不盡其蛇金色泰自與奴開
　之尋病而卒月餘父母俱亡此開之不得其所也
滄州東光縣寶觀寺常有蒼鶻集重閣每有鴿數千鶻
　冬中每夕取一鴿以暖足至曉放之而不殺自餘鷹
　鶻不敢侮之
太宗養一白鶻號曰將軍取鳥常驅至於殿前然後擊
　殺故名落鴈殿上恒令送書從京至東都與魏王仍
　取報日往反數迴亦陸機黄耳之徒歟
上元中華容縣有象入莊家中庭臥其足下有槎人為
　出之象乃伏令人騎入深山以鼻豗土得象牙數十
　以報之
吏部侍郎鄭愔初託附來俊臣俊臣誅即託張易之易
　之被戮託韋庶人後附譙王竟被斬
太子少保薛稷雍州長史李晉中書令崔湜蕭志忠岑
　羲等並外飾忠鯾内藏諂媚翕肩屛氣䑛痔折肢附
　太平公主並騰遷雲路咸自以為得志保泰山之安
　七月三日破家身斬何異鵷鴦棲於葦苕大風忽起
　巢折卵破後之君子可不鍳哉
趙履溫為司農卿諂事安樂公主氣勢迴山海呼吸變
　霜雪客謂張文成曰趙司農何如人曰猖獗小人心
　佞而險行僻而驕折支勢族䑛痔權門諂於事上傲
　於接下猛若飢虎貪如餓狼性愛食人終為人所食
　為公主奪百姓田園造定昆池言定天子昆明池也
　用庫錢百萬億斜褰紫衫為公主背挽金犢車險䛕
　皆此類誅逆韋之際上御承天門履温詐喜舞蹈稱萬
　嵗上令斬之刀劎亂下與男同戮人割一臠肉骨俱盡
天后時張岌諂事薛師掌擎黄幞随薛師後於馬傍伏
　地承薛師馬鐙侍御史郭霸嘗來俊臣糞穢宋之問
　捧張易之溺器並偷媚取容實名教之大弊也
天后時太常博士吉頊父晢易州刺史以贓坐死頊於
　天津橋南要内史魏王承嗣拜伏稱死罪承嗣問之
　曰有二妹堪事大王承嗣然之遂犢車載入三日不
　語承嗣怪問之二人曰兒父犯國法憂之無復聊賴
　承嗣既幸免其父極刑遂進頊籠馬監俄遷中丞吏
　部侍郎不以才昇二妹請求承嗣故也
天后内史宗楚客性諂佞時薛師有嫪毒之寵遂為作
　傳二卷論薛師之聖從天而降不知何代人也釋迦
　重出觀音再生期年之間位至内史
天武梁王武三思為張易之作傳云是王子晉後身於
　緱氏山立廟詞人才子佞者為詩以詠之舎人崔融
　為最周年易之族佞者並流於嶺南
崔湜諂事張易之與韋庶人及韋氏誅附太平有馮子
　都董偃之寵妻美與二女並進儲闈為中書侍郎平
　事或有人牓之曰託庸才於主第進艷婦於春宫
燕國公張說倖佞人也前為幷州刺史諂事特進王毛
　仲餉致金寶不可勝數後毛仲巡邊㑹說於天雄軍
　大設酒酣恩敕忽降授兵部尚書同中書門下三品
　說謝訖便把毛仲手起舞嗅其鞾鼻
將軍高力士特承𤣥宗恩寵遭母喪左金吾大將軍程
　伯獻少府監馮紹正二人直就力士母喪前披髮哭
　甚於己親朝野聞之不勝耻笑
前侍御史王景融瀛州平野人也遷父靈柩就洛州於
　隧道掘着龍窟大如甕口景融俯而觀之有氣如烟
　直上衝損其目遂失明旬日而暴卒
　
　
　
　
　
　
　
　
　
　
　朝野僉載卷五
欽定四庫全書
　朝野僉載卷六
　　　　　　　　　　　　　　唐　張鷟　撰
天寶中萬年主簿韓朝宗嘗追一人來遲決五下將過
　縣令令又決十下其人患天行病而卒後於㝠司下
　狀言朝宗遂被追至入烏頭門極大至中門前一雙
　桐樹門邊一閤垂簾幕窺見故御史洪子輿坐子輿
　曰韓大何為得此來朝宗云被追來不知何事子輿
　令早過大使入屛墻見故刑部尚書李乂朝宗叅見云
　何為決殺人朝宗訴云不是朝宗打殺縣令重決由患天
　行病自卒非朝宗過又問縣令決汝何牽他主簿朝宗
　無事然亦縣丞悉見例皆受行杖木決二十放還朝宗
　至晚始蘇脊上青腫疼痛不復可言一月已後始可於
　後巡檢坊曲遂至京城南羅城有一坊中一宅門向南
　開宛然記得追來及乞杖處其宅中無人居問人云此
　是公主凶宅人不敢居乃知大凶宅皆鬼神所處信之
神鼎師不肯剃頭食醬一㪷每巡門乞物得麄布破衣
　亦着得紬錦羅綺亦着於利貞師座前㕔問貞師曰
　萬物定否貞曰定鼎曰闍梨言若定何因高岸為谷
　深􁒅為陵有死即生有生即死萬物相糾六道輪迴
　何得為定耶貞曰萬物不定鼎曰若不定何不喚天
　為地喚地為天喚月為星唤星為月何得為不定貞
　無以應之時張文成見之謂曰觀法師即是菩薩行
　人也鼎曰菩薩得之不喜失之不悲打之不怒罵之
　不嗔此乃菩薩行人也鼎今乞得即喜不得即悲打
　之即怒罵之即嗔以此論之去菩薩逺矣
空如禪師者不知何許人也少慕修道父母抑婚以刀
　割其勢乃止後成丁徵庸課遂以麻蠟裹臂以火爇
　之遂成廢疾入陸渾山坐蘭若虎不為暴山中偶見
　野猪與虎鬭以藜杖揮之曰檀越不須相爭即弭耳
　分散人皆敬之無敢議者
司刑司直陳希閔以非才任官庶事凝滯司刑府史
　目之為高手筆言秉筆支額半日不下故名高手筆
　又號按孔子言竄削至多紙面穿穴故名按孔子
衢州龍游縣令李凝道性褊急姊男年七嵗故惱之即
　往逐之不及遂餅誘得之齩其胸背流血姊救之得
　免又乗驢於市中有騎馬人靴鼻撥其膝遂怒大罵
　將毆之馬走遂無所及忍惡不得遂嚼路傍棘子流血
貞觀中冀州武彊縣丞堯君卿失馬既得賊枷禁未決
　君卿指賊面而罵曰老賊喫虎膽來敢偷我物賊舉
　枷擊之應時腦碎而死
開元中蕭頴士年十九擢進士至二十餘該博三教其
　賦性躁忿浮戾舉無其比常使一僕杜亮每一決責
　皆由非義平復邅其指使如故或勸亮曰子傭夫也
　何不擇其善主而受苦若是乎亮曰愚豈不知但愛
　其才學博奥以此戀戀不能去卒至於死
敬宗時高崔巍喜㺯癡大帝令給使撩頭向水下良久
　出而笑之帝問曰見屈原云我逢楚懷王無道乃沈
　汨羅水汝逢聖明主何為來帝大笑賜物百段
秋官侍郎狄仁傑嘲秋官侍郎盧獻曰足下配馬乃作驢
　獻曰中劈明公乃成二犬傑曰狄字犬傍火也獻曰
　犬邊有火乃是煮熟狗
吏部侍郎李安期隋内史徳林之孫安平公百藥之子
　性好機警常有選人被放訴云羞見來路安期問從
　何闗來從蒲津關來安期曰取潼闗路去選者曰耻見
　妻子安期曰賢室本自相諳亦不笑又一選人引銓
　安期看判曰弟書稍弱對曰昨墜馬損足安期曰損
　足何廢好書為讀判曰向看弟判非但傷足兼似内
　損其人慙而去又選士姓杜名若任芳洲官其人慚
　而不伏安期曰君不聞芳洲有杜若其人曰可以贈
　名公曰此期非彼期若曰此若非彼若安期笑為之
　改注又一吳士前任有酒狀安期曰君狀不善呉士
　曰知暗槍已入安期曰為君拔暗槍答曰可憐美女
　安期曰有精神選還君好官對曰怪來晚安期笑而與
　官
尹神童每說伯樂令其子執馬經畫様以求馬經年無
　有似者歸以告父乃更令求之出見大蝦蟇謂父曰
　得一馬略與相同而不能具伯樂曰何也對曰其隆
　顱跌目脊都縮但蹄不如累趨爾伯樂曰此馬好跳
　躑不堪也子笑乃止
安南有象(闕/)　有理者即過負心者以鼻卷之擲空中
　數丈以牙接之應時碎矣莫敢競者
安南武平縣封溪中有猩猩焉如美人解人語知往事
　以嗜酒故以屐得之檻百數同牢欲食之衆自推肥
　者相送流涕而别時餉封溪令以帊葢之令問何物
　猩猩乃籠中語曰唯有僕幷酒一壺耳令笑而愛之
　養畜能傳送言語人不如也
前御史王義方出萊州司戶叅軍去官歸魏州以講授
　為業時鄉人郭無為頗有法術教義方使野狐義方
　雖呼得之不伏使却被羣狐競來惱每擲磚瓦以擊
　義方或正誦讀即裂其書碎聞空中有聲云有何神
　術而欲使我乎義方竟不能禁止無何而卒
并州石艾夀陽二界有妬女泉有神廟泉水沈潔澈千
　丈祭者投錢及羊骨皎然皆見俗傳妬女者介之推
　妹與兄競去泉百里寒食不許舉火至今猶然女錦
　衣紅鮮裝束盛服及有人取山丹百合經過者必雷
　風電雹以震之
景龍末韋庶人專制故安州都督贈太師杜鵬舉時尉
　濟源縣為府召至洛城修籍一夕暴卒親賔具小殮
　夫人尉遲氏敬徳之孫也性通明彊毅曰公算術神
　妙自言官至方伯今豈長往耶安然不哭洎二日三
　夕乃心上稍溫翌日徐蘇數日方語云初見兩人持
　符來召遂相引出徽安門門隙容寸過之尚寛直北
　上邙山可十餘里有大坑視不見底使人令入鵬舉
　大懼使者曰可閉目執手如飛須㬰足已履地尋小
　徑東行凡數十里天氣昏慘如冬凝隂遂至一廨墻
　宇宏壯使者先入有碧衣官出趨拜頗恭既退引入
　碧衣者踞坐按後命鵬舉前傍有一狗人語曰誤姓
　名同非此官也笞使者改符令去有一馬半身兩足
　跳梁而前曰往為鵬舉所殺今請理寃鵬舉亦醒然
　記之訴云曾知驛敕使將馬令殺非某所願碧衣命
　吏取按審然之馬遂退傍見一吏揮手動目教以事
　理意相庇脫證既畢遂揖之出碧衣拜送門外云某
　是生人安州編戶少府當為安州都督故先施敬願
　自保持言訖而向所教之吏趨出云姓韋名鼎亦是
　生人在上都務本坊自稱向來有力祈錢十萬鵬舉
　辭不能致鼎云某雖生人今於此用紙錢易致耳遂
　許之又囑云焚時願以物藉之幸不着地兼呼韋鼎
　某即自使人受鼎又云既至此豈不要見當家簿書
　遂引入一院題云户部房廊四周簿帳山積當中三
　間架閣特高覆以赤黄幃帕金字牓曰皇籍餘皆露
　往架往有函紫色葢之韋鼎云宰相也因引詣杜氏
　籍書籖云濮陽房有紫函四發開卷鵬舉三男時未
　生者籍名已俱述求茟書其名於臂意願踟蹰更欲
　固覽韋鼎云既不往亦要早歸遂引出令一吏送還
　吏云某苦飢不逢此使無因得出願許别去兾求一
　食但尋此道自至其所留之不可鵬舉遂西行道左
　忽見一新城異香聞數里環城皆甲士持兵鵬舉問
　之甲士云相王於此上天有四百天人來送鵬舉曾
　為相府王官忻聞此說墻有大隙窺見分明天人數百圍
　繞相王滿地綵雲並衣仙服皆如畫者相王前有女
　人執香爐引行近窺帝衣裙帶狀似剪破一如鴈齒
　狀相王戴一日光明輝赫徑可丈餘相王後凢有十
　九日纍纍成行大光明皆如所戴須㬰有綈騎來迎
　甲士令鵬舉走遂至故道不覺已及徽安門閉過之
　亦如去時容易為羣犬遮齧行不可進至家見身在
　牀上躍入身中遂寤臂上所記如朽木書字尚分明遂
　焚紙錢十萬呼贈韋鼎心知卜代之數中興之期遂
　以假故來謁睿宗上握手曰豈敢忘徳尋求韋鼎適
　卒矣及睿宗登極拜右拾遺詞云思入風雅靈通鬼
　神敕宫人妃子數十同其糚服令視執爐者鵬舉遥
　識之乃太平公主也問裙帶之由公主云方熨龍衮
　忽為火迸驚忙之中不覺爇帶倉皇不及更服公主
　歔欷陳賀曰聖人之興固自天也鵬舉所見先睿宗
　龍飛前三年故鵬舉墓誌云及睿宗踐阼隂隲祥符
　啓聖期於化元定成拜於幽數後果為安州都督處
　士蕭時和作傳　一說鵬舉得釋後入一院問簾下
　者為誰曰魏元忠也有頃敬揮入下馬衆接拜之云
　是大理卿對推事見武三思着枷韋溫宗楚客趙履
　溫等着鎖李嶠露頭散腰立聞元忠等云今年大計
　㑹至六月誅逆韋宗趙韋等並斬嶠解官歸第皆如
　其言
柴紹之弟某有材力輕趫迅㨗踊身而上挺然若飛十
　餘步乃止太宗令取趙公長孫無忌鞍韉仍先報無
　忌令其守備其夜見一物如鳥飛入宅内割讐鐙而
　去追之不及又遣取丹陽公主鏤金枕函飛入房内
　以手撚上公主面上舉頭即以他枕易之而去至曉
　乃覺嘗着吉莫靴走上磚城直至女墻手無攀引又
　以足踏佛殿柱至簷頭捻椽覆上越百尺樓閣了無
　障礙太宗竒之曰此人不可處京邑出為外官時人
　號為壁龍太宗嘗賜長孫無忌七寶帶直千金時有
　大盜段師子從屋上上椽孔間而下露拔刀謂曰公
　動即死遂於函中取帶去以刀拄地踴身椽孔間出
天后時將軍李楷固契丹人也善用䌈索李盡忠之敗
　也麻仁節張𤣥遇等並被䌈將麞鹿狐兎走馬遮截
　放索䌈之百無一漏鞍馬上弄弓矢矛稍如飛仙天
　后惜其材不殺用以為將稍貪財好色出為潭州喬
　口鎮守將憤恚而卒
宋令文者有神力禪定寺有牛觸人莫之敢近築圍以
　䦨之令文怪其故遂袒褐而入牛竦角向前令文接
　兩角拔之應手而倒頸骨皆折而死又以五指撮碓
　觜壁上書得四十字詩為太學生以一手挾講堂柱
　起以同房生衣於柱下壓之許重設酒乃為之出令
　文有三子長之問有文譽次之遜善書次之悌有勇
　力之悌後左降朱鳶㑹賊破驩州以之悌為總管擊
　之募壯士得八人之悌身長八尺被重甲直前大呌
　曰獠賊動即死賊七百人一時俱剉大破之
彭博通者河間人也身長八尺曾於講堂堦上臨堦而立
　取鞋一䩫以臂夾令有力者後拔之鞋底中斷博通
　脚終不移牛駕車正走博通倒曵車尾却行數十步
　横拔車轍深二尺餘皆縱横破裂曾逰𤓰埠江有急
　風張㠶博通捉尾纜挽之不進
定襄公李宏虢王之子身長八尺曾獵有虎搏之踣而
　臥虎坐其上奴走馬傍過虎跳攫奴後鞍宏起引弓
　射之中臂而死宏及奴一無所傷
忠武將軍辛承嗣輕㨗曽解鞍絆馬脫衣而臥令一人
　百步走馬持鎗而來承嗣鞴馬解絆着衣擐甲上馬
　盤鎗逆拒刺馬擒人而還承嗣曾與將軍元帥獎馳
　騁一手捉鞍橋雙足直上捺蜻蜓走馬二十里與中
　即裴紹業於青海被吐蕃圍謂紹業曰相隨帶將軍
　共出紹業懼不敢承嗣曰為將軍試之軍馬持鎗所
　向皆靡却迎紹業出承嗣馬被箭乃跳下奪賊壯馬
　乗之一無損傷裴旻為幽州都督孫佺北征被奚賊
　圍之旻馬上立走輪刀雷發箭若星流應刀而斷賊
　不敢取蓬飛而去
　觀中恒州有彭闥高瓉二人鬭豪時於大酺塲上兩
　朋竟勝闥活捉一豚從頭齩至項放之地上仍走瓉
　取猫兒從尾食之腸肚俱盡仍鳴喚不止闥於是乎
　帖然心服
梁庾信從南朝初至北方文士多輕之信將枯樹賦以
　示之於後無敢言者時溫子昇作韓陵山寺碑信讀
　而寫其本南人問信曰北方文士何如信曰唯有韓
　陵山一片石堪共語薛道衡盧思道少解把筆自餘
　驢鳴犬吠聒耳而已
盧照隣字昇之范陽人弱冠拜鄧王府典籖王府書記
　一以委之王有書十二車照隣總披覽略能記憶後
　為益州新都縣尉秩滿婆娑於蜀中放曠詩酒故世
　稱王楊盧駱照隣聞之曰喜居王後耻在駱前時楊
　之為文好以古人姓名連用如張平子之略談陸士
　衡之所記潘安仁宜其陋矣仲長統何足知之號為
　㸃鬼簿駱賓王文好以數對如秦地重闗一百二漢
　家離宫三十六時人號為算博士如盧生之文時人
　莫能評其得失矣惜哉不幸有冉耕之疾著幽憂子
　以釋憤焉文集二十卷
北齊蘭陵王有巧思為舞胡子王意所欲勸胡子則捧
　盞以揖之人莫知其所由也
幽州人劉交戴長竿高七十尺自擎上下有女十二甚
　端正於竿上置定跨盤獨立見者不忍女無懼色後竟
　為撲殺
巧人張崇者能作灰畫腰帶鉸具每一胯大如錢灰畫
　燒之見火即𨼆起作龍魚鳥獸之形莫不悉備
則天如意中海州進一匠造十二辰車迴轅正南則午
　門開馬頭人出四方迴轉不爽毫釐又作木火通鐵
　盞盛火輾轉不翻
韓王元嘉有一銅樽背上貯酒而一足倚滿則正立不
　滿則傾又為銅鳩氊上摩之熟則鳴如真鳩之聲
洛州殷文亮曽為縣令性巧好酒刻木為人衣以繒綵
　酌酒行觴皆有次第又作妓女唱歌吹笙皆能應節
　飲不盡即木小兒不肯把飲未竟則木妓女歌管連
　理催此亦莫測其神妙也
將作大匠楊務㢘甚有巧思常於沁州市内刻木作僧
　手執一椀自能行乞椀中錢滿闗鍵忽發自然作聲
　云布施市人競觀欲其作聲施者日盈數千矣
郴州刺史王琚刻木為獺沈於水中取魚引首而出葢
　獺口中安餌為轉闗以石縋之則沈魚取其餌闗即
　發口合則銜魚石發則浮出矣
薛昚惑者善投壺龍躍隼飛矯無遺箭置壺於背後却
　反矢以投之百發百中
天后朝地官郎中周子恭忽然暴亡見大帝於殿上坐
　裵子儀侍立子恭拜問為誰曰周子恭追到帝曰我
　喚許子儒何為錯將子恭來即放去子恭蘇問家中
　曰許侍郎好在否時子儒為天官侍郎已病其夜卒
　則天聞之馳驛向幷州問裴子儀時為判官無恙也
張易之將敗也母韋氏阿藏在宅坐家人報云有車馬
　騎從甚多至門而下疑其内官也藏出迎之無所見
　又野狐數十擎飯瓮墻頭而過未旬日而禍及垂拱之
　後諸州多進雌雞化為雄鷄者則天之應也
神龍中戶部尚書李承嘉不識字不解書為御史大夫
　兼洛州長史名判司為狗罵御史為驢威振朝廷西
　京造一堂新成坊人見野狐無數直入宅須㬰堂舎
　四裂瓦木一聚判事筆管手中直裂别取筆復裂如
　初數日出為藤州員外司馬卒
大定年中太州赤水店有鄭家莊有一兒年二十餘日
　晏於驛路上見一青衣女子獨行姿容姝麗問之云
　欲到鄭縣待三婢未來躊蹰伺候此兒屈就莊宿安
　置㕔中借給酒食將衣被同寢至曉門久不開呼之
　不應於窻中窺之唯有腦骨頭顱在餘並食訖家人
　破戶入於梁上暗處見一大鳥冲門飛出或云是羅
　刹魅也
懷州刺史梁載言晝坐㕔事(闕/)　　　忽有物如蝙蝠從
　南飛來直入口中翕然似吞一物腹中遂絞痛數日
　而卒
夀安男子不知姓名肘拍板鼻吹笛口唱歌能半靣笑半
　面啼一烏犬解人語應口所作與人無殊
越州兵曹栁崇忽瘍生於頭呻吟不可忍於是召術士夜
　觀之云有一婦女緑裙問之不應在君窻下急除之
　崇訪窻下止見一瓷妓女極端正緑瓷為餙遂於鐡
　臼擣碎而焚之瘡遂愈
永徽中張鷟築馬槽厰宅正北掘一坑丈餘時隂陽書
　云子地穿必有墮井死鷟有奴名永進淘井土崩壓
　而死又鷟故宅有一桑高四五丈無故枯死尋而祖
　亡殁後有明隂陽云喬木先枯衆子必孤此其騐也
徐敬業舉兵有大星蓬蓬如筐籠經三宿而失俄而敬
　業敗
司刑卿杜景佺授幷州長史馳驛赴任其夜有大星如
　斗落於庭前至地而沒佺至并州祁縣界而卒羣官
　迎祭迴所上食為祭盤
將軍黒齒常之鎮河源軍城極嚴峻有三口狼入營繞
　官舎不知從何而至軍士射殺黒齒忌之移之外奏
　討三曲黨項奉敕許遂差將軍李謹行充替謹行到
　軍旬日病卒
天官侍郎顧琮新得三品有子壻來謁時大門造成琮
　乗馬至門鼓鼻踣地不進鞭之跳躍而入從騎亦如
　之有頃門無故自倒琮不悅遂病郎中員外已下來
　問疾琮云未合入三品為諸公成就至此自知不起
　矣旬中而薨
張易之初造一大堂甚壯麗計用數百萬紅粉泥壁文
　栢帖柱琉璃沈香為飾夜有鬼書其壁曰能得㡬時
　令削去明日復書之前後六七易之乃題其下曰一
　月即足自是不復更書經半年易之藉沒入官
崔𤣥暉初封博陵王身為益府長史受封令所司造輅
　初成有大風吹其葢傾折識者以為不祥無何弟暈
　為雲陽令部人殺之雍州衙内暐三從以上長流嶺
　南斯亦咎徵之先見也
瀛州饒陽人宋善威曾任一縣尉嘗晝坐忽然取鞋衫
　笏走出門迎接拜伏引入諸人不見但聞語聲威命
　酒饌樂飲仍作詩曰月落三株樹日映九重天良夜
　歡宴罷蹔别庚申年後威果至庚申年卒
開元三年有熊晝日入廣府城内經都督門前過軍人
　逐十餘里射殺之後月餘都督李處鑒死自後長史
　朱賢思被告反禁身半年纔出即卒司馬宋草賓長
　史竇崇嘉相繼而卒
開元四年尚書考巧院㕔前一雙桐樹忽然枯死旬日
　考功員外郎邵某卒尋而麹先冲為郎中判邵舊案
　月餘西邊樹又枯死省中憂之未㡬而先冲又卒
源乾曜為宰相移政事牀時姚元崇歸休及假滿來見
　牀移忿之曜懼下拜𤣥宗聞之而停曜宰相諱移牀
　移則改動曜停後元崇亦罷此其騐也
梁簡文之生誌公謂武帝曰此子與寃家同年生其年
　侯景生於鴈門亂梁誅蕭氏略盡
魏徵為僕射有二典事之長參時徵方寢二人窻下平
　章一人曰我等官職總由此老翁一人曰總由天上
　徵聞之遂作一書遣由此老翁人者送至侍郎處云
　與此人一員好官其人不知出門心痛憑由天上者
　送書明日引注由老人者被放由天上者得留徵怪
　之問焉具以實對乃嘆曰官職禄料由天者葢不虛
　也
婁師徳為楊州江都尉馮元常亦為尉共見張冏藏藏
　曰二君俱貴馮位不如婁馮唯取錢多即官益進婁
　若取一錢官即落後馮為浚儀尉多肆慘虐巡察以
　為彊奏授雲陽尉又縁取錢事雪以為清彊監察婁
　見不敢取一錢位至台輔家極貧匱馮位至尚書左
　丞後得罪賜自盡婁至納言卒
王顯與文武皇帝有嚴子陵之舊每掣褌為戲將帽為
　歡帝㣲時常戲曰王顯抵老不作蠒及帝登極而顯
　謁奏曰臣今日得作蠒耶帝笑曰未可知也召其三
　子皆授五品顯獨不及謂曰卿無貴相朕非為卿惜
　也曰朝貴而夕死足矣時僕射房𤣥齡曰陛下既有
　龍濳之舊何不試與之帝與之三品取紫袍金帶賜
　之其夜卒
太宗極康豫太史令淳風見上流淚無言上問之對曰
　陛下夕當晏駕太宗曰人生有命亦何憂也留淳風
　宿太宗至夜半奄然入定見一人云陛下蹔合來還
　即去也帝問君是何人對曰臣是生人判㝠事太宗
　入見㝠官問六月四日事即令還向見者又迎送引
　導出淳風即觀𤣥象不許哭泣須㬰乃寤至曙求昨
　所見者令所司與一官送注蜀道一丞上怪問之選
　司奏奉進止與此官上亦不記旁人悉聞方知官皆
　由天也
王無㝵好博戲善鷹鷂文武聖皇帝微時與無㝵蒱戲
　争彩有李陽之宿憾焉帝登極㝵藏匿不出帝令給
　使將一鷂子於市賣之索錢二十千㝵不知也酧錢
　十八貫給使以聞帝曰必王無㝵也遂召至惶懼請
　罪帝笑賞之令於春明門待諸州麻車三日並與之
　㝵坐三日屬灞橋破唯得麻三車更無所有帝知其
　薄命更不復賞頻請五品帝曰非不與卿惜卿不勝
　也固請乃許之其夜遂卒
　
　
　
　
　
　
　
　
　
　
　
　
　
　
　朝野僉載卷六
