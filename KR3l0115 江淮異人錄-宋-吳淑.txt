#+TITLE: 江淮異人錄-宋-吳淑
#+DATE: 2018-05-12 10:18:56
#+SOURCE: github.com/kanripo/KR3l0115 master 7f048081                
欽定四庫全書　　　　　子部十二
　提要
　　江淮異人錄二卷　　　小説家𩔖二(異聞之屬/)
　　　　臣等謹案江淮異人錄二卷宋吳淑撰淑有
　　　　事𩔖賦已著錄是編所紀多道流俠客術士
　　　　之事凡唐代二人南唐二十三人徐鉉嘗積
　　　　二十年之力成稽神錄一書淑為鉉壻殆耳
　　　　濡目染挹其流波故亦喜語怪歟鉉書説鬼
　　　　率誕漫不經淑書所記則周禮所謂怪民史
　　　　記所謂方士前史往往載之尚為事所有其
　　　　中如耿先生之𩔖馬令陸游二南唐書皆採
　　　　取之則亦非盡鑿空也尤袤遂初堂書目載
　　　　此書作江淮異人傳疑傳寫之訛又宋史淑
　　　　本傳載是書三卷而陳振孫書録解題作二
　　　　卷宋藝文志亦同則列傳以二為三亦由字
　　　　之誤耳其書乆無傳本今従永樂大典中掇
　　　　拾編次適得二十五人之數首尾全備仍為
　　　　完書謹依宋志仍分為上下二卷以復其舊
　　　　焉乾隆四十六年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　江淮異人録目録
　　卷上
　　　唐寧王
　　　花姑
　　　沈汾
　　　聶師道(聶紹元附/)
　　　李夢符
　　　李勝
　　　潘扆
　　　陳允升
　　　陳曙
　　　司馬郊
　　　劉同圭
　　　史公鎬
　　　董紹賢
　　卷下
　　　耿先生
　　　張訓妻
　　　張標
　　　干大
　　　江處士
　　　錢處士
　　　潤州處士
　　　建康異人
　　　洪州書生
　　　杭州野翁
　　　糁潭漁父
　　　宣州軍士
欽定四庫全書
　江淮異人録卷上　　　　　宋　吳淑　撰
　　唐寧王
寧王善畵馬花蕚樓壁畫六馬滚塵圖明皇最愛玉面
花騘後失之止存五馬
　　花姑
宋單父有種藝術牡丹變易千種明皇召至驪山種花
萬本色樣不同呼為花姑(案是書所載皆南唐人事獨/此二條為唐明皇時考之宋)
(元以後諸書所引用皆/同今仍其舊列于卷首)
　　沈汾
唐末沈汾侍御退居樂道家有二妾一日謂之曰我若
死爾能哭我乎妾甚愕然曰安得不祥之言固問之對
曰茍若此安得不哭汾曰汝今試哭吾欲觀之妾初不
從彊之不已妾走避之汾執而抶之妾不得已乃曰君
但升榻而坐汾如言二妾左右擁袂而哭哭畢視之汾
已卒矣
　　聶師道(聶紹元附/)
聶師道歙人少好道唐末于濤為歙州刺史其兄方外
為道士居于南山中師道往事之濤時詣方外至于郡
政咸以咨之乃名其山為問政山吳朝以師道久居是
山因號為問政先生焉初方外在山中郡人少信奉者
及師道至瞻信日衆師道與友人同行至一逆旅友人
苦熱疾村中無復醫藥或教病者曰能食少不潔可以
解及疾危困復勸之病人有難色師道諭之曰事急矣
何難於此吾為汝先嘗之乃取啗之人感其意乃食而
病果立愈後給事中裴樞為歙州刺史當唐祚之季詔
令不行宣州田頵池州陶雅舉兵圍之累月歙州頻破
之後食盡援絶議以城降而城中殺外軍已多無敢將
命出者師道自請行樞曰君乃道士豈可㳺兵革中邪
請易服以往師道曰吾已受道法科教不容易服乃縋
之出城二將初甚怪及與之語乃大喜曰真道士也誓
約已定復遣還城中及期樞適有未盡復欲延期更令
師道出諭之人謂其二三咸為危之師道亦無難色及
復見二將皆曰無不可唯給事命時城中人獲全師道
之力也吳太祖聞其名召之廣陵建紫極宫以居之一
夜有羣盗入其所止至於什器皆盡取之師道謂之曰
汝為盗取吾財以救飢寒也持此將安用邪乃引于曲
室盡取金帛與之仍謂曰爾當從某處出此無廵人可
以無患盗如所教竟以不敗後吳朝遣師道往龍虎山
設醮道遇羣賊刼之將加害其中一人熟視師道謂同
黨曰勿犯先生令盡取所得還之羣盗亦皆從其言因
謂師道某即昔年揚州紫極宫中為盗者感先生至仁
之心今以奉報後卒于廣陵時方遣使于湖湘使還至
某見師道問之曰何以至此師道曰朝廷遣我醮南岳
使者以為然及入吳境方知師道卒矣聶師道姪孫紹
元少入道風貎和雅善屬文年二十餘卒初紹元既病
劇有四鶴集于紹元所處屋上及其卒人咸見五鶴冲
天而去
　　李夢符
李夢符者常㳺洪州市井中年可二十餘短小而潔白
美秀如玉人以放蕩自恣四時常揷花遍歴城中酒肆
髙歌大醉好事者多召之與飲或令為歌詞應聲為之
初不經心而各有意趣鍾傅之鎮洪州也以其狂妄惑
衆將罪之夢符于獄中獻詞十餘首其畧曰揷花飲酒
無妨事樵唱漁歌不礙時鍾竟不之罪後桂州刺史李
瓊遣使至洪州言夢符乃其弟也請遣之鍾令求于市
中旅舍其人曰昨夜不歸因爾不知所終(案郡閣雅言/云李夢符不)
(知何許人梁開平初鍾傅鎮洪州日與布衣飲酒狂吟/放逸嘗以釣竿懸一魚向市肆踏漁父引賣其詞好事)
(者爭買得錢便入酒家其詞有千餘首傳于江表畧其/一兩首云村寺鐘聲渡逺灘半輪殘月落前山徐徐撥)
(棹却歸灣浪叠朝霞錦繡翻又曰漁弟漁兄喜到來婆/官賽了坐江隈椰榆杓子木瘤盃爛煑鱸魚滿案堆每)
(把氷入水及出身上氣如蒸鍾/氏亡亦不知所在附録于此)
　　李勝
書生李勝嘗遊洪州西山中與處士盧齊及同人五六
輩雪夜共飲座中一人偶言曰雪勢若此固不可出門
也勝曰欲何所詣吾能往之人因曰吾有書籍在星子
君能為我取之乎勝曰可乃出門去飲未散擕書而至
星子距西山凡三百餘里也逰帷觀中有道士嘗不禮
勝勝曰吾不能殺之聊使其懼一日道士閉戸寢于室
勝令童子叩户取李秀才匕首道士起見所卧枕前揷
一匕首勁勢猶動自是畏懼改心禮勝
　　潘扆
潘扆者大理評事潘鵬之子也少居於和州樵採鷄籠
山以供養其親嘗過江至金陵泊舟秦淮口有一老父
求同載過江扆敬其老許之時大雪扆市酒與同載者
飲及江中流酒已盡扆甚恨其少不得醉老父曰吾亦
有酒乃觧巾于髻中取一小葫蘆子傾之極飲不竭及
岸謂扆曰子事親孝復有道氣可教也乃授以道術扆
自是所為絶異世號曰潘仙人嘗至人家見池沼中落
葉甚多謂主人曰此可以為戱令以物漉之取置之於
地隨葉大小皆為魚更棄於水葉復如故有蒯毫者請
扆為術以娛坐賓扆顧見門前有鐡店請其碪以為戲
既至扆乃出一小刀子細細切之至盡坐賓驚愕既而
曰假人物不可壊也乃合聚之碪復如故又嘗於䄂中
出一幅舊方巾謂人曰勿輕此非人有急不可從余假
之他人固不能得也乃舉以蔽面退行數歩則不復見
能背本誦所未嘗見書或卷而封之置之於前首舉一
字則誦之終卷其間㸃注塗乙悉能知之所為此𩔖亦
不復盡記後亦以病卒(案馬令陸㳺南唐書俱有扆傳/載其往來江淮間自稱野客嘗)
(依海州刺史鄭匡國不甚見禮行笥中有二錫丸光如/白虹人觸之身首異處其所為𩔖劍客事後匡國知其)
(術表薦於烈祖召居紫極宫數年卒同時又有一潘扆/曽獻神丹方於烈祖者俱與此所載絶異今附録于此)
　　陳允升
陳允升饒州人也人謂之陳百年少而黙静好道家世
弋獵允升獨不食其肉亦不與人交言十歳詣龍虎山
入道栖隠深邃人鮮得見之者或家人見之者則奔走
不顧天祐中人見於撫州麻姑山計其去家七十年矣
而顔貎如初昇元刺史危全諷早知其異迎置郡中獨
處一室時或失之嘗夜坐危謂之曰豊城橘美頗思之
允升曰方有一船橘泊牢港(案牢港一作豊城港見大/典二萬一千一百二十九)
(卷/)今去為取之港去城十五里少選便還擕一布嚢可
數百顆因共食之危嘗有姻禮市黄金郡中少不足用
頗呵責其下允升曰無怒吾能為之乃取厚紙以藥塗
之投於火中皆成金因以足用後危與吳師戰允升告
之曰慎勿入口中全諷不之悟果敗於象牙潭
　　陳曙
陳曙蘄州善壇觀道士也謂為百歳實亦不知其數歩
行日數百里郡人有宴席常虛一位以待之逺近必至
烈祖聞而召之使者未至忽歎息曰吾老矣何益於國
而枉見召後數日而使者至再召竟不行保大中嘗至
夜獨焚香於庭仰天拜祝退而慟哭俄而淮上兵革人
以為預知也後過江居永興景星廢觀結廬獨居常有
虎豹隨之亦罕有見者及卒數日方棺斂而遍發汗焉
　　司馬郊
司馬郊一名凝正一名守中逰于江表常被冠褐躡履
而行日可千百里毎往來上江諸州至一旅舍安泊久
之將去告其主曰我所有竹器不能將行取火焚之主
人曰方風髙且竹屋低隘不可舉火郊不從俄而火盛
熖出于竹瓦之隙人皆驚駭既而火滅郊所有什器皆
盡卧床亦熏灼而薦席無有焦者至洪州市中探鮓食
之市中小兒呼曰道士喫鮓郊怒以物擊小兒中額流
血廵人執郊送於虞候素知其名善勸説之郊乃極口
惡罵虞候者不勝其怒杖之至十郊謂人曰彼杖我十
五可得十五日活杖我十十日死矣既而果然常居歙
之某觀病痢困劇觀主乃口白縣令姚蘊使人候之郊
曰姚長官何故知吾病也來者以告郊怒忽起結束逕
入某山中甚惡人言後十餘日持一大杖求觀主將抶
之觀中道士共禮拜求救乃免又能詐死以至青腫臭腐
俄而復活後入盧山居簡寂觀因醉卧數日而卒臨終
命置一杖於棺中及葬棺空發之唯杖在焉
　　劉同圭
余外祖艾氏其先居於洪州有劉同圭者賃其屋而居
家唯翁媼而已持一筐蕈賣之夕醉而歸積久隣人怪
之夜穴壁窺之見出一土缶以水噀之須臾蕈生及曉
刈之及病謂媪曰我死必置一杖於棺中及卒如其言
初舉棺以出人覺甚重及至半路漸輕如無屍蕩其棺
唯覺杖在其中發之獨得杖耳
　　史公鎬
兵部尚書張翰典銓有史公鎬者江南大將史公銖弟
也性冲澹樂道嘗求為揚子令㑹已除官不果翰見其
曠逹多竒試謂之曰且為揚子尉可乎公鎬亦欣然從
之後為瑞昌令卒於官時方晴霽而所居宅上獨雲雨
時有望見雲氣上有一人緋衣乘馬冉冉而上極髙而
没
　　董紹顔
天祐時董紹顔者能知人何敬洙侍李簡側紹顔目之
曰此非常人後敬洙累授節鎮為時名將初義祖之鎮
潤也紹顔在焉常閲衙中諸將校而品第之有藍彦思
者謂紹顔曰爾多言或中也紹顔曰君勿言即非善終
者彦思曰吾軍校死於鋒刃是吾事也何足言哉紹顔
曰汝寧得好鋒刃之下而死乎後郡郭屢災衙中亦為
之備或造桶以貯水而軍人因是持桶刀為亂彦思死
於難焉
欽定四庫全書
　江淮異人錄卷下　　　　　宋　吳淑　撰
　　耿先生
耿先生者江表將校耿謙之女也少而明慧頗有姿色
知書稍為詩句徃徃有嘉㫖而明於道術能拘制鬼魅
通於黄白之術變怪之事竒偉恍惚莫知其從何得也
保大中江淮富盛上好文雅悅異竒之事召之入宫益
觀其術不以貫魚之列待之處之别院號曰先生先生
常被碧霞帔見上多持簡精彩卓逸言詞朗暢手如鳥
爪不便於用飲食皆仰於人復不喜行宫中常使人抱
持之每為詞句題於牆壁自稱北大先生亦莫知其㫖
也先生之術不常的然發揚於外遇事則應黙然而彰
上益以此重之也始入宫問以黄白之事試之皆驗復
廣為之而簡易不煩上嘗因暇豫謂先生曰此皆因火
成之茍不煩火其能就乎先生曰試為之殆亦可耳上
乃取水銀以硾紙重複裹之封題甚宻先生納于懷中
良久忽若裂帛聲先生笑曰陛下嘗不信下妾之術今
日面觀可復不信耶持以與上上週視題處如舊發之
已為銀矣又嘗大雪上戯之曰先生能以雪為銀乎先
生曰亦可乃取雪實之削為銀鋌狀先生自投於熾炭
中炭埃坌起徐以炭周覆之過食頃曰可矣赫然洞赤
置之於地及冷爛然為銀鋌而刀迹具在反視其下若
垂酥滴乳之狀蓋為火之所融釋也因是先生所作雪
銀甚多上誕日每作器用獻以為壽又多巧思所作必
出於人南海嘗貢竒物有薔薇水龍腦漿薔薇水清泚
郁烈龍腦漿𥙷益男子上常寶惜之每以龍腦漿調酒
服之香氣連日不絶於口亦以賜近臣先生見之曰此
未為佳也上曰先生豈能為之曰試為之亦可就乃取
龍腦以細絹袋之懸於瑠璃瓶中上親封題之置酒於
其側而觀之食頃先生曰龍腦已漿矣上自起附耳聽
之果聞滴瀝聲且復飲少選又視之見瑠璃瓶中湛然
勺水矣明日發之已半瓶香氣酷烈逾於舊者逺矣先
生後有孕一日謂上曰妾此夕當産神孫聖子誠在此
耳請生産之所用物上悉為設之益令宫人宿於室中
夜半烈風震霆室中人皆震懼是夜不復産明旦先生
腹已消矣上驚問之先生曰昨夜雷電中生子已為神
物持去不復得矣先生嗜酒至於男女大慾亦畧同於
常人後亦竟以疾終古者神仙多晦迹混俗先生豈其
人乎余頃在江南常聞其事而宫掖祕奥說者多有異
同及江表平今在京師嘗詣徐率更遊遊即義祖孫也
宫中之事悉能知之因就其事備為余言耿先生者父
雲軍大校耿少為女道士玉貌鳥爪常著碧霞帔自稱
北大先生始因宋齊邱進嘗見宫婢持糞掃謂元宗曰
此物可惜勿令棄之取置鐺中烹煉良久皆成白金嘗
遇雪擁爐索金盆貯雪令宫人握雪成挺投火中徐舉
出之皆成白金指痕猶在又能煼(火乾也亦/作炒㷅)麥粒成圓
珠光彩粲然奪目大食國進龍腦油元宗秘愛耿視之
曰此未為佳以夾縑嚢貯白龍腦數斤懸之有頃瀝液
如注香味逾於所進遂得幸於元宗有娠將産之夕雷
雨震電及霽娠已失矣久之宫中忽失元敬宋太后所
在耿亦𨼆去凡月餘中外大駭有告者云在都城外三
十里方山寳華宫(在城東南三十里外吴葛仙翁所居/有丹井一名天印山有寳華宫碑宫)
(基經火正當井處故/老云當時即焚之也)元宗亟命齊王景遂往迎太后見
與數道士方酣飲乃迎還宫道士皆誅死耿亦不復得
入宫中然猶徃來江淮後不知所終金陵好事家至今
猶有耿先生冩眞云
　案此傳後半徐率更以下馬陸南唐書俱全用之惟
　北大先生作比邱先生未知孰是
　　張訓妻
張訓呉太祖之將校也口大時謂之張大口後立殊勲
歴海宻黄常四郡刺史楚州團練使淮南節度副使終
贈太傅其妻每言事皆神異呉祖嘗賜訓鎧甲與馬皆
不若諸將呉祖夢一婦人衣珠衣告曰公賜訓甲與馬
非良當為易之呉祖問訓爾事何神訓亦不能測也有
衣箱常自啓閉訓未嘗見之一日妻出訓竊視之果見
劔并珠衣一襲及妻歸謂訓曰君開我衣箱耶後與訓
發惡勃然而去先是其妻産一子方在乳哺訓憐其絶
母是夕撫惜逼身而卧及夜半其妻忽自外入其帳將
乳其子訓因叱之曰既去何復來耶其妻不答俄然而
去徐覺其茵褥間似有汚濕起燭而視之厥子首已失
矣竟莫知所之
　　張標
閩中處士張標者有道術能通於㝠府或三日五日卧
如死而體不冷既蘓多說𡨕中事或先言未來一一皆
驗郡中大信之王保宜者唐末為閩帥持章赴朝廷道
路不通乃泛海因溺死其孫侃留居閩中因家人疾請
標禱於𡨕府標從之因曰見君之先人在水府有𡨕職
言其家事委曲一一皆是
　　干大
干大居洪州西山中四時常持花不欲近人嘗至應聖
宫以花置道像前道士為設茶置之食案須人退干乃
取飲飲訖置茶盞於案長揖而去人或揖之亦復相揖
但不與人語耳
　　江處士
歙州江處士性冲寂好道能制鬼魅鄉里中嘗有婦人
為鬼辯附著家人或髣髴見之一夜其夫覺有人與婦
共寢乃急起持之呼人取火共縛及火至止見捉已所
繫腰帶也廣求符禁終不能絶乃徃詣江曰吾雖能禦
之然意不欲與鬼為讐耳既告我當為善遣之令歸家
灑掃一室令童子一人烹茶待吾至無得令人輒窺如
其言江尋至入室坐令童子迎客果見一緑衣少年貌
甚端雅延之入室見江再拜江命坐乃坐啜茶不交一
言再拜而去自是婦人復故又嘗有入山伐木因為鬼
物所著自言曰樹乃我之所止汝今見伐吾將何依當
假汝身為我窟宅自是其人覺皮膚之内有物馳逐自
首至足靡所不至人不勝其苦徃詣江人未至鬼已先
徃江所居有樓樓北有茂竹江方坐樓上覺神在竹林
中呼問之鬼具以告且求赦過江曰吾已知矣尋而人
至謂之曰汝可於鄉里中覔尋空室人不居者復來告
吾人徃尋得之江以方寸紙署名與之戒之曰至空屋
棄之如言而病者獲全又嘗有人為䕫鬼所擾其家置
圖畵於樓上皆為穢物所汚以告江江曰但封閉樓門
三日當使去之如言三日開之穢物盡去而圖畫如故
余有所知世居歙州親見其事
　　錢處士
錢處士天祐末㳺於江淮嘗止於金陵楊某家初呉朝
以金陵為州築城西接江東至潮溝錢指城西荒穢之
地勸楊買之楊從其言及建為都邑而楊氏所買地正
在繁㑹之處乃搆層樓為酒肆焉處士常宿於楊家中
夜忽起謂人曰地下兵馬喧闐云接令公聒我不得眠
人皆莫之測也明日義祖自京口至金陵時人無有預
知者嘗見一人謂之曰爾天罰將及可急告謝自責人
曰我未省有過錢曰爾深思之人良久乃曰昨日飲食
不如意因怒其下棄食於溝中錢曰正是此亦可急取
所棄食之人乃取之將以水汰去其穢俄而雷電大震
錢曰急并穢食之如言而雷電果息嘗有人圖錢之狀
錢見之曰吾反不若此常對聖人也人不悟後有僧取
其圖置於誌公塔中人以為應後烈祖取之入宫陳之
於内寢焉又每為䜟語説東方事言李氏祚髣髴一倍
楊氏初呉奄有江淮之地凡四十六年而李氏三十九
年或謂楊氏自稱尊號至禪代二十五年故髣髴倍之
耳
　　潤州處士
潤州處士失姓名髙尚有道術人皆敬信之安仁義之
叛也郡人惶駭咸欲奔潰或曰處士恬然居此無恙也
於是人稍安堵處士有所親挈家出郡境以避難有女
已適人不克同徃託於處士許之既而圍城急處士謂
女曰可持汝家一物來吾令汝免難女乃取家中一刀
以徃處士持刀遍以手折按之復與之曰汝但持此若
端簡然伺城中出兵隨之以出可以無患如教在萬衆
中無有見之者至城外數十里村店見其兄前兄不之
見也乃棄刀於水中復徃兄乃見之驚曰安得至此女
具以告兄復令取刀持之則不能蔽形矣後城䧟處士
不知所之
　　建康異人
建康關城之東郊壇門外嘗有一人不言姓名於北面
野水構小屋而居纔可庇身屋中唯什器一兩事餘無
他物日日入城云乞丐不歴街巷市井但諸寺逍遙逰
觀而已人頗知之巡使以白上上令㝷迹其出處而問
其所欲及問之亦無所求時盛寒官方施貧者衲衣見
其衣單以一衲衣與之辭之不受强與之乃轉與人人
益怪之因逐之使移所居且觀其所向乃毁屋移於元
武湖西南内臣張琪果園中多荒穢亦有野水復於水
際構屋居之時大雪數日園人不見其出入意其凍死
觀之見屋已壊曰果死矣遂白官司既而發屋視之則
方熟寢於雪中驚起略無寒色乃去後不知所之
　　洪州書生
成㓜文為洪州録事叅軍所居臨通衢而有窓一日坐
窻下時雨霽泥濘而微有路見一小兒賣鞋狀甚貧窶
有一惡少年與兒相遇絓鞋墜泥中小兒哭求其價少
年叱之不與兒曰吾家旦未有食待賣鞋營食而悉為
所汚有書生過而憫之為償其値少年怒曰兒就我求
錢汝何預焉因辱罵之書生甚有愠色成嘉其義召之
與語大竒之因留之宿夜共話成暫入内反復出則失
書生矣外户皆閉求之不見少頃復至前曰旦來惡少
子吾不能容斷其首乃擲之於地成驚曰此人誠忤君
子然斷人之首流血在地豈不見累乎書生曰無苦乃
出少藥傅於頭上捽其髪摩之皆化為水因謂成曰無
以奉報願以此術授君成曰某非方外之士不敢奉教
書生於是長揖而去重門皆鎖閉而失所在
　　杭州野翁
鍾傅之鎮洪州也嘗遣衙中將校晏某使浙中晏至杭
州時方寒食州人出城士女闐委晏亦出見翁嫗二人
對飲於野中其翁忽爾乗雲而上萬衆喧呼嫗仰望慟
哭翁為下十數丈以手慰止之俄而復上極髙而沒余
外祖艾氏其先識晏親聞其說
　　糝潭漁父
呉太祖為廬州八營匠巡警至糝潭憇於江岸有漁父
鼓舟直至其前饋魚數頭曰此猶公子孫鱗次而覇也
因四顧指曰此皆公之山川呉祖異之將遺以物不顧
而去
　　宣州軍士
義祖子魏王知證鎮宣州有軍士失姓名家惟夫妻而
已一日夫自外歸求水沐浴換新衣坐繩床而終妻見
之大驚曰君死矣於是不哭亦浴換衣與夫對坐而卒
魏因並冡塟之
