#+TITLE: 雞肋編-宋-莊綽
#+DATE: 2016-06-11 12:24:18
#+SOURCE: github.com/kanripo/KR3l0068 master a60d3bf1                
欽定四庫全書　　　　子部十二
　雞肋編　　　　　　　　小説家𩔖一(雜事之屬/)
　　提要
　　　　(臣/)等謹案雞肋編三卷宋莊季裕撰季裕名
　　　　綽以字行清源人其始末未詳惟吕居仁軒
　　　　渠錄記其狀貎清癯人目為細腰宫院子又
　　　　薛季宣浪語集有季裕筮法新儀序亦皆不
　　　　著其生平據書中年月始于紹聖終于紹興
　　　　葢在南北宋之間又尹孝子一條自稱嘗攝
　　　　襄陽尉叉原州棠樹一條稱作倅臨涇李偼
　　　　食糟蟹一條稱官於順昌瑞香亭一條稱官
　　　　于澧州其為何官則莫可攷矣此書前有自
　　　　序題紹興三年二月五日而所記有紹興九
　　　　年事疑書成之後又續有所増世無刋本陶
　　　　宗儀説郛僅錄其二三十條此本較説郛所
　　　　載約多五倍後有至元乙夘仲春月觀陳孝
　　　　先䟦曰此書莊綽季裕手集也綽博物洽聞
　　　　有杜集援證炙膏肓法筮法新儀行于世聞
　　　　其他著述尚多惜未之見此書經秋壑㸃定
　　　　取以為悦生隨抄而誤謬最多因為是正如
　　　　右然掃之如塵尚多有疑誤云云葢猶季裕
　　　　之完本也季裕之父在元祐中與黄庭堅蘇
　　　　軾米芾諸人遊季裕猶及識芾及晁補之故
　　　　學問頗有淵源亦多識軼聞舊事書中如不
　　　　知龍城錄為同時王銍所作反據以駁金華
　　　　圖經之𩔖間失攷証然可取者多其記遼宋
　　　　誓書一條大㫖以和議為主亦各抒所見季
　　　　裕方浮沉郡縣與當時朝士附合秦檜者固
　　　　自有殊統觀其書可與後来周宻齊東野語
　　　　相埒非輟耕錄諸書所及也乾隆四十二年
　　　　五月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　　總　校　官(臣/)陸費墀
欽定四庫全書
　雞肋編卷上　　　　　　　宋　莊綽　撰
　昔曹孟徳既平漢中欲因討蜀而不得進守之又難為
　功操出教唯曰雞肋而已外莫能曉楊修獨曰夫雞肋
　食之則無所得棄之則如可惜公歸計决矣阿瞞之績
　無見於䇿而其空言竟著於後是豈非雞肋之腊邪然
　方其撅􁁉菔鳬茈而餓於牆壁之間幸而得之雖不及
　於兎肩視牛骨為愈矣予之此書殆𩔖於是故以雞肋
　名之紹興三年二月九日清源莊季裕書
歐陽文忠有贈介甫詩云翰林風月三千首吏部文章
二百年老去自憐心尚在後來誰與子争先王答云它
日若能窺孟子終身何敢望韓公余少時聞人謂吏部
乃隱侯非文公也翰林詩無三千亦非太白後見沈約
傳雖嘗為吏部郎及稱謝朓云二百年來無此詩謂由
建安至宋元嘉二百三十餘年舉其全數耳自嘉祐上
至唐元和餘二百五十年去元嘉則逺矣則吏部盖指
韓也鄭谷有題太白集詩云何事文星與酒星一時分
付李先生髙唫大醉三千首留着人間伴月明永叔所
引但用沈二百年之語加於退之以對翰林三千首耳
詩年之數安在如書馬數馬乎
筯屐之謎載於前史鮑昭集中亦有之如一土弓長白
水緋衣夘金刀千里草之𩔖其原出於反正止戈而後
人因作字謎王介甫作字謎云兄弟四人兩人大一人
立地三人坐家中更有一兩口任是凶年也得過又作
謎云常隨措大官人滿腹文章儒雅有時一靣紅粧愛
向風前月下至於酒席之間亦專以文字為戱常為令
云有商人姓任名餁販金與錦至關關吏吿之曰任餁
任入金錦禁急又云親兄弟日日昌堂兄弟目木相親
兄弟火火炎堂兄弟金今鈐又云撅地去土添水成池
皆無有能酬者又為字中一㸃謎云寒則重重叠叠熱
則四散分流兄弟四人下縣三人入州在村裏只在村
裏在市頭只在市頭又為疊字下兩㸃謎云兄弟二人
同姓同名若要識我先識家兄不識家兄知我為誰又
婦字謎云左七右七横山倒出甑字謎云將軍身是五
行精日日燕山望石城待得功成身又退空將心腹為
蒼生
京師賣生菓凡李子必摘其蒂不敢觸其實必留上衣
令勃勃然人方以新而為好至食者須雪去之元祐中
有李䦎待制字子光朝中戱以為謎云賣者不識買者
識盖以識為拭也
元豐中有以當時士人姓名為對者如崔度崔公度王
韶王子韶又有江鬲人亦戱云江鬲隔江問巫馬期騎
馬無未有對者元祐中有石萬石授石州離石縣令人
訝其逺宦云要令後世無對元豐中又有馬子山騎山
子馬之句偶有姓錢人任衡水知縣人遂對以錢衡水盗
水衡錢其人聞之大怒欲辨其事對者謝曰君雖寔無
且欲與山子馬為偶耳
大觀中有曹孝忠本毉工也得幸於時遂任子為文資
擢置舘閣其子因與父相詬既至舘中氣尚未平獨坐
屏處時秋陽方烈為日所射久不遷坐有同僚怪之問
何故負暄乃大怒云家私間事關公甚底問者初尚未
悟久乃知之莫不傳咲既而易為它官又宗室仲輗知
太宗正司以待漏院為大小字如此者甚衆其長仲忽
以聞亦罷此與前世澆手弄麞聚憂伏獵無以異矣又
有楊通者任提舉學事官上殿劄子云人臣而持主斧
僣紊名器遂行禁止刋於續降勅中亦可笑者
杜子美石犀行云自免洪濤恣彫瘵與濟逝為韻種萵
苣云信宿罷瀟洒與耳始同押後出塞云恐是霍嫖姚
作平聲八仙歌押兩船字狄明府兩濟字洒字有三音
而瘵但切側界去病為票姚校尉服䖍注漢書音飄搖
顔師古云票音平妙反姚音羊召反票姚勁疾之兒也
荀悦漢紀作票鷂字去病後為票騎將軍尚取票姚之
字耳今讀者音飄搖則不當其義也詩人拘於聲律取
其意而略其義也如濟濟清濟音雖同而義異故兩船
字或者遂謂不上船為蜀人以衣襟為船余嘗至舟中
問土人則不然後見范傳正太白新墓志云𤣥宗汎白
蓮池召公作序時公已被酒於翰苑中命髙力士扶以
登舟杜之所歌盖此事爾
黄魯直送張謨河東漕使詩云紫㕘可撅宜包貢青鐵
無多莫鑄錢時范忠宣帥太原方論冶多鑄廣故物重
為弊其子子夷亦能詩當易無字為雖乃可又一篇云
虎頭墨妙能頻寄馬乳蒲萄不待求議者又謂維摩畫
像一本足矣何用多為盖貶駁他人易於為工也孟子
斥高子云固而不取武城之䇿况餘者乎
退之昭王廟詩今集中皆作丘原滿目余親到宜城祠
見刻為丘墳韓公井在焉今之道稍逺人無汲者小城
鄄氏之居猶想見也又題西林寺故蕭二郎中舊堂云
中郎有女能傳業伯道無兒可保家偶到匡山曽住處
㡬行衰淚落煙霞唐趙璘因話録載此詩以保為主下
二句云今日匡山過舊隱空將衰泪對煙霞
健兒之語見於晉史段灼梁史陳伯之𫝊至唐尤多余
少時過荆南白碑驛見豐碑刻唐官銜有招募健兒使
其碑石瑩白驛因得名或云後製大晟樂取石為磬未
知信否
李杜蘇李之名尤著於世者以歴代所稱兼於文行故
也余嘗以一絶紀其聞者大義終全顯漢廷(李固/杜喬)名標
八俊接英聲(李膺/杜宻)文章萬古猶光焰(李白/杜甫)疑是天私李
杜名居前曽是少陵師(蘇武/李陵)資歴文章亦等夷(蘇味道/李嶠)
思若湧泉名海内(蘇頲/李乂)從來蘇李擅當時
處州龍泉縣多佳樹地名豫章以木而著也山中尤多
古楓樹其根破之文若花錦人多取為几案盤器又襍
以它木䧟為禽鳥花草色像如畫它處所未見又出青
甆器謂之秘色錢氏所貢盖取於此宣和中禁庭製様
須索益加工巧
元祐中予始見士大夫間有用鑞裹咫尺之木以書𫝊
言謂之柬板既便報答又免謬誤其後事欲無迹者廢
紙而用板浸為金漆之𩔖其製甚衆加以緘繩有盛以
囊者至崇寧時家有數枚自非逺書公禮㡬無用牋楮
然利害所繫有濡紙而摹印字畫以為左騐者俗之薄
惡亦可見矣
鳳翔府園有枯木下有石刻云昭宗手拓槐盖為中尉
韓全誨等刼幸李茂貞軍朱全忠以兵圍城嘗徘徊其
下也華州子城西北有齊雲樓基昭宗駐驛韓建軍嘗
登其上賦菩薩蠻詞云安得有英雄迎歸大内中者是
也其石隄谷在城西南十餘里殺十一王處今有堂作
釋氏十王像焉
陳州城外有瓦臺寺乃夫子絶糧之地今其中有一字
王佛云是孔子像舊榜文宣王因風雨洗剥但存一宣
王而釋子附㑹為一字王也其侍者冠服猶是顔淵之
状如杜甫之作十姨天下如是者盖不可勝數
灃州有卒李文和者本僧徒犯罪坐黥能診太素脉知
人吉凶雖心性隱㣲皆可推測嘗診司法孫評云據脉
當作僧道然𨼆見不一有名無實幼時須曽出家不爾亦
見於小字也問之果爾以多病嘗捨於釋氏小名行者
余頗訝其别有它術云法中脉出寸口者當為僧道今
所出不多又或見或隱故以有名無實㫁之後得其書
以十二經配十二辰如五行家分宫之法身命運限亦
各有術逐日隨支輪脉直事故目下災福纎毫皆可見
其書序云本唐隱者董威輩以授張太素太素始行其
術故以為名後於京師四方多見診太素脉得名而未
有如李文和者
杜子美詩云飯抄雲子白瓜嚼水精寒李義山和陽詩
亦云梓澤東來七十里長溝複塹埋雲子世莫識雲子
為何物白彦惇云其姑壻髙士新為吉州兵官任滿還
都暑月見其榻上數􁂫更為枕抱視之皆碎石勻大如
烏頭㓗白若玉云出吉州土人呼雲子石而周燾子演
云雲子雹也見唐小説而不記其書名義山謂埋於溝
塹則非雹明矣疑少陵比飯者是此石也
楊何字漢臣莆田人也登進士第為南陽士掾狂率喜
功劉汲作帥就辟幕府金人破鄧全家皆死於兵始在
鄉校以薄徳取怨於衆人嘲之曰牝驢牡馬生騾子道
士師姑養秀才盖謂其父本黄冠母嘗為尼也
襄陽尹氏在唐世以孝弟四經旌表今其門伐猶存介
甫詩云四葉表閭唐尹氏一門逃世漢龎公而史不書
余攝尉㐮陽嘗得尹孝子母之墓誌於卧佛僧舎以為
柱礎未暇取而罷然史之去取幸不幸者多矣
食物中有饊子又名環餅或曰即古之寒具也京師凡
賣熟食者必為詭異標表語言然後所售益廣嘗有貨
環餅者不言何物但長嘆曰虧便虧我也謂價廉不稱
耳紹聖中昭慈被廢居瑤華宫而其人每至宫前必置
擔太息大言遂為開封府捕而究之無它猶㫁杖一百
罪自是改曰待我放下歇則箇人莫不咲之而買者増
多東坡在儋耳鄰居有老嫗業此請詩於公甚勤戱云
纎手搓來玉色勻碧油煎出嫩黄深夜來春睡知輕重
壓匾佳人纒臂金
米芾元章或云其母本産媪出入禁中以勞𥙷其子為
殿侍後登進士第善書尤工臨摹人有古帖假去率多
為其摹易真本至於紙素破汙皆能為之卒莫辨也有
好㓗之癖任太常博士奉祠太廟乃洗去祭服藻火坐
是被黜然亦半出不情其知漣水軍日先公為漕使每
傳觀公牘未嘗滌手余昆弟訪之方投刺則已須盥矣
以是知其為偽也宗室華源郡王仲御家多聲伎嘗欲
騐之大㑹賔客獨設一榻待之使數卒解衣袒臂奉其
酒饌姬侍環於它客盤杯狼籍久之亦自遷坐於衆賔
之間乃知㓗疾非天性也然人物標致可愛故一時名
士俱與之遊其作文亦狂怪嘗作詩云飯白雲留子茶
甘露有兄人不省露兄故實扣之乃曰祗是甘露哥哥
耳大觀中至禮部員外郎知淮陽軍卒
禮文云缺無若近時而婚喪尤為乖喪如親王納夫人
亦用拜先靈合髻等俗禮李廣結髪與匈奴戰謂始勝
冠年少時也故杜甫新婚别云結髮為君婦而後世初
婚嫁者以男婦之髪合梳為髻謂之結髪甚可咲也其
不經不可以槩舉南方之俗尤異於中原車駕在越嘗
有一執政家娶婦本吴人也用其鄉法以灰和蛤粉
用紅紙作數百包令婦自登輿手不輟擲於道中名
曰䕶姑粉婦既至門以酒饌迎祭使巫祝焚楮錢禳
祝以驅逐女氏家親婦下輿使女之親男女抱以登
床尊章㑹客三爵之後其子出拜坐人設席子父傍
飲三杯乃行合髻等諸禮頗多異事如民家女子不用
大盖放人縱觀處子則坐於榻上再適者坐於榻前其
觀者若稱歎美好雖男子憐撫之亦喜之而不以為非
也喪家率用樂衢州開化縣為昭慈太后舉哀亦然今
適隣郡人皆以為當然不復禁之如士族力稍厚者棺
率朱漆又信時日卜塟常逺且惜殯􁏟之費多停柩其
家亦不設塗甓至頓置百物於棺上如几案焉過卒哭
則不祭唯旦望節序薄具酒荈祭之亦不哭是可怪也
河朔山東養𧖟之利踰於稼穯而村人寒月盗伐桑枝
以為柴薪為害甚大每有敗獲估贜不多薄刑不足以
戒欲禁繫以苦之則憚於囚衆單州城武令聶忞兖州
人起於白屋知民間利病有獲此偷即依法决遣而據
所徵賍錢隨多寡必分十限付於其家逺都保伍畏於
逃逸係累之急甚於官司如限三日即已拘縻一月矣
又量其情之重輕每限出頭加以箠楚雖欲一日併納
賍罰里正諭意亦不聽輸於是一邑桑柘春陰蔽野人
大受賜人有相讎害者於樹榦中去其皮尺許令周匝
謂之繫褁肚雖大木亦枯死有一夕傷數百株者此多
大姓侵刻細民故以此報之也
蘭蕙葉皆如菖蒲而稍長大經冬不凋生山間林篁中
花再重皆三葉外大内小色㣲青有紫文其内重一葉
色白無文覆卷向下通若飛蟬之狀以春秋二時開莖
短每枝一花者為蘭莖長一枝數花者為蕙本草載蘭
草馬蘭澤蘭山蘭四種蘭草葉似澤蘭尖長有枝花紅
白色而香生下濕地澤蘭生下地水傍葉似蘭草赤節
四葉相值岐節間馬蘭生澤傍氣臭花似菊而色紫山
蘭生山側似劉寄奴葉無椏不對生花心㣲黄赤又有
木蘭乃大樹皆非騷人所歌詠者又云零陵香一名蕙
草既唯生零陵山谷而莖葉都不與蕙相𩔖豈二物不
入藥用而遺之乎後至衢州開化縣山間多春蘭而毉
僧允濟謂蘭根即白薇也按白薇一名白幕又名薇草
本草乃云生平原川谷陶隱居謂近道處處有之又與
蘭小異然藥肆皆収貨為白薇未知是否夷齊採食豈
謂是邪味雖苦醎大寒而無毒也
蕨有青紫二種生山間以紫者為勝春時嫩芽如小兒
拳人以為蔬味小苦性寒生山陰者可煆金石葉大則
與貫衆狗脊相𩔖取置田中或燒灰用之皆能肥田又
有狼衣草小者亦相似但枝葉痩硬人取以覆牆又雜
於泥中以砌堦甓澁而難壊蕨根如枸杞皮下亦有白
粉暴乾擣碎以水淘澄取粉蒸食如􁀙俗名烏糯亦名
蕨衣每二十斤可代米六升紹興二年浙東艱食取蕨
根為糧者㡬遍山谷而本草亦不載也
世謂西北水善而風毒故人多傷於賊風水雖冷飲無
患東南則反是縱細民在道路亦必飲煎水卧則以首
外向􁐺下籬壁皆不泥隙四時未嘗有烈風又春多暴
雨淋滛秋則常苦旱暵如東坡詩云春雨如暗塵春風
吹倒人皆不施於浙江也
越州在鑑湖之中繞以秦望等山而魚薪艱得故諺云
有山無薪有水無魚有人無義里俗頗以為諱言及無
魚則怒而欲争矣又井深者不過丈尺淺者可以手汲
霖雨時平地發之則泉出然旱不旬日則井已涸矣皆
謂泉乃横流故爾蓋滅裂不肯深浚致源不廣也諺又
云地無三尺土人無十日恩此語通二浙皆云
浙西諺曰蘇杭兩浙春寒秋熱對靣厮啜背地厮説言
其反覆如此又云雨下便寒晴便熱不論春夏與秋冬
言其無常也此言亦通東西為然九州以揚名地本其
水波輕揚為目漢三王䇿亦有五湖輕心之戒大抵人
性𩔖其土風西北多山故其人重厚樸魯荆揚多水其
人亦明慧文巧而患在輕淺肝鬲可見於眉睫間不為
風俗所移者唯賢哲為能耳
孫真人有千金方有治虱癥方以故梳箆二物燒灰服
云南人及山野人多有此猶未以為信嘗泊舟嚴州城
下茶肆婦人少艾鮮衣靚粧銀釵簮花其門户金漆雅
㓗乃取寝衣鋪几上捕虱投口中㡬不輟手旁與人笑
語不為羞而視者亦不怪之乃知方之所云為不妄也
又在劍川見僧舎凡故衣皆煮於釜中雖禈袴亦然虱
皆浮於水上此與生食者少間矣其治蚤則置衣茶藥
焙中火煏令出則以熨斗烙殺之
事魔食菜法禁甚嚴有犯者家人雖不知情亦流於逺
方以財産半給吿人餘皆没官而近時事者益衆云自
福建流至温州遂及二浙睦州方臘之亂其徒處處相
煽而起聞其法㫁葷酒不事神佛祖先不㑹賔客死則
裸𦵏方殮盡飾衣冠其徒使二人坐於尸傍其一問曰
來時有冠否則答曰無遂去其冠逐一去之以至於盡
乃曰來時何有曰有胞衣則以布􁂫盛尸焉云事之後
致富小人無識不知絶酒肉燕祭厚𦵏自能積財也又
始投其黨有甚貧者衆率財以助積㣲以至於小康矣
凡出入經過雖不識黨人皆舘榖焉人物用之無間謂
為一家故有無碍被之説以是誘惑其衆其魁謂之魔
王為之佐者謂之魔翁魔母各誘化人旦望人出四十
九錢於魔翁處燒香翁母則聚所得緡錢以時納於魔
王嵗獲不貲云亦誦金剛經取以色見我為邪道故不
事神佛但拜日月以為真佛其説經如是法平等無有
髙下則以無字連上句大抵多如此解釋俗訛以魔為
麻謂其魁為麻黄或云易魔王之稱也其初授法設誓
甚重然以張角為祖雖死於湯鑊終不敢言角字𫝊云
何執中守官台州州獲事魔之人勘鞫久不能得或云
何處州龍泉人其鄉邑多有事者必能察其虚實乃委
之窮究何以雜物數種問能識其名則非是而置一羊
角其中他皆名之至角則不言遂决其獄如不祀祖先
祼𦵏之𩔖固已害風俗而又謂人生為苦若殺之是救
其苦也謂之度人度多者則可以成佛故結集既衆乘
亂而起甘嗜殺人最為大患尤憎惡釋氏盖以戒殺與
之為戾耳但禁令大嚴每有吿者株連既廣又當籍没
全家流放與死為等必協心同力以拒官吏州縣憚之
率不敢按反致増多余謂薄其刑典除去籍財之令但
治其魁首則可以弭也
　　余既書此未一嵗而衢州開化縣余五婆者為人
　　所吿逃於嚴州遂安縣之白馬洞繆羅家捕之則
　　阻險為拒殺害官吏至遣官軍平蕩兩州被害延
　　及平民甚衆殊可傷憫
南方多梟而比西北絶少龍泉人亦捕食云可以治勞
疾漢重五日以梟羮賜群臣可騐其無毒然醫方不云
有治病之功也
天下方俗各有所諱亦有謂而然渭州潘原諱頼云始
太祖㣲時往鳳翔謁節度使王彦才得錢數千遂過原
州卧於田間而樹陰覆之不移至今猶存謂之龍潜木
至潘原與市人博大勝邑人欺其客也毆而奪之及即
位亡㡬欲遷廢此縣故以頼為恥然未知以欺為頼其
義何見常州諱打爺賊云有子為伍伯而父犯刑恐它
人撻之楚而自施杖焉雖有愛心於禮教則疏矣楚州
諱烏龜頭云郡城像龜形嘗被攻而術者教以擊其首
而破也泗州多水患故諱靠山子真州多囘禄故諱火
柴頭漣水地𥚹多荒人以食􁁉根為諱蘇州人喜盗諱
言賊世云范文正乃平江人警夜者避不敢言賊乃曰
看叅政鄉人是可笑也而京師僧諱和尚稱曰大師尼
諱師姑呼為女和尚南方舉子至都諱蹄子謂其為𤓰
與獠同音也而秀州又諱佛種以昔有囘頭和尚以姦
敗良家女多為所染故爾衛卒諱乾醫家諱顛狂皆陽
盛而然疑乾者謂健也俗謂神氣不足為九百或以乾
為九數又以成呼之亦重陽之義耳蜀人諱雲以其近
風也劉寛以客罵奴為畜産恐其被辱而自殺浙人雖
父子朋友以畜生為戱語而對子孫呼父祖名為傷毁
之極在龍泉見村人有刻石而名蠻名嬌之𩔖可恥賤
者問之云欲人難犯又可怪也
　　天長縣炒米為粉和以為團有大數升者以胭脂
　　染成花草之状謂之炒團而反以炒團為諱想必
　　有説特未知耳
唐方伎𫝊云長社人張憬藏技與𡊮天綱埒載其相蔣
儼等八九事甚異而劉義節𫝊云其從子思禮少學相
人於張憬蔵憬蔵謂思禮位至太師後授箕州刺史益
喜以太師位尊若非佐命必不可得乃結綦連耀謀反
斬於市然則其術不無中否但采其中者稱之耳
世之以五行星厯論命者多矣今録貴而凶終者數人
其盛時未有能言其未至之災也以此知陰陽家不足
深泥唯正已守道為可恃耳張邦昌元豐四年辛酉七
月十六日亥時王黼元豐二年己未十一月初二日夘
時燕瑛熈寧十年丁巳五月二十六日寅時聶山元豐元
年戊午八月初十日夘時趙野元豐七年甲子正月十
九日丒時朱勔熈寧八年乙夘十月二十六日申時王
寀元豐元年戊午正月初六日子時蔡攸熈寧十年丁
巳某月某日某時鄧紹宻熈寧六年癸丒九月二十三
日戍時又有同年十一月而日時如嵗者童貫皇祐六
年三月初五日夘時
漢史云燕地初太子丹賔養勇士不愛後宫美女民化
以為俗至今猶然賔客相過以婦侍宿嫁娶之夕男女
無别反以為榮後頗稍止然終未改方南北通好每燕
夕亦用倡伎聞半皆良家以色選差如中國之庸役更
代不以為恥也後復燕山諸將嘗大㑹各指名以召諸
娼莫有至者怪而問之云待之輕薄故不來盖以衆客
共要一妓始為厚也凡倡皆用子為名若香子花子之
𩔖無寒暑必繫綿裙其良家士族女子皆髠首許嫁方
留髪冬月以括蒌塗面謂之佛粉但加𫝊而不洗至春
暖方滌去久不為風日所侵故㓗白如玉也今使中原
婦女盡汚於殊俗漢唐和親之計盖不為屈也
唐李道廣字太丘相武后元紘字天綱相𤣥宗皆陵之
後韓愈亦頽當之裔也見宰相世系表
春秋鄭伯突入於櫟注云鄭别都今河南陽翟縣陸徳
明音翟徒歴反廣韻乃音宅魏翟璜漢翟公皆同音至
方進則又音狄未知各何所據也
扁鵲姓漢髙祖𫝊顔師古音歩典反千姓編乃音辮云
莊子有扁慶子陸徳明音篇又符殄切
長孫順徳喪息女感疾甚唐太宗薄之謂房𤣥齡曰順
徳無剛氣以兒女牽愛至大病何足䘏太宗兒女三十
五人晉陽公主薨年十二帝閲三旬不常膳日數十哀
因以癯羸太子承乾廢欲立晉王又謂長孫無忌曰公
勸我立雉奴雉奴仁懦得無為宗社憂奈何豈不以兒
女牽愛乎若引佩刀欲堅群臣之心謂之權術可也而
日數十哀當忘無剛氣之語矣
太宗嘗玩禁中樹曰此佳木也宇文士及從旁美歎帝
正色曰魏徵常勸我逺佞人不識佞人為誰今乃信然
𤣥宗在殿庭玩一嘉樹姜皎盛賛之帝遽令徙植其家
二主之相去以是可知矣王義方買第後數日愛庭中
樹復召主人曰此嘉樹得無欠償乎又予之錢此又足
見㢘士之心也
李琮言者謂其湛棊廢事罷發運使咲曰遂與多酒慢
公為對矣盖諺語之著者而多酒之言亦見於北史矣
宣和壬寅嵗自京師至關西槐樹皆無花老農云當應
來年之旱與二麥不登矣已而信然諺云槐宜來嵗麥
枣熟當年禾
彭城學中有古碑夜輙有聲如擊磬劉愿恭叔秦州人
行為徐州教官云嘗聞之原州真寧縣要冊湫廟中崇
寧間衆碑津潤如流獨一碑否是嵗多疫宣和中復如
是
陜西㳂邉地苦寒種麥周嵗始熟以故粘齒不可食如
熈州斤麫則以掬灰和之方能捍切羊肉亦羶臊惟原
州二物皆美麫以紙嚢送四方為佳遺
二浙造酒皆用石灰云無之則不清嘗在平江常熟縣
見官務有燒灰柴厯漕司破錢収買每醅一石用石灰
九兩以樸木先燒石灰令赤并木灰皆冷投醅中私務
用尤多或用桑柴云樸木葉𩔖青楊也李百藥為杜伏
威欲殺飲以石灰酒因大利瀕死既而宿病皆愈今南
人飲之無恙豈服久反得愈病之功乎
鄭州去京師兩程當川陜驛路有紀事詩十餘韻其切
當者南北更無三坐寺東西只有一條街四時八節無
筵席半夜三更有界牌延州亦有詩云沙堆套裏三條
路石炭煙中兩座城又云土洞裏頭行十日山棚上面
住三年謂中倚高山自過蒲中行土谷中十程始到也
寧州亦云雞足斜分三道水虵腰慢轉一條街盖州倚
山而立通衢宛轉其上也三水㑹於城下故驛名三河
謂九陵三槁馬嶺皆合流於涇九陵河在東南出慶州
華池縣千子山川中九堆如陵故名三橋河在城西北
自㐮樂界來不知其源馬嶺河在城西自慶州樂蟠縣
界天固府下流至縣水經注云洛水一名馬嶺川俗謂
寧州有三不可斬(闕/)蹴踘㬠豆言地峻不可住也河南
亦有詩云憲州渾如枉死市岢嵐彷彿似楊間邠州有
十抝謂雪下炭賤雨下水貴出北門遊西湖等
建炎三年七月余寓平江府長洲縣彭華鄉髙景山北
白馬澗張氏舎時山上設烽火夕舉以報平安留月餘
即過浙東臨行書一絶於壁間云昔年隨牒佐邉侯愁
望長安向戍樓今日衰頺來澤國又看烽火照長洲是
年冬金人犯杭越明年春由平江以歸白馬澗去城十
八里張氏數宅百餘區盡𬒳焚毁獨留余所居於壁邉
題耿先生到此不燒七字
諺云麥過口不入口靖康元年麥多高於人者既熟大
雨所損十八
順昌种谷道人云大風先倒無根樹傷寒偏死下虚人
王恬智叟云犯色傷寒猶易活傷寒犯色最難醫王丹
元素云治風先治脾治痰先治氣皆衛生之要也
人家養雞雖百數獨一擅場者乃鳴餘莫敢應故諺謂
一雞死後一雞鳴嘗在處州斂川見佑聖僧舎養二雄
雞每啼則更互競發飲啄栖游亦不相闘古云兩雄不
並栖此豈無所競而然耶廣南則羣雄競鳴又不可解
也
小人之相亦多其易騐者有一絶載云欲識為人賤先
須看四般飯遲屙屎疾睡易(一作/重)着衣難盖無不應者
也
寧州要冊湫廟殿壁山水皆范寛所畫土地堂壁有包
氏畫虎趙評事馬皆竒筆廟東興教院人物亦寛畫張
芸叟謂面目大小鋭失王者之相盖人物非所工者後
殿有甘草一枝長二丈餘其大如臂亦異物也
寧州龍興寺有開元二十二年所冩華嚴經記唐忌辰
文徳皇后六月二十一日大聖天后十一月二十六日
高宗天皇大帝十二月初四日而史有遺其崩日者
河間老卒云𧖟子最耐寒熱臘月八日或二十三日以
新水浴過至三月間雖熱而桑未可採則以綿絮褁置
深宻處則不生欲令生則出置風日中每搥間用生地
黄四两研汁洒桑葉飼之則取絲多於其它白樂天地
黄詩云與君啖老馬可使照地光二者當俱可信也漢
水魚者取𧖟腸以作釣絲云雖挂千斤亦不㫁長只數
寸盖皆未吐之絲耳南人養𧖟室中以熾火逼之欲其
早老而省食此其絲細弱不逮於北方也本草謂𧖟婦
不可食苦蕒令𧖟爛壊處州人言此菜家家養𧖟不聞
有損方書有治𧖟齧藥亦未嘗聞見被傷者
汝陰尉李仲舒漢臣山陽人生平戒殺云釋教令置虱
於綿絮筒中久亦飢死有人教使置青草葉上經宿沾
露則化為青蟲飛去嘗試之信然皆背拆而化去
生薑苗鋪薦蓆下去壁虱椒葉能辟蚤狗舌草花亦然
此草葉如狗舌夏秋生細花始白漸黄無甚香臭花莖
長出葉上根已枯而葉不枯俗又名狗蚤花剉細以乾
薑滋味和之作餛飩餅夾食之已泄利葉搗如泥可煆
硫黄原人裴棐和之云嘗用之也
本朝借緋紫服者皆不佩魚紹聖中有引白樂天罷忠
州刺史還朝詩云無奈嬌痴三嵗女繞腰啼哭覔銀魚
自是始并魚皆借然未赴已替在朝皆不服出國門乃
衣而唐牛叢以司勲員外郎為睦州刺史帝靣賜金紫
謝曰臣今衣刺史所假緋即賜紫為越等乃賜銀緋豈
唐制赴日許服於朝罷日則否與今為異乎
余嘗行役元日至鄧州順陽縣家家閉户無所得食令
僕叩門糴米其家輒呌怒謂驚其家親卒不得賴蔓菁
根有大數斤者烹之甘軟遂以充腸寧州臘月八日人
家競作白粥於上以柿栗之𩔖染以衆色為花鳥象更
相送遺浙人七夕雖小家亦市鵝鴨食物聚飲門首謂
之喫巧不慶冬至惟重嵗節澧州除夜家家爆竹每發
聲即市人羣兒環呼曰大熟如是逹旦其送節物必以
大竹兩竿隨之廣南則呼萬嵗尤可駭者寧州城倚北
山遇上元節於南山巔維一繩下逹其麓以瓦缶盛薪
火貫以環索自上墜下遙望如大奔星土人呼為彗星
燈襄陽正月二十一日謂之穿天節云交甫解佩之日
郡中移㑹漢水之濵傾城自萬山泛綵舟而下婦女於
灘中求小白石有孔可穿者以色絲貫懸揷於首以為
得子之祥湖北以五月望日謂之大端午泛舟競渡逐
村之人各為一舟各雇一人凶悍者於船首執旗身挂
楮錢或争駛毆擊有致死者則此人甘闘殺之刑故官
司特加禁焉成都自上元至四月十八日遊賞㡬無虛
辰使宅後圃名西園春時縱人行樂初開園日酒坊两
户各求優人之善者較藝於府㑹以骰子置於合子中
撼之視數多者得先謂之撼雷自旦至暮唯襍戱一色
坐於演武塲環庭皆府宅看棚棚外始作髙橙庶民男
左女右立於其上如山每渾一咲須筵中閧堂衆庶皆
噱者始以青紅小旗各揷於塾上為記至晩較旗多者
為勝若上下不同咲者不以為數也浣花自城去僧寺
(忘其/名)凡十八里太守乘綵舟泛江而下兩㟁民家絞絡
水閣飾以錦綉毎綵舟到有歌舞者則鈎簾以觀賞以
金帛以大艦載公庫酒應遊人之家計口給酒人支一
升至暮遵陸而歸有騎兵善於馳射每守出城以奔驟
於前夾道作棚為五七層人立其上以觀但見其首謂
之人頭山亦分男左女右至重九藥市於譙門外至玉
局化五門設肆以貨百藥犀麝之𩔖皆堆積府尹監司
皆歩行以閲又於五門之下設大尊容數十斛置杯杓
凡名道人者皆恣飲如是者五日云亦間有異人竒詭
之事方太平盛時公私富實上下佚樂不可一一載也
如澧州作五瘟社旌旗儀物皆王者所用惟赭傘不敢
施而以油冐焉以輕木製大舟長數十丈舳艫檣柁無
一不備飾以五采郡人皆書其姓名年甲及所為佛事
之𩔖為状以載於舟中浮之江中謂之送瘟成都元夕
每夜用油五千斤它可知其費矣
建炎元年秋余自穣下由許昌以趍宋城㡬千里無復
雞犬井皆積尸莫可飲佛寺俱空塑像盡破胷背以取
心腹中物殯無完􁐑大逵已蔽於蓬蒿菽粟梨棗亦無
人采刈至咸平僧舎有金剛經一藏𢃄帙皆為人取去
散棄牆壁間乃大平興國中所賜字畫紙飾頗極精好
後見家人輩私携其三卷以來常念欲轉以授人值歐
陽延世慶長與二弟自海陵過常熟相遇偶話泰州近
有一士子少年因遊城隍廟見塑婦人而關三木旁有
獄吏展案牘者乃戱解其縲於牘上書一放字是夕夢
至廟中獄吏詰以婦人對詞未竟君輒縱去當復為我
攝之士子􁀙不敢行吏前捉其臂已覺酸楚久之又擊
其背痛若弗堪乃吿之曰吾能誦金剛經幸見恕吏即
引之見王召令升殿誦之但至第四分曰不能嘿誦但
常讀耳王命吏取經頃刻已至視之乃其家本也讀至
第六王乃起立廷下之人無數皆合掌嘿聽至卷終王
語吏云可放其去失囚當自求之吏乃送士子出門以
衣䄂拂其背痛即頓除而喜於得脱忘使治捉臂之處
即覺明日命僧諷誦經廟中以為陰報而臂上遂發大
疽破潰月餘方愈慶長兄弟親所聞見亦欲持誦此經
恨無善本遂以與之信幽冥之中不可以欺真實之語
其利為博也
靈棊卦三上二中一下名曰送貨亦曰初吉繇文云客
從南來遺我良財寳貨珍玩金盌玉盃晉顔㓜明解曰以
陰處中應乎外陽有朋逺來不亦宜乎南者陽位故曰
南來寳貨珍玩貴人之資也金盌玉杯良宴之具也宋
何承天亦以為大吉之卦楊文公在翰院卜得之忽有
金帛之賜吳幵任宗正少卿亦得此卦遂遷給事中賜
對衣金𢃄鞍馬而南史載齊江謐武帝出為東海太守
未發憂甚以奕棊占卦云有客南來金盌玉杯及詔賜
死果以金甖盛藥鴆之然則繇文如卦影之象雖人各
有其應而吉凶特未定也豈禍福天之所秘終不容人
推測乎
寒食火禁盛於河東而陜右亦不舉爨者三日以冬至
後一百四日謂之炊熟日麵飯餅餌之𩔖皆為信宿之
具又以糜粉蒸為甜團切破暴乾尤可以留久以栁枝
插棗糕置門楣呼為子推留之經嵗云可以治口瘡寒
食日上冡亦不設香火紙錢挂於塋樹其去鄉里者皆
登山望祭製㝠帛於空中謂之擘錢而京師四方因縁
拜掃遂設酒饌携家眷遊或寒食日陰雨及有墳墓異
地者必擇良辰相繼而出以太原本寒食一月遂為寒
食為一月節浙西人家就墳多作菴舍種種備具至有
簫鼓樂器亦儲以待用者
後漢禮儀志立春之日夜漏未盡五刻京師百官皆衣
青衣郡國縣道下至計食令史皆服青幘青旛施土牛
耕人於門外以示兆民而今世遂有造春牛毛色之法
以嵗干色為頭支色為身納音色為腹立春日干色為
角耳尾支色為脰納音色為蹄至於籠頭韁索與䇿人
衣服之𩔖亦皆以嵗日為别州縣官吏擊之以示勸農
之意而庶民遂碎其牛又不知何理所在小人莫不争
奪而河東之人乃謂土牛之肉宜𧖟兼辟瘟疫得少許
則懸於帳上調水以飲小兒故相競有致損傷者處處
皆用平旦而衢州開化縣須俟交氣時刻有至立春日
之夜而土牛么麽僅若狗犬其陋尤可咲也漢制又載
季冬之月立土牛六頭於國都郡城縣外丒地以送大
寒今時無有行者
漢文帝贊云治覇陵皆瓦器不得以金銀銅錫為飾因
其山不起墳劉向以成帝營昌陵不成復歸延陵制度
泰奢上䟽諫曰孝文皇帝去墳薄𦵏以儉安神可以為
則而晉史愍帝建興三年六月盗發漢覇杜二陵及薄
太后陵太后靣如生得金玉綵幣不可勝紀時以朝廷
草創服章多闕勅収其餘以實内府而史不言何陵之
物遂使後世疑瓦器為不然按赤眉在長安發掘諸陵
取其寳貨遂汙辱吕后屍凡有玉匣殮者率皆如生宋
太祖皇帝即位自周文武而下凡掩三十六陵而漢文
亦在其間皆唐末五代之所發者盖摸金之人但見巍
然大塜安知其中為無有自非不封不樹則未有不發
之墓也世云張耆侍中晏殊丞相墓皆被盗張以所得
甚厚故不傷其尸而晏以徒勞遂破其頭顱而去此乃
儉𦵏之害是亦不幸非常理可論也今𦵏者必瘞誌文
盖備其必發不然何用置於壙中乎
江浙無兔繫筆多用羊毛惟明信州為佳毛柔和而不
攣曲亦用鹿毛但脆易秃湖南二廣又用雞毛尤為軟
弱髙麗用猩猩毛反太堅勁也其用䑕須只一兩莖置
筆心中如狸毛則見於唐史疑亦太弱南方春夏梅雨
蒸濕墨皆膠敗滯筆而無光徽州世出墨工多佳墨云
以置灰中則陰潤不能壊也
建中靖國初韓忠彦曽布同為宰相曽短痩而韓偉岸
每並立廷下時謂龜鶴宰相滕甫亦魁梧而滕待之厚
游處未嘗不與之俱人呼為内翰夾袋子秦觀之子湛
大鼻𩔖波斯而柔媚舌短世目之為嬌波斯有揚州人
黎珣字東美崇寧中作郎官監司又有京師開書舖人
陳詢字嘉言皆以貌像呼為蝦䗫而瓊林苑西南一亭
地界近水俗號蝦䗫亭天清寺前多積潦亦名蝦䗫窩
都中近薄子戱詠蝦䗫詩云佳名標上苑窩窟近天清
道士行為氣梢工打作更嘉言呼舎弟東美是家兄莫
向南方去將君煮作羮
初虞世必用方載官片大臘茶與白礬二物解百毒以
為竒攷之本草茶茗荈􁍖皆一種俱無治毒之功後見
劒川僧志堅云向遊閩中至建州坤口見土人競採鹽
麩木葉蒸搗置模中為大方片問之云作郊祀官中支
賜茶也更無茶與他木然後知此茶乃五倍子葉耳以
之治毒固宜有效五倍子生鹽麸木下葉故一名鹽麩
桃衢州開化又名仙人膽陳藏器云蜀人謂之酸􁄩又
名醋􁄩吳人呼烏鹽按玉篇􁄩字皮秘切云木名出蜀
中八月中吐穗如鹽可食味酸美本草云出吳蜀山谷
余疑五倍子乃吳􁄩子聲訛而然耳
瘡發於足脛骨旁肉冷難合色紫而痒者北人呼為臁
瘡南人謂之骭瘡其實一也然西北之人千萬之中患
者乃無一二婦人下熱血盛尤罕斯疾南方婦女亦多
苦之盖俗喜飲白酒食魚鮝嗜鹽味而鹽則散血走下
魚乃發熱作瘡酒則行藥有毒三物氣味皆入於脾腎
而足骭之間二脉皆由之故瘡之發必在其所素問云
魚鹽之地海濵傍水民食魚而嗜鹽魚者使人熱中鹽
者勝血(魚發瘡則熱中之性/塩發熱則勝血之徵)其民皆黒色疎理其病皆
為癰瘍(血熱而弱/故喜為)又本草酒大熱有毒能行百藥服石
人不可長以酒下遂引藥氣入於四肢滯血化為癰疽
是白酒麹中多用草烏頭之𩔖皆有大毒甚於諸石釋
經謂甘刀刃之蜜忘截舌之患况又害不在於目前者
乎諺謂病從口入禍從口出信矣
杜子美有贈憶李白及寄姓名於他詩者凡十有三篇
昔遊詩云昔者與高李晩登單父臺又有登兖州城樓
詩盖魯碭相隣而太白亦有魯郡堯祠送别長句雖不
著為誰而作然二公皆嘗至彼矣世謂太白惟飯顆山
一絶外無與少陵之詩史稱蜀道難為杜而發二公以
文章齊名相從之欵不應無詶唱贈送恐或遺落耳按
工部第二高適嚴武諸公皆呼杜二今白集中有魯郡
東石門送杜二子詩一篇余謂題下特脱一美字耳杜
贈白詩云秋來相顧尚飄蓬而李有秋波落泗水飛蓬
各自逺云以此考之各無疑者俗子遂謂翰林争名自
絶因辨是詩以釋争名之謗醉别復㡬日登臨遍池臺
後言石門路重有金樽開秋波落泗水海色明徂萊飛
蓬各自逺且盡林中杯又有送友人尋越中山水詩云
聞道稽山去偏宜謝客才此中多逸興早晩向天台少
陵北遊詩云東下姑蘇臺已具浮海航剡溪藴秀異欲
罷不能忘歸帆拂天姥中嵗貢舊鄉李所謂友人者疑
亦杜子美也
大人以大對小而言耳而世惟子稱父為然若施之於
它則衆駭咲之矣今略舉經史子𫝊之所云以證其失
焉易乾卦九五飛龍在天大人造也注大人謂賢人君
子論語畏大人注大人即聖人孟子大人者不失其赤
子之心注大人謂國君惟大人為能格君心之非謂輔
臣大人正已而物正謂大丈夫不為利害動者養其小
者為小人養其大者為大人注務口腹者為小人治心
志者為大人如大人弗為大人者言不必信義亦𩔖此
惟漢高祖云始大人以臣為亡頼霍去病云不早知自
為大人遺體崔鈞云大人少有英稱晉陳騫云大人大
臣唐裴敬彛云大人病痛無徹然皆呼其父而疎受叩
頭曰從大人議則又名其叔張博云王遇大人益解范
滂惟大人割不忍之恩盖謂其母唐栁宗元謂劉禹錫
之母亦曰無辭以白其大人蘇章𫝊蘇純云輔號為大
人注大人長者稱尊事之也岑彭𫝊韓歆南陽大人注
謂大家豪右高駢𫝊女巫王奉先謂畢師鐸曰揚州災
有大人死秦彦曰非高公耶呼韓邪單于𫝊大人相難
久之後漢北匈奴大人車利涿唐盖蘇文父為東部大
人則匈奴亦指尊長為大人也梁元帝金樓子云荆間
有人名我此人向父稱我向子恒稱名此其異也又有
名子為大人者此人恒呼子為大人此尤異也又且鞮
侯單于謂漢天子我丈人行注丈人尊老之稱也故荆
軻𫝊高漸離家丈人召使前擊筑杜甫贈韋濟詩云丈
人試静聽而栁宗元呼妻父楊詹事丈人母獨孤氏為
丈母故今時惟婿呼婦翁為然亦不敢名尊老以畏譏
咲至呼父為爹謂母為媽以兄為哥舉世皆然問其義
則無説而莫知以為媿風俗移人咻於衆楚豈特是而
已哉爹字雖見於南史梁始興王憺云始興王人之爹
救人急如水火何時復來乳哺我荆土方言謂父為爹
乃音徒我切又與世人所呼之音異也
王逸少愛鵝曹孟徳有梅林救渴之事而俗子乃呼鵝
為右軍梅為曹公前人已載尺牘有湯燖右軍一隻蜜
浸曹公兩瓶以為咲矣有張元裕云鄧雍嘗有柬招渠
曰今日偶有惠左軍者已令具麫幸過此同享初不識
左軍為何物既食乃鴨也問其所名之出在鵝之下且
淮右皆有此語鄧官至待制典荆州洵武樞宻之子俗
人以太山有丈人觀遂謂妻母為泰水正可與左軍為
對也
北敵焉知鼎重輕指蹤原是漢公卿襄陽只有龎居士
受禪碑中無姓名人云吕本中居仁詩也而其父好問
在圍城中豫請立張邦昌之人遂為偽楚門下侍郎有
無名子大書此絕於常山縣驛云吕本中罵厥頑之作
云
衢州府江山縣每春時昬翳如霧土人謂之黄沙落云
有沙落於田苗果菜之中皆能傷敗若沾桑葉尤損𧖟
中人亦能生疾是亦嵐瘴之𩔖也惟雨乃能解之
明州大梅山長老法英少有道譽兼通外學後退居在
東都净因院嘗有堂僧以十二時歌贄之既去即擲之
於地曰是何亂道不謂其僧佇立户内皆聞見之已而
僧自他適久之忽大理寺捕法英者付獄而京師勘鞫
初到皆未示問目但責其以何事到官致有非所治而
自状其過者英對以不知所犯於是押足縳之仰卧牢
上以書卷令讀盡僧之法名凡數千名問令供孰與相
識閲之累日乃記贄歌之人遂以吿獄吏吏詢遊從因
由即具道素不交關但嘗一見而有輕咲其文之憾恐
挾此誣詆其僧乃張懷素之黨云與英詰謀入蜀為亂
究之既無實迹詢其妄引之由果見薄之恨也其僧坐
死英得釋放傷人之言深於矛㦸信可為戒一毁其文
而遽以死逮之為報之酷亦太甚矣
浙中少皂莢澡靣涴衣皆用肥珠子木亦高大葉如槐
而細生角長者不過三數寸子圓黒肥大肉亦厚膏潤
於皂莢故一名肥皂人皆蒸熟暴乾乃収京師取皂莢
子仁煮過以糖水浸食謂之水晶皂兒車駕在越北人
亦取肥珠子為之食者多苦腰痛當是其性寒故也本
草不載竟不知其為何物哉或云用以沐頭則退髪而
南方婦人竟嵗才一沐止用灰汁而已
天自東而西為左轉一晝夜一周日月自西而東為右
行月一月日一嵗乃周天行逺故日月附天東出而西
没古人譬之如蟻行磨上磨左旋而蟻右動磨急而蟻
緩故但見蟻隨磨轉也釋氏每言偏袒右肩右跪右遶
華嚴經净行品云右遶於塔當願衆生所行無逆成一
切智所謂順者如右臂之内向日月之東行是也而今
僧徒行道與轉輪經藏皆自東南以至西北乃左遶而
逆行李長者於合論中亦辨此失但衆習已久莫能正
之耳
寅午戌月世人多齋素謂之三長善月其事盖出於佛
書云大海之内凡有四洲中國與四夷特南贍部一洲
耳天帝之宫有一鏡能盡見世間人之所作隨其善惡
而禍福之輪照四洲每嵗正五九月正在南洲故競作
善以要福至唐高祖武徳二年遂詔天下自今正月五
月九月不行死刑禁屠殺而今世仕宦之人以此三月
為惡月不肯交印視事或謂唐之節度使與刺史凡有
兵者初至當犒設而此三月禁屠故遷避而它官亦循
倣為之也今又有二瓦之法凡數家具六位者以正月
九月為上瓦五月為下瓦瓦或云兀瓦言其破兀言其
危忌於臨官其八卦者以巽為上瓦坤為下瓦皆以年
起月以月起日又不知其術自何而有也
高宗南幸舟方在海中每泊近㟁執政必登舟朝謁行
於沮洳則躡芒鞋吕元植時為宰相顧同列戱曰草屨
便將為赤舄既而傍舟水深乃積稻桿以進參政范覺
民曰稻稭聊以當沙堤
高衛黎確為吏部侍郎孟庾為户部侍郎髭髪皆白而
趨朝立班常相隨時呼為三清孟年未老而早白給事
中洪擬戱之曰公乃借𥙷老君也盖是時文武官多借
𥙷者高大忠在待漏舎忽語黎孟曰吾三人趨朝當獨
早於它官二公問其故曰三老五更自有故事尚何疑
乎
趙普以佐命功封韓王車駕在臨安趙子畫韓肖胄王
衣同為貳卿時人目之為趙韓王
周蔓衢州開化縣孔家歩人紹興二年以特奏名𥙷右
迪功郎授潭州善化縣尉待闕有人以柬與之往尋周
官人家曼怒曰我是宣教甚喚作官人看汝主人靣不
欲送汝縣中吃棒又嘗夜至邑中靈山寺以知事不出
參呼而捶之曰我是國家命官怎敢恁地無去就欲作
状解官群僧禱之且令其僕取賂而已曽乾曜有醜収
兒詞十三首皆咏外州風物其一云驀地厮看時赤帕
那迪功郎兒氣㟁昂昂因權縣㕔子呌道宣教清後有
無限威儀先自不相知取奉着剗地胡揮甚時得歸京
□去兩省八座横行正任却㑹嫌卑令觀周所為則曽
詞模冩已大奈富貴矣
油通四方可食與然者惟胡麻為上俗呼芝蔴言其性
有八抝謂雨暘時則薄収大旱方大熟開花向下結子
向上炒焦壓搾才得生油膏車則滑鑚針乃澁也而河
東食大蔴油氣臭與荏子皆堪作雨衣陜西又食杏仁
紅藍花子蔓菁子油亦以作燈祖珽以蔓菁子薰目致
失明今不聞為患山東亦以蒼耳子作油此當治風有
益江湖少胡蔴多以桐油為燈但烟濃汚物畫像之𩔖
尤畏之沾衣不可洗以冬瓜滌之乃可去色清而味甘
悞食之令人吐利飲酒或茶皆能蕩滌盖南方酒中多
灰爾嘗有婦人悮以膏髪粘結如椎百治不能解竟髠
去之又有旁毗子油其根即烏藥村落人家以作膏火
其煙尤臭故城市罕用烏桕子油如脂可灌燭廣南皆
用處婺州亦有頴州亦食魚油頗腥氣宣和中京西大
歉人相食煉腦為油以食販於四方莫能辨也
本草麻蕡一名麻勃云此麻花上勃勃者故世人謂塵
為勃土果木諸物上浮生者皆曰衣勃和􁞟而以乾者
傳之亦曰麫勃浙人以米粉和羮乃謂之米悖音佩而
從力者韻無兩音大業襍記載尚食直長謝諷造淮南
王食經有四時飲凡三十七種並加米􁀙乃如此書如
茶飲茗飲桂飲酩音皆然未知今日同否也
定州織刻絲不用大機以熟色絲經於木棦上隨所欲
作花草禽獸状以小梭織緯時先留其處方以襍色線
綴於經緯之上合以成文若不相連承空視之如彫鏤
之象故名刻絲如婦人一衣終嵗可就雖作百花使不
相𩔖亦可盖緯線非通梭所織也單州城武縣織薄縑
修廣合於官度而重才百銖望之如霧着故涴之亦不
紕疎鄢陵有一種絹幅甚狹而光宻𧖟出獨早舊嘗端
午充貢涇州雖小兒皆能撚茸毛為線織方勝花一疋
重只十四両者宣和間一疋鐵錢至四百千又出嵌鍮
石鉄石之𩔖甚工巧尺一對至五六千畨鑷子每枚两
貫邠寧州出綿紬鳯翔出鞍瓦其天生曲材者亦直數
十緡原州善造鉄銜鐙水䋲隐花皮作鞍之華好者用
七寳䥖厠飾以馬價殊多者費直千緡西夏興州出良
弓中國購得云每張數百千時邉將有以十數獻童貫
者河間善造箆刀子以水精美玉為靶鈒鏤如絲髪陳
起宗為詹度機宜罷官至有數百副衢州開化山僻人
極粗魯而製茶籠鐵鎖亦佳蘇州以黄草心織布色白
而細㡬若羅縠越州尼皆善織謂之寺綾者乃北方隔
織耳名著天下婺州紅邉貢羅東陽花羅皆不减東北
但絲縷中細不可與無極臨棣等比也
𤣥宗初立姚崇為宰相張説以素憾懼潜詣岐王申欵
崇他日朝衆趨出崇曵踵為疾状帝召問之對曰臣損
足曰無甚痛乎曰臣心有憂痛不在足問以故曰岐王
陛下愛弟張説輔臣而宻乘車出入王家恐為所悮故
憂之於是出説相州開元二十四年帝在東都欲還長
安宰相裴耀卿等建言農人埸圃未畢須冬可還李林
甫陽蹇獨在後帝問故對曰臣非疾也願奏事二都本
帝王東西宫往來何所待時假令妨農赦所過租賦可
也帝大悦即駕而西後竟罷耀卿李林甫居位十九年
卒蕩覆天下林甫之術盖祖於崇也以唐虞伊周之美
而賊亂之人猶假以為惡况資權譎者乎
頴昌府城東北門内多蔬圃俗呼香菜門因更修見其
鐵樞鑄字云風和二年六月造紀元之名不見載籍門
西道北有晁錯廟范忠宣再典許州有惠政邦人為營
房祠廟傍撅地得古井不以甓甃而陶瓦作圈如蒸炊
籠床之状高尺許皆以子口相承而上世罕此製亦莫
知為何時所剏也余後官五原鄰郡如鎮戎懷徳邉寨
皆流沙不可鑿井教以此製遂獲其利
陜西地既高寒又土紋皆𥪡官倉積榖皆不以物藉雖
小麥最為難久至二十年無一粒蛀者民家則就田中
作窖開地如井口深三四尺下量蓄榖多寡四圍展之
土若金色更無砂石以火燒過絞草絙釘於四壁盛榖
多至數千石愈久亦佳以土實其口上仍種植禾黍滋
茂於舊唯叩地有聲雪易消釋此乃可知敵人犯邉多
為所發而官兵至彼寨亦用是求之也江浙倉庾去地
數尺以板為底稻連稈作地収雖富家亦日治米為食
積久者不過兩嵗而轉地早濕而梅雨鬱蒸雖穹梁屋
間猶若露珠㸃綴也
杜預好後世名刻石為二碑紀其勲績一沈萬山之下
一立峴山之上曰安知此後不為陵谷乎余嘗守官襄
陽求峴山之碑久已無見而萬山之下漢水故道去鄧
城數十里屢已遷徙石沉土下那有出期二碑之設亦
徒勞耳今州城在峴萬兩山之間劉景升墓在城中盖
非古所治也峴山在東上有羊叔子廟萬山在西元凱
祠在焉去三顧門四里山下乃王粲井石欄有古篆刻
今移在州宅後圃過山十餘里即隆中孔明故居之地
亦有祠其前小山名作樂相𫝊躬耕歌梁甫吟於此萬
山又名小峴或曰西峴故子美詩云應同王粲宅留井
峴山前孟浩然𦵏鳳林關外後人遷其墓碑於谷隠寺
中遂失冡所在習池在鳳林山北㟁為漢江所齧甚邇
數十年之後當不復見矣
衛瓘家人炊飯墮地盡化為螺嵗餘及禍石崇家稻米
飰在地經宿皆化為螺人以為滅族之應鄭注未敗前
楮中藥化為蝇數萬飛去裴楷家炊黍在甑或變如拳
或作血或作蔓菁子朞年而卒
筆談載陜右以蟹辟瘧鬼余在安定嘗㑹客曹黄中庸
食蝦駒不去殻齒根皆傷遂擲去之都監楊璋見瓊枝
皆撥去曰不喜食此脆骨游師雄景叔長安人范丞相
得新沙魚皮煮熟翦以為羮一縷可作一甌食既范問
游味新覺勝平常否答云將謂是䬪飥已哈了盖西人
食麵㡬不嚼也南人罕作􁞟餌有戱語云孩兒先自睡
不穏更將桿􁞟杖拄門何如買個胡餅藥殺着盖譏不
北食也建炎之後江浙湖湘閩廣西北流寓之人徧滿
紹興初麥一斛至萬二千錢農獲其利倍於種稻而佃
户輸租只有秋課而種麥之利獨歸客户於是競種春
稼極目不减淮北
晉何曽日食萬錢猶云無下箸處其子劭亦有父風一
日之供以錢二萬為限至王愷乃踰於劭一食十萬錢
猶曰無可下筯處而唯曽著於世者以李翰蒙求有何
曽食萬之語也
先公元祐中為尚書郎時黄魯直在舘中每月常以史
院所得筆墨來易米報謝積久尺牘盈軸目之為乞米
帖後領曹淮南諸公皆南遷率假舟兵以送其行故東
坡到惠州有書來謝云蒙假二卒大濟旅途風水之虞
感戴高誼無以云喻方走海上益逺言之悵焉永慨余
池飭寳之崇寧初晁無咎嘗䟦其後曰明月之珠夜光
之璧以暗投人則莫不按劍而相眄况嗜好吳越哉季
裕加於人數等矣又有昭陵於金花盤龍牋上飛白清
净二字其六㸃作魚龍鳥獸之象乃王著所獻三百㸃
中所無者又十幅紅羅上飛白二十字本牛行王旦相
家物東坡書白紵詞與四學士各冩其詩詞凡二十軸
懸之照耀堂宇為利誘勢脅於大觀之後幸能保守靖
康中頴川邅金國之禍化為煙塵往來於心迨今不能
已已珠玉可得而此不可再得是可恨也
汝陰頴上縣與夀春六安為隣夾淮為二鎮號東西正
陽其西屬頴鎮城之中有磚浮屠下𦵏西域僧佛陀波
利其石刻載其與僧伽俱來終於正陽云後若千年僧
伽縁盡彼當代其揚化今亦下臨淮流雖大漲不過塔
基之陛東坡守頴有文祭之禱雪即應一方事之甚嚴
建炎元年泗州浮門内火發未及普照寺而塔中已燄
出一爇皆盡僧伽真像僧徒僅能營救别建殿已庇方
就而敵㓂已來又皆燒毁城中遂成丘墟或云真像敵
人負之北去疑釋子諱為灰烟也然刼燒之來麗於形
質孰不歸空數縁既盡雖云堅固亦自當滅豈佛陀之
䜟將在是乎
管中窺豹世人唯知為王獻之事而其原在魏武令中
語也魏志注建安八年庚申令曰議者或以軍吏雖有
功能徳行不足堪任郡國之選故明君不官無功之臣
不賞不戰之士治平賞徳行有事賞功能論者之言一
似管窺虎歟
　雞肋編卷上
欽定四庫全書
　雞肋編卷中　　　　　　　宋　莊綽　撰
靖康中罷舒王王安石配享宣聖復置春秋博士又禁
銷金時皇弟肅王使敵為其拘留未歸种師道欲擊之
而議和既定縱其去遂不講防禦之備太學輕薄子為
之語曰不取肅王廢舒王不殺大金禁銷金不議防秋
治春秋其後金人連年以深秋弓勁馬肥入冦薄暑乃
歸逺至湖湘二浙古云南北海風馬牛不相及也自是
越人至秋亦𨼆山間逾春乃出人又以千字文為戲曰
彼則寒來暑往我乃秋收冬藏時趙誠明妻李氏清照
亦作詩以詆士大夫云南度衣冠欠王導北來消息少
劉琨又云南游尚覺呉江泠北狩應悲易水寒後世皆
當為口實矣
唐初賊朱粲以人為粮置䲽磨寨謂啖醉人如食糟豚
每覽前史為之傷歎而自靖康丙午嵗金人之亂六七
年間山東京西淮南等路荆榛千里斗米至數十千且
不可得盗賊官兵以至居民更互相食人肉價賤於犬
豕肥壮者一枚不過十五千全軀暴以為腊登州范温
率忠義之人紹興癸丒嵗泛海到錢塘有持至行在猶
食者老痩男子廋詞謂之饒把火婦人少艾者名為不
羡羊小兒呼為和骨爛又通目為兩脚羊唐止朱粲一
軍今百倍於前世殺戮焚溺飢餓疾疫䧟墮其死已衆
又加之以相食杜少陵謂喪亂死多門信矣不意老眼
親見此時嗚呼痛哉
吳煇子華中奉云渠倅嚴州日太守李裁者信州人每
夕焚尊勝陀羅尼以施鬼神自言前知萬州有一妓忽
持白紙至郡視其神色大異平日問其所訴乃云某乃
境内之神每荷公厚賜欲以少事相報願使吏以授其
言遂令書之云某月日郡界當有災比鄰境為輕冀無
驚懼欲再詢其名號則妓已亡不自知其來也至其日
果大風雨已而震雷大雹傷害田稼但循江而過兩㟁
所及不廣比郡至殺人畜田之損者十多八九又嘗自
錢塘將還家泛舟已到桐廬五鼓欲行忽有人大呼尋
李太博舡李驚起視之乃一老人衣布道袍云睦州賊
發吾家所存者三人而已不可往彼宜速囘也李欲登
㟁詢其子細則已不見因遽還㑹稽乃方臘已至睦州
同行數十舟往者皆遇害李後守嚴盡飾境内神祠有
一廟神像皆毁惟三軀獨存而吳不記其名嚴之城隍
神乃勅封王爵亦世所罕有吳亦不憶其始因也則尊
勝之利於幽冥盖亦不可不信矣
建炎之後以國用窘匱凡故例群臣錫予多從廢省惟
從官初除鞍馬對衣之賜猶存而省其半紹興二年黎
確由諫議大夫除吏部侍郎見其賜目後用御寳而云
馬半匹公服半領金帶半條汗衫半領袴一隻甚可咲
也然皆計直給錢但當减半計數可矣時有司之陋大
抵多𩔖此
兩朝誓書景徳二年二月一日奉聖㫖令上石於天章
閣其詞曰維景徳元年嵗次甲辰十二月庚辰朔七日
丙戌大宋皇帝謹致誓書於大契丹皇帝闕下共遵誠
信䖍守歡盟以風土之宜助軍旅之費每嵗以絹二十
萬疋銀一十萬両更不差使臣専往北朝只令三司差
人搬送至雄州交割沿邉州軍各守疆界兩地人户不
得交侵或有盗賊逋逃彼此無令停匿至於壠畆稼穡
南北勿縱驚騷所有兩朝城池並可依舊存守淘濠完
葺一切如常即不得剏築城隍開㧞河道誓書之外各
無所求必務協同庶存悠久自此保安黎獻慎守封陲
質於天地神祗吿於宗廟社稷子孫共守傳之無窮有
渝此盟不克享國昭昭天鑒當共殛之逺具披陳専俟
報復不宣謹白報書云維統和二十二年嵗次甲辰十
二月庚辰朔十二日辛夘大契丹皇帝謹致誓書於大
宋皇帝闕下共議戢兵復論通好兼承惠顧時下誓書
云以風土之宜(其下文/同前至)當共殛之孤雖不才敢遵此約
謹當吿於天地誓之子孫茍渝此盟明神是殛専具諮
述不宣謹白自是兩國百有餘年堅守盟書民獲休息
而宣和中與大金結好亦有不克享國之言後先渝之
至以失信為責改立偽楚四海之人肝膽塗地孔子以
兵食為可去可見矣(昭陵時吕夷簡為相縁西夏事北/人遣劉六符來索故地又増銀絹)
(各十萬富鄭公報使僅/免敗盟不用獻字而已)
朝廷在江左典籍散亡殆盡省曹臺閣皆令老吏記憶
舊事按以為法謂之省記條皆臨時狥私自便而敵騎
自浙中渡江北歸官軍敗於建康江中督將尚奏功云
其四太子㡬乎捉獲亦謂之推賞時謂以省記條推㡬
乎賞
范覺民為相事皆委之都司而郎中王㝢萬格刻薄苛
細士夫多被其害時為之語曰逢㝢多齟齬遇格必阻
隔後欲行討論法乃宥大姦而濫及衆人竟送吏部而
范亦縁此𬒳逐
紹興中以財用窘匱武臣以軍功入仕者甚衆俸給米
麥雖宗室亦减半支給其後半復中損至於再三遂至
正任觀察使纔請兩石六斗唯統兵官依舊全支若劉
韓二開府張俊太尉王􁞯承宣等乃為統兵官如殿前
馬歩三帥皆不得預時歩軍都指揮使蘭整云昔為殿
前班長行請米四石八斗今作歩軍太尉乃反不如而
又不得為統兵官是尤可咲也(盖是時殿前諸軍數才/數百見殿前帥郭仲云)
(窠坐之外三十八人每入/衛宿有從者只十五人也)
開府劉光世延安人其先以酋豪歸朝及建炎之後以
功臣檢校太傅兩鎮節使開府部曲皆西人有闘將王
德勇悍而醜軍中目為王夜叉最為有名時文士濟南
王冶字夢良亦木强少和言必厲聲性又剛果後為大
理治獄正人亦呼之為王夜叉以比陰獄牛頭夜叉也
昔契以佐禹有功封於商而賜姓子氏周封㣲子啓於
宋後十一世孔嘉父之孫以王父字為孔氏其子孔防
叔被宋華督之難奔魯為大夫因家於魯其曽孫是為
先聖而鄭有孔張出於子孔衛有孔達魏有孔悝出於
姬姓皆在子氏之先非孔子之後也孔子以周靈王二
十一年己酉嵗十月庚子日生即魯㐮公之二十二年
敬王二十一年四月乙丒日薨哀公十六年也母顔氏
之第三女名徵在娶宋之开官氏大中祥符元年封父
叔梁紇為齊國公母魯國太夫人妻鄆國夫人漢平帝
元始元年追諡夫子褒成宣尼公魏文帝太和十六年
改謚文宣尼父後周宣帝大象二年追封鄒國公唐太
宗貞觀十一年尊為宣父高宗乾封元年贈太師則天
天授元年封隆道公明皇開元二十七年謚文宣王宋
真宗祥符元年加號𤣥聖文宣王續改至聖其嗣襲魏
封魯文信君秦封魯國文通君漢高祖封奉嗣君平帝
改褒成侯後漢明帝改褒亭侯魏文帝改崇聖侯晉武
帝改奉聖亭侯宋文帝崇聖侯後魏文帝崇聖大夫孝
文帝復為侯北齊文帝改恭聖侯周宣帝封鄒國公隋
焬帝紹聖侯唐太宗褒聖侯明皇文宣公宋仁宗改衍
聖公哲宗改奉聖崇寧元年復封衍聖公制云孔子之
後自漢元帝封其爵為褒成君以奉其祀至平帝改為
褒成侯始追謚孔子為褒成宣尼公褒成其國也宣尼
其謚也公侯其爵也後之子孫雖更改不一而不失其
義至唐去國名而襲謚號禮之失也謂宜去漢之舊革
唐之失稽古正名於義為允宜改封至聖文宣王四十
六代孫宗愿為衍聖公廟中有孔子手植檜三株兩株
雙立御賛殿前高六丈餘圍一丈四尺其一在杏壇東
南高五丈餘圍一丈三尺晉永嘉三年枯死至隋義寧
元年復生唐乾封三年又枯宋康定年中一枝復生盖
千五百餘嵗矣廟中後漢碑三魏碑三齊碑一隋碑二
唐碑十四林中篆碑一在伯魚墓前漫滅不可讀漢碑
九孔氏宅除諸位外祖廟殿廷廊廡尚三百一十六間
其四十七代之孫𫝊作東家襍記所載甚詳此盖舉其
大略者也
章誼宜叟侍郎有田在明州紹興二年出和預買絹三
疋三年増九疋歎其賦重從兄彦武在傍曰此作法自
弊之過也初宜叟為大理卿户部侍郎栁庭俊乃其妻
兄寓居章舍一日㑹飲酣醉晝寢遂至暮不醒栁弟來
白明當廵對未有劄子栁驚起即問章有何事可論章
戱曰方今財用窘匱將天下官户賦役同於編氓此急
務也栁大喜為然明日陛對具陳此事遂即施行士夫
之家既不能躬耕以盡地利分租已薄又無商賈它業
而與庶民庸調相等其受害盖出於一言之戯自弊之
語誠有味也
杜甫有義鶻行張九齡有鷹圖賛序曰鳥之鷙者曰鷹
曰鶻鷹也名揚於尚父義見於詩鶻也迹隱於古人史
闕其載豈昔之多識物亦有遺將今而嘉生材無不出
為所呼之變與所記不同者耶按古人稱鵰鶚又鷙鳥
累百不如一鶚而鶚今不見於世豈名之變耶然鶻又
不可居鷹鵰之右也
　　杜甫鵰賦云當九秋之悽清見一鶚之直上伊鷙
　　鳥之累百敢同年而争長此鵰之大畧也則甫盖
　　以鵰為鶚矣而孟康注漢書云鶚大鵰也顔思古
　　曰鷹鸇之屬非鵰也禮部韻鶚鵰屬也顔思古注
　　漢書云隼鷙鳥即今鴙也説者以為鷂失之矣鴙
　　字音胡骨反鴙與鶻同又貨殖𫝊隼亦鷙鳥即今
　　所呼為鶻者
唐眀皇注孝經道徳經金剛經張曲江有賀状云陛下
至徳法天平分儒術道以廣其家僧又不違其願三教
並列萬姓知歸今孝經盛行道徳經亦有石刻唯金剛
經罕見於世也
張文獻集載賀上仙公主靈應状云右臣等伏承正月
八日上仙公主靈座有祥風瑞虹之應爰至啓殯乃知
尸觧又承特禀請虚薄於滋味素含真氣自不食鹽洎
於遷神更標竒迹伏望宣付史舘以昭靈異仍望宣示
百官詔曰道有嘿仙謂之形觧古來既爾今亦將然童
㓜之年傷其夭促靈變之理乃入𤣥真且與方外為心
不比人間結念所請書諸國史以襲𤣥元卿亦史官任
為凡例兼請宣示者並依而新史不載豈以其妖妄而
削之乎曲江號為端士亦復為此將非林甫軰廹之故
耶至上仙之語今雖帝子之貴不敢用矣
釣絲之半繫以荻梗謂之浮子視其没則知魚之中鈎
韓退之釣魚詩云羽沉知食駛則唐世盖浮以羽也
唐張曲江集載明皇𠡠突厥書云勑兒登里突厥可汗
天不福善禍鍾彼國苾伽可汗傾逝聞以惻然自二十
年間結為父子及此痛悼何異所生朕與可汗先人情
同骨肉亦既與朕為子可汗即合為孫以孫比兒似疎
少許今修先父之業復繼往時之好此情更重只可從
親故欲可汗今者還且為兒故其下書皆呼為兒而宋
朝與契丹始以年齒約為兄弟而其主享國之永至哲
宗時遂為大父行與謂漢為丈人唐稱天可汗呼兒異
矣
唐高宗召大臣欲廢皇后立武昭儀李勣稱疾不入禇
遂良以死争它日勣獨入見帝問之曰朕欲立武昭儀
為后遂良固執以為不可遂良既顧命大臣事當且已
乎對曰此陛下家事何必更問外人帝意遂决武惠妃
譛太子瑛鄂王瑤光王琚帝欲皆廢之張九齡不奉詔
李林甫初無所言退謂宦官之貴幸者曰此人主家事
何必問外人帝猶豫未决九齡罷相帝召宰相審之林
甫對曰此陛下家事非臣等宜預帝意乃决徳宗欲廢
太子立姪舒王李泌曰賴陛下語臣使楊素許敬宗李
林甫之徒承此㫖已就舒王圖定䇿之功矣帝曰此朕
家事何預於卿而力争如此對曰天子以四海為家今
臣獨任宰相之重四海之内一物失所責歸於臣况坐
視太子寃横而不言臣罪大矣太子由是獲免李勣首
倡姦言遂使林甫祖用其䇿以逢君惡至徳宗便謂當
然反云家事以拒臣下則作俑者可不慎乎卒之長源
能保其家族而敬業之禍戮及父祖剖棺暴尸忠邪之
報亦可以鑒矣而蹈覆轍者相接哀哉
常衮集有謝賜緋表云内給事潘某奉勅㫖賜臣緋衣
一副并魚袋玉帶牙笏等臣學愧聚螢才非倚馬典墳
未博謬陳良史之官辭翰不工叨辱侍臣之列唯知待
罪敢望殊私銀章雪明朱紱電暎魚須在手虹玉横腰
祗奉寵榮頓忘驚惕蜉蝣之咏恐刺國風螻蟻之誠難
酬天造則知唐世玉帶施於緋衣而銀魚亦懸於玉帶
也
本朝宗室凡南班環衛官皆以皇伯叔姪加於銜上更
不書姓雖袒免外親亦然熈寧中始有換授外官者則
去皇屬而加姓宣和中又并姓除之時以為非靖康中
乃復舊制常衮集載李譓除秘書監詞云昔劉向父子
代典文籍今之秘寳豈可避親再從叔正議大夫守光
禄卿同正員嗣澤王譓㓜嗣藩國夙彰忠孝盖唐世非
期親不加皇字雖出閣外任亦不著姓而以堂從載於
銜上似為得也然本朝宗子皆複名而連字宗𣲖服屬
見而知之又漢唐以來所非逮者
栁子厚龍城録載賈宣伯愛金華山即今雙溪别界其
北有仙洞俗呼以劉先生𨼆身處其内有三十六寳廣
三十六里石刻上以松炬照之云劉嚴字仲卿漢射聲
校尉當恭顯之際極諫貶於東陬𨼆跡於此莫知所終
即進士蕭玉𤣥所記也山口人時得玉篆牌俗𫝊劉仲
卿每至中元日來降洞中州人祈福尋溪口邉得牌者
當巨富此亦未必為然然仲卿亦梅子真之徒歟余嘗
觀金華圖經劉孝標居此洞以集文選其謬誤如此紹
興中歐陽文忠公孫懋守婺女嘗録仲卿事與之使改
正舊失未知曽革其非否
河州鳳林縣鳳林關襄陽府襄陽縣鳳林山鳳林關嚴
州遂安縣有鳳林鄉𢎞農郡隋改曰鳳林郡婺州金華
縣梓州射洪縣皆有金華山如龍門丙穴之𩔖亦有數
處
昔四明有異僧身矮而皤腹負一布嚢中置百物於稠
人中時傾冩於地曰看看人皆目為布袋和尚然莫能
測臨終作偈曰彌勒真彌勒分身百千億時時識世人
時人總不識於是𨼆􁂫而化今世遂塑畫其像為彌勒
菩薩以事之張耒文潛學士人謂其状貌與僧相肖陳
無已詩止云張侯便便腹如鼓至魯直遂云形模彌勒
一布袋文字江河萬古流則東坡謂李方叔我相夫子
非癯仙盖䛕語矣
趙叔問為天官侍郎肥而喜睡又厭賔客在省還家常
挂歇息牌於門首呼為三覺侍郎謂朝回飯後歸第故
也
范覺民作相方三十二嵗肥白如冠玉旦起與褁頭戴
巾必皆覽鏡時謂三照相公
二浙舊少氷雪紹興壬子車駕在錢塘是冬大寒屢雪
氷厚數寸北人遂窖藏之燒地作廕皆如京師之法臨
安府委諸縣皆藏率請北人教其製度明年五月天中
節日天適晴暑供奉行宫有司大獲犒賞其後錢塘無
氷可収時韓世忠在鎮江率以舟載至行在兼晝夜牽
挽疾馳謂之進氷船
泉福二州婦人轎子則用金漆雇婦人以荷福州以為
僧擎至它男人則不肯肩也
廣州波斯婦繞耳皆穿穴𢃄環有二十餘枚者家家以
篾為門人食梹榔唾地如血北人嘲之曰人人皆吐血
家家盡篾門又婦女凶悍喜闘訟雖邅刑責而不畏恥
寢陋尤甚豈秀美之氣鍾於緑珠而已耶
關右塞上有黄羊無角色𩔖麞麂人取其皮以為衾褥
又羌人造㗜酒以荻管吸於瓶中老杜送從弟亞赴河
西判官詩云黄羊飫不羶蘆酒多還醉盖謂此也
劉光世為浙西安撫大使父延慶本夏人也參議官范
正與除直龍圖閣吿詞曰入幕之賔以折衝樽爼為任
從軍之樂以决勝咲談為功高適受哥舒之知石洪應
重祚之辟盖翰與烏皆夷人且議其樽俎咲談以為功
任也又李擢除工部侍郎詞云國有六職百工與居一
焉凡今冬官之屬以余觀之才二十有八而五官各有
羡數考冡宰官府之六屬各為六十而天官則六十四
地官則七十夏官則六十七秋官則六十六盖斷蕳失
次而然非寔散亡也取其羡數凡百工之事歸之冬官
其數乃周汝尚深加考覈分别部居不相襍厠則六職
者均一非特可正歴代之違抑亦見今日辨治之精且
詳也非汝其誰任此皆洪炎之詞後洪除在京宫祠請
給人從班著並依舊而同列趙思誠繳駁以謂士指為
不氂務中書舍人其任代言之職自有國以來未有如
此之謬者遂罷為在外宫觀
自熈寧中分三省職事故命令所出必自中書宰相進
擬差除及應干取㫖施行者亦由此而始門下但掌省
審封駁尚書奉行而已故士夫有求請差遣得判中字
者更無不得之理然蔡京為相欲要時譽凡有丐乞皆
對其人靣書中字莫不歡欣稱頌而有真行草之殊堂
吏陰識其㫖得失稽留不言已喻至王黼秉政率作此
中字必須再呈其不與者則加一筆而為申作偽心勞
遂使真可得者初亦疑而不喜又何要譽之有
凡天下獄案讞其状前貼方寸之紙當筆宰相視之書
字其上房吏節録案詞大畧粘所判筆以尚書有印印
之其案具所得㫖付刑部施行雖繫人命百數亦以一
二字為决得上字者則皆貸下字者並依法中字則奏
請有所輕重則隨聚左右相所兼省官商議三聚則㑹
三省同議不過此數字而已此豈所以為化筆歟
宋煇字元實春明坊宣教公之族子也腯偉而黒色無
它才能在揚州嘗掖高宗登舟渡江故𬒳記録歴發運
使以殿撰知臨安府士民皆詆惡之目為油澆石佛甚
者呼為烏賊魚謂其色黑其政殘其性愚也又作賦云
身衣紫袍則容服之相稱坐乘烏馬因人畜以無殊仍
謎以詈之曰臨安府城裏兩個活畜生一個上靣坐一
個下靣行以其嘗乘烏馬故也嘗有舟人殺士子一家
乃經府陳狀云經風濤損失煇更不㑹問便判状令執
照後事敗於嚴州尚執此状以自明鞫之前後此舟凡
殺二十餘家矣其在臨安凡兩經遺火焚一城㡬盡人
謂府中有送火軍故致囘禄盖取其姓名移析為此語
竟以言者論其謬政而罷不數月即除㳂海制置使終
以扶侍之勞簡在上心也言者弗置命乃不行
徐穉豫章南昌人陳蕃為太守在郡不接賔客唯穉來
特設一榻去則懸之蕃𫝊云為樂安太守(本名千乘/和帝更名)郡
人周璆高絜之士前後郡守招命莫肯至唯蕃能致焉
字而不名特為置一榻去則懸之蕃自樂安左轉修武
令遷尚書出為豫章太守則為孺子下榻乃在孟至之
後而不著者豈周無他事而徐有𫝊且又載於世説與
滕王閣序故顯於後世耶亦猶鷙鳥累百不如一鶚本
鄒陽之書元初中樊凖上疏薦龎參已用之而人獨稱
為孔融薦禰衡之語手握王爵口含天憲此劉陶之疏
而世但知為范蔚宗論也
京師新門裏向氏南宅乃丞相舊居後欽聖憲肅别為
居第故有南北之號其南第屢經囘禄獨㕔事不焚後
因翻瓦於屋極中得華嚴經一卷余嘗刋净行品施人
貼於屋柱間㡬數十年已萬餘本矣後以遺一司勅令
所刪定官張博南叟貼於竹牕上紹興二年臘月八日
臨安大火燒數萬家張氏之居亦盡𬒳焚爇其竹窻半
焚至所貼經處而止其上屋一間亦獨存是皆可異者
也
紹興三年七月朱勝非以右僕射丁母憂未卒哭降起
復制詞吏部侍郎權直學士院陳與義之文也以兹宅
大憂四字令翰林學士綦崇禮貼改為方服私艱陳待
罪而放議者謂麻制中有於戯邦勢若此念積薪之已
然民力㡬何懼奔駟之將敗朕之論相何可以不備卿
之圖功亦在於攸終同列惡其言故以宅憂疵之昔楊
文公以真廟御筆改隣壌一字即辭職而去後許作哲
宗哀冊云攀靈輿而増痛上皇改攀為撫痛為愴亦以
不稱辭位留之再三竟改禮部尚書今使它人竄易止
待罪而已又富鄭公凡十九章竟不起末才一劄子即
不許収接文字皆非故事盖時異不得而同也
曾鞏子固為越倅作鑑湖圖序曰鑑湖一曰南湖南並
山北屬州城漕渠東西距江漢順帝永和五年會稽太
守馬溱之所為也至今九百七十有五年矣其周三百
五十有八里凡水之出於東南者皆委之溉山陰㑹稽
兩縣十四鄉之田九千頃非湖能溉田九千頃而已盖
田之至江者九千頃而已也其東曰曹娥斗門曰蒿口
斗門水之循南堤而東者由之以入於東江其西曰廣
陵斗門曰新逕斗門水之循北堤而西者由之以入於
西江其北曰朱儲斗門去湖最近盖因三江之上兩山
之間疎為一門而以時視田中之水小溢則縱其一大
溢則盡縱之使入於三江之口所謂湖高於田丈餘田
又高海丈餘水少則泄湖溉田水多則田中水入海故
無荒廢之田水旱之嵗也由漢以來㡬千載其利未嘗
廢宋興始有盗湖為田者祥符之間二十七户慶厯之
間二户為田四頃當是時三司轉運司猶下書切責州
縣使復田為湖然自此更益慢法而姦民日起至於治
平之間盗湖為田者凡八十一户為田七百餘頃而湖
廢盡矣其僅存者東為漕渠自州至於東城六十里南
通若耶溪自樵風涇至於峒隖十里皆水廣不能十餘
丈每嵗少雨田未病而湖盖已先涸矣自此以來人争
為計説云云宣和中王仲嶷為太守遂盡籍湖田二千
二百六十七頃二十五畆以獻於官則民之盗者不復
禁戢其蔣堂杜把吳奎范師道施元長張伯玉陳宗言
趙誠復湖之議與錢鏐之遺法後世不復可攷矣
國朝祠令在京大中小祠嵗中凡五十立春祀青帝後
亥祭先農後丒祀風師皆於東郊孟春上辛祈榖祀昊
天上帝是日祀感生帝俱於南郊享太廟后廟仲春上
丁釋奠至聖文宣王廟上戊釋奠昭烈武成王廟戊日
祭太社太稷祀九宫貴神於東郊祭五龍祠剛日祭馬
祖於西郊春分朝日於東郊是日祠東太一宫開氷祭
司寒於氷井季春吉已祭先𧖟於東郊立夏祀赤帝於
南郊後申祀雨師雷師於西郊孟夏雩祀昊天上帝於
南郊享太廟后廟五年一禘則停時享夏至祭皇地祗
於北郊是日祠中太一宫季夏土王祀黄帝於南郊祀
中霤於太廟之廷立秋祀白帝於西郊後辰祀靈星於
南郊孟秋享太廟后廟仲秋上丁釋奠於至聖文宣王
廟上戊釋奠於昭烈武成王廟戊日祭太社太稷祀九
宫貴神於東郊剛日祀馬社於西郊秋分夕月於西郊
是日祀太乙宫祀夀星於南郊季秋大享明堂祀昊天
上帝於南郊立冬祀黒帝於北郊後亥祀司中司命司
民司禄於北郊孟冬祀神州地祗於北郊享太廟后廟
三年一祫則停時享祭司寒於北郊剛日祭馬歩於西
郊冬至祀昊天上帝於南郊是日祀中太一宫季冬戌
日䄍百神祭大明夜明於南郊臘太廟后廟祭太社太稷
藏氷祭司寒於氷井右並司天監於一季前以擇定日
供報太常禮院參詳訖還監乃牒尚書祠部具晝日申
牒散下
凡大祠中祠用樂内中祠風雨雷師五龍堂先𧖟並不
用天地日月九宫祠日遇忌日不妨作樂太社太稷以
下則備而不作天地宗廟神州地祗太社太稷五方帝
日月太乙九宫貴神䄍祭百神太廟奏吿並為大祠散
齋四日致齋三日先農風師雨師雷師至聖文宣王昭
烈武成王五龍堂先𧖟先代帝王嶽鎮海瀆並為中祠
散齋三日致齋二日馬祖先牧中霤靈星夀星馬社司
中司命司人司禄司寒馬歩並為小祠散齋二日致齋
一日
曽子固書魏鄭公𫝊後曰予觀鄭公以諫諍事付史官
而太宗怒之薄其恩禮失始終之義未嘗不反覆嗟惜
恨其不思而益知鄭公之賢焉伊尹周公之諫切其君
者其言至深而其事至迫也存之於書未嘗掩焉至今
稱太甲成王為賢君伊尹周公為良相者以其事可見
也令當時削而棄之成區區之小譲則後世何所據依
而諌又何以知其賢且良歟或曰春秋之法為尊親賢
者諱與此其戾也夫春秋之所諱者惡也納諌諍豈惡
乎然則彼焚藁者非與曰非伊尹周公為之近世取區
區小亮者為之耳以焚其藁為掩君之過而後世𫝊之
則是使後世不見藁之是非而必其過常在於已也豈
愛君之謂歟孔光之去其藁而惑後世庸詎知非謀已
之姦計乎或曰造辟而言詭辭而出異乎曰此非聖人
所曽言也今萬一有是理亦謂不欲漏其言於一時之
人耳豈杜其吿萬世也噫以誠信待已而事其君不欺
乎萬世者鄭公也益知其賢云
王令逢源上劉莘老書論詩之弊曰古之為詩者有道
禮義政治詩之主也風雅頌詩之體也比賦興詩之言
也正之與變詩之時也鳥獸草木詩之文也夫禮義政
治之道得則君臣之道正家國之道順天下之為父子
夫婦之道定則風者本以是為風雅者用是以為雅頌
者取是以為頌則賦者賦此者也比者直而彰此者也
興者曲而明此者也正之與變得失於此者也鳥獸草
木文此者也是古之為詩者有主則賦比興風雅頌以
成之而鳥獸草木以文之而已爾後之詩者不思其本
徒取其鳥獸草木之文以紛更之惡在其不陋也
曽子固作厄臺記云淮陽之南地名曰厄臺詢其父老
夫子絶糧之所也夫天地欲泰而先否日月欲明而先
晦天地不否萬物豈知大徳乎日月不晦萬物豈知大
明乎天下至聖者堯舜禹湯文武周公孔子也堯有洪
水之災舜有井廪之苦禹有殛鯀之禍湯有大旱之厄
文王有羑里之囚武王有夷齊之譏周公有管蔡之謗
孔子有絶粮之難噫聖人承萬古之美豈以一身為貴
乎是知合於天地之徳不能逃天地之數齊日月之明
不能違日月之道泰而不否豈見聖人之志乎明而不
晦豈見聖人之道乎故孔子在陳也講誦絃歌不改常
性及犯圍之出列從而行怡然而歌美之為幸又曰君
子不困不成王業果哉身殁之後聖日皎然文明之君
封祀不絶有開必先信其然也於戱先師夫子聘於時
民不否遁於世民弗泰也否則否於一時泰則泰於萬
世是使後之王者知我先師之道捨之則敗因之則昌
習之則貴敗之則亡道之美此孰為厄乎
李邦直作韓太保墓表云公諱惟忠著籍真定為靈夀
人忠憲公曽祖今定州丞相之高祖父也以忠憲公贈
太保太保之子諱處均韓國公韓國公之子諱保樞魯
國公魯國公之子則忠憲公也封陳國公子八人自太
保至丞相才四世五世而諸孫尤衆自忠憲公至高祖
四世贈一品上下衣冠七世盖自唐末更五代天下之
民纒於兵火之毒者二百餘年至太祖太宗起河北有
天下墾除禍害提携赤子而置之太平安樂之地累聖
繼之以休養生息為事其顧指左右駕馭馳騁莫非一
時之豪傑考諸國史則累朝將相頗多河北人若趙韓
王普寔保塞人曺冀王太尉旦莘人張尚書詠清豐人
栁公開元城人李文靖公沇肥鄉人張文節公知白清
平人宋宣獻公綬平棘人諱忠獻公琦安陽人餘有名
公卿相望而立朝者不可悉數竊嘗原其故矣夫河北
方二千里太行横亘中國號為天下脊而大河自積石
行萬里砥柱旁縁太行至大伾斗折而東下走大海長
岡巨阜紆餘盤屈以相拱揖抱負小則綿一州大則連
數郡其氣𧰼如此而土風渾厚人性質樸則慷慨忠義
之士固宜出於其中雖或有不遇不及自用其才亦必
淹鬱渟滀聲發益大澤漫益逺以施於子孫亦自然之
理也元豐元年秋九月丞相自太原易鎮定武乃詣靈
夀既祠謁墓下因屬清臣為之表而得陽翟孫曼叔書
於右不獨著太保公之系將以遍示天下為人子孫者
焉忠憲公名億事仁宗為同知樞宻院參知政事八子
絳縝為宰相維為門下侍郎四為員外郎一寺丞早世
故黄魯直為子華挽詩云八龍歸月旦三鳳繼天衢者
盖實録也
蔡京太清樓特宴記云政和二年三月皇帝制詔臣京
宥官省愆復官就第詔以是月八日開後苑宴太清樓
召臣執中臣俁臣偲臣京臣紳臣居厚臣正夫臣䝉臣
洵仁臣居中臣洵武臣俅臣貫於崇政殿賜坐命宫人
擊踘乃由景福殿西序入苑門詔臣京曰此跬歩至宣
和即言者所謂金柱玉户者也厚誣宫禁其令子攸掖
入觀焉東入小花徑南度碧蘆叢又東入便門至宣和
殿止三楹几案臺榻漆以黒下宇純朱上棟純緑飾縁
無文采東西廡各有殿東曰瓊蘭西曰凝芳後曰積翠
南曰瑶林北洞曰玉宇後有沼曰環碧兩旁有亭曰臨
漪華渚沼次有山殿曰雲華閣曰太寧左右躡道以登
中道有亭曰琳霄次曰㑹春閣下有殿曰玉華玉華之
側有御書榜曰三洞瓊文之殿旁有種玉録雲軒相峙
臣京奏曰宣和殿閣亭沼絜齊清虛雅素若此則言者
不根盖不足䘏日午謁者引執中已下入女童樂四百
靴袍玉帶列排場下宫人珠籠巾玉束帶秉扇拂壺巾
劒鉞持香毬擁御牀以次立酒三行上顧謂群臣曰承
平無事君臣同樂宜略去苛禮飲食起居當自便無間
已而群臣盡醉京又為皇帝幸鳴鑾堂記曰宣和元年
九月金芝生道徳院二十日皇帝自景龍江泛舟由天
波溪至鳴鑾堂淑妃從臣京朝堂下移班拜妃内侍連
呼曰妃答拜臣欲謝内侍掖起膝不得下上曰今嵗四
幸鳴鑾矣臣頓首曰昔人三顧堂成已六幸千載榮遇
鳴鑾固卑陋且家素窶無具願留少頃使得伸尊奉意
上曰為卿從容臣退西廡視庖膳上為舉筯屢醻歡咲
如家人六遣使持碼碯大杯賜酒遂御西閤親手調茶
分賜左右妃亦酌遣使道由臣堂視卧内嗟其弊惡歩
至芝所上立門屛側語臣曰不御袍帶不可相見可去
冠服臣皇怖曰人臣安敢罪當萬死上曰既為姻家置
君臣禮當叙親上親手持橄㰖以賜時屏内御坐有
嬪在側咫尺不敢望衆譁曰妃也妃興顧遽起立臣附
童貫致禮乃奏乞遣貫為妃夀上乃酌酒授貫妃飲竟
上又酌為妃酬酒上調羮妃剖橙榴拆芭蕉分餘甘遣
臣婢竟遺賜曰主上每得四方美味新竒必賜師相無
頃刻廢忘諭師相知無忘臣懐感歎謝上又賜酒命貫
酌曰可與貫語貫為臣言君臣相與古今無若者臣嗚
咽嗟惜因語身危非主上㡬不保如今日大理魏彦純
事是也貫遽以聞上駭曰御卿若此小人猶敢爾昨日
聶山對請窮治彦純已覺其離間故罷山尹事朕豈以
一語罪卿小人以細故羅織耳亟索紙即屏上草詔釋
彦純出知安州上又命酒使貫陪遂醉諸孫掖出京
之叙致覼縷如此不特欲誇耀於世又將以恐動言者
然不知皆不足恃為榮而適足以為國家之辱焉時以
其居尚露土木賜紫羅萬疋使製帟幕而京之獻遺亦
數十萬緡後户部侍郎王蕃發之究治皆榷貨務錢也
所謂天波溪者由景龍門寳籙宫循城西南以至京第
其子絛上書其父謂今日恩波他年禍水而小民謠言
十不羡中萬乘官家渠底串者是也
自中原邅北敵之禍人死於兵革水火疾飢墜壓寒暑
力役者盖已不可勝計而避地二廣者幸獲安居連年
瘴癘至有滅門如平江府洞庭東西二山在太湖種柑
橘桑麻餬口之物盡仰商販紹興二年冬忽大寒湖水
遂氷米船不到山中小民多餓死富家遣人負載蹈氷
可行遽又泮拆䧟而没者亦衆汎舟而往卒遇巨風激
水舟皆即氷凍重而覆溺復不能免又是嵗八月十八
日錢塘觀潮往者特盛㟁高二丈許上多積薪人皆乘
薪而立忽風駕洪濤出岸激薪崩摧死者有數百人衢
州開化縣界嚴徽信州之間萬山所環路不通驛部使
者率數十嵗不到居人流寓恃以安處三年春偶邑人
以私怨吿衆事魔有白馬洞繆羅者殺保正怒其乞取
其弟四六者輒衣赭服𫝊宣喧動至遣官兵往捕一方
被害七夕日興化軍忽大水城内七尺連及泉州界漂
千餘家前此父老所不記盖九州之内㡬無地能保其
生者豈一時之人數當爾邪少陵謂喪亂死多門信矣
范文正公四子長曰純仁材高善知人如狄青郭逵時
為指使皆禮異之又教狄以左傳幕府得人多所薦達
又通兵書學道家能出神一日方觀坐為妹壻蔡交以
杖擊户神驚不歸自爾遂失心然居喪猶如禮草文正
行状皆不誤失至其得疾之嵗即書曰自此天下大亂
遂擲筆於地盖其心之定也有子早世只一孫女喪夫
亦病狂嘗閉於室中窓外有大桃𣗳花適盛開一夕㫁
櫺登木食桃花㡬盡明旦人見其祼身坐於𣗳杪以梯
下之自是遂愈再嫁洛人奉議郎任諝以夀終
中書舍人四員分掌六房事無鉅細皆與宰相通簽奏
状書銜亦俱平冩但押字即在紙後印窠心中與它官
司異也
任忠厚蜀人有文馳譽上庠一目患翳而身甚長服賜
第時緑袍㡬不能踝然喜嘲謔嘗玩一友人其人恚曰
公状兒如此曽自為其目否任見其怒即曰吾亦自有
詩也問之云有箇官人靡恃已著領藍袍㒺談彼面上
帶些天地𤣥眼中更有陳根委其人乃笑而已皆千字
文歇後語也
廣南風俗市井坐估多僧人為之率皆致富又例有室
家故其婦女多嫁於僧欲落髪則行定既剃度乃成禮
市中亦製僧㡌止一圏而無屋但欲簮花其上也嘗有
富家嫁女大㑹賔客有一北人在坐久之迎婿始來喧
呼王郎至矣視之乃一僧也客大驚駭因為詩曰行盡
人間四百州只應此地最風流夜來花燭開新燕迎得
王郎不褁頭如貧下之家女年十四五即使自營嫁装
辦而後嫁其所喜者父母即從而歸之初無一錢之費
也
全州興安縣石灰鋪有陶弼商公詩云馬度嚴關口生
歸喜復嗟天文離卷舌人影背含沙江勢一兩曲梅梢
三四花登高休問路雲下是吾家魯直題其後云修水
黄庭堅竄宜州少休於此觀商公五言嘆賞久之崇寧
三年五月癸酉南風小雨至紹興中字墨猶存
黄䇿在平江府出賣蔡京籍沒財物得京親書親奉聖
語劄子云元符三年五月十日召赴内東門小殿上曰
廢后久處瑶華皇太后極所矜怜今欲復其位號召卿
草制奏曰臣曽草廢后詔今又草復后制臣豈得無罪
上曰此豈干卿事兼皇太后言昨先帝既廢后亦有悔
意曽語與皇太后今先帝上仙追前意與復位號於理
無嫌臣京對曰古無兩后今日前皇太后恩憐理亦無
妨但臣聞有復必有廢未知聖意如何存之何害廢之
何益上曰元符皇后先帝所立位號已定豈可更廢之
適足以彰先帝之失臣京曰聖意如此天下幸甚元符
皇后存之何害於朝廷廢之適足快報怨於先帝之人
存廢於朝廷無利害恭聞徳音有以見陛下盡兄弟之
義皇太后敦母愛之仁天下幸甚按京之心當時備載
一時之語盖欲彰大有功於昭懐爾初未嘗致意於昭
慈聖獻之廢哲廟嘗有悔意也紹興初取京親書因下
詔曰隆祐皇太后仙遊不反􁧼奉有期永懐保祐之功
務極褒崇之典爰念蒙垢於紹聖之末即瑤華而退居
復位於建中之初實欽聖之慈㫖屬姦臣之當制乃隐
沒而不言莫洗謗傷久淹嵗月至三年八月鎮潼軍節
度使開府儀同三司信安郡王孟忠厚以隐沒不言之
事天下未知乞將京所進録聖語劄子宣付史舘遂從
其請焉
范忠宣公自隨守責永州安置誥詞有謗誣先烈之語
公讀之泣下曰神考於某有保全家族之大恩恨無以
報何敢更加誣詆盖李逢乃公外弟嘗假貸不滿憾公
後逢與宗室世居狂謀事露繫獄吏問其發意之端乃
云因於公家見推背圖故有謀時王介甫方怒公排議
新法遽請追逮神考不許曰此書人皆有之不足坐也
全族之恩乃謂此耳
建炎後俚語有見當時之事者如仕途捷徑無過賊上
將竒謀只是招又云欲得官殺人放火受招安欲得富
趕著行在賣酒醋
韓退之送僧澄觀詩云火燒水轉掃地空突兀便高三
百尺借問經營本何人道人澄觀名藉藉皆言澄觀雖
僧徒公才吏用當今無凡釋氏營建作大縁事雖頼行
業然非有才智亦不可也平江府常熟縣有僧文用目
不識字而有心術始欲建寺即唱云城西北有山而東
南乃湖水客勝於主在術家為不利若於湖濵建為梵
宫起塔其上則百里之内四民道釋當日隆於前矣乃
規沮洳淺水之中欲置寺基於是邑人欣然從之老㓜
負土雖閨房婦女亦以裙裾包褁瓦石填委其上不旬
月遂為臯陸乃剏為甓塔再級則止又作輪藏殊極么
麽它寺每轉三匝率用錢三百六十而此一轉亦可取
金才十之一日運不絶遂鑄大鐘用銅三千斤時慧日
東靈二寺已為亡人撞無常鐘若又加一處不特不多
且有争奪之嫌文用乃特為長生鐘為生者誕日而撃
隨所生時而叩故同日者亦不相碍獲施不貲先是酒
務有漏瓶棄之文用乞得數十枚散於邑中編户每淘
炊時丐置一掬其中旬日一掠謂之旬頭米工匠百數
頼此足食慧日禪寺為屯兵殘毁縣宰欲請長老住持
患無以供給文用首助錢五百千由此上下樂之施利
日廣自建炎戊申至紹興癸丒六嵗之間化錢餘十五
萬緡又請朱勔墳寺舊額為崇教興福院不數年遂為
大刹矣其人故未可與澄觀擬但其所為皆用權術悦
人以取而人不悟也
興化軍莆田縣去城六十里有通應侯廟江水在其下
亦曰通應地名迎仙水極深緩海潮之來亦至廟所故
其江水醎淡得中子魚出其間者味最珍美上下十數
里魚味即異頗難多得故通應子魚名𫝊天下而四方
不知乃謂子魚大可容印者為佳雖山谷之𫝊聞猶以
通印鮆魚為披綿黄雀之對也至云鮆魚背上通三印
則傳者益誤正可與一麾為比矣以子名者取子多為
貴也
自建炎丁未至紹興癸丒七嵗之間任執政者三十有
五人凡易十一相而吕頥浩朱勝非皆再入盖無嵗不
罷易也時以地𥚹員多惟選人得終三考京朝官以上
率二年成資即替從官郎曺率以逓陞嵗餘不遷者已
有淹滯之嘆士子戯謂自周嵗以至三年盖有高下之
序也
紹興三年八月浙右地震地生白毛韌不可㫁時平江
童謡曰地上生白毛老小一齊逃臺臣論其事因下求
言之詔宰相吕頥浩由此以罪罷按晉志成帝咸康初
孝武太元二年十四年地皆生毛近白災也孫盛以為
人勞之異其後征伐徵斂賦役無寧嵗天下勞擾百姓
疲怨焉時軍卒多虜掠婦女人有三四每隨軍而行謂
之老小方韓劉自建康鎮江更戍既而劉移屯池州韓
復分軍江寧王􁞯往湖南岳飛自江外來行在即至九
江郭仲荀赴明州老小之行已數十萬人也
臨沂縣韓彦文作二府除拜録載本朝自建隆庚申至
紹興癸丒一百七十四年之間任二府執政者三百四
十餘人宰相八十人范宗尹建炎四年拜平章事年三
十二為最少畢文簡士安景徳元年作相年八十五為
最老執政一百三十四人范宗尹先作相一年畢文簡
與拜相同嵗二人亦皆為長㓜之冠西樞一百三十四
人章質夫楶崇寧元年年七十六為同知院事冦萊公
凖淳化二年為副使年三十一惟傅堯俞為中書侍郎
韓崇訓曺輔為樞宻三人皆不知其甲子也内除七十
七人互見實二百七十一人周朝舊相亦在其中
周邦彦待制嘗為劉昺之祖作埋銘以白金數十斤為
潤筆不受劉無以報之因除户部尚書薦以自代後劉
縁坐王寀訞言事得罪美成亦落職罷知順昌府宫祠
周笑謂人曰世有門生累舉主者多矣獨邦彦乃為舉
主所累亦異事也
顧臨子敦内翰姿状雄偉少未顯時人以顧屠嘲之元
祐中自給事中為河北都運使蘇子瞻作詩送之云我
友顧子敦軀膽兩雄偉便便十圍腹不但貯書史容君
數百人一笑萬事已十年卧江海了不見愠喜磨刀向
猪羊釃酒㑹隣里歸來如一夣豐頰愈茂美平生批敕
手濃墨冩黄紙㑹當勒燕然廊廟登劍履翻然向河朔
坐念東郡水河來屹不去如尊乃勇耳顧得之不樂既
行群公祖道郊外子瞻辭疾不往和前韻以送因以自
解焉君為江南英靣作河朔偉人間一好漢誰似張長
史上書苦留君言拙輒報已置之勿復道出處俱可喜
攀與共六尺食肉飛萬里誰言逺近殊等是朝廷美遙
知别送處醉墨争淋紙我以病杜門商頌空振履後㑹
知何日一歡如覆水善保千金軀前言戯之耳
綦叔厚云進士登第赴燕瓊林結婚之家為辦支費謂
之鋪地錢至庶姓而攀華胄則謂之買門錢今通名為
擊捉錢凡有官者皆然不論其非榜下也
白樂天詩云嵗盞後推藍尾酒辛盤先勸膠牙餳又云
三杯藍尾酒一楪膠牙餳而東坡亦云藍尾忽驚新火
後(樂天寒食詩云/三杯藍尾酒)遨頭要及浣花前(成都太守自正月/二日出游至四月)
(十九日浣/花乃止)皆用藍字余嘗見唐小説載有翁姥共食一
餅忽有客至云使秀才婪尾於是二人所啖甚㣲末乃
授客其得獨多故用貪婪之字如嵗盞屠酥酒自小飲
至大老人最後所餘為多則亦有貪婪之意以餳膠牙
俗亦於嵗旦嚼琥珀餳以騐齒之堅脱故或用較字然
二者又施之寒食豈唐世與今異乎
東坡作雪詩云凍合玉樓寒起粟光搖銀海眩生花人
多不曉玉樓銀海事惟王文正公云此見於道家謂肩與
目也又有詩云三杯軟飽後一枕黒甜餘此諺語也若
無杯枕則後世不知其為酒與睡矣
元祐末已有紹述之論時來之邵為御史議事率多首
䑕世目之為兩來子紹興中吕元直為相驟引席益為
叅政故席感恩悉力為助已而徐師川在西樞得君與
吕不叶席乃陰與徐結於時又號為二形人謂陽與吕
合而陰與徐交也吕既出而欲為刺虎之術竟不能就
而反被逐士夫莫不快之
有人自云能使碌軸相摶因先歛錢以二瓢為試置之
相去一二尺而跳躍相就上下宛轉不止人皆競出錢
欲㸔石軸相擊遂有吿其造妖術惑衆収赴獄中錮以
鉄鎖灌之猪血其人訴云二瓢尚在懐中乃搗磁石錯
鉄末以膠塗瓢中各半邉鉄為石氣所吸遂致如此其
云使石者特紿衆以率錢耳破之信然久乃釋之
紹興中在錢塘八座止兩人洪擬黄叔敖也每傳呼尚
書則市人相戯問是何顔色者
世有自諱其名者如田登在至和間為南宫留守上元
有司舉故事呈禀乃判状云依例放火三日坐此為言
者所攻而罷又有典樂徐申知常州押綱使臣被盗具
状申乞収捕不為施行此人不知至於再三竟寝不報
始悟以犯名之故遂往見之云某累申𬒳賊而不依申
行遣當申提刑申轉運申㢘訪申帥司申省部申御史
臺申朝廷身死即休也坐客笑不能忍許先之監左藏
庫方請衣人衆有武臣親往懇之曰某無使令故躬來
請乞早支給許允之久之未到再往叩之云適蒙許先
支今尚未得許諭曰公可少待遂至暮不及而去汪伯
彦作西樞有副承㫖當喚状而陳牒姓張校尉名與汪
同遂止呼張校尉其人不知為誰久不敢出再三喻令
勿避竟不敢言既又廹之忽大呼曰汪伯彦左右笑恐
汪罵之曰畜生遂累月不敢復出
崇寧中方嚴黨禁凡係籍人子孫不聽仕宦及身至京
畿時司馬樸文季温公之姪孫外祖乃范忠宣又娶張
芸叟之女元祐年中受外家恩澤世謂對佛殺了無罪
也又晁十二之道自為優人過階語云但僕元祐間詩
賦登科靖國中宏詞入等尚之喚作哥哥𥙷之呼為弟
弟甚人上書耶甚人晁詠之聞者莫不絶倒
金人南牧上皇遜位乃與蔡攸一二近侍㣲服乘花綱
小舟東下人皆莫知至泗上徒歩至市中買魚酬價未
諧估人呼為保義上皇顧攸笑曰這漢毒也歸猶賦詩
用就船魚美故事初不以為戚
秦魯國大長公主昭陵之女下嫁錢景臻太傅於今上
為曽祖姑二子忱愐皆為節度使靖康中換為上將軍
遂無俸給㓜子遥郡防禦使至紹興間新制非經参部
人不勘支俸錢三子遂俱無禄獨大主所請錢斛已不
能足用又避地偏走二廣所至多不給時年餘七十上
表乞赴行闕不允再具奏妾雖廹於饑窘不敢妄有干
求但以年老多病瘴癘之餘得一望清光雖死不恨始
聽來朝上皇改公郡縣主為帝宗族姬時以語音為不
祥至是饑窘之言果見於文表是可怪也
宋景文與兄元憲少時嘗謁楊大年坐中賦落花詩元
憲云金谷路塵埋國艶武陵溪水泛天香景文云將飄
更作迴風舞已落猶成半靣粧文公以兄為勝謂景文
小巧它日富貴亦不迨其兄且不當更用落字也
諺有巧息婦做不得沒􁞟䬪飥與逺井不救近渴之語
陳無已用以為詩云巧手莫為無􁞟餅誰能留渴需逺
井遂不知為俗語世謂少陵雞狗亦得將用嫁得雞逐
雞飛嫁得狗逐狗走或㡬是也
紹興年間天下州郡遂成三分一為偽齊金人所據一
付張浚承制除拜朝廷所有唯二浙江湖閩廣而已員
多闕少如諸州通判佳處見任與待闕者率常四五人
時洪擬尚書與梁弁為故人弁待平江府倅已二年而
擬之子光祖又在弁後遂為營求為樞宻院計議官又
當待闕三嵗弁作啓謝洪曰雖云出谷以遷喬殆𩔖進
寸而退尺或謂計議之比乘實進非退不若以逺井近
渴為對也後臺章論之還梁故任而罷光祖
上皇始愛靈壁石既而嫌其止一靣遂逺取太湖然湖
石麄而太大後又㙭於衢州之常山縣南私村其石皆
峯嵓青潤可置几案號為巧石乃以大者叠為山嶺上
設殿亭所用既廣取之不絶舳艫相銜淵聖即位罷花
石綱㳂流皆委棄道傍金人圍都城城中之檵石多碎
以為礟
王襄自同知宻院落職知亳州限三日到任倉皇東下
夜至鄼陽鎮已屬亳境使人語鎮官假一介就州呼迓
人時宣義郎王偉為監官初未聞報且訝行李蕭條疑
以為偽叱去不與王懼於逾期遂以勅呈之時謂郡守
呈勑於監鎮世未嘗有也或云堂劄誤書赴字為到然
王乃蔡京所惡時為宰相乃故非誤也
許昌至京師道中有重阜如馲駝之峯故名馲駝堰皆
積沙難行俗因呼為馲駝嫣又有大澤彌望草莽名好
草陂而夏秋積水沮洳泥淖遂易為鏖糟陂如小姑山
彭郎磯之𩔖為世俗所亂者盖不可勝數也
蔡襄為三司使以嘉祐七年明堂支費數為准每遇大
禮依附封樁仍乞遣朝臣諸路剗發錢帛至今行之其
支賜度錢九十六萬二千餘貫銀三十五萬四千六百
三十餘兩絹一百二十萬八百餘疋綢四十萬一百餘
疋金六千七百七十两第二等生衣物計錢四十五萬
貫錦綾羅鹿胎透背等計錢九萬九千八百餘貫絲三
十八萬八千两綿一百四十二萬八千餘两
紹興中統兵有神武五軍及劉光世韓世忠張俊三大
帥都計無二十萬衆而劉軍不及三之一月費米三萬
石錢二十八萬貫比之行在諸軍之費米减萬餘石而
錢二三萬緡盖人雖少而官資率高且莫能究其實也
時天下州郡沒於金人據於僣偽四川自供給軍淮甸
江湖荒殘盗賊朝廷所仰惟二浙閩廣江南才平時五
分之一兵費反踰前日此民之所以重困而官吏多不
請俸或倚閣人有飢寒之嘆也
岐國公王珪在元豐中為丞相父凖曽祖贄曽祖景圖
皆登進士第其子仲修元豐中登第公有詩云三朝遇
主惟文翰十榜𫝊家有姓名注云自太平興國以來四
世凡十榜登科後姪仲原子耆仲孜子昴相繼登科昴
又魁天下本朝六世登第者與晁文元二家而晁一世
賜出身也崇寧四年耆初及第祁公長子仲修作詩慶
之曰錫宴便傾光禄酒賜袍還照上林花衣冠盛事堪
書日六世詞科只一家又漢國公凖子四房孫壻九人
余中馬玿李格非閭丘籲鄭居中許光疑張燾高旦鄧
洵仁皆登科鄧鄭許相代為翰林學士曽孫壻秦檜孟
忠厚同年拜相開府亦可謂華宗盛族矣
東坡石炭詩引云彭城舊無石炭元豐元年十二月始
遣人訪獲州之西南白土鎮之北以治鉄作兵犀利勝
常云按東漢地理志豫章郡建城注云豫章記曰縣有
葛鄉有石炭二頃可然以㸑則前世已見於東南矣昔
汴都數百萬家盡仰石炭無一家燃薪者今駐蹕吳越
山林之廣不足以供樵蘇雖佳花美竹墳墓之松楸嵗
月之間盡成赤地根枿之㣲斫橛皆偏芽蘖無復可生
思石炭之利而不可得東坡已呼為遺寳况使見於今
日乎或云信州玉山亦有之人畏穿鑿之擾故不敢言
也
叅知政事孟庾夫人徐氏有竒疾每發於聞見即舉身
戰慄至於㡬絶其見母與弟皆然母至死不相見又惡
聞徐姓及打銀打鉄聲買物不得見有餘錢亦不欲留
一文嘗有一婢使之十餘年甚得力極喜之一日偶問
其家所為業婢云打銀疾亦遂作更不可見竟逐去之
至於其他皆無所差失毉祝無能施其術盖前世所未
嘗聞也
甄徹字見獨本中山人後居宛丘大觀中登進士第時
林攄為同知樞宻院當唱名讀甄為堅音上皇以為真
音攄辨不遜呼徹問之則從帝所呼攄遂以不識字坐
黜後見甄氏舊譜乃徹之祖屯田外郎履所記云舜子
商均封虞周封於陳為楚惠王所滅至烈王時有陳通
奔周王以為忠將美其族以舜居陶甄之職命為甄氏
皆通之後而居中山者於邯為近按許慎説文甄陶也
從瓦垔音居延反吳書孫堅入洛屯軍城南甄官井上
旦有五色氣令人入井探得𫝊國壐堅以甄與已名相
協以為受命之符則三國以前未有音為之人切者矣
孫權即位尊堅為武烈皇帝江左諸儒為吳諱故以陶
甄之甄因其音之相近者轉而音真説文顛蹎滇闐以
真為聲烟咽以甄為聲馴紃以川為聲詵侁駪以先為
聲此皆先真韻中牙以為聲也况吳人亦以甄音旃則
與真愈近矣其後秦為世祖符堅隋為高祖楊堅皆同
吳音暫避其諱然秦有冀土止一十五年隋帝天下纔
三十七載避諱不久尋即還復既殊漢慶為賀又異唐
丙為景字且不易惡能遽改故世處鎮定者猶守舊姓
柰何世俗罕識本音縱不以真見呼又乃反為堅字慮
後從俗致汨本真是用原正厥音叅考世系叙為家譜
云余按千姓編通作二音而張孟押韻真與甄皆之人
切云舜陶甄河濵因以為氏又稽延切而稽延之音訓
察與免而不言陶與氏也堅自音經天切與甄之音異
矣嘉祐中王陶作徹之曽祖説馬濟墓銘云甄以舜陶
氏出於陳避吳符隋時有為甄南北溷訛姓音莫分本
之於古乃識其真
紹興元年車駕在越月支官吏錢二十六萬九千一百
三十貫米七千八百六十五石料一百六十六石草一
千四百五十六束軍兵錢二十五萬八百二十三貫米
四萬一千五百三十八石大麥四千一百七十六石榖
六百七十一石草二萬七千二百三十九束此其大槩
而軍兵去來不常故不得而定也
蔣仲本論鑄錢事云熈寧元豐間置十九監嵗鑄六百
餘萬貫元祐初權罷十監至四年又於江地饒三監權
住添鑄内藏庫錢三十五萬貫見今十監嵗鑄二百八
十一萬貫而嵗不及額自開寳以來鑄宋通咸平太平
錢最為精好今宋通錢每重四斤九两國朝鑄錢料例
凡四次増减自咸平五年後來用銅鈆錫五斤八两除
火耗収净五斤景祐三年依開通錢料例每料用五斤
三两収净四斤十三两慶歴四年依太平錢料例又减
五两半収净四斤八两慶歴七年以建州錢輕怯麄弱
遂却依景祐三年料例至五年以錫不足减錫添鈆嘉
祐三年以有鈆氣方始依舊嘉祐四年池州乞减鈆錫
各三两添銅六两治平元年江東轉運司乞依舊减銅
添鈆錫提㸃相度乞且依池州擘畫省部以議論不一
遂依舊法用五斤八两収净五斤到今其説以謂錢輕
有利則盗鑄難禁殊不知盗鑄不縁料例而開通錢自
唐武徳至今四百餘年豈可謂輕怯而易壊乎縁物料
寛剰適足以資盗竊今依景祐三年料例據十監嵗額
二百八十一萬貫合减料八十七萬八千餘斤可鑄錢
一十六萬九千餘貫
後漢王延夀作王孫賦云有王孫之狡獸形陋觀而醜
儀顔状𩔖乎老公軀體似乎小兒儲粮食於耳頰稍委
輪於胃脾同甘苦於人𩔖好餔糟而啜醨栁子厚作憎
王孫其名盖出於此余謂自王公而次侯故以王孫寄
之耳
浙東人以畜産相呼乃咲而受之若及父祖之名則為
莫大怨辱有敺擊因是而致死者又其語音訛謬諱避
尤可笑處州遂昌縣有大姓潘二者人呼為两翁問之
則其父名義也
單州有單父縣有王莽村衢州江山縣有禄山院禄山
猶有意義而王莽則莫得而推勝母朝歌尚所可惡况
於此乎
西北春時率多大風而少雨有亦霏㣲故少陵謂潤物
細無聲而東坡詩云春雨如暗塵東風吹倒人韓持國
亦有輕雲薄霧散作催花雨之句至秋則霖霪苦雨嵗
以為常二浙四時皆無巨風春多大雷雨霖霪不已至
夏為梅雨相繼為洗梅以五月二十日為分龍自此雨
不周遍猶北人呼隔轍也迨秋稻欲秀熟田畦須水乃
反亢旱余自南渡十數年間未嘗見至秋不祈雨此南
北之異也
有人自金逃歸云過燕山道間僧寺有上皇書絶句云
九葉鴻基一旦休猖狂不聽直臣謀甘心萬里為降虜
故國悲凉玉殿秋天下聞而傷之使尚在位豈止祭曲
江而已乎申屠剛謂未至豫言固常為虛及其已至又
無所及者是矣杜牧謂後人哀之可不鑒哉
冉閔誅諸黨與死者二十餘萬時高鼻多鬚至有濫死
者半𡊮紹捕宦者無少長皆殺之或有無鬚而誤死者
至自發露然後得免者二千餘人本朝王徳用言者謂
其貌𩔖藝祖宅枕乾岡乃云本父母所生朝廷之賜而
高鼻無鬚豈非遺體天與而然邪特有幸不幸耳未可
以脱禍也
三代之年無九年之蓄為不足而後世常乏終嵗之儲
非特敦本力田者少而食者多亦酒醴以糜之耳盖健
啖者一飯不過於二升飲酒則有至於無算前代以水
旱資儲未豐皆禁酤酒至於飴糖亦然今略舉以見漢
景帝三年夏旱禁酤酒至後元年夏始得酤凡五年武
帝天漢三年榷酒酤昭帝始元六年罷榷升四錢後漢
和帝永光十六年兖豫徐冀四州比年多雨禁酤酒(不/見)
(開禁/之日)順帝漢安二年禁酤酒蜀先主時天旱禁酒晉孝
武太元八年開酒禁(不見始/禁之年)安帝隆安五年嵗饑禁酒
石勒以百姓始復業資儲未豐於是重制禁醸郊祀宗
廟皆以醴酒行之數年無復醸者宋元帝元嘉十二年
六月禁酒二十一年正月復禁酒䘏饑也二十二年八
月開酒禁有年也唐高宗咸亨元年以榖貴禁酒肅宗
至徳三年三月辛夘以嵗饑禁酤酒俟麥熟依常式徳
宗大厯十四年罷榷酤建中三年復榷宋明帝時嵗旱
人饑顔竣上言禁餳一月息米近萬斛紹興初榖貴酒
價不足以償米麹之直余嘗獻議欲以榖代俸錢而禁
酤酒時以為訝
宗室子櫟字夢授宣和中以進韓文杜詩二譜為本朝
除從官之始然必欲次叙作文嵗月先後頗多穿鑿又
喜吟詩每對客使其甥諷誦源源不已嘗作杜鵑詩誇
於人謂雖李杜思索所不至其首句云杜鵑不是蜀天子
前身定是陶淵明聞者笑不能忍至夜棋三百子曉髪
一千梳髪為干戈白心於社禝丹亦其工者
臨安府城中有寳積山車駕駐驆時御史中丞辛炳殿
中侍御史常同監察御史魏砫明槖周綱皆居其上人
遂呼為五臺山
車駕駐驛臨安以府廨為行宫紹興四年大饗明堂更
修射殿以為饗所其基即錢氏時握髪殿吴人語訛乃
云惡發殿謂錢王怒即升此殿也時殿柱大者毎條二
百四十千足總木價六萬五千餘貫則壮麗可見言者
屢及而不能止
　
　
　
　
　
　
　
　
　
　
　
　
　
　
　雞肋編卷中
欽定四庫全書
　雞肋編卷下　　　　　　　宋　莊綽　撰
蜀人司馬先元祐中為榮州曺官自云以温公之故每
監司到彼獨後去而不得湯飲盖衆客旅進退必特留
問其家世知非丞相昆弟則不復延坐遂趍而出也
鷙禽來自海東唯青鵁最嘉故號海東青兖守王仲儀龍
圖以五枚贈威敏孫公皆皂頰鵶不堪摶撃公作詩戯
之曰海東霜隼品仍多萬里秋天數刻過狡兎積年安
茂草弋人終日望滄波青鵁獨擊歸林麓皂頰群飛入
網羅為謝文登賢太守求方逐惡意如何後遼國求於
女真以致大亂由此鳥也
紹興四年温州瑞安縣井鳴如鐘聲繼而州中亦然前
史灾異所未有或云去嵗閩中如此遂有大水漂沒之
害或云止如蚯蚓鳴叩欄即止非井鳴也
唐以鄚與鄭豳與幽相𩔖文移差悮故鄭去邑豳為邠
本朝景祐三年知祥符縣郭輔之奏西川維州與京東
濰州相去僅六千里而逓角逃軍轉逓差悮乞改州名
上取地啚觀之以維州以威服西山八國遂改為威州
焉
歐陽脩為河北都轉運使上宰相書云自河北州府軍
縣一百八十有七主客之民七十萬五千七百户官吏
在職者一千二百餘員廂禁軍馬義勇民兵共四十七
萬七千人騎嵗支粮錢帛二千四百四十五萬而非常
之用不與焉尹洙叙息戍篇曰國家割棄朔方西師不
出三十年亭徼千里環重兵以戍之種落屢擾即時輯
定然屯戍之費亦已甚矣西戎為冦逺自周世勞弊中
國東漢尤甚費用常以億計孝安世數叛十四年用二
百四十億永和末復經七年用八十餘億及叚紀明出
征用纔五十四億而翦滅殆盡今西北四帥(涇原邠/寧秦延)戍
卒十餘萬一卒嵗給無慮二萬(率騎卒與冗兵較其中/者總廪給之數㤙賞不)
(在/焉)以十萬衆較之嵗用二十億自靈武罷兵計費六百
餘億方前世數倍矣
皇祐中右司諌錢彦逺乞置勸農司云唐開元年有户
口八百九十餘萬定墾田二千四百三十餘萬頃國家
有户九百五十餘萬定墾田一千二百一十五萬頃餘
其間逃廢之田不下三十餘萬頃不及開元三分之一
是田疇不闢而游手多矣
宣和中余深為太宰王黼為少宰是時上皇多㣲行而
司諌曺輔言之一日上皇獨留黼問輔何自而知對曰
輔南劒人而余深門客乃輔兄弟恐深與客言而逹於
輔也上皇然之即下開封府捕深客錮身押歸本貫内
外驚駭莫知其由而深患失何敢與客語又曺只同姓
同郡實非親也未㡬王獨賜玉帶余遂求罷即得請黼
遽讓其位焉
王琪字君玉其先本蜀人從弟珪瓘玘珫皆以文章名
世世之言衣冠子弟能力學取富貴不藉父兄資蔭者
唯韓億諸子及王氏而已時翰林學士彭乘不訓子弟
文學恭軍范宗韓上啓責之曰王氏之琪珪瓘玘器盡
璠璵韓家之綜絳縝維才皆經緯非蔭而得由學而然
云
王琪為三司判官景祐中上言乞立義倉曰謹按隋開
皇五年工部尚書長孫平建言諸州共立義倉於當社
唐正觀初尚書左丞戴胃議立條制王公以下墾田畆
税二升至天寳八年天下義倉共六千三百八十七萬
七千六百餘石臣上此議今十七年矣若於夏秋正税
外每二升别納一升計一中郡嵗可得五千石豈减天
寳之多乎於是詔天下皆立義倉惟廣南以納身丁米
故獨不輸
賢良方正言極直諌科始於前漢武帝而文帝已嘗舉
賢良文學之士武帝五十四年中一舉賢良一舉茂材
孝元十六年間一舉賢良一舉茂材成帝三十六年間
四舉方正直言後漢光武三十二年兩舉賢良章帝十
三年兩舉直言和帝十七年一舉賢良安帝順帝各十
七年皆兩舉賢良
杭州邅方臘之亂譙門州宇皆被焚翁彦國壊佛寺以
新之乃求梁師成書寧海軍大都督府二榜軍字中心
一筆上出督下從日時謂督無目軍出頭繼有叛卒陳
通之變乃取二牌焚之
紹興之後巨盗多命官招安率以宣賛舎人寵之時以
此官為恥然清流者寄禄官下皆有兼字至賊輩則無
又加遙郡者盡以忠州處之其徒亦稍有解者甚非曠
蕩欲安反側之意也
車駕渡江韓劉諸軍皆征戍在外獨張俊一軍常從行
在擇卒之少壮長大者自臀而下文刺至足謂之花腿
京師舊日浮浪軰以此為誇今既效之又不使之逃於
他軍用為騐也然既苦楚又有費用人皆怨之加之營
第宅房廊作酒肆名太平樓般運花石皆役軍兵衆卒
謠曰張家寨裏沒來由使它花腿擡石頭二聖猶自救
不得行在盖起太平樓紹興四年夏韓世忠自鎮江來
朝所領兵皆具装以銅為靣具軍中戯曰韓太尉銅顩
張大尉鉄顩世謂無㢘恥不畏人者為鉄顩也
世人名子多連上下一字或從偏傍唯李復圭修撰兄
弟三房名子或曰執柔襲譽𫝊正人莫曉其意義乃以
仄平仄仄平仄為異也永嘉林季仲懿成云渠諸父五
人伯父首得子即以八元名之後果諸房得子八人兩
房遂絶人謂數已䜟於其始然蔡子正樞宻之子以五
行為名至第六子名之曰榖以應六府晩年又得一子
遂命之為修亦豈在是也河陽張望九子皆連立字令
以立門金石心為序靖生閣閣之女嫁鄭居中長子修
年而臺卿諸子因更從年慕勢而違祖訓金石之心遂
從革矣
古所謂媵妾者今世俗西北名曰祗候人或云左右人
以其親近為言已極鄙陋而浙人呼為貼身或曰横牀
江南又云横門尤為可笑
翟汝文公巽知越州坐拒㫖不敷買絹事削官謝表云
忍效秦人坐視越人之瘠既安劉氏定知晁氏之危後
拜恭政温人宋之方作啓賀之曰昔鎮藩維已念越人
之瘠今居廊廟永圖劉氏之安盖用其語也
紹興四年六月二十三日申未間太白在日後晝見臨
安之人萬衆仰觀迨暮光芒數寸照物有影明日太史
乃奏云太白自十七日晝見天文官失於觀瞻然行未
道非過午也但罰宿三十直而已時謂有昏迷之罪而
免無赦之誅人以為恨然行未道不為經天又不知何
所據而言也
建炎之後除殿前馬歩三帥外諸將兵統於御營使司
後又分為神武五軍劉光世韓世忠張俊王􁞯楊沂中
為五帥劉太𫝊一軍在池陽月費錢二十六萬七千六
百九十貫三百文(一十萬四千貫係朝/廷應副餘仰漕司也)米二萬五千九
百三十八石三斗粮米七千九百六十六石八斗草六
萬四百八十束料六千四十八石而激賞囘易之費不
在焉韓軍不知其實但朝廷應副錢月二十一萬餘貫
則五軍可略見矣至紹興中吳玠一軍在蜀嵗用至四
千萬紹興八年余在卾州見岳侯軍日用錢五十六萬
緡米七萬餘石比劉軍又加倍矣而馬芻秣不預焉
前世謂阿睹猶今諺云兀底寧馨猶恁地也皆不指一
物一事之詞故阿睹有錢目之異寧馨有美惡之殊而
張謂詩云家無阿睹物門有寧馨兒與欵頭無異矣
世以浙人孱懦每指錢氏為戯云俶時有宰相姓沈者倚
為謀臣號沈念二相公方中朝加兵江湖俶大恐盡集
群臣問計云若移兵此來誰可為禦三問無敢應者久
之沈相出班奏事皆傾耳以為必有竒謀乃云臣是第
一箇不敢去底朝廷渡江時人呼諸將皆以第行加於
官稱劉三張七韓五王三十皆神武五軍大將王三十
者名􁞯官承宣帶四廂都使人以太尉呼之然所至輒
負敗未嘗成功時謂沈念二相公二百年後始得王三
十太尉遂為名對也
從官門状參云起居辭云攀違某官謹状無候裁台㫖
之文雖見執政亦然亦無賀状雖無條式相循以為故
事李正民方叔侍郎謂非以為尊大侍從之臣於同列
難施候㫖之辭也
二浙造酒非用灰則不澄而易敗故買灰官自破錢如
衢州嵗用數千緡凡僧寺灶灰民皆斷擈収買既又以
柴薪再燒以騐美惡以擲地散逺而浮颺者為佳以其
輕滑煉之熟也官得之尚再以柴煆方可用毉方用冬
灰亦以其日日加火久乃堪耳如平江又用樸木以煆
石灰而并用之又差異於浙東也
章子厚為相靳侮朝士常差一役官使高麗其人陳情
力辭再三不允遂往都堂􁃶之章云以公所陳不誠故
未相允其人云某之所陳莫非情實章笑云公何不道
自揣臣心誠難過海
錢諗以郎官作張俊隨軍轉運自請乞超借服色既得
之遂誇於衆云方患簡佩未有而富樞以笏相贈范相
亦惠以金魚趙叔問在坐戯之曰可以一聨為慶所謂
手持樞府之圭臀打相公之袋坐客莫不絶倒
張子厚知太常禮院定龍女衣冠以其封善濟夫人故
依夫人品程正叔以為不然曰龍既不當被人衣冠矧
大河之塞本上天降祐宗社之靈朝廷之徳吏士之勞
龍何功之有又聞龍女有五十三廟皆三娘子一龍邪
五十三龍耶一龍則不應有五十三廟五十三龍則不
應盡為三娘子也子厚嘿然
韓世忠輕薄儒士常目之為子曰主上聞之因登對問
曰聞卿呼文士為子曰是否世忠應曰臣今已改上喜
以為其能崇儒乃曰今呼為萌兒矣上為之一笑後鎮
江帥沈晦因敵退錫宴自為致詞其末云飲罷三軍應
擊楫渡江金鼓響如雷韓聞之即悟其㫖云給事世忠
非不敢過淮已而自起以大觥勸之繼而使諸將竟獻
沈不勝盃酌屢致嘔吐後至參佐僚屬斟既不滿又容
其傾瀉韓怒曰萌兒輩終是相䕶又戯沈云問道教給
事休引惹邉事盖指其詞為引惹也
吉州江水之東有二山其一皆松杉筠篠草木經冬不
凋號曰青原即七祖思可妙應真寂大師道場今寺名
靖居有顔魯公書碑又有卓錫虎跑雷踴天竺四泉其
一不生草木號曰黄原正在州東故古語䜟云最好黄
原天卯山此方盗賊起應難自建炎丁酉嵗忽洪水發
於兩山土人謂之山笑青原飄屋六十餘楹而山不摧
圯黄原山遂破裂自是諸縣相繼為賊殘毁經六年猶
未息丙辰嵗青黄二原又發洪水衝决尤甚是冬敵人破
永豐吉水𫝊州城入大和方安至丁巳春始定
䖍州本漢贑縣屬豫章郡髙祖六年置使灌嬰屯兵以
扼尉它隋開皇九年始曰䖍州以䖍化水為名本十二
縣逺者去州七百餘里本朝淳化中分二縣以置南安
軍州城梁徙於章貢二水間貢水在東章水在西夾城
北流一里許合流為贑江江中巨石森聳如筍水湍激
歴十八灘凡三百里始入吉州萬安縣界為安流州之
四傍皆連山與庾嶺循梅相接故其人凶悍喜為盗賊
犯上冐禁不畏誅殺建炎初太母携六宫避兵至彼而
陳大五長者首為狂悖自後十餘年十縣處處盗起招
來捕戮終莫能禁余嘗至彼去州五十里宿於南田吏
卒吿以持錢市物不售問市人何故則云宣政政和是
上皇無道錢此中不使竟不肯用其無禮不循法度盖
天性亦山水風氣致然也
紹興四年十二月二十九日三十日洪州連大雷電雨
雲沍寒雖立春數日然於候差早老杜詩載十月荆南
雷怒號亦以為異趙正之都運云渠在蜀中十月聞雷
土人相慶以為豐年之兆盖四方逺俗未可以一理論
也
王摩詰畫其所居輞川有輞水華子崗孟城坳輞口莊
文杏舘斤竹嶺木蘭柴茱茰沜宫槐陌鹿柴北垞欹湖
臨湖亭欒家瀬金屑泉南垞白石灘竹里舘辛夷塢漆
園椒園凡二十一所與裴迪賦詩以紀諸景唐人記云
後表所居為鹿莊寺而長安志乃云清源寺未知志何
所據舊史載本宋之問别墅而新史略之杜子美詩宋
公舊池館零落首陽阿則又非西都藍田之墅也杜有
和裴迪三詩裴事業未見其它想非碌碌俗士耳
安鼎為御史論本朝嵗斷大辟人數天聖中一嵗二千
三百餘人當時患其數多大議改制元豐嵗率二千三
百餘人元祐元年二年四年各四千餘人三年三千人
已上按國朝㑹要淳化初置詳覆官専閲天下奏到已
㫁案牘熈寧中始罷聞奏之法止申刑部元豐中又罷
申省獨委提刑司詳覆刑部但抽摘審核元祐初始復
刑部詳覆司然不專任官屬又有摘取二分之限乞依
祖宗法專委刑部郎官三兩員通明法律者不限分數
盡覆天下之案庶令内外官司知所畏懼而盡心於刑
獄焉
元祐六年五月吏部待闕官尚書左選一百六十二員
侍郎右選八百餘員並使一年以上至二年兩季闕尚
書右選二百八十三員侍郎左選五百三十七員並候
一年一季已上至二年三季闕四選宗室己未有差遣
共一千四百八十餘員
黄魯直在衆㑹作一酒令云虱去􁝆為䖝添几却是風
風暖鳥聲碎日高花影重坐客莫能荅他日人以吿東
坡坡應聲曰江去水為工添系即是紅紅旗開向日白
馬驟迎風雖剏意為妙而敏捷過之蘇公嘗㑹孫賁公
素孫畏内殊甚有官妓善商謎蘇即云蒯通勸韓信反
韓信不肯反其人思久之曰未知中否然不敢道孫迫
之使言乃曰此怕負漢也蘇大喜厚賞之
朱希亮頴川人為鄧州教官有喬世賢者恃才輕忽偶
與朱相值遽問之云君名希亮謂希何亮朱報云何世
無賢今未問君名姓將何出喬愕然不能荅盖古惟有
橋姓而省木莫知其由至唐始有彛及知之或云匃奴
貴姓也
余家故書有吕縉叔(夏卿/)文集載淮陰節婦𫝊云婦年
少美色事姑甚謹夫為商與里人共財出販深相親好
至通家往來其里人悦婦之美因同江行㑹傍無人即
排其夫水中夫指水泡曰他日此當為證既溺里人大
呼求救得其尸已死即號慟為之制服如兄弟厚為棺
斂送終之禮甚偹録其行槖一毫不私至所販貨得利
亦均分著籍既歸盡舉以付其母為擇地卜𦵏日至其
家奉其母如已親若是者累年婦以姑老亦不忍去皆
感里人之恩人亦喜其義也姑以婦尚少里人未娶視
之猶子故以婦嫁之夫婦尤歡睦後有兒女數人一日
大雨里人者獨坐􁐺下視庭中積水竊笑婦問其故不
肯吿愈疑之叩之不已里人以婦相歡又有數子待已
必厚故以誠語之曰吾以愛汝之故害汝前夫其死時
指水泡為證今見泡水竟何能為此其所以笑也婦亦
笑而已後伺里人之出即訴於官鞠實其罪而行法焉
婦慟哭曰以吾之色而殺二夫亦何以生為遂赴淮而
死此書吕氏既無而余家者亦散於兵火姓氏皆不能
記姑叙其大略而已
筆談載吕縉叔臨終身縮才數尺洛人范季平子婦病
瘐累年浸亦短縮紹興六年春卒於臨川才如六七嵗
兒亦可怪也
江南人謂社日有霜必雨丙辰春社繁霜覆瓦次日果
大雨
洪州之北四十里地名辟邪以江邉有此石獸故以為
名余過彼得破甓上有𨽻書開皇九年四字竟不知墓
為何人又洪撫之間地名清逺有净居院余又得一塼
四傍皆印開皇十六年字寺後山上有夀章亭亭前樟
木圍三尋多題詩云三經霹靂中有巨虵也東坡𦵏汝
州其墓甓皆印東坡二字洛人王夀卿所篆余在襄陽
得𨽻書宋昇明三年韋長史墓塼考之睿之父也餘六
百年矣堅實可作硯避地亦棄於陽翟善財寺中
韓岊知剛福州長樂人嘗監建溪茶埸云茶樹高丈餘
者極難得其大樹二月初因雷迸出白芽肥大長半寸
許採之浸水中竢及半斤方剥去外包取其心如針細
僅可蒸研以成一胯故謂之水芽然須十胯中入去嵗
舊水芽兩胯方能有味初進止二十胯謂之貢新一嵗
如此者不過可得一百二十胯而已其剥下者襍用於
龍團之中採茶工匠㡬千人日支錢七十足舊米價賤
水芽一胯猶費五千如紹興六年一胯十二千足尚未
能造也嵗費常萬緡官焙有𦂳慢火候慢火養數十日
故官茶色多紫民間無力養火故茶雖好而色亦青黒
宣和中臘月貢或以小株用硫黄之𩔖發於蔭中或以
茶子浸使生芽十胯中八分舊者止㣲取新香之氣而
已入香龍茶每斤不過用腦子一錢而香氣久不歇以
二物相宜故能停蓄也
歴日中治水龍數乃自元日之後逢辰為支即是得寅
夘在六日為豐年之兆李舎人(璆/)西美云李善三命術
於陰陽書多通
吕丞相元直以使相領宫祠卜居天台作堂名退老每
誦少陵窮老真無事江山已定居之句以自况時賦詩
者百數李伯紀職大觀文官銀青帥福唐亦寄題二篇
其末章云片㠶雲海無多地嘆息何由厠末賔時謂二
公窮老末賔何言之謙也
晉史温嶠傳司𨽻命為都官從事庾敳有重名而頗聚
斂嶠舉奏之京都振肅敳傳云温嶠奏之敳更器嶠目
嶠森森如千丈松雖礧砢多節施之大厦有棟梁之用
而和嶠𫝊云遷太𫝊從事中郎庾敳見而嘆曰嶠森森
如千丈松雖磥砢多節目施之大厦有棟梁之用則二
嶠𫝊皆載未知孰為是也
楚州有賣魚人姓孫頗前知人灾福時呼孫賣魚宣和
間上皇聞之召至京師舘於寳籙宫道院一日懐蒸餅
一枚坐一小殿中已而上皇駕至徧詣諸殿燒香末乃
至小殿時日高拜跪既久上覺㣲餒孫見之即出懐中
蒸餅云可以㸃心上皇雖訝其異然未肯接孫云後來
此亦難得食也時莫悟其言明年遂有沙漠之行人始
解其識
建炎三年己酉金人至浙東破四明明年退去時吕源
知吉州葺築州城役夫於城脚發地得銅鐘一枚下覆
甆缶意其中有金璧之物竟往發之乃枯骨而已衆忿
其勞力盡投於江中視銅鐘之上有刻文云唐興元初
仲春中已日吾季愛子役築於廬陵隕於西壘之巔吾
時司天文昭政命令晦明康定之始末欲塋於它山就
瘞於西壘之垠吾卜兹土後當火徳五九之間世衰道
敗浙梁相繼䘮亂之時章貢康昌之日復工是壘吾亦
復出是邽東平梟工决使吾愛子之骨得同河伯聽命
於水府矣京兆逸翁深甫記按唐興元元年甲子嵗朱
泚李懐光僣叛徳宗自奉天移幸梁州之嵗二月十二
日甲子李懐光反中已盖十七日己巳也康定之始則
六月甲辰泚始伏誅七月壬午至自興元之時也迨建
炎四年庚戍三百四十七年矣如火徳浙梁相繼康昌
東平水府之䜟莫不皆符但五九之數未解而復出是
邽未知為誰則逸翁之術亦可謂精矣
崇寧中李誡編營造法式云舊例以圍三徑一方五斜
七為遽疎略頗多今按九章算經圓經七其圍二十有
二方一百其斜一百四十有一八稜經六十每面二十
五其斜六十有五六稜經八十有七每面五十其斜一
百圓經内取方一百中得七十有一方内取徑圓一得
一六稜八稜取圓准此又載名物之異曰牆名五(牆墉/垣繚)
(壁/)柱礎名六(礎礩磶磌墄磉今/謂之石碇音頂)材名三(章材/方桁)栱名六(閈/槉)
(薄曲枅/奕拱)飛昻名五(懴飛昻英昻/斜角下昻)爵頭名四(爵頭耍頭胡/孫頭哱䗥頭)
枓名五(楶􁀙櫨/㧺璧科)平坐名五(閣道燈道飛/陛平坐鼓坐)梁名三(梁杗/廇欐)柱
名三(桓楹/柱)陽馬名五(觚稜陽馬閲/角角梁梁抹)侏儒柱名六(棁侏儒/柱浮柱)
(棳上楹/蜀柱)斜柱名五(斜柱梧迕/枝撑叉手)棟名九(棟桴稳棼甍/極搏摽櫋)摶風
名二(榮摶/風)柎名三(柎複棟/替木)椽名四(桷椽欀撩短椽/名二棟禁楄)檐名
十四(檐宇樀楣屋垂梠櫺/聨櫋橝庌廡槾㮰庮)舉折名三(陠峻陠/峭舉折)烏頭門名
三(烏頭大門表楬閥/閲今呼為櫺星門)平基名三(平機平撩平基俗謂之/起以方椽施素版者謂)
(之平/闍)鬬八藻井名三(藻井圓泉方/井今謂之)鉤蘭名八(櫺檻軒檻/㰍梐牢欄)
(楯柃/階楹)拒馬叉子名四(梐枑梐/柜桁馬)屏風名四(皇邸後板/扆屏風)露籬
名五(㰚柵據藩落/今謂之)塗名四(埸墐/塗泥)階名四(階陛/陔墑)瓦名二(瓦/㽇)
塼名四(甓瓴甋/㲄㼾甎)又云史記居千章之萩(注章/材也)説文栔(闕/)
　(音/至)按構屋之法皆以材為祖祖有八等度屋之大小
因而用之凡屋之高深名物之長短曲直舉折之勢規
矩繩墨之宜皆以所用材之分以為制度材上加栔者
謂之足材其規矩制度皆以章栔為祖今人以舉止失
措者謂之失章失栔盖謂此也宋祁筆録今造屋有曲
折者謂之庯峻齊魏間以人有儀矩可觀者謂之庯峭
盖庯峻也今俗謂之舉折
陶𨼆居注本草云大寒凝海而酒不氷明其性熱獨冠
羣物余官原州時官庫慶錦堂酒取數絶少醇㫖㝡於
一路而怪其成氷及見司馬温公苦寒行云并州從來
號慘裂今日乃信非虚名誰言醇醪能獨立壺腹迸裂
無由傾則塞上之寒𨼆居生於東南蓋未之見耳
蘇子瞻與劉孝叔李公擇陳令舉楊公素㑹於吳興時
張子野在坐作定風波詞以詠六客卒章云盡道賢人
聚吳分試問也應旁有老人星後十五年蘇公再至吳
興則五人者皆已亡矣時張仲謀張秉道蘇伯固曹子
方劉景文為坐客仲謀請作後六客詞云月滿苕溪照
夜堂五星一老鬬光芒十五年間真夢裏何事長庚對
月獨凄凉緑髪蒼顔同一醉還是六人吟笑水雲鄉賔
主談鋒誰得似看取劉曹今對兩蘇張
程俱致道以外氏蔭入官少有文稱車駕在錢塘不試
而除正字其謝表云以權徳輿之器業李衛公之才猷
宋綬之該通韓維之方悟乃始不由科第自致清華若
楊大年之一世英豪歐陽修之諸儒領袖安石之經術
蘇軾之文章故皆不待試言徑司辭命如臣何者濫繼
前修盖自唐以來才十數人亦可謂榮矣然自是率多
不試人反以為濫也
吳幵正仲家蓄唐以來墨諸李所製皆有之云無出廷
珪之右者其堅利可以削木渠書華嚴經一部半用廷
珪才研一寸其下四秩用承晏墨遂至二寸則膠法可
知矣王彦若墨説云趙韓王從太祖至洛行宫故見架
間一箧取視之皆李氏父子所製墨也因盡以賜王後
王之子婦蓐中血運危甚毉求古墨為藥因取一枚投
烈火中研末酒服即愈諸子欲各備産乳之用乃盡取
墨煆而分之自是李氏墨世益少得云余嘗和吳觀墨
詩云賴召陳𤣥典籍𫝊肯教邉腹擅便便竟誇削木真
餘事却笑磨人得永年三友不居毛頴後五車仍在禇
生前祗愁公子從毉説火煆生分不直錢
吴幵正仲著漫堂集載唐顧况老失子作詩云老人哭
愛子淚下皆成血老人年七十不作多時别每誦詩哭
之哀甚未㡬復生子非熊能道前世事云在冥中聞其
父哭并詩不勝其哀􁃶於㝠官復為况子非熊仕至起
居舎人朱明發晉叔紹興辛亥十月末在蒼梧失子其
子未病時書牕壁皆作十月十日字既卒夢於其母且
復為子壬子十月十日於五羊果復得子其事頗與非
熊𩔖可謂異矣晉叔賢厚是宜有子者余亦識晉叔宋
城人丁巳嵗為浙西提舉市􁀙其室王氏亦睢陽人景
融之女同老之孫也
吉州萬安縣至䖍州陸路二百六十里由贑水經十八
灘三百八十里去䖍州六十里始出贑石惶恐灘在縣
南五里東坡貶嶺南有初入贑詩云七千里外二毛人
十八灘頭一葉身山憶喜懽勞逺夢地名惶恐泣孤臣
注云蜀道有錯喜懽鋪入贑有大小惶恐灘天設此對
也其北歸云予發䖍州江水清漲丈餘贑石三百里無
一見者惶恐之南次名漂城延津大蓼小蓼武朔崑崙
梁口横石清洲銅盤落瀨大湖狗脚小湖砮機天注鱉
口凡十八灘自梁口灘屬䖍州界又有錫州大小湖李
大王四洲水漲或落皆可行惟石投水不深為可畏也
蔡確持正始為京兆府司理叅軍㑹韓子華建節出鎮
初到設燕蔡作口號有儒苑昔推唐吏部將壇今拜漢
將軍之句公喜薦之改京秩元豐中致位宰相元祐初
責知安州後圃有浮雲樓樓下臨沄河嘗賦十詩有葉
底出巢黄口閙溪邉逐隊小魚忙之句又一絶云矯矯
名臣郝甑山忠言直節上元間釣臺蕪沒知何處嘆息
斯公撫碧灣時宣仁聖烈皇后聽政知漢陽軍吳處厚
皆注釋以進坐謗訕貶新州而死其始終盛衰皆以詩
句亦可異也然元祐黨人之禍自此而起㡬與牛李之
䇿相𩔖
太史公作伯夷傳但云伯夷叔齊孤竹君之二子也而
論語音注引春秋少陽篇謂伯夷姓墨名允一名元字
公信叔齊名智字公逹夷齊諡也陸徳明取之不知少
陽篇何人所著今世猶有此書否如趙岐謂孟軻字則
未聞而李翰注蒙求引史記云字子輿今觀史記則未
嘗有劉孝標亦云子輿困臧倉之訴五臣注為孟軻字
也
蔡忠愍既以詩得罪遂以言為戒其往新州止携一愛
妾號琵琶姐又蓄一鸚鵡甚慧每呼其妾亦不言止擊
小鍾鸚鵡聞之即𫝊呼琵琶姐未㡬其妾瘴癘而死自
是不復擊鍾一日因聖節開啓遂服冠裳而帶尾誤擊
鍾有聲鸚鵡遂呼琵琶姐公大感愴因賦詩云鸚鵡聲
猶在琵琶事已非堪傷江漢水同去不同歸自是鬱鬱
成病以致不起
沈存中筆談載雷火鎔寳劒而鞘不焚與王氷注素問
謂龍火得水而熾投火而滅皆非世情可料余守南雄
州紹興丙辰八月二十四日視事是日大雷破樹者數
處而福慧寺普賢像亦裂其所乘獅子凡金所飾與像
面皆銷釋而其餘采色如故與沈所書盖相符也
淵聖皇帝以星變責躬詔云常膳百品十减其七放减
宫女凡六千餘人則道君朝盖以萬計矣見吳幵承㫖
摛文集
茈胡本草音柴而劉禹錫集音紫按廣韻茈字有二音
茈胡則音柴茈草茈薑則音紫按少陵詩云省郎憂病
士書信有柴胡正用柴字則劉集音恐誤也又仙靈脾
栁子厚作毗字宜當從栁本草木部鹽麸子云樹葉如
樁子秋熟有穗粒如小豆上有鹽食之酸醎止渇一名
叛奴鹽而五倍子生此木葉下本一物也乃載於草部
按玉篇􁄩音皮秘平秘二切云木名出蜀中八月中吐
穗如鹽状可食味酸美即鹽麸子也本草云生吳蜀山
谷五倍子疑為吴􁄩子語誤而然耳又猪苓一名猳猪
屎陶𨼆居云舊云是楓樹苓其皮至黒作塊似猪屎故
以名之按通俗文猪屎曰􁀙音靈恐當用􁀙字
東坡居士云嶺南地暖百卉造作無時南雄州在大庾
嶺下纔數十里與江南未相逺也而氣候頓異二月半
梨花已謝緑葉皆成陰矣如若榴四時開花橘已實仍
蕋或發於大本之上却無枝葉此尤可怪然花發不數
日輒謝香氣亦薄盖其津脉漏泄者多故也退之詩云
二年流竄出嶺外所見草木多異同冬寒不嚴地怕洩
陽氣發亂無全功浮花浪蕋鎮長有纔開還落瘴霧中
又其開發先在西北枝而北嚮常盛者縁日行非南至
之極則猶在其北故爾
高適調封丘尉不得志去客河西節度使哥舒翰奏為
右驍衛兵曹叅軍掌書記杜子美有詩送之云脱身簿
尉中始與捶楚辭韓退之作荆南法曹與張藉詩云判
司卑官不堪説未免捶楚塵埃間杜牧之亦有寄小姪
阿宜詩云叅軍與縣尉塵土驚劻勷一語不中治笞箠
身滿瘡則唐世椽曹簿尉皆未免於鞭扑而史不載所
以責官多使為之欲重為困辱也
熈寧初有士子上書迎合時宰遂得堂除蘇長公以俚
語戱之曰有甚意頭求富貴沒些巴鼻便姦邪而其後
禪林釋子趍利䛕佞又有甚焉懶散楊峒續成一絶云
當時選調出常調今日僧家勝俗家
厯日中有載除手足甲又有除手足爪甲爪之異必自
有説而未有能辨之者或謂附肉為甲則甲何可除也
廣南俚俗多撰字畫以􁁉為恩􁁉為稳􁁉為矮如此甚
衆又呼舅為官姑為家竹􁄫為逍遙子女婿作駙馬皆
中州所不敢言而嵗除爆竹軍民環聚大呼萬嵗尤可
駭者
顔延年詠阮始平云屢薦不入官一麾乃出守五臣注
云山濤薦咸為吏部郎三上武帝帝不能用荀朂性自
矜因事左遷咸為始平太守麾指麾也按麾字古亦用
為揮斥之字而杜牧之將赴吴興登樂游原絶句云欲
把一麾江海去樂游原上望昭陵後人由此遂專作旌
麾以對五馬為太守故事而牧之黄州即事云莫笑一
麾東下計滿江秋浪碧叅差乃在吳興之前時無把字
不知訓麾為何義也
南安軍上猶縣北七十里石門保小邏村出堅石堪作
茶磨其佳者號掌中金小邏之東南三十里地名童子
保大塘村其石亦可用盖其次也其小邏村所出亦有
美惡須石在水中色如角者為上其磨茶四周皆勻如
雪片齒雖久更開斷去䖍州百餘里價直五千足亦頗
艱得世多稱來陽為上或謂不若上猶之堅小而快也
韶州有漢𨽻書周府君功勲記銘云諱璟字君光下邳
人熹平二年為桂陽守開昌樂瀧為舟人之利廟食連
州而碑在曲江郊外為風日所剥紹興七年始遷於城
中其後刋太和九年云云字作今體按太和之號乃魏
明晉廢後魏孝文石勒李勢皆常以名年而四非其正
朔所及晉太和之嵗數未常至九疑唐文宗太和重刋
之碑也自熹平二年至太和九年已六百六十三嵗矣
又至紹興丁巳凡九百三十五年若其本刻字畫不能
如是之完也
劉伯龍欲謀什一而為鬼揶揄則貧富固有定分非智
力所能移也頴昌士人馬磐能文有行義受業之徒多
中科第獨未嘗得預鄉薦其貧㡬無壁立有女年長無
資以適人衆為斂錢以嫁未㡬歸寧感寒疾數日而卒
夫家在外邑方暑不可待其至又丐貸以殮既闔棺聞
其呼聲云復生釘不可發破木以出視其殮衣皆使脱
去遂若平人其家既喜且倦皆酣寢是夕盗者盡偷衣
衾之屬莫有覺者至明方申官捕賊則其女復死矣天
之窮人其巧如此
天下之事有不學而能者儒家則謂之天性釋氏則以
為宿習其事甚衆唐以文稱如白樂天七月而識之無
二字權徳輿三嵗知變四聲四嵗能為詩韓退之自云
七嵗讀書十三而能文杜子美亦自謂七齡思即壮開
口詠鳳皇九齡書大字有作成一嚢若李泌之賦方圓
動静劉晏之正朋字豈學之所能至哉以羊祐識廋環
之處推之則宿習為言信矣
章誼宜叟為户部尚書閉門謝客雖交舊亦莫之接有
輕薄子一日留刺閽者多與之錢囑其必逹章視其銜
乃崖州司户叅軍薛栁也遂解門者至臨安府人益以
為笑又有太守寺丞華某上留守吕丞相書於紙尾圖
男女之状又與中丞周子武書於其銜下云男愚兒上
周某皆一時異事也
吴幵正仲云渠為從官與數同列往見蔡京坐於後閤
京諭女童使焚香久之不至坐客皆竊怪之已而報云
香滿蔡使卷簾則見香氣自它室而出靄若雲霧濛濛
滿坐㡬不相睹而無煙火之烈既歸衣冠芳馥數日不
歇計非數十兩不能如是之濃也其奢侈大扺如此
宗室熈寧之前不以服屬皆賜名𥙷環衛官嘗有同時
賜名為叔揔叔是叔渾叔齡之𨼆詆因以致訟後雖不
敢然親昆弟有名不邇不邇者訖不知改後袒免之外
皆父祖命名有伯珙者輒為抱劵人誤冩作􁄖遂仍其
謬既而試進士中第自范致虛唱名誤呼甄姓後皆令
自注姓名音切而求之廣韻玉篇凡字書中皆無玉旁
作恭字音乃止以居悚切注之衆皆不悟遂形誥勅後
世當又増此一字亦可笑也
江州廬山西林乾明寺經藏璧間有唐戊辰嵗樵人王
翰畫須菩提像世以王為與杜子美卜鄰者按文苑𫝊
翰字子羽并州晉陽人少豪健恃才及進士第然喜蒱
酒開元十一年張説輔政召為秘書正字擢通事舎人
駕部員外郎家蓄聲伎目使頤令自視王侯人莫不惡
之十四年説罷宰相翰出為汝州長史徙仙州别駕日
與才士豪俠飲樂遊畋伐鼓窮歡坐貶道州司馬卒則
西林所畫盖自仙州貶營道時過九江也筆墨簡古非
畫工所能自開元十六年戊辰逮紹興九年己未四百
一十二年矣今獨石刻存焉
廣南可耕之地少民多種柑橘以圖利常患小蟲損食
其實惟樹多蟻則蟲不能生故園户之家買蟻於人遂
有收蟻而販者用猪羊脬盛脂其中張口置蟻穴傍竢
蟻入中則持之而去謂之養柑蟻
藝祖皇帝以開寳九年十月二十日癸丒上仙其夕有
雲物之異自是每嵗忌辰必有雨雪風冽之變至紹興
九年凡一百六十五年威靈如在視唐文皇玉衣之舉
鐵馬之汗盖過之逺矣其神異之事已載於國史方潛
𨼆時自鳯翔道過原州嘗息棠木之陰日已轉而蔭不
移至今其木枝條皆有龍角之状其所寢之地草獨不
生此實録之所遺者余作倅臨涇嘗親至其下為築垣
以䕶
惠州博羅二山羅山傍海博山祠並又在海中形圓而
尖今博山香爐取其状類也羅山又名羅浮云在海中
浮而至山下有延祥寺嘗有甘一株太平興國中有中
人取其實以進愛其味美因移植苑中故世貴之竟傳
羅浮甘今山中更不復有而其名不冺
吕惠卿吉甫自負高才久排擯在外大觀中始召至京
師為太一宫使時年八十嵗矣視宰輔貴臣皆晩進出
已下者意氣頗自得一日延見衆客有道士亦在其内
自稱宗人禮數簡易吕視之不平因問其所能曰能詩
吕顧空中有紙鳶即使賦之道人應聲曰因風相激在
雲端擾擾兒童仰面㸔莫為絲多便高放也防風𦂳却
收難吕知其譏已有慚色方顧他客已失所在其風骨
如世之畫吕洞賔人皆疑其是也
紹興九年嵗在己未秋冬之間湖北牛馬皆疫牛死者
十八九而鄂州界麞鹿野猪虎狼皆死至於虵虺亦殭
於路傍此𫝊記所未嘗載者若以惡獸毒螫之物自斃
為可喜而牛馬亦被其灾是未可解也
東坡在惠州作梅詞云玉骨那愁烟瘴氷姿自有仙風
海仙時遣探芳叢倒掛緑毛么鳯素面嘗嫌粉汙洗粧
不退唇紅高情易逐海雲空不與梨花同夢廣南有緑
羽丹觜禽其大如雀状類鸚鵡棲集皆倒懸於枝上土
人呼為倒掛子而梅花葉四周皆紅故有洗籹之句二
事皆北人所未知者
李文定公族孝博之子倢字全夫喜食糟蟹自造一大
壜凡數百枚食之止餘一枚取出置器中忽起行逐之
不可及遂失所在孫威敏公夫人邉氏喜食鱠須目見
割鮮者食之方美一日親視庖人將生魚已斷成臠忽
有睡思遂就枕令覆魚於器俟覺而切乃夢器中放大
光明有觀音菩薩坐其内遽起視魚諸臠皆動因棄於
水中自是終身蔬食余在順昌見同官二人年六十餘
以無子戒不食魚未㡬皆有子遂刻文以勸人亦自不
食建炎三年在平江之常熟家人謂鮭魚出水即死食
之非殺亦斷為臠至暮欲再烹而動此皆與唐文宗食
蛤蜊之事相同若無善縁剛强不可化者亦不復見此
事也
唐李賀父名晉肅而賀不敢應進士舉韓愈作諱辯以
譏避之為非紹興中范漴知鄂州以父名崿辭不聽而
唐馮宿父名子華及出為華州刺史乃以避諱不拜賈
曽景雲二年授中書舎人以父名忠言因辭拜諌議大
夫開元初復拜中書舎人又固辭議者以中書是曺司
名又與曽父音同而字别於禮無嫌乃就職此字同而
音異與字異而音同事盖相類又二名偏諱皆所不當
避者而唐世法乃聽之與今條令盖少異矣宗室令畤
徳麟父名世曼及除提舉萬夀觀雖字有古今之殊比
之子華則若可避而朝廷亦不許法謂府號官稱犯父
祖名者皆合避而馬隲父名安仁紹興八年知衡州以
縣有安仁乞避則遂聽其辭雖不應令而推之人情亦
近厚之一端也
本草載白花虵一名褰鼻虵生南地及蜀郡諸山中九
月十日採捕之圖經云其文作方勝白花喜螫人足黔
人𬒳螫者皆立斷之其骨刺傷人與生螫無異今毉家
所用惟取蘄州蘄陽鎮山中者去鎮五六里有靈峯寺
寺後有洞洞中皆此虵而極難得得之者以充貢洞内
外所産雖枯兩目猶明至黄梅諸縣雖隣境枯則止一
目明其舒州宿松縣又與黄梅為隣間亦有之枯則兩
目皆不明矣市者視此為騐以輕小者為佳四两者可
直十千足土人冬月尋其蟄處而㙭取之夏月食盖盆
子者治疾尤有功採者置食竹筒中作繩網以擊其首
剖腹乃死入藥以酒浸炙去首與鱗骨三两可得肉一
两用也
孫真人備急千金要方大毉精誠篇云自古名賢治病
多用生命以濟危急雖曰賤畜貴人至於愛命人畜一
也損彼益己物情同患夫殺生求生去生更逺吾今此
方所以不用生命為藥者良以此也其䖟蟲水蛭之𩔖
市有先死者則市而用之只如雞卵一物以其混沌未
分必有大段要急之處不得已𨼆忍而用之能不用者
斯為大哲亦所不及也至後有用雞子者則云用先破
者有力於婦人白薇丸方云三月摘食時可食牛肝及
心不可故殺令子短夀鯉魚湯與治水方皆云勿用生
魚論諸毒螫則云凡見一切毒螫之物必不得起惡心
向之亦不得殺若輒殺者後必邅螫治亦難差小兒狗
齧方云勿令狗主打狗於毒螫傷人之物尚不忍生心
而加箠况其他乎其仁慈可謂至矣而新校治婦人姙
娠諸方皆用烏雞之𩔖割頸取血以煎藥乃高保衡孫
竒林億以崔氏纂要等方所増加也不特失真人之用
心又慮後世更疑不用生命以為虚語故余於本草蒙
求注中已辨其事今更載於此以釋來者之惑云
廬山記載錦綉谷三四月間紅紫匝地如被錦綉故以
為名今山間幽房小檻往往種瑞香太平觀東林寺為
盛其花紫而香烈非群芳之比始野生深林草莽中山
人聞其香尋而得之栽培數年則大茂今移貿㡬遍天
下盖出此山云余嘗在京口僧舎有髙五六尺者云已
栽三十年而澧州使園有瑞香亭刻石為記云其高丈
餘大觀中余官於彼亭記雖存而花不復見東都貴人
之家有高尺餘者已為珍木置於陰室溉以佳茗而鄧
州人家園圃中作畦種之至連大枝採斫不甚愛惜花
有子嵗取以種其初盖亦得於山中不獨江南有也
韓信傳淮陰屠中少年有侮信者曰信能死刺我不能
死出袴下後云召辱已少年令出胯下者以為楚中尉
徐廣注云袴一作胯胯股也音同又云漢書作跨同耳
按玉篇袴音苦故切胯股也音與袴同跨苦化切跨越
也又兩股間也胯兩股間也音與跨同胯跨字相𩔖而
音韻不同今學者亦未嘗分别前讀胯為庫音世必笑
之諸書有如此者甚衆聊舉其一焉
㑹稽士人有錢唐休者頗有聲於時趙丞相當國人薦
之者方議除擢㑹有邉報小警視奏目中適見其姓名
趙不悦曰錢唐遂休乎因置不用後趙引折彦質為樞
宻其院中奏牘書名相次人有譛之者謂趙鼎折為不
祥乃與錢事相𩔖古今以䜟語而為禍福者多矣雖有
幸不幸盖亦數使之然也可勝歎哉
余寓居上饒數問信州之得名於邦人莫有知者後觀
圖經載弋陽縣有信義港以地極肥饒人多信厚而得
名疑州之為稱或以是也而䕫州其先亦名信州子美
詩云俱客古信州者盖謂䕫州亦未究其得名之故
新州城中甚隘居人多茅竹之屋有士子於附郭治花
圃剏為一堂前後兩廡頗極爽麗每延過客遊宴屢乞
堂名而未得一日夢一貴人坐其堂上士子者從之游
亦若平日懇以名堂顧視久之曰可以二相名之即寤
而覺殊不曉命名之㫖未㡬蔡持正坐譏訕貶新州既
至無宅可居遂求堂以處士子欣然納之意其再入而
竟死於彼蔡之貶人謂劉莘老為有力至紹聖初劉既
坐責當路者故以新處之其至方暑尤急於問舎又欲
假堂為舘士子以二相為不祥不許而劉請甚堅不得
已以夢吿之劉以蒸濕不堪又以其言為未信竟借以
居亦終於堂中則二相之名盖預定於數矣與靈公之
為靈何以異哉
杜少陵新婚别云雞狗亦得將世謂諺云嫁得雞逐雞
飛嫁得狗逐狗走之語也而陳無已詩亦多用一時俚
語如昔日剜瘡今𥙷肉百孔千窻容一罅拆東𥙷西裳
作帶人窮令智短百巧千窮只短檠起倒不供聊應俗
經事長一智稱家豐儉不求餘卒行好歩不兩得皆全
用四字巧手莫為無麫餅(巧息婦做不/得無􁞟䬪飥)不應逺水救近
渇誰能留渇須逺井(逺水不/救近渇)瓶懸瓽間終一碎(瓦罐終/須井上)
(破/)急行寧小緩(急行趕過/慢行遲)早作千年調一生也作千年
調(人作千年調/鬼見拍手笑)拙勤終不𥙷(將勤/𥙷拙)斧斫仍手摩(大斧斫/了手摩)
(娑/)驚雞透蘺犬升屋(雞飛狗/上屋)割白鷺股何足難(鷺鶿腿/上割股)
薦賢仍賭命而東坡亦有三盃軟飽後一枕黒甜餘皆
世俗語如賭命軟飽猶可解而黒甜後世不知其為睡
矣如詩之串夷載路書云弔由靈安知非當時之常談
也
西北人生子其儕輩即科其父首使作㑹宴客而後已
謂之捋帽㑹江浙人家生女多者俟畢嫁亦大㑹親賔
謂之倒箱㑹廣南富家生女即蓄酒藏之田中至嫁方
取飲名曰女酒貧家終身布衣惟娶婦服絹三日謂為
郎衣此皆可為對者蜀人每食之餘不論何物皆投於
一器中過三月方取食謂之百日漿極貴重之非至親
至家不得而享也江南閩中公私醖釀皆紅麯酒至秋
盡食紅糟蔬菜魚肉率以拌和更不食醋信州冬月又
以紅糟煮鯪鯉肉賣鯪鯉乃穿山甲也
富季申樞宻院奉祠居婺州忽夢行道上憇大木下有
人止岐路云此入閩中路也未㡬除守泉南行至江山
道中時方秋暑從者疲􁃍果憇於大木之下有過之者
曰此入閩中路也宛如夢中所見乃太息曰雖欲不來
其可得也
劉岑季高閑居湖州夢廖用中云剛與鄭顧道却是同
年時廖為中丞鄭望之侍郎領宫祠居上饒後數月劉
得信州到未久廖以宫觀罷歸南劍道由信上鄭往謁
之初未相識問之乃同榜登第是日用中赴州㑹方坐
即云鄭顧道在此某與之却是同年與夢中所聞略無
少異則出處升沈動静語嘿悉皆前定也
靖康之後時方用兵急於人才故士大夫多奪哀起復
自是凡軍假攝有不待朝命而行者已而雖非軍旅及
藉材幹多以急禄而起李將仕東云在興國軍有通山
縣尉以喪母在吿既而出叅人皆駭愕而不敢問數日
之後同僚見其巾用縞素問其所以云先妣不幸曰如
此何故叅吿云某已於几筵前拈香起復矣禮義之喪
一至於此是可嘆也
宣和中濟南州宅中有鬼為美婦人以媚太守其後林
震成材司業出守是州初到乃襍於官奴中黪衣淺色
無粧飾頎長而美頗異於衆林儒者雖心怪之未欲詢
究後屢閲公宴竟不見此人乃問之隊長吿以服飾状
貌衆皆云無林方惑之次日遂竟入堂室林遂親愛之
自是與家人襍處無相忤也一日二小女兒戱於堂上
婦人過而衣裾誤拂兒面其人詬之婦人笑而囘以手
捧兒面挒之面遂視背不能囘轉舉家大異始知妖異
時何執中為丞相林乃其壻奏聞徽宗至遣法師以符
籙驅治終莫能逐乃移林知汝州未㡬林竟卒
吕洞賔嘗遊宿州天慶觀道士不納乃宿於三門下採
栢葉而食踰月方去臨行以石榴皮書於道士門扉上
云手傳丹篆千年術口誦黄庭兩卷經字皆入木極深
後人有疾病者刮其字以水服之皆愈今刮取門木皆
穿透矣又楚州紫極宫門楣壁上亦有題詩云宮門一
閑入臨水凭欄立無人知我來朱頂鶴聲急人取字土
亦皆穴也
建炎初車駕自維揚渡江金人分兵逼夀春衆刼太守
馬識逺使投拜馬拒之率兵城守卒能保全及敵退其
嘗欲降者反不自安乃謀殺太守以掩前失曰守若存
我輩終不得全幕官王大節曰彼有家屬如何於是盡
殺推大節權領州事以太守首先投降及兵退尚不肯
用建炎年號具奏朝廷遂擢大節通判權州事紹興二
年大節與徐兢明叔俱在孟庾幕中一日大節與徐論
禪曰罪福之事報應有無徐云未了還須償宿債大節
曰如何可脱徐曰法心覺了無一物趙州和尚道放得
下時都沒事若放不下寃債到來何由嚲免王面發赤
次日具飯邀徐宻吿夀春之事曰還可脱免否明叔曰
如趙州言放得下始得王曰如何放得下明叔曰惟覺
能了翌旦徐與同官王昌俱訪大節忽言病來又曰了
不得了不得且救我遂倒仆二公取艾炙其臍中方三
四壮矍然而起曰知罪過知罪過又曰且放我寛語言
紛紜莫能悉記二公驚出但聞哀祈之聲久之竟死孟
與徐皆能道其事
齊志道在洪州一日忽病状如傷寒發熱已而手足厥
冷湯劑不能下昬昬熟睡但㣲喘息廹暮忽大呼索湯
餅家人急奉之乃以手取􁞟搏成塊齕齧之家人驚異
乃曰朝議才省來且慢吃遂怒目曰那得朝議來我是
宻州高安縣販邵武軍客人被爾朝議在吉州權縣將
我六個平人悉做大辟殺了今來取命爾朝議已去久
矣家人聽其聲乃東人語音状怒可畏但涕泣而已少
頃遂仆徐明叔與齊鄉人知其不妄
孫延直徳中云渠在(缺/)　有尉李修以捕盗賞改承務
郎而盗中一名乃逃軍李以拒捕殺之受命之日家中
置酒為慶明日五口皆生瘰􁡩數月之間死者四人惟
妻平日不為夫所禮乃獨存李臨終􁡩潰透腦腦髓流
出數日方死又一同官性嚴酷訊囚多過數晩年苦兩
足浮腫醫療莫効久之肉爛指落浸淫潰至半脛而死
不可不戒也
陳(缺/)　寳之徐州彭城人慶厯元年以外舅龎頴公藉
任為太廟齋郎後為雍丘縣主簿薦改官者凡十七人
廷見仁宗怪其多時頴公為樞宻使仁宗務抑勢家特
不與改再授忠武軍節度推官既罷舉者亦十餘人乃
止以五名應格比引對其一舉者不可用亦不果改京
秩又射冀州支使至治平二年方遷大理寺丞世徒知
以多而報罷不知後以少而失信乎為有命也其子師
道無已作先君事状亦載此
信州弋陽縣海棠滿山村人至并花伐以為薪廣南以
之啖猪處州龍泉以筍亦然温州四時有蘭各是一種
衡州耒陽縣有桃一株結子而穰不甚實廣州有無核
枇杷海南有無核荔支一株嚴州通判㕔下有花數種
而合為一樹云見於唐杜牧詩中宣和間欲移取屢矣
卒以盤根不可徙而止然其花終無能名者
仙茅一名婆羅門參出南雄州大庾嶺上以路北雲封
寺後者為佳切以竹刀洗暴通白其寺南及他處者即
心有黒暈以此為别
婺州義烏縣有葉錬師者本蓓蕾村田家女隨嫂浣紗
於溪中見一巨桃流於水上乃取以遺嫂時方仲冬嫂
以其非時又若食餘因棄不取女乃啖之歸遂絶粒踰
年之後性極通慧初不識字便乃能操筆書有楷法徽
宗聞之召至都下引入禁中賜號錬師
孫延夀嚮仲云渠知餘杭縣日有臨安鉄塔院僧志添
來為縣人作水陸齋時周常仲修侍郎居烏墩有二弟
元賔元輔在餘杭添見元賔曰侍郎安否承務可急往
見之昨夜水陸㑹中却見侍即來赴也周信之亟買舟
而去至則仲修已不幸矣又嘗謂周邠開祖曰公何故
來㸔水陸且宜將息未㡬周亦卒添作水陸齋極嚴潔
多見亡者道其形貌語言甚異人歸向之黄魯直為之
寫草菴歌刻石傳於世
廖剛為中丞建議令兩制舉士拔擢超用時李光自江
西帥作㕘政有機宜吕廣問欲加引用廖與給事中劉
一止中書舎人周葵遂通薦之李又求於秦相欲置之
文舘雖已許之久而未上乃以吕賀其執政啓以示秦
其中有云屈己以講和而和未决傾國以養兵而兵愈
驕丞相固己不樂至四方屬意固異於前後碌碌無聞
之人百辟承風尤在於朝夕赫赫有為之際秦意愈怒
訖不與之至爭辯於上前李由是罷廖與周劉亦被逐
及其門人又成一黨
中人趙舜輔希元自負詩文每以東坡為標凖居處齋
室皆取其言以為名嘗種芍藥於亭下以蘇詩有亭下
殿餘春之句遂榜曰殿春亭作横牌書之同列有惡之
者乃謂其家有亭春殿由是出為衢州兵官時趙令衿
表之寓居西安亦好吟咏每相譏評後表之除浙西憲
舜輔疏其短引嫌乞避遂移嚴州而憲亦罷焉
鄭範季洪信州貴溪人登第久不仕嘗獻書五十篇言
當世之務號芻蕘論朝廷止除充嚴州教授而已其論
相篇云臣觀漢有天下三百年其為輔相者四十有七
人獨前稱蕭曺後稱丙魏唐有天下三百年其為輔相
者三百六十有九人獨前稱房杜後稱姚宋漢唐歴年
相若而命相多寡㡬十倍之差疑漢有所遺而後世任
相亦不專於前古也又灾異篇云春秋二百四十年日
食三十六西漢二百一十二年日食五十二唐二百八
十九年日食九十三春秋地震五两漢載於史者亦五
東漢四十九唐七十有四則灾異亦浸多於古余在紹
聖間見東京相國寺慧林禪院長老佛陀禪師徳遜云
少時嘗以平嵗秋成粟穗量其短長數其粒數至中年
已後數量校之漸不及前至其晩年豐嵗反不迨少時
之凶年信釋氏入末刦之説為信則灾異之多疑與遜
之言亦相符也至於人之夀福亦安得如前人乎
誕日禁屠宰始於隋文帝為先帝先后追福其後不見
於史唐𤣥宗開元十七年八月五日為千秋節王公已
下獻鏡及承露嚢天下諸州咸令宴樂休假三日仍編
於令從之文宗長慶四年十月十日慶成節詔自今宴
㑹蔬食任陳脯常為永例武宗開成五年以二月十五
日𤣥元皇帝降生日為降聖節六月十二日皇帝載誕
之辰為慶陽節懿宗七月(缺/)　為延慶節昭宗二月二
十二日為嘉㑹節哀帝九月三日為乾和節餘不盡見
皆三教入殿講論於寺觀設齋不得宰殺然初即位未
便立節名惟昭哀改元已立此見於唐舊史而新史又
止載千秋節名後世遂為盛禮天下宴飲公私勞費雖
禁屠宰而殺害物命甚多崇寧中始有獻議令宴設止
用羊豕余在靖康間嘗乞廢罷獻䛕已久訖莫肯從
唐劉思禮少嘗學相術於許州張憬藏相已必歴刺史
位至太師及為箕州刺史益自喜以為太師之職位極
人臣非佐命無以致之乃與綦連耀謀反被誅憬藏以
善相在方伎傳然其所載但言所中者耳如相思禮之
謬盖不少也
王介甫作韓魏公挽詩云木稼嘗云逹官怕山摧今見
哲人萎時華山崩京師木氷極為中的人多不見木稼
出處按舊唐書五行志開元二十九年十一月二十二
日雨木氷凝寒凍冽而數日不解寧王見而嘆曰諺云
樹稼逹官怕必有大臣當之其月王薨
窟礧子亦云魁礧子作偶人以嬉戱歌舞本喪家樂也
漢末始用之於嘉㑹齊後主高緯尤所好高麗亦有之
見舊唐音樂志今字作塊儡子又笛漢武帝樂工丘仲
所造云其元出於羌中篳篥本名悲篥出於羌中其聲
悲亦然羌人吹之以驚中國馬云琵琶四絃樂也初秦
長城之役有絃鼗而皷之者及漢武帝嫁宗女於烏孫
乃藏琴為馬上樂以慰其鄉國之思推而逺之曰琶引
而近之曰琵言其便於事也
張易之行成之族孫則天臨朝太平公主引其弟昌宗
入侍昌宗薦易之器用過臣即令召見俱承辟陽之寵
右𥙷闕朱敬則諌曰臣聞志不可滿樂不可極嗜慾之
情愚智皆同賢者能節之不使過度則前聖格言也陛
下内寵已有薛懐義張昌宗易之固應足矣近聞尚食
奉御栁模自言子良賔潔白美鬚眉左監門衛長史侯
祥云陽道壮偉過於薛懐義専欲自進堪充奉宸内供
奉無禮無義溢於朝聽臣愚職在諌諍不敢不奏則天
勞之曰非卿直言朕不知此賜綵百段唐之舊書詳載
斯語父子兄弟君臣薦進獻納如此亦可謂之穢史矣
王珪自謂激濁揚清嫉惡好善臣於數子亦有一日之
長此事世皆知之李大亮為劍南道廵省大使激濁揚
清甚獲當時之譽此亦舊史之文今若用激濁揚清為
大亮則人多以為怪矣若不記萬卷書未可輕議人文
章也
唐舊史云永王璘生於宫中不更人事其子襄城王㻛
又勇而有力遇兵權為左右眩惑遂謀狂悖璘雖有窺
江左之心而未露其事吴郡採訪李希言乃平牒璘大
署其名璘遂激怒牒報曰寡人上皇天屬皇帝友于地
尊侯王禮絶僚品柬書來往應有常儀今乃平牒抗威
落筆署字漢儀堕紊一至於斯乃使渾惟明取希言希
言在丹陽令元景曜等以兵拒之則李太白初從其行
盖璘未露其跡不然豈肯從其為逆者也而李希言署
名平牒故欲激之亦可罪矣今新書皆畧而不載不特
璘之本謀便為犯順至於翰林之貶猶為輕典矣
喬大觀維揚人紹興中仕宦於朝嘗有人戯之曰公可
與鄭元和對喬云某豈有遺行若彼邪曰非為此也特
以名同年號世未見其比耳又葉三省景參嚴州人嘗
任起居舎人姓名與字皆有兩呼亦所鮮有
古人坐席故以伸足為箕倨今世坐榻乃以垂足為禮
盖相反矣盖在唐朝猶未若此按舊史敬羽傳羽為御
史中丞太子少傅宗正卿鄭國公李遵為宗子若氷吿
其贓私詔羽按之羽延遵各危坐於小床羽小瘦遵豐
碩頃間遵即倒請垂足羽曰尚書下獄是囚羽禮延坐
何得慢耶遵絶倒者數四則唐世尚有坐席之遺風今
僧徒猶為古耳
昜正義釋朶頤云朶是動義如手之捉物謂之朶也今
世俗以手引小兒學行謂之多莫知其義以此觀之乃
用手捉則當為朶也
世俗簡櫝中多用老草如云草畧之義余問於博洽者
皆莫能知其所出後因檢禮部韻略恅字注云愺恅心
亂也疑本出此傳用之誤故去心耳
徽宗嘗問近臣七夕何以無假時王黼為相對云古今
無假徽宗喜甚還語近侍以黼奏對有格制盖栁永七
夕詞云須知此景古今無價而俗謂事之得體者為有
格制也
真宗不豫冦菜公與内侍周懐政宻請於上欲傳位皇
太子上許之皇后令軍校楊崇勲告萊公謀廢上遂誅
懷政萊公貶海康以死仁宗即位賜謚忠愍命知制誥
丁度為詞曰夫殉義保躬賢哲罕兼其致原心觀行褒
奬貴得其公惟節惠之舊章實經世之明勸不有正議
孰旌遺烈故開府儀同三司太子太傅上柱國萊國公
冦凖器資荘重風猷簡貴感㑹先聖綢繆上司明心若
丹直道如矢逮余主鬯之日實乃秉鈞之秋圖惟協恭
罔有二事遘盗言之噂􁀨挾危法以中傷白璧易汙貝
錦難辯再罹遐謫遂及云亡終悲零露之歸徒軫幽泉
之痛間雖洊伸澄雪追賁寵嘉而誄切易名尚缺恩禮
沈謀秘畫淪於疑論逝者莫愬朕甚閔之謚法有危身
奉上曰忠佐國邅憂曰愍合是休典慰其營魂宜特賜
謚曰忠愍今公安縣道州鄧州皆有生祠鄧州後賜名
忠烈廟道州刋公詩二百四十篇州宅有樓號冦公而
公安揷竹挂紙錢以焚祭公今生成林尤為異也
　
　
　
　
　
　
　
　
　雞肋編卷下
