#+TITLE: 嬾眞子-宋-馬永卿
#+DATE: 2016-06-11 12:23:37
#+SOURCE: github.com/kanripo/KR3j0103 master e9877a92                
欽定四庫全書　　　　　子部十
　嬾真子　　　　　　　　雜家類三(雜説之屬/)
　　提要
　　　　(臣/)等謹案嬾真子五巻宋馬永卿撰是編乃
　　　　其雜記之書然亦多述劉安世語又開巻冠
　　　　以司馬光事書中亦多稱光盖其淵源所自
　　　　出也宋史藝文志著録晁陳二家書目乃皆
　　　　不載然袁文為建炎紹興間人王楙為慶元
　　　　嘉泰間人費衮為紹熙開禧間人文甕牖閒
　　　　評駁其中印文五字一條楙野客叢書駁其
　　　　中承露囊一條衮梁溪漫志駁其漢太公無
　　　　名母媪無姓一條是其書未嘗不行于世特
　　　　二家偶遺之耳其書末稱紹興六年盖成於
　　　　南渡以後中間頗及雜事而考證之文為多
　　　　如據漢書王嘉封事謂書無教逸欲有邦教
　　　　當作敖謂陶潛游斜川詩開嵗倐五十當作
　　　　五日與殷晉安别詩本十韻傳本誤脱一韻
　　　　東坡亦誤和九韻謂杜甫詩虬鬚十八九字
　　　　出漢書丙吉傳謂韓愈感二鳥賦序貞元十
　　　　一年誤作十五年又考正曹成王碑衍文訛
　　　　字及箋釋句讀謂前漢百官表少府之遵官
　　　　據唐百官志當作導官謂成元英莊子疏不
　　　　知其時已有縣令誤讀縣為懸解為髙名令
　　　　聞謂古者席面之賓乃稱客列座之賓皆稱
　　　　旅引左傳為證謂二十八宿中亢氐觜三星
　　　　韻略皆誤音謂賜酺始趙武靈王謂河鼓之
　　　　河當作何謂唐中興頌復復指期復復字本
　　　　漢書匡衡傳皆引据確鑿不同臆說其謂離
　　　　騷正則靈均乃小名小字雖無所考亦足以
　　　　備一解惟頗㕘雜以二氏至謂韓愈亦深明
　　　　佛理是亦安世之學喜談禪悦之餘派存而
　　　　不論可矣乾隆四十六年四月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　嬾真子卷一　　　　　　宋　馬永卿　撰
温公之任崇福春夏多在洛秋冬在夏縣每日與本縣
　從學者十許人講書用一大竹筒筒中貯竹簽上書
　學生姓名講後一日即抽簽令講講不通則公微數
　責之公每五日作一暖講一盃一飯一麵一肉一菜
　而已温公先壠在鳴條山墳所有餘慶寺公一日省
　墳止寺中有父老五六軰上謁云欲獻薄禮乃用瓦
　盆盛粟米飯瓦罐盛菜羹真飯土簋啜土鉶也公享
　之如太牢既畢復前啓曰某等聞端明在縣日為諸
　生講書村人不及往聴今幸畧說公即取紙筆書庶
　人章講之既已復前白曰自天子章以下各有毛詩
　兩句此獨無有何也公黙然少許謝曰某平生慮不
　及此當思其所以奉答村父笑而去每見人曰我講
　書曽難倒司馬端明公聞之不介意
廬州東林寺有畫須菩提像如人許大梵相竒古筆法
　簡易真竒畫也題曰戊辰歲樵人王翰作此乃本朝
　開寳四年畫也南唐自顯徳五年用中原正朔然南
　唐士大夫以為恥故江南寺觀中碑多不題年號後
　但書甲子而已後戊辰七年歲次乙亥遂收江南
僕友人陳師黯子直甞謂僕云漢諸儒所傳六經與今
　所行六經不同互有得失不可以偏辭論也王嘉奏
　封事曰臣聞咎繇戒帝舜曰亡敖佚欲有國兢兢業
　業一日二日萬幾師古曰虞書咎繇謨之辭也言有
　國之人不可敖慢佚欲但當戒慎危懼以理萬事之
　幾也敖音傲今尚書乃作無教逸欲有邦恐敖字轉
　寫作教字耳若謂天子教諸侯逸欲恐非是也僕曰
　書序科斗書廢已久時人無能知者為隷古更定以
　竹簡冩之所冩訛或有此理
自唐以來呼太常卿為樂卿或云太常禮樂之司故有
　此名然不呼為禮卿何也然此二字古有之前漢食
　貨志武帝置賞官名曰武功爵第八級曰樂卿故後
　之文人因取二字用之亦自無害耳
元城先生有言魏徵傳稱帝仆所為碑停叔玉昏顧其
　家衰矣此言非也鄭公之徳國史可傳何賴於碑而
　停叔玉昏乃天以佑魏氏也且房杜何如人也以子
　尚主遂敗其家僕後考魏氏之譜鄭公四子叔玉叔
　瑜叔琬叔珪而叔瑜生華華生商商生明明生馮馮
　生謩至此五世矣使其家尚主而其禍或若房杜豈
　有再振之理故先生曰停叔玉昏乃天以佑魏氏也
　信哉
杜牧傳稱牧仕宦不合意而從兄悰位將相怏怏不平
　卒年五十僕以杜氏家譜考之襄陽杜氏出自當陽
　侯預而佑葢其後也佑生三子師損式方從郁師損
　三子詮愉羔式方五子憚憓悰恂怕從郁二子牧顓
　羣從中悰官最高而牧名最著豈以富貴聲名不可
　兼乎杜氏凡五房一京兆杜氏二杜陵杜氏三襄陽
　杜氏四洹水杜氏五濮陽杜氏而杜甫一𣲖不在五
　𣲖之中豈以其仕官不逹而諸杜不通譜系乎何家
　譜之見遺也唐史稱杜不通襄州襄陽人晉征南將
　軍預逺裔審言生閑閑生甫由此言之則甫佑同出
　於預而家譜不載未詳
陜府平陸主簿張貽孫子訓甞問僕魚袋制度僕曰今
　之魚袋乃古之魚符也必以魚者葢分左右可以合
　符而唐人用袋盛此魚今人乃以魚為袋之飾非古
　制也唐車服志曰隨身魚符左一右一左者進内右
　者隨身皆盛以袋三品以上飾以金五品以上飾以
　銀景雲中詔衣紫者以金飾之衣緋者以銀飾之謂
　之章服葢有據也
天道逺矣漢再受天命其兆見於孝景程姬之事然長
　沙定王發凡十有五子並載於王子諸侯年表元光
　六年七月乙巳受封者四人元朔四年三月乙丑受
　封者六人元朔五年三月癸丑受封者一人其年六
　月壬子受封者四人内舂陵侯買乃其一也而舂陵
　侯者乃光武之祖也舂陵節侯買卒戴侯熊渠嗣卒
　孝侯仁嗣卒侯敞嗣建武二年立敞子祉為城陽王
　葢以祉者舂陵之正統也故光武立為王然則國之
　興廢豈偶然哉僕以光武出於舂陵買之後而長沙
　定王發本傳中不載其詳因備載之
張子訓甞問僕曰蒙恬造筆然則古無筆乎僕曰非也
　古非無筆但用兔毛自恬始耳爾雅曰不律謂之筆
　史載筆詩云貽我彤管夫子絶筆獲麟莊子云䑛筆
　和墨是知其來逺矣但古筆多以竹如今木匠所用
　木斗竹筆故其字從竹又或以毛但能染墨成字即
　謂之筆至蒙恬乃以兔毛故毛頴傳備載之
田敬仲田穉孟田湣田須無田無宇田開田乞田常五
　世之後並為正卿謂田無宇也八世之後莫之與京
　謂田常也自齊桓公十四年陳公子完來奔歲在己
　酉至簡公四年田常弑其君凡一百九十二年其事
　始驗史記但云旧敬仲完世家不謂之齊不與其簒
　也與莊子胠篋篇同義
元城先生甞言古之史出於一人之手故寓意深逺且
　如前漢書每同列傳者亦各有意楊王孫武帝時人
　胡建昭帝時人朱雲元帝時人梅福成帝時人云敞
　平帝時人為一列傳葢五人者皆不得其中然其用
　意則皆可取王孫裸葬雖非聖人之道然其意在於
　矯厚葬也胡建為軍正丞不上請而擅斬御史然其
　意在於明軍法也朱雲以區區口舌斬師傅然其意
　在於去佞臣也梅福以踈逺小臣而言及於骨肉權
　臣之間然其意在於尊王室也云敞犯死救師雖非
　中道然忠義所激耳稍近其中故叙傳云王孫裸葬
　建乃斬將雲廷訐禹福逾(注云/逺也)刺鳯是謂狂狷敞近
　其衷(注云/中也)言此五人皆狂狷不得中道獨敞近於中
　耳此其所以為一列傳
世言五角六張此古語也甞記開元中有人獻俳文於
　明皇其畧云說甚三皇五帝不如來告三郎既是千
　年一遇且莫五角六張三郎謂明皇也明皇兄弟六
　人一人早亡故明皇為太子時號五王宅寧王薛王
　明皇兄也申王岐王明皇弟也故謂之三郎五角六
　張謂五日遇角宿六日遇張宿此兩日作事多不成
　然一年之中不過三四日紹興癸丑歲只三日四月
　五日角七月二十六日張十月二十五日角多不過
　四日他皆倣此
王禹玉年二十許就揚州秋解試瑚璉賦官韻端木賜
　為宗廟之器滿場中多第二韻用木字云唯彼聖人
　粤有端木而禹玉獨於第六韻用之上睎顏氏願為
　可鑄之金下笑宰予恥作不雕之木則其竒巧亦異
　矣哉
世所傳五栁集數本不同謹按淵明乙丑生至乙巳歲
　賦歸去來是時四十一矣今游斜川詩或云辛丑歲
　則方三十七歲或云辛酉歲則已五十七而詩云開
　歲倐五十皆非也若云開歲倐五日則正序所謂正
　月五日言開歲倐忽五日耳近得廬山東林舊本作
　五日宜以為正又舊氣和天象澄作此象訛耳集中
　如此類極多今特舉此一篇
詩書之序舊同在一處不與本篇相連如堯典舜典以
　下闗雎葛覃以下並一簡牘而書之至孔安國乃移
　之故曰書序序所以作者之意昭然易見宜相附近
　故引之各冠其篇首後毛公為詩傳亦復如是故逸
　書逸詩之名可以見者緣與今所存之序同此一處
　故也若各冠其篇者則亡之矣葢其餘則簡編衆多
　故或逸之今之逸書逸詩是也
成湯既没太甲元年注云太甲太丁之子湯之孫也太
　丁未立而卒及湯没而太甲立稱元年惟元祀十有
　二月乙丑伊尹祠於先王注云成湯崩踰月太甲即
　位奠殯而告據此文意則成湯之後中間别無君也
　然孟子云湯崩太丁未立外丙二年仲壬四年太甲
　顛覆湯之典刑伊尹放之於桐據此則中間又有兩
　君矣史記湯崩太丁未立而卒於是乃立太丁之弟
　外丙是為帝外丙外丙即位二年崩立外丙之弟仲
　壬是為帝仲壬帝仲壬即位四年崩伊尹乃立太丁
　之子太甲太甲成湯適長孫也以此考之然則書所
　謂成湯既没太甲元年者葢為伊尹欲明言成湯之
　徳以訓嗣王故須先言成湯既没非謂中間無二君
　也而注誤認此語遂失之當以孟子史記為正
五栁與殷晉安别詩舊本十韻第九韻云才華不隠世
　江湖多賤貧第十韻云脫有經過便念來存故人今
　世有本無第十韻故東坡詩送張中亦止於貧字云
　不救歸裝貧又今本云游好非久長一遇盡因勤而
　舊本云游好非少長一遇定因勤葢其意云吾與子
　非少時長時游從也但今一相遇故定交耳此語最
　妙識者自知之
唐秘書省吏凡六十七人典書四人楷書十人令史四
　人書令史九人亭長六人掌故八人熟紙匠十人装
　潢匠六人筆匠六人且世但知鄉邨之吏謂之亭長
　殊不知唐諸司多有之尚書省志云以亭長啟閉傳
　禁約則知三省亦有也然裝潢恐是今之表背匠然
　謂之潢其義未詳
元祐中東坡知貢舉日並行詩賦經義書題中出而難
　任人蠻夷率服注云任佞也難者拒之使不得進也
　難任人則忠信昭而四夷服東坡習大科日曽作忠
　信昭而四夷服論而新經與注意同當時舉子謂東
　坡故與金陵異說以為難於任人則得賢者故四夷
　服及東坡見說怒曰舉子至不識字輙以難(去/聲)為難
　(平/聲)盡黜之惟作難(去/聲)字者皆得葢東坡原不曽見新
　經而舉子未甞讀注故也聞之於柴慎微
古今之事有可資一笑者太公八十遇文王世所知也
　然宋玉楚詞云太公九十乃顯榮兮誠未遇其匡合
　東方朔云太公體行仁義七十有二乃設用於文武
　噫太公老矣方得東方朔减了八歲却被宋玉展了
　十歲此事真可絶倒
古人吟詩絶不草草至於命題各有深意老杜獨酌詩
　云歩屧深林晚開樽獨酌遲仰蜂粘落絮行蟻上枯
　梨徐步詩云整履步青蕪荒庭日欲晡芹泥隨燕嘴
　花蕊上蜂鬚且獨酌則無獻酬也徐步則非奔走也
　以故蜂蟻之類微細之物皆能見之若夫與客對談
　急趨而過則何睱視詳至於是哉僕甞以此理問僕
　舅氏舅氏曰東山之詩葢甞言之伊威在室蠨蛸在
　户町畽鹿場熠燿宵行此物尋常亦有之但人獨居
　閒時乃見之耳杜詩之源出於此
吴興老釋子野雪葢精廬詩名徒自振道心常晏如想
　子棲禪夜見月東峯初清磬落巖谷焚香滿空虛夙
　慕端成舊未識豈為疎願以碧雲思方君怨别餘茂
　苑繁華地流水野僧居何當一游詠倚閣吟躊蹰右
　蘇州招晝公詩晝公即皎然也居於湖舊說皎然欲
　見韋蘇州恐詩體不合遂作古詩投之蘇州一見大
　不滿意繼而皎然復獻舊詩蘇州大稱賞曰幾誤失
　大名何不止以所長見示而輙希老夫之意且蘇州
　詩格如此高古而皎然卒然傚之宜乎不逮也士欲
　迎合者以此少戒
同州澄城縣有九龍廟然只一妃耳土人云馮瀛王之
　女也夏縣司馬才仲戯題詩云身既事十主女亦妃
　九龍過客讀之無不一笑才仲名棫兄才叔名槱皆
　温公之姪孫豪傑之士咸未四十而卒文季每言及
　之必慘然也
聖人之言何其逺哉雖弟子皆可與聞而又擇其中尤
　可與言者言之仲尼之弟子皆孝也而曽子為上首
　故孔子與之言孝經佛之弟子皆解空也而須菩提
　為上首故佛與之言金剛經餘弟子不與也
楚辭山鬼曰若有人兮山之阿被薜茘兮帶女蘿既含
　睇兮又宜笑子慕予兮善窈窕僕讀至此始悟莊子
　之言曰西施捧心而嚬鄰人效之皆棄而走且美人
　之容或笑或嚬無不佳者如屈子以笑為宜而荘子
　以嚬為美也若醜人則嚬固增醜狀而笑亦不宜矣
　屈荘皆方外人而言世間事曲盡其妙然亦不害為
　道人也
襄鄧之間多隠君子僕為淅川令日與一老士人鄭正
　字楚老往還楚老之言可取者極多今但記其論天
　一說楚老之言曰古今言天者多矣皆無所考据獨
　一說簡易可信列子之言曰終日在天中行止張湛
　注曰自地以上皆天也此言可信僕初未信其言俄
　被差為金州考試官行金房道中過外朝雞鳴馬息
　女媧諸嶺高至十里或二十里然則自下望之豈不
　在天中行乎後又觀抱朴子言自地以上四十里則
　乗剛氣而行葢自此以上愈高愈清則為神靈之所
　居三光之所縣葢天積氣耳非若形質而有拘礙但
　愈高則愈逺耳若曰自地至天凡若干里僕不信也
杜工部送重表姪王砯評事詩云秦王時在坐真氣驚
　户牖又云次問最少年虬鬚十八九然十八九三字
　乃出於丙吉傳云武帝曽孫在掖庭外家者至今十
　八九矣其語葢出於此始信老杜用事若出天成其
　大畧如此今特舉此一篇
縣尉呼為少府者古官名也漢百官表云大司農供軍
　國之用少府則奉養天子名曰禁錢府是别藏少者
　小也故稱少府以亞大司農也葢國朝之初縣多惟
　令尉令既呼明府故尉呼少府以亞於縣令
東坡至黄州邀一隠士相見但視傳舎不言而去東坡
　曰豈非以身世為傳舎相戒乎因贈以詩末云士廉
　豈識桃椎妙妄意稱量未必然此葢用朱桃椎故事
　也高士廉備禮請見與之語不答瞪目而去士亷再
　拜曰祭酒其使我以無事治蜀耶乃簡條目州遂大
　治東坡用事之切當如此皆取隠士相見不言之意
　也
今之契丹謂中國為漢者葢有說也西域傳載武帝輪
　臺詔曰匈奴縳馬前後足言秦人我丐若馬注謂中
　國人為秦人習故言也故今契丹謂中國為漢亦由
　是也
鄭吉傳云威振西域并䕶西北道故號都䕶中西域而
　立幕府治烏壘城鎮撫諸國誅伐懐集之漢之號令
　班西域矣始自張直成於鄭吉僕以西域傳考之烏
　壘去龜兹國三百五十里而烏壘去陽闗二千七百三
　十八里於西域為中然烏壘户百一十口千二百勝
　兵三百人而西域五十餘國咸聴指揮葢漢積威之
　所致也始信女騫以三五胡人守中國一大郡而人
　不敢圖者良有以夫
沈傳師游嶽鬱寺詩云承明年老輙自論乞得湘守東
　南奔葢用嚴助故事也嚴助為會稽太守數年不聞
　問賜書曰制詔會稽太守君厭承明之廬勞侍從之
　事今以傳師傳考之穆宗時召入翰林為學士改中
　書舎人翰林闕承旨次當傳師穆宗欲面命辭曰學
　士院長㕘天子宻議次為宰相臣自知必不能願治
　人一方為陛下長養之因稱疾出遂以本官兼史職
　俄出為湖南觀察使故傳師於詩以見其志
元城先生曰某之北歸與東坡同途兩舟相䘖未甞一
　日不相見甞記東坡自言少年時與其父并弟同讀
　富鄭公使北語録至於說大遼國主云用兵則士馬
　物故國家受其害爵賞日加人臣受其利故凡北朝
　之臣勸用兵者乃自為計非為北朝計也遼主明知
　利害所在故不用兵三人皆歎其言以為明白而切
　中事機時老蘇謂二子曰古人有此意否東坡對曰
　嚴安亦有此意但不如此明白老蘇笑以為然
　
　
　
　
　嬾真子卷一
欽定四庫全書
　嬾真子卷二　　　　　　宋　馬永卿　撰
仁宗皇帝道徳如古帝王然禪學亦自高逺僕遊阿育
　王山見皇祐中所賜大覺禪師懐璉御書五十三巻
　而偈頌極多内有一頌留懐璉住京師云虛空本無
　礙智解來作祟山即如如體不落偏中位又有一頌
　後作一圓相下注兩行云道着喪身失命道不着􁀙
　􁀙佛性仰窺見解實歴代祖師之上宜乎身居九重
　道超萬物外則不為姦邪所蔽内則不為聲色所惑
　而享永年推其緒餘燕及天下昆蟲草木咸受上賜
　故宸奎閣記云古今通佛法者一人而已至哉言乎
本朝宰相銜帶譯經潤文使葢本於唐也顯慶元年正
　月𤣥奘法師在大慈恩寺翻譯西天所得梵本經論
　時有黄門侍郎薛元超中書侍郎李義府問古來譯
　儀式如何師答云苻堅時曇摩瞿譯中書侍郎趙整
　執筆姚興時鳩摩羅什譯安城侯姚嵩執筆後魏時
　菩提留支譯侍中崔光執筆貞觀中波羅頗那譯左
　僕射房𤣥齡趙郡王李孝恭太子詹事杜正倫太府
　卿蕭璟等監閱今獨無此正月壬辰勅曰大慈恩寺
　僧𤣥奘所翻經論既新傳譯文義須精宜令太子太
　傅尚書左僕射燕國公于志寧中書令來濟禮部尚
　書許敬宗黄門侍郎薛元超中書侍郎李義府杜正
　倫時為㸔閱有不稳當處即隨事潤色之右出藏經
　三藏法師傳
關中隠士駱耕耕道常言脩養之士當書月令置坐左
　右夏至宜節嗜欲冬至宜禁嗜欲葢一陽初生其氣
　微矣如草木萌生易於傷伐故當禁之不特節也且
　嗜欲四時皆損人但冬夏二至隂陽争之時大損人
　耳僕曰不獨月令如此唐栁公度年八十有强力人
　問其術對曰吾平生未甞以脾胃熟生物暖冷物以
　元氣佐喜怒此亦可為座右銘也耕道曰然
舊說載王禹玉久在翰苑曽有詩云晨光未動曉驂催
　又向壇頭飲社盃自笑治聾終不是明年强健更重
　來或曰古人之詩有此意乎僕曰白樂天為忠州刺
　史九日題塗溪云蕃草席鋪楓㟁葉竹枝歌送菊花
　盃明年尚作南賔守或值重陽更一來亦此意也但
　古人作詩必有所擬謂之神仙換骨法然非深於此
　道者亦不能也
六一先生作事皆寓深意公生於景徳之四年至慶歴
　五年坐言者論張氏事責知滁州時方年三十九矣
　未及强仕之年已有醉翁之號其意深矣後韓魏公
　同在政府六一長魏公一歲魏公諸事頗從之至議
　推尊濮安懿王同朝俱攻六一故六一遺令託魏公
　作墓誌墓誌中盛言初議推尊時乃政府熟議共入
　文字欲令魏公承當此事以破後世之惑耳或云張
　氏事雖下六一千百軰人猶且不為至若推尊則遽
　亡前朝盛徳而大違典禮故諸公攻之不少貸也然
　六一深以此事為然故於五代史義兒傳極致意焉
　噫人心不同猶其面也此言得之
温公熈寧元豐間甞往來于陜洛之間從者才三兩人
　跨驢道上人不知其温公也每過州縣不使人知一
　日自洛趨陜時陜守劉仲通諱航元城先生之父也
　知公之來使人迓之公已從城外過天陽津矣劉遽
　使以酒四樽遺之公不受來使酷云若不受必重得
　罪公不得已受兩壺行三十里至張店鎮乃古傅巖
　故地於鎮官處借人復還之後因於陜之使宅建四
　公堂謂召公傅公姚公温公此四公者皆陜中故事
　也唐姚中令陜之硤石人今陜縣道中路旁有姚氏
　墓碑徐嶠之書并撰
僕少時在高郵學讀送窮文至五鬼相與張眼吐舌跳
　踉偃仆抵掌頓脚失笑相顧僕不覺大笑時同舎王
　抃彦法問曰何矧(笑至甚/為矧)僕曰豈退之真見鬼乎彦
　法曰此乃髑髏之深嚬蹙頞葢想當然耳且古人作
　文必有所擬此擬揚子雲逐貧賦也僕後以此言問
　於舅氏張奉議(従聖/)舅氏曰不然規矩方圓之至也
　若與規矩合則方圓自然同也若學問至古人自然
　與古人同不必擬也譬如善射後矢續前矢善馬後
　足及前足同一理也昨日讀韓文忽憶此話今三十
　年矣撫卷驚歎者久之
詩人之言為用固寡然大有益於世者若長恨歌是也
　明皇太真之事本有新臺之惡而歌云楊家有女初
　長成養在深閨人不識故世人罕知其為夀王瑁之
　妃也春秋為尊者諱此歌真得之
謚之曰靈葢有二義謚法曰徳之精明曰靈亂而不損
　曰靈若周靈王衞靈公是美謚也若楚靈王漢靈帝
　是惡謚也莊子曰靈公之為靈也久矣此褒之也漢
　賛之曰靈帝之為靈也優哉此貶之也故曰此一字
　兼美惡兩謚
唐世士大夫崇尚家法栁氏為冠公綽唱之仲郢和之
　其餘名士亦各修整舊傳栁氏出一婢婢至宿衞韓
　金吾家未成券聞主翁於㕔事上買綾自以手取視
　之且與駔儈議價婢於牕隙偶見因作中風狀仆地
　其家怪問之婢云我正以此疾故出栁宅也因出外
　舎問曰汝有此疾幾何時也婢曰不然我曽伏事栁
　家郎君豈忍伏事賣絹牙郎也其標韵如此想是栁
　家家法清高不為塵垢卑賤故婢化之乃至如此雖
　今士大夫妻有此見識者少矣哀哉聞之於田亘元
　邈
僕友王彦法善談名理甞謂世人但知韓退之不好佛
　反不知此老深明此意觀其送髙閑上人序云今閑
　師浮屠氏一死生解外膠是其為心必泊然無所起
　其於世必淡然無所嗜泊與淡相遭頹隨委靡潰敗
　不可收拾觀此言語乃深得歴代祖師向上休歇一
　路其所見處大勝裴休且休甞為圓覺經序考其造
　詣不及退之逺甚唐士大夫中裴休最號為奉佛退
　之最號為毁佛兩人所得淺深乃相反如此始知循
　名失實世間如此者多矣彦法名抃高郵人慕清獻
　之為人卒於布衣僕今日偶讀圓覺經序因追書之
退之感二鳥賦云貞元十五年五月戊辰愈東歸又云
　讀書著文自七歲至今凡二十二年以文集詳考之
　是年乃貞元十一年也今按貞元十一年退之年二
　十八是年三上書宰相不遇而出闗故曰自七歲至
　今凡二十二年至十二年七月從董晉平汴州至十
　五年二月晉薨退之護喪歸葬洛陽半道聞汴州亂
　退之既至洛陽徑走彭城省視其家遂復在徐州節
　度使張建封幕下是年五月作董晉行狀其後書云
　貞元十五年五月十八日故吏前汴宋亳永等州觀
　察推官將仕郎秘書省校書郎韓愈狀是時退之年
　三十二則知作感二鳥賦時貞元十一年明矣但後
　人誤書十五年也
杜牧之華蕚樓詩云千秋佳節名空在承露絲囊世已
　無唯有紫苔偏稱意年年因得上金鋪金鋪出甘泉
　賦云排玉户而颺金鋪注云金鋪門首也言風之所
　至排門揚鋪擊皷鍰鈕葢此樓久無人登而苔蘚生
　其門上矣漢以金盤承露而唐以絲囊絲囊可以承
　乎此不可解
襄鄧之間多隠君子僕甞記陜州夏縣士人樂舉明逺
　甞云二十四氣其名皆可解獨小滿芒種說者不一
　僕因問之明逺曰皆謂麥也小滿四月中謂麥之氣
　至此方小滿而未熟也芒種五月節種讀如種類之
　種謂種之有芒者麥也至是當熟矣僕因記周禮稻
　人澤草所生種之芒種注云澤草之所生其地可芒
　種種稻麥也僕近為老農始知過五月節則稻不可
　種所謂芒種五月節者謂麥至是而始可收稻過是
　而不可種矣古人名節之意所以告農候之早晚深
　矣
莊子之言有與人意合者今輙記之莊子之言曰地非
　不廣且大也今之所用容足耳然側足而墊之致黄
　泉解之者曰墊者掘也地亦大矣人之所用不過容
　足若使側足之外掘至黄泉則人戰栗不能行矣僕
　因從而解之曰所以然者以足外無餘地也今有人
　廉也而人以為貪正也而人以為滛何也以亷正之
　外無餘地也若云伯夷之亷也栁下惠之正也則人
　無不信者以有餘地也故曰君子能為可信不能使
　人之必信人若未信當求之已不可求之人
政和中僕為鄧州淅川縣令與順陽主簿張持執權同
　為金州考試官畢同途而歸至均州界中宿于臨漢
　江一寺寺前水分兩股行十餘里復合主僧年六十
　餘極善談論因言股河主僧曰不獨江漢如此天漢
　亦復如是因取天漢圖相示天漢起於東方經箕尾
　之間謂之漢津乃分為二道其南道則經傅說星天
　籥星弁星河皷星其北道則經龜星南斗魁星左旗
　下至天津而合為一道故知股河天地皆然也僕曰
　凡水之行前遇堆阜則左右分流遂如股之狀今天
　漢乃水象亦有高卑坳平之狀乎其僧笑曰吾不知
　也後有知星者亦不能答
天下之事有一可笑者今輙記之子路在弟子中號為
　好勇天下之至剛强人也而衞彌子瑕者至以色悅
　人天下之至柔弱人也然同為友壻故孟子曰彌子
　之妻與子路之妻兄弟也彌子謂子路曰夫子主我
　衞卿可得也夷考其時正衞靈公之時何二人賦性
　之殊也爾雅曰兩壻相謂為亞注云今江東人呼同
　門為僚壻嚴助傳呼友壻江北人呼連袂又呼連襟
壯士感恩起變服不變姓朋友改舊觀僮僕生新敬右
　孟東野贈韓退之為行軍司馬詩以傳考之非也東
　野卒於元和九年時退之為史館修撰至元和十二
　年冬乃以右庶子為彰義軍行軍司馬而東野不及
　見也前詩乃退之從董晉入汴州為汴州觀察推官
　時詩也退之年二十五及第四五年不得官至貞元
　十二年乃為董相從事故有舊觀新敬之語其後為
　中書舎人左遷右庶子乃為行軍司馬位望隆盛久
　矣何新敬之說哉
曹成王碑句讀差訛說不可解又為人轉易其字故愈
　不可解僕舊得柴慎微善本今是正之一本云觀察
　使殘虚使將國良戎界良以武岡叛柴本作初觀察
　使虛使將國良戎界本無殘字葢虛使其將國良往
　戎界故良不往以武岡叛也又一本云披安三縣詠
　其州斬偽刺史柴本詠字作訹披音鹿非反葢言披
　剥安州之三縣故以威名訹懼其州人使斬其不當
　為刺史者葢當時刺史李希烈之黨也
今之僧尼戒諜云知月黒白大小及結解夏之制皆五
　印度之法也中國以月晦為一月而天竺以月滿為
　一月唐西域記云月生至滿謂之白月月虧至晦謂
　之黒月又其十二月所建各以所直二十八宿名之
　如中國建寅之類是也故夏三月自四月十六日至
　五月十五日謂之額沙茶月即鬼宿名也自五月十
　六日至六月十五日謂之室羅伐挐月即栁星名也
　自六月十六日至七月十五日謂之婆逹羅鉢陁月
　即翼星名也黒月或十四日或十五日月有大小故
　也故中國節氣與印度逓争半月中國以二十九日
　為小盡印度以十四日為小盡中國之十六日乃印
　度之初一日也然結觧夏之制宜如西域記用四月十
　六日葢四月十五日乃屬道瑟吒月乃印度四月盡
　日也僕因讀藏經故謾録出之
隴石詩云旊大瓶甕小所任各有宜考工記摶埴之工
　陶旊注云旊讀如甫始之甫鄭元謂旊讀如放音義
　甫岡切韻畧甫兩切與昉同音注云摶埴工以此考
　之則旊者乃摶埴之工耳非器也而退之乃言旊大
　瓶甕小者何也考工記旊人為簋實一觳崇直厚半
　寸脣寸豆實三而成觳崇尺注觳受斗二升豆實四
　升故云豆實三而成觳然則旊人所作器大者不過
　能容斗二升小者不過能容四升耳考工記前作陶
　旊後作旊人當以後為正
退之石鼓歌云䥴功勒成告萬世鑿石作鼓隳嵯峨從
　臣才藝咸第一簡選撰刻留山阿或云此乃退之自
　况也淮西之碑君相獨委退之故於此見意此說非
　也元和元年退之自江陵法曹徴為博士時有故人
　在右輔上言祭酒乞奏朝廷以十橐駝載十石鼓安
　太學其事不從後六年退之為東都分司郎官及為
　河南令始為此詩歌中備載此事明甚後元和十二
　年春退之始被命為淮西碑前歌乃其䜟也又云日
　消月鑠就埋没而淮西碑亦竟磨滅恐亦䜟也
曹成王碑云王姓李氏諱臯字子蘭謚曰成其先王明
　以太宗子國曹又云太支十三曹於弟季或亡或微
　曹始就事今按曹王明之母楊氏乃齊王元吉之妃
　也後太宗以明出繼元吉後此人倫之大惡也故退
　之為國諱既言其先王明以太宗子國曹又云太支
　十三曹於弟季其言弟季尤有深意葢元吉之變在
　於蚤年及其暮年乃有曹王故曰弟季葢非東昏奴
　之比也前軰用意皆出忠厚誠可法哉
李方叔初名豸從東坡遊東坡曰五經中無公名獨左
　氏曰庶有豸乎乃音直氏切故後人以為蟲豸之豸
　又周禮供具絼亦音治乃牛鼻繩也獨玉篇有此豸
　字非五經不可用今宜易名曰廌方叔遂用之秦少
　㳺見而嘲之曰昔為有脚之豸乎今作無頭之廌乎
　豸以况狐廌以况箭方叔倉卒無以答之終身以為
　恨
長安慈恩寺塔有唐新進士題名雖妍媸不同然皆高
　古有法度後人不能及也宣和初本路漕栁瑊集而
　刻之石亦為竒玩然不載鴈塔本末僕讀藏經因謾
　記之唐𤣥奘法師貞觀三年八月往五印度取經至
　十九年正月復至京師得如來舎利一百五十粒梵
　本六百五十七部始居洪福寺翻譯至二十二年皇
　太子治為文徳皇后於宫城南晉昌里建太慈恩寺
　寺成令𤣥奘居之永徽二年師乃於寺造甎浮屠以
　藏梵本恐火災也所以謂之鴈塔者用西域故事也
　王舎城之中有僧㜑窣堵波僧㜑者唐言鴈也窣堵
　波者唐言塔也師至王舎城甞禮是塔因問其因縁
　云昔此地有伽藍依小乗食三净食三净食者謂鴈
　也犢也鹿也一日衆僧無食仰見羣鴈翔飛輙戲言
　曰今日衆僧闕供摩薩埵宜知(好施謂/之薩埵)其引前者應
　聲而墮衆僧欲泣遂依大乗更不食三净仍建塔以
　鴈埋其下故師因此名塔先是師先翻瑜珈師地論
　成進御太宗製大唐三藏聖教序時皇太子治又製
　述聖記有宏福寺僧懐仁集王右軍字勒二文于碑
　及鴈塔成禇遂良乃書二帝序記安二碑於塔上其
　後遂為游人咸集之地故章八元詩云七層突兀在
　虚空四十門開面面風却訝烏飛平地上自驚人語
　半天中回梯暗路如穿洞絶頂初攀似出籠落日鳯
　城佳氣合滿城春睡雨濛濛此詩人所膾炙然未若
　少陵之高致也杜詩人所易見此更不録
唐人欲作寒食詩欲押餳字以無出䖏遂不用殊不知
　出於六經及楚辭也周禮小師掌教簫注云簫編小
　竹管如今賣飴餳者所吹也管如篴併而吹之招魂
　曰粔(巨/)籹宻餌有餦餭些注云餦餭餳也但戰國時
　謂之餦餭至後漢時乃謂之餳耳
尚書謂之八座其來久矣然學者少究其源或以六曹
　二丞為八座或以六曹二僕為八座皆非也此事載
　於晉書職官志其詳今錄於左漢光武以三公曹主
　歲盡考課諸州郡事改常侍曹為吏部曹主選舉祠
　祀事民曹主繕脩功作鹽池園苑事客曹主䕶駕𦍑胡
　朝賀事二千石曹主治地者
得一序石刻題云前鄉貢進士韓愈撰乃知作此文時
　年未三十故能豪放如此今按退之年二十五及第
　後三試博學宏辭科皆被黜落故曰四舉於禮部乃
　一得三選於吏部卒無成繼而以鄉貢進士三上書
　宰相復不遇即出闗時年二十八矣且以退之文辭
　宏放如此而被黜何哉葢唐人之文皆尚華麗妥貼
　而退之乃聱牙如此宜乎㸃額也
　
　
　
　
　
　
　
　
　
　
　
　
　嬾真子卷二
欽定四庫全書
　嬾真子卷三　　　　　　宋　馬永卿　撰
藝祖既平江南詔以兵器盡納揚州不得支動號曰禁
　庫方臘作亂童貫出征許於逐州軍選練兵仗既開
　禁庫兩房將士望見所貯弓挺直大喜曰此良弓也
　因出試之宛然如新是日弓數千張立盡噫自開寳
　之乙亥至宣和之辛丑一百四十七年而膠漆不脱
　可謂異矣女真犯闕東南起勤王之師僕時為江都
　丞帥臣翁彦國令揚州作院造神臂弓限一月成皆
　不可用當時識者以為國初之弓限一年成而今成
　於旬日之間宜乎美惡之相絶也僕考考工記然後
　知弓非一年不可用也弓人為弓取六材必以其時
　凡為弓冬析幹春液角夏治筋秋合三材寒奠體氷
　析灂春被弦則一年之事鄭氏注云朞年乃可用且
　三代之時百工傳氏孫襲祖業子受父訓故其利害
　如此詳盡我藝祖奮起於五代之後而制作之妙逺
　合三代不亦聖謩之宏逺乎
洛中邵康節先生術數既髙而心術亦自過人所居
　有圭竇甕牗圭竇者墻上鑿門上鋭下方如圭之
　狀甕牗者以敗甕口安於室之東西用赤白紙糊
　之象日月也其所居謂之安樂窩先生以春秋天
　色温涼之時乗安車駕黄牛出遊於諸公家諸公
　皆欲其來各置安樂窩一所先生將至其家無老少
　婦女良賤咸迓於門迎入窩争前問勞且聴先生之
　言凡其家婦姑妯娌婢妾有争競經時不能決者自
　陳於前先生逐一為分別之人人皆得其懽心於是
　酒殽競進厭飲數日徐遊一家月餘乃歸非獨見其
　心術之妙亦可想見洛中士風之美聞之於司馬文
　仲楫
前漢百官表少府之屬官凡五十餘人有遵官掌米穀
　以奉至尊然學者多疑遵字之義僕考唐百官志導
　官令掌導擇米麥凡九穀皆隨精麄考其耗損而供
　然漢導字下從寸唐䆃字下從禾今按䪨畧瑞禾一
　莖六穗謂之䆃恐唐以瑞禾名官也僕嘗以此問舅
　氏笑云此盖讀司馬長卿封禪書誤耳書云導一莖
　六穗於包注云導擇也一莖六穗謂嘉禾之米也後
　人誤以瑞禾為䆃遂併官名失之可一笑也舅氏張
　文林相茂實端方不偶卒於銓曺
前漢初去古未逺風俗質畧故太上皇無名母媪無姓
　然唐宰相世系表叙劉氏所出云昔士㑹適秦歸晉
　有子留於秦自為劉氏秦滅魏徙大梁生清徙沛生
　仁號豐公生煓字執加生四子伯仲邦交邦漢髙帝
　也噫髙皇之父漢史不載其名而唐史乃載之此事
　亦可一笑煓音端
唐史韓退之傳擢監察御史上䟽極諫宫市德宗怒貶
　陽山令此説非也集中自載御史臺論天災人饑狀
　故退之寄三學士詩云是年亰師旱田畆少所收適
　㑹除御史誠當得言秋拜䟽詣閤門為忠寧自謀上
　陳人疾苦無令絶其喉下言畿甸内根本理宜優積
　雪驗豐熟幸寛待麥麰天子惻然感司空歎綢繆謂
　言即施設乃返遷炎州以此驗之其不因宫市明矣
　然退之所論亦一時常事而遽得罪者盖䟽中有云
　此皆羣臣之所未言陛下之所未知故執政者惡之
　遽遭貶也既貶未幾有八司馬之事使退之不貶與
　劉栁輩俱陷黨中則終身禁錮矣或云退之豈與栁
　劉輩同乎僕曰退之前詩又云同官盡才俊偏善栁
　與劉使其不去未必不落黨中然則陽山之貶其天
　相哉司空謂杜佑也宰相年表十九年二月佑檢校
　司空
俗諺云一絇絲能得幾時絡以喻小人之逐目前之樂
　也然絇字當作緰太𤣥經絡之次五日蜘蛛之務不
　如蚕一緰之利緰音七候反與絇同音今以太𤣥證
　之故絇當作緰
唐時前輩多自重而後輩亦尊仰前輩而師事之此風
　最為淳厚杜工部於蘓端薛復筵簡薛華醉歌首云
　文章有神交有道端復得之名譽早又云坐中薛華
　善醉歌醉歌自作風格老一篇之中直呼三人之名
　想見當世士人一經老杜品題即有聲價故當世願
　得其品題不以呼名為耻也近世士大夫老㓜不復
　敦篤雖前輩詩中亦不敢斥後進之名而後進亦不
　復尊仰前輩可勝嘆哉
陳待制(邦/)先字應賢初任差作試官發解進士程文中
　犯聖祖諱衝替問之云因用莊子飾小説以干縣令
　而䟽云縣字古懸字多不著心懸髙也謂求髙名令
　聞也然僕以上下文考之掲竿累以守鯢鮒其於得
　大魚亦難矣飾小説以干縣令其於大道亦逺矣盖
　掲竿累以譬飾小説也守鯢鮒以譬干縣令也彼成
　𤣥英膚淺不知莊子之時已有縣令故為是説史記
　莊子列傳莊子與梁惠王齊宣王同時史記年表秦
　孝公十二年并諸小鄉聚為大縣縣一令是年乃梁
　惠王之二十二年也且周嘗往來於楚魏之間所謂
　監河侯乃西河上一縣令也時但以侯稱之耳而䟽
　乃以為魏文侯不知與惠王之時相去逺矣且監河
　侯云我得邑金是以知為縣令也若晋申公巫臣為
　邢大夫而其子稱邢侯之類是也
唐人字畫見於經幢碑刻文字者其楷法往往多造精
　妙非今人所能及盖唐世以此取士而吏部以此為
　選官之法故世競學之遂至於妙唐選舉志云凡擇
　人之法有四一曰身體貎豐偉二曰言言辭辯正三
　曰書楷法遒美四曰判文理優長或曰此敝政也豈
　可以字畫取人乎難之者曰今之士人於此狀貎竒
　偉言辭辯博判斷公事既極優長而更加以字畫遒
　美有歐虞禇薛顔栁之法士大夫能全此美者亦自
　難得况銓選之間乎聞之者皆服
天聖中鄧州秋舉舊例主文到縣鄉中長上率後進見
　主文是年主文乃唐州一職官年老鬚鬢皓然説贄
　見有輕薄後生前曰舉人所係甚大願先生無渇睡
　既引試賦桐始華以姑洗之月桐始華矣依次用韻
　滿場閣筆不下乃復至簾前啓曰前日無狀後進輙
　以妄言仰瀆先生果䝉以難韻見困願易之主文曰
　老人渇睡不能卒易可來日再見訪諸生諾而退是
　夜主文遂遯去車運司云鄧州滿場曵白是年遂罷
　舉聞之於南陽老儒李億億又云昔待監司極小又
　士人多自重不肯妄求故多老於選調
今印榜文額有之字者葢其來乆矣太初元年夏五月
　正厯以正月為歳首色尚黄數用五注云漢用土數
　五五謂印文也若丞相曰丞相之印章諸卿及守相
　印文不足五字者以之字足之僕仕於陕洛之間多
　見古印於蒲氏見廷尉之印章於司馬氏見軍曲侯
　丞印此皆太初以後五字印也後世不然印文榜額
　有三字者足成四字有五字者足成六字但取其端
　正耳非字本意
五栁與子儼等䟽云汝等雖不同生又云况共父之人
　則知五子非一母或云以五栁之清髙恐無庶出但
　前後嫡母耳僕以責子詩考之正自不然詩云白髮
　被兩鬢肌膚不復實雖有五男兒總不好紙筆阿舒
　已二八懶墮固無匹阿宣行志學而不愛文術雍端
　年十三不識六與七通子垂九齡但覔梨與栗天運
　茍如此且進杯中物且雍端二子皆年十三則其庶
　出可知也已噫先生清德如此而乃有如夫人亦可
　一笑醒軒云安知雍端非雙生子
富鄭公留守西京日因府園牡丹盛開召文潞公司馬
　端眀楚建中劉凡邵先生同㑹是時牡丹一欄凡數
　百本坐客曰此花有數乎且請先生筮之既畢曰凡
　若干朶使人數之如先生言又問曰此花幾時開盡
　請再筮之先生再三揲蓍坐客固已疑之先生沉吟
　良乆曰此花命盡來日午時坐客皆不答温公神色
　尤不佳但仰視屋鄭公因曰來日食後可㑹於此以
　騐先生之言坐客曰諾次日食罷花尚無恙洎烹茶
　之際忽然羣馬廐中逸出與坐客馬相蹄齧奔出花
　叢中既定花盡毁折矣於是洛中逾服先生之言先
　生家有傳易堂有皇極經世集行於世然先生自得
　之妙世不可傳矣聞之於司馬文季朴
元城先生嘗言異哉盧杞之為人也不獨愧見父祖又
　且愧見其子也盧氏唐甲族也而懐慎一派為盛懐
　慎以清德相𤣥宗號為名相而生東都留臺弈弈罵
　禄山被害在忠義傳弈生把相德宗敗亂天下在姦
　臣傳杞生元輔元輔傳云端靜介正能紹其祖故厯
　顯劇任而人不以杞之惡為異亦附忠義傳故曰把
　不獨愧見其父祖又且愧見其子也元城先生劉待
　制安世字噐之云
葭灰秋吹季月管日出夘南暉景短友生招我佛寺行
　正直萬株紅葉滿光華閃壁見神鬼赫赫炎官張火
　傘然雲燒樹火實駢金烏下啄頳虬卵䰟翻眼暈忘
　處所赤氣冲融無間斷有如流傳上古時九龍照燭
　乾坤旱右韓退之遊青龍寺詩僕舊讀此詩以為此
　言乃喻畫壁之狀後見長安志云青龍寺有柿萬株
　此葢言柿熟之狀火傘頳虬卵赤氣冲融九龍照燭
　皆其似也青龍寺在長安城中白樂天新昌新居詩
　云丹鳳樓當後青龍寺在前以此可知長安諸寺多
　柿故鄭䖍知慈恩寺有柿葉數屋取之學書僕仕於
　闗陕行村落間常見柿連數里欲作一詩竟不能竒
　每嗟火傘等語誠為善喻
東坡詩云剰欲去為湯餅客却愁錯冩弄麞書弄麞乃
　李林甫事湯餅人皆以為眀皇王后故事非也劉禹
　錫贈進士張盥詩云憶爾懸弧日余為座上賔舉筯
　食湯餅祝辭添麒麟東坡正用此詩故謂之湯餅客
　也必食湯餅者則世所謂長命麺者也
古今之語大都相同但其字各别耳古所謂阿堵者乃
　今所謂兀底也王衍口不言錢家人欲試之以錢遶
　床不能行因曰去阿堵物謂口不言去却錢但云去
　却兀底爾如傳神冩照正在阿堵中葢當時以手指
　眼謂在兀底中爾後人遂以錢為阿堵物眼為阿堵
　中皆非是葢此兩阿堵同一意也然去有兩音一邱據
　反乃去來之去世常從此音非也當作口舉反韻略
　云撤也然此義亦非也蘇武掘䑕所去草實而食之
　乃䑕所藏者也葢衍之意以謂此錢不當置於此當
　屏藏之於他處也
蔡忠懐確持正少年嘗夢為執政仍有人告之曰竢汝
　父作狀元時汝為執政也持正覺而笑曰鬼物乃相
　戯乎吾父老矣方致仕閒居乃云作狀元何也後持
　正果作執政一日侍殿上聽唱進士第狀元乃黄裳
　也持正不覺失驚且嘆夣之可信也持正父名黄裳
　乃泉州人清正恬退以故老於銓曺嘗為建陽令及
　替囊無建陽一物至今父老能道之最後以賛善大
　夫為鎮安軍節度推官鎮安陳州也官滿貧不能歸
　故忠懐遂為陳州人此聞之於忠懐之孫橝子正僕
　問子正為幕職而帯賛善大夫何也子正云此祖宗
　時官制葢以乆次而得之自不可解
僕仕於闗中嘗見一方寸古印印文云闗外侯印其字
　作古𨽻氣象頗類受禪碑僕意必漢末時物也然疑
　只聞有闗内侯不聞有闗外侯後於魏志見之建安
　二十三年始置名位侯十二級以賞軍功闗外侯乃
　其一也注云今人虛封葢始於此
揚州檢法冦中大(庠/)河朔人也好為大言以屈座人一
　日於客次中問坐客云左傳山木如市弗加於山魚
　鹽蜃蛤弗加於海注云如在山海賈不加貴何也庠
　乃以此八字平分作兩句故座客卒然不能答庠意
　氣甚自得時僕為江都丞獨後至見諸人黙然庠復
　舉前語問僕笑曰此乃一句何為分為兩句也庠笑
　曰果然謾不得葢晏子之意以謂陳氏施私恩以收
　人心故低價以授與民是以山木魚鹽之類雖在齊
　國如在山海之中不加貴也賈讀如價非商賈之賈
今之同席者皆謂之客非也古席靣謂之客列座謂之
　旅主謂之獻客謂之酬故宋享晋楚之大夫趙孟為
　客注云客一座所尊也季氏飲大夫酒臧紇為客既
　獻臧孫命北靣重席新樽潔之召悼子降逆之大夫
　皆起及旅而召公鉏注云獻酬禮畢而通行為旅然
　則古者主先獻客客復酬之然後同席皆飲不如今
　之時不待獻酬而同席皆飲也
韓退之上宰相書云四舉於禮部乃一得三選於吏部
　卒無成九品之位其可望一畝之宅其可懐僕嘗恠
　貞元七年兵部侍郎陸贄知禮部貢舉退之是時及
　第八年四月贄拜相而退之以宰相門生連三年試
　於吏部而不得何也十年十二月贄罷為太子賔客
　十一年退之於正月二月三月連三上書於賈耽輩
　不亦踈乎祗取辱耳後世之士可以為戒
本朝取士之路多矣得人之盛無如進士葢有一榜有
　宰相數人者古無有也太平五年蘇易簡下李沆向
　敏中㓂凖王旦咸平五年王曽下王隨章得象淳化
　三年孫向下丁謂王欽若張士遜慶厯三年楊寘下
　王珪韓絳王安石吕公著韓縝蘇頌元豐八年焦蹈
　下白時中鄭居中劉正夫其餘名臣不可勝數此進
　士得人之明效大驗也或曰不然以本朝崇尚進士
　故天下英才皆入此科若云非此科不得人則失之
　矣唐開元以前未嘗尚進士科故天下名士雜出他
　塗開元以後始尊崇之故當時名士中此科者十常
　七八以此卜之可以見矣
佛果禪師川懃極善禪纚纚可聽嘗云閻浮提雨清淨
　水具諸天相方時大旱雨時忽降莫知其價此兠率
　天上雨摩尼也方欲收禾霖雨不止實害人命此阿
　修羅中雨兵仗也甘雨得時人皆飽足此䕶世城中
　雨羙饍也但名不同其實一也坐客云經中所言皆
　譬喻也豈有雨寳珠等事乎僕曰不然雨金雨血雨
　土皆班班載於前史何况六合外事其有無不可懸
　料也坐客咸以為然其上因縁出華嚴經第十五卷
二十八宿今韻略所呼與世俗所呼往往不同韻略宿
　音繡亢音剛氐音低觜音訾皆非也何以言之二十
　八宿謂之二十八舎又謂之二十八次次也舎也皆
　有止宿之意今乃音綉此何理爾雅云夀星角亢也
　注云數起角亢列宿之長故有髙亢之義今乃音剛
　非也爾雅天根氐也注云角亢下繫於氐若木之有
　根其義如周禮四圭有邸漢書諸侯上邸之邸音低
　誤矣西方白虎而觜參為虎首故有觜之義音訾誤
　矣彼韻略不知但欲異於俗不知害於義也學者當
　如其字呼之
國初號令猶有漢唐之遺風大中祥符元年正月三日
　天書降大赦改元東都賜酺三日此葢漢遺事也漢
　律三人以上無故飲酒罰金四兩故漢以賜酺為惠
　澤令得羣飲酒也酺音蒲注曰王德布於天下而令
　聚飲食為酺或問賜酺起於漢乎僕對曰趙世家載
　武靈王行賞大赦置酒酺五日則自戰國時已如此
　矣
祥符詔書聖祖殿有刻石吾祖僕射忠肅公亮知荆南
　府日常苦嗣續寡少因聞玉泉山頂有道人草菴其
　上號白骨觀道人年八十矣宴坐菴中常想自身表
　裏洞逹惟見白骨以觀他人亦復如是如此五十年
　矣忠肅因使人問訊亦不答贈遺亦不受頻頻如此
　亦畧受公繼而入山訪之道人亦喜因請出山暫至
　府第延之正寢安下經月乃歸一日忠肅夣道人筴
　杖徑入正寢方驚愕間夣覺且歎訝之急使人徃問
　訊曰昨夕已遷化矣既茶毗骨有舎利後遂生給事
　子山(仲南/)兩嵗已能趺坐方學語時但言凡所見人
　皆是白骨後至七嵗已徃漸不見噫其性移矣給事
　學佛有見處古君子也僕以此語長蘆了老了老云
　吾門謂之空門今作白骨觀已自墮落况有人誘引
　之乎僕以此言為然
俗説以人嚏噴為人說此葢古語也終風之詩曰寤言
　不寐願言則嚏箋云言我願思也嚏當為不敢嚏咳
　我真憂悼而不能寐如思我心如是我則嚏也今俗
　人嚏云人道我此乃古之遺語也漢藝文志雜占十
　八家三百一十卷内嚏耳鳴雜占十六卷注云嚏丁
　計反然則嚏耳鳴皆有吉㓙今則此術亡矣
山濤見王衍曰何物老嫗生寧馨兒寧作去聲馨音亨
　今南人尚言之猶言恁地也前宋廢帝悖逆太后怒
　語侍者曰將刀來剖我腹那得生寧馨兒此兩寧馨
　同為一意
僕仕於闗中於士人王(毖/)君求家見一古物似玉長短
　廣狹正如中指上有四字非篆非𨽻上二字乃正月
　字也下二字不可認問之君求云前漢剛夘字也漢
　人以正月夘日作佩之銘其一靣曰正月剛夘乃知
　今人立春或戴春勝春幡亦古制也葢剛者强也夘
　者劉也正月佩之尊國姓也與陳湯所謂强漢者同
　義
蘭亭序在南朝文章中少其倫比或云絲即是絃竹即
　是管今疊四字故遺之然此四字乃出張禹傳云身
　居大第後堂理絲竹管絃始知右軍之言有所本也
　且文選中在蘭亭下者多矣此葢昭眀之誤耳
蔡忠懐(確/)持正其父本泉州人晚年為陳州幕官遂不
　復歸持正年二十許嵗時家苦貧衣服稍敝一日與
　羣士人張(湜/)師是同行張亦貧儒也俄有道人至注
　視持正乆之因謾問曰先生能相乎曰然又問曰何
　如曰先輩狀貎極似李徳裕持正以為戯已因戯問
　曰為相乎曰然南遷乎曰然復相師是曰當為卿監
　家五十口時指持正云公當死矣道人既去二人大
　笑曰狂哉道人以吾二人貧儒故相戯耳後持正謫
　新州凡五年一日得師是書云以為司農無補然闔
　門五十口居京師食貧近蒙恩守汝州持正讀至此
　忽憶道人之言遂不復讀數日得疾而卒聞之於忠
　懐之孫橝子正
有客問僕曰古今太守一也而漢時太守赫赫如此何
　也僕曰漢郡極大又屬吏皆所自除故其勢炎炎非
　後世比只此㑹稽郡考之縣二十六吳即蘇州也烏
　傷即婺州也毗陵即常州也山隂即越州也由拳注
　云古之檇李即秀州也大末衢州也烏程湖州也餘
　杭杭州也鄞明州也以此考之即今浙東西之地乃
　漢一郡爾宜乎朱買臣等為之氣熖赫赫如此也
前漢凡三處載召平蕭何傳召平即東陵侯也項羽傳
　召平即廣陵人也齊悼惠王傳齊相召平不知何許
　人為魏勃所紿至自殺乃曰嗟乎道家之言當斷不
　斷反受其亂僕頃在海州常與任景初陳子直論之
　景初曰此必非東陵侯且淮隂侯在蕭何術中而東
　陵常為何畫策其術髙矣必不為勃所紿子直曰不
　然夫為人畫䇿則工若自為計多拙故曰傍觀者審
　當局者迷二人争論不已僕從傍解之曰謂之非東
　陵侯既無所據必為東陵侯恐受屈子直曰獨廣陵
　召平不在論中何也僕因大笑曰僕廣陵人也上不
　敢望東陵下不肯為齊相况僕平生處已常在於才
　與不才之間宜乎不在論中也子直由此號余為廣
　陵召平
僕自南渡以來始信前人言之可信也葢北人長於騎
　射其所以取勝獨以馬耳故一人復有兩馬此古法
　也北征詩云隂風西北來慘澹隨回鶻其王願助順
　其俗喜馳突送兵五千人驅馬一萬疋是知一人有
　兩馬也中國若不脩馬政豈能勝之葢用兵之法弓
　馬必有副詩云交韔二弓畏毁折也與兩馬同意
元城先生與僕論唐十一族事先生曰甘露之事葢亦
　踈矣考其時乃太和九年十一月二十一日也是時
　李訓謀以甘露降於禁中詔百官入賀因此欲殺宦
　官耳十一月末豈甘露降之時耶其謀之踈想見太
　抵色色如此吾意宦官知此謀乆矣故不可得而殺
　且天下之事有大於死者乎凡可以救死者無不為
　也若當時只貶黜之其禍未必至此今乃以死逼人
　而踈畧如此宜其敗也易曰君不宻則失臣臣不宻
　則失身幾事不宻則害成聖人之言信矣
　
　
　
　
　
　
　
　
　
　
　嬾真子卷三
欽定四庫全書
　嬾真子卷四　　　　　　宋　馬永卿　撰
章聖皇帝東封禮成幸曲阜縣謁先聖廟時丁晉公扈
　從前一日與同輩兩三人先馳至廟省視饌具因入
　後殿乃孔子妃也問於孔氏族孔氏之妃何姓延祐
　延渥同對曰孔子年十九娶於宋之亓官氏女而生
　伯魚伯魚年五十而卒時孔子七十矣次日上至妃
　殿亦問其姓衆人未及對晉公以延祐之言對上曰
　出何典據晉公錯愕不及答延祐徐前曰出孔子家
　語時扈從者皆以此事為耻聞之於舒州下寨老儒
　俞汝平
清時有味是無能閒愛孤雲靜愛僧獨把一麾江海去
　樂遊原上望昭陵右杜牧之自尚書郎出為郡守之
　作其意深矣蓋樂遊原者漢宣帝之寢廟在焉昭陵
　即唐太宗之陵也牧之之意葢自傷不遇宣帝太宗
　之時而逺為郡守也藉使意不出此以景趣為意亦
　自不凡况感寓之深乎此其所以不可及也
元城先生與僕論禮記内則雞鳴而起適父母之所僕
　曰不亦太早乎先生正色曰不然禮事父與君一等
　一體父召無諾君命召無諾父前子名君前臣名今
　朝謁者必以鷄鳴而起適君之所而人不以為早葢
　以刑驅其後也今世俗薄惡故事父母之禮得已而
　已爾若士人畏犯義如犯刑則今人可為古人矣僕
　聞其言至今愧之
余中行老朱服行中邵剛剛中葉唐懿中夫何執中伯
　通王漢之彦昭彦昭常於期集處自歎曰某獨不幸
　名字無中字故為第六行老應之曰只為賢不中時
　以為名答
陽翟澗上丈人陳恬叔易一日忽改名欽命或者疑之
　曰豈非欽若王之休命而有仕宦之意平叔易曰不
　然吾正以時人不畏天故欲欽崇天道永保天命
建中間京西都運宋喬年以遺逸舉授文林李方叔以
　詩嘲之曰文林換却山林興誰道山人索價髙晁以
　道嘲之曰處士何人為作牙盡携猿鶴到京華今朝
　老子成長笑六六峯前只一家聞之於王元道敦古
淳化二年均州武當山道士鄧若拙善出神嘗至一處
　見二仙官議曰來春進士牓有宰相三人而一人極
　低如何一人曰髙下不可易也獨科甲可易耳不若
　以第二甲為第一甲道士既覺與其徒言之明年唱
　名上意適有宫中之喜因謂近臣曰第一甲多放幾
　人言止即止遂唱第一甲上意亦忽忽忘之至三百
　人方悟是年孫何牓三百五十三人而第一甲三百
　二人第二甲五十一人丁謂第四人王欽若第十一
　人張士遜第二百六十人後士遜三人入相致仕歸
　鄕遊武當山若拙弟子常為公言之僕為鄧州淅川
　令日聞之於鄖鄉士人劉可道
僕嘗問元城先生先儒註太𤣥經毎首之下必列二十
　八宿何也先生曰周天二十八宿三百六十五度四
　分度之一而太𤣥經凡七百二十九賛乃此數也僕
　曰七百二十九賛分而為二合三百六十四度有半
　而不相應何也先生曰揚氏之意以謂其半不可合
　也故有踦賛嬴賛以應周天之數漢之正統以象歳
　也莽之僣竊乃閏位也故先儒於踦賛嬴賛之下注
　以為水火之閏而王莽傳賛所稱餘分閏位者蓋謂
　是噫子雲之數深矣
同年小録載小名小字或問有故事乎或曰始於司馬
　犬子僕曰不然離騷經曰皇覧揆予于初度兮肇錫
　予以嘉名名予曰正則兮字予曰靈均且屈原字平
　而正則靈均則其小字小名也所謂皇者三閭稱其
　父也後人遂以皇覧為進御之書誤矣
唐外戚傳云外家之成敗視主德之何如耳至哉此言
　也明皇之寵太真極矣故有馬嵬之事故老子云甚
　愛必大費孟子云不仁者以其所不愛及其所愛惟
　老杜於此事殊為得體詩云不聞商周衰中自誅褒
　妲謂若此事自出於明皇之意與夫君王掩靣救不
　得相去遠矣
僕友司馬文季朴極知星嘗云前漢天文志牽牛為犧
　牲其北河皷大星上將左右星左右將此說非也且
　何皷乃牽牛也今分為二則失之矣爾雅云何皷謂
　之牽牛注云今荆楚人呼牽牛為擔皷擔者何也葢
　此星狀如皷左右兩星若擔皷之狀故謂之何皷何
　者如何天之休之何人但見何皷在天潢之間故易
　謂河非也
僕為夏縣令寄居司馬文季朴家出藏先聖畫像示僕
　傳云王摩詰筆也僕因令善工摹之眼中神彩殊不
　相類使人意不滿畫象上長下短其背微偻以傳考
　之想當然爾莊子載老萊弟子出薪遇仲尼反以告
　曰有人於此脩上而超下末僂而後耳視若營四海
　注云長上而促下耳却近後而上僂末僂謂背微曲
　也然此皆可畫若夫視若營四海乃聖人憂天下之
　容非摩詰不能作
關中名毉駱耕耕道曰莊子之言有於孫真人毉方相
　合者五苓散五味而以木猪苓為主故曰五苓莊子
　之言曰藥也其實堇也桔梗也雞壅也豕零也是時
　為帝者也郭注云當其所須則無賤非其時則無貴
　故此數種若當其時而用之則為主故曰是時為帝
　者也䟽云藥無貴賤愈病則良斯得之矣故藥有一
　君二臣三佐四使且如治風則以堇為君堇烏頭也
　去水則豕零為君豕零水猪零也他皆類此彼俗毉
　乃以本草所録上品藥為君中品藥為臣下品藥為
　佐使可一笑也
禍福茫茫不可思大都早退是先知當君白首同歸日
　是我青山獨往時顧索素琴應不暇憶牽黄犬定難
　期蛟龍作醢麟為脯何似泥中拽尾龜右白樂天遊
　玉泉寺詩李訓鄭注初用事公知其必敗輙自刑部
　侍郎乞分司而歸時宰相王涯好琴舒元輿好獵故
　及之而拽尾龜所以自諭也龍醢事見左氏麟脯事
　見列仙傳
晉史乃唐時文士所為但託之御撰耳天文志云天聰
　明自我民聰明以民為人且太宗不應自避其名又
　洛書乾曜度以乾為甄則太宗又不應為太子承乾
　避名也以此足見乃當時臣下所為爾臣下之文駕
　其名於人主已為失矣而人主傲然受之而不辭兩
　胥失矣
僕之故友柴慎微嘗云開元太平宰相七人五人出太
　平公主門下謂岑羲竇懷真蕭至忠崔湜陸象先也
　二人明皇自用謂張說郭元振也且象先賢者也何
　為預五人之列按象先傳太平公主欲相崔湜湜力
　薦象先於主故遂相之噫象先何為交結崔湜也開
　元元年七月太平公主既敗而宰相出門下者如岑
　羲等四人皆被誅獨象先免使其不幸與四人者皆
　死豈不痛哉然則士大夫之所處宜以此為戒
老杜遣悶詩云家家養烏鬼頓頓食黄魚所說不同筆
　談以為鸕鷀能捕黄魚非也黄魚極大至數百斤小
　者亦數十斤故詩云日見巴東峽黄魚出浪新脂膏
　兼飼犬長大不容身又有白小詩云白小群分命天
　然二寸魚細微霑水族風俗當園蔬蓋言魚大小之
　不同也僕親見一峽中士人夏侯節立夫言烏鬼猪
　也峽中人家多事鬼家養一猪非祭鬼不用故於猪
　群中特呼烏鬼以別之此言良是僕又見浙人呼海
　錯為蝦菜毎食不可闕始悟風俗當園蔬之意
始元五年春正月夏陽男子張延年詣北闕自稱衞太
　子然雋不疑傳云本夏陽人姓成名方遂且廷尉逮
　詔鄉里識之者張宗禄等則人識之者多矣不應如
　此差舛然若以紀傳不相照誤立兩姓名則不疑傳
　末又云一姓張名延年則是當時廷尉驗問之時一
　人已有兩姓名矣則是非未可定也故史家於此微
　見其意初不疑縳送詔獄之時已自云衞太子得罪
　先帝亡不即死今來自詣此罪人也天子與大將軍
　聞而嘉之史著此語亦欲後人推原其意耳
漢時送葬之禮極厚武帝之葬昭帝幼弱霍光不學取
　金錢財物鳥獸魚鼈牛馬虎豹生禽凡百九十物盡
　瘞藏之又以後宫守園陵於是園妾自此始矣後世
　因之遂不復變白樂天有園陵妾詩讀者傷之
今之闕角謂之觚稜蓋取其有四稜也僕友柴愼微云
　觚酒噐也可容二升腹與足皆有四稜漢宫闕取其
　制以為角隅安獸處也故曰上觚稜而棲金爵爵觚
　皆酒噐名其腹之四稜削之可以為圎故漢書曰破
　觚為圜
南方朱鳥蓋未為鶉首午為鶉火已為鶉尾天道左旋
　二十八宿右轉而朱鳥之首在西故先曰未次曰午
　卒曰已也然南方七宿之中四宿為朱鳥之象漢天
　文志柳為鳥咮星為鳥頸張為鳥啄翼為鳥翼或問
　朱鳥而獨取於鶉何也僕對曰朱鳥之象止於翼宿
　而不言尾有似於鶉故以名之然謂之鶉尾者嘗問
　元城先生先生曰葢以翼為尾云故甘氏星經云鳥
　之鬪竦其尾鶉之鬪竦其翼以此知之
柴愼微言春秋載二百四十二年之事其為簡册無幾
　耳故多從省文後世妄行穿鑿故其說不勝繁蕪且
　如成十四年秋叔孫僑如如齊逆女九月僑如以夫
　人婦姜氏至自齊左氏曰稱族尊君命也舎族尊夫
　人也殊不知乃經之省文也經中若此書者多矣成
　十八年公孫歸父如晉歸父還自晉至笙遂奔齊昭
　十三年晉人執季孫意如以歸十四年意如至自晉
　二十三年晉人執我行人叔孫舎二十四年叔孫舎
　至自晉皆省文也譬之水性本清塵泥汨之則濁也
　若復去之則水性明矣今讀春秋者但不為諸家所
　汨則聖人之意見矣
古人重譜系故雖世胄綿逺可以考䆒淵明命子詩云
　天集有漢眷于愍侯赫赫愍侯運當攀龍撫劒風邁
　顯兹武功泰誓山河啓土開封今按漢書高帝功臣
　表開封愍侯陶舎以左司馬從漢破代封侯昔髙帝
　與功臣盟云使黄河如帶泰山若礪國以永存爰及
　苖裔所謂泰誓山河謂此盟也髙帝功臣百有二十
　人舎其一也又云亹亹丞相允廸前從渾渾長源鬱
　鬱洪河群川載導衆條載羅時有語黙運同隆窊此
　蓋謂陶青也今按漢髙帝功臣表開封愍侯陶舎封
　十一年薨十二年夷侯青嗣四十八年薨漢百官表
　孝景二年六月丞相嘉薨八月癸未御史大夫陶青
　為丞相七年六月乙巳丞相青免太尉周亞夫為丞
　相所謂群川衆條以喻枝泒之分散也語黙隆窊以
　言自陶青後未有顯者也淵明乃長沙公之曾孫然
　侃傳不載世家獨於此見之後世累經亂離譜籍散
　亡然又士大夫因循㓕裂不如古人所以家譜不傳
　於世惜哉
亳州祁家極收本朝前輩書帖僕嘗見其家所收孫宣
　公奭書尺有云行李鼎來蓋古之行李乃今之行使
　也魯僖公之三十年燭之武見秦伯曰若舎鄭以為
　東道主行李之往來共其困乏注云行李使人也魯
　襄公之八年鄭及楚平晉責曰君有楚命亦不使一
　箇行李告於寡君注云一箇獨使也行李行人也然
　古之李字從山下人人下子作􁘈後人乃轉作李也
　一箇行李謂一介行使今人以行李為隨行之物失
　之遠矣
司馬温公祖塋在陜府夏縣之西二十四里地名鳴條
　山有墳寺曰餘慶山下即温公之祖居也僕為夏縣
　令日屢至其處及十許里有涑水故温公號涑水先
　生鳴條山即湯與桀戰之地去解州安邑縣五十里
　乃桀之都也吕相絶秦書曰伐我涑川俘我王官以
　此見秦晉兩國境上二邑也涑川即洓水也王官屬
　今河中府虞鄉縣唐末司空表聖隠於王官谷有天
　柱峯休休亭乃一絶境也
韓退之三上宰相書但著月日而無年今按李漢云公
　生於大厯戊申而退之書云今有生人二十八年矣
　大厯三年戊申至貞元十一年乙亥退之時年二十
　八以宰相年表考之是年宰相乃賈耽盧邁趙憬也
　但不知退之所上為何人耳且以前鄉貢進士上書
　而文格大與當時不同非賢相不能舉也豈耽輩所
　能識哉
今之士人簡尺中或以解茩字易邂逅字非也離騷經
　云製芰荷以為衣兮王逸注云芰蓤也秦人作薢茩
　薢音皆茩音茍僕仕於關陜之間不聞此呼正恐王
　逸別有義爾後又讀爾雅薢茩芵茪注云芵明也或云
　蓤也關西謂之薢茩以僕所見芵茪者即今之草芵
　明也其葉初出可以為茹其子可以治目疾蓋謂可
　以解去垢穢或恐以此得名又爾雅云蓤厥􁀙注云
　蓤也今水中芰然則蓤自有正名不謂之薢茩明矣
　或曰然則王逸郭璞皆誤乎僕曰古者信以傳信疑
　以傳疑郭璞多引用離騷注故承王逸之疑而多出
　此注所以廣異聞也學者幸再考之
夜夣神官與我言羅縷道妙角與根提携陬維口瀾翻
　百二十刻須㬰間右退之記夣詩殊為難解僕嘗考
　之此乃言二十八宿之分野也爾雅曰夀星角亢也
　注云數起高亢列宿之長又曰天根氐也注云下繫
　於氐若木之有根娵訾之口營室東壁也注云營室
　東壁星四方似口故以名之所謂百二十刻者蓋渾
　天儀之法二十八宿從右逆行經十二辰之舎次毎
　辰十二刻故云百二十刻所謂壯非少者哦七言六
　字常語一字難者只上所謂哦字也退之欲神其字
　故隠其語
元城先生與僕論十五國風次序僕曰王黍離在弼鄘
　衞之後且天子可在諸侯後乎先生曰非諸侯也蓋
　存二代之後也周既㓕商分其畿内為三國即弼鄘
　衞是也自紂城以北謂之弼南謂之鄘東謂之衞故
　弼以封紂子武庚也鄘管叔尹之衞蔡叔尹之以監商
　民謂之三監武王崩三監畔周公誅之盡以其地封康
　叔故弼詩十九篇鄘詩十篇共二十九篇皆衞詩也序
　詩者以其地本商之畿内故在於王黍離上且列為三
　國而獨不謂之衞其意深矣以毛鄭不出此意故備載之
鄱陽湖水連南康軍江一帶至冬湖水落魚盡入深潭
　中土人集船數百艘以竹竿攪潭中以金皷振動之
　候魚驚出即入大網中多不能脫惟大赤鯉魚最能
　躍出至髙丈餘後入他網中則不能復躍矣蓋不能
　三躍也故禹門化龍者是大赤鯉魚他魚不能也杜
　子羙觀打魚歌云綿州江水之東津魴魚潑潑色如
　銀魚人溠溠沉大網載江一擁數百鱗衆魚常材盡
　却棄赤魚騰出如有神僕親見捕魚故知此詩之工
亳州士人祁家多收本朝前輩書帖内有李西臺所
　書小詞中羅敷作羅紂初亦疑之後讀漢書昌邑
　王賀妻十六人生十一人男十一人女其妻中一人
　嚴羅紂紂音敷乃執金吾嚴延年長孫之女羅紂生
　女曰持轡乃十一中一人也蓋採桑女之名偶同耳
自古中國與邉方戰多用弩晁錯上䟽曰勁弩長㦸射
　䟽及遠則匈奴之弓弗能格也遊弩往來什伍俱前
　則匈奴之兵弗能當也平城之歌曰不能控弩李陵
　以連弩射單于馬隆用弩陣取凉州蓋中國各用所
　長夫騎射契丹所長也弩車中國所長也蓋車能作
　陣而騎不可突弩能遠而入深可以勝弓且得其矢
　而契丹不可用近世獨不用弩當講求之
孝經序云魯史春秋學開五傳韓退之云春秋五傳束
　髙閣然今獨有三家今按前漢藝文志序云春秋分
　為五注云左氏公羊氏糓梁氏鄒氏夾氏而鄒氏夾
　氏有録無書乃知二氏特有名爾然王陽傳稱能為
　騶氏春秋何也豈非至後漢之初此書亦亡乎故曰
　有録無書前漢鄒騶同音通用
韓退之列傳云從愈遊者若孟郊張籍亦皆有名於時
　以僕觀之郊籍非輩行也東野乃退之朋友張籍乃
　退之為汴宋觀察推官日所解進士也而李翺皇甫
　湜則從退之學問者也故詩云東野窺禹穴李翺觀
　濤江又云東野動驚俗天葩吐竒芬張籍學古淡軒
　昻避雞群故於東野則稱字而於群弟子則稱名若
　孔子稱蘧伯玉子産回也由也之類而唐史乃使東
　野與群弟子同附於退之傳之後而世人不知遂皆
　稱為韓門弟子誤矣
老杜贈李潮八分歌云秦有李斯漢蔡邕中間作者寂
　不聞嶧山之碑野火燒棗木傳刻肥失真苦縣光和
　尚骨立書貴瘦硬方通神嶧山之碑至於苦縣光和
　人多未詳王内翰亦不解謹按老子苦人也今為亳
　州衞真縣縣有明道宫宫中有漢光和年中所立碑
　蔡邕所書僕大觀中為永城主簿日縁檄到縣得見
　之字畫勁㧞真竒筆也且杜工部時已非嶧山真筆
　况於今乎然今所傳摹本亦自竒絶想見真刻竒偉
　哉
涑水先生一私印曰程伯休甫之後蓋出於司馬遷傳
　曰重黎世序天地其在周程伯休甫其後也當宣王
　時官失其守而為司馬氏故洓水引用之耳伯休甫
　者其字也古字一字多矣如袁絲房喬顔籀之類三
　字無之獨本朝有劉伯貢父劉中原父或云二人本
　字貢甫原甫以犯髙魯王諱故去甫而加伯中時人
　因併三字呼之此說非也六一先生作原甫墓誌云
　公諱敞字中原父姓劉氏熈寧元年四月八日卒以
　此可知彼但見錢穆甫以避諱人或呼為錢穆或呼
　為穆四遂併二劉失之誤矣
曹成王碑句法嚴古不可猝解今取其尤者箋之大選
　江州群能著(直畧/反)職王親教之摶(徒官/反)力勾卒嬴越
　之法曹誅五畀(必利/反)今釋於此著職者各安守其職
　也摶力者結集其力也勾卒者伍相勾連也嬴越之
　法嬴當為嬴謂秦商君越勾踐教兵之法曹誅五畀
　者曹朋曹也若有罪則凡與之為朋曹者咸誅之五
　什伍也凡有所獲則分而畀其什伍之兵也蓋利害
　相及則戰不敢潰而居不敢盗此乃勾卒嬴越之法
　或曰嬴謂衰嬴也越謂超越也凡戰罰其衰嬴賞其
　超越也然無勾卒之義當從前說
日臨公館靜畫滿地圖雄劒閣星橋北松州雪嶺東華
　夷山不斷吳蜀水相通興與烟霞會清罇幸不空右
　杜工部嚴公㕔詠蜀道畫圖是時武䟦扈微有割據
　之意故公於詩諷之云山不斷水相通以言蜀道不
　可割據也幕下有益於東道者如此
魯臧武仲名紇孔子之父鄹人紇乃叔梁紇也皆音恨
　發反而世人多呼為核有一小說唐蕭頴士輕薄有
　同人誤呼武仲名因曰汝紇字也不識或以為瞎字
　也不識誤矣
亳州永城縣之七十里有芒碭山山有巖曰紫氣此蓋
　髙帝避難所也復有梁孝王墓僕嘗與宿州知録邵
　渡同遊入隧道中百餘歩至皇堂如五間七架屋許
　大周迴有石門子十許上鐫作内臣宫女狀中有大
　石柱四所以懸棺棺不復見矣入時必用油圏以為
　燭其中盛夏極凉如暮秋時山下有居民數百家今
　謂之保安鎮蓋當時守塜之遺種也土人呼墓為梁
　王避暑宫故老云前數年時有人入其中常得黃金
　而出今不復有矣孝王傳云未死財以鉅萬計不可
　勝數及死府藏餘黄金尚四十餘輿他財物稱是想
　見當時送葬之物厚矣魏武帝置發塜中郎摸金校
　尉如此塜蓋無不發者然古人作事竒偉可驚非後
　世比也
　
　
　
　
　嬾真子卷四
欽定四庫全書
　嬾真子卷五　　　　　　宋　馬永卿　撰
紹興三年夏六月明州阿育王山住持凈曇以宸奎閣
　所藏仁宗御書詣行在所獻書凡五十三軸字體有
　三一曰真書二曰飛白三曰梵書其上二書世多見
　之而梵書亦自竒古可駭愕也又有團絹扇三柄皆
　有御書一長柄者三尺許恐是打扇用白藤縛柄而
　三扇皆以青牋紙為上下承萼制度極草草今中産
　之民所耻也大哉仁宗之盛德也
唐史載鄭䖍集當世事著書八十餘篇目其書為會粹
　老杜哀故著作郎貶台州司户滎陽鄭公䖍詩云薈
　蕞何技癢又按韻畧薈烏外切草多貌如薈兮蔚兮
　之薈蕞徂外切小也如蕞爾國之蕞䖍自謂其書雖
　多而皆碎小之事也後人乃誤呼為㑹粹意為會取
　其純粹也失之逺矣蓋名士目所著書多自貶若雞
　肋脞說之類皆是意也技癢者謂人有技藝不能自
　忍如人之癢也老杜以謂䖍私撰國史亦不能自忍
　爾蕞一音在外切小也兩音一意
楚子問齊師之言曰君處北海寡人處南海唯是風馬
　牛不相及也不虞君之渉吾地也何故注云馬牛之
　風佚蓋末界之微事故以取論然注意未甚明白僕
　後以此事問元城先生曰此極易解乃醜詆之辭爾
　齊楚相去南北如此遠離馬牛之病風者猶不相及
　今汝人也而輙入吾地何也僕始悟其說即書所謂
　馬牛其風注云馬牛其有風佚此兩風字同為一意
僕讀史記因嘆曰天道逺矣吁可畏也秦昭王四十八
　年始皇生於邯鄲年十三即位是嵗甲寅然是年豐
　沛已生漢髙皇帝矣後十五年己巳項羽生二十七
　年始皇南廵會稽時年已二十三矣其年七月始皇
　崩二世元年九月沛公起沛時年三十九項羽起㑹
　稽時年二十四漢元年髙帝至㶚上時年四十二十
　二月羽繼至遂殺子嬰而㓕秦髙帝在位十二年五
　十三而崩時嵗在丙午噫消長倚伏其運宻矣
政和中僕仕關中於同官蒲氏家乃宗孟之後見漢印
　文云輯濯丞印文竒古非𨽻非篆在漢印中最佳輯
　濯乃水衡屬官輯讀如楫濯讀如櫂蓋船官也水衡
　掌上林上林有船官而楫濯有令丞此蓋丞印也然
　皆太初元年已前所刻太初已後皆五字故也
元城先生嘗與僕論魏丞相不能救蓋寛饒之死今追
　録之神爵二年九月司𨽻校尉蓋寛饒有罪下有司
　自殺三年三月丙午丞相相薨識者以謂有天道焉
　且相嘗謂次公醒而狂且以字呼之是必平日朋友
　也平日以狂待之則宣帝之怒相必無一言以救之
　宣帝初下其書中二千石議也執金吾議以為大逆
　不道然則中二千石共議以為大逆不道獨執金吾
　一人耳百官表神爵二年南陽太守賢為執金吾不
　知賢者何人也必醜邪惡正嘗為蓋司𨽻所劾者也
　賢不足道也獨相號為賢相又與寛饒彼此皆儒者
　平日交友獨不能為地相可責哉
禮記載曽子數子夏之罪云吾昔與女從夫子於洙泗
　之間退而老於西河之上使西河之人疑汝於夫子
　汝罪三也注云言其不稱師也蓋古之君子言必稱
　師示有所授且不忘本也故子張一篇載羣弟子之
　語子夏之言十一而未嘗稱師曽子之言五而三稱
　曰吾聞諸夫子則子夏為曽子所罪固其宜矣禮記
　樂正子春曰吾聞諸曽子曾子聞諸夫子蓋曽子稱
　師故子春亦稱師也又知古人注解各有所本不若
　後人妄意穿鑿也
淵明之為縣令蓋謂貧爾非為酒也聊欲絃歌以為三
　徑之資蓋欲得公田之利以為三徑閒居之資用爾
　非謂旋創田園也舊本云公田之利過足為潤後人
　以其好酒遂有公田種秫之說且仲秋至冬在官八
　十餘日此非種秫時也故凡本傳所載與歸去來辭
　序不同者當以序為正
髙郵老儒黄移忠彦和僕幼稚常師之嘗謂孟子去齊
　三宿而出畫讀如晝夜之晝非也史記田單傳後載
　燕初入齊聞畫邑人王蠋賢劉熈注云齊西南近邑
　音獲故孟子三宿而出時人以為濡滯
今之書尺稱人之德羙繼之曰不佞不佞意謂不敢諂
　佞非也左氏昭公二十一年載奮揚之言曰臣不佞
　注云佞才也漢文帝曰寡人不佞注云才也論語云
　不有祝鮀之佞注亦云才也古人佞能通用故佞訓
　才左氏載祝鮀之言行極備葢衞之君子也衞之宋
　朝姿貌甚羙衞靈公夫人南子通之孔子之意葢為
　無祝鮀之才而有宋朝之容則取死之道故曰難乎
　免於今之世矣
僕友孫亞之自呼曰雅朱耆卿自呼曰刑或問有故事
　乎僕曰孟施舎之養勇也又曰舎豈能為必勝哉注
　曰施舎自呼其名但曰舎葢其好勇而氣急也恐起
　於此
僕任夏縣令一日會客於蓮塘上時苦蛙聲坐中有州
　官乃長安人以微言相戲妄謂僕南人食此也僕答
　曰此是長安故事客曰未聞也僕取東方朔傳示之
　客始伏武帝欲籍阿城以南盩厔以東宜春以西為
　上林苑朔諌以謂此地土宜薑芋水多䵷魚貧者得
　以人給家足無飢寒之憂師方曰䵷即蛙字似蝦蟆
　而小長脚蓋人亦取食之
僕嘗與陳子真查仲本論將無同仲本曰此極易解謂
　言至無處皆同也子真曰不然晉人謂將為初初無
　同處言各異也僕曰請以唐時一事證之霍王元軌
　與處士劉平為布衣交或問王所長於平曰王無所
　長問者不解平曰人有所短則見所長蓋阮瞻之意
　以謂有同則有異今初無同何况於異乎此言為最
　妙故當時謂之三語掾二子皆肯之
揚州天長道中地名甘泉有大古塜如山未到三十里
　已見之土人呼為瑠璃王塜按廣陵王胥武帝子也
　都於廣陵後至宣帝時坐謀不軌賜死謚曰厲後人
　誤以劉厲為瑠璃爾漢制天子諸侯即位即立太子
　起陵塜故能如此髙大胥雖以罪死尚葬其中故胥
　且死謂太子􁆡曰上遇我厚今負之甚我死骸骨當
　暴幸而得葬薄之無厚也旁有居民數十家地名甘
　泉或恐胥僣擬云
文房四物見於傳記者若紙筆墨皆有據至於硯即不
　見之獨前漢張彭祖少與上同研席書又薛宣思省
　吏職下至筆硏皆為設方畧蓋古無硯字古人諸事
　簡易凡研墨不必硯但可研處只為之爾矛盾螭㘭
　載於前世不若今世事事冗長故只為之研不謂之
　硯然任緝之北征記孔子廟中有石硯一枚乃夫子
　平生物非經史不足信
荆公字解妙字云為少為女為無妄少女即不以外傷
　内者也人多以此言為質殊不知此乃郭象語也莊
　子云綽約若處子注云處子不以外傷内公之言蓋
　出於此
退之以毛頴為中山人者蓋出於右軍經云唯趙國毫
　中用蓋趙國平原廣澤無雜木唯有細草是以兎肥
　肥則毫長而銳此良筆也
孟子云有楚大夫於此欲其子之齊語也又云引而置
　之莊嶽之間數年蓋莊嶽乃齊國繁㑹之地孟子在
　齊久故知其處今以左傳考之可見莊嶽之地襄公
　二十八年齊亂十一月丁亥慶封伐西門弗克伐南
　門克之又伐内宫弗克又陳於嶽注云嶽里名也哀
　公六年夏六月戊辰陳乞鮑叔以甲入於公宫國夏
　髙張乗如公戰於莊敗注云莊六軌之道也以最繁
　會故可令學齊語
古以右為上且以左相言之謂非正相如輔佐之佐耳
　左氏傳薛宰之言仲虺居薛以為湯左相又齊崔杼
　立景公而相之慶封為左相蓋伊尹者湯之相也而
　仲虺特輔佐伊尹耳故曰左相崔杼慶封亦復如此
　故漢孝惠時王陵為左丞相王陵既免徙平為右丞
　相文帝初立周勃功髙陳平謝病上視平病問之平
　曰髙帝時勃功不如臣及誅諸吕臣功不如勃願以
　相遜勃於是以大尉勃為右丞相位第一平為左丞
　相位第二非獨如此周昌自御史大夫左遷為趙相
　黃覇以財入官兩府不與右職與此同類今人亦以
　降為左遷
古人姓名有不可解者文公十八年季文子云髙陽氏
　有才子八人注云髙陽顓頊帝號也八人其苖裔蒼
　舒隤敳檮戭大臨龎降庭堅仲容叔逵注云此即垂
　益禹皋陶之倫庭堅皋陶字也然有可疑者文公五
　年楚㓕六蓼臧文仲聞六㓕曰皋陶庭堅不祀忽諸
　注云六蓼皆皋陶後也且既云庭堅即皋陶字則文
　仲不應既曰皋陶又曰庭堅也若據其意則皋陶庭
　堅又似兩人山谷老人名庭堅字魯直其義不可解
　或云慕季文子之逐莒僕故曰魯直
唐史載崔湜執政時年三十八嘗暮出端門緩轡諷詩
　張說見之嘆曰文與位固可及其年不可及也僕初
　讀此謂說之年遲暮與湜相去絶矣及以二人本傳
　考之相去纔四嵗爾今按宰相年表湜執政時乃景
　龍二年戊申推而上之生於咸寧二年之辛未張說
　傳稱說開元十八年卒年六十四推而上之乃生於
　乾封二年之丁卯至景龍二年戊申說本年四十二
　嵗而歎慕之如此藉使宋廣平見之必無此語廣平
　嘗見蕭至忠出太平公主第謂至忠曰非所望於蕭
　傅非獨不慕且以為戒
眉山蘇氏文集著權書衡論衡論世皆知出處獨權書
　人少知之漢哀帝時欲辭匈奴使不來朝黃門郎揚
　雄上書諫曰髙皇后嘗怒匈奴羣臣廷議樊噲請以
　十萬衆横行匈奴中季布曰噲可斬也於是大臣權
　書遺之注曰以權道為書順辭以答之權書之名蓋
　出於此衡取其平權取其變衡為一定之論權乃變
　通之書
柴慎微云淮隂信可謂忠矣漢待之何其薄也賛曰天
　下既定命韓信申軍法此乃信為淮隂侯在長安奉
　朝請時也漢五年二月漢王即皇帝位六年十二月
　執信於陳十二年九月伏誅且信之長安也漢實囚
　之而乃能為漢申軍法即其忠可知矣蓋漢實畏其
　能故信卒不免田肯有云陛下已得韓信又治關中
　則知此兩事乃當時安危存亡之機且信之聲名使
　人畏之如此其不亡何待
李百藥父與友陸人等共讀徐陵文有刈琅邪之稻之
　語歎不得其事百藥進曰春秋鄅子籍稻杜預謂在
　琅邪客大驚號竒童今按昭公十八年傳鄅人籍稻
　注云鄅妘姓國也其君自籍稻蓋履行之昭公十八
　年經書邾人入部注云鄅國今琅邪開陽縣也蓋籍
　當呼為典籍之籍謂履行之而記其數也周之六月
　夏之四月稻方生也而徐陵以為刈非矣
莊子之䟽有可以一大笑者徐無鬼語武侯相馬曰直
　者中繩曲者中鈎圓者中規方者中矩謂馬歩驟廻
　旋中規矩鈎繩也故東野後以御見莊公進退中繩
　左右旋中矩同一意也䟽乃以直為馬齒曲為馬項
　方為馬頭圓為馬眼且世間豈有四方馬頭乎故可
　以一大笑
唐中興頌云復復指期或云以復兩京故曰復復非也
　此兩字出漢書今按匡衡傳云所更或不可行而復
　復之注云下復扶目反又何武為九卿時奏言宜置
　三公官又與翟方進共奏罷刺史更置甘州牧後皆
　復復故注云依其舊也下復扶目反蓋上音服下音
　福謂復如故也唐中興頌宜亦如此讀之
玉子紋楸一路饒偏宜簷竹雨蕭蕭羸形暗去春泉長
　猛勢横來野火燒守道還如周伏柱鏖兵不愧霍嫖
　姚得年七十更萬日與子同於局上消右杜牧之贈
　國手王逄詩或云此真贈國手詩也棊貪必敗怯又
　無功羸形暗去則不貪也猛勢横來則不怯也周伏
　柱以喻不貪霍嫖姚以喻不怯故曰髙棋詩也杜牧
　嘗云棋於貪勇之際所得多矣七十更萬日者牧之
　是時年四十二三得至七十猶有萬日
韓魏公父諫議大夫國華嘗仕於蜀蜀中士人胡廣善
　相術見諫議而竒之曰是必生貴子請納女焉後諫
　議出守泉州祥符元年戊申嵗七月二日生魏公於
　泉州州宅僕與韓氏交遊嘗見諫議胡夫人畫像皆
　竒偉宜其生貴人也世言魏公世居河朔故其狀貌
　竒偉而有厚重之德然生於泉州故為人亦微任術
　數深不可測有閩之風皆其土風然也聞者以為然
或問漢臣朝服僕云張敞議云敞備皂衣二十餘年注
　云雖有五等服至朝皆着皂衣又谷永書云擢之皂
　衣之吏厠之諍臣之末則知漢朝之服皆皂衣也周
　禮衮冕九章鷩冕七章毳冕五章絺冕三章元冕衣
　無文裳刺黻而已故曰卿大夫之服自元冕而下如
　孤之服則皂衣者乃周之卿大夫元冕也漢之皂衣
　蓋本於此
金陵詩云嵗晚蒼官聊自保日髙青女尚横陳蒼官謂
　松也青女謂霜也言日髙而松上霜猶不消也横陳
　出楞嚴經六欲界中云我無慾應女行事當横陳時
　味如嚼蠟以言道人處世間雖有慾而無味也蓋荆
　公自謂如蒼官自保但青女横陳不能已耳此言近
　於雅謔殊有深意
元城先生嘗論及漢髙帝功臣曰屠狗販繒之徒呼繒
　字與餳相近後檢漢灌嬰傳注云帛之總名而已今
　按韻略繒慈陵切注云帛也増咨登切則世人以繒
　為増誠非也尚書厥篚𤣥纎縞注云𤣥黑繒也縞白
　繒也釋音云似陵反禮運云瘞繒注云弊帛曰繒釋
　音似仍反左氏衞文公大帛之冠注云大帛厚繒繒
　疾陵切晉書地理志繒才陵反以諸音義考之當以
　疾陵為正
許洛之間極多竒士宣和中崔朝奉鶠德符監洛陽稻
　田公務一日送客於會節園官客佐拘入會節以為
　景華御苑德符不知也晚春復騎瘠馬與老兵由園
　内坐梅下哦詩其間有曰去年白玉花結子深林間
　少憩藉清影低顆遂微酸次日佐入園見地有馬糞
　知是崔朝奉是時府官事佐恐不及而德符未嘗謁
　之因此劾奏擅入御苑作踐遂勒停德符傳食於諸
　人家久之斂錢復歸陽翟聞之田元邈云
洛中士人張起宗字起宗以教小童為生居於會節園
　側年四十餘一日行於内前見有西來行李甚盛問
　之曰文樞宻知成都回也姬侍皆騎馬錦繡蘭麝溢
　人眼鼻起宗自歎曰我丙午生相逺如此傍有瞽卜
　輙曰秀才我與汝算命因與藉地卜者出算子約百
　餘布地上幾長丈餘凡關兩時曰好笑諸事不同但
　三十年後有某星臨某所兩人皆同當並案而食者
　九箇月起宗後七十餘嵗時文公亦居於洛起宗視
　其交遊飲宴者皆一時貴人輙自疑曰余安得並案
　而食乎一日公獨遊會節園問其下曰吾適來聞園
　側教學者甚人對曰老張先生曰請來及見大喜問
　其甲子又與之同因呼為會節先生公每召客必預
　召赴人會無先生則不徃公為主人則拐於左公為
　客則拐於右並案而食者將及九月公之子及甫知
　河陽府公往視之公所居私第地名東田有小姬四
　人謂之東田小藉共升大車隨行祖於城西有伶人
　素不平之因為口號曰東田小藉已登油壁之車會
　節先生暫別玳筵之宴坐客微笑自此潞公復歸洛
　不復召之矣瞽之言異哉聞之於司馬文季朴
蘇秀道中有地名五木出佳酒故人以五木名之然白
　樂天為杭州太守日有詩序云錢湖州以箬下酒李
　蘇州以五酘酒相次寄到詩云勞將􁁉下忘憂物寄
　與江城愛酒翁鐺脚三州何處會甕頭一盞幾時同
　傾如竹葉盈樽緑飲作桃花上靣紅莫恠慇懃最相
　憶曾陪西省與南宫僕嘗以此問於僕之七舅氏云
　酘字與羖同意乃今之羊羔兒酒也詳其詩意當以
　五羔為之以是酒名故從酉云樂天詩云竹葉盈樽
　緑謂箬下酒取竹有緑之意也桃花上靣紅謂五酘
　酒取桃花五葉也後人不知轉其名為五木蓋失之
　矣僕檢韻中酘字乃竇同音注云重釀酒也恐酘難
　轉而為木
温公私第在縣宇之西北數十里質朴而嚴㓗去市不
　逺如在山林中㕔事前有棣華齋乃諸弟子肄業之
　所也轉齋而東有柳塢水四環之待月亭及竹閣西
　東水亭也巫咸榭乃附縣城為之正對巫咸山後有
　賜書閣貯三朝所賜之書籍諸處牓額皆公染指書
　其法以第二指尖抵第一指頭指頭上節微屈染墨
　書之字亦尺許大如世所見公生明字惟巫咸榭字
　差大爾園圃在宅之東温公嘗宿於閣下東畔小閣
　侍吏唯一老僕一更二㸃即令老僕先睡㸔書至夜
　分乃自罨火㓕燭而睡至五更初公即自起發燭㸃
　燈著述夜夜如此天明即入宅起居其兄且或坐於
　床前問勞話畢即回閣下
駙馬都尉之名起於三國故何晏尚魏公主謂之駙馬
　都尉然不獨官名以駙馬給之蓋御馬之副謂之駙
　馬從而給之示親愛也故杜預尚晉文帝妹髙陸公
　主至武帝踐祚拜鎮南大將軍給追鋒車第二駙馬
　且晏如𫝊粉宜為禁嚴若預乃癭如瓠爾何至妻帝
　之女也始信前古帝婿唯擇人材不專以貌也後世
　浸失此意惜哉
後漢以來方書中有五石散又謂之寒食散論者曰服
　金石人不可食熱物服之則兩熱相激故名謂之寒
　食則可也然晉史載裴秀服寒食散當飲熱酒而飲
　冷酒薨年四十八據此則又是不可飲冷物也後問
　一名醫答云食物則宜冷而酒則熱耳僕初不信後
　讀千金方第二十五卷解五石毒一切冷食唯酒須
　令温然則裴秀傳所謂當飲熱酒亦非
王元道嘗言陜西子仙姑傳云得道術能不食年約三
　十許不知其實年也陜西提刑陽翟李熈民逸老正
　直剛毅人也聞人所傳甚異乃徃青平軍自驗之既
　見道貌髙古不覺心服因曰欲獻茶一盃可乎姑曰
　不食茶久矣今勉強一啜既食少頃垂兩手出玉雪
　如也須㬰所食之茶從十指甲出凝於地色猶不變
　逸老令就地刮取且使甞之香味如故因大竒之
紹興六年夏僕與年兄何元章會於錢塘江上余因舉
　東坡詩云天外黑風吹海立浙東飛雨過江來元章
　云立字最為有力乃水踴起之貌老杜三大禮賦云
　九天之雲下垂四海之水欲立東坡之意蓋出於此
　或者妄易立為至祗可一笑
　
　
　嬾真子卷五
