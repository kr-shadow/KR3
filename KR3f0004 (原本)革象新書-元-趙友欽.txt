#+TITLE: (原本)革象新書-元-趙友欽
#+DATE: 2018-05-12 10:17:55
#+SOURCE: github.com/kanripo/KR3f0004 master 7c244981                
欽定四庫全書　　　　　子部六
　重修革象新書　　　　　天文算法類一(推步之/屬)
　　提要
　　　　(臣/)等謹案重修革象新書二卷明王禕刪定
　　　　元趙氏本也禕有大事記續編已著録是書
　　　　併趙氏原本五卷為二卷前有禕自序稱原
　　　　書涉于蕪冗鄙陋反若昧其指意之所在因
　　　　為之纂次削其支離證其訛舛釐其次第挈
　　　　其要領云云今以原書相校其所潤色者頗
　　　　多刋除者亦復不少然于改定之處不加論
　　　　辨使觀者莫能尋其增損之迹以救其得失
　　　　之由又其中舛謬之處亦未能芟除浄盡特
　　　　其字句之蕪累一經修飭斐然可觀抑亦善
　　　　于㸃竄者矣平心而論原本詞雖稍沓而詳
　　　　贍可考改本文雖頗畧而簡徑易明各有所
　　　　長未容偏廢故今仿新舊唐書之例並著于
　　　　録焉乾隆四十六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　總　校　官　(臣/)陸　費　墀
革象新書原序
革象新書者趙縁督先生之所著也先生鄱陽人隠遁
自晦不知其名若字或曰名敬字子恭或曰友欽其名
弗能詳也故世因其自號稱之為縁督先生先生宋宗
室之子習天官遁甲鈐式諸書欲以事功自奮一日坐
芝山酒肆中逢丈夫脩眉方瞳索酒酣飲先生異而即
之相與談𤣥者頗久且曰汝来何遲也於是出囊中九
還七返丹書遺之臨别先生問其姓名曰我扶風石得
之也得之盖世傳杏林仙人云先生自是視世事若漠
然不經意間往東海上獨居十年註周易數萬言時人
無有知者唯傅文懿公立極獨畏敬之以為發前人所
未言先生復即棄去乗青騾從以小蒼頭往来衢婺山
水間人不見其有所齎旅中之費未嘗有乏絶竟不知
為何術倦游而休泊然坐忘遂葬於衢之龍游鷄鳴山
原有朱暉徳明者龍游人也久從先生游得其星厯之
學因獲受是書而暉亦以占天名家暉既沒其門人同
里章濬深懼泯滅無傳亟正其舛訛刻於文梓而来徵
濓為之序濓聞天官之説歴代所步必㣲有弗同盖欲
隨時考驗以合於天運而已自唐涉宋其法寖精至元
為尤宻耶律文正王楚材以金大明厯後天乃損節氣
之分減周天之秒去交終之率治月轉之餘以至兩曜
五行後先出沒皆有以研窮之而正其失且以西域與
中國地里相去之逺立為里差以増損之名曰西征庚
午元厯可謂無遺憾者矣已而許文正公衡王文肅公
恂太史令郭公守敬復與南北日官陳鼎臣鄧元麟等
徧參歴代厯法重測日月星辰消息運行之變酌取中
數以為厯本即所定授時厯厯經厯議二書猶存可考
證弗誣也君子謂當世所推步者皆二三大儒㑹其精
神博其見聞備其儀像而後能造其精微今先生值天
書有禁之時又獨處大江之南且無所謂觀天之器其
所著書往往與諸公脗合而無間者雖絶倫之識有以
致之誠以人心之理本同固皆相符而無南北之異也
抑余聞西域逺在萬里之外元既取其國有扎瑪尔丹
者獻萬年厯其測候之法但用十二宫而分為三百六
十度至於二十八宿次舍之説皆若所不聞及推日月
之薄蝕頗與中國合者亦以理之同故也嗚呼四海内
外凡圎顱方趾之民其心皆同其理皆不殊也豈特占
天之事為獨然哉先生之易已亡於兵燼所著兵家書
暨神僊方技之言亦不存其所存者僅止此而已當與
厯經並行無疑濓故特序先生之事於篇首使讀者知
先生之學通乎天人庶幾相與謹其傳焉金華宋濓序
革象新書原序
革象司天之書也鄱陽趙縁督先生所纂先生名友某
字子恭其先於宋有屬籍其學長於律法算數而天官
星家之術尤精讀其書可見也其書有推步立成等篇
皆載占驗之例而革象者則天地日月五星四時之故
厯象之制俱在焉然其為言涉於蕪冗鄙陋反若昧其
㫖意之所在予因為之纂次削其支離證其譌舛釐其
次等挈其要領於是辭益簡而㫖加明矣夫司天之學
儒者之所宜務而世顧恒置之弗講何哉有志於斯者
即是書求之精㣲之奥從可得而知也金華王禕序
欽定四庫全書
革象新書卷上
　　　　　　　　　　　　元　趙友欽　撰
　　　　　　　　　　　　明　王禕　刋訂
　　天體左旋
天體之運有常度而無停機天非有體也因星之所附
麗擬之為天之體耳觀夫星之昏在東者及曉則西墜
昏所不見者至曉則東升東西轉運有以驗天體之左
旋矣然而北天之星未嘗入地終夜可見其旋轉為甚
窄窺之以管其間一星旋轉尤宻不出管中者曰紐星
紐星所在天體不動是為北極若南天之星雖終夜不
常見而其旋轉亦不逺知為南極之所在而南極亦不
動南北二極為天體之管轄其猶門之樞車之軸歟試
以圎瓜譬之北極乃瓜頂聨蔕之所南極乃瓜末含花
之所天之東西為最廣則比瓜之腰圍北極髙而南極
下故北極之旁雖旋轉而常在於天南極之側雖旋轉
而不出於地此又可驗地在天内天如鷄子地如内黄
矣然天體極圎(不類/鷄子)乃取以為譬者非取其形之肖特
以比天包地外而已以今譬之天體如鞠内盛半水而
浮板水上板譬則地也置物板上鞠雖外轉板豈常動
乎
　　赤道周圍
天體如圎瓜其分十二次猶瓜有十二瓣也周天三百
六十五度餘四之一均為十二分則一瓣為三十度四
十三分七十五秒其度輻輳於南北二極則度之形斂
尖於瓜之兩端而開廣於瓜之腰圍瓜腰一圍名曰赤
道其度在赤道者正得一度之廣去赤道則漸逺而漸
狹雖名一度實不及一度也各度以二十八宿之距星
紀數謂之經度若以天體比之彈丸則東西南北相距
皆然東西分經則南北亦當分緯緯度皆以北極相去
逺近為數亦三百六十五度餘四之一兩極相距一百
八十二度六十二分五十秒赤道横分兩極與兩極相
逺各九十一度三十一分二十五秒天頂名嵩髙北極
偏於嵩髙而北五十五度有奇赤道則斜倚於嵩髙之
南三十六度盖北極既偏於嵩髙之北南極既偏於地
中之南所以赤道必斜倚於南也雖曰斜倚於南而其
東西兩傍則固在卯酉之位矣
　　黄道損益
子正𤣥枵由於虚七度赤道均分周天宿度十二次以
子中為的而分之黄道宿度與赤道宿度多寡不同而
黄道各次宿度亦不等盖由冬夏二至之日黄道平近
於兩極其度斂狹毎度約得十之九春秋二分斜行赤
道之交赤道所在度既廣而又斜行毎度為十有一惟
四立之日度在酌中之處餘則以漸而廣狹矣今授時
厯冬至日躔箕宿故寅申度數最少巳亥度數最多餘
則多寡稍近也
　　日道嵗差
日行不由赤道晝永在赤道北晝短在赤道南其道别
名黄道黄道赤道如兩環交差自冬至始言之日在赤
道之南横距赤道二十三度九十分冬至後行漸近北
及仲春則離冬至所躔九十一度有竒而在赤道之交
過交入赤道北斜去逺赤道九十一度有竒為夏至所
躔而近北横距亦二十三度九十分復從此漸轉而南
但非由故道及仲秋復交於赤道而去夏至所躔亦九
十一度有竒然非仲春之交乃其相對之處過交出赤
道南其去赤道乃九十一度有竒為次年冬至復元度
此周天嵗終之説也夫堯典日短星昴謂仲冬昏時昴
宿見於午方也昴見正南則日躔虚宿可知盖正東為
夘正西為酉正南為午正北為子一日十二時晝夜歴
十二位乃定方也天以各經宿分十二次乃動體也動
者無常位名天盤定者有常位名地盤仲冬日在虚宿
屬天盤子而酉時日在酉方則天盤之子加地盤之酉
子加酉則酉必加午昴宿屬天盤酉故昏見於正南也
又北斗有柄常指天盤夘辰間冬至日躔虚宿則昏見
時天盤卯辰間加於地盤之子故世謂十一月斗柄為
建子然天旋一晝夜而周酉末戌初則指丑而非子矣
且冬至時日隨天盤寅以加地盤申酉界其天盤夘辰
之間實加地盤之戌則斗柄又指戌而不指子也盖天
體一時轉一位戌末亥初乃指子但不可謂初昏指子
耳夫日躔既有嵗差則昏旦亦必有差唐虞初昏乃今
戌亥之時其後仲冬日差在卯則斗柄夜半指子差在
午則平旦指子差在酉則日中方指子世謂閏月斗柄
指兩辰之間者非也夫唐虞之時仲冬日在虚漢太初
厯日冬至在牽牛之初而今授時厯至元冬至日在箕
九度二十二分十八秒斗牛女虚危室壁北天七宿也
三冬日躔之故曰日在北陸箕屬寅而冬至日躔之冬
至後乃始躔斗則仲冬尚在東陸也以漢武較帝堯時
已差一二十度而當時唐都洛下閎但疑八百年差一
度何邪晉虞喜不用天周嵗終之術謂天度與嵗日數
殊天自為天嵗自為嵗始以天體為三百六十五度二
十六分乃四分之一有餘嵗策為三百六十五日二十
四分乃四分之一不足一嵗差二分五十年差一度宋
何承天以為嵗差太速改為百年差一度周天為三百
六十五度二十五分半周嵗為三百六十五日二十四
分半隋劉焯又折衷之以七十五年差一度唐一行又
以八十三年差一度自後諸厯各各不同宋厯多在七
十五度左十五秒周嵗三百六十五日二十四分二十
五秒半右統天厯謂周天赤道三百六十五度二十五
分七年差一度半又謂上古嵗策多後世嵗策少故上
古嵗差少後世嵗差多也盖三代以前未有嵗差之法
晉宋而後雖立嵗差而未有定論李淳風猶謂無差冬
至日常躔斗十三度至一行而論始定然其差數嵗嵗
如一未有先加後減之法是故上考往古百年加一秒
下驗將来百年減一秒其加減嵗策親切之數非嵗積
久曷従知之授時厯以赤道分三百六十五度二十五
分七十五秒而黄道止為三百六十五度二十五分六
十四秒相懸十一秒者以黄道一周同於嵗策三百六
十五日二十四分二十五秒比周天尚未足一分五十
秒其一分五十秒不在瓜之腰圍横距赤道二十四度
斂而狹之止廣一分三十九秒以此一分三十九秒併
入嵗周故云黄道三百六十五度二十五分六十四秒
也黄道雖嵗差冬夏二至日躔必在横距赤道二十四
度然其差毎嵗不同嵗差移一分餘斜絡於二十八宿
之間嵗久皆其經行之道如捲紵絲為團絲絲纒絡雖
重復參差而其周道則一而已且唐虞時日躔冬至在
子夏至在午春分在夘秋分在酉今未四千年而冬至
在寅夏至在申春秋二分在巳亥計其嵗差退四五十
度則由帝堯後萬餘年冬至日反躔午夏至日反躔子
春分在酉秋分在夘矣若復舊躔而冬至在子夏至在
午當在二三萬年之間逆而推之帝堯之前亦必如是
矣
　　日月盈縮
古法一晝夜月行十三度餘十九之一然觀其所躔先
後不同有差至四五度者後漢劉洪始推究之知其疾
行則十四度餘約四之三遲行則止十二度不餘其間
漸疾漸遲大率二百四十八日盈縮九匝隋劉焯又推
究日行亦有盈縮自冬至行一度五分漸減一二分至
三四分以及赤道之交則正行一度従此復漸減之極
於夏至止行九十五分自夏至後其行漸増所増與所
減之數相似及冬至則復如前盖一日行一度有餘曰
疾不及一度曰遲以増虧之數相補一日止為一度従
冬至距春分以行疾而積盈従春分距夏至以行遲而
消其積盈比之常度猶差前故冬至距夏至皆曰盈段
従夏至距秋分以行遲而積縮従秋分距冬至以行疾
而消其積縮比之常度猶差後故夏至距冬至皆曰縮
段然春分二日之前已交赤道則盈二度有餘秋分二
日之後纔交赤道則縮二度有餘故二分之際盈縮最
多矣授時厯謂日在赤道之南行疾赤道之北行遲而
後厯亦以春分距秋分行遲秋分距春分行疾要之月
行遲疾盈縮之理亦然但度數不同耳授時厯謂每轉
二十七日五十五分四十六秒月行三百六十八度三
十七分四秒半乃盈縮之一匝其間遲疾之數相補遂
以十三度三十六分八十七秒半為一日月平行之度
李淳風有推步月孛法以六十二日行七度六十二年
七周天孛者彗星之屬光芒偏掃者為彗光芒四出者
為孛孛之所在月行最遲與孛對衝則月行最疾孛不
常見則月行最遲處可以測之矣(按孛者彗星之屬光/芒偏掃者為彗光芒)
(四出者為孛一段所引未當考月孛之孛與彗孛之孛/不同月孛乃月歴天之最髙處其行較遲卑則其行較)
(速至於彗孛之星隠見無時行無定度非可以常/理測也審如其論則由月而可算孛星實屬誤㑹)若夫
日躔十二次盖因各次黄道宿度不等又日有盈縮故
或近或久不同且一嵗分二十四氣名曰常氣授時厯
一氣為十五日二十一分八十四秒三十七毫半則是
以常氣為定不復増減而舊厯則有増減之法月度縮
而日度盈則定朔在常朔後名曰朒月度盈而日度縮
則定朔在常朔前名曰脁若俱盈俱縮則對消而用有
餘數定弦定望亦如之盖古者未曽推步日月盈縮止
以常期弦望為定今朔與弦望既有常定之名復有進
退之法定朔在日没以後若無日食見其初虧者則進
以次日為朔恐月見於晦之晨也定弦望在日出以前
則退一日定望在日出以後其望有食初虧在日出前
者亦退一日定望在十七雖日出後亦退一日為其太
遲也或望在十四上弦在初七下弦在二十二則不可
退退則太早也或望在十三上弦在初六下弦在二十
一非退而太早因進朔而然雖不皆早其朔不進或朔
進而大月連四日為其過多朔亦不進也授時厯則不
然當朔計二十九日五十三分五秒九十三毫當望半
之當弦又半之實定而不進退矣但月食在夜半後雖
屬次日亦只以當夜言望
　　月有九行
月行不由黄道亦不由赤道乃出入黄道之内外而有
九行九行止是一道其道與黄道相交如赤道然然黄
赤二道相逺處二十三度九十分而月道距黄道逺六
度二分而已其相交處交之始強名曰羅㬋交之中強
名曰計都自交始至交中月在黄道外名陽厯乃背羅
向計之處也自交中至交始月在黄道内名隂厯乃背
計向羅之處也月道猶水道日道猶陸道而羅計猶橋
道其嵗嵗改異則由日行嵗差之故也(案交行嵗嵗改/易不獨因日行)
(嵗差之故考交行有遲速而嵗差無退行交行嵗十九/度强嵗差則嵗不及一分謂交行由嵗差亦誤㑹也)
且所謂九行者陽厯在夏至日躔之南夏為南乃南之
南也名外朱道隂厯在冬至日躔之北北為内名内朱
道在北而曰朱道者冬至屬子若冬至日躔伏於地盤
子位則月在黄道之上凡地以下為北上為南故曰内
朱道乃北之南也茍冬至日躔反在午位則内朱道亦
在黄道之北矣此不論反而論伏黒道之理亦然隂厯
在夏至日躔之北名内黒道夏為南乃南之北也陽厯
在冬至日躔之南名内黒道在南而曰黒者月道在黄
道之下凡地以上為南下為北故雖南而曰黒冬為北
乃北之北也月行朱道則羅在日之春躔計在日之秋
躔月行黒道則羅在日之秋躔計在日之春躔陽厯在
秋分日躔之東名外青道乃東之東也陰厯在春分日
躔之東名内青道乃西之東也陽厯在春分日躔之西
名外白道乃西之西也隂厯在秋分日躔之西名内白
道乃東之西也青白道不論反復若天地卯酉互位者
亦然月行青道則羅在日之夏躔計在日之冬躔月行
白道則羅在日之冬躔計在日之夏躔是故以内外分
别朱黒青白為八道八道而曰九行者以八道之行交
於黄道而穿度其間故通以九言也八道變易不常不
可置於渾儀亦不可畫於星圗所可具者黄赤二道耳
欲别於黄故塗以赤赤道與八道各相交逺近朱道止
十八度逺黒道至三十度逺青白二道約二十四度逺
授時厯謂月従黄道之交出外一百八十一度八十九
分六十七秒則中交於黄道従此入黄道内復至交初
則該三百六十三度七十九分三十六秒乃月道之一
周計二十七日二十一分二十二秒二十四毫與古厯
數不同焉
　　月體半明
月體本無圎缺如懸黒漆丸於簷下映日必有光轉射
暗壁其半邊因映日故有光而半邊元暗也遇望與日
躔度相對半邊之光全向於地普照人間半邊之暗全
向於天人不可見也及漸相近而側相映則向地之邊
光漸少矣至晦朔則與日同經日與天近月與日近其
半邊之光全向於天半邊之暗則向於地及漸相逺而
側相映則向地之邊光漸多矣故月體之光暗半輪轉
旋人目所不及因謂其有圎缺耳然其與日對望為地
所隔猶能受日之光者陰陽精氣之潛通如吸鐵之石
感霜之鐘莫或間之也月明不全瑩而似瑕者如懸明
鏡照水之處則瑩映地之處則瑕世以為山河所印之
景是也(按月之瑩瑕為山河所印之景其説相沿已久/而於理未確考輿地全圗其在下者固不得見)
(即東西與中間三面形勢亦迥不相同月東升西降在/在照景而瑩瑕終始不異且光魄交際往往不齊似因)
(凸凹之形而成明暗之質非山/河印景亦未必如鏡之平也)
　　日月薄食
日所行黄道未嘗附著於天其道印天一周乃在天之
黄道在天黄道如大環日行黄道如小環小環居大環
之内雖寛窄有少殊而皆為三百六十五度四分度之
一且以日擬尺而量故為度則日行之黄道要為得數
之真者夫日體大其道周圍亦大月體小其道周圍亦
小月道在日道内亦猶小環在大環之中日去人逺月
去人近月體因近視而比日體之大月道因近視而比
日道之廣亦由日道之比乎天道矣若日食於朔月食
於望則當以天度經緯推之日月之行常數以二十九
日五十三分五秒九十三毫相㑹二次相㑹則同一經
度雖其行度有盈縮定朔有先後所差不多較其同經
不同緯止曰合朔或月従八道穿度黄道適與日遇則
為同經同緯合朔而有食矣日體為月體所蔽故日食
而日體非有損也日道與月道相交之處有二若正㑹
於交則月體障盡日體而日暗甚謂之食既若交不正
但在交之前後而度相近者亦食而不既近於正交則
食分多逺於正交則食分少也兩朔之間日月對躔而
望平分黄道之半黄道有二交若不當二交前後而望
則月不食望在二交前後者必食食或既或不既其食
分數則以距交逺近推之月體映日而明但涉經度相
對其光已滿或於二交限内對經對緯所受日光傷於
太勝陽極反亢故致月體黒暗如染紅濃厚反成紫也
授時厯望在交之前後者距交十三度五分則不食若
當交限内則有食矣望而距交未逺在四度三十五分
之内其食必既餘八度七十分雖是食限而食不既也
古者以日對衝之處名為暗虚謂日之象景也月體因
之而失明故云闇日非有象景而强名之故云虚暗虚
縁日而有故其圎徑與日等日體徑一度月體半之而
其徑亦准一度則日道之廣亦必與徑同月道既准一
度則闇虚廣二度也今以闇虚之黄道與月之本道兩
道相交以交前四度三十五分併交後四度三十五分
共八度七十分為食既限既限之前八度七十分為既
外前限既限之後八度七十分為既外後限此三限在
闇虚則為二十六度十分而在月道止為十三度五分
也夫日食至十分即為食既月食乃至十五分者盖十
分已是食既既則已盡黒然所食雖既而纔入既限故
食十分以上之數為既内之分月望正在交的而食則
名曰既内五分乃十五分也所以然者月之食限交前
後各十三度五分歸限八度七十分而望則巳食十分
矣更歸八十七分而後望則食十一分以十三度五分
均為十五分毎分計八十七分食十分計歸限八度七
十分又既内五分計四度三十五分共十三度五分乃
前限之一半其出後限亦然故月食有既限而日食則
不立既限矣月食分數唯以距交逺近而論别無四時
加減八方所見食分並同而日食則不然舊厯云假令
中國食既戴日之下所虧纔半化外反觀則交而不食
化外食既戴日之下所虧纔半中國反觀則交而不食
何則日如大赤丸月如小黒丸共懸一索日上而月下
即其下正望之黒丸必掩赤丸似食之既及傍觀有逺
近之差則食數有多寡矣日行有四時之異月行有九
道之殊日行極南月在陰厯則中國見食分多月在陽
厯則中國見食分少開北户而向日之處月在陽厯反
食多在隂厯反食少夏日近中國冬日近交廣唯戴日
之下則在酌中之間凡食在午前見食早午後見食遲
地偏西見食早偏東見食遲此其推步之差實因四時
早晚及地偏南北東西而加減然南北東西不可以里
路計南北則考表景及北極出地之數東西亦考表景
及中星之所在以為加減之法今太史所驗徒以中國
所見者言之而已且推步雖有法亦時或有失日月交
㑹於夜望食於晝人不及見固所不論若帶食分出入
在晨昏之際雖不見其食甚但見初虧或見復圎以前
則必論之而所謂食甚之時則在初虧復圎之際其非
食既者亦於此際食分最多従此則轉減少也日食止
言既月食言既又言甚者盖月初既之時名食既食既
之後生光之前此際名為食甚若日則不然食既甚生
光無所分别食既不久止須臾耳日月在望交者月道
廣一度闇虚之道廣二度兩度相犯者多故食限亦多
至十三度五分而其食之時刻亦不少在朔交者日月
二道皆廣一度相犯者少故食限亦少約八度左右而
其食之時刻亦不多日之食限少故其食也罕月之食
限廣故其食也頻若夫起復方位則以月在陰陽厯論
之月在陽厯者日食起於西南甚於正南復於東南月
食起於東北甚於正北復於西北月在隂厯者日食起
於西北甚於正北復於東北月食起於東南甚於正南
復於西南凡日月食至八分以上者日食但云起於西
復於東月食但云起於東復於西也日月之食其所行
交道有常數雖盛世所不免故可以籌策推非若五星
有反常之變也
　　五緯距合
日月懸虚運轉不附於天五星亦然月雖因日而有晦
朔弦望其遲速不因日若五星則因日而有遲留伏逆
矣近日則疾逺日則遲遲甚而留留久而退初遲退漸
疾退退最疾而後遲退如初退止而留留久而順行却
従最遲以至於最疾最疾則與日同躔也嵗星最疾約
四日行一度熒惑最疾約七日行五度填星最疾約七
日行一度此三星比日行度較少故伏合以後日在前
嵗星距日十三度而晨見熒惑距日十九度而晨見填
星距日十八度半而晨見晨見則在東方大約近一逺
二而留周天相半而退嵗星初留約距日一百九度初
退約距日一百三十一度熒惑初留約距日一百三十
四度初退約距日一百四十四度填星初留約距日九
十四度初退約距日一百二十八度凡退行最疾之時
必與日對衝退止而留則背距日如初退之度留久而
順行則背距日如初留之度日近於後躔漸近而行漸
疾背近如晨見距日度則伏而光不著矣與日未對衝
之先夜半後可望謂之晨段與日既對衝之後夜半前
可望謂之夕段太白辰星則不然太白最疾約四日行
五度有餘辰星最疾約一日行一度有餘此兩星皆比
日行度較多伏合以後則過日而前太白距日十度半
而夕見辰星距日十六度而夕見夕見則在西方太白
距日甚逺不過四十五度辰星距日甚逺不過二十四
度既已甚逺則所行遲比日較少由是漸與日近太白
距日三十度有餘而初留辰星距日二十一度半而初
留太白留後距日二十四度有餘而初退辰星留後距
日十九度半而初退退行之際與日相近如夕見之度
伏而不著與日相逺如夕見之度辰見於東退行最疾
之時與日必同度退止而留則距日如初退之度留久
而順行則距日如初留之度遲行漸疾而漸近日距日
如退伏之度則又退而不著矣與日未退合之先昏後
可望謂之夕段與日既退合之後曉前可望謂之晨段
盖金木形體大故伏見與日近水大土形體小故伏見
與日逺嵗星八十三年而七周天與日合度者七十六
合期約三百九十九日熒惑七十九年而四十二周天
與日合度者三十七合期約七百八十日填星五十九
年而二周天與日合度者五十七合期約三百七十八
日太白辰星與日常相近隨日一年一周天太白八年
而五合於日退合者又五約五百八十四日而順逆兩
合辰星四十六年之間合於日者一百四十五退合亦
然約一百一十六日而順逆兩合此乃五緯之常數也
古法唯知有常度未知有變數之加減北齊張子信仰
觀嵗久知五緯有盈縮之變當加減常數以求其逐日
之躔盖五緯不由黄道亦不由月之九道而出入黄道
内外各自有其道視日逺近為遲疾如足力之有勤倦
其變數之加減如里路之徑直斜曲也嵗星加減最多
處約七度熒惑加減最多處二十五度有餘填星加減
最多處八度有餘太白加減最多處四度有餘辰星加
減最多處六度有餘此乃五緯盈縮之變數也若夫羅
㬋計都月孛紫氣則其行均平無有遲疾羅㬋計都従
月交黄道求之月交之終始該三百六十三度七十九
分三十四秒歴二十七日二十一分二十二秒二十四
毫羅計於其間各逆行一度四十六分三十秒其數併
月行交終之度即黄道周天之度凡十八年有餘而周
天交初復在舊躔矣月孛従月之盈縮而求盈縮一轉
該二十七日五十五分四十六秒月行三百六十八度
三十七分四秒半孛行三度十一分四十秒半黄道周
天之度併孛行數即月行數也凡六十二年而七周天
月行最遲之處與之同躔矣紫氣起於閏法約二十八
年而周天授時厯以一十日八十七分五十三秒八十
四毫為一嵗之閏紫氣則一嵗行十三度五分四秒六
十毫八十芒兩數比之乃加二之算二十八年十閏紫
氣行十二宫亦加二之算也舊云紫氣即景星罕聞其
見史記注云景星状如半月生於晦朔助月為明見則
人君有徳初盛之慶也五緯與月孛紫氣皆以左旋步
之羅㬋計都逆行乃右旋步之設十一曜不附天而空
轉則右轉者亦皆左旋其留者一日繞地一周與天同
過一度行疾者反為遲行遲者反為疾退者反為疾之
甚矣盖順行而遲疾者皆一日繞地一周以不及天行
之數為所行度退行者乃一日繞地一周多退天行之
數退遲者先天不甚多退疾則愈多矣以物喻之日月
猶魚也魚行江河不著其底必慿江河之水以行或逆
或順各任其情日月雖懸虚不附於天意其必慿天之
氣以行五緯之行亦猶是也夫在天成象日月星辰皆
象也而日月五星獨異於衆星自有行度者此陰陽五
行之精可以為造化之妙非衆星之比也日月五星體
性不齊故遲疾有異亦當以隂陽五行别之
　　日至之景
天暑則日髙而近北天寒則日低而近南立表木以測
其景日在中天表景最短東西出沒之時表景最長以
四時驗之中晝之景漸長漸短逐日不同於是以中晝
表景極短之日為夏至以中晝表景極長之日為冬至
其所以短者由日近北而髙所以長者由日近南而低
也日髙則行天必久而晝長晝長則陽氣積多而暑矣
日低則行天不久而晝短晝短則陰氣積多而寒矣寒
暑之變驗日景之長短可知也
　　晝夜短長
冬至日躔距赤道二十四度立冬與立春所距亦相近
是時黄道横而平近南極也立夏至立秋黄道横平而
近北極亦然盖冬夏之日躔東西移差多南北移差少
春秋則黄道斜移於南北雖東西行而南北差速於冬
夏故春秋六七日間増減晝夜一刻而二至前後其晝
夜短長増減一刻相去二十餘日矣是故冬夏増減之
日遲春秋増減之日速日數未始均平也舊云日未出
二刻半天先明日已入二刻半天方昏然此五刻不可
以衆星出沒論但日始出為晝入則為夜也
　　氣積寒暑
夏至晝最長日最近北午中也冬至晝最短日最近南
子中也然大暑乃在六月為未中大寒乃在十二月為
丑中猶晝夜間未時熱甚於午丑時寒過於子也譬如
甑之蒸也竈火甚炎可比午中而蒸氣猶未盛及其氣
盛則竈火已稍衰矣竈火盡滅可比子中而蒸氣又良
久然後衰也寒暑之氣豈非積久致之乎
　　時分百刻
晝夜十二時均分百刻一時有八大刻二小刻大刻總
九十六小刻總二十四小刻六准大刻一故共為百刻
也上半時之大刻四始曰初初次初一次初二次初三
最後小刻為初四下半時之大刻亦四始曰正初次正
一次正二次正三最後小刻為正四若子時則上半時
在夜半前屬昨日下半時在夜半後屬今日亦猶冬至
得十一月中氣一陽来復為天道之初耳古厯毎時以
二小刻為始乃各繼以四大刻然不若今厯之便於籌
策也世謂子午夘酉各九刻餘皆八刻者非是
題革象新書後
占天之學本聖賢大事業載典堯舜盖有由也自慎竈
之説行而儒者始術之矣其氛祲祥𤯝周官雖具至甘
石星座其曰騎官羽林丞尉之類襲用秦漢名稱愈疑
後學學者不屑用力焉殊不知經緯天地首務明時時
茍不明終不能撫五星以播四政矣革象談異十無一
二皆為厯設學者所當究心者也第以邵子之書不堪
作厯致可疑焉皇極經世欠厯數用宋人雖有此談西
山蔡氏以為書不盡言者蔵諸用也又曰以當時日月
五星推而上之得堯即位之日是即逆推法而不著其
法者豈非蔵諸用乎且數家以毫厘絲忽極於十百千
萬如因影求形無具可隠況康節數學直繼孔子程子
嘗言厯法主於日日正他皆可推洛下閎作厯言數百
年後當差一日何承天因立差法攤其差於所厯之年
以驗分數竟亦不審獨堯夫於日月交感之際以陰陽
虧盈求之差法遂定可謂冠絶古今此非虚語也又按
邵學伯温不與而傳王豫豫殁書殉蜀道士杜可大購
得於發塚之盜以授廖應淮由是邵學復出近世祝秘
傅立齊琦皆得邵學者本朝宋學士先正最號博洽其
序此書曰傅立極敬畏縁督謂其能發前人所未言不
知立時曽見此説否也又論耶律西征庚午厯精妙絶
出及元許王郭陳鄧諸公相與訂定授時厯可法萬代
曽無一言及邵近舜江人余誠者為予言邵學内外篇
具見傳書而秘傳書又有内外集具天地人三元之學
其天元所論厯數極為精簡意必具逆推法或伊川所
謂冠絶古今者耳惜乎吾不得而時讀焉因併書之以
為有志聖賢大事業者告蒙泉岳正書
