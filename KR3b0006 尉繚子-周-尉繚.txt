#+TITLE: 尉繚子-周-尉繚
#+DATE: 2016-06-11 12:22:57
#+SOURCE: github.com/kanripo/KR3b0006 master c3718d79                
欽定四庫全書　　　　　子部二
　尉繚子　　　　　　　　兵家類
　　提要
　　　　(臣/)等謹案尉繚子五卷周尉繚撰其人當六
　　　　國時不知其本末或曰魏人以天官篇有梁
　　　　惠王問知之或又曰齊人鬼谷子之弟子劉
　　　　向别錄又云繚為南君學未詳孰是也漢志
　　　　雜家有尉繚三十九篇隋志作五卷唐志作
　　　　六卷亦並入於雜家鄭樵譏其見名而不見
　　　　書馬端臨亦以為然然漢志兵形勢家内實
　　　　别有尉繚三十一篇故胡應麟謂兵家之尉
　　　　繚即今所傳而雜家之尉繚並非此書今雜
　　　　家亡而兵家獨傳鄭以為孟堅之誤者非也
　　　　特今書止二十四篇與所謂三十一篇者數
　　　　不相合則後來已有所亡佚耳其書大㫖主
　　　　於分本末别賓主明賞罰所言往往有合於
　　　　正如云兵不攻無過之城不殺無罪之人又
　　　　云兵者所以誅暴亂禁不義也兵之所加者
　　　　農不離其田業賈不離其肆宅士大夫不離
　　　　其官府故兵不血刃而天下親皆戰國談兵
　　　　者所不道而兵令一篇於誅逃之法尢詳亦
　　　　可想見其節制周氏涉筆謂雖未純王政亦
　　　　庶幾能窺見本統者自孫武吳起而下未有
　　　　能通之者也其書坊行本無卷數今依隋志
　　　　之目分為五卷畧存其舊焉乾隆四十五年
　　　　四月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　尉繚子卷一
　　　　　　　　　　　　　周　尉繚　撰
　　天官第一
梁惠王問尉繚子曰黄帝形德可以百勝有之乎尉繚
子對曰刑以伐之德以守之非所謂天官時日隂陽向
背也黄帝者人事而已矣何者今有城東西攻不能取
南北攻不能取四方豈無順時乘之者耶然不能取者
城髙池深兵器備具財穀多積豪士一謀者也若城下
池淺守弱則取之矣繇是觀之天官時日不若人事也
按天官曰背水陣為絶地向阪陣為廢軍武王伐紂背
濟水向山阪而陳以二萬二千五百人擊紂之億萬而
滅商豈紂不得天官之陳哉楚將公子心與齊人戰時
有彗星出柄在齊柄所在勝不可擊公子心曰彗星何
知以彗鬭者固倒而勝焉明日與齊戰大破之黄帝曰
先神先鬼先稽我智謂之天官人事而已
　　兵談第二
量土地肥磽而立邑建城稱地以城稱人以人稱粟三
相稱則内可以固守外可以戰勝戰勝於外備主於内
勝備相應猶合符節無異故也治兵者若秘于地若邃
于天生于無故開之大不窕小不恢明乎禁舍開塞民
流者親之地不任者任之夫土廣而任則國富民衆而
制則國治富治者民不發軔甲不出暴而威制天下故
曰兵勝于朝廷不暴甲而勝者主勝也陳而勝者將勝
也兵起非可以忿也見勝則興不見勝則止患在百里
之内不起一日之師患在千里之内不起一月之師患
在四海之内不起一歲之師將者上不制于天下不制
于地中不制于人寛不可激而怒清不可事以財夫心
狂耳聾目盲以三悖率人者難矣兵之所及羊腸亦勝
鋸齒亦勝緣山亦勝入谷亦勝方亦勝圎亦勝重者如
山如林如江如河輕者如炮如燔如垣壓之如雲覆之
令人聚不得以散散不得以聚左不得以右右不得以
左兵如總木弩如羊角人人無不騰陵張膽絶乎疑慮
堂堂決而去
　　制談第三
凡兵制必先定制先定則士不亂士不亂則刑乃明金
鼓所指則百人盡鬭陷行亂陳則千人盡鬭覆軍殺將
則萬人齊刃天下莫能當其戰矣古者士有什伍車有
偏列鼓鳴旗麾先登者未嘗非多力國士也先死者亦
未嘗非多力國士也損敵一人而損我百人此資敵而
傷我甚焉世將不能禁征役分軍而逃歸或臨戰自北
則逃傷甚焉世將不能禁殺人於百步之外者弓矢也
殺人於五十步之内者矛㦸也將已鼓而士卒相囂拗
矢折矛抱㦸利後發戰有此數者内自敗也世將不能
禁士失什伍車失偏列奇兵捐將而走大衆亦走世將
不能禁夫將能禁此四者則髙山陵之深水絶之堅陳
犯之不能禁此四者猶亡舟楫絶江河不可得也民非
樂死而惡生也號令明法制審故能使之前明賞於前
決罰於後是以發能中利動則有功令百人一卒千人
一司馬萬人一將以少誅衆以弱誅強試聽臣言其術
足使三軍之衆誅一人無失刑父不敢舍子子不敢舍
父况國人乎一夫仗劒擊于市萬人無不避之者臣謂
非一人之獨勇萬人皆不肖也何則必死與必生固不
侔也聽臣之術足使三軍之衆為一死賊莫敢當其前
莫敢隨其後而能獨出獨入焉獨出獨入者王霸之兵
也有提十萬之衆而天下莫當者誰曰桓公也有提七
萬之衆而天下莫當者誰曰吳起也有提三萬之衆而
天下莫當者誰曰武子也今天下諸國士所率無不及
二十萬之衆然不能濟功名者不明乎禁舍開塞也明
其制一人勝之則十人亦以勝之也十人勝之則百千
萬人亦以勝之也故曰便吾器用養吾武勇發之如鳥
擊如赴千仞之谿今國被患者以重幣出聘以愛子出
質以地界出割得天下助卒名為十萬其實不過數萬
爾其兵來者無不謂其將曰無為人下先戰其實不可
得而戰也量吾境内之民無伍莫能正矣經制十萬之
衆而王必能使之衣吾衣食吾食戰不勝守不固者非
吾民之罪内自致也天下諸國助我戰猶良驥騄駬之
駃彼駑馬鬐興角逐何能紹吾氣哉吾用天下之用為
用吾制天下之制為制修吾號令明吾刑賞使天下非
農無所得食非戰無所得爵使民揚臂爭出農戰而天
下無敵矣故曰發號出令信行國内民言有可以勝敵
者毋許其空言必試其能戰也視人之地而有之分人
之民而畜之必能内有其賢者也不能内有其賢而欲
有天下必覆軍殺將如此雖戰勝而國益弱得地而國
益貧由國中之制弊矣
　　戰威第四
凡兵有以道勝有以威勝有以力勝講武料敵使敵之
氣失而師散雖刑全而不為之用此道勝也審法制明
賞罰便器用使民有必戰之心此威勝也破軍殺將乘
闉發機潰衆奪地成功乃返此力勝也王侯知此所以
三勝者畢矣夫將之所以戰者民也民之所以戰者氣
也氣實則鬭氣奪則走刑未加兵未接而所以奪敵者
五一曰廟勝之論二曰受命之論三曰踰垠之論四曰
深溝髙壘之論五曰舉陳加刑之論此五者先料敵而
後動是以擊虚奪之也善用兵者能奪人而不奪於人
奪者心之機也令者一衆心也衆不審則數變數變則
令雖出衆不信矣故令之之法小過無更小疑無中故
上無疑令則衆不二聽動無疑事則衆不二志未有不
信其心而能得其力者也未有不得其力而能致其死
戰者也故國必有禮信親愛之義則可以饑易飽國必
有孝慈亷恥之俗則可以死易生古者率民必先禮信
而後爵祿先亷恥而後刑罰先親愛而後律其身故戰
者心本乎率身以勵衆士如心之使四肢也志不勵則
士不死節士不死節則衆不戰勵士之道民之生不可
不厚也爵列之等死喪之親民之所營不可不顯也必
也因民所生而制之因民所營而顯之田祿之實飲食
之親鄉里相勸死喪相救兵役相從此民之所勵也使
什伍如親戚卒伯如朋友止如堵牆動如風雨車不結
轍士不旋踵此本戰之道也地所以養民也城所以守
地也戰所以守城也故務耕者民不饑務守者地不危
務戰者城不圍三者先王之本務本務者兵最急故先
王專於兵有五焉委積不多則士不行賞祿不厚則民
不勸武士不選則衆不強器用不備則力不壯刑罰不
中則衆不畏務此五者靜能守其所固動能成其所欲
夫以居攻出則居欲重陳欲堅發欲畢鬭欲齊王國富
民霸國富士僅存之國富大夫亡國富倉府所謂上滿
下漏患無所救故曰舉賢任能不時日而事利明法審
令不卜筮而獲吉貴功養勞不禱祠而得福故曰天時
不如地利地利不如人和聖人所貴人事而已夫勤勞
之師將必先已暑不張葢寒不重衣險必下步軍井成
而後飲軍食熟而後飯軍壘成而後舍勞佚必以身同
之如此師雖久而不老不弊
　　攻權第五
兵以靜勝國以專勝力分者弱心疑者背夫力弱故進
退不豪縱敵不擒將吏士卒動靜一身心既疑背則計
決而不動動決而不禁異口虚言將無修容卒無常試
發攻必衂是謂疾陵之兵無足與鬭將帥者心也羣下
者支節也其心動以誠則支節必力其心動以疑則支
節必背夫將不心制卒不節動雖勝幸勝也非攻權也
夫民無兩畏也畏我侮敵畏敵侮我見侮者敗立威者
勝凡將能其道者吏畏其將也吏畏其將者民畏其吏
也民畏其吏者敵畏其民也是故知勝敗之道者必先
知畏侮之權夫不愛說其心者不我用也不威嚴其心
者不我舉也愛在下順威在上立愛故不二威故不犯
故善將者愛與威而已戰不必勝不可以言戰攻不必
拔不可以言攻不然刑賞不足信也信在期前事在未
兆故衆已聚不虚散兵已出不徒歸求敵若求亡子擊
敵若救溺人分險者無戰心挑戰者無全氣鬭戰者無
勝兵凡挾義而戰者貴從我起爭私結怨應不得已怨
結雖起待之貴後故爭必當待之息必當備之兵有勝
于朝廷有勝于原野有勝于市井鬭則得服則失幸以
不敗此不意彼驚懼而曲勝之也曲勝言非全也非全
勝者無權名故明主戰攻之日合鼓合角節以兵刃不
求勝而勝也兵有去備徹威而勝者以其有法故也有
器用之蚤定也其應敵也周其總率也極故五人而伍
十人而什百人而卒千人而率萬人而將已周已極其
朝死則朝代暮死則暮代權敵審將而後舉兵故凡集
兵千里者旬日百里者一日必集敵境卒聚將至深入
其地錯絶其道棲其大城大邑使之登城逼危男女數
重各逼地形而攻要塞據一城邑而數道絶從而攻之
敵將帥不能信吏卒不能和刑有所不從者則我敗之
矣敵救未至而一城已降津梁未發要塞未修城險未
設渠答未張則雖有城無守矣逺堡未入戍客未歸則
雖有人無人矣六畜未聚五穀未收財用無斂則雖有
資無資矣夫城邑空虚而資盡者我因其虚而攻之法
曰獨出獨入敵人不接刃而致之此之謂也
　
　
　
　
　
　
　
　
　
　
　
　
　
　尉繚子卷一
欽定四庫全書
　尉繚子卷二
　　　　　　　　　　　　　周　尉繚　撰
　　守權第六
凡守者進不郭圉退不亭障以禦戰非善者也豪傑英
俊堅甲利兵勁弩強矢盡在郭中乃收窖廩毁折而入
保令客氣十百倍而主之氣不半焉敵攻者傷之甚也
然而世將弗能知夫守者不失其險者也守法城一丈
十人守之工食不與焉出者不守守者不出一而當十
十而當百百而當千千而當萬故為城郭者非特費於
民聚土壤也誠為守也千丈之城則萬人之守也池深
而廣城堅而厚士民備薪食給弩堅矢強矛㦸稱之此
守法也攻者不下十餘萬之衆其有必救之軍者則有
必守之城無必救之軍者則無必守之城若彼城堅而
救誠則愚夫蠢婦無不蔽城盡資血城者期年之城守
餘於攻者救餘於守者若彼城堅而救不誠則愚夫蠢
婦無不守陴而泣下此人之常情也遂發其窖廩救撫
則亦不能止矣必鼓其豪傑英俊堅甲利兵勁弩強矢
并於前么麽毁瘠者并於後十萬之衆頓於城下救必
開之守必出之出據要塞但救其後無絶其糧道中外
相應此救而示之不誠示之不誠則倒敵而待之者也
後其壯前其老彼敵無前守不得而止矣此守權之謂
也
　　十二陵第七
威在於不變惠在於因時機在於應事戰在於治氣攻
在於意表守在於外飾無過在於度數無困在於豫備
慎在於畏小智在於治大除害在於敢㫁得衆在於下
人悔在於任疑孽在於屠戮偏在於多私不祥在於惡
聞己過不度在於竭民財不明在於受間不實在於輕
發固陋在於離賢禍在於好利害在於親小人亡在於
無所守危在於無號令
　　武議第八
凡兵不攻無過之城不殺無罪之人夫殺人之父兄利
人之財貨臣妾人之子女此皆盜也故兵者所以誅暴
亂禁不義也兵之所加者農不離其田業賈不離其肆
宅士大夫不離其官府由其武議在於一人故兵不血
刃而天下親焉萬乘農戰千乘救守百乘事養農戰不
外索權救守不外索助事養不外索資夫出不足戰入
不足守者治之以市市者所以給戰守也萬乘無千乘
之助必有百乘之市凡誅者所以明武也殺一人而三
軍震者殺之殺一人而萬人喜者殺之殺之貴大賞之
貴小當殺而雖貴重必殺之是刑上究也賞及牛童馬
圉者是賞下流也夫能刑上究賞下流此將之武也故
人主重將夫將提鼓揮枹臨難決戰接兵角刃鼓之而
當則賞功立名鼓之而不當則身死國亡是興亡安危
應在枹端奈何無重將也夫提鼓揮枹接兵角刃君以
武事成功者臣以為非難也古人曰無蒙衝而攻無渠
答而守是謂無善之軍視無見聽無聞由國無市也夫
市也者百貨之官也市賤賣貴以限士人人食粟一斗
馬食菽三斗人有饑色馬有瘠形何也市有所出而官
無主也夫提天下之節制而無百貨之官無謂其能戰
也起兵直使甲胄生蟣蝨者必為吾所効用也鷙鳥逐
雀有襲人之懷入人之室者非出生也後有憚也太公
望年七十屠牛朝歌賣食盟津過七十餘而主不聽人
人謂之狂夫也及遇文王則提三萬之衆一戰而天下
定非武議安能此合也故曰良馬有策逺道可致賢士
有合大道可明武王伐紂師渡盟津右旄左鉞死士三
百戰士三萬紂之臣億萬飛亷惡來身先㦸斧陳開百
里武王不罷士民兵不血刃而克商誅紂無祥異也人
事修不修而然也今世將考孤虚占咸池合龜兆視吉
凶觀星辰風雲之變欲以成勝立功臣以為難夫將者
上不制于天下不制于地中不制于人故兵者凶器也
爭者逆德也將者死官也故不得已而用之無天于上
無地于下無主于後無敵于前一人之兵如狼如虎如
風如雨如雷如電震震㝠㝠天下皆驚勝兵似水夫水
至柔弱者也然所觸丘陵必為之崩無異也性專而觸
誠也今以莫邪之利犀兕之堅三軍之衆有所奇正則
天下莫當其戰矣故曰舉賢用能不時日而事利明法
審令不卜筮而獲吉貴功養勞不禱祠而得福又曰天
時不如地利地利不如人和古之聖人謹人事而已吳
起與秦戰舍不平隴畝樸􁂶葢之以蔽霜露如此何也
不自髙人故也乞人之死不索尊竭人之力不責禮故
古者介冑之士不拜示人無已以煩也夫煩人而欲乞
其死竭其力自古至今未嘗聞矣將受命之日㤀其家
張軍宿野㤀其親援枹而鼓忘其身吳起臨戰左右進
劒起曰將專主旗鼔爾臨難決疑揮兵指刃此將事也
一劒之任非將事也三軍成行一舍而後成三舍三舍
之餘如決川源望敵在前因其所長而用之敵白者堊
之赤者赭之吳起與秦戰未合一夫不勝其勇前獲雙
首而還吳起立斬之軍吏諫曰此材士也起曰材士則
是也非吾令也斬之
　　將理第九
凡將理官也萬物之主也不私於一人夫能無私於一
人故萬物至而制之萬物至而命之君子不救囚於五
步之外雖鉤矢射之弗追也故善審囚之情不待箠楚
而囚之情可畢矣笞人之背灼人之脇束人之指而訊
囚之情雖國士有不勝其酷而自誣矣今世諺云千金
不死百金不刑試聽臣之言行臣之術雖有堯舜之智
不能闗一言雖有萬金不能用一銖今夫決獄小圄不
下十數中圄不下百數大圄不下千數十人聮百人之
事百人聮千人之事千人聮萬人之事所聮之者親戚
兄弟也其次婚姻也其次知識故人也是農無不離田
業賈無不離肆宅士大夫無不離官府如此闗聮良民
皆囚之情也兵法曰十萬之師出日費千金今良民十
萬而聮於囹圄上不能省臣以為危也
　　原官第十
官者事之所主為治之本也制者職分四民治之分也
貴爵富祿必稱尊卑之體也好善罰惡正比法會計民
之具也均井地節賦斂取與之度也程工人備器用匠
工之功也分地塞要殄怪禁淫之事也守法稽㫁臣下
之節也明法稽驗主上之操也明主守等輕重臣主之
權也明賞賚嚴誅責止奸之術也審開塞守一道為政
之要也下達上通至聰之聽也知國有無之數用其仂
也知彼弱者強之體也知彼動者靜之決也官分文武
惟王之二術也俎豆同制天子之會也遊說間諜無自
入正議之術也諸侯有謹天子之禮君民繼世承王之
命也更好易常違王明德故禮得以伐也官無事治上
無慶賞民無獄訟國無商賈何王之至也明舉上達在
王垂聽也
　
　
　尉繚子卷二
欽定四庫全書
　尉繚子卷三
　　　　　　　　　　　　　周　尉繚　撰
　　治本第十一
凡治人者何曰非五穀無以充腹非絲麻無以葢形故
充腹有粒葢形有縷夫在芸耨妻在機杼民無二事則
有儲蓄夫無雕文刻鏤之事女無繡飾纂組之作木器
液金器腥聖人飲于土食于土故埏埴以為器天下無
費今也金木之性不寒而衣繡飾馬牛之性食草飲水
而給菽粟是治失其本而宜設之制也春夏夫出于南
畝秋冬女練于布帛則民不困今裋褐不蔽形糟糠不
充腹失其治也古者土無肥磽人無勤惰古人何得而
今人何失耶耕有不終畝織有日㫁機而奈何饑寒葢
古治之行今治之止也夫所謂治者使民無私也民無
私則天下為一家而無私耕私織共寒其寒共饑其饑
故如有子十人不加一飯有子一人不損一飯焉有喧
呼耽酒以敗善類乎民有輕佻則欲心興爭奪之患起
矣横生于一夫則民私飯有儲食私用有儲財民一犯
禁而拘以刑治烏在其為人上也善政執其制使民無
私為下不敢私則無為非者矣反本緣理出乎一道則
欲心去爭奪止囹圄空野充粟多安民懷逺外無天下
之難内無暴亂之事治之至也蒼蒼之天莫知其極帝
王之君誰能法則往世不可及來世不可待求己者也
所謂天子者四焉一曰神明二曰垂光三曰洪敘四曰
無敵此天子之事也野物不為犧牲雜學不為通儒今
說者曰百里之海不能飲一夫三尺之泉足止三軍渴
臣謂欲生于無度邪生於無禁大上神化其次因物其
下在于無奪民時無損民財夫禁必以武而成賞必以
文而成
　　戰權第十二
兵法曰千人而成權萬人而成武權先加人者敵不力
交武先加人者敵無威接故兵貴先勝於此則勝彼矣
弗勝於此則弗勝彼矣凡我往則彼來彼來則我往相
為勝敗此戰之理然也夫精誠在乎神明戰權在乎道
之所極有者無之無者有之安所信之先王之所傳聞
者任正去詐存其慈順決無留刑故知道者必先圗不
知止之敗惡在乎必往有功輕進而求戰敵復圗止我
往而敵制勝矣故兵法曰求而從之見而加之主人不
敢當而陵之必喪其權凡奪者無氣恐者不可守敗者
無人兵無道也意往而不疑則從之奪敵而無前則加
之明視而髙居則威之兵道極矣其言無謹偷失其陵
犯無節破矣水潰雷擊三軍亂矣必安其危去其患以
智決之髙之以廊廟之論重之以受命之論銳之以踰
垠之論則敵國可不戰而服
　　重刑令第十三
將自千人以上有戰而北守而降離地逃衆命曰國賊
身戮家殘去其籍發其墳墓暴其骨于市男女公于官
自百人以上有戰而北守而降離地逃衆命曰軍賊身
死家殘男女公于官使民内畏重刑則外輕敵故先王
明制度於前重威刑於後刑重則内畏内畏則外堅矣
　　伍制令第十四
軍中之制五人為伍伍相保也十人為什什相保也五
十人為屬屬相保也百人為閭閭相保也伍有干令犯
禁者揭之免於罪知而弗揭全伍有誅什有干令犯禁
者揭之免於罪知而弗揭全什有誅屬有干令犯禁者
揭之免於罪知而弗揭全屬有誅閭有干令犯禁者揭
之免於罪知而弗揭全閭有誅吏自什長以上至左右
將上下皆相保也有干令犯禁者揭之免於罪知而弗
揭者皆與同罪夫什伍相結上下相聮無有不得之奸
無有不揭之罪父不得以私其子兄不得以私其弟而
况國人聚舍同食烏能以干令相私者哉
　　分塞令第十五
中軍左右前後軍皆有分地方之以行垣而無通其交
往將有分地帥有分地伯有分地皆營其溝洫而明其
塞令使非百人無得通非其百人而入者伯誅之伯不
誅與之同罪軍中縱横之道百有二十步而立一府柱
量人與地柱道相望禁行淸道非將吏之符節不得通
行采薪芻牧者皆成行伍不成行伍者不得通行吏屬
無節士無伍者横門誅之踰分于地者誅之故内無干
令犯禁則外無不獲之奸
　
　
　
　
　
　
　
　
　
　尉繚子卷三
欽定四庫全書
　尉繚子卷四
　　　　　　　　　　　　　周　尉繚　撰
　　束伍令第十六
束伍之令曰五人為伍共一符收於將吏之所亡伍而
得伍者當之得伍而不亡有賞亡伍不得伍身死家殘
亡長得長當之得長不亡有賞亡長不得長身死家殘
復戰得首長除之亡將得將當之得將不亡有賞亡將
不得將坐離地遁逃之法戰誅之法曰什長得誅十人
伯長得誅十長千人之將得誅百人之長萬人之將得
誅千人之將左右將軍得誅萬人之將大將軍無不得
誅
　　經卒令第十七
經卒者以經令分之為三分焉左軍蒼旗卒戴蒼羽右
軍白旗卒戴白羽中軍黄旗卒戴黄羽卒有五章前一
行蒼章次二行赤章次三行黄章次四行白章次五行
黑章次以經卒亡章者有誅前一五行置章于首次二
五行置章于項次三五行置章于胷次四五行置章于
腹次五五行置章于腰如此卒無非其吏吏無非其卒
見非而不詰見亂而不禁其罪如之鼓行交鬭則前行
進為犯難後行退為辱衆踰五行而前者有賞踰五行
而後者有誅所以知進退先後吏卒之功也故曰鼓之
前如雷霆動如風雨莫敢當其前莫敢躡其後言有經
也
　　勒卒令第十八
金鼓鈴旗四者各有法鼓之則進重鼓則擊金之則止
重金則退鈴傳令也旗麾之左則左麾之右則右奇兵
則反是一鼓一擊而左一鼓一擊而右一步一鼓步鼓
也十步一鼓趨鼓也音不絶騖鼓也商將鼓也角帥鼓
也小鼓伯鼓也三鼓同則將帥伯其心一也奇兵則反
是鼓失次者有誅諠譁者有誅不聽金鼓鈴旗而動者
有誅百人而敎戰敎成合之千人千人敎成合之萬人
萬人敎成會之于三軍三軍之衆有分有合為大戰之
法敎成試之以閱方亦勝圎亦勝錯斜亦勝臨險亦勝
敵在山緣而從之敵在淵没而從之求敵如求亡子從
之無疑故能敗敵而制其命夫蚤決先定若計不先定
慮不蚤決則進退不定疑生必敗故正兵貴先奇兵貴
後或先或後制敵者也世將不知法者專命而行先擊
而勇無不敗者也其舉有疑而不疑其往有信而不信
其致有遲疾而不遲疾是三者戰之累也
　　將令第十九
將軍受命君必先謀於廟行令于廷君身以斧鉞授將
曰左右中軍皆有分職若踰分而上請者死軍無二令
二令者誅留令者誅失令者誅將軍告曰出國門之外
期日中設營表置轅門期之如過時則坐法將軍入營
則閉門清道有敢行者誅有敢髙言者誅有敢不從令
者誅
　　踵軍令第二十
所謂踵軍者去大軍百里期于會地為三日熟食前軍
而行為戰合之表合表乃起踵軍饗士使為之戰勢是
謂趨戰者也興軍者前踵軍而行合表乃起去大軍一
倍其道去踵軍百里期于會地為六日熟食使為戰備
分卒據要害戰利則追北按兵而趨之踵軍遇有還者
誅之所謂諸將之兵在四奇之内者勝也兵有什伍有
分有合豫為之職守要塞闗梁而分居之戰合表起即
皆㑹也大軍為計日之食起戰具無不及也令行而起
不如令者誅凡稱分塞者四境之内當興軍踵軍既行
則四境之民無得行者奉王之命授持符節名為順職
　之吏非順職之吏而行者誅之戰合表起順職之吏乃
　行用以相參故欲戰先安内也
　
　
　
　　尉繚子卷四
欽定四庫全書
　尉繚子卷五
　　　　　　　　　　　　　周　尉繚　撰
　　兵敎上第二十一
兵之敎令分營居陳有非令而進退者如犯敎之罪前
行者前行敎之後行者後行敎之左行者左行敎之右
行者右行敎之敎舉五人其甲首有賞弗敎如犯敎之
罪羅地者自揭其伍伍内互掲之免其罪凡伍臨陳若
一人有不盡死於敵則敎者如犯法者之罪凡什保什
若亡一人而九人不盡死於敵則敎者如犯法者之罪
自什以上至於裨將有不若法者則敎者如犯法者之
罪凡明刑罰正勸賞必在乎兵敎之法將異其旗卒異
其章左軍章左肩右軍章右肩中軍章胸前書其章曰
某甲某士前後章各五行尊章置首上其次差降之伍
長敎其四人以板為鼓以瓦為金以竿為旗擊鼓而進
低旗則趨擊金而退麾而左之麾而右之金鼓俱擊而
坐伍長敎成合之什長什長敎成合之卒長卒長敎成
合之伯長伯長敎成合之兵尉兵尉敎成合之裨將裨
將敎成合之大將大將敎成陳於中野置大表三百步
而一既陳去表百步而決百步而趨百步而騖習戰以
成其節為之賞罰自尉吏而下盡有旗戰勝得旗者各
視其所得之爵以明賞勸之心戰勝在乎立威立威在
乎戮力戮力在乎正罰正罰者所以明賞也令民背國
門之限決死生之分敎之死而不疑者有以也令守者
必固戰者必鬭奸謀不作姦民不語令行無變兵行無
猜輕者若霆奮敵若驚舉功别德明如白黑令民從上
令如四肢應心也前軍絶行亂陳破堅如潰者有以也
此之謂兵敎所以開封疆守社稷除患害成武德也
　　兵敎下第二十二
臣聞人君有必勝之道故能并兼廣大以一其制度則
威加天下有十二焉一曰連刑謂同罪保伍也二曰地
禁謂禁止行道以網外奸也三曰全軍謂甲首相附三
五相同以結其聮也四曰開塞謂分地以限各死其職
而堅守也五曰分限謂左右相禁前後相待垣車為固
以逆以止也六曰號别謂前列務進以别其後者不得
爭先登不次也七曰五章謂彰明行列始卒不亂也八
曰全曲謂曲折相從皆有分部也九曰金鼔謂興有功
致有德也十曰陳車謂接連前矛馬冒其目也十一曰
死士謂衆軍之中有材智者乘於戰車前後縱横出奇
制敵也十二曰力卒謂經其全曲不麾不動也此十二
者敎成犯令不舍兵弱能強之主卑能尊之令弊能起
之民流能親之人衆能治之地大能守之國車不出于
閫組甲不出于橐而威服天下矣兵有五致為將忘家
踰垠忘親指敵忘身必死則生急勝為下百人被刃陷
行亂陳千人被刃擒敵殺將萬人被刃横行天下武王
問太公望曰吾欲少間而極用人之要望對曰賞如山
罰如谿太上無過其次補過使人無得私語諸罰而請
不罰者死諸賞而請不賞者死伐國必因其變示之財
以觀其窮示之弊以觀其病上乖下離若此之類是伐
之因也凡興師必審内外之權以計其去兵有備闕糧
食有餘不足校所出入之路然後興師伐亂必能入之
地大而城小者必先收其地城大而地窄者必先攻其
城地廣而人寡者則絶其阨地窄而人衆者則築大堙
以臨之無喪其利無奪其時寛其政夷其業救其弊則
足以施天下今戰國相攻大伐有德自伍而兩自兩而
師不一其令率俾民心不定徒尚驕侈謀患辨訟吏究
其事累且敗也日暮路逺還有剉氣師老將貪爭掠易
敗凡將輕壘卑衆動可攻也將重壘髙衆懼可圍也凡
圍必開其小利使漸夷弱則節吝有不食者矣衆夜擊
者驚也衆避事者離也待人之救期戰而蹙皆心失而
氣傷也傷氣敗軍曲謀敗國
　　兵令上第二十三
兵者凶器也爭者逆德也事必有本故王者伐暴亂本
仁義焉戰國則以立威抗敵相圗而不能廢兵也兵者
以武為植以文為種武為表文為裏能審此二者知勝
敗矣文所以視利害辨安危武所以犯強敵力攻守也
專一則勝離散則敗陳以密則固鋒以疏則達卒畏將
甚于敵者勝卒畏敵甚於將者敗所以知勝敗者稱將
於敵也敵與將猶權衡焉安靜則治暴疾則亂出卒陳
兵有常令行伍疏數有常法先後之次有適宜常令者
非追北襲邑攸用也前後不次則失也亂先後斬之常
陳皆向敵有内向有外向有立陳有坐陳夫内向所以
顧中也外向所以備外也立陳所以行也坐陳所以止
也立坐之陳相參進止將在其中坐之兵劒斧立之兵
㦸弩將亦居中善御敵者正兵先合而後扼之此必勝
之術也陳之斧鉞飾之旗章有功必賞犯令必死存亡
死生在枹之端雖天下有善兵者莫能禦此矣矢射未
交長刃未接前譟者謂之虚後譟者謂之實不譟者謂
之秘虚實秘者兵之體也
　　兵令下第二十四
諸去大軍為前禦之備者邊縣列侯各相去三五里聞
大軍為前禦之備戰則皆禁行所以安内也内卒出戍
令將吏授旗鼓戈甲發日後將吏及出縣封界者以坐
後戍法兵戍邊一歲遂亡不候代者法比亡軍父母妻
子知之與同罪弗知赦之卒後將吏而至大將所一日
父母妻子盡同罪卒逃歸至家一日父母妻子弗捕執
及不言亦同罪諸戰而亡其將吏者及將吏棄卒獨北
者盡斬之前吏棄其卒而北後吏能斬之而奪其卒者
賞軍無功者戍三歲三軍大戰若大將死而從吏五百
人以上不能死敵者斬大將左右近卒在陳中者皆斬
餘士卒有軍功者奪一級無軍功者戍三歲戰亡伍人
及伍人戰死不得其屍同伍盡奪其功得其屍罪皆赦
軍之利害在國之名實今名在官而實在家官不得其
實家不得其名聚卒為軍有空名而無實外不足以禦
敵内不足以守國此軍之所以不給將之所以奪威也
臣以謂卒逃歸者同舍伍人及吏罰入糧為饒名為軍
實是有一軍之名而有二實之出國内空虛自竭民歲
曷以免奔北之禍乎今以法止逃歸禁亡軍是兵之一
勝也什伍相連及戰鬭則卒吏相救是兵之二勝也將
能立威卒能節制號令明信攻守皆得是兵之三勝也
臣聞古之善用兵者能殺士卒之半其次殺其十三其
次殺其十一能殺其半者威加海内殺十三者力加諸
侯殺十一者令行士卒故曰百萬之衆不用命不如萬
人之鬭也萬人之鬭不如百人之奮也賞如明月信如
四時令如斧鉞制如干將士卒不用命者未之聞也
　
　
　
　
　
　
　尉繚子卷五
