#+TITLE: 神異經-漢-東方朔
#+DATE: 2016-06-11 12:24:20
#+SOURCE: github.com/kanripo/KR3l0093 master 10a3ad53                
欽定四庫全書　　　　　子部十二
　神異經　　　　　　　　小説家𩔖二(異聞之屬/)
　　提要
　　　　(臣/)等謹案神異經一卷舊本題漢東方
　　　　朔撰所載皆荒外之言怪誕不經共四
　　　　十七條陳振孫書録解題已極斥此書稱東
　　　　方朔撰張茂先傳之偽今考漢書朔本傳厯
　　　　叙朔所撰述言凡劉向所録朔書俱是世所
　　　　傳他事皆非其贊又言後世好事者取竒言
　　　　怪語附著之朔云云則朔書多出附㑹在班
　　　　固時已然此書既劉向七略所不載則其為
　　　　依托更無疑義晉書張華本傳亦無註神異
　　　　經之文則併華注亦屬假借振孫所欵誠為
　　　　有見然隋志載此書已稱東方朔撰張華注
　　　　則其偽在隋以前矣觀其詞華縟麗格近齊
　　　　梁當由六朝文士影撰而成與洞㝠拾遺諸
　　　　記先後並出其中西北荒金闕銀盤明月珠
　　　　事陸倕石闕銘引用之其中王女投壺事徐
　　　　陵玉臺新詠序引用之流傳既久固不妨過
　　　　而存之以廣異聞又考廣韻去聲四十一漾
　　　　收㺊字説文玉篇皆所不載注稱獸似獅子
　　　　實本此經北方有獸焉其狀如獅子名曰㺊
　　　　之文則小學家已相援據不但文人詞藻轉
　　　　相採摭已也隋志列之史部地理𩔖唐志又
　　　　列之子部神仙𩔖今核所言多世外恍惚之
　　　　事既有異於輿圖亦無闗於修煉其分𨽻均
　　　　屬未安今從文獻通考列小説𩔖中庶得其
　　　　實焉乾隆四十五年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　神異經
　　　　　　　　　　　　漢　東方朔　撰
東方荒外有豫章焉(樟/木)樹主九州其髙千丈圍百丈本
上三百丈本如有條枝敷張如帳上有𤣥狐黒猿枝主
一州南北並列靣向西南有九力士操斧伐之以占九
州吉㓙斫復其州有福遲者州伯有病積歳不復者其
州滅亡(亡言州伯死復/者木創復也)
東方有桑樹焉髙八十丈敷張自輔其葉長一丈廣六
七尺其上自有蠶作繭長三尺繰一繭得絲一斤有椹
焉長三尺五寸圍如長(此桑是闕桑/但樹長大)
荒外有火山其中生不晝之木晝夜火燃得暴風不猛
猛雨不滅
南方大荒之中有樹焉名曰柤稼􁗶柤柤梨也稼株
稼也􁗶親􁗶也三千歳作花九千歳作實其花蘂紫色
其實赤色其髙百丈或千丈也敷張自輔東西南北方
枝各近五十丈葉長七尺廣四尺色如緑青禾皮如
桂樹理如甘草味飴實長九尺圍如長無瓤核竹刀
割之如酥得食復見實即滅矣(張茂先注曰言復見/後實熟者壽一萬二)
(千/歲)
南方大荒有樹焉名曰如何三百歳作花九百歳作實
花色朱其實正黄髙五十丈敷張如盖葉長一丈廣二
尺餘似菅苧色青厚五分可以絮如厚朴材理如支九
子味如飴實有核形如棘子長五尺圍如長金刀剖之
則酸蘆刀剖之則辛食之者地仙不畏水火不畏白刄
(刃刀之屬言地仙者不/能飛在地從人去也)
東方有樹焉髙百丈敷張自輔葉長一丈廣六七尺名
梨如今之柤梨但樹大耳其子徑三尺剖之少瓤白如
素和羮食之為地仙衣服不敗辟穀可以入水火也
東南荒中有邪(音/耶)木焉髙三千丈或十餘圍或七八尺
其枝喬直上不可那也葉如甘瓜二百歳葉落而生花
花形如甘瓜復二百歳落盡而生蕚蕚下生子三歳而
成熟成熟之後不長不減子形如寒瓜(似冬/瓜也)長七八
寸徑四五寸蕚復覆生頂(言發蕚而/得成實)此不取萬世如
故若取子而留蕚蕚復生子如初年月復成熟復二
年則成蕚而復生子其子形如甘瓤少􁀙(音/練)甘美食
之令人身澤不可過三升令人㝠醉半日乃醒木髙
人取不能得唯木下有多羅之人縁能得之(多羅/國名)一
名無葉世人後生不見葉故謂之無葉也一名倚驕
(張茂先注曰驕/直上不可那也)
東方有樹髙五十丈葉長八尺名曰桃其子徑三尺二
寸小核味和和核羮食之令人益壽食核中仁可以治
𠻳小桃温潤嘅嗽人食之即止
北方荒中有棗林焉其髙五十丈敷張枝條數里餘疾
風不能偃雷電不能摧其子長六七寸圍過其長熟赤
如朱乾之不縮氣味潤澤殊於常棗食之可以安軀益
於氣力此棗枝條盛於常棗亦益氣安軀赤松子云北
方大棗味有殊既可益氣又安軀
南方荒中有涕(音/泲)竹長數百丈圍三丈五六尺厚八九
寸可以為船其笋甘美煮食之可以止創癘(張茂先/注曰子)
(笋/也)
南方山有􁘮􁀙之林其髙百丈圍三尺八寸促節多
汁甜如蜜咋嚙其汁令人潤澤可以節蚘蟲人腹中蚘
蟲其狀如蚓此消穀蟲也多則傷人少則穀不消是甘
蔗能減多益少凡蔗亦然
不晝木火中有鼠重千斤毛長二尺餘細如絲但居火
中洞赤時時出外而毛白以水逐而沃之即死取其毛
績紡織以為布用之若有垢涴以火燒之則浄也
北方層氷萬里厚百丈有磎䑕在氷下土中焉形如䑕
食草木肉重千斤可以作脯食之已熱其毛八尺可以
為褥卧之却寒其皮可以蒙皷聞千里其毛可以來䑕
此尾所在䑕聚今江南䑕食草木為災此𩔖也
西方山中有蛇頭尾差大有色五彩人物觸之者中頭
則尾至中尾則頭至中腰則頭尾並至名曰率然(張茂/先注)
(曰㑹稽常山最多此蛇故孫子/兵法三軍勢如率然者是也)
北海有大鳥其髙千尺頭文曰天胷文曰侯左翼文曰
鷖右翼文曰勒頭向東正海中央捕魚或時舉翼而飛
其羽相切如風雷也
北方荒中有石湖方千里岸深五丈餘恒氷惟夏至左
右五六十日解耳有横公魚長七八尺形如鯉而目赤
晝在湖中夜化為人刺之不入煮之不死以烏梅二枚
煮之則熟食之可止邪病其湖無凸凹平滿無髙下
南方蚊翼下有蜚蟲焉目明者見之毎生九卵復未常
有毈復成九子蜚而俱去蚊遂不知亦食人及百
獸食者知言蟲小食人不去也此蟲既細且小因曰細
蠛陳章對齊桓公小蟲是也此蟲常春生以季夏藏于
鹿耳中名嬰蜺亦細小也
八荒之中有毛人焉長七八尺皆如人形身及頭上皆
有毛如獼猴毛長尺餘􁶈􁶉見人則瞑目開口吐舌上
唇覆靣下唇覆胸喜食人舌鼻牽引共戱不與即去名
曰髯公俗曰髯麗一名髯狎小兒髯狎可畏也(􁶈􁶉字/未詳)
西海之外有鵠國焉男女皆長七寸為人自然有禮好
經編跪拜其人皆夀三百歳行如飛日行千里百物不
敢犯之惟畏海鵠過輒吞之亦壽三百歲此人在
鵠腹中不死而鵠亦一舉千里(張茂先注曰陳章/與齊桓公論小兒)
(是/也)
西北荒中有玊饋之酒酒泉注焉廣一丈長深三丈酒
美如肉澄清如鏡上有玊尊玊籩取一尊一尊復生焉
與天同休無乾時石邊有脯焉味如獐鹿脯飲此酒人
不生死此(闕/)間人與天生同雖男不(闕/)婦故言不生死
西荒中有人焉靣目手足皆人形而脇下有翼不能飛
名曰苗民書曰竄三苗于三危西裔為人饕餮淫泆無
禮故竄於此
西北荒中有小人長一分其君朱衣𤣥冠乗輅車馬引
為威儀居人遇其乗車抓而食之其味辛終年不為(闕/)所
咋并識萬物名字又殺腹中三蟲三蟲死便可食仙藥
也(一分字/恐有誤)
南有人焉周行天下其長七丈腹圍如其長朱衣縞帶
以赤蛇繞其項不飲不食朝吞惡鬼三千暮吞三百此
人以鬼為飯以露為漿名曰尺郭一名黄父
西方日宫之外有山焉其長十餘里廣二三里髙百餘
丈皆大黄之金其色殊美不雜土石不生草木上有金
人髙五丈餘皆純金名曰金犀入山下一丈有銀又入
一丈有錫又入一丈有鈆又入一丈有丹陽銅似金可
鍛以作錯塗之器也(張茂先注曰淮南子術/曰餌丹陽之為金是也)
西荒之中有人焉長短如人著敗衣手虎爪名獏㺔伺
人獨行輒食人腦或舌出盤地丈餘人先聞聲燒大石
以投其舌乃氣絶而死不然食人腦矣
南荒之外有火山晝夜火燃火中有䑕重百斤毛長二
尺餘細如絲可以作布恒居火中時時出外而白以水
逐而沃之乃死取其毛緝織以為布
南方之獸如鹿豕頭善依人求五穀名無損獸人割取
肉不病肉自復其肉惟可作鮓使􁀙肥美而咋肉不壊
吞之不入􁀙盡更澡肉復作鮓如初愈美名不盡鮓是
也
西南荒中出訛獸其狀若菟人靣能言常欺人言東而
西言惡而善其肉美食之言不真矣
東海之外荒海中有山焦炎而峙髙深莫測盖禀至陽
之為質也海水激浪投其上噏然而盡計其晝夜噏攝
無極若熬鼎受其洒汗耳
大荒之東極至鬼府山臂沃椒山脚巨洋海中昇載海
日盖扶桑山有玊雞玊雞鳴則金雞鳴金雞鳴則石鷄
鳴石雞鳴則天下之雞鳴悉鳴則潮水應之矣
西南大荒中有人焉長一丈其腹圍九尺踐龜蛇戴朱
鳥右手凴青龍左手凴白虎知河海斗斛識山石多少
知天下鳥獸言語知百穀草木鹽苦名曰聖一名哲一
名賢一名無不達凡人見而拜者令人神智又西北海外
有人焉長二千里兩脚中間相去千里腹圍一千六百
里但日飲天酒五斗(張華注曰天/酒甘露也)不食五穀魚肉惟飲
天酒好遊山海間不犯百姓不干萬物與天地同生名
無路之人一名仁一名信一名神
西荒中獸如虎豪長三尺人靣虎足口牙一丈八尺人
或食之獸鬬終不退却唯死而已荒中人張捕之復黠
逆知一名倒夀焉
東方外有東明山有宫焉左右有闕而立其髙百尺畫
以五色青石為墻髙三仭門有銀榜以青石碧鏤題曰
天地長男之宫
西北荒有遺酒追復脯焉其味如鹿獐食一斤復一斤
東南荒中邪木髙二三十丈葉如甘瓜子如寒瓜蔓覆
其頂子味甘如蜜食之令人身有澤不可過三升令人
冥醉半日乃醒惟多羅氏之民緣能得之
東海滄浪洲生强木焉洲人多用作舟楫其上多以珠
玊為戲物終無所負其木方一寸可載百許斤縱石鎮
之不能没矣
木梨生南方梨徑三尺剖之少瓤白素和羮食之地仙
可以水火不焦溺矣
木栗出東北荒中有木髙四十丈葉長五尺廣三寸名
栗其實徑三尺二寸其殻赤其肉黄白味甜食之令人
短氣而渴也
崑崙山上有柰冬生子碧色須玊井水洗之方可食也
刀味核生南荒中樹形髙五十丈實如棗長五尺金刀
剖之則甜若竹刀剖之則飴木刀剖之則酸蘆刀剖之
則辛食之地仙不畏水火白刅
東南隅大荒中有樸父焉其髙千里腹圍自輔
西方深山中有山臊長尺餘犯人則病長爆竹聲
西北裔外有大夏山有宫以金為墻南方裔外岡明山
有宫以赤石為墻西南裔外老夀山有宫以黄銅為墻
東南裔外闠清山有宫以青石為墻西方裔外西明山
有宫以白石為墻
北方異國有銀盤大五十丈中有明珠大數丈照千里
窮其獸似牛而色狸尾長曵地其聲似狗狗頭人形鈎
爪鋸牙逢忠信之人嚙而食之逢姦邪者則擒禽獸而
飼之迅疾亦食諸禽獸也
東方荒中有木名曰栗有殻徑三尺三寸殻刺長丈餘
實徑三尺殻亦黄其味甜食之多令人短氣而渴
東南海中有烜洲洲有温湖鰩魚生焉長八尺食之冝暑
辟風寒北方有石湖其水恒赤
西北荒中有二金闕相去百丈有明月珠徑二尺光照
二千里
東方裔外有建山其上多橘柚
　
　
　
　
　
　神異經
