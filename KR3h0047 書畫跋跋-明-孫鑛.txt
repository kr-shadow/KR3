#+TITLE: 書畫跋跋-明-孫鑛
#+DATE: 2016-06-11 12:23:24
#+SOURCE: github.com/kanripo/KR3h0047 master a3f94a4e                
欽定四庫全書　　　　　子部八
　書畫跋跋　　　　　　　藝術類一(書畫之屬/)
　　提要
　　　　臣等謹案書畫跋跋三卷續三卷明孫鑛撰
　　　　鑛字文融號月峯餘姚人萬厯甲戌進士官
　　　　至南京兵部尚書諡文簡是書名書畫跋跋
　　　　者王世貞先有書畫跋鑛又跋其所跋故重
　　　　文見義也明以來未有刋本僅有鈔本在仁
　　　　和毛先舒家後歸其邑人趙殿成殿成為孫
　　　　氏之壻故鑛六世孫宗溥宗濓又從殿成得
　　　　之乾隆庚申始刋版印行任蘭枝為之序初
　　　　宗溥等以鑛書本因世貞之書而作如不載
　　　　世貞原跋則鑛之所云有不知為何語者乃
　　　　取世貞諸跋散附於各題之下其明人書札
　　　　可與鑛語叅證及為鑛語所縁起者亦附載
　　　　焉凡墨蹟一卷碑刻一卷畫一卷續亦如之
　　　　惟續跋碑刻作墨刻蓋偶爾駁文非宏㫖所
　　　　在也詹氏小辨曰王元美雖不以字名顧吳
　　　　中諸家惟元美一人知法古人又書史㑹要
　　　　曰王世貞書學雖非當家而議論翩翩筆法
　　　　古雅湧幢小品之論亦然蓋拙於揮毫而工
　　　　於别古者也鑛以制義名一時亦不以書畫
　　　　𫝊然所論則時有精理與世貞長短正合合
　　　　二家之論並存之亦賞鑑家所當取證者矣
　　　　乾隆四十六年十二月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
書畫跋跋序
字畫之興兆於河洛古者庖羲氏始造卦象時未有書
但布畫成體或以為所畫乃古書之文或以為畫即畫
之所祖及史皇所書爰有象形徐鍇注說文稱畫即六
書象形之一端其實異事而同理蓋六藝之支流百技
之榮華者也自周漢代降以之成名者既多英人學士
往往施諸評議加之綴集自晉迄明其書或多至數十
百部其最著且傳者衛恒之四體鮑照之銘張旭之十
二筆意與夫庾肩吾之品栁尚書之訣李後主之筆法
及夫袁昻梁武帝陶隠居之評尉遲郎中之賛與書苑
書㫁書録書畫史畫錄圖書見聞錄厯代名畫記及近
世書畫舫鐵網珊瑚圖繪寳鑑丹青志人間錄之屬好
竒雅嗜之士皆可以游意而騁目焉予嘗觀明王氏所
稡刻書畫諸篇喜其採拾多而見聞廣非獨論書畫也
其間往往多逸事足資異聞博識然又未嘗不怪其擇
之不精若筆陣圖則以為右軍永字八法則以為歐陽
行本畫山水訣則以為關仝右丞此蓋後世偽俗之所
託又如孝源評畫略無短長御史賺書等於俳說既不
區夫讒雁亦濫列乎鐫緹是故業無論其重輕學無分
乎鉅細非摭捃博綜為難而核審精辨之為足尚也是
書畫譜如干􁀙者為明宗伯尚書餘姚孫文簡公所訂
輯公仕明神宗時以文章著清望自詩書禮諸經與夫
三史晉書文選皆有評論斯編以學問之餘更起而争
勝於廣川畫跋東觀餘論海岳書史之間以相與上下
前輩風流文彩之盛殆可想已公六世孫翰林君宗溥
方官於京師將謀刻之宗溥予門人也故謁焉而屬為
之序乾隆庚申仲春上浣後學任蘭枝題
書畫跋跋凡例
　一先大司馬於從政之暇著述甚勤有名世述三卷
　　人傑編三卷後越絶十卷書畫跋跋四卷居業初
　　編次編餘編十二卷㑹心案晶盤雪里居樂事共
　　三卷銓曹東省經略南樞俱有奏議共二十卷其
　　他馬班異同太史直筆周人輿古文四體等書莫
　　能殫述縁家世籍餘姚遷杭以來卷帙散失是編
　　始得鈔本錯訛極多後復從家姊壻趙意林信處
　　得此本矜慎之私不敢自秘用公當世
　一是書為跋王大司冦弇州先生書畫跋而作也原
　　本簽題弇州書畫跋似為王氏之跋而於先大司
　　馬附跋之義未明爰仍書畫跋跋之名餘俱未敢
　　妄有增易
　一集内間有一二條係跋司冦之弟奉常敬美先生
　　之跋者其為王氏之跋則一也故以王氏跋槩之
　一集内輯注謹因先大司馬有此遺編而弇州山人
　　四部稿内又皆有可徴引爰述舊聞稍晰疑義未
　　嘗一叅論例因不復加以謹按名目
　一本跋文義自明不必更載王氏跋語者於題下止
　　系王氏跋以明相因之義有必叅王氏跋互看而
　　始明者於王氏跋下加○節錄之或全録之
　一弇州先生好古敏求考覈精密有一題而載一跋
　　者亦有一題而載三四跋者儻可不必繁引止徴
　　一跋而先司馬錯綜諸跋而㫁以已意則於○下
　　别冠以次跋三跋名目互證之
　一注釋例宜附載本句之下第有止摘一二語頗不
　　足以發明本句者必連及之又病於沓拖故酌從
　　綱舉目張之例而冠之於前
　一徴引王氏跋語之外有必并載前人書札而語意
　　始明者謹於標題上加○别白之
　一弇州先生才識宏卓於書畫跋尤瀾翻不竭即一
　　跋亦往往累幅未已注釋僅取其可互相𤼵明焉
　　而已其不盡者空一字再述更端
　一前代書畫法帖悉萃天地菁英而流轉人間要不
　　得比諸烟雲過眼鴻爪雪泥故於授受流傳之際
　　雖王氏跋語無關本文者亦互載以為賞鑑收藏
　　者之一助
　一是本為毛稚黃先生所藏後繫一跋今併附刻不
　　敢忘所自也第輾轉傳抄焉保無豕魚亥魯之謬
　　(溥/)等雖敬謹校讐付諸梓人未能自信亦藉是廣
　　為就正云爾
欽定四庫全書
　書畫跋跋卷一
　　　　　　　　　　　　　明　孫鑛　撰
　墨蹟
　　鍾太傅薦季直表(王氏跋二○首跋云薦季直表/最後出由分湖陸歸蕩口華復)
　　　(為之刻石以傳○好事者意此神品無上法書/不應歴唐宋間寥寥乃爾○次跋云攷陳壽志)
　　　(繇本𫝊為魏相國封東武亭侯坐法以侯免文/帝即王位為大理即帝位為廷尉進封崇高鄉)
　　　(侯遷太尉而不言作司徒○若上米芾印則宋/人之蛇足也芾恒云生平不見漢魏書故寶晉)
　　　(齊㫁以/晉始)
太傅此表正與蘭亭絶相似皆是已退筆於草草不經
意處生趣但蘭亭長此匾蘭亭瘦此肥蘭亭今此古然
蘭亭以骨為肉此以肉為骨蘭亭規矩在放縱中此放
縱在規矩中其相反處筆意亦正相合也第考諸跋中
來厯即始于陸行直以前不著所自好事者疑寥寥唐
宋間亦是見知律然筆法自妙不應以耳聞疑目見若
以年銜為駁則史傳所記主在大政蹟不謬區區履歴
非所經意且此等處極易錯不足為據偽作者摭史事
粧飾固不難耳季直事陳壽志不載書法創出事創出
正可定為真也米顛閱書白首無魏遺墨語見書史米
芾印果似蛇足然安知非作書史後得覩此不及増入
又安知非以寶晉故妬魏蹟如劉涇不信世有晉帖耶
若貞觀淳化宣和大觀四印則的為偽作無疑且陸跋
止稱有河東薛紹彭印章則此外諸印皆至正以後所
増耳蛇足又豈獨一顛哉司冦公得此卷後即出撫鄖
陽余不及乞觀至今為恨今諸子中不知阿誰收得異
日尚圗畢此心願也
　　右軍三帖(王氏跋一○余前得先右軍大熱此月/二帖於崑山顧氏乃黃琳美之家物轉)
　　　(入陸太宰全卿顧氏其外孫也○後得淡/悶干嘔帖於慧山談氏印識題跋甚衆)
大熱帖有二本一在閣帖第七卷云足下尚停數日半
百餘里瞻望不得一見卿此何可言足下疾苦晴便大
熱小船中至不易可得過夏不甚憂卿還具示問黃長
睿釋如此劉次莊闕小字不釋船字釋作恒臨江二王
帖釋作比恒又云里字上稍短釋作生字者非比恒小
船俱未當未見閣帖真本不敢臆㫁今騐顧氏所摹閣
帖恒字是無可疑小字右㸃帶筆自中畫左貫過右中
畫上有橫轉畫殆類所字第作所恒文義不屬一在閣
帖第八卷便大熱足下晩可耳甚患此熱力不具王羲
之上不知司冦所得是何帖淡悶干嘔帖亦在第八卷
足下各如常昨還殊頓胸中淡悶干嘔轉劇食不可強
病高難下治乃甚憂之力不具王羲之楊用修謂淡即
痰干即乾古字從便耳良是劇字劉釋作亂非此月帖
閣帖無之元章書史待訪録俱不載不知作何語跋疑
是南宫臨本想其筆勢流動或亦可玩淡悶帖據鑒定
為唐人臨本此所謂下真蹟一等亦是竒寶第恐是後
閣帖上臨出耳大熱帖果係真蹟真天地間神物足與
季直表抗衡安從得乞暫玩古人于筆法或觀舞劍或
見蛇鬬皆云有悟入然豈如覩真蹟之為快哉
　　虞永興汝南公主誌銘草(王氏跋一○此吾鄉陸/太宰完所藏也而李文)
　　　(正東陽為識其後且云太宰見此本三十年往/來於懷其弟長卿始購得之以為快然余攷米)
　　　(襄陽書史云先於洛陽王䕶見摹本後十年真/蹟在故相張公孫直清處○有名幾元者題○)
　　　(又宣和書譜已入秘殿而前後銜題寳識今皆/無之此豈王䕶本○此書雖妙極戈法而不無)
　　　(襄陽結搆或即米/所臨未可知也)
此無錫華氏物也華禮部起龍殁後數月唐元卿忽謂
余曰元谷家汝南誌草今又為鳳洲公有矣若甚懊不
得意然書史云此幅文但至半而止行下有空白紙猶
空十一字此蓋卒日猶未言葬闕文尚多安得便言赫
赫高門不當後幅却與前幅不相連屬也然此蓋草稿
赫赫高門正是銘文發端語葬日等不必屬草祇可臨
期填入故徑接赫赫去耳幾元題是咸通二年唐懿宗
年號也崔十八綽曰此去獲見汝南帖亦何減於昇第
耶頓令人土苴人爵内小字注不知注在何行旁今既
無此小注其後行下猶有十一字空白否空白止十一
字則後無餘紙御題寶識應即侵入行内何由割去然
則司寇所得多係米臨本不亦王䕶本㫁非真蹟明矣
凡御寶等但有添入者鮮有割去者惟貞觀淳化所收
䦨出民間或割去以應募自遭靖康亂後無此忌矣且
未入南宋御府復何為諱褾識耶惟不増褾識或猶是
王米二本不至作螟蛉耳孫耳余初聞元卿語時曽舉
書史米臨張直清本對今跋中亦及之人所見固不相
逺第果係米臨本必當并入小字注不應遺却若王氏
本有無則或未可知耳
　　褚河南哀冊文(王氏跋二○首跋云右故相國河/南公褚登善書唐文皇哀冊文得)
　　　(之吳江史氏家蓋九百年而紙素完好墨色爛/然刺眼真神物也○次跋云余所得此帖有于)
　　　(瓌紹彭題識及諸名賢私印甚夥至于紹興御/記及敷文鑒賞㫁不若詹本之少據○詹本世)
　　　(不復著○一鈎一捺有千鈞之/力雖外拓取姿而中擫有法)
余甲戌嵗與敬美同在禮部間論書法敬美曰若覩家
兄所藏哀冊文天下無墨蹟矣余曰安得乞一覩敬美
許之後因循未果米元章未見此帖然相傳俱云學褚
最久余嘗見其跋褚摹蘭亭真蹟筆法與此絶相似海
岳名言云吾書小字行書有如大字惟家藏真蹟跋尾
間或有之不以與求書者心既好之隨手落筆皆得自
然備具古雅又云褚遂良小字如大字以此騐之益信
莫廷韓初入燕日沈伯英謂余曰雲卿爾來方學哀冊
文是時莫尚名是龍字雲卿也筆意頗亦近之然米得
態莫得姿先是余曽得石本於姑蘇當時亦絶愛之後
鳯洲公家亦有石本華起龍寄一帙來覺不如舊購者
詢之敬美云即此石買時并買石耳然細較印文行欵
俱錯原是兩石耳舊刻顧元慶跋謂唐中丞應徳先生
云在義興堵氏今司冦乃謂得于吳江史氏豈由堵轉
入史耶此書妙處在筆勢飛動鈎捺有力第位置間尚
不甚滿人意不耐著眼看謂此能擺脱歐虞拘束固自
一說第宣示黃庭其位置不方整然細玩之安揷自有
法妙意涌勃蓋巧運規外此帖則生硬㸃畫似尚不受
令米莫病亦然
　　懐素千文(王氏跋二○首跋云藏真此卷歐陽文/忠公家物後有跋語與集古金石錄所)
　　　(載同内缺百四十一字文徵仲/太史手補之亦僅虎賁之似耳)
此帖在文忠公家又已見集古録不知米顛何由未見
陜刻今盛行世跋語不言字畫同應别是一本素師雖
有鐵腕力然不脫緇流氣筆法亦太近今周公瑕謂不
讓哀冊文恐未然河南游夏比肩師則蘇張輩耳無但
品格殊地位亦懸絶
　　宗室家懷素千文(王氏跋一○余家有懷素于文/真蹟僅九百字○今得豫章宗)
　　　(侯所藏絹素千文閲之圓/熟豐美又自具一種姿態)
素師千文今世存者尚多想其在日所書固不少然其
筆法秪是狂勁故易偽作以乏醞藉耳此帖據跋似亦
疑其偽然偽亦有佳有不佳楊二山太宰雅好書畫每
向飛鳧人曰有假者持來我買真蹟價重我不能買然
往往亦得佳者
　　顔魯公送裴將軍詩(王氏跋二○首跋云右顔魯/公送裴將軍詩多感慨踔厲)
　　　(是公合作語而不見集中錫山安國續刻之故/應是安氏物也書兼正行體有若篆籀者○裴)
　　　(將軍當是裴旻旻劍舞與張長/史書吳道子畫為開元第一)
長史筆法原自劍舞來魯公受法長史復遇善劍將軍
宜其雄強勁逸也
　　柳誠懸書蘭亭詩文(王氏跋二○首跋云余從顧/氏所驟見之怳然若未識久)
　　　(看愈妙因損一嵗俸獲之仍為歌志于後○次/跋云跋尾楊少師有書名乃不能佳宋適無書)
　　　(名乃致佳此不可曉也滄浪莆田海岳無/垢及長睿校書皆宋之諳八法者皆有跋)
誠懸書力深此詩文率爾摘録若不甚留意而天趣溢
出正與清臣坐位帖同法然彼猶饒姿此則純仗鐵腕
敗筆誤筆處乃愈妙可見作字貴在無意涉意則拘以
求㸃畫外之趣寡矣中一二俗筆不足嗤惟間有醜怪
處去惡道不逺玩者亦玩其趣可耳若效之恐遂成惡
札張温甫陳白沙是其末流也余有此石本首標唐帖
卷三不知前二卷為何帖亦不知何地所刻或云即司
冦家石然小酉選帖不載尚屬可疑蘭亭詩文本多此
但裁取佳句實藉誠懸筆蹟以傳餘棄者遂不傳考法
書要録右軍五言五首其一曰纒利害未若任所遇逍
遙良辰㑹起處似缺數句其二曰三春啟羣品寄暢在
所因仰眺望天際俯盤縁水濱寥朗無厓觀寓目理自
陳大矣造化功萬殊莫不均羣籟雖參差適我無非親
首句五字草誠懸録此篇刪起二句縁作渌厓作崖目
作物親作新細味要錄是誠懸誤書耳今詩紀遂作碧
天對渌水矣其三曰猗歟二三子莫非齊所記造真探
元退涉世若過客前世非所期虚室自我宅逺想千載
外何必謝曩昔相與無所與形骸自脱落自前字至宅
字注其四曰鑑明去塵垢止則鄙恡生體之周未易三
觴解天刑方寸無停止務伐將自平雖無絲與竹元泉
有清聲雖無嘯與歌詠言有餘馨取樂在一朝寄之齊
千齡其五曰合散固有常修短定無始造新不暫停一
往不再起於今為神竒信宿同塵滓誰能無忼慨散之
在推理立言同不折河清非所俟中或稍有誤字一及
三四五誠懸俱不録馮汝言詩紀亦不收若非彦逺此
録則世間無此詩矣周藩圖内至標云羲之詩兩篇成
不知何人臆㫁弇州公最留意詩翰亦未深攷第據要
録此五詩與蘭亭序同作一帖當即接序後貞觀時臨
蘭亭者最多奈何獨棄此詩可懊也想次篇五字草三
篇前字至宅字注□□霏露結之狀勃勃楮冊間
　　雜古墨蹟(王氏跋一○前二紙智永一劄篇似臨/筆褚河南㫁簡得之陸太宰所眉山兄)
　　　(弟二劄故當雁行襄陽鄧文肅班彦功/饒介之皆元人名書家翩翩可喜也)
永師臨本不讓陸平原擬古河南㫁簡亦是未央宫瓦
以蘇米隨杖履猶可鄧班饒豈應闌入其間波斯船中
恐無此等物
　　范忠宣公告身(王氏跋一○右尚書右僕射中書/侍郎高平范忠宣公入相麻學士)
　　　(蘇文忠/公筆也)
中書行詞門下審定尚書奉行今制猶如此内閣擬票
六科看詳六部議覆每日章疏送科部侍郎入科畫本
即以面上御批紅字謄録於後某年某月某日於㑹極
門奉聖㫖云云侍郎某押皆手細書若不畫不押猶可
封還不行也今則朔望一到科胥人代書侍郎惟僉押
存故事耳科中且或以辭謝為敬禮矣忠宣公為相果
能持平跋謂不得藉此挽回世道僅足緩小人之怨老
而禍寛恐未然使垂簾初諸大臣皆能持此心詎有紹
聖以後之事哉第疑范公亦是微見隙動乃矯以持平
耳嘉隆事亦然
　　宋先司諌公告身真蹟(王氏跋一○右直秘閣知/常州軍州兼管内勸農事)
　　　(告身一通為世/貞十五世祖)
司諌王公者名縉見宋名臣言行録别集第六卷是時
臺諌諷公同論張右相公不惟不從且上疏論劉光世
等驕惰王徳忠勇酈瓊輩潜謀有日方防秋之際張浚
未可遽罷臺諫遂劾公觀望欲為後圖以此出知温州
云
　　范文正公手書伯夷頌(王氏跋一○元有平江路/李總管者嘗得之以歸范)
　　　(氏之子孫一時諸公高/其誼爭為之詩歌題跋)
　　范文正公與尹舍人書(王氏跋一○范文正公與/尹師魯舍人二劄蓋家人)
　　　(寒暄語耳而君臣父子之/道備固不當以書家論也)
　　道服贊(王氏跋三/)
文正非書家當行特亦非不能書者耳然視永叔固勝
跋謂不作天章延慶風骨可謂善為辭道服贊今刻停
雲館帖中
　　雜宋元墨蹟(王氏跋一○雜宋元墨蹟/其後乃元人跋虎兒書耳)
此卷不知幾人書乃獨舉米范蔡要之止忠恵一條佳
耳
　　宋賢遺墨(王氏跋一/)
司馬諸公大率俱以人重米氏父子似不當置此中以
品則非倫以書又恐不甘居此列耳既云賢湯進之宜
黜去
　　蘇滄浪真蹟(王氏跋一○蘇滄浪子美草書少陵/漫興八絶句而遺其一後不著名姓)
永叔嘗云蘇子美喜論用筆而書字不迨其所論玩蘇
書良然字非不佳却不得筆勢此跋云勁在筆中似尚
未中的
　　蔡蘇黃米趙帖(王氏跋一○余得蔡忠恵安樂扶/䕶二帖蘇文忠久上人一帖黄文)
　　　(節眉州畢大事二帖於柘湖何良俊氏又得米/海岳古詩於長洲張鳯翼氏提舉帖于華亭張)
　　　(某氏最後得文忠送梅花帖趙文敏騎從帖于/嘉禾盛氏弭節帖于吾州應元氏後先以善價)
　　　(購/之)
此千狐粹腋雅相稱似勝前窮波斯寳船第彼有魯侯
贋鼎秦璽損敗角好古者應仍取彼
　　東坡書烟江疊嶂歌(王氏跋一○時萬厯改元初/秋宣城道中展此卷覺九派)
　　　(九子諸江各出/所有來争勝也)
舟行烟江疊嶂間展此卷良是兩重竒境第不知晉卿
圖亦在卷中否弇州公最慕長公亦甚重長公書奈何
未購得所書赤壁兩賦余曽於韓禮侍世能家見一本
姿態穠鬱而有飛動勢是嘉興項元汴家物元汴印識
滿紙然細玩亦是響搨本耳蓋長公字肥用墨濃故摹
者易為力
　　山谷雜帖(王氏跋一/)
此跋謂此君每出語即若上水船後又跋謂殆類余近
日伎倆兩語皆謔然後語味較長魯直最服膺東坡即
醉墨傾欹半不可讀亦當如張文潛搜索持去胡乃以
増睡思目之不知此燭下眼花頭眩書若何能醒人睡
否
　　山谷浣花溪圖引(王氏跋一○此卷山谷老人詩/故夏太常家物燬于火中每行)
　　　(下輒缺一字太常子大理徳聲補之亦佳卷尾/有文宂吳公跋及手簡要當有李文正篆首今)
　　　(亦脱落矣詩不著題亦缺名氏而考公集有之/杜老浣花溪圖引也○又云始公作草書眉山)
　　　(先生從傍賞歎不已錢穆父學士曰魯直書故/佳恨不見懐素自敘帖耳公意不謂耳最後見)
　　　(素書大愧悔以為不如逺甚愈刻/意臨池晚節自謂得長沙三昧)
余未見山谷狂草以其行書意度之謂橫逸疎蕩饒姿
態良是第長沙故未得三昧此老復何從於彼偈下悟
出
　　山谷太白長歌(王氏跋一○後二跋如蕭海釣文/明沈氏田啟南皆𢎞治間名士也)
長沙是僧筆山谷是文人筆然僧是長沙短處文人是
山谷長處
　　山谷老人此君軒詩(王氏跋一○吾家小祇園竹/萬箇中有軒三楹不施丹堊)
　　　(純碧而已○陳子兼方伯為題署曰此君軒今/年歸自楚得山谷老人大書此君軒詩一卷云)
　　　(云異日乞公瑕雙鈎入石/壁之軒為此君傳神也)
余姊夫吕膳部通甫曽購得此卷是王太守龍川家物
擘窠真書筋骨甚厲而不傷態真有籜龍坼石勢第細
看亦是雙鈎本後又購得一卷是臨本而腕力弱蔣少
叅汝才復有一本則愈草草矣司冦公所得豈其真蹟
耶安得並取較之
　　又一卷(王氏跋一○涪翁書此君軒第二詩是初/得長沙法而以華陽真逸筆運能于穉中)
　　　(取老作法外/具眼觀可也)
前一卷真此卷草穉中取老此意尚未能解
　　山谷書墨竹賦(王氏跋一○此卷為劉克/莊書墨竹賦尤是當家)
畫竹法作書真善狀黃體風度以寫墨竹賦良是一合
安得購與可竹冠於卷首
　　米南宫書後(王氏跋一○此卷為友人李子所藏/○余愛玩之久乃以王履吉小楷南)
　　　(宫𫝊系其後而紀以嵗月李子嗜古而所/藏時為人持去不甚惜此卷其善有之)
自崇寧大觀上至晉幾八百年至唐初亦可五百年而
彼時墨蹟猶多存淳化内府所藏姑不論據元章待訪
錄晉帖三十餘唐帖八十餘其後續見者尚不盡載他
元章所不見者恐亦尚多今去宋元祐崇寧不五百年
而蘇黃米真蹟殊寥寥蘇黃尚曽經焚毁米則無禁人
言米元章自少至老筆未嘗停有以紙餉之者不問多
寡入手即書至盡而已而元章亦自言一日不書便覺
思澀其遺蹟留世者應最多乃今米蹟猶難得不知何
說余所見惟李銀臺伯玉有一卷昨風起西北古詩是
真蹟遒勁有神采然無古人沈著入木三分意又其筆
意終與蘇黃相近想時代使然此兩帖余未之見跋云
一紙奕奕有生氣當與伯玉卷同後一紙據稱不失褚
河南懸腕法則應近沈著矣李子法書既為人持去不
甚惜何縁得一借觀之
　　翠微居士真蹟(王氏跋一○道祖襄陽同時人與/劉涇俱好收古書畫翠微居士其)
　　　(號/也)
跋稱道祖書不作傾險浮急態想其為人亦然其不甚
傳或坐此
　　薛道祖蘭亭二絶(王氏跋一○薛道祖手書禊帖/是從真定武本臨得者足稱哲)
　　　(裔此帖文徴仲太史家藏入張伯起轉以售余/籖首有徴仲八分小字精絶及危太樸虞伯生)
　　　(二跋皆/可寶也)
定武石藏道祖家道祖又最嗜古蹟應日臨數過然傳
世者少何也此臨本今刻停雲館帖中亦覺力弱彷彿
形似間不甚有骨
　　宋高宗養生論(王氏跋一○右太史姚君繼文藏/宋思陵手書嵇中散養生論一篇)
　　　(行真草相間後有徳壽御書印徳壽思陵為太/上時所居宫也○繼文工八法無俟余贅云)
思陵於字學最深此是遜功帝遺風然骨力似尚不及
正與米氏父子相似紹興中虎兒直敷文可謂箕裘世
舊
　　范文穆吳中田園雜興卷(王氏跋一○右范文穆/田園雜興絶句六十首)
　　　(蓋罷金陵閫以大資領洞霄宫歸隠石湖/時作書法出入眉山豫章間有米顛筆意)
文穆手蹟余曽見蓋得米意多今人率嗤宋詩然宋人
真率處却有風致能感動人今人徒雕琢宋詩如生野
花今詩如畫牡丹
　　張即之書後(王氏跋二○首跋云張温甫秘閣喜/作擘窠大字聞今人極愛重之懸餅)
　　　(金購募此一絶句及戯題跋語老手峭勁却于/桑皮側理書之似解人意○次跋云張溫甫好)
　　　(書少陵古柏行余見凡數本咸峭/骨此稍和腴而遂不甚能發筆)
温甫書佻處得之李北海而以栁河東筋骨行之故槎
牙四出不免墮惡道其失乃在不得斂鋒法少保沈蛟
翁處有此公書蓮經刻板較稍有蘊藉蓋刻者損其槎
牙耳其署書却佳縁字大則槎牙猶不甚刺眼其喜作
擘窠字亦以此中娬媚處却近趙吳興此是北海一派
分來
　　趙子昻枯樹賦真蹟(王氏跋二○首跋云全得古/籀法真吾山房中二絶也○)
　　　(次跋云余得褚河南雙鈎蹟與此對之雖形模/大小不甚異而中間行筆絶不同若買褚得趙)
　　　(當亦不/失所望)
凡臨書或取態或取勢大槩以意求之於位置間不能
無毫釐失果得其意則失亦似矣此臨褚則惟㸃畫真
行處不改換面目其結體遣筆全是自運不知何為亦
標曰臨然比之自書却稍近古雅豈魯人之學柳士師
者耶
　　趙吳興小楷法華經(王氏跋一○書法華者人以/十數獨趙吳興為勝而此卷)
　　　(乃吳興自用了願者以小楷書精繭蓋備有北/海誠懸之妙而時濟以大令者也第二卷缺為)
　　　(明夏太常昶所補尤圓/潔可愛吾弟其善䕶之)
此本是敬美所寶余曽寓目細筆方匾體每字起處俱
有折鋒敬美所示余此蓋字字相連不㫁勢匀熟有餘
然不脱寫經手氣此云備有北海誠懸之妙而時濟以
大令余未敢附和也夏太常補一卷是二沈餘派謂尤
圓潔可愛亦所未解豈過篤友于遂忘其曲筆耶
　　趙吳興大通閣記(王氏跋一○文敏書此記晚年/最妙筆佛地位書也元人跋至)
　　　(三十餘皆具八法蓋時多能書而又好事非今/人所可及也善屬付善䕶持吾弟其愛惜之)
此卷與前卷同日觀字幾如錢大展卷光彩射人絶得
歐虞碑碣法雖微帶肉而骨力圓勁媚姿自肉中出猶
是本色惟骨法令人改觀筆縱而不肆殆如半空擲下
起收處皆莫得端倪㸃畫一一得所不若他碑之漫排
置謂是晩年最妙筆良然此是長洲伊家故物乙亥嵗
伊客部在庭至京欲以宋人胡笳十八拍圖易之敬美
不應伊亦曽以圖示余乃臨本中最低下者價不能當
三十一孰與易也
　　趙吳興心經真蹟(王氏跋一○吳興書是/蘭亭室中無上三昧筆)
吳興書信佳然謂與般若經俱入三昧則似過
　　趙文敏書濟禪師塔銘(王氏跋一○右濟禪師塔/銘□禪師撰二僧皆法門)
　　　(龍象也毋論其文辭工拙要之是本色語耳白/月來賣文錢為之一洗恐兒輩厭不能浮大)
　　　(快賞之第以一/瓣香展供耳)
昔王右軍逼桑榆以絲竹陶寫恒恐兒輩覺今弇州以
賣文錢易墨蹟恐兒輩厭意正同然絲竹固不如墨蹟
第右軍惟恐損歡樂趣不廢絲竹弇州遂不能浮大白
意似少怯若一瓣香展供二高僧要是當行耳
　　趙文敏書詹舍人告(王氏跋一○右趙文敏所書/宋起居舎人詹仲儀告辭奬)
　　　(諭各一通○惜為俗子益以通雪道/人偽欵及印章汙其前後遂成蛇足)
既稱宋起居舍人其告辭奬諭文敏何由書之豈重録
其辭耶未見得真蹟不敢臆㫁
　　趙文敏行書(王氏跋一○作書有全力而無先意/乃得佳耳此卷趙吳興行書二贊二)
　　　(圖詩及跋尾凡二百三十二字李北海法十四/米襄陽法十六而妙際時以大令𤼵之○卞華)
　　　(伯以眉山贊語跋之亦似見一斑/者立春日題此覺芳英爛漫筆端)
松雪在當時聞一字白金五分此跋云二百三十二字
豈論價耶然亦止十一兩餘耳趙筆法全得之右軍其
寫碑乃叅用北海拖曳法襄陽大令恐不甚似有全力
而無先意行押法信如此若正書或不然筆陣圖固云
意在筆前者勝
　　趙子昻二帖後(王氏跋一○昔人評趙吳興書如/丹鳯翀霄祥雲捧日余謂正書不)
　　　(足以當之獨以尺牘行草得山陰父子擫/拓法而以有意無意發之蓋不負此評耳)
子昻尺牘果佳
　　趙文敏篆書千文(王氏跋二○首跋云新安吳孝/文示余趙文敏此卷○次跋云)
　　　(吳生以趙篆千文乞余跋文敏此書極精整有/意出徐騎省周右丞上絹素用織成烏絲闌是)
　　　(南渡後修内司物吳生别二嵗所乃在余質庫/中驚問主事者得四十金用為豪具竟去不顧)
　　　(矣昔盧節度從山北盧匡求右軍借船帖一閲/渠寳之但許就視盧除潞州行三舍客有攜此)
　　　(帖云有一郎君求售盧驚惋還之不復問吳寳/此書不移時而其身不能有何况盧氏子也余)
　　　(自是不以為合浦珠而/以為楚人弓姑識之耳)
余不解篆書第微識其意若能用之真行草間良是妙
境必欲真作篆恐終是畫鬼魅手宋以來惟徐騎省庶
幾若文敏篆恐不免似杜工部以詩法為文耳果能出
騎省上哉吳生盧郎事略相似夫挾青趺者不乏何乃
即歸之二公想以二公有企慕意冀其易售耳無見所
欲難哉難哉盧節度還之不復問是佳事司冦公乃遂
有之似少愧盧若云責在主庫者此則郭翁伯㫁舌律
也第吳甘心為豪具山北郎乃是盜父物其起因不同
合浦珠楚人弓二語便是公案
　　趙文敏于歸帖(王氏跋一○趙吳興于歸帖淳雅/有古法是合作者然此青鳳一毛)
　　　(耳又云蘇長公嘗書赫蹏曰吾此紙可以/劖錢祭鬼後五百年當受百金之享云)
據云青鳯一毫當無多字蘇長公赫蹏自謂五百年後
受百金之享正不知幾何字耳
　　十絶句畫跋(王氏跋一○唐人十絶句婉麗有情/得藍田詩中畫趣趙文敏書筆翩翩)
　　　(能𤼵之㑹錢叔寳尤子求避暑蘺薋園令各作/句景十小幅復走一介吳興要文休承併成一)
　　　(冊/云)
昔人謂摩詰詩中有畫郭淳夫亦記羊士諤長孫左輔
等詩謂有發于佳思而可畫今此十絶句不知作何語
淳夫所記四絶句亦在其中否錢尤文俱吳中一時妙
手安得令作掛幅壁間觀之
　　鮮于伯機兩卷(王氏跋鮮于伯機千文一○鮮于/伯機草書千文初展卷間不能大)
　　　(佳乆看始覺其精警有筆外意跋尾楷書數行/輕纎自媚乃謂是五十以後筆豈亦有明逺文)
　　　(通之恙耶○王氏跋鮮于伯機詩紀真蹟一○/余所有困學游高亭華巖記及詩真蹟數千言)
　　　(見鐵網珊瑚中行筆清圓秀潤芒角不露隠然/唐人家法即與文敏鞭槖中原不知合置誰左)
先伯父都督公有伯機草蘭亭石刻今在從子處龕為
卓屏其書祇是圓熟筆力亦不弱但無一種出塵意若
子昻則入眼媚色照人何可相比趙以已書二紙易鮮
于一紙當是時名已成故為此以推重困學意若謂易
一紙焚之則是以入宫蔽目子昻或不應爾
　　楊鐵厓卷(王氏跋一○至元間楊鐵史聲價傾海/内餘名往往借客今其文與書俱在耳)
　　　(獨勁氣時一見筆端異/老客婦謠此亦可窺也)
鐵厓公余曾見用墨頗重亦有紛披老筆然恐非書家
派當借詩以傳耳
　　宋太史手書鄭濓名解後(王氏跋一○右包叅軍/家藏宋太史書鄭生名)
　　　(解示余按書述稱太史父子不失邯鄲此書行/筆極蕭散而有純綿裹鐵之意似非規規學步)
　　　(者太史名濓鄭生亦名濓豈古所謂慕藺/齊莊之遺耶則其文該洽辨覈固宜耳)
太史書醇古入書品鄭濓名解潜溪集未載近聞有刻
太史全集不知搜及此否
　　宋仲珩方希直書(王氏跋一○叅軍又出二紙其/一為中書舍人宋璲仲珩其一)
　　　(文學博士方孝孺希直也仲珩太史公少子希/直常評其書謂威鳯翀霄祥雲捧日曰此書雖)
　　　(草率不經意而時見八法俊美圓逸知方君非/曲筆耳希直不以書名而剛方不折之氣流溢)
　　　(筆墨間其名磨損不可辨蓋永樂有禁收公筆/劄者同罪故耳○希直在建文朝以文學博士)
　　　(伏節其職若今之侍/讀學士者因附記之)
人謂仲珩書勝乃翁似不然仲珩饒態然稍疎景濓較
有醞藉方希直書未見
　　宋克急就章(王氏跋一○余往與徐獻忠先生論/書法歎章草自二王後僅一蕭子雲)
　　　(耳國初宋南宫仲溫可補述者然波險太過筋/距溢出遂成佻卞先生笑謂余家藏仲温急就)
　　　(章二百年矣蓋不露筋距舉以乞余贉零落若/追蠡而絹墨幸不敗結意純美余欣然重表錦)
　　　(之以為征誅之後獲睹揖讓偶取葉少蘊刻皇/象石本閱之大小行模及前後缺處若一惟波)
　　　(撇小異耳此豈亦/仲溫手臨象本耶)
章草不難學難精第亦人所難識去篆𨽻殆不逺征誅
之後獲覩揖讓良幸然魏文不云乎舜禹之事我知之
矣看皇索兩帖是何筆法
　　宋仲溫書畫帖(王氏跋一○宋仲溫生平作章草/極多然微涉佻而尖此書畫帖遂)
　　　(能藏潁古法藹然/大抵經意乃佳耳)
仲温作字僅能不俗耳無晉唐筆意弇州每推許之殆
所不解
　　俞紫芝急就章(王氏跋一○錢唐俞和子中頗得/趙魏公三昧此帖以宋經箋紙用)
　　　(章法書急就章古色藹然令人不忍釋手按章/法自皇象索靖後惟右軍父子豹奴孫權○子)
　　　(中獨能尋考遺則於㫁墨殘楮昔孔北海思蔡/中郎見虎賁貌類者輒引與同飲曰雖無老成)
　　　(人尚有/典型)
紫芝急就以存古章法則可跋引皇索右軍父子為論
過矣虎賁似中郎却是切論
　　凌中丞金剛經(王氏跋一○金剛經獨蘇眉山趙/吳興往往作行楷散施阿蘭若中)
　　　(若中丞凌公書此經全用鐵門限筆圓熟有結/體得臨池之三昧蓋百餘年而後歸之公孫比)
　　　(部/云)
鐵門限筆皆自空中擲下最勁而整謂中丞全用此師
筆乃以圓熟目之三昧安在戲題一偈不得鐵限法此
則寫經手果得鐵限法即應勝蘇趙作不鐵限法正是
凌中丞
　　凌中丞臨子敬洛神賦(王氏跋一○余所見古刻/獨十三行及一全本耳十)
　　　(三行勢稍竦側而用筆重翩翩若迅鶻全本筆/極微而秀媚儇逸姿態不可言公仕仁宣朝至)
　　　(中執法以嚴重稱公卿間結法清婉乃爾太史/公見留侯像能不愾歎己巳余來吳興公之諸)
　　　(孫工部君寶藏之間/以示余因識其後)
長洲章氏摹刻洛神全賦後有王摩詰薛河東印不知
母本在何所中丞所臨豈是耶余猶疑其出懐琳輩手
若十三行固佳
　　沈民望書姜堯章續書譜(王氏跋一○沈民望以/一書遇人主備法從更)
　　　(百五十年乃不能與挆觚少/年爭價問之人有不識者)
二沈氏𢎞治以前天下慕之𢎞治末年語曰杜詩顔字
金華酒海味圍碁左傳文蓋是時始變顔也余童時尚
聞人說沈今人或有不識想吳子然耳出吳境即希哲
履吉恐亦有不識
　　天全四帖(王氏跋四○首跋云人謂翁書由米顛/來非也其遒放波險全得長沙面目神)
　　　(彩風骨亦自琅琅惜結體少疎耳○次跋云靈/巖聖游記云此卷為劉以則靈巖之東道主也)
　　　(○書筆勝法亦往往稱是卷首沈啓南畫足為/茲山傳神劉西臺祝叅省錢學士皆有書名者)
　　　(○三跋云天全出入長沙襄陽間○四跋云此/卷蓋貽吳江史明古者後有吳文定沈啟南二)
　　　(跋亦可/寳也)
謂翁書由襄陽由長沙皆未然元未得筆謂筆勝法亦
未是祇是天分髙畧涉躐古帖遂以意行之耳神彩風
骨良不乏其横逸處正與蘇滄浪相似
　　名賢遺墨(王氏跋一○跋中名賢自宋文憲公景/濓以下共三十七人○太宰魏文靖公)
　　　(仲房新建伯王文成公伯安學士解公大紳宫/保吳文定公原博祭酒李文忠公時勉詹事陸)
　　　(文裕公子淵皆王跋中所推○又云山谷老人/謂王荆公書簡逺黄長睿謂章申公惇楷法妙)
　　　(入魏晉三昧米海岳謂蔡魯公京及弟開府卞/俱得古人筆然是四人者其精細菀翰今無一)
　　　(存即有之亦不能售數鐶之直而韓范歐富率/然之筆人尚以拱璧視之友人笑曰若是為拙)
　　　(書解嘲耳且若論詩何以不取高崇文/而取宋之問乎僕無以答因記其語)
名賢手蹟得一睹良快髙崇文宋之問善諭也魏文靖
署書有名王新建筆法恐不在宋解吳李陸下
　　三吳墨妙(王氏跋二○跋中自徐武功而下/凡二十五人豐考功人翁與焉)
今字學吳中果甚盛然豐人翁越人也亦置菰蘆中豈
以西京封國論耶
　　三吳楷法十册
此十冊公嘗以借伯玉余得縱觀之大都不甚佳内惟
祝希哲文氏父子履吉等諸名家間有可觀然亦非得
意筆似是凡佳者皆别為獨卷稍次者乃退入此卷耳
冊各有手跋語與此又稍不同此想是後定稿也
　　第一冊(王氏跋一○陳文東小楷聖主得賢臣頌/文東名璧華亭人○沈民則學士出師表)
　　　(字頗大○民望大理虞/書益稷篇字小如文東)
陳文東二沈其筆法大約圓熟二字盡之宣正間直兩
制諸公多用此法手跋云此所謂雲間𣲖不得歐虞手
腕法伯玉云蘇人好立門户才隔府便指作别𣲖既又
云無怪蘇人彼各有師承或鍾王歐虞等必宗一家所
執皆古法所以今人不能屈兩語皆中的然余在客部
見四夷持來辨騐諸勅洪永間間作歐虞體甚遒勁可
愛宣正至成𢎞多沈體亦間有姜廷憲筆若趙體則自
國初來皆有之趙體間作行書尤覺神彩飛動玉璽硃
色皆若新惜不令司冦公見之
　　第二冊(王氏跋一○徐元玉臨褚河南哀冊文○/吳原博墓表極得蘇長公筆而鋒多含蓄)
　　　(不露佳/手也)
徐武功微有風采吳文定負書名然不得長公氣骨陸
文裕二札稍佳耳
　　第三冊(王氏跋一/)
祝京兆書秀媚出塵細玩儘有姿態然醞藉未深謂是
少年書良然
　　第四冊(王氏跋一/)
昔歐陽率更不擇紙筆皆能如志此禿筆非京兆孰敢
書以贈人然淳古雖有餘而轉折處未匀淨終是為禿
筆所累閒錄序固佳
　　第五册(王氏跋一○聞之吳人待詔毎新嵗輒/書舊詩文一冊至老無復遺而歿云)
余在項子長少參見待制所錄詩稿數帙是行書其云
每年錄舊語正同此乃是小楷稍為難得
　　第六册(王氏跋一/)
此徵仲小楷足可壓卷其淳古處少遜希哲而秀媚精
密過之大率行草希哲勝楷法徵仲勝世人多重行草
徵仲歿後名少衰以其用行法作草又或一律乏諸變
態耳
　　第七冊(王氏跋一/)
余絶愛履吉小楷曽見有極遒媚者此數章似俱未甚
快
　　第八冊(王氏跋一/)
壽承五子詩精謹有法小變乃翁體然尚不及晚年之
舉止自如孔嘉廣五子詩是顔派猶覺拘而未暢休承
有一種脫塵氣王家馭絶重之而貶壽承蓋由待制風
浹閭里彼處凡夫庸子皆能作文家體耳其實壽承竟
是當行人謂待制之長壽承傳字休承傳畫不虚也許
元復法亦出顔而微帶肉
　　第九册(王氏跋一○俞仲蔚前後雜詩二幀共二/十二首諸與余倡和者是晩年筆稍縱而)
　　　(有誠懸/腕云)
陸子傳作麻姑壇體絶精整其行􁏣及字大小俱倣麻
姑式宛然魯公遺意覽至此頓覺神爽子兼禄之書皆
本趙吳興來骨不勝肉是縉紳中名筆道復千文亦不
俗仲蔚筆力頗勁而字形不甚悅人亦未純是柳然有
半空擲下意以古法論當右仲蔚
　　第十册(王氏跋一○黄淳父前長篇一水興之有/鋒鍛者後十二章小似不及○最後得張)
　　　(伯起唐人數詩伯起生平臨二王最多/退筆成家雖天趣小渇而規度森然矣)
公瑕雲卿伯起皆余與往還者公瑕作率更體甚遒整
作吳興體最沓拖厭人而每好作吳興不甚作率更不
可解也此二十章是本色而微叅以率更意筆肥而骨
勁足稱合作雲卿善用墨最濃而最流動後數年益進
此尚是未進時筆伯起懇懇趨古名家自矜此云天趣
少渇恐伯起聞之未快顧德育王舜華吳中常體黃淳
甫書蘇人謂帶邪氣然用力亦深袁魯望小變吳體士
夫之能書者獨奈何無百穀
　　李文正陸文裕墨蹟(王氏跋一○儼山先生寳應/雪夜玩月歌則出入北海吳)
　　　(興雄逸超爽有秋鵰春駿騰騫絶影之勢陸之/與李歌辭不妨衣缽書法更自青冰也因合而)
　　　(藏/之)
西涯翁在位日書名震海内篆書姑置勿論行草亦清
勁有筆第微帶邪氣彼時士夫書多作此形狀蓋幾日
用不知矣儼山翁精究八法於痩硬中露秀媚亭亭獨
上但尚未是當行耳謂勝李果然謂出於李或未然也
以青冰目之恐陸未服
　　李文正詩翰(王氏跋一○太師李文正公此卷為/宗易太史書當謝首揆之次嵗而卷)
　　　(端有牧羝撃賊笏二曲豈意有所不足耶○宗/易為任丘李文康公時亦以首揆贈太𫝊偶與)
　　　(元馭語次及此因舉贈之/以比於䖍刀之義云爾)
牧羝擊賊笏二曲亦是偶然書之恐未必有意長沙任
丘居首揆皆尚包荒今以贈荆翁或未首肯
　　張東海冊(王氏跋一○張南安書雖/流浪自喜往往失之緩弱)
東海翁筆勢飛動自是顛旭狂素流派遣筆處殆如雲
行電掣安得云緩弱惟未能去俗凡俗體俗筆俗意俗
氣俱不免犯之蓋亦為長沙所誤
　　桑民懌卷(王氏跋一○此卷為盛秋官書尤多生/平得意語其書似不勝文文似不勝詩)
民懌詩間有一二中晚句卑卑偏鋒亦未露豪氣此云
書不勝文文不勝詩則此卷當置何品
　　李范菴卷(王氏跋一/)
司冦公稱貞伯眼底無千古至目趙吳興為奴書然余
嘗見其數札大約從二沈來亦間作賓之原博脚手夫
學古人何名為奴若從風而靡則真從者氣習耳如今
人恥先秦兩漢不學或拾歐蘇餘芳乃自矜捨筏其失
正同
　　金元玉書(王氏跋一○王可大比部亟為余言金/元玉之書法勝於徐子仁問之吳中不)
　　　(識/也)
徐子仁書嘗見之金元玉書未見元玉名琮
　　雜帖(王氏跋一/)
希哲徵仲履吉是吳中三絶文定書以爵顯啓南書以
畫顯
　　祝希哲小簡(王氏跋一○希哲此書皆赫蹏小簡/與舍中子多市井迴易事買書便是)
　　　(雅事至末簡所謂月甚佳可來一跳蓋希/哲與閶門少年時時傅粉墨作優伶劇耳)
余亦有枝山赫蹏數簡潦草中儘有佳趣語亦多鄙俚
第不作迴易語差免銅臭然他人孰無迴易簡或用拭
几或以炷油人何由見之此簡傳至今正坐為佳字累
耳
　　祝京兆灌木圖歌卷(王氏跋一/)
京兆腕本勁第間失之疎此云縱放而不疎允為合作
豈徵仲圖如裴將軍舞能𤼵京兆筆勢耶圖上大字更
怪偉不知是大令筆豫章筆
　　京兆雜詩艷詩(王氏跋一○希哲辭多青閨中廋/語令人絶倒宜從褚河南瑤臺美)
　　　(女不當作禿師屈彊筆也淳父乃以/豐麗賞之得非取駿于驪黃之外乎)
欵曲中廋語是京兆詩本色秀媚中逸態是京兆書本
色若作屈彊老筆豈故矯其枉乎然則何不作昌黎次
山語書之
　　祝京兆季靜園亭卷(王氏跋一○以大令筆作顛/史體縱横變化莫可端倪然)
　　　(書道過此則/牛鬼蛇神矣)
枝山筆微似大令縱牛鬼蛇神終是豫章非顛長史也
然渠此種草却易偽
　　祝京兆卷(王氏跋一○此希哲中年書雖不無出/入然往往自楊少師豫章襄陽來而疎)
　　　(瘦横放不求盡合所以可重也卷首四字/尤遒偉中有贈開西孫逸人即太初也)
書法於古人何必盡合既云楊黃米安得若出一手當
是與希哲而四耳關西太初司冦公想亦重其人故特
㸃出
　　祝京兆秋興八首為王明輔題(王氏跋一/)
京兆於顛史不近狂僧稍近然取姿處多要非的派也
顛米態彷彿似之用筆亦不類若謂素骨而芾姿庶為
定評顧又恐許京兆太過耳京兆好書中晩詩此書杜
老秋興固自難得更覺與墨池增勝
　　京兆雜詩卷(王氏跋一/)
三河少年躍馬自快兩語可謂善諭
　　希哲草書月賦(王氏跋一○希哲生書法波靡時/乃能用素師鐵手腕叅以雙井逸)
　　　(趣超千載而上之尤可貴余嘗謂希哲如王謝/門中佳子弟雖偃蹇縱逸而不使人憎跳盪健)
　　　(鬬如祭將軍而有雅歌投壺風味此卷為故毛/光禄書光禄嘗刻之石  末云人閲物物亦能)
　　　(閲人聊以寓吾/一時目而已)
自國初來諸書家多書珍寶中文希哲乃好書月賦當
是漸作獻吉解此賦良多俊語第突起說初喪應劉不
知何意雖古人無忌諱亦何必乃爾素師叅雙井王謝
子弟祭將軍評希哲最當物能閱人大是閱世深語
　　祝枝山李詩(王氏跋一○祝京兆作旭素書是京/兆旭素書耳佳處亦多大令筆態獨)
　　　(此卷太白上皇西巡歌五首因禿管淡墨之勢/而用之狂怪恕張結搆不疎復饒飛白遺意駸)
　　　(駸乎二氏青冰矣卷在江西程生所余以京兆/他書數紙文太史書一紙畫一紙易之亦用米)
　　　(襄陽故/事耳)
京兆旭素書信是確論然此語凡學古人者皆可加不
獨京兆也若以禿管淡墨遂謂為二氏青冰則是希哲
殫平生力翻不如敗毫殘烟矣恐無但二氏未心服希
哲必且屈彊即毛頴陳元亦將有後言也元章與人易
書畫自謂看久即厭時易新玩兩適其欲乃是達者今
司冦公亦此意否若程生則恐是為徇知屈但得取數
多聊自寛耳然亦可見是軸之勝他卷矣
　　京兆書杜紫薇書(王氏跋一○祝京兆好書中唐/詩初讀前一詩以為京兆語而)
　　　(怪其稍濃渥有致既辨其為杜紫薇集為之/一笑至於書紛披老筆望而知其枝指生也)
枝指生望而知杜紫薇辯而知此豈公之鑑詩暗於鑑
字乎不然稍濃之怪是别淄澠之舌此無假物色若紛
披老筆恐猶是以形旁求人或以贋本誑公離朱暫眩
尚未可知也
　　祝京兆真蹟(王氏跋一○昔人謂右軍才行甚高/有逺識惜不究其用以書掩之此非)
　　　(公言也○張長史與顔尚書同學𨽻不勝去而/為草吳道子與張同學草不勝去而學畫楊恵)
　　　(之與吳同學畫不/勝去而為塑云)
右軍才畧豈云以書掩之正自以書顯耳許元度孟叅
軍晉代固不乏也祝京兆之文章亦然使書不工孰是
瓿頭取敝籍視之哉張長史授顔尚書筆意唐人所記
甚明此云張與顔同學𨽻不勝去而為草不無矛盾且
郎官壁記真書出顔上何謂不勝當是譽楊恵者假兩
公為重巧為此說不足據
　　又祝真蹟(王氏跋一○祝京兆草𨽻奕奕絶世惟/李獻吉詩沈啟南畫可以配之○濟南)
　　　(諸公後出幾令獻吉失盟主而京兆遂無能踰/之者書則文徵仲類何仲黙王履吉類徐昌榖)
　　　(敗筆絶少畫家唐伯/虎亦不減於徵仲)
獻吉詩希哲書啟南畫果是三絶獻吉何嘗失盟主第
以晉楚争強遂忘齊桓耳五霸桓公為盛終是定論嘉
靖末年履吉字佑遂在希哲上好古者又或首舉豐人
翁然要之行利皆通終當歸希哲余不解畫獨妄謂啟
南未必擅場戴進吳偉亦自嶽嶽彼各有流派啟南格
雖入妙然多行書筆譬之米南宫終身無楷也時吳戴
不能詩品稍俗耳唐伯虎若在恐亦未甘居第二
　　茂苑菁華卷(王氏跋一○吳中希哲徵仲履吉道/復稱四名家此卷種種臻妙○雲卿)
　　　(得此殆若狐腋之粹白矣昔蔡中郎箧論衡而/談驟進雲卿臨池比益工得無慮為人搜作萟)
　　　(林公/案乎)
道復書亦豪勁有姿態第無古法謂之散僧良然亦祇
可叅禪耳祝文及王自是吳中三名家道復或未可等
倫廷翰書後益工然别有解不從此四君來
　　文太史三詩(王氏跋一/)
衡山翁書絶有古法筆力甚蒼勁以不經意出之乃更
妙在日名絶重卿相無不折節下至婦人童子皆知之
乃今殁後四十年來人遂或不搆甚書此皆肉眼以目
皮相耳若於書學稍究心見翁真蹟必當斂袵下拜
　　文太史四體千文(王氏跋一○文待詔以小楷名/海内其所沾沾者𨽻耳獨篆筆)
　　　(不輕為人下然/亦自入能品)
待制真行自佳無容言若四體恐終係強作云沾沾矜
𨽻法想稍能熟其體耳篆書倘遇生字或不無旋檢篆
韻
　　文待詔遊白下詩(王氏跋一○詩亦清逸可喜第/起句往往落韻此公疥癬疾誤)
　　　(入膏肓吳人/至今中之耳)
徴仲齒長於獻吉其詩猶沿宋元來餘習以大厯後俊
語為的其起句落韻亦坐此然却有一種真趣讀之亦
醒快邇來詩家家李杜顧去真趣較逺
　　文太史書進學解(王氏跋一○史稱昌黎為進學/解執政憐而竒之遂以省郎知)
　　　(制詔○然此文雖跌宕終不能如東方子雲/雅質而饒古意文待詔書法出聖教序亦然)
退之此作雖古質處微遜客難解嘲然能别出意不重
墮達㫖釋誨烟霧中較量身分固在倩雲伯仲間若待
制書之於聖教序則尚隔數塵恐難與昌黎並論
　　文太史絶句卷(王氏跋一○諸絶句如老病迂踈/非傲客只愁車馬破蒼苔大類白)
　　　(少傅分司洛中/語皆可寳也)
徵仲書中年類松雪晩年益以豫章法更覺遒勁有神
若詩則原係白傅派絶句尤多逸趣
　　文太史三體書(王氏跋一○三體書擬豫章/尤妙惟作米筆差不似耳)
待制自謂早年效玉局作字然玉局淳古待制秀媚不
得其真惟得其偃筆肥墨耳晩年縱筆豫章形不似而
神似其險側飛動有墜石裂冰之勢與效蘇處意正拗
若襄陽則標格原殊奈何得似也
　　文太史三詩(王氏跋一○晉陽風物凄緊九月於/明佐藩伯齋中覽故文太史三詩金)
　　　(波桂樹清露梧桐怳如/此身在越來虎丘間)
諺云物離鄉貴在晉中觀蘇詩蘇字自是誤入天台司
冦吳人鄉感尤當深也
　　趙飛燕外傳(王氏跋一○文太史小楷書飛燕外/傳初看之若掾史筆草草不經意者)
　　　(而八法自具是真蹟也余乃丐尤子求作小圖/凡九段系其後尤於此圖有精思頗得龍眠吳)
　　　(興遺意周公瑕後為書西京雜記十餘則俞仲/蔚書外𫝊皆小楷工絶之甚往往有踞太史上)
　　　(坐意/云)
伶元此傳文絶竒柔曼中清骨玉立徵仲秀骨公瑕豐
姿各得一斑又徵仲近飛燕公瑕近合徳也尤求畫亦
是周昉遺風皆雅相稱惟仲蔚蒼險筆未免似賞花烹
茶若以書高士傳則庶幾矣
　　徐髯仙墨蹟(王氏跋一/)
子仁書行世亦不少第挂幅多大概亦是松雪派
　　雜書畫冊總跋(王氏跋三○首跋云前後序及題/畫八分皆文徴仲手書精絶之甚)
　　　(苐不及晩年鐵腕耳○次跋云吳中一時書法/盡此矣惟祝京兆妙得晉人法趣常有餘王履)
　　　(吉陳道復皆少年筆與晚嵗全不同○三跋云/吳中文士盡於此矣語豈遂無一佳者乃知此)
　　　(道之/難也)
𢎞正間吳中文果卑弱不可讀若詩句恐尚有一二佳
者以當陳王少年筆或不辱也祝書法果獨絶徴仲小
楷即出少年時手腕固猶勝其文耳
　　王履吉五噫圗歌(王氏跋一○履吉五噫歌雖昉/自平子而能用已意𤼵之復有)
　　　(文伯仁係圖伏日一展閲如碧玉壺賜對消得/紫綾半臂矣其用筆秀雅絶得尚書宣示樂毅)
　　　(論遺意獨中間一波倔彊/肥重文皇戈法未易療也)
歌昉平子復有伯仁為之圖豈生平所厯勝地耶抑即
吳中名蹟乎伏日消得紫綾半臂據跋當是自詩及圖
得之然使非履吉墨妙恐清寒亦未必侵入公肌骨也
履吉書效虞永興其一波倔彊正自王彦超重摹廟堂
碑來若得唐搨本效之當無此失
　　王雅宜書雜詠卷(王氏跋一○履吉行草自山陰/父子來○王元肅云履吉作此)
　　　(時病已甚然時時偃卧以指畫腹曰祝京兆許/我書狎主齊盟即死何以見此老地下前輩用)
　　　(心如此何必鍾/太𫝊可念也)
履吉行草得之大令為多若右軍恐不甚似病中猶以
指畫腹蓋酷意在書矣吳人言履吉書日進詩日退不
虚也
　　王履吉白雀帖(王氏跋一○履吉先生養疴白雀/寺訪故人王元肅虞山不值作此)
　　　(歌元肅拏舟追及之因以二丈許桑皮縱筆滿/卷為贈○蓋月餘而履吉物故當是絶筆也又)
　　　(二十餘年而元肅/為雙鈎入石云)
余有此石本是徑三寸餘行書而間用素師自敘法忽
出一二行徑五寸字米元章亦時有此法大約由縱筆
中乗勢為之耳若稍有意恐遂不入格此幅全是大令
風骨微出入永興比之平日筆更覺顧盼有姿履吉年
不滿四十亦既臻此使天假之年亦何讓祝京兆蘭摧
玉折可痛可惜詩稱緘書報不遇此云訪或係誤余在
禮部時與沈瑞伯王家馭同觀此帖瑞伯書法主趙吳
興甚不取履吉曰此帖有何佳處祇是取媚時眼絶無
古法瑞伯去家馭曰此終是佳筆何得云爾家馭又謂
此蹟今歸王陽徳叅知陽德宦吳中得佳蹟數種此其
一今觀跋當是庚午嵗後公以贈陽徳耳失弓得弓何
必在我此猶龍公去其人之論然此卷書者王姓所贈
者王姓購得者王姓今轉贈者又王姓則是終未能去
其楚耳書訖囅然
　　王雅宜長恨歌(王氏跋一/)
履吉艷冶書白歌雲卿穠麗書陳傳敬美秀潤書外傳
子求巧密作圖皆與玉環姿態相稱
　　王履吉書江文通擬古詩(王氏跋一○江文通擬/古詩如逸少臨宣示帖)
　　　(形勢巧密勝於自運惟古别離李都尉二章差/不似耳履吉之于虞永興亦似文通擬古書法)
　　　(姿態既備結搆復不/疎蓋晚年得意筆也)
擬古惟文通最高無但陶謝諸章彷彿逸少擬宣示即
逺别離李都尉猶是米元章摹書手若履吉之于永興
則稍得其層臺緩步遺意尚乏骨力果出得意筆亦是
文通自運詩耳
　　陳道復赤壁賦(王氏跋一○此道復過醉時筆雖/得失相當而遒偉奔放有出蹊逕)
　　　(之外者唐文皇云當今名將惟李勣薛萬徹耳/勣不大勝亦不大敗萬徹不大勝則大敗以語)
　　　(文太史及道復當/各領取一將印也)
道復書大約山野但不係山野貴人猶稍有真率意司
冦引李薛作平論初讀時黙為徴仲稱屈然英公赫赫
千古即婦人小子皆知徐懋功若薛將軍則問之青衿
生且或不識以之當陳或亦是流品
　　朱射陂卷(王氏跋一○壬子冬余以使事道維揚/朱子价為書二卷其一為近體旋失之)
　　　(此卷多齊梁樂府語雖不無小出入而宛倩穠/至不失箕裘云○自後時時寄余詩然絶不可)
　　　(入眼至九江集幾落行卷/中笑海豈文通才頓盡耶)
朱子价余猶及見之詩多效六朝體此卷謂是齊梁樂
府語固是合作蓋見時人學盛唐未似欲出其上不得
已逃而之六朝嘉靖中年多有此風然此公用力極刻
深其詩殆無一字無來厯但多以難解為竒又似故以
失粘拗句為入格用意亦覺少偏初有池上編一帙用
修所批選甚精後稍縱雖或不無得失若謂落行卷中
笑海則似貶太過書極服膺枝山乃行筆却絶類雅宜
率以緩懈取態與詩可謂兩絶
　　馬太史卷(王氏跋一○此卷為余書束封紀行可/二萬言皆行楷遂無一筆放軼蓋余酒)
　　　(間嘗譏/之故耳)
孟河公書學懐素尤主聖母碑然失之太狂其狂亦多
出有意以故雖稍有逸態而乏雅趣此卷皆行楷謂以
酒間譏之而然良然渠有一行卷贈先公亦皆小行楷
亦縁先翁不喜其狂草故然却是舍所長就所短卷在
余手後為人持去
　　陳子兼卷又詩牘卷(王氏跋二○首跋云余甚愛/陳子兼書每出紙素子兼輒)
　　　(欲書已作余甚苦之此卷余索書曹子建詩子/兼不伏罵乃别録蜀中諸篇見遺○次跋云此)
　　　(一卷陳子兼詩及尺牘書法/極灑落然皆數千里外筆耳)
子兼書肉勝以書子建語似猶未稱若書其詩又似詩
未稱以作尺牘或庶幾耳
　　俞仲蔚書(王氏跋一○俞仲蔚舊為余小楷歌行/一紙行草及大書古選體各一紙合為)
　　　(卷藏小酉館云○子敬作精書以貽謝/太傅謝批尾還之物固有遇不遇也)
仲蔚書自米氏派來骨力古勁而形狀不甚悦人司冦
公與交最厚至於書有存有不存其評語又或與或不
與不知何說物固有遇不遇若仲蔚書恐藏小酉者未
足為遇其歸之他人者或未為不遇也
　　俞仲蔚書金剛經(王氏跋一○余見褚石本又於/項吏部處見栁真蹟皆小楷而)
　　　(栁尤勁挺有風骨今年春仲蔚為余書金剛經/一冊微用米顛筆而八法種種不乏其得柳為)
　　　(尤深云○凡書金剛經者吳山吳/興併仲蔚而三皆法寶兼墨寶)
仲蔚果有柳米筆若書金剛經謂與眉山吳興皆為法
寶兼墨寶則似過
　　楊秘圖雜詩(王氏跋一/)
秘圖名珂字汝鳴吾邑人少為諸生即有書名晚愈矢
意狂草法人品絶高𢎞正以前不可知若邇年以來當
為逸人第一流胡梅林少保舊令餘姚稔知汝鳴後為
制府意欲汝鳴入幕下謂倘來謁即隨以厚幣汝鳴竟
不往少保有碑欲得汝鳴書之而難於言後禦倭海上
過邑城駐龍山使幕客故與汝鳴交好者誘之來山間
遊已胡公燕居服猝至不得避因留共飲讌談既洽幕
客諷以寫碑事汝鳴乃為寫贈之金卒不受此風今豈
可得再見也弇州公與汝鳴不識面此跋數語美刺皆
中即如為汝鳴傳神可即錄入續高士傳可
　　陳鳴野詩(王氏跋一○山陰陳鶴鳴翩翩狂俠高/位置恒自稱中國陳鳴野云楷法用墨)
　　　(絶肥壯而無鋒頴若龜鼈之縮項足行草殆似/枯枿敗蔓縱横道上而云出自魏武鍾太傅顛)
　　　(旭狂素良可笑也此卷所書絶句中如夜深池/上弄琵琶萬里星河月在沙莫怪尊前彈出塞)
　　　(只今邊將未還家却/自有唐調可喜也)
鳴野與先君交余數見之翩翩任俠四字得其為人其
詩學劉隨州長七言古近體其佳篇如夜深池上等語
殆不可勝數不勤勤藏稿稿多散失其真書多肉草書
多骨然皆不出法度外遇其合作時亦咄咄露神采肥
有骨痩有姿此跋介蟲縮項足枯枿敗蔓之諭亦得其
似然似摘其病譏之或未見其得意筆耳先君不喜狂
草渠與先君往來詩帖詩軸皆真書或微帶行絶不作
草
　　外國書旅獒卷(王氏跋一/)
今制四夷館有譯字生習諸外夷字厯九年於史館前
考試字法無誤生為序班已官者遞進二品嘉靖前購
來諸夷書甚多學者憚其繁時時盜出毁其籍今惟蒙
古學不廢字多橫寫而直讀餘各夷書母籍多失或間
止一二葉存畧識數十字耳遇夷人來則賄通事人問
其意别造語譯之要不失事情而已其實非本字也報
書亦多偽作夷字以欺我人不惜外夷笑此旅獒文雖
籀草爛然恐亦多非本字不知梵迦盧視之云何
　　扇卷(王氏跋九○扇卷甲之一至甲/之四扇卷乙之一至乙之五)
兩漢以前尚篆𨽻多用之章疏檄牒晉以後尚行草多
用之簡札邇來此兩則率胥人代書其自書者軸卷冊
扇四種及赫蹏小簡而已而扇於日用尤切尤堪賞玩
其敝者或用為軸為卷為冊為屏余感司冦扇卷因效
為一冊殊橫濶不便置几案又書扇時自有行款法今
改為橫幅則傾斜失度又扇自别有一種風度改作冊
亦失本真且翰墨在扇間即如花木在庭除亭館在岩
谷天趣恱人如右軍書姚姥五字扇大令畫烏駮牸牛
書牛賦扇至今赫赫照書畫間何反改從幅紙列此又
何異削圓方竹杖重漆㫁文琹耶若謂不宜以供揮暑
則但可置之笥篋中日取展玩與卷冊同用而不失扇
書本趣似更簡便耳
此扇卷九軸當以希哲徴仲履吉為一等壽承公瑕輩
諸專家為一等吳中稍諳八法者為一等文人詩人别
為一等名公卿士大夫又為一等
　
　
　
　
　
　
　
　書畫跋跋卷一
欽定四庫全書
　書畫跋跋卷二上
　　　　　　　　　　　　　明　孫鑛　撰
　碑刻
　　淳化閣帖十跋
　　第一卷(王氏跋一○吾意唐諸帝若髙若中不當/辨菽麥髙既工八法中復能五言豈混沌)
　　　(一竅耶叔懐弟/也不當先伯智)
漢章帝殘闕千文謂是集古章草如聖教序類良是字
稍存體式殊乏古趣大約唐人所為字形大小正與石
刻急就章相似疑即是集急就為之第未及字字細證
對耳卷首想標曰漢章草因訛𫝊為章帝書亦不知誤
自何人未必係王著妄署章草名當即由托始急就章
耳張懷瓘謂章奏中用之亦一説其云呼史游草為章
因伯英草而謂則是也長睿謂杜伯度善此書章帝稱
之故後世目焉或未確東書堂遂改為杜操書尤無據
晉武書元章定為孝武長睿據續帖中炎報帖筆法與
同駁其誤余未見續帖不能懸斷然元章於李瑋家見
武帝帖云字有篆籀氣象豈與此筆法異耶西晉無他
宣帝即係仲達此則漢魏間書矣起稱之曰非宣帝名
何縁𫝊為宣帝書宜在闕疑晉元後一帖及孝武札俱
佳明拙康稚俱不佳安軍破堽數朝三書筆勢若一長
睿指為偽作縁渠曽於秘館見有倣書一函蓄此疑在
於胸中故動作無非竊鈇耳六朝革命雖多而時不甚
相逺一時氣習亦多同無但帝王摹前軌即諸名士皆
然即如詩歌使錯置之雖精鑒者恐未必能别鄭修容
帖與破堽筆勢亦相似也唐文皇心手右軍其書允為
帝中第一弔江叔叔藝韞二帖長睿辨為髙宗書於事
既覈其筆法亦㣲不同如得大内書懷讓兩帖筆意清
勁得右軍法的是文皇書使至一帖末署名是少年書
㣲有未蒼勁處若比者昨日數帖字稍大者乃絶類虞
永興米顛所謂學虞行書是也枇杷移營二帖長睿疑
為髙宗想以筆弱故此則係揣摩似猶未確司冦公謂
髙及中不當辨菽麥中宗誠然若髙宗則非特八法紹
箕裘其政事亦有昭考遺風惟後為椒宫所制遂為人
嗤笑耳中五言皆出婉兒手何嘗有一竅長睿謂宣帝
子有叔慎無叔懷懷慎二字疑似應係摹誤謂宋明帖
報休祐宋史休祐訛今帖中祐字甚明則當是餘論板
刻誤耳
　　第二卷(王氏跋一/)
此卷書多佳伯英知汝殊愁下三帖并第十卷大令桓
江州下八帖米謂俱係伯髙黄則謂此係伯髙大令帖
乃伯髙藏真等偽作然知汝及大令諸帖雖過縱肆却
俱是晉人筆法秀媚有姿若長史則惟是蒼勁或兼有
糺繞如今欲歸二月八日兩帖乃的是伯髙筆内憂
字作長勢尤是髪濡真態伯英妙迹既絶此帖有祖希
等語當併十卷八帖俱子敬書耳子敬幼學於父次習
於張芝其逸氣超邁應得於伯英者多故書斷論伯英
書謂惟子敬明其深指梁武及袁昻評伯英書云憑虚
欲仙云驚竒今司冦公舉清澗縈洄龍獸騰攫等評謂
此帖法具有之然此乃張懷瓘語懷瓘開元間人伯英
書貞觀時已絶蹤懷何由見之亦是以夢證夢耳八月
九日章草古勁中含逸趣或是晉人臨筆右軍臨宣示
大令臨白騎皆有的據無容贅談長風帖為逸少書以
札語得之亦是總之鍾六帖俱佳子玉賢女世將廿四
日軟而近俗果偽筆皇象幽州箴古勁而虚和所謂恭
而安真是神品後一表稍弱或臨或摹不可知然亦佳
張王兩鉅公雖風稜髙利然構法稍疎以係晉人故落
筆不塵耳元子亦然獨處仲素以豪上聞而結字乃沉
著有法豈千人皆廢者類工嘔嘔耶世將二表精絶之
至古而媚字字飛動是小變鍾法右軍所自出也敬和
季琰安石俱行書妙品珣方回草書妙品書一涉魏晉
詩一涉建安文一涉西京便是無塵世風此是藝文三
昩評正可與蘇長公能事畢語作對
　　第三卷(王氏跋一/)
此卷元章謂其多偽長睿亦然東觀餘論别有跋閣帖
第三卷一條内稱備員秘館因彚次御府圖籍見一書
函中盡此一手帖每卷題云倣書第若干此卷偽帖及
他卷所有皆在焉其餘法帖中不載者甚多並以澄心
堂紙寫葢南唐人取古人語自書之文真而字非故斯
人自目為倣書非臨摹也此則已搜得真贜夫復何説
然就中亦自有佳者如劉穆之羊欣兩帖風度固秀發
山巨源啓事亦清古要之此諸偽帖俱猶有晉人遺意
或即是李後主臨古帖亦未可知又王劭一帖多摹取
二卷中王敬和洽頓首兩條内字㕘錯成文然則文何
嘗真而字何嘗非又安得為一手書耶總是摹手未甚
工耳庾氏在晉世濟忠義但才或未副司冦徒縁與始
興相左故遂以亂天下大舅目之亦輕於持論矣二庾
以古勝凝之兄弟俱有右軍遺範謂凝得其韻操得其
體徽得其勢渙得其貌或未盡然索征西銀鉤超妙入
神前一帖古勁謹密痕蹟莫窺後一帖稍縱然古意不
失神采燁燁照人徐文長曰吾學索靖書久雖梗槩亦
不得人並以章草視之不知章稍逸而近分索則精而
倣篆非深於書學者無此解也簡穆兩啓匾古中含逸
趣小楷之妙品比江郢帖更較饒醖籍璠伯莊兩謝坦
之遂恬曇首四王及孔琳之黄米皆謂真果佳杜征南
前一帖黄後跋及米俱謂是真刋誤徒以當時尺牘體
疑之或未然
　　第四卷(王氏跋一/)
元禮書有大令簡穆遺範休文不甚合繩墨而險勁自
肆二公不著書名猶如此要之六代間人無一不能書
也阮交州蕭征南兩條果即前卷偽蹟一手書司冦謂
阮帖有激溜垂條飛泉奔流等勢造次未能解思話稍
有大令法然不見所謂仙人嘯樹意子雲書有鍾法武
帝最服膺元帝故亦重子雲此列子三章細玩亦儘有
古媚趣其尾錐無力則是摹搨失真耳大凡摹搨真難
於草小難於大此是小楷搨手大難著力其乏精采固
宜陳逵前一帖佳薛八侍中當即是薛稷稷乃褚甥唐
人稱謂多加尊一等故縣令稱明府縣尉稱少府薛想
係門下省何官故以侍中呼之札中遷居要職擢任雄
臺自是賀庶職語贊宰相不當如爾已也與家姪帖正
一法何得妄分葭玉虞臨樂毅帖近俗想係偽山河帖
集枯樹賦大運比年帖集碑刻前卷王劭一條正此類
率更行草不佳當即只真書勝耳誠懸以真法為行亦
有氣岸右軍帖有逸少白此以與弟稱字正得體前陳
逵後一帖伯禮啓豈亦字耶李北海帖果與雲麾筆法
同陸長史帖大有晉法長睿又謂其語不類唐陸既工
於倣效多是臨晉帖耳
　　第五卷(王氏跋一/)
倉頡書豈有𫝊至宋初者但觀此二十八字形勢似是
所謂古文者唐元和中昌黎公曽得科斗孝經於李監
家令賀跋恕寫此書或是𫝊寫古文好作贋古者因駕
其名於蒼頡耳夏禹并吾夫子書亦俱有一二古文夫
子書人𫝊是季札墓銘今惟有呉子之四字可識君字
尚在疑似并餘七字俱須俟通篆者辨之大抵此等書
俱出𫝊寫好事者以備古字形體非便謂真王著不以
入第一二卷亦是𫝊疑意史籀書多係漢碑李丞相一
章有斐君碑在無容復置辭矣程邈衛夫人的是偽宋
儋書猶有齊梁間法古法帖似是臨二王書隋詔書已
兆歐虞狹長妍媚意豈時代然耶抑二公在隋時書耶
智果書亦祖鍾太傅但字小大真草間出不倫此何體
耶豈即果創為之乎此梁武帝評已有薄紹之書王侍
書不見耶何前卷摽作唐臣也何氏二帖果近歐然間
有褚法是唐人學歐者耳未必歐筆也文姬書亦是唐
人書胡笳曲語敬祖鄱陽重十卷大令帖而字㣲小是
臨書耳孤不度兩段章草甚佳與十卷大令一章法同
未定是何人書然非武侯筆長史謂史家潤色語良是
素師書不類他帖或少年筆未可知真偽難辨移屋二
章内有欣白字筆亦近大令米黄定為羊中散蹟當不
謬然此筆勢甚勁快何嘗羞澁武帝評亦過抑矣
　　第六卷(王氏跋一/)
自適得書至慰馳竦耳長睿謂除穆松秋中二帖餘皆
偽作足稱具眼然内奄至此諸賢兩帖亦佳又省别具
旦夕諸從得足下四帖同十七帖筆法皆勁密豈可謂
偽作耶惟視十七帖風采稍遜後省足下云譙周兩帖
亦然當是摹手不如唐耳米所駁偽帖大畧同而無此
奄至等六帖較更入細獨疾不退一條重出十卷大令
帖字形全同此豈嘗三字每字下各有一㸃亦皆同第
字差小筆法畧異又潛損作潛處下無亦字何如下無
云字然神氣覺彼勝此當是臨大令帖無疑乃米黄王
三董狐皆不能辨出豈一時偶忽畧耶夫人蔡家二帖
似亦佳不知米黄何為皆置駁賈曽送張説序集右軍
書甚有態大抵摹搨出唐人自工濶别帖局促近俗米
不駁而黄駁較黄為得連不快為永師一日一起為顛
史追尋為大令元章何據長睿以吾老數語駁之良是
廿日下三帖筆勢果可疑余謂卿與虞休條亦稍縱此
皆㣲涉唐氣劉釋僕可耳定聴他母子是米作餘可定
登非太常司州近因三帖俱佳袁生帖不如真賞齋佳
　　第七卷(王氏跋一○皇象帖楊用修謂勿二非勿/三也係石筆誤然此三字甚明恐是三思)
　　　(之三因促還皇象/草故止之勿三耳)
此卷右軍蹟佳者多首兩帖甚淳古有韻得都下乃最
有名札所謂右軍才畧以書掩者此類是也謝光禄下
七帖俱淡古出塵初月下四帖畧涉俗無但語可疑劉
釋作羲之皇恐皇字下乃是耳字難強作恐長睿作
是耳釋亦未是十月七日昨見君係集成果然皇象一
條字甚古勁勿三終是難通長睿謂不易可得過夏非
當時語細味似是不易可得句過夏不甚憂又一句也
若此七帖謂俱出依倣不無搜求太過太常帖肆筆中
古色可挹承足下帖末有釋智永字米何乃注為子敬
然仍非智水筆是唐人之下等者荀侯帖果可疑文皇
臨二帖未有據小園子自動静下真似子敬書龍保下
諸帖皆與十七帖同
　　第八卷(王氏跋一/)
此卷帖多不甚著名而皆饒古色不甚悦俗眼當多是
真帖似是藏民間後出者耳首章末罪字不分明或係
摹搨誤運民帖内當慮叛三字俱有誤筆足下各如常
特有竒態長睿謂唐人作殆不可曉一昨得安西與後
一帖同而少九字訛一字此當是臨書也此蒸濕月半
於大令果近阮公故爾帖太縱尊夫人帖力弱二公駁
之甚是若濶轉適欲遣書二帖何縁亦有雌黄語元章
定適欲遣為智永尤無據謝生帖已見前卷但少一下
字不得執手手字中兩畫作波勢甚竒此郡帖内託字
外臂是折釵股之法亦所未免免字今釋作忽亦恐是
訛
　　第九卷(王氏跋一/)
元章謂相過元度慕容前告並無名人偽帖薄冷益部
並歐書然相過帖固佳長睿謂借匪獻之韻自可賞此
評是慕容前告帖果俗元度帖似猶有姿態其稍覺㳫
拖或摹搨失真耳薄冷寒儉近歐筆然陶隠居筆法亦
類此益部復更疎逸二帖的非子敬或亦難定為歐也
雖奉對帖雖真不佳廿九日帖長睿以昨遂不奉恨深
為近世人語疑其偽然此帖見寳章集乃王方慶所藏
豈偽耶以此知欲以札語斷真贋尤難也静息帖内外
二字係旁註不宜填著行中甚是思戀轉不可言帖此
卷兩見後條末闕二字不知二公何為不指出司冦謂
黄持論勝米米以法黄以事差覈果然然米實在黄前
黄所駁從米者多又更加證據何為不覈大都考據一
種學問後出者多得以前人為之先驅耳此卷大令多
行書風采煥發書斷云行草之間逸氣過父元章書史
云天真超逸豈父可比書家尚姿態者多為左袒然其
不及父處正在此所謂子貢賢於仲尼也
　　第十卷(王氏跋一/)
桓江州下八帖司冦謂恐是大令創草良是第二卷已
備論且此諸帖中凡少帶行法如胛痛官前甚急體恕
等字全是大令風度顛史狂僧何嘗有此等筆也地黄
湯帖唐摹本李伯玉曽于文夀承家見之云筆法真入
神此刻帖亦得意筆并鴨頭丸不審阿姨兩帖俱佳承
冠軍服油復面悲積還此得西問五帖不知米黄何據
定為非真刻帖與真蹟不同摹手有工拙於此欲具淄
澠古恐難東家帖筆態宛然二公無異説然極不妙之
事一語甚俗恐晉人無此作何甄别鵞羣帖筆勢最蒼
老然却是卧筆又險勁乏醖籍幾落顔魯公蘇長公窠
臼余亦疑之第前地黄湯下三帖亦俱㣲帶此法沈瑞
伯嘗謂余曰肥匾卧取勢此蘇體然寳章集内王僧䖍
太子舍人四行形態絶相似可見古人體無所不有然
則此怒狂勢又安知非子敬之龍爪書耶寺觀名前後
重者多不必以宋明建崇虚館為證米謂鄱陽歸為羊
欣無據五卷内重此帖乃又註云子敬可見亦祗是鑿
空臆度耳
　　淳化閣帖後(王氏跋一○今人類多稱淳化閣帖/不知往時惟兩府拜日方被此賜元)
　　　(祐中親賢宅諸王僅搨百本遺人然雅已不逮/至靖康朝即無論潭絳泉汝大觀戲魚舊蹟亦)
　　　(自不知矣包㕘軍此帖雖木本然紙墨古色隠/隠指睫間而波磔督䇿之際無毫髮遺憾惟第)
　　　(五卷闕智果何氏等十一帖今泉石亦少此而/宋刻烏鎮福清三山殿司皆棗木又云有脱落)
　　　(是未可/知也)
跋稱舊蹟難得且引泉石殘闕及宋刻四木本脱落為
説則包㕘軍此帖非閣本明甚所云古色隠隠指睫間
固是權辭第不宜輕下毫髪無遺憾一語耳
　　李鴻臚淳化殘帖(王氏跋一/)
余嘗謂閣帖雖係帖祖然本不佳何者凡摹搨自有别
𫝊非能書者即能兼之王侍書祗畧知書其於鉤法尤
草草但前此未有法帖陡爾摹出凡人所企慕名蹟俱
在内其形體亦畧具又中草字稍大者或㣲得筆意安
得不使人艷慕然魏晉來筆法決不止此今此卷帖賞
鑒家皆謂是澄心紙廷珪墨無銀錠紋真初搨賜兩府
本鴻臚兄伯玉銀臺云文夀承每過必索出摩挲移時
其愛慕如此余過伯玉亦時時展之然細玩殊無運筆
勢無但逺讓唐碑視邇來真賞齋帖猶似不及假使真
蹟尚在使文氏父子及章簡甫輩為之決當勝也然則
購閣帖者但取其是宋初物又魏晉構法彷彿猶存備
一種古玩良足自快必欲由此究古人筆法末矣果羮
牆右軍尚當於宋搨聖教序求之
　　大觀太清樓帖(王氏跋一○大觀太清樓帖徽宗/時以閣帖燬於火復取真蹟摹勒)
　　　(上石而益以秘閣續刻及貞觀十七帖孫過庭/書譜總二千二卷○甲戌秋八月余以俸緡四)
　　　(十五千得之長安市乃故太傅朱忠僖家藏物/然僅卷之二四五八十耳明年復以十六千得)
　　　(第七卷為右軍書於呉中而缺首數行其他卷/及續刻尚杳然也搨法精甚字畫稍肥而鋒勢)
　　　(飛動神采射人若淳化之親賢二王府/帖紹興太學淳熙修内皆出其下云)
此帖不知何人所摹或蔡京或劉燾難以臆斷然却有
筆意絶勝閣帖大抵徽宗於書學深其句當諸人皆過
王著也余曽在李伯玉家見第二卷神采動人無一帖
不佳近在楊太素給諫家又見數卷亦皆妙得筆勢良
由摹手髙故以李鴻臚殘閣帖方之蔑矣獨唐元卿家
有數卷是蟬翼搨却肥而少神氣豈搨手未工耶抑係
重摹本乎丹陽孫志新曽託文休承章簡甫輩摹刻第
二卷今石在崑山張銀臺家雖不及伯玉原本然比顧
氏所摹閣帖固逺勝也司冦與豫章王孫貞吉書中所
云𢎞治間丹陽孫氏刻太清樓蹟一帖即此
　　絳帖(王氏跋一○此帖呉中黄勉之以十二千得/之於市人割去卷尾却以泉帖淳化裝後勉)
　　　(之子淳父始辨其為絳帖仍割去尾裝而屬文/夀承籖題其首後得五十千質之華禮部叔陽)
　　　(踰三歲復得三十千始真為華氏物而叔陽病/甚寄余鄖中為别按絳帖凡十二卷其首卷倉)
　　　(頡夏禹至秦漢人而止今頗與之合而二卷帝/王自章帝以至於唐髙宗五卷自梁王筠以至)
　　　(薄紹之皆缺右軍蹟亦失三之一其治/頭眩方據東觀餘論知其為絳帖也)
昔人謂絳帖係潘師旦手自摹刻骨法清勁足正王著
肉勝之失然潘未見真蹟祗從閣帖上摹出安得反勝
原帖正如寫像者不見本人但從遺像中體出即使神
采果勝乃去真愈逺耳凡字加瘦則多韻加肥則饒姿
俱非本色要使并醜拙意鉤出斯得其神者也此帖為
真絳與否不可知然真絳帖余曽見之固不甚佳
　　汝帖(王氏跋一○王宷輔道守汝州因徧搜諸碑/帖篆分𨽻草而節取之自皇頡夏禹以至錢)
　　　(忠懿郭忠恕得十二卷其所留淳化亦不過十/之一二○昔人謂為黄長睿所掊擊不直一錢)
　　　(噫令無長睿亦能/與潭絳争價耶)
此石今尚在亦間有一二可觀者但其意以搜僻見竒
割裂逞博或不無作偽意長睿所駁皆覈彼地搨手甚
拙尤損神采若使呉中人用竹聯紙搨之或亦可備一
種
　　東書堂帖(王氏跋一/)
憲王不喜宋人書亦是偏處此帖無蘇黄米蔡蹟但有
元人鮮于趙諸帖耳細玩亦未是摹筆祗縁鉤法未工
故骨不勝肉石理亦似粗
　　寳賢堂帖(王氏跋一○寳賢堂自晉靖王為世子/時刻石於行欵次第頗不俗第石理既)
　　　(粗而摹刻搨三手俱不稱孝廟/時嘗進御親為手書褒美之)
余舊曽購一本問楚中友人云是重摹絳帖及後獲見
真絳帖殊不同此帖行欵髙正與太清樓帖相似疑即
是摹太清樓然不及逺甚惟蘇黄米諸帖稍可觀想係
真蹟上摹出耳
　　真賞齋帖(王氏跋一/)
章簡甫乃邇來刻石第一手尤精於摹搨聞為華東沙
刻此帖時既填朱登石乃更取原帖置面前玩取形勢
刻成後再較對有毫髪不似必為正之葢刻石而又兼
手臨者以故備得筆意内惟季直表係小楷亦尚未得
逼真若袁生及唐摹王相家帖筆勢飛動真所謂周昉
貌趙郎并得其情性者止下唐時書丹刻一等淳化太
清俱不及也右軍袁生大令廿九日閣帖固俱有何能
及此華亭顧氏摹閣帖其袁生一札就此體出便覺神
采增數倍今人欲研精晉法此帖須日置案上第聞此
石倭亂時燬於火然其初本不甚難購其華氏有搨佳
本更有朱色華夏私印印在首幅呉中好事家多有之
岳倦翁跋最核然内竇臮作竇泉燕涎作燕涏不知原
誤書或摹搨時意改季直表後司冦公購得寳章帖項
子長少㕘購得獨袁生帖未聞所歸
　　廬山陳氏甲秀堂帖(王氏跋一/)
此帖規模大約與汝帖相近總是有意搜竒僻非真為
字也跋謂惟蘇黄米諸尺牘可觀良然
　　文氏停雲館帖十卷
　　第一卷(王氏跋一/)
跋謂所摹二王小楷俱不離文氏故步良是葢字真而
小摹手無所著力即游絲筆亦猶粗若純付之鉤填恐
失真處或不美觀不得不稍以巳意潤之耳唐諸小楷
亦俱不及原碑以原刻係書石故猶不甚失真余家有
麻姑碑係正徳間搨者猶勝此内陰符真書最為小然
却猶存拙意細玩頗有古趣豈搨手一時合作耶此原
刻今不知在何處司冦公奈何亦未購得想其妙決不
在郎官壁記下
　　第二卷(王氏跋一○唐人雙鉤王方慶所進真/蹟後有岳珂張雨沈周王鏊文徴明跋)
寳章集諸帖俱不及真賞齋李懷琳絶交書墨本在安
福張氏余與張尚寳程同官禮部曽索觀張已許竟因
循未果至今恨之後湘東兩行末右軍字乃是殘闕不
了之語或是右軍嘗稱之或舉右軍别帖皆不可知徴
仲據此疑為摹右軍書恐未然右軍書八面具法所以
神此乃一筆書何得謂類右軍看其率意肆書正是潦
倒粗疎態耳天監行下雲字當是蕭子雲可見古人押
法
　　第三卷(王氏跋一/)
顔魯公祭姪季明文稿昔人謂與坐位帖同法信然然
此幅更覺饒態王家馭稱為妙極據徴仲跋聶文蔚出
示則是江右聶貞襄司馬乃都元敬寓意編又稱海鹽
張黄門静之藏此帖豈由張轉入聶耶抑别有摹本耶
余壬午冬在考功有賈人持墨本來索二十千細玩亦
是臨本而筆意飛動宛然壁折屋漏蹟内塗抹處一如
草稿様畧無强作痕石本末尾饗字筆稍縱幾不似本
字而渠本居然是饗字形及與石本對又畧無少異可
見草書使轉之妙中間率意處神采奕奕難以盡述猶
記穀字城字遘殘震悼等字俱是一筆揮成而畫畫安
置得所蒼勁中含媚絶有勢末兩行亦無些苟簡意余
絶愛之疑即是徴仲所臨其裝潢甚草草但一幅紙耳
無二陳跋有三元人跋俱不佳詰之云陳跋割入他卷
余許之十千尚欲増未定因留之案上數日時大計事
冗渠來索金適倉卒無以應之姑還之及大計畢問之
則已屬殷金吾矣金吾司徒公長嗣也即與二十千余
深悔不早與價至今切切朱巨川告身喬跋謂見唐代
典故之式良是第不落魯公姓字筆法又不甚似不知
何縁𫝊為魯公終屬可疑林緯乾以紛披見態然尚恨
無古法又筆勢亦不甚蒼古人書如此者恐尚多未為
佳帖也右軍平安帖余在京時嘗過王敬美適飛鳬人
以此帖來售尚未成因出示余云是朱忠僖家物索六
十千前細書晉右將軍㑹稽内史王羲之平安帖十四
字小幅紙原係卷頭簽識今亦背在帖旁敬美指示余
云此宋思陵親筆王帖係縑素背處亦㣲浮起墨甚濃
乍看若趙呉興豐人翁謂趙筆法入右軍室良然不誣
字形與此刻相似而筆圓墨浄其使轉之妙亦非石所
能𫝊然却有不到處率意處不若石之完善末一定字
絶有勢此刻原不及也情字下闕一㸃絹復完好敬美
與余相持莫能定敬美疑米臨余時未能斷既而思之
此或唐人臨古人不欺人原帖想紙損因缺㸃臨者不
敢益故缺若米臨決當補一㸃矣未知是否今司冦集
中無此帖跋奉常集中亦無之應是疑其臨本還之耳
然則帖固佳不當惜價不買也素師小草千文果平淡
古雅然似不若陜刻之竒逸超絶今休承贊歎如此且
云姚公(闕/)後經數家無人賞識則想是骨勝饒醖籍此
刻石祗𫝊其形質耳楊少師起居法無但紛披老筆亦
儘有天趣第效之者須師其意若形體恐難步趨荆公
書祗紛彼近似耳殊無此遒逸態也徴仲評商留諸人
跋詳覈如此謂之熟元人履厯果然哉
　　第四卷(王氏跋一/)
李西臺建中是規矩中字然無一種出塵意山谷評謂
如講僧㕘禪最當正獻文忠皆鉅公中稍知書者原非
當行無容深求杜草似勝歐真然歐公登二府後始學
書晩尤篤此札云忽有伊命則是方權開封尹時尚未
留意此道也潞公有姿態荆公書未工然亦非不能書
者忠惠二紙未盡所長後一帖殊不圉圉媚姿秀骨宋
人無兩末三行已是縱筆第公書却是有意勝無意蘇
黄亦皆非得意筆蘇前一帖豪蕩自肆精采射人然似
為雞毛筆所掣不甚圓浄後一帖力稍弱云江淮不熟
當是守徐日書耳黄行書具四面法轉筆甚有態有顔
魯公坐位帖意真書亦以態勝然稍覺未整密文定亦
得乃兄法何得云但存故事米南宫書據虎兒跋云九
帖然實止七帖想為人割去二帖也運筆以輕速取態
然未嘗無骨風韻畧似孫過庭第是行家非利家使付
之不知書人恐未有贊其佳者梅惇一札稍大覺更暢
此真蹟徴仲既臨得之應在呉司冦何為未購得
　　第五卷(王氏跋一/)
蘇才翁草法大有筆宜其名噪一時第尚不及君謨之
秀而匀耳内稱李西臺不受三司判官即日拂衣復展
前一札頓覺清風襲人又稱李中丞治杭市白集一部
嘗以為恨佳事佳話堪置座右滄浪不失箕裘第筆力
較軟覺不稱名豈此札偶出匆匆或摹手少劣耶舜欽
二字大難識因此見古人署名大約類押字别作構法
也邇來俞允文莫是龍亦類此温公馮相文正父子遺
蹟如甘棠良是然范二公較優文正尤秀發忠宣全步
趨乃翁㣲未密耳穆父方回少游參寥澤民端叔皆蘇
黄同時從事翰墨間者書雖未盡工皆有可觀前與可
一跋亦然覺少游獨勝少游未識東坡時嘗效坡書題
壁間此帖却又㣲帶米法洞天清録稱其小楷逼鍾王
今不知尚有存者否惜未得覩之林君復瘦金行草甚
勁媚有態絶耐細玩凡書痩最難非筆法精熟不能跋
乃訝其不稱名何也陳簡齋詩勝於書蘭亭石刻甚多
不得薛臨真本無由見工拙據此刻頗覺力弱李元中
圓熟有餘小楷勾填上石去真逺矣
　　第六卷(王氏跋一/)
跋謂范文穆南宋人誤置前卷王定國錢穆父賀方回
陳簡齋元祐政和間人誤置此卷今已經改正惟定國
尚在此卷豈與少藴同一石不可拆耶米敷文雖乏扛
鼎力自是書家定國務觀少藴致能子蒼俱有筆意其
書亦俱有來厯少藴頗豪縱其草偃勢畧似絶交書乃
司冦公獨以不佳評之恐未輸服定國近蘇致能近米
子蒼有坐位帖遺意二張俱負書名于湖稍古雅樗寮
果是惡札派然亦有骨力晦翁素留意書學此帖亦淳
古㣲有坐位帖法但形不似耳姜白石書譜持論甚髙
此書乃祗是書生面目不稱所論
　　第七卷(王氏跋一/)
鄧文肅結體乃有似徴仲處殆不可曉伯機良近米當
為壓卷必仁亦有態掲陳三小楷魯衞果也康里亦有
米法周景達即子昻蘭亭跋中濟州驛亭相遇者其人
想學趙但筆力稍弱耳王家馭雅工筆札余在禮曹時
嘗歎賞之沈瑞伯曰此乃全是停雲帖中得來者葢停
雲帖多自真蹟上摹出其人雖未必是専門然筆意宛
然效之則筆不騃寫來自勁有勢今觀前卷及此卷諸
公書法雖未工然却俱有筆比之閣帖覺易得師二王
等固是千古準的但規格既峻又以板力代毫力妙處
既不能得復拘拘必以圓渾間求之愈不似矣瑞伯固
是解書語倪雲林清有餘第覺穉無力徐文長獨極稱
之謂其從𨽻入輒在季直表中奪舍投胎古而媚密而
散豈鑑以天機耶然第一卷中黄庭跋猶佳於文長所
許猶近似
　　第八卷(王氏跋一/)
俱趙文敏書文敏素工尺牘此與中峯和尚諸札圓熟
多媚姿然骨力恨少未為上乗小楷亦祗是文敏本色
去黄庭洛神尚逺司冦遽引儀鳯祥雲五百年一萬里
語贊之似過
　　第九卷(王氏跋一/)
宋學士居卷首當即是壓卷舍人雖小縱然淳古不及
也詹孟舉南郡諸署書俱佳此小楷祗是穏熟是二沈
所自出温頗雜有俗氣邪氣司冦何為亟許之解大紳
豪氣滿紙然未脱俗禎期勁肆嗣仲珩開南安二沈以
楷法貴顯然行書却勝武功法不勝意馬刑部何人豈
元敬寓意編中所云馬主事抑之藏顔坐位帖者耶書
不狂是力未至耳李太僕未能去邪去俗亦是詹宋二
沈派何縁髙自許張南安徑四五寸草書有絶佳者去
其狂而可矣此小行未展厥技何反謂以小故佳末尾
章草三行似亦不讓仲温
　　第十卷(王氏跋一○書述一篇京兆評國初至𢎞/正名筆差許仲温民則而惡汝弼其所揚)
　　　(扢皆當味其㣲托固欲與呉興狎主齊/盟矣書法倣章草不能造幽亦自不俗)
枝山十九首人多稱之余猶嫌其是一筆書且多匆促
率爾意未是此翁得意筆也敬美謂此詩草法從懷琳
絶交書中出看其風行草偃勢果類之書述章草非本
色然却稍有姿其所評今人諸書未得盡見未敢隨聲
附和停雲初本十卷止此今増入孫過庭書譜為第三
卷又續以徴仲臨黄庭經及西苑十律為末卷共十二
卷
　　衡山禹碑(王氏跋一/)
此碑余曽見兩本然皆非舊刻其銘辭及篆法俱大類
石鼓文舜稱禹汝惟不矜必不樹石自頌或佐禹者伯
益之徒為之則未可知文詞難懸斷使有虞賡歌及五
子之歌不列於經人亦未必無疑南楚好辭倚相輩不
難作此但古人無此贋法水土平已乆復爾頌禹亦似
無謂後跋謂不敢遽謂為秦以後最是𫝊疑定論第虞
夏書皆科斗古文即漢人得之亦多不能讀今此篆形
雖間有難識却去大小篆不逺恐非虞夏所遺豈文撰
自禹時舊碑已亡周末時復以籀篆重勒耶安得夢魚
首黄衣及長人挈古瓶者一詳叩之
　　岐陽石鼓文(王氏跋一/)
小雅辭史籀篆或成或宣不可知然斷為姬周遺蹟無
疑也孔子刪詩乃據在樂官者此詩或未入樂官不必
輕置喙刻文細而淺正是有意為巧欲得妙手精搨乃
不失真耳漢印有刻甚淺者亦是此意此石今雖在太
學然已磨滅不可識若得宋搨本存之允為至寳
　　嶧山碑(王氏跋一○昔賢評徐散騎有字學而書/法不能工今所橅斯相嶧山碑僅得其狀)
　　　(耳求所謂殘雪滴溜鴻鵠羣游/之妙徒想像於荒烟榛草間)
據鄭博士跋此碑乃取徐常侍模本勒石者篆書嚴整
無轉折痕於鉤填易為功更加以石力愈覺圓勁但李
丞相筆意無由得覩耳嶧山銘史記不載今獲𫝊於世
者賴博士此片石也泰山碑乆已亡近忽搜有二十九
字余曽搨得乃二世元年續刻自臣斯起至昩死請三
十字中闕臣下一徳字其字㣲泐間有修改痕却猶少
存運筆勢疑或是古刻再細玩傍乃有小楷字不知係
何語為篆畫穿破未有篆在先而細書加於粗畫上者
則亦似是唐宋人重勒者耳歐陽公集古録亦有嶧山
刻然疑其偽云其字體比泰山差大自唐封演已言其
非真而杜甫直謂棗木𫝊刻耳皆不足貴獨泰山頂上
二世詔僅存數十字是江鄰幾自至刻石處搨者特為
真其文與今余所搨正同特又今湮其半耳
　　華山碑(王氏跋一○新豐郭香察書凡漢/碑例不存書者名氏此小異耳)
　　泰山孔宙碑(王氏跋一○漢泰山/都尉孔宙融父也)
　　張蕩陰碑(王氏跋一○後漢蕩陰令/張君諱遷陳留已吾人)
　　景君碑(王氏跋一○漢故益州太守北海相景/君銘今在濟寧州學見永叔明誠集)
　　漢司𨽻魯峻碑(王氏跋一○峻自司𨽻再遷以終/今舉其雄者又為之私諡曰忠惠)
　　　(父皆門生/故吏意也)
　　漢圉令趙君碑(王氏跋一/)
華山及景君碑余曽見𨽻法大約古勁餘四碑未見也
官名不書見銜立碑不以終官名以前官髙者名今人
每如此余嘗疑之乃東都亦已然
　　蔡中郎書夏仲兖碑(王氏跋一/)
漢碑惟此最為完好其𨽻法多蠶頭燕尾筆與汝帖中
中郎書數行相似亦未知果是中郎手蹟否此石今在
永年余童時見一本後有嘉靖乙巳南昌唐某跋稱永
樂七年修歲乆仆成化己亥前守秦公重建嘉靖癸卯
築城之役為工匠所毁求之不獲乃取模書勒石亭上
然則此碑葢模本也近來搨者欲贋為古皆以重墨湮
此跋背後亦隠隠見之但糢糊不能盡辨耳後行建寧
三年蔡邕伯喈書九字及銘下淳于長夏承碑六字皆
後人所益碑雖重勒然字形不失出篆入真與漢他𨽻
又稍别竒古遒逸絶有勢漢𨽻妙蹟賴此猶存彷彿
　　桐栢廟碑(王氏跋一○集古録謂磨滅雖不甚而/文字斷續粗可考次其所載僅十之六)
　　　(七/云)
集古録祗云磨滅不甚而此本乃完善的為重刻無疑
碑辭頗工乃昌黎南海碑所自出
　　皇象天發碑(王氏跋一○嘗覽黄長睿東觀餘論/稱休明書人間殊少惟建業有呉時)
　　　(天發神䜟碑若篆若𨽻字勢雄偉後又閲趙明/誠金石録以為妖而不著其竒昨肖甫中丞搨)
　　　(一紙/見寄)
跋稱肖甫中丞搨一紙見寄則碑今見在建業奈何不
聞他人有搨者豈不合時好耶司冦後官留都曽摩挲
此石否
　　急就章(王氏跋一○此急就章稱皇象書無可據/惟米元章書史云象有急就章唐橅竒絶)
　　　(在故相張齊賢孫山陽簿/直清處此豈即其物耶)
此但存章草形體耳無論是皇象筆與否古意總已全
失
　　孔子廟碑(王氏跋一○碑字多漫漶其存/者結體亦與受禪同差可寳也)
孔子廟碑甚多此碑不知在何地余未見
　　受禪碑(王氏跋一○云是司徒王朗文梁鵠書太/傅鍾繇刻謂之三絶碑一云即太傅書未)
　　　(可辨/也)
　　勸進碑(王氏跋一○亦云鍾繇書與受禪畧同銘/又二碑共一跋余始絶喜唐明皇泰山)
　　(見此而怳/然自失)
二碑余皆有之雖磨刓甚然字猶半可識真斬釘截鐵
手也余不解𨽻法至覩此碑則把玩不能釋手明皇泰
山銘何可倫惟夏承碑堪伯仲然此是舊石筆意猶大
半存率更正書險折法多從此變出
　　鍾太傅賀㨗表(王氏跋一○太傅賀㨗表一名戎/路表○歐陽公以二十四年九月)
　　　(内闗壯繆薨為疑黄長睿復以閏年駁之當/無可措語矣第此亦非李懷琳輩所辦也)
此表閏月無可駁黄長睿東觀餘記載兩跋辨之甚詳
甚覈葢闗壯繆於建安二十四年秋水渰七軍破曹仁
至冬日中流矢解兵去此表葢賀仁晃此㨗非賀十二
月吳之𫝊㨗也與史正合表中矢刃作兲刃是𨽻法初
變體永叔誤讀作手刃因此生疑耳第長睿謂征南將
軍即大帝却非征南正是曹仁仁𫝊甚明故云運田單
之竒與徐晃并力表中語亦自了然何云大帝也書法
比元常他蹟㣲佻然古趣自存其姿態乃更從古拙中
溢出真所謂意外巧妙絶倫多竒李嗣真云鍾書如郊
廟既陳俎豆斯在尚書宣示帖當之又云比寒澗􁁜壑
秋山嵯峨此表當之第爾時漢帝在也而列侯於丞相
輒上表稱臣殊可駭愕豈元常為魏相國於國主儀當
爾耶余藏有一本後有楊娃皇妹圖書小印不知係印
在真蹟上者搨本上者集古録謂有兩本字大小不同
小者差類繇書此豈即小字本耶司冦後跋有謂出思
陵手搨者未之見不知字形視此何若
　　宋榻蘭亭帖(王氏跋四○此禊帖所謂蘭亭敘正/本賜潘貴妃者  趙吳興跋内稱吳)
　　　(中北禪主僧東屏有定武蘭亭此豈真北禪物/耶第細看似木本及姜堯章偏傍攷證之仰字)
　　　(殊字列字云字頗可據他未必盡爾又中所注/曽字乃作一鉤磔黄長睿謂押縫僧字之誤今)
　　　(亦不然也字形視他本差大而中多行筆○後/閲米海岳書史稱泗州杜氏收唐刻板本蘭亭)
　　　(與吾家所收俱有鋒勢筆活回視定本及世妄/刻之本異矣○理廟題作正本且有鋒勢筆活)
　　　(豈三米耶抑杜氏本耶○次跋云莫雲卿甚愛/吾此本以為在定武上而周公瑕不然之余謂)
　　　(昔裴逸民性𢎞方愛楊喬之有髙韻樂彦輔愛/楊髦之有神檢此本之視定武猶楊喬之有髙)
　　　(韻而㣲傷檢者乎○三跋云相𫝊定武為歐陽/率更臨故楷法多勝褚河南臨則行法勝葢皆)
　　　(以其質之近為之耳○四跋云此本初為周氏/六觀堂物其家失之落拾遺人黄熊手熊嘗借)
　　　(張氏摹石搨得一紙作古色却割去真帖入舊/裝乂攜示今沈尚寳申學士乞題尾質之吾州)
　　　(曹氏以真蹟一幅質周金華處最後事露曹氏/却責令原卷而㑹金華歿復從其家購之始復)
　　　(合而售余久之而呉中有刻蘭亭序者文休承/為題尾加奬飾以為不下定武細閲之即張氏)
　　　(石本耳以此知余所/得之妙信非凡品也)
蘭亭刻雖多大畧不甚相逺似皆祖定武出惟褚臨本
字稍大稍縱然欵段猶同惟此賜潘貴妃本則别是一
規格若出已意臨寫不求甚似者余曽見重摹本甚飛
動有勢此跋謂雄逸圓秀天真爛然良是第既云字差
大多行筆又曽字作一鉤磔則與定武已全異又何誤
認為北禪真物及取姜堯章偏傍拘拘考證耶杜氏收
唐刻板本米海岳板本俱未及見難以懸斷理廟題作
正本想亦以愛重之故非有的據周莫異議亦如歐楷
褚行各以質之近為評喬髦裴樂真切諭也第右軍筆
法内擫若以較真本此帖恐終不近
　　宋搨褚模禊帖(王氏跋二○昔人稱宋榻蘭亭自/定武外以復州為勝豫章次之劉)
　　　(無言重刻張􁂧褚模蘭亭為第三本今此帖稱/張􁂧摹勒上石葢昔人偶未見􁂧原石耳所謂)
　　　(循王家藏本恐不甘復州豫章下也記余少時/得石刻褚摹禊帖前四字為張即之書次為馬)
　　　(軾圖禇摹狀又次為米芾元章跋及贊於尾云/元祐戊辰獲此書崇寧壬午六月大江濟川亭)
　　　(舟對紫金避暑手裝禊帖之下僅紹興二字御/記及後有政和六年夏汝南裝觀察使印而已)
　　　(餘七印皆米氏識也英景間陳祭酒緝熙得此/本謁館閣諸大老跋凡十有三雙鉤入石余獲)
　　　(石本後十餘年而陳裔孫以墨本來售僅餘忠/安等五跋而増元陳深十三跋於前詰之則曰)
　　　(近以倭難竄身失後數紙耳陳秀書固尚未登/石也余時不甚了了捐三十千收之○又數年)
　　　(始獲此宋搨本内有范文正仲淹王文忠堯臣/手書杜祁公蘇才翁印識及米老題贊與前本)
　　　(同異幾二十許字考之米老書史無一不合而/光堯秘記敷文鑒定又甚明確始悟陳所得葢)
　　　(米本/耳)
管子安臬副購有褚摹蘭亭真蹟余曽借觀月餘乃是
四箱方冊截一行作兩行每方四行其凑搭處皆整齊
完好無毫髪空缺崇山二字挖嵌尤妙渾然天成即如
原在少長字傍者内觀宇宙兩幅失去以墨刻補之刻
搨俱不甚工末有褚氏印及忠孝之家錢印後范文正
王文忠二跋并元章跋元暉鑒定跋俱原係小方無割
裂米筆類哀冊文極有勢後書壬午六月大江濟川亭
艤寳晉齋艎對紫金浮玉羣山迎快風銷暑重裝詹東
圖極愛之謂只此米字可直百金其前蘭亭字亦流動
善取勢第骨力尚不甚勁無但右軍妄意謂即河南筆
法亦恐不止此惟米跋果佳第細玩亦似雙鉤然表册
絶精堅厚而和軟如綿今裝潢匠不能為也司冦意米
老或嘗為别本以應人子安所得或出米手巵言中又
有論褚模蘭亭一段証辨甚詳覈但稱張澂石本作閏
六月九日大江濟川亭云云謂不應六月復裝一本定
六月者為贋本第九月安得有暑可銷當是録舊跋但
改月分偶忘去迎快風銷暑等字耳然則循王所得已
是米臨本陳本無文正才翁跋管本無杜蘇跋世間善
鉤勒手固亦時有恐此三本皆非褚真蹟陳管或又非
米蹟不知司冦三十千本視管如何但不係石本上臨
出或猶彷彿隆準王孫耳
　　又宋搨蘭亭帖(王氏跋一○此帖前有故相李文/正題額後則元杜本鄭元祐陳深)
　　　(諸名勝及明楊文貞跋皆許為定武佳派○莫/雲卿題尾云海虞有賺蘭亭圖逼真閻中令而)
　　　(禊帖不稱後歸趙太史汝師今/春曬書見之因舉以貽汝師)
蘭亭敘結體全近今元常世將等古法至此一大變其
妙處惟在字字飛動若不甚經意然亦不全無意其體
是真行總只若屬草者然然筆法内擫結構最𦂳密雖
佚蕩不拘而筆筆力到㸃畫間無一聊且意所謂周旋
中禮從心不踰矩後來臨者欲求形似則滯而不得勢
欲急取勢則又不易得肖總之皆不得筆所以最難定
武刻余曽見數本似皆非真項子長曽示余一本乃潘
司空子允亮所摹中剥落磨泐處頗多而字畫飛動神
采射人與平昔所見諸本迥異項云此葢并剥落磨泐
蹟一一鉤填毫髪不爽者以此知定武所以為時賞重
正以其𦂳密兼佚蕩稍得右軍筆意故云最逼真世所
𫝊楷法多太秀媚者皆似欲求太似翻輾轉失其真耳
此本有元跋且俱稱為定武佳派不知能勝潘刻否余
曽以潘刻告寮友南海黎君君華黎遂託朱山人於潘
處乞得一本有潘小朱印與定武本絶似而神采却不
及項所示者此又不知何也
　　蘭亭肥本(王氏跋一○蘭亭肥本二前一本雖少/剥蝕而淳雅饒古趣當是定武正嫡後)
　　　(一本則時刻中之小/有意者留以備考)
定武刻人多謂瘦本勝敬美則云古人作字多肥故元
常如此肥而彼時猶云胡肥鍾瘦凡碑刻搨多石漸磨
損字乃減瘦渠在闗中親摩挲諸古碑證驗得之良非
孟浪而趙松雪則又謂紙有粗細燥濕墨有淡濃輕重
刻之明暗肥瘦隨之真知書法者正不在此其鑑尤精
此二肥本其一既饒古趣即當是希有本不知敬美展
玩時作若何評
　　周邸東書堂禊帖(王氏跋一○蘭亭序刻周憲王/邸中者凡五本其一為定武本)
　　　(二為定武肥本三為褚河南本四為唐橅賜本/而其五復為定武本王所藏本未知何如且似)
　　　(以已意臨搨而不作雙鉤填廓媚潤有餘古勁/不足石刻於畫尤逺泉石氣韻了不知所在而)
　　　(諸賢偃仰隗峨之意尚小可㝷以此知伯時自/不凡其他詩及雜記真行數紙皆憲王筆蹤不)
　　　(能脱/俗)
周邸帖大抵摹手未工此跋評五帖云媚潤有餘古勁
不足良是的論摹畫入石比書更難此圖無别本賴此
尚存梗㮣若得髙手出己意臨之固是一快司冦門下
名畫士不之何不令作此圖以配潘貴妃本
　　王右軍草書蘭亭帖(王氏跋一○此帖縱慢生穉/即開元以前無之獨於督䇿)
　　　(處小近筆陣圖耳楊用修謂筆陣圖乃江南李李/後主偽作及覽蔡予正跋尾謂陶穀學士得之)
　　　(主所蓋陶性貪而寡識又以豪壓李主所匄以/奪無厭李故用懷琳故事作譌書裝潢古色)
　　　(戲/陶)
此帖余曽見大是俗品
　　宋搨黄庭經(王氏跋一○余所見多文氏停雲館/本往往纎促無復遺藴以為真呉通)
　　　(㣲贋作及覩此宋搨乃木本耳而増損鍾筆圓/勁古雅小法楷法種種臻妙乃知停雲自是文)
　　　(氏家書耳且通㣲院吏安能/辦此狡獪耶曹君其寳之哉)
曹君本余未見曽在敬美處見所購朱忠僖家本此所
謂増損鍾筆圓勁古雅小法楷法種種臻妙者果不誣
　　舊榻黄庭經(王氏跋一○黄長睿以陶隠居翼真/檢興寧二年南岳魏夫人授弟子楊)
　　　(君黄庭經使作𨽻字寫傳徐長史時右軍歿已/二嵗為辨然隠居上梁武帝書云逸少有名之)
　　　(蹟黄庭勸進不審猶得存否長睿以隠居破隠居/亦似痴人説夢也第唐人謂是換鵞經則可笑)
　　　(爾此木本宋搨摹拓展轉/失真而中間尚存意態)
陶秀實跋云山陰道士劉君以羣鵞獻右軍乞書黄庭
經此是也元章書史據晉史駁之云甚可笑今司冦亦
因其説第自齊梁以來相𫝊右軍真蹟俱有黄庭無道
徳黄庭初出不甚知名但云道經或遂訛為道徳經此
祗由一人訛起後便相沿晉書雖係正史亦但采舊聞
且記事但取換鵞為實至黄庭道徳間原無輕重又褚
河南所録右軍書目内黄庭經下明注云與山陰道士
夫豈無據開元時去永和未逺太白黄庭換白鵞句或
别有所本史書承訛者亦甚多據真蹟為斷猶有準繩
物我異觀豈不更相笑哉
　　右軍筆陣圖(王氏跋一/)
筆陣圖語多淺俗斷非右軍所著然其來已久似唐人
偽作者論書語亦間有可取第不得要領二本余俱曽
見之覺真字類歐陽者稍勝
　　周孝侯墓碑(王氏跋一○宜興周孝侯墓有古碑/一通云晉平原内史陸機撰右軍王)
　　　(羲之書跋尾云唐元和六年嵗次辛卯十一月/十五日承奉郎守義興縣令陳從諫重樹此碑)
　　　(後又有一條前試太常寺協律郎黄某書名與下/書俱糢糊而書字㣲可推當是後人因陸機撰)
　　　(有空石妄增右軍將假/王羲之書以重其價耳)
唐人碑多用此真行體葢祖聖教序來謂太常協律郎
黄某書是也其文亦非平原筆似并陸機撰羲之書俱
後人妄増者黄協律書何不佳惜多此蛇足
　　右軍十七帖(王氏跋一○此帖後有勅字及解無/畏褚遂良校與長睿語合葢宋人得)
　　　(唐本以精工刻之其鉤拓擫捺無毫髪之遺憾/而且紙墨如新光彩映射真所謂山陰之適嗣)
　　　(者/也)
十七帖張彦逺云貞觀内本凡百七行九百七十三字
逸少草書中烜赫著名帖也内除來禽等二十字係正
書其餘皆草書結體亦多相似彦逺謂文皇取其迹以
類相從綴成卷是也黄長睿謂唐有兩石刻本一勅字
本一即其所得本此外乃别有南唐刻賀知章臨本及
王著本又有似南唐刻板本今此帖謂是宋人重刻唐
本不知於何處辨之今世盛行兩種一呉中勅字翻本
亦稍有筆意又一中州本乃舊刻不知以何為祖行欵
俱與吳中本不同字亦渾勁有古意第乏運筆勢耳右
軍真蹟多湮滅得此佳本果足稱嫡嗣
　　宋搨臨江二王帖(王氏跋一○晉二王帖右軍上/中二卷大令一卷前為二像扶)
　　　(侍者各二葢宋臨江石刻也黄伯思謂淳化閣/帖多贋本惟十七等帖後有文皇勅字一卷最)
　　　(佳此本則汰去閣帖之偽者而博取諸家藏真/蹟名刻命好手雙鉤上石掩映斐亹劇有生氣)
　　　(為書家一/代冠冕)
此帖摹刻手原不甚工内重摹淳化諸帖俱不佳其中
偽者尚多謂盡汰去亦未然右軍二卷惟薛氏所刻遷
轉安善道意服食褁鮓五帖類皆有筆意此諸本所無
信佳帖想薛本原精耳次則寳晉齋王畧淳熙續帖官
奴兩章亦佳而建中靖國豹奴亦有古章草法可玩其
云長沙新安者俱即十七帖皆不及原刻逺甚大令一
卷尤多未善獨日寒范新婦二帖米老所稱自羊敬元
右軍帖内辨出少存筆意惜刻手拙耳王畧帖米老詫
其竒絶謂與稚恭帖同是神物故此帖用以冠諸首筆
力精𦂳耐細玩可謂幽深無際第精神尚不甚煥發此
葢内擫勝摹者不易為力故也世𫝊元章在真州謁蔡
攸舟中蔡出王畧帖元章求以他畫易之蔡有難色元
章曰若不見從某即投此江死矣因大呼據船舷欲墮
蔡遂與之及攷書史則云在蘇之純家之純卒其家定
直久許見歸而余使西京未還宗室仲爰力取之且要
約曰米歸有其直見償即還余遂典衣以増其直取回
仲爰已使庸工裝背剪損古跋尾參差矣痛惜痛惜夫
米諱要刼或有之不應諱蔡為蘇趙疑據船舷事為妄
𫝊米性素顛人又多好怪實者不𫝊怪者遂承訛競𫝊
耳元章王畧帖贊道祖褁鮓帖贊俱竒陗快人
　　聖教序(王氏跋二○一跋云此序為唐文皇記為/髙宗作今以冠藏經葢序記僧𤣥奘求法)
　　　(事也始奘於武徳末乞往西佛地取經不許乃/私從一賈胡闌出邊亡何賈棄之去幾死獨身)
　　　(越五峰謁髙昌王𫝊致西突厥可汗厯十餘國/而抵鳩摩從胡僧戒賢習大乘論譯經語又之)
　　　(中天天竺戒日王所説法積十八年而以二象/䭾爽經像還至涼州上聞手詔飛騎迎之令安)
　　　(夏阿蕳若譯經行世而父子相率為序記侈大/之○次跋云聖教序書法為百代模楷病之者)
　　　(第謂其結體無别構偏傍多假借葢集書不得/不爾仲蔚謂出文皇手又經于志寧等潤色不)
　　　(無失真是不知咸亨中沙門懷仁摹集勒石○/唐世宰相有兼譯經潤文使者即其職也凡唐)
　　　(藏經卷尾皆有諸公名姓此何與于/書而仲蔚乃以是病之陋一至此乎)
此帖乃行世法書第一石刻也右軍真蹟存世者少矣
即有之亦在𫝊疑又寥寥數字展玩不飽惟賴此碑尚
稍存筆意縁彼時所蓄右軍名蹟甚多又摹手刻手皆
一時絶技視真蹟真可謂毫髪無遺恨今觀之無但意
態生動㸃㸃畫畫皆如鳥驚石墜而内擫法𦂳筆筆無
不藏筋藴鐵轉折處筆鋒宛然與手寫者無異如蘭亭
諸刻得體者多不得勢得態者多不得骨流動嚴密二
妙難兼而此帖中如趣流類羣領懷後遊閒朗之斯足
㑹迹不無盡等字皆有體有勢有態有骨流動中不失
嚴密具八面之妙以此想右軍筆法真是得心應手超
妙入神唐宋以後雖百舍重繭不能得其一㸃半畫也
果宋搨精本真乃無上至寳今世間存者尚多但能不
惜價亦不難購果不能得即今闗中石倘得精手搨之
猶應在閣帖上第筆法險峻無門户可入若求之形似
間恐更逺惟把玩日乆稍知其用筆意能驅遣筆不為
字所縳即不能似右軍庶幾換凡骨矣
　　絳州夫子廟記(王氏跋一○絳州夫子廟記宋人/集右軍書聖教序猶是真蹟中集)
　　　(者此又從序書及它石本摹/刻形似之外風流都盡矣)
此無但由石本來其摹刻手亦俱不甚精第終是右軍
字猶勝他俗碑耳
　　攝山棲霞寺碑(王氏跋一○棲霞寺碑文及銘梁/尚書江總撰至宋沙門懷則始集)
　　　(右軍書勒之石亦聖教序遺法也結體婉/潤逼真第鉤捺處不得其行筆之妙耳)
此碑余初未見據跋云婉潤逼真謂應在翻本蘭亭上
近吕甥孫天成寄一本來乃即懐則手書非集右軍也
其效聖教體正唐末來僧家寫碑派不知司冦何為云
爾謂勾捺處不得行筆妙果然銜稱陳侍中尚書令亦
不係梁文
　　王子敬洛神賦(王氏跋一/)
自宋來所𫝊洛神賦祗十三行乃章氏忽刻此全本不
知原帖今在何所論姿態信有之第結構全疏尤多穉
筆晉法不應若此恐是懷琳餘技耳碑刻借石力無轉
筆蹟作贋本固自易
　　瘞鶴銘(王氏跋一○潤州圖經謂為王右軍至蘇/子瞻黄魯直確以為非右軍不能也歐陽)
　　　(永叔疑是顧況尤無據黄長睿謂陶隠居又謂/即丹陽尉王瓚瓚腕力弱不辦此隠居雖近似)
　　　(要之亦/懸斷也)
此銘佳處惟在字畫飛動然筆勢太縱隋以前恐無此
法應是李北海以後筆顧況雖無據然唐人善書者多
如王士則成徳軍等碑筆法與此亦畧相似大約唐人
所書耳鶴死而瘞之銘之此等好事亦近唐人所為
　　陶隠居入山帖(王氏跋一○帖語稱元帝乃晉元/非梁元也若梁元則不甚相及不)
　　　(應稱帝號又邵陵王乃蕭綸當隠居卒/時綸尚少不應載其詩姑闕以俟再考)
陶隠居僅見此帖字形長而瘦勁内稱𢎞景名似是隠
居筆乃司冦公以邵陵王年嵗駁之又覺有據殊難臆
斷
　　許長史碑(王氏跋一○茅山許長史碑陶隠居著/下有此一行隠居手自書則餘文乃隠)
　　　(居弟子筆耳長史名穆世名謐句容人祖尚呉/中書郎父副寧朔將軍下邳太守謐仕至䕶軍)
　　　(長史散騎常侍得/道卒年七十二)
此碑余所未見若果陶隠居撰必有可觀當覔搨本讀
之
　　大佛寺碑(王氏跋一○此碑在青州北門外大佛/寺髙齊武平四年建歐陽公嘗守青矣)
　　　(而不載集古録物之顯晦固有時耶其書不能/大佳然猶有漢晉𨽻分法文筆瑣冗是江右體)
　　　(中最下者○碑陰又有李北海龍興/之寺四大守遒偉而圓健猶可賞􁮔)
六一公金石遺文一千卷見集古目録者不滿四百此
碑應在千卷中第無跋今無從攷耳
　智永真草千文(王氏跋一○智永書圓勁古雅無/一筆失度妙在於藏鋒斂態耳余)
　　　(少時任尚書郎曽一見絹本真蹟於山陰董氏/妙墨深入膚理滃鬱欲飛直神物也生時一字)
　　　(敵五萬今當/不知何如耳)
此所云山陰之董氏當即是吾郡中峰少宰家不知此
絹本今尚存否張子藎翰撰曽示余一本係是白楮紙
已悉裁作條云偶鄉里人將來謂是王陽明先生所常
學書者出數金易之真書圓勁而多骨草書轉折有氣
勢風度尤勝徐渭文長跋定為智永蹟雖未可遽謂然
然不亦唐人臨本斷非宋代以下人所能作也今世所
盛行石本皆薛嗣通所翻刻石今在闗中王百穀曽贈
余一舊搨本甚是古秀可愛項子長謂陜中本不佳渠
别購有古佳本因摹之於石亦曽以搨本餉余然肥而
弱逺不及陜刻也司冦續跋謂晩得木本古雅勝舊藏
者而有薛跋又謂永師千文推史家碑安得悉取校評
之
　
　
　
　
　
　
　
　
　
　
　書畫跋跋卷二上
欽定四庫全書
　書畫跋跋卷二下
　　　　　　　　　　　　　明　孫鑛　撰
　碑刻
　　唐太宗屏風帖(王氏跋一○文皇嘗作真草書古/帝王龜鑑語為二屏風示羣臣今)
　　　(所存者/草書耳)
文皇書真有晉人法其書真草屏風亦佳事第真蹟在
宋時已不聞鑒賞則摹刻當在唐時此搨本今時罕傳
應是宋物
　　泰山銘(王氏跋二○記泰山銘唐開元帝製及手/書相𫝊燕許修其詞韓史潤其筆以故文)
　　　(頗雅馴不猥弱𨽻法雖小/變東京最為穠勁饒古意)
帝王假手臣下固常事第詞可潤色書則祗可代為之
何由潤其筆使冩成而重加描補恐無但不能増妍將
愈滯鈍矣此銘當是帝手書不然則是擇木特效帝作
此肥筆耳
　　孝經(王氏跋一○開元帝御書孝經後有太子亨/右相林甫左相適之等題名韋邭公陟稱彭)
　　　(城縣男葢自吏部侍郎出為河南採訪始襲公/爵此本封爾章斌封平樂郡公可補本傳之闕)
　　　(書法豐妍匀適與泰山/銘同行押亦雄俊可喜)
此𨽻與泰山銘同一法第彼字徑數寸得以展其翔舞
之勢此差小則祗覺肉勝耳凡𨽻字大則易佳唐𨽻肥
尤宜大
　　涼國長公主碑(王氏跋一○右涼國長公主碑小/許公撰而開元帝御書書法過肥)
　　　(然㸃畫間自有異趣要之自唐變/此體帝為最也碑詞大半可讀)
公主碑何勞帝書想以睿宗愛之故觀此可見帝篤於
同氣且婉於承父乃爾跋云唐變此體帝為最然則前
泰山銘何又云借潤於韓擇木耶
　　兖州孔子廟碑(王氏跋一○右孔廟八分書唐太/宗詔一通後有朝請大夫開州刺)
　　　(史髙徳裔刻十二字/或徳裔書不可知也)
此碑不知今尚存否既有刻者名何為不著書者名
　　唐文皇告少林寺書(王氏跋一○文皇圍洛城時/以少林寺僧建功使致書存)
　　　(問且為䕶持之書法不甚工而亦不俗當是幕/僚筆内世民二字行草是親押耳首有開元神)
　　　(武皇帝書後/人所妄加也)
此書即刻於裴㴶所書少林寺碑上方當是勒寺碑時
摹前文皇書置碑首耳謂止廟諱二字是親押良是今
京署移文惟名係官自僉然則爾時已如此上横過又
書云已上七字開元神武皇帝書細玩似是指上𨽻額
　　武后書昇仙太子碑(王氏跋一○文似出北門諸/學士手筆意軟媚無鐵椎椎)
　　　(悍馬時意氣且既為太子立碑而以蓮/花六郎稱其後身得不穢千古青簡耶)
后書體素軟媚他刻皆然跋謂既為太子立碑何得以
蓮花六郎為其後身嗤為穢青簡不知此雌何心子晉
正自為蓮花君前身立碑耳司冦素滑稽善謔何至此
忽落鈍根墮酸腐窠臼中
　　虞永興孔子廟堂碑(王氏跋二○碑石刻在闗中/首有相王旦書碑額葢舊無)
　　　(額武后増之耳至文宗朝馮祭酒珤請斷去/周字而唐史遂以此碑為武后時立者誤也)
此碑五代時已翻刻故雖北宋搨亦皆非真本余少時
得一本見其内頗多僵筆竊意僵近𨽻即妄認此為永
興法及後見敬美亟稱韓宗伯家唐搨之妙因從韓索
觀之則筆筆皆蹲注法轉折處特陗勁頗近歐書宛然
手書狀絶無僵筆乃知僵者乃摹刻手拙耳倘得髙手
取韓本鉤勒入石應勝闗中石
　　九成宫醴泉銘(王氏跋三○書斷謂率更正書/出大令森森焉若武庫矛㦸)
凡摹真蹟入木石者有五重障雙鉤一填朱二印朱入
木石三刻四搨出五若重摹碑便有十重障矣真意存
者與有幾惟鉤墨本及書丹碑祗兩重障然雙鉤隔紙
一層恐尚有疑似失真處惟書丹則就筆而刻果刻手
精真可謂毫髪無疑恨晉法失久矣惟唐法尚賴此數
碑存今人舎唐碑不寶乃重價購閣帖及潭綘等謂之
耳食不枉也此醴泉銘自昔有名最整潤多姿無一筆
不妍亦無一筆不陗第稍覺太用意耳余曽及見宋搨
本風度真是殊絶陜石今尚在然湮泐已甚筆稍輕處
多瘦細乏神葢畫粗處刻深不易磨細則刻淺故日漸
瘦耳以此知敬美謂碑文搨久乃瘦者果也
　　虞恭公碑(王氏跋一○率更書温虞公碑得之鬻/書人殘缺不復可讀第其字畫之妙不)
　　　(在醴泉/化度下)
豐人翁謂中楷當以信本虞公碑為第一果然知書者
謂佳不知書者亦謂佳真具有八面之妙但惜殘缺太
多
　　化度寺碑(王氏跋一○趙子固以歐陽率更化度/醴泉為楷法第一雖不敢謂然然是率)
　　　(更碑中第一而/化度尤精𦂳)
此碑亦多殘缺惟韓宗伯一本有五百餘字當是宋初
搨本字畫亦饒精采絶為不易得體方筆圓在醴泉碑
上第以虞恭公較之此猶覺少拘耳
　　皇甫府君碑(王氏跋一○率更書皇甫府君碑比/之諸帖尤為險勁是伊家蘭臺發源)
　　　(石刻在西安雖小/荅剥差可誦耳)
跋謂此碑比諸帖尤為險勁非也歐陽蹲注多筆筆著
意此碑則肆筆出之其陡折勢盡露正是縱逸耳然畦
徑最明學歐者以此為門路乃易入
　　歐陽通道因法師碑(王氏跋一○道因與𤣥奘同/譯經者見髙僧傳碑文亦宏)
　　　(麗饒其家言然去簡棲頭陀不啻一小劫耳評/者謂歐陽蘭臺瘦怯於父而險峻過之此碑如)
　　　(病維摩髙格貧士雖不饒樂而眉宇間有風霜/之氣可重也余嘗謂皇象文武索靖載妖帖章)
　　　(草中鳥蹟筆者顔真卿家廟茅山碑正書中玉/筋筆者蘭□道因碑正書中八分筆者此未易)
　　　(為俗人/言也)
謂此碑是正書中八分筆果然謂如病維摩髙格貧士
則似未中筆法全歩武乃翁但腕力弱耳遒媚有之不
見所謂風霜氣亦筆筆作意第未入圓境故痕蹟稍露
其不饒樂以此亦有畦徑易學
　　趙模千文(王氏跋一○趙供奉在貞觀中以書名/嘗與諸葛真臨蘭亭刻石者此帖云亦)
　　　(是摹晉真蹟在呉江史鑑所匀整流便矩/度森然恨結法小局促乏蕭散之趣耳)
此真蹟與禇河南哀冊文俱藏呉江史明古氏司冦購
彼而遺此豈不重趙供奉帖耶據都元敬寓意編云是
集晉人書唐初筆留至今固是竒寶何人刻石今亦不
甚流傳
　　禇書聖教序記(王氏跋一○余舊藏禇登善聖教/序記婉媚遒逸波拂處如鐵線葢)
　　　(善本也後陜省致一紙輕弱不足言或以為翻/刻或以為有二本第俱有可疑者舊藏本稱龍)
　　　(朔三年建按遂良以永徽六年貶□州永慶二/年徙桂州未幾貶愛州歲餘卒葢未嘗生及龍)
　　　(朔也豈遂良嘗書之至是始摹搨上石耶陜省/本則云永徽四年中書令臣禇遂良書攷之本)
　　　(傳宰相表遂良貞觀末為中書令後羅永徽三/年以吏部尚書同中書門下三品四年進尚書)
　　　(左僕射疑皆後/人附益之耳)
陜西今有二碑一永徽四年建止有髙宗記無太宗序
乃自左冩向右若倒書然者果輕弱不足觀斷是重摹
本第後銜稱尚書右僕射正與史合不係中書令不知
司冦何由據為駁一龍朔三年建太宗序髙宗記俱全
但無兩答勅及後心經波拂處雖有鐵線意然字畫亦
未甚圓浄似亦重摹者後一行有大唐禇遂良書在同
州倅㕔十一字則絶拙滯與前字不倫的是後人妄益
者跋謂河南公未及生在龍朔良是攷懷仁聖教係咸
亨三年刻上去永徽癸丑二十年龍朔癸亥十年此文
撰在貞觀二十二年應係永徽間勒石同州刻想在龍朔
年是唐初翻本故猶不甚失筆意第後行姓名既係増
出則何縁定其為禇雖筆法可玩安知非彼時善書者
書耶永徽本的是近時人摹殊失真甚想懷仁本行禇
石久湮滅耳庚寅歲余通書司冦公偶及此乃作漫語
答似猶不以為然余因是得背古碑法昔歐陽公得智
永千文搨本謂石有缺後人或妄補入所佳者字耳輒
去其偽者二百六十五字不以文不足為嫌而蔡君謨
猶云未能盡去今此諸碑亦惟以字重古人作字其行
欵間大小疎密俱相應且中間亦間有糢糊文義已不
貫串又何必碎裁作條僕僕補綴耶若碎裂恐未免失
原行欵勢多參差不整今但須一行八字每幅四行依
原紙裂開裝背至有一二字多餘者乃凑作八字行續
於後則原碑形勢不失如此碑左起者亦易辨紙片俱
整亦不易致傷損如欲存其文則小字别録一通於後
如草帖釋文樣亦無不可此似得惜字法以告米元章
必當擊節
　　碧落碑(王氏跋一○絳州碧落碑篆書在石像背/州將以不便摹搨别刻置廟中今本乃别)
　　　(石耳李旋之軰以為陳惟正李譔李瓘書不可/辨按洛中紀異録稱刺史李譔為母房太妃追)
　　　(薦造像成忽二道士來云君刻石須篆書手我/天下能篆者李異之聽所為則扄户三日乃聞)
　　　(化二白鴿飛去篆文宛然像背矣此涉誕妄不/可信然李陽氷覽之七日而不思去習之十二)
　　　(年而不成其妙如此豈/惟正譔瓘小子所辦乎)
余不解篆書然如此碑則絶愛之其筆法正與李監陽
氷相似豈李篆果由此悟入耶然陽氷端整此則稍有
運筆勢微近李丞相内有數字與常篆不同亦稍怪異
乍覩之彷彿石鼓文第字形稍長耳雙白鴿事良渉誕
妄然世間怪事固有彼時有如此篆手不應無聞亦不
應祗書此一碑傳疑可也
　　少林寺靈運禪師碑(王氏跋一○靈運碑者唐崔/琪撰末云聖善寺沙門勒下)
　　　(殘缺二字當是僧書耳文淺陋不足道書法絶/類聖教無一筆不似後世傾側偃卧以取姿態)
　　　(者其人材雖足稱要/之有愧於此髠也)
唐時自聖教碑行勒碑者大半用此行體梵宇尤多然
僧家故習字今猶爾但不能唐體耳此碑亦未為甚工
跋中褒許似過
　　御史臺精舎銘(王氏跋一○唐史稱梁昇卿善八/分東封朝覲碑聲華為一時冠此)
　　　(帖亦可寳也獨御史臺持憲之地乃立精舎倡/諸繫者禮佛懴悔昔獄吏命祝咎繇范孟博猶)
　　　(非之況佞佛乎崔中令湜固甚言因利結四方/縁矣不知附禁臠事發曳銀鐺時佛亦當庇引)
　　　(之不為/之一笑)
佛律視吾儒更嚴乃自昔憸人類多佞佛此何以故良
由俗僧欲行其教以賈利别創㨗徑法謂由此可立躋
聖位凡儒教中種種縳人者皆可畧故專心奉之如湜
軰皆是彼謂有佛可恃他無足慮耳若謂必盡吾儒徳
業又入上一乘澄凡慮消滅乃得佛則習儒已苦安得
重加苦歐公集古録盛述湜惡行司馬此跋意亦同然
湜兹時未必不思鋃鐺自斷也梁書自唐𨽻髙手以梁
故即湜文人不嗤棄藝之能不速朽如此
　　桐栢觀碑(王氏跋一○新桐栢觀碑唐崔尚文韓/擇木書桐栢即天台别名道家所謂金)
　　　(宫玉庭洞天真境覽興公一章覺此頌寂寥耳/擇木書於漢法雖大變然猶屈强有骨明皇酷)
　　　(嬖太真無所不似𨽻分體不免作豐容艷肥時/狀老杜云書貴瘦勁方通神葢有感也計此碑)
　　　(當為拾遺/君印可者)
昌黎科斗書後記稱大厯世叔父擇木八分與李監篆
齊名欲書碑銘者多歸之然則豈獨拾遺印可哉尚書
於𨽻學甚深匪但屈强有骨而已此碑在吾浙不知猶
無恙否
　　大智禪師碑(王氏跋一○此碑為唐史侍御惟則/書竇臮賦述稱史書古今折哀大小)
　　　(應變聲價不落莫也其行筆絶類泰山銘而縝/密過之知開元帝潤澤所自耳大智師北宗之)
　　　(錚錚者嚴挺之粗能/其家言俱可存也)
此𨽻殊太肥又帶俗不及韓尚書逺甚司冦乃亟稱之
何也云折衷應變云縝密玩之俱不得祗見滯濁耳
　　張旭帖(王氏跋一○張長史肚痛帖及千文數行/出鬼入神惝悦不可測後河滿子一絶係)
　　　(張祐作祐後張長史生可五十年余甚疑之既/考知與此齋帖俱髙閒筆也閒書僧米元章欲)
　　　(懸之酒肆者/然亦自佳耳)
伯髙醉後每以髪濡墨作草書今觀此千文斷簡神色
飛動真可喜可愕然大約速由緩來勁從軟出所用筆
似若今所謂水筆者正與濡髪同法惟是執筆有力故
縱筆所如姿態自橫出然草法至此亦窮矣閣帖中伯
英子敬兩狂草人或疑為此顛筆然彼雖佚蕩猶在法
度内此則全越規矩漢晉法真棄脱無餘也肚痛帖似
是健毫筆顧風度却少遜或刻手假力於石亦未可知
髙閒亦祖長史法第微較俗昌黎贈序云逐其迹云善
幻葢亦寓譏諷意
　　張長史郎官壁記(王氏跋一○張長史以草聖名/楷法獨有郎官壁記董逌稱其)
　　　(隱約深嚴筋脉結密又云守法度者至嚴則出/乎法度至縱識者謂得長史墨池三昧此刻在)
　　　(宋已少吾呉僅有都太僕元敦一本尋入王文/恪公家文恪親為跋於裝池之四傍余聞此三)
　　　(十年矣而始得之所藏九成廟堂化/度諸楷帖皆辟三舎矣因敬題其後)
此楷法最有名碑恨無從得見呉中好事者多何不摹
刻一本
　　草書心經(王氏跋一○此草書心經刻之長安中/云王右軍書非也雖遒逸而疎縱不入)
　　　(格不中懷素作奴况右軍乎見唐文粹乃駙馬/都尉鄭萬鈞書張説序鈞尚睿宗代國公主字)
　　　(筆婉者也於書家/不甚琅琅宜其然)
書亦有筆但無古法近代此等書固亦時有
　　裴㴶少林寺碑(王氏跋一○裴懿公㴶書少林寺/碑開元十六年建在嵩山裴少時)
　　　(負文筆號霹靂手而雅不以八法名此碑辭至/沓拖不可讀而書頗秀勁多媚態得非時代為)
　　　(之耶傳不載階封此書銀青光禄/大夫正平縣子亦可補傳之闕)
書果勁媚但石似覺少粗尚未盡其妙
　　李北海雲麾將軍碑(王氏跋一○李北海翩翩自/肆乍見不使人敬而久乃愛)
　　　(之/云)
雲麾官銜也其碑有三一在闗中一在良鄉一在楚中
闗中者乃李思訓碑雖殘缺猶可搨燕楚兩通今罕傳
不知係何人碑想石亡久矣此乃李碑跋謂翩翩自肆
果然然結構不密未是北海得意筆當時著名者亦不
知即是此碑否
　　岳麓寺碑(王氏跋一○題名稱前陳州刺史按邕/謁上泰山還獻詞賦上悦㑹有讐人發)
　　　(其贜者張説忌之下獄論死許昌男子孔璋救/之得免謫尉遵化此其赴謫時道書也碑文頗)
　　　(庸陋米元章評其書如乍當小民屈/强生疎此語殊未當書故佳小佻耳)
余少時曽見搨本然磨泐已甚不知司冦所購者何若
元章故輕於貶人若屈强生疎則與北海書全不似謂
其輕率熟脱猶近耳此君文雖纎固是才子不然燕公
何為忌之
　　李北海娑羅樹碑(王氏跋一/)
　　法華寺碑(王氏跋一/)
　　東林寺碑(王氏跋一○北海此書本小束法度再/經模刻雖鼻日無疑脂澤有加而天骨)
　　　(掃地矣視余晚自廬山歸東林程/孟獳馳  之以為竒絶即此碑也)
娑羅碑不知在何處余未見法華寺在吾郡然碑已亡
寺嘉靖中尚存近廢為墓即得司冦本重摹之亦無地
安厝矣想東林碑尚使程生驚賞用為悵然
　　臧希晏碑(王氏跋一○右金吾衛將軍臧希晏碑/朝議郎守衛尉少卿淮陽縣開國男賜)
　　　(紫金魚袋韓秀弼八分書文少/糢糊不可讀書法亦清勁可喜)
唐𨽻固時有瘦者第古色終讓漢耳
　　孫過庭書譜(王氏跋一○孫䖍禮書譜刻石凡三/其一秘閣續帖末未有宣政印記者)
　　　(最為完文今不可復得矣余遊燕中有偽作古/色以鬻者其刻亦佳而中有兩訛字葢秘閣之)
　　　(帖遺於後紙敝墨渝刻者承之賴以辨耳其一/未有宣政印記而前缺一二字葢自内府出而)
　　　(末首稍刓破然自真蹟上翻刻故獨佳中間結/構波撇皆在其三為文氏□雲舘則影響耳)
跋謂兹譜刻石凡三然余少時曽見有江隂刻石本與
停雲帖可相伯仲後在禮部時沈瑞伯持一舊本見示
是背成冊葉首缺數幅構體絶勁浄與江隂停雲兩本
絶不同云是佳帖余則尚恨其乏流動意然則是有五
刻石也䖍禮運筆得輕法輕故饒態後半風韻更勝米
南宫草法頗似之
　　徐浩心經(王氏跋一○此帖意近而法慢米南宫/斥為吏楷誠耳然不得不為眉山小庇)
　　　(之/耳)
季海書用力亦深第字形不甚秀媚大約是時書耳司
冦謂不能不為眉山小庇之然坡翁在日聞人擬以徐
浩輒不喜小坡有跋亦力辨乃翁書非學徐浩然則司
冦亦可謂枉䕶前
　　嵩陽觀記聖徳感應頌(王氏跋一○聖徳感應頌/尚書左僕射兼右相吏部)
　　　(尚書晉國公李林甫撰葢𤣥宗命方士煉大還/於嵩陽觀六轉而移煉緱氏山太子廟九轉而)
　　　(林甫記其瑞者也○書為徐浩古𨽻與帝/𨽻法絶相類雖□勝亦自有態可寳也)
人主夸大信非美事顧猶為處强第功業成後此盛滿
一念不可不善自持耳帝王莫不希不死帝此時已六
旬使擇日而登遐豈不為千古完徳
　　懷素千字文(王氏跋一/)
此帖最飛動有勢第運筆太速於草法多失使非千文
素師日後觀之恐亦將如張文定不自識耳此書以神
勝佳處不在形似最難摹刻使唐人為之猶可兹石乃
摹刻於成化間出陜西俗工手安得佳
　　懷素自叙帖(王氏跋一○此帖如并州勁鐵北山/迅鷹竒矯無前獨冠諸種然坐此亦)
　　　(不得與二王盟僅屈强江淮耳真蹟厯數相臣/家歸陸冢宰近聞一總帥以八百金購之復入)
　　　(平津/邸矣)
文徴仲跋此帖謂毫髪無遺恨恐未然中間譌筆尚多
可恨者不止毫髪也第視千文㣲入規矩使轉處意態
尚可求顧遒逸飛動則猶當讓彼細玩彼似羊毛筆書
此似兎毫筆書以此氣韻稍别耳此帖乃徴仲手臨無
但渇筆處鉤勒入杪忽尤更得其勁筆勢真不讓唐人
技使千文亦使徴仲摹之神采應更勝也王荆公作字
常忙昔人謂公一生那得許多忙事然不獨荆公藏真
及元章亦多忙荆公祗係性躁二公則不係躁藏真是
恐弱其筆元章是恐滯其態坐此尚未得安閒蕭散之
妙然總之亦是未熟故論聖人必曰從容中道
　　懷素聖母帖(王氏跋一/)
唐元卿謂此碑為偽筆可謂卓識雖云匀美清熟却㣲
帶俗氣應是髙閒軰書耳細玩亦有數筆類自叙及藏
真稿帖更俟具眼者辨之近張南安等是祖此碑法然
此書却不渉忙撰碑者何人稱郭公為叔父應姓郭僧
而書道家碑亦是異事
　　懷素藏真帖(王氏跋一○跋尾周越書得其遺/意蔣之竒有蘇黄法皆可重也)
此帖是用張長史水筆作顔尚書行押法内甚稱羡二
公豈有意效之耶肆筆亂寫頗有不成字及類稚筆處
然意態自妙葢草法力深故耳周越書僅見此此固佳
何為彼時人不甚許之蔣頴叔是蘇黄前軰乃顧肯效
其書古人服善如此
　　恒山祠記(王氏跋一○唐河東公所書北岳恒山/祠記公為相有武畧其書要非其至者)
　　　(特以故事/存之耳)
河東公何人跋稱為相有武畧豈張公嘉貞耶當覔搨
本讀之
　　王清源碑(王氏跋二○唐朔方河東河西隴右節/度使清源公王忠嗣碑中書侍郎元載)
　　　(撰門下侍郎王縉書載其女夫也所記事與史/不甚異其文詞瑣冗無足多者縉書稱名家與)
　　　(李邕相/伯仲)
司冦每盛稱清源公劄記謂無死當是中興元績然考
之史亦未見如所言王相書罕傳此碑今在何地搨本
亦少
　　中興頌(王氏跋一○摩崖碑中興頌元結撰顔真/卿書字畫方正平隠不露筋骨當為魯公)
　　　(法書第一唐文靡瑣極矣至結與蕭頴/士軰方振之頌亦典雅倣嶧山諸碑)
碑今尚可搨余得數本皆有描補筆以字稍大故逺觀
尤不甚失形勢然歐公集古録已稱字多訛缺徃徃為
好事者以墨増補今又更五百年雨雪剥擊何得不更
磨泐耶字端整第㣲乏風韻當亦以石湮損故安得歐
公所云李西臺本玩之次山文極力追古固是昌黎先
驅
　　東方朔畫贊(王氏跋一○東方朔畫贊石刻在陵/縣陵即古平原郡也故城址猶存今)
　　　(僅三之一耳碑已再刻余所得乃舊本雖小磨/泐然其峭骨遒氣滃鬱奮張亦足辟易餘子)
余有一舊本字稍可讀然恐亦未是祖刻跋謂已再刻
不知指何時言此碑在顔書中最為斂鋒多圓法細玩
絶有媚處有歐率更化度虞恭公遺意當為魯公正書
第一跋云峭骨奮張此以評顔他碑則可於此碑似未
合
　　家廟碑(王氏跋一○右顔魯公家廟碑石刻四面/環轉在闗中後廟燬宋初有李延襲者語)
　　　(郡守移置之結法與東方畫像相類而石獨完/善少殘缺者覽之風稜秀出精彩注射勁節直)
　　　(氣隱隱筆畫/間吁可畏也)
此碑不但有玉筋筆其結構取外滿亦是篆法跋謂與
畫贊相類殊不然此書鋒鋩最厲㸃畫間筆筆生峭想
平原忠直氣似之此法在前鮮有是魯公創出者畫贊
筆固圓與此正不同若麻姑碑或猶稍近
　　多寶佛塔碑(王氏跋一○顔魯公/多寶佛塔碑在西安)
有宦秦中者向余言唐碑石皆如玉其字皆直刻入深
一二寸如今刻牙小印者然不似今碑但斜掠也後問
之李伯玉亦不盡爾惟此多寶塔等一二碑為然所以
經久不糢糊此是魯公最匀穩書亦儘秀媚多姿第㣲
帶俗正是近世掾史家鼻祖又㸃畫太圓整筆冩不應
若此米元章謂魯公每使家僮刻字㑹主人意修改波
撆致大失真觀此良非誣又因此知顔書是腕著案書
案亦大有力倚此為牆壁則折旋皆如意不致欹斜但
作字時少減趣亦便無魏晉天然態耳今世所謂顔書
率師此亦以其有牆壁易學故大抵字必帶俗乃入時
眼乃盛行
　　茅山碑(王氏跋一○魯公此/帖結體與家廟同)
　　元次山墓碑帖(王氏跋一○顏文忠為元次山書/中興頌歿又為撰碑文而自書之)
　　　(所以推許次/山者至矣)
此兩碑余皆未見
　　宋文貞碑(王氏跋一○碑辭内稱公雅善戲謔不/常矜莊凡所談諧人輒疏取昔人見公)
　　　(賦梅花以鐵心石腸/為怪故不足怪也)
碑今尚存予曽搨一本糢糊已甚不可謂構法與家廟
碑相類
　　宋文貞碑側記(王氏跋一○宋文貞公神道碑側/記顔魯公撰書石刻沙河二公剛)
　　　(勁大節相埒書亦稱是真足/三絶第其筆以取勢為主)
魯公平日作字或蹲注取妍或奮張為勁俱不免渉矜
持無蕭散自在意此碑乃縱筆書雖無一毫帶筆却具
行書法蕩佚自肆此由其楷法素精故一放手態即溢
出想書時胸中亦自快也碑已少刓其輕畫處俱瘦細
失真然是宋時翻刻石若唐時未泐本必當更妙
　　八闗齋功徳記(王氏跋一○記文宋州將吏為節/度田神功疾愈請禱此猾禆媚驕)
　　　(帥之常無足怪者/第其時有可既也)
此既是猾禆媚驕帥之文不知顔公何為為染翰焉
　　干禄寺碑(王氏跋一○余讀顔魯公家廟碑知公/世有書學及覽顔秘監干禄寺書益信)
　　　(葢秘監於公為伯父其所辨證偏傍結構雅俗/燦然○書曰干禄葢唐以書判取士故耳跋尾)
　　　(句生亦翩翩/邯鄲可玩也)
歐公集古録稱魯公書刻石者多而絶少小字惟此注
最小而筆力精勁可法又云石殘缺處多世所傳乃楊
漢公模本而大厯真本以不完遂不復傳然則司冦所
得葢亦漢公本耳
　　臧懷恪帖(王氏跋一○臧懷恪碑顔魯公撰并書/恪再為王晙蕭嵩兵馬使積官右武䘙)
　　　(將軍封上蔡縣侯三贈而至工部尚書則以子/希讓貴故也兄懹亮至左羽林大將軍懹恪有)
　　　(子七人咸顯而希讓至尚書節度使○書/法偉勁不減家廟而石完不泐尤可喜也)
唐史不立傳若非魯公書碑即湮滅無聞矣雖百朱輪
何益
　　與郭僕射争坐位帖(王氏跋二○余少則艷魯公/坐位帖晚始得此佳本為之)
　　　(摩挲竟日意草稿耳乃無一筆不作/晉法所謂無意而文從容中道者也)
按元章待訪録是楮紙用先豐縣先天廣徳中牒起草
秃筆今此石刻中秃筆宛然此帖妙處乃在具八面勢
怱促中却安閒自在葢縁楷法精熟至急用時但作帶
筆真字姿態自溢㸃畫間徘徊掩映真有無限意趣元
章謂詭形怪狀得於意外信然然總係唐楷法所以筆
筆皆到不作風行草偃勢要只是多寶塔餘態司冦謂
無一筆不作晉法又非也今胥史起稿賈人登簿亦每
暗合此法亦以年久冩之熟自無意間得之抛擲處尤
逼真但腹中無魯公楷式故不能若此沉著饒古意耳
都元敬寓意編謂馬主事抑之家藏有米臨此帖内有
元時袁文清桷跋謂京兆安氏嘗刻以傳世呉中復守
永興以安氏石未盡筆法因再摹京兆永興皆陜中地
名今石在陜中豈即安氏原石耶抑永興重摹者耶又
謂安氏分柝時剖此帖為二至僕射指下遂平分為兩
以石刻較之正居其半今此帖共六十九行僕射指處
止十九行正得四分之一多二行豈馬所藏本又止半
幅耶元章書史又謂内小行是於行間添注不盡乂於
行下空紙邊横冩與刻本不同若是米臨本亦當作横
冩乃是何袁跋未見言及此帖首十餘行尚覺屈彊未
舒至僕射指以下乃始活潑飛動至皆有等威後又更
渾化入妙結末數行筆已倦意已懈而餘興淋漓更出
屋漏雨蹟殆若所云懷素自言初不知者若分得後半
當是獲膏腴産矣袁跋又云嘗得坡翁搨本無毫髪失
真蘇公見安師文帖時帖尚全嘗手搨數本書遂大進
又云蘇本付瓘米本付瑾以免安氏兄弟之誚蘇本久
不聞應已湮沒馬氏藏米本不逺今尚能存否元章極
賞此帖謂石刻粗存槩耳何縁得臨木觀之是筆冩或
尚存生動態也内尊者為賊所偪當是賤所偪又别置
一搨下重使字想皆係原稿誤古人書皆手冩其正本
奈何反不傳
　　顔魯公祭姪文(王氏跋一○陳深陳繹曽文徴明/三跋博雅殊稱是真蹟在永豐聶)
　　　(氏九可/寶也)
　　祭豪州刺史伯父文(王氏跋一○此帖與祭季明/姪稿法同而頓挫鬱勃似小)
　　　(遜末有緇郎/題名可恨)
祭姪季明文前已見停雲帖中祭豪州公文余少時曽
見一本於書肆中恨未買得其鬱勃頓挫視季明文果
小遜然秀密似稍過之計魯公平日屬草當不下萬餘
何郭僕射書及此兩祭文草獨傳豈果忠義哀痛有足
相發兹所謂遇其合者耶
　　楚金碑(王氏跋一○按賈氏談録言通微為學士/工行草然體近吏中州士大夫效習之謂)
　　　(為院體此碑清圓有餘遒勁不足/得顔尚書小許鉤磔便脱此病)
書近秀媚風度亦可觀第結構全疎欹傾聊且頗似初
學書者顧何以亦負時名石今尚不磨泐豈係重翻本
摹其泛駕遺其駿骨耶
　　峿臺銘(王氏跋一○元結次山撰峿臺銘見歐陽/永叔集古録中次山凡文多從顔尚書真)
　　　(卿李學士陽氷索書此篆書不知陽氷作者或/自作之次山於文爾雅然不能髙而愛身後名)
　　　(甚銘亦/類是)
次山兹銘歐陽永叔跋謂非好古者不知為可愛司冦
跋謂於文爾雅然不能高今元集中無此銘止有浯溪
銘
　　尉遲祠祈雨碑(王氏跋一○攷之碑詞則唐張嘉/佑祈雨於尉遲勤之祠應而屬吏)
　　　(紀者也勤為太師從子義師之役實從死焉/書法絶似蔡有鄰而少放得非亦其筆耶)
祈雨一應遂乃勒碑亦遂留傳至今天下事固各有數
耳
　　李陽氷篆書謙卦(王氏跋一○李陽氷此刻雖再/登石居然有殘雪滴淄之狀是)
　　　(廷尉/正脉)
余家有此搨本曽以飾圍屏書勁而細然筆筆有態古
篆今存者少宜寶之
　　成徳節度徳政碑(王氏跋一○右成徳節度使李/寶臣徳政碑寶臣降虜與田承)
　　　(嗣軰創藩鎮之禍其人本不足道碑詞脇下為/諛餒謭不文獨王士則者僅見陶九成書譜中)
　　　(不甚著而書法遒勁瀟灑有李北海張從申/之筆良可寳也碑在真定御史行臺不易搨)
余搨有數本文亦稍糢糊不全其字豐肉而飛動有勢
法亦自李北海門中來然蕩而不疎艷而藏骨游筆間
覺從容有餘態趙松雪冩碑云歩驟李顧視此尚隔一
塵也評書以時代信是耳食然竟亦豈能全廢
　　枊尚書諸葛武侯祠記(王氏跋一○右裴晉公度/記枊尚書公綽書是時在)
　　　(武相元衡幕中三公勲業年位雖小異要之不/愧忠武侯者柳於書不得稱名家獨米元章謂)
　　　(其勝誠懸今觀其行筆飄灑雄逸無拘迫寒儉/之態真足塤箎第結構小疎不能運鐵腕捺磔)
　　　(間耳碑在成都可七百年矣完/好尚如新得非以僻故存耶)
余友詹惟柄為成都守曽寄一本字僅能具態耳以塤
箎誠懸尚有慚色何得云過之裴晉公文是唐時常體
然頌武侯語甚精殆志意有符契哉
　　董宣傳(王氏跋一○碑前有四字篆書漢董宣傳/傳作中楷結法俱精雅有方圓意而不具)
　　　(人姓名當是唐/能書者書之也)
唐人固多能書者第不知何為獨書此傳
　　柳書西平王碑(王氏跋一○西平忠武王神道碑/裴晉公文柳常侍書石刻在髙陵)
　　　(縣墓所苔蘚剝蝕字畫僅存然要之含蓄於元/秘也至於料吐番背盟事文中絶不載豈有所)
　　　(諱耶所記官秩如初拜盕道帥後以邊將入為/神䇿都知兵馬使始加左金吾衛將軍未嘗為)
　　　(右金吾大將軍復以神䇿先鋒討田悅加御史/中丞再加御史大夫左㪚騎常侍非檢校官所)
　　　(記諸子僅十二人史稱十/五人皆當以碑為正耳)
太保聽能求誠懸書父碑亦可謂有意不朽矣晉公名
相也文雖不及韓柳然言之足重過之且亦非不能文
者聽此舉未為全失若近世其人貪邪乂不解摛辭乃
徒以官爵髙趨之此則又出李聽下數倍者也使李愿
若在或尚知乞昌黎文然是時愿已亡矣
　　元秘塔碑(王氏跋一○元秘塔銘石刻在闗中㑹/昌元年建柳學士公權書裴觀察休撰)
　　　(又十二年休始以鹽鐵使入相此碑柳書中之/最露筋骨者遒媚勁健固不乏要之晉法一大)
　　　(變/耳)
柳書惟此碑盛行結體若甚苦者然其實是縱筆葢肆
意出之畧不粘帶故不覺其鋒稜太厲也全是祖魯公
家廟碑來久之熟而渾化亦遂自成家矣此碑刻手甚
工并其運筆意俱刻出纎毫無失今唐碑存世能具筆
法者當以此為第一
　　復東林寺碑(王氏跋一○復東林寺碑柳河東書/是年大中丁丑河東自太子賔客復)
　　　(拜常侍又二載以太子少師元㑹占奏耄謬奪/俸書碑時葢已幾八十矣中多作率更體而小)
　　　(變遒勁為文/弱亦可愛也)
誠懸幾八十猶能書碑平生作字甚多何目力乃能不
傷如此近文氏父子亦然殆是天縱
　　集柳書普照寺碑(王氏跋一○此碑遒勁方整有/一夫當闗時力視誠懸真蹟不)
　　　(啻如之金狄人奉金教猶不忘臨池江左呉傳/朋張即之軰為可愧也撰文者為仲汝文粗能)
　　　(其家言第云寺故右軍王羲之捨宅者妄/右軍渡江時未十歲當是淮南公捨耳)
柳書露筋骨易於摹刻故雖自碑刻鉤勒來亦不甚失
金狄但知立碑集書者固中原人耳
　　李劍州碑(王氏跋一○長史名廣業曽祖淮安王/神通父雲麾將軍璲子為都統國貞貞)
　　　(子庶人𤦺也以𤦺故立碑碑立之未五年而𤦺用/叛僇碑辭多泐闕不可讀書撰人有曰尚書刑)
　　　(部侍郎上柱國原武男有曰使持節華州諸軍/事者而皆不可攷矣書法極清婉可觀集古金)
　　　(石諸書俱遺/之因志其畧)
此碑不甚行想亦以錡叛逆故今人搜出則以字故耳
　　濟安侯廟記(王氏跋一○濟安侯廟記在華州葢/昭宗自華歸長安褒賞節度使韓建)
　　　(而及於城隍之神者也記為諌議大夫李巨川/撰拾遺柳懷素書所載與史皆合特巨川所䛕)
　　　(建詞過當後梁兵下華州以建所為表檄書奏/皆出巨川手又為建畫䇿殺十六宅諸王逐禁)
　　　(旅斂潘鎮資數而僇之距碑成僅一年耳吾/故記其事以戒夫文人之貳心而脂辭者)
唐末事真令忠義人憤恨班孟堅曰哀平際㑹禍福速
哉唐兹時亦然
　　僧彦修帖(王氏跋一○彦修葢與亞棲蛩光齊名/者作詩語如避機懶婦書法如淮隂惡)
　　　(少年風狂跳踉俱/非本色可歎可歎)
彦修書雖跳踉然骨力猶存總是素師餘派
　　蔡忠惠萬安橋記(王氏跋一○萬安天下第一橋/君謨此書雄偉遒麗當與此橋)
　　　(争勝結法全自顔平原來惟䇿法用虞永/興耳畫錦堂差近之荔枝茶譜不足道也)
君謨此記全歩驟中興磨崖碑第微覺肉勝碑原係兩
石嘉靖中遘倭患燬其半土人取舊本摹補之前一片
仍舊刻也
　　蔡端明荔枝譜(王氏跋一○蔡君謨荔枝譜一卷/昔人評其書嚴正方重如土偶䝉)
　　　(金今無乃類之乎此本棗木刻在閩中故不能/大佳耳白樂天序稱荔枝樹形團團如惟葢葉)
　　　(如桂冬青花如橘春榮實如丹夏熟朶如葡萄/核如枇杷殻如紅繒膜如紫綃瓤肉瑩白如氷)
　　　(雪漿液甘酸如醴酩大畧如彼其實過之蘇子/瞻詩云海山仙人絳羅𥜗紅綃中單白玉膚此)
　　　(皆為荔枝傳神君謨不及也然彼是巴/蜀嶺南荔枝耳似不足辱二君子語)
樂天序子瞻詩皆是俊語此須乞虞永興歐陽率更書
之若端明荔枝譜正可自書耳
　　晝錦堂記(王氏跋一○韓魏公以上相作畫錦堂/於相州時歐陽文忠公以㕘政為之記)
　　　(而蔡忠惠以三司使書之時稱三絶又謂忠惠/每一字必冩數十赫蹏竢合作而後用之以故)
　　　(書成特精絶世所/謂百衲碑者是也)
凡書貴有天趣既係百衲何由得佳且刻碑須書丹乃
神若冩數十赫蹏擇合作用之不知若何入石如用朱
填則益失真矣
　　韓魏公書北嶽廟碑(王氏跋一○北嶽廟在曲陽/中有一白石梁相𫝊云是舜)
　　　(時從嶽飛至者因祀於此其説迂誕不可信然/古樹遒竦有二塑鬼竒甚皆千年外物碑刻亦)
　　　(稱/是)
魏公書全師多寶塔碑但用力未深祇得其形似所以
方嚴多秀媚少然聞當時效之者頗衆則以其勲業故
　　淮瀆廟記(王氏跋一○大中祥符間修淮瀆廟知/制誥路振記之書則待詔楊遵度也二)
　　　(子於名俱不甚𫝊文踏拖固其習/書法甚熟於聖教而用筆稍粗)
　　大相國寺碑(王氏跋一○右寺碑在大梁翰林承/㫖宋白撰待詔呉郢書完好若新立)
　　　(者白亦頗有文名而詞蕪雜不工郢雖/不能脱祗侯習頗遒勁殆類誠懸集書)
宋初沿唐習能書者尚多此兩碑猶非其佳者海南黎
君華曽示余數碑皆遒媚有姿雖不及唐人以趙松雪
視之未知孰勝
　　宋真宗先天太后贊(王氏跋一○真宗此書在亳/州龍徳宫遒逸有致葢以其)
　　　(年正月謁龍徳耳先天太后者老子之母也唐/系自老子尊徽號曰𤣥元皇帝故太后之號因)
　　　(之乃宋/亦爾耶)
真宗好文之主書固宜工
　　嵩嶽廟碑銘(王氏跋一○右嵩岳中天王廟碑盧/崖州撰有唐季衰薾之風孫崇望葢)
　　　(以書待詔者運筆圓熟/毋乃通□院體之遺耶)
此書未佳猶在大相國寺碑下
　　大觀御製五禮記(王氏跋一○大觀五禮記石刻/在大名舊城字畫不甚密而遒)
　　　(朗可取或云徽宗御筆也徽宗能作/瘦金書於楷法不足或是蔡京耳)
徽宗以書畫自務果其書必標以御筆或有押字若蔡
京書贊兹盛典恐亦必書名今無欵識當祇是待詔書
爾
　　醉翁豐樂二亭記(王氏跋一/)
筆法全祖碑側記但増以秀媚然亦有雄古氣大約蘇
書大乃愈佳也司寇公素不甚滿永叔若此二記恐弇
州集中亦未能多有法何必古醉翁記以㪚文行賦體
正自竒處可謂前無古人第不可有二耳豐樂記意不
深而醖籍有餘味其精神祇在求戰地不得遂轉入休
養生息意前後掩映機軸甚妙坡翁書與此二記正相
稱也
　　荔枝丹帖(王氏跋一○東坡公書柳子厚羅池銘/辭遒勁古雅是其書中第一碑子厚英)
　　　(秀鬱鬱未吐沒為明神亦是常理獨/怪嫚客死當是伊伾文態未洗盡耳)
余無此石刻本然有一墨本乃鄞張君所惠似是先用
鉤法具間架後乃更用筆書之者穠艷而勁發有勢疑
是南禺先生所臨因此思其原本必絶妙今跋稱是坡
翁第一碑諒不誣也羅池神能使嫚者死世俗驚畏正
在此司冦乃以伾文態嗤之是董狐筆
　　金剛經(王氏跋一○坡書金剛經刻石者二其一/後有甘昇提舉跋為甘刻其一前有篆書)
　　　(十餘字凡坡書瞥法多拂起是右軍臨宣示筆/意甘本失之今此舊本也第石理麄漫鋒鎩多)
　　　(中斷/耳)
金剛經是釋氏心印品第不知坡翁書此是欲治心是
欲種福
　蘇書三十六峯帖(王氏跋一○坡公此書古雅大/勝季海賦極不足言亦不見坡)
　　　(翁集/中)
長公諸小文字多不存稿此賦是以書傳耳
　　蘇書歸去來辭帖(王氏跋一○此帖頗似李北海/流便縱逸而小乏遒氣當是三)
　　　(錢雞毛筆/所書耳)
前歸去辭字畫全不佳後題跋六行稍縱逸有態此碑
是延祐乙卯彭澤縣摹刻者當是石理粗刻手拙耳司
冦後於文休承處見佳臨本有跋極贊其佳懊戲題此
雞毛筆語云罪過
　　表忠觀碑(王氏跋一○武肅王初有國將築宫望/氣者言因故府大之不過百年填西湖)
　　　(之半可得千年武肅笑曰世有千年而不出真/主者乎奈何困吾民為遂弗改此其智有足多)
　　　(者五代史歐陽/懟筆未盡徴也)
觀中碑今已重摹擘窠大字與醉翁豐樂記同法而更
加嚴重若以飾圍屏信偉觀也荆公與長公極不合乃
獨稱許此文可見古人服善宋人言荆公初見時極擊
節連曰此何語也數次繼乃曰此三王世家也潘子真
又謂公云是漢興諸侯王年表此兩語皆是似三王世
家是形似諸侯年表是神初據形言久之乃悟其神耳
文得於神斯善法古矣武肅王草莽英傑事要不能盡
善惟知安心待真主始終臣事中原故能保其封疆耳
其不填西湖亦是此意司冦據錢氏私誌謂五代史係
歐公懟筆恐未然歐公平日推尊文僖公甚至歸田録
所記惟贖珊瑚筆格一事稍短於明察然亦不失為厚
徳其他若好讀書若不得於黄紙書名皆佳事好讀書
尤為不易及何得云非美談武肅乃文僖曽祖有何大
怨直至上誣及歐公曽同謝希深遊嵩嶽歸抵香山錢
公遣歌妓徃謂因挾一妓為錢公所持尤非文僖固不
純亦不因歐公言損品大抵凡子孫類為祖父䕶前稱
道微未至怨遂歸焉文人負謗皆縁此近世尤甚凡頌
人必得如孔顔乃滿志若止如孟子輿云有圭角卜子
夏云見紛華而説亦卒不快矣但不意弇州公亦未鑑
錢氏懟説
　　東坡陶詩帖(王氏跋一/)
司冦公後以此彚入小酉館帖中共詩三首孟夏草木
長一首人生歸有道一首種豆南山下一首使非㓜于
搜得便終湮沒古碑不為人所知沉埋於苔蘚中者何
限哉
　　蘇書連昌宫詞帖(王氏跋一○長慶集中百官隊/仗避岐薛宋人多譏之謂岐薛)
　　　(二王物故已久為元微之悞/用事今書作岐路葢真本也)
作岐路最是正與下車鬭風句相應
　　蘇書中山松醪賦帖(王氏跋一/)
此賦不為甚工坡翁乃好書之豈固有獨得韓公所謂
惟以自嬉者耶
　　東坡絶句松醪賦帖(王氏跋一○東坡絶句三十/首松醪賦一首用筆流利輕)
　　　(俊指腕間蠕蠕有生色文待詔精/八法者吾嘗得其臨本終不似也)
謂流利輕俊信然第筆勢稍寛弱豈刻手拙耶然蘇公
字但小便弱亦不獨此
　　馬劵帖(王氏跋一○子瞻以天厩賜馬遣李方叔/使鬻之而為書劵魯直又為跋索十萬錢)
　　　(大是/佳話)
馬劵事甚竒可賞三公皆名流彼買者想亦非俗士倘
獲挂名劵中十萬錢不為費
　　東坡告史全節語(王氏跋一○坡老言詩至杜工/部書至顔魯公畫至呉道子天)
　　　(下之能事畢矣能事畢而衰生焉故吾於詩而/得曹劉也書而得錘索也畫而得顧陸也為其)
　　　(能事未盡畢也/噫此未易道也)
能事畢三字絶有分曉畫吾不能知若謂詩文字至杜
韓顔三公而極余未服也葢藝至此乃全入今其機竅
入人心髓今人為藝若刻意搜求未有不入三派者其
道至此窮矣無但曹劉鍾索即先天以前猶别是一面
目今人若舎三派必須力倣古先方能絶類不染不然
忽不知己入窠臼矣何仲黙謂古詩亡於謝古文亡於
韓亦是此意第褒貶不同調耳
　　東坡雜帖(王氏跋一○右坡臨懷素王右軍桓大/司馬各一首雜詩二首桓字元子今跋)
　　　(尾稱黿子又云征譙縱時書皆誤也/征譙縱者劉裕此當是平李勢時書)
黿子或不誤古人讀書多當别有據不當以譙縱累之
　　東坡詞(王氏跋一○坡書此黄州二詞行模大小/絶似表忠觀碑遂無一筆失度恐好事者)
　　　(若聖教之勒石也内百年强半來日苦無多語/人或憂之而公敡厯禁從節帥又十六年而後)
　　　(殁四百年後乃為唐伯虎作/識無情之能感有情也如此)
謂是詞字如聖教勒石是漢庭老吏筆伯虎祈夢祗得
中吕滿庭芳字耳然則何不取百年裏渾教是醉三萬
六千場而自認强半無多語耶人自錯反令夢不錯大
是怪事
　　寄文與可絶句三十首(王氏跋一○公此書不甚/假腕力而遒婉秀媚有筆)
　　　(外意詩亦多清麗可喜豈公/以此君故瓣香洋州使君耶)
書儘饒態第不甚强勁
　　蘇長公行草醉翁亭記(王氏跋一○新鄭公家藏/蘇書醉翁亭記今刻之石)
　　　(結法遒美氣韻生動極有旭素屋漏痕意第不/類蘇長公余見蘇行草不少惟濁筆一二得似)
　　　(耳正書遂無毫髪且公此書既不登石不應復/用前跋豈公沒後有王逸老者居恒欲出懷素)
　　　(上乃其筆耶或南渡諸公如陸務觀張溫甫軰/覩瑯琊石刻戲書之耶又念三君不辦此妙境)
　　　(令人怳怳跋尾超呉興小愞弱而疎不應稱宋/及趙子固沈啟南呉原博跋恐亦未為真耳)
余曽見此搨本無但非蘇公書亦非宋人書其使轉間
雖勁有力然不免帶俗帶邪頗類近時李太僕及長沙
相兩公脚手又間雜以解縉紳宋仲温法此等書固時
有當是正成間老臨池手耳新鄭相獲此帖於徽邸甚
自寶愛即其弟姪亦不能多見後江陵相自家入京時
過新鄭宅語談間忽問及此卷既去髙公曰彼豈尚索
我賄耶因更侑以别物并卷餽之張受之去人或言張
後復以卷構髙罪則未可信
　　山谷書狄梁公碑(王氏跋一○昔人謂狄梁公事/范文正公文之黄文節公書之)
　　　(為海内三絶然文篇法既俳書勢亦傾側/未足絶也黄正書不足存有韻無體故也)
宋初尚多排體文正此碑是詞科髙手然亦不落莫魯
直書稍大乃佳尤貴蒼老此書有嫩氣又小故姿態未
溢祗覺傾側要之文與書亦皆足傳第以並梁公之勲
業為三絶未免有慙色耳當神功聖厯間持正論者頗
多亦不獨二王但后所倚重在梁公故梁公專其功姑
姪母子兩語人皆誦之謂梁公以此動后愚意竊謂未
然此語於理甚淺后亦豈不知且后既自稱帝矣所行
原係反常事若已為周太祖而承嗣三思下以此世及
即如此立廟以不遷臨百世於后心亦何不快子母詎
能奪焉第后知識明達見爾時人心未忘唐惟任婁狄
姚宋軰所以天下安然若盡付之楊再思來俊臣諸人
手則徐敬業等當更環視而起必不能一朝居矣即使
不聽梁公終不返廬陵后身死後衆臣亦必共推戴睿
宗果立承嗣為太子亦祗足供北軍之誅耳后無雄傑
為輔故事不成梁公能不動聲色使奸邪斂迹此所謂
取虞淵之日
　　山谷中興頌碑後詩(王氏跋一○山谷中興頌碑不/後詩是論𤣥宗語俯仰感慨)
　　　(忍再讀迫急詰曲亦今人易厭書法翩翩有致/惜摹搨久遂多失真者余謂坡筆以老取妍谷)
　　　(筆以妍取老雖側卧小異其品格固已相當跋/尾云惜不得秦少游妙墨劉之崖石少游當亦)
　　　(善書爾時謫藤/州故谷念之耶)
此詩開口即可厭立論庸腐亦無所謂不忍再讀第就
彼道中亦可稱霸滇南耳書固佳以居魯公兩廡可無
愧司冦不識秦少游能書亦是異事
　　山谷書大江東去詞(王氏跋一○銅將軍鐵著板/唱大江東去固也然其詞跌)
　　　(宕感慨有王處仲撾鼓意氣旁若無人魯直書/莽莽亦足相發磊塊時閲之以當阮公數斗酒)
蘇此詞黄此書俱非雅品非當行而皆磊落自肆正是
一派真足當阮公數斗酒余有此舊本而失却首幅不
知刻石在何所愧無從覔補
　　山谷七祖山詩(王氏跋一○山谷登七祖山次周/元翁韻詩其書本得意筆而為再)
　　　(刻故且石頑而工拙所用峭拙取老取媚意殆/盡其僅存者偃蹇桀驁之態耳詩亦頗自負得)
　　　(意語而類為拙工頑石所侵者何/也人苦不自知何縁復寄王子駿)
此字大幾可四寸甚易刻乃不能得其筆意信哉石頑
而工拙也魯直詩自是别傳司冦亦無庸饒舌
　　山谷書東坡卜算子帖(王氏跋一/)
臨江人王説謂坡此詞是為惠州一女子作意或近之
　　食時五觀帖(王氏跋一○涪翁食時五觀乃小乘/經觕語耳然不可不時使何太宰王)
　　　(侍中讀之筆法極/輕弱而鮮餘味)
余有此舊搨本字畫飛動筆力最熟最精勁當是涪翁
佳帖司冦乃以輕弱少之殊不可解豈得其翻刻劣本
耶
　　涪翁雜帖(王氏跋一○涪翁草書自作偈語一通/又唐詩二首此公自謂得長沙三昧一)
　　　(時亦翕然歸之其風韻態度誠翩翩濁世佳公/子也即無論結搆與素師手腕有剛柔之異識)
　　　(者自/得之)
素師手力勁然字形醜涪翁手力弱然字形媚
　　廬山髙歌(王氏跋一○歐陽公廬山髙自謂出李/杜上不滿識者一笑然其雄勁豪放亦)
　　　(是公最合作詩也山谷此書恣態猶/存而鋒勢都乏豈石頑工拙故耶)
歐公初為此詩梅聖俞恨未見郭功甫為頌之聖俞極
歎賞令再誦因置酒又再誦每誦一遍酒數行如此十
遍竟不交一言而罷今司冦乃短之如此亦時尚異耳
歐公失處乃由用險韻又不能以五七言行之却作枝
蔓語輾轉以就其韻故味不長然歐詩他佳者尚多謂
此為最合作詩亦未然
　　蔡卞靈巖寺疏(王氏跋一○米南宫謂卞得筆此/書圓勁遒美有兼人之力而時以)
　　　(己意參之葢有書筆無書/學者要之不可以人廢也)
　　曹娥碑(王氏跋一/)
蔡氏兄弟固皆能書然學力不深其得附蘇黄米三公
後是以官重今黜去以君謨當之是以人廢
　　米南宫天馬賦(王氏跋一/)
韓宗伯有一墨本示余頗豪勁有態詹東圖謂是真蹟
余細觀之即此碑臨出本耳鉤填蹟顯然
　　米南宫雜帖(王氏跋一○元章三絶句又二紙/神氣奕奕射人令人覽者爽然)
元章帖石刻者少此石不知在何所亦未盛行
　　米元暉夫子廟記(王氏跋一○米元暉書夫子廟/記石刻在呉城中書亦秀頴可)
　　　(愛但結法既不/古又乏變態耳)
今人學元章不成多似元暉祗習父業不能探其原本
故醖籍少
　　趙子昻帖(王氏跋一○吾鄉人陶氏治地得藏石/凡法帖十卷後二卷為姜堯章盧柳南)
　　　(餘俱趙呉興書呉興畫蘭一本清絶楚楚與王/摩詰蕉蘭同韻此帖為顧善夫所刻内千文歸)
　　　(去來辭西銘各闕數行陶謁文太史書補之文/固辭曰莫易視吾不能為後人笑端人謂太史)
　　　(勝束先生補亡逺矣彼宋康王之/於呉傳朋非無此論但恨晚耳)
此帖今呉中盛行是松雪通行書未為甚佳獨畫蘭果
清絶衡翁不補趙帖良是第於懷素千文真蹟却何為
手補余在唐元卿處見山谷行書石刻衡翁亦補一幅
夫何嘗不補豈陶氏無識欲此翁作偽蹟刻石耶
　趙子昻雜帖(王氏跋四○次跋云左太沖詩於曹/氏兄弟猶子昻於大令父子可謂逼)
　　(真○三跋云服食帖家弟初見之驚愕咋指謂/呉興遂能造此妙境既讀跋尾知為臨右軍筆)
　　　(也相與愀然歎佛菩薩地分不同如此○四跋/云子昻大書不如小楷書不如行豐碑大碣螭)
　　　(首龜趺要非其至者須於閒窓㪚筆有意無意/間求之耳赤壁賦刻之江右王邸與蘇賦俱變)
　　　(體之/佳者)
子昻於大令父子應如韋蘇州於陶彭澤氣韻非不似
然相去卻逺今謂猶左太沖於曹氏兄弟恐未足當
二王帖敬美所熟見何為不能辨服食帖臨本直至讀
跋尾始知之耶佛菩薩地位不同自是當行解
大不如小楷不如行豐碑大碣不如閒窓㪚筆以此評
趙松雪最為確論淮府赤壁賦余有搨本是此公得意
筆
　　趙呉興佑聖觀記
　　推官㕔記(王氏跋一○佑聖觀記在杭州本觀/推官㕔在湖州郡齋俱規摹李北海)
　　番君廟碑(王氏跋一○番君廟碑者記故長沙文/王呉芮也芮以故番令不能為秦死特)
　　　(以寛厚得物情厯數代而卒垂三十年而人祀/之有加不亦幸哉元學士明善文趙承古孟頫)
　　　(書皆暮年筆故老/勁而書尤可喜也)
趙碑字多方穩故韻不長番君碑較蒼勁司冦責番君
不死秦秦有天下祗十五年芮不能死楚何為死秦亡
秦必楚謂為楚報秦可也
　　道教宗傳碑(王氏跋一○碑為集賢修撰虞集撰/學士承㫖趙孟頫書葢叙真人張留)
　　　(孫元教之所由始自張聞詩而下及其徒陳義/凡八人皆贈真人留孫位已至開府而其孫)
　　　(呉全節亦階特進元之名器濫觴至此哉且虞/公修撰集賢而留孫實知院事其文與書雖美)
　　　(不足/論也)
元俗大約尚鬼故奉道釋教特隆重留孫尚有像贊及
碑銘俱趙子昻撰并書在今都城延祐宫書與此同文
不及虞也
　　虞文靖垂虹橋記(王氏跋一○文靖此帖儼雅中/有餘意不失中古衣冠可重也)
　　重建廬山東林寺記(王氏跋一○右記為垂章閣/侍書學士虞集撰所志寺顛)
　　　(末頗詳而書亦圓/婉可愛特少遒耳)
文靖碑不多見此兩碑尚期搨來一讀之
　　孫真人碑(王氏跋一○孫真人徳彧碑鄧集賢文/原撰趙承㫖書徳彧即書重陽真人碑)
　　　(者承㫖此書不甚取骨而姿韻溢出於/波拂間葢能用大令指於北海腕者也)
一道流而能令翰林諸名公為撰文為冩碑彼時道教
之重如此今時不能爾也
　　王重陽碑(王氏跋一○右碑為金密國公璹撰至/元而道流李道謙書之亦遒偉有法按)
　　　(重陽名嚞初業儒不成去業武不就偶以遇異/人得度遂為全真教主張大其説而行之者皆)
　　　(其徒丘處/機力也)
　　馬丹陽碑(王氏跋一○丹陽真人初名從義後名/鈺重陽上足也碑為元學士王利用撰)
　　　(而道流孫徳彧書文頗詳/腴而書尤勁有魯公遺意)
道流固習書元時書學尚盛故兩人書皆可觀
　　王重陽仙蹟記(王氏跋一○重陽仙蹟記金翰林/修撰劉祖謙撰而姚牧菴璲至元)
　　　(世祖朝以安西文學為書書法全學/宋文貞碑比之孫李不作墨猪氣)
元時仙教大興諸仙蹟詭異者甚多不獨王馬兩公豈
賢傑不為用皆逃而之羽化耶
　　雪菴茶榜(王氏跋一○元僧溥光書茶榜其詞紫/方袍底語耳不得禪悦真味書法風骨)
　　　(頗遒勁畧具顔柳/及眉山豫章結法)
此茶榜刻今世多以飾屏字全師顔魯公雖天趣未流
動然亦有骨力余曽見此僧他墨蹟頗遒勁可喜
　　趙承㫖郡學碑
　　杜待制清真觀碑(王氏跋一○右趙承㫖郡學碑/杜待制清真觀碑各一通併為)
　　　(一帙杜規摹趙遂無一筆失/度政猶羊敬叔之於小王耳)
杜待制何名其書未見
　　宋璲千文(王氏跋一○仲珩此書頗得晉唐人筆/意圓熟流便有弄丸運斤之勢惟結法)
　　　(小疎/耳)
不知此千文是何體世所傳舎人書多行草耳
　　俞紫芝四體千文(王氏跋一○俞和元末人紫芝/其别號也刻意呉興頗稱優孟)
　　　(此四體尤精然不免露本色耳宋俞秀老號紫/芝吾友俞允文絶不稱號近刻一私印亦曰紫)
　　　(芝三君子皆俞姓皆/善書亦大竒事也)
余有此帖其篆乃鍾鼎文據文徴仲跋謂是倣趙文敏
書
　　宋克前後出塞詩(王氏跋一/)
此刻在闗中今每以裝於懷素千文後不知何説豈石
相連耶字亦小有致然無古意祗以章草法助佻勢未
為甚工
　　七姬帖(王氏跋一○七姬誌銘為潯陽張羽撰束/呉宋克書文既近古而書復典雅有元常)
　　　(遺意足稱二絶第其事大竒而不情楊/用修跋可謂得其隱真漢延老吏也)
跋謂其事大竒而不情極欲得讀之恨未覔得
　　枝山十九首(王氏跋一○京兆此書清圓秀媚而/風骨不乏在大令下李懷琳孫過庭)
　　　(上真蹟在休承所近聞/以桂玉故鬻之徽人)
已見前停雲館帖中
　　祝書唐初諸君子帖(王氏跋一○祝此跋為刻禇/登善者祝跋已入石而登善)
　　　(摹本在許元復處未及授刻為恨筆法/清婉貴麗置之武徳貞觀間誰能辨也)
跋己入石而摹本尚留亦是異事禇書是何帖跋未明
　　祝京兆味泉賦帖(王氏跋一○此書二十行外𨽻/分溢出古雅有餘若鉤剔之際)
　　　(少加含蓄/便是大家)
　　王文恪墓誌(王氏跋一○此書方於晉而疎圓/於歐而不局是祝金石中第一手)
　　毛中丞夫人墓誌(王氏跋一○此書視王文恪志/銘運筆小圓形差匾古雅亦相)
　　　(亞/也)
　　六體(王氏跋一○韓淮隂自謂用兵多多/益善此帖近之惟學素師腕差弱耳)
王文恪墓誌最有名然余尚未見六體帖舊曽有今失
去亦不為甚佳祝真書有一種近𨽻者雖古勁然頗倔
强非本色
　　君子亭記(王氏跋一○陽明先生謫龍場用王猷/張廌例為亭竹間而手書記於壁後人)
　　　(為摹刻之書與詞/皆工而差可讀也)
陽明先生書晚年最蒼老入妙此書尚覺如河朔少年
沓拖而不可耐不知弇州公何為反取之若論文章固
是此時者工
　　王新建紀功碑(王氏跋一○新建既俘宸濠獻/之歸待命於南昌而勒者也)
文成公凡功成每有手書碑紀之文與書皆磊落可喜
　　華氏義田記(王氏跋一○華從龍先生此舉是范/氏家法應徳此記宋文之有致者徴)
　　　(仲此書漢𨽻/之有鋒者)
徴仲自矜𨽻書然刻碑者少用以存模古意亦足醒眼
　　豐考功筆訣(王氏跋一○豐考功筆訣一册故鄞/人豐道生所著道生初名坊以罪竄)
　　　(易今名皆采古八法精語而時附以己意其最/宗者右軍耳兼享魏晉而旁及唐人至宋元及)
　　　(近代則齒牙餘剔耳吾謂豐氏有/書學而無書才者此亦一徴也)
余生平見南禺公草書甚多皆精勁有古法臨古帖尤
妙唐元卿稱為我朝第一惟未見楷書此帖所刻稍拘
弱未為快也𨽻篆是勉强為之視文氏父子逺遜首五
章論書法甚精學者可置座右第中釋折釵股一節謂
是水墨得所肉匀骨勁冺規矩於方圓遁鈎繩於曲直
嚴重渾厚而不為蛇蚓之態則似未然折釵股乃是草
書中波畫用已退筆擲之其义頭處類折形㣲曲處如
釵股右軍草帖中有一筆絶似呉中一友曽指余其帖
今不常有今閣帖第八卷末後詫字外臂懷素自叙帖
中張長史長字上二筆俱㣲有此法是筆法精熟中簸
弄竒態所以妙若如南禺所言則祗可如釵股其折字
説不去又凡金鐵物類僵而不活若但欲其勁而曲又
何必取論於釵愚此解未敢自謂是願知書者辨之
　
　
　
　
　書畫跋跋卷二下
欽定四庫全書
　書畫跋跋卷三
　　　　　　　　　　　　　明　孫鑛　撰
　畫
　　史道碩八駿圖(王氏跋一○謝赫畫品謂史道碩/師曹衛與王㣲齊名而王得其意)
　　　(史得其似不無甲乙至李嗣真續畫品雖屈第/中上然在二曹顧陸前則與赫異矣貞觀公私)
　　　(畫史稱史有八駿圖為隋朝官本宋宣和帝因/之遂入晝譜此卷首雖殘破然有秘殿印記即)
　　　(趙呉興白錢塘亦定其為史本無疑也余嘗考/圖畫見聞志謂晉武帝臨御得穆王八駿圖本)
　　　(令道碩摹冩之厯宋齊梁陳以為國寶至隋破/臺城為賀若弼所有齊王暕以駿馬四十蹄美)
　　　(錦四十段購得之尋獻焬帝至唐貞觀中勅借/魏王泰因而傳摹於世今此卷無貞觀小印當)
　　　(是人間摹本第其絹素精古筆力髙妙與郭若/虚所記無不脗合段萬厯初黄金臺買此以為)
　　　(差勝駿骨/遂識於後)
萬厯丙子西域貢一馬云是千里馬主上不受余時在
客部曽同僚友觀之於時聞者亦争來觀馬髙可五尺
神氣壯偉若奔踶不可羈首直昻上腹下自項直至尾
有脊骨一帶人曰此龍種也世傳八駿形狀怪異不類
馬今觀此圖何嘗不類馬惟昻首及腹下脊骨是其竒
處正與貢馬同耳弇州公得此圖正在太僕因遂刻置
太僕廨中余有搨本馬髙八尺曰龍貢馬若以周尺計
之亦既八尺
　　勘書圖(王氏跋一○右一卷相傳為唐文皇訓子/圖閻侍中立本畫元故恒陽文正王手定)
　　　(為神品第一圖中隱几而坐者天顔肅穆目力/注視奕奕有生氣童子娟好静秀展卷畏篤一)
　　　(武將拱立豐下而謹若不敢肆者然可想見其/搴旗挾將之力餘一侍童二介士皆各得其意)
　　　(上有宣和殿印初翳若霧余令善工洗之則硃/色隱透光彩射眉睫間而器物之妙絹素之精)
　　　(斷非後人所能贋者第文皇面頳而虬髯挺發/可畏以故世稱之曰日表曰髭聖今像頗不甚)
　　　(合且爾時教承乾則不應命立本圖教髙宗則/已長亦似未通而余乂嘗考宣和畫譜立本所)
　　　(遺無此圖僅有偽蜀黄筌勘書圖二卷此豈其/一耶葢宋初諸降王中惟孟㫤有天人相見於)
　　　(花蕊夫人所供其童子為元喆武士為趙廷隱/而當時進御者以勝國故不敢具其實故目之)
　　　(為勘書圖理稍近耳第其冠服類/六朝不甚似五代則有未可曉者)
按東觀餘論有北齊勘書圖跋云是楊子華畫今司冦
謂此圖冠服類六朝正相合但黄跋謂人物衣冠華虜
相雜又云所冩人如邢子才魏収軰豈在其間乎又云
他本尚餘兩榻有啟軸隱几而仰觀者有執卷搘如意
而沉思者數軰葢當時畫此弗但一通也今此圖稱隱
几而坐者天顔肅穆童子展卷一武將一侍童二介士
則又不相合豈黄筌用古裝冩今事耶宣和帝不妄署
果孟㫤彼時必有人識之今既衣冠類六朝北齊圖又
云有數本然則當是黄臨楊簡畧本耳
　　石刻十八學士圖(王氏跋一○右十八學士圖督/府㕘軍李子獲閻中令舊本摹)
　　　(勒上石所謂周昉貌/趙郎併得性情者也)
余曽見此石本無他布置景物止一人一像十七人俱
向左獨許敬宗身仍左而面特轉向右好事者或遂謂
露傾邪狀夫許豈無正面時豈果閻令有意為之耶
　　摹閻立本十八學士(王氏跋一○余為李㕘軍書/十八學士石刻之明歲而公)
　　　(瑕以畫本見遺云自青瑣摹得者其人物極為/精雅服有緋紫青緑四色皆中褁而獨蘇世長)
　　　(黄冠禿無髪腦傍有七黒黶若星者極肥而短/頷鬍鬖鬖被口與虞世南面皆皺紋葢二公仕)
　　　(隋甚久年可六十房杜少而澤與史合也其間/有牴牾者圖稱房𤣥齡字喬年薛莊字元敬陸)
　　　(元朗字徳明姚柬字思亷顔相時字師古而唐/書稱姚思亷字簡之房喬字𤣥齡以字行陸徳)
　　　(明薛元敬字即名也沈存中欲以是畫而証史/之誤余又考之史蘇典籖名朂今日旭顔相時)
　　　(亦不當字師古師古相時兄也又唐武徳中制/三品服用紫五品以上朱八九品用青緑腰帶)
　　　(搢垂頸於下用撻尾勲官隨品加佩刀礪紛帨/貞觀初始以深緑為六品淺緑七品深青淺青)
　　　(八九品今所不可曉者房杜既勛邸元僚官品/並等不宜杜青而房緋豈房封臨淄侯而如晦)
　　　(僅建平男耶按五等爵男亦不宜青也蘇世長/以陜府長史為軍諮祭酒故宜紫然不宜于志)
　　　(寧陸徳明亦紫二君官甚卑傳可攷又助教葢/文達緑而佩印元齡世南緋而佩紛悦世長志)
　　　(寧兼佩印及紛帨徳明亦佩紛帨而它無之也/衣皆窄䄂短下束帶遒𦂳豈其時服制尚未定)
　　　(耶存中博極羣書其易持論固宜然吾尚不敢/以史而廢圖今欲以圖而糺史亦未之敢也)
閻真本今在兵科云是先朝所賜凡官省中者無不取
觀他好古者亦每借觀之第聞善鑒者云今藏已是摹
本先朝本不知何時為人易去此於理良有然者凡官
庫物最可易書畫尤甚無但司鑰者得施胠篋之技即
在外諸人倘有相似摹本但賄胥人數金即可潛易之
矣司冦以圖較史辨駁甚詳第圖雖贋大勢斷不錯史
傳錯謬甚多恐未足據敬美定為貞觀物云政於異同
間得之可謂子貢之億中不知難兄謂何
　　王摩詰演教羅漢(王氏跋一○摩詰演教羅漢圖/一軸上有徽宗御題押按宣和)
　　　(畫譜雖漢凡四十/六軸此其一也)
摩詰精佛理此圖係用意第羅漢形貎從何處來亦有
所本否若鑿空撰恐未安
　　陸宣公畫像(王氏跋一○余偶得唐陸宣公像於/楚中絹素極古行筆有昉幹争趙郎)
　　　(風而幞頭作折上葢貞元末公卿大夫已盛行/軍容幞獨袍色慘淡似紫而已黯盡或忠州别)
　　　(駕時服也○今天下名為治平無諱之朝不知/公而在尚有可言者否與能盡公之言否所以)
　　　(稱公相業能大異唐否吾與公之耳孫廷尉與/繩善因書其後以遺之與繩旦夕且大用才氣)
　　　(足繼公當於/其身驗之也)
使公在今其遭際或不能如彼時然要無貶謫之禍其
相業定勝唐第名却恐不能如唐重
　　周昉擘阮圖(王氏跋一○擘阮圖相傳為周昉畫/一人坐而擘阮即蔡京詩所謂左彈)
　　　(右擘弄清音者也一坐而持扇若拍口若啟所/謂手撚輕蕉口自吟者也一坐而傾聽意甚專)
　　　(所謂側耳含情披月影者也京不足道其詩亦/常語第奉宣和帝命題此詩而帝手署三字用)
　　　(痩金體極遒美押法尤妙攷宣和畫譜不載昉/擘阮圖僅周文矩有之文矩五代人亦一時名)
　　　(手此圖設色運筆風神態度幾可與顧凱陸探/㣲争衡似非文矩所辦若文矩畫帝亦不令京)
　　　(題詠/也)
弇園九友樓記稱所蓄名畫以此為冠按後續跋此圖
係挂幅司冦於挂幅例無跋今獨跋此想亦由愛重之
故爾第不知此跋冩於何處一古畫至令人主手署字
宰相題詩又鑒賞皆精自是太平盛事不必引政事槩
貶第恨不令嘉祐帝及永叔當之
　　宋徽宗紅橋鸂鶒圖(王氏跋一○宣和帝遊後苑/龍翔池見雙鸂鶒翹足紅欄)
　　　(之上因戲為此圖設色不甚深而目睛羽文駢/棲自得之狀描冩都盡復作數百言叙其事書)
　　　(真所謂痩金體乍看不得佳結法亦時時露疎/穉而天骨遒美逸趣藹然於細􁮔得之信不在)
　　　(李重光下也按鄧公壽畫繼稱宣平五年賜宰/臣以下燕瓊林侍從皆預酒半遣中使持大杯)
　　　(宣勸因以此圖示羣臣靡不環立聳歎稱服神/妙然則當其時帝固自寶愛之若此而四百餘)
　　　(年後乃入吾手為遊目助不大幸耶鯫生/見帝書畫便以為議論中竒貨吾不爾也)
宋帝畫余不能評據畫繼所記酒半宣示羣臣事彷彿
貞觀餘風令人歎羡鯫生今已化為臭腐無庸談總之
人主好藝猶勝别好從余冢宰兄魚脊諭此猶在善一
邊
　　徽宗三馬圖(王氏跋一○里人顧君出宣和帝三/馬圖示余或以行筆稍露蹊逕疑為)
　　　(臨本顧其飲齕騰嘶之態溢出縑/素間縱爾亦是隆凖公的裔耳)
前鸂鶒圖據相傳謂是偶覩鸂鶒因描冩者當的是御
筆若此等圖恐不無係供奉輩代作
　　范寛山水卷(王氏跋一○范仲立畫與李營丘甲/乙俱在神品此卷層巒疊嶂掩映向)
　　　(背自有條理與宋人評逺/望不離坐外者誠相合哉)
我舅氏見湖翁有寛山水大軸嘗以示客余時尚幼不
能知所以佳徒隨衆玩賞而已又戚黨中一相知自云
有寛挂幅甚佳為要人强取去餽一權相初時自裝潢
人洩之彼因置酒酣暢間婉轉游説度不能已因贈之
權相得之大喜所藏寛畫數十軸皆出其下後此君受
要人惠殆逾千金今此畫是横卷不知視彼軸孰勝然
山水宜逺觀應貴挂幅
　　髙克明雪霽溪山圖(王氏跋一○宋絳州髙克明/受眷仁宗累官至少府監主)
　　　(簿賜紫仍畫院供奉大梁劉道醇第其格燕行/李營丘范華原雖屈居妙品第一而謂其端愿)
　　　(謹退尤喜幽黙多行郊野間博山水之趣箕坐/終日歸則求静室以居沉屏思慮神遊物外景)
　　　(造筆端所請豪舉之士即勢迫利購弗應也○/卷尾二跋為徐武功呉文定書亦是素師首坐)
　　　(蘇長公入室當武功時在劉完菴所文定為沈/石田周題已不無楚弓之歎今又再易主屬之)
　　　(家弟/矣)
今人談帝王畫輒舉宣和帝令人悶鬱便欲戒藝然不
知慶厯帝亦善繪事夫留心圖繪研究其趣此豈徒無
妨於治當更有益於陶性情也仁宗畫今不可見矣觀
克明所以受眷足知帝賞鑑之精夫其端愿謹退博山
水之趣箕坐終日豪舉之士即勢迫利購弗應此其人
品固已超絶徽宗時立博士程畫畫院人至累百然鄧
椿謂其為人品所限多泥繩墨未脱卑凡嗟乎二帝之
藻鑑豈待韓范富歐及京黼軰然後辨哉
　　郭熙樹色平逺圖(王氏跋一○右郭熙樹色平逺/圖一卷按熙河陽温人渠宗若)
　　　(虚稱其施為巧贍位置淵深雖復學慕營丘亦/能自放胸臆巨障髙壁多多益壯至宣和帝則)
　　　(盛推李成而謂熙與范寛雖自成名僅得一體/然熙之傳世者多號平逺與若虚所記頗不同)
　　　(丘卷尾趙松雪虞道園馮海粟柯丹/  軰皆勝國名士恨語不甚稱耳)
熙字淳夫所著有林泉髙致一卷論畫家㫖趣頗可喜
據郭若虚序熙即其父今司冦乃云渠宗若虚且所稱
施為巧贍等語亦非子稱父體豈序刻誤耶平逺二字
已見圖大概亦宜逺觀者也
　　文與可畫竹蘇子瞻詩(王氏跋二○東坡先生嘗/贊石室先生畫竹曰詩不)
　　　(能盡溢而為書變而為畫又為作篔簹谷詩○/余所有此一幀乃石室先生竹而東坡先生題)
　　　(語真足三絶○次跋云此卷有李衎題衎宋人/善畫竹者也鄧文肅趙仲穆柯丹丘皆元名士)
　　　(也舊在文待詔徴仲所文極愛之時寘几案閒/舎弟得寓目焉余不意購得一賈人肆中殊自)
　　　(愛且以慶此卷/之得所歸也)
宋人謂與可是竹之左氏子瞻却類莊子又云東坡之
竹妙而不真息齋之竹真而不妙息齋即李衎也鄉先
達史鴈峯公宦呉中曽得挂幅一軸嘉興項氏圖畫記
内文與可竹下注云一軸在餘姚史鴈峯家序其先來
厯甚明余曽及見果清風襲人第尚不識其所以似左
傳處此卷有東坡詩乂有息齋題畫竹名手備矣宜衡
翁之愛之也
　　烟江疊嶂圖歌(王氏跋一○余既已和蘇長公韻/題此卷後續覽宣和畫譜目有秘)
　　　(藏晉卿烟江疊嶂圖及考聖朝名畫譜則又稱/烟江疊嶂圖行於世然則晉卿作此畫有二本)
　　　(其行世者為王定圖畫而長公作歌者也當宣/政間詔天下斷公文及墨蹟進御之本豈應復)
　　　(留公歌於後而畫首乃有秘閣圖印葢定國之/本僅餘公墨蹟而畫已失矣御藏晉卿别本又)
　　　(有江山平逺及千里江山圖安知不流落人間/好事者取以配公書為一卷作蓻林竒􁮔耶若)
　　　(以為延津之合則吾未敢葢歌詞與畫境小牴/牾耳至於分布搆結紆徐掩映之狀妙極工緻)
　　　(斷非南宋勝國人所能辦而蘇長公筆法精/純古雅為平生冠又不當㕘置蜉蝣之足也)
凡古人所好書詩文皆不止一本其所喜圖畫亦不止
一本司冦以歌辭與畫境小有牴牾定為好事者配合
良是但蘇公歌恐亦未必即係為王定國書者耳
　　飲中八仙圖(王氏跋一○唐開元中八仙為/少陵拈出覺竹林太寂寂也)
八公酒徳未必過竹林正自可相伯仲耳賀監行草李
相雅度恐亦不易及
　　馬逺十二水(王氏跋二○馬河中逺畫水逺不以/水名而所畫曲盡其情狀  畫凡十)
　　　(二幀幀各有題字如雲生滄海層波疊浪之類/雖極柔媚而有韻下書䁑兩府三字其印章有)
　　　(楊娃語長軰云楊娃者皇后妹也以萟文供奉/内庭凡逺畫進御反頒賜貴戚皆命楊妹子題)
　　　(署云然不能舉其代及徧考畫記稗史俱無之/獨徃徃於逺他畫見楊蹟如一○此卷初藏陸)
　　　(太宰全卿家李文正呉文定王文恪俱有跋○/次跋云題畫後考陶九成書史㑹要楊娃者果)
　　　(寧宗恭聖皇后妹也書法類寧宗凡御府/馬逺畫多命楊題之大兩府者楊石也)
單畫水甚竒楊娃題畫足嫓美上官昭容惜不覩徐賢
妃為文皇署右軍文二卷蹟耳
　　石刻聖賢圖像(王氏跋一○石刻古今聖賢圖像/凡百二人在紹興郡學三代以前)
　　　(雖内府所藏亦以意㑹耳唐文皇虬髯遶喙天/下稱為髭聖今本虬而不髯明皇目細而長今)
　　　(作巨目梁武晚節一短痩老公而今狀偉甚隋/文以魁異驚世而今特細瘦文中子髯下垂至)
　　　(腹見於書今/㣲鬚而短)
凡世所傳古人像多未必真然中亦間有真者第恨莫
能辨耳今南京帝王廟係塑像文皇髯亦不虬梁武莫
節乃老瘦此狀魁梧安知非中年像耶隋文亦不細瘦
乃是像減小耳觀身露特多可見項羽戴唐烏巾大可
疑王右軍與今二王帖中兩本皆不同真定大佛寺有
宋太祖像在殿右小樓壁上與此亦不同南京廟又不
同華亭孫宗伯有板行古聖賢圖贊與此亦半不同古
人已不可見由此寓羮牆想亦小快余欲凂呉中畫手
依此作絹素圖今尚未克
　　宋刻絲仙山樓閣卷(王氏跋一○宋刻絲仙山樓/閣頗精工而不甚得畫趣葢)
　　　(宣政間裝經像函物也若唐伯虎文徴仲歌陸/子淵顧華玉跋及君謙民懌軰題稍可重耳卷)
　　　(初藏顧御醫世安子淵外弟亦雲間世家○次/跋云髙皇帝初禁人間不得蓄伎巧一時妙蹟)
　　　(永絶嘉靖中有巧工得舊刻絲思之一夕而悟/遂能作此今人間盛行新刻或故令揉涴成舊)
　　　(以索髙價然/亦不難辨也)
宋刻絲之妙不可名狀然只是精工之極謂不甚得畫
趣果也嘉靖新刻絲余亦曽見然去宋尚逺
　　元髙尚書夜山(王氏跋一○髙房山尚書作米家/山如孟襄陽詩大自簡逺卷中跋)
　　　(畫勝國名士如趙虞二文敏鄧文肅鮮於困學/皆精八法者虞公詩是兩馬中皮囊逮後筆尤)
　　　(可念/也)
尚書畫余四十年前在京師舊家曽見一大山水挂軸
趙松雪題其上極推重
　　趙文敏長江疊嶂圖(王氏跋二○趙文敏此圖沖/澹簡逺意在筆外不知於李)
　　　(營丘如何駸駸欲度荆郭前矣○跋尾諸詩虞/伯生柳道傳勝國名流陳敬宗呉原博先朝學)
　　　(士精八法者而啟南尤畫史中董狐言故足重/也○次跋云吾嚮者見公畫以為公呉興人故)
　　　(類苕霅間山水耳大江中行十日不遇風波平/如席病小間推窓對江南北諸山閲此卷便似)
　　　(芙蓉鏡中美人黛眉湛睩使人/心醉以此知前軰之不易嘲也)
凡古人詩及名畫必須得真境較之乃知其妙芙蓉鏡
中語逸趣可想
　　天閑五馬圖(王氏跋一○趙承㫖天閑五馬圖或/謂臨李伯時筆奚官二紫衣杖而立)
　　　(者端嚴有威度朱衣而刷者與馬受刷者一馬/齕草者二齒相齮癢者二各極意態垂柳朱闌)
　　　(怳然若飛龍天廐之在目竊謂閻右/相韓晉公合為此圖不必伯時本也)
宋元來畫大約冩逺淡山水為長子昻馬雖擅名第恐
視唐技終稍讓耳
　　黄大癡江山勝覽圖(王氏跋二○近來呉子軰争/先覔勝國趙承㫖黄子久王)
　　　(叔明倪元鎮畫幾令宋人無處生活余甚為扼/腕今觀子久江山圖僅尋丈耳而有萬里之勢)
　　　(○次跋云王右丞詩江流天地外山色有無中/是詩家極俊語却入畫三昧黄子久江山勝覽)
　　　(圖是畫家極秀/筆却入詩三昧)
王右丞詩中有畫昔人已言之矣山色有無中果是畫
家三昧語第不知江流天地外若何畫使宣和以此為
題其魁當作何經營耶
　　王叔明阜齋圖(王氏跋一○黄鶴山樵阜齋圖有/二幀當是一向一背以極其趣耳)
　　　(松鬛極得米海岳所稱李營丘剛針法峯彎竹/木室榭穠麗詳宛大是本色佳境及讀沈啟南)
　　　(歌云此圖彷彿竹裏館茆茨翛然傍川水倚牀/張冊白日長似題前幀復有孤桐置髹几則後)
　　　(幀也阜齋不知何許人啟南比之輞川應亦不/俗吾家小祗園寧減此第此中暫缺主人耳曹)
　　　(茂來先軰持以贄/覽之不覺憮然)
一齋乃分向背勢作二圖大是妙格前此未聞也沈啟
南畫家渠率所題詩宛具畫趣第阜齋元人啟南恐未
必悉其行事其比之輞川要亦是畫圖中億度之耳
　　黄鶴山樵雲林小隱圖(王氏跋一○黄鶴山樵王/叔明為錢塘崔彦暉作雲)
　　　(林小隱圖叔明所長在重岩複嶂楓丹栗黄宏/麗之致耳而此圖則清逺滃鬱大有北苑襄陽)
　　　(妙致驟見之以為大癡老人又疑老人不辦是/也圖後意似小未盡問之王百榖云猶及見全)
　　　(本葢少有浥瀾為裝師裁去耳題署者僧泐季/潭叔明既手書所撰雲林辭而同時為辭賦記)
　　　(敘詩歌者凡廿七人多佳士而余所知僅山隂/王裕金華蘇伯衡始豐徐一䕫嘉興鮑恂桐廬)
　　　(俞和臨安錢宰㑹稽詹愚士而已沈道禎戲謂/余惜不及文待詔生當一一為攷以報葢待詔)
　　　(最能詳勝國先朝/士大夫始未故也)
今雲林遺蹟不知在何所乃圖顧存可見畫力過木石
然文辭更久於畫但得歐蘇為記亦即可不朽
　　倪雲林山隂丘壑圖(王氏跋一○雲林生平不作/青緑山水僅二幅留江南此)
　　　(其最精者也○據題初冩寄趙士聸後入鄒惟/一家惟一所托以歿者書法亦道婉雅勝其生)
　　　(平所/作)
雲林既不習青緑技何為一落筆便佳豈果有天解耶
其畫格故不宜著色不知此圖作何㸃染料不必沿諸
家法令人企慕若渴
　　雲林西園圖(王氏跋一○雲林此圖乍看不似西/園而細求之乃無不合作其用筆似)
　　　(弱而老似淺而深工/力最多是得意筆也)
弱淺是此公本色一味杜撰惟以其天資有獨得處遂
成家耳若論工力則良不少其得趣亦由此
　　石刻𤣥元十一子像(王氏跋一○十一子像呉興/趙承㫖手摹書贊登石者今)
　　　(雖稍剥落其意象之古雅與書法之精工尚可/據而想見也其人與事僅見於莊列所稱欲以)
　　　(配吾孔氏十哲耳佛髙弟/子亦十人事事模倣乃爾)
余三十年前曽於韓郡丞子祁處見搨本韓時尚為諸
生云近甫自荒草中搜出者亦頗糢糊矣韓亦能書極
贊之置案頭日臨冩
　　錢舜舉洪崖移居圖(王氏跋二○洪崖移居圖呉/興錢舜舉筆服飾不甚古而)
　　　(神彩秀發暬御亦作天人相覽之令人灑然○/次跋云按真誥所稱洪崖先生為青城仙伯者)
　　　(與赤松子俱為神農氏師此則唐張氲先生也/先生生於隋一名藴字藏真亦自號洪崖長七)
　　　(尺五寸眉目疎秀戴烏㡌衣紅蕉葛衫烏犀帶/短䩓鞾攜卭竹杖所乘白騾曰雪精從者五曰)
　　　(橘栗术葛拙負六角扇垂雲笠方木鐙二元書/木如意長生瓢魏惠壺不柱杓常應開元帝召)
　　　(欲爵之不應辭去尋乘騾入彭仙煉丹井以化/今考舜舉此圖貎飾乘從種種相合者葢即其)
　　　(人也當是時盛言張果先生而不言張藴先生/豈先生能杜徳機更勝之耶唐傳竒又云李泌)
　　　(鄴侯任誕多大言嘗得酒留客而曰今夜洪崖/先生過宿當為具人皆笑之夫以為古青城仙)
　　　(伯則誕以為張氲先生不足誕也鄴侯自靈武/功成後失不匿蹟耳不然夫安知鄴侯之不為)
　　　(真而先生之/不為誕耶)
仙家有真訣然其所記事率多誕妄此由其徒淺薄無
學者欲過張大其教乃反遺人破綻洪崖自是古仙者
若夫張氲先生恐止不受開元爵一事係實耳其餘率
多傅㑹無稽跋舉張果証之不知果事亦誕妄也續集
跋所引氲事尤多至云好古玩尤令人發噱鄴侯真先
生誕正是實論
　　趙呉興歸去來圖(王氏跋一○趙呉興畫陶彭澤/歸去來縱極八法之妙不能不)
　　　(落豎儒吻葢以永𥘉之不臣/晉與呉興之仕元趣相左耳)
仕宦慕山林自是常情歸去來可圖彭澤令不可圖亦
是畫家常格呉興此染無庸來豎儒吻第今時惟偽趙
筆多靖節圖尤多即具眼如弇州翁詎能無失鑑但當
於此致辨耳
　　古畫山水(王氏跋一○余癸酉秋自建業揚帆厯/采石皖城眺九華匡廬之勝徘徊於黄)
　　　(岡赤壁間所遇無非此圖者○若其畫品之妙/髙可以攀馬逺父子令伯虎與周臣極意為之)
　　　(亦自/不逺)
所遇無非此圖逸趣可想
　　王安道遊華山圖(王氏跋二○洪武中吾州王履/安以知命之歲挾䇿冒險凌太)
　　　(華絶頂探幽宅與羽人静姝問答歸而筆之記/若詩又能托之畫畫冊凡四十絶得馬夏風格)
　　　(天骨遒爽書法亦純雅可愛安道歿歸之里人/武氏失其四後於長干酒肆見之傾槖金購歸)
　　　(為武家雅語垂二百年吾友人李憲使攀龍復/登其顛所至書吾姓名於石而吾又托友人王)
　　　(㕘政道行刻石蓮花峯○續跋云余既為武氏/跋王安道華山圖意欲乞錢叔寶手摹而未果)
　　　(踰月陸丈叔平來訪難其老侍之至暮口不忍/言摹畫事也陸丈手其冊不置曰此老遂能接)
　　　(宋人不作勝國弱腕第少生耳顧欣然謂余為/子留數日存其大都陸丈圖品與安道同故特)
　　　(相契合吾友人俞仲蔚周公瑕莫雲卿軰特妙/小楷吾悉取安道敘記及古近體詩托仲蔚唐)
　　　(人雜記并詩托雲卿李于鱗一記六詩喬莊簡/一記一賦托公瑕都少卿一記托程孟孺别書)
　　　(作一冊此冊成安道有/靈不免作衛夫人泣矣)
華山竒蹟賴昌黎乃顯近日于鱗一記狀冩入神足與
三峯同不朽矣安道善畫復好遊其収拾畫景當無遺
此圖即係傳真又非他徒撮取意態者比也第視于鱗
筆恐終不無少遜耳司冦後托陸叔平摹此圖并凂俞
仲蔚周公瑕莫廷韓分冩諸詩文謂安道有靈當作衛
夫人泣嗟乎後起者籍自常理第不知何人能令于鱗
泣
　　戴文進七景圖(王氏跋一○戴文進作圖凡七幀/曰浣溪春行卧聽松泉竹溪夜泊)
　　　(雷峯夕照凭欄待月西湖雨霽東籬秋晚余初/閱之以為沈啟南作見題字不工及驗其印章)
　　　(而始知為文進也然無一筆錢塘意蒼老秀逸/超出蹊逕之外乃知此君與啟南無所不師法)
　　　(妙處亦無所不合耳吾鄉陸太/宰全卿各系以詩并跋其後)
余少時曽問一畫師曰我朝畫何人第一渠答曰戴文
進乃呉子論殊不爾然其所推重者無過啟南余觀司
冦得此佳畫遂疑為啟南然則菰蘆中善月旦者尚未
能作糊名試官也余於畫道淺無敢强作解事第二公
恐未易軒輊無所不師法妙處無所不合是蘇味道評
無一筆錢塘意則公孫夙因未脱耳王槐野仲父答薛
方山仲父書曰公呉人也而負秦性正與此同
　　城南茅屋圖(王氏跋一○此圖乃錢塘戴文進作/有程南雲篆額楊文貞呉餘慶鮑相)
　　　(諸公題詠文進自謂倣陳仲梅而中間大有米/襄陽筆意惟落色稍過濃潤耳茅屋中紅袍人)
　　　(豈秋江獨/釣例耶)
戴公平生自負似謂能歩趨古人筆筆入畫格耳今司
冦乃以有米襄陽意賞之是頌祭將軍惟取其雅歌投
壺也戴公地下聞之不知肯認為知己否
　　戴文進山水平逺(王氏跋一○載文進生前作畫/不能買一飽是小厄後百年呉)
　　　(中聲價漸不敵相城是大厄然/令具眼觀之尚是我明髙手)
小厄大厄語足使藝夫流涕驃騎天幸李將軍數竒古
來凡事盡然不獨畫也
　　王孟端竹(王氏跋一○孟端竹為國朝第一手有/石室居士梅花道人遺意而清標髙格)
　　　(又似過之余嘗記其二事其一沐黔公行金帛/求孟端畫謝絶之後忽作一幅遺其僚素厚黔)
　　　(公者使致之曰姑以是塞公意母言我為公也/其二月夜聞鄰笛乘興畫幅竹訪遺之其人乃)
　　　(大賈甚喜具駝絨文綺各二求孟端一配幅孟/端却其幣手裂畫壞之嗚呼即無論孟端竹求)
　　　(其人可/更得否)
孟端二事好事者每喜道之然正是畫家俗氣余不嗤
其謝絶及裂畫獨恨其塞意訪遺耳患不能為人役勃
勃手腕間何扮此鑿坏態為
　　夏太常墨竹(王氏跋一亦夏太常墨竹名價甚重/近雖小損  不減彭城篾材余嘗題)
　　　(一卷云○今年秋復從明輔所見此卷掩映斐/亹大有好致而水石復妙余因輟以贈之且戲)
　　　(明輔曰晉人不識竹嘗謂是有節薥吾/太常里人也盍以歸我明佐笑不答)
太常呉人也其竹昔重今減不知何説此跋既云輟贈
明輔又云盍歸我疑有錯誤
　　沈石田春山欲雨圖(王氏跋一○石田畫卷無過/春山欲雨其源出巨然僧梅)
　　　(花道人而加以秀潤不作驚風怒霆勃怒戰掣/之狀而元氣在含吐間○夏日九宜堂與沈山)
　　　(人嘉則舎弟敬美曹甥子念相約/為此歌雖咄咄賞新語猶自後塵)
題此圖但書少陵詩天欲今朝雨山回萬古春二句足
矣無須多出新語即跋中元氣云云猶覺煩絮
　　石田山水(王氏跋一○此卷二十六幀幀幀饒氣/韻生趣秀溢楮墨問○卷初出湯舎人)
　　　(凡十六幀汰其四為十二已又從黄羽淵得十/二幀汰其八為四已又從黄淳父得十六幀汰)
　　　(其半為八已又從沈生得十幀汰其八為二此/所以精也跋尾彭孔嘉稱文待詔云石田先生)
　　　(神仙中人也此語吾亦聞之待/詔且云滿百文某安敢望此老)
呉中推石田畫咸曰神品今司冦公亦曰畫聖此翁畫
贋本最多然余亦曽從賞鑑家獲睹一二真蹟其氣韻
神采信不凡第用筆終覺粗於書家乃行草也宋人謂
元章無楷石田翁未免坐此矣
　　沈啟南畫虞山致道觀昭明手植三檜(王氏跋一/○虞山致)
　　　(道觀有昭明太子手植七星檜然其存者三耳/幽竒怪崛種種横出意表且在理外餘俱宋人)
　　　(補者○余嘗欲令錢叔寶尤子求貎之䄂手莫/敢先晚得沈石田翁畫獨其最舊者三株且為)
　　　(詩歌/紀之)
觀在常熟支有功中丞曽向余贊七檜之竒云真古今
罕有今跋稱出意表在理外則信乎怪異矣第有功不
言四株已非舊植則宋人補手葢亦出束廣微上也錢
尤袖手莫先猶勝䑛筆和墨軰啟南獨貎三株儃儃然
得之盤礴臝間矣司冦公既獲其儁何不令彼兩公各
一本掲之園亭
　　石田畫隆池阡(王氏跋一○石田先生游支硎之/隆池阡有記記中有詩至其為圖)
　　　(則後三百日而始成以此知先/生之易於文而不易於畫也)
先生易於文不易於畫良然哉凡能事皆無出之易者
不遊域外不入杪忽决無以發其天機也驟雨盈溝澮
濕不及寸欲速則不達何事不爾
　　石田臨黄鶴山樵圖(王氏跋一○此畫太白山圖/不知視老樵原本如何當自)
　　　(勝之惟翁亦云榾榾追三月極儗加精緻便欲/無此卷後軰豈可易其自負出藍亦不淺矣○)
　　　(茂來出示之幾欲移家此/間買兩豢角犢墾十雙也)
臨手果髙欲勝原本自易此古人所云戲傚其體者也
然亦有能創作不能摹者摹臨勝自運乃其常耳
　　石田畫錢塘山行圖(王氏跋一○余嘗從桐廬陸/行至錢塘諸山不甚崷聳而)
　　　(掩映草樹出沒廬井甚有意態我王子猷云山/隂道上行使人應接不暇豈欺  哉此時有公)
　　　(事不能出一語博其勝忽忽往來胸中/今得沈啟南先生所圖閲之頓還舊觀)
汪司馬為襄陽守時每登輿必課文一篇司冦敏於汪
兹者山行何乃以公事奪不能出一語若云為應接山
水不暇猶不失當行
　　石田載酒圖(王氏跋一○石田詩落句云主人昨/夜載春酒酌月還須喚老夫似未得)
　　　(與此㑹也其描冩風物情景乃爾佳知此老胸/中丘壑矣烟波畫舫垂楊曲岸事事彷彿小祗)
　　　(圜獨真山磊/塊竒勝耳)
此乃即景冩或圖者信非髙手不能司冦門下畫士多
何不令為祗園圖
　　又寒山圖(王氏跋一/)
曰寒山想冩其嚴肅慘栗意此題不知自古有之或自
此翁創起
　　石田冩生册(王氏跋一○此册白石翁雜花果十/六紙折枝鳥三紙鵝一紙渡溪虎一)
　　　(紙秋蟬一紙其合者徃徃登神逸品按五代徐/黄而下至宣和主冩花烏妙在設色粉繪隱起)
　　　(如粟精工之極儼苦生肖石田氏乃能以淺色/淡墨作之而神采更自翩翩所謂妙而真者也)
　　　(意足不求顔色似前身相馬九方/臯語雖俊似不必用為公解嘲)
昔人評畫謂花鳥為下愚意亦然以其取興淺也作畫
用深色最難一色不得法即損格若淺色則可任意勿
借口曰逸品
　　唐伯虎詩畫卷(王氏跋一○唐伯虎桃花菴歌當/有圖不知落何人手予後得一幀)
　　　(意頗與歌似而秀潤婉麗入趙呉興三昧因裝/潢成卷按二科志載伯虎首篇作倀倀行又有)
　　　(何處逢春不惆悵何處逢春不可憐今皆削去/伯虎此詩如父老談農桑事事實際中間作宛)
　　　(至情語當由才未盡耳/然過此則胡釘鉸矣)
任長卿待御有伯虎桃花一挂軸余雖不解畫亦覺其
佳實際情語是伯虎詩本色雖淺率亦自可喜彼時方
尚中晩調故應爾幸不落宋足矣
　　周東村賓鶴圖(王氏跋一○周東村臣為賓鶴翁/作圖文太史題字稱二絶偶有長)
　　　(康之化幾五十年而翁諸孫㓜於復購得之諸/公嘖嘖歎賞㓜於兄伯起至以唐伯虎為其曽)
　　　(大父畫西園圖失之不能復以為痛恨○㓜於/不忘其先故當自媮快人得人失伯起亦姑置)
　　　(之何/如)
凡家藏物失之自近則堪懊惱逺則稍可自寛伯起恨
曽大父園圖不能復亦自常情此圖在他姓不能如張
氏重人失人得未是切諭
　　周東村韓熈載夜宴圖(王氏跋一○韓熈載夜宴/圖乃李主遣國手顧宏中)
　　　(於熈載第偷冩得者曲盡其縱狎跌宕之態宏/中别寫本行人間宣和帝収得凡四本俱宏中)
　　　(筆而又有顧大中二本亦佳帝自著譜云大中/應是宏中昆季也𢎞治間杜堇古狂稍損益之)
　　　(尋落江南好事大姓家以百斛粟遺祝希哲為/作一歌八絶句手題其後為呉中三絶此則東)
　　　(村摹堇圖而白陽陳淳書祝詩周行筆精工不/減杜而陳書亦在逸品葢第四佳本也熈載事)
　　　(絶不足道顧其意欲自汚不肯作亡國相有出/於長卿犢鼻之上者昔嚴續僕射為其文可求)
　　　(索熈載神道碑以千金雙鬟為贐熈載不肯作/諛辭重相苦欲刪潤立郤其婢題一絶於泥金)
　　　(帶上/云)
余曽於徐正夫太常家見此圖亦臨杜本然非周筆也
韓叔言自是風流人豪彼時謂其風采照物是神仙中
人每縱轡城苑衆皆隨觀談笑則聽者忘倦獻替多嘉
納制誥典雅有元和之風其不欲作亡國相正與錢武
肅識見同大抵遭亂世多有此等才難説故自汚亦只
是就材料作若使當治世必能自檢郭汾陽聞楊文貞
作相遂減伎樂是也弇州詩文勝此公其襟懷亦彷彿
似之第立却雙鬟一事恐弇州公遜此决斷
　　呉中諸名士畫(王氏跋一○右周東村雜山水八/幅妙有郭馬筆意唐六如一幅亦)
　　　(精絶陳白陽二幀其一少年筆最工不減六如/一冩意亦自清逺似馬文璧不若晚歲之草草)
　　　(也文衡山四幅清逺秀潤得元人趣仇十洲四/幅秀氣逼人眉睫間兩水雄逸與東村俱不下)
　　　(宋人陸包山游天池一幀巉巖陡削/秋懷一幀蕭瑟而不寒儉皆可賞也)
呉中此等雜小圖最多余舊時亦有數本但多係偽筆
今此二十一幀經弇州辨過無贋可貴也
　　臨李伯時蓮社圖(王氏跋一○宋李伯時作蓮社/圖其宗人元中為記甚悉元趙)
　　　(呉興子昻重臨之而余所得則又子昻臨本也/即孫枝所不論其人物儼雅位置精密益可以)
　　　(想見其二本之妙余乃乞俞仲蔚又畧敘所見/於後足補元中之缺余復考記内佛陀耶舎者)
　　　(華云覺佛陀跋陀羅者華云覺賢耶舎即鳩摩/羅什師與跋陀羅俱從羅什長安中譯經後跋)
　　　(陀羅南邁土廬山與逺公社而耶舎辭姚秦還/西域足蹟葢未嘗渡江也且逺以晉元熈元年)
　　　(示寂而道士陸修静至梁天監初上武帝科儀/相去可百歲其不相及無疑要之蓮社事固佳)
　　　(是禪林游戲三昧地不必計其傅㑹與否以慈/氏蓮花藏例之則三大劫中人皆在㑹固無不)
　　　(相及/也)
凡釋氏所紀事類多傅㑹縁其徒史學疎徒欲自侈其
事不知翻犯攻駁也此圖亦祗以畫傳耳謂三大劫中
人皆在㑹語太迂不切滕子濟唐人出游圖内有不係
同時者黄長睿謂其揚鑣並驅睇視相語近於得意忘
象惟真賞者獨知之以評此圖或近
　　凌氏藏文待詔畫册(王氏跋一○呉人得文待詔/一㸃染法輒贋作欵識覔生)
　　　(活此三十六紙真待詔得意筆開窓㪚懷出倪/入趙極有意無意之妙而都不著欵識僅餘一)
　　　(詩豈邢娙娥敝衣來前令尹姬自色奪耶元旻/必欲吾軰證明之母乃覺有待之為煩也拈出)
　　　(題其/後)
此正恐他夫人故作敝衣面貎者耳有待為煩一語大
妙
　　文徴仲雜畫(王氏跋一○此十幀可謂文氏/碎金置山房中敵吾家琳琅矣)
此畫册應亦與前凌氏册同第經伯樂湔祓價便數倍
冲虚信仙品然亦詎能無所待哉
　　文太史雲山畫卷(王氏跋一○文太史徴仲諸生/時為黄博士應龍作此卷畫倣)
　　　(老米氣暈生色遂不減髙彦敬書法圓熟翩翩/出晉人比之晩年筆少骨而多韻詩雖大厯以)
　　　(後語亦自楚楚應龍絶寶愛之戒其後人勿為/餅金懸購者所得去六十年而其諸孫强以留)
　　　(余得厚直而去余/聊以寓吾目而已)
佳畫遺子孫絶不易守今以屬司冦公亦可謂得所歸
矣朱司農子孫固不如桐鄉民
　　衡翁詩畫卷(王氏跋一○癸廿余避地呉中一日/以間謁文太史手此卷索題太史坐)
　　　(隅畫蘭石畢覺秀色朗朗射人眉睫間已書數/古體詩詩亦清拔是平生合作者而書法從豫)
　　　(章來尤蒼/老可愛)
昔人謂求衡翁書畫者惟入其書室懇其靣作乃得佳
且無偽今觀此果然
　　文徴仲勸農圖祝希哲記(王氏跋一/)
希哲齒長於徴仲此卷圖與記不知孰先後記圖圖記
固當有别司冦後以祝記入三呉楷法冊割去畫余謂
不當爾
　　陳道復書畫(王氏跋一○白陽道人作書畫不好/模楷而綽有逸趣故生平無一俗筆)
　　　(在二法中俱可稱散僧入聖此卷尤其合作者/至書少陵贈王宰一歌自擬亦不淺矣呉中少)
　　　(年不勝家雞之賤吾故/存之以俟夫賞識者)
道復每稱文待詔為師元美巵言云家弟嘗問待詔道
復曽從翁學書畫耶待詔㣲哂曰我道復舉業師耳渠
書畫自有門逕非吾徒也意不滿之如此然余舅氏楊
紫溪翁曽同文休承兄弟論畫休承問呉中畫品舅氏
首舉衡翁因曰賢昆仲皆佳手此外維陳白陽筆法超
邁休承擊節曰白陽筆法果髙恐老父亦當讓之紫溪
翁亦以為然曽向余述之舅氏畫家専門嘉靖末名噪
武林休承又號為紹翁畫學者其與紫溪翁言是心髓
語何乃與衡翁論懸絶且兩處皆面語非他人𫝊者真
不可解以余臆斷道復祗長於淺色寫意非若衡翁無
所不能筆法或有獨得余非當行不能深知也衡翁對
敬美或是自謙語且道其實司冦公誤疑為不滿耳道
復書亦近米不知呉中少年何為賤之
　　陳道復水仙梅卷(王氏跋一/)
道復畫亦花卉為多想所長在此
　　畫扇卷(王氏跋四○甲之五跋云右扇卷凡七人/十八面内戴文進松崖圖筆簡而趣有餘)
　　　(與祝希哲題字足稱二絶沈啓南五而多老筆/獨一面榴房妙絶詞似戲聾老人且為祝生子)
　　　(亦有希哲題字唐伯虎二面其一秀色射人其/一布置精密而逸趣不乏可與文進鼎足張夢)
　　　(晉石湖秋渠風流名士陳道復山水花卉九面/所謂意足不求顔色似者題字亦多佳致謝時)
　　　(臣小米派也比之本色差不俗耳○甲之六跋/云右扇卷皆徴仲畫也凡二十面前一面乃癸)
　　　(丑秋送余北上者時年八十四矣尚能作蠅頭/小楷題七言見贈彭孔嘉以排律繼之楷法遂)
　　　(不減公餘十九面皆雜山水夏木寒林清泉白/石或題詩或止押名而蒼古秀潤妙有勝國諸)
　　　(公遺意内十面尤合作覽之令人神爽○甲之/七跋云右扇卷凡六人為畫二十一東村周臣)
　　　(七面包山陸治六面十洲仇英三面文水文嘉/二面五峯文伯仁二面沱江陳括一面○乚之)
　　　(六跋云陶翁存仁圖天文地理各一文太史徴/明六陳太學道復一李東昌孔陽一梁禮部孜)
　　　(一尢山人永三張生復一皆畫也又二面作梅/杏花似呉延孝筆而許太僕初小楷二賦其上)
　　　(書畫法/多可觀)
據所稱甲乙五六等當是連前字扇為次耳戴沈唐文
四公畫若在扇真為至寳其可喜可愛更過於幅軸也
面字背畫是扇常格兹所云題字及書詩賦者似即在
畫一面第不知亦有係與前字扇為一柄者否若拆開
為卷帙不無可惜
　　文伯仁燕臺八景(王氏跋一/)
八景今見一統志中伯仁作此圖比鑿空强撰者味固
長若得選館閣諸公詩佳者託公瑕廷韓輩書之用以
相配亦足稱名卷
　　陸叔平遊洞庭詩畫十六幀(王氏跋一○余以壬/申之秋九月游洞庭)
　　　(而陸叔平時亦從諸少年往葢七十七矣而簪/履在雲氣間若飛歸日始草一記及古體若干)
　　　(首以貽陸丈存故事耳居明年之五月而陸丈/來訪出古紙十六幅各為一景若採余詩之景)
　　　(不重犯者而貌之其秋骨秀削浮天渺瀰的為/太湖兩洞庭𫝊神無爽也妙處上逼李營丘郭)
　　　(河中馬夏而下所不論矣○問之陸丈自言至/八十二畫當夫成審爾吾於其時上章乞道士)
　　　(服䇿一杖從探未竟之勝而吾二人者合/作摩詰一身毋謂獪少年得隴望蜀也)
詩中有畫畫中有詩昔人於摩詰有是評矣然詩中畫
非善畫者莫能拈出而畫中詩亦非工詩者莫能㸃破
二者互為宅第畫無所不可詩而詩容有不可畫則是
兩語者又若専為畫論也叔平畫元美詩近日真無有
兩公瑕畏水不敢去難令執管其間若十六詩公自書
而記令莫廷韓書并洞庭景可共稱四絶第不知叔平
此圖是為太湖𫝊神是為弇州詩寫意若無詩者遂不
畫則亦止是詩中畫也余謂叔平家此湖山中當以生
平意所賞寫為數十圖令司冦逐一詩之斯盡洞庭之
勝耳八十二乃大成道復䇿杖大是佳境惜俱不能踐
悵恨悵恨
　　錢叔寳溪山深秀圖(王氏跋一○余近獲髙麗貢/繭潔白如玉夏月錢叔寳見)
　　　(過令作矮行長幀淺色溪山深秀圖結法一派/流自黄子久而間以啓南老筆蒼古秀潤絶出)
　　　(蹊逕之外一時呉中名士俱作歌賞羡之真勝/事也人或謂余有所寄則不然大丈夫好山水)
　　　(便當謝去朝市安用役役寄此為然人生有義/命要不當以一端成出處也譬如見佳畫輒云)
　　　(是真山水見佳山水輒云一幅真畫/究竟何所歸書此志感且以解嘲)
有所寄正是司冦公心事諸跋中屢屢見之何為不肯
輸服見佳畫輒云是真見佳景輒云是畫是幻境問心
語以較夫廊廟山林良有似焉魏公子牟曰身在江海
之上心懸魏闕之下謝元暉詩曰既懽懐禄情復協滄
洲趣此二君孰愈人必多右元暉余則獨嘉子牟何者
息念甚難身能脱即是勇斷彼居廊廟者何嘗頃刻忘
見在正自日用不知耳
　　夏山欲雨圖(王氏跋一○梁禮部思伯見訪心逺/堂出沈啓南春山欲雨圖示之後有)
　　　(吾兄弟沈嘉則三歌嘉則獨作夏山已雨語為/不類思伯遂以錢叔寳夏山欲雨圖見示索跋)
　　　(叔寳此圖晻靄鬱浡生氣淋漓遂足雁行啓南/獨二荷傘人亦似已雨狀幾欲書嘉則長歌應)
　　　(之嫌其形穢相與一大笑而止不然少陵雷/聲花氣二言或足塞白也思伯其肯我否)
思伯亦善畫何不即畫夏山已雨圖少陵二語佳矣第
千峯雨可畫雷聲花氣若何畫
　　尤子求華清上馬圖(王氏跋一○楊太真華清上/馬圖舊有粉本而寂寥不甚)
　　　(稱尤子求善白描㑹余得蜀箋乃乞子求作圖/而以意増損之遂妙○呉中善書者俞仲蔚連)
　　　(昌宫詞彭孔嘉長恨歌周公瑕津陽門行黄淳/父清平調八首及袁魯望張伯起王百穀王元)
　　　(馭華幼圜舍弟輩各以小楷書宫/詞遂成佳本其他固所不睱論也)
畫家謂人物難而美女尤難此據鞍景不知若何司冦
何不作一歌附其後
　　錢叔寳紀行圖(王氏跋一○吾家太倉去神都為/水道三千七百里自吾過舞象而)
　　　(還往者十二而水居其八去年春二月入領太/僕友人錢叔寳以繪事妙天下為余圖自吾家)
　　　(小祗園至廣陵得三十二幀葢余嘗笑叔寳如附/趙大年不能作五百里觀也叔寳上足曰張復)
　　　(余舟而北所至屬圖之為五十幀以貽叔寳稍/於晴晦旦暮之間加色澤或為理其映帶輕重)
　　　(而/已)
張元春即寓敬美家余時見之美少年也渠所至為圖
司冦公當有指授得叔寳稍潤色之應更佳耳身曽親
厯以入畫自有深味凡吳越人宦京者宜人藏一卷
　　鍾馗移家圖(王氏跋一○鍾馗事僅見唐𫝊竒中/楊用修以為喬鍾葵字辟邪後人因)
　　　(而附會之恐亦非也李伯時舊戲作嫁妺圖或/云即移家圖余嘗見其副本叔寳雖彷彿其意)
　　　(而所増飾遇半昔謂橋神貌醜畏張平子/圖之不敢見異日叔寳可免勾攝之苦矣)
余初時曽於柴山人季通處見一本云是嫁妺圖仇十
洲筆想亦臨伯時本也第不知當時作此圖是取何意
　
　
　
　
　
　書畫跋跋卷三
欽定四庫全書
　書畵跋跋續卷一
　　　　　　　　　　　　　明　孫鑛　撰
　墨蹟
　　右軍鶻不佳帖(王氏跋一○鶻當是諸孫小字爲/此帖連白石枕鄴中戰場諸蹟)
　　　(濮中李少師柬之家物米元章之父阿奢以奕/勝獲之遂爲米氏物後有尊德樂道印見元章)
　　　(書史甚詳今則割爲一卷而有開成二年柳公/權記一條豈全卷題字亦隨之而割耶結體比)
　　　(它蹟形勢稍廓落而遒聳雄邁有威鳳翔霄神/驥追影勢余老矣後先所見右軍父子乎筆唐)
　　　(臨至八本能不/悲喜敬題於後)
字之妙惟在運筆故得見墨蹟一行勝墨刻千行况右
軍蹟又最上神妙者乎今司冦自矜後先見右軍父子
手筆唐臨至八本可謂奇幸第按諸跋右軍前三帖及
此并後褚臨蘭亭共五本大令祗送梨一本就中眞蹟
右軍二大令一而前此月帖跋云疑是米臨則唐臨亦
止二其三本不知爲右軍爲大令於何處見係手筆係
唐臨徒令人作望梅想以余所聞華東沙氏有右軍袁
生姨母初月三帖大令卄九日一帖疑司冦未之見文
壽承氏有大令地黃湯又姑蘇某氏有右軍裹鮓朱忠
僖晚購得右軍快雪時晴此豈司冦所及見卽所云八
本之三耶此七帖傳聞惟袁生快雪係眞蹟餘皆唐臨
華氏帖今蓋歸項少參子長云此鶻不佳帖跋不言購
得不知是誰氏物帖割跋亦分割自是常理書史稱李
孝廣收得右軍黃麻紙十餘帖所記帖語白石枕等共
七章此帖幸存餘帖今在何所似未曾入石妙蹟杳然
令人悵望
　　大令送梨帖(王氏跋一○敬美弟自燕中歸得大/令此卷後有柳誠懸文與可二跋考)
　　　(誠懸跋蓋併右軍思言叙卒何期但有長歎念/告十二字俱誤以爲大令故有劍合延平珠還)
　　　(合浦語米元章鑒定之遂拆爲二卷而子瞻所/題家雞野鶩同登俎春蚓秋蛇總入奩君家兩)
　　　(行十二字氣壓鄴侯十萬籖蓋右軍思言帖尾/也元章左袒大令故不謂爲然而誠懸跋後細)
　　　(題又一帖十二字連之語皆爲元章削去恐後/覽者以誠懸跋語致疑若大令筆雖稍有剝軼)
　　　(而存者猶自煜煜射人元章所稱天眞爛熳故/不虛也誠懸結搆淳古生平鋒鍔斂盡隱然有)
　　　(羮牆思吾弟/其善有之)
萬歴庚辰敬美以江右臬副入覲遘疾乞致仕余在驗
封爲力請於冢宰不得遲至三月十日仍赴江右有詩
四首寄謝余乃不知其次日早得此奇物也敬美書家
當行矻矻數十年捐貲搆古眞蹟至兹歲乃始獲此晉
法書一紙耳元章書史載其辭云今送梨三百顆晚雪
殊不能佳是十二字而柳跋云兩行十字敬美亦跋云
十字而費五十金且損五六此帖今刻臨江二王帖中
今下送字缺顆字則元無書史誤增耳無送字而云送
梨帖當是舊標題云爾也柳後細題一行元章削去可
惜據書史有貞觀半印梨氏印王文正孝先跋今司冦
奉常俱未言及能無剝蝕否書史又云劉季孫以十千
置得其子以二十千賣與王防迄今又幾四百年雖割
去右軍一幅價增止五倍亦不爲甚重第劉在日米曾
約以歐陽詢二帖王維雪圖六幅正透犀帶一條硯山
一枚玉座珊瑚一枝相易因硯山爲王詵借去不果率
更書摩詰畵彼時何價廉乃爾此帖不知後何時復歸
元章蘇跋屬右軍米跋奈何不存而與可跋乃存也古
人用墨皆濃濃最難敬美謂子敬誠懸與可墨色濃淡
前後如倒置謂古人今人不相及非徒用筆即用墨亦
然良是第謂凡稱右軍眞蹟墨瀋昏淡者皆贋品則恐
未盡然何者濃墨遭水濕亦不無落色耳
　　隋賢書出師頌(王氏跋一○史孝山出師頌係古/章草法在宋時有兩本天府志索)
　　　(㓜安所謂銀鈎之敏而人間則甚推蕭子雲余/舊于文壽承所見一卷上有祐陵泥金御題征)
　　　(西司馬索靖書與宣和瓢印蓋天府本也第黯/􁁉不甚可别細玩其行筆處亦似微蹇澁往往)
　　　(有楓落呉江之恨今年秋家弟敬美購得一卷/其大小形模相彷彿而結法特加詳密古雅墨)
　　　(氣如新又有太平公主胡書王涯僕射永存珍/秘二印越國公鍾紹京半印楮尾米友仁敷文)
　　　(鑒定以爲隋賢書遂入紹興内府余竊謂二蹟/皆自㓜安臨出特紹興之所入者佳而宣和之)
　　　(所藏者小次耳小米不能别所以而槩以隋賢/目之余良幸獲再睹此希世之珍所小不滿者)
　　　(子雲奇蹟/遂以永絶)
文壽承晚年於燕市無意中購得索幼安出師頌價三
鐶耳好事者多往索觀云字已昏暗不可識就明處定
睛視乆之乃稍可辨㸃畫若筆法則祗在影響間壽承
後摹入石余曽見搨本亦頗饒古趣第不見所謂銀鈎
之敏又多滲蹟似若曾經水漬者然壽承時已七十餘
昏昏黙黙若何摹出目力可謂强亦可謂妙手矣敬美
此本不知得自何人未曾與余言司冦謂勝文本當由
墨色鮮明耳小米槩目以隋賢并司冦謂自幼安臨出
恐皆屬懸斷但果係宣和紹興眞物亦即是書林至寳
矣以此觀之世間神物沉埋舊家敝篋者尚不乏也
　　褚臨蘭亭眞蹟(王氏跋一○唐人臨右軍禊帖自/湯普澈馮承素趙模諸葛貞外其)
　　　(嚴整者必歐陽率更而佻險者咸屬褚河南河/南蹟尤多米襄陽既於書史稱得蘇沂家第二)
　　　(本以爲出他本上然考之是䨇鈎塡廓耳書史/又云右軍筆精大令日寒二帖薛丞相居正故)
　　　(物後歸王文惠家文惠孫居高郵并收得褚遂/良黄絹上臨蘭亭一本乏貲之官約以五十千)
　　　(質之後王以二帖質沈存中而攜褚書見過請/售因謝不復取後十年王君子居高郵欲成姻)
　　　(事因賀鑄持至高郵以二十千得之此本藏深/山民間落黄拾遺熊手以百三十金售余後有)
　　　(襄陽題署備極推與且云是王文惠公故物辛/巳歲購之公孫瓛與書史語合按蘇家本於崇)
　　　(寧壬午閏六月手装此則壬午之八月手裝耳/至今年爲萬歴丁丑上距裝裱之歲蓋七甲子)
　　　(安得不六倍其直也又有李伯時一/跋雖眞蹟而似非題此卷故剔之)
管子安褚本曾以示敬美敬美詫生平所未見即欲攜
歸與司冦賞之時子安不肯彼時似尚未得此本也據
跋管所得是蘇沂家本公所得是王文惠家本第管本
余猶疑其自米臨本上重臨出此本寧詎是河南手臨
乎司冦固具眼人第有一眞本斯贋本易别若俱是贋
本則所謂一種僞好物者未免以貎似眩離婁矣
　　顔魯公書竹山潘氏堂聯句(王氏跋一○唐太師/魯郡文忠公在呉興)
　　　(日宴客於竹山潘氏堂聯句而手書之凡十九/人如處士陸羽僧皎然李觀房䕫軰皆知名士)
　　　(而所謂粲顓須者于公爲子姓皆有文行官爵/具家廟碑中公此書遒勁雄逸而時時吐姿媚)
　　　(眞蠶頭鼠尾得意筆大較與家廟頡頏而此乃/手蹟又當遠勝之第宣和書譜實載之目錄而)
　　　(考無祐陵御題及宣和瓢印前僅冠以緝熙殿/章而後有米元暉鑒定按緝熙殿理宗朝所建)
　　　(也雖隆凖宛然能無邯鄲子輿之惑乎哉不知/靖康之變玉盤金魚散在人間雖以光堯懸勇)
　　　(爵餅金購募而應者拆洗去之小米能别書不/能别所以或爲諱其自至理宗日始加以秘殿)
　　　(章識耳○余既書此人或笑余直當以公法定/眞贋不當瑣瑣出處令後人目以爲黄長睿也)
此詩無宣和印識當是佳臨本何者靖康變後御題無
所忌正當借以爲重何爲剪去第今人作必當贋宣和
不贋緝熙以其祗有緝熙章知是北宋時臨本非近時
僞物正可貴也摹本尚可辨佳臨本絶難辨八法定眞
贋恐即魯公復出亦未易言
　　宋名公二十帖(王氏跋一○右宋名公簡札合一/卷翰林學士李宗諤送從表兄詩)
　　　(中有云銅魚四明守當是知明州也宗諤字昌/武饒陽人故丞相昉之子仕至右諫議大夫其)
　　　(稱學士當在景德二年後呼表兄爲腹兄不知/何所據老米謂宗諤主文既乆當時試士無易)
　　　(書例故爭爲肥褊樸拙以投其好今攷之果爾/然則公書雖不見賞專門亦負時趨耶范仲淹)
　　　(者字希文吾呉人有二帖遺尹師魯舍人此其/一也跋者多宋元人吾僅留尤袤袤常之無錫)
　　　(人以秘書監終諡文節軾者蘇軾字子瞻睂山/人此寄乆上人帖古雅爲生平尺牘最黻者米)
　　　(芾呉人以乳媼蔭得官止禮部員外郎此送提/舉通直詩結法雄爽有逸致而不至作生平佻)
　　　(險其書黻則郇公行押體也又絶句一首無姓/名而有緝熙殿寶考其詩是黄庭堅語庭堅字)
　　　(魯直豫章人由史館累謫宜州卒追諡文節此/書結搆森然詩亦婉致所謂春來詩思何所似)
　　　(八節灘頭上水船紹彭者薛字道祖中山人號/翠微居士與弟嗣昌輩俱有名所謂河東三鳳)
　　　(者也此與趙大年借墨帖古氣浡浡遒勁中蓋/余所寳三帖之一也沈與求字必先德清人以)
　　　(知樞密院卒諡忠敏自謂屏蹟里居當是知潭/州丐祠時也世忠者韓蘄王也字良臣慶陽人)
　　　(以三鎭節致仕卒史稱其目不知書晚歲忽有/悟能作字工小詞據與司農總領帖當是太保)
　　　(領元樞時耳而結法頗遒麗恐其時尚未入悟/或佐史筆也允文者虞字彬甫仁壽人以左丞)
　　　(相兼樞密使出宣撫川陜進少保封雍國公諡/忠肅此公蓋南渡名臣吾以其慷慨議恢復近)
　　　(張魏公而識時宜勝之書法出鍾成侯雖不能/精詣亦自古汪藻者字彦章德興人仕累禁近)
　　　(後以顯謨閣學士謫死藻有文行饒志節其書/亦出入米襄陽衡者葉衡金華人以進士十年)
　　　(取相位以宰相片言得罪人多疑之書雖不免/墨豬而有拙意且以力勝王十朋者字龜齡樂)
　　　(清人年四十七狀元及第所與書極辨者不知/何許人想亦工佛法者公可謂能衛道矣蔣璨)
　　　(字宣卿紹興中爲戸部侍郎敷文待制史不載/載書史所題冲寂觀二詩極俚淺而書筆圓媺)
　　　(翩翩得晉人意冲寂觀在陽羡乃其香火地王/淮字季海永嘉人以左丞相樞密使罷爲大觀)
　　　(文卒諡文定劄子當是答故相或執政者張綱/字彦正丹陽人嘗至大參以資政殿學士致仕)
　　　(卒諡文定用太常駁改諡章簡此劄似得致仕/恩謝執政又爲其子先容耳范成大字致能呉)
　　　(人以大資領祠卒諡文穆其書最得二家法此/小草亦離離可愛孝祥者張字安國烏江人以)
　　　(詞翰名弱冠及第官顯謨閣直學士卒樓鑰字/大防鄞人以大資領祠卒其書辭黯然天眞之)
　　　(痛札亦稱之了翁者魏字華甫蒲江人贈太師/累封秦國公諡文靖此書倉卒爲密戚弔慰故)
　　　(㫖惻而辭絮筆亦草草張即之字溫甫孝祥從/子以父孝伯蔭補官至直秘閣壽八十餘此行)
　　　(體不足言然/却不墮惡道)
此諸帖大約以人重非眞能書者蘇黄米三家似當别
出不宜雜置此中韓蘄王晩雖稍有悟亦豈詎工詞翰
所作小詞及字恐俱出代筆惟以其趣味可賞故人遂
許爲眞耳汪彦章長於四六然嘗力詆李伯紀謂饒志
節或未然
　　東坡手書四古體(王氏跋一○坡仙所作煎茶聽/琴二歌南華寺妙高臺二古中)
　　　(間大有悟境非刻舟人所能識也南華詩最後/作攷其書是海外雞毛筆所揮染故多纎鋒大)
　　　(抵能以有意成風格以無意取姿態○汝南公/主誌枯樹賦余見公墨妙多矣未有逾於此者)
東坡詩儘有自得處第才太高未免信口道以此稍違
大雅耳此諸詩大率從禪解中來跋所云大有悟境蓋
亦以禪理言也余未見坡翁此卷亦未見汝南誌徒切
健羡
　　蘇子瞻札(王氏跋一○附蘇原札千乘姪屢言大/舅全不作活計多買書畵奇物常典錢)
　　　(使欲老弟苦勸公卑意亦以爲然歸老之計不/可不及今辦治退居之後决不能食淡衣粗杜)
　　　(門謝客貧親知相干决不能不應副此數事豈/可無備不可但言我有好兒子不消與營産業)
　　　(也書畵奇物老弟近年/視之不啻如糞土也)
書畵奇物謂不啻如糞土良是第甘食美衣及貧親知
相干亦孟子所謂於我何加者若果食淡衣粗謝絶貧
相知杜門日把玩書畵亦何不可
　　蘇長公書歸去來辭(王氏跋一○契順吾呉定惠/院行者院今爲寺尚在呉俗)
　　　(藿靡乃有此奇人與奇事惜猶爲名使非行脚/本色而錢世昭紀聞則謂佛印了元有一札附)
　　　(契順與公公跋語了不及了元豈故畧之欲以/見契順重耶了元札大要謂權臣忌子瞻爲宰)
　　　(相耳人生世間如白駒之過隙二三十年功名/富貴轉盻成空何不一筆鈎斷尋取本來靣目)
　　　(又曰昔人問師佛在甚處師云在行住坐臥處/着衣吃飯處沒理沒會處死活不得處子瞻胸)
　　　(有萬卷書下筆無一㸃塵地位不知性命所在/一生聰明要做甚麽計蘇公得此當汗􁍝􁍝下)
　　　(三日不應漫/然都不及也)
佳臨本自是寳物所謂下眞蹟一等者也跋謂契順攜
有佛印書中大有箴規語不應漫然都不及按公此幅
字自是爲酬契順路費計彼時曇秀亦嘗至惠州坡曰
公還山中人必索土物何以應之秀曰鵝城清風鶴嶺
明月坡曰不如將幾紙字去每人與一紙其爲契順書
此辭亦是此意耳了元公應自有詳書答何必於此及
之
　　坡老洞庭春色中山松醪二賦(王氏跋一○洞庭/春色中山松醪二)
　　　(賦實此公酒經之羽翼成而絶愛之往往爲客/書所謂人間合有數十本者余與敬美所見石)
　　　(本一則草而瘦一則楷而放與此蹟頗不同此/蹟不惟以古雅勝而姿態百出結搆𦂳密無一)
　　　(筆失操縱當是睂山最上乘/觀者毋以墨豬蹟之可也)
坡翁小文字毎多俊快可喜况此是說酒用以助翰墨
姿態尤爲當行此外尚有酒子及濁醪妙理二賦若兼
得公書之并酒經共爲一卷日展數過亦何讓李謫仙
三百杯
　　山谷書昌黎詩(王氏跋一○生平見山谷書以側/險爲勢以横逸爲功老骨顚態種)
　　　(種槎出獨此録昌黎送符城南讀書詩小行體/盡斂其怒張之氣而爲虛婉與蘭亭異體同用)
　　　(尤可寶也昌黎木强語山谷愛之第昌黎晚節/貴盛故其談讀書之效津津然山谷以筆札得)
　　　(罪流離放逐生兒愚魯亦是佳事何必强之讀/書耶放筆一笑自注此書是眞蹟而經水漬以)
　　　(故不/得佳)
生兒愚魯亦是佳事此是極聰明人自誇語
　　山谷伏波神祠詩臨本(王氏跋一○山谷書劉禹/錫經伏波神祠詩最爲奇)
　　　(逸有瀠洄飛舞之勢後有張安國范致能李貞/伯文徴仲諸跋皆佳初自華東沙氏售于吾館)
　　　(甥叔陽意忽疑之持以見畀偶以囊澀不能應/得旬日留托王君載䨇鈎而俞仲蔚塡廓之雖)
　　　(不盡得其妙比之搨石尚少一重障/也卷今爲嘉興項氏以重價購得)
此眞蹟價須幾何致令司冦公囊澀不能應䨇鉤廓塡
亦即是鏡中像第不知二公長技能入唐人室否
　　薛道祖三帖卷(王氏跋二○一跋云翠微居士薛/道祖書學最古法最密而世傳獨)
　　　(最少惟道園亦自恨之十五年前余嘗得其上/清連年實享清適四帖以示文仲子仲子大快)
　　　(以爲所睹惟晴和二像隨意吟三帖不謂復遘/此眞足以軒輊六朝追踪漢魏今年忽于元馭)
　　　(宗伯所見此三帖不覺失聲歎賞居月餘偶及/之則云偶以寄吾家馭矣家馭亦不甚鑒許又)
　　　(月餘而家馭自留都輟以見貺○次跋云此大/三皆與大年者蓋宋室令穰也畵品超絶與道)
　　　(祖翰墨契甚深呉文定跋惜其不列於四大家/爲之扼腕道祖之先少保嗣通者書法有舅氏)
　　　(褚登善宅相時人語云買褚得薛不落夾而道/祖與米元章實齊名故元貽之詩云世言米薛)
　　　(或薛米猶言弟兄與兄弟然嗣通筆怯不迨登/善乃得列歐虞四大家道祖品高無遜元章顧)
　　　(獨不得與蘇黄四子並者嗣通䟤跋墨林旭素/顔柳尚未出而道祖時四子數已滿故也與道)
　　　(祖頡頏者章惇蔡京卞俱/有可觀以人故不齒云)
唐四大家蓋或云歐虞褚陸宋四大家其蔡是蔡京今
易以君謨則前後輩倒置恐君謨不甘若云蘇黄米薛
固自穩當
　　米趙四帖(王氏跋一○右敷文閣學士米元暉書/一紙翰林學士承㫖趙子昻書三紙敷)
　　　(文所跋乃其父元章臨唐陸柬之帖今臨帖已/不可見矣敷文奉㫖鑒定故結法精密遠勝他)
　　　(作夫以一小臣之臨筆而至厪萬乘之寶藏思/陵之好尚可知也承㫖與幼住菴主赤牘前後)
　　　(累數十百紙此牘皈向尤切結法尤婉麗可愛/歸田一賦出入河南北海用意小過所與直翁)
　　　(書内云自冠便知讀書屬文中間不幸爲雜好/所分如彈琹繪畵吹簫等日夜不休爾後覺吹)
　　　(簫不甚佳最先棄去次知琴之爲理甚長而世/俗皆不解於是極意討論既得其說亦棄去而)
　　　(獨於畵未能忘情而人不知其用心之/苦此等語非直公實錄亦風流有味)
昔人謂於藝當學可傳者勿學不可傳者可傳者謂詩
文書畵等也不可傳者謂奕棋握槊琴阮簫笛等也昔
夫子稱游於藝夫亦以怡吾性情足矣何必僕僕爲身
後名哉翟孝廉德夫又謂彈琴勝於奕棋作字勝於彈
琴此則取自適意視前論爲優今子昻謂棄去簫次棄
去琴獨於畵未能忘情此自是風流俊人語雖自悔實
自矜第云知琴之理甚長得其說棄去恐亦是未能得
耳既得安能棄又古洞簫三十六管今人鮮解吹凡今
所云簫者蓋長笛耳子昻所謂不甚佳者簫耶笛耶元
暉席父名其書似未得與趙並論
　　蘇長公三絶句(王氏跋一○蘇長公畵竹草草數/筆不倫不理而濃淡間各自有天)
　　　(趣書筆只兩三字帶誠懸餘俱本色蒼勁之中/媚態雅韻靡所不足七言出律入古有聲有色)
　　　(有味第不當於驪黄之内求之余幾欲爲東/圖和此韻既而放筆曰不若容此老獨歩)
此跋於長公畵竹及詩字皆極其贊頌曰天趣曰不當
於驪黄之内求之似是醉餘逸興淋漓信筆揮染者極
令人企羡曩日共東圖論書畵時恨不及索觀之
　　米元暉手書詩(王氏跋一○米禮部芾壽止四十/五而其子敷文至八十二書法則)
　　　(不啻箕裘此敷文所書詩敘語後缺一行詩六/章前缺一行紛披老筆遒媚險譎是晚年最合)
　　　(作筆詩句云我今將及古稀年可證也若其/語之沓拖潦倒不無南渡門面老顚家風)
元暉詩余未見據所記一語果是胡釘鉸類若元章詩
固自有工者楊用修述其望海樓一篇云雲間鐵瓮近
青天縹緲飛樓百尺連三峽江聲流筆底六朝帆影落
樽前幾番畵角催紅日無事滄洲起白烟忽憶賞心何
處是春風秋月兩茫然精密而流快是晩唐佳境何得
概以沓拖潦倒目之
　　趙松雪書千文(王氏跋二○一跋云右趙承㫖千/字文不言是何年書當是至元以)
　　　(後延祐以前無疑也蓋其功力既完精神正旺/故於腕指間從容變化各極其致中有疎而密)
　　　(者柔而勁者生而熟者緩而緊者出山陰入大/令傍及虞褚不露蹊逕正以博綜勝耳文待詔)
　　　(乃謂師李北海吾未敢薦也三十年所見千文/眞蹟多矣紹興董氏智永眞草從規矩出風度)
　　　(當爲第一本三辰顧氏懐素草從風度覓規矩/當是第二本此卷折𠂻二僧間具體而微不免)
　　　(居第三若趙模時代雖古而韻不足鮮于樞骨/力雖强而氣不清四五之間尚爲幸矣○次跋)
　　　(云今年六月有故人以趙文敏公千文來售者/初閱之則潦草酬應厭勌筆墨之意可掬爲再)
　　　(三過時時得佳字重玩之則結搆波䇿有不容/言之妙文休承謂生平見公草書僅二本此本)
　　　(尤佳絶蓋公以至治二年壬戌四月卄八日書/以六月辛巳捐館中間閏五月十八日曾跋子)
　　　(敬十三行洛神賦謂老疾不能作跋雨後稍凉/書此蓋去書千文僅二十日耳是宜其有厭勌)
　　　(色而老手斵輪運斤成風之勢固不容掩然公/自是翰墨緣且盡矣余置書畵緣亦於今日盡)
　　　(臨紙黯然低徊乆/之望日曬書題)
大凡詩文書畵等晚年則力量進所謂年是年力然精
神周密却不如少年時書畵道成雖不若詩文之焦勞
第衰邁時潦倒或亦不免但就其漫興中詩文則氣格
深厚書畵則姿態淋漓皆有一種天趣正是大不可及
今司冦評松雪此書云酬應厭勌云運斤成風曲盡老
手之妙第自謂置書畵緣於此日盡不知是何年語此
後果能不再購名蹟否
　　松雪歸去辭書畵(王氏跋二○一跋云趙呉興書/歸去來辭極多獨此爲第一本)
　　　(妙在藏鋒不但取態往往筆盡意不盡與余所伯/寳枯樹賦結法相甲乙余平生見蘇長公鮮于)
　　　(機及公書此辭不少然見輙愧之自己卯冬决/筴不出明年棄家作道民稍堪一舒卷然陶公)
　　　(好酒乏酒資余好酒酒資頗不乏而年來厭謝/杯勺以此竟輸公一籌人間世貴人嗜書畵若)
　　　(渴獨此辭以見諱得免近始屬吾弟敬美敬美/倦遊且歸矣歸則遠出吾上再能作趙公書歩)
　　　(陶公辭第畏酒一/籌亦恐不免輸却)
貴人嗜書畵若渴獨此辭以見諱得免大是快事快語
宜對之進一觥
　　松雪洛神賦(王氏跋一○趙呉興洛神賦乃中年/筆不甚經意而時時有法外賞十行)
　　　(後姿態溢出宛然驚鴻游/龍也歎賞之餘爲題其後)
余少時曾於友人卞孝廉應龍所見松雪書此賦是絹
素上書最蒼勁多姿態卞友日置案上臨寫贉池半已
脫落絹亦多浮起憶其風骨似是晚年筆視此中年者
未知孰勝
　　松雪手書十五詩(王氏跋一○趙呉興自謂此十/五首不讓唐人中間致語如北)
　　　(來風俗猶存古南渡衣冠不及前白鷗自信無/機事元鳥猶知有歲華平生能着幾緉屐負郭)
　　　(何須二頃田白露已零秋草綠斜陽雖好暮雲/稠南渡君臣輕社稷中原父老望旌旗故國金)
　　　(人泣辭漢當年玉馬去朝周其用意使事間出/唐人表所以不及唐人亦坐此若書法則密不)
　　　(掩態媚不勝骨上可以入大令室下亦據北海/客右矣據題元祐五年書付從子玠是公爲翰)
　　　(林學士承㫖最承恩日也蓋六十有四歲矣以/故書法入化境子俊者玠父也公集中有倡和)
　　　(詩其書如王謝家子弟雖/散髪躡屐亦自有貴門風)
據所錄六聯皆以新巧爲工謂用意使事出唐人表所
以不及唐人亦坐此果也南渡君臣輕社稷中原父老
望旌旗是傷故國語玉馬去朝周豈自道耶如此則視
金人泣辭漢者愧矣二詩俱未見全篇不知爲何作天
命改易人力豈能奈何要之不仕可也若易主則凡希
聖賢者皆不當仕又無論帝胄矣
　　趙呉興眞草千文(王氏跋一○永禪師眞草千文/後先散施江左僧寺蓋千餘年)
　　　(而余於會稽董文玉侍郎家覩八百本中之一/本自恨此生如値阿閦國一見不再見今年在)
　　　(敬美弟處獲睹趙呉興此紙所謂煥如神明頓/還舊觀者非耶○跋尾皆國初名士如宋承㫖)
　　　(父子王待制胡山長蘇太/史呉殿學名腕中有眼者)
呉興他書於永師似尚有仙凡之隔今司冦乃以頓還
舊觀許之余未見此本無敢臆斷
　　損本三君法書(王氏跋一○前一紙爲天全先生/送景寅參政聯句三十韻行體遒)
　　　(美雜有褚米法跋尾始自放天眞爛然而至後/一紙水龍吟慢則筋骨姿態種種横逸或鋒利)
　　　(若錯刀或虬健如鐵絲最合作書也又范菴先/生錢塘三律縱筆自喜神采奕奕射人此翁極)
　　　(謂人奴書而亦不免有豫章呉興意然至曩時/所謂院體一掃盡之又西涯先生楊子洞庭二)
　　　(律爲陸水村公書未及畢而以酒至解是時陸/尚爲御史未幾先生大拜陸遂不敢請而跋其)
　　　(事跋今在名賢遺墨中余後先四得之合爲一/卷以便批覽蓋天全西涯二公名位相敵而范)
　　　(菴以風節翺翔其間不肯下一當合也天全書/固有飛動勢二公尚法而此特縱遂皆爲生平)
　　　(極意筆二當合也爲詩三爲詞一而首皆缺有/二字者有二韻者有小半闋者三當合也夜光)
　　　(之璧不以損而减朗况余所得皆照/乘者哉因題之曰損本三君法書)
此三帖正以損本奇據跋皆三君得意筆則尤可賞也
内長沙相二律爲陸冢宰書以酒至暫停後大拜陸遂
不敢請其事尤可紀釋氏謂今時爲缺陷世界昔人云
寧爲玉碎無爲瓦全兩公相業似之獨范菴名位稍卑
差得自完若以墨寶言則又當武功爲首矣文正好書
此楊子洞庭二詩何少宰謂前無李杜或未然然要是
此公精到語余從兄都督公有此二挂幅曾稔觀之詩
正與字稱
　　三呉名士筆札(王氏跋一○諸名士筆札呉文定/原博祝京兆希哲王太學履吉陳)
　　　(太學道復各得二紙沈山人啓南李太僕貞伯/顧尚書華玉金先輩元玉陸詹事子淵王中丞)
　　　(履約王吏部祿之彭山人孔嘉各一紙又有名/承舉者號癡翁者皆白下人考其筆意似亦隱)
　　　(君子也呉公後不完札與希哲後談瑣事一札/道復小詩筆意俱更遒美華玉結搆精密子淵)
　　　(尤雅俊而不能無意元玉履吉翩翩自快履約/行邊時書寄履吉者所及時事縷縷其謂江陜)
　　　(二省程文冠諸省蓋一時郎署名手也祿之與/履約札謂舉筆目眩閏之則成䨇筆且屬不可)
　　　(聞衡翁語劇可笑蓋是時衡翁踰八袠尚能作/蠅頭楷故也祿之自是草草呉興如一束枯枿)
　　　(而已孔嘉虎邱詩既不俗而書筆流利不/作睂山體驟看之未有不以爲文氏者)
呉文定不完札何以不入前卷名曰四君損本耶陸文
裕書固每以有意佳孔嘉不作蘇體良難得者
　　姜立綱書(王氏跋一○故姜太僕立綱書此四子/全文句讀各有圏甚精當是先朝春宮)
　　　(進讀本也結法圓熟端勁妙不可言初見絶以/爲沈度學士書徐覺其波磔處小露鋒鎩乃敢)
　　　(定爲姜筆噫嘻今兩制/諸君不復能辨此矣)
米元章謂但如布算子便不是書今書家多祖其說不
知篆𨽻元布算子者也米又以吏楷嗤徐季海近弇州
公見字稍方整者亦率以掾史目焉不知古所云𨽻正
今吏及掾史也右軍蹟今幾絶矣近代能得其筆法者
惟趙子昻姜廷憲二君趙之祖右軍人猶知之然亦不
免算子之誚若姜則語八法者率不道矣余在李伯玉
家見姜小楷眞精工之至畫畫有筆驅遣如意其姿態
全從筆中出宛是聖教碑法伯玉家又有樂毅論臨本
精密而流動絶有骨力文夀承極賞之曰泛看止如此
然欲效之即一波一㸃亦不易到此殆唐初人所臨沈
瑞伯亦以爲然韓禮侍存良亦有一本行欵紙色俱相
同云是馮承素等所臨余愛其運筆浄又沉着瘦而有
筋亦謂是唐臨本後余婿劭之見都城一前輩乃云非
也此乃姜廷憲手臨者耳此言大有理余聞之恍然心
服姜書力原深宜夀承云不能到也今司冦謂初見以
爲沈學士此徒以字形方整言沈法祇從趙變圓熟是
其所長無右軍筆法細玩無意趣然姜亦有一種學沈
者豈此四子全文正用沈法者耶姜雖爲呉子所嗤然
自致身金紫今其遺蹟在京都價亦不减希哲履吉效
之者多白衣躋貴顯亦可謂遇時者矣有人作干祿字
書應以爲凖
　　國朝名賢遺墨(王氏跋五○一跋云右有明名賢/遺墨第一卷二十人故翰林學士)
　　　(承㫖太子贊善大夫金華宋文憲公濂與徐大/章書修謹甚筆法尤遒密可愛楊鐵􁌀先生維)
　　　(楨七言律一章足稱散僧入聖先生會稽人元/儒學提舉也以其嘗預史局且卒於洪武八年)
　　　(故收之胡仲申先生翰亦金華人此書亦貽徐/大章者頗極推許之致張羽潯陽人所作雪樵)
　　　(傳事與文皆清逸而𨽻法則韓擇木𣲖也王遠/無鍚人革除靖難間兩爲翰林學士解公縉一)
　　　(名縉紳吉水人此六絶句懷南安舊遊作也墨/氣勝而結搆小疎從子禎期臨右軍一札七十)
　　　(餘尚供奉史局胡文穆公廣題漁父辭劍圖記/公廬陵人建文中狀元及第贈禮部尚書再贈)
　　　(少師楊文貞公士奇贈東筦公一律一絶句勁/筆紛披與語俱老公初名遇以字行亦廬陵人)
　　　(華蓋殿大學士贈太師胡頤菴先生儼南昌人/進太子賓客致仕楊文敏公榮建安人謹身殿)
　　　(大學士卒贈太師金文靖公幼孜初名善以字/行臨川人武英殿大學士贈少保三公同官内)
　　　(閣而同爲胡文穆題漁父圖曽公棨梁公潛亦/題此圖曾書法尤自精雅可愛亦吉水人甲申)
　　　(狀元及第梁西昌人李忠文公詩勉凡二紙其/一跋江母傳其一題陶靖節度履圖清忠勁節)
　　　(風表百世而結法乃婉媚有致王文端公直泰/和人文安公英臨安人同舉進士歴禮部左侍)
　　　(郎典内制無弗同者海内稱爲二王先生詩律/筆意亦無不同陳文定公敬宗詩亦題昭關圖)
　　　(小楷斐亹饒晉人意公之負臨池名固不虛也/魏文靖公驥蕭山人書精緊有腕力以南京吏)
　　　(部尚書致仕卒年九十八睂壽爲我朝文臣冠/陳公璉挽李士文序詞翰清雅公東莞人以禮)
　　　(部左侍郎終卷凡二十一紙而江西獨得十之/七云○次跋云第二卷錢文肅公習禮臨江人)
　　　(以禮部右侍郎致仕此蹟一挽章耳公品清貴/故留之楊公翥吾郡人累進禮部尚書食祿不)
　　　(視事年八十五卒所書梅軒記爲陳有成作其/辭翰皆頹然長者高文義公榖揚之興化人以)
　　　(兼東閣大學士致仕卒贈太保書法妍婉令人/作留侯好女子觀于肅愍公謙錢塘人以兼太)
　　　(子太傅兵部尚書中䜛死贈太傅此詩乃題黄/子乆江山萬里圖者以不切于圖故割置此馬)
　　　(公愉臨胊人狀元及第卒贈尚書張文僖公益/上元人以侍講學士死土木難贈學士二公皆)
　　　(登内閣不躋極品所題城南書屋詩爲戴文進/筆徐天全有貞吾郡人初名珵累官華蓋殿大)
　　　(學士封武功伯削爵謫金齒放歸卒送僧素菴/住持宣府彌陀寺乃少年書而中有塗乙筆殊)
　　　(秀勁林學士文題張氏手澤記辭翰皆質勝學/士閩人商文毅公輅淳安人三舉第一人及第)
　　　(謹身殿大學士卒贈太傅韓襄毅公雍吾郡人/累進右都御史總兩廣諸軍此二札皆與吾鄉)
　　　(練綱御史者韓公推賞獨至蓋才氣合也彭文/憲公時安福人狀元及第之明年即入内閣卒)
　　　(贈太師所書乃輓章而有高誼舊爲鄉里重直/言曾感帝王尊語得非爲李忠文作耶劉參政)
　　　(先生昌呉縣人弱冠登高第今題宋江山簿推/恩告身而疑其制不能攷何也太子太保吏部)
　　　(尚書贈太師三原王端毅公恕報少保閔莊懿/公珪一札筆頗謹細恐佐史爲之以公名臣第)
　　　(一不敢不存也太子太保兵部尚書贈太保青/州余肅敏公子俊一詩似于嚴郡謁范文正公)
　　　(祠作華蓋殿大學士贈太師宜興徐文靖公溥/一詩則卷冊中長語也刑部尚書盱江何文肅)
　　　(公喬新與郁秋官札乞琬琰集春秋纂言懇懇/楷法極謹細無一筆苟正與志傳所載合太僕)
　　　(寺少卿長洲李公應禎初名甡放舟一律亦得/小致語此公以書名而波拂間時露崛强殆類)
　　　(其爲人翰林院檢討白沙陳先生憲章大儒也/誤稱閔公爲憲副而旁注一長字豈與閔契深)
　　　(不規規世法耶國子監祭酒冰玉羅公璟以趣/朝賜麫小詞寄陸釴太常筆法頗欲學宋仲溫)
　　　(而未成長禮部右侍郎方石謝公鐸爲人作一/詩不知何題而頗清雅卷亦二十人帖如之而)
　　　(吾郡稍稍有餘者○三跋云李文正公東陽二/札書筆俱清麗公長沙人𨽻燕中戎籍累官華)
　　　(葢殿大學士卒贈太師倪文毅公岳一札乃寄/同年閔莊懿公珪者太常少卿陸春雨先生釴)
　　　(哭用常一排律過亨父故宅一律翰林院修撰/張滄洲先生泰哭子五絶句皆銷魂語也二公)
　　　(皆吾州人皆負文學用常不知何許人太子太/保兵部尚書劉忠宣公大夏二札一與郁公即)
　　　(前卷所謂秋官者一則其子華容令余外大王/父也贈太子太保戴恭簡公珊一札寄閔莊懿)
　　　(者二公皆孝廟晝接賢臣想見其時爲之慨羡/屠襄惠公滽在吏部數行要閔公出郊過談且)
　　　(云有奇果一品未薦竟不知何物也公鄞人贈/尚書新安程公敏政贈太子太保常熟李文安)
　　　(公傑各有詩投吾州陸文量而山莊二絶有味/乎言矣文量名容吾州人有經濟才思元子桑)
　　　(悅常熟人負才而躁爲柳州通判故其語曰鷓/鴣道我行不得杜宇勸人歸去休又云投荒此)
　　　(日無言語不與宗元競柳州雖𢎞曠不足而㫖/趣亦悲切矣書尤縱誕可惱海釣蕭顯山海人)
　　　(按察僉事書名彷彿張南安而圉圉未稱雪賦/禁體復歩險稱奇宜其都不成語也呉文定公)
　　　(寛蓮溪輓章作蘇體極古雅謝文正公遷卷冊/語耳王文恪公鰲與楊循吉一札有前輩風度)
　　　(文定長洲人文恪呉邑人連舉壬辰乙未會狀/及第文正餘姚人則乙未狀元也呉至禮尚謝)
　　　(至戸尚謹身殿大學士王至戸尚武英殿大學/士俱贈太傅三公年位聲實伯仲也刑部尚書)
　　　(贈太保洪襄惠公鍾一札乃撫順天時致閔莊懿/者贈太師順德梁文康公儲一詩乃宮坊時送)
　　　(王冬官者新建伯餘姚王公華一札乃宮諭時/簡閔莊懿者閔時長中臺也刑部尚書贈少保)
　　　(林貞肅公俊南京禮尚贈太子少保邵文莊公/寳各詩一紙其書一欹細若焦螟而著剛勁一)
　　　(麤濃若蠐螬而表儒雅卷二十人凡二十二紙/而吾郡得十之四○四跋云南京吏部侍郎泰)
　　　(州儲文懿公瓘次韻雨花臺一律詩拙而微有/句書拙而微有筆吏部尚書贈少傅太原喬莊)
　　　(簡公宇題戴文進畵歌歌語歩驟起伏全自李/長沙𣲖流出才小乏耳書亦如是太子太保吏)
　　　(部尚書陸公完吾郡人其書亦李長沙詩跋也/𢎞正間賞識如此禮部尚書贈少保毛文簡公)
　　　(澄吾州人狀元及第其與王父書談公私情事/皆實境而筆尤拙贈太子太保吏部尚書泰和)
　　　(羅文莊公欽順毛公榜第二人也家書一紙寄/仲氏按察叔氏中丞者南京禮部尚書贈太子)
　　　(少保華亭顧文僖公清爲陸太宰賦也適園詩/甚有致與羅公筆俱清勁贈新建侯王文成公)
　　　(守仁一絶句毋論公理學勳猷鉅公詩秀拔有/致閱至此大醒人目南京吏部尚書崑山朱恭)
　　　(靖公希周也適園詩亦爲陸太宰賦者公生平/不作一行草筆南京兵部尚書贈少保無錫秦)
　　　(襄敏公一札乃撫楚時與臺使者贈尚書王文/定公瓚送王父歸田一章其書似學高閑辯光)
　　　(而不得筆應天通判長洲祝先生允明書家龍/象也一札雖草草亦自有天趣江西提學副使)
　　　(北地李空同先生夢陽陜西提學副使信陽何/大復先生景明文章家麟鳳也吾嘗見李先生)
　　　(寫七尺碑大有顔平原筆何先生倣李長沙而/指小滯三詩出語便自不凡工部尚書贈太子)
　　　(太保建業劉清惠公麟生平于尺牘留意此札/書筆尤得聖教風呉縣東橋顧璘才名與劉公)
　　　(伯仲而詩語尤俊此則小竿尺耳亦見一斑公/官至南京刑部尚書前翰林侍讀學士贈學士)
　　　(鄞縣豐公熙三詩戍閩時作也辭筆俱清密有/致其子坊以南考功主事謫歸坐事後易名道)
　　　(生才藝亦跨竈而狂衺之行家聲隤矣此札多/風語可笑翰林院待詔長洲文先生徴明與王)
　　　(中丞履約書甚詳吏部尚書贈太子太保呉江/周恭肅公用書一紙南京兵部尚書贈太子少)
　　　(保增城湛文莊公若水詩一紙贈禮部右侍郎/崑山魏恭簡公校尺牘二紙二公雖齒懸絶而)
　　　(一時成進士又一時以道學鳴者也考湛公詩/葢年九十一矣魏公牘葢與周充之侍郎父子)
　　　(此卷二十人得二十二紙最多名賢大夫而亦/多書家者流吾郡仍十之四云  五跋云武英)
　　　(殿學士贈太保崑山顧文康公鼎臣一紙乃與/王父司馬書也詹事兼翰林院學士贈禮部右)
　　　(侍郎陸文裕公深早朝及禁中觀雨詩二首詞/翰俱清麗然比之公生平差爲落夾太僕少卿)
　　　(王南原先生韋雪中簡顧英玉詩僅小有致先/生館試詩有雕欄十二晝沉沉畵棟泥融燕初)
　　　(乳句傳縉紳間今似未能稱太僕少卿邵康僖/公銳在江藩時一札與周充之侍郎南京户尚)
　　　(贈太子太保武進周襄敏公金亦嘉靖中能臣/也詞翰故自楚楚前翰林院修撰贈光祿少卿)
　　　(新都楊公愼與姜龍憲副札亦自一斑翰林院/修撰進賢舒公芬與楊俱狀元及第俱有直諫)
　　　(聲貴溪夏文愍公言舒公榜進士也此札與其/邑朱令者公時在政府貴態浡浡辭旨間而結)
　　　(法却老蒼有李西臺風詹事贈禮部左侍郎東/廣黄文裕公佐所爲擬天寳宮詞六首實嘉靖)
　　　(宮辭也詞筆俱婉麗今少師太子太師建極殿/大學士華亭徐公階與余往復書札頗不少而)
　　　(此則見貽詩也公名臣而詩翰亦自穩密都察/院右副都御史呉興王公守一札是行邊後寄)
　　　(其弟履吉者右春坊右贊善贈光禄少卿吉水/羅文恭公洪先一小札乃與吾師李觀察者此)
　　　(公極有翰墨聲以小故圉圉不快陳太學道復/長洲人一律四絶語平平耳而散草古澹在懷)
　　　(素林藻間吏部員外郎長洲王先生榖祥小札/數行亦可觀溧陽馬君一龍者余同年也仕至)
　　　(國子司業爲余書紀行萬字皆小行割其百之/一于此呉邑彭先生年游虎邱得五言律四首)
　　　(馬君狂草不堪與顚史作奴彭先生藁行眉山/顰歩而此皆能脫生平窠臼可重也其後三紙)
　　　(河南按察使濟南李攀龍于鱗福建按察副使/廣陵宗臣子相詩各一江西左布政使呉興徐)
　　　(中行子與書一余所得于三君子者不啻數十/卷而僅畱其一以志感耳卷中二十人爲二十)
　　　(紙而吾郡/亦十之二)
司冦所購昭代諸名公遺跡富矣顧奈何無許禮侍成
名巵言謂其結搆疎而醜是傖中小有意者或未然先
文恪公極重許書今存有所書扇一柄秀勁多姿頗得
右軍法詩亦流快有錢劉遺調恨不獲質之司冦公又
姚吏侍洪謨近在檇李其書逼趙松雪甚有骨力何爲
亦不見錄
　　祝京兆書成趣園記(王氏跋一○祝京兆希哲爲/華光祿尚古成趣園記幾三)
　　　(千言狀其峰巒池館紆餘曲折之勝不遺餘力/其書法頗出趙呉興然呉興遒而媚京兆遒而)
　　　(古似更勝之余初得一本付駿兒爲楷式八月/自金陵過里中華之宗人叔達强以投余輙去)
　　　(追而返之不肯納稍間校前本行欵大小不甚/遠而結搆微有出入然各遵其妙豈光祿有二)
　　　(子京兆各爲書一本耶華之園餘八十載不復/可踪跡而此記尚存言之不可以已也如此)
庚寅歲司冦公曾遺余此卷眞體微帶行數之幾可得
三千字徹尾無一懈怠敗筆逸筆俱不傷其妙最媚最
蒼最密最散驅遣自如全以渾脫勝不拘拘歩趨古人
而古意涌浡毫穎間生平所見祝京兆書未有出此上
者跋謂法頗出趙呉興亦其章法跌蕩處彷彿似耳至
其幽深無際乃得之鍾太傅謂遒而古勝趙不誣也上
方微腐前一段全缺者三字微損者五字裝潢亦不甚
精今云有二本則余所得當是叔達强投本其付幼公
者不知何若既云各遵其妙必微有不同安得並展較
之園亡矣賴此記存而記又賴字以傳不朽者寧獨言
哉
　　祝京兆諸體法書(王氏跋一○祝京兆擬古以下/四章擬黄庭春遊二章擬蘭亭)
　　　(差小若閨懷則曹娥洛神之流耳古言一跋擬/章草跋及古調亦然而微渉仲溫然皆古雅有)
　　　(深趣昆福寺以下五章鋒微斂六宮戲嬰圖以/下三章鋒微露然姿態自勝不知誰擬要之自)
　　　(晉人流出朝元引以下九章擬眉山秋夜以下/四章擬䨇井小米山水以下二章及渡口一擬)
　　　(南宮中間微雜一二已筆葢不欲爲韓幹似也/修夕詞以下六章結法與黄庭並觀余老矣所)
　　　(見京兆墨蹟不下百餘本未有若此之種種臻/妙者眞令人心折内所擬歐顔陗者病姿莊者)
　　　(病韻二家本自難學/毫釐千里少損連城)
京兆書大約得之蘇黄米趙者多其氣格亦略相上下
擬南宮謂不欲爲韓幹似果然若歐顔則流派原不同
今云二家本難學非也間架方整蹲筆緩趨最易得畦
徑世聞難學者惟鍾索二王耳黄庭蘭亭曹娥洛神即
百重繭追之恐終爲壽陵歩也古書似亦得不似亦得
古文似亦不得不似亦不得是箴祝膏肓語京兆聞之
必大憤懣然詎能不心折
　　祝京兆書太白傳(王氏跋一○太白歌詩既奇其/人與事又奇不敢望司馬子卿)
　　　(手作傳李延壽亦小快無奈宋景文于喉咽間/作囁嚅語令人憒悶幸而有祝希哲書之差足)
　　　(快/也)
宋景文唐書歩驟孟堅以尚簡古故每每讀之不甚快
以作太白傳良非宜然整齊收斂亦頗有法延壽南北
史雖姿態穠郁然秪長于敘碎小事稍近傳奇小說且
靡曼乏裁使紀大事未必勝景文也
　　文徴仲手札(王氏跋一○右文待詔公徴仲手札/二十八紙中多與趙梁父陸子傳二)
　　　(先生者趙先生之孫某陸先生之館甥也裝池/成卷俾余題其後  昔顔魯公貴至八座而乞)
　　　(米乞鹿脯于李太保豈魯公臨池不公若抑巖/穴之苞苴更饒于廊廟也若二先生者賢于姚)
　　　(麟殿帥多矣○文衡山手柬跋云文待詔與韓/懋賞及祖父三代手札大要是謝餉物語耳韓)
　　　(能寳之且乞諸賢題識以侈/之賢于蕺山姥姚殿帥多矣)
司冦兩跋皆謂寶之者勝于姚殿帥按魯直所云乃是
韓宗儒每得坡一帖即于殿帥姚麟家換羊肉十數觔
然則姚正是收買蘇書者何爲冒此誚也宜云勝韓宗
儒乃是
　　三呉楷法二十四册(王氏跋二十四○一跋云呉/郡宋仲溫書趙文敏閣帖跋)
　　　(陳文東書聖主得賢臣頌法全倣永興精熟可/愛又書張懷瓘錄章草三品人名氏韋續五十)
　　　(六種書懷瓘十體斷内章草一條雜正行體而/皆有小法所臨急就幾于優孟抵掌釋文小楷)
　　　(尤精後書葉夢得及自撰小跋皆與前三書筆/同高槎軒季廸所作眠雲軒詩翩翩度驊騮前)
　　　(書法亦近仲溫特小疎耳姚道衍廣孝書所作/凡十首得意句小楷亦楚楚而自謂筆不佳故)
　　　(多偏鋒吾呉詩盛于昌榖而啓之則季廸書盛/于希哲徴仲而啓之則仲溫若文東則雲間之)
　　　(破天荒者○二跋云沈學士民則凡三帋其一/爲孔子世家其一爲金氏墓志銘王贊善汝玉)
　　　(撰其一字稍大爲諸葛武侯出師表沈大理民/望字最小爲虞書益稷篇夏太卿仲昭以書供)
　　　(奉者四十年而始爲呉文定公書此一帋太卿/公業已老矣而精謹乃爾令人肅然盧中令爲)
　　　(已凡二帋一種德堂記一拙齋詩皆遒勁而不/克去俗爲可恨○三跋云拙齋銘一賦一詩三)
　　　(楊宗伯仲舉爲銘錢山人子書爲賦杜山人用/嘉陳山人紹先劉少詹宗器爲詩其詞與書法)
　　　(俱伯仲也徐武功元玉二帋其一臨褚河南哀/册文其一東原生傳東原生者即杜用嘉也書)
　　　(傳後者吾呉周鼎伯器結法亦瀟洒又國初亦/有一周鼎伯器者檇李人文行亦相類非此伯)
　　　(器也○四跋云李太僕貞伯凡二紙一紙臨蘭/亭記而行筆皆趙呉興公生平以奴書誚呉興)
　　　(此何也陳言疏謂中書舍人多至八十餘員葢/當時傳奉之敝人所蹙頞捄嗉者抗言之無隱)
　　　(呉尚書原博王醫師墓表中有塗乙然無一筆/潦草呂翁墓表字稍大俱步趨眉山而時時有)
　　　(鍾意蔡九逵孔目嗣命議以禿筆取勁姿盡骨/全大抵李呉純綿裹鍼蔡則强弩透札然李不)
　　　(盡汰俗呉不盡汰濁蔡不盡汰生以此小有恨/耳○五跋云祝京兆古近體詩十五首是行卷)
　　　(上公卿者中多曹娥洛神風格又元日早朝排/律及雜詩二首皆早年筆演連珠并序十三首)
　　　(卿巒風木行一首尺牘四首皆中年以後筆駸/駸偪歐褚黄道中致甫字說稍大約齋閒錄又)
　　　(大則皆晚年筆進可入元常室退亦不讓伯施/所謂幽深無際古雅有餘明興一人而已黄道)
　　　(中致甫者吾故人淳甫初名字也爲其尊人五/嶽山人乞集序潤筆因以畀余○六跋云祝京)
　　　(兆勸農圖記赤壁賦著思錄序或似率而密或/似拙而巧信乎書家上乘也惟赤壁一賦陗健)
　　　(而小渉佻耳勸農圖記又自超駸駸在趙呉興/上舊有文待詔畵一幀余姑割愛去之而畱此)
　　　(書○七跋云祝京兆梅谷記比之勸農帖差大/成趣圖記又大于梅谷本作正體微取行法以)
　　　(助姿耳遒勁古雅中媚態溢發天眞爛然眞墨/寶也○八跋云文待詔徴仲書皆小楷其一爲)
　　　(余錄早朝近體十四章是八十四時筆也其二/古詩十九首極有小法是八十八時筆也又一)
　　　(條三行射禮有鹿中云云尤精甚而攷據典覈/偶于散帙得之附于後其三晝錦堂記結力遒)
　　　(勁是六十七時筆也其四拙政園記及古近體/詩三十一首爲王敬止侍御作侍御費三十雞)
　　　(鳴候門而始得之攷其年癸巳是六十四時筆/也○九跋云文待詔甲子稿詩凡五十二首文)
　　　(八首極精謹可愛而不甚脫學究氣是時年僅/三十有五聞公每歲輙手書其詩文前後凡六)
　　　(十餘册皆爲徽賈從其家購之徐博士榖昌落/花七言律詩十章是未見獻吉以前語小楷如)
　　　(新鶯未成長音羽宛宛自見春意贈仇東之二/絶句則皆進于是矣待詔又有致仕三疏中不)
　　　(無塗竄而結法亦佳家弟乍目爲公稿本費十/鐶得之以示余偶章簡甫之子藻見而摩娑不)
　　　(已曰吾父筆也○十跋云錢文通公原溥書陳/氏碣銘葢宋仲溫流也張南安二五言律皆倒)
　　　(韻而語亦平平南安多狂草吾呉人又不好收/之今此小行雜楷法幾于優鉢曇花陸文裕子)
　　　(淵小楷尤不易得今此尺牘凡四首中間行法/十三楷法十七居然有北海呉興風度其語却)
　　　(多凡情可笑張侍郎文光者陸公門下士也陸/薦之貴溪相得供奉永陵第不爲臨池家所許)
　　　(而此蘭亭序特楚楚如士人所恨不堪三復耳/  十一跋云王履吉閔已賦進學解千字文皆)
　　　(精入永興三昧然不如拙政園一記四詩張琴/師傳渾渾有鍾太傅意使人愛而復敬之然又)
　　　(不如退之琴操使人敬而不便解跋尾仲蔚與/家弟評此君書若訟而皆有訟理故兩存之○)
　　　(十二跋云陳白陽復甫千字文屈原傳各一紙/此君字不楷楷不易小而吾乃兼得之又陶靖)
　　　(節詩三十七首尤覺以拙勝○十三跋云楊憲/副夢羽法駕曲三章爲故相夏文愍代筆耳老)
　　　(腕遒而少姿王考功祿之與其弟履吉尺牘精/謹有法後有陳履常墓志銘及答同年伊侍御)
　　　(書皆稿草兼正行結法彷彿呉興陳方伯子兼/三槐堂銘蠅頭體秀而少遜骨蜀中詩自云倣)
　　　(鍾太傅古雅而微乏韻陸尚寶子傳金剪行張/烈婦二章全得麻姑壇法而以色澤傅之遂爲)
　　　(一時書家冠詩調亦典麗雜文二章中多改竄/而筆法亦清勁文博士夀承爲余書五子篇五)
　　　(子者謝榛李攀龍徐中行梁有譽宗臣併余六/也爲篇凡二十有五壽承此書最爲圓熟豐妍)
　　　(○十四跋云文休承學正爲余書沈宋蘇杜諸/君七言律二十二首是七十九歲筆而精謹雅)
　　　(麗逾于少年時又書嵇叔夜養生論及蘇子瞻/續養生論清俊而微佻卞彭孔嘉山人書余廣)
　　　(五子詩及近體數首是古高麗繭能于率更内/斟酌溫勁精澤光彩動人若晚途則一束枯草)
　　　(耳許元復太僕一紙老筆圓媺所書龎居士傳/語尤可喜黄淳父居士前一古體永興之有鋒)
　　　(鍛者後十二詩是晚年筆差小退周光韜叔初/出道復而此書醉郷語酒德頌精嚴有古意程)
　　　(大倫子明全摹徴仲而鸚鵡鷦鷯兩賦風斯下/矣○十五跋云俞仲蔚爲余書少陵七言律四)
　　　(十六首皆隋珠卞玉得柳誠懸度人經意又一/紙書見贈古體八章稍加圓熟已上皆六十以)
　　　(後書又一紙近古體凡十四章尤精謹可愛周/公瑕爲余書王維李頎崔顥高適岑參七言律)
　　　(三十四首鄭嵎津陽門行一章皆精雅工緻又/自作詩二十章字形稍大筆亦稍放紙有宋經)
　　　(箋蜀箋高麗繭皆余山房中舊藏勝于魚文側/理多矣○十六跋云徐奉化伯臣書黄庭内景)
　　　(經一紙時吐鍾意初爲飛鳧人加染古色雜識/舊印以希重價余一見而辨以示其子文果泣)
　　　(曰先子得意筆也又黄彪遺我參同契用趙呉/興贋識客多以爲呉興也割去之畱于此冊葢)
　　　(重其文也伯臣筆生然乆看逾雅彪甚熟然乆/看逾俗此書所以重乎人品也○十七跋云顧)
　　　(德育牡丹一賦結法酷似徴仲惟老密處有别/耳袁提學魯望七言近體十五首辭與筆皆流)
　　　(利而乏古意王逢年舜華詩十三首政如呉中/子弟輕俊而不受繩墨書亦如之張伯起書李)
　　　(供奉絶句五十二首又李杜高岑律體十一首/雖天趣小渴而規度森然毛豹孫書王江陵絶)
　　　(句二十六首亦自楚楚○十八跋云王學士錫/爵書郭景純遊仙詩七首筆法秀穎依稀有翡)
　　　(翠蘭苕狀家弟提學懋書周詩不能盡合大雅/而老健足風骨莫太學雲卿書中唐律錢左司)
　　　(七首劉隨州九首韋蘇州三首皇甫兄弟四首/郎士元二首韓君平四首盧綸員外二首司空)
　　　(圖侍郎張元眞子各一首清麗有態殊足與詩句/雁行其自作近體瞠乎不倫矣王太學穉登書)
　　　(王右丞七絶十九首書不能稱詩其書所自造/七言律廿三首雅相當矣○十九跋云王太學)
　　　(衡書司馬長卿大人賦王好仙道故筆意翩翩/近之又陳思王五言古體張茂才元舉陳山人)
　　　(爾見各得十六首又謝康樂十章則徐太學益/孫筆也少陵歌行爲文茂才肇祉書者十三首)
　　　(○二十跋云此冊皆杜少陵七言歌行陸士仁/得十四章文從先得十一章顧紹辰得十四章)
　　　(錢允治得十九章皆近時名筆端雅有致陸當/擅塲佻側寡情顧風斯下矣○二十一跋云楷)
　　　(筆得吾州王應寶呉郡章藻仲玉因乞王書盛/唐歌行李嶠宋之問郭元振各一章張謂崔顥)
　　　(各二章王維李頎岑參各三章高適四章章書/李白十六章後有餘簡會張元凱子予見過書)
　　　(近作十七首○二十二跋云唐人絶句婁孟堅/得王勃以下七十二首徐奉禮兆曦得朱慶餘)
　　　(以下三十二首沈昌期得賀知章以下四十八/首周茂才子先得杜甫十六首緣不相知檢故)
　　　(小有重者偶後有餘紙而康太學時萬尤山人/道恒過此因戲令康書坡仙酒經一則尤書異)
　　　(域數事俱足鼓吹幽閒者○二十三跋云莊子/逍遙遊王履吉之從孫愼修書也書與文殊不)
　　　(相當華茂才之方書連昌宮詞琵琶行精密可/愛吾從子士駰寫駱賓王歌行頗有致僧大林)
　　　(書所作平倭行一紙僧明因書顧歡袁粲明僧/紹孟景翼張融酬往釋道優劣事見南史明因)
　　　(與余善是方袍中之粗有意者金用元賓婦書/履吉白雀詩凡三十二首元賓爲履吉上足故)
　　　(書法亦因之綿麗多態而閨􁀙之氣未除昔賢/紀六朝唐詩俱以僧及婦子殿尾吾故仍之○)
　　　(二十四跋云此册皆石刻宋仲溫書七姬瘞志/烺烺人目高季廸詞與楊用修跋得其情矣祝)
　　　(希哲王文恪墓志精整端嚴剛柔克濟毛夫人/志銘運筆差圓形差匾書家最上乘也陸翁墓)
　　　(碣字稍大而最古元常之典刑矣二君子書爲/我明第一而此又其手勒石者不妨用此例存)
　　　(之/也)
此即前十册復以續所得增入重裝者内高季廸一紙
眞是奇跡此公詩當爲國朝第一人無但呉中今筆法
又近仲溫良可賞也吾意季廸墨跡不當襍之此中宜
與獻吉仲默君采昌榖等列爲一帙閑窗把玩足可當
華林園遊緣此諸公於八法亦微有窺又加之以高妙
之詩詞兼此二奇自是藝林墨寶非高崇文比也祝文
諸名家不待言其十三卷以後則大約司寇同時諸人
書皆翩翩一時之秀其書亦余所習見其十九卷以後
則又邇來少年書内惟陸士仁者曾見一碑刻餘皆未
見然俱當方進之勢未見其止後來成家不知屬誰氏
耳
　　題豐存禮詩後(王氏跋一○豐存禮傲睨一世而/傾倒嘉則乃爾信乎爲才服也計)
　　　(其書時當已病辟痱無一筆不顫而猶有山陰/典刑詩雖不能整栗而命旨綢繆宛然建安遺)
　　　(韻也昔裴成公病劇廻盼一語猶/能使夷甫心折今得無類是乎)
司寇夙昔殊不滿存禮前附名賢内一紙猶謂宜汰削
秪以附學士公後今此跋乃極口贊頌山陰建安既是
第一流評語至謂無一筆不顫以比于裴令之病劇回
盼則尤是傾倒心賞與平日持論頓異以此觀之可見
公服善且處心甚平曩昔刺譏之言乃是隨呉人短長
取唇脗間流快耳
　　豐存禮手札(王氏跋三○一跋云其論書稍推文/太史祝京兆次則陸詹事而于馬一)
　　　(龍沈愷王逢元陳鶴楊珂沈仕皆痛詆醜擬不/遺餘力二沈不聞有臨池名乃亦置喙何也其)
　　　(評沈仕謂如夏四倚主夏四何如人當是一貴/家僕豐或曾見侮耳人言此君憨定不虛也然)
　　　(行筆最遒勁結搆亦密比之生/平書最爲合作畱此以備一家)
沈青門仕其書亦學二王以入行卷中侑其畵及詩亦
自稱苐未成家耳夏四乃文愍公幹僕一時氣焰甚張
曾闌入司封署雷司空時爲正郎朴之一十以此謫外
名亦以此大起此等僕時時有之存禮作此評時應是
貴溪當國時也存禮書學極深顧所書乃有絶不佳者
殆不可曉然尺牘類多工此跋謂比之生平最爲合作
以此知司寇平日所見豐蹟或是偶不佳者又或係贋
筆狂草等耳
　　章藻摹瑯琊法書墨蹟十卷(王氏跋十○一跋云/右章生摹晉右將軍)
　　　(會稽内史逸少正書凡十幀爲法書之第一卷/内臨鍾太傅力命宣示二帖皆宋搨秘府佳本)
　　　(按宣示爲丞相始興公寶愛以授右軍右軍以/授王修修死從殉遂不傳傳者乃右軍别臨本)
　　　(此必渡江後購之人間而手摹之者雖其軟美/膚緻得之思陵居多而不無山隂隆準且又修)
　　　(内司致佳本弗忍去也外景樂毅俱有完本不/完本三復之餘覺不完者差勝二書見駁通人)
　　　(至有以爲呉通微王著筆者此中尚可容虞褚/數人不知通微輩能辦之否苐欲以爲貞觀内)
　　　(府及鍾紹京家藏則未敢必也曹娥碑憔悴宛/篤東方朔贊遒逸瀟洒楊用修云霜寒其右軍)
　　　(之懿乎不能多行而意自舒綽有餘告墓文以/乏佳本故所摹覺圉圉國史異纂云眞本具年)
　　　(月日者江寧瓦官寺鴟吻内藏物歸之岐王不/乆而火失之世所傳者藁本不具年月日者耳)
　　　(此本乃有年月豈岐王未火之先有勒石耶○/二跋云右摹王右軍雜正行體爲法書之第二)
　　　(卷内臨鍾成侯墓田帖凡五行蘭亭三序其一/定武損本一唐板本一褚摹眞跡本皆余所珍)
　　　(秘者板本字稍麤行亦高闊而饒波發翩翩風/流與聖教相出入褚摹本後有米元章跋與書)
　　　(所載正合長風帖在淳化成侯跡中獨黄長睿/以右軍年少未變鍾體目之甚當它若玉潤來)
　　　(禽何如極寒奉橘鯉魚雪晴轉差蘄茶受鵞石/脾小祥增哀轗軻十四帖皆灼然者長睿謂毒)
　　　(熱爲唐文皇所臨元章謂頭眩爲虞永興别跡/雖似各有據然永和祀遠鮮有不出唐人硬黄)
　　　(者奈何獨齗齗此一則也僧懷仁集聖教序記/及心經雖不無偏傍輳合或不必盡本筆而字)
　　　(體行模精整雅潔遂爲法書之冠臨池者至今/利賴之○三跋云右摹行草爲法書之第三卷)
　　　(破羗成都清晏此郡山川講堂都邑九日七十/雪候𢎞逺知念言叙若耶晚可安善道意時事)
　　　(兒女諸從昨見譙周餞行參朝明府廿七謝生/中郎女虞安吉宅圖東旋清和遷轉廿八噉麫)
　　　(積雪足下秋月狼毒西問又西問自愛安西得/告小大佳向久委頓六月還里信云知君脚中)
　　　(深慰日午小園龍保臨書凡五十六帖内破羗/一帖是米家船至寶最爲神妙眞足壓卷而它)
　　　(書多出貞觀内府琅琅有名之筆黄長睿置喙/亦少第謂餞行一幀乃賈曾送張說文蓋唐人)
　　　(集右軍書爲之而此則其殘缺者又謂深慰爲/文皇所臨與第二卷毒熱同餞行書法實神妙)
　　　(昨見君亦集成然亦用此例小園子一帖元章/强排作大令謂其小縱耳抑何待右軍之陿也)
　　　(此郡逋弊元章以爲予王懷祖者而長睿駁之/事理誠然當是與謝安石安石在右軍治交甚)
　　　(篤晚可眞蹟在余所僅影響耳○四跋云右摹/右軍行草爲法書之第四卷知問諸賢官奴採)
　　　(菊服食後服食十七日逸民裹鮓卭竹後卭竹/擇藥月末賬民豹奴敬問飛白又後飛白丹陽)
　　　(太常熱日朱處仁鹽井胡桃龍保黄甘六日胡/母豉酒虞義興筆精司州嘗新麥秋袁生來居)
　　　(還鎭得見敬和七日隔日近日五日謝光禄徂/暑月半敬豫長風謝生十一月皇象遠婦君晚)
　　　(嘉興奉停凡五十六帖淳化閣帖勅字十七帖/與臨江石本相間錯皆烜赫著聲者官奴乾絲)
　　　(鬱勃有飛白勢虞義興得見三札芒穎射人豹/奴獨擅章法遂爲行書辨鐘部一證裹鮓袁生)
　　　(眞跡余曾於朱太保處見之或云是唐臨耳○/五跋云右摹右軍行草爲法書之第五卷散勢)
　　　(昨得連不快小佳反側月半廿二廿三虞休建/安一日侍中敬豫清和追尋臨川小大太常鄉)
　　　(里可耳母子廿三帖皆得之淳化及臨川者内/元章以一日一起歸之伯高追尋歸之大令長)
　　　(睿皆不謂然山陰二帖是石泉公進御者鋒勢/遒鬱勁利不可言省書㒺極想佳東比不得眠)
　　　(各可諸患大多患十四日熱甚出都敬問諸賢/江生西中郎勿殺生末春四月有理北軍雨晴)
　　　(遠近廿三帖從秘閣續帖中錄出者呉興大周/嫂夜來公孫得書政履六帖從宋搨雜帖中錄)
　　　(出者尤崛奇出人意表内末春全是章法與豹/奴類它若淡悶干嘔及此月二帖在余所二謝)
　　　(書一帖于江右人家見之然皆唐臨本也○六/跋云右摹右軍疑跡爲法書之第六卷如正行)
　　　(筆陣圖二帖皆出自江東李王所正書瘦勁與/歐陽率更並驅幾不可辨行筆尤自豪爽宋人)
　　　(俱不以爲的獨米元章紀之云紙𦂳薄如金葉/索索有聲趙竦得之於一道人章惇借去不歸)
　　　(大抵非李王所自辦可證也張懷瓘列嵇叔夜/于上上品之第二云吾嘗有叔夜草絶交書一)
　　　(紙非常寶惜有人以右軍二紙請之吾弗與易/也此卷後有湘東所進絶交書晉右軍云云而)
　　　(秘閣續帖則直定之曰李懷琳他若適得書知/欲東差凉奉對屏風奄至此穆松先靈柩慈顔)
　　　(噉豆初月蔡家平康闊别足下時事集期旋洛/荀侯小大佳闊轉從阮公月末蒸溫白耳諸帖)
　　　(皆從淳化搨出而元章長睿俱掊以贋本理似/有據故别爲一本○七跋云右摹晉中書令獻)
　　　(之字子敬書上卷爲法書之第七卷多行正體/内小楷洛神一紙又不完本十三行一紙考趙)
　　　(呉興孟頫謂得之陳集賢所十三行僅二百五/十字係晉麻紙爲天下法書冠又謂宣和書譜)
　　　(所藏未有柳公權跋語係唐硬黄紙臨本白騎/遂本在鍾部攷之唐開元中滑臺人家應募進)
　　　(御者乃大令所臨而誤屬之鍾爲改正置此九/日帖見石泉公寶章集辭中令呈結法極似李)
　　　(北海當北海從此中一𣲖流出耶乞假一表與/霜寒並美高出辭令此後有相過右使節過思)
　　　(戀不審又思戀及夏節操之衛軍靜息夏日後/思戀天寶十一日昨遂腎氣仲宗黄門外甥冠)
　　　(軍可必諸舍阿姑承舍月終東家後操之復不/審嫂等鄱陽鵞羣敬祖凡三十二帖風神燁然)
　　　(逼乃公奈何髭聖辱之枯枿飢隸耶敬祖鄱陽/重見閣帖第五卷而長睿謂敬祖爲承祖子武)
　　　(岡侯協字不相及協右軍之從祖昆也以歸右/軍乃當而筆小不類鵞羣風骨氣㮣極爲蘇黄)
　　　(諸賢所推而長睿以險遠斥之又舉帖辭崇虛/劉道士語謂山陰崇虛館乃宋明帝泰始時造)
　　　(後大令六十年固也崇虛既是觀宇佳名何必/山陰又何必至泰始哉○八跋云右摹中書令)
　　　(子敬書下卷爲法書之第八卷皆行草内諸舍/諸女授衣奉别想彼承姑願餘滅書阮新婦奉)
　　　(對得書兩元度慕容前者鬱鬱桓江州疾不退/來恒省前書鐵石後鐵石元度忽動新婦鴨頭)
　　　(九阿姨斁奴後鄱陽不審極熱冠軍服油轉折/還此西門日寒追痛疾來知汝不數都與彼人)
　　　(孫權等諸帖最雄俊奇崛有致而黄米諸賢往/往加喙按宋自元嘉以後有戲學部此必一時)
　　　(諸賢或取大令父子語或集其書作之不必至/旭素也○九跋云右摹法書之第九卷内平南)
　　　(將軍武陵康侯􁃞字世將五紙㑹稽内史贈衛/將軍薈字敬文四紙開府儀同三司贈司空簡)
　　　(穆公僧䖍贈太常懿公慈字伯寶各三紙揚州/刺史華容文昭公𢎞字休元二紙右軍諸子自)
　　　(大令外豫章太守操之得二紙又有中軍將軍/循及渙之等各一紙史稱右軍七子知名者五)
　　　(人元之凝之操之徽之獻之而不及渙之黄長/睿則謂渙之爲右軍子而云凝之得其韻操之)
　　　(得其體徽之得其勢渙之得其貎獻之得其源/長睿博精不减倉曹此當有的據可補史傳之)
　　　(漏長睿服膺則在平南簡穆正書啓事而頗以/劭廞三帖爲贋豈所重在方雅而詘圓熟耶○)
　　　(十跋云右摹智永眞草千文爲法書之第十卷/永則右軍將軍之裔孫也於陳永興寺披染正)
　　　(行章草俱入張懷瓘妙品師嘗手書正草千字/文八百本散諸江東諸寺此八百本中之一也)
　　　(後一紙閣帖誤收右/軍部中今改正于此)
摹古帖亦是可喜物第從眞跡上摹出乃可貴若止席
影響於殘碑間恐終是戱筆耳
　　摹蘇長公眞蹟(王氏跋一○昨年悉取諸名賢文/詞稗官諧史小有關于世者即筆)
　　　(之總得十二卷而家所藏公墨蹟石刻小楷藁/行草聖之類爲詩文巵語幾百番兒輩欲分得)
　　　(之而客有徐長孺章仲玉及吾從子駰素善公/結法因名響搨大小彚爲七帙藏之山房内煎)
　　　(茶聽琴四詠歸去來辭及跋王晉卿山水歌祭/黄幾道文謝送梅花詩與乆上人帖則皆于眞)
　　　(跡搨出者以故幾若趙郎之見貎周昉併其性/情得之昔之人評公書者曰墨豬曰畫字曰跋)
　　　(偃曰腕着筆臥舉不足以累公舍此則所謂吃/井水地無不寶愛公遺翰而余最心與者二評)
　　　(王履道云不矜而妍不束而嚴不軼而豪蕭散/容與霏霏如初秋之霖森疎掩抑熠熠如從月)
　　　(之星紆餘宛轉纚纚如縈繭之絲黄魯直云東/坡道人少日學蘭亭故其書姿媚如李北海至)
　　　(酒酣放浪意忘工拙字特瘦勁似柳誠懸中歲/喜學顔魯公楊風子至于筆圓而韻勝挾以文)
　　　(章妙天下忠義貫日月之氣本朝善書自當推/公第一二評誠爲知言然公故非當家政自以)
　　　(品勝耳或又曰否否李丞相鍾太傅生身刀筆/中來閭井之儈魁耳不中與㑹稽呉興作奴而)
　　　(何以鼎峙萬古也余/無以應退而志于尾)
此所摹多眞跡故應可觀蘇書在文人中信足稱雄謂
以文而重公或未甘若云挾以文章忠義爲宋朝善書
者第一當非誣也李丞相鍾太傅能使秦皇魏武傾心
應非凡品雖瑕疵莫掩然要之長處多若使王氏父子
居其上恐二君未能自安此乃宋人評品今世乏眞才
正坐此等評隲多耳
　　敬美書雜帖(王氏跋一○吾家右軍分甘青李二/札右丞􁀙川一疏能于蕭散中作情)
　　　(景俊語蘇長公種橘帖亦庶幾焉仲氏敬美以/黄庭小法書之時出入洛神覽之不待畢覺王)
　　　(著鮮於樞/佐史矣)
右軍帖右丞疏果多俊語今刻尺牘清裁中亦俱係敬
美書獨子瞻種橘帖未之見檢之集中亦不得不知作
何語
　　呉贒墨跡(王氏跋一○家馭提學出呉中諸名公/墨跡凡十一幀内希哲書昌榖詩英英)
　　　(竝秀如兩玉樹皎然風塵外物徴仲抵掌玉局/蓮花乃似六郎矣伯虎脫盡平生後一札筆意)
　　　(大似周越而詩不稱苐/與夢晉俱不失狂奴態)
家馭此卷後乃以遺余希哲書雖秀媚出塵然是少年
書尚未蒼古昌榖送仇東之二絶句即前司寇公託元
馭相公臨出者書儘秀勁端密苐非當行耳徴仲效蘇
體肉不勝骨未足當張光祿之譽伯虎三絶句果似周
越是此公佳筆也余赴山東時遇驟雨此卷爲水濕今
已重裝
　　王稚欽書五言律詩(王氏跋一○天下以才子歸/稚欽先生謂若大紳子啓之)
　　　(傾寫不倦則誤矣搆結鍜琢極有工夫一句一/字亦皆有色澤此卷皆五言律尤是長城書法)
　　　(故不必成就而翩翩自賞宛有徴/仲中年以前筆先生信奇人哉)
稚欽案上惟置文選一部隨人揭問輙暗誦無錯者謂
搆結鍜琢極有工夫然哉其書亦自當附季廸昌榖諸
君後
　　朝鮮三咨(王氏跋一○余所得朝鮮國凡三咨合/爲一卷其一𢎞治八年咨遼東都指揮)
　　　(使司䕶送賀東宮千秋節者其二嘉靖四十一/年咨禮部進賀萬壽儀者其三則萬歴十一年)
　　　(咨禮部進獻慈聖皇太后儀者前後相去九十/年更三王而楷筆謹細若一紙若玉墨若純漆)
　　　(硃色濃透而咨字行押似以牙刻刷而精爲之/潤色者其敬愼而能恒若此宜其享國之遠乆)
　　　(也/)
朝鮮書大都法趙絶善用墨眞如純漆沈瑞伯謂是磨
墨積硯上已乃用筆染水就墨中蘸起寫余曾效之不
能似邇來惟莫廷韓善用墨
　　趙松雪書大洞玉經(王氏跋一○趙文敏公書法/妙古今海内爭效法之以故)
　　　(贋書百出信耳者多不能辨不知文敏書從二/王李北海來而搆趙體今人從文敏書來而爲)
　　　(今書那得遂無辨耶洞玉經是文敏合作傳于/世多矣紛紛幾如聚訟而眞蹟乃在參知王公)
　　　(所余一見驚歎不獨快/其夙慕亦以自快隻眼)
先君有同年友周君諱感永嘉人富文學有氣節仕止
縣令其子思友亦讀書善談論嘉靖戊午謁先君于金
陵擕有松雪大洞玉經一卷出示余意若欲售者然且
曰先人少學黄庭逼眞晩獲此卷愛之更時時臨寫因
指其標首趙松雪墨蹟五字云此即先人筆也又曰此
原係一幅紙長可二丈餘因背者欲揭之壁無此高壁
遂中裂斷甚可惜亦指示余傍有一友曰此價幾何周
曰聞松雪在日每一字五分今經二百年宜更増但恐
勢不能耳余時尚不甚知書但亦覺其匀淨可喜此經
字甚多私計之價殊不貲度不能償留十餘日還之近
萬歴戊子管子安出法書數卷内趙書大洞玉經即向
周氏卷也中裂跡宛然標首五字猶存葢三十年矣感
歎者乆之玩其書覺穠媚有餘風骨未勁疑未是趙書
去年壬寅復從子安子允功索觀之則愈覺骨力少料
趙楷法不應止此今司寇爲王陽德跋趙書此經謂右
軍北海出入結搆中則當是松雪眞跡無疑王亦永嘉
人何松雪兩本皆落一邑中耶安得取置案上並校之
　
　
　書畵跋跋續卷一
欽定四庫全書
　書畵跋跋續巻二
　　　　　　　　　　　　　明　孫鑛　撰
　墨刻
　　秘閣續帖(王氏跋二○一跋云右秘閣續帖第三/第四卷此帖既不易得而又皆右軍書)
　　　(多縱筆變體極可愛内四月一日帖及後右軍/諸子書稱𢎞白黄長睿謂爲僞帖欲去之甚當)
　　　(第文壽承跋尾以爲中數帖類米老所臨者則/非也此帖刻于元祐中米老書學尚未著不應)
　　　(其摹本已達中禁當是唐人臨筆耳○次跋云/續帖第九第十所謂賀知章者似二王雜帖語)
　　　(今已歸賀/不可知)
此帖刻於元祐中彼時人主尚幼是何人司其事跋謂
刻帖時米老書學尚未著不應摹本已達中禁正未然
也郭氏爭坐位帖書史不云係二十年前所臨者耶以
其名未著故所臨者人或遂以爲眞或謂爲唐臨壽承
云云想以其類元章脚手耳眞墨蹟與唐臨當有辨若
摹唐臨本入石恐雖逸少復生不能别也逸少敬和隔
日二帖汝帖亦屬之賀知章想出賀所臨耳
　　泉州宋搨淳化帖(王氏跋一○今年始從呉中得/此宋搨完善本以較余所藏大)
　　　(觀絳帖雖少遜比之他刻大逕庭矣凡泉刻/則五卷智果而後缺十餘幀其它不爾也)
此帖無但五卷缺十餘章其八卷首止法帖二字不云
第幾下晉王羲之書四字作草舊石甚有筆意可喜其
搨皆用濶簾竹紙甚易辨近來時行者僞筆甚多非昔
石矣數年前聞晉江有一家造屋於土中掘得帖石不
甚完云是舊石李戸部開芳曾惠余一本細玩之似亦
是翻刻者但在今石前耳
　　索靖月儀帖(王氏跋一○今年冬得黄熊所攜索/幼安月儀帖一卷按幼安眞蹟爲宣)
　　　(和殿所藏而先已刻之秘閣續帖中米元章與/其友人書謂月儀帖不能佳而黄長睿遂未信)
　　　(以爲贋物獨董􁍠稱其筆畫勁密他/人不能睥晲然亦是唐人臨本也)
月儀帖是古帖然恐未必出幼安後人以結法稍類幼
安載妖一章遂舉以歸之索耳大約近唐人所爲其搆
法亦可玩第筆意則全失耳米貴筆意故謂不能佳董
謂筆畫勁密則以法求之耳今東書堂帖中亦刻有小
半筆意更湮第所云勁密者㸃畫間尚有可㝷
　　眞定武蘭亭(王氏跋一○此帖乃五字損肥本余/生平所見非少俱不能及雖以摹搨)
　　　(之多小有剝蝕而風彩逈出諸本上徧攷古證/凡五處皆合若管弦之盛上不損處有小龜形)
　　　(與是日也第九界行頗肥痛字改筆不糢糊興/感之由由字下類申列叙之列其□如勁鐵則)
　　　(可不待訟/而勝矣)
凡宋人蘭亭辯證大約爲薛道祖别摹一石而發葢彼
時秖此一僞石觀其劖損五字正恐自迷眼耳至南渡
後好事者家刻一本則凡辯證所記悉摹入石若執此
以證之不正堕其網乎在彼時或紙墨明暗新舊不同
猶可辯若今時則皆爲宋搨明者新者悉暗舊矣有得
南渡佳本有不以爲定武初搨者耶得薛摹本澄心紙
廷珪墨又不驚詫以爲古搨之絶奇者耶此跋謂取極
于損本似得要領無但未損本有兩種即南宋所刻亦
必不摹損本故凡宋搨損本類多眞也然余曩日曽問
莫廷韓蘭亭孰佳渠云潘仲菴方伯者佳其帖近重摹
出五字損然細玩乃類木本又既稱呉靜心所藏顧又
竄入獨孤帖中九跋則損本摹搨於元時又增此一番
新意矣甲堅則兵利爲之符璽以信之則并與符璽而
竊之此訟又安能片言决也此卷爲陳直齋物以松雪
索之而重然張貞居謂松雪稱獨孤而外有趙子固倪
仲剛吳静心三本而不及直齋則此本應是竟未曾見
也
　　宋搨蘭亭(王氏跋一/)
跋稱在明是靖江朱光祿虛谷也此本紙色搨法既是
北宋物乃於堯章偏傍結搆不盡合則正係道祖私摹
本珍重珍重勝偏傍合者多矣
　　右蘭亭選(王氏跋一/)
定武石既是貞觀時貴重則當是歐陽率更手鈎塡朱
入石者若謂出歐陽臨本則當時眞跡具在既不惜令
諸供奉摹搨矣何不即以摹入石而乃率更蹟耶此意
昔人未道及余偶揣摩應爾未知然否
　　宋搨樂毅論(王氏跋一○按此論乃右軍手書以/貽子敬者至梁武已疑其爲摹跡而)
　　　(陳文帝時賜始興王貞觀中進御十三年命起/居郎褚遂良排署至中宗朝太平公主擕出以)
　　　(錦袋裝之後變起咸陽老嫗竊得爲吏所跡廹/而投之㸑下宋有二石本其一秘閣所刻其一)
　　　(高紳學士家所藏葢它摹本之壽諸石者也此/帖乃光堯太上於損齋手搨付石而石工及帋)
　　　(墨皆修内司第一品精緻流麗精彩射人而結/搆柔緩豐肉少筋不待再勘本色畢露矣家弟)
　　　(有黄庭經一卷與此及戎/路表正仝余故能辨之)
齊梁間人及米元章似皆謂大令書過右軍不然也子
敬筆法全祖此論緣右軍素法多嚴峻内押獨此論乃
外拓而多姿子敬幼時效之其所入深後乃益變而自
成家皆此法爲之骨然則子敬之超逸乃所謂得聖人
之一體耳此刻今有兩種一種肥而行濶一種瘦而行
狹余所見寶晉齋東書堂皆狹本停雲館兩紙皆濶本
狹者局促少趣停雲後幅稍勁然風韻不及前幅沈瑞
伯謂前幅字雖小局面實大大有㫖此兩幅皆在吳中
不知落何人手論石莫如宋高紳家最古然其本不完
至海字止今世行本無海字止者則高本不傳乆矣元
符所刻是以唐臨本摹入石者董􁍠謂不逮舊本今司
寇此本謂是光堯搨則豈能加于元符第停雲二刻不
知出元符出光堯未能臆定然要之此論模搨尚少于
黄庭倘購得佳本當爲小楷第一
　　王右軍文賦(王氏跋一○覽右軍書目原無載士/衡文賦此亦一舊搨雖筆意圓媺而)
　　　(少國士風豈南渡後光堯重/華與我明周憲王戲草耶)
跋謂圓媺而少國士風今東書堂帖中有宋太宗書此
賦筆法正合此評得無即此本耶司寇公疑是周憲王
然則或即東書堂舊搨亦未可知
　　李靖上西嶽書(王氏跋三○一跋云李衛公上華/嶽書粗豪不成語斷亦後人附會)
　　　(之談而結法却秀頴有唐人氣○次跋云上華/嶽書文尤拖沓一無意人所擬撰其書却有意)
　　　(出入右軍永興間然右軍避家諱故以正爲政/而此云聰明政直何也○三跋云此不見正史)
　　　(意者影響之談如/虬髯客傳類耳)
虬髯傳果影響之談若衛公此書則或非出傅會第有
之亦不足爲衛公奇也英雄固時有此等事衛公後功
業顯故傳不然亦山谷間一妄語耳
　　宗聖觀帖(王氏跋一○此碑建于武德九年二月/内給事中騎都尉歐陽詢撰序侍中江)
　　　(國公陳叔達撰銘觀以祀文始眞人尹喜者神/堯常幸其地用幣焉故其徒相與侈大之其文)
　　　(詞稍雅浄而𨽻古亦遒/媚可愛疑即詢筆也)
𨽻甚淳雅饒古趣猶是漢法第恨無受禪折刀頭勁力
耳後有二行小字跋謂中統時新此觀嫌其字畫褊淺
命工鎪剔此乃所謂洗碑法筆法經此十無一二存者
矣可恨可惜其風格不陗峻者以是耳今存者字畫尚
細料原本必更細葢亦是石鼓勒法中統者元世祖初
嗣位未混一時年號也
　　歐陽率更化度碑帖(王氏跋一○書法自率更而/始變晉體然謂之楷則誠楷)
　　　(也醴泉銘最大最易得溫虞公碑次小次易得/邕禪師碑最小最不易得第其結搆精𦂳風華)
　　　(奕然體方用圓以勁藏媚則邕禪師而外諸碑/瞠乎後矣余生平慕好之而三購本皆不能全)
　　　(第一本可讀者二百三十三字第二本僅二百/十九字藏之徐文裕公家後有陸詹事子淵胡)
　　　(中丞孝思跋詹事數行精甚葢其時已極重之/二本俱佳不能上下而彼此互有無此不可曉)
　　　(也第三卷凡四百四字中間亦可讀而結法不/如前豈在宋時有翻刻本耶或云有馬生者得)
　　　(善本臨搨而梓之/者也姑用以裝尾)
余嘗謂漢魏時𨽻乃正書鍾王小楷乃𨽻之行章草則
𨽻之草也若楷書則斷自歐陽始點點畫畫皆具法無
一筆遷就從便意正與𨽻同法正與行草相配也若云
行草在先則章草亦在鍾王楷先葢各自創爲法耳今
吏楷皆是歐派其俗處乃在筆弱不以體方也司寇謂
變法自率更始謂之楷誠楷良與余意合若柳元秘則
又具篆法然是篆之行
　　褚河南孟法師碑銘(王氏跋一○此孟法師碑乃/中書侍郎岑文本文諌議大)
　　　(夫褚遂良書也首脫唐京師至德觀主八字尾/脫年月銜名三十三字碑叙脫百餘字詞脫二)
　　　(十七字當是割表後歴世乆遠贉池零落故耳/第的然唐刻唐搨本波拂轉摺無毫髪遺恨眞)
　　　(墨池中至寶也考褚公以貞觀十六年書時尚/刻意信本而微叅以分𨽻法最爲端雅饒古意)
　　　(余嘗於黄熊所見而絶愛之恭差未成貿今歸/曹進士繩武相去里舍不百武得朝夕寓目一)
　　　(何幸/也)
此乃褚最有名碑恨余未見
　　華嶽昭應碑(王氏跋一○右碑序頌華隂主簿盛/􁃞爲故相許國蘇文憲公頲祈雨獲)
　　　(澍而作者也侍御史劉升書書法/八分頗遒美而乏漢意聊爲錄之)
此全是唐𨽻不若宗聖觀猶有漢意第細玩筆法乃全
規模蔡中郎第取勢太巧翻致乏古趣耳若史惟則書
則肥而壯又與此不同
　　易州鉄像碑額(王氏跋一○右易州鉄像碑頌開/元廿七年崇文館校書郎王端撰)
　　　(易州錄事蘇靈芝書端此文多頌故太守盧暉/德政詞猥㫖瑣不復可解靈芝此書遒勁有逸)
　　　(氣然令景龍間虛和之度掃地矣宣和譜謂其/有成就頓放當與徐浩雁行戈脚復類世南夫)
　　　(季海誠有之以擬二王永興吾未之敢信也譜/又謂靈芝嘗爲易州刺史郭明肅書候臺記宋)
　　　(時入邊外邊外人每以墨本詣摧塲需絹十端/始易一本妬者竟碎之今此碑幸尚完而求其)
　　　(所謂十絹之直/理不能得一也)
於行體中取莊法亦自李北海來第小拘又微帶俗不
若成德軍之流動自快也率更如彼方整乃不渉拘此
行體却拘王士則不怒張而肉中藏骨此筆筆加力乃
力反弱以此知作字自有一段天機非可形似間襲取
也蘇君負書名或者全作楷佳所謂十絹易一本者疑
是莊楷耳
　　圭峯禪師碑(王氏跋一○圭峯禪師宗密法門龍/象第以多所游講著述一時不能無)
　　　(疑於達磨慧能之宗㫖而裴丞相休獨能知之/然至累千言而爲之辨則亦贅矣是時柳誠懸)
　　　(以書名天下僅以之篆額而自書文者深欲有/效于密也書法亦清勁瀟洒大得率更筆意)
余初得此碑時絶愛之以其秀媚而精𦂳又别出一風
致且有墻壁及後取而臨寫乃覺其拘且力弱形體雖
微似歐却全不得歐法歐結體雖方整其實筆筆含飛
動意安揷得宜所謂體嚴而用和此則刻核求工往往
不能稱意又乏其筆圓之妙所以不得佳然裴素負書
名此碑想翻以有意失之若縱筆作北海搆法或當勝
惜未之他見也文筆甚弱談佛自是此公當行禪理吾
不能知第觀所序密公傳敎原委知爾時流派分明如
此非鑿空撰出自可嘉尚今時即不能然然雖有聖師
亦不能使弟子皆得慧解此又存乎其人
　　東坡乳母銘(王氏跋一○此刻在黄州近有人于/土中得之葢子瞻親書於石者以故)
　　　(比之他書尤淳古遒勁其用/墨過豐則顔平原之遺軌也)
此書醇雅且含媚第穩有餘尚不能如醉翁豐樂之跌
蕩有概也石今見存然傳者尚少
　　喜雨亭表忠觀二刻(王氏跋一○坡公作喜雨亭/記在鳳翔軍事推官年可三)
　　　(十餘作表忠觀碑在知徐州年可四十餘喜雨/文雖爽儁而不盡脫書生習書筆故熟而不無)
　　　(沓拖意若表忠結法謹嚴而姿態自足故應以/年事作階紀耳公此碑顔體大書世所盛行而)
　　　(少有傳其小/者尤可貴也)
表忠觀小字良不易得不知刻在何所喜雨碑應在關
中奈何不聞彼地人道及豈為唐碑所掩耶
　　坡公行草定惠院海棠詩刻(王氏跋一○坡公好/書定惠院海棠詩眞)
　　　(蹟畱人間凡十數本而此其醉書贈張房元明/者于疎縱跌宕間自𦂳密有態大槩如良馬春)
　　　(原驕嘶自賞故不作欵段騀駊歩也余以壬戌/七月望登赤壁歌公前後二賦旋訪定惠遺阯)
　　　(求海棠而不可得覽/公此刻不覺悵然)
麻城一友為余言東坡所賦海棠定惠院乃在其縣今
黄岡者非也緣兩邑皆有此院人但知坡謫黄州故即
以黄岡為是耳其說似有據然亦未知然否
　　永福寺碑(王氏跋一○按至元十三年常福生以/饒州降授其路總管達此寺至延祐六)
　　　(年而碑始立相去四十三年矣其文與事俱不/足道獨趙文敏書為晚年筆其規摹李北海遂)
　　　(無一筆失度不止優孟虎賁之似而已往事/已非那可說想文敏丹石時不能少此感)
余素不喜松雪碑刻以其匀穩處近俗獨此碑清勁瀟
灑深得李北海雲麾碑筆跋謂無一筆失度果然松雪
他事姑無論若此碑或不書亦得
　　定武蘭亭(王氏跋一○余所見定武蘭亭前後無/慮數本而致佳者五其一在潘方伯允)
　　　(端所後有趙松雪十五跋而實非獨孤長老本/葢時有呉氏子見獨孤本而乞松雪書之者最)
　　　(後一跋可騐其二在余所為松雪執友陳直齋/物葢松雪從人乞直齋藏本不得而陳氏之後)
　　　(人用以併裝于尾者其三在家弟所亦有元人/題跋其四乃賈秋壑為制置使時得之前輩劉)
　　　(菊庄祕監者不知在百二十卷中作何甲乙紙/墨差更明潤聞今在項元汴所其五當為今詹)
　　　(博士東圖所藏後獨無舊題識又若裝潢人去/其石龜跡然第六行之稍濶與它針眼丁形蟹)
　　　(爪之類則了了可辨識者/以為五字損本無疑也)
詹東圖辛卯歲以南銓攷績入京曾示余此卷索余題
跋余生平未見定武眞本項子長少叅曾與余言二本
一松雪所寶獨孤本一趙子固水濕本一本已購得一
本方圖購之未得也上海潘方伯叅軍兄弟各一本華
亭顧光祿一本此三本皆有摹石由摹本辨之叅軍者
神色流動第一光祿者筆勢勁媚㸃畫間有六字與他
刻稍異第二皆五字不損本其石上裂路幷字殘剝處
纎微皆摹出方伯者似木本宜居第三而莫雲卿極稱
之以為最佳云是五字損本其行欵比彼稍狹而裂縫
一同殆不可曉内四跋松雪為呉静心題與獨孤十三
跋稍同是也而九跋又全與獨孤本同其字畫行欵大
小俱纎毫無異若松雪書兩本不應全同若此且前九
月廿六日一跋接後十四日跋正順而中插入者有廿
六日至十月三日六跋何月日倒置耶今云係文敏手
跋則斷為臨出者無疑矣跋既偽石本焉得眞司寇乃
首舉之何也此外又有唐摹二本其一乃豐存禮摹入
石者意全在取勢雖稍怒張不圓浄而筆意宛然謂河
南臨本或近之想其眞跡决當妙其一則穎州舊石以
石理稍粗故㸃畫間不甚勁媚規模大畧與豐刻同而
改塗七字俱空又首行在癸丑三字次行稽至修七字
三行長此字四行竹字直至下八字亦俱空不刻然轉
折相應處絶得作字勢若定武刻則尚有安置不匀若
不可解者而此内同字右直帶毛足字後字末筆抛擲
不異手寫欣字末波頓筆若失誤然尤有天趣不知係
何人刻何緣在穎州後有永仲及墨妙筆精小印按海
嶽書史有蔣永仲亦好收古物想即其人也而余同年
友朱吏部廷輔曾惠予新搨一幅云石今現在太學細
玩儘有致其偏傍考証與姜白石所記皆合而字形視
潘顧本又微異似是宋時依考証别刻本國學諸公亦
不甚貴重之東圖本正與相同但是舊搨耳司寇以當
五佳本之一或不無為東圖曲筆然無舊題識去龜跡
兩語亦稍寓微辭要之辨蘭亭者必具九方臯天機之
識乃可若拘拘在形似考証間恐愈細愈誤
　　寶晉齋帖(王氏跋一○寶晉齋帖者宋禮部員外/郎南宮米芾元章手摹二王以下眞跡)
　　　(入石者也凡閣帖所載俱置之元章自得右軍/破羗諸帖與顧虎頭畵維摹天女故其名齋曰)
　　　(寳晉云人皆謂元章特妙臨摹又工作古書畵/色以眞贋本并示人人往往不能辨此帖雖古)
　　　(意藹然而不能脫米家腕法譬之康崑崙琵琶/寧堪段師再聽余此疑不可解覽東觀餘論謂)
　　　(此公好觀古帖而議論濶疎好摹古帖而㸃畫/失眞然則前輩固已言之彼好事人語何可盡)
　　　(信/也)
寶晉是米顚齋名據此跋則是此老手摹閣帖所遺二
王以下諸墨蹟此老既工書又自眞蹟上摹出必應出
閣帖上管太學允功曾購得一本許借余觀而尚未克
乃楊用修又云寶晉齋曹日新所刻何也豈重摹耶抑
帖名偶同耶宋時尚有星鳳樓帖甚佳皆摘取二王佳
帖刻手亦工不知司寇何為尚闕此種
　
　
　
　
　
　
　
　
　
　
　書畵跋跋續卷二
欽定四庫全書
　書畵跋跋續卷三
　　　　　　　　　　　　　明　孫鑛　撰
　畵
　　蕭翼賺蘭亭圖(王氏跋一○余嘗聞趙太史用賢/有楊儀憲副舊藏蕭翼賺蘭亭圖)
　　　(後為文徴明待詔所書呉說傅朋跋偶借閱之/太史遂舉以見贈深愧其意悉輟年來酒鎗茶)
　　　(具之類為報所見古賢名跡多矣未有能過此/者第傅朋跋内云辨才出右軍蘭亭相示翼既)
　　　(見即出太宗詔札以字軸置懐袖間閻立本所/圖葢狀此一段事書生氣揚有自得之色老僧)
　　　(口呿有失志之態此恐未為實錄攷何延之記/乃是辨才出赴人齋翼遂私取得之何嘗于初)
　　　(見時即奪取也口呿不合正為蕭生指摘蘭亭/瑕疵不能無甚口耳其謂出閻右相竊又有疑)
　　　(此畵大抵根柢延之記辭當右相時恐未著聞/即有之是文皇所諱寧敢著筆攷宣和畵譜載)
　　　(御府有呉侁畵賺蘭亭圖今本無御題璽記又/稱顧德謙在江南時以畵名偽唐李氏云前有)
　　　(愷之後有德謙其最異者蕭翼取蘭亭圖風格/特異但流落未見此本豈即德謙筆耶傅朋語)
　　　(多孟浪獨所記收藏承傳甚明在宋時推重已/若是今當何如余仍乞待詔子休承補書何延)
　　　(之記于後休承年已八十餘/雖時時見拙筆未隤家聲)
按公前四部稿有宋搨蘭亭跋謂以圖在趙太史處因
舉帖歸趙兹何乃復因借閱遂得圖耶公素于畵家來
歴攷究精兹據宣和譜疑出顧德謙筆似近是第謂蕭
侍御為文皇所諱閻相不敢着筆則似落邇來腐語套
古人作事不欺人此段風流文皇必更以自憙謂勝于
辨才應募若見此圖必當拊掌自快又何諱耶文皇方
且賞房相賞蕭賞老僧夫豈局促自隘且延之方遣男
呈本開元帝閻相圖之夫亦何懼若傅朋跋與延之記
牴牾則所傳聞異詞是未見延之記作圖其出閻相手
更為有証奚必出德謙耶
　　夫子杏壇圖(王氏跋一○大廷尉陳公玉叔寳藏/其父憲使所貽夫子杏壇圖出入必)
　　　(奉以偕至蜀而敎鐸所振與文翁相後先今年/宦遊金陵以就世貞得一恭展吾夫子據磐石)
　　　(坐而鼓琴有穆然深思之度七十二子或環聽/或追趨雖各自為態而左準右規不失誾誾侃)
　　　(侃意行筆精𦂳設色古雅品在神與妙之間獨/程鉅夫跋謂為呉道元則吾未之敢從道元生)
　　　(平以神氣勝運筆衣縷若菰條所謂呉帶當風/者與此絶不類或出陳閎李思訓手聲價何必)
　　　(减道元鉅夫元初為大官常廉訪江南者不當/在裴晉公前第晉公遺墨吾故嘗見之元和八)
　　　(年公方自舍人為中丞何暇辦此蠅頭楷宣和/御押由來在書畵贉首今書之跋尾與印文皆)
　　　(譌玊叔苟能割愛去之余當用海岳菴例改題/曰唐名人畵杏壇圖元程鉅夫跋玊叔許之否)
凡為人跋書畵最難但說是臨本便已不快此跋五節
辨駁明係指為贋作其欲改題為唐名人畵猶是姑婉
轉其辭耳苐不知祖何本來果是唐畵摹出猶為可存
恐但徑係近時人偽撰則但須作今道元觀更不必致
辨裴程矣
　　晉公子重耳出亡圖(王氏跋一○少保銅梁張公/率其子錦衣君某某輩來請)
　　　(志銘所贄玉帶重錦悉歸之獨收此一卷乃晉/公子重耳出亡圖據跋或以為李伯時駁之者)
　　　(以行筆粗細不類或以為趙子昻則有思陵小/璽在徐察其筆力精𦂳遒密不事鉛華而自具)
　　　(一種生氣乃至馳騁追逐轉盻耳語之狀無有/絲髪遺恨當是北宋以前第一手所惜者此圖)
　　　(當有二十餘幀今存者十幀耳而三皆不可考/其可考者僅重耳之出蒲僖負覊之私謁與齊)
　　　(桓公具賓主而多從馬齊女與舅犯謀醉公子/寘之車而出之秦宗女之來尚者五人既渡河)
　　　(舅犯辭而投璧于河介子推中流舷立而笑之/及以車騎冕服返晉而已諸圖故當大有致惜)
　　　(乎其不為/完璧也)
觀跋中贊羨語其品固應在前杏壇卷上此圖傳世者
少應是佳本伯時子昻俱所不必論要之上去周可二
千年其衣冠車船等無所本若何創作如但是任意寫
出雖筆法入妙無足貴也
　　宋徽宗雪江歸棹圖(王氏跋二○一跋云宣和主/人花鳥雁行黄易不以山水)
　　　(人物名世而此圖遂超丹青蹊徑直闖右丞堂/奥下亦不讓郭河中宋復古後有蔡楚公元長)
　　　(跋雖沓拖不成文而行筆極楚楚與余所藏題/聽阮圖同結搆○次跋云據蔡楚公題有四圖)
　　　(此當是最/後景耳)
此圖應係畵院供奉人代作
　　宋名人山水人物畵册(王氏跋一○雜宋名人山/水人物畵一册有曰趙大)
　　　(年雲山者峰勢出沒罨靄中草樹映帶下為清/流白石不减南宮父子有李唐春江不老者古)
　　　(松據大石欲攫峽口崩流滙為怒濤陵㟁直上/百歩未巳于諸畵中最為獅子吼有曰劉松年)
　　　(溪隱者山田者翠屏削立雲表孤莊枕清漣平/疇交逺風各極其致有曰馬遠觀梅者老挺疎)
　　　(枝秀出物表對題御書一絶句沓拖不成語復/不成字休承定以為宋高宗余謂高宗必不落)
　　　(夾乃爾當是光寧所題也又有松下揮翰者一/老人據案絶似猶龍公覺天骨與天機並秀又)
　　　(有曰觀瀑者不敢當棲賢三峽或於天竺六橋/間雨後得此微尚有曰夏珪遠浦歸帆者三樹)
　　　(掩映斐亹天際一帆斷岫明㓕自足好致有曰/趙千里水閣納凉者當是狀其邸中景耳六月)
　　　(閱此薰風自來令人忘暑有曰金谷園者寫五/十里錦障宛然在目以無名欵屈署此殆不减)
　　　(陳閎李思訓有曰栁州者以二月間輞川小沜/西湖麯塵拂拂恨少青帘㸃綴曰高閣觀濤者)
　　　(則錢塘一曲耳有曰寒山拾得者偃蹇自恣可/掬想為世尊作貴輔疲津梁不得不托魚服以)
　　　(逃有曰閻次平小景者嵐頂􁣙􁣙當作叔明鼻/祖其它綠樹豐縟甚近自然有曰次平松溪别)
　　　(業者尤精勁可愛乃知唐伯虎周臣于此取之/不盡有曰李嵩内苑圖者或光堯德壽宮冷泉)
　　　(小景耶若以擬宣和延福諸位則大寂寥有曰/松下鼓琴者大具悠然自得意内不見署名而)
　　　(人物冠服都雅恐是馬和之有曰松間醉臥者/令人作糟邱侯想有曰雪閣者險而瘠絶惟小)
　　　(具暖㡌足曲肱耳有曰霞嶺扁舟者漁舟欵乃/入高栁夕陽中宛然孤鶩齊飛境有曰風雨泊)
　　　(舟者雖□晦霡霂而不作陽侯怒舷底足濁醪/便不妨倚枕聽敲篷滴瀝有曰採蓮圖者有曰)
　　　(栁陰放棹者意甚佳小恨剝落有曰劉阮天台/者大類前金谷而自然勝之有曰高閣燕息者)
　　　(麗敞静好而不作五侯炎色其晉公午橋白傅/履道甲乙耶署名不能雅或休承别有據聊因)
　　　(之右為幀凡二十有七其可考者僅八人後二/幀則空繡其一是滕王閣景右嚮而虛其左塡)
　　　(以王子安詩序其可辨字百之一二其一亦當/是閣景左嚮而虛其右所繡字猶細若蚊睫以)
　　　(攷韓退之所為記復不合竟不知其何文也畵/品精工之極與書俱不可望蹊徑况敢雌黄昔)
　　　(人稱薛夜來為針神而唐季女仙有盧眉娘者/於一尺生絹繡法華經七卷今此三寸絹僅得)
　　　(七百字唐文似/亦不足多詫也)
此跋述畵中景歴歴在眼若使善書者登之屏即可作
展卷觀
　　宋畵香山九老圖(王氏跋二○家弟自秦中歸手/一卷相示云得之朱大叅孟震)
　　　(者攷之似是香山九老圖多正綂以後不知名/人跋僅有咸淳時一僧復誤裝于後而雪齋老)
　　　(人者至目為趙大年筆大年長山水小景汀洲/蘆雁不言作人物及界畵樓臺也畵史稱劉松)
　　　(年有九老圖此豈其筆耶吾生平雅慕樂天自/納節來頗治弇山園以希十五年後耆英之盛)
　　　(而今復厭且棄之矣兹與吾弟約異時肖吾貎/必不為樂天如不為僧贊寧者當為百三十六)
　　　(歲之李元爽哉海後跋云九老中獨香山居士/小解事人或謂  山仙宮有居士一院居士不)
　　　(首肯曰歸即應歸兜率吾意頗與之合審爾當/貌我作十三歲兒騎黄犢吹笛三生石傍也)
洛社會是千古佳事宜為圖内惟白傅知名餘俱不甚
著然所賦七言排律俱佳信乎唐時詩道盛也弇州公
詩文過白傅其襟懐風度彷彿似之苐兹時果有此八
老恐公亦未甘與為會此即稍遜跋乃願為僧贊寧及
百三十六歲之李元爽後一跋又欲作十三歲兒騎黄
犢吹笛三生石傍大約眼前志願稍足便念長生及來
世亦常理耳
　　李伯時姑射仙圖(王氏跋一○列子稱藐姑射之/山有神人焉肌膚若冰雪綽約)
　　　(若處子然不言其乘龍御氣而此李伯時所貌/與遜功帝所題謂為姑射仙像攷宣和畵譜亦)
　　　(有之當不誤也後有紹興圖記及賜朱勝非四/字當是以故相領宮觀侍講席沾此葛楚輔跋)
　　　(筆意殊遒美苐稱紹熙三年尚書左僕射按公/以四年始自元樞稱右丞相而此云左僕射僕)
　　　(射之不為僕射者十六年矣楊廉夫陳道復後/先鑒定以為眞跡二公之筆或老而勁或放而)
　　　(雅更的然可寶也桑愼等/三跋亦佳故為題其後)
此圖後敬美以寄余畵亦佳第筆法不甚似李伯時又
宋兩帝題識及印章頗潦草不令人快然欲偽作佳印
章及工好題識亦不甚難也葛相跋風度自勝顧奈官
銜誤何豈古人亦或借稱雅銜如今人席漢唐名者耶
楊廉夫跋似眞然則此卷即偽亦是元時物矣古人作
畵皆有意此圖姑射仙意何取又何所據作乘龍御氣
皆難强解安得與深明畵理者談之
　　摹古畵(王氏跋一○右集古畵摹四本合一卷其/一為顧凱之女史箴内當熊一段顧本乃)
　　　(是五代人摹筆後聞在嘉興項元汴所未及摹/先乞陳方伯子兼略節本傳數語以俟今年秋)
　　　(始得請于元汴之兄少叅子信足其事其二為/閻立本蕭翼賺蘭亭圖其三周昉擘阮圖眞跡)
　　　(得之陸司空與繩其四王摩詰奕棋圖有宣和/題識而不甚眞似是畵院筆然亦工緻此卷舊)
　　　(藏陸太宰全卿轉入崑山顧氏後復為袁繩之/憲副所得余别見摩詰所為序及與其弟縉裴)
　　　(廸三詩意甚愛之因從繩之借摹而乞俞仲蔚/小楷題序詩于後摹出仇寔夫之子以故大都)
　　　(得十之八九譬之禊/帖不减歐褚臨跡也)
昔人謂畵可摹書不可摹摹出畵亦即可賞何必眞也
此所云摩詰奕棋圖者隆慶己巳時崑山顧氏曾攜入
京欲售之朱忠僖索千金忠僖酬之三百不肯曰往清
明上河圖是其家物彼時實獲千金此二寶同價忠僖
曰彼時買者欲取刻契于時相非此無以重之豈特千
金即再倍之亦不為重今我但取為案上清玩即此三
百亦聊酬汝遠來意耳若據實言二百亦已多矣顧猶
執前說畱數月竟不售持去于時翟德夫孝廉與其事
向予道之云圖中有四人一即摩詰一其弟相國一其
僧兄所謂曇壁上人者也一裴十廸無但畵筆高妙其
相盼笑語狀宛然如生有棋子墜地一童子拾之摩詰
自有序道其兄弟乆别復會意及相國裴十皆有詩且
約余至其寓當呼顧來共觀之偶參差不果至今恨之
今此跋謂别見所為詩序愛之幷所云精工古雅之意
可尋而生肖流動之意難學者與翟語皆符當即是向
攜來京一本不知何時歸之袁憲副其得値能如朱太
保所酬否也當熊千古奇跡虎頭畵聖此眞希世之寶
賺蘭亭風流獨絶可亞之惟擘阮事味稍短此則獨以
畵傳耳
　　豳風圖(王氏跋一○此卷為豳風圖五幀林子煥/作子煥于書畵史俱不載而畵筆頗遒𦂳)
　　　(可雁行馬和之小篆系詩尤淳雅可/重解大紳每章以行草釋而後跋之)
沈瑞伯謂古人左右圖書凡詩書皆有圖因言關雎則
畵河洲上雙鳩及荇菜桃夭則一桃樹甘棠則一棠樹
柏舟但舟在水中君子偕老則止宣姜一像而服飾無
一不合大約以簡淡妙有極難畵者皆巧于取意雅而
不俗後曾在姊丈吕膳部處見數幅惜畵手不佳今此
豳風圖則景物甚多殆不勝畵矣圖亦應有所本非子
煥自創出若覓得古本詩書兩經令公門下士如尤如
仇等一一臨出集為册更命善書者作小楷書經文副
之固自快人
　　清明上河圖别本(王氏跋二○一跋云張擇端清/明上河圖有眞贋本余俱獲寓)
　　　(目眞本人物舟車橋道宫室皆細于髪而絶老/勁有力初落墨相家尋入天府為穆廟所愛飾)
　　　(以丹青贋本乃呉人黄彪造○次跋云按擇端/在宣政間不甚著陶九疇纂圖繪寶鑑搜括殆)
　　　(盡而亦不載其人昔人謂遜功帝以丹青自負/諸祗候有所畵皆取上旨裁定畵成進御或少)
　　　(增減上時時草創下諸祗候補景設色皆稱御/筆以故不得自顯然是時馬賁周曽郭思郭信)
　　　(之流亦不至冺/冺如擇端也)
余在京師一故知家見畵屏風有十餘扇主人云此清
明上河圖也因穆廟命工加彩飾因乞於内殿諸供奉
令渠搆出者雖筆法絲毫無承受然規模大略是矣黄
彪初作此贋本時跡甚奇云但借一觀三日内遂圖成
者彼時能眩時貴目惟以非舊裝為裝工湯姓者指破
當時亦秪惜二十金賄耳此圖細于髪而能暗記潛作
之固亦斵輪手也今司寇惜張擇端在宣政間名不著
今黄彪亦與之何異世間非無奇技但苦不遇耳人才
亦當若此
　　蘇黄小像(王氏跋一/)
古人不可見得見其像良足慶幸第既得其眞像即須
託高手臨數幅更摹入石使廣傳乃為快
　　古畵王昭君圖(王氏跋一○昭君以良家子困掖/庭不勝牢騷憤鬰慨然請和蕃又)
　　　(用其法配呼韓邪子生二女與張元呉昊何異/而書生弄筆往往深憐而重與之則可笑矣)
昭君事載漢書及西京雜記甚明此乃劉中壘父子所
記夫焉有誤其云自請行者乃出後漢書不知傳聞自
何人應未足據其適單于後甚能為漢和輯邊塞至所
生女且入侍元后此正如士君子抱才德乃見蔽于讒
佞貶謫遠方尤能為國家保土化俗如李衞公之欲變
黎然作詩者深憐而重與之自是情理安得引張元呉
昊為比使張呉二人能使趙酋稱臣奉貢豈不亦宋之
忠臣乎且昭君何曾如中行說敎單于叛漢哉司寇此
論欲在翻案然亦過好奇矣獨漢元帝以斬郅支故使
呼韓畏懼再來朝因求壻漢氏願保塞外傳之無窮威
德遠振乃千古大快事今吟者或乃用和夷為嗤似為
負寃余十五六時曾作反昭君怨三絶句一長歌今止
記一絶威振隂山肅恩行瀚海春前宫賜美女不是事
和親語雖不工然于事為核
　　趙子惠藏石田畵虞山三檜(王氏跋一○趙博士/子惠居天台萬山中)
　　　(喬木世家長松八桂璀璨怪偉按圖求之故自/不乏何必區區一虞山殢也七檜皆梁時種至)
　　　(宋而腐其四宋人為補之云昭明太子手/植者誤昭明足跡未嘗出建業百里外也)
近有人自常熟來者云此七檜俱已枯甚可懊惜宋時
人猶能補其四今遂乃任之可見今之人好事又不如
宋遠矣跋稱昭明足跡未嘗出建業百里外恐未然古
人事固有不盡記者若但據陳編遂欲翻案恐渉以夢
証夢
　　劉氏藏甲申十同年會圖(王氏跋一○甲申十同/年圖余所見凡三本一)
　　　(本于大司徒益都陳公家一本于太保呉興閔/莊懿公家一本于太保華容劉忠宣公家其序)
　　　(皆太師長沙李文正公手書而公所賦詩視諸/公獨夥又多代人書此圖自𢎞治癸亥至萬歴)
　　　(己丑蓋八十有七年矣而衣綦猶若新犀玉參/差青紫輝暎眉宇奕奕有生氣試一指問之其)
　　　(師師而坐衎衎而食者將李文正揮灑内制之/暇乎抑劉忠宣戴恭簡親承天問之後乎閔莊)
　　　(懿抗三尺而得遂志者乎王襄敏平蜀寇而旋/凱者乎謝文肅講誦絃歌之餘晷乎無論其人)
　　　(不可作其時不可遘而其事亦不可再不佞貞/叨第丁未于今四十三年矣同榜二太師一太)
　　　(保已前逝今在朝者僅四人藉令三相君無恙/沉嚴若太乙貴神其肯甘末坐以與諸卿佐周)
　　　(旋若李文正者哉其肯不厭筆札之役為諸卿/佐九書其文若詩者哉此㑹比洛中耆英差彷)
　　　(彿而𢎞治之視熙寧殆過之劉忠宣可伯仲司/馬文正富文忠今為忠宣之後人比部君書此)
　　　(聊寓執鞭/之慕云)
此圖既係當時所繪何不如蘭亭標出銜名使後人挹
其丰範何乃混列為圖徒使企慕者想像揣度乎跋所
云三相君沉嚴若太乙尊神良然古云人情似紙番番
薄今昔雖互有賢邪然要之薄之一字則實不可返此
諸公亦庶幾宋洛中比然宋時投閒今乃當路則我明
勝矣
　　仇英九歌圖(王氏跋一○仇實父圖九歌凡九章/章各有徴仲待詔書余所見數本皆)
　　　(闕禮䰟而此則併國殤去之其儀從人物都不/詳僅雲中君有少雲氣河伯持杖御一龍山鬼)
　　　(乘赤豹乃類虎而已山鬼殊窈窕令人消䰟其/他種種有生氣待詔意似草草而筆勢汎瀾可)
　　　(愛余豈謂屈子偶歌此後人各自出意摹寫其/繁簡工拙之不同宜也此卷筆雖簡而意足視)
　　　(他本不/啻勝之)
余舅氏見湖翁有此圖云的是龍眠眞跡後有小篆書
九歌文不著名姓所圖東皇太乙儀從甚盛崑山張石
川銀臺屢向舅氏緩頰欲割取其後幅小篆舅氏不肯
後又在安福張符卿程處見一本則甚簡惟有雲中君
龍駕帝服稍具儀從湘夫人有一木數葉落山鬼乘赤
豹餘皆止一像微摘歌中語黙注少景不知何人筆然
頗饒古淡趣今觀此跋似亦是簡本古盡尚簡此稿本
想傳來乆遠若夫筆法之妙則余不甚解畵不敢强分
别
　　仇實父臨西園雅集圖(王氏跋一○余嘗見楊東/里先生所題西園雅集圖)
　　　(乃臨李檢法伯時筆有崇山絶壑雲林泉石之/致與此圖畧不同此圖僅一古檜一怪石一立)
　　　(壁捉筆書者為子瞻學士從旁喜觀者王晉卿/按卷對竚者蔡天啓倚樹睨者李端叔彼圖則)
　　　(有張文潛而無端叔此圖據方石畵淵明歸去/來辭者即伯時握麈尾觀者蘇子由握蕉扇者)
　　　(黄魯直撫肩立者晁無咎捉石者張文潛按膝/者鄭靖老彼圖有端叔而無靖老益以陳無已)
　　　(若摘阮之陳碧虛與聽阮之秦少游說法之通/圓大士與聽法之劉巨濟題壁之米元章與傍)
　　　(觀之王仲至則所同也彼圖有名姬二曰雲英/春鶯而此皆削之楊先生又云曾見劉嵩年臨)
　　　(本無文潛端叔无咎噐物小異而僧梵隆趙千/里亦嘗摩之此則吾呉郡仇英實父臨千里本)
　　　(也余竊謂諸公踪跡不恒聚大梁其文雅風流/之盛未必盡在此一時葢晉卿合其與長游者)
　　　(而圖之諸公又各以其意而傳寫之以故不無/牴牾耳實父視千里大有出藍之妙其運筆古)
　　　(雅彷彿長康探微元祐諸君子人人/有國士風一展卷間覺金谷形穢矣)
此圖今臨本頗多余曾見數本然亦不甚相同其文雅
風流足可亞蘭亭比之金谷良非倫也李伯時似是即
景繪者其他本或是晉卿别乞人圖又或彼時善畵者
慕其風而想像圖之亦未可知要之伯時本佳今須得
臨伯時本乃可貴耳
　　海天落照圖(王氏跋一○海天落照圖相傳小李/將軍昭道作宣和秘藏不知何年為)
　　　(常熟劉以則所收轉落呉城湯氏嘉靖中有郡/守不欲言其名以分宜子大符意廹得之湯見)
　　　(消息非常乃延仇英實父别室摹一本將欲為/米顚狡獪而為怨家所發守怒甚將致叵測湯)
　　　(不獲已因割陳緝熙等三詩於仇本後而出眞/跡邀所善彭孔嘉輩置酒泣别摩挲三日而後)
　　　(歸守守以歸大符大符家名畵近千卷皆出其/下尋坐法籍入天府隆慶中一中貴擕出不甚)
　　　(愛賞其位下小璫竊之時朱忠僖領緹騎密以/重貲購中貴詰責甚急小璫懼而投諸火此癸)
　　　(酉秋事也余自燕中聞之拾遺人相與慨歎妙/蹟永絶今年春歸息弇園湯氏偶以仇本見售)
　　　(為驚喜不論直收之按宣和畵譜稱昭道有落/照海㟁二圖不言所謂海天落照者其圖之有)
　　　(御題有庾金瓢印與否亦無從辨証第睹此/臨跡之妙乃爾因以想見隆凖公之驚世也)
徐奉常正夫太師文貞公冢孫也為余言渠家有海天
落照圖數本太師不貴此等物多為人乞去或以餽人
有最下一臨本尚存猶自可喜其所圖日光之閃爍明
暗及水中日色海濱人瞻望與夫薄暮人爭赴家市中
人收拾市物形狀踴躍如生不可畢述今跋稱秪實父
摹一本則華亭所得者豈又仇氏之耳孫耶湯君邀友
置酒泣别小璫倉卒投諸火可歎可惜而實繪林佳話
若但用贋本貽守公又或獲重貲而歸之朱此常事耳
何足紀述世人又或言此奇物為造物所忌類有此患
此又不然凡物有成必有壞古名跡鍾王顧陸等今多
湮滅未聞盡遭此厄其諸俗畵俗字遘會祝融陽侯者
亦豈盡無以不足言遂無人道之耳司寇得湯卷驚喜
亦不知果是仇筆否使盡見文貞家數卷必當更有月
旦眞本既亡臨者孰為最肖自唐歴今八百年中間善
畵者多安知無别臨本若得宋臨本固應勝實父也
　　李郡寫旅獒圖(王氏跋一○李郡出所畵旅獒圖/索題内大酋之狀貌瓌奇飾裝瑰)
　　　(異與諸小番之怪醜么瑣且俱能戢驁傑為戚/施種種情性得之苐所謂旅獒者大犬也見孔)
　　　(氏傳疏甚明又左氏公嗾夫獒焉杜預註亦云/猛犬也今乃畵作一綠狻猊大約如近代所貢)
　　　(者然不作黄色若佛書所稱青獅則尾大於斗/又其種乆已絶不聞作貢郡五指如懸槌少加)
　　　(問學亦何必減蕭世誠職貢閻/立本王㑹耶為題於後以朂之)
西旅所獻獒正今西番所貢獅子獅有九種獒則其最
下者耳余嘗觀京師諸古刹壁所繪獅其首尾毛雖視
今西苑所畜者小異然形狀大畧不甚遠所云青獅尾
大如斗者似是特創出怪形非眞物也李郡此畵或亦
有所本未可盡非
　
　
　
　書畵跋跋續卷三
