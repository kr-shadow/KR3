#+TITLE: 水東日記-明-葉盛
#+DATE: 2016-06-11 12:24:19
#+SOURCE: github.com/kanripo/KR3l0085 master c0b345d0                
欽定四庫全書　　　　子部十二
　水東日記　　　　　　　小説家𩔖一(雜事之屬/)
　　提要
　　　　(臣/)等謹案水東日記三十八卷明葉盛撰盛
　　　　字與中崑山人正統乙丑進士官至吏部左
　　　　侍郎諡文莊事蹟具明史本傳是書記明代
　　　　制度及一時遺文逸事多可與史傳相㕘其
　　　　間徵引既繁不免時有牴牾議論亦間涉偏
　　　　駁又好自敘平生立朝居官諸事迹殆有露
　　　　才揚已之譏並乖著述之體至於辨請禁官
　　　　舍家人操習一疏謂人誣其子與官舍鬭鵪
　　　　鶉不勝因有是奏深自剖析連篇不已抑又
　　　　淺之甚者然盛留心掌故於朝廷舊典考究
　　　　最詳又家富圖籍其菉竹堂書目今尚有傳
　　　　本頗多世所罕覯之笈故引據諸書亦較他
　　　　家稗販成編者特為博洽畧其冗贅取其精
　　　　華亦所謂披沙揀金往往見寳者也乾隆四
　　　　十三年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　水東日記卷一
　　　　　　　　　　　　　明　葉盛　撰
冬至正旦節早禮部鴻臚寺及科道導駕等官最先入
左掖門至中左門立俟天將明趨進華蓋殿前穿廊禮
部尚書祭祀復命行禮訖導駕陞奉天殿受朝嘗記毘
陵胡公奏尚書(尚音/為上)其末云行禮畢請上位看馬兩言
大聲直說不𩔖奏事也
晦庵與劉清之書云小學近畧修改又别為題詞韻語
庶便童習又一書云見此修改益以古今故事移首篇
於書尾使初學開卷便有受用而末卷益以周程張子
教人大畧及鄉約雜儀之𩔖别為下篇凡定著六篇云
嘗竊以為所謂首篇者即今所題數語所謂末卷下篇
即今外篇嘉言善行等篇是已今觀北京國子監小學
書板元至正十三年重刻元統癸酉燕山嘉氏本有祭
酒王思誠監丞危素助教熊太古等題識其晦庵所題
乃在卷末目曰朱文公題小學書後而題辭則在卷端
是矣吳思庵集解則曰小學書題置之題辭之前意者
本朱子大全然大全編次倫序不能精當恐亦未可憑
也不知思庵當時曾見此本否
王忠毅公為京尹時公退即坐後堂召鼓手打得勝鼓
以為樂鼔失節者有罰後公卒以軍旅樹功名豈亦昔
人喜聞擊鼓用兵之詩者耶
己巳之變徐元玉最有時名亦銳意功業太監金英趣
問計以南遷對英怫然不恱前成山侯王通亦以挑築
京師外城壕為太監興安所鄙二事似皆未為得也
正統十三年閩賊鄧茂七亂巡按御史汪澄將至延平
聞賊勢已熾即回會府刷卷御史張海至延平被圍海
躬撫諭之賊且降海以實聞而澄忌之適朝命御史丁
瑄按賊事澄則附瑄妄奏以抑海兵科給事中姚銑等
以為澄畏避且忌嫉當言之掌科事唐世良不從未幾
而兵部奏澄擅止浙軍有罪下獄又御史林廷舉巡視
兩浙鹽法俾治處州賊奏賊平當代適處州奏賊復起
當劾盛謂廷舉君子其巡視地遠安知賊起不在其出
巡後耶已之俄而其父山西參政厚奏承委督餉代州
不欲往厚素為士論所短因奏逮治之廷舉尋亦以他
事得罪又都御史張楷都督劉聚征閩冦尚書石璞都
督徐恭等征浙冦皆無善舉皆當劾而楷聚尤甚有召
還之命下纔數日計其還必再餘月也一日午後偶暇
為草疏適書人又皆具既成視日尚未莫遂封進少頃
得㫖楷聚如所奏翌日早朝鼓將嚴忽聞楷等將入見
同僚相視驚愕因倉卒添易原疏首尾而廷論之楷由
是罷位凡人禍福之來固其自取似亦有不偶然者此
數事適相𩔖因併記之
三五年前翰林名人送行文一首潤筆銀二三錢可求
事變後文價頓高非五錢一兩不敢請迄今猶然此莫
可曉也嘗記一日過錢原溥翰檢第強予宿初不知其
意黎明起而其夙所約張士謙先生來一相者繼亦來
相者目先生良久首曰此大人平生不得弟兄氣力先
生大笑而郤之曰吾永樂中為進士庻吉士中書舍人
時年嚮壯有志文翰晝夜為人作詩冩字然未嘗得人
一葉茶非如今人來乞一詩則可得一贄見帨帕向非
吾弟貿易以資我我何以至今日耶由此觀之當時潤
筆亦薄已
己巳七月十五日六師明日在行六科議兵刑二科文
書多獨用二人兵科都給事中姚銑其次則盛刑科掌
科事給事中鮑煇其次即季聦皆治裝矣未申間忽禮
科約具奏乞點差蓋章瑾憚行聞都察院尚寳司得㫖
俱用次一人因有此舉俄而六科奏下俱掌印官行而
姚鮑因得盡節瑾竟以此得罪謫死乃知一行一止死
生榮辱固自有定私智小數之人乃欲以區區心力勝
之不亦愚乎
正統十四年八月二十三日殿下駕御午門左門言官
大臣次第宣劾王振章有㫖朝廷當别有處衆心鬱憤
呌號不已長史儀公造膝前免冠有言於是衆皆免冠
長號已有㫖急籍王振等家然呌號不辨人聲不能皆
聽聞惟儀公長號膝行而前去袍服纔咫尺忽王給事
中竑衆中起捽馬順至前曰姦臣黨在是於是駕起門
掩一閧間足履之下屍暴血流矣百官稍退惟上直軍
衛官候左掖門譁云尚有王長隨毛長隨在少頃校尉
捽兩人送錦衣衛甫出左掖軍衛官捶死之矣蓋駕既
行使人於門内伺外何為而惟聞此言以為出自百官
殊不知因大駕出尤嚴門禁兩長隨日事鞭笞最結怨
於軍衛而兩殺人者上直官非百官也初屍血潰磚石
門官呼水滌之儀公曰不滌可也留與作様子門官不
能答儀公氣亦足多云
季聦嘗授經京邸多門生學子因多知内外事一日謂
予曰聞禁中近習划龍船朝下即事射魚酣笑為樂或
日是始休柰何予因有午朝之請奏既入即時内批下
刻日受朝頗聞此事蓋太監興安等極力贊襄惜乎當
時外間諸公所見不同反不足以副其意耳語多不記
正統十四年南京太常卿徐初以老疾令致仕當除先
是王檢討資謂盛言寺丞馮必政者妖婦焦奉真之姪
輕佻矯妄士論恥之至是又聞將以羽流發身者任之
季聰因會奏以為太常清職重任當用文學儒臣南京
寺丞馮必政邪妄進身不由其道當黜以示懲會上親
擢舊宫臣張文為南京太常寺卿吏部因奏馮必政當
從六科言削職為民詔從之焦奉真事大𩔖宋于尼云
漢元始二年户千二百二十三萬三千後漢光武興復至
永壽中亦僅一千六十七萬九百六十三國纔百三十
餘年耳晉武平吳後户二百四十五萬九千八百隋文
帝大業二年戸八百九十萬七千五百三十六唐初年
不滿三百萬高宗永徽元年漸至三百八十萬明皇全
盛時只及九百六萬九千一百五十四安史之亂耗散
至於武宗會昌中纔至四百九十五萬五千一百五十
一五代逐處各有數十萬而已宋太祖建隆初九十六
萬七千三百五十三至開寳九年加至三百九萬五千
四百太宗增至四百餘萬真宗又增至八百餘萬仁宗
天聖一千一十六萬慶厯二年至一千三十萬八年則
一千九十六萬餘也包孝肅云
初京都最重冬年節賀禮不問貴賤奔走往來者數日
家置一册題名滿幅己巳之變此禮頓廢景泰二年冬
至節禮部請朝賀上皇於東上門詔免賀舊凡遇節鴻
臚尚寳中書六科直廬相接者朝下即交相稱賀是日
予親見鴻臚佐貳邀大興據公偕走賀公曰太上爺爺
不得一見尚誰賀耶聞京都賀禮至今寥寥不復昔比
三千營總兵都督張軏楊俊為都指揮王琦奏龍旗寳
纛事予與季聰謀議既定二章同上一章以釋上怒一
章以正事體各科有言上所怒罪人欲營救之非私而
何事壞則我當有辭我等不預知也季聰導之曰流俗
佛語不有荷擔如來乎從王琦則於法制有違不從王
琦則得罪君父軏等處此亦難矣有司以上付之言官
既不言言官而又不言軏等其何辜俄而得報衆皆稱
快其正事體一章且留中於是言者有愧色事具奏草
太祖皇帝御製文集共若干卷竒古簡質悉出聖製非
詞臣代言者可及今世所傳刻賜劉伯溫書誥等文及
嘗見賜孔祭酒書真蹟皆是也然多不在集中則知寳
藏天府不曾入刻者尤多但今集中多有篇目重出者
此不可曉耳
宣德正統間名臣稱三楊先生以文貞為西楊文敏為
東楊蓋初以姓同亦畧因居第以别之文貞固出西江
而文定郡望每書南郡乃因以南楊號文定焉東王則
抑庵西王則泉坡蓋亦然也
盛奏選京師官舍家人操習以備非常及乞榜禁諭流
言事見奏草當時有宥宻大臣䜛盛於中者曰此事因
給事中有子與官舍鬭鵪鶉不勝被辱懷忿而有此奏
時盛有子僅再周歳亦在元籍乃知古人無兄盜嫂之
謗有之矣
景泰元年九月二十六日禮部會奏敵請遣使迎復當
從明日上立文華殿門内面諭公侯以下各堂上官各
科道官印官曰朝廷因通和壞事欲與敵絶而卿等累
以為言何謂吏部王公首對云云大意以為必乞遣使
勿使有他日之悔王色稍不怡曰當時大位是卿等要
我為之非出朕心少保于公繼有對蓋以為大位已定
孰敢有議但欲答使盡禮紓邊急耳辭暢而意婉上意
始釋曰從汝從汝言已即退羣臣既出文華門太監興
安匍匐而出呼羣臣言爾等固欲答使且來言孰可行
者孰為文天祥富弼其人耶衆未有答王公面發頳大
言曰大人豈可為此言今日羣臣皆在此皆朝廷人一
唯朝廷用孰敢有不行者如是言之且至再而辭色愈
厲興安為之語塞既而陞禮部侍郎李實等為正副使
以行勅書既下則惟言報禮不及迎復實驚訝詣内閤
白之遇興安被詬曰爾第奉黃紙幹事他何與焉興安
雖短於才溺於僧佛訟言二三故舊大臣然能廉守人
不易干以私惟於迎復則深可罪也
大理少卿致仕雲間沈簡庵先生草聖擅一時真行皆
佳尤長於詩有集二千餘首先生端厚謙抑好奬興後
進皆出誠意而取與則甚嚴嘗有季訓導者介先生之
友求草書且欲識姓名先生忽有思曰得非曩訐奏有
司者耶遽郤之其友翌日固請先生為易題計某以外
之其介又如此早年與其兄自樂學士同在翰林遭際
列聖榮遇罕比而伯仲同居友弟之行無間言縉紳中
以為莫及先生正統中既得請致仕未朝辭而遽聞變
故言及輒隕涕行次直沽手書近體一律寄予極其悲
憤卒章有三秋景物偏蕭索清淚平添衛水波之句今
軸藏吾家
毘陵王紱孟端高介絶俗之士所與交皆一時名人遇
流俗輩輒白眼視之工詩翰畫竹稱冠絶今古未達時
畫已馳名人不可茍得嘗月夜寓京師旅邸聞簫聲起
隣家清亮可人倚床而聽之乘興冩竹石一幅明早扣
門尋訪其人以為贈蓋一富商也商人大喜過望次日
奉駝㲨段二求作配幅孟端曰俗子何足當我筆也亟
索而碎之其介如此
駕將旋禮部累有會奏言迎復事上多以敵情多詐為
言將抵居庸一奏始得㫖羣臣同禮部議迎復儀注兵
部總戎議防變方畧輿情甚欣慰朝下多官集會議所
都御史王文忽厲聲曰來孰以為來耶黠敵豈誠真彼
不索金帛必索土地有許多事在孰以為來耶衆素畏
文聞此皆相顧莫敢言武弁有趨出門去者矣既而少
保于公言防變方畧則在我與總戎如是而退盛等竊
虞儀注之議由此而寢心甚憤鬱比午造禮部問焉尚
書胡公從容言儀注已送内閤看矣王一人言豈可憑
但彼欲如是言且姑任其言何能與辨乃知老臣處事
自有定執而其量亦非後生可及也當時會奏多吏部
王公筆皆六部都察院通政司大理寺六科掌科官連
署然主意皆出二老胡公累為三法司所憎云爾禮部
事當奏即自奏何必要我連署耶會奏外惟翰林檢討
邢讓一奏首有前次勅書不具迎復上皇之意一言真為實
録戸科給事中李侃等奏内亦有堯舜孝弟之說報㫖
以為譏朕者也
初凡有彈糾必六科先承密㫖十三道則因之若不由
先言實自盛等始都督楊俊有罪自宣府還俟其鴻臚
報名即須進奏明早舉劾兵部亦以此為言而不知其
所託者俊之黨也俊又結鴻臚云昏晚得報以是盛等
早將入朝始知之盛與同官捧奏詣左掖門門内寂然
惟窺見籠燭照地即扣門投奏門隙中中官曰此際駕
將行何敢進奏盛曰今早有當言事君有誤進奏駕出
不得言即有罪皆不可辭中官語塞遽趨走捧入既而
楊俊就逮不復得請幸免矣此前未有也
永樂中俞行之試記里鼓正統中馮益試事道皆不知
所謂莫能措一辭所謂名浮於實君子弗貴者歟
　水東日記卷一
欽定四庫全書
　水東日記卷二
　　　　　　　　　　　　　明　葉盛　撰
景泰元年太上皇萬壽聖節禮部請羣臣朝詔免朝二
年盛與季聰約當草疏偕科道與禮部同上既而竊念
今皇上孝弟上皇盛德兩宫帖然安靜而長久當誼愈
深而禮愈隆矣使益以言則涉衆易疑恐無中生有反
為非便遂已之御史盛㫤一日私示盛一章亦此事因
具以告㫤目予言已不為又沮人不為耶盛曰此大事
宜熟慮之惟安與靜久長之道也時惟劉溥原溥以予
言為然近聞盧指揮奏訐以來然後益信予前說之不
謬
居庸以北俗擇塟地以驗蛇盤兎為上昌平侯楊洪赤
城塟母處亦然意者地氣溫暖二物皆穴焉偶相值而
相持亦適然耳昧者至爭地盜塟積訟連年惑哉
于節庵之先世有顯宦至其父㓜孤貧流落雖知家世
之貴而不能詳所知者黃鶴山有先塋其兄弟名山壽
海壽耳節庵既長為董鏞先生壻先生藏書有元黃文
獻公溍集三山大字本載湖南宣慰于九思行狀可考
節庵能知其先以得此文焉爾然則人品家世託之名
筆其效有如此夫董先生子中書舎人璵與予隣居間
語及此事云
景泰二年予為殿試彌封官知讀卷事第一甲蓋閤老
預屬意於受卷官已得之餘皆分送讀卷諸大臣且曰
率以三分上一等次二等各置一所少頃閤老收上一
等則判二甲次二等則判三甲也第一甲三卷閤老圏
㸃畢將午三人者持詣文華進讀午後填黃榜明早榜
出矣蓋辰巳二時榜中人次第已判定若曰須一一品
量高下次第固有所不能也又聞試場卷子榜中榜外
固有相去不甚遠者數盡即止無如之何因記周文襄
公行部至崑嘗問及舉子曰年少者多遣行彼氣銳利
得且科第自有命耳當時甚訝其言乃知此老曾見此
事敢為此言也雖然亦豈止科第為然哉
獨石城堡今治開平衛初陽武侯薛禄奏築城遷衛於
此有僧慶西堂者號精地理術寔奉命相地嘗云城中
水泉枯時當有變指東南角地以為必王侯可當此楊
昌平時為百户已有名因治第在焉己巳春泉果澁不
流今則復汎溢矣昌平第潭潭餘百間都御史李公下
予相度撤其材以飭樓櫓營壁之嘗經兵火不存者其
闗將軍祠潔麗可愛不忍毁之但城中已有祀不宜復
出而偶得宋學士所撰開平王常忠武公碑文因諗于
衆曰公有功國家其收漠北嘗道此而是邦又其封望
所在請易為開平王祠仍環書碑文于壁既成始聞僧
之言而益竒其術之神也或傳邊虜嘗目昌平為楊王
昌平為人雖多事先聲要必曾有是說
尹鳯岐先生在翰林好作詩諷切時事節之最能記予
僅記其一首時應詔舉賢良方正即得授八品官適簡
太學生年五十以上者悉放還詩曰五十餘年做秀才
故鄉依舊布衣囘囘家早去養兒子保了賢良方正來
景泰二年廷試鴻臚楊公時預讀卷公素多笑謔是日
莊重自將持卷一一詳檢視訖收置端好衆以公少文
竊窺議之莫可知其如何俄而尚書泰和王公讀卷畢
公徐起手卷子納案上作一揖王公揺手却之公又一
揖不交語斂容而退於是王公代為品第而還之衆由
是服公之大用誠亦不偶然也
真定邏卒獲一人為敵語甚習以為先被擄見留敵酋
額森將窺臨清使我等從宣府邊闗入住城中數日而
今抵此蓋先為偵伺耳守臣以聞兵部奏敵酋為計至
此宜急遣廷臣豫備紫荆等闗口因薦郎中陳汝言陳
金等堪是任詔止治備而已都察院奏宣府守臣不覺
察當罪使額森欲其首將攜去久矣於是特命錦衣衛
押其人至宣府會巡按御史勘問所主之家御史淶水
張鵬心疑其事百方鞫之一夕得其實蓋平定州故荆
(闕/)　　　　　　　以貿易習敵語不事作業被捶楚
潜匿于外妄為此言彼邏者從而傅會之耳此雖一事
而臺省之張皇内批之鎮静得體御史之明決能任事
皆可記者
吳思庵先生談及淺學後進曰此韻府羣玉秀才好趁
航船爾航船吳中所謂夜航船接渡往來船中羣坐多
人偶語紛紛蓋言其破碎摘裂之學祗足供談笑也
景泰二年春内官善增恃寵驕縱勢熾日益甚且聞大
臣中有候其生日結約武弁持賄拜賀其門如往年之
事王振者季聰偕六科十三道上言盡暴其罪惡乞急
治之不然必蹈覆轍章既成對衆復增二語曰復起羣
邪趨附之風大開小人奔競之路蓋厚嫉大臣之憸小
者也既奏上即命錦衣捕治之後雖復釋然迄今不復
肆云
弋謙代州人累任顯官有聲仁廟時歳己巳布衣走闕
下疏前成山侯王通龍門致仕指揮甯懋真定同知阮
遷干三人皆竒才可用適報敵酋額森犯紫荆口時石
亨為時倚重偕于尚書治兵土城外衆議欲以通副亨
召謙等至左順門通辭不預兵政久矣一旦以副人不
能也謙則力言宜專用通衆導之再四兩人持論牢不
可動事遂已六科聞謙負重名奏留之由是亦不報使
通等拒稍却則皆任用矣後通雖復用亦無大過人者
不久竟卒謙亦累有建白語侵時貴亦不久卒
古人製作名集編次多出於己各有深意存焉或身後
出於門生故吏子孫學者亦莫不然周必大所識歐陽
文忠公集亦可見已今人不知此動輒妄意併輳編𩔖
前人文集如處州葉學士文集又曰水心文集曰文粹
江西文山先生前集三十二卷後集七卷四川等處宋
學士文覽者當自見之其尤謬則蘇州新刻高太史大
全集也太史缶鳴集九百八十七首後人足成一千首
大全集又合為二千首其姑蘇雜咏一書自有序乃為
率裂置諸各體中如白龍廟迎送神曲刪去本題并註
引入曲𩔖題曰迎神曲送神曲云柰何
景泰二年冬文淵閣辦事中書舍人何觀言大臣舊老
少保兼吏部尚書王直等正統中皆阿附權姦今此輩
老猾不宜在左右及言北敵之來朝者宜驅置於南方
忤㫖下六科十三道議以聞吏科給事中毛玉屬奏藁
辭過罪觀季聰導之易不從亟以告盛因與偕往時六
科諸君皆在索藁閱玉郤以上促奏急閱之恐緩索之
再始出以相示盛曰觀驅置之說固疎謬其前言老猾
蓋意在大臣但辭連權姦中貴人激怒在此然終是言
者諸君當熟思之藁須再易玉曰上怒甚不可易盛曰
當明言觀槩指王直等為老猾非宜或可回悟上心季
聰言所引春秋公會戎于潜亦非胡傳本意玉引東坡
論不治乃所以深治對盛以玉遂非甚因曰此奏引經不
切未甚害事不易或可若辭有當易者須易之玉曰觀
嘗考滿不得陞私憾吏部為此十三道已具此說藁不
具此已輕矣蓋時有大臣新遷吏部者嗾科道為此說
也玉素於盛厚因附耳喻此意盛曰雖不具具等耳藁
必再易玉曰君柰何執欲佑觀乃謂曰朝廷大開言路
未嘗罪一言者雖怒觀猶令我曹看議蓋甚盛德也君
獨不念劉球乎球之死人今罪王振馬順諸君而為此
雷霆之下萬一不測則是我曹為之而朝廷受不容言
者之名且諸君亦言官獨不為他日身計耶玉意若稍
解盛因抺去冒頭所謂誣䧟大臣擅開邊釁及終所謂
明正觀罪以為進言虚妄者之戒等語且益云指大臣
王直等為老猾於是衆皆曰好而退既而奏入有㫖令
錦衣衛杖觀若干且調外後乃知奏惟去冒頭餘皆如
舊藁不易也明日道遇錦衣門謝二鎮撫及杖觀事兩
人曰彼何可深罪杖惟具數耳兩人所存較之玉不霄
壤異耶
祭酒安成李先生初以言事得罪繫獄宣廟登極後一
日御别殿以其激怒先帝命左右械取將就鞫焉俄又
命錦衣指揮王某出有不測之命王甫行而先生至適
上退近臣某就先生問故先生告以忠誠之實上出有
問某具以對上稍悟命仍就獄蓋王被㫖急趨出時與
先生相失於端門左右而立俟於西長安門外久之始
得之守衛者曰罪人入久矣王急趨還則先生已得再
生矣夫臣子之於君父天也天佑善人豈欺我哉
解學士胡祭酒契好甚密一日同觀放進士榜解以胡
出不由甲科詫之曰大丈夫必得黃榜書名可耳胡笑
曰彼固亦有僥倖得之盛時公卿其委蛇張弛氣象如
此
景泰元年八月十一日朝退禁門側尚書胡公手一揭
帖文武重臣羣立傳觀尚書王公曰此禮失而求之野
耳盛等因趨就觀語多文而切直首備登極詔㫖以為
由此而觀上皇之出非游畋無益為宗社計爾今都人
一聞駕旋無不喜躍則人心尚未厭上皇也今日奉迎
禮當從厚主上當避位懇辭而後受命乃可不然恐千
載史書難洗末有書上修史先生等語而逸其名甚驚
異之胡公言此得之高學士衆因告公曰連日言迎復
上意屢以敵情多詐為疑此所言若封進見朝野同情
或可感動上心公走質之三法司都御史王文曰匿名
文書不得言以告于少保于第言使封進亦無妨蓋其
意亦持兩端因詣禮科草疏同上疏謂告言人罪蓋以
破匿名之說云俄頃得㫖繳進時衆候諸塗扣之胡公
欣欣言適三法司云不可進已還之高矣兹復取來故
遲耳王公有憂色曰諸公勿累小子喫牢飯也兩人之
量不同如此旋聞有龔千户者聞捕治急首罪下錦衣
獄門謝二鎮撫以其當具奏而不具奏坐不應尋會赦
得釋聞龔千户其名遂榮惜不曾識之而揭帖亦留中
矣
南都數年前一時人物之盛勲舊之賢如襄城伯李公
通材重望如少保黃公學行老成如都御史吳公得大
臣體如侍郎徐公端厚有文如侍郎金公通政陳公尚
書黃公詞藻艶發如少卿楊公志勤修纂如學士周公
皆有足稱他如祭酒陳公之教條規矩終始不渝尚書
魏公之清修雅尚可以廉貪敦薄要皆無愧士論惜乎
二公嘗請老而不得近為南京十三道官詆其貪戀時
論為之不平二公亦因是去矣噫如諸公者今何可多
得耶
題秋胡圖詩二首其一曰郎恩葉薄妾氷清郎說黃金
妾不譍若使偶然通一笑半生誰信守孤燈其二曰相
逄桑下說黃金料得秋胡用計深不是别來渾未識黄
金聊試别來心或云後一首趙松雪作善為秋胡解紛
前首不知何人作也
　
　
　
　
　
　
　水東日記卷二
欽定四庫全書
　水東日記卷三
　　　　　　　　　　　　　明　葉盛　撰
詹孟舉篆書唐人早朝詩四紙孫叔英得之談以宗家
用筆絶𩔖泰不華王貞婦碑一題孟舉二楷字皆有姓
字圖書印孟舉篆書余獨見此云
松江曹雲西善詩畫家富盛極一時其孫幼交號雪林
客授孫至德家言乃祖盛時嘗築臺以錫塗之月夜攜
客痛飲稱瑶臺云其侈靡至是蓋元氏習俗也一鄉時
惟常州倪雲林崑山顧玉山可相伯仲他貲富有餘而
文采不足者不與焉雲林玉山事當别有記要之其富
而不知節可為後世戒耳
正統十年進士登科録凡天字皆作䒶云出内閣意景
泰中幸太學謝表内閣自為之中有管窺霄蠡測海句
蓋亦避天字也偶見宋宣和時禁君天等八字識者驚
異事不能無感於往事焉
袁子英晚年惟一子生申為縣吏坐累并子英徙南京
以卒詹孟舉挽詩曰吳門山水隔陳雷魚鴈依然得往
來書後常思洞庭橘詩中人寄隴頭梅但知抱道非貪
病誰道生兒是禍胎老淚盡從枯眼出西風遥洒鳳凰
臺葛芳蓀父晉仲翁能誦此詩袁宗魯云
蕭墅張漢傑伯庸父子一時豪俊與趙屯吳氏有姻㜕
張吳皆元萬户府官吳元年松江錢鶴皋作亂遣人詣
張請相結約為應漢傑父子毅然曰此叛賊也吾從汝
叛耶大書叛賊二字黏諸所遣人之背反繫其兩手叱
之去漢傑曾孫舉能言之
錢知府昕初習舉子業從節之游其外祖吳思庵先生
作小詩遺之曰阿昕近喜習科場百里從師日夜忙老
我曾聞前輩說一憑隂隲二文章錢故富家先生此詩
蓋懼其或至於驕而隳亦規諷之意也
甚矣富貴權寵之能動人也王子明冦平仲皆偉然一
代人豪然天書之謬一以不能正其始一以不能正其
終於二公且然其於王欽若丁謂尚奚責焉
至訥無言福嚴寺僧善詞翰所交皆一代名人趙松雪
馮海粟柯丹丘鄭尚左陳衆仲最後亦錢惟善輩有詩
文真蹟在孫叔英家無言卷尚留寺中者也
福嚴寺老僧景燮頗能詩先人極與相好嘗中夜對飲時
予八九嵗侍几傍僧云夜深燒燭短予應之曰話久引
盃長僧大喜以予能記杜詩而予實未讀杜詩也景爕
瘦削有寒士氣澱山釋宗潮豐厚而凝重二僧為一時
鄉里所推先人嘗云潮外而燮内云
楊文定公最善王檢討振張修譔益相見輒出所作就
二人評有所改易即樂從公亦喜改人文字泰和陳學
士當筆譔祭文公欲有所易陳忿然不平見於言色公
即已之曹文襄性敏大篇下筆即成馬狀元尚書措詞
頗澁每為文襄所譏切馬才介也一日餞客所序文出
文襄反復餘千言二王先生適在座文襄舉似之曰草
草冩成耳二先生看讀畢僉曰才長才長諸公才學心
量之不能同此亦可見
張仲珪先生家藏風雨歸牧圖楊廉夫題曰牧牛值風
雨箬笠幾去手不在風雨前不在風雨後為妄人改手
為首幸墨跡濃淡𨼆𨼆可見不識古人用字意趣耳
黃鐸字希聲永樂中鄉貢舉人嘗授徒崑城自題其座
隅曰非公事不入縣門地叔祖手攜家兄仲蠡從之學
三日不授書唯命以正立必欲堅不動或怪以為問曰
讀書易耳為人難茍坐立未當他何望焉識者以為善
教鄭有林先生初作先祠客有問資價者鄭對以工費
之詳適希聲在座客退希聲曰設後有問當惟舉木石
工價若飲食日費略之可耳蓋好事須從臾不則恐沮
其志也
夏忠靖公使吳中館於文正書院之偏室夜三鼓適范
氏子孫有事於中堂公聞之先期起衣冠獨坐俟贊者
至禮畢始就寢胡毘陵尚書凡一新服成必入朝見君
後始常服見客楊東里少師一日新修㕔事門成戒兒
曹亟治具邀楊仲舉先生過飲曰門戸初闢必一君子
先行仲舉蘇州人宋和王之後官至禮部尚書前輩之
存心有如此者
嘗過光福葉子昌家閱其譜壻陳瓘宗人夢其皆有序
所録宋金紫棐恭公墓銘云塟貞山盧熊郡志有蒸山
又云棐恭塟真山者疑為嫌名改蒸為真耳以予觀之
葉氏銘未必失實起本貞山後人訛為蒸而真又譌於
刻工耶時旁多蘇士有云姑蘇諸山惟貞山可卜雨有
雲氣上騰則雖晴必雨豈又以此而為蒸耶子昌與予
同姓名尚有宋誥三通其二棐恭之子俅其一其外氏
凌姓者云
鄧尉山中峯東北向居人相傳地名黃墳蓋宋刑部尚
書黃狀元由墓也贈工部尚書崑山王公永和夫人卒
得塟地於此勑營墓焉黃氏故物可見者一石人半身
裳衣之制儼然今壘石牆上塋牆石窓一方雕刻極工
緻今在王氏庵中墳下石甃小河亦極齊整今於涂泥
中疏出通流
訓導吾豫景泰中膺薦至京以屢言邊事兵部奏宜邊
用而在邊久不得支俸請於吏部項侍郎曰是嘗攪我
兵部者何可與之尚書泰和王公曰官必有俸自須與
之然竟亦莫能與也豫私計侍郎尚然尚書于公當何
如然不得已乃以請於兵部于公見公牘喟然曰柰何
使應薦士至此遽與準收諸公所存不同如此
莊伯和磧澳名醫好詼諧一日李無易遣家僮持簡詣
伯和家僮誤舉伯和姓名伯和紿之曰若翁欲借藥磨
耳汝當負去且書片紙以復曰來人面稱名姓罰䭾藥
磨兩遭無易得之大笑即令仍負磨以還前輩善謔風
味如此伯和子允恭誠確老醫常往來吾家猶及識之
李無易名庸一字無逸磧澳巨姓頗尚文學國初坐累
徙雲南發龍江寄親友詩曰不識雲南路今過第一關
(闕/)　　　　　　　　　舊驛連新驛前山接後山我
心無愧怍天道有時還鄉間往往見無易家舊物孫叔
英家有洪武初行鄉飲禮詩卷余熂序趙丹林龍角鳯
尾金錯刀竹二幅趙松雪小蓬萊三字刻匾字本顧玉
山家物顧一孫贅李字因在焉字初為村氓得之以其
背斷草豢豕云野水舅家中吳紀聞殘帙即余得之而
失去者先孺人嫁時青銅大鼻鏡皆李氏物也
山隂花溪蔣貴達老先生顯司訓崑庠質實敢言一日
郡守況侯鍾行部侯嚴不可近先生遽進告曰頃見郡
中新刻忠經大非是馬融何如人其言何可經也衆為
之驚慄侯待之殊從容徐曰偶見此本改則未敢耳先
生極知愛予鄉試就考者衆予以學未至不欲預考先
生强之再三且擁予入察院門是年果止予一人在選
中
莊瑾字公瑾號采芝龍江章氏之後晚居李墟能詩善
草書學二王而硬徤骨立自成一家尤長於畫師法夏
珪馬遠蓋張可觀以後一人而已為人雅淡有高致日
登山臨水所至成趣遇知己觴咏竟日畫或頃刻可成
或數日不欲著一筆與同里沈夢萱先生契厚今沈氏
收書跡畫本特多寒山拾得像春江送别圖皆不愧古
人詩帖有酒熟床頭雪滿缸南墟書屋正春寒(闕/)
　糟鵝掌(闕/)　　　凍鱉裙等句其風致可想見也
松江李墟沈夢萱先生資深永樂中舉略通書史吏部
試招撫四裔榜納卷獨遲衆請斥之尚書取卷閱其首
云詩曰普天之下莫非王土率土之濱莫非王臣遽曰
是何可斥也遂得終篇第優等授山東新城知縣先生弱
冠娶毘陵大族鄒氏詣謝婦翁出名畫命題即走筆一
律其警聯有玉沙十里江村暮鐵笛一聲烟雨秋之句
吳思庵先生舉堪任風憲試河清論起語中庸曰致中
和天地位焉萬物育焉兩事頗相𩔖論今思庵集不載
程明道先生外舅彭侍郎思永行狀云蜀人以交子貿
易藏腰間盜善以小刃取之稠人中如己物公捕獲盜
人使疏其黨得十餘輩黥流之盜遂絶此即今京師小
李之𩔖小李云者意其為昔時此賊之首猶徤訟者所
云鄧思賢耳
朱文公答鞏仲至曰用韻多所未曉古韻雖有此例然
在今日却恐不無訛謬之嫌耳然林與興叶亦是秦語
以興為韻乃其方言終非音韻之正今蜀人語猶如此
蓋多用鼻音也又題黃叔垕楚辭協韻謂傅景仁云漢
書高惠功臣侯表符與昭韻西南夷兩粤傳區與驕韻
蓋本大招昭與遽同韻王岐公集銘詩中用遽字入招
韻政出此耳蓋字之從處聲者􁨱􁀙􁀙平讀音皆為疆
然則大招之遽當自疆而為喬乃得其讀也公又有楚
辭辯證上下卷此論尤多學者不可不知
予在邑庠時庠友吳芳廷實家畦菜得故塚誌石見題
云高平郁氏之墓政和六年塟常熟醫學訓科郁鼎智
其家相傳先世塟崑山高平橋西但不知其處耳至是
得墓銘拓本與譜合欲訟之官由是墓歸郁氏至今封
樹蔚然景泰中進士薊州錢源者嘗以公事至崑訪其
祖壠錢云聞之乃祖吾家墳在學西北故郁氏姻也學
西北郁氏墓旁雖多地據地者以無所於考不可得沈
通理為出其家藏雜録詩文小冊有洪武七年縣人盧
熊所作錢瑞妻章氏墓銘一通其文曰塟縣治西南郁
氏先塋之東北據地者始無可辭錢且訪郁考其故譜
乃知郁之壻有錢道判官郁衰有功於郁郁因以一子
後之冒錢姓云兩家今通譜此二事出一家固甚竒亦
可見墓文之不可無也
定襄伯郭登治大同廉而尚謀有古良將風一日敵兵
迫城下人心洶洶自登城視師酣戰間馬溺於前左右
急呼用草裹去公笑曰草菓好喫鷄生也此亦能示整
暇以安人心
余尚書茂本熂父嘗為鑷工茂本既貴毎造謝隣曲不
遇輒曰煩為道余待詔兒來拜也蓋吳俗稱鑷工為待
詔云人以是賢之茂本美風姿有俊才為縣學生御史
行香見茂本曰此子外材好内材何如茂本應聲曰熂
有詩八句其首句曰外材爭似内材高餘不能記又一
日茂本方與諸生會饌一微行老御史坐明倫堂諸生
出見御史曰黃米飯香青菜熟諸生有能對此者乎茂
本應聲曰白頭人老赤心存
范啓東言長公於書獨重雲間沈度於畫最愛永嘉郭
文通以度書豐腴溫潤郭山水布置茂密故也有言夏
珪馬遠者輒斥之曰是殘山剰水宋僻安之物也何取
焉暹之内父錢唐蔣暉字法歐陽率更多清勁屢不稱
㫖暉官久不進亦坐是云
霹靂於邊墩高處歳恒有之震死者或不聞其人其擊
屋柱桅竿之𩔖常見其破處有痕似鐵線路或云蟄龍
所藏或云龍變化而起又或云毒蟲被擊皆不可知又
云雷神極巧如人被擊火或燒其著體衣一層無遺其
外衣仍存若一􁡣或竹骨皆化惟蓋柄則皆如故如擊
塔廟數佛並坐其一粉碎其傍諸佛儼然亦有移置他
處者此𩔖甚多惟擊發之時雨輒驟輒有火有硫黃氣
此則皆然也先儒於此成說多矣而亦不悉其故豈亦
以神不當語故耶
中貴有再造營火者珍珠皆灰化玉器窑器或裂或變
淺黑色惟諸色鴉鶻石愈精明
嘗見胡毘陵應酬詩文藁皆片紙滿書聞其雖破紙少
許見輒用補窻罅不棄也今日聞王鹽山凡屬公牒藁
皆用所受外封既謄畢既以作繩絞仍漬以剰蠟俾照
夜皆儉德云予每作書牘或冩鄙作字誤輒塗改有所
更易輒令人洗雖不喜塗洗然終不忍易他紙豈亦性
然哉
文章家誤用古人爵謚文意字義近世雖名人不免熊
敬方胡祭酒皆以程明道所答御史之問為御史馬狀
元陳侍郎以余襄公為忠襄許道中詩多以擅場為擅
揚之𩔖是也
　
　
　水東日記卷三
欽定四庫全書
　水東日記卷四
　　　　　　　　　　　　　明　葉盛　撰
正統四年廷試榜出華亭錢溥原溥倣宋人王十李三
之詩自誦曰舉頭暫且窺張大伸脚猶能踏小張或者
以其言近於忿易之曰頭上小張纔踏過舉頭又見大
張來蓋會試崑山張穆敬之第二溥第三廷試第二甲
崑山張和節之第一溥第二而和則穆之母兄也
予馬營小詩有天門行看六龍車陳少卿和韻有將軍
還數李輕車或者非之殊不知唐人飛歩登雲車垂鞭
直拂五雲車太平天子駐雲車君王正候五雲車來往
五雲車應將性命逐輕車車字皆尺遮切昧者槩以九
魚切車字故爾
長洲民楊芳景泰中嘗以十事上巡撫鄒都御史其均
稅額以為古昔井田養民而秦廢之漢初輕田租十五
而稅一文景三十而稅一光武初行十一之稅後三十
而稅一晉隆和畝收二升五季錢氏以兩浙畝三升宋
王方贄均兩浙田畝一斗元耶律楚材定天下田稅上
田畝三升中田二升五合下二升水田五升我朝天下
田租畝三升五升三合五合蘇松後因籍没依私租額
起稅有四五斗七八斗至一石者蘇在元糧三十六萬
張氏百萬今二百七十餘萬矣
劉洗馬定之朝遇王偉兵侍王戲之曰吾太僕馬多洗
馬須一一洗之劉應聲曰何止太僕也諸司馬不潔我
固當洗之耳聞者快焉
餘姚陳惟寅先生教諭崑山頗喜談風鑒嘗曰舉子梁
昱當甲科瞿泰安不失副榜况家貧宜急就也未幾部
檄先生會試同考昱泰安治禮記先生本房也比揭曉
泰安名在第五昱不第先生嘗謂余曰吾宦不達忝預
主司競競焉圖稱任使榜未出之夕猶停燭閱首卷加
精考焉以為亦天下士孰意為吾泰安也使知為泰安
吾誠避嫌當棄之矣拆卷時尚書以下皆屬目首得岳
正衆皆曰得人次陳鑑次某衆皆云然至泰安吾為之
驚愕且無一人有言少間幸而監試白御史圭曰此亦
當在此我知之矣我同官項御史曾推此人使無御史
言吾汗流面熱恨不即死也噫名聞不揚朋友之過誠
然矣泰安於經學有工夫但岳陳等素有聲太學泰安
舉自鄉縣未為都人士所知耳昱美丰度有孝行學亦
純粹蕭祭酒亦許其文在甲第竟以國子生選平定知
州泰安官至刑部郎中與昱先後皆死矣惜夫
臨安錢宰子予武肅王之裔元末老儒也高廟禮徴同
諸儒修纂尚書會選孟子節文公退微吟曰四鼓鼕鼕
起著衣午門朝見尚嫌遲何時得遂田園樂睡到人間
飯熟時察者以聞明日文華燕畢進諸儒而諭之曰昨
日好詩然曷嘗嫌汝何不用憂字宰等悚愧謝罪未幾
皆遣還宰以國子博士致仕家會稽宦業至今不絶宰
嘗自書門帖曰一門三致仕兩國五封王唐昭宗賜勅
宋宣和所賜吳越家寳銅印一斤重今藏其家鐵劵王
像俱在台郡長房
國子祭酒四明陳先生遇僚屬諸生極嚴有懷忿而訟
之者法司將覆請就逮周文襄公其同年謂先生當具
疏申雪遂屬筆於公未免有遷就之辭先生見之驚曰
某如此本無何得誑君公笑曰在法惟奏事不實耳聞
者乃或迂先生而先生不亦純臣哉
王抑庵先生典選遇不如意事好誦古人詩以自寛一
日有新得給事中即欲干撓選法者曰偶然題作木居
士便有無窮求福人御史有言吏部進退官不當則曰
若教鮑老當筵舞更覺郎當舞袖長要多切中云
崑山盧熊字公武洪武初名儒大通篆籀之學嘗為兗
州知州既視篆即具奏以印交兗字誤𩔖袞字上不怡
曰秀才無禮便道我袞哩幾被禍弟熈字公暨睢州同
知有賢名公武寄以詩有虀鹽清夢穏鐵石古心存之
句時人稱之公武後卒坐累死今其家尚存中書舍人
告身高皇聖製也官署印欵時尚循宋制云
范啓東聞之前輩云士大夫游藝必審輕重且當先有
跡者謂學文勝學詩學詩勝學書學書勝學圖畫此可
以垂名可以法後若琴奕猶不失為清士舍此則末技
矣啓東蓋善花鳥有談論館閣名公多重之老於京師
人稱范葦齋先生云
歐陽文忠公平生聚觀金石刻動數百卷題識真蹟甚
多嘗自言平生喜學書見筆輒書又云惟賢者之書能
久存何今世見歐書僅僅少也惟東坡居士書崖鐫野
刻幾徧天下予嘗戲謂東坡平生必以石工自隨不然
何長篇大章一行數字隨處隨有獨異於諸公也
聶大年詩三十年來作家絶唱也有文集若干卷袁衷
主事愛其罪後跌起口占詩云老我不勝金谷罰傍人
應笑玉山頽之句王翰林稱其顯得明朝又風雨免教
行李出都門而吾友張篠庵喜誦其送僧十年湖海孤
舟别萬里雲霄一錫飛以為不能忘之但未知大年曾
以此為極致否
楊武襄洪為人雖尚權譎然有威嚴將士知畏之此其
所長不可掩者亦賴朝廷主張以成其名耳蓋自宣德
正綂來已受知於閣中廬陵楊公輩皆愛重之如初為
指揮杜衡所誣以魏尚書源覆㫖而衡貶廣西繼為部
卒李友全等奏上以付洪自治頗𩔖宋太祖待郭進事
又大同指揮張英嘗奏今總戎石公蔚州千户張宣奏
劉侍郎璉朝廷皆置之死祖宗扶掖人材之心其盛如
此
景泰元年春久旱兩京災異亦迭見偶會禮科都給事
中李實吏科給事中毛玉御史陳叔紹羅箎相與惋嘆
盛因曰自昔災異皆君臣引咎今日在内則大臣之罪
不容辭而我輩臺諫之臣緘默無補病國尤重在外病
民者非一而各藩鎮中官病民尤重兩事當首言之實
曰此言誠是科中藁明早當就君取觀既而盛曰兩事
須先後言蓋言羣臣朝廷寛大多不從言之𩔖文具而
中官則必欲取回者若並言之萬一止下戒飭之命再
舉則難然必得羣臣會奏庶幾可濟因偕謁諸大臣如
金尚書等皆佯贊可行無實心且互為推讓無肯居奏
牘之首者一日兵部尚書于公謙謂盛言中官事言之
有名矣近南京周叙學士言事中及之外人來言更便
也未幾兵部因他奏官多民擾中畧及乞將各處公差
内外官員量取回京有㫖内官不動又數日會議及叙
奏有言此亦有例見行侍郎諸懋即揮筆批定盛因曰
此誠民病今既有言者若衆因之則合辭上請上或可
從時惟左都御史陳鎰力贊會奏蓋陳亦受謁者也户
科都給事中馬顯忽言此事近日兵部有奏聖斷已不
允矣盛曰人臣論事而但當觀事體如何且主上仁明
多有得㫖已行因論列而即改者今事有當行豈可自
沮而上負朝廷下負言者耶禮部胡公廼易批會奏竟
不果他日因某奏南京沿江盜賊乞行御史錦衣衛巡
捕刑部尚書俞士悅以為當准擬盛曰錦衣官校近已
革去當止行御史蓋兩月前亦因言者革之而刑部偶
忘之也他日又因馬顯言户部請議節省用費顯意欲
裁户部額外官嘗有後言而對衆又不言金尚書因畧
言不可之故扣之亦不言盛曰用人之際此宜少緩嘗
聞宣德中内府工作答應之人多與軍職雖老病不代
支全俸此輩正亦冗食金云此當即查行既出有大臣
呼盛曰適言冗食官尚再細與尚書言之盛初不虞其
偽也而大臣退語同官曰葉某在議事處如有少保責
任在己者然我名之為葉少保云蓋例凡中外陳言奏
皆禮部於内府㑹六部都察院大理寺通政司堂上六
科掌印官㑹議禮部侍郎宣言其要諸部院正官面決
可否自正官外更無出一言者則舊習然也雖李實號
能言亦未嘗有言盛誠違衆矣
予為舉子時聞同舉者云國朝狀元多不能至金帶時
陳泰和馬臨朐曹恒山皆在内閣未幾三人皆進官侍
郎盛矣己巳以來商同年繼之彭純道又繼之商亦至
金帶今馬曹逝矣陳謫戍商歸田惟彭預閣事官太常
少卿云
今人燕客杯酌勸盡飲曰千歳南北士人多亦然但莫
知其字義意者為請嗺即唐人嗺酒之說者也
鮮于困學壙志趙文敏公書小楷精絶篆筆出石鼓文
少師廬陵楊公得之吳人武昌陳士謙家藏文敏自書
哀困學五言古詩一首行書亦佳又有困學小像亦元
人筆但後書虞文靖公所作贊非真跡兩卷予在科時
常於士謙家見之欲約吳中書希純描像士謙臨行草
劉廷美上舍臨小楷作一卷藏之竟不果耳
尚書吕震前左都御史劉觀皆洪武中人物熟知政事
故實故廷論之際每下視諸公然皆鮮學術欠清謹諸
閣老嘗短薄之蓋亦由此景泰中廣西憲司奏土官副
巡檢犯贓王文都御史以為土官多世襲當初犯復職
再犯具奏定奪後經革申明蕭都御史覆請又益以以
夷治夷之言殊不知諸司職掌所載湖廣四川雲南廣
西世襲土官者如廣西右江之岑黃四川之田楊宋元
來世長蠻夷其種𩔖謂之土人如猺人獞人之云蓋本
邊夷故凡取問必請㫖發落必具奏今廣西土官副巡
檢雖間有猺獞而軍民籍人民為多廣西多正綂中所
授廣東亦間有之蓋如隂陽醫官之𩔖以其為本土人
且同流官署事故名土官以别之非彼土官若也又天
順初元四川重慶民鄧錤陳言有云交易銀兩罪同黨
惡冦公乃叅為誕妄之言不知其為洪武禁例中語此
大臣則所以貴無事不知魏相所以為漢名相有以也
數自一至十惟三平聲八卦惟乾離坤平聲十千十二
支皆仄多平少隂常有餘陽常不足君子少而小人多
此亦可見
宋黃震東發嘗采董槐丞相之說以大學經文知止而
後有定至則近道矣兩節并知本聽訟一節為致知格
物之傳矣後來王巽卿又以近道三節釋格物致知聽
訟一節添釋新民草廬吳先生答田副使書固已深非
之至謂不識文義譬之打破玉盤為言當矣或者又謂
草廬嘗摘此三節為傳之五章見其門人袁明善所述
大學中庸目録中何耶
先舅氏野水周先生念先外祖之無後有歳時祭甚盛
德也而吾友進士鄭時又以其家產醫世承薛氏之業
乃以其幼子立為薛後使薛世世享祀有人予固知其
事之近厚而顧外家諸兄前則未敢啓齒耳偶得晦翁
答汪尚書書有宋氏追禮外氏事適有會於予心因録
之夫宋公以外祖無後而歳時祭之此其意可謂厚矣
然非族之祀於理既未安而勢不及其子孫則為慮亦
未遠曷若訪其族親為之置後使之以時奉祀之為安
便而久長哉但貧賤之士則其力或不足以為此或雖
為之而彼為後者無所顧於此則亦不能使之致一於
所後若宋公則其力非不足為若為之而割田築室以
居之又奏授之官以禄之則彼為後者必將感吾之誼
而不敢乏其祀矣此於義理甚明利害亦不難曉竊意
宋公特欲親奉嘗之以致吾不忘母家之意而其慮遂
不及此耳若果如此則使為後者主其祭而吾特往助
其饋奠亦何為而不可伏惟高明試一思之如有可采
願早為之使異時史䇿書之可以為後世法而宋公之
事不得專美於前則區區之深願也愚見如此不審台
意以為何如
方言語音暗合古韻者多今山西人以去為庫閩人以
口為苦走為祖是也吾崑山吳松江南以歸呼入虞字
韻而獨江北人則呼入灰字韻如是者多又不可曉也
　
　
　
　
　
　
　
　水東日記卷四
欽定四庫全書
　水東日記卷五
　　　　　　　　　　　　　明　葉盛　撰
左都御史自劉觀後不輕受觀以前亦可數也近年有
陳鎰王翺楊善王文馬昻蕭維禎冦深軒輗鎰翺善以
恩文以保薦昻以軍功維禎深以超進輗起自刑部尚
書致仕改本官
總督軍務自總兵官以下悉聽節制蓋始於王靖遠麓
川之役己巳多事以來繼之者衆矣繼靖遠者侯尚書
璡也于少保在京師王鹽山馬滄州之於兩廣石璞於
關外於湖貴王來嘗於湖貴皆是命云總督二字蓋自
宣德中巡撫總督稅糧始也
禮部尚書致仕毘陵胡公予赴廣時謁之尚強徤取酒
命酌因有請曰老先生身承列聖寵遇聖德聖訓不可
無記録否則百年後門人故吏多謬誤矣公笑曰無之
因詳舉四五事公不妄人也謾記一二可傳者曰太宗
命濙使外濱行面諭曰人言東宫所行多失當至南京
可多留數日試觀如何密奏來奏所書字須大晩至我
即欲觀也某至於南京旦晚隨朝勑免朝辭以不敢蓋
凡所見殿下所行之善退則記之如一日趨朝勲臣某
者語譁侍衛槌之仍口奏有㫖不問既退朝亟宣侍衛
者賞鈔若干錠於是羣臣皆言不顯責大臣而旌禁衛
所以寛其罪而媿其心殿下之明斷也住稍久隣居楊
學士士奇曰公命使也宜亟行則權辭謝之曰錦衣數
種未完耳至安慶始書回奏令所從校尉給驛驢齎進
也又一日侍太宗奏事退獨召某至膝前曰古人有言
德勝才謂之君子才勝德謂之小人眼前豈乏幹辦之
才求一好人難耳吾欲用汝但汝官小時某為都給事
中數日上召吏部特陞某禮部侍郎吏部奏禮部缺左
右侍郎上曰左侍郎又某為都給事中已叨受上知每
缺給事中輒命舉監生等堪任者具名以進宣宗皇帝
一日召某曰侍郎如某者吾所任戸部輒欲差巡撫汝
與楊士竒等議巡撫須用不須用退偕士竒等覆奏比
年糧餉多稽差部屬官動數員民擾事誤須得重臣則
民安而事集上曰爾等試舉堪任侍郎者以名聞因疏
薦某等若干人上喜皆陞侍郎俾巡撫當時吏部後言
某等侵越殊不知上惟命與楊士竒等議固不敢援吏
部也
國朝將官專生殺如都督韓觀守廣西尚然觀師行慶
遠生員迎候悉命斬之曰我知此亦賊耳山忠毅公代
觀則有間焉聞公蓋懲英國殺黃參將事故耳予所見
時將有名莫如楊洪石亨洪自百户至封侯威名聞嶺
北未嘗專殺一人而亨尤甚額森犯土城亨與于尚書
等在軍中損軍敗將頗多然將士失律無被譴罰者兵
科以為言上命特云亨等而亦如故後聞尚書言輦轂
之下自專誅戮非宜王忠毅公麓川之舉則異是人多
能道之云
廣西守將韓都督觀英武有文頗喜誅殺山忠毅公繼
之則光前絶後矣公深沈有將畧用兵如神而其廉其
正文臣中比肩者亦不多見當别有紀載其馭土官一
以威嚴秋期調征無敢違限三日有驚而成疾者有斃
於杖下者有調兵官致死不敢歸復者其嚴如此後來
栁安遠則反是一以恩結人心始勞以酒食答來把飯
然猶有善處未嘗有心於掊斂待之如一不以其把飯
厚薄為輕重其最可稱則郤田州知府岑紹銀事初紹
奏幼子鏞正出當襲其家奴挾其庶長子奏請襲安遠
折之曰父子間事當從其父言鏞遂得襲紹德之懷銀
一千兩為謝則郤之曰我豈為此而為之汝殺賊報國
足矣是年紹親率土兵隨征俘馘甚衆蓋有以感動之
也都督陳旺始有心掊尅與栁大異然猶能文飭籠絡
支吾度日至武進伯朱瑛則掃地矣其畧亦見盛奏中
以政之治忽繫乎人灼灼可憑如此聊一及之
聶大年詩翰著名一時不得預京銜或曰大年嘗署桃
符云文章高似翰林院法度嚴如按察司以此見忤達
官其然豈其然乎晚年被徴修前史至京而卒予嘗比
之梅聖俞宜也
武安侯鄭亨守大同年已七十餘剛正有為一志為國
而性稍𥚹每議事輒不欲從中貴言既卒人謂中貴銜
之中貴乃悼惜之不已蓋其心本公能服人故耳予曩
在宣府中貴栢玉酒間輒追念侍郎劉公璉以為好人
難得詢其故曰玉每有事干之無一從者然我至今思
之蓋侍郎所執是其不從我者我非是也兩事頗相𩔖
鄭卒時語不及私惟云此大同我國家後門我乃死矣
夫後來者何人勿壞我家事也布政張文昌時為斷事
云
興安侯徐亨正統中守關中一日御史張文昌語及時
將徐云以亨觀今之將官無一人可當朝廷大事者御
史問曰今總戎成國公何如曰强敵視之嬰兒耳又舉
得時名二邊將問之曰彼何嘗臨大敵瑣瑣僅得名耳
曰其必為公曰我非其人曰然然則為誰曰無如英國
公屢典大兵且威嚴勝將校無敢犯可赴水火公為大
將彼有時名者為之偏禆所向無前而彼亦可以備他
日之用矣
故事凡各部請勅行事該部備詞奏請既得㫖移文翰
林即今文淵閣下學士依奏草勅不能異也景泰六年
正月奬勵獨石殺賊一勅獨不然兵部奏奬勵勅詞則
多譴責且當時有㫖發兵是宣府總兵等官所請無預
獨石而勅獨石云爾等奏要發兵又全非事實予甚訝
焉蓋惟時閣老以權臣自任不復顧憚惟其意之所欲
為矣
上復寳位二三日間諸文武首功之臣列侍文華殿上
喜見眉宇呼諸臣曰弟弟好矣喫粥矣事固無預弟弟
小人壞之耳諸臣黙然時都督劉深亦帶刀在侍深以
復位功進左都督後充總兵官掛征蠻將軍印來廣西
為盛偶及此其語尤詳嗚呼上之德堯舜之德也敢不
有記
張學士士謙夏太常仲昭兩人同登第鄉誼甚欵密皆
及與陳嗣初王孟端諸人游皆有志作文冩竹一日館
閣命石渠閣賦題士謙藁先就仲昭見之即不復下筆
既而士謙以仲昭冩竹石愈已也亦然兩人竟各以所
長名世
近代雜書著述考據多不精如翰墨全書以彭思永為
明道母舅事文𩔖聚以閒門要路一時生為侯門要路
一時生之𩔖至傳冩刋刻皆然所謂氏族大全尤甚湯
公讓指揮以博學强記自許一日劉草窓家偶及趙明
誠湯以為趙抃之子予偶記抃之子𡵻㞦明誠則宰相
挺之子也湯大以為不然徐元玉在座亦不能決曰明
日當考書負者作東道耳湯退既詳考得實乃攜氏族
大全呌呼而來曰本子誤我矣近考廣州十賢李朝𨼆
一作李尚𨼆因訛而為李商𨼆亦出氏族大全云
珠池居海中蜑人没而得蚌剖珠蓋蜑丁皆居海艇中
採珠以大船環池以石懸大絙别以小繩繫諸蜑腰没
水取珠氣迫則撼繩繩動舶人覺乃絞取人縁大絙上
前志所載如此聞永樂初尚没水取人多塟沙魚腹或
止繩繫手足存耳因議以鐵為耙取之所得尚少最後
得今法木柱板口兩角墜石用本地山麻繩絞作兠如
囊狀繩繫船兩傍惟乘風行舟兠重則蚌滿取法無踰
此矣
珍珠初採一萬四千五百餘兩大約三石五斗次年採
九千六百餘兩每百兩餘四五兩大約一升重四十六
七兩次年大者五十餘顆計一斤重云價近白金五千
兩御史吕洪云
范德機𨽻古見推當時近見廉州海角亭記為其自書
無疑此碑亦用漢唐碑法題額四篆字居首下方就書
文不復重出亭記字高平范惇文拜題額俱就在文后
不復分書也
劉侍郎廉夫清余同年鄉舉自負文武才籌邊論兵歴
歴如見景泰初為庶吉士上書論時事遂見用額森犯
土城諸公主保衛京師廉夫主追擊頗忤意既而出贊
湖貴軍事王靖遠都御史王來皆有論薦還朝吏部擬
遷本科内批特陞刑部右侍郎廉夫性嗜酒不拘細行
頗不滿士論天順初改四川㕘政聞有詩云一封詔下
九重天臺省諸公盡左遷自笑風流老叅政畫船簫鼓
下西川
文淵閣宥密之地外臣非公事不能至廷陛機宜無敢
泄者楊文貞文定文敏三先生典刑尚存文貞間遇知
己或問近日外間有何事或某事便否亦甚鮮也後來
者則有稍稍傳聞於人甚而方面官見辭後必造謁或
拘舉子入考文字又甚而造膝之言代言之筆不待莫
出禁門而已徧告多人斯極矣此不惟係大體之得失
而才器之大小福量之薄厚亦於是乎見焉
廣西總帥府一鄭牢者老𨽻也性鯁直敢言都督韓觀
威嚴不可犯亦知牢觀每醉後殺人鄭牢度有不可殺
者輒不殺留竢其醒白以不敢殺之故以是觀尤德之
觀卒山忠毅公雲繼其任公固廉正賢者下車首延高
年耆德詢邊事有亦以鄭牢言者雲進之曰世謂為將
者不記貪矧廣西素尚貨利我亦可貪否牢曰大人初
到如一潔新白袍有一沾汗如白袍㸃墨終不可湔也
公又曰人云土夷饋送茍不納之彼心疑且忿柰何牢
言居官黷貨則朝廷有重法乃不畏朝廷反畏蠻子耶
公亦笑納之公鎮廣西踰十年廉操終始不渝固不由
牢而牢亦可尚云
夏太常仲昭常聞之楊文敏公榮曰吾見人臣以伉直
受禍者每深惜之事人主自有體進諫貴有方譬若侍
上讀千文上云天地𤣥紅未可遽言也安知不以嘗我
安知上主意所自云何安知𤣥黃不可為𤣥紅遽言之
無益也俟其至再至三或有所詢問則應之曰臣幼讀
千文見書本是天地𤣥黃未知是否文敏之言如此不
審明者以為何如
近年大臣各醵白金送寺觀祈報行禮云始於陳汝言
萬壽節亦然云始於楊鴻臚左闕門上紅牆下黃瓦小
直房舊為内臣所居今為大總戎候朝處云始於石亨
東長安門榨子外各堂上官團作一揖而後各就輿馬
亦云始於亨予前年入京見此豈皆所謂時變耶
于節庵以兵部侍郎巡撫河南山西遷大理少卿前後
幾二十年其入京議事獨不持土物賄當路汴人嘗誦
其詩曰手帕蘑菇與線香本資民用反為殃清風兩袖
朝天去免得閭閻話短長
耿恒庵云吳思庵集解小學翟黑子章取熊氏所解脫
字二十一字可刪蓋吾自導卿脫與下文吾欲為卿脫
死脫字同非但文字可憑而我導爾脫詞理亦皆無可
疑也
李祭酒先生哭姪詩所謂朝餐對按渾無味暮騎逢人
不記名其死生骨肉之情溢出言表真不愧於祭十二
郎文矣
中書舎人盧儒字為己號重齊崑山人博學能文善
筆札文學韓栁書法歐顔自負甚高誠亦時流罕及或
請文藁曰吾有腹藁耳吾昔備顧問翰林一日上促雪
賦急諸公未即就小子一掃蕭狀元見之吐舌走去其
文今多不傳然其為人頗𩔖迂僻陳孟東者招飲入門
偶見胡仲子文一册席間飲食外手讀此文不已不與
衆接一談雖誚之不復顧也一日鄉顯宦往候之讀書
閣中久不出其子姪請之至再曰客候久矣遽答之曰
爾何知彼曾讀何書來
景泰中盛奏旌褒用兵地方死節之臣以浙江都指揮
脫綱僉事王晟為首蓋兩人皆有賢能之譽又其死綱
出倉卒晟極慘酷最灼灼在人耳目也後數月偶得御
史林廷舉按兩浙時封事藁亦止以兩人為首吏部議
覆不果行乃知此等事不約而自同固出於人心士論
之公豈亦忠義餘烈足以感動夫人也歟
吳人耕作或舟行之勞多作謳歌以自遣名唱山歌中
亦多可為警勸者謾記一二月子彎彎照幾州幾家歡
樂幾家愁幾家夫婦同羅幛多少漂零在外頭南山頭
上鵓鴣啼見説親爺娶晚妻爺娶晚妻爺心喜前孃兒
女好孤恓
　
　
　
　
　
　
　
　
　
　
　
　
　水東日記卷五
欽定四庫全書
　水東日記卷六
　　　　　　　　　　　　　明　葉盛　撰
叅贊軍務等名始於洪熙初元以武臣疎於文墨選任
方面官於各總兵官處整理文書商確機密遂以叅贊
叅謀軍務總督邊儲如大同則今户部尚書致仕丹陽
沈固宣府永寧伯處則户部侍郎崑山劉璉山東遂安
伯處則福建布政會稽周頤廣西則副使劉紹人稱劉
司馬也固璉則㕘政頤則㕘議皆山東布政司固璉初
滿九年陞俸二級再滿考轉京職恊贊又其後所稱至
提督重矣若王靖逺之總督文臣軍旅之權極矣天順
初一切革去都御史白圭在湖廣摘勑中語署贊理軍
務辛巳勑盛恊同征夷將軍總兵官都督僉事顔彪賛
理戎務同時數勑皆云然惟顔彪一勑内云軍務盛仍
云云
顔征夷云都指揮馬良最為上所愛嘗得騎行禁中中
官以為言上曰吾欲壓馬耳中官又言此當屬御馬監
官上亦不之罪也良妻亡上每慰問之適數日不出上
有問左右以新娶對上曰誰耶曰寧陽侯女上咈然曰
信有之此厮夫婦之道尚薄而能事我耶屢杖而疎之
紀載之言固有張大太過者適足取疑於人疑此之過
而并不信彼之實所損誠非細也劉静修讀史一詩真
可謂前人所未道而後人莫能繼矣嘗觀岳珂所紀乃
祖禪將死焚出箭鏃固已厭之近見歐陽子書錢思公
家珊瑚筆格事乃知歐陽子尚然而况珂乎
叅將范信兵既入大同里俘獲甚多旗牌官人給賊婦
一二人值昏莫拘繫一室中夜哄然視之乃三四人就
雉經也此猶或怵威懼死而然又有一烈者焉旗牌官
某得賊婦年尚少負一小兒過嶺忽不行曰吾欲乳兒
從之婦乗間自投嶺下死嗚呼忠義之性出於天何地
無之亦何人無之婦可謂不負於賊矣夫婦不幸而夫
賊猶不忍負賊使婦而夫一男子丈夫其所禆益又當
何如耶吾於是而知事人而二心者之有罪也
廣州知府沈琮嘗為南京兵部武庫司主事武庫司典
皁𨽻凡諸司多屬意焉蓋皁有定數得之多或得之早
皆可覬利耳一日告予曰惟利亦可以觀人琮司皁者
久不以動心而干人撓法者得兩公焉尚書魏公驥都
御史軒公輗是已
顔總戎養痾廣州問談命者右衛軍李名遠梁萬方二
人先後至先叩李名逺曰汝術較梁萬方何如曰萬方
精我固不及也他日以叩萬方曰我則不及名逺蓋梁
萬方實優云比録功籍衆紛紛請乞營走不已右衛百
户周寧劉昇獨辭上官念其勞强之再竟不能從嗚呼
今之號士大夫者妬賢忌能不欲己聲名在人下至用
意欲傾其人而去之與夫恬不知命分奴顔婢膝惟進
身固位之利是圖者視二人其心得不愧死哉
六科衙門右磚城内尚寳司西永樂中災暫於午門外
直房署事遂以至今自來凡公文承㫖皆稱五府六部
都察院六科給事中景泰間户科都給事中馬顯強欲
稱六科都給事中已失之今止稱六科亦未為當也
都督喜信回回人兩廣逰擊將軍都督同知和勇達勒
達阿嚕台之孫也兩人不供佛不禮神不拜屍殯曰吾
回回俗皆然達勒達間有之佛本西域固宜神則有當
事者而弔祭之禮不知則是其自異於華夏矣
午門外東直房六部都察院大理寺堂上官候朝之所
兩門入惟都御史正官獨處一小夾室聞之近歳都御
史顧公佐非公聚未嘗與諸司羣坐立此其一耳蓋亦
得宋制殿廬幕次惟中丞獨設椅子坐殿門後稍西北
向之遺意也
嶺北倉庫草場中皆有土地祠倉中奉蕭王問之則曰
鄼侯蓋以鄼侯嘗督饋運故也其配則吉知陀聖母旁
卧一犬則曰厫神甚矣其可笑也廣西桂林府倉土偶
淫鬼尤多金書其扁曰倉王之祠皆嘗除毁易王城隍
之神蓋周文襄公於蘇松諸倉嘗為是似為近理從之
廣東德慶州儒學靈星門右像祀䕶學佑善大王云甚
靈教官懼禍不敢撤因出案毁之易主趙師旦諸公云
試録自宋崇寧中霍端友榜始當時本今不曾見嘗見
元時廷試録家狀初授官及所對䇿而皆在焉國朝鄉
試小録㑹試録進士登科録具有成式洪武永樂中考
官有儒士主考品官同考者序文亦不拘篇數其序文
禁稱公考官止用實授教官序或書總兵武弁鎮守中
官三代或書曾祖母等皆出近年至兩京序文稱臣餘
皆具姓名皆因襲之舊今年廣西以却總兵鎮守而拜
衆人不書姓名則無謂甚矣
陳汝言寵幸時一日論學士進官或以過多為言汝言
曰唐太宗時十八人今何謂多耶於是有同日拜學士
六人之命汝言之便巧𩔖此嘗聞曾狀元在翰林凡若
干年而後得侍講學士太宗一日顧近臣曰曾棨已與
學士矣意猶謂其得之早也祖宗之慎重名爵磨礪人
才如此
孫狀元賢未第時嘗夢金甲神人持黃旗揷其門上有
狀元字先人一夕夢雙龍壓所居屋脊天明語畢而都
給事中勑命至駙馬都尉周君景寓永平夢騎龍近天
而行因請入京已而被選皆竒夢也
今都察院堂中扁肅政二字當撤去蓋前元及建文中
有此銜號宋以觀文稱殿尚云誤犯煬帝舊名也此不
知何時所書正綂中院新落成尚因之耳
周新廣城人永樂中浙江按察使廉公正直聲稱籍甚
為紀綱所間死仁廟每悼惜之嘗見今南京太僕丞雲
間葉惟潔云乃祖錢唐知縣宗行以廉能獨為新所重
比卒新為文手書祭之真蹟尚存監丞阮隨云浙人能
道新異政縷縷如一日有訴争雨傘者甲曰我傘也乙
曰我傘也彼奪之所言記驗皆同新命剖之各持其半
去隂遣人尾其後甲云我始欲助汝傘價之半得非汝
利也乙對曰傘本我物寧能低價屬汝於是甲就縛正
其罪廣東陳僉事濂云周無子景泰初周夫人卒於家
浙人在廣東藩臬者皆會塟云
京師印賣春帖有曰雨露有恩沾萬物乾坤何處不三
陽好事者遂以為用三内相之徴舊又有金臺千古地
正統萬年春之句丁丑冬忽復印行新年乃有復辟大
事蓋是年京闈秋試䇿亦及正統内閣大臣因子不預
選又重加箋註則亦豈偶然哉
太祖皇帝嘗及大臣所居曰大官人必得大宅第即與
刑部尚書開濟創為之製甚宏麗令有司以此為式俗
因呼為様房予前年過金陵燕今刑部尚書前左都御
史蕭公所及此相與感嘆祖宗之禮臣下如是其厚也
古廉李先生在成均時松江士子新刋孫鼎先生詩義
集說成請序先生却之請之固則曰解經書自難為文
近時惟東里楊先生可當此况六經已有傳註學者自
當力求此等書吾平生所不喜以其專為進取計能怠
學者求道之心故也昨聞欽謨言蘇人有集解小學書
求序於吳祭酒節者祭酒亦却之曰吳思庵先生子鄉
先生也其人且達尊况予所述未能出其右吾何敢序
也祭酒固李先生高第弟子云
侍郎于公巡撫河南山西妙年敏手下視無人尚書海
豐王公學行樸實時以侍郎幹事河南頗不相能未幾
王陞户部議事常期于輒不得還人謂兩皆有不平者
于因有叅政孫原貞王來薦代之舉坐降官景泰中于
當軸乃最不喜議事官入朝當先期奏止之七年夏聞
四川侍郎羅綺將還奏遣人驅之使還不復有以禮待
下之意予恊賛嶺北與今年尚書富冦都憲深李都憲
秉然皆亦在奏中又聞兩宰執之子皆領欽取舉人固
虞事變將作矣
國子祭酒雲間陳先生與前按察使黃翰為童丱交翰
既敗去士夫中有毁責之言先生輒諱止不欲聞翰嘗
欲援例納馬復原官先生亦嘗以其事語予竟迫於衆
議而寢人或以先生黨而復疑其於予有憾也後先生
跋予幸學卷乃過辱見與於是聞者釋然謂先生初無
他腸其於翰特篤於故舊焉爾先生其亦厚德之士哉
盧都御史睿在邊以敵使入境節省供給為中貴人所
毁得罪下獄或謂盧本為公家以問楊文敏公文敏曰
事固有輕重使吝者小費而邊患或生則所費誠不貲
矣此亦不可不知
崑山郟亶正夫顯於宋熙寧元祐間事具玉峯志中吳
紀聞等書近見南海志載正夫修東城記一首正夫著
述甚多袁子英猶及見其寄太倉隆福寺妙觀師詩百
韻今皆不復可見矣因録記文於此今天子即位之三
年春二月乙巳廣州新城成其謀之於龍圖直學士吕
公居簡之為經畧而考之於太原王公靖之為轉運使
也吕公之治廣常患舊城不足以容民而議為西城者
皆以地處卑薄毁民居者衆而不可為者久之因得郡
治之東古城之遺址將以益城為請會移榮朝京師遂
上其事天子可其奏詔以王公經始而責成焉命之下
公即約古制調廣民而借其力得七十萬售材於屬縣
得八萬為甓於此山得五百萬皆因民之願為浮圖者
請于上得錢五千萬以給其費始於二年十月之庚子
朔而成於是凡為日一百二十有六為城袤四里為濠
以環其外為樓櫓五十有一為門二實舊濠之兩端合
子城而為一初役之興議者皆為籍列郡之財積數年
之功而後可成及是不資於公不取於民工雖踰時而
民之出力遠者不過十日故廣之民見役之興而不知
其力之勞列郡之民見城之成而不知其役之興議者
始服以信嗚呼何始慮之精而收功之易耶宋興天下
威德及遠四裔萬里之貢不絶於道廣雖限在嶺徼百
年之内無鷄鳴犬吠之(缺/)　　　　叛民始被其害迄
今十五六年諰諰(缺/)　　　　　　燔滅之暴兹城之
成穉女相慶昔之(缺/)　　　　　　而驚馳者固已按
堵而無虞矣夫興大役而不擾於上下及其已成一州
之民得以去危厲之憂而獲安全之幸其為利固豈小
哉亶既樂聞朝廷憫仁元元思有以豫防其患而又服
公敏於有為故其用力少而成功多宜有以詔于後敢
記其嵗月云時熙寧三年四月望日
或曰楊文定公嘗云范文正高季迪皆出姑蘇兩人氣
象甚不同蓋於其所賦卓筆峰見之今按高詩見姑蘇
雜咏范詩則不見於集不知何所據也附記之范云笠
澤研池小穹窿架石峩仰憑天作紙寫出太平歌高云
雲來初似墨鴈過還成字千載只書空山靈恨何事
會稽王冕元章其為人見宋潜溪所著傳今人間往往
有其所畫梅花斷縑尺楮人爭寳之多元章自書所題
其上如所謂我家洗研池頭樹箇箇花開淡墨痕不要
人誇好顔色只留清氣滿乾坤皆有可觀又聞初見太
祖皇帝應制題梅詩曰獵獵北風吹倒人乾坤無處不
沙塵玉關三月猶含凍誰信江南別有春睿意極眷賞
之
松江老儒天台陶九成所著書頗為楊文貞公所不取
蓋如所謂書史會要是已使其見南村輟耕録當更不
取録中頗雜淫䙝事可鄙也近聞說郛百卷尚存其家
有九成塗改去取處不知如何其亦未成之書歟
獨石書板刷墨用帶毛兎脚廣州則大香櫞厚皮又獨
石苦寒處素不産藤竹人家篐桶等用則取綿栁條為
之不異藤竹也乃知天地生物不絶生人之用顧用之
者何如爾
陳都御史智以教官多猥茸且鋒鋩畧盡難稱激揚之
任以是不得任御史有輕薄者恨之作詩曰陳智如何
量不寛斯文不許入臺端管敎今日為民去曹泰分明
是教官以智去坐泰言災異故也夫無人不可用况教
官乎顧其人何如耳教官如今之魏尚書驥年尚書富
何可少也泰復陳姓今左僉都御史風裁足稱云
　
　
　
　水東日記卷六
欽定四庫全書
　水東日記卷七
　　　　　　　　　　　　　明　葉盛　撰
太宗皇帝初營天壽山命皇太子偕漢趙二王暨皇太
孫往視之過沙河凍王請却步輦就行仁廟素苦足疾
中官翼之猶或時失足漢顧趙曰前人失脚後人把滑
宣廟即應聲曰更有後人把滑哩漢回顧怒目者久之
此則雖由一時而後來武定州事已兆於此已矣
太監沐敬建文中人貌魁偉敢慷慨直言永樂中從征
漠北逾月不與敵遇人馬困頓上意猶未已諫者皆被
譴敬諫再四上詈之曰反蠻敬曰固不知孰敢反也上
怒命曳出斬之敬辭色不為動上徐曰我家養人皆若
人豈不誠有益釋之此與凍滑事皆今日得之錢學士
原溥蓋其同使交南奉御張榮云
近内閣翰苑諸公有賞芍藥黃字韻詩號玉堂賞花集
盛行於時永新劉學士之弟行人寅之一日笑謂其兄
曰我亦有和篇因即誦之頗寓譏切意卒章至有從戎
謫宦有倪黃之句聞者不覺失笑蓋賞花未幾而倪學
士戍開平黃學士降授廣州通判也
錢學士原溥言交阯偽學士承㫖某頗有文學其言曰
國人多往來中國詩文僅見國子監一碑計亦非一人
之長也其誇誕如此
宋薛簡肅公五女長適張竒次喬易從次王拱辰次歐
陽公次又適拱辰載於公墓文甚明而詩話等書皆稱
歐陽公兩為簡肅公壻公因自為舊女壻為新女壻大
姨夫作小姨夫之句譌謬甚矣近山陽瞿佑因有詩曰
醉翁意在山和水却向妻家問小姨蓋亦不考之過耳
北海陳僉事先生璲云昔翰林陳登善謔一日見坊印
章中舎炳如所作詩登戯之曰昔西江士有偕其友宿
舟中者中夜起開鎖風板友人驚且問曰夜甚寒何得
開板答曰偶氣洩恐薰及吾友耳友人曰不開板薰止
於我開板則薰及多人矣氣洩自氣洩奚以開板為炳
如頗銜之
歐陽文忠公與十二姪帖蘇長公題其後曰凡人勉強
於外何所不至惟考諸其私乃見真偽此歐陽公與其
弟姪家書也葉石林乃以公書帖中語誤矣
吾平日行李出入未嘗有意擇日每為同事將官中貴
所懇留聞士夫中喜談星命者亦頗厭之近見富鄭公
以禄命不利稱病歐陽文忠公避五月不上官知古人
乃爾豈亦未能免俗耶
陳僖敏公治陜西王文少保為按察使金榮襄為副使
兩人皆僖敏先後保薦入臺然皆互有疑隙僖敏金則
稍舒景泰中金為十三道所劾及其𨼆惡蓋文實主之
聞金乃以袁旭事復之奏雖留中時事則可嘆已僖敏
屢為文所侮一不校金至部正位在臺官上以僖敏舉
將㑹聚每辭就次席士論亦以僖敏為寛而以金為近
厚也
司馬温公嘗手書其所薦朝士為一冊𨽻其卷端曰舉
賢才此紙百年前尚在人間夷考其人失之者十不一
二吕惠卿未達時歐陽公以學者罕能及告之於朋友
以端雅之士薦之於朝廷且云後有不如甘與同罪歐
公好賢為國之心未必有愧於温公特所值有不同耳
然則知人豈不誠難矣哉予嘗忝竊近臣邊吏濫與薦
士頗多不副所期而南來尤甚每以温公事自愧亦未
嘗不以歐公事自寛而今而後要必以温公之鑒識自
勉庶幾可無愧耳
歐陽公撰范文正神道碑富韓公以差叙官次為言公
以為此碑直叙事繫天下國家之大者耳後人固不於
此求范公官次也嘗聞沈簡庵先生為人作草書於古
詩文或悞漏字間請先生足之先生曰若須全文則書
坊固有印本矣亦得此意
吳下舉子有作詩自掲㕔壁間者乃兄譽之座客曰舍
弟此詩云有唐氣一客忽起索梯甚急衆莫曉其故既
得梯以舌䑛其詩曰有糖氣何為不甜一座為之絶倒
少保户部尚書東萊黄公在南京才識通敏亦為襄城
伯諸公所歆服一日得旨欲生虎進京襄城密召殺虎
手計擒取方畧既定始以咨於公公所對與其所預計
畧同以是尤敬服之少師廬陵楊公歸省過南京公適
然病在告廬陵公就卧内候之公不及他惟以手作丈
尺狀曰主上尚爾老相公遠出於心安乎廬陵公改容
謝焉後來為公作神道碑畧述其事蓋紀實也公在南
京帥府叅賛機務襄城伯中坐公旁坐旦視事皆襄城
處分公不出一語蓋隂相之則多矣或以為言公曰體
當如是且汝見守備何嘗錯發落一事也後來叅賛則
皆有不然矣(近見南歸紀行知楊公歸省事與此/小異要之所聞亦有之可互見也)
正綂中内閣三楊先生恩寵多出常例惟皆得奉勑歸
榮中官護行文敏因卒於武林又嘗見馬侍郎愉因父
病得賜歸省蓋皆希闊之賜也景泰諸公寵賚視昔已
加近年徐武功及今李宫保榮寵之推頒錫之盛蔑以
加矣部院正官亦然是宜蹌蹌濟濟感恩圖報之多其
人理固然耳
今人書簡後具禮或誤作禮如初或具禮如初或禮如
左右前等雖名公卿亦有之蓋誤傳於啓劄等雜書不
知其云如初蓋如初云頓首後亦頓首初云再拜後亦
再拜也學之不講亦至於此哉
圖書印信之說具印史等書蓋自漢以來固有之而元
為特盛但多官封爵邑姓名道號書堂齋舎而已雖亦
有尊德樂道筆精墨妙等印終非雅製嘗見八十年前
兩伍張氏所刻家乗一時諸公圖記尚有典刑後來竒
巧溢出漸不足觀近又有摘古人語以寓己意或自造
語以為謙己自勵之辭皆非也其書不盡言仁知所好
等作固已可笑而所謂保傅尚書大學士章則又可厭
矣
館閣諸公無不喜用名印雖草廬吳公所尚質樸亦所
不免惟掲文安公絶不用其制吾竹房論著甚詳然其
所用却又多不合作趙文敏有一印文曰水晶宫道人
在京與李息齋袁子方同坐適用此印袁曰水晶宫道
人政可對瑪瑙寺行者闔坐絶倒蓋息齋元居慶壽寺
也鮮于郎中一印曰鮮于伯幾印吾子行曰可對尉遲
敬德鞭滑稽大畧相同子行嘗作一小印曰好嬉子蓋
吳中方言一日魏國夫人作馬圖傳至子行處子行為
題詩後倒用此印觀者曰先生倒用了印子行曰不妨
坐客莫曉他日文敏見之罵曰箇瞎子他道倒好嬉子
耳太平盛時文人滑稽如此情懷可見今不可得矣余
座主張先生仲舉在杭一印曰平皋鶴叟蓋用杭州三
山名臨平皋亭黃鶴也古人亦有如此者如雲烟過眼
録載姜白石印文鷹揚周郊鳳儀虞廷蓋以其姓字作
𨼆語辛稼軒印曰六十一上人又以破其姓文米元章
書史言劉巨濟符符字亦好竒耳雲門山樵張紳書於
朱伯盛印譜後雲門此跋真蹟予得之蕭墅張世昌家
因徐尚賓借録失去矣雲門水晶宫道人一說與陶南
村所記不同蓋小說記事出於傳聞固多如此誠實不
妄如司馬温公猶或失之不足怪也朱伯盛名珪崑山
人工刻畫通六書之學性高潔不娶無子今孫紹先者
其女兄之孫云
嘗見勑内閣楊學士蓋勤民之璽皇太后遺誥蓋𢎞德
昭順之寳皇后制書蓋厚載之記詔書制諭羣臣誥命
皆制誥之寳近年詔書蓋皇帝之寳云始於李學士賢
勑命勑諭皆勑命之寳又嘗見正綂中手摺印本勑諭
蓋廣運之寳朝覲勑諭亦手摺印本蓋敬天勤民之寳
勑則蓋廣運之寳勑今皆謂勑書蓋手勑耳惟景泰初
勑諭亦蓋廣運之寳或曰以失守重造未得成故爾遣
勑於外皆黃紙外封用三圖書疑是牙刻其文曰丹符
出驗四方初不識出字嘗以問曾任翰林中書者皆莫
能對前年議事朝下因有問諸公如趙尚書榮楊侍郎
鼎皆前中書翰林皆不知少頃閣下辦事一小中官過
趙走扣之乃云然毎事問之必不可忽也有是夫
劉廷美主事求作乃翁合塟挽辭以玉帶生軸為贄謹
録如左紫之衣兮緜緜玉之帶兮卷卷中之藏兮淵淵
外之澤兮日宣烏乎䃺爾心之堅兮壽吾文之傳兮廬
陵文天祥造此小篆書硯隂拓本居首下有朱孟辯楷
書釋文次則鐵崖真蹟其文曰楊子七客者有一客曰
玉帶生玉帶生者廬陵宋丞相文天祥硯也硯得於文
丞相客冬青謝先生翺黃太史溍嘗為余記之李著作
孝光又為予歌之兵變中余腰硯走富春山而詩卷則
失之矣玉笥生張憲為硯補歌滄洲生朱芾打硯北籀
文并釋音一通冩憲詩于左與好事者傳之至正二十
一年春三月初吉楊子維禎㢘夫在芾𩔖村居試奎章
賜墨謹識又其次則孟辯所自𨽻玉帶生歌并引後有
至正辛丑雲間朱芾書一通十一字歌與玉笥集所載
數字不同文丞相銘亦有一二字與他本不同此皆不
重録也
天不生仲尼萬世如長夜兩語其來已久而優人嘗以
為言聞有舉子卷中曾具此考官遂以俳優語黜之誤
矣又嘗見陳通政璉作𨼆畊陳處士墓文述其常題竹
有常在眼前人不識化龍飛去見應難之句然予在嶺
北時見優人道此兩句不知為何人語也
豐布政文慶世居鄞宋清敏公稷之後也高祖庚六徙
居奉化曾祖茂四徙定海考寅初洪武中授訓導陞九
江德化教諭正統間卒慶扶柩還鄞將合塟祖塋訪遺
墓故址無知者僑寓無聊有語慶者曰大卿橋南廢紫
清觀地實城西之勝盍圖之道遇卜者得豐之革慶喜
曰卦符吾姓意者地必吾所有乎繼而得元袁學士桷
所修郡志云紫清觀去縣西三里豐清敏故園也慶益
喜傾意請復又有得觀之砧基舊簿於鄉人備載圃地
三十餘畝為其隣所侵尋皆倍直贖之既而先墓前石
翁仲等皆以漸而復今家焉慶念自清敏公薨迄今三
百餘年其故園淪於他姓而慶始克復之作園居十詠
以志喜貽後往年在科中語予極詳云
沈孟端先生方學雖本世醫而通知古今有儒者風寓
南京最久卿大夫若南郡楊公東萊黃公祭酒陳公太
常魏公皆極愛重其人初節之見先生於旅邸以士為
問先生曰楊鼎黃琛其人也二公時在太學與文敏游
今楊右侍郎黃左布政使云先生以愚魯質訥名其四
子其志可知也羣行見文敏所著行實
陳檢討嗣初以文章擅名翰林一日見同官於碑志中
叙還金事太繁者曰使繼為之則十二字爾扣之則曰
嘗得白金于道伺其主而還之又嘗以文示後進詫之
曰吾此文何出後生應聲曰氣脉頗𩔖下武詩嗣次黙
然
己巳敵騎之薄都城朝野汹汹廷議有以南遷為言者
蓋亦冦準所非王欽若之議耳太監金英一日宣言於
衆死則君臣當一處死爾有以遷都為言者上命必誅
之衆心稍定明日監察御史于謙上疏及論兹事因又
諭㫖禁飭焉
壬申易立之詔就下何文淵嘗告人曰詔語天佑下民
作之君父有天下傳之子既歸里又屢以告郡邑親識
人皆知之天順改元鄉人固虞文淵必及禍謂在旦夕
一日迎報陳都御史將至邑人益驚信文淵將就逮矣
未幾至者蓋廣東陳副使泰取便道過家耳陳以都憲
改職因誤傳云
蘇武傳揚名匈奴功顯漢室即昌黎春猿秋鶴之𩔖李
陵欲効曹柯之盟是雖追咎無補之言然近年論者謂
喜寧之叛亦由早籍其家故爾
錢選舜舉有蔡琰南歸圖今在前臨海丞夏佑存賢家
元人多有題詠偶記其一絶云二雛回首淚千行腸斷
胡笳十八章三嫁流離身未老至今人惜蔡中郎
　
　
　
　
　水東日記卷七
欽定四庫全書
　水東日記卷八
　　　　　　　　　　　　　明　葉盛　撰
詹事劉先生簡静端確士也久在翰林初為祭酒人或
以不更事為先生疑久之始大服祭酒所苦諸生出身
資格為權要所撓一事先生曰此易耳立諸生而與之
約曰有不守規格圖出身者必同館諸生合辭共推即
遣行不然不可得也他日有圖之者動為諸生所譁詈
至不能容由是此風遂絶嘗見吕洪御史言聞之乃祖
先生一日家中作祀事忽外間有云高先生使人來言
有保薦矣先生不怡者終日曰爾自保薦何與我事高
世用亦為是耶蓋先生與高最厚高初以有旨即欲入
謝欲先生知之耳蓋出無心而先生之言如此則其為
人可知己
張翼字文翔太倉人性嫉惡至不容人小過御史按吳
中不律翼忿忿不能平因建白數事指斥頗多竟為衆
所傾謫開平數年以宥還予亦以其或懲於是矣一日
來偶及後御史之不律者其事尤詳或從旁竊笑之翼
猶瞋目罵曰使得一碗涼水已吞之矣蓋方言云翼善
書學歐顔二大家得意處謂能逼真嶺北察院公館及
温泉等處題壁極多大者至如方斗終日揮灑不倦蓋
其書於題壁尤長予謂龍門諫院題名記尤超偉非流
輩所可及
衣和庵主蘇州崑山人也𨼆居雪竇之棲雲畜二虎恒
跨之以遊後徙二靈終焉初雪竇妙高峯左千丈巖巔
有藤一枝蜿蜒其上下臨不測乃蟠結成龕為藏修之
所故號棲雲大德丁未燬於盜更二十年不克復虎乳
其墟為民害咸謂庵復而和祠則虎禍其息至元丙子
復其庵肖其像於是二虎前伏餐兹飲和屈猛從仁不
為害和師在日有四偈詠藤龕偈云竹筧兩三升野水
窻前五七片閒雲老僧活計只如此留與人間作見聞
十方世界目前寛抛却雲庵過別山三事衲衣穿處補
一枝藜杖伴身閒黃皮裹骨一常僧壞衲䝉頭萬慮澄
年老懶能頻對客披蘿又上一崚嶒自從南嶽來雪竇
二十餘年不下山兩處住庵身已老更尋幽谷養衰殘
此出奉化志節之自浙録寄於廣中云
山東叅政海寧孫子良與同年進士西昌楊相交游極
厚相為主事坐谷府累卒子良懼不敢往弔由是為東
里楊公所薄子良累膺薦舉輒不果雖未必由楊公而
士論固云然矣正統中都察院因陳智李庸事奏去御
史五人三人出蘇州而成規敢言之士章珪亦無大過
頗為公論所少楊仲舉先生時為王府長史以去國一
身輕似葉高名千古重如山分韻要諸公賦詩送之或
以忤當道為言先生毅然曰彼固得罪於朝廷不得罪
於鄉里交際之禮何可廢耶然蘇人輕薄之謗始於此
矣又嘗見好問言右都御史耿公初以石氏事補外繼
而及好問門外邏者猶紛紛未已好問治裝間謝絶親
友非至親亦無敢入門者而惟孫狀元賢日一至焉好
問以彼此無益謝之則答曰誰無朋友噫此為狀元也
歟
鄭太師府僉判位本貫開封府開封縣今寓平江府崑
山縣三代曾祖南皇任國信所親屬祖端皇任修職郎
池州司法叅軍祖母趙氏前知興國軍與燔姊父元德
見擬將士郎母王氏前軍器監薄中實係沂國文正公
後親祖姑長適前湖南運使陳貴謹次適見任淮西運
司帳管盧復孫從伯元方見任從政郎前嚴州桐廬縣
丞元哲見任將仕郎待銓從叔元壽見任儒林郎新宜
差信州軍事判官主婚從叔祖竦見任朝奉大夫前知
寳慶軍府事主管建康府崇禧觀䇕見任朝奉郎前監
尚書六部門本位長女慶一娘年一十四歲十二月十
一日巳時生今與潘少卿宅知縣萬八新恩為親奩租
五百畝奩具一十萬貫(十七界/)締姻五千貫(十七界/)景
定元年二月初三日元德具狀忝眷朝散大夫新知韶
州軍州事兼管内勸農事提㸃銀銅坑冶事鄭竦謹專
送上少充姪孫女慶一娘回定之儀伏惟親慈俯賜容
納本宅禮書三緘(雙金魚袋/)開合銷金紅纈一疋開書
利市綵一疋(藉用玉紅文虎紗/)官緑公服羅一疋畫眉
天孫錦一疋(藉用玉紅條紗/)轉官毬􁏓掠一副疊金篋
帕女紅五事(藉用官緑紗條/)疊疊喜􁏓掠一副盛線篋
帕女紅十事(藉用金褐條絲/)勸酒孩兒一合(藉用紫紗/)
茶花三十枝(藉用紅纈/)果四色酒二壺媒氏生金條紗
四疋官楮二百千省景定三年四月二十日謹狀大明
天順六年太嵗壬午春正月六世裔孫進士文康録此
卷時又寄至梧州予為跋焉
蘇長公雪中飲王定國清虚堂詩真蹟自注云舊說佛
經所言如人入簷蔔林中只嗅簷蔔不嗅餘香蓋中華
梔子花也百花皆五出惟梔子雪花獨六出也
都察院右都御史太康顧公佐洪武庚辰進士永樂初
自莊浪令為監察御史陞江西按察司副使入為應天
府尹轉通政司宣德初進掌臺事疾上遣醫往視再閱
嵗降勑慰問俾致仕賜楮幣永復其家刑部尚書南昌
魏公源永樂丙戌進士監察御史浙江副使入署刑部右侍
郎事陞河南左布政使賑饑三年為刑部左侍郎進尚
書常奉勑整飭北邊武備簡禁兵晚以足疾辭詔免常
朝再辭賜勑褒美給舟車以還復其家二公嘗同道為
御史同大拜執邦法俱嘗典留守聲名相上下歸榮令
終亦同而廉介公正人於太康無間言云
嘗聞宋景濂先生過佛寺方孝儒實從先生見佛叅拜
孝儒不為禮或以為請先生曰後來未到老夫田地故
耳先生豈亦主尹和静拜觀音之說者耶
吾家唐相履水之後舊有家譜咸通十一年一枝度江
為處州麗水縣丞諱隋中元亂離不克歸子孫為中吳
人皇宋太平興國三年曾孫諱堅垌墉塤埴昌言六人
錢氏歸朝仕官四方終於他邦子孫流離遺失前譜仲
淹䝉竊國恩皇祐中來守錢塘遂過姑蘇與親族㑹追
祖宗既前譜未獲復懼後來昭穆不明乃於族中索所
藏誥書家集考之自麗水府君而下四代祖考及今子
孫支𣲖盡在乃創義田計族人口數而月給之又修理
祖第使復其居以求衣庇故作續家譜而次序之皇祐
三年正月八日資政殿大學士金紫光禄大夫行尚書
户部侍郎知青州軍州事兼管内勸農事使充青州淄
濰登萊沂密齊州淮陽軍安撫使范仲淹謹述此譜見
於今廣西叅將都指揮使范信所譜叙文正公子純仁
生正思第三子正思生直方直方生公興第二子公興
生良史良史生士選長子士選生光祖第三子光祖生
文炳長子文炳生伯萊伯萊生叔胄叔胄生子圉第二
子子圉生仁傑第三子仁傑四子其第三名檀州蓋信
父也信之言曰吾祖國初辰州教授謫為吏密雲家焉
教授之子習武事矣譜近年所修録詢其元本曰同楮
錢焚之矣信有將畧而素以墨聞其言雖未可憑而予
甚愛公文之簡而質也故録之
翰林編修梁禋先生既病語家人曰朋游中惟隣居同
年陳汝同心地好且有家法孤子女可托也汝同蓋國
子祭酒致仕陳古庵先生云梁病篤先生往視之已不
能言惟指以手左右具述其言先生垂涕諾焉後梁氏
凡居第嫁娶等事皆先生為經紀之至冒謗毁而為之
終始如一嫁女得今肇慶知府黃瑜瑜今日偶及此噫
友道彫䘮久矣如陳先生何可多得也哉
楊文貞公傳王抑庵尚書作公嘗三致書適確書削再
致潤筆且求其親書俾子孫寳藏王忠毅公行狀亦公
無恙時口授指畫為之假王鹽山名至如其臨終於神
道碑墓銘書旐題主之𩔖某出何人某出何人皆公所
自定豈豪傑之士固亦不忘身後之名歟然亦可見前
輩於死生之際其不茍如此文貞公遺囑數條如不用
孝帛等事真足以警流俗悉附于此吾在世已久踰越
分願無所遺憾但官品崇重國恩未報此雖死不能瞑
目身後數事務示子孫此吾之治命其遵行之不可違
也一只用幅巾深衣殮須用絞衾庶幾柩歸經過閘埧
可得穏當一吾平生不曾用僧道死後亦勿用只依家
禮祭祀祭物隨時所有不必豐但設我平日所用冠帶
袍服於中行禮祭吿之文亦用家禮不必新作也凡今
喪家遇親朋來弔者皆散孝此是北方風俗南方素無
此禮古禮亦無蓋弔是常禮孝是凶物豈可進凶物請
他人為己持孝大非禮非禮吾死後切不可行或有縉
紳大夫來弔待賓者明謝以非禮不敢䙝瀆實非慢也
一吾久病數數累公卿大夫垂問感愧甚矣今不能報
煩院中一僚友干凂少保先生宗伯先生冡宰先生三
大人遍叩列位公卿大人一切遣祭遣􁎚並止不行至
叩至叩同院僚友鄉里親交及歸途有相知者欲行祭
賻皆謝郤之此吾之中懇非矯情也力辭力辭一作急
冩書託徐尚書大人儻有馳驛上廣東者寄去報導令
急急作墳楮原龍州隨擇一處乾燥平穏無凶禍者便
選日興工切不可求子孫利達如此然後易成蓋要利
達須力學修德不在風水也磚石石灰務要堅固於外
只作一大土饅頭必須自費不可吝慳庶得早完若延
緩稍遲必累煩鄉里重吾過矣一柩到家可且安置於
學後正㕔却擇日塟亦不可久停蓋死者復土則安矣
一啓行囘去凡書籍文字並須逐一收拾包裹愛䕶舟
中尤須謹備雨水漏濕片楮隻字不可損壞遺落圖畫
皆然
黃霸只是州郡之才為宰相而事鉤距固無如許精神
天下亦將無所容而弊將不勝其多矣若丙吉則又傷
於太鶻突易曰易簡得天下之理孟子曰智者行其所
無事宰相之道其在平乎
元人為宰相須福德才量四者兼備之說誠亦前人所
未道也然君子所務亦惟曰德才量而已
東坡赤壁賦真蹟寄傅堯俞者嘗於俞尚書家見之洗
盞更酌更字下自注一小平字
元詩人果囉羅納延字易之金臺集前後序題跋出虞
伯生歐陽元功黃晉卿張起巖余廷心曾子固危大朴
等篆隸真行小楷皆出諸公親筆入刻極其精妙嘗從
錢元溥檢討借觀留余所者數月後再從借觀則托辭
却去矣
張文忠公養浩全集有歐陽圭齋序今在故副都御史
雲中孫廷瑞家蓋齊府舊物廷瑞得之青州庫中
韓令公真贊在歐陽外集末句作丞相衛公而題云魏
國黃文獻公乃云末句作魏公且云在居士集當別考
也
詫異差(去/)異闒靸衰颯録續等字非必古有所出亦遷
就仿佛耳
天地間事凡有人用如此工夫則必有如此効驗有是
工夫無是効驗雖間有之然亦鮮矣姑以予幼學時所
聞所見事明之廬陵彭祖期先生以監察御史提督南
畿學校化誘型範皆有法禮部㑹試三甲之魁與高等
多出蘇松應天如狀元施槃探花倪謙二甲一二名張
和錢漙三甲之莫霞是也吳縣舊學卑隘科目屢闕巡
撫侍郎周公忱始一新之未幾邑生施槃狀元及第廬
陵孫鼎宜鉉教授松江一時東南稱善教者無踰焉正
綂辛酉京闈鄉士百人松舉十五人五經魁占二人崑
山教諭嘉興朱士章先生季考月試勤而且嚴其考二
場文字厭人作詔誥以字數少不能襯貼論文必欲其
習四六作表且授以作表之法曰起語須切題不爾則
號大家幞頭矣崑山科舉雖不乏而未有刋文字者正
綂三年南京所刻進新唐書表為崑山鄭文康六年敬
天圖表則予所為後科則太倉軍生陳銓皆刋表皆先
生門人蓋先生自崑陞鎮海太倉衛學教授也凡是皆
不可謂之偶然有志者其亦可以監之哉
　
　
　
　
　水東日記卷八
欽定四庫全書
　水東日記卷九
　　　　　　　　　　　　　明　葉盛　撰
予性頗不喜場屋程文異時所作四書經義亦不多惟
書經大小題俱有破題又有刪節王滹南書義一帙此
外惟論十數通表二十餘道耳乙丑叨第後即為人持
去無一存者迄今亦不留意偶見歐陽圭齋所題彭氏
一經乃知前輩之於程文其不輕乃爾徐圖訪得以示
兒輩圭齋文今附録焉先叅政冀公曩善廬陵彭君士
楚先公宋上庠高選雖治春秋能通諸經忍見前代時
文散逸每屬士楚收拾士楚至則梱載充牣先君暇日
亂紬而泛閱之擇其尤者别彚為帙士楚亦能誦讀先
世詩義賓主迭論𤣥兄弟漫不及省先公罪之曰黃冊
子㑹有行世時兒曹毋忽也先公薨之七年科舉興𤣥
首擢第追憶先訓泰定甲子廬陵彭公冲所以詩經擢
進士為士楚從弟於是其家學益振他日冲所子功遠
來京師袖其曾祖坦軒祖碧野二先生及一門諸父舊
業程文兼冲所題識手澤謁予求一言是蓋吾先公平
日之所購求而士楚之所恪誦者彭氏世科之左劵不
在兹乎俯仰四十餘科目廢而蝟興興而歘發今明詔
復飭中書舉行𤣥叨塵從臣初議闕下力賛其成又適
秉筆代言播告海内矣㑹將見程文復盛當世喜而志
于斯後至元六年庚辰夏五中澣翰林侍講學士通奉
大夫知制誥同修國史歐陽𤣥書
文章不許他人輕改一字蓋昔大賢君子如歐陽文忠
公已然若王半山以下則又可知矣觀晦庵之於東萊
白鹿書院記兩先生往返之間殆心服而醉也欲為後
學之法必若兩先生而後可謹具録如左(書背節語/)
　人還領所書得聞尊體日益輕安而來書字畫又足
　為驗幸不可言記文之賜尤荷垂念思致筆力蓋不
　減未病時也此又慰幸之甚者既以為賀又以為謝
　也但鄙意有少未安別紙上呈幸為詳酌示報此已
　礱石只俟定本即託人冩刻也並山而東地勢畧是
　如此但此處已是山麓自郡城望之北多而東少不
　知別當如何下語或云東北入廬山下不知可否又
　率損其舊十三四今亦不見舊來規模廣狹但據地
　基則亦畧是如此恐此說說得亦太牢固不若為疑
　詞以記之如云度損其舊七八如何又此役乃星子
　令王仲傑董之亦欲特附名其間以傳久遠并望因
　筆及之也其人老成忠厚民甚愛之此不必言但欲
　知之耳洞主命官事記亦見之決非僻書但此無書
　可檢耳此𩔖傳疑正不必深說也
　今日得蘄州寄來王信伯集并語録讀之駭人此洞
　記所為作也然以一噎而廢食又以過當故愚意欲
　明者更加意也恐後人觀之復如今之視昔也
　當是時士皆上質實實則入於申商釋老而不自知
　　祖宗盛事風俗之美固如所論然當時士之所以
　　為學者不過章句文義之間亦有淺陋駁雜之弊
　　故當時先覺之士往往疾其未足以明先王之大
　　道而議所以新之者至於程張諸先生論其所以
　　教養作成之具則見於明道學制之書詳矣非獨
　　王氏指以為學而欲改之也(王氏更變之議榮公/)
　　(初亦與聞/)王氏之學正以其學不足以知道而以
　　老釋之所謂道者為道是以改之而其弊反甚於
　　前日耳今病於末俗之好竒而力主文義章句之
　　學意已稍偏懲於熙豐崇宣之禍而以當時舊俗
　　為極盛至當而不可易又似太過然且所以論王
　　氏者亦恐未為切中其病也
　明道程先生(止/)卑忠信而小之也
　　世固有忠信而不知道者如孔子所稱忠信而不
　　好學者伊川所譏篤學力行而不知道者是也然
　　則王氏此言亦未為失但不自知其不知道而反
　　以知道者為不知道此則為大惑耳其以忠信目
　　明道以為卑明道而小之則可以為卑忠信而小
　　之則不可蓋以忠信對知道固當自有高卑大小
　　之辨也
　關洛緒言(止/)盍思所以反之也
　　程氏之言學之本末始終無所不具非專立為成
　　德者言也今此語意似亦少偏兼於上文無所繫
　　屬
　政使止於章句文義之間(止/)三代之始終也
　　三代之教自離經辨志以後節次有進步處是以
　　始乎為士而終乎為聖人也今但如此言之則終
　　於此而已恐非三代學之本意者也
　自有此山以來(止/)亦君子之意也
　　所謂與日月叅光者不知何所指更望批喻其曰
　　區區濬之者又恐卑之已甚有傷上文渾厚之氣
　　如馬伏波之論杜季良也兼此役本為發明先朝
　　勸學之意初不專為濬之今但得多說此邊意思
　　出來而畧帶續其風聲之意則事理自明不必為
　　罵破也
　　　鄙意欲如第一段所論引明道劄子後即云不
　　　幸其說不試而王氏得政知俗學不知道之弊
　　　而不知其學未足以知道於是以老釋之似亂
　　　周孔之實雖新學制頒經義黜詩賦而學者之
　　　弊反有甚於前日建炎中興程氏之言復出學
　　　者又不考其始終本末之序而爭為妄意躐等
　　　之說以相高是以學者雖多而風俗之美終亦
　　　不追於嘉祐治平之前而况欲其有以發明於
　　　先王之道乎今書院之立蓋所以究宣祖宗興
　　　化勸學之遺澤其意亦深遠矣學於是者誠能
　　　考於當時之學以立其基而用力於程張之所
　　　議者以㑹其極則齊變而魯魯變而道矣此語
　　　草畧不文而其大體規模似稍平正久遠無弊
　　　欲乞頗采此意文以偉辭不審尊意以為可否
　　　若只如所示却恐不免有抑揚之過將來别生
　　　弊病且將盡變秀才而為學究矣蓋此刻之金
　　　石傳之無窮不比一時之間為一兩人東說西
　　　話隨宜說法應病與藥也
　　淳熙六年南康軍秋雨不時高仰之田告病郡守
　　新安朱侯熹行眂陂塘竝廬山而東得白鹿書院
　　廢址慨然顧其僚曰是蓋唐李渤之𨼆居而太宗
　　皇帝驛送九經俾生徒肄業之地也書院創於南
　　唐其事至鮮我太宗於汎埽區宇日不暇給之際
　　奬勸封殖如恐弗及規摹遠矣中興五十年釋老
　　之宫圮于冦戎者斧斤之聲相聞各復其初獨此
　　地委於榛莽過者太息庸非吾徒之恥哉郡雖貧
　　薄顧不能築室數楹上以宣布本朝崇建人文之
　　大指下以續先賢之風聲於方來乎廼屬軍學教
　　授楊君大灋星子縣令王君仲傑董其事又以書
　　命祖謙記其成祖謙竊嘗聞之諸公長者國初斯
　　民新脫五季鋒鏑之阨學者尚寡海内向平文風
　　日起儒先往往依山林即閒曠以講授大率多至
　　數十百人嵩陽嶽麓睢陽及是洞為尤著天下所
　　謂四書院者也祖宗尊右儒術分之官書命之禄
　　秩賜之扁榜所以寵綏之者甚備當是時士皆上
　　質實下新奇敦行義而不偷守訓詁而不鑿雖學
　　問之淵源綂紀或未深究然甘受和白受采既有
　　進德之地矣慶厯嘉祐之間豪傑並出講求益精
　　至於河南程氏橫渠張氏相與倡明正學然後三
　　代孔孟之敎始終條理於是乎可考熙寧初明道
　　先生在朝建白學制教養考察賓興之法綱條甚
　　悉不幸王氏之學方興其議遂格有志之士未嘗
　　不嘆息於斯焉建炎再造典刑文憲寖還舊觀關
　　洛緒言稍出於毁棄剪滅之餘晚進小生驟聞其
　　語不知親師取友以講求用力之實躐等陵節忽
　　近慕遠未能窺程張之門庭而先有王氏高自聖
　　賢之病如是洞之所傳道之者或鮮矣然則書院
　　之復豈茍云哉此邦之士盍相與揖先儒淳固慤
　　實之餘風服大學離經辨志之始教由博而約自
　　下而高以答楊熙陵開迪樂育之大德則於賢侯
　　之勸學斯无負矣至於考方志紀人物亦有土者
　　所當謹若李濬之之遺迹固不得而畧也侯於是
　　役重民之勞賦功已狹率損其舊十七八力不足
　　而意有餘也興廢始末見於當塗郭祥正所記者
　　皆不書
　人至辱手書得聞春來尊體益輕徤放杖徐行又有
　問花隨栁之樂甚慰記文定本辭約義正三復嘆仰
　已送山間屬黃子厚隸書到即入石矣又一書云此
　記非惟使事之本末後有考焉所以發明學問始終
　深淺之序尤為至切此邦之士䝉益既多四方私淑
　之士又不少矣
蚩尤首禍自創干戈之制軒轅因戮之處則象吻于宫
行則懸旄于纛以示戒萬世又聞鴟吻者一母生九子
如好聲者曰蒲牢鐘紐之𩔖是也好飲者曰􁍍􁍎石橋
兩旁俯水獸是也此好望者曰鴟吻云但不記此說在
何書也夏忠靖公鴟吻詩世多傳誦之或云公平生出
處此畧可見困極而節不易寵極而色不矜後聨有之
矣至如解大紳有德有量不遠小人之評又於卒章見
焉
元儒三山梁益題黄筌三雀圖謂院畫皆有名義是圖
蓋取詩禮春秋傳三爵之義今之三公五雀白頭雙喜
雀鹿蜂猴鷹熊之𩔖然豈亦皆是之謂歟
前年過泰和謁楊尚書淑簡王抑庵尚書見楊氏春帖
云世承良吏德門倚素王宫意必東里公所作抑庵中
堂集古人語云詔許歸蓬蓽性本愛丘山又嘗聞楊文
定公桃符有曰黎庶但教無菜色官居何必用桃符云
蜀府長史長沙陳南賓名士也曾孫章今為南雄府學
訓導藏劉學士三吾手筆與其先生書一緘戈僉事立
嘗手録之予以其所云錢子予校書與予前所記合亦
備録之予書作瑜字􁀙子予蓋老儒廿七人中一人三
吾手書後皆細書低一字空處字糢糊云因家世契鎦
三吾手書裁畣長史相公南賓世姻契安老堂所華緘
下逮承起處安適喜叙叵量莫年以來每一得姻家書
輒興骨肉暌違之感友朋相繼凋謝之痛捧讀至是未
嘗不為之涕泗交頤也惟吾姻家一官蜀府際遇賢王
非但以文學相知抑且以行誼相信耆年碩德優禮見
待老者安之昔䎹其語矣堂以安老今乃於吾老長史
見之來者傳誦歆豔有日發揮素心久在下懷顧賢王
敬慎名堂受知有素未能先以文字形容盛心盛德之
萬一而乃私承姻家為之文焉豈不失先後重輕之倫
也哉是用冒昧一文上達睿聽莫年文思衰落不知所
裁亦惟受知之素必能悉此鄙懷矜其衰朽而毋訝其
蕪穢也安老之作惟吾二人夙昔相知然亦甚愧斯題
斯扁以賢王而重而此題此文乃無龍文百斛鼎之重
為斯堂增重其不稱多矣來使行色甚遽率爾呈達不
直老姻家一捧腹也先祖詩文早已校完今先寄一本
顓求長史為寒宗族譜一發揮今夏間則以兒頫之來
謾一編冩文先丞相四世孫仁寛徙家今之石溪時有
手植黃槤樹一株大數十圍將百餘年矣曩老者留攸
縣之日此樹半邊為枯自到溪上其樹復榮區區有詩
謂太乙燈輝猶照夜相公樹老復回春之句天師張無
為為之圖美和錢子瑜有題備録寄去亦不能不借重
一發揮也三吾手書宣藩醫官曹伯温開春方去能言
令親家老鎮撫昨者亦得其孫子家下信息(闕/)
　老姻家自今夏總裁校書天下老儒凡廿七人悉在
下處取決勞心之甚又孟氏之書詞氣抑揚之太過者
八十五條卒九月間方已完備進呈未免思慮之過痰
氣鬰結醫者戒以毋太勞心以故凡百文字皆不暇備
藁如安老堂文字(闕/)　文字是以先後不備(闕/)
宋儒批選文章今可見者前有吕東萊次則樓迂齋周
應龍又其次則謝疊山也朱子嘗以拘於腔子議東萊
矣要之批選議論不為無益亦講學之一端耳
　
　
　
　
　
　
　
　
　
　
　
　
　
　
　水東日記卷九
欽定四庫全書
　水東日記卷十
　　　　　　　　　　　　　明　葉盛　撰
宋崔淸獻公與之為四川路安撫制置使時與統制吳
彦書帖并當時省劄見淸獻家集不惟可考當時之制
而淸獻薦賢為國之心馭將待下之誠此亦可見御前
劄字至樞密院劄兩行共二十字皆兼行大字戎帥至
可喜可賀云出親染也
二月初奏剡已上并專書朝堂薦懇甚力旦夕當有峻
除欲煩統制此來有一二邊事欲面分付緣李帥出邊
要人在司彈壓難以輕動又恐將來命下即合起發愈
是來不得今已行下戎司時暫差官抵替統制即便疾
速司又薦隴西為守庶㡬得人共濟國事千萬察之不
可泄也十三日　押
付吳統制
御前劄字付金州都統吳　彦(御/寳)封
　　御寳實封樞宻院劄
(此處疑有闕文/)
四川崔制置申與之竊惟人材難得而將材尤難得自
非平時察訪而收蓄之則緩急無以為用與之冐膺梱
寄無補絲毫時事孔難以選將厲兵為急其間有材畧
過人可用為將帥之儲者可不薦㧞之乎與之伏見修
武郎與元府駐劄御前中軍統制吳彦人物偉健議論
通暢留心軍政宣力邊防有慷慨功名之志輕財好義
得士卒心欲望朝廷特賜旌擢處以統制之寄庶㡬邊
陲得人諸將亦所知勸矣除已録奏聞伏乞照㑹申聞
事右三月十七日奉聖㫖吳彦特差權金州都統制任
責措置捍禦邊面具管幹日時狀申樞宻院今劄付吳
彦照㑹准此
　　　　　　　　　　　押　押　押
嘉定十六年三月十八日
十八日遣使臣樊厚前去想已到矣忽二十二日未時
准庚牌逓到省劄有金州統制之除亦賜勅書已下李
都統差官時贊兼權中軍統制職事仍管幹營寨候到
即便疾速起發前去金州交割職事不須更來本司恐
成遲滯二十二日與之手書上都統太尉吳戎帥膺三
軍之重寄而以統制兼之終是事荷不顓正此多事盍
正其名今來朝廷區處行下委是合宜可喜可賀與之
黄山谷元豐中過泗州僧伽塔作發願文戒酒色肉但
朝粥午飯如浮屠法後來醉酒如常豈亦嘲戲耶今人
内不足者動以發願為言可知巳
上大人丘乙巳化三千七十士尔小生八九子佳作仁
可知禮也尚士由山水中人坐竹林王生自有性平子
本留心王子去求仙丹成入九天山中方七日世上幾
千年已上數語凡鄉學小童臨倣字書皆昉於此謂之
描朱爾傳我習㡬徧海内然皆莫知所謂或云僅取字
畫簡少無他義或云義有了了可解者且有出也諸曁
陳儒士洙今日云嘗見宋學士晚年以眼明自夸細書
小字嘗及此學士其知所自者耶
宋南渡後行在百官有謝許乘轎表見汪浮溪集此亦
乘轎事原然伊洛大儒則又嘗云乘轎是以人代畜也
蘇州自國朝洪武中來凡斯文盛舉未嘗乏人吾所知
如洪武士子簡㑹試士十八人授編修等職入文華堂
命宋學士等為之師俾肄業勸懲寵錫畧似後來曾棨
等則有王璉汝器修元史則髙啟謝徽亦有傳著不知
即潞州知州否永樂中纂修大典有王汝嘉趙友同大
典尤多其人洪熈初𢎞文舘中則汝嘉與陳繼嗣初正
統提調學校則僉事張某景泰中修史其自外赴召者
有節之欽謨而天順再舉提舉之選節之欽謨又當其
首選也
范石湖為李結記濬塘浦云浦有五曰新洋江曰小虞
曰茜涇曰下張曰顧浦塘有三曰郭澤曰七了曰至和
又崐山水利序大槩有二曰作堤曰疏水小槩有一曰
種茭王荆公送人宰吳江曰當知耕牧地往往茭蒲靑
三江斷其二洚水何由寧皆吾東南人所不可不知者
正統中石璞為江西按察使王孟堅先生為僉事先生
淸方端重文學淵䆳且儀觀豐偉亦殊衆人而石才行
猶人舉止亦輕率適又以失囚降副使士大夫莫不以
不日台輔期先生而以衆人遇石有占命者適曰石向
去逺到腰玉尚未艾也王當止五品壽亦不乆後皆如
其言然則人生修短通塞豈皆本於命耶刑部員外郎
吉水許振先生諸生也嘗與夏御史塤言如此
宋楊惠之以塑工妙天下元劉正奉亦名世焉今北京
東嶽廟云尚有其蹟兩人見黄涪翁虞伯生之文皆不
泯矣
初予有關北之行叔簡司丞手書漁家傲一闋見贈云
是范魏公經畧西邊時所作其辭曰塞下秋來風景異
衡陽鴈去無留意四面角聲相對起千嶂裏長烟落日
孤城閉濁酒一盃家萬里燕然未勒歸無計羌管悠悠
霜滿地人不寐將軍白髪征夫淚兹來南中得唐裴晉
公二詩其一曰有意効承平無功荅聖明灰心縁忍事
霜鬢為論兵道直身還在恩深命轉輕鹽梅非擬議葵
藿是平生白日常懸照蒼蠅謾有聲嵩陽舊田里終欲
謝歸耕其一曰危事輕非一浮榮得是空白頭官舎裏
今日又春風又得宋崔淸獻公題劍閣詞云萬里雲間
戍立馬劍門關亂山極目無際直北是長安人苦百年
塗炭鬼哭三邊鋒鏑天道久應還手寫留屯奏烱烱寸
心丹對靑燈搔白髮漏聲殘老來勲業未就妨却一身
閑梅嶺緑隂靑子蒲澗淸泉白石怪我舊盟寒烽火平
安歸夢到家山又得我朝巡撫南畿尚書周公恂如感
懷一首云日晏忘飱夜半興簿書煩擾為無能秉心初
擬逢衡鑑任意寧知越凖繩法在恤民民反病事因除
弊弊逾増前非未悟羞蘧瑗敢歎㣲軀踐薄氷數篇者
於予有慨於中焉因取筆記之
景泰元年三月予自開封還兵科見壁間貼記某月某
日取回某本同僚言近日公侯伯尚書都御史大臣言
欲遣使使北進冬衣有㫖欲能識太上皇帝大臣行郡
臣震懼謝罪因繳納元奏已之矣予因謂當時科中失
之納還奏疏雖諸公以怵威誤國者以欲泯跡科中當
奏知以某日某人取回某本非但跡不容泯而亦可以
警誤國者之心事已無及徒一惋嘆而已
范文正公嘗用黄素楷書伯夷頌遺蘇才翁劉原父以
蜀素烏絲䦨求歐陽公寫孝經一章公以其不染墨寫
澄心紙荅之蓋黄素蜀素皆絹名也伯夷頌今在義莊
歐陽文忠公與尹材帖云墓銘刻石時更不要留官銜
題目及撰人書人刻字人等姓名祇依此寫晉以前碑
皆不著撰人姓名此古人有深意況久逺自知篆蓋祇
著尹師魯墓四字楊東里云漢魏碑皆不著書人姓名
以當時能書者多也周尚書云小西天唐碑數通皆開
元景雲太極中所建梁髙望王大恱寗思道王利貞所
書然皆不著撰文人姓名豈即書此者之所為歟
海昌詩人蘇平秉衡者嘗言宋一代近體詩其彷彿唐
人僅王禹玉元夕一詩耳猶惜其鎬京春酒沾周晏沾
周字音調不諧易沾為陪可也髙槎軒太史詩二千首
亦止取其夜聞吳女誦經一律然好事者則以(闕/)
　　　　　八字管定秉衡近體詩云禁是莫能為也
蓋與許洞詩僧事相𩔖云
世稱警悟有局幹人曰乖覺於兵部奏内常用之然未
見所出韓退之云親朋頓乖角羅𨼆詩云祖龍筭事渾
乖角宋儒語録亦有乖角似與今用乖覺意相反云
釋栢子庭鑄磬疏鳴鑼惡念生擊磬善心發善心發時
火鑊凉惡念生如蓮葉脱我來化磬不化鑼布施無分
少與多一槌打却自家底聲聲喚出阿彌陀
蕭墅張氏聞見錄云石川張子才洪武二十四年以秀
才舉赴吏部嘗有元宵詩及上御覽詩二律元宵詩曰
三五佳期意氣生燈光偏與月華明一天星斗移人世
萬斛驪珠布帝京龍閣風光連上苑鳳樓春色勝蓬瀛
游觀唱咏應多幸四海雍雍正治平進御前詩曰曙氣
初分四海同聖明天子五雲中冕旒端拱昇平日禮樂
雍和化毓風萬國衣冠懽拜舞一朝刑罰伏姦兇書生
老得趨金闕願祝皇猷効寸衷詩雖止是子才亦莫詳
其人吾以吾石川今之言詩禮者落落也以是取之
凡大班奏事有常規亦多所司預進事目惟正統戊辰
狀元彭時謝恩以夜坐久誤入朝被劾上惟命錦衣衛
尋而已與他凡有劾皆即命逮捕不同於此不惟可見
聖明倉卒應變而保全愛惜儒臣之心至矣狀元同榜
吾友鄭時乂云狀元退就鴻臚習儀大鴻臚即言厲色
詰其誤事之由狀元舉止殊從容唯唯謝過而已此亦
可見其量也
三月二日秋官郎中彦謐賢友南行詩以識别楊生靑
雲器文采輝白壁腰間龍泉劍别我有逺適吾聞禹徂
征舞干致苗格所以宣尼訓服逺修文德好謀而有成
明明垂警飭如何才智士宏議薄古昔懐忿忽逺圖急
功幸茍得寧論萬里行糗粻豫峙積漢廷所遣帥孰是
趙充國子行職贊襄僶勉攄良畫雖有斗酒錢安能冩
胸臆臨岐念素交聊贈繞朝䇿廬陵楊士奇右詩見楊
氏世美録初麓川之議蓋有主之者内閣未之聽而兵
部和之於是王忠毅公有總督之命此詩大意具矣後
來忠毅西巡一奏此事愈明他日豈無秉公是於彤簡
而致深慨於是詩者乎
景泰中一時多兩正官如吏部王直何文淵繼王翱禮
部胡濙楊寧兵部于謙儀銘都察院陳鎰王文繼王翱
國子監劉鉉陳詢太常尚寳皆然天順初諸司當事多
武臣内閣則武功伯兵部則靖逺伯禮部則興濟伯今
之異於常者則李少保賢自郎署至閣老劉崇益由方
面入為大司成也
今時俗語事物紀名相傳莫知所自而見諸唐人詩最
多近讀王建詩如鹵簿分頭入太常銀帶排方獺尾長
恐防天子在樓頭射生宫女宿紅粧地衣簾額一時新
御厨不食索時新家常愛著舊衣裳浴堂門外抄名入
為逢好日先移入直無鵶鵲到園中暗中白頭没人知
空閒地内人初滿薔薇不似已前春勞動先生逺相示
百方回避老須來文案把來看未㑹向晚臨階看號簿
眼前風景任支分當直巡更近五雲自執金吾長上直
侍女常時教合藥立地階前賜紫衣宫女月中更替立
誰家將息過今春美人開池北堂下漸覺生衣不著身
上皇生日出京城蠧生騰藥篋近來身不健近來年紀
到斬新衣踏盡知道縣家門時時一窠薤皆是也惟分
頭今作分投非他如昌黎之老翁眞箇似童兒韋莊之
近來中酒起常遲甚多當别錄焉
大言無實專事表暴之人如唐之李元平李係石晉之
景延廣宋之雷簡夫趙彦訥金之富察阿爾博遜我朝
之伏伯安皆是也賢如杜祁公蹇忠定猶為其所動王
鐸關播重貴為其所惑而委之以國倚之以兵宜矣吕
夷簡楊雲翼之識鑒固足多若崔菊坡當彦訥得軍民
心五年之久之時乃能炳然見之之眞豈不誠難哉
山谷跋歐陽公所作黄夢升墓銘面目太似可厭也
國朝之制臣民奏事稱奏本後以奏本用長紙字畫必
依洪武正韻又用計字數於後舎鄭重而從簡便改用
題本則不然矣然題本多在内衙門公事若在外并自
陳己事則仍用奏本東駕則稱啓本宣廟每呼本為株
子嘗見傳㫖中云然
　
　
　
　
　
　
　
　
　
　水東日記卷十
欽定四庫全書
　水東日記卷十一
　　　　　　　　　　　　　明　葉盛　撰
五倫書已載有王軫家書事示勸萬世矣軫嘉興人也
嘗詢得之今恭録詔文於此次謝表終家書焉奉天承
運皇帝詔曰朕起草萊削羣雄靖邉陲安中國之務欲
天下承平邇者諸郡官吏不畏法律之嚴姦弊疊興御
史臺管句宇文桂因事被問囊中所藏書信百封盡取
目之悉係浙右儒吏奬譽之言或是或非皆欲禍人中
間亦有私托求進者嗚呼昔元之初得天下人材皆務
實學故賢能由公道而進後元之失天下世俗皆尚虚
名故贓私干權門而用朕多涉艱難備知此矣其立法
未嘗不嚴而用法未嘗不審然贓吏貪婪如蠅蚋之趨
朽腐螻蟻之慕腥膻噫若是者豈非慈父失教於平日
耶抑其子之不孝不聽父之訓耶今於百封書中得一
善教其子者係浙右登科舉人王軫之父家書意望管
句宇文桂轉達平凉子之任所書未發朕偶獲見之書
中語言謀切教以忠孝子之賢否雖未可知然薄俗中
有善於為人父者如此誰能出其右哉勸善懲惡移風
易俗實有國之善治其令中書遣人齎朕詔諭往詣其
家賜以白金百兩附子五枚川椒五觔絹十疋以旌其
賢令有司除本戸雜役依舊應當里長其弓兵不須再
役
洪武四年閏三月　　日
布衣臣王某言伏蒙聖恩賜臣詔書并銀絹椒藥謹上
表稱謝者伏以聖明御極自慚無補於埍埃詔命臨門
忽沐分霑於雨露輝生蓬蓽歡動鄉閭臣誠惶誠恐頓
首頓首欽惟皇帝陛下德厚道髙功崇業廣智勇天錫
聖敬日躋任賢使能與堯舜之心同大賞功罰罪如天
地之德無私端居九重之中明見萬里之外伏念臣性
資愚陋學術迂疎分甘老於山林名敢求於簪紱教子
乏義方之訓承恩忝科甲之榮大邑分符深佩選掄之
重安書寄逺勉加忠孝之全俾恪守於亷勤庶少酧於
知遇何冀上聞於天闕過承下逮於星軺白金光照於
瑟書黄絹春生於筐篚芳椒助養上藥扶衰豈期枯朽
之餘遽拜駢蕃之賜征徭特免喜懼交臻臣瞻仰淸光
鈞陶聖化心同犬馬願攄報効之誠景迫桑榆欣覩太
平之盛謹奉表稱謝以聞無任瞻天望聖激切屏營之
至臣誠惶誠恐頓首頓首謹言洪武四年閏三月日布
衣臣王某
自舊年十一月初二日南潯别後至今年凡四得書鎭
江髙郵寧陵鄭州者餘一書不知寄何人必浮沉矣三
月十一日汝兄㑹朶至剛於德淸書中簡略不知從者
及同遊俱無恙否且言嵗中可至任不知果然乎本家
德淸之役已辦兩圖黄冊里長及歸安甲首皆不擾而
辦里長不赴京倉此甚良法也正擬安靖㡬時十二月
間本縣又定新市弓兵分管十二都但辦什物勾捉軍
人至今不得安息所費亦不少也家中上下俱無事儻
欲挈家須在彼稍安詳度可否然後來取恐川途迢逓
或遷轉不常跋涉勞頓我今稀年又一老景侵尋儻則
朝廷容侍親則上章求歸父子相見以盡餘年若宛轉
仕途則相見無日矣人説有分俸之例不審有否如得
分禄以養亦足為榮若彼處關支則不必也凡事須淸
心潔己以亷自守食貧處儉儒者之常愼勿以富貴為
念古人云貧乏不能存此是好消息正當以此言為受
用也治民以仁慈為心報國以忠勤為本處己當以謙
敬學業更須勉力暇日即以性理之書及羣經留玩自
然所思無邪更須熟讀新律自然守法不惑飲酒當以
康節先生為範不可縱恣忠定之事律許則行(闕/)不可
干其紀也此後儻有的便可買附子一二枚川椒一二
觔起税而來餘物非所覬也臨川奴世生俱無疾但諸
子未出瘡疹為憂耳浙西米價極㢘白者一分一升可
見太平之時矣安西雖有來者而往者絶不可得汝之
外舅向曽寄書與盩厔俞主簿祇候去若達必能道吾
家中平安矣􁀙章二親俱康健希聲於十一月望後逝
世餘外親俱安就令知之路逺作書不能詳盡洪武八
年四月初三日書付男軫
今俗呼五十兩重銀錠曰元寳嘗見獨石内官弓勝得
埋藏銀數十錠形製皆平漫與今様範不同面有中書
省小字印背則隂文元寳二大字也宋銅錢文皆著年
號惟開寳中曰宋通元寳寳元中則曰皇宋通寳皆避
寳字耳然反覆皆著元字亦異哉
仁廟好文之主宫僚鄒濟徐善述王汝玉以及楊士奇
梁潛蔣御醫用文等皆被詩文寳翰之賜甚多予前年
議事問軒崔二憲長於兵部後堂閲馬尚書賜物見刻
本仁廟御製文内多具焉近得天台徐氏所藏令㫖一
通永樂十六年三月初二日皇太子書一通冬至賜詩
一首永樂十五年(闕/)　　　十六年九月二十二日慰
問古詩各一首十月二十七日呈試王業古詩一首聖
製必已具刻兹不盡録録令㫖書詩各一以見昭皇帝
崇文禮賢之盛德云爾
令㫖說與好古爾將選詩内取易入手解意的詩分𩔖
賦比興三字每字要十六句八首十二句八首八句八
首爾為選擇王燧真明日早要進來看又聞卿染疾可
稍得否乃冬寒善加湯藥順時將息㫖不多及
皇太子致書賛善好古先生余今欲學作表卿可一如
詩題立例意思余為搆文請益好古具詩題與表題間
日封進以廣琢磨今晨覽卿為余所改之詩甚是丰采
淸雅眞有益於日新但卿疾不痊未及存問日見擾煩
豈尚古優待髙年才望之士乎然優待之心豈忘今朝
夕但卿今年邁恐余為學有日似卿樸直苦口者百無
一二面䛕順顔者比比有之故特相為覼縷者為卿才
德直謇趂卿康健篤於其事卿無憚勞弼余成業惟望
藥石之言日甚一日毋務犯鱗觸諱之慮若余成學報
荅之禮豈得忘之春煖猶寒當善為湯藥順時將息以
慰余懷㫖不多及永樂十六年三月初二日
冬至賜賛善徐好古淸朝盛文治輔德資儒耆念彼筋
力倦趨朝諒非宜賦詩有佳致納誨多良規起予得深
趣歡懷浩無涯新陽届初復況此承平時酬勞見尊酒
庶以勞期頥
皇太子特以牲醴之奠致祭於故贊善徐好古之靈曰
卿偉量淵宏博覽古今正宜佑余文學匡余政治豈期
一疾遽然而逝兹者黄鍾應候天道伊周顧諸寮吏不
見於卿使哀哉痛哉不復聞卿賛益之言矣今特遣庶
子鄒濟奠於靈筵卿其不昧庶克饗之
皇帝遣天台縣某官諭祭於故贊善贈太子少保謚文
肅善述曰卿昔從朕於儲宫有啓沃匡輔之益嘉念不
忘兹惟仲(春/秋)特致常奠用伸懷舊之情尚其饗之
維永樂十七年歲次己亥十一月辛丑朔初七日丁未
翰林院學士兼左春坊左諭德楊士奇楊榮左春坊庶
子鄒濟翰林院侍讀錢習禮侍講陳全春坊右中允王
英翰林院編修苗衷檢討曽棨吏部尚書蹇義翰林院
修撰楊溥春坊右中允黄宗載贊善陳濟侍講鄒緝郎
中李興員外郎施顯主事貞完檢討陳璲敬以淸酌庶
羞之奠致祭於新逝左春坊左贊善好古徐公之靈曰
嗟吁先生德宇振振蚤出遊學適際昌辰典教方州遂
陞成均進官春坊益勵忠勤内明外厚名重縉紳啓沃
輔翊方藉老成夫何一疾竟殞厥身亦旣壽考有子有
孫飾終吊祭荐荷寵恩遺文淸譽不亡者存士奇等忝
在同寅或居比隣一奠永訣寓哀斯文尚饗右祭文三
通
東駕文出親製洪熈中文意當筆詞臣有深意焉蓋嘗
見一時王文靖祭文内及文事其指文靖進説詩法之
事歟好古獨不及此聞好古淸介端實不愧古人也同
僚鄰曲祭文不知何人作此文本韻眞文元而亦用生
成字云
戲言辯口輕為訐迫亦足以取怨得罪於人嘗聞修永
樂大典時諸儒羣集一日有及凡例未當者王偁孟揚
曰譬之欲構層樓華屋乃計工於篐桶都料得不有誤
耶景泰中徐左僉有貞治河無成功于少保嘗笑謂同
官曰徐先生五墨匠耳奈何令脱土墼也
虞文靖公為秘書少監日著朱宜人吉氏墓碣(石本作/)
(碣銘/)其畧曰鎭(石本作征/)東行省儒學提舉朱德潤嘗
(石本作常/)為集(石本作余/)言其母夫人吉氏(石本作吉/)
(宜人/)之孝也祖母施夫人甚愛之至元甲午十二月吉
宜人將就舘而施夫人疾病嘆曰吾婦至孝天且賜之
佳子吾必及見之旣而疾且革(石本作亟/)治後事其大
父卜地陽抱山之原使穿壙以為藏施夫人曰異哉吾
夢衣冠偉丈夫來告云勿奪吾宅吾且為夫人孫旣而
役者治地深五尺許得石焉刻曰(石本有鬰林字/)太守
陸君績之墓别有刻石在旁曰此石爛(石本作石若爛/)
人來換石果斷矣其祖命亟掩之而更卜兆施夫人又
夢偉衣冠者復來曰感夫人盛德眞得為夫人孫矣德
潤生其大父字之曰順孫而施夫人没人以為孝感所
致朱氏睢陽五老兵部郎中貫之後德潤字澤民有文
章政事而獨以畫馳名虞公嘗跋其文以為識者不厭
其多能也子季寧娶崐山州判官徐侯女朱之後因家
崐山焉陽抱山去蘇城不逺嘗閲雲間志陸故晉大族
如遜如抗重珪疊組不一皆塟華亭機雲等山志悉有
載獨無陸績墓蓋或以别業遷徙塟陽抱山矣此銘喀
喇子山書立石尚存末云泰定四年三月(闕/)
黽勉依伯生先生命抄録一過願併請先生書之庶永
傳也巙敬吿澤民提學足下
朱文公先生考定歐陽文忠公事蹟有云平心保州妖
尼三事公平生學問根厚出處大致言行本末皆見於
此獨晚年靑州論執靑苗事尤足見其剛毅大節始終
一致旣老不衰而公諸子所次事蹟乃有所避而不敢
書吳充行狀亦不載韓魏公作墓志乃始見其嘗有乞
不收息及罷提舉等官之奏與其辭太原有守拙循常
之語神宗實録又不載志語於附傳至葉濤之重循乃
反著其不俟報可擅止㪚錢而有特與放罪之詔又至
近歲洪景盧作四朝史傳乃直書其以是為王安石所
詆而遂決歸老之計蓋此一事凡更六人之手而三書
闕焉幸其有肯書者然猶厯三手越百餘年而後首末
得以粗備然則士之制行不茍合於當時而有待於後
世者豈不難哉予居閒好觀當世名臣事蹟往往購求
名人碑志故在逺者未可知二三十年來忠邪貪㢘之
大槩亦稍有聞而頗厭作者之不得其實十恒八九也
嗚呼誅姦䛕於旣死發潛德之幽光數千百年之後當
必有其人必不止僅如今日之所見而已也嗚呼希矣
元中書左丞平定吕忠肅公思誠耿恒庵尚書九疇曽
祖妣之兄也其為人見元史本傳嘗見南村輟耕録載
其不敢妄為些子事只因曾讀數行書一詩天順四年
予過南都飲尚書太平里第尚書因誦公寄内一詩其
詞曰自從上馬苦思卿一箇窮家兩手擎少米無柴休
懊惱大男小女好看成恩深夫婦情何極道合君臣義
更明早晚太平遂歸計連杯共飲話離情大抵公之詩
情眞語切要亦出元白云
太監阮安一名阿留交阯人為人淸苦介潔善謀畫尤
長於工作之事其修營北京城池九門兩宫三殿五府
六部諸司公宇及治塞楊村驛諸河皆大著勞績工曹
諸屬一受成就而已詳見東里文集晚歲張秋河決久
不治復承命行道卒平生賜予悉出私帑上之官不遺
一毫蓋中官中之甚不易得者嘗刻營建紀成詩一時
名人顯官無不有作將傳布間以王振一言而止振於
他役皆有碑獨靳此者要不可以不矜一善歸之則亦
􁀬嫉之云耳
　
　
　
　
　水東日記卷十一
欽定四庫全書
　水東日記卷十二
　　　　　　　　　　　　　明　葉盛　撰
商狀元𢎞載家藏宋時公牒一紙内凡朝廷語言皆朱
書蓋其先本西夏人以獻密有功送浙中意與今安插
來降人相𩔖多所寓即今所居浮安寥源族頗繁衍蓋
四百年於兹矣𢎞載入翰林予以其同年之長且厚也
攜先德卷求題𢎞載因出此得覽觀焉當時見有周公
叙一跋在卷後也
胡參政拱辰藏其鄉先生宋融堂錢時予是周易釋傳
一冊十二卷兩漢筆記一冊六卷蓋皆不完之書録其
省劄書狀之詳見宋雖衰季而其君臣之間崇儒重道
如此人心所以不能負宋而遽亡也且以融堂著述之
多去今僅三百年叅政又世儒家所見止此良可嘆已
雖然班孟堅藝文志所列今存者㡬何豈獨融堂也哉
　　録白宋省劄
　特進左丞相兼樞宻使肅國公喬某劄子臣輒有奏
　陳仰干天聽臣昨任國子司業日於延見諸生之次
　聞嚴州布衣錢時山居讀書理學淹貫嘗從故寳謨
　閣學士楊簡遊蓋其深所推許今寳章閣待制𡊮甫
　昨任徽州與故太府寺丞鄭之悌守嚴州日皆嘗一
　再禮聘涖講郡庠逺近士子翕然雲集已而得其講
　篇其於辨析義理叅錯事物發明疑難有以起人臣
　是時心已屬之其後知紹興府汪綱亦嘗延講至郡
　臣始屬綱求其所著之書有論語孝經中庸大學四
　書管見及尚書啓蒙詩學管見周易釋傳兩漢筆記
　國朝編年等作益信其學之有所詣其作兩漢筆記
　𩔖皆痛漢氏襲秦之弊而尤反覆致意於後世所以
　不敢望三代之治又見其學之為有用臣遂因綱以
　延其來與之相見而欵扣之見其氣負才識尤通世
　務自田里之休戚利病當世之是非得失莫不詳究
　而熟知之靖康間其大父䑁值睦冦陸梁烏珠入浙
　糾率扞禦㡬著奇功朝廷嘗為之立廟封爵而時亦
　人物魁岸慷慨激昂有乃祖風不但通詩書守陳言
　而已每念此亦奇士而不使得為世用私竊惜之比
　者伏讀國史至眞宗皇帝於禁中壁間見穆修所作
　詩句深切歎賞即問侍臣曰有文如此公卿何以不
　薦則士之遺逸者固大臣之所當言亦聖主之所樂
　聞者也時嘗請漕司文解比歲已該永免而場屋竟
　不足以得之其志方將玩聖經以自𨼆儻今而不加
　於收用使之終老山林則國家有遺而不舉之才大
　臣有知而不薦之咎矣臣愚欲望聖慈且與錢時特
　補迪功郎畀以秘閣校勘仍乞下時本貫嚴州取所
　著書繕寫繳進上備一覽如其果有可採則乞次第
　録用庶以究其所藴有補斯世伏候勅㫖貼黄臣更
　有奏聞臣伏見成忠郎吳如愚墮身右列早歲兩為
　筦庫尋即𨼆居官簿當進亦不自言垂三十年矣雖
　㞐都城而杜門不出臣欲識之不可得多有為臣言
　其人行醇而介氣直而温講道窮經賸有著述凡士
　大夫之仕於朝與三學之生員四方之士子茍有志
　於問學者莫不造門質疑皆充然有得而去今年踰
　七十畧無倦容臣竊伏思念輦轂之下有此佳士可
　謂蘭蕙衆根簫勺羣調者矣近在目睫儻不示以旌
　别則天下何觀焉臣愚欲望聖慈特與如愚換授從
　事即併充秘閣校勘如此則陛下一日之間度越拘
　攣而得二士可以勸後學而厲人心可以抑奔趨而
　奬廉靖其於治道不為無補取進止五月十日三省
　同奉聖㫖依
　　右劄付秘閣錢校勘
　嘉熈二年五月　日　押　　(押/押)
　　　　録白嚴州進書繳狀
　　　貼黄(嚴州恭奉聖㫖取發嚴州布衣錢時著述/)
　　　(書上進事朝㪚大夫權知嚴州軍州兼管内勸/)
　　　(農事臣萬薦上進/)
　　　尚書省劄備特進左丞相劄子奏陳嚴州布衣
　　　錢時山居讀書理學淹貫特補迪功郎畀以秘
　　　閣校勘行下嚴州取所著書繕寫繳進上備御
　　　覽三省同奉聖㫖依
　劄付嚴州臣除已恭禀繕寫錢時所著述書計壹百
　冊開具數目如後須至上進者
　　錢時家塾尚書演義叄拾冊
　　　　學詩管見叁拾冊
　　　　周易釋傳貳拾冊
　　　　四書管見捌冊
　　　　兩漢筆記壹拾貳冊
　一右件書壹百冊用黄綾裝褙黄羅絹裏夾複五條
　　𧰼牙牌五面紅茸條繫綵畵木匣五隻盛貯鍍金
　　鐵鎖並全謹具狀上進以聞謹進
　　嘉熈二年九月　　日(朝㪚大夫權知嚴州軍州/)
　　(兼管内勸農事萬薦上進/)
　皇帝龍飛御天之三年十有一月詔天下郡縣興賢
　者能者明年行江浙中書省試士錢唐凡一千二百
　有奇九月辛未列合格名士里寓於書上丞相府蒙
　古色目五人錫都舉首江浙閩二十八人朱嶸第九
　盧可繼第二十一江西行省試士南昌鐃抃第七四
　人者嘗授經永康胡長孺故錫都生之行也長孺告
　之曰若知夫舉選之故歟四代事舉言揚逖矣孝弟
　力田賢良茂才漢也秀才中正魏晉也進士明經隋
　唐宋也壹操行則質木而少文專詞章則雜博而寡
　要二者交相為病縉紳先生深念之卒莫能之革二
　千年教化風俗之被於下禮樂刑政之出於上俱不
　能以無愧古人固也今一變至古二三子又相望鄉
　書中是知(缺/)　　　　　　也其何以告若粹白莊
　遜以持其身幽深邃逺以致其學直方正大以立其
　節醇雅暢潔以肆其言告若止是矣繫以詩而叙之
　晴旭槁落木淺碧露寒溝乘流不盈尺才足漾輕舟
　野梅花始芳岸楊質若柔五湖草緑淨北固山光遒
　大江荆揚㑹長淮日夜流磊落吕梁石突兀彭城樓
　層氷忽峨峨凉風亦颼颼發槖買良馬解裝襲重裘
　初非兼程行乃覺馬力優燕山擁萬疊秀色射兩眸
　三古垂載籍壯歲窮探求素懷致君術常擾禆廟謀
　如何螻螘身欲與稷卨儔辛苦望温飽鑿枘無相投
　曲學汲所訶教讇咸不酬勉哉二三子毋為昔賢羞
　右胡石塘先生送錫都朱盧饒諸生㑹試京師詩序
　先生字汲仲而石塘其號也故宋遺老在元有文章
　大名蓋與方面仇逺戴表元輩齊名但其人自任太
　過故揭文安公有書箴切之間見其詩文三十餘首
　皆峭拔刻厲可喜惜乎不見其全集漫録此文
崐山進士張經字伯緒邢寛榜及第張篠庵兄弟業師
也篠庵嘗誦其格言曰人不可溺於嗜好吾輩他日作
官尤不可有嗜好蓋姦人下𨽻惟是之窺投間抵隙無
所不至也後生戒之
建安楊文敏公行狀云永樂十七年十二月己丑則進
言十事皆斥五府六部三法司積弊上覽而嘉之密諭
公曰實切時病但汝為心腹之臣若進此言恐羣臣益
相猜疑不若使愼密御史言之於是得監察御史鄧眞
畀入奏衆皆股栗免冠請罪詔諸司即日悛改怙終者
不赦王文端公所為公傳云
朝臣有傾巧迎合為公所抑者議欲間之㑹北京缺祭
酒衆請以公任焉上不許公又指言五府六部三法司
積弊有十上命以授御史揚言於廷衆皆請罪詔原之
而使釐正楊文貞公墓誌則云一時廷臣狎恩多縱忌
公伉直發其私適太學闕祭酒衆共舉公實欲疎之上
不聽公遂密言上弊指斥五府六部都察院章留中不
下所書似不同若楊文定公譔神道碑則又畧之矣覽
者詳之
　宋定陵太中祥符四年吳興姚鉉集唐文粹百卷成
　自㣲言絶響聖道委地屈平宋玉之辭不陷於怨懟
　則溺於譋惑自序以為漢興賈誼以佐王之道經世
　之文求用於文帝絳灌忌才卒讒謫其後公孫𢎞董
　仲舒晁錯咸以文進或用或仆或黜或誅至若嚴助
　徐樂吾丘壽王司馬長卿皆才之雄者也終不得大
　用但侍從優游而已如劉向司馬遷楊子雲東京二
　班崔蔡之徒皆命世之才垂後代之法張大德業浩
　然無際至於魏晉文風下衰宋齊以降益以澆薄然
　其間鼓曹劉之氣燄聳潘陸之風格舒顔謝之淸麗
　謁何劉之婉雅雖風興或缺而篇翰可觀至梁昭明
　太子統始自屈騷終於本朝盡索厯代才士之文築
　臺而選之得三十卷號曰文選亦一家之奇書也厥
　後徐庾之輩滛靡相繼下迨隋季咸無取焉有唐三
　百年用文治天下陳子昂起於庸蜀始振風雅繇是
　沈宋嗣興李杜傑出六義四始一變至道洎張燕公
　以輔相之才專譔述之任雄辭逸氣聳動羣聽蘇許
　公繼以宏麗丕變習俗而後蕭李以二雅之辭本述
　作常楊以三盤之體演絲綸郁郁之文於是乎在惟
　韓吏部超卓羣流獨髙邃古以二帝三王為根本以
　六經四教為宗師憑陵􁢌轢首倡古文遏横流於昏
　墊闢正道於夷坦於是栁子厚李元賔李翱皇甫湜
　又從而和之則我先聖孔子之道炳焉懸諸日月故
　論者以退之之文可繼顔孟斯得之矣至於賈常侍
　至李補闕翰元容州結獨孤常州及吕衡州温梁補
　闕蕭權文公德輿劉賔客禹錫白尚書居易元江夏
　稹皆文之雄傑者歟世謂貞元元和之間詞人咳唾
　皆成珠玉豈誣也哉今世傳唐代之𩔖集者詩則有
　唐詩𩔖選英靈間氣極𤣥又𤣥等集賦則有甲賦賦
　選桂香等集率多聲律鮮及古道蓋資新進後生干
　名求試之急用爾豈唐賢之跡兩漢有三代而反無
　𩔖次以嗣於文選乎鉉不揆昧懵徧閲羣集耽玩研
　究掇善擷華十年於兹方就厥志得古賦樂章歌詩
　贊頌碑銘文論箴表傳録書序凡為一百卷命之曰
　文粹以𩔖相從各分首第門冊止以古雅為命不以
　雕篆為工故侈言曼辭率皆不取云
　故事書坊印本行世頗多而善本甚鮮惟建安虞韶
　以成日記故事以為一主楊文公朱晦庵之遺意潁
　考叔輟羮遺母不失純孝故其未免昭君之過鬻拳
　强諌以兵可謂愛君難逃陵上之非王覽愛兄諌母
　則陷於不慈鄧攸存姪棄兒則傷於少恩凡矯枉害
　正之事一切不取又如楚王戊之醴酒忘設邊孝先
　之晝眠見嘲翟公之貴賤見交情丁公之謁見受戮
　辱事雖反正亦足為來者之戒各存本𩔖之後近歲
　襄城李公重刋此書又為易生知為幼悟且標目却
　去對偶一以年代為先後亦善矣惜乎去取標目皆
　尚有未精純處且不著事出某書某文其間刪削亦
　不一如内助得賢稱伊川兄弟而戒無謾語却又稱
　先公等𩔖可知也大抵此書與沈易五倫詩同雖校
　之他選可謂彼善於此而欲謂之當而備則未也
　劉貢父詩語謂宋太宗賜進士詩云寒儒逢景運報
　德合如何得詔㫖體予以為當以儒生易寒儒蓋豎
　儒小儒腐儒寒儒可以謙言人君宏大之體未宜爾
　也漢之子大夫可見若所謂豈不惜賢達其如髙尚
　何則自有宏偉氣象
　
　
　
　
　
　
　
　
　
　
　水東日記卷十二
欽定四庫全書
　水東日記卷十三
　　　　　　　　　　　　　明　葉盛　撰
鄒奕字𢎞道蘇州人有文行元季嘗守贑國初謫關西
與一時知名士若江右夾谷希顔三衢徐蘭與善錢塘
童權可與天台姚文昌錢塘楊志善山東趙敬主一秦
州劉純宗厚同郡沈繹誠莊陸禧彦吉婁江丁晉仲敏
為倡和友詩文甚多仲敏蓋吾崐人也嘗有寄誠莊詩
曰芝賢先生人中仙儒醫並稱世所艱顔井泉通上池
水孔壇杏接匡廬山焚香鼓琴白晝静吟詩淹茗靑春
閒老人何幸忝知己日日杖藜相徃還又和誠莊韻五
首曰關塞同為客王門共曳裾靑雲應咫尺白髮竟何
如忽憶吟梁父長懷賦子虛所嗟衰朽質多枉故人書
春來倦行樂春去却尋幽花落隨風舞溪喧帶雨流乾
坤眞逆旅身世似懸疣何物令人羡忘機海上鷗閒居
忘俗累行樂喜芳春露滴烏巾濕花迎白紵新淸歌移
晚興佳句滌襟塵處處香醪熟誰家味最醇荏苒傷春
晚蹉跎惜髩華客居猶未定社酒不須賖花栁知無恙
雲山畵莫加尋芳徒步好何用早將車長鬚攜尺素邀
客扣塗茨筋力非前日襟懷似昔時酒從花下酌船傍
栁邊維風景還堪賞重遊也未遲彦吉有題山水圖詩
曰誰寫雲林景亦奇却如吳嶺越東溪柴門未啓雞初
唱竹院纔開鶯亂啼藹藹烟籠花樹合漙漙露浥栁稍
低令人萬里鄉心切吟斷東風望欲迷誠莊詩集有送
練哲詩曰萬里還家念倚門東風塞路雪猶存栁條未
放黄金縷竹葉先浮緑蟻樽比及杜鵑啼客邸料應畫
鷁到江村白頭交把忘年舊好附鄉書示姪孫有宣德
中寄太醫判以潜姪曰吾宗阿姪侍金門要竭忠勤報
寵恩白髮至親惟叔嬸靑囊傳業有兒孫客邉自吊燈
前影身後誰招石上魂聊寫容儀遙寄汝可能函骨到
丘園獨𢎞道尤有文名關中以𢎞道文章誠莊唐律夾
谷希顔篆書為一時兼美云𢎞道有謝誠莊并杏林小
𨼆文二首為誠莊題倪瓉畵一律附此洪武壬申夏余
道皋蘭而西鄉有沈誠莊出郊逺迓握袂聨鑣假舘投
憇凡所以慰藉余者曲盡其情翌日㑹諸縉紳譽誠莊
者交口蓋誠莊吳儒醫也讀書明性理工為七言詩新
淸俊麗寓居關西二十年矣而學術益精其治疾也如
射者之中的斵輪者之運斤得之心而應之手西州人
咸曰疾而遇夫誠莊莫予毒也已馳驛市車不逺千里
以求治者踵接於庭交㳺中有一日之雅者率不計直
必與善藥邊城逺徼天使誠莊以術濟人豈非幸歟今
年冬同郡陸房吉以書抵張掖告余曰僕近得疾賴誠
莊治之而愈旣而闔門皆有疾誠莊一一治之靡不痊
可能保全一家其德厚矣僕無以酬其德而誠莊亦未
有德色也昔宋清不為市道交與人藥雖不責直後其
人或至大官或連數州往往饋送淸益厚是淸猶規利
於異日也今僕在謫籍中年益以衰身益以困無復求
伸之日誠莊豈望僕有厚報哉仗義之篤如斯而已矣
先生文以誌之嗟夫醫必窮理必存心不窮理無以叅
隂陽不測之運不存心無以體天地生物之心兼斯二
者誠莊奉以周旋而擅名一時者也彼懵焉表裏虚實
而乘時射利者得不顙有泚而面有墨乎雖然醫固與
人為市者富而不受直是要名也貧而必取直是不恕
也誠莊其必審於此矣因彦吉之請併書余感念之情
以寄焉洪武廿七年歲在甲戌十二月下澣吳郡鄒奕
序漢書范曄論古方伎之士不汨於物而與造物者遊
故叅隂陽不測之運闔闢動靜之機華陀之徒用是顯
名天下然則凡為醫者必造是理而後有是功而世或
託神其術者亦未能超乎是理之外也若杏林董奉其
不汨於物者乎不汨於物而與物為體彼物其物而我
其我物之賊我者亦多矣由不知物我之同體也不責
人之讐虎徒責虎之讐人豈不悖於理乎是故無私而
物自順無欲而物自化我之同體也不責奉之術用此
道也奉以活人為心不受人直而令種杏是豈居善藥
以逐什一之利者杏林而虎來守之是心之所感召豈
有所謂丹經符籙驅役鬼神之所為乎余同郡沈成章
聰明秀頴自其妙齡讀書工詩有志於世用後遂𨼆於
醫今居蘭州而兆岷河皇貴人有疾必以成章為請嘗
構一丹室題曰杏林小𨼆客或謂之曰子將以董奉自
期乎成章笑曰吾去家數千里僑於黄白沙草之鄉不
能戚吾心慘吾顔也顧不以顔孟之學施惠於人而業
於是杏若成林吾將春翫其葩夏嚼其實有叩門者以
善藥與之亦足以償平生之志矣吾安知董奉之為誰
耶余在長安聞其言然後知成章可造乎是理者也果
齊乎物我者也雖致於菟之守林亦何難之有念其父
伯新先生年長於余余畏友也殁二十餘年嘉其有令
子若是因書以誌焉洪武丁夘冬至後三日吳郡鄒奕
記落星灘上拾珊瑚淚洒倪寛舊畫圖夜鶴歸遲華表
冷春雲散盡墨池枯九苞文彩俱零落一代風流更有
無君若九原知我在應憐形影塞垣孤
謝員友規者鄞人洪武初以户役起充浙江憲司吏非
其志也告指疾求退得調臨洮府後例充興州衛軍員
善為文有鳴窮集又有臨江潘若水者乃王府引禮舎
人以言事權翰林待詔與修永樂大典坐事黜為西寧
行太僕寺吏亦善詩有退庵集正統初太僕司罷若水
卒於長安而解學士大紳永樂中亦嘗謫河州衛吏關
中因有吏中三傑之稱解公文翰氣節聞天下人能言
之近見若水桃源賦員所作與斯隆瑪序别曰貴荅二
文賦多不録員之文曰斯隆瑪者西域人也父索諾木
與媪庫春氏私遇於鴻吉哩氏而生斯隆瑪斯隆瑪生而父
滅姓母育之於鴻吉哩氏少生硬不循理法母力變其
氣質主家亦䕶之謹時其寒暄而温涼之旣久儁永出
流輩人交口譽之予家居時雖數千里外同聞其名洎
遷臨洮比入境館於石井驛驛長廖某請曰此有斯隆
瑪者頗慕聖賢而為其道聞先生優入聖賢之域渴心
願見先生幸嘗試之予聞曰人希聖賢即聖賢之徒矣
命之見時天沍寒鴻吉哩氏抱之附火久乃至坐之兩
楹間凝重不語予亦莫知其中之美惡淳漓也廖乃命
白水執杓起請又俾渭川祝童子導引之尋勃勃若欲
有所言者廖起揖予即之口談源然泉湧出其風味沉
浸醲郁視督郵從事輩皆風斯下者誠企聖賢而有得
者也予甚愛之因詢之所自生乃知其父特飲食之徒
耳况難於明言之者戲撮其母之氏目為庫生從予至
臨洮予所居已樂軒軒未嘗一日無賔賔至輒留留必
設席必召生俾應賔生不在賔即不歡賔或雅愛生生
亦不為之盡有忤令者生必往浮之人有速予飲者亦
必先召生焉或嘲生曰吾與爾交昔何醲至今淡泊若
是耶生曰吾聞人之論交君子若水小人若醴公等欲
終小人乎又有嘲生曰爾特糟粕之餘耳生曰公等皓
首窮古人之糟粕曽不得嚌其粒許何如吾之糟粕有
餘味而心醉者耶其辯給皆此𩔖生風流醖藉能助人
興予每製文辭揮翰墨必先召生資之起予生則盡出
底藴與壺公商公輩俱來予歡然與之傾倒然後肆意
命筆𩔖有神助予以是益喜生生或値予有不懌必慇
懃慰藉至屢拒不肯去俟復故乃已從予八年蓋未始
朝夕離也一日生傾倒太甚致予發狂而為人所尤予
則以尤生絶弗與交生踵門謝曰僕厚於先生先生弗
能大受以致尤是則先生之罪僕薄乎云爾顧以尤僕
不亦過乎予無以詰遂弗絶然自是亦知其非益友稍
稍疎之而生來益勤予亦不得不為之竭忠盡歡云至
於承祀事謁大賔必豫飭舘人嚴止雖生求見亦不與
接也今予當朝京師生逺送予於㑹寧蓋距臨洮已三
百里矣將别白予曰鄉僕求見先生先生不鄙夷之而
酷嗜僕至欲同死生若李白之於舒州力士雖一致先
生之尤先生𩔖躬自厚而薄責於僕誠知己者已今先
生當入中州與聖賢者遊僕豈不願從以厠跡其間念
風土各宜設有沽衒之徒冐聖賢之名以欺人先生愼
勿與交以耗其神僕之族有阿爾竒者修坎離之術鍊
形歛精能以逺人先生尤勿與交以損其眞予應曰諾
因留生復飲盡歡而别是日洪武己巳夏四月二十有
一日也
洪武己巳之秋予𨽻兵籍都城艮維之姚坊門迺九月
八日與其儕輸作於公晨自龍江之次舁巨木抵門乃
歸則寘擔繂牖下治蔬食食畢仍以日之餘力銷彘肪
乎缸旋以讀書比夜漏下二十刻許罷極而睡夢一神
人赧如其形歘如其聲瞋色盛氣指予謂曰吾寧女讎
也耶何今日毒我之力也予矍然問曰子為誰何毒也
其神曰女終日毒我不識我耶我托形女面㞐中嶽下
山林間我口神丹朱也汝顧諉以不識非妄甚歟予俛
黙良久徐謂之曰子神而尸予口予其思子是毒乎今
子謂予毒予欲自反而不得也敢問毒子何若口神曰
若欲言若毒也耶汝他日固恒毒我而莫甚今日請為
子數之啓明在地翰音未呼蓐坐而食飯糲蔬麄略弗
下咽子強致吾子之毒我一也出厠徒旅傫然就途或驕
而歌或悲而吁頥撼莫合息窒罔紓子之毒我二也衆
其舉任子肩非勝衆呼倡子邪許以譍奄奄綴息叩叩
聨聲子之毒我三也弛擔作肆我謂稍閒號咷以慟於
邑而歎奚體之勞而予之煩子之毒我四也往復三舎
繇夕踵昕傴投圭蓽淅炊是親復飲食予猶昔所云含
此四毒庶夜而訢若之何旣暮而猶予勤也膏膩弗耀
目眵弗舒擁膝據几復書於劬兀兀矻矻伊伊吾吾使
吾屬羅于虎賁正輪之徒舉額額焉而搖熇熇焉而歊
爍爍焉而焦吾茍非子讎何子毒吾之饒耶吾見托形
於他人之面者食前方丈已􁀙羶薌左絲右竹已□宫
商代言敷奏已宣詞章居則潄乳覲則含香液津流潤
輔靨生光此固富貴者為然然至托於貧賤者視我猶
愈也彼歌則不哭勞則不讀乞丐盃炙亦饜膏馥獨我
不幸而為子所毒也予復之曰子之言止是乎吾愳眞
有毒於子也言茍止是則子之托形於吾乃大幸也而
非有毒也吾語子大幸設子不幸托形於便佞之人截
截善諞營營忒忮如簧覆邦危機生厲則人將惡子而
目子為利矣設子不幸托形於亂世之人卷智囊括束
辯滕緘下禍之惴上謫之監則人將戒子而謂子為箝
矣設子又不幸而生於深中之人鬼蜮幻詐狙狠狼譎
謀以秘成害乃昭發則人將冀子之滅而併軀之馘矣
其或傷於辯而亂是非悖於詈而抜正倫怙於不順而
斧虎賁是皆若屬之不幸者其毒若此子不聞乎今吾
之處子也食必正茹必清哇不義謝嗟來是自子而入
者無違而子可無麄糲之辭矣衜灋言頌雅詩禁躁妄
屏支離是自子而出者咸宜而子可無劬書之譏矣羮
味雖不足猶暮鹽而朝韲有言雖不信猶正理而達辭
用能守子如瓶而譱千里之樞機凡此數者皆子之大
幸顧謂余毒子何是非之背馳歟若夫勞而歌其事哭
而宣其悲呼㠯相其力吁以洩其思是皆人情之常吾
不虞子之栖栖也於是口神恧縮内顧噤不得語慙謝
而去予亦遂寤則趣趣五皷而自公召之者在户矣亟
召墨卿録其所臆秉擔與繂復趨厥役
襲陽武侯家因鑿池得唐故幽州衙前(缺/)　使樂安郡
府君孫公墓誌銘石二方一尺二寸四分其蓋石題字
不在下方以其上方四角削稜刻螭文取其中一方七
寸篆孫公墓銘四大字公諱緒字宗緒五世祖伏伽大
理卿大父世元雲麾將軍左驍衛幽州衙門兵馬使檢
校太子賔客邊書之次書鄉貢進士髙晢不言書撰也
此石今在通判黄諫家
　
　
　
　
　
　
　
　水東日記卷十三
欽定四庫全書
　水東日記卷十四
　　　　　　　　　　　　　明　葉盛　撰
皇祐四年夏五月邕獠刦庫兵稱亂陳船順江絶數郡
郡之守臣狃於承平弛武備輒委符管避賊獨封康二
州將提罷卒數十力戰以死明年春予傳車過二州問
其吏民皆為出涕愀然感之作閔忠詩書於康州三洲
洞石廣南東路轉運使尚書司封員外郎直集賢院武
林元絳題贈光禄少卿康州趙使君師旦使君親門城
譙間二日矢盡軍吏請避使君麾曰士不死敵非壯也
城門既開度必死堅坐廷上賊捽而害之至絶詬詈不
已一子在褓中其母擁樹遯去力屈蹳棄三日還視尚
􁀾唬草間聞者異之轉戰譙門日再晡空拳猶自冐戈
殳身垂虎口方堅坐命棄鴻毛更疾病(恊韻/)柱下杲卿
餘斷節絝間杵臼得遺孤吁嗟天下英豪氣不愧西山
士大夫贈太常少卿封州曹使君覲使君烈考季父皆
以讜言介節有名當世予昔介江西刺舉使君方佐章
慔嘗以勁正有守薦於朝賊之至州也使君轉戰數次
殺傷大當已而賊合圍急攻軍吏潛遯力窮被禽使之
拜又訹以偽官皆不屈倉卒蠻鼙上水濵使君忠憤獨
忘身平明戈劒摧城闔俄傾衣冠落路塵志士一門能
許國老夫當日亦知人朝廷贈禭哀榮極靑骨千年合
有神按方輿勝覽所載前趙師旦一師在封州又悞以
為魏矼作亦譌數字幸眞蹟石刻尚存二州岩中可考
也予旣得石本裝潢之云
王抑庵先生還政歸泰和日有歎落花一首最愛東園
桃李花可堪飄蕩委泥沙人生榮謝皆如此不用臨流
起嘆嗟春雪一首東風萬樹發靑條信宿都隨雪色彫
惟有前林松與栢依然蒼翠拂雲霄其亦有所感寓而
作歟
王貞婦淸風嶺事昭然在金石燦然在簡冊可徵也夏
憲使言昔有一人以為無是事作一詩非之其詩曰嚙
指題詩似可哀斑斑駁駁上靑苔當初若有詩中意肯
逐將軍馬上來後其人絶嗣惜乎其人姓名逸之矣噫
世有小人好誣善為惡指正為邪衊忠為姦目廉為貪
者視此其亦可以少警哉
東廣人言其地有宋墳無唐墳蓋自宋南渡後衣冠家
多流落至此始變其族事喪塟也相傳嘉定中有厲布
衣者自江右來廣精地理之學名傾一時有經其塟至
今故老猶能言其處廣州林某者宋元富家永樂初中
衰以術者言祖穴向稍偏所致因發地而得石書云布
衣厲伯韶為林某塟此千載谷食之地後學淺識不許
輕改徐視之蓋下句與土封㣲不同耳遂揜之今林氏
頗振庚午舉人林弁癸酉舉人林汝思林廷輝皆其族
也廣人口音稱賴布衣云
廬陵李禎字昌祺河南左布政使為人耿介亷潔自始
仕至歸老始終一致人頗以不得柄用惜之嘗自賛其
像曰貌雖醜而心嚴身雖進而意止忠孝禀乎父師學
問存乎操履仁廟稱為好人周藩許其得體不勞朋友
賛詞自有帝王恩㫖蓋亦有為之言也景泰中韓都御
史雍以告之故老進列先賢祠中禎獨以嘗作剪燈餘
話不得與禎他為詩文尚多有運甓等集行世其餘話
誠謬而所謂至止妓人行亦大襲前人雖無作可耳
嶺南地偏氣異草木蟲魚之𩔖固多别於中州予所見
者靑蛙好登几席髙樹之杪往往亦見有之南海祠前
波羅宻樹其實大者至數十觔癸未冬所收尤大者至
三十觔重皮靑黄色多角頗𩔖刺蝟子味似茨菰肉甚
厚以蜜漬之可調湯云
廣州府學教授長樂鄭萬奎藏其父躭犁手卷有洪武
甲戌國子博士臨安錢宰所著躭犁生傳辛巳春三月
晦日廬陵胡靖光大讀躭犁生傳一首又有建安張智
蘇伯厚等詩文多不盡録練子寧張顯宗二文於後躭
犁賦閩粤之區有先號躭犁者耕於寛閒之野而老於
熈皥之鄉以告松月居士曰吾拙於進取而惟犁鋤之
是躭安於蹇窮而惟稼穡之是務方吾犁之在手也茫
乎其無思熈乎其自怡不啻執圭秉璧之榮而運斤游
刅之適也夫是以取而自名子其為我賦之居士曰嘻
子知所以得遂夫躭犁之故否乎天生蒸民紛然有欲
強則凌弱衆則暴獨非聖神之首出孰克為之司牧藹
德禮於春生凛威刑於秋肅夫婦以别父子以屬彛倫
是惇風俗返樸夫是以士得遂其詩書商得通其販鬻
工得以措其巧於方圓農得以盡其力於穜稑昔者堯
舜在上皥皥熈熈康衢擊壤幼恬老嬉湯武革命應天
順人漸仁摩義頌聲以興洎戰國之爭雄遂下逮夫秦
楚開阡陌而廢井田窮干戈而瀆威武民生斯時何所
控訴漢祖大度文景無為光武明章世紹丕基藹黎民
之醇厚㡬刑措於斯時魏晉以降海宇紛爭歧為南北
干戈相仍偉唐室之開基繇太宗之神武感魏徵之仁
義歎封彛之莫覩曽未㡬何藩鎭跋扈更厯五季民無
常主及乎宋室之興削平僣亂開文明之景運㡬跨唐
而軼漢休養生息三百餘年彼番番之黄髮咸没齒而
無怨元氏之衰羣雄奮起鹿逐鯨吞𤓰分鼎峙哀蒼生
之分籍轉溝壑而未已赫焉大明如日之升欃槍渙其
氷釋魑魅匿而無形接統乎千歲受命於穆淸偃武修
文坐致太平出斯民於塗炭化愁怨為歡聲是以四海
之内無一夫之不獲皆女織絍而男農耕向使世途方
艱眞人未出於斯時也救死而恐不贍又何暇躭犁鉏
而樂溝洫自今知之服膺勿失雖耕田與鑿井皆歌詠
夫帝力貧窮相資患難相恤租必先公食必先粒耕必
讓畔以同歸乎吾皇之極於是躭犁生仰而謝俯而揖
請書諸紳服之無斁洪武三年冬十月旣望淸江練子
寧夫古人平居未達率躬耕以樂其道務本力穡以敦
其業工賈逐末之事不與焉若伊尹之於有莘郤缺之
於冀野德翁之於鹿門孔明之於南陽皆是物也閩人
鄭琳讀書播耨執勤耒耜而不求聞達自號躭犁生吾
友吏部侍郎練公子寧為賦以宣道其意音韻鏗鏘而
甚得體國子助教鄭孟宣氏懇余數語其後予嘉其陶
然樂於畎畆之中非決性命之情以饕富貴者比特為
書焉建文二年夏四月十八日臨汀張顯宗跋萬奎言
顯宗狀元及第唱名前一夕髙皇有夢雙絲墜地後任
國子祭酒往江西起義兵不知所終又嘗記徐侍講元
玉云聞之錢侍郎習禮錢吉水大族本亦練子寧踈逺
姻親一時雖脱禍而恒為鄉人所持舉族不敢一吐氣
習禮旣入翰林猶然習禮不可奈何以告建安楊公公
一日獨對畢即以其事聞太宗欣然曰立賢無方使練
子寧今日在此朕固當用之耳下令禁止之文皇帝之
盛德至矣
右程子遺書二十五篇二先生門人記其所見聞荅問
之書也始諸公各自為書先生没而其傳寖廣然散出
並行無所統一傳者頗以己意私竊竄易厯時旣久殆
無全編熹家有先人舊藏數篇皆著當時記録主名語
意相承首尾通貫蓋未更後人之手故其書最為精善
從益以𩔖訪求得二十五篇因稍以所聞歲月先後第
為此書篇目皆因其舊而又别為之録如此已見分别
次序之所以然者然嘗竊聞之伊川先生無恙時門人
尹焞得朱光庭所抄先生語奉而質諸先生先生曰某
在何必讀此書若不得某之心所記者徒彼意耳尹公
自是不敢復讀夫以二先生唱明道學於孔孟旣没千
載不傳之後可謂盛矣而當時從遊之士蓋亦莫非天
下之英材其於先生之嘉言善行又皆耳聞目見而手
記之宜其親切不差可以行逺而先生之戒猶且丁寧
若是豈不以學者未知心傳之要而滯於言語之間或
者失之毫釐則其謬將有不可勝言者乎又况後此且
數十年區區掇拾於殘編墜簡之餘傳誦道説玉石不
分而謂真足以盡得其精㣲嚴宻之㫖其亦悞矣雖然
先生之學其大要則可知已讀是書者誠能主敬以立
其本窮理以盡其知使本立而知益明知精而本益固
則一用之間且將有以得乎先生之心而於疑信之傳
可坐判矣此外諸家所抄尚衆率皆割裂補綴非復本
篇異時得其所自來當復出之以附今録之後亦將去
其重複别為外書以待後之君子云爾右附録一卷明
道先生行狀之属凡八篇伊川先生祭文一篇奏狀一
篇皆其本文無可議者獨伊川行事本末當時無所論
著熹嘗竊取實録所書文集内外書所載與凡它書之
可證者次其後先以為年譜旣不敢以意形容又不能
保無謬誤故於每事之下各系其所從得者今亦輒取
以著於篇合為一卷以附於二十五篇之後嗚呼學者
察言以求其心考跡以觀其用而有以自得之則斯道
之傳也其庶㡬乎乾道四年歲在著雍困敦夏四月壬
子新安朱熹謹記　二先生遺書近歲旣刋於建寧又
刋於曲江於嚴陵今又刋於長沙長沙最後刋故是正
為尤宻始先生緒言傳於世學者每恨不克知其備私
相傳寫人自為本及是書之出裒輯之精亦庶㡬盡矣
此誠學者之至幸然而傳之之廣得之之易則又懼夫
有玩習之患或以備聞見或以資談論或以助文辭或
以立標榜則亦反趨於薄矣先生所以望於後之人之
意為愈甚矣學者得是書要當以篤信為本謂聖賢之
道由是可以學而至味而求之存而體之涵泳敦篤斯
須勿舎以終其身而後已是則先生所望於後之人之
意也敢敬書之附於卷之末乾道九年夏四月戊子廣
漢張栻謹志　右遺書四冊平湖沈琮氏所藏云購之
金陵公主府中舊藏張宣公跋尾親筆入刻也宋時所
刻書其匡廓中摺行上下不留黒牌首則刻上私記本
版字數次書名次卷第數目其末則刻上姓名予所見
當時印本書如此書如浦宗源郎中家司馬公傳家集
往往皆然又皆潔白厚紙所印乃知古人於書籍不惟
雕鐫不茍雖模印亦不茍也
杭州西湖傍近編竹節水可專菱芡之利而惟時有勢
力者可得之故杭人有俗謠云十里湖光十里笆編笆
都是富豪家待他十載功名盡只見湖光不見笆
推命論相人云自有此術至如相衣相手相押字相門
戸之𩔖其説尤多學亦有淺深理極㣲妙而存心立德
有善有惡則又係乎其人故驗有不同但非常道固聖
賢所不言也今以近歲所聞之特異者列於後以資談
噱若因其偶然而遂信其所未然此固明者弗為也
景泰中四明𡊮忠徹嘗謂白布政圭曰子固非我浙藩
人也王都御史于尚書尚何不退白問何為曰王面無
人色其名曰瀝血頭于䨇目常上視其名曰望刀眼
保定伯梁瑤都御史王來歸自湖貴過濟寧見王驢兒
曰吾行面君矣曰奚面君為不行可也二公大詬之已
而中道得㫖還鎭乃厚遺焉年戸部嘗為予言驢兒并
能言其人性情心術某君子某小人往往皆中若鬼魅
然及究其所由則惟以五行立論推焉
韓都御史雍坐事被收西江術者周季龍曰此都御史
官也及左遷按察司人復以為問曰此都御史官也其
預言石氏之禍尤驗
李景瓚占命聞京師至山東謂陸布政瑜曰刑部劉尚
書休矣公宜促裝代之已而果然景瓚舘錢翰林原溥
家原溥酷好談星嘗中夜相對細推景瓚被酒言公五
十左右得金帶不可受儻一得之(缺/)
　
　
　
　
　
　
　
　
　
　
　
　水東日記卷十四
欽定四庫全書
　水東日記卷十五
　　　　　　　　　　　　　明　葉盛　撰
今山隂陸氏譜有唐觀察使庶吳郡陸氏四十九枝族
譜歐陽修唐書陸氏宰相世系表平江府慧感夫人家
藏譜序衢州陸氏太常左卿緯遺譜宋餘杭陸氏周宰
譜慶元陸氏宗系後譜録吳郡陸氏家乘山隂陸氏重
修二十九枝宗系蓋自齊元侯通為一世至今凡六十
又三世矣兹録放翁家訓於此元題曰太史公緒訓
昔唐之亡也天下分裂錢氏崛起吳越之間徒𨽻乘時
冠屨易位吾家在唐為輔相者六人廉直忠孝世載令
聞念後世不可事偽國茍富貴以辱先人始棄官不仕
東徙渡江夷於編氓孝悌行於家忠信著於鄉家廷凛
然久而弗改宋興海内一統祥符中天子東封泰山於
是陸氏乃與時俱興百餘年間文儒繼出有公有卿子
孫宦學相承復為宋世家亦可謂盛矣然游於此竊有
懼焉天下之事常成於困約而敗於奢靡游童子時先
君諄諄為言太傅出入朝廷四十餘年終身未嘗為越
産家人有少變其舊者輒不懌其夫人棺纔漆四㑹婚
姻不求大家顯人晚歸魯墟舊廬一椽不加也楚君少
時尤苦貧革帶弊以䋲續絶處秦國夫人嘗作新襦積
錢累月乃能就一日覆羮汚之至泣涕不食太尉與邊
夫人方寓宦舟見婦至喜甚輒置酒銀器色黒如鐵菓
醢數種酒三行而已姑嫁石氏歸寧食有籠餅亟起辭
謝曰昏耄不省是誰生日也左右竊笑楚公歎曰吾家
故時數日乃啜羮歲時或生日乃食籠餅若曹豈知耶
是時楚公見貴顯顧以啜羮食餅為泰愀然歎息如此
㳺生晚所聞已畧然少於㳺者又將不聞而舊俗方以
大壊厭藜藿慕膏粱往往更以上世之事為諱使不聞
此風放而不還且有陷於危辱之地淪於市井降於皂
𨽻者矣復思如往時父子兄弟相從居於魯墟塟於九
里安樂耕桑之業終身無愧悔可得耶嗚呼仕而至公
卿命也退而為農亦命也若夫撓節以求貴市道以營
利吾家之所深恥子孫戒之尚無墜厥初乾道四年五
月十三日大中大夫寳謨閣待制游謹書
吾見平時喪家百費方興而遇俗又侈於道塲齋施之
事彼初不知佛為何人佛法為何事但欲誇鄰里為美
觀爾以佛經考之一四句偈功德不可稱量若必以侈
為貴乃是不以佛言為信吾死之後汝等必不能都不
從俗遇當齋日但請一二有行業僧誦金剛法華數卷
或華嚴一卷不啻足矣如此為事非獨稱家之力乃是
深信佛言利益豈不多乎又悲哀哭踊是為居喪之制
淸浄嚴一方盡奉佛之禮每見喪家張設器具吹擊螺
鼓家人往往設靈位輟哭泣而觀之僧徒衒技㡬𩔖俳
優吾常深疾其非禮汝輩方哀慕中必不忍行吾所疾
也且侈費得福則貪吏冨商兼并之家死皆生天淸節
賢士無所得財悉當淪墜佛法天理豈容如是此是吾
告汝等第一事也此而不聽他可知矣
升濟神明之説惟出佛經黄老之學本於淸浄自然地
獄天宫何嘗言及黄冠輩見僧獲利從而效之送魂登
天代天肆赦鼎釜油煎謂之鍊度交梨火棗用以為修
可笑者甚多尤無足議聊及之耳墓有銘非古也吾已
自記平生大畧以授汝等慰子孫之心如是足矣溢美
以誣後世豈吾志哉
吾平生未嘗害人人之害吾者或出忌嫉或偶不相知
或以為利其情多可諒不必以為怨謹避之可也若中
吾過者尤當置之汝輩但能寡過勿露所長勿與貴達
親厚則人之害己者自少吾雖悔已不可追以吾為戒
可也
禍有不可避者避之得禍彌甚旣不能𨼆而仕小則譴
斥大則死自是其分若茍逃譴斥而奉承上官則奉承
之禍不止失官茍逃死而喪失臣節則失節之禍不止
喪身人自有懦而不能蹈禍難者固不可强惟當躬耕
絶仕進則去禍自逺
風俗方日壊可憂者非一事吾幸老且死矣若使未遽
死亦決不復出仕惟顧念子孫不能無老嫗態吾家本
農也復能為農䇿之上也杜門窮經不應舉不求仕䇿
之中也安於小官不慕榮達䇿之下也捨此三者則無
䇿矣汝輩今日聞吾此言心當不以為是他日乃思之
耳暇日時與兄弟一觀以自警不必為他人言也
氣不能不聚聚亦不能不散其散也或遽或久莫或致
詰而昧者置欣戚於其間甚者祈延而避促亦愚矣吾
年已八十更壽亦不過數年便終固不為夭杜門俟死
尚復何言且夫為善自是士人常事今乃規後身福報
若市道然吾實恥之使無禍福報應可為不善耶
吾承先人遺業家本不至甚乏亦可為中人之産仕宦
雖齟齬亦不全在人後恒素不閑坐事又賦分薄俸禄
入門旋即耗散今已懸車目前蕭然意甚安之他人或
不諒汝輩固不可欺也
厚塟於存殁無益古今達人言之已詳余家旣貧甚自
無此慮不待形言至於棺柩亦當隨力四明臨安倭船
到時用三十千可得一佳棺念欲辦此一事窘於衣衾
亦未能及終當具之萬一倉卒此即吾治命也汝等第
能謹守勿為人言所搖木入土中好惡何别耶
近世出塟或作香亭魂亭寓人寓馬之𩔖一切當屏去
僧徒引導尤非敬佛之意廣召鄉鄰又無益死者徒為
重費皆不須為也
古者植木塜上以識其處耳吾家自先太傅以上塜上
松木多不過數十太尉初塟寳峰比上世差為茂鬰然
亦止數畆耳左丞歸塟之後積以歲月林樾寖盛遂至
連山彌谷不幸孫曽遂有剪伐貿易之弊坐視則不可
禁止則争訟紛然為門戸之辱其害更甚於厚塟吾死
後墓木毋過數十或可不陷後人於不孝之地戒之戒
之
石人石虎之𩔖皆當罷之欲識墓處立一二石柱可也
守墓以僧非舊也太傅嘗為鄉邦其力非不可置菴贍
僧然終不為豈儉其親哉蓋慮之審耳墳墓無窮家資
厚薄不常方當盛時雖可辦貧則必廢又南方不族墓
世世各塟若塟必置菴贍僧數世之後何以給之吾墓
但當如先世置一庵客歲量給少米拜掃日給之酒食
及少錢此乃久逺事也若云賴僧為福尤為不然
吾少年交㳺多海内名輩今多已零落後來佳士不以
衰鈍見鄙往往相從雖未識面而曽定交者亦衆恨無
由徧識之耳又有道途一見心賞其人未暇從容旋即
乖隔今既屏居不出遂不復有邂逅之期吾於世間萬
事悉不貯懐獨此未能無遺恨耳
人生才固有限然世人多不能克盡其實至老必抱遺
恨吾雖不才然亦一人也人未四十未可著書過四十
又精力日衰忽便衰老子孫以吾為戒可也
人與萬物同受一氣生天地間但有中正偏駁之異爾
理不應相害聖人所謂數罟不入洿池弋不射宿豈若
今人畏因果報應哉上古教民食禽獸不惟去民害亦
是五榖未如今之多故以補粒食所不及耳若窮口腹
之欲每食必丹刀几殘餘之物猶足飽數人方盛暑時
未及下著多已臭腐吾甚傷之今欲除羊彘鷄鵝之𩔖
人畜以食者(牛耕犬警皆資其用/雖均為畜亦不可食)姑以供庖其餘川泳
雲飛之物一切禁斷庶㡬少安吾心凡飲食但當取飽
若稍令精潔以奉賔燕猶之可也彼多為珎異誇眩世
俗者此童心兒態切不可為其所移戒之戒之
世之貪夫谿壑無饜固不足責至若常人之情見他人
服玩不能不動亦是一病大抵人情慕其所無厭其所
有但念此物若我有之竟亦何用使人歆豔於我何補
如是思之貪求自息若夫天性澹然或學問已到者固
無待此也
人士有與吾輩行同者雖位有貴賤交有厚薄汝輩見
之當極恭遜已雖髙官亦當力請居其下不然則避去
可也吾少時見士子有與其父之朋舊同席而劇譚大
噱者心切惡之故不願汝曹為之也
吾惟文辭一事頗得名過其實其餘自勉於善而不見
知於人蓋有之矣初無願人知之心故亦無憾天理不
昧後世將有善士使世世有善士過於冨貴多矣此吾
所望於天者也
居喪之禮不可不勉人固有體氣素弱不能常去肉食
者禮亦許之然亦不得已耳至若寢苫於地東南卑濕
決不可行食去塩酪亦非南人所堪如此之𩔖小有出
入固有不得已者若夫飲酒及廣設殽羞以至招客赴
食之𩔖乃可以守禮而不守者亦是近世禮法陵夷遂
至於此汝輩各宜勉之若不能人人皆行則行者自行
而已兄弟相駁亦無如之何也
訴訟一事最當謹始使官司公明可恃尚不當為況官
司闗節更取貨賄或官司雖無心而其人天資闇弱為
吏所使亦何所不至有是而後悔之固無及矣況鄰里
間所訟不過侵占地界逋欠錢物及兇悖陵犯耳姑徐
徐諭之勿遽興訟也若能置而不較尤善李叅政漢老
作其叔父成季墓誌云居鄉則以謹畏不若人為哲真
達識也
吾居貧不喜為人言故知者少今啓予足之後乃至不
能辦棺斂度不免以累親故然當痛節所費但或入土
則已矣更不可藉口於人以資他用
九里𡊮家㠗大墓及太傅太尉左丞少師榮國夫人康
國夫人諸墓歲時切宜省視修葺近歲族人不幸有殘
伐擾害者吾竭力禁止之雖邅怨詈誣訟者皆不敢恤
一二年來方似少止以後固不可保然已蒙郡中給榜
嚴戒他日援此有請旣非創始必易為力然須汝輩念
念不忘舉措必當然後可耳
餘慶藏書閣色色已具不幸中遭擾亂迄今未能建立
吾寢食未嘗去心若神明垂祐未死間或可遂至萬一
賫志及泉汝輩切宜極力了之至祝至望此閣本欲藏
左丞所著諸書今族人又有獲取庵中供贍儲蓄及書
籍者則藏書於此必至散亡不若散之於家止為佛閣
畧及奉安左丞塑像可也此事本不欲書然勢不可不
告子孫言及於此痛心霣涕而已
子孫才分有限無如之何然不可不使讀書貧則教訓
童稚以給衣食但書種不絶足矣若能布衣草履從事
農圃足跡不至城市彌是佳事關中村落有魏鄭公莊
諸孫皆為農張浮休過之留詩云兒童不識字耕稼鄭
公莊仕宦不可常不仕則農無可憾也但切不可迫於
衣食為市井小人事耳戒之戒之
後生才鋭者最易壊若有之父兄當以為憂不可以為
喜也切須常加檢束令熟讀經子訓以寛厚恭謹勿令
為浮薄者㳺處如此十許年志趣自成不然其可慮之
事蓋非一端吾此言後人之藥石也各須謹之毋貽後
悔
南京大理少卿宜興楊公復能詩有盛名其家僮往往
於𤣥武湖壖取萍藻為豚食吳思庵時握都察院章以
其宻邇㕔事拒之楊荅以小詩云太平隄下後湖邊不
是君家祖上田數㸃浮萍容不得如何肚裏好撑船蓋
諺有之宰相肚裏好撑船此嘗聞諸節之
吕尚書震與學士解公縉一日談及食中美味吕曰駝
峰珎美震未之識也解云僕嘗食之誠美矣吕公知其
誑己他日從光禄得死象蹄脛語解曰昨有駝峰之賜
宜共饗焉解因大嚼去吕寄以詩曰翰林有箇解癡哥
光禄可曽宰駱駝不是吕生來說謊如何嚼得這般多
此亦節之聞之京師人云不知果有此事否
　
　
　
　
　
　
　
　水東日記卷十五
欽定四庫全書
　水東日記卷十六
　　　　　　　　　　　　　明　葉盛　撰
今印行宋名臣言行録前集趙普曹彬范質竇儀李昉
吕蒙正張齊賢吕端錢若水李沆王旦向敏中陳恕張
詠馬知節曹瑋畢士安㓂凖髙瓊楊億王曙王曽李迪
魯宗道薛奎蔡齊吕夷簡陳堯佐晏殊宋庠韓億程琳
杜衍范仲淹种世衡龎籍狄靑吳育王堯臣包拯王德
用田錫王禹偁孫奭李及孔道輔孫甫尹洙王質陳摶
种放魏野林逋附胡瑗孫復石介蘇洵後集韓琦富弼
歐陽修文彦博趙槩吳奎張方平胡宿蔡襄王素劉敞
唐介趙抃吕誨彭思永范鎭魯公亮王安石司馬光則
康附吕公著則希哲附曽鞏曽肇蘇軾蘇轍韓絳韓維
傅堯俞彭汝礪范純仁王存蘇頌劉摰王巖叟劉安世
范祖禹陳瓘鄒浩邵雍陳襄劉恕徐積陳師道為五朝
云朱夫子纂集太平老圃李衡校正有寳祐戊子廬陵
李居安張續集黄庭堅任伯雨江公望豐稷陳過庭陳
師錫吳敏曹輔孫傅許份錢即种師道傅察劉韐程振
李若水歐陽珣宇文虚中洪皓張邵宋弁張叔夜鄭驤
張克戬向子韶孫昭逺郭永楊邦入吕社别集李邴權
邦彦張(缺/)陳康伯范宗尹朱棹張燾鄭㲄滕康王庶沈
與永汪澈周麟之葉夢得程瑀王大寳廖剛胡舜陟衛
膚敏陳公輔陳戩張闡王縉杜莘老黄龜年辛次膺汪
藻綦崇禮吕本中王居正胡寅潘良貴吳玠吳璘周葵
王庭珪范如圭翁蒙之向子諲向子忞陳規趙密王德
張子蓋李寳李彦仙趙立魏勝外録周敦頥程顥程頥
張載則戬附邵雍吕希哲范祖禹朱光庭劉絢李籲吕
大鈞吕大臨則大忠附蘇昞謝良佐㳺酢楊時劉安節
尹焞則張繹附馬伸則孟厚侯仲良周行已附王蘋李
郁胡安國胡宏胡憲劉子翬劉勉之李侗朱松朱熹張
栻吕祖謙魏梃之劉淸之陸九齡陸九淵陳亮蔡元定
蔡沈後集於吕希哲邵雍曰詳見外録有景定辛酉浚
儀趙崇(缺/)引云其外孫明溪李幼武士英所輯且云朱
子所編止八朝之前士英則南渡中興之後四朝諸名
臣也今觀别集一卷有李綱二卷有吕頥浩三卷有張
浚皆另在卷前不在目録中又殘缺脫板甚多頗疑其
非朱子手筆為後人所増者頗多蓋諸子纂緝本意非
為廣聞見也期有補於世教而深以虚浮怪誕之説為
非今其間吕夷簡非正人而記剪髭賜藥之詳余襄公
正人而有杖醫懐金之恥蘇子瞻蘇木私鹽等事亦無
甚關繫若此者蓋不一也豈李居安所謂剪截纂要其
是之謂歟嘗見章副使繪有此書巾箱小本又聞叔簡
尚寳家有宋末廬陵鍾堯侖所編言行𩔖編舉要十六
卷前後集尚俟借觀以袪所惑又嘗見宣府舉人林春
有元蘇天爵所編名臣四十七人事畧許有壬諸公皆
别有親筆序其人葢穆呼哩安圗巴延阿珠阿爾哈雅伊
囉勒諾延伊徹察喇圗圗爾哈旺扎勒達爾罕布呼珠徹
爾耶律楚材楊惟中汪世顯嚴實張柔張𢎞範劉秉忠
史天澤廉希憲張文謙竇黙姚樞許衡王恂郭守敬劉
肅宋子貞楊果張德輝李德輝商挺趙良弼賈居貞王
鶚王磐李㫤徐世隆楊奐李冶楊㳟懿董文炳董文用
董文忠郝經劉因其曰太師魯國淮安河南楚諸王公
之勲伐中書令丞相耶律楊史之器業宋商姚張之謀
猷保定藁城東平鞏昌之方畧二王楊徐之辭章劉李
賈趙之政事興元順德之有古良相風亷恒山康軍國
之有士君子操太保少師三太史天人之學陵川容城
名節之持司徒文正公尊主庇民之術歐陽圭齋序云
事畧凡十五卷噫宋元邈矣我國朝聖聖相承歴八朝
㡬百年名臣碩輔蓋多矣而未有紫陽天爵者出何哉
南海神廟中銅鼓二黄冦毁其一今存者一徑(缺/)尺(缺/)
寸圍(缺/)尺(缺/)寸髙(缺/)尺(缺/)寸面圓不甚厚邊突起狀蟾
蜍者六邊地仍出口外寸許以次層細如腰束然下復
大與面等面與四圍皆細波紋中心髙起寸許圓圍(缺/)
寸徑(缺/)寸(缺/)分蓋控擊處也或曰二廣銅鼓皆馬伏波
時作南海天妃廟舊亦有之廣西蠻夷土官最多若雲
南貴州則武侯作今夷酋寳蓄之以集衆云
元人挽文丞相近體之字韻詩史家以為翰林王磐作
或又云徐世隆作朱知孰是趙松雪集懐德淸别業第
二詩唐錢起詩也但花盡作花落不同耳豈公嘗手書
之編𩔖者遂悞收入集耶荆公臨川集亦有𩔖此者近
黄諫侍講集解學士文以宋景濓送張藻仲歸聚詩亦
編入又不知廣西有宣成書院遂妄改其詩題為宣聖
書院至詩中不可念則又改曰文宣書院皆可笑之甚
者也
今人似大舒氣作聲為打呵欠韓昌黎詩噫欠為飄風
注噫烏介切欠或作吹方云聚氣為噫張口為欠説文
欠張口氣悟也宋孟顗以亢聲大欠被勅舊本作噫歆
蓋警神聲也見鄭氏禮注音於其切者非
眞淸三韻本不宜通用張篠庵兄弟云竊知忌此但詩
與楚辭多有之蓋時或一見焉杜工部百舌詩亦然
讀湖廣新編國朝進士題名録惜其任己意為之脱
略訛謬不可枚舉即如永樂二年甲申四年丙戍兩
科第二甲所刻䇿皆畧去且洪武中尤甚脱畧殊無足
觀題名記王抑庵云自洪武辛亥至正統丙辰二十科
陳德遵云自洪武乙丑歲至景泰五年進士題名太學
者二十四榜兩人故史官其言不甚同如此如抑庵言
則洪武三年庚戌開科辛亥㑹試至洪武二十七年甲
戌張信榜前尚有五科蓋自張信至丙辰周旋則十五
科也但辛亥至甲戌三十三年中不知五科者的在何
年也如陳言則自洪武十七年甲子開科乙丑㑹試至
甲戌為四科則是景泰五年為二十四科較之抑庵所
云則又當作二十六科矣雖陳似止言題名太學以今
題名録考之乙丑辛未二榜未知為誰碑之有無又未
可知又聞楊文貞公云洪武辛未至宣德丁未臨軒䇿
士十有六蓋又有不同焉者因念前代名臣事蹟如宋
之言行有録奏議文鑑有編詳備可考下至軍旅醫藥
亦有武經總要大觀本草等書皆有成書皆可師法今
登科一事即洪武中事已無能悉者然則當蘭臺芸舘
之任擅玉堂金馬之淸有金匱石室之富予蓋不能無
待於今日之諸君子焉
獨石叅將黄瑄往日言少嘗迨事武安侯鄭亨陽武侯
薛禄兩總戎如斯人今皆不可復得已武安治大同極
有威嚴前呵一出街頭狗豕皆走避之瑄所目擊當時
人亦大異此事不謁神祠惟騎馬過城隍廟前則舉手
曰大哥好照顧餘寺觀祠宇一不顧也陽武侯築獨石
隆慶諸城躬勤早莫軍中肅然不毫髪科擾尋以病還
朝繼之者修武沈淸則貪濁之風作矣瑄故予部將也
頗有亷聲將畧亦在優等蓋知慕前輩者云
莊浪属環雪山其北生氂牛毛雜黒白二色長甚孔軍
中紅黒纓皆用之紅即茜染白毛也毛牛與黄牛合則
生楄牛亦頗𩔖毛牛又有山中野牛亦相𩔖又有饕羊
土人歲取其脂非久復滿腹蓋地接西畨偏方氣使然
耳
凡人榮辱進退等事固亦有命所謂飲啄有前定況死
生禍福其大者耶兹舉一二所聞於後雖然有性焉君
子不謂之命也
正統丙辰廷試閣老將進讀卷問同事諸公曰孰能識
周旋否其人物何如浙人有誤聽者荅曰面白而偉蓋
所問者温人周旋而所對則淳安周瑄也
己巳冬邊方騷動兵部郎中羅通守居庸復以給事中
孫祥守紫荆廷儀皆授僉都御史時殿下方御極面命
吏部誤云副都御史遂因之云
統幕潰圍一戍卒嘗語其家人曰亂殱叢中吾見一神
人謂曰爾非此中人豆腐閘兒人也旣而得脱還然莫
曉所言何謂未㡬敵犯土城官軍接戰此卒竟没於豆
腐閘陣中
余在兵科急欲詢將官應詔同年夏季爵主事曰聞南
京陳旺者正統中黄尚書福薦來不果用今在陜西予
聞之躍然蓋以尚書卓然名臣其所薦必佳士也他日
旺以貪敗始得之人曰旺不為尚書所容其所薦者宗
載尚書耳
文字著述官制稱謂器物名號以至歌謠語䜟戲謔之
言多有徵應亦皆有當諱避者前古固多有之近世亦
然文字如王言制䇿之𩔖視草者尤不可不愼也智者
詳之
漢髙帝忌栢人之名岑壯侯惡彭亡之地
宋神宗改元大成豐亨之議三省臺印乖戾倒屈宣撫
使印從亡之應劉原父梅都官鄭都官之戱歐陽公内
地招討之疑劉羲叟編鍾之論趙世長送燈臺之詩後
皆有驗可考也
吳之馬鞍山隂疊浪軒面湖水數百頃宋時有識者曰
車干水宜良田今湖為桑田久矣
賈似道福華編誠覆國矣
咸淳中將作監楊文仲兩侍經幄屢得賜詩中有一元
肇始大原壹正之語蓋未十年而宋運訖矣宣府有朝
元觀胡毘陵尚書扈從寓宿易之曰朝𤣥
王翰林玉初名子璠鄉試當魁時初平髙煦拆卷以其
音𩔖王子反也已之
正統中京師旱小兒輿土龍禱雨𩔖云雨地雨地城隍
土地雨若大來謝了土地等語又嘗有羣兒環繞一人
按月問荅事尤為時異也
陳皥者自號安止任㑹稽知縣後調淳安竟坐事罷官
朱晦庵廬山紀行詩有曰斯須莫雲合白日無餘暉金
波從地湧寳燄穿林飛僧言自雄誇俗駭無因依安知
本地靈發見隨天機註云天地院西數步有小佛閣下
臨絶壑是逰人請登處僧云燈非禱不見是日不禱而
光景明滅頃刻異狀諸生或疑其妄予謂僧言則妄而
此光不可誣豈地氣之盛而然耶又有觀野燈詩飛螢
腐草尋常事作底兹山獨耀芒須信地靈資物化金膏
隨處發精光他日又云廬山下有寳故常有光吾江南
平疇曠野夜中常常有燐火㸃㸃往來不定或自一而
百千或亂千百而卒歸於無俗云鬼火豈亦所謂昭明
焄蒿悽愴者耶
東里居士還家詩一則曰猶有黄花待我回二則曰定
有黄花待客回豈亦昌黎留花不發待郎歸之意耶
數十年來號知詩者稱楊東里公而好議論者或以公
千古塟靈輀謂靈輀非可塟也素行元不忝謂素其位
而行經語非可詩也此豈所謂不知詩者耶雖然黄山
谷云爾雅山有穴為岫謝𤣥暉窓中列逺岫徐浩孤岫
龜形在皆誤用字後來黄東發遂以山谷晴岫插天如
畫屏為自背其說又以其顧我今成喪家狗期君早作
濟川舟喪字本平聲不當作去聲用蓋在古人已然矣
山谷東發皆名儒愚於此未敢以其説為然
正統十三年彭時榜進士詔選北士(缺/)　　　　林為
庶吉士命儒臣教督之長州劉詹事先生宗器公安王
祭酒先生的(缺/)亦嘗同事時山東士二人尹旻同仁孫
昱廷昭也同仁之言曰兩先生言行皆可師法劉先生
一日出送行同官之任南京詩一律命書之詩成慟哭
不能語忠誠之發左右莫不感動其詩曰一尊傾罷雨
蕭蕭客思離情總不消十載禁林同侍講五更靑瑣共
趍朝西風鴻鴈南歸急落日雲烟北望遙此際送君無
限意疎疎楊栁玉河橋
予嘗記宋嘉定中地理厲伯韶事兹讀開化江氏譜見
秉心紀善賛曽學世求作墓記書云桂巗去開化縣治
東南二十五里西塘又去桂巗西南百步侍御景房之
墓在焉松檟蓊鬰岡巒屈曲勢若蜿蜒然宋季有相地
者賴布衣過之留記云云此墓是已乃知稱賴布衣者
不獨嶺南人也
　
　
　
　水東日記卷十六
欽定四庫全書
　水東日記卷十七
　　　　　　　　　　　　　明　葉盛　撰
𡊮伯長謂唐僧一行陋周畿漢志之狭始定南北兩戒
而山川之肇源止伏一覽可盡予近見廣輪疆理一圖
其方周尺僅二尺許東因黒龍江西海桐南自雷廉特
磨道站至歹灘通西皆界以格大約南北多東西差少
其隂則清濬等二詩嚴節一䟦因悉録之
萬里山川咫尺中江河迢遞總朝東當時漢帝曽披此
鄧禹因之立大功(沙門清濬/)
四海都歸掌握中眼空南北與西東此圖畫就非容易
為問沙彌幾日功(武林王逵/)
此圖乃元至正庚子僧清濬所畫大率廣袤萬餘其間
省路府州各以次列仍書名山大川水陸限界予喜其
詳備因摹一本置之坐隅凡城郭山川道里遼絶者悉
在掌握焉(峕景泰壬申正月嘉禾嚴節貴中謹識/)

　右廣輪疆里圖
　都御史題名
　　天順
　　　楊善　　　蕭維禎　　馬昻
　　　羅通　　　軒輗　　　徐有貞
　　　劉廣衡　　㓂深　　　耿九疇
　　　羅綺　　　李賔　　　李秉
　　　林聰　　　韓雍　　　王儉
　　　左鼎　　　葉盛　　　白圭
　　　程信　　　徐瑄　　　王宇
　　　陳翊　　　芮釗　　　崔恭
　　　年富　　　張楷　　　胡本恵
　　　賈銓　　　石璞　　　劉孜
　　　王竑　　　陳㤗　　　李匡
　　　王槩　　　吳禎　　　吳琛
　　　王越　　　滕昭　　　陳价
　　　項忠　　　髙明　　　徐廷璋
　　　汪浩　　　盧祥　　　王恕
　　　周瑄　　　宋傑　　　李浩
　　　李侃　　　羅箎　　　張岐
　　　原傑　　　閻本　　　𡊮愷
　　　章璠　　　張敷華　　陳宜
　　　工􁀙　　　邢宥　　　楊璿
　　　陳濂　　　張鵬　　　彭誼
　　　鄭能　　　馬文升　　翁世資
　　　秦敬
　　景㤗末年
　左都御史
　　　楊善　　　蕭維禎　　馬昻
　右都御史
　　　李實
　副都御史
　　　年富　　　劉廣衡　　　冦深
　　　宋傑　　　徐有貞　　　耿九疇
　　　李賔　　　馬瑾
　僉都御史
　　　陳泰　　　韓福　　　鄭顒
　　　韓雍　　　李秉　　　余儼
　　　彭誼
　　御史遷謫各因事不同其人亦賢否不一予所聞
　　永樂十九年御史黎悟何忠羅通奉詔言事與六
　　科官皆陞邊逺知州宣徳六年劉觀既退右都御
　　史顧公佐黜繆讓等正統二年都御史陳智罷王
　　文初政去御史成規章圭等十二年南京御史范
　　霖楊永等以劾都御史周銓而或死或戍景泰六
　　年御史倪敬等則以言事後奉勅考察補外未幾
　　南京潘鏞等繼之不能悉記也天順元年甘澤劉
　　琚黄溥􁬉安趙瑨王豪等例改經厯六科與者三
　　人後來楊宣并張鵬等十三人則皆以忤權姦得
　　罪左遷知縣十二人皆可知者兹用具見如左
　　　邵銅　　　周斌　　　李人儀
　　　彭烮　　　王鑑　　　盛顒
　　　陶復　　　張奎　　　張寛
　　　鄭冕　　　趙文博　　費廣
　兩廣方岳郡守題名
　　廣東
　　　都司
　　　都指揮使　胡英　　徐寧　　張通
　　　　　同知　耿全　　髙啓　　馬震
　　　　　　　　裘忠
　　　　　僉事　徐寧　　孫旺　　韋俊
　　　　　　　　尹通　　林清　　徐昇
　　　　　　　　王剛　　姚璣　　徐寧
　　　　　　　　姜銘安　桂福
　　　　　署僉事田積
　　　　　帶俸使張瑀
　　　　　　僉事焦用
　　　布政司
　　　左布政使　宋彰　　陳亹
　　　右布政使　陳亹　　王庾　　張瑄
　　　左叅政　　胡拱辰　龔毅
　　　右叅政　　吳惠　　劉煒
　　　左叅議　　熊錬　　范琮　　唐澞
　　　右叅議　　朱英　　王英
　　　按察司
　　　按察　　　方員　　夏塤
　　　副使　　　楊宜　　張文　　陳泰
　　　　　　　　鄺彦譽　陳濂
　　　僉事　　　樂㫤　　陳濂　　季駮
　　　　　　　　謝瓛　　歐輝　　張昊
　　　　　　　　金愷　　蔣敬　　王鼎
　　　　　　　　戈立　　黄隆　　張祚
　　　　　　　　鄧順　　毛吉　　傅博
　　　　　　　　鄒允隆　胡榮
　　　廣州府知府李恕　　沈琮
　　　南雄府知府李春　　劉實　　姜約
　　　韶州府知府王玘　　林兹　　陳暄
　　　　　　　　余瓉
　　　肇州府知府鄭暹　　黄瑜
　　　惠州府知府李鑑　　翟敬　　李叔玉
　　　潮州府知府黄玘　　周宣　　李永寜
　　　　　　　　陳瑄
　　　廉州府知府李遜　　饒秉鑑
　　　雷州府知府莊敏　　潘鏞
　　　髙州府知府何盛　　陳晴　　劉海
　　　瓊州府知府葉鼎　　任孜
　　廣西
　　　都司
　　　都指揮使　彭英
　　　　　同知　杜衡　　邢斌
　　　　　僉事　花琛　　劉清　　李敬
　　　　　　　　陳綱
　　　　　署僉事葛宗䕃　黄鉞
　　　　　　　　孫震
　　　　　帶俸使夏霖
　　　　　同知　岑瑛　　張麟
　　　　　僉事　李延
　　　　　署僉事李端
　　　布政司
　　　左布政使　何瑄　　陳金　　張文昌
　　　　　　　　錢奐
　　　右布政使　張文昌　熊錬
　　　左叅政　　歐陽洙　李柰
　　　右叅政　　趙象　　崔璵
　　　左叅議　　朱驥　　曽序
　　　右叅議　　曽序　　黄仕儁　陸禎
　　　按察司
　　　按察使　　計澄　　江勛
　　　副使　　　雷復　　田崇　　周璹
　　　僉事　　　周璹　　余泰　　龍澄
　　　　　　　　董應軫　張本端　𡊮凱
　　　　　　　　王濬　　劉珷
　　　桂林府知府林英　　何永全
　　　柳州府知府龔璲
　　　慶逺府知府黄振　　吳讓　　周一清
　　　平樂府知府黄嵩
　　　梧州府知府黄英　　李璉　　𡊮𠂻
　　　潯州府知府盧彰　　李華　　余用訥
　　　　　　　　羅俊
　　　南寜府知府張彛　　王裕　　王鏞
　　　太平府知府林貴　　鍾順　　利用
　　　田州府知府岑鑑　　岑鏞
　　　鎮安府知府岑元全
　　　思明府知府黄道
　　　思恩軍民府知府　　岑璲
　
　
　
　
　
　
　
　
　水東日記卷十七
欽定四庫全書
　水東日記卷十八
　　　　　　　　　　　　　明　葉盛　撰
李墟張氏
　　　　　　　　　　輗
　觀國賓　　布恭
　　　　　　　　　　軏
石浦王氏
　　　　　　　　　　邦彦　立本　麒　宗慶
　　　　　　　　　　　　　　　　麟　宗善(七/子)
　瑩潭　輔之　君舉　　　　　　　鳳　彦庸(三/子)
　　　　　　　　　　　國寧　鼐　　敬　瑄
　　　　　　　　　　　　　　鼎　　　　琚
　　　　　　　　　　　　　　鼒
　王氏自邦彦以上皆儒師瑩潭輔之有詩文陳琳宗
　古家有録本
毛澳邵氏
　七官(金氏/)仲達(顧氏/)德名(余氏/宋氏)顯
　邵氏盛蕩之族七官人娶金元七總管第六女按公
　所生五男二女豈官人所娶乃五男以下之長女耶
　蓋鄉俗行第不分男女故云
廟涇郭氏
　　　　　文　　通甫　(清嫁葉胡/寅嫁金安)
　壽四
　　　　　文冨　忠甫　信　昭　宗瓛
蕭墅張氏
　　(千十四郎貴一辛一振宗/                辛七)
　大總把　秋岩　新之(王/氏)仲芳(景/氏)榮祖(張/氏)伯璿(祁/氏)世隆
　　一云　千十二公　千五十八公　千七郎
　　　　　　　　　　吉甫　嗣宗(方/氏)繼先(莊/氏)世昌
　小把總　大官人　泰講王
　　　　　二官人
　　　　　三官人
　　　　　四娘子
　　　　　五益大師
　　大字乃壽樂公手寫旁註小字見馬氏所藏分書
　　并宗支小圖説見後
　　　　　梅村　漢傑
　總把某　振祖　傑　伯庸　僖(公謹/)
　　　　　　　　　　　　　倫(公叙/)基　潤
　　　　　　　　　　　　　韋(公竒/)場
　　　　　　　　　　　　　偘　　舉
　僖以上見𡊮子英文基以下及梅村漢傑四字則里
　杜師舉所云張日東又云嘗見東墳庵内有碗一枚
　上煉漢材二字豈又漢傑兄弟耶
　張千九郎　　慶一郎
　張千八郎　　廿八娘
　　　　　　　　　　　　　男(方付一/方付四)
　　　　　　　　　　沈慶四娘大方四十二郎
　　　　　　　　　　　　　　　　女(方二娘/小四娘)
　　　　　　　　　　沈慶八娘夫徐慶三郎(徐付五娘/夫吳三官)
　　　　　　　　　　　大女阿三娘贅沈七十五郎
　張千二公　千十三郎千十九郎娶陳六娘壩房廿郎張廿一郎
　　　　　　　　　　　小女阿四娘
　　　　　　　　千十六郎　　　　　　　升二郎
　張千十郎　　千五郎　　三十七郎
　　　　　　　千十八郎　　　　　　　升二郎
　　　　　　　　　　　女貴娘夫印一官
　　　　　　　　大總把千十四郎　辛六(本康平逺子/娶石二娘)
　　　　　　　　　　　男貴一娶管氏　辛一官娶王氏
　　　　　　　　　　　　　　　　　辛七(庶生娶/景五娘)
　　　　　　小總把千七郎男一官二官三官四娘子五益太師
　右馬氏所藏張氏宗圖外有張新之至元五年四月
　分書云室王無子皇慶二年求康平逺子為義男名
　張嗣宗娶方生一男一女後於至治元年庶生男振
　宗娶景見分者張妙正張俊卿張伯壽印月湖朱君
　寳云
　震之(顧氏/)　世華(杜氏/)　士賢
　　　　　　　　　　　士能(珉/)
　　　　　　　　　　　士良　繼宗　瑜
　僧寺經疏曰震之後九皋所圖乃振字其云桂皋而
　蕭墅普安橋所鑱又云元統二年三月張桂髙建髙
　字亦不同
　　　　　　梅村　　漢傑　　伯庸
　小總把
　　　　　　桂皋　　振之　　世華
　士能云此圖乃九皋所書九皋尚有子細宗圖為士
　能倉卒失去　　　　　　(九皇/)
　君厚(顧氏/尤氏)徐氏　士安(金氏/)鵬翼(吳氏/尹氏)璿　觀
　　　　　　　　　　　　叔瑜　　璣
　　　　　　　　　　　　　　　　玉
　　　　　　　　　　　　　　　　衡　昂
　　　　　　　　　　　　　　　　􁁉
　　　　　　　　　　　　　　　　皞　㫤
　　　　　　　　　　　　　　　　　　逺
　　　　　　　　　　　　　　　　　　曠
　　皥亦里杜師也
　南戴王氏
　　　　　　　祥卿
　　伯廣　舉之　　　　　　孟禮　凱
　　　　　　　瑞卿　璵天麒　　　　綱
　　　　　　　　　　　　　孟智　信
　　　　　　　　　　　　　　　　　紀
　　　　　　　　　　　　　璿叔衡復
　　　　　　　　　　　　　　　　震
　　　　　　　　　　　　　　　　巽　揖
　　　　　　　　　　　　　　　　　　益
　　　　　　　　　　　　　　　　　　恒　經
　　　　　　　　　　　　　　　　　　　　緯
河南梁氏
　　　　　　　　　　　　　　　　　　長女(適祁州知/州楊性)
　　某元重慶同知某崐山同知(陞桂楊府判/官家崑山)玉前婺州經厯
　　　　　　　　　　　　　　　　　　　次男璨(太谷/簿)
　　　　　　　　　右見吕普庵所作楊夫人銘
　孔彰(宋奉議大夫四/川重慶府同知)仲德(宋承德郎山西/平陽府通判)澤民(元迪功郎婺/州路經厯)
　國用(明將仕郎太原/府太谷縣主簿)孟鏞(山東館陶縣四/川萬縣主簿)棟　昱(山西平定/州知州)
　　　　　　　　　右見梁氏相傳
上艾耿氏
　教授(金/)　　　知事(元/)　　推官　大祝
　守直　　　　復　　　　文　　承祖
　教諭(國朝/)　　尚書　　檢討
　絧　　　　　九疇　　裕
　耿之先本真定束鹿桂子隆花村人金初徙山西樂
　平孔子里逺祖昉任平定軍宣武第十指揮使遂為
　平定人守直之父升夫婦死元兵有功於其鄉云
南陽郡葉縣南頓鄉髙貴里葉氏
　湖州烏程承璲之後
　睦州新定承碩之後
　建之建安承遊之後
　衢之西安承願之後
　歙州新安承續之後
　漢有尤者為太尉尤生太中大夫禕禕生長樂太守
　嘉嘉二子光為侍中原為武陵令原生南頓太守宗
　宗生鴈門太守仲仲生雲夢令頴頴生太中大夫望
　自尤以下嘉光宗皆别為祖合葉公之後為六族皆
　塟南陽以南陽郡葉縣南頓鄉髙貴里為定著漢末
　天下亂望以建安二年渡江僑居丹陽句容子孫始
　有居丹陽者望之夫人陳氏生一子遂遂生成𦙍二
　子長琚次璲琚四子長碩次儉次遊次願碩二子長
　曠次豫豫二子長績次續琚以下各以其族散居四
　方派别不一
　縉雲派儉字臣文晉折衝將軍括蒼太守徙居縉雲
　　十三世曰乾昱乾昱四世曰法善以方技顯於唐
　　皆世居縉雲括倉州永嘉郡唐大厯十四年更名
　　處州故居處州者皆祖儉而以松陽縣移風鄉為
　　定著
　烏程派　夢得七世祖彪生贈刑部侍郎逵事吳越
　　刑部夫人永安郡太君羊氏塟湖州葉氏始自縉
　　雲遷湖州而居烏程者以烏程縣霅州鄉中書星
　　為定著
　長洲派　夢得曽祖贈金紫光禄大夫諱綱塟蘇州
　　寳華山遂為吳郡人而以長洲縣道義鄉為定著
　葉本攝音訛為今稱偏求姓氏之書自唐以來始僅
　得於有道及歙州之碑本末亦不完晚獲睦州譜稍
　知源流今圖所載凡再絶再續皆因書之存亡自尤
　至儉得於睦州譜自儉至𤣥尚得於有道及歙州之
　碑九世祖而下則得於家牒睦州譜雖詳間亦殘缺
　文字多牴牾今世傳唐姓氏譜一㢧别河南八姓葉
　居其一不知河南葉氏何所承其尤曰周太尉太尉
　非周官由望推而上至尤纔七世望以漢末渡江則
　尤實事漢故定為漢此皆可考者其厯載墳墓則有
　頴州太守重同州太守樂安侯參墓冀州有輔國將
　軍冀州刺史章武侯擇鎭北將軍北平太守紹林别
　駕伏波將軍仰墓近祖幽州有光禄大夫關内侯幽
　州刺史陵墓則葉蓋嘗有徙北者荆州武威縣又有
　奉二代墓南康郡又有逈九代墓而歙州之碑又載
　其三從祖儀同三司善生朝議郎婺州武義縣丞君
　操等皆莫知其世次元和姓纂諸書皆載吳郡尉雄
　譜與碑乃獨無有此其不可考也葉氏受封望渡江
　之事若可據故取之以補(缺/)　而不可考者不可盡
　棄故復存之以待後之知者已上皆宋觀文殿學士
　崇慶軍節度使知樞宻院事夢得所撰湖州葉氏族
　譜前後兩叙中所云
崐山葉氏
　　　　　　　　　　　　　　　　敬明
　　　　　震宗　　　茂林
　秀實　　　　　　　　　　　　　敬芳
　　　　　震祖(無子/)
　寒宗中衰以來雖宦業之盛頗著傳聞而其曲折事
　實則一無可考止知諱秀實公元季壻崐山之周涇
　磧奥金家莫可知其為何處人其父祖某某兄弟族
　屬無有皆不可知先人作譜時按郡志以蘇之葉始
　自湖州徙長洲意者吾葉之在崐山或者亦長洲之
　派然不敢必也今觀夢得之譜與蘇志合但姓氏書
　皆云葉始吳都尉雄然則吳東南之葉其來已逺固
　未必始於長洲之一宗也
武寧盧氏
　　　　　　　　　　　　　熊　彭祖
　　　　　　　　　　　　　　　　　孕
　仁仲　鑑(鄉舉待/補進士)有常　觀
　　　　　　　　　　　　　　　　　儒
　　　　　　　　　　　　　熈　充耘
　　　　　　　　　　　　　　　　　嘉平
　
　
　
　
　
　
　
　
　水東日記卷十八
欽定四庫全書
　水東日記卷十九
　　　　　　　　　　　　　明　葉盛　撰
洪武戊申十一月十四日早朝宣聖五十五代襲封衍
聖公臣孔克堅於謹身殿同文武百官靣奉聖㫖老秀
才近前來您多少年紀也臣對曰五十三歲也上曰我
看您是有福快活的人不委付您勾當您常常寫書與
您的孩兒我看他資質也温厚是成家的人您祖宗留
下三綱五常垂憲萬世的好法度您家裏不讀書是不
守您祖宗法度如何中您老也常寫書教訓者休怠惰
了於我朝代裏您家裏再出一箇好人可不好二十日
於謹身殿西頭廊房下奏上位曲阜進表的迴去臣將
主上十四日戒諭的聖㫖備細冩將去了上喜曰道與
他少喫酒多讀書欽此宣聖五十五代襲衍聖公臣孔
克堅稽首頓首百拜謹記洪武六年九月二十九日皇
帝御端門文武百官早朝宣聖五十六代襲封衍聖公
臣孔希學預列班中上召臣問曰爾年㡬何臣希學謹
對曰三十有九上曰今去爾祖孔子厯年㡬何臣又對
曰近二千年矣上曰年代雖逺而人尊敬如一日者何
也為爾祖明綱常興禮樂正彛倫所以為帝者師為常
人教傳至萬世其道不可廢也且爾祖無所不學無所
不通故得為聖人如問禮於老聃學琴於師襄之𩔖此
學無常師非特如此楚昭王渡江得一物其大如斗其
赤如日其甜如蜜衆皆不知遣使問於爾祖爾祖曰此
萍實也問何以知之荅曰昔吾聞諸童謠云童子之言
爾祖尚記之不忘況道德之奥㫖乎今爾為襲封爵至
上公不為不榮矣此非爾祖之遺廕歟朕以爾孔子之
裔不欲於流官内銓注以政事煩爾正為保全爾也爾
若不讀書孤朕意矣且人年自八歲至弱冠多昏蒙未
開不肯向學自冠至壯年有室血氣正盛百為營營亦
無暇好學爾年近四十志慮漸凝定見識漸老成正好
讀聖人之書親近明師良友蚤夜講明道義必期有成
四方之人知爾之能俱來執經問難且曰此無愧孔氏
子孫者豈不美歟然四體之動乃德之符步履進退必
用安詳不可欹斜飛舞乆乆習熟遂為端人正士朕今
宛曲教爾爾其自擇還家亦以此教子孫可也勉之哉
勉之哉臣叩頭辭謝而退謹備書如右裝潢成軸歸家
嚴置堂中儼如對越天威無咫尺之間天語諄諄亦朝
夕在耳誓於修身繕性日致其功而不敢有負於聖恩
云宣聖五十六代襲封衍聖公資善大夫臣孔希學稽
首頓首百拜謹記
太宗文皇帝御製重修孔廟碑文道原於天而畀於聖
人聖人者繼天立極而統承乎斯道者也若伏羲神農
黄帝堯舜禹湯文武周公聖聖相傳一道而已周公没
又五百餘年而生孔子所以繼往聖開來學其功賢於
堯舜故曰自生民以來未有盛於孔子者也夫四時流
行化生萬物而髙下散殊咸遂其性者天之道也孔子
參天地贊化育明王道正彛倫使君君臣臣父父子子
夫夫婦婦各得以盡其分與夫道誠無間焉爾故其徒
曰夫子之不可及也猶天之不可階而升也又曰仲尼
日月也無得而踰焉在當時之論如此亘萬世而敢有
異辭焉嗚呼此孔子之道所以為盛也天下後世之蒙
其澤者實與天地同其乆逺矣自孔子没於今千八百
餘年其間道之隆替與時之陟降遇大有為之君克表
章之則其致治有足稱者若漢唐宋致治有足稱者矣
朕皇考太祖髙皇帝天命聖智為天下君武功告成即
興文教大明孔子之道自京師以達天下並建廟學頒
賜經籍作養士𩔖儀文之備超乎往昔孔氏子孫世襲
衍聖公秩視二品世擇一人為曲阜縣令立學宫以教
孔顔孟三氏子孫嘗幸太學釋奠孔子竭盡嚴敬尊崇
孔子之道未有如斯之盛者也朕纘承大統丕法成憲
尚推孔子之道一皇考之所以表章者若此其可忽乎
乃曲阜闕里在焉道統之係實由於兹而廟宇厯久漸
見隳弊弗稱瞻仰往命有司撤其舊而新之今年夏畢
工宏邃壯觀庶稱朕敬仰之意但凡觀於斯者有所興
起致力於聖賢之學敦其本而去其末將見天下之士
皆有可用之材以贊輔太平悠久之治以震耀孔子之
道朕於是深有所望焉遂書勒碑樹之於廟并系以詩
曰巍巍𤣥聖古今之師垂世立言生民是資天將木鐸
以教是畀謂欲無言示之者至惟天為髙惟道與參惟
地為厚惟德與合生民以來實曰未有出𩔖拔萃難乎
先後示則不逺日月攸趨敦叙有彛本於聖謨仰惟皇
考聖德是崇禮樂治平身底厥功曰予祗迷詎敢或懈
聖緒丕承儀憲是賴巗巗太山魯邦所瞻新廟奕奕工
祝有嚴鼓鐘鍠鍠璆磬戞擊八音相宣聖情怡懌作我
士𩔖世有賢才佐我大明於斯萬年永樂十五年九月
十九日立石衢州之孔世嫡也讓爵闕里事詳見傳記
衢孔宣聖五十六代孫漸陽訓導希鳳處見二聖尊崇
孔道之實謹録如右
上諭山西潞州壺關縣儒士杜斆昔之御宇内者無倖
位無遺賢致時和而世泰蓋由善備耳聰目明之道所
以士仁者樂從其遊輔之以德間有非哲者處於民上
則倖位遺賢亦備矣今朕才疎遺聖道之良宗是致賢
𨼆善匿民未康世未泰今爾博學君子齒有年矣符到
若精力有餘則䇿杖來朝果可作為加以顯爵與朕同
遊故兹勅諭洪武十三年五月二十九日遣内使趙通
齎勅臨門召斆之孫矩正統六年山西鄉試舉人國子
監生齎捧成化改元天詔至廣偶及乃祖在髙廟時榮
遇之詳蓋斆博學儒者六十九歲赴召任四輔夏官兼
太子賓客位列三公都府之次寵眷極隆厚君臣有唱
和詩甚多有誥勅宸翰多尚存於家矩皆能成誦已上
勅㫖蓋其一耳斆七十一辭歸令終云
宋文鑑上中下凡一百五十卷朝奉郎行秘書省著作
佐郎兼國史院編修官兼權禮部郎官吕祖謙奉㫖銓
次曰賦曰律賦曰四言古詩曰樂府歌行附雜言曰五
言古詩曰七言古詩曰五言律詩曰七言律詩曰五言
絶句曰六言絶句曰七言絶句曰雜體曰騷如騷者亦附曰
詔曰勅曰赦文曰册曰御禮曰批荅曰制曰誥曰奏疏
曰表曰牋曰箴曰銘曰頌曰贊曰碑文曰記曰序曰論
曰義曰䇿曰議曰説曰戒曰制䇿曰說書曰經義曰書
曰啓曰䇿問曰雜著曰對問曰移文曰連珠曰琴操曰
上梁文曰書判曰題跋曰樂語曰哀辭誄附曰祭文曰
謚議曰行狀曰墓誌曰墓表曰神道碑銘曰傳曰露布
前有成功從子所叙編書始末曰淳熈丁酉孝宗因觀
文海下臨安府令委斆官校正是刋行其年冬十一月
翰林學士周公必大直奏事語次及云云上大以為然
一日叅知政事王公淮李公彦頴奏事上顧兩叅道周
公前語俾舉其人李公首以著作佐郎鄭鑑為對上黙
然顧王公曰如何淮對以臣愚見非秘書郎吕祖謙不
可上以首肯之曰卿可即宣諭朕意且令專取有益治
道者王公退如上㫖召太史宣諭太史承命不辭即關
秘書集庫所藏及因昔所記憶訪求於外所得文集凡
千百家搜檢編集手不停披至次年十月書乃克成未
及上而屬疾上聞之一日因王公奏事問曰聞吕某得
末疾朕固憂其太肥向令其編文海今已成否王公對
曰吕某雖病此書編𩔖極精繕冩將畢方欲繳進適値
有疾故未果上甚喜曰朕欲見諸臣奏議庶有益於治
道卿可諭令進來王公即使其從具宣聖諭久之乃以
其書繳申三省投進書既奏御上復諭輔臣曰朕嘗觀
其奏議甚有益治道當與恩數又聞其因此成病朕當
從内府厚錫之已而降㫖吕某編𩔖文海採摭精詳與
除直秘閣又宣賜銀絹三百疋兩中書舎人陳騤再上
繳章上皆留中不行騤罷去旣而賜名皇朝文鑑且令
周公必大為之序下國子監板行有􁀬者宻奏云文鑑
所取之詩多言田里疾苦之事是乃借舊人作以刺今
又所載章疏皆指祖宗過舉尤非宜於是上亦以為鄒
浩諫立劉后疏語訐别命他官有所修定而鋟板之議
遂寢(太史之取郢公諫疏非他昔鄒公抗疏之後即遭/逺貶其後還朝徽宗勞苦之且問諫草何在鄒公)
(失於繳奏同輩曰禍在此矣旣而國論復變蔡京令人/偽撰鄒公諫草言旣鄙俚加以狂奸騰播中外流聞禁)
(中徽宗果怒降詔有姦人造言之語鄒/公遂再貶太史得其原疏故特載之)自太史以病歸
里深知前日紛紛之由遂絶口不道文鑑事門人亦不
敢請故其去取之意世罕知者周益公旣被㫖作序序
成書來以封示太史太史一讀命子弟藏之蓋其編次
之曲折益公亦未必知也今間得於傳聞以為太史嘗
云國初文人尚少故所取稍寛仁廟以後文士輩出故
所取稍嚴如歐陽公司馬公蘇内翰蘇黄門諸公之文
俱自成一家以文傳世今姑擇其尤者以備篇帙或其
人有聞於時而其文不為後進所誦習如李公擇孫莘
老李泰伯之𩔖亦搜求其文以存其姓氏使不湮没或
其嘗仕於朝不為淸議所予而其文自亦有可觀如吕
惠卿之𩔖亦取其不悖於理者而不以人廢言又嘗謂
本朝文士比之唐人正少韓退之杜子美如栁子厚李
太白則可以追逐者如周美成汴都賦亦未能侈國家
之盛止是别無作者不得已而取之若斷自渡江以前
蓋其年之已逺議論之已定定而無去取之嫌也其大
畧若此太史旣病南軒以書與晦翁以為編次文鑑無
補治道何益後學而晦翁晚歲嘗語學者以為此書編
次篇篇有意每卷卷首必取一大文字作壓卷如賦則
取五鳳樓賦之𩔖其所載奏議皆係一代政治之大節
祖宗二百年規模與後來中變之意思盡在其間讀者
著眼便見蓋非經濟録之比也(經濟録趙公丞相/)
　　　　豈南軒未見其成書而朱公則嘗深觀之耶
臨江劉公淸之又以為此即刪詩定書官使衆材之意
蓋亦善觀此書者故備列之以俟知者相與審訂焉從
子喬年謹書
淸江黎恬潛輝觀過槀云何忠字廷臣荆州人永樂中
監察御史辛丑應詔言事出為交阯知州遇冦難從容
賦詩罵賊死暨予還陳其詩總戎以聞詔褒異云何公
詩予少時已能誦習曰萬里孤臣久困時腹中懐奏請
王師紅塵失路風霜苦白日懸心天地知死向南荒應
有日生還北闕定無期英魂不逐西風散願助天戈殄
叛夷潛輝亦公同時陜西道御史後終春坊諭德有和
公詩六首云憶共霜臺抗疏時誓將忠義作吾師繡衣
不識當朝諱青史何煩後代知一世遭逢眞有分半生
出處實難期朝廷公道恩如海超拜還同牧逺夷憶昔
南荒作牧時復承恩詔入京師死生有命憑誰訴榮辱
無驚秪自知䇿上漢廷心獨苦書成梁獄事堪期陽春
忽布除羅網五馬翩翩出等夷與君相見政平時共說
名慚栁士師撫字推誠循吏出纂修應辟故人知蹉跎
歲月應堪歎澒洞風塵不可期回望京華九重上皇風
何日蕩淮夷萬里君逢冦難時孤城㡬處困王師身還
已受元戎筭腹奏須陳聖主知荒徼囏危良共惜蠻酋
變詐本難期可憐失路風塵裏霄漢迢迢隔逺夷憐君
罵賊殞軀時孤節能輕百萬師詩句承留千載誦封章
上奏九重知聖恩優渥褒何重君道昭垂慰所期哀悼
不勝慚後死臨風揮洒思難夷太運重開際盛時逺陲
無復動王師再生似我誠何補一死如君許共知貞節
重煩良史傳素心應與古人期杲卿已矣張巡逺愧和
新詞恨不夷
元世祖渡江次鄂駐驛於黄鵠山大别形勝正當睿覽
問諸父老曰山頭石磯何名吕公對曰唐有道人吕其
姓者吹笛其上故名又曰唐以前何名皆不能對一老
叟對曰古傳為大禹治水成功之所後人訛為吕公也
帝大恱大德八年賜廟碑此事與論時苗留犢及漢髙
眼孔小等語皆卓識也
　
　
　
　
　
　
　水東日記卷十九
欽定四庫全書
　水東日記卷二十
　　　　　　　　　　　　　明　葉盛　撰
南雄楊氏譜本蜀唐祭酒𣲖兩淮運副有文正統初所
重修宗人東里公有序有文一弟在太學一子為弟子
員家藏虞文靖公所撰衡州府君墓碑猶存予今已得
兩閱其譜矣為存虞公一帖於此見前輩雖數字一簡
闗繫亦甚大可以示法後人也詩書門户眞情相問兩
語是已集記事奉復子牧孝廉賢表姪前年别後正以
不得一信常在懷抱敬仲來知克襄大事而又有季父
之感何慶門之連有變故如此出蜀萬里詩書門户之
托不輕竊惟節哀自彊以副故人親友之望君懐令叔
遠館時節方一歸去年喪母喪女喪媳婦更自貧苦然
老人夫婦却粗安耳此後有便真情相問不必作為文
章但得時相知足慰老懐也地逺無由相見賢昆仲各
宜保愛不宣集再拜
張篠庵有秋臺清話未成卷間見其㫁簡云景泰甲戌
冬予以考滿便道東歸飬痾於郡城定惠寺見玹上人
望庋上有舊書曰雪庵長語曰西齋和陶集皆蠧侵鼠
食編簡錯亂取而閱之惜其文之竒而將就湮泯也錄
其一二於左以備遺忘云
雪庵者元僧雲中人頭陀教大宗師任昭文館大學士
雪庵葢其號也俗姓李氏字𤣥暉其題顯宗墨竹詩云
春滿承華睿思舒墨君别有聖工夫如何整頓乾坤手
不冩臯陶大禹謨題三山萬歳峰詩云一沼曾教役萬
民一峯曾使九州貧江山假設方成就真箇江山已屬
人范蠡歸湖圖云名遂功成泛五湖知幾千古擅良圖
向教勾踐堪同樂不識先生肯退無夷齊圖云乾坤分
得聖中清一節能為萬世經殷滅周衰幾今古首陽山
色愈青青題平陽龍神張誠叔别業長歌云始山之東
山之隅龍神風物美且都泉清樹茂田膏腴中有太古
仙民居云是先人之故廬龜趺千字存遺墟右岡左林
跨修途前潭後阜開畵圖栁琚竹塢當門閭藥畦花圃
相營紆三間茅屋藏堪輿延賔有齋爨有厨壁間縣琴
架積書文楸在榻酒在壷棣花春風歡友于紫蘭芝草
羅庭除田蠶春磑賈陶漁牛羊騾馬鷄豚鳬絲麻委婢
耕委奴歳時足以供百需打門未始驚追胥遶屋時聞
幽鳥呼主人況乃非世儒王門肯曵鄒枚裾胸中素有
廊廟謨㝠鴻未可世網拘振衣歸來弗躊躇青鞋布襪
竹杖扶南牕寄傲忘居諸一觴一詠日自娯髙情澹澹
寄太虛出岫野雲同卷舒寛兮綽兮矩不踰優哉㳺哉
樂有餘人間有此安養區輞川盤中未必如平生我亦
山澤癯所經佳勝神與俱田園至樂獨讓渠知君之樂
孰若吾自笑才非陶謝徒作詩儘荒其可無
西齋亦元僧其謝事檇李歸和陶歸去來辭韻曰歸去
來兮至今丁年初得歸山川欎其在目霜露慘以增悲
登髙臺以逺望見蜚鳥之相追老冉冉而多病眎濛濛
而半非臨滄浪以濯足製荷芰以為衣忘余身之固陋
究聖學之𤣥微長江東注急景西奔落葉掩地寒風動
門齒剛斯毁舌軟則存嘉此散木鄙哉犧樽縱眉斧以
伐性恃神藥而駐顔肅逺賔而傲主家不知其所安歴
七日以來復始一陽之閉闗積涓埃之近效進海嶽以
遐觀莊夣中而蝶化丁華表而鶴還古同風於丹穴今
異俗於烏桓歸去來兮集書而燕逰文或繁而或寡義
余取而余求因翰墨以冩懐樂簞瓢以忘憂植春蔬於
近圃觀秋稼於平疇埜人扶杖童子命舟覽烟雲之變
態吊草木之荒丘水有源而難竭萍無根而易流何許
由之耿介傲唐堯以歸休已矣乎假令千載終有時金
玉滿堂豈可留正當委運隨所之寒暑隨遷謝去來不
失期事道苗之蕃茂等農事之耘􁀙招彭澤以入社擬
寒山而吟詩齊大椿於朝囷良自信而絶疑其和閑情
賦作正情賦曰若有思於明哲表獨立以冠羣服蘭荃
與蕙茝芳酷烈其彌聞恐嚴霜之早降俾衆草之不芬
無長繩以繋日矯壯志以凌雲及芳馨之未衰求榘矱
而自勤嗟王事之靡盬慨民徭之方殷欲從今以變節
非學古之所欣尚丹青之炳燿賤黑白之糾紛欝潛居
而晝短塊危坐而宵分月色入户松聲滿軒逰魚躍波
栖烏在山聊賦一章或揮五絃爐薰静汎燈火餘妍儼
神交於夣寐應易象之文言必中正而為吉茍淫邪而
作諐勉純誠於終始消悔吝於後先神要渺而莫測體
虛徐而屢遷夣春和而命駕涉原埜以尋芳懼流連而
不返狥聲色之無央夣朱夏而飲水託華欀以芘身懼
余心之内熱衣被汙而求新夣歩月於秋郊喜良友之
隨肩懼悲歡之沓至猶薪火之交煎夣𤣥冬而塞向任
沙礫以飃揚懼玉妃之見欺添青女之晨粧夣楊舲於
鉅海問蟠木之春秋懼波濤之洶湧遵平陸而改求夣
祝融之故墟繞衡嶽以回旋懼炎埃之眯目中怵惕而
難前夢流沙之可度指華夏以正東懼身熱而首痛驚
壤隔而不同夣大荒之遐裔考金闕之幾楹懼寒風之
裂膚併龍燭而失明又升降於兩儀曾不能以一握忽
睡覺而形開竟天懸而地邈如吕生之授枕若昭氏之
廢琴野蒼茫而向曙鷄寂寞而収音索夣境而不得妄
纒綿於此心吐陽光於東嶺韜晦魄於西林蠲六慕之
浮想惜四時之分隂啟生靈之大本發曠古之幽襟就
深厲而淺揭違枉尺而直尋傷聖道之將絶出蓬門而
永歎日逍遥以舒憂歳荏冉以異顔燕當去而逼社鴈
初來而戒寒送歸雲於隴首迎落葉於林端嗅巖菊以
延佇望沙鷗之徃還悼干戈而俗弊空杼軸而財殫汨
流殍以相接余何心而獨安瞻鳯闕之九重冀龍鱗之
一攀於時燕臺露冷易水風凄顧影躑躅臨岐徘徊庶
寫情於金鏡容抗論於玉堦必皇天之無私惟蒼生之
可哀補衮衣之有闕扶柱石之將摧矧米鹽之細務又
何足以縈懐慮虎豹之守關待鳯凰之來過鳯翔翺而
遠引乏舟楫以濟河但含毫於草澤徒洒淚於烟波寄
捫虱之逺韻續飯牛之髙歌願時康而物阜豈室邇而
人遐和九日閒居詩云閒居愛重九使我念陶生但取
杯中物不貪身後名季秋霜始降向晩月初明草際亂
䖝語林梢殘葉聲疏籬采叢菊小嚼扶衰齡美酒既滿
樽一吟還一傾田園自可樂圭衮何足榮貴賤各有志
好惡吾無情所以君子懐悠然歳功成其居秦川正月
初追念疇昔和逰斜川詩云日月更出入何時得畨休
古人厭長夜常欲秉燭逰散亂北歸翼蒼茫東逝流輕
颵拂海霧逺景分沙鷗適野見漁樵杖藜赴林丘羣松
何錯落乃與襍蔓儔譬彼丈夫雄兒女互相酬却立氷
雪間爾曺無愧不陽春降德澤草木解隂幽但事食與
眠其他非我求和怨詩楚調示龎主簿鄧治中云淵明
性嗜酒燭理本昭然楚調豈懐怨宋詩猶紀年明微性
有在造物初無偏均彼雨露功異此肥磽田龎鄧又相
知徃來同故㕓論文終朝樂枕麴竟夜眠但使名萬古
何須嶽三遷親朋滿中外圖史散後前時復冩我懐陶
泓染松烟悲歌亦不惡適意斯為賢真間新蟬和和郭
主簿前篇云新蟬何處來鳴我髙槐隂流水欲入屋好
風自開襟床頭一束書壁上三尺琴琴以散哀樂書以
通古今所幸車馬稀非邀里人欽虛名如北斗有酒不
能斟縱洗鶢鶋耳寧知鐘皷音陶潛初罷職蘇軾未投
簮莫改麋鹿性常懐烟瘴深仲秋有感和後篇云皇天
分四時白露表佳節最愛潭水清猶如鏡容徹蟾蜍出
復没絡緯聲欲絶静卧深夜起仰觀衆星列流水可嗟
吁附勢非俊傑身即大患本家無不死訣且餐籬下菊
兼吸林中月中夏示張養元和次胡西曹示顧云何人
製團扇為我邀涼颸新竹已解籜早蓮欲垂衣髙堂金
博山中篆碧縷微欵客稍進簞呼童剰烹葵洒然煩襟靜
覺此暑力衰蕉葉映棐几援毫時一揮居閒不勝樂見
事無乃遲坐念十載前奔走令心悲廣戍阻風和庚子
歳五月中從都還阻風規林前篇云自古嘆行役我今
始知之山川一何曠巽坎難與期崩浪聒天響長風無
息時久逰戀所生如何淹在兹静念園林好人間良可
辭當年誰有幾縱心復何疑送董國賢任奉化州别駕
和於王撫軍座送客云滄江風露冷綠野花草腓天逺
孤鳥没海深衆流歸髙賢少許可盛德方瞻依昨旦欣
來聚兹晨悵言違直因山川近良免徒馭悲握手多交
舊名藩借光輝疲民望已深别駕未可遲簿領有餘暇
道路不拾遺
天順四年過南京見夏時正寅即中手臨范文正公與
監簿兄家書六因亦臨得此本㸦字即互字也此書校
集本同缺處是問也二字不偹以後集無
　仲淹拜上三哥監簿伏惟尊體起居萬福制恩擢貳
　樞府此葢祖宗之慶下及家世累讓不允今月二日
　已簽署勾當至十二日蒙恩改叅大政尋面陳利害
　已得㫖依讓且在西府相次必出廵邊不知甚日入
　京相見小三即已就聖節奏得試監簿諸骨肉各安
　吉相次專差人去存問㸦相戒約勿煩州縣如輒興
　詞訟必奏乞深行請三哥指揮兒姪知委保重保重
　不偹弟仲淹拜上監簿三哥座前三嫂郎娘各安
邵復孺先生家藏老蘇大全文集四十五卷東坡大全
文集東坡集四十卷東坡後集一十卷東坡奏議十五
卷東坡内制集十卷樂語附東坡外制集上中下卷東
坡和陶淵明詩四卷東坡應詔集十卷欒城集五十卷
欒城後集二十四卷欒城第三集十卷欒城應詔集十
二卷(老蘇集前書坊識云東坡大全集一百七十卷實/則不足楊文貞公云嘗錄於胡祭酒家東坡外集)
(起二十五卷至九十卷/若然則此書尚多也)此是細字小本老蘇板稍大松
江啓東白和尚所藏大本東坡集四十卷又二十卷奏
議十五卷内制十卷外制十五卷前有御製賜蘇嶠序
又有小字大本前有誥詞并嶠謝表及黄門所為乃兄
誌銘云卲書今陳宗信買得東白書今在吉安周文襄
公家
吉安程源伊知府處見文山文集道體堂元編二書共
八冊元序俱乃大字行書刻亦精明但二冊是抄本乃
知吉之士人家固宜尚有之不獨禁中也
景泰辛未廷試盛預彌封徐侍講珵受卷陳御史同年
叔紹等監試正午忽大風驟起黄塵漲天侍講曰今日
譬之人家納婦贅壻而變異若此進士中他日其有小
人僨事者乎良久一貢士紙卷為風所颺半空去呼之
至乃濬縣王越也云文已成尚有藁底在盛謂叔紹當
入奏庶不誤此生三年叔紹遂執筆至奏尾思而未得
盛曰以全盛典侍講曰當矣偕叔紹至兵科書奏適書
奏監生皆已出不得已盛為自書之既而得㫖禮部再
給紙卷是科諸進士紙卷皆盛手封惟王越卷獨長成
凱卷以病錄正不完不得封二卷人皆能識之抑庵王
先生謂成卷不胡說王越䇿能引漢傳士修於家而壊
于天子之廷語衆以其能言皆傳觀焉又是日東閣讀
卷陳閣老已得三卷赴南房嚮西紙窓圏冩三卷外尚
餘周輿等六七卷未有所歸葢先是二甲三甲卷皆陳
手自判定封置他所商𢎞載至以兩甲既皆定因判六
七卷之外封白頭等予所親見也俄頃王抑庵拉陳至
户外附耳數語陳倉皇入内索所謂六七卷者即得首
卷喜而入頗聞此卷始得柯狀元潛而初三卷内摸出
一卷則呉匯也
　
　
　
　
　
　
　
　
　
　
　
　
　
　水東日記卷二十
欽定四庫全書
　水東日記卷二十一
　　　　　　　　　　　　　明　葉盛　撰
丞相益國周公詞科舊稿後刻益國親書一䟦云紹興
丙子四月予任行在和劑局門官適乳媪姚氏病甚問
占黑象其繇云藥不蠲痾財傷官磨困於六月盍祈安
和此人數為予畫卦影多驗五月旦姚媪果没深以六
月為憂迨晦日同僚舉酒相慶而是夕焚廬之災作初
所居在漾沙坈與運屬王某共席屋數椽動息相聞王
夜醉奏圊其婢揷紙燈於壁火然而走延燒首及予家
老幼已熟寢比驚寤小兒方在襁褓僅能挈之以逃生
計一空其實被焚纔數十室而周樞宻茂振麟之為著
作佐即亦預焉其從叔方崇執法殿中而馮舜韶為監
察御史宰相欲媚方崇張大其事以為茂振地自三省
樞宻院至三衙皆致銀絹未閱月遷著作即隨擢起居
舍人時臨安帥韓尚書仲通知火自王氏以其為馮舜
韶妻弟不敢問執子小童抑使伏辜於是三省勘㑹周
某係見任官不能防謹火燭致延燒居民理宜懲戒有
㫖放罷朝士多勸予訟寃力既不敵又卦影明言財傷
官磨豈復尤人徑參部欲擬福州永福簿㑹外舅王彦
光葆守廣徳擕拏依之將買舟還江西待次外舅力勉
予試詞科予以未嘗經意辭外舅激曰君懐安耳迫命
撰所業二十四篇投禮部適姻戚呉武陵為即官即給
符收試小兒未周歳吐利頗殆外舅曰我能調理君自
入都歳莫怏怏而行適值髙宗更化湯中示鵬舉知貢
舉人憚其嚴懐挾傳義頓絶予與韓無咎元吉頗記舊
書而韓筆力逺出予右初聞欲取二人衆議不同予偶
中選循一資堂差金陵教授周茂振已為三字制詞云
左迪功即周必大國家自紹聖以來設詞學一科搜取
異能之士行之既乆所得為多肆朕中興斯文益振今
試於春官數十輩而爾以粹文獨與斯選㧞尤若此陞
秩匪褒姑㳺泮宫以竢甄擢其後忝歴清貫實基於此
乃知事皆前定人力何有因龍泉彭元之以閩中刋予
程文及所業相示請正訛謬併書以遺之為安分不争
者勸嘉泰壬戌重陽日平園老叟周必大書王彦光先
生吾邑人髙孝兩朝名臣其事行略見邑誌葢尤以知
人見稱他如侍御史樂庵江都李衡布衣流落一見即
歸以女弟參知政事石湖范成大蚤孤廢業勉喻切至
至加以詰責留之席下程課甚嚴後來周丞相李樂庵
范石湖皆卓卓大儒名臣然則先生之鑒裁亦何可得
哉惜乎後嗣無聞遺墓湮晦已作燔屍之所誌石近年
亦被盗發屬之他姓獨旁近一橋尚呼王官人耳奈何
鄉飲酒盛禮也古先聖王皆致重而不輕我太祖皇帝
尤注意焉嘗觀前吏部尚書崐山余熂茂本所為鄉飲
禮序似始於洪武十二年及考餘干縣誌所載則又云
行於五年八年未知孰是併錄於此以竢考徴余序曰
皇帝龍飛十二載特詔天下行鄉飲禮崑山縣人臣李
無逸尚義讀書時為萬石長奉詔惟謹延即其鄉賔禮
耆英逺近畢至則有若周夀誼年百有十二歳皤然在
席九十八十七十者坐以齒盛升降揖讓拜俯周旋之
儀獻酧有容讀法胥告觀者如堵牆莫不感化翕然已
而醉者扶歸者歌髫白欣欣笑言載途鄉士大夫紀其
事而詠之吾友余彦智以書走京師求余引其端久弗
克為其請益堅嗚呼鄉飲不行久矣黄鮐之老耳不聞
鹿鳴之歌目不識賔介之儀葢百有餘年矣皇明出而
四海一舉累代之曠典一旦而復之何其易哉而無逸
生逢聖世獲覩盛禮之行乃能率先鄉人峩冠博帶與
龎眉兒齒雍容揖讓於尊爼之間且以忠君孝親睦閨
門比鄉黨為勸可謂不惑流俗篤信古道者矣世有藏
鏹數百萬即為富家翁烹羊炰羔舉觴浮白挾呉姬侍
趙女彈筝搏拊歌呼嗚嗚以極一時之樂烏識所謂鄉
飲酒禮者哉聞無逸之風亦可少愧矣使鄉鄉如無逸
則古禮不難復而況孝弟可興風俗可厚其機一寓於
是乎吁紛紛百卉中見此孤蕙蘭亦君子之所與也為
我謝曰聖天子在上善自律以化其鄉人他日璽書惟
汝嘉尚勉旃哉洪武己未春正月既望承勅即同縣余
熂叙志曰里社鄉飲酒讀律儀式并圖洪武五年五月
初四日朝廷降鄉飲酒讀律儀式命有司官㑹同儒學
官率士大夫之老者行之使民知禮知律每歳孟春正
月孟冬十月百家為一㑹共偹酒肴有粮長者糧長為
主席無糧長者里長為主席如坐以賔之年最長者居
中衆則序齒居左右主席者居其末坐定選一人讀律
及宣申明戒諭既畢行飲酒禮拜則年長一倍之上者
坐受長十歳者立受相若者抗葢參酌唐宋之制也時
本縣未之行八年又命下知縣畢福行之每都以大户
率士民於申明亭上讀律戒諭飲酒致禮風俗翕然而
變可謂盛矣
王叔英字原采天台人洪武戊寅知漢陽縣事多惠政
有四月禱雨文三首其詞曰維年月日具位某官敢昭
告於風雲雷雨之神本府山川之神本府城隍之神曰
天不施雨澤於兹土殆三越月矣斯土之民實以官多
役衆大困於差徭固有得雨而不暇耕者況失雨而使
之不得耕乎固有已耕而不暇種者況失雨而不得種
乎且今時將夏半矣及今而雨則秧未老者尤可種已
老者猶可再育過此不雨則秧既老者不可種欲再育
而時已失夫種而不穫者有矣孰有不種而穫者乎民
於此時固有乏食已久而屢窘於飢餒者矣況至秋而
無穫其何以為生乎是則民命生死之機實決於此為
官而食祿於是土者視民失所而不能救固為官者之
恥也為神而血食於是土者視其民失所而不之救豈
非亦神之羞乎借使神為縣令者徒有愛民之心而未
有仁民之政徒有憂民之志而未能去民之疾或以是
而警之或以是而罰之則斯民何罪而被此波及之禍
乎今叔英謹齋潔以告于神如或者以縣令蒞事未久
終能蘇息是民而姑待之姑恕之則宜即賜之雨以慰
斯民之望或者以縣令終無能為或反有病於是民則
宜亟罰之亟誅之止及其身足矣不當使斯民亦蒙兹
濫罰也叔英今謹待罪於壇墠之次自今日至於三日
不雨至四日則自減一食至五日不雨則減二食六日
不雨則當絶食飲水以俟神之顯戮誠不忍見斯民失
種致饑以死而獨生惟神其鑒之惟神其哀之　某自
今月二十三日禱雨於神神於是日及夕即大降之雨
次日之晨以神之施惠未已不敢自休以䙝靈貺謹告
於神俟命于齋宿之所至于今日雨意有加未已竊以
即今惠澤既已厭足不可有加葢雨三日為霖過則為
災況今田麥尚有未收穫者多雨則腐不可食而禾田
雨多則水溢而秧不可種近種者亦浸傷而不可活過
則為災其實如此神不可以不鑒而憫之自今日以前
之雨神如果以憫斯民之病從其縣令之請而降也則
乞神之大惠止於今日今既告于神宜還俟命於次必
待神之斂惠天色霽朗然後敢辭謝而退如至明日雨
復不止是必神有罪於縣令也亦不敢復謁於神矣當
自二十七日始如前日之誓日減一食如不得命必至
於絶食以俟神之顯戮惟神察之　某於今月壬戌以
天久不雨斯民過時失種必將致饑以死故於其夕齋
宿於神之壇次翼日癸亥用禱於神神即日大賜之雨
甲子某以神惠未已不敢自休以䙝靈貺故俟命于次
乙丑以雨勢未已又懼其過而為災復禱於神乞以歛
惠又即於其夕雲收天霽通邑人民莫不歡喜祈雨而
雨祈晴而晴感應之速㨗於影響顧我何修而能致此
方其初欲禱雨于神也或者以謂時將雨矣何以禱為
及其既雨也或者以謂雨自降耳豈禱之能致及乎雨
勢未已欲俟神之斂惠而後退也或者以謂此梅月之
雨宜未即已不可以俟某皆不顧乎人言而獨求乎神
意卒致感應若此神之意豈不以某雖未有仁民之政
而已有愛民之心乎雖未能去民之疾而已有憂民之
志乎是則神之於此非徒以勸某也乃所以勸凡為民
牧者使以愛民為心憂民為志則可以交於神明也豈
徒為某一人之私哉某之為是言非敢誇功於人也乃
歸功於神耳非敢求徳於民也乃歸徳於神耳夫神之
功徳於此雖有犧牲不足以為謝惟當念神之功而益
以勤民為職體神之德而益以恤民為務是乃所以為
報也是乃所以為謝也若夫區區世俗菲禮適足以為
神之瀆耳故不敢施於神惟神其鑒之
黄氏日抄凡十七卷宋乾淳中慈溪黄震東發所著一
之三十二讀孝經論語孟子毛詩尚書周易春秋禮記
周禮三傳孔氏書三十四之四十五讀周程張朱南軒
東萊勉齋龜山上蔡和靖横浦象山復齋温公元城上
蔡延平徂徠安定諸儒書四十六之五十讀史記漢書
三國志南北史唐書五代史宋名臣言行錄五十一之
五十四讀蘇子古史汲冢周書國語戰國䇿呉越春秋越
絶書春秋世紀春秋左傳東萊大事記諸雜史五十五
之五十八讀老子莊子荀子揚子文中子曾子子華子
管子列子墨子文子亢倉子關尹子鶡冠子鬻子商子
韓非子鄧析子真子公孫龍子尹文子淮南子抱朴子
劉子聲隅子化書子家子吕氏春秋素書新語賈誼新
書新序説苑春秋繁露論衡申鑒乾鑿度易緯稽覽
周易通卦驗參同契古三墳書孫子呉子司馬法李衛
公問對尉繚子三略六韜隂符經五十九之六十八讀
韓栁歐陽東坡南豐荆公涪翁浮溪而湖水心諸家文
集六十九至終卷則其所自著奏劄申明公移講義策
問書記序題䟦啓祝文祭文行狀墓誌銘其為言一主
濓洛闗閩之說多所發明葢巋然一正學老儒也又有
古今紀要十九卷起三皇終宋神宗君臣事略當與曾
先之史畧並傳最便於篋衍行李及初學之士惜乎有
未精詳處其亦未成之書歟
按越志云今餘干縣呉正道東隅人明六書許慎說文
有不足者補之臨川吳文正公澄問曰模楷二字假借
乎曰取義也曰何以取木為義曰昔模木生周公塜上
其葉春青夏赤秋白冬墨以色得其正也楷木生孔子
塚上其餘枝竦而不屈以質得其直也若正與直可為
法則況在周孔之塚乎問曰出何書曰出淮南王安草
木譜又問禽獸二字曰禽即獸也曰兩翼為禽四足為
獸何以為即曰禮不云乎猩猩能言不離禽獸鸚鵡能
言不離飛鳥澄大敬之有六書原六書通證六書淵源
圖澄為作序
今書坊相傳射利之徒偽為小說雜書南人喜談如漢
小王光武蔡伯喈邕楊六使文廣北人喜談如繼母大
賢等事甚多農工商販抄冩繪畫家畜而人有之癡騃
文婦尤所酷好好事者因目為女通鑑有以也甚者晉
王休徴宋吕文穆王龜齡諸名賢至百態誣飾作為戲
劇以為佐酒樂客之具有官者不以禁杜士大夫不以
為非或者以為警世之為而忍為推波助瀾者亦有之
矣意者其亦出於輕薄子一時好惡之為如西廂記碧
雲騢之𩔖流傳之久遂以汎濫而莫之捄歟嘗考之吕
文穆公微時渇睡漢饐𤓰亭寒爐撥灰事頗見傳記今
從而飾之曰他日相府退衙片雪沾衣欲斬執役人其
妻因反撥灰詩諷之云云又嘗有鴟吻詩諷之曰獸頭
元是一團泥做盡辛勤誰不知如今擡在青雲裏忘却
當初窰内時噫豈其然乎
李易安武陵春詞風住塵香花已盡日晩倦梳頭物是
人非事事休欲語淚先流聞說雙溪春尚好也擬泛輕
舟只恐雙溪舴艋舟載不動許多愁玩其辭意其作於
序金石錄之後歟抑再適張汝舟之後歟文叔不幸有
此女德夫不幸有此婦其語言文字誠所謂不祥之具
遺譏千古者矣
　
　
　
　
　
　水東日記卷二十一
欽定四庫全書
　水東日記卷二十二
　　　　　　　　　　　　　明　葉盛　撰
周禮一書漢以下名儒率有評議然莽用於漢安石用
於宋皆不効者雖非其人要之時異勢殊斟酌損益難
乎其人矣善乎先儒之言曰有關雎麟趾之意然後可
行周官之法度斯言盡之矣吕成公嘗序周禮陳龍川
有周禮發題葉水心亦有黄文叔周禮序皆不可不知
序曰周禮古帝王之舊典禮經也始於太古成於周故
曰周若昔生民有欲而無禮乃亂胥戕胥虐人𩔖且盡
惟皇上帝哀我民無盡劉首生聖人本性植禮以養天
下惟爾靈承罔敢暇逸迺始仰乾順坤以奠崇卑沿山
襲川以位貴賤相生者為父祖子孫相治者為君臣民
物相合者為兄弟夫婦賔主朋友三者建而天下之為
大紀者定民始得胥敬愛胥保惠以有其躬以至於兹
今日皇乎篤哉皆古禮之遺澤也然自剖極立元剏規
兆榘民生未繁王業未鉅以故樸而弗彫伉而弗文若
作室家既基既宇而丹艧塗墁之未具日增月加以至
於大成實有待於來世也粤若稽古陶唐氏作視包犧
之禮已寖克有成九族萬邦黎民四時百工之道固已
煥乎其不可掩也有虞氏夏后氏率沿而增賁之禮樂
日新法度日著稽典揆謨維見可覩若七政若六宗若
五瑞若四狩若九官十二牧若六府三事三壤庻貢皇
皇乎帝王之偹典也而繇後視前尚曰弗縟忠賢相病
未有殫極及於周而王道成焉當是時也世變極治體
偹文武成康四聖代作周召毛畢衆正悉登九土清晏
八荒㑹同於以纂四代之彌文為萬世之極則乗時應
機若晝必熭確乎其不可㧞也越成王即位之七年太
師兼冡宰臣旦定都於洛京以措太平於千萬年始具
經禮勒為成書識一國號兹用詔久傳逺垂範無極葢
自堯舜至是凡二千餘年而是書始出則禮既大偹而
不可復加矣嘗試迹之凡宇宙之間一物一名無鉅細
無逺近無幽明生死罔有絲毫遺軼不具以勤後業之
補苴者浩乎博哉圓生方育海停岳萃不足以議其博
也非聖人其孰能修之然嘗輯其凡有三而所以盡者
一何謂三曰天曰地曰人何謂一曰中爰自祭祀推步
占卜祓禳之官立而天事偹國都郊野道路險固之官
立而地事偹治教刑政禮樂事工之官立而人事偹惟
兹三者以有目咸覲迺若厥中則罔攸覿六官之元聖
意微見其辭若曰以為民中大哉言乎民非中弗克胥
正以生中非禮罔與範天下與來世兹實上帝佑民之
本㫖而堯舜禹湯所以陳軌立度以啟我後人而底於
大成也聖人抽關發鑰俾遐邇是訓亦瞭然著矣惟古
作書必序厥指易有序卦書有孔氏之文詩有卜商毛
萇衛𢎞春秋三傳有杜預何休范寗惟兹大典闕然弗
修杜子春鄭興康成更授迭釋維訓詁句讀是究是圖
莫有秉筆以掲厲宗統不亦陋哉是用追述端緒以訂
於前發題曰周禮一書先王之遺制具在吾夫子葢嘆
其郁郁之文而知天地之功莫偹於此後有聖人不能
加毫末於此矣世儒之論以為治至於周公而術已窮
窮則不可復繼周之後必為秦吾夫子葢逆知之而不
言也嗚呼果其窮也則周公之志荒矣自伏羲神農黄
帝以來順風氣之宜而因時制法凡所以為人道立極
而非有私天下之心也葢至於周公集百聖之大成文
理宻察纍纍乎如貫珠井井乎如畫棊局曲而當盡而
不汙無復一毫之間而人道備矣人道偹則足以周天
下之理而通天下之變變通之理其在周公之道葢至
此而與天地同流而憂其窮哉夫周家之制既定而上
下維持至於八百年諸侯既已擅立周之王徒擁其虛
器蕞然立於諸侯之上諸侯皆相顧而莫之或廢彼獨
何畏而未忍哉豈非周公之制有以維持其不忍之心
雖顛倒錯亂而猶未亡也當是之時周雖自絶於天有
能變通周公之制而行之天下不必周而周公之術葢
未始窮也秦徒見其得天下之難以為周公之制葢非
其所便併與夫僅存者而盡棄之而不知周家之制既
盡而秦亦亡矣人道廢則其君豈能獨存哉始夫子之
言曰其或繼周者雖百世可知也葢以為後之王者必
因周而損益焉自是變通至於百世而不窮而豈知其
至此極也漢髙帝崛起草莽而得天下知天下厭秦之
苛思有息肩之所故其君臣相與因陋就簡存寛大之
意而為漢家之制民亦以是安之而漢祚靈長絶而復
續者幾與夏商等自是功利茍且之政習以為常先王
不易之制棄而不講人極之不亡者幾希矣此有志之
士所以抱遺書而興百世之嘆反覆推究而思欲復見
天地之大全也然自秦火之餘此書已非其全而駮亂
不經之言葢如黒白之不相入尚可考而知也雖然文
武之政布在方冊其人存則其政舉自周之衰以迨于
今葢千五百餘年矣天獨未厭於斯乎故將與諸君參
攷同異以有待焉葉序曰周官晩出而劉歆遽行之大
壊矣蘇綽又壊矣王安石又壊矣千四百年更三大壊
而是書所存無幾矣詩書春秋皆孔子論定孟子諸儒
相與弼承世不能知而信其所從井洌於逵衆酌飲焉
惟其量爾故治雖不足而書有餘也孔子未嘗言周官
孟子亦以為不可得聞一旦驟至如竒方大藥非黄帝
神農所名無制使服食之法而庸夫鄙人妄咀吞之不
眩亂顛錯幾希故用雖有餘而書不足也雖然以余考
之周之道固莫聚於此書他經其散者也周之籍固莫
切於此書他經其緩者也公卿敬羣有司亷教法齊偹
義利均等固文武周召之實政在是也奈何使降為度
數事物之學哉新昌黄文叔始述五官而為之說亹亹
乎孔孟之以理貫事者必相發明也惻惻乎文武之以
已形民者必相緯經也守天下非私智也設邦家非自
尊也養民至厚取之至薄為下甚逸為上甚勞洗滌三
壊之腥穢而一以性命道徳起後世之公心雖未能表
是書而獨行猶將合他經而共序也其功大矣同時永
嘉陳君舉亦著周禮說十二篇葢嘗獻之紹熈天子為
科舉家宗尚君舉素善文叔論議頗相出入所以異者
君舉以後凖前由本朝至漢遡而通之文叔以前凖後
由春秋戰國至本朝沿而别之其叙鄉遂溝洫辨二鄭
是非凡一字一語細入毫芒不可損益也
正統十四年未多事之先五軍都督府并錦衣等衛官
旗軍人等三百二十五萬八千一百七十三員名實有
一百六十二萬四千五百九員名事故一百六十三萬
三千六百六十四員名馬駝騾驢牛二十萬八千三百
二十六匹頭隻實有一十九萬七千三百五十八匹頭隻事
故一萬九百六十八匹頭隻葢官軍等則錦衣等三十五衛
二十九萬四千二百一十七員名實有一十五萬九千
八百七十一員名事故一十三萬四千三百四十六員
名五府并所屬二百九十六萬四千五十六員名實有
一百四十六萬四千六百三十八員名事故一百四十
九萬九千四百一十八員名馬騾等則錦衣等三十五
衛二萬二千八百二十匹頭隻實有二萬五百一十二
匹頭隻事故二千三百八匹頭隻五府并所屬一十八
萬五千五百六匹頭隻實有一十七萬六千八百四十
六匹頭隻事故八千六百六十匹頭隻今休養藩息之
久不知其數何如者也
兵科職掌有守衞官軍四城官軍二揭帖間見正統十
三年所藏二本葢予私錄且詳識其由也今幾二十年
矣具錄如左
　守衛官軍揭帖者衛士守宿内門前班官旗軍校尉
　四千三百二十四員名後班少十名東中門七𤣥武
　門一北安門二俱只從本門旗軍并隨伍内轉午等
　四門除東華𤣥武依前後班於隨伍旗軍内增減十名
　餘皆定數各門除東中𤣥武北安如前增減餘亦皆定
　數官少則以隨伍軍旗補之官軍三日一㸃揭帖三日
　一進如十五日至十七日終者則十四日蚤羽林前金
　吾前虎賁左燕山前旗手濟州府軍濟陽府軍左燕山
　左羽林左金吾左府軍右羽林右金吾右府軍後通州
　金吾後大興左等二十一衛各具官軍等項數目奏
　本送科本科攢揭帖十六日蚤掌科事官於御前奏
　進十八日留守衛具㸃閘過數目奏本送科偹照留
　守則中前後左右五衛輪㸃而例不㸃閘者隨駕錦
　衣衛也(錦衣暨金吾前後府軍府軍左右後羽林左/)
　(右虎賁左各衛皆各隨駕衛分/)
　　午門至長安左右門
　　　午門　　　　　闕左門并守鋪
　　　闕右門并守鋪　端門
　　　承天門　　　　長安左門并守鋪
　　　長安右門并守鋪
　　東華門至東安門
　　　東華門并守鋪　東上門并東上南北門
　　　東中門　　　　東安牆門
　　　東安門并守鋪
　　西華門至西安門
　　　西華門并守鋪　西上門并西上南北門
　　　西中門　　　　乾明門
　　　西安裏門　　　西安門并守鋪
　　𤣥武門至北安門
　　　𤣥武門并守鋪　北上門并北上東西門
　　　北中門　　　　北安門并守鋪
　四城官軍掲帖
朝陽等九門十六衛分官軍緫四百七十八員名東城
神武左忠義左大寧前西城㑹州義勇右蔚州左寛河
忠義後中則武城中前後大寧中忠義左後義勇中北
城忠義前右義勇前也每月三日一㸃挨次不論大小
盡如初一日至初三日㸃過則本日晩四城兵馬指揮
司各具奏本送科本科𩔖掲帖初四日早送司禮監也
　　九門
　　　朝陽　　東直　　西直　　阜城
　　　正陽　　崇文　　宣武　　安定
　　　徳勝
廬陵楊文貞公年幾七十即作歸田趣四時滿江紅詞
四首豈亦吕居仁之作有以感發其興趣歟當時卷首
沈民則學士𨽻古先生自序并詞皆錢塘蔣廷暉書畫
四段則華亭朱孔易筆也民則廷暉書固已名世而孔
易畫評者謂其作家士氣皆具亦今之罕有者矣予嘗
從叔簡得石本而厄於營火再求得之則石已壊於牆
壓叔簡因以詩來曰歸田詞畫富流傳猶是難兄舊日
鐫愛護無人悲寸毁近來模本不如前公詞今錄於此
春牧霜鬂蕭蕭皇恩重賜歸田里郊郭外草亭四面青
山綠水好鳥好花春似昔同時同輩人無幾一布𫀆棕
帽任消搖東風裏芳草岸平如砥垂楊徑清如洗散牧
處冉冉晴霞飛綺江色比於懐抱浄都無一㸃間塵滓
更小兒牛背有書聲清人耳夏耘詔歸田里長散誕天
恩深厚尋蚤歳釣㳺之所風烟依舊萬物方當嘉㑹處
一年最是清和候暢幽懐緩緩步東皋觀耕耨竹色浄
槐隂茂荷鋪翠葵舒繡農忙際兒子大家趍走頻有鶯
聲迎杖屨渾無塵影霑襟袖望水南雲似玉光浮籠巖
岫秋漁七十歸來西江上堪㳺堪釣秋水共長天一色
也堪吟嘯稳坐木蘭漁艇子大兒能網中兒棹小兒自
理㑹爇香鑪烹茶竈蘋花渚雪争耀楓葉岸霞相照山
無數清比方壷員嶠放浪不知天地外蕭閒底用𤣥真
號聴數聲長笛白鷗前江南調冬樵白首閒居冬風冷
偏欺衰老晨光動瀰漫院落六花飛繞坐煖茅柴煨芋
栗老妻孫子圍爐好更兒曹腰斧析枯薪歸來蚤階前
璐池邊縞都總出天工巧石山峯亭下盡成瓊島況是
太平豐稔瑞教兒愛䕶休輕掃看園林一鶴意蕭條尋
瑶草
　
　
　
　水東日記卷二十二
欽定四庫全書
　水東日記卷二十三
　　　　　　　　　　　　　明　葉盛　撰
太師平章軍國重事潞國文忠烈公生真宗景徳三年
仁宗天聖五年二十二嵗進士及第歴事四朝出入將
相五十餘年哲宗紹聖四年九十二而卒功名夀考古
今罕比吕許公嘗謂其為大有福人信矣公雖不以文
章翰墨自名而出口落筆亦自不凡係於人品然也嘗
兩題范文正公所書黄素伯夷頌今蘇州有石刻可模
搨其絳州翼城縣新修至聖文宣王廟記雖其少作已
有抑邪崇正之意是以錄之聖宋四葉止繼明之五年
彦博以進士舉中甲科得大理評事宰是邑秋八月二
十九日始莅事故事守令始至則郡縣之祠廟悉詣之
恭於神訓於民政之本也由是詢於邑吏質之縣圖載
祀典享廟食者惟宣聖之祀焉翌日伸祠謁之禮已事
而退立於廡下觀其石記即後唐長興三年創是廟也
歳月滋久廟貌弗嚴屋瓦皆隳梁木其壊上不庇於風
雨下不容於爼豆縣署直其北裁十數步日有敲扑之
喧澮水流於東不三四尺歲虞漂溺之患雖賢哉囘也
不改其樂君子居之何陋之有而守土事神者崇奉之
禮豈不闕歟乃謀於同僚規是改作方營善地將構新
廟而縣西北隅適有廢廟俗老承傳為湯王行宫事出
不經理無常祀既絶蘋蘩之薦鞠為荆棘之墟像設都
亡廊廡全陊獨有正殿巍然中立雖丹堊已晦而甍棟
頗崇異乎哉天將以斯室遺夫子耶不爾則胡為十室
九廢而獨完兹中宇虛其正位者安所俟乎宜其即是
遺構以正兩楹之坐起兹頹垣以崇數仭之牆踵其故
以謀新材則易偹變其本而加飾工不告勞命薙氏以
芟夷集獿人而塗塈興廢起墜務實去華昔之湫陋者
耽耽而雲廕矣曩之荒穢者殖殖而砥平矣翼以東西
二室增之屏樹閈閎凡屋壁之間堵其數盈百危昏中
而戒事日南至而卒功動適其時不愆於素邑人張㑹
元以文行稱於鄉曲累舉進士敗於垂成運舛事違退
而講授一日覩新廟之既成以列像之未偹乃率其徒
躬營其事明年春募工於别郡得繪塑之妙者於是塑
至聖暨十哲之像逾十旬而告就八月上丁釋奠之禮
落之且曰能事畢矣不可無聞於後盍書以志故述其
經始之因直謹夫歳月而已杜牧云稱夫子之徳莫如
孟子稱夫子之尊莫如韓吏部孟所謂生人以來未有
如夫子賢過堯舜逺矣韓所謂自天子至郡邑守長得
共祀而徧天下者惟社稷與孔子社稷壇而不屋豈如
孔子巍然當座用王者禮以門人配自天子而下北面
拜跪禮如親弟子然則夫子之徳之尊韓孟言之詳矣
今兹為記是用略諸時天聖八年九月五日記承奉即
守大理評事知翼城縣事兼監鹽稅務文彦博撰
夏忠靖公永樂中蘇松治水與某給事中同命一日同
宿天寧寺中給事早如厠行甚急公戲之曰披衣靸履
而行給事給事某即應聲曰棄甲曵兵而走尚書尚書
此先人嘗云
相臺許可用中丞元延祐初科進士文章亦表著一時
有盛名今世所見者可數耳耿好問言其裔孫顒尚藏
文集若干卷惜乎不得見之今日檢舊碑見楊叔璣所
寄晉寧路鄉賢祠堂記公文也其辭曰治民有政化民
有禮政雖不可弛聖人不急也禮則不待親炙而有得
於私淑者矣惟其不得為親炙也世之君子汲汲有事
於前修往行者所以寓淑人之機焉古鄉先生没而祭
於社鄉先生之徳鄉人心說而誠服者其秩於祭宜哉
世逺禮墜著於令有不舉者況咸秩無文乎然其廢舉
亦視所寓何如人耳鄉飲酒禮主人就先生而謀賔介
主人謂諸侯之卿大夫先生謂致仕老於鄉里而教者
大夫則就而謀之又卿大夫飲國中賢者諸侯卿大夫
猶能致禮於鄉賢之生者天子牧守獨不能致禮於鄉
賢之没者乎祭於社之制不可考附廟學作屋而祭之
者則間有之矣晉寧在河東為古今名郡廟學罹地震
仆而復建講堂西四賢堂故基獨蕪穢不治今總管仇
侯理棼舉墜劭農敦學歳復告豐治㨗桴鼓顧瞻隙地
慨然有懐古之思會監察御史趙君亦以祠鄉賢為言
遂捐俸金倡僚屬士庶而復為堂焉經始至正二年孟
春迄功二月乃取隋文中子而下凡若干人設主以祭
前國子司業王君走書京師請記於愚愚惟萬物並育
而不相害道並行而不相悖物之所以育者道也道之
所以行者人也道之統在聖而其寄在賢或晦或明或
絶或續有不得而殫論者大扺先王承天之道所以維
人紀於萬世者禮而已矣禮之目有五而祭統乎吉然
而有公於天下者先聖先師是也有專於一鄉者各賢
其賢祀於其地者是也公於天下者以其道被天下也
專於一鄉者道之所著莫先於鄉而鄉人之所感視衆
人為尤易由是而國而天下矣王豹處於淇而河西善
謳緜駒處於髙唐而齊右善歌曲藝且然而況為聖人
之學者乎晉當變風變雅之餘有憂深思逺之意俗美
且厚人生其間雖徳之大小不同而位之顯晦亦異要
其所至有足以任斯道之寄者若文中子若唐裴文忠
公宋司馬文正公其出處勲德為如何他如裴𢎞中趙
元鎮之相業陽亢宗司空表聖之節操趙伯循孫明復
之經術與夫金源百年以迄我朝其行足以範世而軌
俗其風足以㢘頑而立懦其學足以垂後而淑人不待
親炙而有得者多矣鄉先生之功不亦大乎生為晉人
没為晉神其秩於祭宜也然其中固為從祀孔廟而又
班之斯堂何哉從祀公於天下者也斯堂專於一鄉者
也使熏徳而善良者益寓其没世不忘之思非黷也昔
魏杜畿為河東太守開置學宫執經教授郡中化之以
多儒聞其功不在蜀文翁閩常衮下而未聞有祠今舉
而祀之可也夫以陶唐之故墟際皇元之嘉㑹魁竒材
德之生葢鼎鼎也明其晦續其絶廓聖人之學而任斯
道之寄者豈無其人又有嗣而秩之者已侯燕人名濟
字公度化民有禮其杜畿之流乎司業名士元字善甫
御史名承禧字宗吉皆郡人也
歐陽文忠公云漢以來有銀青金紫之號青紫綬也金
銀其所佩印章綬所以繫印者也後世官不佩印此名
虛設矣隋唐以來有隨身魚而青紫為服色所謂金紫
者乃服紫衣而佩金魚爾唐李宗閔謂崔能賜紫衣金
印曰金印繆也今世自以賜緋服魚袋賜紫金魚袋結
入官御矣今有階至金紫光祿大夫者遂於結御去賜
紫金魚袋皆流俗相承不復討正也予嘗於今容縣拓
得元次山小像其衣腋垂一物似鹿皮紋而長葢即魚
袋也
内府對𩔖書後有巧對嘗見近臣被賜本惜不能記也
陳剛中集有二人土上坐一月日邊明楊東里集有人
從門内閃公向水邊沿又聞昔有善為是者如紅荷花
白荷花何荷花好黑葚子赤葚子甚葚子甜五行金木
水火土四位公侯伯子男之𩔖一人赴愬於官云小人
告大人上官就令其對即曰上士倍中士近時浙江承
差歸安舉子程敏政皆以此著名要之似此者亦不多
見
括蒼王交山先生亷論冦凖奉駕親征之非曰余嘗讀
宋史至真宗時契丹冦河北冦凖為相力主車駕幸澶
州以鎮軍心夫天子外建諸侯以守疆場内置宰相以
為輔弼天子但垂拱而治疆場有事諸侯當致其力朝
廷不寧宰臣斯任其責此不易之論也凖則昧之而必
欲真宗親征則將焉用彼相矣當是時天下方盛祖宗
將相猶有存者凖主議牢不可破幸而契丹請和車駕
坦道而南茍或王師失利車駕失馭不惟河北淪於敵
境而天下之事去矣凖雖逺遷何補於國哉王欽若雖
曰奸邪其以投瓊為喻豈虛語也由百世之後等凖之
議莫能遁其非矣其論李綱請固守京師之非曰宋徽
欽時金人入界李綱力主固守京師以衛社稷夫死社
稷諸侯守土之職非天子之事也李綱不此之悟而欲
留二帝固守京師以待勤王之師與敵背城一戰以決
勝負若綱者賢則遠矣不幾於知常而不知變者乎昔
者太王常避狄人之逼孟子又嘗以對滕君矣夫太王
滕君皆侯國也及其行權聖賢尤許之況於萬乗之尊
乎故唐𤣥宗幸蜀以避祿山之禍代宗幸陜以避吐蕃
之難徳宗幸奉天以避朱泚之亂卒賴勤王之師再造
唐祚使當是時三宗皆如李綱之議則安祿山吐蕃朱
泚之慘三宗能不震驚乎綱力主其議二帝從之幸而
斡里雅布以師退京師賴以無虞及綱罷以是後朝臣
不達行幸之議至冬金復入冦何㮚又執綱議欽宗以
足頓地誓死社稷朝臣乃不復言遂至二帝北巡貽宗
廟之羞遺人民之禍實自綱㮚知常而不知變之罪當
時之計莫若從太王避狄之謀而襲三宗出幸之事命
康王為元帥李綱為相權之不撓用之不疑詔徴天下
勤王之師以衛王室斯善之善者也即有不虞亦無北
遷之禍顧乃為守土臣之計致二帝身亡國削哀哉哀
哉今按交山之說固然惟宣徳中漢庶人事時議亦洶
洶莫定賴楊文敏數公者力勸親征事以克濟正統十
四年冬徐元玉先生以占天候氣為言土木之潰既驗
即蓄南遷之議幸而其議不行不然事未可知也善乎
楊誠齊之謂天下之事不難於議而不易於處斯言當
矣
臨川李性學古今文章精義僅百條門人益都于欽止
至順中䟦云二百八條豈刻者之誤歟後又有署云文
章作法緒論凡十一條宋𤣥僖語也卷末又有論述其
云袁清容文長於應制歐陽原功文未離賦體未見切
當不知何人所評豈亦出𤣥僖耶覽者詳之夫六經而
下左丘明傳春秋而千萬世文章實祖於此繼丘明者
司馬子長子長為史記而力量過之在漢為文中之雄
繼子長者韓子深醇正大在唐為文中之王繼韓子者
歐陽公淵永和平在宋為文中之宗他若班孟堅之詳
贍栁栁州之精覈曾南豐之峻潔王臨川之簡淡蘇長
公之痛快國朝之文若趙江漢如星斗着天行列森羅
而光氣煥發劉静修如御車廣路輪轅堅壯而馳騁自
得姚牧庵如豫章㧞地深根而巨幹故枝葉挺茂程雪
樓如王侯第宅門廡堂室内外莫不完壯元清河如項
籍將兵人人足用馮海粟如苻堅總師以多而敗虞卲
庵如長江大河清暢渾浩會歸於海而後止黄金華如
洪陂巨澤風浪不驚湛然一碧掲豫章如明珠在囦光
輝不露而自然人知其為至寳馬石田如彝器陳於宗
廟無甚華飾而質雅可觀栁待制如禮家之備節文穠
縟重復李五峰如秦漢間人語言嶄絶而頓挫至如𡊮
清容博奥敏㨗長於應制如歐陽圭齋龎碩鋪舒未離
賦體俊邁如陳莆田雅馴如程黟南平順而氣益盛如
貢宣城潔浄而力稍弱如危太僕是十數公雖時有後
先皆以文而知名者也
世有可鄙庸人俗子變雅為俗易正為邪㝠行妄作强
名解事或從而妄自矜詡而不知遭其不幸者多矣如
所謂劈琴煑鶴花上晒褌之𩔖是已孔承文上舍嘗惠
於孔林數碑内一通題曰孟氏祖庭圖記卷第一皆界
為格子曰㫁機則有一嫗一男曰傳食諸侯則車騎兩
兩曰思孟傳受則兩人對坐曰問利曰問治國則為王
者儒生坐立之狀且引堂下一牛既甚可鄙其字畫標
目書手刻工尤為庸俗之甚細觀之則其中隠隠有磨
去字㾗唉安知其非漢唐時碑刻耶此豈孟氏不才後
人所為或庸俗上官使然耶政亦可惜吾恐天地間似
此者尚多又奚傷乎是碑也
宦㳺錄云辛稼軒自北初還朝留建業忽患痴疝疾重
墜大如桮遇一道人教以取葉珠即薏苡仁用東方壁
土同炒黄色去土用水煑爛入砂盆内擂成膏每用二
錢以無灰酒調數服漸消程沙隨亦得此疾稼軒以此
授之亦効如不及時只於藥舖買乾者亦佳按本草薏
苡仁上品為君臣養心久服輕身不老味甘平無毒
　
　水東日記卷二十三
欽定四庫全書
　水東日記卷二十四
　　　　　　　　　　　　　明　葉盛　撰
宋理宗朝内璫有侮吾夫子者令馬逺畫一佛中坐老
子側立孔子問禮於前俾江古心子遠贊之子逺立成
曰釋迦趺坐老聃傍睨惟吾夫子絶倒在地張篠庵初
登第施狀元槃一日出釋老侮孔子圖即口占云釋老
猖狂侮大儒書生為爾發長吁不知過宋圍匡日還似
於今畫裏無又曰拂鬚揮鼻彼何人放誕能無愧此身
名教萬年齊日月須知魯國一儒真葢亦相題㳺戲云
爾
豫章熊天慵先生二百年前江右大儒也其遺文世不
多見偶見其重修廣州路學大成殿記一篇其辭曰皇
元混一海宇南訖海外咸暨聲教廣為南海一都㑹肅
政㢘訪司宣慰元帥府所親涖皆以敬教勸學為第一
義於是禮殿壯麗甲於南方元貞初嘗一修之速成茍
簡遄底蠧圮勢不得不改作乃相與謀鑒前欲速圖後
可久因没官巨材復買其半以足用凡買磚甓礎石諸
物悉從市賈工匠夫役皆僱募㢘訪使多爾濟巴勒公天
璋創其始副使徳哷薩巴公成其終副使李公徳厚僉
事張公世榮范公致毅色勒敏公經歴董邦用知事王
淑照磨戴從龍衆史恊心同力帥府以副帥王公從政
董其事帥募穆齊英佐史周南梁晟從副帥日至督視
材必堅良工必精緻廟殿經始於丁巳之春塐像肇作
於丁巳之冬而畢成于戊午之秋儀門廊廡新與廟稱
凡用匠以工計者二萬役夫倍之鈔中統以貫計者六
萬米以石計者四百其半取於贍士之餘其半有司徴
布以給之物無彊賈民無横役財無濫用對聖賢而無
愧勒金石而可書教授陳學禮殫其心力迄用有成述
其始末書來請記於熊朋來且曰昔㢘訪李公致道構
尊經閣余公璉新明倫堂今使者歸侵疆覈𨼆租購羣
書明載籍於是教養悉備廣學固有春秋祭樂今剏二
亭前曰思敬後曰正徳以為肄樂之所幸併書之余之
為瑟譜也蓋閱諸學之譜而正其訛酌獻之曲必按月
律江廣諸郡多用之因其來請授以藏諸書閣肄樂則
按譜取聲奏諸新殿尚其足以招和氣之祥而蒙斯文
之福且夫聖人道髙徳厚教化無窮與天地參而四時
同宗廟之美百官之富遊聖門者猶曰不可見豈比異
端以殿宇之雄為誇美哉特為禮樂之官任民社之寄
者舍是無以見奉詔之勤吾誦其詩讀其書洋洋在上
如親見之矣皇明方耀科舉肇興雖嶺海如在殿陛前
人物奥産不多見見必竒傑必有應文運而起於南海
之濵者延祐六年正月日豫章前進士熊朋來撰
王婦者夫家臨海人至元十三年王師南伐王婦夫舅姑
俱被執師中千夫將見王美麗乃盡殺其舅姑與夫而
欲私之王婦憤痛即自殺千夫奪輓不得死責俘囚婦
人雜守之婦欲死不得間自念當被汚即佯曰若殺我
舅姑與夫而求私我所為妻妾我者欲我終善事主君
也我舅姑與夫死而我不為之衰是不天也不天君焉
用我為願請為服朞月若不聽我我終死爾不能為若
妻也千夫畏其不難死許之然愈益置守明年春師還
挈行至剡水上守者信之滋益懈過上清風嶺婦仰天
竊嘆曰我知所以死矣乃齧拇指出血冩口占詩山石
上已南鄉望哭自投崖下以死或視血則血漬山石間
盡已化為石天且隂雨復見血僨起如始日當是時后
妃嬪媛不死之三公九卿不死之郡國守邊大吏絶不
死之而貞婦獨守死下從舅姑與夫獨何仁也夫人秉
彛之性靡不有乃匹夫匹婦出之遂以驚動萬世若人
人慮此則金湯不足喻其固矣鉤㦸不足喻其强矣志
士仁人不足喻其知矣何有去國僨家之憂彼貞婦何
為者顧奮為烈丈夫之所不能為唉宜為而有不為悲
夫至治間其邑丞徐端為起石祠樹碑祠中以旌其鬼
焉余曰始我見長老言貞婦所從死不能悲也後身過
其地見拇血化為石追念貞婦決死時旁皇悲傷不能
去豈其鬼未冺尚猶感人邪嗟乎匹夫匹婦顛沛流離
誠能動天如此夫天豈逺人哉天豈逺人哉永嘉李孝
光記亞中大夫紹興路總管兼管内勸農事泰不華書
四明王永仁刻兼善侍郎遷紹興總管諸公分題作詩
餞行得清風嶺乃為賦清風篇康里巙清風嶺頭清風
起佳人昔日沈江水一身義重鴻毛輕芳名千載清風
裏㑹稽太守士林英金榜當年第一名一郡疲民應有
望定將實惠及蒼生右二碑自野狀元篆子山行草皆
今司馬祭酒在科中時所惠書刻之精不必論已獨念
達公後來竟以淛東元帥節死於海不愧貞婦不負科
目蓋觀公之好尚亦可以知其人矣是雖本於公志操
之素定然李先生平日講學之功子山公朋友期待之
切要亦不為無助云
信史古今所稱歐陽子曰有欲書而不得書有欲書而
不敢書則遺漏一也諱二也曾南豐曰公以齟齬終功
行不得在史氏記藉令記之當時好公者少史其果可
信歟則拘於著令三也偏私不公四也朱子曰一時館
職豈盡劉向揚雄之倫則史官之才不足五也斯五者
蓋常常有之固不敢謂無於是乎信史誠有未足信者
矣雖然掲文安公嘗論史官不當專尚史才必以心術
為本而楊文貞公亦云天下萬世之事當以天下萬世
之心處之茍出於私意無論厚薄皆當獲罪神明然則
修史者又必有掲楊之心之才而後可噫盡信書不如
無書斯言其果信矣夫
祭酒安成李先生於劉履風雅翼常别加注釋視劉益
精焉嘗見魏瑶縣丞卷子有先生手書十九首註惜不
能全記其行行重行行注曰此古詩十九首之一也劉
先生補註云賢者不得於君退處遐逺思而不忍忘故
作是詩言初離君側之時已有生别離之悲矣至於萬
里道逺㑹面無期比之物生異方各隨所處又安得而
不思慕之乎夫以相去日逺相思愈瘦而遊子所以不
顧還返者苐以隂邪之臣上蔽於君使賢路不通猶浮
雲之蔽白日也然我之思君甚底于老宜何如哉惟努
力加餐飯而已竊嘗反覆詳玩以為行行重行行者有
遲遲不忍去之意曰生别離者不當别而别雖曰生别
離而有死别離之悲之意存焉重行行其行蓋不遠至
於萬里道阻㑹面無期則君臣之心不相投合有如代
馬越鳥南北背馳相去日逺相思益深而不覺其憔悴
益甚也然相思雖深猶幸君心一悟而召已及其讒邪
之臣蠱惑君心終以不悟如浮雲之蔽白日故長徃而
不復顧念還返也中之意猶冀君心悔悟則其思有時
而已今而君心既不悟則其思至於老死而後已吁忠
愛不忘君之情何其至哉末二句聊以自寛譬云耳葢
亦無可奈何之辭也
楊亷夫正統辨誠亦萬世公論解學士縉大紳所作元鄉
貢進士周君墓表載其上書萬言畧曰本朝平金在先
而事體輕平宋在後而事體重元當承宋不當承金修
史當以宋為正統書奏不報獨吾季大父伯中以為然
復上書掲文安公皆譁然以為狂掲公深是之而不能
主也嗚呼是雖一時廢不用萬世之下雖與日月争光
可也予謂其言可以佐佑廉夫之說雖然豈惟是哉在
元有鉅儒呉文正公亦曰元氏宅中土神皇主天下書
傳三千年未有如此者中外之辨豈不明甚矣乎我太
祖皇帝諭孔氏之詔曰吾率中土之士奉天除亂以安
中夏大哉王言矣後來呉思庵訥岳武穆褒忠錄序亦
皆是說之輿衛羽翼世必有是其說而與數書並傳者
矣
東里集諸廟學記皆精當惟晩年所作寧國府一篇可
疑葢文昌事既不經而國學制亦無此獨書之歐陽文
忠公云不知祭義者以孔子官立祠祭為尊為榮為有
徳之報至斥為謬論而張文昌亦嘗以韓子用事謬誤
以其巍然端坐語不合古祭用主之義也況宋學士太
學碑已言我朝祭木主能革千載夷習矣而此文乃云
冕服南面以崇報也何耶
離騷經文公先生之手無遺憾矣近得一書云變離騷
葢㫁簡也當竢知者足之　髙元之先生變離騷序
騷有九篇　愍畸志　臣薄才　惜來日　感囘波
力陳危𠂻　悲嬋媛　古誦　繹思　變離騷者汳京
髙元之之所賦也風雅之後離騷為百世詞宗何為而
以變云乎哉探端於千載之前而沿流於千載之後然
則非變而求異於騷將以極其志之所歸引而逹於理
義之𠂻以障隄頽波之不及也昔周道中微小雅盡廢
宣王興滯補弊明文武之功業而大雅復興褒姒之禍
平王東遷黍離降為國風王徳夷於邦君天下無復有
雅然列國之風逹於事變而懷其舊俗故風雖變而止
乎禮義逮株林澤陂之後變風又亡陵夷至於戰國文
武之澤既斬三代禮樂壞君臣上下之義瀆亂舛逆邪
說姦言之禍糜爛天下屈原當斯世正道直行竭忠盡
智可謂特操之士而懷襄之君昵比羣小讒佞傾覆之
言慆堙心耳原信而見疑忠而被謗離騷之作獨能崇
同姓之恩篤君臣之義憤悱出於至誠不以汙世而二
其心也愁痛發於愛上不以汚君而韜其賢也故離騷
源流於六義具體而微興逺而情逾親意切而辭不廹
既深之以九章又重之以九歌逺遊天問大招而猶不
能自己也其忠厚之心亦至矣班固乃謂其露才揚己
茍欲求進甚矣其不知原也是不察其專為君而無他
不知寵辱之門之意也顔之推至謂文人常䧟輕薄是
惑於固之說而不體其一篇之中三致其意之義也逺
逰極黄老之髙致而揚雄乃謂棄由聃之所珍大招所
陳深規楚俗之敗而劉勰反以娯酒不廢謂原志於荒
淫豈騷之果難知哉王逸於騷好之篤矣如謂夕攬洲
之宿莽則易之潛龍勿用登崐崘涉流沙則禹貢之敷
土就重華而􁍚詞則臯陶之謀謨又皆非原之本意故
揚之者或過其實抑之者多損其眞然自宋玉賈誼而
下如東方朔嚴志淮南小山王褒劉向之徒皆悲原意
各有纂著大抵紬繹緒言相與嗟咏而已若夫原之微
言匿㫖不能有所建明嗚呼忠臣義士殺身成仁亦云
至矣然猶追琢其辭申重其意垂光來葉待天下後世
之心至不薄也而劉勰猥曰枚賈追風以入麗馬揚沿
波而得竒顧盼可以驅辭力咳唾可以窮文致徒欲酌
竒玩華豔溢錙毫至於扶掖名教激揚忠蹇之大端顧
鮮及之如此則原之本意又將復亡矣
魏國徐公承宗貌偉異常衣冠儒雅守備南京數年亷
公正直都人能稱道之天順庚辰予入議還適外舅尚
書耿公卒於位發紖之日蚤得寒疾卧病即之寓館聞
是日柩在途公偕其同事追而及即下轎從而諸公皆
下轎徐徐行幾一里始復乗轎送至江濵時行人亦以
公臨喪有禮云
　
　
　
　水東日記卷二十四
欽定四庫全書
　水東日記卷二十五
　　　　　　　　　　　　　明　葉盛　撰
歌風臺詩多矣宋張安道云落魄劉郎作帝歸樽前一
曲大風詞才如信越猶葅醢安用思他猛士為近時張
光弼亦有七言二十句不可謂非佳作然皆未若(缺/)
　　二絶句藴藉含蓄有餘味可咏也一詩今刻石碑
下詩曰(缺/)
　
　
　
蔡京以章惇入相卞等左右之紹聖元年已拜戸部尚
書靖康元年始敗以死三十三四年間下毒生民上禍
九重之母子兄弟卒之敗壞乃事不勝誅矣善乎王覿
之言曰國家安危治亂係於大臣今執政八人而姦邪
居半使一二元老何以行志又莫切乎常安民之言曰
翰林學士蔡京姦足以惑衆辯足以飾非巧足以移奪
人主之視聽力足以顛倒天下之是非内結中官外連
朝士在朝之人京黨過半不可不蚤覺悟而逐之他日
羽翼成就悔無及矣覿言於惇未相十年之前安民言
信於京之竄葢三十餘年之後中間言惇言京者其人
猶多則是當時士論非不公人品非不易辨也惟是不
奈庸君闇主如徽宗者朝聦而莫惑暫疎而即親既罷
而復用蓋亦末如之何也已豈可獨諉之京等之姦邪
也耶偶閱舊碑得徽宗親書太清樓特晏記不完本三
幅此石多在今開封府學牆壁間遭當時草草打得此
不知尚存他石可完否按宋史特晏在政和壬辰去京
之死財十五年亦萬世之大戒也噫
太清樓特晏記
為君難為臣不易尚矣歴選前世有其君無其臣或有
其臣而其君不足以有為故君臣難偶常以千載而一
遇葢因堯舜臯䕫禹契都俞賡載莫得而倫至成湯之
於伊尹髙宗之於傅說文王之於散宜生後無繼者若
管仲之於齊蕭曹之於漢蘇綽之於周房杜之於唐其
事功或足以霸或足以善一時或起刀筆之吏寥寥數
十世然後有一焉其功烈之卑無足取法道之不行人
之不足與明久矣朕嗣承先構永惟烈考追述三代相
王安石創業垂統方大有為大勲
　　　右一
踰逺道之難明世莫能知莫能行朕欲取信流俗故三
黜三已之法度亦再更之乃用害京者繼其位使别其
賢否而中外紛然民怨士懟財匱力屈朕亦焦心勞思
矣京復位未幾巧發竒中未泯也故日遣介使往諭旨
意賜予問勞相屬至如治第建閣以資燕適供帳帟幕
以飾其居若禁籞果蓏芳葩遐方底貢新竒莫不首以
頒賚絡繹於道偶聞小恙必親遣國醫面授治狀往頒
良劑或因美膳手自調羮分餉如是之𩔖月無虛日日
無虛時又許其子鞗尚朕女孫行衍聨姻后家使情義
相通契分結宻不可得而疎
　　　右二
奮於百世之下㫁而行之迄用有成凡厥萬事其視於
兹因筆以詔天下後世
政和甲午六月朔日記
　　翰林書蓻局鐫字蓻學臣嚴　竒
　　睿思殿御前文字外庫鐫字蓻學臣徐珣
　　　　　　　　　　　　　　　臣張士亨
　　待　　　　　　詔　　　　　臣朱　章
　　　　　　　　　　　　　　　臣邢　肅
　　　　　　　　　　　　　　　臣張仲文
　　書　　　待　　　　詔　　　臣王公琬
　　待　　詔　　　賜　　緋　　臣倪士宣
　　　　　　　　　　　　　　　臣封士寧
　　從　　　義　　　即　　　　臣張士永模刋
　　睿思殿御前文字外庫祗應武翼即臣俞邁題冩
　　通　　侍　　　大　　夫　　臣梁師成
　　通侍大夫保康軍節度觀察留後臣賈管勾上石
　　　右三
胡忠安公嘗䟦先公遺事卷予既求夏主事仲昭夏局
使有賢錄過請公圖書公用清和恭靖圖書畢戚然言
此先帝賜物也當時同受賜者如蜀蹇公廬陵建安諸
公猶記建安同年因謂余曰子渥恩過矣何也伯夷聖
之清栁下惠聖之和兩人百世之師也吾輩得一可矣
而子乃獨兼之耶此語葢在正統十二年時余初授給
事中今考之圖書於蹇曰忠厚寛𢎞廬陵曰清方貞靖
建安則方直剛正夏忠靖曰含𢎞貞靖呉少師則和敏
詳達云
清江俞行之在永樂中有能詩盛名其題清慎堂警句曰
夜門無客敢懐金秋屋有情甘飲水惜不多見近見其
題顧師顔西湖畫二幅云西湖湖上可憐春烟栁風花
最惱人羅袖淚乾無好思畫船歌舞為誰新秋來碧水
湛平湖荷葉菱花取次枯唯有㫁堤殘栁樹淡烟猶鎻
亂啼烏
文衡之任亦難矣語言文字不足以變士習服士心誠
亦漫浪為之耳正統四年㑹試王抑庵先生主考第二
名張穆兵馬策其元卷起語云兵所以衛民也非兵無
以安夫民之生馬所以資兵也非馬無以足夫兵之用
㑹試錄云兵以衛民非兵無以安民生馬以資兵非馬
無以足兵用兩句減去八字抑庵筆也自是舉子以造
語簡嚴典重為尚先生前序嘗為寧王所許葢其云天
之愛人君莫大乎以賢才遺之雖稍變大蘇語然亦自
佳惜乎學如不及論語義分截做策如以六馬作五馬
之𩔖不能無疵嘗觀場屋文字無疵者絶少豈亦迫於
掲曉而改訂不及歟
歐陽公豐樂亭記仰而望山俯而聽泉用白樂天廬山
草堂記仰觀山俯聽泉語張子野雲破月來花弄影亦用
白公三逰洞序雲破月出也
毘陵謝子蘭氏辨惑編一書誠亦闢邪植正有益於世
其中援經據法深怪世人惑於淫祀當矣乃云自其先
人亡後即以所事神影火之以其非義之故此獨惜其
有未當耳春秋毁泉臺之書君子以為臺之存毁非安
危治亂所繫雖勿居可也何必暴揚其失非之毁之至
是耶子蘭之闢淫祀先儒成說甚多正不必此雖不言
可也愛子蘭者須削而去之
四明𡊮桷伯長元翰林大手筆也其先實宋相之後家
世具見清容集虞文靖公與伯長最厚其先文獻累見
公文字乃元明善之文文靖送冷敬先序亦加感歎伯
長卒其為祭文尤拳拳焉𡊮忠徹家進士忠義錄所述
其先固名族亦未迨伯長乃云伯長之祖與進士求通
譜進士不之許後伯長因泯其死節事夫求通譜者或
為家世不彼若而然今也不然通譜果何為耶況伯長
一代名士泯鄉邦之忠義謂伯長忍為是耶凡若此者
吾固不能無疑不敢因其偏辭而遂必信之以為實錄
者也
頗記一紀聞云文丞相一子至元中出仕行數驛即死
人挽之云地下修文同父子人間讀史各君臣其意葢
以王裒不西坐之義責之蓋王深甫亦嘗以責嵇侍中
矣要之不失為正論也已丞相之子即元仁宗皇慶中
集賢直學士陞云至元中誤也陞仕不二三年奉使卒
於贛州道中耳然元文敏公為作神道碑謂其生也無
慊而死又無憾銘亦云翼翼子服如不見克昔也天民
無戾天德今也帝臣允由帝則彼不達人小中闚瞰嘗
試大觀萬物皆暫存者奚哀逝者奚憾其說似與挽者
之意弗同覽者詳之
蘇天爵為右司都事時所𩔖元詩文名曰國朝文𩔖凡
七十卷以古賦騷辭樂章四言詩五言古詩樂府歌行
七言古詩雜言雜體五言律詩七言律詩五言絶句七
言絶句詔赦冊文制奏議表箋箴銘頌贊碑文記序書
說題䟦雜著策問啓上梁文祝文祭文哀辭謚議行狀
墓誌銘墓碣墓表神道碑傳為叙元統中監察御史南
鄭王理序之夫有元名人文集如王百一閻髙唐姚牧
庵元清河馬祖常元好問之焯焯者今皆無傳則有以
考勝國一代文章之盛獨賴是編而已嘗見至正初浙
省元刻大字本有陳旅序此本則有書坊自增考亭書
院記建陽縣江源復一堂記并髙昌偰氏家傳云
古人好尚多簡而實後世則繁而偽矣如碑刻一事亦
可見漢魏碑多不著書人姓名唐碑多書其人而亦多
實歐虞顔栁李北海等碑是已今人詩文尚有偽為他
人姓名若碑志中所題書篆人則例借名公顯人官衘
姓名間雖有一二從實者亦不多見也近年胡祭酒文
多求蔣廷暉書入刻東里詩文集序皆出程南雲𨽻書
呉思庵懲鄉人偽作張宗海修撰之文之故晚年文字
皆自書今印行祥刑要覽序可考此意猶為近古若如
予前所記元人金臺集前後序䟦之𩔖悉出名人親筆
則又加少也
宋元祐中㳺師雄為陜府轉運判官時刻石紀唐李英
衞二公墳制如衛公云贈司徒并州都督陪塟昭陵之
左墳制(缺/)　　　　　　　　　故事起冢象鐡山積
石山以旌殊功冢為三山之狀主山與西山迤邐相屬
而東北者勢若㫁絶别為二山疑其一象積石一象鐡
山也其髙五十五尺東西七十五步周圍一百五十四
步神道碑座元無鰲制規模皆削於英公未詳其然葢
英公冢象隂鐵烏德鞬山髙七十五尺東西綿延與衛
公同周圍二百步有羣峰髙下崔嵬之狀神道碑髙二
丈二尺廣五尺八寸五分鼇座甚偉乃儀鳯三年髙宗
御製御書云吾嘗見姑蘇靈巖山下韓世忠墓穹碑髙
十丈有餘乃知前代之於勲臣其待遇之厚蓋如是也
呉思庵先生題錢武肅畫像卷云昔彦强王先生誌謙
齋錢甦墓稱其先本呉越武肅王後謙齋之孫宣予子
壻也一日奉畫像卷求題抑聞洪武庚戍我太祖髙皇
帝將剖劵大封功臣遣使詣台郡訪唐和陵所賜武肅
鐵劵十五世孫尚德捧劵及五王像以進蒙寵遇優渥
已而還其劵與像以禮敦遣而歸至今藏於其家此卷
畫像十(缺/)前即五王次則彭城郡公惟演父子後乃駙
馬景臻至𤣥孫像祖小傳叙景臻而下五世皆窆於台
則知此像亦出台之族矣嗚呼世之保姓受氏孰非神
明之胄武肅保障呉越實季世之事際兹盛時無足言
者若謙齋之碩學醇德覆幬厥後子子孫孫正宜續學
循理躬行孝友勉盡繼繩之實此諸畫像惟在什襲珎
藏而已予嘗觀之今東南錢氏𩔖多喜宗呉越而妄冒
者屢屢也先生此䟦首言王立中墓志為錢宣家以此
為其証據也次考尚徳家事而㫁其像之所從來原其
實明其所自也乃復繼之以感嘆數言則字字著意矣
意謂凡今之人要皆古人之後非有傳承之的不必逺
宗他人近而求之爾之祖父足矣而循理二字尤為錢
氏對病之藥蓋錢富室恒失之奢失之豪也近年訟訐
者遂以錢曄自稱王孫為詞錢幾至破家則先生者不
惟其文謹嚴可稱而其先見之明亦何可得哉又嘗見
近世文章者流不考虛實不察賢否一惟其人之口與
其妄自撰造塗飾之文是憑是信作為文章貽譏於世
者吾見亦多矣吾不得而徧舉之也凡若此者其即思
庵先生所謂宵人瞽說非耶嗚呼其視先生何如哉
景泰中初修寰宇通志采事實凡例一凖祝穆方輿勝
覽予竊以為祝氏此書趙宋偏安之物未可為法況此
書初為四六設今欲成盛代混一之書要須有資軍國
有益勸戒如地圖道里戸口之𩔖皆未可闕必如永樂
中志書凡例而充益之可也主議者其或未之思乎近
嘗以請於翰林友人則曰當時亦有以戸口為言者泰
和陳先生執議不從曰此非造黄冊子何用户口耶後
聞此書竟以屢題狀元之名可厭而改為之矣夫狀元
及第不問賢否固已不泯顧其人何如耳此非科舉錄
何為而詳列進士之名又何為而一一書狀元豈惟無
識其亦𩔖乎愚也已
　
　
　
　
　
　
　
　
　
　
　
　
　
　
　
　水東日記卷二十五
欽定四庫全書
　水東日記卷二十六
　　　　　　　　　　　　　明　葉盛　撰
七言集句詩序予嘗欲以唐人七言絶句分為十𩔖如
王建宫詞金殿當頭紫閣重仙人掌上玉芙蓉太平天
子朝元日五色雲中駕六龍繡幙珠簾窣地垂微風吹
動萬年枝金籠鸚鵡耽春睡忘却新教御製詩凡此𩔖
謂之臺閣王維林亭綠樹重隂蓋四隣青苔日厚自無
塵科頭箕踞長松下白眼看他世上人杜牧漢江溶溶
漾漾白鷗飛綠浄春深好染衣南去北來人自老夕陽
長送釣船歸凡此𩔖謂之山林司空圖歸山水濶風驚
去路危孤舟欲上更遲遲鶴羣長繞三珠樹不借人間
一隻騎杜牧贈鄭瓘廣文遺韻留樗散鷄犬圖書共一
船自說江湖不歸去阻風中酒過年年此𩔖謂之江湖
岑參送封大夫漢將承恩西破戎捷書先奏未央宫天
子預開麟閣待秪今誰數貳師功官軍西出過樓蘭營
幙傍臨月窟寒蒲海曉霜凝馬尾蔥山夜雪撲旌竿此
𩔖謂之邉塞杜牧宫詞監宫引出暫開門隨例雖朝不
是恩銀鑰却收金鎻合月明花落又黄昏張籍秋思洛
陽城裏見秋風欲作家書意萬重復恐匆匆說不盡行
人臨發又開封此𩔖謂之閨閤韓翃送齊山人舊事仙
人白兎公掉頭歸去又乗風柴門流水依然在一路寒
山萬木中許渾送道士賣藥修琴歸去遲山風吹盡桂
花枝世間甲子須臾事逢著仙人莫看棊此𩔖謂之神
仙李涉開聖寺宿雨初收草木濃羣鴉飛散下堂鐘長
廊無事僧歸院盡日門前獨看松秦系明惠山房簷前
朝暮雨添花八十胡僧飯熟麻入定幾時還去定不知
巢燕汚袈裟此𩔖謂之僧釋趙嘏靈岩館娃宫畔千年
寺水濶雲多客到稀聞說春來倍惆悵百花深處一僧
歸張碣秦坑竹帛烟消帝業虛關河空鎻祖龍居坑灰
未冷山東亂劉項元來不讀書此𩔖謂之懷古王建玉
蕋花一樹籠蔥玉刻成飄廊㸃地色輕輕女冠夜覔香
來處惟見堦前碎月明錢起歸鴈瀟湘何事等閒囘水
碧沙明兩岸苔二十五絃彈夜月不勝清怨却飛來此
𩔖謂之體物(元闕一𩔖不知何謂/)凡此十𩔖引而伸之
詩之格律概不越乎此矣諸體之詩以此求之無有出
於範圍之外者矣唐詩世有見本學者按此成例自加
編校可也七言律詩篇帙尤繁今擇其精粹明白人所
傳誦者亦以十𩔖括為集句凡若干首其未完者則以
同𩔖他詩足之期於成章而已予居秘府時見唐人八
百家詩洪容齋編唐人七言絶句且一萬首撑梁柱棟
不暇遍覽間嘗信手抽閱其音響節奏亦與今行世者
無異則窮鄉晚進固不必以未見為多恨也又有晏窩
先生者梅花集句凡五百首宋人蚤朝集句三十餘首
文丞相天祥集杜句亦百餘首雖其玩物喪志不為醇
儒莊士所稱然其獵涉𢎞博亦可謂至矣予之此編非
不欲誇多而鬭靡也鈎𤣥索𨼆已為古人所先孤陋蹇
拙倦於蒐羅姑存簡約冀示久逺聊以致逺恐泥藉口
掩其不敏之愧而於初學詩者亦不為無補云洪武庚
申十月既望翰林典籍迪功佐郎五羊孫蕢仲衍書于
西菴律詩𩔖編序近代言詩者率喜唐律五七言而唐
律之名家者毋慮數十人以予觀之大都有四變其始
也以稍變古體而就聲病宜立於辭焉爾其次也則風
氣漸完而音響亦以之盛其於辭焉弗論也固宜又其
次也作者踵繼而音響寢微然猶以其出之興致也成
之寄寓也雖不皆如向之所謂盛者而猶不專於其辭
也又其次也則辭日趍工而音響日益以下也又宜況
於宋氏徒以學識而聲律之元人徒以意氣而韻調之
則失其變愈宜其未已也然則善言詩者必於其辭其
音而觀之焉而古今之變不其可論也歟四明王瑩宗
器善言律詩者自唐初以及今人之作皆博蒐而深味
之乃以十四𩔖為綱彚編相次凡若干卷而五言不與
焉其志良亦勤矣而於其辭其音殆必有取乎爾也是
豈不足以傳焉吾友王融黄儒亨固為之徴予序其編
端余弗獲讓而為書之蓋以質之知音者觀焉永樂十
三年仲春下澣史官林誌序和唐詩正音序襄城楊士
𢎞集唐音行於世其論次以初唐為始音盛唐為正音
晚唐為遺響然初唐尚有六朝氣習體製未純盛唐則
辭氣渾厚不求竒巧自然難及晩唐則有意於竒語雖
艱深意實短淺就唐音中此三等之異就三等中人人
自為異大抵盛名之下無虛士名之盛者其言工自餘
互有得失永樂初嘗見朱中書季寜先生手抄五百家
唐詩凡語意精良者已傳於世其不傳者可畧也今人
學唐者皆以三等為法律詩貴乎敦厚渾融過巧則失
之流麗絶句則貴乎字少意多淺近則失之忽略誦之
皆能使人歆動有風人之體特所感有淺深邪正之不
同耳吾方致思於其間將求其善者為之師而未能窺
其奥監察御史張楷式之學優德贍心平氣和將托聲
詩以觀己志摘唐音中律詩絶句盡和之里生錢昌錄
以示余三復之餘得其詞意即予所謂辭氣渾厚不求
竒巧自然難及者也上無六朝氣習下無晩唐流麗得
正音之體製者也凡予致思而未得者皆能洞發其㣲
出以己之志意酧酢盛唐諸名公雖不能一一模範而
要之自然一家之言可尚也已若欲刻意求工則不出
於自得也然弄珪玉者必有溫潤之氣佩椒蘭者必有
酷烈之氣曾謂和唐詩者無唐人之氣習乎有以予言
為不然更請質之思菴公云正統二年秋九月九日致
行在翰林院修撰同修國史事承務即東呉張洪序我
朝詩道之昌追復古昔而閩浙呉中尤為極盛若孫西
庵號嶺南才子國初著大名而林尚黙張宗海皆近時
名士已上序文三首亦不可謂為無見他如蘇平仲以
唐音編選未精王止仲以元遺山鼓吹偏駮之甚而尤
罪趙子昻若劉子髙不取宋詩而浦陽黄容極非之容
又并楊廉夫髙季迪而疵議之又有錢唐瞿宗吉則為
鼓吹續音葢以宋金元律詩並稱至以舉世宗唐恐未
公為言數子者之言皆行世必有知詩者明辨而去取
之黄容之文傳者恐不多兹亦錄之於左江雨軒詩序
理之所在倚形寓物必有天機遇感而動則氣血者尤
焉鳥之春音蛩之秋韻誰使之耶匹夫匹婦羇臣賤妾
之悲欣喜怒勞逸慘舒發於歌謡雜詠皆有感於天機
不能已者而洩其鳴由於天理自然之公平易和正無
穿鑿詭怪偏曲之私足以形是理之妙先王采聖賢之
格言雅頌並列為感善懲惡之具故詩之作無不本諸
此詩然世降末流之異昔人之論虞夏之下晉魏以上
氣格未相逺也晉宋顔謝至唐初髙下雖殊古法未大
變律詩出後至於大盛參以仝賀郊島元白之譎怪寒
瘦鄙俚等風興沿流鬭靡動晩唐之論刺何也葢諸子
才氣豪放窮思逺索務求人所未道以快其髙不知由
其豪放窮思逺索穿鑿之私遂與古法平易遐矣至宋
蘇文忠公與先文節公獨宗少陵謫仙二家之妙雖不
拘拘其似而其意逺義該是有蘇黄並李杜之稱當時
如臨川后山諸公皆傑然無讓古者至朱子則洞然諸
家之短長其感興等作日光玉潔未易論也何者一本
於理爾聖人一言以蔽之論豈非所謂平易和正足以
形是理而已任髙任竒能外是乎烏乎好惡不同之害
歐陽子不喜杜詩李泰伯不喜孟子二子人豪發言若
斯而評詩者往往以片言隻字㫁其一生以盡棄其所
長是啓效方之弊甚矣近世有劉崧者以一言㫁絶宋
代曰宋絶無詩他姑置之詩至三百篇至矣何子夏毛
萇之倫尚遺所昧寥寥千五百餘年至朱子而始明寧
無一見以及崧者人不短則己不長言不大則人不駭
欲眩區區之才無忌憚若是詬天吠月固不足與辨然
關於𩔖至於賊道不容己者崧之時㑹稽楊維楨呉中
髙季迪皆鳴於詩其過髙者凌厲險怪痛快者巧中物
情讀之如入寳藏之中綺羅之筵駭目適口視古作概
淡如也亦其邁逸豪放爾後之膚學務異之徒視其佶
屈冶媚激其險淫之心咀得粕味之一二廣誦長吟以
誇座客直欲由之以盡革古法乃以嫫姆蹙西施之頞
童稚攘馮婦之臂句雕字鎪呌噪聱牙神頭鬼面以為
新竒良可嘆也崑山偶武孟翁以詩一帙示予曰平昔
遇有所感一寓於此凡若干卷雖無望於流逺有孫數
輩在故里願序其端遺之俾以知吾趨向之勤也余閱
其命題造語悲樂不至於傷淫慨嘆不深於怨懟狀物
達理質而不俚無雕鎪譎怪之病一本於天機不能自
已者而發不期合古而自合古矣是則豈惟可遺其諸
孫他日采詩者能棄乎且為學詩者楷模何愧也噫所
謂好惡者予言若是持以當崧與慕楊髙之儕未知其
以為何如云也予恐孩提之習莫先嫫姆之口使崧之
說行後生少年不勝望洋凌躐之患矣慕楊髙之風競
則古法澌矣予愠二家之久幸翁之托故發其端為序
而歸之以少省人焉翁曰桓家居婁江以江雨名軒所
作故題曰江雨軒藁近客京都老病無為一得於酒凡
所題詠别見醉吟錄云歳癸巳浦陽黄容述
于節庵公舊居小蘇州巷與余南北隣其自河南以大
理少卿塟父囘始相識一再往來後予亡妻金氏物故
相見即有悼惜語且慰問兒子輩適張篠庵書來云金
氏如是賢有是不幸宜得名公顯即語白之予亦重其
意竊以為必求墓文無踰公者因偕董仲魯謁於朝房
葢時董又西隣也公讀行狀既曰嘉木易伐甘泉易竭奈
何不數日為是年十一月八日德勝門軍馬􁞻死予等
舉勅詔原之是日午郎中王偉持墓表來還且云少保
今日朝退坐堂上曰葉公近日求作一文不意令日有
此事若稍遲則俗矣即命紙一揮而成監生浄本呈僅
改定一字此本是已當時皆以髙致稱之又嘗聞叔簡
尚寳言其從兄相與抑庵尚書王公同為庶吉士内府
考文字楊先出而王之家僮有問楊先曰爾家官人作
不出文也王後頗與相為憾景太忠叔簡欲乞王公作
相之妻楊節婦傳而以為疑不得已請焉公聞唯唯次
日即答槀叔簡以知公不深自愧此亦可見二公者尚
有前輩風致云
律凡京官及在外五品以上官有犯奏聞請㫖不許擅
問今刑部都察院於京官五品以下提問南京都察院
亦然刑部則又具奏往年南京兩法司曾論此事云查
出永樂中北巡時有留守事宜數條事多有相因而行
至今不改者當求得錄之此亦政體故事也
張泰都督鎮寧夏踰廿年綽有賢聲石彪充㳺擊將軍
巡邊將至寧夏有趙縉者寧夏人道語彪曰都督家一
古瓶可寳也彪即為書仍偽為石亨書使人索之張得
書不答既而彪至以不得瓶故百方窘辱之張殊不為
意最後使人要迫之其子中夜告之曰彼時人何可拒
瓶所直僅百金耳張艴然不恱曰爾非張泰子矣吾豈
吝百金顧此瓶吾祖宗所貽豈可自㧞為權貴失之彼
緫兵能百年我緫兵能百年否耶明日泰稱病不出子
襲官往時劉征蠻為余道此事甚悉也
國朝七十年來文物之盛江浙之秀如王景彰學士張
宗海修撰之文章經術沈民則兄弟程南雲之以詞翰
筆墨邅際榮遇醫而能詩如劉原博方外如劉淵然者
而皆出於雲南士大夫多誇異之岳季方在内閣不久
被黜有士人告之曰先生犯孔子戒矣問之云何則曰
未信而諫是也季方應之曰初上用我左右責任教誡
甚至敢不盡心若子以諫官處我則恐未然杜佑旌儒
廟碑隂以為秦之儒者不居其位而是非當世以自取
禍又引後漢黨錮事以横議激訐為戒是亦士人之見
而已耳夫士風如此士論如此尚足與語得失也哉
　
　
　
　
　
　
　
　水東日記卷二十六
欽定四庫全書
　水東日記卷二十七
　　　　　　　　　　　　　明　葉盛　撰
姚文公燧撰宋太常少卿陳希亮神道碑其畧云大徳
戊戌燧舟逰湖湘而陳公元凱方持憲節使湖之南既
求追撰姚夫人李氏埋銘為粗叙陳姚同為有虞遺裔
矣後五年燧持憲節使江之東而公以總管來蒞建康
馳書來請曰吾家自七世祖宋太常卿公以治平二年
卒塟洛陽其後子孫以官為家死不返塟顧於太常墓
失其地所曾祖少中公訪而得之筆地之名與距城幾
何里步以詔後昆志亦懃哉㑹荐罹大兵終無有能至
者七十餘年矣元凱始成其志如所筆發墓驗之果得
范公鎮所撰志銘摹以蠟紙副吾家乗願為銘樹石以
表墓道燧受讀之其先潁川人唐遷于京兆廣明中避
亂於蜀家眉之青神其可系者瓊生延祿延祿生贈兵
部侍郎顯忠兵部生希亮即太常公太常生京東轉運
使忱轉運生簡州司士參軍揮司士生金儒林郎灝儒
林生國子監丞克基國子生耀州二白渠規措使仲謙
規措生皇東平勸農使膺農使生嘉議大夫建康路總
管兼管内勸農事則元凱也子敬立朂之凡十二世聞
者慨息以為非清風素望之門孰能完有家乗得其𫝊
次如是之多哉燧曰是足為多乎哉茍推其世徳而上
之之十二世者又十二世而可耳嘗讀太史公書至其
叙傳於司馬氏受姓所從上起顓頊子孫官居功烈文
辭下及其身而止豈顯親者不嫌自明宜然耶故燧例
之於譜姚氏亦逺本曰黄帝生昌意云云其自軫至機
三十九世晜弟列者止書其傳自然廣明至治平實百
八十七年以三十年一易世率之為六世太常而上四
世其不可推知者一世耳嗚呼載籍以來不隕其世徳
者惟獨一門吾姚氏則自梁髙平令可系而至今者二
十有六世其上則或絶或續匹夫之家其可以覬哉嗚
呼亦有甚可感者古人為誌納之壤下必載其世次官
勲實用備或世變時遷人有竊發知為何代大賢君子
揜之不忍及其匶焉初不預為裔孫克念其祖求徴而
謀也今元凱悼陳氏入蜀中微太常公始震而耀之亦
其家之鼻祖也故其發視𤣥石而得其真大封樹之碑
表墓道刻石人獸如其始窆於三易代八世之後亦古
未聞者故燧感之且敬焉推吾逺本三千歳之上皆有
稽於竹帛者詳次授之非足止慰元凱於生死而有知
亦必曰吾同姓表章及此其庶幾乎孝子不匱永錫爾
𩔖者耶今按希亮即蘇文忠公嘗為其父子作傳陳公
弼也七世孫元凱所得文公此文固已不朽而其發墓
得誌不亦天地間其事曠數百年而難一見哉吾葉之
先僅有傳家數語其遺墓則惟自五世祖以下可知葢
嘗踟蹰嘅嘆於兹者屢矣而呉友夏璣徳乾所感亦同
於予嘗就予商確有發墓求石之言予未嘗不悲其志
意之同而固有未能之對也已讀文公之文感元凱之
事情何如哉情何如哉
李杜詩雖齊名而器識夐不同子美之言曰廟堂知至
理風俗盡還淳舜舉十六相身尊道何髙秦時任商鞅
法令如牛毛用為羲和天道平用為水土地為厚其志
意可知若太白所謂為君談笑静胡沙又如調笑可以
安儲皇此皆何等語也
今駙馬都尉周景父前監察御史秦顒耿恒庵尚書所
薦士也聞之恒庵顒在邑庠年最幼善屬對有名御史
謂曰穎悟聖門稱子貢顒即應曰聦明彰徳說秦顒又
聞季聰都憲云御史舉生員縣官以季聰故教官子對
御史曰爾父為人師有對乎答曰我君作民主大加賞
異華亭李忠剛尚書子源初登第孫桓垂髫見客客曰
令尊新進士桓對曰家祖舊尚書桓今為南京府經
厯所聞如此者甚多大抵異於人者從幼不凡也
吳江虞拳言家有邵庵三像其一黄冠竹杖其一有自
書邈乎千載之贊其一則歸休戴笠圖有自書四律詩
今道園學古錄道園遺稿皆無之其詞曰浮雲滿空無
所依髙岡獨行來者希仙人冉冉遺松老鳴鹿呦呦生
草肥伐木逺聞何處谷頃筐近得故時薇山中欲雨霧
先合此日先生戴笠歸南園多竹暑氣微來游結屋相
因依挂巾石壁晝霧濕沐髪池水朝陽晞頻年車馬踐
霜雪六月裳衣無綌絺隣翁問舊坐來久此日先生戴
笠歸老去懸車百慮灰西風獨愛菊花開田家酒熟邀
皆去茅屋詩成懶更裁欲及天清餐沆瀣要觀日出上
蓬萊赤松有約應相待此日先生戴笠來莫問鄉人駟
馬車老身全不要人扶雲霄一羽山頭杜風雨孤村海
上蘇薄命長鑱尋積雪多情破帽落輕烏莫圍玉帶垂
朱紱此是先生戴笠圖
髙昌王世勲碑雍虞公叙之詳矣此碑尚存副在特穆
爾布哈之五世孫宣府前衛指揮使寧家葢特穆爾布
哈二子長布達實哩嗣伊都呼髙昌王尚阿哈爾額森呼
圗克公主卒𫝊子華善次子巴延布哈徳濟字蒼岩為太
常典簿鮮于樞之甥官至江東㢘訪副使浙東宣慰使
介立不羣草書逼真舅氏華善嗣伊都呼髙昌王鎮甘
肅國朝洪武三年宋國公西征以全部士馬金印歸附
除和陽衛指揮同知洪武七年卒賜塟聚寳門外子偉
字懷英襲職後調宣府前衛卒子永傳寧云偉之姑黙爾
根適莽蘓爾前盧州宣讓王世子之子廿五孀居偉遺
腹子三歳母死頼姑以生寧亦遺腹子云
馮昱御史濮州人云曹濮受河水之患極慘間有發地
深數丈見全骸兩兩卧土坑尚分明者葢水至頃刻間
不能避也又云父老言水多自三年至如洪武三年永
樂十三年正統十三年皆是也其亦異哉
景泰三年四月十日獨石都督孫安奏墩軍言永樂年
來每墩有預備餘糧二石柴水一月遇警食用乞如例
金榮襄時為户部以未審有無事例查行宣府守臣亦
云查無見行近閱纂修舊冊内永樂十年七月十二日
巳時總兵官武安侯欽奉勅書各處烟墩務要增築髙
厚於煙墩上收貯五箇月糧食柴薪并置藥弩於上就
於烟墩傍邊開井井外包圍煙墩相平使外面望之只
是一箇烟墩不知其中有井務要堅厚勿致坍塌欽此
此事與鄧錤交易銀兩事頗𩔖但墩傍開井一事本難
行至今無能行之者不知當時武安曾覆請否
山西參議孫敬前兵科給事中今日言天順中科道糾
劾多出上㫖或召對面諭且戒以勿泄賜酒饌而退亦
或賜果核焉其劾安逺侯栁溥西邊玩冦章出内府掲
帖葢閣中人筆也且云上或先和問兹事可否舉劾英皇
之盛徳其至矣哉
國朝定制母止封兩人正統中曹文襄公陳情乞封前
母詔從之不為後例景泰七年冬盛亦冒昧自陳蒙恩
得封前母天順改元四月二十七日命下今上龍飛為
天順八年是年八月盛自東廣赴闕時僉都御史已逾
二考吏部以聞而先母淑人今老母太淑人復俱被榮
命聞之得封前母者甚少而封母三人者尤少如鄒侍
郎幹等皆未得如願噫上之徳如此盛何以為報也
近年論兩京堂上官出自甲科者以宣徳五年為最次
則正統七年五年至尚書者楊寧江淵薛希璉蕭維禎
七年則今姚尚書白尚書王尚書一時聨官尤為罕見
也
故事朝官結衘皆有一定之序近年有初拜一品即書
光祿之衘且云掌文淵閣事夫文淵供事始於文皇當
時無此名且閣在御府大内非人臣所可掌也又有三
品官以由從二品外陞書進通奉大夫者予皆不知其
為何說也閣老三楊先生止書同知經筵事以知經筵
屬英國葢亦崇尚勲徳之義今亦異矣
人性好惡偏忌雖中人以上不能變石璞太保冦莊愍
左憲年尚書富皆一時顯官重任三人皆不由甲科皆
不喜進士石在工部遇觀政進士如無人郎中龎勝言
年尚書一日越常規於考滿主事三人各考論一道稍
劣者輙叱曰爾進士為此文耶展毓御史亦云冦公考
進士問刑者詬罵不已至屢有撻辱而遇監生則每温
言改容導之因念楊文貞公布衣校職官至帝師且擅
當時文柄而其於進士科第其稱艶夸道葢拳拳然世
傳其詩文可考也信乎人之材量器識不能同也
睦人桂衡孟平錢塘儒學修業齋訓導遷山東轉谷府
奉祠後卒于長沙予嘗得其詩文手稿一帙皆紙背也
蓋洪武二十年在錢塘學舘所作其正則其學者日課
題目制作字畫皆有可觀予既幸其稿之遇予而又懼
夫久而逸也命萬全訓導張升選得六篇焉其逸王惟
中代屠先生云秋來忽得桂衡書又報王郎去聽除若
有鄉情須記我便生官況也從渠山中歳月三逢鴈客
裏饔飧兩饌魚此去上林方挍獵要圖奏賦識相如其
蘇李泣别云我生自恨不如死君死誰知更得生十九
年前今日涙都無一滴為功名送孫性初主簿興化云
新栁色未匀北郭燈盡試買舟呉山驛送子為貢士楊
栁隂滿池荷葉大如錢送子浙江亭去作閩中官為士
必作官未有如子快讀書取青紫信若俯拾芥雖由讀
書力亦荷明主恩子尚夙夜思何以畣至尊惟皇有大
誥善惡靡不載善者子當師惡者子當戒恭惟大誥言
昭若日月懸為民父母者不出於此編子能遵守之
萬無一不濟豈惟免疵癘亦可長富貴父母願子安師
友願子賢子有萬金書到任及蚤傳其九日陪陳廣文
貢有道㳺伏龍岡新庵云久客思歸未賜環登髙且上
鳯凰山空將青眼看重九不見黄花露一斑老境更從
天卜徤僧房常許客偷閒廣文不是無官舍那得清幽
似此間其春暮云忍將愁眼看韶華桃李無言日自斜
晚白菜肥蠶出火冬青花落燕成家歸田誰復如賔饁
入室今惟對影嗟無可奈何聊且睡不勞春夢繞天涯
時孟平喪偶其雲濤軒云髙臺圖畫自天開下有軒居
亦壯哉雲氣四時多似雨濤聲八月大如雷直看槎泝
天潢去莫遣舟來雪夜囘擬待他年具舟檝中流小試
濟川才其安節堂云晚節何由得此安阿兒能孝母心
寛蝤蛑曉饌來江浦絡緯秋聲上碧闌松栢耐寒花易
過衣裳偏是綵宜看登堂為爾歌眉夀春酒香濃柰子
丹
今懷來城東南舊石橋遗址壞柱猶存聞之故老云橋
前元所建甚宏壯欄楯狀刻虎形俗因名五虎橋又名
白虎橋洪武中文皇帝兵北出道此厭其名即命毁之
今城隍甃築然皆是物也又聞如狼山如土墓猪窩此
等處當時皆不駐營居人多能言其事云
宣府儒學聖人土像初譚總戎以銀帛作心臟之屬不
久盜穴其背而去之後易以錫最後惟易以帛而莫不
然蓋今凡五易矣未可止也因悟古人作主之意無論
其他即此一事亦足知其可行而無弊也嘗見兵後復
守獨石等八城人家瓦屋中脊無不㫁裂葢流俗凡建
宅第中脊中或置銀錢故也又凡厚塟墓園多遭盗發
之慘葢亦是耳戒哉戒哉
國初孔廟城隍皆木主今雖太學亦皆以像塑為常不
知其自何時始也豈亦流俗傳訛襲弊而然乎頗聞廣
州城隍廟舊設木主景泰中太子太保左都御史今冢
宰王公易塑像云
于節庵養子于康頗好聚圖畫天順中自邊被宥還將
以節庵柩歸塟於鄉一日無聊中坐表背巷人家見賣
畫人負數軸來呼而取觀之則兩軸者節庵夫婦畫像
也納微價而得之初節庵家圖畫皆被籍自分不得矣
葢同時籍入者太監盧永後被宥免籍物皆給還兩畫
像乃誤還盧氏物也若于氏有此事不亦一竒幸矣哉
張郎中座中言如此
史記所載如紂囚西伯於羑里閎夭求美女文馬竒怪
物以獻乃赦西伯又云西伯隂行善此𩔖甚多常以為
閎夭事未必實隂字未必當此史遷之所以為史遷去
六經逺矣
　
　
　水東日記卷二十七
欽定四庫全書
　水東日記卷二十八
　　　　　　　　　　　　　明　葉盛　撰
廬陵胡文穆公楊文貞公兩人同被文皇館閣之命一
時文譽固有定價然文穆頗厭為人序譜以其多牽合
不實也文貞平生所叙譜幾五十餘家自昔文人序譜
葢莫盛於此文穆之嚴近於義文貞之厚近於仁然文
貞文與位稱享有髙夀而亦丁夫承平熈洽之時士大
夫皆惇本務禮此亦可為世道之幸而彼自薄者則又
在所不足議焉
文章正宗西山謂正宗云者以後世文辭之多變欲學
者識其源流之正也自昔集錄文章者衆矣若杜預摯
虞諸家往往湮没弗傳今行於世者惟梁昭明文選姚
鉉文粹而已繇今眂之二書所錄果皆得源流之正乎
夫士之於學所以窮理而致用也文雖學之一事要亦
不外乎此故今所輯以明義理切世用為主其體本乎
古其指近乎經者然後取焉否則辭雖工亦不錄其目
凡四曰辭命曰議論曰叙事曰詩賦今凡二十餘卷云
紹定執徐之歳正月甲申學易齋書辭又按周官太祝
作六辭以通上下親疏逺近曰辭(鄭氏曰辭謂辭令/)曰
命(謂裨諶草創之命/)曰誥(謂康誥盤庚之屬/)曰㑹(謂胥/)
(命于蒲之命/)曰禱(謂如衛太子戰禱/)曰誄(謂如哀公誄/)
(孔子之誄/)内史凡命諸侯及孤卿大夫則䇿命之(簡謂/)
(以簡䇿書王命/)御史掌贊書(若今尚書作詔文/)質諸先
儒注釋之說則辭命以下皆王言也太祝以下掌為之
辭則所謂代言者也以書考之其可見者有三一曰誥
以之播告四方湯誥盤庚大誥多士多方康王之誥是
也二曰誓以之行師誓衆甘誓泰誓牧誓費誓秦誓是
也三曰命以之封國命官微子蔡仲君陳畢命君牙囧
命吕刑文侯之命是也他皆無傳焉意者王言之重惟
此三者故聖人錄之以示訓乎漢世有制有詔有冊有
璽書其名雖殊要皆王言也文章之施於朝廷布之天
下者莫此為重故今以為編之首書之諸篇聖人筆之
為經不當與後世文辭同錄獨取春秋内外傳所載周
天子諭告諸侯之辭列國往來應對之辭下至兩漢詔
冊而止葢魏晉以降文辭猥下無復深醇温厚之指至
偶儷之作興而去古益逺矣學者欲知王言之體當以
書之誥誓命為祖而參之以此編則所謂正宗者庶乎
其可識矣議論按議論之文初無定體都俞吁咈發於
君臣㑹聚之間語言問答見於師友切磋之際與凡秉
筆而書締思而作者皆是也大抵以六經語孟為祖而
書之大禹臯陶益稷仲虺之誥伊訓太甲咸有一徳說
命髙宗彤日旅獒召誥無逸立政則正告君之體學者
所當取法然聖賢大訓不當與後之作者同錄今獨取
春秋内外傳所載諫爭論說之辭先漢以後諸臣所上
書疏封事之屬以為議論之首他所纂述或發明義理
或敷析治道或褒貶人物以次而列焉書記往來雖不
關大體而其文卓然為世膾炙者亦綴其末學者之議
論一以聖賢為凖的則反正之評詭道之辯不得而惑
其文辭之法度又必本之此編則華實相副彬彬乎可
觀矣叙事按叙事起於古史官其體有二有紀一代之
始終者書之堯典舜典與春秋之經是也後世本紀似
之有紀一事之始終者禹貢武成金縢顧命是也後世
志記之屬似之又有紀一人之始終者則先秦葢未之
有昉於漢司馬氏後之碑誌事狀之屬似之今於書之
諸篇與史之紀傳皆不復錄獨取左氏史漢叙事之尤
可喜者與後世記序傳誌之典則簡嚴者以為作文之
式若夫有志於史筆者自當深求春秋大義而參之以
遷固諸書非此所能該也詩賦按古者有詩自虞賡歌
夏五子之歌始而備於孔子所定三百五篇若楚辭則
又詩之變而賦之祖也朱文公嘗言古今之詩凡有三
變葢自書傳所記虞夏以來下及漢魏自為一等自晉
宋間顔謝以後下及唐初自為一等自沈宋以後定著
律詩下及今日又為一等然自唐初以前其為詩者固
有髙下而法猶未變至律詩出而後詩之古法始皆大
變矣故嘗欲抄取經史諸書所載韻語下及文選古詩
以盡乎郭景純陶淵明之作自為一編而附於三百篇
楚詞之後以為詩之根本凖則又於其下二等之中擇
其近於古者各為一編以為之羽翼輿衛其不合者則
悉去之不使其接於胸次要使方寸之中無一字世俗
語言意思則其為詩不期於髙逺而自髙逺矣今惟虞
夏一歌與三百五篇不錄外自餘皆以文公之言為凖
而㧞其尤者列之此編律詩雖工亦不得與若箴銘頌
贊郊廟樂歌琴操皆詩之屬間亦採摘一二以附其間
至於辭賦則有文公集註楚詞後語今亦不錄或曰此
編以明義理為主後世之詩其有之乎曰三百五篇之
詩其正言義理者葢無幾而諷詠之間悠然得其性情
之正即所謂義理也後世之作雖未可同日而語然其
間興寄髙逺讀之使人忘寵辱去係吝翛然有自得之
趣而於君親臣子大義亦時有發焉其為性情心術之
助反有過於他文者蓋不必顯言性命而後為關於義
理也讀者以是求之斯得之矣此書今二十四卷一卷
辭命一二二卷三卷辭命二其四卷至十五卷議論一
之十若十六卷至二十一卷皆叙事二十二上下卷以
至二十三二十四卷則皆詩也其文春秋傳史漢之外
所取韓栁二大家為多詩自書傳所載古辭康衢謠以
及黄鵠紫芝歌外則古詩蘇李班婕妤魏武帝文帝王
仲宣曹子建劉公幹阮嗣宗嵇叔夜左太冲張茂先傅
休奕張孟陽束廣微孫子荆陸士衡劉越石郭景純陶
靖節謝靈運顔延年鮑明逺謝𤣥暉沈休文陳伯玉李
太白杜子美韋蘇州栁子厚韓退之而已其嚴如此
古人託交方外固多有之夫士生兩間可事可友大夫
士之賢者亦多矣奚方外哉要亦有說元御史中丞中
書左丞許文忠公交逰滿天下而獨於呉閑閑最厚公
自政府得請歸閑閑遺以雲林小影曰我不能去以我
像行是從公于邁也後公赴召入京閑閑即率其徒治
具相勞旅館中公既陛見將歸造閑閑不告以故但酒
至為引滿閑閑曰快意若是豈欲去而留别耶公明日
遂行大抵相識非難相知為難而知己為尤難耳所以
古之人有甚不得已者至欲以麋鹿為友以草木為友
豈非有激而云然則使與之而得人惡可以其方外而
遂已耶用記許公二詩云中書久病得請將歸呉閑閑
大宗師亦有疾以其𧰼為贈云代彼陪行焚香對之作
此以謝宵人本是山澤臞涉世政坐飢寒敺五年黄閣
事何補種作老病樷孱軀灤京歸來十浹日藥裹不可
離須臾平生結客半寰宇未免操瑟從齊竽可人底事
期不來承慶堂深誰敢呼邇來亦復詩作祟清減益見
風標孤杜門却掃難折簡豈意惠然來畫圖相看一笑
但臆對妙契未許巵言㪺清氷寒玉照林表和氣春風
生座隅齋居頓覺俗氣逺髙致已逼沉痾蘇我方歸思
劇迅矢公自有分居方壷過從此去計必少夢中道路
多縈紆便當卷奉江湖去願得始終如蟨驉小樓對閑
閑宗師𧰼因次舊韻寄之鼎食不解肥我臞多病亦為
山林敺巾車孤舟任所適何往不可容微軀莫言五十
未為老縱有七十來須臾今年兩耳得差勝飽聽萬籟
吹笙竽閒人多事迫詩債野老敗興時招呼小樓今日
好風色目㫁天末㝠鴻孤一時幽興豈容負況對蓬島
神仙圖篆烟凝坐共心賞盡醉更把空尊㪺懷人未免
有芥蔕處世已覺無廉隅分江小鼎煑粟粒誅茅别野
營屠蘇逺山但藉一枝杖中流誰辯千金壷菊籬秋香
晚未減松窓月色寒相紆我行不武分斂迹安得甘草
資蛩驉
中書舍人王暕嘗謂予言少師楊公東華鐵獅子舊宅
是元許有壬中丞之第云云因貽書叔簡尚寳求其詳
答書云先髙祖景行待制為許公同年進士髙祖致政
去京師館于許聞之先公云西小㕔内粉壁上有髙祖
所題數字壁久湮滅亦不知為何字而許公曾差廣東
買馬路經泰和則上於寒家即今學後所住之屋是其
遺址葢是時髙祖休致在家與盤桓者數日今本縣儒
學大門所刻道義之門四大字即其時許公親書也近
得太僕丞安陽許顒所寄圭塘小稿後見海昌朱永年
之子禋識云幼曾聞少師公言吾私第前元許中丞故
宅也昔吾曾祖待制公嘗留題壁間至今墨痕猶在又
曰許公文稿亂後散失畧盡吾亦頗存其數帙等語好
問檢討書云顒字孟敬同年進士也嘗為安平令有政
績陞今官求作圭塘稿序而云圭塘卷子諸名公墨蹟
詩文及有王登科錄具存其家孟敬又言先公至正集
一百卷遺失久矣聞少師嘗收有嘗就叔簡少卿求之
少卿云書籍在泰和此集有無未可知也
帥府茶㑹言及殺虎云虎骨異雖咫尺淺草能身伏不
露及其虓然作聲則巍然大矣殺虎法當用三支鎗虎
撲人性勁必及中鎗即殺者上格退次之左右鎗既接
可殺也又聞野豕力雄甚牙一觸馬腹即潰其尤老者
恒身漬松脂眠以砂石為自衛之計戧不能入也中官
海夀射生有名無不應弦倒一日得老豕矢着輙火迸
數矢不入一老胡教之云令數卒隨之作呵喝聲豕必
昻首聽頷下着矢彼必伏地尾後更着矢斯仆矣已而
果如其言
宣府廟學記彌陀寺碑二文皆出東里楊公廟學碑尤
偉螭刻頗工蓋二石皆古墓舊石其舊文莫能記也因
訪姚文公所銘浙西廉訪副使宣徳府人潘澤民墓碑
而知之古詩云後人重取書年月又云知作誰家柱下
石又云留與田家夜搗衣觀是碑詠是詩不自知其感
嘆之至矣嘗聞統安督工建太學時悉取前元進士碑
磨去刻字置之隙地今三年一立石皆此物也若新建
廟學之碑則即程鉅夫國子學先聖廟碑石而又屬之
鉅夫裔孫南雲書之當時亦以為非偶然之故也
天順四年盛自兩廣入議八月十一日上有事西壇忝
扈從衆皆盛服候駕劉祭酒崇益倐就前班偶閣老李
公語退而見告曰太學有前元時加封孔子制碑卧草
間欲具奏重立門下適請於李公公言此立則可耳何
用奏崇益故有僚舊之好盛因復之曰此前代所立若
建學時因而不改可也今國子監建自我朝已有御製
碑矣一旦遽立前代詔㫖未宜若具奏重立恐亦未當
況加封諸制已有史𫝊聖道重輕初不繫此須更商量
後竟不知此事如何秀才朱佐偶及之乃知兩碑者既
立而復仆矣秀才亦不能悉其如何也
予嘗謂己巳北狩一事大臣中持論不同本明白可知
而或𨼆或見予頗自負以為獨知之真内惟興安一人
似昧報施以其全首領死牖下也今日偶王暕舍人語
頗不合暕之言曰當時内非興安外非于少保等持論
之堅必與敵絶以愧之激之則天旋地轉不可得也雖
亦主一說終非正論予畧與之辯暕笑曰興安受佛戒
遺命化沈香龕子粉其骨作浮圖充供此豈其報歟
汴洛深山中多亂禽其聲多𩔖人言一鳥云兒囘來孃
家炒麻誰知來土人以為昔人有繼母偏愛己子者以
生麻子授己子熟麻子授前妻之子囑之曰植麻生者
得歸家二子不知其謀中途幼子嗜食熟麻子遂彼此
相易由是其己子誤植熟麻子不得歸母思之至死化
為此鳥呼其子云其他𩔖如此多不勝數要皆好事者
託事警世之意亦如謂提葫蘆脫布袴之𩔖耳
軍醫范真言鎮守太監蠡縣栢玉巡撫右副都御史祥
符王宇兩人貌皆豐厚而所稟實不同然每治疾欲宣
洩王服大黄三分重即一二行不止若栢則須一兩重
纔行也不同如此栢之夀七十餘王僅及中夀豈亦由
稟受有厚薄而然歟
　
　
　
　
　
　水東日記卷二十八
欽定四庫全書
　水東日記卷二十九
　　　　　　　　　　　　　明　葉盛　撰
六科舊僚題名
余忝科名承乏侍近者幾六載壬申之夏始有出參藩
政之行俯仰今昔又十四五年于兹年間見予舊所稿
六科題名一通從而觀之葢豪傑之士用世之才籍籍
有聞者比比皆然顧予小子庸庸碌碌不能無愧而龍
去鼎湖則又不能無悲嘅焉者于是以其字稱邑里初
升官位近據旁求略加増注謹録置冊中亦以識一時
遭際之榮海内交游之盛有如此爾又安知他日不有
子孫世講于斯者乎賤氏名在蘇嵩縣霖之下劉安福
珷之上今不書且兵科先吏科者葢題名予所為也成
化丙戌春三月上日中議大夫贊治尹都察院左僉都
御史前承事郎兵科都給事中崑山葉盛識
　兵科
　　　李春　　景陽　　無為
　　　　　　　陜西左參議
　　　蔣性中　用和　　上海　　左
　　　　　　　江西右參議
　　　婁昇　　孟髙　　湘潭
　　　黄仕儁　廷臣　　富順　　右
　　　　　　　南京太僕寺少卿
　　　唐世良　　　　　武進
　　　　　　　浙江右參議
　　　姚銑　　孟聲　　　　　　都
　　　蘇霖　　濟民　　嵩縣　　左　都
　　　　　　　山東　參政
　　　劉珷　　次珣　　安福
　　　　　　　廣西僉事
　　　孫祥　　廷瑞　　大同
　　　　　　　右副都御史
　　　覃浩　　志廣　　安陸
　　　　　　　南京工部右侍郎
　　　豐慶　　文慶　　鄞縣
　　　　　　　河南右參議
　　　王宣　　明理　　淇縣　　左
　　　　　　　四川左參政
　　　王鉉　　宗鼐　　上虞　　右　都
　　　　　　　河南　參議
　　　錢澍　　民望　　金壇
　　　　　　　長沙府知府
　　　谷茂　　秀實　　簡縣
　　　　　　　貴州　參議
　　　李英　　尚賢　　合州
　　　　　　　貴州　參議
　　　劉清　　亷夫　　滁州
　　　　　　　刑部右侍郎
　　　方輔　　廷臣　　淳安
　　　　　　　江西　參議
　　　張海　　朝宗　　錦衣
　　　　　　　饒州府知府
　　　嚴誠　　克誠　　京山
　　　鄭林　　伯森　　常山
　　　劉彛　　惇倫　　安福
　　　　　　　廣平府知府
　吏科
　　　孟鑑　　克明　　博野　都
　　　　　　　戸部右侍郎
　　　姚䕫　　大章　　桐廬
　　　　　　　南京刑部右侍郎
　　　包良佐　克忠　　蘭溪
　　　張固　　公正　　新喻　都
　　　　　　　大理寺右少卿
　　　翟敬　　致恭　　大興
　　　　　　　太僕寺右少卿
　　　張讓　　孟謙　　當塗　都
　　　程信　　彦實　　河間　左
　　　　　　　山東右參政
　　　王汝霖　民望　　崑山
　　　　　　　河南左參議
　　　喬毅　　志𢎞　　樂平　　右　都
　　　　　　　大理寺寺丞
　　　李讚　　公美　　山陽　　左　都
　　　　　　　山東右參政
　　　毛玉　　良器　　武進
　　　王芳　　字直　　金溪
　　　潘榮　　遵用　　龍溪　　右　都
　　　楊瓚　　廷器　　夀張　　都
　　　　　　　陜西右參議
　　　蕭斌　　徳宜　　朝邑　　左　都
　　　　　　　通政司左通政
　户科
　　　李素　　尚文　　安邑　　都
　　　　　　　光禄寺少卿
　　　錢奐　　文昭　　鄞縣
　　　　　　　廣西左參政
　　　馬顯　　文明　　廣平　　都
　　　　　　　河東鹽運使
　　　劉福　　慶之　　益都
　　　　　　　陜西　參議
　　　王庾　　仲京　　江夏
　　　　　　　山西右參政
　　　李侃　　希正　　東安　　左　都
　　　　　　　詹事府府丞
　　　錢森　　廷茂　　慈溪
　　　　　　　雲南　參議
　　　正竑　　公度　　河州
　　　　　　　右僉都御史
　　　莊敏　　　　　　晉江
　　　　　　　雷州府知府
　　　陳厚　　宜載　　清江
　　　何陞　　文達　　淳安　　都
　　　　　　　河南　參議
　　　李錫　　祐之　　臨清
　　　　　　　陜西左參議
　　　成章　　文達　　景州　　都
　　　　　　　　　　　經歴
　　　髙崇　　惟志　　金鄉
　　　　　　　浙江　參議
　　　白瑩　　　　　　樂昌
　　　潘本愚　　　　　博羅
　　　　　　　興化府知府
　　　楊學　　文斆　　江津
　　　　　　　山西　參議
　禮科
　　　章瑾　　用欽　　㑹稽　　都
　　　　　　　禮部右侍郎
　　　余忭　　士拭　　奉化
　　　　　　　　　　知府
　　　王詔　　伯　　　衡陽　　右　都
　　　　　　　通政司　參議
　　　劉綱　　建紀　　禹城　　都
　　　　　　　陜西　參議
　　　于泰　　文達　　陵縣　　左
　　　　　　　山西右參議
　　　金達　　復顯　　鄞縣　　都
　　　　　　　長蘆鹽運使
　　　李春　　遇時　　章丘　　左　都
　　　　　　　光禄寺少卿
　　　李實　　孟誠　　合州　　都
　　　　　　　兵部右侍郎
　　　張聰　　士敏　　陽曲
　　　　　　　鈞州判官
　　　張軾　　子敬　　瀘州
　　　　　　　雲南　參政
　　　陳謨　　嘉言　　安仁　　左　右
　　　　　　　東平州判官
　　　楊穟　　景實　　咸寧
　　　　　　　通政司　參議
　　　丁本　　𢎞道　　擇陽
　　　　　　　福建　參議
　　　江玭　　用良　　錢塘
　　　　　　　山東　參議
　　　劉觀　　尚賔　　武進
　　　　　　　湖廣　參議
　刑科
　　　劉孚　　誠之　　泰和
　　　　　　　廣東僉事
　　　祝顥　　維清　　長洲
　　　　　　　山西左參議
　　　宋儒　　宗魯　　鄞縣
　　　　　　　江西僉事
　　　鮑輝　　叔大　　平陽
　　　王復　　初陽　　固安
　　　　　　　通政司右參議
　　　王理　　淑庸　　安福
　　　　　　　四川　參議
　　　林聰　　季聰　　寧徳　　都
　　　　　　　司直郎
　　　王鎮　　景安　　濟寧　　左　都
　　　　　　　　　　經厯
　　　曹凱　　宗原　　益都　　右
　　　　　　　浙江　參政
　　　洪本昌　景隆　　池州
　　　　　　　湖廣僉事
　　　劉璉　　宗器　　宛平
　　　　　　　光禄寺少卿
　　　劉益　　崇益　　吉水
　　　　　　　湖廣右參議
　　　徐正　　惟中　　吳江
　　　司馬恂　伯如　　山隂
　　　　　　　　　　洗馬
　　　尹旻　　同仁　　厯城
　　　　　　　通政司　參議
　　　劉洙　　東周　　貴溪
　　　　　　　應天府府丞
　　　羅晟　　公亮　　臨安
　　　　　　　河南僉事
　　　姚旭　　景陽　　桐城
　　　　　　　　　判官
　　　徐安行　允端　　永嘉
　工科
　　　李震　　用初　　大興
　　　　　　　南京通政司左參議
　　　尚達　　兼達　　東平
　　　陳宜　　公宜　　泰和
　　　　　　　應天府府丞
　　　張瀾　　遂本　　瀘州
　　　　　　　興化府知府
　　　張文質　允中　　昌黎　　都
　　　　　　　通政司　參議
　　　路璧　　斐資　　安福
　　　　　　　雲南　　參政
　　　張敏　　時敏　　宛平
　　　　　　　工部右侍郎
　　　奚倫　　守常　　宣城
　　　國盛　　永盛　　淄川　　左
　　　　　　　通政司　通政
　　　王讓　　克讓　　宛平　　右　都
　　　　　　　(闕/)
　　　曹鼎　　萬鎰　　寧晉
　　　　　　　平樂府通判
　　　霍榮　　文華　　盩厔
　　　孫昱　　廷昭　　濟寧　　左
　　　　　　　山西　參議
　　　黄暉　　　　　　建昌
　　　　　　　廣西僉事
　
　
　
　
　
　
　
　
　
　
　
　
　
　
　
　水東日記卷二十九
欽定四庫全書
　水東日記卷三十
　　　　　　　　　　　　　明　葉盛　撰
南軒張先生曰今州縣祭社却是要典祭時當築一大
壇于山下望山而祭今立殿宇已為不經塑為人像又
配之以夫婦䙝瀆甚矣以是觀之宋祭社稷嘗為屋矣
若設壇為主以祭以報以祈我朝得禮之正無踰焉
城隍神祀典無之吳越有之風俗水旱疾疫必禱焉有
唐乾元二年秋七月不雨八月既望縉雲縣令李陽氷
躬禱于神與神約曰五日不雨將焚其廟及期而雨合
境告足具官與耆耋羣吏人自西谷遷廟于山巔以答
神庥此宋宣和中縉雲以陽氷篆書舊文重勒諸石今
尚存歐陽公則云當時天下皆有城隍神而縣則少也
范文甫嘗問于程伊川到官三日例謁廟伊川曰正如
社稷先聖又如古先賢哲謁之又問城隍如何曰城隍
不與土地之神社稷而已張南軒治桂林毁滛祠諸生
日從游雅歌堂後見土地祠依城隈令毁之曰此祠不
經甚矣況自有城隍在問既有社莫不須城隍否曰城
隍亦為贅也然載在祀典今州郡惟社稷最正陸游嘗
記鎮江府城隍廟謂自故時祠漢紀信為城隍神莫知
其所以始因以為為善之報亦正論也又嘗云唐以來
郡縣皆祭城隍今世尤謹守令謁見其儀在他神祠上
社稷雖尊特以令式從事至祈禳報賽獨城隍而已禮
不必皆出于古求之義而得揆之心而安者皆可舉也
元吳草廬亦嘗記江州城隍廟云江右到郡以漢潁隂
侯灌嬰配食或者以侯嘗定豫章諸郡而然也我朝洪
武元年詔封天下城隍神在應天府者以帝在開封臨
濠太平府和滁二州者以王在凡府州縣者以公以侯
以伯三年詔定嶽鎮海瀆俱依山水本稱城隍神亦皆
改題本主曰某處城隍之神四年特勅郡邑里社各設
無祀鬼神壇以城隍神主祭鑒察善惡未幾復降儀注
新官赴任必先謁神與誓期在隂陽表裏以安下民葢
凡祝祭之文儀禮之詳悉出上意于是城隍神之重于
天下蔑以加矣
張遂郎中持文山像求題上有少保兼太子太傅兵部
尚書錢塘于公贊且云于公座側每縣置此像數十年
一日也其辭曰嗚呼文山遭宋之季狥國忘身舍生取
義氣吞寰宇誠感天地陵谷變遷世殊事異坐卧小閤
困于羈繫正色直辭乆而愈厲難欺者心可畏者天寧
正而斃弗茍而全南向再拜含笑九泉孤忠大節萬古
攸𫝊我瞻遺像清風凛然
江水鄉蚊蚋甚多予方窮居日以為苦因裒腹笥得蚊
事廿有七古聖賢無一言之褒是為可誅也作誅蚊賦
其辭曰惟朱明之肇序兮迨白藏之紀時火爍金而方
熾露漱玉而易晞眷羲和之自東起咸池(日所出處/)而
徂西邁崦嵫(日所入山也見離騷/)以頓轡歸曚汜(日所/)
(宿處也見選雜體詩/)而匿暉繄羣隂之綽綽襲夜氣之
索索爰有黍民(古今注號蚊蚋為云云/)出于廬霍呼朋
引儔訝雷車之殷殷(聚蚊成雷見前書/)填空蔽野疑雲
陣之漠漠(梅聖俞詩云/)利觜踰麥芒之纎狹翅過春氷
之薄其賦形而至𦕈其為害而甚博豈泰山之能負(荀/)
(子云蚊負山/)詎九牛之可搏(漢書搏牛之蝱/)較爾力以
何施念爾欲而甚約飲不過于滿腹性無饜而肆蠚若
乃皓魄之亭亭萬木之欣欣悼永晝之執熱徙緑䕃以
怡情遽見形而稍稍復輕颺以營營(白烏營營見下注/)
念炎熇之未去曽須臾而靡寧伺人于燕息則東家之
夢何縁而見姬旦嬲(宋子京有蚊蝱嬲人之句/)人於尊
俎則鹿鳴之燕何由而娱嘉賔以是而肆毒于人何名
乎仁載引其𩔖載鼓其翅但知進而忘退不顧害而貪
利葬仙䑕(古今注以蝙蝠為云云/)之腹而莫追莫悔投
秋蟲(羅𨼆賦謂蜘蛛為云云/)之網而自捐自棄衝鬱攸
而致燔望銀釭而還墜以此而速禍于己孰名乎智仁
既不足以強名智又不足以自蔽徒肆情以饕餮競鼓
吻而唼噬宜先哲之永歎謂通夕而不寐(老子云蚊蝱/)
(噆膚則通夕不寐見莊子/)慨蠢蒙其何識亦炎涼而絶
義故有蓀壁琰㮰椒房璇題疏寮豁其文綺繡甍煥其
陸離圍絞綃以雲障焚椒蘭而霧迷乃戢翼以逺遯縱
含毒而莫施以貴嬪之被寵而不噆不螫(南史孔貴嬪/)
(本𫝊/)畏長遜之當路而莫近莫窺(南史長遜本𫝊/)其或
柴扉槿居蓬室桑樞方親闈之定省政黌堂之卷舒或
漂流于羈旅或迫促于郊嘘乃引利喙以競進共逞貪
心而自腴致晉室孝子獨當以身(晉書展勤云云/)而高郵貞
女(髙郵有露筋小娘子廟/)莫全其軀嗟乎蚊乎貴者要
者既屏迹以逺止貧者賤者又窮欲而紛如顧余躬而
何較念爾虐其有餘其間别種稟性尤酷實尖其觜實
班其腹實細其身實豐其毒感變化于天工載惆悵于
羽族仙禽逺害必翔于九皋神鳥覽輝乃集于王谷𫝊
信之鴈目㫁而莫至報喜之鵲耳聆而不足此固曠然
而難見爾乃頺然而難逐可憐爾之輕而翾不恥人之
厭且辱也葢嘗究厥譜系考于典集實蚩尤之餘蘖始
涿鹿之誅殛僅存膚血之遺餘致滋種𩔖之蕃息(見幽/)
(𡨕録/)或别𣲖于腐壤或聚族于幽濕惟可夜游鮮從門
入驟致身于雲臺而羽翼翾翾(鶡冠子雲臺之高而/)
(蚊蚋適以翾翾/)遽逞威于河内而人馬藉藉(古今注/)
(河内有人嘗見黍米許大人馬滿地取火燒之皆化/)
(蚊蚋飛去/)但𩔖非于華胄實盡衘于毒螫宜見憎
于世俗夫豈問于今昔惟小日之昏昏卧相寢而悒悒
念白鳥之阻飢寒翠㡡而聴入(見金樓子/)憎醜𩔖之莫
去宜豎刁之僭逼此鑒既明汝惡既極將不復汝容而
搏之特吾一振手之力爾因又將驅空中之蛂挫汝之
精(空中有物其名為蛂聞蚉蟲之聲則挫其精/)僇江東
之鷏而不復孕汝之形(爾雅江東呼為蚊母此鳥吐蚊/)
(因以名/)舉所為蚋者而族烹于秦鑊(秦謂之蚋/)取所謂
蚊者而築觀于楚廷(楚謂之蚊/)永滅蚩尤之裔庶使天
下之為人臣者得以安其君大慰勤猛之志又使天下
為人子者得以寧其親不復使無用之物無窮之毒存
于世此誅蚊賦之所以名也右先太師丞相雍國忠肅
公所著也先公文集舊刻蜀中成書未乆焚于兵火曽
叔祖寳慶府君將求而刻之湖南亦未及如志而運革
内附後先參政廣求之不能得眉州故人史公孝祥守
興化聞黄伯固家有之邈不可得也集在京師屬閩教
授謝中物色之來報云有軍官好書購得此欲藉手與
集相見然終不能得之先參政至淛從親戚韓大則得
誅蚊賦草于侯頥軒道士處葢大徳庚子嵗也故人閑
上人亦蜀中同出東南之家以舊故自吳山訪集臨川
山中問此物所在而視之則得之三十六年矣而先參
政亦棄諸孤十七年詩書之緒不絶如綫感慨今昔血
涕隨之偶得此卷録送上人貴得存遺珠于既失尚故
物之可求也元統乙亥三月二十七日集謹識宋之南
其宰執唯虞雍公為最賢觀其誅蚊賦所謂使天下之
為人臣者得以安其君天下之為人子者得以寧其親
則知公之志誅惡鉏姦者欲以寧君親也其以忠孝敬
天下後世者至矣伯生世其家學能于聖時致身西清
被寵眷也殊甚及閒寂中乃書先太師此賦以贈人其
志亦有所在乎閑上人再見伯生其為我諗之和林魯
威叔重父題因讀誅蚊賦深憐愛國情三公登間諜四
海失升平早覺文章貴爭期徳業成雲仍蒙世禄翰墨
負時名丹丘柯九思賦黍民肆毒不勝誅屈宋文章太
史書滄海遺珠留得在白雲深處伴僧居洛生王敬方
父作臾生佛兒為命世英西州睹威鳳南國剪長鯨不
厭朝廷小終扶日月明誅蚊賦重録妙墨世從衡遂昌
鄭元祐觀雍公少年之作可以豫見報國之志觀邵闇
詳書之意可以深惟追逺之情忠孝藹然萃于一門烏
乎盛哉閑上人國是蜀人故獨得之當刻石寺中以𫝊
永乆庶不為他時夜壑舟也至正十有五年乙未三月後
學蘇大年頓首謹書
予往年在廣中有均平徭役痛折豪右不禮答京官不
容生員虐利膳錢等事近復來邉首飭邉墻壕塹數萬
丈次修築屯堡五百餘座以及黜去贜貪老耄將佐等
事不過瑣瑣効職亦所以為扶植貧窮保全地方之意
奈何得謗紛紛莫能止息雖間見奏牘亦不能什一敷
露或付之呵呵不則仰屋竊嘆而已偶讀晦庵答王子
令二書乃知前人亦曽受此苦楚也書曰示喻曲折具
曉所謂但區區之意初見彼間風俗鄙陋汙濁上不知
有禮法下不知有條禁其細民無知猶或可憐而號為
士子者恃彊挾詐靡所不為其可疾為尤甚故于此輩
茍得其情則必痛治之葢惟恐其不嚴而無以警動于
愚俗至于亷退好修之士柔良鰥寡之民則未嘗以此
加之也細民籍籍不知此意妄生恐懼而彼為士者亦
何遽至畏縮而不敢來相見乎若果有之即是其見識
不髙趨向凡下無以異于愚民為政者亦安能每人而
悦之哉至如經界一事固知不能無小擾葢驅田里之
民使之隨官荷畚持鍤掲竿引䋲以奔走于山林田畆
之間豈若其杜門安坐飽食而嬉之為逸哉但以為若
不為此則貧民受害無有已時故忍而為之庶其一勞
而永逸耳若一一恤此必待其人人情願而後行之則
無時而可行矣且如此間紹興年間正施行時人人嗟
怨如在湯火之中是時固目見之亦以為非所當行但
訖事之後田税均齊里閭安靖公私皆享其利遂無一
人以為非者凡事亦要其乆逺如何耳但惜乎此事未
及下手而上下共以私意壊之使人預憂其擾而不見
其利此則非熹之罪而當世自有任其責者尚何言哉
然當時若更施行則其擾不但土封而已不知噂沓又
復如何也若便指土封為擾而謂經界之不善則如子
令者亦未究此利害也桂林之行亦引此自列然後得
免後世當有知此心者耳又一書云所喻土封事當時
却無人來論許亦無人子細説及熹又尋即去郡故其
事不及露而失于究治耳但如來喻所云所費不多不
能與之訟于官府則其為害應亦不至太甚但今已不
行無可得説便且借此為話端而興謗議耳若果盡行
則熹自料雖使更用嚴刑峻法此等小擾亦恐終不能
免其謗必有大于此者而如子令者亦將有畨悔青苗
之議矣此可付一笑也少時見所在立土封皆為人題
作李椿年墓豈不知人之常情惡勞喜逸顧以為利害
之實有不得而避者耳如禹治水益焚山周公驅猛獸
豈能不役人徒而坐致成功想見當時亦必須有不樂
者但有見識人須自見得利害之實知其勞我者乃所
以逸我自不怨耳子令議漢事甚熟亦曽看漢髙初定
天下蕭何大治宫室又從婁敬説徙齊楚大姓數十萬
于長安不知當時是費幾箇土封底工夫而不聞天下
之不安其于今日事勢何如也及考之與留丞相等數
書内拳拳切切又經界事而竟以漳州進士吳禹圭等
沮而罷先生所以有伉拙竒蹇一出而遭唐仲友再出
而遭林黄中今又遭此吳禹圭天實為之之嘆噫好事
難成固亦乆矣
予自癸未嵗廣州病後切欲圖寫陋容以貽于家甲申
八月東朝房每舉以告知友如姚大章尚書岳季方翰
林諸公乃各舉所知宛平陳啟陽揚州史政輩凡五人
稿亦十餘易無一肖者已之矣是年九月抵宣府得雲
中李芳始能彷彿一二諸公嘗云貌有不易寫者聞之
乆矣中書舍人東陽(闕/)正希純嘗寫東里楊公坐立像
及其諸子隨行像一一皆逼真建安公一日見之大驚
異且曰吾平生𫝊神不啻數十人無能得真希純乃能
若是即躬造希純請焉希純亦為之屢易稿罕無一似
此亦一事之不可曉者
　
　
　
　
　
　
　水東日記卷三十
欽定四庫全書
　水東日記卷三十一
　　　　　　　　　　　　　明　葉盛　撰
江南並海之河江港汊通潮汐者土人謂之渾潮来一
日泥加一箬葉厚故河港常常疏濬不然淤塞不通舟
楫不能捄田種之旱旋成平陸矣塞且風沙數日輙一
作作或連日塵几撲窓至不辨物色近日打掃積年封
閉卷房塵沙積地踰尺其細如粉要之所謂塵世濁世
者亦是之謂矣
戲談于凡四方人多以其土名或土俗土物為標榜如
南人曰蠻子西人曰豹子之𩔖獨河南人曰偷驢賊曰
版腸不知何説嘗見河南一士人云宋祭酒嘗過洛士
人挽留之信宿不從以其步蹇藏去公怒作詩曰蹇驢
掣斷紫絲韁却去城南趂草場繞遍洛陽尋不見西風
一陣版腸香又云宋學士也夫因詩得名因詩定品如
唐羅𨼆盗得之欲其賦詩等事世多有之但二宋在國
初皆以文章徳行致大名故無此事亦決非其言豈亦
薄俗架託一時戲謔之言耶吳越間又有一等謂之俚
鄙文譏刺上下無所不有且極其工巧人畏惡之古者
異言有禁如此之流不謂之異言而何謂
前人所作墓文碑志序稱述子婦者甚少詳書其子之
行實生卒及婦家之世出以及縣男女之名者加少也
圭齋之于圭塘家獨然豈亦變例歟又其叙祖考官諱
亦皆異而孫婦讓封于祖姑此亦有元時制而于是碑
有考況斯銘隔句雙韻語險辭嚴尤竒也是以具録之
有元贈中奉大夫湖廣等處行中書省參知政事護軍
追封魯郡公許公神道碑銘有序
安陽公居政府之五年一日得請于朝既釋機務將歸
省其先塋于洹水之陽以顯考魯公行狀命其友歐陽
𤣥文諸神道之石𤣥惟方今公卿大臣辭翰擅美無以
右安陽公兩都有大營繕諸臣僚家先世碑版咸以奏
請屬筆安陽公為榮于法嘗援吾宗兖文忠公例自表
厥考崇公之阡又自書之為宜安陽公堅辭以為不可
乃勉叙其行實而銘之魯公諱熙載字獻臣姓許氏生
七嵗孤太夫人挈之依外家公幼有異質處羣髫中終
日持重寡言稍長攻讀書習為儒二十能舉子業有儁
譽年及受室娶里中名家外舅仕湖廣行省公欲就學
東南因往焉遂為當道所知以行省檄辟徳慶路提控
按牘由是以本職歴永衡兩路湘潭一州凡三考成資
調長沙税使遷臨江撫州兩路總管府照磨進將仕郎
湖廣行中書省理問所知事改從事郎㑹福院照磨兼
管局承發架閣庫位不滿徳而所至稱職吏服其能民
懐其惠不可悉數其一二存諸簡書略見始末者若在
徳慶時鄰僚軼境州將趙往督捕府無他官以次攝事
公料丁壯輸糗粮髙城深池備禦有法㑹城中民饑比
馳狀請粟而先以賑貸民用無他虞將士俘擄有愬非
辜宣慰部使者雜議之渠帥利所獲從中執爭公駁之
曰冦徒脇從猶當理出王民躪入賊衆又從而臧獲之
可乎上官用其議簿有左驗皆免為民是時公以新進
下僚代總郡寄一切興發事皆已出當道意頗諅之冦
平吏民咸稱其應變方畧有餘又見其面折元戎脱民
于俘乃更賞嘆共剡薦之在永永尚巫鬼里人舁土木
偶相昏旦服食共具以侈相誇民坐凋敝公至命毁拆
滛祠數百區以杜其妄又撤其材以給黌舍公廨倉庫
之用公私便之在衡安仁盗𡊮舜一怨苦播州餉負險
挺亂既誅朝廷宥其餘黨甚衆民有越軍砦為竊攘者
有司得之獨以強論不赦公曰彼從盗為亂猶貰殊死
此因亂為盜乃服上刑不當請併彼舍之議上卒從其
言在湘潭時有范重二者嘗過友家乘虚撢其供佛鑞
器以歸友蹤跡甚急范漸怖而返之物游徼發擿之拘
范及友于官公推讞得實既而有赦吏欲墨范臂景跡
其身公謂詞未送官物先入主法不涅亦不當後范卒
為良民在長沙征算不苛羡増秋毫歸官在撫州豪民
有龔胡者偽造楮幣十餘年轉鬻閩浙聲已狼藉計蹙
自首官疑有𨼆索之其家得宿用版印繈數皆倍所首
獄輸朝廷遣使分别處決龔厚貲祈免姻族又助其營
捄己議減死公持不可曰首寛𨼆多去末存本與未首
同衆莫能蔽乃寘諸法末奉祠在京祠禄優暇而年近
休致諸子又皆顯融力請謝事未報得痞疾薨于官生
以中統二年辛酉十一月丁亥薨以泰定四年丁夘二
月癸酉夀六十有七葬以是年十一月壬午祔安陽武
官原新塋許氏世居許昌曽髙已上金亂失譜祖考𨼆
徳曠僚諱信考贅彰徳湯隂因徙家焉初贈亞中大夫
彰徳路總管輕車都尉追封髙陽郡侯再贈嘉議大夫
(缺/)
　
　
别記獨不云小臣亷乎宋夫人年二十八孀居守節自
誓迄公成人教育甚至公逮事終身子職無闕司征長
沙作綵衣堂以志其樂宋夫人病利力求去職侍疾寢
食為廢初喪號慟絶而復蘇旅殯原上苫凷廬墓者三
年每晝端坐木下狀如泥塐樵夫牧豎迫而視之始驚
為公年踰五十時祭必哭哭必致哀喪禮倣古不用緇
黄人始議其儉及送終之厚祀事之豐莫不願習行之
既祥非疾病蔬糲不饜臨江之除迓吏再四必偕其妻
孥守丘壠乃去今長沙人即公廬墓之地作書院以表
其孝請于中書得予額所植松栢愛護之成林晚嵗研
精理學易簀之年正月朔日命諸子講周子太極圖説
至原始反終慨然而嘆因論人無修短有若將終焉之
意舅氏宋君寳蚤年擇師訓公遇若己子公迎養以禮
有子為娶令族俸入盡以資之始生彰徳之東程岡因
以東岡為號後更號真拙著經濟録四卷女教六卷尤
長于詩有東岡小稿𫝊于世仁廟初䇿進士漢人賜緋
者十有一人唯安陽公年財二十有九父母具慶時人
歆之每以為義方之勤公在㑹福安陽公官己卿士而
公身教嚴厲安陽公出入必咨凛然前修家法公疾禱
神謁醫靡不極至公薨貧不能治歛又思得美檟哀慕
不知所為朝廷聞而厚賻之始克歸葬公葬墓土未燥
安陽公數遷遂至宰輔故贈親之典偹極哀榮惟公生
平種徳行義自厚其躬而逡廵退託未嘗有幾㣲責報
于天求上于人之意迨夫積善之報在理必然則人固
莫之與京天亦莫之或違也狀公行者為今南臺侍御
史濟南張公起巖志公壙者為今御史中丞浚儀馬公
祖常至𤣥為神道碑三人皆安陽公同年進士嗚呼斯
亦他貴臣家所難而魯公有焉銘曰
允矣魯公生而敦厖為儒則通治吏不哤儒通不窮若
嵗徒杠吏哤則蒙乃昏然釭發聲粤禺初武之跫嬰身
事衡不振不摐憂民有忡遇事無􁑔或縱爾于量或逸
爾于鏦或觹爾倥侗或鞣爾幻嚨世涂憧憧公志悾悾
蒍于渢渢與俗異腔且行且􁢆孰搏孰控盤桓令終徳
厚信矼荆士景從鹿𨼆維龎江夏向風黄孝無雙釃河
為灉導岷為江􁆑源之鴻沼流漎漎髙陽豐彤庭堅尨
降仲才棟隆仲力鼎扛公也亢厥宗仲也爽我邦洹水
浺瀜大行崆􁜁偭山為雄厭水勿洚若堂其封堅珉如
珏石人載礱其樹如幢仲詞舂容銘諉友憃公當如崇
仲盍表于瀧
　翰林侍講學士通奉大夫知制誥同修國史兼國子
　　祭酒歐陽𤣥撰
　翰林學士承㫖榮禄大夫知制誥兼修國史趙孟頫
　　書篆能靜處士茅紹之集勒
　　　至元四年嵗在戊寅八月吉日建
天順七年予在廣東肇慶軍前用舊韻集趙子昻詩五
絶句寄永熙致之羣公首章云我來君去苦相違蕭索
山川樹影稀知己如今居鼎鼐休文何事不勝衣時永
熙甫自關北遷兵部也明年五月予入議過浙時永熙
遷官在藩司留連數日别去夫孰知不乆而予再為關
北之行又不乆而永熙起巡二廣而此詩竟成前䜟耶
不偶然也近又檢交遊集景泰中予在赤城欽謨自史
館集唐詩二首見寄首章亦曰南征復北還離居不可
道封侯竟蹉跎志士白髪早平生一片心未得展懐抱
斯又謂之偶然可乎吁亦異矣
登州蓬萊縣納布老人言海市惟春三月㣲㣲吹東南
風時為盛多見有城郭樓觀旗幟人物皆具然變幻非
一或大而為峯巒林木或小而為一畜一物皆有之其
色𩔖水惟青緑色大率風水氣旋而成西風北風無之
故冬月則罕見也蘇東坡有海市詩云
朱子答張仁叔之問曰李悝百畆而收百五十石者粟
也晁錯百畆而收不過百石者似恐是米然則其多少
固有不同矣粟一石直錢三十文一嵗而止用三石可
見古来錢重然其賣買皆然則人亦不以為病也又按
宋鄭宣撫鎮蜀時于關外四州營田二千六百餘頃除
粮種外嵗入官十四萬斛有畸及其于金州營田五百
餘頃嵗入却止萬八千餘斛以此觀之其為不同者或
者四州田腴金州田薄之故則晦庵粟米之分所料亦
恐未為的當也宣府官田成化二年所種四千餘頃收
粗細粮止及七萬四千之上較之吾崑旱麥水稻田土
者畆嵗收米麥四石之上則關北地土可謂最薄也己
軍中探聴賊中動靜消息及専備急幹使令之人如宋
之時西邉之所謂急脚急步者今湖湘謂之徤步西北
極邊謂夜不收惟廣中則稱緝事軍此輩固自有得力
人但其間儘多虚誑壊事受賄通賊小人顧亦在于用
之者何如耳
　
　
　
　
　
　
　
　水東日記卷三十一
欽定四庫全書
　水東日記卷三十二
　　　　　　　　　　　　　明　葉盛　撰
英宗皇帝一日御祥鳳樓恭順侯吳瑾撫寧伯朱永等
被召入侍時忠國公新第成上顧問左右曰此何人居
也永等謝不知瑾獨叩首對曰此王府耳上笑曰非也
瑾曰非王府則誰敢如此上顧太監裴當曰爾聞若所
言乎葢忠國新第極其宏侈上固疑之乆而亨昏愚不
自知此亦驂乘之萌之一耳平北將軍總兵官撫寧侯
景昌云景昌曽被眷遇能談舊事而其言亦不妄惜乎
師行匆匆不暇他及姑記此一事尚有俟于他日也
宋劉文節公光祖蜀簡州人與晦庵同時同道端人正
學晦庵極其推重敬服也朱子大全正集有與劉徳修
書一通續集所編三通内重出即前正集一通别集又
(闕/)一十一(闕/)　　　三通皆題曰後溪之曽孫曽元家
藏顧山周拱維瞻以朱范遺墨卷見貽晦庵真蹟片紙
葢即别集之前第十書也但首尾月日具禮官位寒暄
叙次數語特完耳卷中有吳思庵先生題字考論既當
矣而予頗以大全編次前後失倫畧為叙正録附其後
徳修書次另一小帖亦出親筆但疑其非與徳修者兹
不復論若范石湖書則析出别裝也
　二月十一日熹頓首再拜上記
　徳修宫使直閣左史舍人老兄頃因閬中人還報狀
　不知已達未也不聞動靜又許乆鄉往徳義未嘗去
　心比已春和恭惟燕居超勝台候萬福熹自去冬得
　氣痛足弱之疾涉春以来益以筋攣不能動轉懸車
　年及不敢自草奏又嬾作羣公書只從州府申乞騰
　上乃無人肯為作保官者近方得黄仲本投名入社
　亦未知州郡意如何萬一未遂即不免徑自申省矣
　機穽𡨕茫不容顧避姑亦聴之而已去嵗數月之間
　朋舊凋落𩔖足關于時運氣脈之盛衰下至布衣之
　士亦不能免令人愴恨無復生意然此豈人力之所
　能為也哉偶劉主簿還蜀附此草草邈無㑹面之期
　惟冀以時自愛為吾道倚重千萬至懇不宣
　　　　　　　　　　　　　熹頓首再拜上記
山西疆理圖
此圖葢據今山西左布政使丘陵封来印本縮而為之
者也名山大川如恒霍黄河之𩔖間見一二若太原有
晉王府大同有大王府其分封支邑尚多䕶衛等屬此
皆不具所具者都布按三司行都司一行太僕寺一河
東陜西都轉運鹽使司一府三州三十一直𨽻者五府
屬者十六縣七十五直𨽻者十七州屬者五十八衛二
十所一百九守禦所八衛屬所一百一内磁州守禦所
别在河南界中此之直𨽻寧山衛蒲州守禦所葢在山
西境内所謂犬牙相制云抑予于斯圖有感焉景泰壬
申夏以參政之任駐太原不過旬日即為雲中上谷之
行未幾有協贊獨石之命自是望并州如故鄉不復得
西轅也兹復臨邉雖山西之民間得再見然亦一切從
事于芻粮徵納督過之而已葢無毫髪之惠及于山西
之人而吾昔者固嘗食其廪而役其力矣情何如哉當
時號同官者頗多以不坐藩司亦有至今不相識者謾
記于後正恐不能無遺漏焉耳
　左布政使楊鼎廷器扶溝縣人
　　　　　張茂景芳咸寧縣人
　右布政使侯復　　昌平縣人
　　　　　陳翌冲霄虹縣人
　左參政王英　　閩縣人
　　　　　劉訓忠言麻城縣人
　右參政王庾仲京江夏縣人
　　　　　楊璿叔璣無錫縣人
　左參議祝顥維清長洲縣人
　右參議郭恕安仁鷄澤縣人
　　　　　魏琳廷珪肥鄉縣人
　　　　　于泰伯亨徳州人
　　　　　畢鸞冲霄井陘縣人
崑山龔鈍庵老先生今年八十七矣碩徳奥學巋然鄉
邦之重偶于書笥中得其景泰中寄来關北民風詩數
章有杜荀鶴時世行風致以其與流俗輩所為空言無
補之詩不同(闕/)　　　在人上有警也録寘冊中云民
風詩七言近體八首種田生計如蟬翼非横其如貪暴
何散者每亷收者厚得之常少失之多寡鰥未免為溝
瘠官府何曽媿槖駞莫為清髙風雨隔蓬仙湏聴玉川
歌疫癘饑荒相繼作鄉民千萬死無辜浮屍暴骨處處
有束薪斗粟家家無只縁後政異前政致得今吳非昔
吳寄語長民當自責莫將天數厚相誣(後政指鄭前政/)
(指某/)昨過任溪南北村百家能得幾家存春秋旦暮常
愁餓父母妻孥半病瘟荇粉磨成連濁土榆皮剥盡到
深根相逢無復人形狀兩頰何曽斷淚痕釜可生魚甑
有塵此言今日始知真極貧只為無他業大患皆因有
此身顧行恥隨偷作伴惜名樂與死為鄰西風昨夜動
寒信凍殺不知多少人賦得田家苦楚吟一畨歌咏一
傷心妻孥命賤等黄土薪米價髙同白金四隅常有盗
賊警百里寂無鷄犬音相逢父老聚頭哭淚滴洪波到
底深自憐鬚髩白如銀不道今年遇此迍數畆薄田俱
付水百般老病盡隨身念渠漂泊無家者與我同為失
所民終夜悲吟聲不絶半因憂已半憂人一經水旱便
流離風景蕭條思慘悽到處喚春空有鳥連村報曉寂
無鷄頽垣棄井荒蕪宅苦調哀音凍餓妻更有社公同
寂寞年来不復享豚蹄説與農夫聴我吟我吟真是汝
規箴雖然此嵗遭斯厄未必明年復似今寧使鳶烏饜
腐肉莫同䑕狗喪良心只今父母深憐汝日夜悲哀淚
滿襟(新令鄭公有愛民心/)五言近體四首嵗運遭凶厄
民情可奈何不禁潮汹湧莫禦雨滂沱盡浸千家屋都
沈萬頃禾乾坤浮日夜豈必洞庭波朝挾兼旬雨登時
水横流鯉從床下躍鷗向枕前浮措手知無地將何望
有秋野翁如杜老日夜為民憂骨肉流離苦江湖嵗月
長露棲同鳥雀草食似牛羊到處即居處異鄉非故鄉
問渠愁幾許洪水共湯湯為問水荒子何年歸種田岸
塍俱壊盡屋舍乆無全父母饑難忍兒孫凍可憐一朝
如一嵗安得到来年七言絶句五首無食無家種種難
風霜漸迫敝衣單已知性命同螻蟻不死饑中定死寒
常年村鼓響冬冬知是田家樂社公不道今朝逢社日
但聞人哭水聲中自從父母毓㣲身叨長吳中七十春
雖道幾番遭水旱不曽餓殺許多人常嵗朝曦夕照邉
千村萬落暗炊煙如今百姓流移盡只有滔滔水拍天
缺食小民方困苦憂時野老正辛酸聊成短述將何用
或備仁明得採觀右拙作寫畢復得一絶併書奉上鍋
無粒粟竈無薪只有松楸可濟貧半賣半燒俱伐盡可
憐流毒到亡人
丞相雍國忠肅公奏議序士不觀其常觀夫處其變而
不失其常者斯可以為士矣常也者天地之大經君臣
之大義中國夷狄之大分而天下國家之大計也當平
居無事時孰不陳大經明大義别大分語大計昌言放
論若不可以斯須忘及一朝遇其變而忽然忘之視古
今之常道萬世之正理乃安其所甚屈而莫之恤曽匹
夫之勇不若也可勝嘆哉余讀雍國忠肅虞公奏議二
百二十有七篇而慨然有感焉世但知采石之戰有七
千之卒而却敵兵四十萬其功甚偉不可得而沒其實
也然忌者猶曰是適然而已也曽豈知公于紹興辛巳
之前已因輪對面奏敵必叛盟兵必分兩道正兵必出
淮西竒兵必出海道宜令良將勁卒備此二境其先事
之識已絶出乎衆人之表矣逮夫出疆歸闕又極論之
由是髙宗皇帝擢為中書舍人而亮果叛盟上令侍從
臺諌集議公獨曰今令成閔以五萬人守禦上流未之
得也上流固當益兵然敵兵必出兩淮竊料彼以虚聲
分我之兵使行在虚弱以成其出兩淮之姦謀因白宰
相陳福公康伯宜速奏知令成閔五萬人到池州駐池
州到江州駐江州他日敵重兵出上流則荆湖之軍捍
于前江池之運進而援之敵重兵出淮西則池州軍出
巢縣江州軍出無為可為淮西官軍之援是因一軍之
出而兩用之最為得計丞相善其言亦未奏行也公于
集議及復陳之曰不如是臣不知税駕之所及遣公勞
師于采石事已大壊公以書生收合亡卒激厲諸將旋
置于倉卒之際而破敵于俄頃之間嗚呼非胸中素所
蓄積忠誠足以動天地感人心而作士氣未易成此偉
績也而曰是適然而已也而可乎自昔狃勝者必忽其
餘憂公又設備于𤓰洲其他區畫悉各精宻而不茍敵
兵遂遁去乃徐請車駕還行都皆歴歴見于奏疏也孝
廟嗣位公出入往来兩淮荆襄秦陜之間無寧嵗撫御
諸軍協和大將懐来中原之民預計兵食之闕其規模
何如也志未盡展而議棄陜西新復之州議棄唐鄧海
泊藩籬之地議發回歸正忠義之人其論已紛然而出
公連年舉之凡四十餘奏不置也而逺不勝近外不勝
内寡不勝衆卒使大經不明大義不著大分不立大計
不行公雖居將相之任台鼎之司而没有餘恨余竊嘗
妄論本朝多議論而少成功雖盛時猶然也而況于積
習消靡之後夫使人皆喜逸而惡勞誰則任其勞使人
皆圖安而懼危誰則當其危中興以來前有魏國張公
後有雍國虞公為國家任其勞而當其危者也彼曽不
少愧焉又忍妄短毁之乎今殘兵奔播有可乘之機公
之奏篇當使流𫝊海内俾有志之士讀之興起用其遺
䇿而復我舊疆雪我大恥是公九原之心也前年余與
東漕魏了翁嘗跋公之文衛國文定趙公雄所述乾道
辛夘烏林答天錫慢侮紫宸殿上而公從容折之之事
所當刋之于奏篇之後不然世豈盡知之歟因公之孫
剛簡欲序其篇端乃併及焉嘉定十年冬十月顯謨閣
直學士太中大夫提舉隆興府王隆萬夀宫陽安縣開
國伯劉光祖序劉文節公文章世不多見儻從虞氏得
此篇而適有感于公所謂逺近内外勞逸安危之説謹
具録之
　
　
　
　
　
　
　
　
　
　
　
　
　
　
　
　水東日記卷三十二
欽定四庫全書
　水東日記卷三十三
　　　　　　　　　　　　　明　葉盛　撰
王右軍羲之蘭亭詩有詠彼舞雩之言亦可見其襟抱
不凡其與桓温戒謝萬之言又其淺者耳嗚呼賢哉世
之好言右軍者顧獨取其字畫又甚而泥於籠鵝之説
此不幾于以戲劇處先賢者非耶惜哉惜哉李伯時禊
圖淳祐改元辛丑廬陵曽宏父刻于其鳳山别墅今在
紹興古意猶存非諸處翻刻本可及然嵗乆搨多損剥
亦甚矣間録其詩文而唐栁諌議宋米元章二公真蹟
附焉宏父詩䟦及其所考訂諸雜記等詩文多故弗録
若宋髙宗一札以高宗非明于知人者雖有右軍當亦
不知用其眷賞之勤拳葢特藝焉而已故亦無取焉
永和九年嵗在癸丑暮春之初㑹于㑹稽山隂之蘭亭
修禊事也羣賢畢至少長咸集此地有崇山峻嶺茂林
修竹又有清流激湍暎帶左右引以為流觴曲水列坐
其次雖無絲竹管弦之盛一觴一詠亦足以暢叙幽情
是日也天朗氣清惠風和暢仰觀宇宙之大俯察品𩔖
之盛所以遊目騁懐足以極視聴之娯信可樂也夫人
之相與俯仰一世或取諸懐抱晤言一室之内或因寄
所託放浪形骸之外雖趣舍萬殊靜􁂌不同當其欣于
所遇暫得于己快然自足不知老之將至及其所之既
倦情隨事遷感慨係之矣向之所欣俛仰之間已為陳
迹猶不能不以之興懐況修短隨化終期于盡古人云
死生亦大矣豈不痛哉每覽昔人興感之由若合一契
未嘗不臨文嗟悼不能喻之于懐固知一死生為虚誕
齊彭殤為妄作後之視今亦由今之視昔悲夫故列叙
時人録其所述雖世殊事異所以興懐其致一也後之
覽者亦將有感于斯文
　一十一人詩兩篇成
　一十五人詩一篇成
　一十六人詩不成各罰酒三觥
　　　郡功曹魏滂
三春陶和氣萬物齊一歡明后忻時豐駕言映清瀾亹
亹徳音暢蕭蕭遺世難望巖愧脱屣臨川謝掲竿
　　　右將軍王羲之
代謝鱗次忽焉以周欣此暮春和氣載柔詠彼舞雩異
世同流迺攜齊契散懐一丘
仰視碧天際俯瞰渌水濵寥閴無涯觀寓目理自陳大
矣造化工萬殊莫不均羣籟雖參差適我無非親
　　　散騎常侍郄曇
温風起東谷和氣振柔條端坐興逺想薄言遊近郊
　　　滎陽桓偉
主人雖無懐應物貴有尚宣尼遨沂津蕭然心神王數
子各言志曽生發清唱今我欣斯遊愠情亦暫暢
　　　前餘杭令謝藤
　　　侍郎謝瑰
　　　王凝之
莊浪濠津巢步潁湄㝠心真寄千載同歸
絪緼柔風扇熙怡和氣淳駕言興時遊逍遥映通津
　　　潁川庾友
馳心域表寥寥逺邁理感則一𡨕然斯㑹
去来悠悠子披褐良足欽超迹修獨往真契齊古今
　　　行參軍事丘旄
　　　前餘杭令孫統
茫茫大造萬化齊軌罔悟云同競異標㫖平勃運謀黄
綺𨼆几凡我仰希期山期水
地主觀山水仰尋幽人踪回沼激中達疎竹間修桐因
流辨輕觴冷風飄落松時禽吟長澗萬籟吹連峯
　　　琅琊山人謝安
伊昔先子有懐春遊契兹言執寄傲林丘森森連嶺茫
茫原疇迴膚垂霧凝泉散流
　　　又五言
相與欣佳節率爾同褰裳薄雲羅景物㣲風翼輕航醇
醪陶丹府兀若遊羲唐萬殊混一象安復覺彭殤
　　　行參軍曹茂之
時来誰不懐寄散山林間尚想方外賔超超有餘聞
　　　府主薄任凝
　　　左司馬孫綽
春詠登臺亦有臨流懐彼伐木肅此良儔修竹隂沼旋
瀨營丘穿池激湍連檻觴舟
　　　　右一
流風拂狂渚停雲䕃九皋鶯語吟修竹游鱗戲瀾濤攜
筆落雲藻㣲言剖纎毫時珍豈不甘忘味在聞韶
　　　　右二
　　　潁川庾藴
仰想虚舟説俯歎世上賔朝榮雖云樂夕斃理自因
　　　王獻之
　　　王宿之
在昔暇日味存林嶺今我斯遊神怡心靜
喜㑹欣時游豁爾暢心神吟詠曲水瀨渌波轉素鱗
　　　鎮軍司馬虞説
神散宇宙内形浪濠梁津寄暢須臾歡尚想味古今
　　　府主簿后綿
　　　參軍孔盛
　　　行參軍楊模
　　　任城吕系
　　　參軍劉宻
　　　王𤣥之
松竹挺巖崕幽閒激清流消散肆情志酣暢豁滯憂
　　　前永興令王彬之
丹崖竦立葩藻映林渌水揚波載浮載沈
鮮葩映林薄游鱗戲清渠臨川欣投釣得意豈在魚
　　　郡五官謝繹
縱暢任所適迴波縈遊鱗千載同一朝沐浴陶清塵
　　　王徽之
散懐山水蕭然忘羈秀薄粲頴疎松籠崕遊羽扇霄鱗
躍清池歸目寄歎心㝠㝠寄
　　　右四言
先師有㝠藏安用羈世羅未若保冲真齊契箕山阿
　　　右五言
　　　府功曹勞夷
　　　行參軍徐豐之
俯揮素波仰掇芳蘭尚想嘉客希風永歎
清響擬絲竹班荆對綺疏零觴飛曲津歡然朱顔舒
　　　前長岑令華耆
　　　徐州西平曹茂之
願與達人游解結遨濠梁狂吟任所適浪流無何鄉
　　　王藴之
散豁情志暢塵纓忽已捐仰詠挹餘芳怡情味重淵
　　　鎮國大將軍掾卞迪
　　　司徒左西屬謝萬
肆眺崇阿寓目髙林青蘿翳岫修竹冠岑谷流清響條
鼓鳴音𤣥􁀙吐潤霏霧成隂
司𡨕卷隂旗句芒舒陽旌靈液被九區光風扇鮮榮碧
林輝翠蕚紅葩擢新莖翔禽撫翰逰騰鱗躍清冷
　　　前上虞令華茂
林榮其鬱浪激其隈汎汎輕觴載欣載懐
　　　山隂令虞谷
　　　前中軍參軍孫嗣
望巖懐逸許臨流想竒莊誰云真風絶千載抱餘芳
　　　彭城曹諲
　　　任城吕本
　　　陳郡𡊮嶠之
人亦有言得意則歡佳賔即臻相與游盤㣲音迭詠馥
焉若蘭茍濟一致遐想楊竿
四眺華林茂俯仰清川渙激水流芳醪豁爾累心散遐
想逸民軌遺音良可翫古人詠舞雩今也同斯歎
　　　行參軍王豐之
肆盼巖岫臨泉濯趾感興魚鳥安居幽時
後序　　　　　　　孫綽
古人以水喻性有㫖哉非以淳之則清淆之則濁耶
故振轡于朝市則充詘之心生閑步于林野則寥落之
意興仰瞻羲唐邈然逺聊近詠臺閣顧探増懐矣于曖
昧之中期乎塋拂之道暮春之始禊于南澗之濵髙嶺
千尋長湖萬頃乃藉芳草鑑清流覽卉物觀魚鳥具𩔖
同榮資生咸暢于是和以醇醪齊以達觀快然兀矣焉
復覺鵬䳨之二物哉耀靈縱轡急景西邁樂與時去悲
亦系之往復推移新故相換今日之迹明復陳矣原詩
人之致興諒歌詠之有由文多不載大畧如此所賦詩
亦裁而綴之如前四言五言焉
　蘭亭詩兼公權續得者亦上伏惟檢領入篋餘冀面
　話不次十二日公權狀上給事閣老(閣下/)
　　青標　換却舊者　謹空
　右唐中書令河南公褚遂良所榻晉右將軍王羲之
　蘭亭晏集序并諌議大夫栁公權所得羣賢詩御史
　檢法李公麟製圖皆駙馬王晉卿家所藏可謂三絶
　崇寧三年六月十五日襄陽米芾書
未歸三尺土難保百年身已歸三尺土難保百年墳不
知何人語要亦至理也已新除永寧倉官彰徳安陽縣
人監生出身問韓魏公之後其言曰子公晋卿述古堂
記中得之近時楊文貞公嘗見劉松年臨本楊文定公
嘗見趙子昻臨本然皆有不同又嘗于董仲魯中舍
家見匹紙水墨入細一卷亦竒絶不曽裝裱亦無題欵
不知為何人筆也
　
　
　
　
　水東日記卷三十三
欽定四庫全書
　水東日記卷三十四
　　　　　　　　　　　　　明　葉盛　撰
宋歐陽文忠公朱文公文集具在無已作禱祈道釋之
文若南豐諸公則有之又如范文正公用水陸齋薦祖
先文山丞相有誕節升避保安等諸疏近世名卿若楊
東里先生志同歐朱楊文定公則嘗以母疾有集慶之
為于節庵巡撫河南山西毎旱輙有雷壇丹詞亦見各
不同耳
御用監太監陳蕪交阯人永樂丁亥入内府宣廟為皇
太孫蕪在左右既御極陞太監賜姓名曰王瑾字潤徳
又賜肅慎圖書武定州還賜玉帶金鞍廏馬金帛寳楮
陳廬陵循誌云東夷北狄西戎南閩竊發蕪皆與征行
皆被重賜又嘗被賜詩章及範金為圖書四曰忠肝義
膽曰金貂貴客曰忠誠自勵曰心跡雙清以賜之且予
兩夫人及養子陳林一官令亦從其姓曰王春也其景
泰中疾命太醫官八人絡繹齎御藥往視中官遺金帛
飲饌問安否不絶于道既卒官其奴與其從者十二人
賜祭賜帛賜鈔五十萬緡謂内臣恩寵鮮有出其右者
葢蕪又有保抱皇子之功誌祕不言也中官之寵任肇
于文皇如孟繼諸人可知自後益盛矣嘗記童稚時蕪
過太倉封西洋寳舡勢張甚此誌所不具聞蕪性慈仁
而其下人則不可犯此葢中官通病云
白樂天畫像一幅二像對立一則五十時容一則六旬
後真也上有自贊别稱為蓬婆(洛南地名/)仙此幅元本
尚存北方人家
西園雅集圖楊東里云嘗見熊天慵先生所題詩及黄
文獻公述古堂記皆十六人文獻據鄭天民之記鄭記
作于政和甲午可徵無疑但劉松年臨本無張文潛李
端叔陳無已晁無咎四人葢臨伯時者如僧梵隆趙伯
詢輩非一人不能無異矣楊文敏公題葉石林所序本
則云此本十二人葢李伯時王晉卿蘇氏兄弟蔡天啓
黄魯直秦少游米元章王仲至劉巨濟陳碧虚圓通大
士也攷之鄭天民記復増張文潛李端叔陳無已晁無
咎為十六人及觀陳思允所題則又少李端叔陳無已
二人為十四人今此卷與思允所述相似獨卷首増張
文潛為四人則與述古堂所記實同而于石林天民游
記皆不相合也此二説有不同處文敏説亦欠明白當
考
宣府在居庸西北其東自永寧衛南口起迤西至西陽
河南土山臺大同天城衛界止一千九百七十三里三
百二十六步沿邊腹裏墩臺隘口八百二十二座處有
鎮守鎮朔將軍總兵官副總兵左右㕘將㕘將所統萬
全都指揮使司為衛所者十有九為城為宿兵墻堡者
共三十二蓋中軍宣府前左右一衛興和守禦所城一
趙川大小白陽葛峪常峪青邊口堡六北路口外開平
衛在獨石城龍門守禦所在李家堡有龍門衛城有馬
營雲州赤城鵰鶚堡又有守長安嶺懐來衛中所通為
城堡者八東路懐來永寧隆慶左右保安五衛美峪守
禦所又有守隆慶州永寧衛後所隆慶保安二州永寧
一縣而總為城者五西路萬全左右懐安保安右四衛
城三柴溝西陽河洗馬林新河張家二口堡五南路蔚
州衛廣昌守禦所二城又有順聖川東城舊𢎞州西城
而直𨽻隆慶衛在居庸糧芻亦屬宣府廣靈靈丘二縣
𨽻大同府則惟撥軍守城焉成化元年修飭舊有拒敵
堡五十二屯堡七十九新増築屯堡一百七十二新舊
屯堡編以千文起天字屯堡止于字屯堡通七百三座
増補使臣邊氓往來孔道暖鋪通前後共六十九座編
第用字則知仁聖義忠和孝友睦婣任恤禮樂射御書
數文行信教杜子美上韋左相八荒開夀域一氣轉鴻
鈞霖雨思賢佐丹青憶老臣豈是池中物由來席上珍
廟堂知至理風俗盡還淳云各屬原額屯操守戰官軍
舍餘土兵等六萬六百六十六員名是年報夏季數除
逃亡外實五萬七千二百六十一員名實食粮文武官
吏軍兵五萬四千八十八員名騎操走逓馬驢二萬三
千四百八十二匹頭邉儲細糧一百五十五萬九千二
百五十九石二斗九升三合二勺馬料豆四十萬七千
一百六十四石二升二合七勺銀一十一萬三百八十
七兩六厘綿布三十七萬二千八百六十七匹二丈四
尺四寸綿花三十五萬二千七百一十八斤二兩三錢
馬草六百一十三萬九千六百八十二束六分奉勅官
田者是年買補官牛五千七百一頭作一千八百九十
八具零二頭墾地四千一百六十九頃六十畆收糧七
萬一百二石二斗九升一合買馬一千五百一十九疋
詳見王音碑碑所遺則是嵗飼牛所餘藁秸八萬九千
一百五十六束一分每束一十七斤重易銀二千五百
二十兩四錢七分俱充公用衛所公務牛四百八十四
頭地三百六十一頃八十五畆得糧八千九百五十二
石一斗三升四合驛站公務牛九十五頭地九十二頃
得糧一千八百一十二石六斗三升二合衛所以給公
私百需站道以為慰勞行役之費亦肇自是年繼是而
有為則月益而嵗増矣當不一書
予自景泰三年夏至宣府十一日奉勑恊贊徼外軍務
七年十一月奔訃還于時曹州李公秉總督邉儲㕘贊
軍務兼理廵撫進提督軍務總戎則都督紀廣其副都
督楊能廣卒于位都督過興代之暫設而即去有副將
都督衛穎㕘將署都督張欽即予所謂官多而不和者
能召以懐來㕘將都督楊信升副總兵代信者都指揮
夏忠不乆忠卒署都督僉事趙輔實代之若萬全右衛
則都督江福後以事免代之者參將都指揮張林兼守
西路也天順八年秋予以廵撫重臨上谷適又受代李
公焉兹特以窽外昔日同事諸將佐具列于前而今日
之所與(據今丁亥夏四月而凡見任者其前後更調不/)
(重見也/)則續書之
　鎮守獨石等處宣府副總兵後軍都督府都督同知
　　　　　孫安
　　右參將提督守備萬全都司都指揮僉事周賢
　　協同提督守備懐來衛指揮同知吳良
　　　赤城隨哨把總指揮　　狃翥　馬英
　　　　　杜旺　鄭友都　薛顯　周源
　　　守備都指揮使王林
　　　　　僉事　張林　沈禮　黄瑄　張傑
　　　　　　王榮　申義　張夀　鄭祥
　　　　　(闕/)
　　　　　　僉事常貴
　　　恊同守備指揮使　　王鼎　朱通
　　　　　　吳昇　姚瑄
　　　　　同知　王榮
　　　　　僉事繩矩　沙泉　　吕貴　程道
　　　　　　閆敏
中軍
　鎮守宣府鎮朔將軍總兵官前軍都督府都督同知
　　　　　顔彪
　恊同鎮守右副總兵後軍都督府都督僉事張瑀
　恊同鎮守副總兵都指揮僉事黄瑄
　　　隨哨把總都指揮同知　孫素　王祥
　　　　　杜俊
　　　　署都指揮同知江山
　　　　都指揮僉事傅巖　　孟璽　文瑄
　　　　　徐綱　喬清
　　　　指揮使髙寧　董鋐　楊琳　祝雄
　　　　　楊瑄
　　　　指揮同知　　施祥　陳濬　尚得
　　　　　曹琮　胡佐
　　　　指揮僉事歐恕　　王俊　　周賢
　　　　　　　　周宏　　白振　　康寧
　　　　　于昇　趙琮
　　　　百戸于海　　石泉
　　　　守趙川堡指揮僉事王雄
　　　　守葛峪堡指揮同知羅鎮
　　　　守大白楊堡指揮僉事俞朦
　　　　守小白楊堡指揮僉事王鑑
　　　萬全都指揮使司軍政都指揮同知周玉
　　　恊同軍政兼管屯田署都指揮僉事李紱
　　　河南都司輪班都指揮僉事林深
　　　　署都指揮僉事薛鐸
　　　　指揮使方寛
北路
　鎮守獨石馬營等處左叅將都指揮使李剛
　恊同鎮守都指揮僉事李延
　　守備獨石城署都指揮僉事郭瑄
　　協同守備指揮使吳昇
　　守備馬營堡都指揮僉事張夀
　　協同守備指揮使王鼎
　　守備雲州堡指揮同知張琥
　　守備赤城堡都指揮同知劉政
　　守備鵰鶚堡指揮使姚瑄
　　　　同知鄭祥
　　守備長安嶺都指揮僉事申義
　　　　指揮僉事趙昇
　　守備龍門衛指揮使陶洪
　　守備龍門所指揮僉事閆敏
東路
　　鎮守懐來永寧等處參將都指揮同知隂傑
　　　守懐來城指揮僉事吳清
　　　　　同知梅盛
　　　守備保安新城指揮僉事程道
　　　　　守保安舊城正千戸王曦
　　　守備永寧都指揮同知郤伭
　　　　　指揮僉事馬剛
　　守備隆慶州指揮使事汪溶
　　　　守四海治堡指揮僉事鄒倫　　焦玘
西路
　鎮守萬全右衛等處右參將署都指揮僉事蔣良
　恊同鎮守指揮同知張順
　　守備萬全右衛都指揮僉事胡觀
　　守備萬全左衛都指揮僉事楚禎
　　守備懐安等衛署都指揮僉事周隆
　　守備柴溝堡署都指揮僉事許寧
　　　守新河口堡指揮僉事秦林　孔海
　　　守洗馬林堡指揮同知李泰
　　　守張家口堡指揮使秦亮
　　　守西陽河堡指揮使賈熊
南路
　　守備蔚州都指揮僉事牛璽
　　守備順聖川二城都指揮同知梁秦　楊文
　　　守本川東城指揮僉事張暠　時興
　　　守本川西城指揮僉事劉忠
　　　　　同知宋遇
　　　　　僉事王鉞
　　　守廣昌所指揮僉事孫冕　宋質
　　　守廣靈縣指揮使陸鐸
　　　守靈丘縣指揮使章琮
　　　直𨽻保安州知州魏鑑　俞澤
　　　　　隆慶州知州師宗文　李鼒
　　　　　永寧縣知縣李秀　　髙翔
　
　
　
　
　
　水東日記卷三十四
欽定四庫全書
　水東日記卷三十五
　　　　　　　　　　　　　明　葉盛　撰
往年在京師讀周伯温近光集頗知勝國時北出道里
風土之詳近見張耀卿參議紀行王學士仲謀中堂事
記皆吾徒今日所不可不知者紀行録全文事記則節
取有關于道里風土者耳王曰中統二年二月五日丙
寅未刻發自燕京是夕宿通𤣥北郭六日丁夘午憇海
店距京城廿里是晚宿南口新店距海店七十里七日
戊辰夘刻入居庸關世傳始皇北築時居庸徒于此故
名兩山巉絶中若鐵峽少陵云峽形藏堂隍壁色立積
鐵者葢寫真也控扼南北實為古今巨防午憇姚家店
是夜宿北口軍營距南口姚店三十里而逺八日乙巳
辰刻度八達嶺于山兩間俯望燕城殆井藏然出北口
午憇棒棰店天容日氣與山南絶異以暄涼校之爭逾
月矣午飯榆林驛其地大山北環舉目已莾蒼沙磧葢
古媯川地也是夜宿懐來縣南距北口五十三里縣東
南里許有釀泉井水作淡鵝黄色其曰玉液即此出也
官為置務嵗供御醪焉九日庚午治統墓店詢其名土
人云店北舊有統軍墓故稱是夜宿雷氏驛亭地形轉
髙西望鷄鳴山南眺桑乾上流自奉聖東諸山下注白
波洶湧若驅山而東鷄鳴山者昔唐太宗東征至其下
聞鷄鳴故名東南距懐來七十里而逺十日辛未午刻
入宣徳州十一日壬申為一日留距雷氏驛九十里癸
酉行六十里值雪宿青麓十三日甲戌至定邉城憇馬
葢金所築故城也是夜宿黒崖子距青麓九十里十四
日乙亥抵磪場峪蓋金初南北互市之所也是夜露宿
雙城北十里小河之東南距黒崖甸北一百有五里十
五日丙子停午至察罕諾爾申刻大風作𤣥雲自西北
突起少頃四合雪華如掌平地尺許亂灣河而北次東
北土㻲下羣山糾紛川形平易因勢而廣狹焉泉流縈
紆掲衣可涉地氣甚温大寒掃雪寢以單韋煦如也沙
草氄茂極利畜牧按地志灤野葢金人駐夏金蓮源陘
一帶遼人曰王國崖者是也留八日而發距雙城七十
里二十三日甲申次鞍子山南距灤河四十里二十四
日乙酉次桓州故城西南四十里有李陵故臺未刻朔
風發發雨霰交作𫝊令方春牧馬不勝寒克瘦弱者悉
用氊毳答覆其背否者以法從事二十六日丁亥晨霜
蔽野如大雪日極髙隂凝始釋距鞍子山廿有五里是
日完州人來自和林城説迤北正三月間地草自燃東
自和林西至炊州其燃極草根而止水濕處愈甚人往
來者須以氊濡水覆其上可越又有黒風掠人面如灼
兵械及山椒遇夜皆有火出在山者如列炬然或者云
火兵象皆北兵自焚消礫之兆二十七日戊子次新桓
州西南十里外南北界壕尚宛然也距舊有州三十里
二十八日己丑飯新桓州未刻扈從鑾駕入開平府葢
龍飛之地嵗丙辰始建都城龍崗蟠其隂灤江經其陽
四山栱衛佳氣葱鬱都東北不十里有大松林異鳥羣
集曰察必鶻者葢産于此山有木水有魚鹽貨狼藉畜
牧蕃息大供居民食用然水泉河大氷負土夏冷而冬
洌東北方極髙寒處也按方志葢東漢烏桓地也距新
桓州四十有五里張曰嵗丁未夏六月初吉赴召北上
發自鎮陽信宿過中山時積雨不止有頃開霽西望恒
山之絶頃(所謂神峯者/)聳拔若青葢然自餘諸峯歴歴
可數因顧謂同侣曰吾輩此行其速反乎此退之衡山
之祥也翌日出保塞過徐河橋西望琅山森若劒㦸而
葱翠可挹已而由良門定興抵涿郡東望樓桑蜀先主
廟經良鄉度瀘溝橋以達于燕居旬日而行北過雙塔
堡新店驛入南口度居庸關出關之北口則西行經榆
林驛雷家店及于懐來縣縣之東有橋中横木而上下
皆石橋之西有居人聚落而縣郭蕪沒西過鷄鳴山之
陽府邸店曰平輿其巔建僧舍焉修山之西而北沿桑
乾河以上河有石橋由橋而西乃徳興府道也北過一
邸曰定防水經石梯子至宣徳州復西北行過沙嶺子
口及宣平縣驛出得勝口抵扼胡嶺下有驛曰博囉自
是以北諸驛皆蒙古部族所分主也每驛各以主者之
名名之由嶺而上則東北行始見毳幕氊車逐水草畜
牧而已非復中原之風土也尋過撫州惟荒城在焉北
入昌州居民僅百家中有廨舍乃國王所建也亦有倉
廩粲州之鹽司州之東有鹽池周廣可百里土人謂之
狗泊以其形似故也州之北行百餘里有故壘𨼆然連
亘山谷壘南有小廢城問之居者云此前朝所築堡障
也城有戍者之所居自堡障行四驛始入沙陀際陀所
反無塊石寸壤逺而望之若岡陵丘阜然既至則皆積
沙也所宜之木榆栁而已又皆樗散而樷生其水盡鹹
鹵也凡經六驛而出陀復西北行一驛過魚兒泊泊有
二焉周廣百餘里中有陸道達于南北泊之東涯有公
主離宫之外垣髙丈餘方廣二里許中建寢殿夾以二
室背以龜軒旁列兩廡前峙眺樓登之頗快目力宫之
東有民匠雜居稍成聚落中有一樓榜曰迎暉自泊之
西北行四驛有長城頹址望之綿延不盡亦前朝所築
之外堡也自外堡行十五驛抵一河深廣約什滹沱之
三北語云吉魯爾漢言驢駒河也夾岸多叢栁其水東
注甚湍猛居人云中有魚長可三四尺春夏及秋捕之
皆不能得至冬可鑿氷而捕也瀕河之民雜以番漢稍
有屋室皆以土冒之亦頗有種藝麻麥而已河之北有
大山曰喀喇敖拉漢言黒色也自一舍外望之黯然若有
茂林者迫而視之皆蒼石也葢常有隂靄之氣覆其上
焉自墨山之陽西南行九驛復臨一河深廣加驢駒河
三之一魚之大若水之捕法亦如之其水始西流深急
不可涉北語云托賚猶漢言兔兒也遵河而西行一驛
有契丹所築故城可方三里背山面水自是水北流矣
由故城西北行三驛過必里克圗乃弓匠積養之地又
經一驛過大澤泊周廣約六七十里水極澄澈北語謂
烏蘇徹爾諾爾自泊之南而西分道入和林城相去約百
餘里泊之正西有小故城亦契丹所築也由城四望地
甚平曠可百里外皆有山山之隂多松林瀕水則青楊
叢栁而已中即和林川也居人多事耕稼悉引水灌之
間亦有蔬圃時孟秋下旬糜麥皆槁問之田者云已三
霜矣由川之西北行一驛過馬頭山居者云上有大馬
首故名之自馬頭山之隂轉而復西南行過呼蘭竒勤
乃奉部曲民匠種蓻之所水曰塔宻爾河注之東北又
經一驛過石堠石堠在驛道旁髙五尺許下周四十餘
歩正方而隅巍然特立于平地形甚竒峻遥望之若大
堠然由是名焉自堠之西南行三驛過一河曰唐古以
其源出于西夏故也其水亦東北流水之西有峻嶺嶺
之石皆鐵如也嶺隂多松林其陽帳殿在焉乃避夏之
所也迨中秋後始啟行東北故道過石堠子至呼蘭竒
勤(山名以其形似紅耳也/)東北迤邐入山自是且行
且止行不過一舍止不過信宿所過無名山大川不可
殫紀至重九日王師麾下㑹于大牙帳灑白馬潼修時
祀也其什器皆用木樺不以金銀為飾尚質也十月中
旬方至一山崦間避冬林木甚盛水堅凝人競積薪儲
水以為禦寒之計其服非毳革則不可食則以羶肉為
常粒米為珍比北嵗除日輙遷帳易地以為賀正之所
日大晏所部于帳前自王以下皆衣純白裘三日後方
詣大牙帳致賀禮也正月晦復西南行二月中旬至呼
蘭竒勤東行及馬頭山而止趂春水飛放故也四月九
日率麾下復㑹于大牙帳洒白馬潼什器亦如之每嵗
惟重九四月九凡致祭者再其餘節則否自是日始回
復由驛道西南往避夏所也大率遇夏則就髙寒之地
至冬則趍陽煖薪木易得之處以避之過此以往則今日
行而明日留逐水草便畜牧而已此風土之所宜習俗
之大畧也僕自始至迨歸遊于王庭者凡十閲月每遇
燕見必以禮接之至于供帳衾褥衣服食飲藥餌無一
不致其曲則眷顧之誠可知矣自度衰朽不才其何以
得此哉原王之意出于好善忘勢為吾夫子之道而設
抑欲以致天下之賢士也某何足以當之後必有賢于
隗者至焉因紀行李之本末故備誌之戊申夏六月望
日太原張徳輝謹誌
晉故使持節侍中太傅鉅平成侯羊公之碑公諱祜字
叔子泰山南城人也其先晉羊舌大夫之胄當漢中興
始自南陽家于岱野纓冠相繼九世于公矣顯祖南陽
太守皇考上黨太守咸有盛名公承俊烈之髙風應明
哲之盛代徳擅規模仁誠慈惠夫其器量𢎞深容度廣
大浩浩乎固不可測已其志節言行卓爾不羣遊神𤣥
圃散志青雲𢎞之㠯道籍博之㠯藝文于是仁聲逺耀
芳風流遐年十有七上計吏察孝亷州辟皆不肯就羣
公材之五府並命盤桓累載乃公車徵拜中書侍郎秘
書監于時當晉之盛激揚英㑺乃引公為相國從事中
郎遷中領軍遇革命之期任受禪之㑹秉文經武用集
大晉之祚皇采増輝帝威逺御緯絶代之風𢎞虞唐之
緒帝嘉厥庸酬以大國公乃逡廵固讓裁居小邦天子
詹咨仍復進公中軍將軍散騎常侍内釐王度外綏區
域嚴恭寅畏帝命允飭張國威於鉤陳崛皇樞于紫極
于時之盛未有並公者也拜衛將軍尚書僕射協揆天
機崇成大業帝道緝熙泰階允肅以江東未夷乃命公
都督荆州諸軍事侍中車騎將軍開府辟命公乃養民
裕財開斥國界創築五城阜防冦衛境然後闡敷皇風
懐逺以徳追大同之業思王道之則齊其民人均其膏
澤軍無虞詐民不疲勞農功滿疇百姓布野羣黎被徳
殊俗望風吳人感服襁負而至者四萬餘口進位征南
大將軍公雖享茅土歴登台階吐飡下士二于姬公方
將平東吳以拯斯民寢甲戢兵辭功退身然後優遊
乎初好此公之素志也㑹遘篤疾春秋五十有八咸寧
四年十有一月庚寅薨于京邑天子痛悼遣使持節追
贈侍中太傅南城侯印綬賻弔加于常也及其葬上親
臨過車騎諡曰成侯天子以公徳髙勲大而屢辭封爵
故復建南城之國特以封公公誓讓終始上未之許及
其薨也夫人夏侯氏追公克讓之志遂不以歛公自出
身以暨于終忠言不輟于口嘉謀不廢于心成其業不
處其功勤其勲不榮其禄儀形言行動為世範暨六年
春平吳䇿詔曰故太傅鉅平侯羊祜造建平吳之規潛
謀逺畧與衆殊慮勲業不遂然蕩滅之計悉如祜䇿用
能夷曠世之冦捄黎民之患勲烈𢎞著而寵不逮身其
遣使以克定之功䇿告祜廟昔漢氏封蕭何夫人為使
以崇顯元功亦古之令典封祜夫人為萬嵗鄉君五千
戸賜絹萬匹于是故吏髙文奚亷等僉以公徳髙而志
卑位優而行恭徽猷被于江漢洽于羣生涉其流風者
皆貪夫反亷懦夫立志雖夷惠之撡奮乎百世曷以尚
徳(缺/)　　　未殞竒謀潛略清(缺/)　功遺諸靡所寘心
乃共碣石刋勒盛軌永表風烈焉其辭曰天臨有晉
乃降皇輔猗與惟公應期協矩聰哲神睿乃文乃武(缺/)
　　虞淵淵其度翼翼其明孝思以形乃耀髙風辭爵
讓榮為而不有志淩泰清如何不弔中年殞身(缺/)
　　　　未(缺/)　　刋(缺/)　是表是旌此碑吾邑大夫
襄陽鄭達所惠後題云至正四年甲申秋九月昭勇大
將軍襄陽萬户楊克忠重慶廬陵羅琛鐫考之許文忠
公有壬嘗云太傅之功業見于史其未就交辟郭奕以
為今之顔子其論三年之喪欲革漢魏之薄興先王之
法以敦風俗葢有儒者之風使及孔門殆庶幾乎此其
立徳立言又備矣陸抗謂樂毅諸葛孔明不能過未為
盡之墮淚碑由梁及今至于四刻若今訪舊文而刻之
石由京師而致之峴首者編修官楊伊志卿也今觀是
碑多闕字其字體結構雖彷彿當時亦恐有遺漏失真
之弊其即編修之所為抑亦萬戸别為之皆不可知已
謾記之云
　
　
　
　
　水東日記卷三十五
欽定四庫全書
　水東日記卷三十六
　　　　　　　　　　　　　明　葉盛　撰
詩林廣記元至正中蔡正孫氏所著前集十卷以晉陶
淵明唐杜甫李白韋應物劉禹錫韓退之栁子厚王摩
詰李義山王建杜牧孟郊賈島孟浩然盧仝鄭谷李賀
唐彦謙韓偓杜荀鶴陸龜蒙白居易元稹附薛能王駕
張祐薛道衡李涉王播韓翃張繼諸人詩證以名人評
議間附已見亦多可觀閒中偶見此本為贅一二與同
志者商確焉
　陶淵明詩劉後村云云
後村此語雖不失為尊坡謂之至論則未也
　附王介甫桃源行髙齋詩話云云
此詩槩言秦亂猶言嬴氏父子不道乆矣初非于此以
世次先後叙列言也髙齋過矣此却與東坡二疏贊不
同
　杜子美詩朱文公云云
文公此語萬世不易之論葢取法于上自當如此作文
皆然學者不可忽也近世士人惑于蘇文生啜菜羮蘇
文熟喫羊肉之語更不肯做向上工夫卒之又遜于蘇
數倍也何怪
　杜子美和早朝大明宫詩梅聖俞金針詩格云云
　胡苕溪云山谷之言云云
山谷説當矣
　杜子美櫻桃詩詩眼云云
潛溪所謂搜求事迹排比對偶出于勉強之言甚當
　附韓退之謝賜櫻桃詩胡苕溪云云
色香味在名果多具此況又櫻桃耶苕溪之議過矣
　杜子美九日詩楊誠齋云云
誠齋二説學者所當知也
　杜子美絶句詩室中語云云
后山詩語與王杜二詩未倫以之無媿前人恐誤後學
　杜子美羌村詩楊誠齋冷齋夜話云云
夜闌更秉燭更字作平聲讀是
　杜子美何將軍宴詩胡苕溪云云
楊東里東郭南園宴集三詩皆用此體
　杜子美縛鷄行詩洪容齋文章正宗步里容談師民
　瞻云云
詩與文稍異者以詩兼興趣有感慨調笑風流脱灑處
如長詩落句翻空旁人作散場語是也然時一出竒可
耳前元詩人陳孚剛中集中歌行則全用此體觀者審
之
　李太白登鳳凰臺詩後村詩話云云
崔顥題詩在上頭太白語也瞿宗吉詩話乃云時人因
太白不作黄鶴樓詩作此譏之誤矣宗吉以博記能吟
自負乃猶若是可不戒哉
　李太白宫詞胡苕溪云云
苕溪間有發明如此等則似太不知詩矣李尚有風吹
栁花滿店香杜尚有竹光團野色將不曰栁安得香竹
何為有光耶
　李太白宫詞鞏溪詩話云云
詩話太白之譏亦清議中所不可少者雖然元㣲之李
杜優劣之評不能勝昌黎金薤琳琅之説善與古人者
自解領㑹各不相掩可也
　韋蘇州郡中與諸文士讌集詩附東坡效韋蘇州詩
　蔡氏云云(身當疾病思田里邑有流亡愧俸錢自慚/)
　(居處崇未覩斯民康/)
韋蘇州詩他如相敦在勤事海内方勞師理郡無異政
所憂在素餐何當四海晏甘與齊氏耕顧謂軍中士仰
答何由申與夫丈夫當為國破敵如摧山上懐犬馬戀
下有骨肉情等句諷詠反復真能使人動心此前輩大
儒所以酷愛之東坡詩意葢亦寧不足于樂天而獨歸
蘇州以樂天晚年頗惑道釋而詩亦有纎艶滛媟之失
故也
　劉禹錫楊栁枝辭復齋謾録云云附楊巨源折楊栁
　詩胡苕溪云云
謝疊山説詩本作水邉楊栁緑烟絲麴塵既無精考從
疊山本亦不害其為佳句也
　劉禹錫酬栁子厚家鷄之贈詩附子厚寄夢得詩附
　后山紀徐僊效山谷書諸附東坡酬栁氏二外甥求
　筆蹟詩蔡寛夫詩話復齋謾録云云
栁劉此詩往復八首今見栁集元和脚者説者謂栁公
權元和間有書名此必指公權者近之意者以公權字
體言也若東坡又云元和守愈不可曉矣東坡火急固
因子厚而后山天厄人窮則東坡海市詩亦云其相師
相推尊固如此也
　劉禹錫贈白樂天詩(自注云髙山本髙髙門使之髙/)
　(二字為義不同三山老人語録云云/)
李頎片石孤峯窺色相清池白石照禪心唐人亦未嘗
忌重疊也
　韓退之方橋詩蔡寛夫詩話云云
作唐韻已在佐韻造也亦見子史書皆韻去聲唐人集
中多自注音佐者以别入聲作字耳不聞以為方言也
蔡寛夫旁引曲證力以方言為説𩔖新竒已見矣三百
九十橋在蘇城内今蘇州人不聞以十為忱音且韓公
鄧州人張公又虢州刺使不知何以却用吳中方言使
如所云不知蘇黄門我讀君詩笑無語恍然再見儲光
羲儲字又必用呼作何聲耶尹和靖先生有言訓經而
欲新竒無所不至矣予于是亦云
　韓退之古意詩附樂天月中桂詩楊誠齋云云
何不中央種兩株樂天語固多有𩔖此者誠齋以驚人
句屬之則恐未然葢誠齋之好尚意向與之投合耳李
商𨼆馬嵬詩後人尚以為淺近徐凝之瀑布鄭谷之雪
詩石曼卿之認桃辨杏東坡一以陋惡歸之不亦宜乎
要之白俗之譏亦出至公而盛唐正音兹所以為不可
及也歟
　栁子厚南澗中題詩蘇東坡云云
漠漠吹烟村逺近鼕鼕儺鼓埭西東三叉古路殘蕪裏
一曲清江淡靄中外物已知如弊屣此身無伴等羇鴻
天寒寂寞籬門晚又見浮生一嵗窮此陸放翁詩也朱
文公于一時文人最慎許可而于放翁加推服焉其䟦
此詩引季禮聞歌小雅蘇公讀栁子南澗詩為言不復
詳説而惟致感嘆之意葢欲後之學者致思而自得之
耳
　王摩詰輞川庄詩石林詩話雪浪齋日記云云
石林雪浪論連綿字皆切
　王摩詰山中送别詩并附詩胡苕溪云云
詩不有反前人之意而用之者乎況相思之切歸歟不
歸思之至矣苕溪知録此詩又從而吹毛之不思之過
也
　李義山詩古今詩話冷齋夜話云云對雪詩蔡載集
　云云
義山固是用事深僻之開先楊大年諸公亦推波助瀾
矣老坡一出而才髙學富至于全篇首尾句句用故事
成説則去盛唐為益逺而不可救矣
　附林和靖書夀堂壁詩胡苕溪云云
苕溪説是此詩與文所以異也
　李義山登樂遊原詩楊誠齋云云
亡友沈文敏憲副有俊才尤善論詩然居常好誦義山
登樂遊原末句人頗疑之景泰初出官于閩道中寄友
詩亦曰回首紅塵人去逺夕陽西望淚沾纓愈以為非
逺大之兆不十年竟卒于閩
　附程明道修禊詩楊龜山云云
明道先生尚有詩云莫辭盞酒十分醉只恐風花一片
飛亦是此氣象
　王建宫詞陳輔之詩話云云
疊山云説落花氣象便蕭索此詩從落花詩歸結子便
有生意
　王建宫詞附杜牧之秋夕王昌齡長信宫秋詞苕溪
　叢話云云
杜牧之秋夕王昌齡長信宫秋詞此等詩人能識之乃
謂與王建宫詞雜苕溪之言非是兩詩亦有謝疊山所
説詩意不可不知
　杜牧之赤壁詩許彦周詩話云云
詩人提掇二喬言之覇業固在其中矣癡人聴夢彦周
之謂歟
　杜牧之題烏江亭詩
他本多作不可期此本近是忌疊之説雖未必然然亦
不宜爾也
　附王介甫題烏江亭詩胡苕溪劉後村云云(吕温天/)
　(下起兵誅董卓長沙義士最先來/)謝疊山蔡氏云云
後村之説當矣疊山又引栁文箕子廟碑隂語亦甚當
苕溪陋矣觀王荆公詩何等衰颯牧之此詩何等精神
　杜牧之悵别詩附田畫詩蔡氏云云
田承君汴宋人弟病兄孤此必摘杜集書帖中語蔡氏
失于考證而拈出之
　杜牧之絶句詩石林詩話云云(清時有味白首無能/)
石林所記亦可以為世戒
　杜牧之趙使君詩附元厚之哀曹覲詩
吾家石本如此知𫝊刻之誤多矣
　賈閬仙下第詩題裴晉公第詩文見録云云自註詩
　𨼆居詩話云云
讀賈閬仙題裴公第及下第等詩知唐人之不聞道豈
獨孟東野哉夫賢人君子之所為亦求諸其身而已矣
閬仙一第不偶則傷已而尤人一詩得意而汲汲于求
人之知至欲以為其身之進退亦甚乎其昧道也已然
此等詩選唐音者皆不著目吾于雜選唐詩而知唐音
之為精不可及也
　盧玉川山中詩胡苕溪云云
玉川兩語自然非介甫所易及苕溪于此(缺/)
介甫即止玉川可也
　李長吉鴈門太守詩蔡氏云云
孟子曰盡信書不如無書經尚可疑況史乎史固不能
無疑又況小説雜書出于𫝊聞𩔖于游戲者乎王荆公
不滿李長吉鴈門太守詩是已夫雲斯須變化之物固
有咫尺不能無異者當黒雲壓城之時安知城内外甲
光無日可尚耶荆公才髙千古未必有此議論荆公而
然則其于南風吹山作平地夫容泣露香蘭笑又何如
其為長吉言也學者要須識此
　韓致光雷公詩附朱喬年冬乾詩蔡氏云云附朱文
　公聞雷有感詩
韓偓雷公詩朱喬年冬乾詩晦庵壬子三月廿七日聞
迅雷有感詩皆名世大抵前二詩有用世救民意後一
詩有憤世疾邪之心焉嘗記景泰中一日諸公髙㑹友
人湯公讓酒間颺言曰𦙍勣夜來燒燭閲事文𩔖聚見
聞雷三詩意頗不愜欲取韓致光前二句晦翁後二句
意作一詩以洩吾思又有二公在前孰若合是四句略
援一字師故事趂韻借乃翁一工字易去心字如何語
已即朗然成誦作瞋目嚼齒態一座動色噫公讓已矣
一時語雖𩔖狂意則可念也因并志之
　杜荀鶴聞子規詩
荀鶴此詩其亦時危言塞有為之言歟
　杜荀鶴時世行二首蔡氏云云
詩文無關世教無補治道所謂雖工何益吾于荀鶴兹
二詩者葢三復焉有志于國家生民者固未可以其非
鳴盛之作而忽之也
　薛能絶句王直方詩話云云
灰心縁忍事霜鬂為論兵唐裴晉公語也宋相亦有屢
題此語于壁間者葢曠百世而相感得此心之同然也
　張祐金山寺詩附孫魴詩南唐書胡苕溪云云
甫里趙宗文金山寺詩云水天樓閣影重重化國何年
此寄蹤滄海西來三百里大江中擁一孤峯濤聲夜恐
巢林鶴雲氣朝隨出洞龍幾度欲登帆去疾蒼茫空聴
隔烟鐘此亦國朝詩可誦者苕溪評孫魴詩雖未盡固
已得之矣
　白樂天咸陽原上草詩復齋謾録云云
春入燒痕青固是五字好句野火燒不盡春風吹又生
十字句中自不可少各相本題各極其趣可也如欲以
彼掩此其亦不可哉
　張繼楓橋夜泊詩王直方詩話石林詩話復齋謾録
　云云附皇甫冉宿嚴維宅詩蔡氏云云
歐陽公以夜半鍾為唐詩語病一時偶記説者之言耳
後人博考乃有唐人五詩事原又三出焉然則讀書未
到歐公者又其可輕議前人者乎
　
　
　
　水東日記卷三十六
欽定四庫全書
　水東日記卷三十七
　　　　　　　　　　　　　明　葉盛　撰
皇宋第十六飛龍元朝降封瀛國公元君召公尚公主
時承錫宴明光宫酒酣伸手扒金柱化為龍爪驚天容
元君含笑語羣臣鳳鶵寧與凡禽同侍臣獻謀將見除
公主泣淚沾酥胷幸脱虎口走方外易名合尊沙漠中
是時明宗在沙漠締交合尊情頗濃合尊之妻夜生子
明宗隔帳聞笙鏞乞歸行宫養為嗣皇考崩時年甫童
元君降詔移南海五年乃歸居九重憶昔宋祖受周禪
仁義綽有三代風至今兒孫主沙漢吁嗟趙氏何其隆
右詩不知何人作嘗聞節之誦一過適過廷器指揮談
及之為畧考諸史冊所書野史所記并附此詩於此以
俟知者按元史順帝本紀内云順帝明宗長子母哈喇
魯特名瑪里達明宗為周王居朔北過其地納之生帝
嘗被讒于文宗移居廣西十三嵗迎歸即位初文宗在
上都時將立子為太子乃以順帝乳母之夫言明宗在
日素謂太子非其子因黜之江南而召集使書詔播告
中外時省臺臣皆不敢斥言惟諷集使速去文宗與幼
君相繼崩大臣將立帝召諸老臣赴上都議事集亦在
列馬祖常使人告之曰御史有言矣集乃謝病歸臨川
帝既立侍臣有以舊詔為言者帝不懌曰此我家事豈
由彼書生耶後至元二年二月追尊帝生母瑪里達為
真裕徽聖皇后至正八年十一月集卒年七十二錢塘
瞿宗吉詩話云虞伯生際遇文宗置奎章閣為學士天
厯至順間文治粲然可觀順帝為明宗子文宗忌之逺
竄海南詔書有曰明宗在北之時自以為非其子伯生
筆也文宗晏駕寧宗立八月崩國人迎順帝立之帝入
太廟斥去文宗神主而命四方毁棄舊詔伯生時在江
西以皮繩拴腰馬尾縫眼夾兩馬間逮捕至大都嫉之
者為十七字詩曰自謂非其子如今作天子傳語老蠻
子請死至則以文宗親改詔稿呈順帝覽之曰此朕家
事外人豈知遂得釋兩目由是喪明不復能楷書矣
故中書丞相贈和寧忠獻王喀喇托克托公之子曰特穆
爾達實偕弟達實特穆爾既成景賢書院請于譚慥曰
興和西南五十里曰桃山桃山之東五里曰虞臺嶺供
奉尚鷹每夏居焉嵗丁丑有㫖造鷹室刻二石鼔以紀
嵗月矣然其地乃草漠之衝轂轡交錯由秦晉燕齊而
北者由灤京遼東而西者道必出焉智愚往復良惡弗
辨不可以口舌訓惟觀音大士有救水火刀毒八難之
願雖在介胄亦為敬禮嘗建堂兩楹道傍先生為吾記
之予曰大士之願考之釋書可見吾儒雖罕言然而人
遇暴難有叩蒙應者何誠也猶空谷呼聲非谷也人也
大士遇人急難無叩不答者何明也猶日中物影非物
也日也然則大士之明實我心之誠矣且子不見夫卜
者乎傴僂叩齒手持蓍龜以決吉凶罔有弗驗葢敬愈
切神愈靈人之意氣一有所屬則草木朽腐俱為神明
焉嗟夫蓍龜尚爾矧大士圓通普照出乎素願者哉則
不待號呼其救我難也必矣達實特穆爾今為同知樞
宻事階資徳大夫特穆爾達實今為侍御史階中奉大
夫俱有令徳視其建造知其忠厚矣於戲吾嘗聞諸中
庸云誠則明矣明則誠矣富哉言乎遂為記之右虞臺
嶺觀音堂記洛陽譚慥文至元己夘五月建新安詹獻
刻今石尚存是年十一月曲阜所立宣聖廟碑歐陽元
功之文喀爾子山書亦獻刻焉獻葢國朝名書孟舉之
先也
國朝名將劉江以中軍左都督總兵鎮遼東殺倭冦事
載在五倫書悉矣近閲楊文敏公兩京𩔖稿乃曰公鎮
守遼東備倭冦至即相地形勢請于金線島西北之望
海堝築城堡立烟墩一日瞭者言東南海島夜舉火光
公計冦將至亟遣馬步軍赴堝上小堡備之翌日倭船
三十餘艘泊馬雄島冦相屬登岸徑奔堝前上公親督
諸將伏兵堡外山下預遣一禆將領馬隊要其歸路一
禆將領步隊與之逆戰公舉炮伏發冦大敗奔入櫻桃
園空堡中合軍圍之自辰至酉擒戮無遺生獲百餘人
斬首千餘級事聞賜璽書褒諭徵公至京面慰勞之公
對曰受任禦冦分所當為此皆奉行陛下成筭及諸將
士効力所致臣不敢當其功上嘉其謙抑既而封公為
奉天翊衛宣力武臣特進榮禄大夫柱國廣寧伯食禄
千二百戸子孫世世承襲仍遣赴鎮公疏將士有功者
陞賚有差先是倭冦出没海上焚民居掠財貨殺擄生
口北自遼東山東南抵閩浙海濵州郡無嵗不𬒳其害
官軍猝不能制往往有坐失機罪死者至是冦害屏息
傍海千餘里兵民安生樂業以至于今受封之明年是
為永樂庚子四月辛丑薨于鎮享年六十有一訃至上
深嗟悼輟視朝三日遣官諭祭追封廣寧侯謚忠武官
為營葬賻䘏甚厚復給舟車歸其喪令所經州郡皆致
祭以某年某月某日葬金口御河鄉公諱榮世居邳州
宿遷曽祖諱二公祖諱小大父諱江俱追封廣寧伯曽
祖妣余氏祖妣張氏母張氏繼母馬氏俱贈夫人配馬
氏子湍襲伯爵早卒繼室金氏封夫人子淮早卒安繼
襲伯爵側室髙氏子麟陳氏子正通四人女一人在室
孫若干人及考遼陽新誌則曰廣寧伯劉江少有大抱
負戰勝攻取累拜中軍都督總東遼戎政能明號令嚴
賞罰謹斥堠練甲兵永樂己亥間倭賊屢為邉患江乃
駐兵金州備之適倭賊二千餘以數十海􁀙直逼望海
堝下登岸魚貫行一賊貌甚醜惡揮兵率衆如入無人
之境瞭者飛報江遂下令犒師秣馬畧不經意以都指
揮徐剛伏兵于山下百戸姜隆率壯士潛燒賊船截其
歸路乃與之約曰旗舉伏起砲鳴奮擊不用命者以軍
法從事既而賊至堝下江被髪舉旗鳴砲伏兵盡起繼
以兩翼而進賊衆大敗死者横仆草莽餘衆奔櫻桃園
空堡内我師追迫環擊皆奮勇請入堡勦殺江不許特
開西壁以縱之仍分兩翼夾擊生擒數百斬首千餘間
有潛脱而走􁀙者又為隆等所縛岸無一人得脱凱旋
之際將士請曰明公見敵意思安閑惟飽士馬及臨陣
作真武披髪狀追賊入堡不殺而縱之何也江曰窮冦
逺來必饑且勞我以逸待勞以飽待饑固治力之道賊
始魚貫而來𩔖蛇陣故作此以鎮服之雖愚士卒之耳
目亦可以壯士卒之氣賊既入堡有死而已我師臨之
彼必致死未必無傷于我故縱其生路以滅之即圍師
必闕之意此固兵法顧諸公未察耳事聞恩禮優隆進
伯爵云按海倭之患北自遼海而山東而淮揚崇明太
倉金山而浙而閩而廣海極欽亷銅柱而止故所在有
備倭官軍迄今不敢廢然侵掠之患則銷熄乆矣雖本
之國威聖徳所在得人然滅倭大捷則固無出劉忠武
公之右者忠武之功大矣抑考之遼志作於景泰中出
五倫書後固無補于書文敏碑中亦無金州王家山嘉
之詳倭船生獲今皆有的數書而能然載筆者考究之
功于是有不可誣者矣獨惜兩京𩔖稿于父子名諱譌
謬至是則楊氏子弟難逭其責噫忠武之戰功楊公之
文字傳于世者不四五十年之乆取信之難已如此吾
安得而不致深慨于斯也哉
至元十七年春某官真定夢先祖敦武府君親告某曰
今濟源縣宋宰相陳堯叟碑文内王其姓者即王氏逺
祖也汝其識之廿年正月在燕與懐州劉節使相㑹問
及陳相石刻云濟源見有陳堯叟讀書堂故碑但不知
有無王姓者俾之以志異日求訪此元翰林學士狄澗
王文定公紀夢也又有徵夢記曰惲官真定時夢一老
人長身縞衣杖而告曰若遇而祖能識之乎憶祖妣妙
清君平時語惲者熟視之為吾大父敦武府君無疑載
拜已迺跽而請曰惟王氏上世嘗有顯者否先祖曰今
濟源陳堯叟祠碑所刻王姓者即逺祖也切識之時至
元庚辰春三月也惲以是異念之者無時後八年戊子
二月韓氏子中西謁濟瀆託之為求訪果于司馬端明
所撰四令祠堂記碑脇得元符二年春二月左中散大
夫知軍州事拜謁題名迺陳之外孫王悦名氏吁亦異
哉(題名云外孫左中散大夫知軍州事王悦奉詔詣靈/)
(祠禱雨畢恭拜堂下元符二年春二月廿九日也刻碑/)
(之右脇父即前宋王文簡公曽拜參知政事名舉正字/)
(伯中係堯佐之壻其子諱悦舉正次公所謂清徳之老/)
(是也其二子名諱見東坡飛白記/)不肖平生每事欲將
至必警先于寤寐間如先君將殁以翠徵節度𫝊迓召
為御史人以牛刀迎刺于口斷綘陽獄斛律神自牖來
吿待制翰林有瑶階參筆月殿芸香之詠馳奏(中統二/)
(年十二月為都事時事/)行宫有雪漠二更雲輜萬兵之
作進讀東朝夢紫閣連延龍馬飛翔之異是皆徵明而
不可誣者故古人論夢心官物之至靈非但藏往固能
知來凡天地古今之所有無一外乎此而有明晦逺邇
通塞之間此人之所以有夢夢之所以多變也然有直
有象有精有想唯精誠感薄神靈之所吿者乃有占而
可徵是夢也求其所以似亦涉因想葢不肖每以先世
旌紀寂寥念不去懐者有年今先祖昭吿如是此亦理
之必至所可異而重者據其夢而得其實於二百載之
前若合符節此豈止勞于想可致而論耶又知吾先世
神爽雖逺而昭昭矣嗚呼既誘其衷明夫系之有自所
謂闕而有待者不知復能鑒佑使遂其初心少副明靈
之精應乎其或亶然是垂老之日即受生之年也是不
可不識至元二十五年春二月九日記惟吾葉氏自先
五世祖秀實公而上邈不可知雖其家口耳相𫝊聞有
少保知録告身譜牒之語而厄于下沙之徙皆不可知
今惟寳藏公所遺至正六年五月遺囑一通又不知自
何時脱去首幅云云之詳乃有不可得而知者先君子
每出示此書未嘗不齎咨涕洟有千古無窮之恨也不
肖近年獲見玉峯舊志知宋之西澗葉丞相屢為崑山
寓公開封鄭居中之後人書扁而崑學今尚存明倫堂
扁欵為葉忠定公書西澗即松陽夢鼎公而吾友鄭進
士時乂居中後也兹事既嘗以叩時乂又嘗以書託浙
江提學吾友張節之考問西澗者其即忠定公否公家
去崑逺又何為而屢為崑人書扁當必有因葢張鄭二
公皆相知皆古心古道皆好考求古人行蹟今皆未有
答而皆死矣噫人事理有可訂可徵者其不偶尚爾尚
奚夢之云乎吾之懐固有切于王先生吾之所得則何
敢有冀于王先生然則王先生獨非幸哉獨非幸哉
宣徳二年二月戊寅上御文華後殿召内閣楊榮面諭
之且賜鍍金銀刻圖書五顆曰方直剛正曰忠孝流芳
曰關西後裔曰建安楊榮曰楊氏勉仁楊氏自記如此
王抑庵作公𫝊不具者葢𫝊惟載公行事之大者體當
然也東里江陵二楊公作碑志東里畧及圖書江陵不
一及而東里公云凡今文士感公之徳述公之行雖有
之矣若交之乆知之深言之信者余兩人其庶幾可無
愧也此語有斟酌考之建安謝世之後如抑庵公如臨
川王公英吉水錢公習禮周公叙皆有文字皆有感公
知己之語而抑庵語尤切葢抑庵之去翰林為禮部侍
郎出東里公意而建安公則嘗惜之也
陳淳安卿問曰某問誌石之制在士庶當如何題温公
謂當書姓名恐所未安夫婦合葬者所題又當如何朱
子曰宋故進士(或云處士/)某君夫人某氏之墓(下畧記/)
(名字鄉里年嵗子孫及葬之年月/)又問某欲改葬前妣
祔于先塋以前妣與其先文合為一封土而以繼妣少
間步數又别為一封土與朋友議以神道尊右而欲二
妣皆列于先塋之左不審是否然程子葬穴圖又以昭
居左而穆居右而廟制亦左昭右穆此意何也曰某所
處得之昭穆但分世數不為分尊卑如父為穆則子為
昭又豈可以尊卑論乎周室廟制太王文王為穆王季
武王為昭此可考也又問明器亦君子不死其親之意
曰吾家不曽用
北方試馬凡駒生百餘日後以騍馬置山巔羣駒見母
奔躍而上一氣及山巔者上也息而後能至者次之再
息而後至者則又次矣
北方田野人患胸腹飽脹者取馬蓮花子擊碎涼水下
即泄數行幸而愈者有也
　
　
　
　
　
　
　
　
　
　
　
　
　
　
　
　水東日記卷三十七
欽定四庫全書
　水東日記卷三十八
　　　　　　　　　　　　　明　葉盛　撰
太宗皇帝以任事十臣者問解縉各以實對十人者
黄福最優次蹇義夏原吉鄭賜陳洽其最下者則方賔
李至剛劉儁然至剛夀終儁以節死交阯得贈謚也古
亦有之王倫嘗為胡忠簡公所罵後亦盡節云
宣府軍民預備倉之舉予往來于懐者兩年矣去年七
月御史張海亦嘗言之顧以數年來頗有多事之名(天/)
(順四年議事回姚大章侍郎語予云云之詳/)亦鑒耶律
文正王省事之説又嘗見黄東發撫州金谿縣李氏社
倉記文以是欲為復止至今猶豫焉近得本院咨知商
學士𢎞載言八事其一曰廣儲積戸部覆請乃以其所
言鰥寡廢疾無依者作養濟院數取息一斗則依擬行
之不知有司里胥之弊有在而所謂養濟院何嘗得盡
鰥寡廢疾無依之人若取息之説既不合抵斗還官舊
制亦為不才官司添一騙局名目矣民之重困如此哉
然則東發之言亦可念矣咸淳七年余承乏撫州適嵗
大饑賴撫之賢士大夫相與講求賑貸因多有以社倉
事來論臨川縣李君徳傑首以書來曰鄉有李令君捐
粟六百石為倡將成社倉幸因以風厲其餘余報曰甚
矣社倉之法之良之可慕也亦甚矣社倉之弊之苦之
可慮也余前嵗負丞廣徳見社倉元息二分而倉官至
取倍稱之息州縣展轉侵漁而社倉或無擔石之儲其
法以十户為率一戸逃亡九戸賠備逃者愈衆賠者愈
苦乆則防其逃也或坐倉展息而竟不貸本或臨秋貸
錢而白取其息民不堪命或至自經僉謂此文公法也
無敢議變余謂非變其法也救其弊耳乃為之請于朝
曰法出于黄帝堯舜尚當變通法立于三代盛王尚須
損益安有法本先儒而不可為之救弊使法本于儒先
坐視其弊而不救豈儒先所望于後之人哉朝廷可之
既又念臨以官司之煩不若聴從民間之便也又為之
請於朝曰朱文公社倉法主於減息以濟民王荆公青
苗法亦主于減息以濟民而利害相反者青苗行之以
官司社倉主之以鄉曲耳故我孝宗皇帝頒文公法于
天下令民間願從者聴官司不得與廣徳社倉剏于官
故其弊不一請照本法一切歸之民朝廷又可之今遂
得窮年餘之力經理更革以其收息實由六百畆承代
人戸認息且使常年不貸惟荒年則貸之而不復收息
凡費皆取辦于六百畆官田之租事甫集而余去官未
知近何如至今猶念念不能忘此余親歴于廣徳者如
此若凡他州各縣之有社倉者聞其弊往往而然殆不
勝述及來撫州社倉幸皆鄉曲之自置有如文公初立
之本法然亦間有名雖文公而人不文公其初雖文公
而其後不文公倚美名以侔厚利者亦已不少余方為
之悚然以懼何敢更以官司預社倉之事哉大抵小民
假貸皆起于貧貸時則易還時則難貸時雖以為恩索
時或以為怨儻稍從而變通之鳩錢買田豐年聚租荒
年賑散不惟不取其息併亦不取其本庶乎有利而無
害凡皆余答李君之説如此而未敢以為信也未幾金
谿李君沂復以社倉法來俾余為記及閲實其始末葢
一家自為之計而依法惟取二分之息不借勢于官不
鳩粟于衆故能至今無弊利民為博今嵗一歉一邑賴
之置倉如此信能以文公之濟人者濟人矣然有治人
無治法良法易泯流弊難防君能如文公更望君之子
孫世世如君也因録所報李君之説以遺之先是郡之
新豐饒君景淵亦嘗以社倉求余為説其法取息視文
公尤輕貸而負者去其籍而不責其償事益省而民益
安并書以遺之咸淳七年冬至日承議郎權發遣撫州
軍州軍節制軍馬黄震記
欽亷雷在百粤距中國萬里而逺郡南皆岸大洋而亷
又居其折故曰海角也有亭在城西南隅昔人以是名
之嵗逺代易廢亦乆矣延祐三年秋余使過郡訪其地
得于荒蕪亂水之間欲復之未能也屬之郡吏曰諾明
年來告成請記之夫土木之靡工人之用雖未獲諗至
于雲霞之映帶隖渚之出沒夢寐所歴猶見其處亦殊
方之勝槩也然亷為侯郡亭有地勝居是者雖擁髙爵
厚禄亦往往有悲憤無聊之感者何哉葢常因是而億
之地辟逺加瘴癘自古以來非謫徙流離之士鮮至焉
故吾無為而得之宜其人之戚戚爾也抑嘗推者朝廷
之于士大夫茍非甚過極惡未嘗不欲曲受而優容之
萬不得已則又非深放逺屏無以啟其摧痛自反之忠
古之人臣思堯君而心魏闕者每惓惓于畎畆之間江
海之上彼蕭墻之内固有負不扶不持之憂者多矣然
則甚疏之者迺所以甚親之也于此見聖王忠厚之至
也而居者從未思也思而或未之求也登斯亭者有能
驅去流俗之悲涵養孤忠之氣把酒賦詩憑髙瞰逺反
而求之何往而不得所適哉又豈獨誇結構之華從臨
眺之樂而已于是記之俾刻亭上後之覽者其不參有
所感發矣乎前翰林國史院編修官今授將仕佐郎海
北海南道肅政亷訪司管勾承發架閤庫兼照磨髙平
范梈文承直郎僉海北海南道肅政亷訪司事燕山大
都題額
　
　
　
　
　
　
　
　
　
　
　
　
　水東日記卷三十八
