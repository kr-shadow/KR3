#+TITLE: 歙州硯譜-宋-唐積
#+DATE: 2016-06-11 12:23:29
#+SOURCE: github.com/kanripo/KR3i0004 master 60655aac                
欽定四庫全書
　歙州硯譜
　　　　　　　　　　　　　宋　唐積　撰
　　採發第一
婺源硯在唐開元中獵人葉氏逐獸至長城里見疊石
如城壘狀瑩潔可愛因攜以歸刋粗成硯温潤大過端
溪後數世葉氏諸孫持以與令令愛之訪得匠手斵為
硯由是山下始傳至南唐元宗精意翰墨歙守又獻硯
并斲硯工李少微國主嘉之擢為硯官今石工周全師
之爾後匠者增益頗多今全最髙年能道昔時事并召
少微孫明(今家/濟源)訪偽誥不獲傳多如此今山下葉氏繁
息幾數百户迺獵者之孫
　　石坑第二
羅紋山亦曰芙蓉溪硯坑十餘處蔓延百餘里皆山前
後㳂溪所生溪水中殊無石好事者相傳多云水中石
又見蘇易簡硯譜云歙州龍尾山石亦端溪之亞訪於
彼俗雖有龍尾山而山實無石葢好事者取其美名以
咤於世今次其石品與地坑之名如後
眉子坑在羅紋山開元中發屬程於地從溪下至取石
處九丈五尺其濶二丈六尺深一丈三尺坑皆無土相
雜
羅紋裏山坑在羅紋山後李氏時發今廢五十餘年名
色未詳
羅紋坑在眉子坑之東李氏時發地向屬王仁髙今絶
籍為硯户戴義八人共請之歳輸山稅三十金自山下
至取石處計七十五丈濶十八丈深十五丈三尺石藏
土中今土深三四丈乃至石也見石處謂之寨頭也
水舷坑在眉子坑外臨溪冬水涸時方可取春夏不可
得發地丈餘迺至石率多金花眉子地屬程於
水蕨坑在羅紋山西北地屬王十五景祐中發今廢四
十年自水舷至坑五丈五尺濶一丈三尺穿籠取之久
廢不可得葢石工不知攻取法石理如浪紋
溪頭坑又曰主持山在羅紋山金星坑之北約二三里
廢已二十年不取其石金星率多虛慢焉
葉九山坑在溪頭坑之西約一里不取已三十年有眉
子石紋麤慢與溪頭相次也
羅紋金星坑在羅紋山西北自羅紋坑相去四十五丈
今廢不取葢工用多所得少也
驢坑在縣之西北七十里屬詹觀景祐中曹平為令時
取之後王君玉為守又取之近嘉祐中刁璆為尉又取
之其石有青緑暈也
濟源坑在縣之正北凡三坑並列曰碧裏坑在山上色
理青瑩及半里有水步石大雨㸃白暈次十里入裏山
石青細有金紋花暈厥狀不常
洞靈巖在縣西北一百二十里三洞相連石産巖之左
右無定處材璞至少而瑕脉多或有絶病瑩凈者可擬
端溪之品而石理燥慢
浙石屬衢州開化縣俗謂之玳瑁石其紋正如玳瑁傍
視則有波紋者可為碑材帛碪柱礎之類至易得
　　攻取第三
凡取石先具牲醪祝版擇日齋戒至山下設神位十餘
於壇墠之上祝訖發之若稍褻慢必有蜂蠆蟲蟒毒物
傷人之患立出葢山川神物所擁䕶祕惜尤不欲廣傳
人間所得不過百十枚即竭矣又當再祝之前後被囓
死者十餘人今皆預祝饗也冀其隂助不得不愛重之
　　品目第四
眉子石其紋七種
　金星地眉子　對眉子　短眉子　長眉子
　簇眉子　　　闊眉子　金眉子
外山羅紋其紋十三種
　麤羅紋　　細羅紋　　古犀羅紋　角浪羅紋
　金星羅紋　松紋羅紋　石心羅紋　金暈羅紋
　絞絲羅紋　刷絲羅紋　倒理羅紋　烏釘羅紋
　卵石羅紋
裏山羅紋一等
　金星疎慢
金星其紋三種
　葵花　金暈　金星
驢坑一等
　青色緑暈
洞靈巖紫石大小者如肝色今産孚梁縣巖嶺處處有
其匠者或琢為茶甌凌冬不可用也
浙石一等
　紋如玳瑁斑
水舷金紋厥狀十種
　金紋如長壽僊人者　青斑金紋如鶴舞者
　金紋如雙鴛鴦者　　金紋如斗者
　金紋如枯槎僊人者　如金雲氣者
　眉如卧蠶者　　　　如雙魚蹲䲭者
　金紋如湖中寒鴈者　如金壺缾者余常見之
　　修斵第五
硯斵初成先以蠟塗内外葢與石相益須借此則温潤
光潔可愛於石殊無損而便於洗濯不惹墨漬初便以
生薑汁塗研處即着墨今人多不知此云是瑕病以墨
蠟葢滅痕璺又云不發墨光始初磨墨兼帶少蠟滯暗
墨色故也使三五度則無此病矣又出墨色者便使益
好多漬難愛䕶欲着手氣必成痕迹故人多用蠟葢免
此患也硯須每日洗浣去其積墨敗水則墨光瑩澤也
　　名狀第六
端様　　　舍人樣　　都官樣　　玉堂樣
月樣　　　方月樣　　龍眼樣　　圭樣
方龍眼樣　𤓰樣　　　方葫蘆樣　八角辟雍樣
方辟雍樣　馬蹄樣　　新月樣　　𨫼様
眉心樣　　石心樣　　瓢樣　　　天池樣
科斗樣　　銀鋌樣　　蓮葉樣　　人面樣
毬頭樣　　寳缾樣　　笏頭樣　　風字樣
古錢樣　　外方裏圓　筒硯樣　　蟾蜍樣
辟雍樣　　方玉堂樣　尹氏樣　　蝦䗫樣
犀牛樣　　鸚鵡樣　　琴樣　　　龜樣
已上並擇取樣製古雅者繪之於圗餘數名雖多種狀
樣都俗也不取
　　石病第七
鷄脚如麻石黯色類雞脚印行迹烏肫有痕如木葉若
肉中之脞也隔路如墨痕如蚓跡行路浪痕偏纒如細
帛紋其色或淺或深墨色贅子若烏豆狀隠起礙手靸
藏於石中或開之迺有大璺搭線斜紋若硯斷硬線有
起處隠手名工亦不能礪平也斷紋有紋兩不相着石
上有微塵孔者乃石之膚也黄爛者土中石皮也
　　道路第八
自歙州大路一百八十里至西坑口入山三十里至羅
紋山皆山谷大林莽盤屈鳥道也自婺源縣大路三十
里過溪皆大嶺重複九十里至羅紋山下自州至濟源
口一百九十里入小路七十里至濟源自縣至濟口八
十里入小路七十里至濟源
　　匠手第九
縣城三姓四家一十一人
　劉大名福誠　第三　第四　第五　第六
　周四名全年七十　周二名進誠　周小四
　周三名進昌　劉二無官名　朱三名明
靈屬里一姓三家六人
　戴二名義和　第三　第五　第六
　戴大名文宗　戴四名義誠
大容里濟口三姓四人
　方七名守宗　男慶子　胡三名嵩興
　汪大號汪王二
　　攻器第十
箕畚　銃　　鐵大小鎚　長短鑿　鋼屑　鐓頭
鵶觜鋤　木􁮂
　　　大宋治平丙午嵗重九日
　
　
　
　
　
　
　
　
　
　
　
　
　
　
　歙州硯譜
