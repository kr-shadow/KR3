#+TITLE: 眞蹟日錄-明-張丑
#+DATE: 2016-06-11 12:23:25
#+SOURCE: github.com/kanripo/KR3h0056 master 9db59e6d                
欽定四庫全書　　　　　子部八
　真蹟日録　　　　　　　藝術類一(書畫之屬/)
　　提要
　　　　(臣/)等謹案真蹟日録五卷明張丑撰前有丑
　　　　自題稱書畫舫成鑒家謂其麤可觀覽多以
　　　　名品卷軸見示就正因信手筆其一二命曰
　　　　真蹟日録隨見隨書不復差次時代葢以漸
　　　　綴緝成編也此本為鮑士恭家知不足齋所
　　　　刋凡原本所載與書畫舫重複者如虞永興
　　　　破邪論王右軍鶻不佳帖破羌帖此事帖謝
　　　　司馬帖思想帖又别本思想帖大道帖又别
　　　　本大道帖鍾太傅孔廟鼎銘曹不興兵符圖
　　　　桃源圖李成寒林平野圖顔魯公書誥蔡明
　　　　逺帖陸機平復帖李西臺千文卷趙幹江行
　　　　初雪圖錢舜舉臨陸探㣲金粟如來像懷素
　　　　夢㳺天姥吟真蹟倪雲林溪山仙館小幅王
　　　　齊翰挑耳圖展子䖍春㳺圖鮮于伯機題董
　　　　北苑山水題趙蓼本搨蘭亭後王朋梅金明
　　　　池圖劉原父墨蹟秋水篇黄子久山水郭熙
　　　　溪山秋霽卷李泰和梅熱帖褚河南小楷西
　　　　昇經王敬明恵麓小隠卷倪雲林跋黄子久
　　　　畫卷顧清臣書李成讀碑窠石圖右軍鶻等
　　　　帖孫知㣲十一曜圖巨然賺蘭亭圖吳道子
　　　　八部天龍卷李龍眠郭子儀單騎見回紇圖
　　　　唐子畏獨樂園江山行旅二卷凡四十一條
　　　　皆刪去而存其原目其詞有詳畧異同者仍
　　　　並載之以資㕘考焉乾隆四十六年十一月
　　　　恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　真蹟日録卷一
　　　　　　　　　　　　　明　張丑　撰
　書畫舫成鑒家謂其粗可觀覽多以名品卷軸見示
　就正因信手筆其一二命曰真蹟日録隨見隨書不
　復差次時代如欲附儷前編俟後日更詳定云米菴
　主人張丑志
項氏蔵松雪翁委順菴圖卷　鮮于伯機自號委順菴
　求僕作圖僕遂戲為圖之或者乃謂本無此竟圖安
　從生僕意不然是直欲寫伯機胸中丘壑耳尚安事
　竟哉子昻　孤松秀崇岡閒雲媚遙岑巖華動生意
　石泉鳴清音拏舟渡絶壑結茆並雲林牀頭散緗帙
　膝上横素琴我本丘壑人塵土日見侵賴君絶俗姿
　寫我遺世心願言荅清貺勇去投吾簪　謝　子昻
　詩附此樞　委順菴為誰為鮮于伯機菴居在何許
　菴居西溪﨑遙林帶平津水竹遶幽扉茆廬照清泚
　竹房開翠微環堵著匡牀凝塵滿書幃漉酒脫墊巾
　讀書披深衣瑤琴雅曲奏玉麈清談揮翦裁不錦綺
　咳唾即珠璣花香擷秋蘋條甘飡春薇潄石枕寒流
　風雩浴晴沂持竿下釣沙科頭坐鳬磯山水娯髙深
　口體忘輕肥由來樂隠淪或足逃讒譏馬蹄從南來
　蜨魂常北歸臣子念　君親家邦思　宫闈異時屬
　子昻寫圖發天機霜毫幻烟靄水玉浮空霏心生萬
　法生先天天弗違造化歸筆端景物涵清暉巖崖毓
　秀潤草木含芳菲平遠即平逺嶔巋即嶔巋囿形情
　想巾疇誰逃範圍從無而有有衆竟是耶非翁兮笑
　不荅仰靣看雲飛天竺人有在題　曠懷達委順遊
　思丘壑美茅堂春日永獨坐對流水流水有清音寫
　我膝上琴凝神託毫楮悠然千古心真定張守正
　亂石岌齒齒横波帖如砥持此觀委順委順乃如是
　掲傒斯　鮮于伯機委順菴者有菴之名實無菴之
　竟右圖乃松雪胸中之丘壑也何云寫伯機胸中丘
　壑乎想有是竟而摹之易即無是竟而創之亦易惟
　黙傳其天衷之神竟為難非生平心同琴瑟道協漆
　膠者不能著筆也今觀此圖筆法竒突文采驚人曠
　乎有天髙地迴之思無古無今之勢匪伯機胸中不
　能具此丘壑微松雪豈能寫伯機之胸中乃亦松雪
　早年之神筆也即吾鄊馮子仲處有松雪與伯機論
　書卷各有丈餘皆得二王筆法前有劉仲賢一圖作
　兩公促膝抵掌髙談文房左右尊鼎參差多人侍立
　珍寶盈几其伯機之貌正肖此也然不免少露富貴
　氣象此卷人物尤小面貌如生神而且逸更為超軼
　可謂同作驪珠並馳方駕千載風流一朝俊偉者也
　清軒老人程南雲識　元趙文敏公為鮮于伯機畫
　委順菴圖其直一百五十金　明萬厯六年孟秋七
　月裝池墨林項元汴珍蔵(真蹟/)
青浦曹氏收周文矩唐宫春曉圖絹本著色全師周景
　元凡為人大小八十有一器具無算似藁本後有張
　澹巖澂䟦尾乃紹興庚申嵗筆也(䟦首墨字/改為唐字)
董𤣥宰太史家捕魚圖小本絹本重著色相𫝊為松雪
　翁筆雖破碎而神采煥然真筆神品不疑耳(又見松/雪翁竹)
　(石巨幅款云子/昻為正學作)
黄大癡臨董北苑夏山圖巨幅絹本淺綘色筆法雄偉
　亦在董太史家真蹟神品上上
倪元鎮寫贈袁子方郎官夜景小幅絹本師董源按年
　作于至正四載時年四十有四至洪武庚戌重題時
　年七十有一而云六十五嵗竊所未解董𤣥宰至以
　四載為元鎮四十時畫亦非也詩題全似水竹居體
　為真無疑其畫本屋宇作界畫兼有人物舟船又一
　竒也某疑上方重題并王朝臣詩箋恐屬後人蛇足
　耳
雲間陳氏蔵郭熙春曉圖絹本水墨巨幅筆法超脱生
　平所閲熈畫宜為冠
沈啟南卧游小冊(絹本凡/廿四幀)按䟦尾經始于甲子之嵗圖
　成于丙寅之春時年政八十矣而精細古雅氣可食
　牛是宜子畏徴仲諸公歛衽屈服也此冊今在王越
　石處
梅道人放光觀音一軸　中峰和尚讚云雲山竹石水
　沈沈一道靈光亘古今童子望崖空合掌不知路遇
　古觀音梅華道人畫并書(真蹟/)
倪元鎮畫優鉢曇花小幅　十竹已安居忍窮如銕石
　寫贈一枝花清供無人摘至正辛丑六月五日過訪
　十竹髙士煮茗焚香作此花贈之倪瓚　怪底倪迂
　灑墨花時人那識是竒葩林間有箇西來鳥認得維
　摩處士家安陽韓性　佛國名花葉更竒稜稜秀色
　世間稀是從天女初來散落在毘陵人不知金鏞
　此花非是凡間品東海倪儂紙上栽若萐柔枝塵不
　染清芬滿室四時開王棟　十竹蕭蕭午夢長客來
　煮茗灌詩腸雲林更自閒相過筆吐竒花墨韻香趙
　儼　天宫散落此名花飄入梁谿偉士家只恐上方
　收拾去詩人姓氏佛前誇馬治　雲林刻畫稱神手
　不冩人間萬卉花竊得一枝天上種懶塗紅白自清
　華杏村主人髙士　優鉢曇花筆㡳栽不霑雨露萬
　年開芙蓉山下倪郎在振世竒才不復恢宋克(真蹟/)
唐子畏泉石幽踪圖　十年阿對在泉頭草衣木食傲
　王侯枝梧白眼看天際尚嫌鴻鵠為身謀唐寅
趙大年江湖八景圖其對題八詩作雙井體而削去題
　名後有郭畀跋也
仇實甫青緑細山水卷　猷　墨林山人項元汴祕觀
　于幻浮齋中時立夏日試恵泉心賞不已俟暇日有
　意持來再閲人生快事其樂何如
宋趙伯駒浮巒暖翠圖　仇英臨　墨林項元汴清玩
　　原價八兩　猷　明嘉靖四十五年秋日裝池
沈啟南有竹居圖上有劉廷美徐元玉詩佳桃花書屋
　小幅早年作書畫尤精並在東倉周氏
倪雲林筠石喬柯　蕭蕭風雨麥秋寒把筆臨摹强自
　寛尚賴俞君相慰藉松肪笋脯勸加餐四月十七日
　風雨中叔經茂異攜酒殽相餉於晩節軒中因為寫
　筠石喬柯并題絶句雲林子瓚　新試羅裳怯薄寒
　客懐全賴酒杯寛獨憐晚節軒中竹翠色娟娟若可
　餐袁英(真蹟/)
虞永興小楷破邪論(按此係已刻/書畫舫今刪)
韓太沖龜兹舞女卷今訛為演樂圖非右畫絹本大著
　色全學陸探㣲前後凡十二人又嬰孩二竒樹一品
　亞周昉揮扇士女卷而收蔵得地筆墨如新後有雙
　龍方璽柯九思墨印王芝私印皆真左方蘇飬直呉
　傅朋倪元鎮三䟦並屬蛇足可拆去之
米南宮手簡　芾頓首再啟比苗幕過道從輿衞於瑯
　琊之間為泉石之樂恨不接游跖也滁天下佳山水
　且少過客諒稱高懐正恐賜環在邇不能久彼留也
　　芾頓首再啟　十一日　二君一飯幸肻顧　芾
　頓首(真蹟/)
海嶽真蹟　和嚴道培書院韻　城頭山脚舊圖開華
　構凌雲亦壯哉談席昔人文獻地升堂此日豫章材
　絃歌化裏清風動麟鳯天南紫氣來獨奈巖阿叢桂
　冷幽棲不是偉長才　髙館褰帷萬象開西山翠八
　氣佳哉六經重振南方學千里還徵上駕材鸞鶴遶
　庭翔更集雲霞拂棟去還來古今同被絃歌化林卧
　其如老不才　元章　朝散郎書學博士賜緋魚袋
　臣米芾上　伏念臣一介微賤初無片善足稱場屋
　不第叨竊　賞延偶當輪　對入覲　清光伏奉
　聖恩寵錫　宸翰欣榮載懐夙夕不置如臣學識至
　疎詞藝至陋敢圖　睿主有此　寵賜其為　遭遇
　葢千載未易逢者臣之僥倖則可知矣恭惟　聖上
　萬幾之暇　醉心韋編　寓意聲畫莫不造入　睿
　智精微之域如臣何知縦極口語實無能名管中之
　見但歎　宸毫氣秀韻古縦横自如一點一畫莫不
　中道締玩愈久詠頌無斁伏願天地齊久日月並光
　(臣/)謹□薰緘秘永作𫝊家之寳手舞足蹈仰　祝萬
　年之瑞恭奉表陳　謝以　聞　朝散郎書學博士
　賜緋魚袋(臣/)米芾上(真蹟/)
王右軍鶻不佳帖(按此條已刻/書畫舫今刪)
米元章尺牘䟦　坡老題米元章所蔵右軍思言三帖
　云君家兩行十二字氣壓鄴侯三萬籖元章筆不盡
　如右軍然亦奕奕神彩不作强弩砍陣勢數之得字
　至三十二吾不知孟氏所蔵書視鄴架如何其賞愛
　之當亦不下坡老也苐方先生以受知先帝一語謂
　為貽坡老者則不然元章蘇門後進中醍醐往還竿
　尺極綿篤決不作世情鹽醯語名諱一印章亦畫蛇
　之足聊為拈出之勿使强解事者作口實也世貞題
　(王弇州/續稿)
倪元鎮小楷　呉道子善畫得神仙術周游人間𤣥宗
　聞而召入宫庭有粉牆數尋俾畫山水道子請用墨
　漿一缶潑於壁上以幕覆之俄頃請上臨視山水林
　木人烟鳥獸無不備具而且精妙道子徐步指㸃巖
　下一小洞叩之忽開一童子在側道子奏曰此洞有
　佳致臣請入為陛下先遂躍而入俄頃門閉守城卒
　曰道子出矣再往視所畫處乃瑩壁也無復山水其
　異如此戊申冬日倪瓚書于清閟閣(真蹟/)
沈啟南畫册　沈啟南先生此八幀掩映綿羃遂為吾
　呉地𫝊神或猶以書法疑之葢少來精謹尚守渠家
　民則法未及作雙井老態故也世貞(真蹟/)
研北雜志(真蹟/)　吏部侍郎葛立方因陛對髙宗從容
　語及前代書法曰唐人書雖工至天然處終不及魏
　晉如鋪算之狀皆非善書立方對曰古人論書先論
　筆法若不能求用筆意于㸃畫之外便有鋪算之狀
　矣上曰然　趙子固云書字當立間架牆壁方免骫
　骳之弊思陵書法未嘗不圓熟要之于間架牆壁處
　不著工夫是避印板鋪算而不知流入欹側矣學者
　勉之　栁子厚自言僕蚤好觀古書家所蓄晉魏時
　尺牘甚具又二十年來徧觀長安貴人好事者所蓄
　殆無遺焉以是知善書者雖未嘗見名氏望而識其
　時也　袁伯長父又云嘗聞善書者云大篆不得入
　小篆𨽻書最懼入八分　京師人家有王晉卿都尉
　寳繪堂畫帙仙佛折枝禽畜凡三帙後入宣和内府
　徽宗自書畫人姓名復加寳璽其上　韓侂胄閲古
　堂圖書皆出于向若冰鑒定　魏晉𨽻書以匾古為
　工至唐虞永興褚河南猶守舊法唐世碑刻作字逾
　廣遂以長勁為能而悉變矣近世能書家不屑顔栁
　競為李北海書而𨽻體逐絶余拙于書而善鑒未有
　能易余言者　定武禊序唐文皇摹本所刻故毫髪
　無踰矩至徧賜諸王羣臣則皆一時能書所臨精神
　横逸雖抵掌相似然猶以為優孟也予所見元嘉賜
　本第一神龍第二蘇才翁家第三才翁本則祖神龍
　褚河南悞字本第四馮承素本第五褚庭誨本第六
　陸柬之本第七趙模本第八最後見米老所傚褚河
　南第九傚馮承素第十紹興内府蔵本第十一皆臨
　畫與定武本㣲異皆繭紙非雙鉤響搨所作獨張似
　之家絹本云是湯普徹所摹本不同耳　評書家嘗
　言率更書難雙鉤葢其落筆全在骨法若填補肥媚
　則失其體舊見唐彦猷摹羊帖筆意絶近此卷髣髴
　之矣(隅隩帖/)　顧野王玉篇惟越本最善末題㑹稽
　呉氏三一孃寫問之越人無能知者楷法殊精　余
　家有後唐人洪贇所書放生軌儀一卷行筆精𦂳有
　股釵畫沙之妙不知何人而楷法如此題云長興元
　年歲次庚寅九月一日寓四天王寺金毘羅院于蔵
　經中鈔寫漢命放生軌儀法一卷文林郎前攝梁州
　司馬洪贇書　南唐雖僣偽一方風流特甚逮今楮
　墨書畫皆為世寳人物文章亦盛　長安安信之子
　允為邵澤民言舊蔵韓退之家集第二十六七兩卷
　繭紙正書有退之親改定字後為張浮休取去　趙
　忠簡公家故蔵韋偃畫松絶妙上題韋偃嵗寒圖廣
　政二年十月七日奉㫖將仕郎守將作監臣黄居寀
　識旁有小古印及得全堂諸印忠簡在貶所嘗失之
　其孫盛後于他書畫得之至今蔵其家云　趙子昻
　學士論書云書法以用筆為上而結字亦須留意葢
　結字因時相𫝊用筆千古不易右軍字勢古法一變
　其雄秀之氣出于天然故古今以為師法齊梁間人
　結字非不古而乏儁氣此又在乎其人然古法終不
　可失也　趙伯昻擕懐素狂僧帖玉馬玉人劍璏㻫
　琫李超潘谷等墨來觀　張伯雨記其先人似之所
　蔵書畫云湯普徹絹本摹蘭亭唐臨王右軍三帖張
　長史春草帖王齊翰仙山圖徽宗畫上清楊真人像
　常粲佛因地圖(此卷今在/倪元鎮處)范寛三幅雪山二幀僧巨
　然夏山雨過許道寧溪山待渡等圖李漸二馬圖李
　伯時于闐師子三馬圖黄筌梔子孔雀芙蓉鷺鷥二
　圖趙昌寫生月季黄居寀竹雀唐希雅棘雀趙大年
　聚沙宿雁圖其他妙品尚多也伯雨又嘗購得孟子
　舟御史所蔵僧智永月儀獻嵗帖(神品/上上)其辭云獻嵗
　將終青陽應節和風動物麗景光輝翠栁舒鱗紅桃
　結綬想弟優游勝地縦賞嘉賓酌桂醑以申心玩琴
　書而寫志無令披聚敘㑹何期謹遣一介希還數字
　行間細書釋文特妙前後有明昌七印泥金題籖今
　在梁谿倪元鎮家黄長睿以為何璧所書者即此帖
　也　虞伯生曰昔我文宗皇帝天下太平文物大備
　自其在東宫時賢能才藝之士固已盡在其左右文
　章則有故翰林學士元公復初發揚蹈厲藐視秦漢
　書翰則有故翰林承㫖呉興趙公子昻精審流麗度
　越魏晉前賢侍讀學士左山商公徳符以世家髙材
　游藝筆墨偏妙山水尤被眷遇葢上于繪事天縦神
　識是以一時名藝莫不見知也而永嘉王振鵬妙在
　界畫運筆和墨毫分縷析左右髙下俯仰曲折方圓
　平直曲盡其體而神氣飛動不為法拘嘗為大明宫
　圖以獻世稱妙絶延祐中得官稍遷秘書監典簿得
　一徧觀古圖書其識更進葢仁宗意也(語具研北雜/誌此振鵬龍)
　(舟奪標圖别本向係分宜權相故物見之文休承嚴/氏書畫記其圖精細古雅不讓郭恕先輩對客展觀)
　(令人目眩後有振鵬詩䟦并李源道以下十五題詠/其後折俸事起旋為韓存良太史所購近始歸之崑)
　(山張丑謹疏始末如右/時崇禎紀元端午日也)　季宗元蓄唐摹王右軍
　周大㛮帖乃開元五年十一月陪戎副尉張善慶装
　　鮮于伯機目趙子昻神情簡逺為神仙中人　趙
　子昻云唐人畫實描雲水葢刻畫中有飛動之意後
　人所難能也　顔魯公子侍郎之孫家有鍾紹京書
　黄庭經紙尾題特健藥三字按武平一徐氏法書苑
　云中宗駙馬武延秀家法書漆軸黄麻紙標題云特
　健藥云是蕃語其書合作者一云宋以之標法書上
　品洪景盧詩云㑹有髙明標健藥葢用此語　余家
　有唐人寫論書法一卷皆率保大中潤州延陵牒延
　陵宋熙寧五年省入丹陽　喬仲山有唐羅昭諫與
　陳正字帖云二月中陳州一正字訪及具審博士攝
　理和適近日賢主司空政事才用洋溢譚口㫁割明
　快與敓有分守道者自然安矣况博士乎先太傅所
　作所立果有餘慶殊不知天道去人如此相近忭賀
　老叟十年來欲棹一船子從雲溪館前往東市竟無
　因緣此又何如哉近見陳正字否葉大徳丁三傅知
　聞否老叟腰脚不枝坐想勝㳺目極千里朱十五李
　三史作何靣孔髙積薪復如何因相見皆與話瞻泳
　也謹狀羅隠狀後有䟦云法帖率不過數行而言簡
　意盡猶足見晉宋間人物風度今羅長江書纔爾片
　紙乃知風流逮唐末猶在也近日往來尺牘疊疊
　多幅苟為不然則曰簡慢我於是務作不情之語以
　為敬近至權貴記室之間聞一函有累十紙風俗頽
　壊至此可太息也　張與可家有周昉五星真形圖
　昉為宣州長史日所畫其星法亦昉手自書　竹簡
　之法絶而不𫝊米元章得古簡始更制法　季宗元
　就賈團練家得顔魯公自書誥　吾家太史云冬至
　後九日遇壬法當有年　趙子固目姜堯章為書家
　申韓　宇文廷臣文孫家有呉彩鸞玉篇鈔今世所
　見者唐韻耳其書一先為廿三先廿四仙不可曉又
　導江迎祥寺有彩鸞書佛本行經六十卷或者以為
　特唐經生書也　鍾王筆法隋人所得與唐人不同
　大抵隋多鍾唐多王爾　世謂正月三日為田本命
　浙西人謂之下正三言夏正之三日俗以是日秤水
　以重為上有年則極驗　丹陽葛魯卿論書云晉宋
　人書法妙絶未必盡曉字學　牟伯成父曰今之文
　非古之文故六籍多𫝊譌今之音非古之音故易詩
　韻有未協者　胡汲仲謂趙子昻書上下五百年縦
　横一萬里舉無此書　趙子昻小楷左氏春秋𫝊全
　本在錫山安氏書法精𦂳非梵網經之比可寳蔵也
　　吾家太史謂李端燕郭曖駙馬宅詩衆稱絶妙而
　其詩不𫝊頃在秘閣鈔書得端集三卷中有贈郭駙
　馬二首特太史偶未見本爾　歐陽率更書稽古在
　李叔固家末云卷絶　趙子昻學士云書貴紙筆調
　和若紙筆不佳雖能書亦不能善也譬之快馬行泥
　淖中其能善乎
鍾太傅篆書孔廟鼎銘(按此條已刻/書畫舫今刪)
李伯時三清圖紙本白描極精凡為人物三百四十宫
　殿四十餘尤是圓光下段幾于神化乃武林髙瑞南
　故物先曾入倪雲林蕭閒書館者卷尾印識具存真
　神蹟也(按以上已/刻書畫舫)又見伯時山庄圖長卷其樹石人
　物雲水屋宇怪怪竒竒惜前後為庸工裝背翦損其
　後䟦尾亦詳記之
李伯時石勒問道圖絹本計四人墨地白描又一格也
　前有宋紙一張後有大安元年宫昌題䟦卷係宋裱
　三十一行書法米南宫其花紵亦今時所無卷尾宋
　紙五接
石勒參佛圖澄圖　舜舉　磊落為人天下竒來參佛
　法始知機一言能悟圓通理却笑劉聰事事非呉興
　錢選舜舉題(詩不/真)
趙文敏公行書中峰和尚懐淨土詩百八首作梵册裝
　連偈䟦共百廿則内失七則并前阿彌陀佛像亦亡
　其字全仿蘭亭遒勁可喜乃嚴分宜故物也又文敏
　公書酒德頌真蹟全學羲獻在王越石處
韓存良家秘蔵韓魏公像卷云是米老畫并元章楷行
　當時祭文一首在前董𤣥宰䟦之甚詳余細辨之像
　屬北宋畫院名手其祭文係思陵之筆故有御書等
　印乃秀水項子京故物也又蔵黄涪翁為巽上人行
　書華嚴疏計一百十二字用花綾書之雖破碎而神
　采煥然終不失為名蹟也此卷至今尚在韓氏
王子擕示雅宜山人手錄詩經正文小冊(行草精好計/一百四十五)
　(番/)余定為倣書非真蹟其人怫然見于辭色余曰主
　臣有之僕姑毋論其八法只令竹紙果能幾及百年
　而不變色乎其人首肻而退未幾獲觀真本于嚴氏
　魚目夜光相去葢天淵矣
宋人手錄治疫方用黑豆二合炒令香熟甘草二寸炒
　令黄色二味以水二盞煎取一盞時時服之甚良字
　法大類米老或云元暉筆也
米南宫小楷千文真蹟其辭與行世本小異曰天地𤣥
　黄推位遜國周發商湯女慕清潔籍甚無競桓公輔
　合沈黙寂寞河渠滴歴具膳飡反羲暉晃耀裴回詹
　瞭前後十一句董𤣥宰䟦云米海岳行草書𫝊于世
　間與晉人幾爭道馳矣顧其平生所自負者為小楷
　貴重不肻多寫以故罕見其蹟予㳺京師曾得□鑒
　李伯時西園雅㑹圖有宋米南宫蠅頭題䟦最似蘭
　亭筆法己丑四月又從唐完初獲借此千文臨成副
　本稍具優孟衣冠大都海岳此帖全倣褚河南哀冊
　枯樹賦間入歐陽率更不使一實筆所謂無往不收
　葢曲盡其趣恐真本既與余逺便欲忘其書意聊識
　之于紙尾是月十八日董其昌題　此余己丑所臨
　也今又十年所矣筆法似昔未有增長不知何年得
　入古人之室展卷太息不止書道也戊戌四月三日
　(真蹟/)
倪元鎮書張祐題王右丞山水障子二首　精華在筆
　端咫尺匠心難日月堂中見江湖滿座看夜凝嵐影
　溼秋浸璧光寒料得昔人意平生詩思殘　右丞今
　己没遺畫世間稀咫尺江湖盡尋常鷗鳥飛山光全
　在掌雲氣欲生衣以此長為玩平生滄海機懶瓚(真蹟/)
孫過庭行書孝經一卷真蹟也今在董太史家其字與
　書譜稍異是早年筆戲鴻堂所刻景福殿賦宛然書
　譜法也
韓魏公像卷　韓魏公　天生元聖必作之配有神司
　之不約而㑹既生堯舜禹稷自至　仁宗龍飛公舉
　進士妙齡秀發秉筆入侍公於是時仲舒賈誼方將
　登庸盜起西夏四方騷然帝用不赦命公秉越往督
　師旅公於是時方叔召虎入贊兵政出殿大邦恩威
　並行春雨秋霜兵練民安撫鎮邊疆公於是時臨淮
　汾陽帝在明堂欲行王政羣后奏功罔厎于成召自
　朔方付之樞衡公於是時蕭曹魏邴二帝山陵天下
　悸恐呼吸之間有雷有風有存有亡有兵有戎公于
　是時伊尹周公功成而退三鎮偃息天下嗷然曷日
　而復畢公在外心在王室房公且死征遼是恤嗚呼
　哀哉六月甲寅人之無祿䘮我宗臣我有黎民誰與
　教之我有子孫誰與保之巍巍堂堂寧復有之公之
　云亡我無日矣慟哭流涕何嗟及矣昔我先子没于
　東京公為二詩以祖其行文追典誥論極丹青公言
　一出孰敢改評施及不肖待以國士匪我自知公實
　見謂父子兄弟並出公門公不責報我豈懷恩惟此
　涕泣實哀斯人有肉在俎有酒在尊公歸在天寧聞
　我言　子瞻之文元章書之魏公相業足稱三絶余
　館師韓宗伯有願為魏公故購此卷惜靳之上夀海
　内未沾公之德澤然千載尚友聲應氣求此朝集所
　為珍䕶如頭目腦髓非獨以書也感慨係之矣董其
　昌觀因題　宋畫韓魏公像米氏書思陵秘閣之物
　墨林項元汴家蔵天籟閣真賞嘉靖四十四年冬購
　于王文恪公孫峰山處　用價十二金裝襲永保
　素(真蹟/)
項氏擕售松雪翁廬山觀瀑圖紙本大著色金碧輝映
　全學唐人雖尺紙經營而極悠深𤣥逺之趣且其冩
　太白遺照宛然當日風標匪趙王孫之妙染胡能得
　李王孫之軒舉耶本身趙氏子昻一印却真其子昻
　二字係雙鉤廓填乃蛇足也自洪武至成化間名賢
　題咏凡十三人向為姚公綬故物今歸猶子誕嘉處
　聞今又屬他姓中心蔵之何日忘之苐恨嚢澁如子
　美一交臂而失焉良可太息是日又示宋拓五字不
　損本蘭亭褉序後有榮芑䟦一陳繹曽王士熙等䟦
　五(李白觀瀑一事錢選亦有短圖所畫李白外止一/騎一從為少異耳而瀑亦不甚雄偉後有劉文成)
　(宋文憲胡文穆三詩及解大紳印記近蔵上海朱太/學邦憲家王元美為之作䟦見弇州續稿内可核也)
戴生擕示項又新蔵名卷首為顔魯公爭坐位帖半卷
　蔡君謨手帖米元章易說帖趙子昻臨子敬授衣等
　四帖後有俞焯張天陽䟦其次惠崇莊列髙風(一為/莊周)
　(夢蜨二為列子御風更兼惠崇/小楷題識及葉石林等䟦並妙)李嵩錢塘觀潮(絹本/淺絳)
　(色/佳)又其次劉松年中興四將小像(首劉次韓次張次/岳後有俞貞木䟦)
　(記/也)錢選山水故實二卷(一為淵明歸去來一為和靖/孤山探梅二卷中孤山尤勝)
　是日所見凡廿卷餘所可記者列之右方其國朝沈
　文陳陸等製雖佳不悉志云時甲子清和十日也(戴/生)
　(云蔡君謨八帖米元章九帖/並在項氏繼此當續示云)
范寛長江萬里圖(神品上上/)
　雪山　　　汶川　　　虎頭山　　永康軍
　離堆　　　青城山　　六六峰　　新津
　眉州　　　瓦屋山　　大像　　　月峰
　嘉定府　　大峨山　　敘州　　　瀘州
　合江　　　重慶府　　涪州　　　忠州
　萬州　　　雲安軍　　䕫州　　　八陣
　灩澦　　　白羊影　　瞿唐峽　　白帝城
　赤甲　　　白鹽　　　沙堆灘　　黑石
　巫峽　　　百八盤　　巫山縣　　神女廟
　十二峰　　吒灘　　　歸州　　　雙廟
　新灘　　　蝦蟆培　　假十二峰　黄牛影
　黄牛珠　　洺川廟　　無義灘　　平善壩
　辰州界　　鼎澧界　　至喜亭　　峽州
　沙頭　　　金沙堆　　洞庭廟　　江陵府
　洞庭湖　　君山　　　吕仙亭　　岳州
　嘉魚縣　　漢陽軍　　鄂州　　　赤壁
　夀昌軍　　黄州　　　雪堂　　　蘄陽鎮
　富池　　　琵琶亭　　江州　　　廬山
　五老峰　　南康軍　　落星寺　　大孤山
　澎浪廟　　馬當廟　　東流縣　　小孤山
　鴈义鎮　　九華山　　池口　　　銅陵縣
　繁昌縣　　蕪湖縣　　建康府　　眞州
　鎮江府　　𤓰洲　　　金山　　　焦山
　海門
　昔在苑西有呉太學持范中立江圖見視位置正如
　此卷猶心疑為裴旻之號今見真本快心洞目之觀
　始自信鑒裁不謬董其昌題
嚴開宇蔵米南宫八帖在張子京家米書九帖之上皆
　檇李項氏故物也又示沈啟南呉江圖長卷水墨師
　荆浩脱去畫史縱横習氣純以天趣出之所見長卷
　宜為最詳其題識葢為徐克成作也後有呉原博一
　詩亦妙
黄王合作小幅　僕暇日為郡曹劉彦敬畫竹趣圖甫
　畢而一峰黄處士見過僕出此求印正處士以為可
　為添一逺山并樵逕天趣逈殊頓增深峻矣時省郎
　耿君督兵華亭索僕畫甚急思拙筆弱頃刻不能就
　因輟此奉獻呉興王蒙敬題　叔明公子文敏公之
　外孫也天姿神品其于翰墨深入晉漢至于鑒裁尤
　所精詣漚波之宅相非子而誰耶至正壬辰冬□□
　□人公望拜□(真蹟/)
項氏蔵李嵩服田圖卷係宋御府裝池前後凡十二段
　每段有思陵楷書詩題(詩中凡云耘雲等字皆缺其/㸃未詳係某廟諱字當考畫)
　(上識以紹興小璽乾/卦圖書井井可玩)其卷通幅長絹以墨界斷末有
　李嵩畫三字題名按思陵雖係偏安之主而能留心
　農事亦可謂之賢矣(按以上已/刻書畫舫)又蔵陸放翁與仲仁
　明逺二柬(後柬刻停/雲館帖内)末有文夀承題䟦亦一名蹟又
　有黄大癡秋嵐積翠直幅案題為性之作筆法簡古
　設色雅淡且絹素精好尤不易得云
趙子昻三生果圖在新安呉仲暉家神妙可喜其家又
　蔵倪元鎮呉松山色一軸秀潤精美層疊無窮而翁
　極筆也
宋搨臨江二王帖三卷(凡一百四十五/帖計缺五帖)綿紙蟬翅拓本
　前有沈洪題署後有祝允明䟦王世貞識尾并長歌
　一篇上中兩卷全止大令卷内配八十三帖而缺益
　州以下雖紙墨稍異亦宋南渡佳搨也今在嚴道普
　家
韓朝延自述其家書畫精良者定當以王逸少樂毅論
　小楷真蹟為最樂毅已亡亦重言耳其次則梁武帝
　異趣帖唐懐素書畫訣帖此帖係薛濤箋所書後有
　臣柯九思進入六字(前後有悦生秋壑圖/書及元朝天厯之寳)周昉對鑑
　士女圖(後有宋思陵/柯九思題䟦)宋李公麟白描子儀單騎降虜
　圖米芾雲山圖(並有思/陵識尾)黄庭堅書李白秋浦歌(粉澤/紙書)
　元趙孟頫書髙峰和尚行狀(宋紙所書一紙長/五丈許字倣禊帖)南宋
　思陵行書北山移文今皆散逸不存矣惜哉其尤可
　慨者曹弗興兵符圖有梁隋貞觀御筆標題此卷近
　為六丁取去至今尚在夢想
法書中有兩本並佳難分真偽者如唐顔魯公鹿脯帖
　(一在檇李項氏/一在王辰玉家)宋黄涪翁書李白秋浦歌(一在韓城/良太史氏)
　(一在董𤣥/宰尚書家)五字不損本禊帖趙子昻十三䟦卷(一在/檇李)
　(項氏一在/陳季白家)雖善鑒者莫能辨其高下矣
華學士家徐浩小楷道徳經真蹟(黄素/寫本)今歸董太宰太
　史處惜乎缺其下卷或云屬唐人寫經手過矣又浩
　正書朱巨川誥真蹟後有張晏等䟦今在韓存良宗
　伯家亦名蹟也
張芝知汝帖真蹟後有海岳䟦幾二百字在秀水項氏
曹弗興兵符圖(按此條已刻/書畫舫今刪)
陸生擕示黄大癡玉岑松壑小幀絹本淺絳色上有真
　書題款二行葢為玉澗作者右方有王炳趙奕李和
　三詩足稱神品是日又示大癡縹緲山居巨幅畫法
　髙古所惜收蔵稍劣不稱神明煥然耳又云家有唐
　子畏秋山蕭寺全學王蒙筆意未及示云
顔清臣祭伯濠州刺史文真蹟在李九疑處又祭姪季
　明文真蹟在呉象成處皆名物也而祭姪尤為傑出
　云
震澤王氏蔵呉道子毘沙門天王小直幅絹本著色全
　學張僧繇凡為天人大小共三十異獸二中間旌旗
　器具一一古雅且竒偉也尤是雲烟水石山頭屋宇
　逺近布置竒特上方具唐呉道子述五字思陵書也
　并有乾卦圖書御書小璽曲脚封字等印與韓存良
　家張僧繇五星二十八宿卷筆法若合符節是呉生
　盛年畫不疑耳聞其家尚有李成烟波漁艇一軸筆
　法尤異未及見之(李畫烟波漁艇極精惜破損已極/前有長少李兆蕃題署後有董其)
　(昌䟦/尾)
王獻之能為一筆書陸探㣲能為一筆畫乃是自始至
　終連綿相屬氣脉不斷耳　王應麟云曾子固䟦西
　狹頌謂所畫龍鹿承露人嘉禾連理之木漢畫始見
　于今邵公濟謂漢李翕王稚子髙貫方墓碑刻山林
　人物乃知顧愷之陸探㣲宗處士輩尚有其遺法至
　呉道𤣥絶藝入神始用巧思而古意稍減矣今于盤
　洲所集𨽻圖見之　李成峰巒林屋雲景皆以淡墨
　為之而水天空處全用粉填亦一竒也每以告人非
　愕然而驚則莞爾而笑莫知其妙足見後學之凡下
　也　尉遲乙善繪凹凸花或云乙是僧又張僧繇畫
　于一乗寺逺望眼暈如凹凸近視即平(楊升菴/)
嚴道普蔵米南宫八帖(真蹟神品上上/)　芾頓首再啟
　　王御史廟額有俟　發潛想留　神慮修廟記一
　本　上納係俸錢所印伏乞　□悉　門中清勝
　新恩令嗣必已還　侍下未敢附問　芾頓首再行
　(廟額/帖)　芾頓首再拜　知府内翰丈(台坐/)芾奔走道
　塗自承　榮命久未寧止有疎　上記思仰所深比
　至真始得作此夏序已老恭惟　神明相佑　台候
　起居萬福芾比蒙　恩未卜披豁區區結約難罄下
　懐不備　芾頓首再行　知府内翰丈(台坐/)五月晦
　狀(奔走/帖)　芾頓首再啟老不脱州縣可憐幸嵗豐無
　訟而賢守相照得以苟祿忽已半嵗冬杪敬伏東閤
　　芾頓首再行(州縣/帖)　芾皇恐新𤓰洲閘中閘傍隋
　臨江故宫基一髙臺昨曾孝蘊建大亭其上未名而
　去正對鶴林黄鶴上皇下皇山下視金山旁迎羣峰
　如圖無纎翳乃山𫝊神也戲作一賦上　呈乞改抺
　　芾皇恐再行(臨江/帖)　芾皇恐𤓰洲非復往年亭榭
　登臨江山之間與壯觀甲乙新于江口得地一片深
　濶無一畝黄鶴臺所見相多少傍是兩浦橋因命為
　江郊百川浦作草堂基未有資得小詩數篇上　呈
　芾異時歸早作此屋來往江南北游戲焉　芾頓首
　再行(𤓰洲/帖)　芾頓首再啟　公手翰成十軸獨未有
　入兩府手札也願惠荅使在秘玩中知　公終始眷
　遇不替餘俟　降麻别馳賀次　公執政矣誰為經
　綸客望大啟東閤延天下士為　睿主致太平芾雖
　駑蹇文武之用惟所　命焉　芾頓首再行(手翰/帖)
　芾頓首再啟度九月奏計即留禁從芾十一月滿九
　月為入季至時申求一巨舟西上我　公任内與之
　後人必不易也䖍扣䖍扣元龍在丹徒否傾(二/)渴(二/)
　到此作海岱樓得　蔣張諸公詩馳　上暇日求我
　　公大句以光陋邦何如造次慚悚慚悚　芾頓首
　再行(奏計/帖)　門中上下均慶　芾頓首再行(門中/帖)
　(真蹟/)
米海嶽二帖　念與　公咫尺契濶楗隣又無效好物
　又不送過來悵悵將還有古錦一尺許天下第一等
　者欲褾破羌求易之如何須薄者佳筆不佳紙不好
　草(二/)芾頓首　周臣觀察(台坐/)　不煩如此前言甚
　易當必不到入臺章也　芾頓首　安中吾友　右
　米南宫與周臣觀察二帖詞意簡直古人之相與如
　此亦可見其平生矣南宫之書世人所愛重而此書
　乃竒妙者又周氏子孫能世蔵之是尤可珍重也臨
　川王英識　襄陽米南宫書如高峰墜石勢莫可攖
　三百年來虹光如在較之他書則莫能居其右宜善
　寳之沛郡鎦翼南　米南宫邁往之氣傲倪物表玩
　弄人間形于翰墨固不以繩尺拘而靄然有真實意
　前輩風流篤厚葢如此海岳舊址在潤岳倦翁神交
　于江山之上心㑹于風烟之外摭遺墨瑑堅珉環一
　室聚之竒觀也余昔仕潤暇時登覽終日摩挲寒江
　夜虹英靈光彩猶歴歴在心目此二帖嘗見之英光
　堂今堂莽為荆棘石化為瓦礫陳迹不可復尋矣二
　帖有物䕶持猶為人所寳誰謂石之夀不如楮墨之
　能不朽耶攬之一嘅荆溪蔣岩書(真蹟/)
米南宫墨蹟(引首/紙)　北固火後作一閤前見黄鶴羣仙
　捧珠勢乃芾家山也僧要名命曰寳珠閤題曰　對
　檻青山露(全體/佛性)羣仙捧寳珠求遺如起定(罔明起/如子定)象
　罔是文殊(全體俱見無失無得象罔/但作文殊罔明亦無所措)　焦山銘　水
　清石白焦公之宅妙道孰測能語而黙俟河之清乃
　通帝夢殖殖瑶壇萬靈是擁眄馨逺謁以祚　道宋
　公徳不葷客必蓐素擁徒繁御必以風雨明德感神
　神應可呼勒銘津塗以肅薄夫　呉人善理砧惡楮
　化為美其他亦倣此苐未知之耳　右四紙元章為
　書畫學博士書于國子監時崇寧丙戌秋七月也
　右雜文并詩先臣芾真蹟臣米友仁鑒定恭䟦
趙子昻淺絳色紙本畫一軸全師董巨上有詩云秋風
　落葉到衡門怪底窮林笑語溫淮海維揚憶耆舊小
　山桂樹著王孫清詩望見詞鋒避餘子驚將氣岸吞
　樵青不識城中路短轅何處謝髙軒子昻
莫廷韓蔵趙子昻香山避暑瀟湘夜雨二圖黄子久秋
　山亭一圖皆元人中之錚錚者畫上皆有廷韓印識
　見即可辨
李成寒林平野圖(按此條已刻/書畫舫今刪)
唐顔魯公書誥(按此條已刻/書畫舫今刪)
顔清臣與明逺手帖(硬黄紙行書較之自書吏部尚書/告尤為風韻今在餘清堂中亦云)
　(唐人墨蹟不易得者然余細辨/之實張伯雨臨本非真蹟也)蔡明逺鄱陽人真卿
　昔刺饒州即嘗趨事及來江右無改厥勤靖言此心
　有足嘉者一昨緣受替歸北中止金陵闔門百口幾
　至餬口明逺與夏鎮不逺數千里冒涉江湖連舸而
　來不愆晷刻竟達命于秦淮之上又隨我于䢴溝之
　東追攀不疲以至邵伯南埭始終之際良有可稱今
　既已事方旋指期斯復江路悠緬風濤浩然行李之
　間深冝尚慎不具真卿報(後有王穉登/䟦不及錄)
晉陸機平復帖(按此條已刻/書畫舫今刪)
王右軍此事帖(按此條已刻/書畫舫今刪)
王右軍謝司馬帖(按此條已刻/書畫舫今刪)
趙文敏攀鞍圖卷全學唐人印款並全今在韓太史家
趙松雪紙本秋林落葉圖全仿董巨為真無疑
周昉並馬圖計人七馬四絹本大著色本身有聊城喬
　氏二印　八駿飛騰誤穆王聯鑣禍水溺明皇淋鈴
　雨奏郎當韻可憶歡生墮馬妝天啟癸亥菊秋十二
　日金陵朱之蕃題
董𤣥宰評畫　畫家以古人為師己自上乗進此當以
　天地為師米元暉自題畫卷云墨戲得之瀟湘竒趣
　及居京口時以秋早過北固觀烟雲變態是處江海
　空濶羣峰與濤頭相吐吞致足取為畫境又曰宿雨
　初霽曉烟未泮正是吾家粉本也　子昻嘗詢錢舜
　舉曰如何為士夫畫舜舉曰𨽻法耳𨽻者以異于描
　所謂寫畫須令八法通也元人以米元章父子與髙
　房山侍郎為士夫畫然倪元鎮又當為米顛配享雖
　功力不同逺韻則一大都元季皆以董巨為師如姚
　彥卿唐子華學郭河陽者不復能與逸品爭長矣
　偶閲舊作評畫語書此董其昌　余嘗欲和㑹三趙
　畫為一家三趙者趙令穰千里子昻也宋諸王孫皆
　富有古人法書名畫子昻為承㫖都下借珍圖手摹
　之或時令胡廷暉輩代摹故其為山水無一筆無來
　處若寒乞之人自不辦此　昔人評趙大年畫以為
　得胸中有千卷書更奇又每作山水圖來人戲之曰
　又是上陵回也大年以宗室不得遠游故云不行萬
　里路不讀萬卷書看不得杜詩乃知畫史亦大未易
　董其昌書(真蹟/)
米南宫真蹟　硏山銘　五色水浮崑崙潭在頂出黒
　雲挂龍怪爍電痕下震澤極變化闔道門(後題云寳/晉齋前軒)
　(書子于都下見真本及研山圖隨宋/元人題䟦甚衆  見楊儀驪珠  錄)
　真蹟日録卷一
欽定四庫全書
　真蹟日錄卷二
　　　　　　　　　　　　　明　張丑　撰
項氏秘蔵虞永興夫子廟堂碑真蹟係宋人臨寫非真
　蹟也謹按南濠居士文䟦止有永興公奏草真蹟其
　詞云右唐虞世南奏草真蹟中云伏蒙聖慈以臣進
　呈孔子廟堂記石本特賜臣晉右軍王羲之黄銀印
　一顆臣已祇受葢在貞觀七年十月後有宋人題名
　及賈丞相悦生印今蔵宜興徐氏乃閣老公故物也
　世南所書廟堂記予碑䟦中嘗及之但羲之有黄銀
　印及太宗以之而賜世南此皆後人之未知者故表
　而出之
唐六如畫扇　畫法全出荆闗葢中年之筆作淺絳色
　皴紋極少蕭疎澹蕩而又極秀潤足稱用意神品左
　方題曰百畝家田號上腴五車遺業舊鈔書不知世
　外秦亡鹿且喜盤中食有魚唐寅畫并詩贈上茂化
　尊兄教之　又見六如紙畫一幅全倣黄鶴山樵與
　常見者另換一番眼色題云秋林清賞呉門唐寅畫
　其印曰伯虎亦一竒品
陸叔平真蹟　壬申端陽日得見徐熙丹粉花枝包山
　陸治曰能品也未為天造庭有二葵因試為之遂題
　曰姿態丰神總一機不因丹粉諦生輝無人識在驪
　黄外却笑孫陽買骨歸(真蹟/)
李西臺千文卷(按此條已刻/書畫舫今刪)
趙幹江行初雪圖(按此條已刻/書畫舫今刪)
王右軍思想帖(按此條已刻/書畫舫今刪)
李嵩工作圖巨幅絹本淺絳色筆法髙古又錢選飲飼
　圖設色長卷人馬皆有生氣乃韓太史存良之故物
　也
錢舜舉臨陸探㣲金粟如來像卷(按此條已刻/書畫舫今刪)
夏禹玉山水長卷(卷髙二尺餘其長五丈有竒/絹本淺絳色收蔵得地可喜)卷前
　署曰江山平逺　西湖春雨(廷暉/筆也)　畫前有許氏廷
　美圓印松皋清玩方印卷尾小楷云臣夏圭進書畫
　皆屬真筆無疑設色尤古所之者士氣耳(覆閱前卷/的屬戴文)
　(進筆其稱臣夏/圭進亦傅㑹耳)
圎澤三生圖二卷趙千里圖其前生劉松年圖其悟前
　生並屬真蹟惜人物皆大丘壑趣寡一蔵吾郡韓太
　史家一蔵松江莫雲卿氏王敬美皆有䟦惜未得合
　為一處亦可歎也
韓氏蔵曹弗興桃源圖(按此條已刻/書畫舫今刪)
懷素夢游天姥吟卷真蹟(按此條已刻/書畫舫今刪)
閻立本西域圖蔵呉廷所雖舊而未必真然海濵逐臭
　之夫亦頗有稱賞者觀之噴飯滿几
唐十八學士圖(神品/)　五代周文矩十八學士圖宣和
　畫譜載　丙寅九月廿日董其昌觀　唐十八學士
　圖(痩金/書)　有唐至治詠康哉闢館登延經濟才廱泮
　育賢今日盛彚征無復隠蒿萊　御筆　唐十八學
　士　杜如晦　房𤣥齡　于志寧　蘇世長　薛收
　褚亮　姚思廉　陸德明(陸元明/字徳明)　孔穎達　李元
　道　李守素　虞世南　蔡允恭　薛元恭(薛莊字/元恭)
　顔相時　許敬宗　葢文逹　蘇勉(蘇名旭或名/朂此稱勉)
　儒林華國古今同吟咏飛毫醒醉中多士作新知入
　彀畫圖猶喜見文雄　大觀戊子歳御筆　唐太宗
　得杜如晦房𤣥齡等十八人佐命興邦臣考其施為
　皆不能稽古立政然終致其君至太平者葢唐乗大
　亂之後飢易為食渇易為飲故事半古人功已倍之
　也太宗嘗曰秦漢不足襲三代損益如何房杜不能
　對遂命魏正與𤣥齡等宿中書省講議終不能定太
　宗曰禮廢樂壊朕甚閔之有志不就古人攸悲對曰
　非陛下不能行乃臣等無素業何愧如之正與𤣥齡
　如晦慚慄而出𤣥齡等相謂曰有元首無股肱誠可
　歎也葢𤣥齡如晦學非堯舜三代其所操知秦漢蹇
　淺卑近使太宗無鄉舉里選制禮作樂之功後之學
　者未嘗不掩卷太息今天下去唐又五百餘歳　皇
　帝陛下睿智生知追述三代於是鄉舉里選制禮作
　樂以幸(幸字悞/當作教)天下足以誇唐越漢猶慨然緬想十
　八人圖其形寄意於詩什有廱泮育賢今日盛彚征
　無復隠蒿萊之句求賢樂士可見于此則成人有德
　小子有造當如　聖志十八人不足道也　大觀庚
　寅季春望太師魯國公臣京謹記(真蹟卷細閱十八/學士  的係宋徽)
　(宗筆元宰題為文矩畫/非也宣和譜無此目)
敏仲擕示王居正紡車圖卷人物全倣周文矩所畫四
　人面色如生曲盡村姑村婦兒童情態原係賈秋壑
　故物卷尾印識具存可寳也趙子昻凡再䟦國初在
　袁栁庄家呉原博題識甚詳皆真蹟云是日所示宜
　為最其次則張即之書杜陵古柏行卷(絹本/學顔)趙子昻
　楷書圭峰禪師座右銘卷(高頭大字後有柯敬/仲李衎張天英等䟦)張來
　儀懐友詩圖卷(詩凡廿三首葢為吕志學寫者詩前/有短圖文夀承為之題署䟦尾又有)
　(朱子儋/印記)皆真蹟也
宣和書譜所載共一百九十八人又四國一千二百二
　十帖宣和畫譜所載共二百三十一人六千三百九
　十六軸通計七千六百一十六件也
越國夫人王氏端獻王頵之室善寫墨竹作篆𨽻有古
　法見書史㑹要内
右軍大道帖(按此條已刻/書畫舫今刪)
越石示呉道子旃檀神像絹本大著色前有宋徽宗痩
　筋書標題雙龍方璽并宣和政和内府等印雖破碎
　而神明煥然本大䕶法神之一文震亨䟦為䕶諸童
　子經相非也
韓君博示余褚河南倪寛贊是宋世臨本後有趙子固
　等七䟦却真按登善倣傚伯施而本身字體全出歐
　陽信本是一證也中間板築飯牛之朋朋字誤為明
　字是二證也又紙質鬆而白係宋代精楮唐無此物
　是三證也近呉原博題為夏憲副蔵本見家蔵集中
　不應遺此一䟦是四證也卷向蔵韓存良太史家存
　良收蓄褚書千文是無上神品而不悟此贊之偽亦
　食而不知味者也近聞得百千歸之虞山嚴氏號曰
　真褚公筆丑定為思陵臨寫無疑登善有靈必以余
　言為然耳(或云此帖乃唐宋御府官本故紙質如新/中間朋誤為明係進呈書不復更定容再)
　(詳/之)
沈啟南雪館情話圖詠與文徴仲雪夜聯句圖卷並在
　韓朝延家
寳晉集十四卷　陳氏曰禮部貟外郎襄陽米芾元
　章撰其母閻氏與宣仁在藩時有舊故以后恩補試
　銜入仕其上世皆武官葢國初勲臣米信之後也視
　芾為五世孫酷嗜古法書家蔵二王真蹟故號寳晉
　齋(文獻通攷/)
雲麾將軍碑　丑按雲麾將軍碑有二一為李秀一為
　思訓並授雲麾將軍而兩碑又皆李泰和書故相混
　耳
草韻原本十册金人張天錫趙昌世所撰亦一竒籍可
　寳藏也
鮮于伯機小楷師鍾元常
韓君啟蔵李唐風雨歸舟卷絹本淺絳色烘染極佳人
　物差大後有吕志學黄鉞二䟦亦太史存良公之故
　物也
晉右將軍王羲之書大道帖(按此條已刻/書畫舫今刪)
呉道子著色天神卷　呉道子旃檀神像(徽廟痩/筋書)　神
　品上(泥金/書)　嚴分宜家闗防半印　近從呉廷所歸
　之王越石(真蹟/)
倪雲林絹本山水小幀一全倣董北苑筆法乃董𤣥宰
　公故物也上有人物舟船當為格外竒品今錄其題
　詠于後藹湛佳樹陰清露夜景沈悄然羣物寂髙閣
　似陰岑方以𤣥黙處豈為名蹟侵法妙不知歸獨此
　抱冲襟齋舍無餘物陶器與單衾諸生時列坐共愛
　風滿林袁員外常愛誦此詩因作此圖以贈至正四
　年十二月望日倪瓚寫　余作此圖時年四十嵗矣
　庚戌正月七日為余初度之辰孫渚王君彥輔訪余
　于其親戚思明家之停雲軒中具酒饌餚核之餉以
　為壽且出此圖相示展圖恍然如夢中事也因詩以
　識其慨歎云仙翁已去白雲鄉踏雪飛鴻迹𣺌茫留
　得王喬為我夀白鵝珍果九霞觴是嵗余年六十五
　矣瓚　巋然傑閣溪之湄佳樹鬱鬱生華姿秋髙天
　濶爽氣合林光蕩潏山雲低古來董李稱妙筆意匠
　經營自天出倪君範之思入神前後驅馳聲赫奕蘇
　州刺史詩趣高清名萬古不可招前朝又有袁閣老
　況奈泯没俱寥寥彥髙有此非虚得城市山林本同
　域行當結屋向巖阿與子長年共泉石雲灘王朝臣
　　按雲林墓誌洪武庚戌時年政七十矣而云六十
　有五深所未解苐此幀的屬贈思陵先府君之作𫝊
　授有緒不應出此逗漏也豈元鎮誌銘或有誤耶
　雲林年六十九卒　續按公本集詩題有乙未嵗余
　年適五十之句則誌銘之誤無疑而此幀為得其實
　矣　雲林晩自號曲全叟一女適徐瑗贈范壻七律
　一首又有别陸氏女七言絶(按以下似/有闕文)
倪雲林溪山仙館小幅(按此條已刻/書畫舫今刪)
王維圓光二水後有馮子振趙世延王約李源道袁桷
　張珪鄧文原陳庭實栁贇陳顥李泂杜禧趙巖十三
　詩魏必復一跋皆奉皇姊大長公主命題實至治紀
　元也按元運方隆皇姊雅尚文學一時名公鉅儒以
　文章翰墨寵遇當世其盛葢可想見也(右丞畫水人/間少今向皇)
　(家見二圖想象解衣盤礴處應須價重日南珠集賢/大學士趙世延題  大學士趙世延與王約同銜篆)
　(書要詩中見/右丞畫意)
圖怡顔而作雪景者何志明潔也彥卿盤礴自有深意
　存焉不似今人之漫興耳左方記文出正學方公手
　筆其題名處姚氏以忌諱去之此如誕嘉猶子所收
　米芾跋張旭公孫帖卷後有建文壬午題識削去年號
　同例夫成祖立法之嚴如此而方公書蹟終不至泯
　滅者天也非人之所能為也裝成謹錄蔵之以告同
　志云爾時崇禎改元夏五米菴張丑青甫書(真蹟條/按此)
　(前疑有/闕文)
餘清堂蔵右軍遲汝帖是唐模本紙色頗晦而墨采動
　人亦名卷也又蔵唐人絹本臨東方朔畫像贊本身
　有米芾題識一行惜破損處多然不失為名帖也
劉原父侍讀所書莊子秋水篇丞相魯國文定王公家
　蔵物(妮古/録)
顧光祿有唐人兄妹共寫法華七卷細如蠅鬛後題云
　燕子女丁問之無能知者楷法甚精
宋髙宗御書序文一首前有斷簡後稱臣稱名葢御製
　徽宗御集序也
顔太史鹿脯帖真蹟較宋搨本不唯字形大小不倫乃
　其文亦小異宋搨故自不足據也十七帖清晏嵗豐
　又所使有豐一郷故自名處予極不解豐一郷作何
　語及得髙麗刻本乃云所出有異産讀之豁然因知
　王著但憑倣書入石耳其昌
懷仁聖教序真蹟跋　古人摹書用硬黄自運用絹素
　此卷首有宋徽宗金書縹字與内景經同一黄素知
　為懷仁一筆自書無疑書苑所云雜取碑字右軍劇
　迹咸萃其中非也黄長睿書家董狐亦以書苑為據
　恨其不見真蹟輒隨人言下轉耳董其昌　此書視
　陜本特為姿媚唐時稱為小王書若非懐仁自運即
　不當命之小王也吾家有宋舍利塔碑云習王右軍
　書集之為習正合余因此自信有會其昌又題
龍眠山莊圖　水芝亭　發真塢　發真□　薌茅館
　瓔珞巖　棲雲室　秘金菴　延華洞　雨華巖
　泠泠谷　玉龍峽　觀音巖　垂雲沂　古栁其大
　十圍在建徳館南三百步　寳華巖　自閒得此圖
　于雙溪一故家蹙為故紙予見其筆墨縷細遂取之
　置于書篋殆二十餘年漫不省視大徳甲辰嵗雙巖
　鄭學士訪我靈源見而異之曰此殆李龍眠山莊圖
　草也亟為整緝其背紙摺縫處元有朱書次第遂為
　成書故表而識之爾為他日好事者鑒賞是嵗九月
　既望日雲屋　往年備官京都從呉興公入道山延
　閣書題裝潢畫卷見王摩詰輞川圖草後又見圖本
　郝參政家有四川宣撫司都大茶馬司官印位置纎
　悉具備公肻首翫賞顧予言曰蘭亭序草為古今書
　法所宗正若此耳此龍眠山莊圖草全用其法而行
　筆細潤乃有超越之意古人翻案法正當于此求之
　重紀至元之三年秋九月十又九日栁貫訪百丈和
　上靈源山中因題　龍眠山莊圖絹本余見其二一
　為沈元初明府一為呉康虞太學所蔵皆非真本葢
　龍眠自運則用澄心堂紙臨摹則用絹素也惟余家
　蓮社圖為龍眠得意筆又有盧鴻草堂圖雖命之鴻
　實龍眠以意造及觀此卷益信矣龍眠又有定林蕭
　散圖與此卷同一筆法蒼古變幻的𫝊山水之神覺
　趙呉興猶有取妍之態少避伯時也董其昌題　予
　幼侍　先君及黄侍講訪東陽志巖二兄弟于智者
　之草堂嘗示清溪圖五軸有蘇子瞻秦少游及郷先
　達諸名公題識而此圖罕出者豈不以彼勝此哉吾
　觀此殆過之李公麟熙寧中名進士王安石深敬其
　人仕三十年未嘗一日忘山林當時論者謂其文章
　則追建安書法則宗晉宋人物之畫則效顧陸創意
　如呉道𤣥蕭灑如王維此圖正本蔵在宣和御府可
　以對輞川圖是也逺師慎蔵之洪武丁卯正月望牧
　羊山樵題　馬和之學李龍眠只此卷一轉筆為螞
　蝗抅便有出藍之致然如糟之成酒其味不及矣其
　昌(真蹟/)
王維蘭亭玩鵝圖後有趙子俊跋又倪雲林秋林讀書
　圖卷元人題詠極多並在嘉禾髙氏
謝莊希逸小楷詞翰真蹟凡四篇清婉媚好宋思陵書
　法所自出也舊為賀方囘蔵本米元章故物也今在
　汪景淳處戲鴻堂帖刻手不精略存梗概耳
王元美尚書家蔵宋梓書籍以萬卷計就中絶世奇觀
　當以班范二史為之冠其次莫如唐李善注文選無
　論紙板刷印之精頡頏二史即其收蔵得地如未觸
　手者亦非他書可及苐内中諱字極多如旋廓等字
　例闕一筆未知作何避諱耳記俟再考又見雲間顧
　氏所蔵宋内府板史記一部紙墨與元美家漢書一
　類惜其家索價太髙不售而返至今尚在夢想曹重
　甫家宋板李太白集一部是元豐三年刻用紹興間
　門狀紙背印每本有雲林倪氏家蔵圖書末具趙雍
　題名二行乃崑山六觀堂蔵本沈辯之故物也雖經
　㸃汙亦自可喜又吾家有陶淵明集二冊是東坡手
　書入梓尤為可重耳
黄山谷真蹟
　兀然無事無改換無事何須論一段直心無散亂他
　事不須斷過去已過去未來何用算兀然無一事何
　曾有人喚向外覓工夫總是癡頑漢糧不畜一粒逢
　飯但知噉世間多事人相趁渾不反我不樂生天亦
　不愛福田飢來一鉢飯困來展脚眠愚人以為笑智
　者謂之然非愚亦非智不是𤣥中𤣥要去如是去要
　住如是住身披一破衲脚著娘生袴多言復多語由
　來反相誤若欲度衆生無過且自度莫漫求真佛真
　佛不可見妙性及靈臺何曽受薰鍊心是無事心面
　是娘生面刼石可動揺个中無改變無事何須讀文
　字削除人我本冥合个中意種種勞筋骨不如林下
　睡兀兀舉頭見日出乞飯從頭􁀙將功用功輾轉冥
　蒙取即不得不取自通吾有一言絶慮忘緣巧説不
　得只用心𫝊更有一語無過直與細極豪末大無方
　所本自圓成不勞機杼世事悠悠不如山丘青松蔽
　日碧澗常秋山雲當幕夜月為鉤臥藤蘿下塊石枕
　頭不朝天子豈羨王侯生死無慮更復何憂水月無
　形我常只寧萬法皆爾本自無生兀然無事坐春來
　草自青　元符三年七月涪翁自戎州沂流上青衣
　廿四日宿廖致平牛口庄養正置酒弄芳閣荷衣未
　盡蓮實可登投壺奕棋燒燭夜歸　此字可令張法
　亨刻之　宋黄文節公庭堅正書法語真蹟項元汴
　家蔵神品珍秘　嘉靖四十五年得于呉門黄氏原
　價壹伯金　右帖髙尺許長五丈竟一紙也質如冰
　繭色澤如玉目中罕睹云前段字蹟大可徑寸計七
　十六行自元符以下毎行廿一字作擘窠大竒大竒
　(按此蹟見于汪氏珊瑚網者文與此同凡四百二十/一字後有李日華汪珂玉跋而無項氏題識汪跋云)
　(在宋楮上禇髙尺餘長二丈絶無接縫其見于江村/銷夏錄者係古色青襴箋高七寸八分長一丈二尺)
　(五寸紙計七接無此字可令張法亨刻之九字故祇/四百十二字本身有董文敏題識亦無項氏題語所)
　(列圖記亦與此逈異今青甫所見紙長五丈竟一紙/是三家所見各各不同甚矣鑒别之難也乾隆丁亥)
　(十二月朔天都/鮑延博附識)
黄文節公草書談道章帖計十段每段題目本色書其
　詞俱倣懐素體墨彩如新精神煥發苐卷尾略有塺
　汙處亦小疵也
黄涪翁草書廉頗𫝊全學懐素亦在項子京家
米南宫易説(真蹟/)　易曰天數五地數五五位相得而
　各有合此五行生成之數　洪範曰五行生數天肇
　一於北至陰之所陰極生寒寒生水故曰北耦二曰
　南陽之所也陽極生熱熱生火東陽中也陽散而生
　風風生木陰止以收而生燥燥生金金中央也陰陽
　之所交者也陰陽交而生溼溼生土所以成變化而
　行鬼神皆不出乎此夫體立而後成性以至稼穡皆
　五行之性也性定而後辨味皆五行之味也水物至
　陰其性流溼故江淮(失五/六字)於山不若海之下故惟潤
　下所以指名之也五行聲色臭味而此獨舉味者人
　之所待以生養者特味為急故也　元符元年春二
　年夏三年秋游中天竺訪堂頭禪師紹聖四年同佛
　印訪禪師師已垂年苦留心於易芾遂贈其易義并
　大書讀易堂三字併□遺之襄陽米芾元章書　讀
　易堂(篆書/大字)　予觀米襄陽為天竺大士書易義數語
　深得乾造坤化之奥世每以能書稱襄陽而其學識
　乃如此豈知米公者哉蘇君昌齡請篆讀易堂三字
　以補其闕用鎮山門遂書于左方鄱陽周伯溫識後
　二百六十一年當大元至正十五年三月朔旦也
　米南宫于書無不讀生承平時以絶倫之資日接賢
　士大夫緒言餘論故其造詣益深使其僅能字學則
　當時諸賢豈肻前席也世言王右軍能書而已殊不
　知其卓識偉見貽書殷深源勸其交驩桓温使深源
　從其言則温不至于䟦扈而晉室尚可以扶持襄陽
　豪逸乃肻與佛印同訪中天竺至為之書讀易堂豈
　以少林指心單𫝊固與羲皇周孔元無間耶襄陽論
　易以及於洪範五行五位五性五味然所謂五行其
　五味人皆可知獨金曰從革從革作辛辛為辛辣使
　以金銀銅銕百計鬻之不能辛也此雖細事然子朱
　子門人固嘗以為問終不能析其為何如今已矣恨
　不能起襄陽于九原而質之呉人李君士明寄迹老
　子法中而嗜古好學出此卷以求題故粗書襄陽之
　為人而非敢及於讀易也　宋米元章行書易説帖
　名賢題識項子京珍秘　其值三錠(真蹟江按此蹟/亦見  村銷夏)
　(錄本文題識與此無異惟項氏標題其值/三錠作其值六錠少不同耳廷博附識)
宋哲宗批荅韓儀公忠彦辭免表(臣/)忠彥言伏奉　制
　命除(臣/)太中大夫知樞密院事􁆇封食實封如故者
　無勞備位方深　譴黜之憂增秩正名忽被褒陞之
　寵内循忝冒實靦靣顔輒瀝愚誠仰干睿聽(臣/)忠彦
　誠惶誠懼頓首頓首伏念(臣/)材謀淺陋術學迂疎偶
　玷　主知浸塵世職自擢陪於　大政遽易處于
　内樞坐閲嵗時已積妨賢之媿寵踰涯分常虞瞰室
　之災比貢囊封懇辭柄用屢凟　葢髙之聽未推
　從欲之仁勉策疲駑上醻　眷委㑹弼臣之並進緣
　舊物而　不遺然今邊候未寧廟謨無補宜改圖于
　碩輔當自劾于非才更此超踰豈遑安處伏望　皇
　帝陛下廓乾坤之大度囘日月之餘光　垂矜非據
　之誠特寢已行之命則(臣/)無虛受豈惟素守之獲全
　賞不失勞實亦羣言之為允(臣/)無任俟　命激切屏
　營之至謹奉表陳　免以　聞(臣/)忠彥誠惶誠懼頓
　首頓首謹言　元祐七年六月　日太中大夫同知樞
　密院事　上柱國南陽郡開國公食邑一千五百户
　實食封四百户賜紫金魚袋(臣/)韓忠彥上表　省表
　具之懋官所以崇有徳正名所以重本兵方資帷幄
　之籌用弭邊疆之患乃崇位貌以廣威聲宜恢宏逺
　之謀勿事逡巡之禮所請宜不允仍斷來章　賜忠
　彥(真蹟實後有六世孫澄甫跋并韓氏始/祖事  洪武中裔孫廷可書俱不及錄)
閻立本王㑹圖絹本大著色前後凡廿四國每國標題
　字頗拙樸不入真賞後有康里子山等三跋
周文矩文㑹圖卷尺許短幅止畫學士四人侍從三人
　屏障作細山水極古後有柯九思偽跋又見臨本陸
　探微姜后免冠進諫圖後有王仲至跋近時文休承
　題識甚詳即米元章畫史所載者又見懷素聖母帖
　粉澤紙書真蹟也又見李龍眠石勒參禪圖後有大
　安年間宫昌跋其所書細花紵絲目中罕睹(按參禪/圖云云)
　(已見/前)又李伯時臨衛協髙士圖筆法髙古惜絹素稍
　粗不入巨目賞玩耳
梅花道人草亭詩意一卷畫倣巨然僧純用淡墨圖寫
　左方題五言詩一律而署名稱梅沙彌亦甚竒特後
　有啟南古詩題詠備述畫學源流攀元提巨真不誣
　也
文太史畫卷題云叢桂齋圖徴明為子充作卷前𨽻署
　亦太史書其畫全倣荆闗作淺絳色亦甚可喜後有
　顧鼎臣黄雲周恭顧潛方鵬方鳳等詩皆為鄭氏作
　者真名蹟也(鄭子登雲戀舊丘手攀藂桂且淹留飛/騰早奪垂天翼對策明光作壯游安里)
　(張/禎)又聞仇英逺邨圖卷在王氏堪與東林圖卷相伯
　仲
唐子畏絹畫山水四軸作淺絳色雖真而從周臣家法
　所謂行家兼利者也今錄四詩于左　風聲逺振千
　山樹天影低垂百尺臺況有杏花村裏酒詩鞍那得
　不長來　唐寅　楊栁陰濃著地垂泉聲汩汩日遲
　遲村翁早自攜壺至來問輸贏昨日碁　唐寅　青
　藜拄杖尋詩處多在平橋山徑中紅葉沒鞋人迹斷
　野棠花落一溪風　唐寅　冬深木落碧山空寒勒
　氈裘閶闔風猶試尋梅溪上步一壺相伴任西東
　唐寅畫(真蹟/)
唐六如淺絳色紙上山水一軸　阿對泉頭舊布衣對
　談霏屑入𤣥機悠悠盡日無人到一樹桃花隔翠微
　　唐寅畫(又六如林屋洞天小幀係早/嵗筆細潤之極在嚴道普家)
余所見漢玉印以劉先臣印為最白起忌僕韋成慶次
　之張聖廖由王昌馬姬之印尹須印信黄神之印天
　帝之章皆極品也
周敏仲(按别本作/王越石)攜示周方鼎一高四寸五分方三寸
　廣二寸約重二十兩四面花紋作天雞䕫龍四足有
　細花周圍飛㦸八條三面青緑翡翠其一面與内方
　底面皆作水銀古款一行曰作孟姬三字竒古生平
　所見鼎鑪宜為冠是日又見王越石(按别本無王/越石三字)王
　叔明南村草堂一軸紙本淺絳色筆法清逸脱盡畫
　家蹊徑真絶品也(此圖為班/彥功作)當與周敏仲處大癡老
　人九峰雲霽同觀(按别本無當與周/敏仲云云數語)
沈啟南落花圖卷　全詩三十首(不錄/)　右詠落花詩
　三十首宏治辛酉三月下浣書于東禪精舍長洲沈
　周(真蹟/)
仇實甫畫項藎臣(諱/忠)賢勞圖前後凡十三段全法宋名
　家惜其僅畫一人一家之事故不為世所知其品實
　出中興瑞應圖上人物山水旗幟軍容種種臻妙
仇實甫帝王道統萬年之圖凡廿幀其目曰伏羲始畫
　八卦曰神農藝榖嘗藥曰黄帝衣裳神化曰帝堯欽
　若敬授曰帝舜誕敷文徳曰帝禹隨山刋木曰夏啟
　鈞臺㑹享曰成湯至徳祝網曰髙宗夢帝賚弼曰石
　稷稼穡有相曰文王惠鮮懐保曰武王訪箕陳範曰
　成王卜洛定鼎曰漢髙帝過魯祀孔曰漢文帝親耕
　籍田曰漢光武詔封褒徳曰漢明帝懷逺祥應曰唐
　太宗命講孝經曰宋太祖洞開諸門曰宋仁宗屏書
　無逸
王希文出示郭恕先避暑宫殿圖絹本小立軸樹石秀
　潤界畫尤精原係宣和御府四圖之一乃黄琳國器
　故物而為濟之閣老所購足稱無上名品惜舊籖題
　已亡并失文太史題頭縹或更曰荆浩秋山樓觀圖
　李成山腰樓觀圖皆傅㑹耳
周敏仲示王叔明絹畫一幀款云天香書屋圖至正改
　元秋八月香光居士王蒙畫其畫作淺絳色精工之
　極猶書家之楷法也又示十洲西園雅集濶幅一題
　云仇英實父為懷雲先生倣古其畫不惟樹石髙古
　人物皆有生氣較閲此等製作神情開爽軒軒豪舉
　亦何必古人邪
王右軍思想帖(按此條已刻/書畫舫今刪)
惠崇江南春圖紙本小袖卷清逸之極不譲顧逋翁手
　筆今在王氏董𤣥宰太史極稱許之自非莊列髙風
　可擬議也
王齊翰挑耳圖卷(按此條已刻/書畫舫今刪)
題張長史春草帖真蹟　右張長史草書春草帖鋒穎
　纖悉可尋其源而麻紙松煤古意溢目真足為唐人
　法書之冠晉蹟不可復見得見此蹟其末世之希世
　珍乎顔平原書家之集大成者猶言杜詩韓文顔法
　亦出于此也因與袁君子英獲觀陳彥㢘氏歎賞竟
　日壬子人日倪瓚題(真蹟/)
宋王居正紡車圖　紡車圖　故宋王居正筆周天球
　書　王居正拙之子也俗以其小字呼為憨哥學丹
　青有父風師周昉士女略得其妙嘗于苑圃寺觀衆
　游之處必據髙隟以觀士女格態凡欲命筆則澄秘
　思慮故於形似為得　右聖朝名畫評按王拙河東
　人也大中祥符間父子以畫馳名海内延祐四年予
　客燕都有持此卷相示者因以五十金購之乃賈師
　相故物也圖雖尺許而氣韻雄壯命意髙古精采飛
　動真可謂神品者矣是嵗中秋日松雪道人趙孟頫
　識　春風楊栁色麗日何清明田家作苦餘軋軋繰
　車鳴母子勤紡績不羨羅綺榮童稚嬉自樂小尨恬
　不驚緬思全盛日萬物遂所生王郎稱好畫奕世垂
　佳名詎意刼火餘留此天機精千金匪重價至寳那
　可輕暇時一披閲邈焉起遥情　後二年四月三日
　重題　右宋王居正畫紡車圖元趙文敏公題詠于
　後人間至寳珍重珍重南昌袁廷玉書　可愛河東
　王氏子丹青馳譽動祥符不傳羅綺游春態只畫茅
　簷紡績圖　王居正紡車圖有補于風俗而趙子昻
　學士題詠詞翰兼妙可謂三絶矣是卷國初為袁栁
　莊所得翰林楊維新與袁有聯遂購于袁氏暇日示
　寛求題漫賦一絶如右長洲呉寛(真蹟/)
趙子昻正書𤣥妙觀三門記跋　熟視李北海岳麓寺
　碑乃知此碑之逼真猶是集賢偏師耳董其昌題
　越石於天啟之元得文敏所書殿記於清溪曹起莘
　家展至後段覺語脉齟齬深以為惑後三年又得三
　門記於五茸何氏閲之乃悟其首尾互裝向非越石
　嗜古狥竒遇即收之則延津之合難矣文敏此書有
　泰和之朗而無其佻有季海之重而無其鈍不用平
　原靣目而含其精神天下趙碑第一也不易得不易
　得崇禎己巳秋日東呉李日華　鑒賞家謂𤣥妙觀
　碑酷似李北海岳麓碑若見蘇靈芝銕佛寺刻彌見
　松雪翁書學來歴此卷精彩可照四裔更勝吾松林
　亭碑也陳繼儒題(真蹟/)
韓氏蔵明皇夜游圖卷一凡為人四十有四馬十有一
　通用絹三幅其長一丈有咫靣相雖屬平平而衣紋
　馬匹器具古雅有非唐人不能為者按雲烟過眼錄
　云蘭陂趙與懃所蔵有張萱虢國夫人夜游圖即此
　卷也其前與明皇並馬者楊太真也其後二婦女同
　乗者中間虢國夫人也存良太史題為呉道子畫恐
　非又按采真子畫鑒云周古言畫在周昉之下文矩
　之上有夜游圖𫝊於世張萱工仕女人物尤長於嬰
　兒在周昉之右平生凡見十許本皆合作所畫婦人
　朱暈耳根以此為别覽者不可不知也今觀韓卷其
　真是耶
唐人畫明皇夜游圖　張萱　秉燭春游　銀燭光摇
　明月午彩仗星辰啟朱户天街按轡雙龍駒唐皇注
　盼楊妃嫵曼睩蛾眉緩不前嬌姿次第取君憐宫女
　同時憎粉黛胡兒侍閒拾嬋娟雲髻花鈿耀銀漢香
　飈繚繞青霄半昭陽専寵暗徘徊團扇追歡影凌亂
　清夜游蹤樂未窮秋風漸入九成宫日冷金扉凄蕙
　草太真轉炫新妝紅吁嗟兹事已千載馬嵬落日沈
　光彩道子覃精驅鬼神一幅丹青奪真宰我對蘭燈
　拭匹練何如揮翰金鑾殿豓物猶然有生色叱之使
　捧琉璃硯禮卿學士長洲韓世能存良甫題(真蹟/)
展子䖍春游圖(按此條已刻/書畫舫今刪)
鮮于伯機題董北苑山水(按此條已刻/書畫舫今刪)
鮮于伯機題趙模本搨蘭亭後(按此條已刻/書畫舫今刪)
楊載題趙千里山水扇面歌　公子丹青藝絶倫喜畫
　江山上紈扇祗今好事購千金四幅相連成一卷春
　流漠漠如江湖飛烟著樹相有無嵐光注射翻長虚
　白玉盤浸青珊瑚追隨流俗轉蕭疎對此便欲山林
　居旗亭花發酒須沽舟行為致雙提壺抱琴之子來
　相須醉歸不省何人扶旁有飛泉出簷隙掣電飛霜
　相盪激蛟龍不受鯢桓食但見垂綸古盤石人生萬
　事無根柢出處行蔵須早計一丘一壑倘如斯便可
　束書従此逝君不見鄭子真躬耕谷口垂千春毫芒
　勢利能没身汝胡齷齪為庸人(元音/)
米南宫手柬　裹鮓一卷奉納公所模徧尋不獲小兒
　宿同文無處詰必亂與人也見追懊不已此軸若要
　願却模一本見與可也龍石獻友晉　芾白　芾頓
　首再拜　提刑郎中丈節下稍違左右詹企實深秋
　序向涼恭惟澄清多暇尊候起居萬福芾即日蒙恩
　即承教下情傾馳專介上狀布誠不宣　芾頓首再
　拜　提刑郎中丈節下(寳晉/齋帖)
海岳遺跡　龍團歌　瀛師謝公之所惠大如車輪輕
　如紙磨而試之黑過漆元非本約重違意寒雀比之
　立憔悴道寧萬一歸于彼不督芙蓉乃恕耳三木模
　研理固異耿墨比此天與地開匣付介驚欲墜惜之
　不得幾下淚君匣鄂州便可碎只留承晏使執侍
　黻呈　不扣古謂之連珠此是也　黻叩頭適有煩
　聒悚悚　江南竹禽一對奉獻以充送行貧居乏佳
　物必多相亮也専此不次　黻頓首　仲永朝奉兄
　　鷺景來日定之　崇寧二年元宵前都下與盧平
　父觀燈預賞聞歌此詞字多訛舛今特為校正其詞
　名賀聖朝襄陽米芾元章書　　太平無事四邊寧
　靜狼烟喜國泰民安堯年舜日萬民樂業嬉笑矚景
　龍門上御燈鳳燭輝照教坊進鈞天妙舞藝人巧
　葆􁁉宫前賜御篆斷妖艮嶽旁邊御鑪深處暎蓬島
　笙歌奏　吾皇不疾等元宵景色來到恐後月陰晴
　未保　先禮部真蹟也乃遺佛印禪師筆法輕清蕭
　灑欽仰恭愛世當寳之敷文閣直學士右朝議大夫
　提舉佑神觀友仁謹䟦　今日獻汲相國紀慶生申
　祝夀訴衷情輒錄呈　芾頓首再拜(薫風吹綻/云云長年)　頌
　徳紀慶生申鷓鴣天芾頓首再拜(暖日晴烘/云云老人)　跋鷓
　鴣天詞先子禮部紹聖中撰此樂章以擬汲公相國
　眉夀乃所遺草真蹟也又有其詠梅兩絶句云姑射
　真人自少羣要親髙節許交君一臺二妙逢清賞甘
　遜佳名得致榮江頭盡醉似泥何管領仙姿酒醟多
　烟艇兩三横岸處惜花佇立想凌波敷文閣直學士
　右朝議大夫提舉佑神觀友仁謹跋
王右軍破羌帖(按此條已刻/書畫舫今刪)
陳閎十八學士春宴圖跋　唐文學館十八學士春宴
　圖相𫝊為陳閎筆閎㑹稽人開元中仕至永府長史
　人物之妙幾與閻右相爭衡余前在王厚伯處見唐
　人所畫蓮社十八賢像風流位置正絶相似其為唐
　人名筆無疑林泉紱冕各自不同觀此亦足以想見
　一時風尚也空青老人曽紆題　梁園碧筠瀟湘玉
　小山叢枝綴金粟天公驅龍耨秦土移入秦王天冊
　府虬髯主人馬上客手摑中原血華赤芸氛霏霏講
　初罷獅子驄頭散鞭喏軟羅半臂春風偏十八奚駒
　嘶紫烟玉酥宫痕纎月甲銀甕戈書小黄押大槽亂
　拍珍珠流蒲萄就暖沈香蚪琵琶掩瑰鵾雞促聲聲
　破陣秦王曲羲輪半舂啟明曜萊公起舞密公笑就
　中小薛醉傀俄龍門老師奈若何太子宫前演雞㦸
　銅馬時時齧荆棘諸君詰朝且虛左雋州流人來上
　坐　安陽李彥廣過予弇山園登萬卷樓觀彛器圖
　史因出示唐人所畫十八學士春宴圖且索題語木
　落霜髙天風凌厲予且被酒矣走筆短賦因以歸之
　風流盛事又在今日吟樽清影中也瑯琊王世貞記
　(真蹟/)
顔魯公與兄帖　真卿乞憐　天聽　上恩好生未忍
　誅戮已得西峽之命趨生無路死可向也吾門誓以
　忠義𫝊家　兄當憤發使宇宙清廓死無憾耳不得
　一别深惘然珍重不具　真卿白常山太守兄左右
　　魯公書世𫝊祭藁爭坐帖送蔡明逺及乞米帖皆
　石刻本此獨真蹟奕奕有神顔書甲觀也　董其昌
　題(真蹟/)
王朋梅奉教作金明池圖(按此條已刻/書畫舫今刪)
　題金明池圖卷後　金明池畔孤雲畫玉□行間多
　士詩六要四聲歸帝子細推冥想作吾師米菴張丑
　(真蹟逸按此詩書畫/舫所  補刻于此)
宋阜陵紅橋鸂鶒圖　禁籞龍翔池汪洋清泚匝岸手
　可俯掬故水鳥來集不減江郷如鵝鳬雁鶩鷗鷺文
　禽之屬靡所不至葢無弋釣之虞而有稻粱之足積
　嵗彌久引類而至多所未識可謂類聚羣分者矣因
　其來來弗拒故為洲渚灘磧使其游泳水陸得適其
　性嬉而浴飽而翔晝飛夕止馴狎出没自去自來略
　無廹懼以供游豫之娯不亦可乎二月戊午縦目龍
　翔有鸂鶒羣居玉虹橋欄楯如所謂柱首雕餙之狀
　方其春波漾淥藻羽相鮮竚觀之久稍稍驚飛獨留
　其二相顧整翮徘徊自若殆非人力所驅而至葢禽
　物野性豢養得其所信無擾無傷所致然嘗聞海上
　有狎鷗者果以内本無心物自不疑明矣敢方文王
　靈沼魚鼈鳥獸之樂乎因寓于丹青寫其目擊可喜
　之狀如此政和己未御製御畫并書　流星自西南
　入尾赤白黑氣駸循起建中靖國是何年有宋端王
　作天子天子一日臨萬㡬此心惡可無是非險相配
　食　文宣廟忠賢勒作姦黨碑㧞茆連茹固其類水
　火薰蕕不同器儁才打盡奸網空眯目簸糠天易位
　固寵先須蠱帝心帝心喜樂爭逢迎奮甲揚戈啟邊
　釁搜竒索玩窮山林應奉朱郎聲赫赫撤屋扶牆輿
　木石雷鍧風厲花石綱四海蒼生淚沾臆深宫天子
　知不知燕游般樂龍翔池文禽鸂鶒集滿沼稻粱充
　足無驚虞止哉止哉帝心樂類聚羣分恣咸若等閒
　飛去兩獨存又似忘機海翁閣手拈象管奪陰陽雙
　雙寫出如鴛鴦圖畫不足復題識心躭海老希文王
　文王推恩元有序親親仁民及毛羽海翁隠者貴忘
　機天子萬㡬可誰委天子不與匹夫同可憐畫鳥不
　畫龍一旦敵兵犯清蹕翠華零落氈毹宫囘首籞池
　還省不應咎當年心蠱惑忠謇擯斥悔莫追恨殺奸
　諛誤人國人主一心如藩籬小人百計攻伺之一有
　間隙投可入耳目所中皆危基帝王之學本仁義却
　笑宋皇心倒置河山十萬委刦塵留得丹青在天地
　丹青留得亦繇天汩汩興亡四百年留與後王作明
　鑒我歌大雅蕩之篇　正徳戊寅春元宵日　賜進
　士第判順天府事仁峰病翁汪循書(真蹟/)
米書九帖(真蹟/)　(米書六百六十/八字八十六行)　五月四日芾啟蒙
　書為尉審道味清適漣陋邦也林君必能言之他至
　此見未有所止蹄涔不能容吞舟閩士泛海客遊甚
　衆求門館者常十輩寺院下滿林亦在寺也萊去海
　出陸有十程已貽書應求儻能具事力至海乃可此
　一舟至海三日爾海蝗云自山東來在敝邑境未過
　來爾禦寇所居國不足豈賢者欲去之兆乎呵呵甘
　貧樂淡乃士常事一動未可知宜審决去就也便中
　奉狀芾頓首葛君徳忱閣下　葛叔忱家計如何何
　人經理子弟長成不莫且依邵氏過不邵氏二子弟
　生事如故不令人念之息老住院隨小師在丹徒安
　否久不得好矣白沙有何舊人子平所苦何疾得宣
　城佳郡也然既以疾辭莫難便拜命不須且辭免也
　度過山陽或入覓之　元日明牕焚香西北向吾友
　其永懷可知展文皇大令閲不及他書臨寫數本不
　成信知者在前氣燄懾人也有暇作譜發一笑於事
　外新嵗勿招口業佳别有何得泗戎東下未巳有書
　至彼俟之　吾友何必(原蹟必/字㸃去)不(原蹟/旁註)易草體想便
　到古人也葢其體已近古但少為蔡君謨脚手耳餘
　無可道也比稍用意若得大年千文必能頓長愛其
　有偏側之勢出二王外也又無索靖真蹟看其下筆
　處月儀不能佳恐他人為之只唐人爾無晉人古氣
　　草書若不入晉人格□徒成下品張顛俗子變亂
　古法驚諸凡夫自有識者懷素少加平淡稍到天成
　而時代壓之不能髙古髙閒而下但可懸之酒肆辯
　光尢可憎惡也　中秋登海岱樓作　目窮淮海兩
　如銀萬道虹光育蚌珍天上若無修月户桂枝撑損
　向西輪　三四次寫間有一兩字好信書亦一難事
　　目窮淮海兩如銀萬道虹光育蚌珍天上若無修
　月户桂枝撐損向東輪　梅惇奉議部授漣水何處
　人非子中甥乎告詳問以告中間紛紛了無事葢子
　中不留遂皆萎㽔昭代有此老不能與人爭得若在
　杞時乂須厮論也芾頓首　人聞之有保老友者否
　　岱(一行/一字)　雨三日未解海岱咫尺不能到焚香而
　已日短不能晝眠又少人往還惘惘足下比何所樂
　　右草書九帖先臣芾真蹟臣米友仁鑒定恭跋
　洪武庚申中秋後六日鄱陽蔣惠敬觀于珤古齋
　范致能説米書初自沈𫝊師來後入大令之室此九
　帖當時已入秘苑後有小米䟦今在黄令君家前後
　完具尚昔之黏綴也其後一帖評唐人始言草法必
　應従晉此固通論殆亦其實錄耶麝煤鼠尾熏染
　終嵗所成若此今之學者亦知之乎𢎞治癸亥呉郡
　祝允明跋　海岳翁此卷嘗入紹興秘府後有其子
　元暉題識葢海岳平生得意書也其中有登海岱樓
　一首下小字註云三四次寫間有一兩字好信書亦
　一難事夫海岳書可謂入晉人之室而其自言乃爾
　後之作字者當何如耶甲戌九月廿三日觀于崔靜
　伯氏敬題虎丘山人都穆　此卷刻于文氏停雲館
　文太史鑒定所謂衆尤之尤也昔従石本想見真蹟
　今如葉公好龍真龍下室矣　乙酉九月晦董其昌
　觀于西湖舫齋(真蹟與按清河書畫舫云草書九帖/筆法  海岱諸帖小異有天真爛漫)
　(之趣舊為水村陸太宰所蔵李西涯䟦極稱許之今/考此帖既無長沙題語又無水村圖記疑書畫舫所)
　(記或别是一蹟卞氏書畫彚攷附錄于此帖之/後誤矣乾隆戊子人日得間居士鮑廷博附識)
蔡忠惠公十帖　(粉/箋)襄示及新記當非陶生手然亦可
　佳筆頗精河南以書作散卓不可為昔嘗惠兩管者
　大佳物今尚使之也耿子純遂物故殊可痛懐人之
　不可期也如此僕子直須還草草奉意疎略　五月
　十一日襄頓首　家屬並安楚掾旦夕行(八十/七字)　(粉/箋)
　襄啟入春以來屬少人便不得馳書上問唯深瞻想
　日來氣候陰晴不齊計安適否貴屬亦平寜襄舉室
　幸安去冬大寒出入感冒一身百病交攻難可支持
　雖入文字力求丐祠今又蒙　恩復供舊職恐知専
　以為信前者銅雀臺瓦研十三兄欲得之可望寄與
　旦夕别尋端石奉送　正月十八日襄頓首　公綽
　仁弟足下(一百二/十字)　(粉/箋)襄得足下書極思詠之懐在
　杭留兩月今方得出闗歴賞劇醉不可勝計亦一春
　之盛事也知足下與郡侯情意相通此固可樂唐侯
　言王白今嵗為游閏所勝大可怪也初夏時景清和
　願君侯自夀為佳襄頓首　通理當世屯田足下
　大餅極珍物青甌微粗臨行區區致意不周悉(一百/零七)
　(字/)　(綿/紙)襄再拜伏承　縣君吉𦵏有日襄以行路并
　亡男齋僧赴期不及謹遣州校少持菲禮聊以伸親
　戚之好殊非豐腆深自為愧謹奉手狀咨　聞旦夕
　前行此不一一襄上　郎中七兄(左右/)　廿七日早
　(七十/三字)　(綿/紙)襄啟去徳于今葢已洊嵗京居鮮暇無因
　致書第增馳系州校逺來特承　手牘兼貽楮幅感
　戢之極海瀕多暑秋氣未清　君侯動靜若何眠食
　自重以慰遐想使還専此為謝不一一　襄頓首
　知郡中舍足下(謹空/)九月八日(八十/四字)　(粉箋/紙)謝郎春
　初將領大娘以下各安年下米長官亦來泉州診候
　今見服藥日覺痩倦至于人事都置之不復闗意眼
　昏不作書然少賔客省出入如此情悰可知也不一
　一　襄送　正月十日(七十/字)　(綿/紙)襄啟中間承勞紆
　問適㑹疾未平殊不從容示　書兩通知煩　指幹
　新第有未備且與鐍鑰却候别作一番併了之四人
　園子只與門下每人一間園中地分與四人分種要
　他栽種也不一一　襄奉書　五日(七十/七字)　(綿/紙)襄啟
　大研盈尺風韻異常齋中之華繇是而至花盆亦佳
　品感荷厚意以珪易邽若用商於六里則可真則趙
　璧難捨尚未决之更須面議也　襄上　彥猷足下
　　廿一日(甲辰/閏月)　(六十/七字)　(綿/紙)丙午三月　十二日晩
　　欲尋軒檻倒清樽江上烟雲向晩昏須倩東風吹
　散雨明朝却待入花園　十三日吉祥院探花　花
　未全開月未圓看花待月思依然明知花月無情物
　若使多情更可憐　十五日山堂書(七十/八字)　(綿/紙)蒙惠
　水林檎花多感天氣暄和　體履佳安　襄上　公
　謹太尉(左右/)　(二十/四字)　蔡公書法真有六朝唐人風
　粹然如琢玉米老雖追蹤晉人絶軌其氣象怒張如
　子路未見夫子時難與比倫也　辛亥三月九日倪
　瓚題(五十/二字)　洪武己未四月雲間袁凱觀于蕭溪(十/四)
　(字/)　在宋號善書者蘇黄米蔡為首俗評以君謨居
　三公之末殊不知君謨用筆有前代意優劣自可判
　也己未四月陳文東拜觀(四十/八字)　後學陳廸觀(五字/)
　
　
　
　
　
　
　
　
　
　
　
　真蹟日録卷二
欽定四庫全書
　真蹟日録卷三
　　　　　　　　　　　　　明　張丑　撰
劉原父墨蹟南華秋水篇(按此條已刻/書畫舫今刪)
梁武帝異趣帖　愛業愈深一念修怨永墮異趣　君
　示　此帖前後不全當是子敬得意書或者見其作
　釋氏語遂以為梁武帝書一何陋也肻堂題時萬厯
　丙午冬仲十有四日　大令書法外拓散朗而多姿
　此帖非大令不能辦彼恐一念墮于異趣而書法又
　深含竒趣耳太原王野題　(真蹟圖按此蹟書畫舫/未詳  記且無王肻堂)
　(王野題識故再刻之米/菴自䟦已刻不重列)
戴嵩烟郊縱牧圖(神品/)　烟郊縱牧竟何心部曲餘音
　尚可尋莫訝披圖觀小景太平風物似桃林　兩兩
　三三野水邊從來鼻孔不曾穿桃林散后難收拾賴
　有幽人畫裏傳曾作經　耕罷春臯雨一蓑周原風
　景自融和紋身不入田單陣扣角番成􁐀戚歌翡翠
　一川芳草潤臙脂萬㸃落花多牧童歸去來何晚空
　帶斜陽下小坡秦權　烟草青溪放不歸源頭相喚
　自相呼畫師窺到無人處畱得天真入小圖張潛
　晩牧江濵近水湖一聲𦍑管笑相呼戴嵩乘興奪真
　筆寫入烟波水墨圖狄戴　倒載干戈事已空桃林
　縱牧為成功而今四海皆寧一模入雲山慘澹中杜
　衷　古㟁垂楊畔清溪淺水間畫工分布了任伴夕
　陽閒髙謙(真蹟/)
趙千里著色杜拾遺春遊圖　君不見洛陽城闕天中
　起九衢歌管東風裏栁滿河橋花滿蹊車馬紛紛若
　流水是時臣甫年少未解愁尋芳時造酒家樓水邊
　麗人茫不省騎驢直過曲江頭朝吟飲東阡夕醉宿
　南陌殘杯饜富兒險語驚狂客樽空酒盡更典衣醉
　中看盡青山色明月滿身歸去遲花落花開春不知
　數書累上不見錄始恨窮老身流離宫中况失銜花
　鹿咫尺龍蛇起平陸房相門下死何辭嚴武牀前生
　不足風流事往今幾年一觀圖畫一凄然空餘金薤
　琳琅屑可以上繼古詩三百十一篇臨川黎近　憶
　昨開元繁盛時選勝遊行恩命垂妝車餙馬載歌管
　山幽水曲增光儀流風一代足追賞好事拾遺尤任
　竒朝囘春衣送酒媪蹇驢獨騎常酣嬉濃芳亂馥攪
　詩思欬玉歕珠文錦施曲江韋曲幾名勝旁鉤近摭
　無纖遺辭華自縁家法好醉態不受山公嗤風塵斯
　須變京國六馬倉皇狩西蜀兩肘穿露謁行在轉眼
　春興成悲戚漂萍蹤跡誰復憐主翁交好繇宿昔築
　堂買田頗生事浣花溪路行來熟瀼西風物似優游
　杜陵門户何翻覆百年感慨寳應際語雖浩汗情蕭
　索此圖風致入模寫豈是流離愁局促酒債寧論俸
　錢少玉山每仗蒼頭力當時才士滿官署何不招擕
　豈性癖若遇襄陽孟浩然便當一笑𢋫三百天台張
　廷壁　為惜花開花又飛馬蹄到處澹㤀歸春光總
　入丹青筆千古王孫聲價希清河張翥　蹇驢䭾過
　曲江頭滿面春風兩鬢秋何事先生醉如許非闗多
　飲是多憂葵丘王徴　(真蹟劉右圖劉松年同作趙/圖精  圖古前元題詠極多)
　(今在/項氏)
李伯時老子出闗圖　右老子出闗圖一卷傅色運筆
　人物髙古豈舜舉輩能畫且不能摹擬矣直見令尹
　致問􁐆翁俯荅之意宛然數千載于目前神品也余
　特定為李龍眠所作無疑後學沈周䟦　孔子大聖
　也猶問禮于老耼今尹何人而致敬乞言亦可見其
　賢矣此圖模寫當時之態已盡知畫者必能賞之延
　陵吴寛題
閻立徳王㑹圖
　虞□□　　芮芮國　　波斯國　　百濟國
　胡密丹　　白題國　　靺國　　　中天竺
　獅子國　　北天竺　　􁀙槃陀　　武興國
　龜兹國　　倭國　　　髙麗國　　于闐國
　新羅國　　宕昌國　　狼牙脩　　鄧至國
　周古柯　　阿䟦檀　　建平蛋　　女蛋國
　余觀閻立徳所畫王㑹圖本諸唐貞觀間太宗事可
　見古之賢君以徳歸萬國蓋昔三代盛時化格昆蟲
　鳥獸民俗敦羙周之民從之如歸市夫帝王之治順
　之則歸逆之則去後至戰國暴秦以下無可觀者太
　宗平定之後以詩書賜外邦文化所至率賔遐荒其
　庶幾乎有國家者觀此孰無感焉是圖誠為後世珍
　鑑又非庸常繪畫所能以擬也耶是宜寳也子山記
　　僧蘭谷得故畫蠻夷二十四國圖以示余傅色沉
　實而筆力能各盡其態誠可珍玩也按唐貞觀三年
　東謝蠻酋元深入朝中書侍郎顔師古請依周太史
　為王㑹圖㑹昌中黠戛斯既破回鶻其君長阿熱遣
　使者上書言狀宰相李徳裕亦請為圖以示後世有
　詔以鴻臚所得續著之黠戛斯本堅昆國也唐制凡
　蕃客至鴻臚訊其國山川風土為圖奏之御前上于
　職方殊俗入朝者圖其容状衣服以聞此所以詔鴻
　臚也宣和畫譜則以王㑹圖為閻立徳之筆云又按
　宋祥符間判鴻臚寺張復亦請以朝貢諸國繪畫其
　衣冠采錄其風俗為四夷述職圖注輦國王羅茶羅
　乍遣使娑里三文貢方物而張復復圖其衣冠上之
　今者有元大徳被海内外四夷萬國莫不尊親來謳
　來歌混處無間孰得而畢状哉於乎盛矣金華王餘
　慶　古先哲王區分中外重譯來王厥徳乃大成周
　之隆八方㑹同各以其職來獻鎬宫不承武王垂拱
　而治爰作王㑹貽法厥世日蜮月螖桂海氷天踰沙
　軼幕叩闕請前火齊錯落浮琛沉羽道路如織歸我
　天府春王三朝九夷賔将庭燎晰晰璧玉華光削衽
　解辮十百其耦象胥舌人繽相先後施于後世爰及
　有唐貞觀之治洽于要荒朝貢紛紜服章詭異惟天
　可汗是依是庇乃詔曲臺乃命鴻臚乃命良工繪王
　㑹圖咫尺滇池跬歩瀚海狼居龍堆滅沒揜靄丹崕
　礫石墨水流澌一幅之間氣候屢移龜兹之樂巴渝
　之舞登于縑素鶱其欲舉昭揭邃宇以逺休聲羣公
　縱觀劍佩鏘鳴維圖之設有勸有戒惇徳允云蠻夷
　冠帶　聖皇鑒此無怠無荒日益月增山梯海航王
　㑹未書職貢莫紀時而颺之以對嘉祉　右余館試
　王㑹圖贊吳君擕此卷請書聊為書之　損菴堂
　(真蹟圖廣川畫䟦上/王㑹  敘錄當入此)
俞子中書黄庭經(萬歴乙未夏五二日解嘲堂裝/)
　黄庭經　上有黄庭(云云/)可長生(永和等十五字不/書  原六十行俞)
　(六十五行其五十/行後另一紙合縫)　(後字素紙/格式行)　(隔水/綾)俞紫芝臨黄
　庭經仍似趙吳興用筆若無印欵便命之趙書矣董
　其昌題　己亥七月八日後學文彭焚香盥手敬觀
　于友恭堂　趙承㫖得鍾紹京黄庭用筆漸實俞紫
　芝親遊趙公之門宜其此作與他書不同也嘉靖己
　亥七月八日文嘉敬題(真蹟/)
宋黄庭堅草書談道章帖(泥金/標題)　祖教逈異　祖意逈
　然傳一句教中廣布引三乗淨名倒嶽雷聲吼鶖子
　孤潭月影澄鄽市賣魚忘進級巖林飼虎望超升雖
　知同體權方便也似炎天日裏燈　學難得妙　按
　心學道海如塵認得曹溪有幾人若使聖凡無罣礙
　便應磚瓦是脩真瞥然一念邪思起已屬多生放逸
　因不遇祖師親指的論機開口本難陳　問來祇對
　不得　莫誇祗對句分明執句尋言從教門只合文
　殊便是道虧他居士黙無聲見人須棄䭾門物知路
　仍忘穉子名儻若不疑言念盡何妨黙黙過浮生
　無指的　不居南北與東西上下虛空豈可齊現小
　毛頭猶道廣變長天外尚嫌低頓乾四海紅塵起能
　燭三塗黑業迷如此萬緣皆屬惺更須前路問曹溪
　　自樂僻執　雖然僻執不風流懶出松門數十秋
　合掌有時慵問佛折腰誰肻見王侯電光浮世非堅
　久欲火蒼生早晚休自藴本來靈覺性不能蹩歩挂
　山頭　問荅須知起倒　問荅須教知起倒龍頭虵
　尾自欺漙如王秉劍由王意似鏡當臺待鏡觀眊眼
　參差千里莽低頭思慮萬重灘若於此道爭源見何
　翅前程作野干　言行相扶　言語行時不易行如
　烏如兎兩光明守闗晝夜精勤得非是貧瞋懈怠生
　菩薩尚猶難說到聲聞寫就輒論評然無地住長閒
　坐誰料龍神來捧迎　一句子　一句子言不可盡
　颯然㑹了奈渠何非干世事成無事祖敎心魔是佛
　魔貧子喻中明此道獻珠偈裏顯張羅空門有路平
　兼廣痛切相招誰肻過　古今大意　古今以佛示
　東南大意幽微豈易參動指掩頭元是一斜眸拊掌
　固非三道吾舞笏同人㑹不□彎弓作者諳此理若
　無師印授欲将何見語言談　僧徳潤贈道者　一
　語真空出世間可憐迷者蟻循環此生勝坐三乗樂
　好句長吟萬事閒秋月圓來看盡夜野雲散去落何
　山到頭自了方為了休討經函叩祖闗　雲頂山徳
　敷談道廿章傳燈但錄十首去取亦未必然然窮僻
　處無文字但隨傳燈書之耳　書至此腕中痛欲脱
　都不成字自不可讀古人作草云意在筆前又云有
　錐畫沙法銀鉤蠆尾折釵股筆又有屋折壁漏觀公
　主家擔夫爭道公孫大娘舞劍器瀏離渾脱乃能造
　微入妙故可貴也若余所作草無復有是又未嘗規
　行矩歩學古人但隨意塗令紙黑耳不知世間人那
　用求討懷藏耶　(其長四丈/)　(真蹟/)
唐臨禊敘真蹟䟦　文皇始得蘭亭真蹟命湯普徹馮
　承素諸葛貞趙模各臨搨以賜羣臣後又命虞褚諸
　侍臣别為臨倣固定武以下石本之所自出者也此
　真承素真蹟昔見其子若孫而今見其祖矣山中人
　柳貫題　唐太宗詔供奉官四人臨摹褉帖趙模諸
　葛貞得其筆意湯普徹得其形似而馮承素於形意
　二者兼有之此卷精神飛動下於右軍真蹟一等信
　希世之珍也翰林學士承㫖嘉議大夫知　制誥兼
　修　國史兼　太子贊善大夫金華宋濓記(真蹟/)
寳晉齋簡帖(本朝能書人帖門寳晉書簡帖上/)　芾頓
　首再啟今嵗□□□聖奏計故事代□奏也使節到
　都八月半例九月䟦行司西上十月到國門我公可
　到南都左右復西也餘並人吏面占芾頓首再行
　芾頓首再拜蒙敎廿一日望屈大斾(云云/)大夫丈節
　下　太夫人玉裕萬福不及拜别怏怏老妻伸奉泊
　趙婇郡君各希加愛芾再行　芾頓首再拜右丞資
　政春官恩主鈞席仲秋漸涼恭惟台候動止萬福即
　日芾蒙恩昨以四月忝命改官盡緣知奬沒齒曷報
　六月被遣此邑聞台斾将至遲遲留七月以俟一識
　威采面感恩紀謁令弟始知不可俟抱悒之官近亦
　得令弟書始知對簾遂力疾作書以布下情其餘俟
　趨省詣府造門叩閤所懷非紙所罄不宣門生米芾
　頓首再拜右丞資政春官恩主(台席/)謹空　十一月
　廿一日芾頓首上留守大資政丈鈞坐私居乏□□
　伺竟阻迨攀大斾此情惘惘念蒙令弟拂拭而久與
　明甫遊也故自竭有以獻惟公宏恕其愚而矜其志
　之善也願公開懷以待天下之士猶恐人之不自信
　勿以泥塗之久懷廷尉牓門之心深閉固拒以絶天
　下之士願以常情□□□□躬行髙世之事忘恩寃
　㑹通致出人意外晏然為明主安一世之人起治功
　致太平□□下誠之所瞻望中夜而興披衣□筆草
　略死罪死罪　右簡尺先臣芾真蹟臣米友仁鑒定
　恭䟦　芾頓首再啟故人作發運使都不照管下邑
　今十連作帥當似臨淮縣長官時故事但一片心脾
　依舊佳在不知委悉得過否芾皇恐再拜　倅同官
　來江寧宰少小相識父處刁幕熟鄉人一戎同官來
　須少過從亦是未得報間同出入游山之人三處是
　飯主人貴人出入難不敢牽率知客位牓甚嚴此為
　常人設耳豈米老有不得船之理呵呵俟面干也芾
　皇恐再行　糖霜大治喉咽甘辛尤能發散令化佳
　芾頓首　真麝香一齊置痛處薰透氣立安芾咨
　芾頓首再拜聞公有官職壓人之說是何言□公世
　徳清茂才髙望重越自小官慨然任天下事宜比馬
　周此未足賀□友固不奉佞也望日文徳門多見諸
　公獨不見公何也癬方須得大段所□方傳恐前書
　真不逹□□芾頓首再行　知有令郎之戚此難遣
　也能書第二兒廿嵗化去痛□心肝至今皓白云由
　也癸□□至今二兒二女老年何(缺文/)再到卒三姊
　□□□□□懷落魄不□□(缺文/)　日佳般木亦須
　限外毋奪農時佳苦暑米可約過敝邑良食利人自
　愛草草芾頓首上瀹川宣徳明悊閤下　芾頓首再
　拜久違□者幸兹邂逅不謂行役莫獲少延節旄以
　寫傾慕昨日繼見舟次不可俟留刺怏怏而歸適蒙
　雅誨且承食已首塗方寒千萬珍養訓仲相聚道意
　謹附便陳情早凍草草芾皇恐上運副朝散老兄節
　下　芾皇恐頓首專介踵門蒙手敎荷温眷有加自
　承鹽邑還日夕排比宿司以俟臨按杳不聞好鄙弃
　下邑乃如此耶忽大熱恭惟比日尊體清勝芾挹冰
　中夕公私懼曠莽有何所聞且以見教在替數月矣
　過熱遂可射舟治行矣謹附使上謝不宣芾頓首再
　行管勾推官丈閤下　不應武康清溪(云云/)新聲舞
　翠鸞　芾皇恐再行彦稽提學大□□□節下抱疾
　之官□□　百事皆委薛候改□槐堂為寧一堂射
　堂去敗堵悉見北山萬叠命曰仰止堂于甲兄可謂
　無負矣芾衰落之人毎臨一事歎仰兄精力不已力
　疾□專使不宣芾皇恐頓首彦叶太史公提舉節下
　四月旦日狀　芾啟衰晚辱誤恩法不可辭祗益悚
　懼蒙敎賀重其慚悚附使且此草草芾頓首亦虛吾
　友　不煩如此前言甚易當必不到入臺章也呵呵
　餓殺客也芾頓首安中吾友　昨夕作此簡未及遣
　承寵誨荷垂眷今早食改作晩阻城外約來早告顧
　舟中北城外一飯幸甚幸甚芾頓首　芾頓首再行
　先白吾友疎展晤思企暑中起居何如小兒未聞師
　誨願以童蒙之道不□之謹遣侍筆硯于左右惟久
　要終始造成之悚悚異日報徳不宣芾頓首再行先
　白吾友同舍萬福　芾頓首再啟比苖幕過道從(云/)
　(云/)久彼留也芾頓首再啟十一日　芾皇恐大雨恭
　惟台候萬福名筆為亂道遂□汙矣七月一日大年
　約來蒲池閲畫能一□寺乎草草芾頓首再啟公震
　太尉(台坐/)　芾皇恐蒙敎審台候萬福牌寫了久(云/)
　(云/)兒子入寺撿未得也區區别啟芾皇恐上公震太
　尉(台坐/)古紙　三月十一日芾啟頓首衰老蒙誤恩
　徑西不得少留以承二君子動止伏惟珍愛珍愛芾
　頓首再行(安中學士/巨中吏部)二友麾下　芾頓首再拜運使
　大夫丈節下昨以手拙附專介以代占謝恭想已達
　左右即日春和恭惟神明相佑尊體動止萬福芾即
　日蒙恩未即詹望伏乞對時精調興寝下情䖍祝謹
　因便介附□起居不備門吏米芾頓首再拜運使大
　夫丈節下　黻補填尚少八日以新府公至理須出
　見□□□假登舟至真滁日移疾告□本未審尊意
　如何黻蒙恩有素不勝傾倒之至黻頓首　芾皇恐
　來早為一麵□少延道韻只今衩衣在此烹茶久俟
　芾皇恐府公少監大夫公　右宣和南宫舍人寳晉
　米公芾字元章真蹟六十四帖分五卷中興初思陵
　以萬幾之暇垂意筆法始好黄庭堅書故戒石之銘
　以頒而方國之一札皆似之後復好公書以其子敷
　文閣直學士友仁侍清燕而宸翰之體遂大變追晉
　􁢌唐前無合作珂家所藏詔墨幾百軸以嵗月考之
　良是是故紹興間公書盡歸九禁而世罕傳最後赤
　水得珠頤神北内躬御寳跗製翰墨志多紀公遺事
　益知帝心簡注惟公是嗜是帖蓋天上本有内府圖
　書可識前五帖嘉泰壬戌正月得之中都范氏次十
　帖開禧丁卯五月得之李本寧客何師説又次四十
　帖嘉泰戊辰二月得之京師官鬻者又次九帖己巳
　嵗八月得之徳清李氏其間四詩同卷不復别　贊
　曰論書自晉始蓋自其□□之清而流之于妍□□
　□代又以其習尚之□□□之于專維唐設科自□
　□言作成自初歐褚爭先薛靚張顛顔真柳便中世
　而後雖經生楷𨽻猶得以揚鑣而鳴鞭五季日卑有
　宋興焉士以徳進捨藝之偏既窒其進取之塗故世
　之以書名家者皆不雜以人而純乎天更八葉之豐
　豫乃設學而詳延有芾者出集其大全蓋繇羲獻而
　來遡崇觀而前或營萃而㧞棘或宫牆而及肩或小
　醇而大疵或舍正而取權六書之統殆所謂芾之死
　而失其傳也巘巘喬嶽洋洋大川草木風雲波濤蛟
　黿我系此評其然豈然較三十里後八百年相臺岳
　珂撰(宋刻石帖/)
唐子畏寫生　東家有棗西家食張氏靈芝還與張信
　道楚弓憑楚得春風處處自生光　獻之求芝漢文
　得之同氣相求蓋有自也　唐寅(真蹟/)
芾啟壁上山水二幀暫借一閲芾啟上　山甫　早望
　臨辱五介往　芾頓首秋序澄清恭惟　運使御下
　　尊履多暇泰和平協他日見面傾倒也　芾頓首
　再啟李君子吏于朝不愧侍從才當路謾以為用奉
　載良銘要垂百年非敢故無言暑未退起居何如岳
　南峙山林間民常蘇請同此嘉趣也(石刻/)
唐六如墨竹　唐寅畫竹叢頗似生成者原非筆有神
　蓋是心自野(真蹟/)
沈啟南贈吳文定公行卷　玉峰張丑曰在昔沈氏啟
　南為原博太史贈行圖詠其畫全倣松雪翁而時時
　雜出北苑使家法可謂人巧極天工錯矣第布景設
　色蓋是九秋登髙而詩句又作三春景象似屬難解
　意啟南盤礴始於西帝司權時至東皇出令之日太
　史始成行耶否者鮮不以看朱成碧疑之矣然詳觀
　書畫並出壯年手筆定為啟南第一神品無疑能令
　吾家仙山樓閣卷不得專羙於前寜非絶世名蹟與
　裝成敘而藏之以當剖腹若曰願為啟南曹丘焉則
　吾豈敢時泰昌紀元嘉平八日真晉齋書(真蹟/)
崇禎戊辰暮春之望訪項氏獲觀宋元畫册内有宋髙
　宗人參地黄圖贊對幅畫係院人佳品書亦非思陵
　細觀補揠花甲小璽可辨楊妹子題花卉對幅及仇
　逺等䟦其姑蘇吳氏文顒宋繡暨沈氏子蕃朱氏克
　柔刻絲山水樹石人物花鳥種種足稱針絶絲絶次
　出沈麟矮幅畫山一卷(筆意全倣郭熙/後有倪瓚詩䟦)次出李公麟
　定林蕭散圖卷(後有陸佃趙孟/頫陳方等五䟦)次出周文矩織錦囘
　文圖卷(前有晏如題署後有宋人/細書則天皇后御製記文)
黄子久山水大痴道人為雲林生畫層巒曉色(按此條/已刻書)
　(畫舫/今刪)
石田畫卷　華麓山前有此家芙蓉空翠濕窗紗更敎
　秋樹雜春樹還愛朝霞及晚霞不假丹青真是畫尚
　容杯酒惜餘花書樓我記在木末壁上小詩留墨鴉
　　沈周　年來殊覺故交闌一段深盟托小山夜月
　披襟雙玉契春風露頂兩青鬟陶籬把酒論心處謝
　駕停雲暫别間如此相宜還不惡紛紛塵土果何顔
　　長洲祝允明(真蹟/)
新安汪氏閟藏絹本真草千文一卷相傳為虞伯施臨
　永禪師筆宋思陵䟦之甚詳余細辨之實思陵妙蹟
　與韓氏絹本晉人小楷曹娥碑真蹟並一手臨寫雖
　宋人書自是一種偽好物今人不能為也近歸韓朝
　延家卷前失去真書千字文一行後有賜思温三字
　其思陵一䟦别紙所書其俞友仁錢宰二䟦未及錄
　之惜為妄人用紹興偽璽亦是白璧微瑕當截去耳
　(虞伯施書學原出永禪師宗𣲖宋思陵嘗臨其真草/千文以賜思温故後紙題識盛稱伯施筆法之妙而)
　(不言其臨永禪師書也俞友仁錢宰不知何據直云/伯施臨永禪師之作其見逺出孫鳳下矣按孫鳳法)
　(書鈔云宋髙宗臨虞世南真草千文并系御製䟦語/以證左之嗚呼鳳特工伎小丈夫耳其鑒賞乃爾是)
　(宜文夀承博士纂/入九能志中也)
陸生擕示郭熙溪山秋霽畫卷(按此條已刻/書畫舫今刪)
米海岳行書蒙教帖凡六十字舊藏岳倦翁家嘗模刻
　英光堂中今宋搨具存氣韻肥濁不類此真蹟卷自
　文氏至予家雖剝蝕之餘而筆趣翩翩神采奕奕正
　如神龍夭矯非葉公畫龍之可擬議耳玉峰張丑在
　米菴東序對月下書時泰昌紀元中秋三五日也
李泰和真蹟毒熱帖(按此條已刻/書畫舫今刪)
韓朝延云曾于士友處觀李邕雜蹟字約八千其家號
　為萬金帖後竟以此賈禍語云匹夫無罪懷璧其罪
　信夫
石田大設色秋山卷屋二十帶人十四个松八株桐十
　三株柳六株夾葉九株㸃葉十六株枯木二十株樹
　根十一顆竹二處橋五條船二隻牛馬各一頭
王維江干雪意卷藏王敬羙家又梁伯龍示余大青綠
　師子羅漢一軸亦云右丞筆也(按江干雪意題/詠備載書畫舫)
石田小幅　海上聞多警騎驢難獨行不知髙枕者曾
　有夢相驚　久欲一過沙溪樂親戚之情話近聞盜
　作聊此問訊沈周題寄允孚賢弟　辛丑(真蹟/)
書載記畧　米元章有寳章待訪錄列親見與所聞者
　法書名畫為二等今倣其略　小楷　楊羲黄素黄
　庭内景經見趙子昻詩禁長歌今在吳門韓郡守家
　余館師韓宗伯所藏凡四千言書類郗超右軍之外
　别有異趣當為天下第一　曹娥碑真蹟卷有髙宗
　䟦是北宋物元文宗命柯九思鑒定御府書畫因賜
　之以旌其勞趙承㫖題云如岳陽樓親見呂仙聽吹
　笛可以稱量天下之書矣在婁江王文肅公家　靈
　飛六甲經鍾紹京書為玉真公主寫進御明皇有徽
　廟標題後有倪雲林虞集䟦全倣黄庭經趙子昻師
　之十得其三耳海寧陳太常次公所藏　黄庭外景
　經真蹟此卷未見據友人云與内景經同一絹素同
　一筆法又有云似宋髙宗臨者在吳江吳憲副家
　顧愷之女史箴不全本在嘉禾項家其書類大令十
　三行洛神賦古勁可愛　行草　蘭亭序褚河南臨
　白澄心堂紙朱元章䟦在海寧陳家缺三行　又蘭
　亭褚臨墨蹟絹本王弇州家藏後歸新都汪太學有
　朱元章小行楷䟦今在廣陵　蘭亭唐標第七本絹
　素奕奕無題䟦亦似褚筆今在新都王氏書畫舫
　蘭亭白麻本張金界奴進真蹟在余家今為茅元儀
　將軍所藏其細君名宛者日臨石刻蘭亭故以歸之
　　蘭亭石刻有隋開皇本在唐太宗命蕭翼取之辨
　才摹刻傳世者之前余家有之今歸京師友人此外
　定武本不勝紀　顔魯公祭季明文真蹟鮮于伯機
　所藏䟦云吾家無第一天下無第二今在新都吳太
　學家停雲館所刻乃米臨余刻之鴻堂帖者是此本
　也　顔魯公送劉太冲序烏絲箋書北京國學刻石
　其真蹟竒宕為遼東李帥如松所藏李物故其家圖
　書皆散今不知所在　李懷琳書絶交書真蹟安福
　張司馬家藏武林楊侍御曾屬余䟦缺一鸞字停雲
　館帖亦然余以行穰帖較之乃絶相似行穰右軍筆
　也思其故當是蕭齊時摹右軍書蕭齊避祖諱故缺
　鸞字耳遂改䟦右軍後為朱吏部世守所藏朱被盜
　余意此卷必投之水火矣韓古洲郡守乃于長安得
　之又質于來大參復實天下行草第一　王右軍官
　奴小女玉潤帖真蹟新安許少師家藏本得之王元
　羙後落飛鳬手今聞轉入粤東　王大令東山松帖
　真蹟送梨帖真蹟皆曾見之今不知歸何人右軍零
　落數字成卷者甚多不能殫述　虞永興汝南公主
　誌王元美家物後歸汪景純今仍在新都　丁卯四
　月望書　其昌　(真蹟/)
自詠五絶呈　野航先生　寅上　維摩臥病餘鬚髪
　李白長流棄室家案上酒杯真故舊手中經卷浪生
　涯　鉛華隊上揮金客荆棘圍中奪錦人今日方牀
　一居士白藤如意紫綸巾　面上有恭徒自苦心中
　無愧始為賢憑誰寄語機闗客開歴頻頻看紀年
　裘馬少年輕俠客香燈今日病頭陀故人不必多相
　忌杯粥麻衫願不多　髙懷自信能忘我隱者何妨
　獨潔身無所不知方是富有衣典酒未為貧(真蹟/)
金章宗羣玉中秘印其用于書卷者文粗用于畫卷者
　文細細者自當讓粗賈秋壑悦生圖書其用于書卷
　者文小其用于畫卷者文大大者當遜小真識當知
　之
褚河南小楷西昇經(按此條已刻/書畫舫今刪)
崑山周氏示余先世流傳仇英采蓮圖卷白宋紙淺絳
　色畫全倣劉松年筆妙甚後有俞質父行草篆𨽻書
　六朝唐人詩賦并䟦尾詳其題識蓋為于黄甫作也
　品在蓮溪漁隱圖上(采蓮圖而署書曰鑑湖春色或/云逢年一時筆悮余曰否否圖)
　(中有畫三婦艷焉其春色珆描此耳荷花屬夏誰不/知之曾謂逢年智出婦人小子下耶或稱不敏而退)
戴生擕示子昻小楷道徳經一卷前有白描頭陀立像
　一尊書畫皆精向藏檇李項氏即妮古錄中所載者
　惜用元箋書之紙性脆弗及澄心蜀蠒耳(大徳九年/十月八日)
　(公又楷書洞玉經一卷精楮所書墨彩/煥發字頗肥澤較之道徳經為稍下)
韓存良太史家黄素黄庭内景經真蹟小楷帶行係懸
　腕疾書是海岳翁臨揚羲書雖非鮮于太常伯機藏
　本誠可寳也丑按寶章待訪録稱原本合縫識尾有
　鍾紹京等印并陶榖等題䟦又按雲烟過眼錄經後
　有楊元靖許穆之印及米芾䟦語趙孟頫長歌而今
　皆無之其為臨本無疑矣苐出米老手筆自是比衆
　不同董𤣥宰定為楊真人書非也敢以就正真賞者
慎獨清賞　老年自覺筆頭迂寫畫如同寫𨽻書黄鶴
　一聲山館静道人正是午參餘　坦齋老師出宋羅
　紋紙命作泉石老年自是不同作此應命不記嵗月
　黄鶴山人書于坦齋仙館(真蹟/)
王叔明惠麓小隱畫卷(按此條已刻/書畫舫今刪)
北宋寫本復古編二册政和間吳興張有著前後有程
　俱等二敘其論篆文也陽冰以後不可多得或以道
　流少之過矣
倪雲林䟦黄子久畫卷本朝畫山水林石云云(按此條/已刻書)
　(畫舫/今刪)
元鎮髙士幽磵寒松圖詠按題乃是寫贈周遜學者詳
　其風格蓋晩嵗筆也此圖收藏得地紙質如新神采
　煥然舊為何元朗故物今在溪南吳氏(按以上已/刻書畫舫)其
　家尚藏蜀素小行書前後赤壁賦係東坡真筆惜以
　避諱割去題名亦妙蹟云
東岡草堂圖者倪清秘早年筆也(按此條已刻/書畫舫今刪)
趙子昻真書南華秋水篇全學蘭亭韓朝延故物也後
　歸松陵沈氏
一峰道人寫贈曹雲西沙磧圖紙本淺絳色行筆細潤
　布景精微是袖卷中之不易得者本身有錢鼒詩䟦
　後有張雨饒介之姚廣孝袁忠徹題詠品與倪元鎮
　贈耕雲畫卷相伯仲也(按此條與書畫/舫所刻小異)
至正景午大暑醼于朱氏玉井香(水亭/名)賦詩十有二韻
　書似西枝玉海鸐臺三才子共和之朱公神仙人冰
　雪照肺腑祖帑閲羽化祖書在册府門掩一畝宫虹
　梁跨風渚喬木八九株梧桐夾槐櫸中有玉井香銀
　雲洒(洗/音)零雨俗士不必來佳朋來不拒鬻茶不無童
　謀酒自有婦核破玉刄霜(大/桃)筒卷金莖露(上聲/讀)方響
　歌洞仙白題舞魔女梧溪斥琴操(主者極能評詩謂/梧溪子儗琴操為)
　(失體可揩鐵/雅鳳咮云)海岳訂畫譜(米老為書/家三變也)棹歌發復留冰
　花凉欲語焉知人間世大火虐如虎箕尾叟在草元
　閣書東魯先生攷校(按此條原本至白題舞魔女以/後脫去一葉今從姚氏好古堂)
　(書畫記/補錄)
為箋紙上小圖標云寳晉齋研山圖并有不假雕琢渾
　然天成凡十四字小篆書也中間標記凡四十八字
　用𨽻古書之而圖寫研山用淡墨染成稍稍有濃墨
　堆積處最後通身用淡汁綠烘鎖行筆古勁可愛其
　銘文連題識計三十七字大徑二寸用秃筆疾書乃
　晩嵗作也前後有御府之印紹興悅生等圖書惜小
　米鑒定兩行今亡之矣其後永樂間江西潘若水作
　序一篇敘次甚詳惜未能錄入米老外集為欠事耳
　是日又見趙文敏公行書東坡前後赤壁賦卷紙墨
　精好用筆全倣坡老古勁無比末行題云子昻為岳
　上人書大徳三年十二月晦詳其印識為莫氏故物
　細觀收藏得地神采煥然蓋趙書中之不易得者(按/此)
　(條原本前/悅一葉)
顔魯公鹿脯帖白麻真蹟行書絶佳而筆精墨妙乃紹
　興秘府故物舊藏嘉禾項氏蓋唐人書之不易得者
　項氏又藏劉松年絹本浣花醉歸圖短卷亦妙前元
　人題䟦極多趙子昻小楷髙唐賦為崔進之作朱絲
　欄本尤佳倪元鎮畫顧仲瑛三敎象有元鎮贊文小
　楷精謹畫全倣李伯時白描仲瑛自書一詩于其上
　皆名蹟也
錢霅川設色歸去來圖卷前有篆文歸去來圖四字畫
　本身上題云衡門植五柳東籬采叢菊長嘯有餘清
　無奈酒不足當世宜沉酣作邑召侮辱乘興賦歸歟
　千載一辭獨吳興錢選舜舉其後鮮于樞草書歸去
　來詞于後亦妙後又有題云典午山河已莫支先生
　歸去自嫌遲寄奴小草連天綠剛剩黄花一兩籬長
　洲沈周孔子不脫冕淵明不束帶避人避世心總在
　忘言外章憲(真蹟憲按此條又見三集詳載圖記而/無章  一詩或别是一蹟今兩存之)
馬和之著色二南圖絹本小冊有趙承㫖楷書毛詩對
　題亦在韓朝延家朱忠僖故物也朝延又云逸少鶻
　等帖在其家即書史所載者並劇蹟云
王越石新購徐季海寳林寺詩後有王叔明和韻之作
　楚楚可愛又購李泰和永康帖後有宋景濓䟦皆檇
　李項氏物足稱雙璧
米書大字天馬賦舊藏嚴分宜家其書豪舉縱逸真是
　放而能妙者今吳中有石刻徒得其欹側怒張之態
　而未盡其秀媚映發之姿此蓄法書者所以必求真
　蹟也
張子有續收大米手柬十三帖係宋裱舊本内有與友
　仁手書乃是商㩁買東禪寺僧世藏逸少王略帖者
　舊傳據舟狡獪殆不然也其玉蟾蜍一帖尤佳餘九
　帖皆精非漫興數行可擬議耳
梵隆紙本白描洛神圖宋思陵小楷書曹賦文于行間
　其畫全倣顧虎頭與韓存良太史家設色本不差毫
　髪
三也罷説　也罷話助之詞一曰詞之終也其翻羊者
　切與野冶同音罷乃休也止也已也廣韻薄蠏翻收
　入十二蠏餘不再見禮韻亦收入十二蠏而以部買
　翻與隂氏韻翻收俱同惟毛氏韻收入四十䘞而以
　皮駕翻引漢書曰諸侯罷戲下賈氏韻以皮買翻其
　音與禮韻隂韻略同祝氏韻以普馬翻入開音清普
　屬師卦之第五爻馬屬兌卦為水土音月月聲楊氏
　韻以並駭翻以四聲等之入牌罷料㧞劉氏韻同翻
　而入排罷敗㧞中州韻入霸又與毛氏韻同歴考韻
　書則北音呼罷為去聲南音呼罷為上聲則也之訓
　為助語與決詞罷之訓為休止乃北音也若以南音
　訓之則也為就也即也罷為住也亦為休也又為自
　止也瑞之丁君以也罷自謂君乃吳人合從南音也
　以羊者翻罷以部買翻為當則所謂也罷者就住也
　即休也就自止也夫人之趨名利者莫不以髙逺為
　期故臨海望洋而歎其莫濟騎危觀天而傷其難登
　瞻烏不知止于何屋逺之不可到也行蝸竟黏枯于
　誰壁髙之不可極也知髙逺之不可極到而假足以
　趨脅翼以升蓋以萬萬計瑞之乃反其所向不急名
　不尚利即其所在而自止其賢明出于萬萬者之上
　矣予嘉其合老氏之㫖義而獲我心之同然故為説
　其字之音辨而係以志趣之所尚焉時正徳甲戌重
　陽書于桃花精舍之夢墨亭唐寅識　(後有張伯起/䟦不及錄)
　　也罷丁君小傳　也罷世語猶云亦可已矣東吳
　丁君以為稱如憾而實安君子予之多從為之辭余
　特為徴敘其行已大畧以為小傳庶覽者知其稱宜
　而不誣丁氏在江隂為鉅族故南園翁自新贅長洲
　温氏始為蘓城人祖胥宇即富業起聲君其孫也名
　文祥字瑞之天性孝順髫丱時依釋氏法㗖素飯三
　年用為報母或以異教不足馮何事自苦對曰以悦
　母心無害于理父壯嵗痿癉君纔十五夜臥父懷膝
　間以温之不少離輟七嵗從河間訓導王夢祥授小
　學十嵗從同知顧公昌授大學更從今鄉貢進士莊
　仲威業舉子之學久之父漸老家事鞅掌庸調冗㳫
　勌于支應以命君君歎曰吾志也願移以為忠今不
　果當不守以為孝乎吾學也願用之國及之衆今不
　果當不用之家行之宗戚友朋州閭乎由是始自稱
　曰也罷去營殖生産每泛重貨貿遷北都貲積日阜
　然率不肻損人以益已剝衆而豐家平居雅意不忘
　清逸收拾古器物撫玩若交契遇暇日遘勝地遨游
　觴吟熙然自適事兄如嚴父友弟若赤子宗族特稱
　而傚之親才哲睦鄉黨不錄人小過不㤀人小惠君
　子接之初以為肆久而多其不流也衆人接之始以
　為慢終而樂其不欺也言期于信彼或信或否則曰
　也罷行期于必善彼或知或否則曰也罷志其上獲
　其次曰也罷失于彼得之此曰也罷以是二言存之
　心安諸行素履逹時夷然以處于世而鮮有不自得
　者　贊曰恒情憙進惡退知止者寡地當其才而安
　之不踰者猶鮮每出位而饒輙以賈敗古今若是者
　可勝計哉矧所挾尚羸每為時勢縮而限之昧者于
　是怨怒蒙冐以求前數終不諧焦然以病其生者何
　限匪欲罷不能乃将以人越天耳丁君材具如是使
　其學不以家止成而取祿位以若今之治家處世者
　而推之亦若是治耳既不得之或焦以病亦不足貴
　也乃以不可罷者得罷而安之雍舒自得用受康逸
　之享何其善也世有不得已而罷不能安者視君何
　如哉矧越分竊享而猶不止者又何如哉故謂君于
　是不啻加人一等而已老子曰知足不辱知止不殆
　君固深得其㫖趣而孔子曰君子素其位而行不願
　乎其外斯殆君之所願學也歟　正徳癸酉冬日同
　郡祝允明撰　也罷　吴奕為　瑞之丁君篆　(真/蹟)
　(仲後有文徴/  絳色山水)
東風吹動看梅期簫鼔聨船發恐遲斜日僧房怕歸去
　還擕紅袖繞南枝　乙亥嵗二月中旬游錦峰上人
　山房戲寫梅枝并絶句為贈唐寅記(真蹟/)
竹之勁蘭之香石之貞苔之蒼宜伴野人居乎山房唐
　寅
顧清臣尚書集書學之大成(按此條已刻/書畫舫今删)
黄子久春舟圖小幅紙本淺絳色清逸可喜上有袁柳
　莊等三題詠亦名蹟也今在檇李人家
李成讀碑窠石圖(按此條已刻/書畫舫今刪)
右軍鶻等帖(按此條已刻/書畫舫今刪)
　
　
　
　
　
　真蹟日録卷三
欽定四庫全書
　真蹟日錄卷四
　　　　　　　　　　　　　明　張丑　撰
趙千里聚扇上寫山　翠水丹山氣旁礴幾疊香㾗經
　手握何年破鏡飛下天吴淞水剪并刀薄江南寳繪
　多遺餘王孫不歸恨蘼蕪蘼蕪消歇秋風起班姬為
　我歌烏烏伯雨題　宋諸王孫妙盤礴萬里江山歸
　一握卷藏袖中舒在手清風徐來縠衣薄文采于今
　淪落餘雕闌玉砌淒烟蕪至寳不隨黄土化門上空
　啼頭白烏鄭元祐次韻　誰見解衣作盤礴卷懷雲
　烟歸掌握春雨𠖇𠖇江水波竹間日暮衣裳薄零落
　王孫翰墨餘越王臺殿久荒蕪要知人好畫亦好愛
　比當年屋上烏倪瓚次韻　苧衣春暖初盤礴㸃綴
　溪山不盈握白雲隔浦見桃花坐使涼風起叢薄故
　物凋零百嵗餘王孫有恨迷平蕪衡門今日看真蹟
　好與人辨雌雄烏陳方次韻(真蹟刻按雲林/詩已  書畫舫)
新都吳新宇藏松雪翁小楷清淨經為字五百有竒全
　法黄庭内景遺意前有老子立像一尊作嬰兒之状
　經後欵云水精宫道人畫設色竒古宛然閻令筆也
　後有康里子山王元馭二䟦並佳是日又見文徴仲
　鐵柯圖卷全師趙松雪後有祝希哲記文尚存劉公
　後人處仇實甫南陽草廬圖卷全傚李雲麾金碧罨
　畫精細活潑今歸之徐晉逸皆名蹟可喜云
宋裱孫知微十一曜圖(按此條已刻/書畫舫今删)
元章四帖(真蹟/)余年十嵗寫碑刻學周越蘇子羙札自
　作一家人謂有李邕筆法聞而惡之遂學沈傳師愛
　其不俗自後數改獻之字亦取其落落不羣之意耳
　春和便思弄筆札手龜不作乃可自滌研若不自滌
　者書皆不成紙不剪者亦如之學書來約寫過麻牋
　十萬布在人間老來寫益多特出少年者輒換下也
　毎以新字易舊札往往不肻蓋人不識老筆乏姿媚
　乃天成入道老來作書有骨格不專秀麗渾然天成
　人眇能識往往多以不逮少小　下麻紙勝上楮留
　久一也布理宻膩二也落墨便滲三也　東南多茗
　草陸羽以顧渚作餅今只建人工江西作之意不如
　達顧渚遂不能作楊貢茶時所重今易為銀土人亦
　不復植其茶坡呂氏請為葬地矣沿革如是地今嵗
　種芥來嵗種菘作虀甜辛無物比又少發風惟酒後
　一杯多醒也　荆州六合箋名最古今人亦無能製
　者向長沙作皆不就其業養一方人殆亦命如建茶
　也(真蹟/)
丙子陽月望前二日余同朝延世兄訪吴能逺氏話間
　承示宋裱巨然絹本蕭翼賺蘭亭圖(按此條已刻/書畫舫今刪)
宋褙米南宫草書九帖原係思陵故物首為與伯老柬
　次惠柑帖次晉紙帖次玉筆格帖次論王略帖柬次
　翟院深畫帖次丹陽帖次博易來戲帖柬次戲成呈
　司諫詩帖共字七百五十有二前有紀察司半印後
　有芾一字印元章二字印紹興二字小璽凡舊印章
　三並用白鹿紙書蓋晩年筆云此卷㓜年曾觀于韓
　宗伯存良家故有韓世能印後轉入吳用卿手有吳
　廷之印今歸新都徐晉逸氏晉逸題䟦甚詳乃米老
　生平第一好書也較所見張子有家九帖嚴道普家
　八帖雖真蹟一一出其下矣
項希憲家小米雲山真蹟一卷前後凡七紙墨法出入
　有無之間而無題署後有素心道人䟦尾及倪瓚曾
　覽四字即陳仲醇妮古錄中所載也崇禎丙子季秋
　十有二日時余初度客以此卷來求鑒定按仁樂山
　山主夀亦一竒事
孫過庭小草千字文係楮紙書筆法全出二王漸開旭
　素門户前有建業文房之印後題欵云垂拱三年吳
　郡孫過庭寫第五本余細辨之尚屬臨本本身上有
　寳晉齋印左方王晉卿楷行綠絹書䟦尾尤精敘次
　娓娓向後轉入紹興御府帖尾小璽具存其他印識
　尚多不能悉記黄魯直小字三帖一卷首為坐禪箴
　小字僅如指頂雖早年書遒勁可喜乃是寫贈一髙
　僧者次為庾信送友人酒古體詩字差大中年書也
　較第一帖尤為精勁次為慈竹詩字比坐禪箴更小
　計其年更早實元祐初筆也紙色稍覺昏暗三帖並
　屬無欵蓋真蹟云趙松雪小楷玉洞經精楮所書墨
　彩煥發款云大徳九年十月八日吳興趙孟頫書字
　頗肥澤與公書道徳經相伯仲所惜習氣尚未除耳
　末有文休承䟦極稱許之右方三卷俱嘉未項氏故
　物乃戴生擕示也
松江張七澤家東山小隱巨幅紙本淺絳色乃黄公望
　王淵合作并石巖題董復收蓄其次張無為一詩皆
　佳作又有吴興山水賦一冊絹本行書全倣蘭亭遺
　法細按之為子昻自作自書惜墨氣黯黮不及公書
　左思詠史詩并十七帖臨本尤為烜赫耳
王逸少氣力帖係唐臨其小楷樂毅論卷妙絶後有褚
　河南䟦又褚河南細書度人經閻令畫相畫今不存
　徐浩書張九齡司徒告絹本尤妙即米氏書史所載
　者顔清臣自書誥真蹟板實柳公權翰林帖小楷精
　𦂳紙墨並佳李營丘古木寒泉筆墨秀發李公麟石
　鼎聨句圖絹本白描真蹟古雅蘇子瞻書天際烏雲
　合詩後有黄魯直題識趙子昻楊妃上馬圖(一名攀/鞍圖)
　畫法全出唐人皆韓太史存良故物也今皆散逸令
　人夢想
沈啟南小幅山水　夕隂散平野微風汎髙柯停舟古
　㟁側漱盥臨清波嗒然弄筆餘所得良已多舟泊城
　隂為紹宗圖而詩之癸巳五月既望沈周　(真蹟白/此畫)
　(宋紙所畫全/倣倪元鎮)
春草堂開對逺山怡怡兄弟共承顔伯髙書展龍蛇動
　靈運詩成夢寐間幽岫白雲欣入望投林烏鳥倦知
　還陶然萊綵為歡日肻羡人寰有抱闗　安里張禎
　(真/蹟)
沈啟南春草堂圖　西郭亂雲千萬山雙親好住此山
　顔有身獨館庭闈外方寸不迷天地間春草喚愁人
　有感夕陽刺眼鳥知還老夫珍重今題讚更喜髙篇
　與孝闗　沈周(次張禎一詩/)　千里親居帶亂山見
　山珍重似承顔正臨遊子瞻依地況有髙情水石間
　重樹不遮心獨往片雲時與夢俱還莫言烏鳥無情
　物落日投巢意最闗　文璧次　城東湖水城西山
　何縁兩地違親顔心懐山水遙連處夢繞塤篪交奏
　間喬木鸎兒欣有託舊巢燕子敢㤀還百年冰玉情
　猶在早晩辛勤同抱闗　長洲浦應祥　阿翁僻愛
　住青山水遶雲重阻靣顔有我若違千里外無思不
　在數峰間夢囘塵市頻瞻望心積烟霞黙往還爽氣
　逼人自朝暮小窗徙倚底須闗　文林奉和(真蹟/)
園居雜詠　紗㡌籠頭客潛身獨樂園運籌師管樂髙
　枕誦虞軒徑遶松筠色山呈苔蘚㾗我來題鳳字何
　異歴金門　和趙寛韻張禎　送行詩　天祿燃藜
　冷翠烟歸來窗下枕書眠致君前席陳先後用巧方
　心規大圓判袂良明連畫舫虛懷睿主列經筵推篷
　撿㸃詩三百陟岵憂深寄短篇安里張禎(和馬愈韻/次劉昌後)
　　(真蹟/)
國初以道術名世者自莫月鼎外其次𤣥真周子周傳
　秋谷張子張傳紹禎陳子後先三世皆以文學振虛
　無之統故名流韻士多樂與之遊好事者至圖狀以
　俾斯其人從可知已此鶴林畫卷乃嗣四十二代天
　師無為為𤣥真子作後有劉□䟦張益記鄒亮鄭璆
　韓雍三詩其前贈鶴林其次贈秋谷其後贈紹禎者
　即是以觀三子而三子之所造詣可以窺其梗概矣
　𤣥真别號鶴林髙巽志作傳倪瓚寫圖系以靈鶴辭
　䟦同時投贈詩篇者數公並聲畫不凡詞采烜赫實
　方外之竒蹟也今在董𤣥宰太史家迄今常在夢想
　余此卷雖屬冷局而無為係同姓老宿永熙則同郡
　鉅卿故為之重裝展玩而意尤珍惜之時崇禎改元
　上已日玉峰張丑青浦志于真晉齋
周伯琦手錄周齊侯鎛鍾銘凡四百九十二字其詞曰
　惟王五月辰在戊寅師于淄陲公曰汝及余經乃先
　祖予既敷乃心汝小心畏忌汝不墜夙夜宦執而政
　事予私厭乃心予命汝政于朕三軍肅成朕師旟之
　政徳諫罰朕庶民左右毋諱及不敢弗敬戒䖍䘏乃
　死事穆和三軍徒衕雩乃行師慎中乃罰公曰及汝
　敬共辭命汝應鬲公家汝恐恪朕行師汝肇敏于戎
　攻余錫汝釐都𦙍爵其縣三百余命汝治辭釐造國
　徒三千為汝敵寮乃敢用拜稽首弗敢不對揚朕辟
　皇君之錫休命公曰及汝康能乃有事率乃敵寮余
　用登純厚乃命汝及母曰余小子汝敷余于艱䘏䖍
　䘏不易左右余一人余命汝緘差饗為大事繼命于
　外内之事(一本云余命汝緘差正/饗繼命于外内之事)中敷􁁉刑汝以敷
　戒公家應䘏余于􁁉䘏汝以䘏余朕身余錫汝車馬
　戎兵釐僕二百有五十家汝以戒戎作及用彧敢再
　拜稽首應受君公之錫光余弗敢廢乃命及典其先
　舊及其髙祖虩成唐又敢在帝所敷受天命刻伐履
　司敗乃靈師伿少臣惟輔咸有九州處禹之都不顯
　穆公之孫其配􁀙公之􁀙而􁀙公之女雩生叔及是
　辟于齊侯之所是小心龔齊靈力若虎謹恪其政事
　有共于公所􁂵擇吉金鐡鎬䥈鉛用作鑄其寳鎛(一/本)
　(云有共于桓武靈公之所桓武靈公錫乃/若金鈇鎬元鏐􁀙鋁乃用作鑄其寶鍾)用享于其
　皇祖皇妣皇母皇考用祈眉夀令命難老不顯皇祖
　其作福元孫其萬福純魯龢協而有事俾若鐘鼔外
　内開闢(一本云龢恊而/凡事外内停詞)都俞造爾朋㓷毋或承類汝
　考壽萬年永保其身俾百斯男而執斯字肅義政齊
　侯左右毋夾毋已至于業曰武靈成子孫永保用享
　(真/蹟)
吳可文擕示唐吳道子天龍八部圖卷(按此條已刻/書畫舫今删)
徐晉逸新收黄山谷行書魏徴砥柱銘後有公自䟦極
　詳紙墨精好筆法縱横詳其結搆蓋早年書也同時
　有曲肱寮及杜竑等三䟦并謝采伯題名皆極推許
　之我明天順間為公裔孫詢所購一時題識者九人
　而其名蓋不甚著此卷舊藏項子京家其品尚在經
　伏波神祠真蹟之下(按寮姓張氏即山谷諸題云題/宛陵張待舉曲肱亭記見年譜)
　(元豐甲子嵗時年/四十矣張丑識)
蛟門文類有茘支圖序捕魚圖序祖二䟽圖記八駿圖
　序石氏畫苑記九疑山圖記畫西方變贊怪松圖贊
　韓幹畫馬贊龍馬圖贊秘閣五絶圖賀鑑草書贊潤
　州江寧縣瓦棺寺維摩詰畫像碑徴君洪厓子圖賦
　畫枯木賦進南齊臨軒圖表進圖書古器物等表觀
　八駿圖説蔡邕篆勢衛恒字勢𨽻勢崔瑗草書勢皆
　博古之士所當熟玩者也
𢎞治癸丑　家君居憂廬陳湖後就養一齋兄于城府
　久之從吾南洲長兄之請偕吾母即城西之射瀆居
　焉其地得山最多髙堂廣庭可以舒吟眺水鮮陸珍
　可以奉甘㫖鍵獨承　命依學于外氏判院周公居
　閶門雖能放舟時一承顔未免復退往往身返而情
　不隨兀然空身毎不自己因自號曰懷山反復之餘
　不覺形之章句因就筆札冀時接耳目無惰方來焉
　耳陳鍵志　出城廿里好西山遊子看山有後顔爽
　氣應來起居畔㫖甘深愧品題間心隨落日毎俱下
　眼望飛雲欲共還不是歐公樂游賞此情朝夕自相
　闗(真蹟/)
米南宫真蹟　虹縣舊題二首　快霽一天清淑氣健
　㠶千里碧榆風滿船書畫同明月十日隨花窈窕中
　　再題　碧榆緑柳舊逰中華髪蒼顔未退翁天使
　殘年司筆硯聖知小學是家風長安又到人徒老吾
　道何時定復東題柱扁舟真老矣竟無事業奏膚公
　　米芾　(二詩陸子垂鈔示/)
米海岳真蹟　(空五六字/)數惡詩上呈(空二字/)陳建州
　覺民　七年烏㡌抗黄塵晝錦歸來世又新若過武
　夷山下看人間不太敝精神白頭何慕久京華靜洗
　黄塵眼界花萬寳精神在風月好詩追取不須賒(陳/詩)
　(首/唱)云汩汩塵埃閲嵗華青山相見認空花清淮風月
　元無價憑仗詩翁為我賒又一篇云長淮千古自流
　東六月城頭日日風天際玉潢無出處夜山圖在月
　明中絶唱也為之刻而不復和　朝廷遣詔使未離
　國門諸監司縱横遣官每司兩三輩交馳體訪按察
　將迎旁午詔使未嘗到而郡縣已不勝擾矣未曉此
　豈朝廷徳意民之利病州縣利害恬不恤而撿㸃外
　物簿書是何用事(此卷行草大如錢許無題名并/䟦今在陳季白家晚年書也)
王晉卿西塞漁社圖為李次山作絹本大著色董𤣥宰
　題語謂其與瀛山圖同格恐未必然其後吴仁傑范
　成大洪景盧周必大王藺閻蒼舒趙雄温叔尤袤翁
　埜九䟦皆南宋表表著名者此卷藏王遜志家真名
　蹟也(細按引首畫圖係/院人筆非晉卿也)
米海岳真蹟　觀使樞宻太尉先生鈞席　芾頓首再
　拜經宿恭惟台候萬福伏想般舟良勞神用俟到蕭
　閒參見次前蒙寵錫嚴命不許辭然今有所獻公亦
　何辭以拒之通圍願隨茸錦增光久為選人鈍滯非
　稱也若不以為洪願撿入謹奉啟不宣　芾頓首再
　行　芾頓首啟臘雪思閲古南閤向火團古物賞不
　識但怕向晩數杯三日病辱敎何從得此語必誤也
　恐是第二人及第朱紱筆如命納二枝醲墨入之乃
　用世無比試與此中匠作之乃右軍自畫真後筆様
　也傾企何當面罄　芾頓首再拜　君發太尉台坐
　之杞拜達旋得官江湖歸家山杜門不出人事殆絶
　比到都見陳子真承動靜復知已更王夫人之痛不
　覺嗟悼不能已復自咎不敏阻貢尺書以勞孝思内
　有慚負久不能已比日台體起居何如謹奉啟通誠
　拳拳下情此不能宣　芾頓首再行　黻頓首再拜
　　君發太尉台坐　小兒益長人物不凡伯時姻事
　有期未　黻頓首再行　硯在合内(真蹟/)
米南宫真蹟　秋暑憇多景樓　縱目天容曠披襟海
　共開山光隨眦到雲景渡江來世界慚雙足(惟未/入閩)生
　涯付一杯横風多景夢應似穆王臺(六行/)後有李東
　陽詩題其尾(真蹟目右詩見英光堂帖止異十字耳/而題  各别詳味句法字法真蹟為勝)
李伯時白描卷　蕃王佛禮　丹泉唐俞　佛身充滿
　大千界蓮座𤣥談海水翻融攝羣脩證圓覺靈通虚
　徹卓然存　玉笥李簡　玉峰善士唐漢卿擕蕃王
　禮佛圖請贊為之贊曰　九夷八蠻聲教罕至惟見
　　佛容必恭敬止維王在前載拜稽首羣從咸集嚴
　列左右峩峩其冠楚楚其服虬髯螺髪穹鼻深目伊
　昔宋代鮮有其人方今　聖朝來往日新曩迦辣藏
　朶囉賽因撒藍麻哩名動縉紳言不雅馴訓義無别
　粤有象胥善為解説式觀此卷畫手非常裝潢藏之
　有耿餘光　時至正十年上章攝捉格孟􁐌已立春
　六日郡城天台老學沙門餘澤七十四嵗書于寳馬
　寺東廡如山重公之煖閣　香水海中傳直指碧蓮
　花上結跏趺方今象教行中國况爾蕃王部落俱
　八十五翁易偉　雕題朱髪紛重趼竺國西來聽梵
　音仰止孔壇羣弟從杏花春雨坐彈琴　吳下周備
　　花雨繽紛寳樹重戎王卑俯近慈容從來禮樂聞
　中國幾度鑾輿下辟雍　雁山戴寧　維西列萬國
　有土此有人孰是無繼立而能治其民佛化大無外
　萬有入彌綸衣冠雜誕獝莫不悉來賔東方九州地
　治教亦具陳豈知五經表復自敘彛倫斥鷃譏南運
　舜英疑大椿擴充固有道一眎歸同仁　東臯釋妙
　聲　金繩鹿苑四花香沙界蓮臺法雨長蕃落左賢
　齊膜拜皈依始信有空王　嘉禾彭冲溪　(真蹟/)
冷啟敬蓬瀛仙奕圖䟦　(張三丰䟦/另見不錄)
　冷先生以冲舉妙道雅入丹青三昧故應春絲幻出
　色色飛舞吳道子一日之力李思訓數月之功可謂
　兼之此圖正其得意筆也聞余友人俞孺子秘藏久
　矣令嗣君經牧詩才冠絶一時余尤愛之重之一日
　訪余東佘苕帚菴擕此相賞神情灑灑何啻秦太虚
　之閲輞川圖也遂書此以識勝事云　陳繼儒(真蹟/)
米菴圖袖卷　米菴　為　青甫文書　董其昌　青
　甫力購海嶽翁寳章待訪錄真蹟得之樂甚董𤣥宰
　太史以米顔其菴余為作圖因以自號焉　文從簡
　識　米菴圖　米南宫楷書寳章待訪錄凡四千餘
　字相傳為勝國趙文敏公物有趙氏子昻印有我明
　為陸冡宰所藏外舅張茂實先生屢物色之不可得
　為生平欠事内兄青甫氏最好米蹟見輒下拜猶南
　宫之見石從陸氏後人踪跡二十年餘始傾貲購歸
　非苐適所好政以述先志也遂自號米菴余為作圖
　識其始末　遁士文從簡書於城南野築　米菴詩
　　蘇郡婁闗張青甫家世玉峰文苑虎廿年酬酢誼
　逼古彼此相宇為舊雨近傳米菴圖膴膴識者競呼
　米菴主過客不識求吾吐茲事匠心蓋有祖前朝曾
　有虞邵菴契其擊壤樂且湛英光秘集張君躭抱膝
　長吟日與參充棟之中悦㫖甘廣採外集歎竒男皇
　虞混沌樂憨憨與世推移迹渾涵隘與不恭坐而函
　氣類脗合號非慚久要尚友求合簪四載濶别夢不
　堪辱憐衰老賁村南請宣厥㫖願同龕青甫先生下
　言詮所蓄不敢漫自顔眉山豫章筆娟娟未若米氏
　尤蹁躚吾家先翁愛老顛謂為風氣甚𤣥𤣥墨寳不
　得一近前生平蹉失竟游仙小子收購傾囊錢寳章
　待訪聲班班頡頏鵝羣五千字端嚴雅正絶嫵媚麻
　姑仙壇難比粹北海復生安敢議蘭亭有一此無二
　珍藏十襲毋輕示米公留此在人間訝之以顛皆過
　例張君以孝以闡幽斯號斯㫖愚見未譬之伯夷雖
　隘惠不恭一種清和萬古貴　江隂赤㟁徙南村李
　如一　天啟甲子端午甥文柟畫米菴圖　米菴記
　(别/見)　天啟丙寅端午日書于南城野築之秋引　甥
　柟(真蹟/)
趙子昻疎懶軒圖詠　我問疎懶翁翁作如何疎翁言
　我不疎翁作如何懶翁言我不懶不疎何以名其疎
　不懶何以名其懶豈知不疎之中有真疎不懶之中
　有真懶凡物成真始有傳所以草堂疎懶至今存詩
　篇誰知後來有繼者乃復以此名其軒詩傳以紙尚
　不朽扁傳以屋須㬰久願翁子孫賢如翁世世雍穆
　居軒中勿為苛􁓅損元氣勿為刻勤傷醇風迺翁疎
　懶未廢此後人勤􁓅愳妨彼他人猶可言同我即由
　已我不能勤不能􁓅懶亦無庸疎亦失若欲識翁疎
　懶意請看軒中疎懶筆　子昻為澹然書　(真蹟/)
張芝章草帖真蹟　紙素千年絶迹史家自漢後迄崇
　禎千有五百嵗矣其稱伯英芝白帖者重言也特以
　吾家先哲又是書苑第一人按帖且晉臨也故取冠
　篇首雖少損真鑒所不辭云　書家以張伯英為開
　山第一祖其楷法不可得而見矣世傳與吾家平復
　帖紙墨略同行筆亦相髣髴後有海嶽翁䟦尾幾二
　百字今在秀水項子京家　按米氏書史云余白首
　閲書無魏遺墨斷自西晉伯英寳帖豈晉人臨本耶
　海嶽悉而題之亦久問冠軍茾耳或云我家平復帖
　真伯英書見宣和書譜虞世南傳中宋秘府譌為陸
　機書何殊指鹿為馬耶
王元琳伯逺帖真蹟歌　自從金入宣和殿晉人真蹟
　世罕見二王之外尤無聞胡乃此帖傳王珣四十二
　字鬬竒絶字字精芒射天闕蕭疎逸宕轉姿態牝牡
　驪黄半明滅當年宣武稱黒頭誰其大筆東亭侯至
　今江左僅兹帖如椽恍忽存風流錚錚伯逺𨽻書譜
　妙蹟宣和曠今古右軍大令俱塵埃靈光一柱猶蒿
　萊九百餘年秘雲笈暗中鬼神互呵斥何論寳玉與
　大弓茅齋白日飛長虹胡元瑞應麟
薛道祖真蹟　昨日得米老書云欲來早率吾人過天
　寧素飯飯罷同閲古書然後同訪彦昭想亦當奉聞
　左右也侵晨求見庶可偕行幸照察　紹彭
戲鴻堂帖摹刻趙文敏書　謝惠連雪賦皇慶改元秋
　九月望日子昻為進之書(小行/書)又嵇叔夜絶交書
　子昻　李白蜀道難　子昻(並錢大/行書)皆遒勁可喜盛
　年筆也
真晉齋記　古之以寳晉名齋者蓋自海嶽翁始也翁
　雖生宋室乎然目窮千載足渉萬里家藏法書名畫
　盈箱溢篋求其晉代古蹟指不多屈焉翁寄薛道祖
　詩云二王之前有髙古有志欲購亡髙貲薛和篇云
　至今所收上卷五流傳未免識者嗤詳味其義真晉
　蓋難言之矣予小子丑挺生歴刼之後數符五百之
　期生平並無韈線微長至于考定遺蹟不敢有所多
　讓閒嘗購藏小楷寳章待訪錄真墨既以米菴自號
　矣乃因平復帖顔其齋曰真晉誠重之也誠慎之也
　夫晉人之書至羲獻止矣翁獨有取于謝公之慰問
　謂出破𦍑十二月帖以上豈相賞其脫去筆墨蹊徑
　與㑹心哉而翁也丑白首閲書凡三十年于兹矣所
　見羲獻劇蹟自畫贊二謝十三行外亦嘗募得此事
　帖廿字為宋宣和秘玩又鄉先輩王濟之所藏也麻
　牋真迹筆如游龍自幸足了一生人間未見其比旋
　為猶子誕嘉豪奪而去至今尚存夢想嵗在戊辰復
　得陸士衡平復帖于韓朝延所其書即海嶽翁題䟦
　晉賢十四帖之一原與謝公慰問同軸有晉人殷浩
　之印是李公炤故物語具米氏書史中今寳章待訪
　錄訛為陸雲書非也朝延蓋名家子與予善家傳歴
　代名蹟甚夥一一甲于江南其尤醉心者莫如黄庭
　内景經十一月廿七日帖絹本小楷曹娥碑大非褚
　河南千文張長史宛陵帖顔魯公自書吏部尚書告
　所能企及萬一焉然予細辨之内景經係楊羲和筆
　廿七日帖屬唐人臨寫右軍曹娥碑則晉無名氏書
　雖稱巗巗清﨑壁立千仞何如平復九行為西晉名
　賢手蹟且章草竒偉逺勝索幼安謝安石輩乎則夫
　齋名真晉良不誣耳帖中如羸難平復病慮觀自軀
　體閔榮寇亂等字翩翩自恣真有畢世臨橅未能得
　其髣髴者一字買堪貧子羙豈欺我哉吾家茂先稱
　士衡為吴民之儁龍躍雲津而丑于平復帖靡朝靡
　夕仰窺逸韻可謂奕世通好矣愛莫能助聊為記述
　如右是嵗清和十日張丑撰(真蹟十六/百五  字)趙文敏文大
　史䟦董其昌題　古法書名畫其殘缺處皆不可全
　補故夫璧有瑕請指示不害其為國寳必欲全補之
　是謂貂不足狗尾續奚可哉時因展觀平復帖真蹟
　漫書
天啟甲子秋蘇臺張丑百計購得大王此事帖係宣和
　殿寳書建尊王室以居之旋為猶子維芑豪奪興味
　索然越三䙫戊辰而崇禎改元韓王孫朝延以陸士
　衡平復帖見與亦晉字也述真晉齋記志其盛日望
　維芑歸我逸少遺蹟作詩示後情見乎詞王家此事
　宣和購楚國亡弓小酉收真晉名垂平復在延津作
　合寳章修是嵗冬十月朔來蘇軒書(真蹟四一百/二十  字)
張伯髙秋深帖今草竒逸詳載寳章待訪錄中時年八
　十有八　徴明　故是第一名蹟也趙子昻有臨本
　董𤣥宰摹刻戲鴻堂法書部直云伯髙手筆近始獲
　觀趙公臨本于項氏與石刻筆法不差毫髪英雄欺
　人類若此
名人書畫卷題䟦記入錄者于左　季真表　平復帖
　　謝安慰問帖　韓熙載夜宴圖　清明上河圖
　淨名齋圖　聽雨樓圖　此事帖　二謝帖　快雪
　帖　眠食帖　唐臨十七帖　褚臨禊敘　定武蘭
　亭　洛神十三行　五星二十八宿圖　深慰帖
　游春圖　夢奠帖　褚書千文　度尚庾亮帖　哀
　冊文　天王送子圖　洪崕仙圖　明皇夜游圖
　江干雪意圖　春草帖　采蓮圖　夢游瀛山圖
　仙奕圖　雙馬圖　東丹王人犬圖　春宵秘戲圖
　　過海羅漢圖　五牛圖　懷素絹本千文　酒狂
　帖　顔魯公自書誥　季明文　爭坐位帖　李㫒
　髙賢圖　神仙起居法　松庭㑹琴圖　石曼卿古
　松詩　金明池圖　李建中千文　茂林逺岫圖
　李成寒雅圖　董源溪山風雨圖　周文矩文㑹圖
　　錢舜舉維摩像　孫知微十六羅漢圖　烟巒秋
　曉圖　浣花醉歸圖　茘枝圖　秋山蕭寺圖　楚
　江秋曉圖　秋山漁艇圖　巨然山寺圖　文湖州
　山水圖　盤谷圖　此君圖　九歌圖　慈孝故實
　圖　君臣故實圖　女孝經相　維摩説法圖　三
　馬圖贊　九辨　乞居帖　芙蓉城詩　寒食詩
　頭陀贊　發願文　馬伏波廟詩　大江東去詞
　法語　寳章待訪錄　壯觀圖　米臨坐位帖　皇
　太后挽詞　杜陵山水歌　風雅八圖　湖山烟雨
　圖　大姚村圖　小米雲山短卷　伯駒東坡水樂
　圖　仙娥圖　龔開鍾馗圖　聽琴圖　老子出闗
　圖　百牛圖　下蜀圖　過秦論　三清殿記　管
　夫人漁父圖　唐人漁父圖　管夫人竹石圖　梓
　菴圖　思安圖　溪山暮靄　山村隱居圖　巢雲
　圖　鐵厓圖　溪山雨意圖　平林野水圖　南村
　真逸圖　寫憶秦娥詞意　惠山圖　春山嵐靄圖
　　水竹居圖　夏雲欲雨圖　思永堂圖　友松圖
　　仙山樓閣圖　西園八詠　秋山樓閣圖　祝臨
　黄庭經　祝書逍遙游篇　王濟之出山圖　招隱
　圖　野望憫言卷　煉藥圖　秘觀　叢桂齋圖
　少峰圖　先公夀言圖　孝友餘慶圖　倪迂贈袁
　子方圖　米菴圖　觀瀑圖　溪山仙館圖　王維
　二水(共計一百/三十三件)
趙榮祿松竹草堂圖詠䟦　子昻畫品上接六朝唐宋
　之脉下開有元神逸之門乃古今畫家第一人也苐
　袖卷傳世不多除道釋人物花鳥畜獸竹石外其山
　水班班畧具記載中矣不腆潛心玩索前後目覩名
　蹟自當以鵲華秋色壓卷而山隂水村李白觀瀑鷗
　波秋曉次之㓜輿丘壑尤妙惜破損已極僅存筆意
　重江疊嶂雖稱完璧全學郭熙非其至者此松竹草
　堂乃是投贈澹然翁筆既能古雅又復秀潤且左方
　一詩與圖互相發明真得詩中畫畫中詩三昧非區
　區丹青之流所能企及萬一耳装成僭評如右不識
　真賞家何以命我時崇禎辛未嵗重陽日米菴主人
　張丑書(真蹟二二/百十  字)
小米山水　紹興二年三月二十日米友仁作　右宋
　米元暉水墨雲山圖後有沈啟南䟦尾檇李姚公綬
　故物也雖蕭疎逸筆備有咫尺千里之趣為真無疑
　崇禎戊辰四月八日獲于韓朝延氏是嵗十月之望
　米菴張丑命工重装把玩無斁(真蹟字九/十四)
唐人臨右軍東方朔像讚(原文/不錄)　此唐人臨右軍書
　芾　䟦唐人臨右軍像讚卷後　右軍小楷真蹟人
　□絶少世傳黄庭多惡札而樂毅亦梁代模書像讚
　非晉筆米海嶽審定豈容議耶文皇書宗逸少當時
　自虞褚而下家臨户學右軍衣鉢遍天下然拘則乏
　趣蕩則踰矩下筆往往不逮前人今之去唐又何啻
　唐之去晉耶得唐人真書足稱寳矣豈其食魚必河
　之魴乎嗟夫老夫耄矣追思往哲實勞我心李觀周
　書七日興歎患其無骨蔡入鴻都觀碾十旬不返嗟
　其出羣予于此卷不能無感云故紀之洪武五年秋
　八月吉日翰林學士亞中大夫知制誥兼修　國史
　金華宋濓書　東方生畫贊陶隱居所稱右軍有名
　之迹即宋搨已如晨星況唐人臨本乎唐人故善書
　爾時必有唐以前搨下真蹟無幾者今之不能為唐
　臨可知矣董其昌觀因題　昔人云法書臨摹有二
　種摹帖如梓人作屋締造雖具凖繩工拙自異臨帖
　如雙鵠摩天各隨所至而息此善喻也二法皆莫善
　於唐人彼其去古未逺學力更深用筆操縱自如所
　以可貴是帖為唐臨右軍東方像讚其結束波䇿若
　優孟之學叔敖至其隱勁于圓藏巧于拙黯澹有餘
　鋒頴不露信非唐人不能臻此余所見韓宗伯家曹
　娥碑本正與此帖相類不必取證于米家數言也今
　世得晉人真蹟甚難買王得羊已為希覯故宋學士
　所以三復興歎耳昔年曾見之吳敬仲處今歸用卿
　漫識數語于後己酉良月新安晩學汪道㑹書于白
　門長千里　陳繹曾有翰林要訣法書論見書史㑹
　要　梁則滿騫徐僧權沈熾文朱異隋則江總姚察
　等署記其後　唐虞世南臨禊帖後慶元五年十一
　月　廣平李洪觀于東臺直舍嘉定三年辛未閏月
　十九日　宛陵吴柔勝　莆陽蔡君闢　莆陽黄伯
　荆　相臺岳珂　嘉定辛未閏月晦日同觀于故府
唐虞永興墨蹟稀如麟鳳昔在寳□評書已有今好事
　家一字亦無之歎近聞翁修羽世藏夫子廟堂碑進
　呈墨本韻致楚楚倘得核閲則夫生今之世得見前
　人所未見何遽少遜古人耶
米南宫進自書小楷千文表臣伏蒙　聖恩如黄庭經
　寫千文臣自幼便學顔行至於小楷了不留意三年
　前題䟦古帖猶尚可觀造化宻移目加昏眊毎欲重
　改兩筆如鉤既懼違于　天威遂勉竭于小道内懷
　悚慴差悮愈多仰祈　天度曲加寛貸臣芾惶懼震
　恐謹上(真蹟/)
米手柬三帖　盛製珍藏榮感日夕為相識拉出遂未
　得前見寒光之作固所願也一兩日面納次　黻頓
　首　天啟親□　向亂道在陳十七處可取和及米
　寒光旦夕以惡詩奉呈花卉想已盛矣脩中計已到
　官　黻頓首　天菓何幸　須靣謝見主人奉為言
　也未知何物爾無事見過病少已力惙惙　黻頓首
　　陳弟　右米公三帖昔年曾見刻本于陵家其結
　搆無少異蓋名蹟也苐前後署名字形各不同非游
　戲翰墨者能之耶按公傳世真墨蚤年例作黻字至
　立嵗外始改書芾此為元祐初書無疑惜寒光之作
　散逸不存無能收入集中耳時萬歴丙午寓婁水張
　丑識
虞永興真蹟　大唐故汝南公主墓誌銘并序　公主
　諱字隴西狄道人皇帝之第三女也天潢疏潤□折
　浮夜光之采若木分暉襛華□朝陽之色故能聰頴
　外發閑明内暎訓範生知尚觀箴于女史言容成則
　猶習禮于公宫至如怡色就養佩帉晨省敬愛兼極
　左右無方加以學殫綈素藝兼鞶紩令問芳猷儀型
　閨閫(某/)年(某/)月有詔封汝南郡公主錫重珪端禮崇
　湯沐車服徽章事優前典屬九地絶維四星潛曜毁
　瘠載形哀號過禮繭纊不襲醴酪無嗞灰琯亟移陵
　塋浸逺雖容服外變而沉憂内結不勝孺慕之哀遂
　成傷生之性天道祐仁奚其𠖇漠以今貞觀十年十
　一月丁亥朔十六日(已下/缺文)　(真蹟/)
題錢舜舉著色葵花　端揆向日承明地舜舉丹青肖
　像真奕葉承傳綿世澤積時歌詠見皇仁玉峰張丑
楊少師韮花帖(楷書/)晝寢乍興輖飢正甚忽蒙簡翰猥
　賜盤飡當一葉報秋之初乃韮花逞味之始助其肥
　羜實謂珍羞充腹之餘銘肌載切謹脩状陳謝伏惟
　鑒察謹狀　七月十一日狀　自顔柳沒筆法衰絶
　加以唐末䘮亂人物凋落文采風流掃地盡矣獨楊
　凝式筆勢雄傑有二王顔柳之餘可謂書之豪傑不
　為時代所汩沒者　右錄東坡評語孫過庭既得平
　正須退險絶書家以險絶為功惟顔行與景度草得
　之景度好題寺壁不甚書縑素即宣和所收亦復寥
　寥蘇米皆學其書故推重若此其昌(戲鴻堂帖新又/凝式草書  歩)
　(虛詞十九章欵云清泰/三年六月廿六日記)
子昻父光禄大夫字子中系出宋藝祖自秀安僖王五
　世至子中秀安僖王生崇憲靖王諱(二/二)生新興恭襄
　王諱(二二/)生通議大夫諱(二二/)生子中(二二/)生子昻
喜得右軍此事帖真蹟敬度真珠簾一闋以志之(吾家/故有)
　(宋搨定武蘭亭五字不/損本故詞首便及之)蘭亭定武明如繡珍藏久不
　數那鍾張顔柳此事更風流喜入手非偶思逸神超
　真希有得配合天縁輻輳向尊前同效手飛白頭相
　守
風送嬌音(題寳章待/訪錄後)　(風入/松)髯張學淺愧無能遺墨裏
　伏膺牛晉(皇晉有牛在/馬後之䜟)論書要與南宫並(惜奴/嬌)感師
　恩(不腆閲書實為伯/起先輩指示云)難酬盡擬躬親了一生常把寳
　章刋定
展觀雲麾將軍李思訓設色采蓮圖卷敬度浣沙劉月
　蓮一闋題後　(浣溪/紗)楊柳眉芙蓉面卷舒閒滿幅雲
　烟蘇臺宫殿月嬋娟正縁空一鏡升也天(劉潑/㡌)漸餘
　霞散綺違初願珠露圓􁀙拂處爭歡忭(秋夜/月)紛紛離
　合難排遣聽棹歌似翦(金蓮/子)珠一串聲聲可憐看雲
　麾小袖卷筆空靈揮灑傲龍眠　玉峰張丑
詞度滿江紅題子昻畫李白觀瀑圖卷後　思憶王孫
　聞趙李輩才情兩擅瞥然見圖成觀瀑光生几案斗
　酒百篇詞賦祖寸心千古丹青冠是雲東逸史錦囊
　裝無雙玩　寓吳門張丑
兒時獲觀子敬洛神十三行真蹟漫不省錄是後追憶
　其神化勤購弗能得歴三十年所今不知深藏何地
　矣敬度沙雁揀南枝以弔之　(雁過/沙)想官奴渺難期
　賦感甄(洛神賦成/名感甄)剩喜飛麻牋積漸成散逸多虧帝
　輔能重㑹嫵媚動人深相憶(鎖南/枝)龍在淵思未釋劍
　還津淚偷滴　米菴張丑撰
米菴力購李西臺千文甫就尋為猶子誕嘉所得作蠻
　牌令自遣云　千字建中揮覿面了頓忘飢一從他
　别後使我淚長垂空想著豐肌俊姿何年貯金屋鴛
　幃涪翁賞伯可題誕嘉魚水深䕶蛾眉　崇禎庚午
　端陽節書
東風第一枝(題韓朝延家展/子䖍春游圖卷)　逺水生光遙山疊翠錦
　衣公子雕鞍問誰纎指春風展生畫就齊紈流傳何
　在臯橋畔五馬諸韓只恐伊蝶散花飛臥游日日盤
　桓　清河張丑
較閲海嶽翁小楷寳章待訪錄真蹟是蜀紙烏絲闌寫
　本全學歐顔褚李筆法是而翁第一名帖傾資力購
　始得之謹度月雲髙一闋(歩髙東/嘉元韻)歌漫以自慶焉
　(月兒/髙)倣書勞頓鍾王果難近降格寫歐顔李把烏絲
　刷使盡名重書林看清勁比疎影欽海嶽期棲止展
　寳墨連忙投逩(渡江/雲)正是集古名家真異人竭力更
　堪收藏羞賤貧　崑山張丑寫于雙玉亭(海岳對上/云臣書刷)
　(字文寳章待訪錄宋史/藝  作寳墨待訪錄)
閲王右軍黄素黄庭内景經真蹟敬度八寳妝一闋為
　報　黄庭趣倍添不比殘針線半萬蠅頭應接芳亂
　名筆百千都堪罷遣金題玉躞閒凝盼筆法長留仙
　姿不見仲將螺黛色垂殘故弄柔尖望重斗山無雙
　國士思量徧怎比得羲之春笋纎蕭閒堂上等得眼
　兒穿及見餘作念也那轉憶清真不貼眠(内景經引/七百四十)
　(四字又四百三十六句該字三千零五十二字/内缺七字又結尾五字共三千七百九十四字)
梁溪劉大香(梁州/序)蛟壺斟滿龍尊傾倒竒玩供人歡笑
　蘭亭聚訟多君淑問如臯(浣溪/紗)甘露零明蟾悄把名
　賢一一相邀(劉潑/㡌)籠頭賤却烏紗㡌情正豪聽寫出
　嵇康調(大迓/鼔)迢迢客路遙長房縮地景仰䰟勞神游
　罨畫屏山峭摩挲靈璧五峯髙(香栁/娘)且停杯聽著且
　停杯盼著驩娱此宵不枉了闗山同照(新詞/)　月雲
　髙(月兒/髙)墨池思忖楷法久無准毎日把驚人句將八
　法體認提筆名言空教我受艱辛黼扆文贈慇懃絶
　勝讀那金箆(渡江/雲)縱使刻骨銘心難報恩筆勢當今
　無上人(新詞/)　他誨人無隱聲我聞頓精進不遇傾
　心士那楷法將無錯認十載事臨池今日裏始歸真
　從此後書端謹越顯得言忠信若非交友箴規同懿
　親怎荷塺慈一視仁
　
　
　
　
　
　
　
　
　真蹟日録卷四
欽定四庫全書
　真蹟日録卷五
　　　　　　　　　　　　　明　張丑　撰
吳道子水墨天龍八部圖卷(按此條已刻/書畫舫今删)
僧元成近購錢選水墨折枝花十八種白宋紙畫草草
　而成大饒天趣每種自題小詩一絶而不題名後有
　文徵仲王百谷二䟦乃箬溪顧氏物也
項子京收沈啟南小橋谿路小幀全學巨然僧淡墨輕
　嵐絶不類其平時乃是天順初年之筆按題寫贈慶
　雲菴天泉上人者至成化庚寅完菴復題其後雖筆
　嫩未及晚歲之蒼古而秀美可㤅不讓荷香亭卷采
　藥巨册也(此圖原係先大父所/藏余屢購之弗獲)
小橋溪路有新泥半日無人到水西殘酒欲醒茶未熟
　一簾春雨竹雞啼　此予有竹居即景語也畫亦曩
　歲筆非自不知少嫩葢為天泉强之而畱其迹觀者
　毋深笑焉沈周　隱侯何處覓家在水雲邊鶴瘦原
　非病人閒即是仙詩題窗外竹茶煮石根泉老我惟
　踈放新圖擬巨然成化庚寅夏五十日過啟南有竹
　居為作山水小幅復賦是詩于上後四日宿慶雲精
　舍天泉出啟南畫索題遂以前詩塞其白閒觀者幸
　恕予懶　右畫先大父約之藏本後爲項子京所購
　今日重觀舊蹟不勝俯仰之感漫錄題詠於此米菴
　張丑
文徵仲游山圖後有徐天全雲巖雅集記文乃是祝希
　哲寫其外祖之作仍用天全印記復倩徵仲圖之藏
　于家此定論也不知者謂天全歿時徵仲纔年三歲
　(記文作于/公未生時)致疑圖引出捉刀人手豈爲真鑑與夫不
　鑒記文出希哲筆而失徵仲妙媺之蹟二老有知寧
　不胡盧地下乎吾故表而出之
模衞協高士圖(按標題疑脫/徽宗二字)前後有雙龍宣和小璽天
　厯之寶人物凡六既非八達又非七賢不知誰何或
　云六逸謬甚晉人而畫何啻咫尺千里其後題云晉
　衞協所作世人莫能及故模寫其本然行筆用意不
　可得其萬一數百年間未有繼者伏蒙宣示聖作妙
　筆神智出于自然不見施為之筆協豈足尚哉　臣
　京謹題　徽廟畫卷真蹟皆命蔡京䟦于卷末余所
　見非一二若雪江歸棹圖其一也蔡書米海岳謂爲
　得筆未可贋作此卷真蹟無疑董其昌題(真蹟/)
米南宮九帖　敬聞命此石亦不惡業鏡在台州耳
　芾頓首　伯老台坐　彦臣如何　芾皇恐蒙　惠
　柑珍感感長茂者適用水煮起甜甚幸便試之餘卜
　　面謝不具　芾頓首　司諫台坐　芾再啟賀鑄
　能道行樂慰人意玉筆格十襲收秘何如兩足其好
　人生幾何各閼其欲即有意一介的可委者同去人
　付子敬二帖來授玉格却付一軸去足示俗目賀見
　此中本乃云公所收紙黒顯僞者此理如何一決無
　惑　芾再行　此晉紙式也可為之越竹千杵裁出
　陶竹乃復不可杵不如此者乃佳耳老來失弟三光
　遂獨出入不得孤懷寥落頓衰䬃血氣非昔大兒三
　十歲治家能幹且慰目前書畫自怡外無所慕芾頓
　首　二曾常見之甚安　百五十千與宗正爭取蘇
　氏王略右軍帖獲之梁唐御府䟦記完備黄秘閣知
　之可問也人生貴適意　吾友覷一玉格十五年不
　入手一旦光照宇宙巍我至前去一百碎故紙知他
　真偽且各足所好而門幸圖之米君若一旦先朝露
　吾兒吝萬金不肻出芾頓首　丹陽米甚貴請一航
　載米百斛來換玉筆架如何早一報恐他人先芾頓
　首　丞果實亦力辭非願非願　芾頓首啟畫不可
　知書則二月丁君過泗語與趙伯老云要與人即是
　此物紙紫赤黄色所註真字褊草字上有爲人模墨
　透印損痕末有二字來戲(辯/才)字也告留念其直就本
　屬虞候撥供給錢或能白　吾老友吳舍人差兩介
　送至此尤(□/)幸(□/)角此芾頓首上　伯修老兄司長
　不記得也不記得也在紙尾來戲(辯才字/)蒙面諭浙
　幹具如後(恐鼎公忙/託  承)長洲縣西寺前僧正寶月大師
　收翟院深山水兩幀第二幀上一秀才跨馬元要五
　千賣只著三千後來寶月五千買了如肻輟元直上
　增數千買取蘇州州衙前西南上丁承務家秀才(丞/相)
　(孫/)新自京師出來有草書一紙玉軸間道有數小字
　真註不識草字末有來戲(二/字)向要十五千只著他十
　千遂不成今知在如十五千肻告買取更增三二千
　不妨　戲成呈　司諫台坐芾　我思岳麓抱黄閣
　飛泉元在半天落石鯨吐出湔一里赤日霧起陰紛
　薄我曾坐石浸足眠時頌抵水洗背肩客時效我病
　欲死一夜轉筋著艾燃(關漼/)如今病渇擁爐坐安得
　縮脚三十年嗚呼安得縮脚三十年重徃坐石浸足
　眠(真蹟/)
徐晉逸家黄子久畫葢有二幀其一絹本淺絳色題云
　處靜圖為子玉寫歲辛丑一峯道人大癡此圖雖稱
　俊逸然尚未及紙本直幅尤佳按題乃是寫贈元琳
　孫君者更兼收藏得地神彩煥然與其家倪元鎮幽
　澗寒松足稱雙璧(處靜軒圖小直幅子昻亦有在顧/氏又見晉逸收柯丹丘竹石巨幅)
　(題云敬仲為獨峯作上/有笑隱題詩亦佳品也)
吾家舊藏劉原父楷書秋水篇全學歐柳字字飛動近
　有客以王叔明秋水軒圖來售後有陳敬初記文亟
　購藏之亦一快事(元鎮又有題王元用/秋水軒七言古詩)
吳新宇藏李唐七賢過關圖絹本淺絳色有樓鑰黄溍
　䟦尾收藏得地精采煥然亦南渡竒蹟
嚴君海岳戲自寫像無住臨移妙出心匠形容浩然之
　氣為一時之所敬仰經綸之學衆歎曾未得施青史
　之名超(按此後疑/有闕文)紹興丙寅中秋前三日子友仁贊
　(元章生辛卯卒丁亥年三十六為元祐丙寅卒後記/其歲月凡三十有九年為后丙寅實紹興紀元之十)
　(五年也紹聖豈有丙寅/哉亦元宰孟浪之一事)又見黄筌琴髙乗鯉圖絹本
　淺絳小直幅雖百破而神采如生其樹石皆從李昇
　來參箋有冰壺居士等二人皆洪武間名流也(按此/條前)
　(段疑有脫文故夾註中元宰孟浪之語/不知所指考之别本皆同姑仍其舊)
新都人家珍藏顔清臣祭姪文真蹟後有張晏鮮于樞
　䟦尾而無陳繹曾陳深文徵明題識中間顔書神妙
　而結搆微與停雲館帖不同未知孰為法墨耳名蹟
　流傳日久其難于鑒定如此董𤣥宰云文䟦本亦未
　得真其語庶幾近之
徐太冲收唐子畏水墨踈篁倚石圖卷其畫不甚長而
　筆法秀潤之極本身紙上自寫詩逸趣翩翩動人後
　有祝希哲文徵仲别紙詩箋書法尤為精美足稱墨
　林貫珠十千以下無沽
葑溪張氏舊藏祝希哲小楷手錄夷堅丁志三卷計二
　十七紙其字約及萬言全法二王精謹可喜按文獻
　通考云夷堅志類編三卷即此書也希哲翻錄宋人
　手鈔故仍其名耳惜第三卷不完或曰宋本亦缺其
　後按魯論云吾猶及史之闕文也祝公葢庻乎近之
蘇長公手錄漢書全部及金剛經黄山谷小草爾雅米
　元章正書寶章待訪録蔡忠惠小楷荔枝譜茶錄趙
　松雪楷行春秋左氏傳老子道德經蓮華經班班見
　之記載中今可見者僅吾家舊藏米老寶章録耳皇
　明書家所録册子有吳原博手鈔東坡志林穆天子
　傳鬻子鬼谷子墨子等帙不下千百紙其後則祝希哲
　小楷嬀蜼子三近齋稿夷堅丁志三卷草堂詩餘雲
　林先生續集草書碧雞漫錄文徵仲精楷古本水滸
　傳自書歴年詩文稿三十册唐子畏真書爾雅翼十
　二卷王履吉楷錄尚書毛詩國語正文王祿之小楷
　張燕公文集行書玉雅宜三集文壽承小楷缶鳴集
　文休承小楷陶貞白集皆一時墨池鴻寶好事家所
　當亟購者也
檇李項篤壽氏購藏韓朝延家李龍眠畫郭子儀單騎
　降虜圖卷(按此條已刻/書畫舫今刪)
項又新家李公麟絹本空林蕭散圖卷布景極異筆法
　灑然後有陸佃趙孟頫陳方等五䟦惜收藏未善稍
　有墨㸃汙損終為白璧微瑕耳又有周文矩織錦回
　文圖卷備寫送别會合情景人物樹石皆妙前有凌
　晏如題署後有宋人細書則天皇后御製記文及若
　蘭璇璣圖詩皆名蹟冠世非韓氏文會圖可擬議也
李公麟白描華嚴變相長卷(按此條已刻/書畫舫今刪)
孫知微太古畫本雖以逸格著名(按此條已刻/書畫舫今刪)
項又新誇示李伯時畫維摩經相(按此條已刻/書畫舫今刪)
白石翁畫蹟以水墨寫山為藝林絶品(按此條已刻/書畫舫今刪)
白日林堂雜樹陰青苔縈轉路深深屐聲鳴谷人來處
　不㑹新茶定㑹琴沈周(此畫在張/伯起家)
王叔明松澗鳴琴圖後有陶子昌宋仲溫題詠雖杖頭
　小卷而丘壑之趣悉備勝國名流詩畫至此又一變
　矣昔人云一粒粟中藏世界端非虛語識者勿易視
　之時丙子夏五玉峯張丑青莆䟦
吳可文示宋裱周文矩戲嬰圖卷絹本大著色是紹興
　御府秘本前後標題御璽全尾有錢舜舉文休承等
　䟦亦宋畫中一名卷而紹興畫録不載則知中間遺
　逸者多矣王元美説部云云真不誣也(按此條與書/畫舫所刻不)
　(同故仍/列之)
碧雞漫志宋王晦叔名灼所著灼别號熙堂尚有糖霜
　譜七篇行世最為詳悉吾家舊藏祝希哲手録漫志
　一册止有上中下三卷而無卷首總論按元人陶南
　村説郛所載具有總論第後逐改稍加删削當㑹同
　兩本以全晦叔之舊文亦一快事記此以俟
存悔齋稿一帙乃永嘉朱先生手録龔子敬之作至正
　初吾郡俞貞木復從朱氏本翻出此時貞木年纔志
　學趨向已如此前輩留心風雅可重也後五年而貞
　木為之題後此册為吳文定公家藏今歸荻溪王寧
　遠氏按朱為伯賢長史名右葢後元大儒云
吳能逺氏示余梁臨樂毅論後有邢侗再䟦然余細辨
　之係宋人筆尚未及韓太史家唐初臨本後有褚遂
　良小字兩行者尤為得其筆意次出周文矩戲嬰圖
　卷為紹興秘本後有錢舜舉詩及文休承等䟦葢佳
　品也次出秦少游臨禊序前有李公麟圖極精次出
　趙千里山園圖大幅筆法古雅不作纖細娬媚之態
　與世行本絶不相同次出趙子昻臨黄庭經前有梁
　楷經相書畫皆精又子昻處靜齋圖絹本淡青緑清
　逸之極當屬神品次出倪元鎮雙樹筠石小幅為王
　雲浦作而陳敬初題之最後出沈啟南唐子畏文徵
　仲仇實甫山水共十餘幅一一皆精不悉記云末更
　出張伯雨臨吳道子觀音立像尤為品外之竒焉余
　一日而得縱觀諸家名蹟非有翰墨緣者不能享此
　清福耳
祝希哲為湯碧山寫撰墓誌絹本小楷精謹可喜其前
　又錄乃祖彦祥墓表為商輅撰文次錄乃翁松軒像
　贊墓誌為希哲大父維清撰文俱一手精楷卷後贉
　紙又錄其始祖墓誌為戴表撰文皆真蹟云今好事
　家例賞碧山誌銘楷法超羣而不察前後之同一結
　搆則為無目人矣
祝希哲為崦西太史行書古詩一卷全倣大令遺法筆
　勢奕奕動人更兼收藏得地神采煥然惜字稍大不
　稱冠塲之作耳
高季迪詩帖　夜聞謝太史誦李杜詩　前歌蜀道難
　後歌偪仄行商聲激烈出破屋林烏夜起鄰人驚我
　愁寂寞正欲眠聽此起坐心茫然髙歌客舍與相如
　雙淚迸落青燈前李供奉杜拾遺當時流落俱堪悲
　嚴公欲殺力士怒白首江海長憂飢二子髙才且如
　此君今與我將何為　高啟稿呈　幼文交契(真蹟/)
沈啟南贈君謙山水小幀紙本淺絳色全學王黄鶴山
　下作園亭景極佳畫後廿年始題詠之其後君謙轉
　贈克瞻而盛昶復書一絶句所見小幅宜為冠
唐子畏為古溪黄翁作壽圖全倣李晞古後自題云堂
　上白髮人階前紅花草花紅草逢春髮白人年老吳
　趨唐寅左方有祝希哲撰文乃正德庚午七月作也
唐子畏九曲圖巨幅絹本淺絳色樹石人物全師李晞
　古尤是水口烘鎖蓊鬱勃發詳其筆趣葢盛年之作
　兼行書詩題奕奕動人十千已下無沽
文徵仲竹深留客處荷淨納涼時小幅青緑細山水全
　倣趙松雪精妙絶倫神品上上此等名蹟亦何遜古
　人耶
沈啟南横看一幅題云白日林堂雜樹陰青苔縈轉路
　深深屐聲鳴谷人來處不㑹新茶定㑹琴(按此幅已/見前第八)
　(葉/)沈周此畫全倣董北苑亦一名蹟又見啟南飛來
　峯圖純法黄鶴山樵乃是早年同劉廷美史明古同
　游武林時作二公有題詠名蹟也又見王履吉小楷
　聖主得賢臣頌短卷乃是戊子春寫贈魏誠甫者真
　妙蹟也
邵僧彌示予唐子畏寫贈楊季靜畫卷前有文徵仲題
　署乃似歸重吳原博手柬之詞一時名士䟦之甚詳
　前輩克勤小物若此是日又見宋梓任淵註黄涪翁
　詩二十卷金朝刻𨽻續四册雖係冷局固自佳
䟦舊潭帖　潭帖尤為坡公所賞以為希白作字自有
　江左風味比淳化待詔所摹為勝世俗不察爭求閣
　下本誤矣以余所見潭帖凡有數本有絶佳者有稍
　殘缺者有行數不同者有漏落數行者時謂劉相刋
　二本一留郡一藏家而後人飜開于黔和等州又不
　知幾本也于十卷之末或題云慶歴五年或云八年
　或云六月或云季夏或云模勒上石或無上石二字
　或云重模若以八年者為重模則五年者亦有重模
　字不應一年内已模而復模也内第三卷山濤帖末
　有風筆惻感之語洪容齋隨筆已歎其不成文容齋
　知其一爾此卷謝發帖云風尚所勸云云今至風字
　止却移筆惻感三字在濤帖之後移尚所勸以下十
　九字在欣帖之後又第六卷右軍字先後失次尤甚
　帖字屢經臨模固已失真劉次莊釋文雖有未盡亦
　十得五六加以陳去非黄長睿施武子更迭考辨十
　得八九若潭帖乃悉顛倒而錯亂之幾成異域神咒
　矣徃徃刋帖之時不敢比擬尚方欲自為帖但異其
　行數可也亂其文理不可也豈劉公本非博雅或貴
　重不暇參校或希白雖工于模字而拙于尋行數墨
　歟鐫刻雖工如不可讀何坡既推潭勝閣近時陳師
　復善書亦于閣帖有異論余恐蘇黄所見非真閣帖
　本爾真者或七八行為一板或十六七行為一板皆
　李廷珪墨模印其黒如漆字尤豐豓有精神葢熙陵
　八法既髙王著輩亦精其技標題可見非希白敢望
　舊臨江非不善失之險薄刻削去閣本遠矣帖家故
　當以閣為祖綘次之舊臨江次之潭又次之武岡又
　次之臨江佳者可亂閣武岡佳者可亂綘汝鼎拙野
　無以議為也余晚得一本乃以舊潭翦碎按釋文排
　比裝背歴歴可讀必一老士人舊物惜不令希白見
　之　蔡端明臨真草千文　藝未有不習而工者右
　軍書禊帖至數十本智永臨千文凡八百本辨才年
　八十餘日臨蘭亭數過忠惠蔡公書法為本朝第一
　然二王帖真草千文樂毅論皆有臨本而千文尤爲
　妙絶豈非備衆體而後能自成一家歟　米南宮帖
　䟦　光堯尤喜書畫恨不與黄太史米南宮同時世
　謂用徐師川為執政以其舅擢元暉為侍從以其父
　余曰非也師川不踐偽楚之廷挂冠而去元暉父子
　皆宣仁后外姻光堯方崇奬名節方修復元祐政事
　故二人者俱貴顯豈直以詞翰之工乎此卷字既雄
　㧞父書子䟦尤可珤愛　䟦明皇聽笛圖　張祐所
　謂閒把寧王玉笛吹者韓虢兩姨也安敢當御搨而
　坐乎此背面横篴三郎曲肱而聽幡綽執板立其旁
　而節之者其為玉環無疑也　劉原父陳述古帖
　古靈公字不多見此帖姿媚如此可寶也公是先生
　帖纔四十字醻對之語雖簡賓主之情甚真尤可寶
　也次山小金紫公字名嶠為太常少卿聽蛙君之高
　祖父云　李伯時臨韓幹馬　此畫元中題老杜讚
　于前伯時自䟦其後元中小楷有名伯時行書間見
　諸帖參校與此軸字無小異字真則畫真矣或言伯
　時畫以紙不以絹以墨不以丹青而此用絹又著色
　何也余曰臨韓幹馬欲其肖幹若用素紙不出色是
　伯時馬也豈曰臨幹馬哉(後村居士集羅集中又有/王摩詰渡水  漢䟦江貫)
　(道山水䟦馬和之覓句圖䟦楊通老移居圖䟦/石鼎聨句圖䟦李伯時畫十國圖䟦不及錄云)
吾家周砥銅官秋色畫卷為曾大父子和故物雖尺幅
　短景後元人題詠極多近為嚴道普氏購去矣(按此/條較)
　(書畫舫所刻加/詳故仍列之)
衡翁寫山清真超妙其題咏云墨痕依約尚鮮新展卷
　三年迹已陳更著逺山非是贅老夫原是畫蛇人偶
　閱壁間舊作小幅為添逺山併賦絶句文璧
歸去來圖題詠　衡門植五柳　東籬采叢菊　長嘯
　有餘清　無奈酒不足　當世宜沉酣　作邑召侮
　辱　乗興賦歸歟　千載一辭獨　吳興錢選舜舉
　　歸去來辭(全文不録/)大德庚子十一月十二日鮮
　于樞書于維揚客舍
陳雲樓擕示房山紙本墨竹一幀右方有子昻七言一
　絶全學文湖州葢妙品也是日又示六如寫生册葉
　絹本各題小楷絶句全學宋人鉤染極精足稱化工
　之筆其設色梨花題云落燈風釀曉來寒新試羅衫
　不奈寛擕手玉人閒並立梨花相對隔闌干唐寅為
　子貞畫其水墨芍藥題云一百五日春又殘花壇芍
　藥紅闌珊明朝恐謝燒燈看擕手玉人同凭欄唐寅
　為子貞老兄畫二幀並是竒品而芍藥尤為傑出云
唐六如淺絳山水一軸上有詩云不向伊人求友生却
　于桐樹締交盟風清月白深秋夜長得噰噰聽鳳鳴
　唐寅(真蹟/)
定林院昭文齋　米芾題余定林所居因作　我自山
　中客何緣有此名當緣琴不鼓人不見虧成　王安
　石(真蹟/)
王履吉小畫一幀上有詩云梅福藏吳市子長游會稽
　客星南逼斗劒氣上干霓山水圖經選鸞皇椅竹棲
　乾坤自無限隨意草堂低　太初兄卜隱苕溪為圖
　送之併係以詩　雅宜王寵(真蹟是按集時年二十/有五  歲為正德戊寅)
石田戲柬　承惠琵琶開奩視之聽之無聲食之有味
　不知古來司馬淚于潯陽明妃怨于塞上皆為一啖
　之需耳今後覓之當于楊柳晚風梧桐秋雨之際也
　因書帖銀鹿有誤字即筆嘲句四言奉覽勿罪勿罪
　　枇杷不是這琵琶只為當年識字差若是琵琶能
　結果滿城簫管盡開花　通家友弟沈周頓首　謝
　　良材契愛足下(真蹟/)
𤣥宰畫幅　余藏子久畫甚夥獨畫册二十幅自信海
　内無兩每一臨倣時有合處余壬申歲再入春明日
　多酬應雖擕行篋未暇展觀至甲戌春以請告註籍
　拈筆寫此圖聊得什七但未經設色為恨耳𤣥宰畫
　時年八十歲
李象賢應壵台州人元末人禮部尚書
嘗閲素師石刻千文極其清瘦今觀此卷運筆似不經
　意而較刻本頗似覺肥腫葢縁翻勒者過于摹倣乃
　至失真終不若此縱横馳驟絶無形迹意態可索足
　知其為真蹟然必上方珍玩偶落人間一時為好古
　者所獲展對終日亦出夙縁豈可視為長物耶吳中
　相傳為水村陸公初得于京師則吾意臆之見庻亦
　近之敬用題數語于紙尾不敢遽謂具眼鑒定也枝
　山祝允明書
吳淵穎集載戒珠寺後登蕺山謁王右軍遺像　小立
　天地窄前登萬山阻越王采蕺處秋綠空榛莽古祠
　復何人遺像寄梵宇柳老題扇橋荷香弄鵝浦典午
　當衰亂神州𣺌淮楚經略欲馳兵保障期按堵姦溫
　多大志誕浩郤浪許䕶軍曾參綜牋䟽極心膂廟謀
　不可勝野戰徒爭武内外未協和英雄豈豪舉泗口
　聊進屯譙城遽奔沮事勢日趨異朝廷孰撐拄去官
　寧忤違誓墓獨酸苦父子但法書功勲總塵土青緗
　每收拾綵筆餘圖譜草𨽻俱入妙雲龍競掀舞崔蔡
　須抗行羊殷特奴虜一鷖或有識野鶩紛難數平生
　破布被謾以指畫肚起叩故墨池長鯤戰風雨
黄觀字瀾伯貴池人國初狀元禮部侍郎有酬張隱君
　詩云漫批華什咀餘甘欲報瓊瑶愧不堪一日返舟
　疁邑後幾回飛夢石湖南鶯花敢續吟春句燈火空陪
　入夜酣茶氣拂簾清晝午想應賓主正髙談(真蹟/)
陳汝秩題王叔明溪山圖云前身定是王摩詰黄鶴溪
　山似輞川薜荔十尋懸緑樹芙蓉千仞倚青天長歌
　不用來招隱閉户應當味草𤣥怪底西風波浪惡披
　圖莫上五湖船
楊妹子題劉松年趙清獻琴鶴圖云清獻先生無一錢
　故應琴鶴是家傳誰知黙鼔無絃曲時向珠宮舞幻
　仙　楊妹子　二印文訛莫辨絹本水墨畫
劉廷美上方游覽圖成化丙戌六月廿日同齊髙尚游
　上方偕行者東禪敬公江右春公皆能談論釋典脫
　略世事所以游必徧而酌必醉也暮歸東禪宿敬公
　房余適徃相見復置酒邀月劇談登臨之樂因出留
　題絶句見示索予和之余雖不得陪游而聞勝事不
　覺逸興飛動遂續貂二首博一笑明日　内翰如瓶
　親家過而見之亦追和前韻一絶復各寫圖錄詩留
　于東禪敬公所他日來游展而觀之得不為良晤之
　談柄云　自從身去五雲邊吳水吳山别十年聞說
　城西舊游寺蕭條多少不如前　上方遥在白雲邊
　少小登臨到老年昨日山僧得新句碧紗籠在舊房
　前　奉議大夫山西按察僉事奉　敇提督屯種致
　仕劉珏廷美識
奉題　衡山先生所藏宋克畫竹　元運昔崩折龍蛇
　鬭中原矯矯雲臺器乗時欲飛翻濩落宇宙間空抱
　陰符言騰驤數枝竹灑筆披煩寃清風動林壑髙節
　賁丘園吁嗟盤彜切鬱鬱丹青痕斯人則已矣風流
　今尚存文君後來彦清世抱璵璠揮洒滿天下詞林
　避孤鶱驊騮稍弄轡凡馬時驚奔南宮雖久蕪百年
　心可論叱咤丈夫志吾將排帝閽　戊寅正月廿八
　日寵頓首頓首　按履吉生于宏治甲寅卒于嘉靖
　癸巳當正德戊寅履吉年纔二十有五所書與吾家
　畫增□□□□□□□太初筆法正同又見履吉聽
　松賦一首作于正德甲戌比時年葢二十有一書法
　尚未成就乃徵仲為之代筆或云出履吉手非也又
　見履吉送周太常德瑞一序作于嘉靖壬午(德瑞黙/齋子也)
　(以任子為太常時/履吉年二十九)全倣鍾太傅宣示帖亦一竒也其
　前圖引為張夢晉畫較之周懋夫頗為勝之(今在邵/僧彌家)
沈啟南送張禮部企翺還朝　拂水朱旂映畫窗官船
　催發皷􁟱􁟱長途筆硯無封事對寫青山過大江
　又題畫贈張工部企翺　石古蒼苔合衣涼白羽輕
　人心正無事秋水亦同清木脫四五葉鳥鳴三兩聲
　山林與鐘鼎各自不忘情　又虹橋别業為陳世本
　賦　名園緑水新分業買地虹橋似故居窗裏碧紗
　籠野馬案頭青竹走書魚誦聲夜靜兼鄰織圃事春
　忙率子鉏市上開門亦堪隱酒壚何悔學相如
沈公濟生洪武丁巳至景泰甲戌季秋三日為陳世本
　作雪景大幅時年七十有八又四年天順戊寅為沈
　孟淵寫西莊雅集圖而杜東原為之作記亦名蹟也
一曲陽春早為傳東風冉冉物華遷梅花近水疑寒雪
　柳色當門弄曉烟論道昔看重戴席題詩今日樂堯
　年餐霞應接安期壽自適逍遥世外篇元旦次韻奉
　答徵仲先生削正友弟唐寅草
鳥道挂松頂漁家留水心山光摇黯黯江氣靜沉沉吳
　郡唐寅畫
山桃亂開紅欲然我宜賞之無酒錢十常九事意不愜
　百又五日春堪憐誰家竹葉賖爛醉滿眼花枝笑醒
　眠何消苦苦仰司業便可燒茶隨玉川　無酒　沈
　周錄與　徵仲文學博笑
壬午中秋日見紙本設色髙彦敬山水一幅墨氣淋漓
　筆法古雅􁏣云歲在庚子九月廿日為伯圭畫春雲
　晚靄圖房山道人　收藏有蔣伯圭俞子中蘇昌齡
　朱澤民姚叔雅九印是日又見沈啟南㑹合紀異圖
　卷畫品髙逸題詠清真前後有錢仁夫祝希哲錢鶴
　灘桑民懌朱性父等題署詩䟦其詩皆和啟南元韻
　而成收藏得地奕奕如新
趙榮禄三山秋爽圖卷前有趙字方印大雅長印後有
　子昻二字楷􁏣趙氏子昻方印松雪齋長印其後有
　兩賢詩云尺縑山谷勢凌空寸管經營董巨中一代
　宗工記名姓道人原住水晶宮張謙騎魚人去蜃樓
　空落日青銅滅沒中莫向三山問今昔桑田原不是
　仙宮監修國史長史李泂敬題趙子昻水墨三山秋
　爽圖卷全師董巨遺法詳觀筆趣葢晚歲傑作大饒
　元人格律不知者謂其或似梅華菴主殆非也大抵
　鑒家見精細山水樹石便目為子昻手筆而未識此
　圖之絶倫真食而不知味者矣余今僭評子昻真蹟
　如幼輿丘壑則精而未神如鵲華秋色則神而未化
　必求神逸佳品惟此等足以當之一時壓倒元白誠
　非過論歴數元人圖畫指葢不能多屈若秋爽卷清
　真蕭灑卓犖不羣真吾家之墨皇也按子昻卷作于
　張受益家李溉之閲于趙仙游後細味兩詩自見裝
　成并識卷尾時崇禎丙子重陽日玉峯張丑書于米
　菴之南榮
蘭香堂卷圖詠　張企翺　題蘭香堂用徐字韻　羨
　君辭藻類應徐雲霧紛披露豁如刻刻撚鬚吟麗句
　時時縱目讀殘書蘭香美室踰青瑣菊蕋寒窗穿碧
　踈八斗才名今又見奚囊珠玉過黄初　吳邑奚昌
　　次韻奉同　種玉良縁喜得徐佳兒才調似相如
　下帷斷手千秋業閉户潛心萬卷書久識鑽研成卓
　犖緣知潦倒不麤疎蘭香小築臨江水素位行看賦
　遂初成化十年人日練水(李/良)　㳟題三賢投贈先髙
　祖元素府君蘭香堂卷後　築室相傳自執徐蘭香
　披拂氣紛如前人繼序登科業後嗣惟存種樹書志
　切猷為思奮迅心期閒曠得蕭疎百年德澤栽培久
　五世萌芽復厥初　寓吳門元孫丑拜題(真蹟/)
余昔年在燕日見董北苑寒林鍾馗距今二十七年矣
　甲子歲暮守歲東海上外孫陶震家戲拈筆畫此圖
　以繼董北苑之意云洪武甲子十二月廿九日黄鶴
　山中樵叟王叔明題
六如真蹟　茶竈魚竿養野心水田漠漠樹陰陰太平
　時節英雄懶湖海無邊草澤深唐寅右畫水墨絹本
　全學馬和之真逸品也山頭映帶樹腰清灑可愛惜
　孤樹亭亭少映帶之趣耳
韓幹照夜白圖白麻紙真蹟前有宋髙宗標題吳説等
　評定本身上有南唐李後主題署及張彦逺米芾識
　尾賈似道印記後有危素揭汯等十二䟦原係韓存
　良太史收蓄今歸之文氏
嚴持泰擕示唐子畏獨樂圖江山行旅二卷(按此條已/刻書畫舫)
　(今/刪)
欽叔文示余陳惟允慈母手中線小幅(按此條已刻/書畫舫今刪)
沈啟南為劉廷美醉餘寫出小景清逸之極前後凡再
　題而詩句云米不米黄不黄葢賣弄之詞本身上有
　陳蒙一詩隨山頭髙下書之參差可喜惜上方賀感
　樓題頭一紙今不存耳此畫今在徐氏
唐子畏淺絳山水一幅題云仙杏花開女几山道傍流
　水碧潺潺心期欲到知何日況是鄰逋剩有閒唐寅
　此畫全倣李晞古略無周東邨筆法真絶品也此畫
　今在李氏
汪鄰幾藏明賢畫本凡百幅其最佳者莫如沈啟南喬
　松峭壁圖絹本大著色全師趙松雪下方人物極精
　與余家春草堂圖筆法一類其唐子畏濶幅全師李晞
　古上有詩曰泉拖玉綆懸蒼壁山削芙蓉蘸碧流光
　景無邊誰領略吟翁日日坐源頭吳郡唐寅畫係淺
　絳佳本也其次則文仇合作仙山樓閣徵仲主樹石
　平逺實甫主界畫人物精細之極又實甫采芝圖全
　倣劉松年設色空靈人物奕奕有神四畫大小髣髴
　乃裝堂絶蹟矣尤是畫中精品末出子畏畫紅葉
　青山圖小幅係早年詩畫後有徵仲古𨽻題詠允為
　品外之竒焉其他名筆尚多不悉記云爾
沈啟南早歲山水一幀紙本水墨畫頗蒼古而詩筆秀
　美不讓沈度乃竒蹟也其題詠録後方　誰將水墨
　戲春風竹樹人家市井通髣髴孫郎棲息處錦㠶涇
　上寺門東陶菴　心逺物皆靜何須擇地居賃畦還
　種藥過市每巾車委巷藤梢亂幽窗竹色虛五禽多
　却老雙鬢未應疎　叔善先生久索予拙惡兹慢作
　此并詩歸之甲申夏孟沈周　輾破春雲駕小車過
　橋因看竹交加尋君不用逢人問自有清風引到家
　　草庭周琇　思邈移家住逺村板橋流水傍雲根
　杏花踏碎春風裏日日輪蹄自到門　醉漁周本
　雨晴西郭謾將車草軟輪輕一逕斜聞說丹丘在人
　世萬花深處即仙家　沈召　細泉決決幽巖底野
　篠叢叢亂石中門巷日長春色閙斬新花柳自東風
　　沈翊(真蹟/)
祝京兆精楷名畫記計一百廿葉餘京兆自有䟦足稱
　神品又唐解元小畫一幅其題詠云石齒潺潺潄碧
　流溪山日結樹中秋野人亦有囂囂志不使長安塵
　上頭唐寅二件皆拾遺人擕示也
唐子畏小畫一幀精細之極絹本淺絳色上有詩云緑
　水紅橋夾杏花數間茅屋是仙家主人莫拒看花客
　囊有青錢酒不賖唐寅其參箋衡山長謌全倣聖教
　序足稱合作其詞云斜日翻波山倒浸晚晴勾出西
　南勝絶島雙螺樹色浮遙天一線鷗飛剩誰翦吳淞
　尺紙間唐君胸有洞庭山古藤危磴黄茆渚細草荒
　宮消夏灣我生無縁空夢墮三十年來蟻旋磨睡起
　窗前展畫看恍然垂手磯頭坐湖山宜雨亦宜晴春
　色籠葱秋月明知君作畫不是畫分明詩境但無聲
　古稱詩畫無彼此以口傳心還應指從君欲下一轉
　語何人曽吸西江水徵明題(真蹟/)
　
　
　
　
　
　
　
　
　
　
　
　
　
　
　真蹟日録卷五
