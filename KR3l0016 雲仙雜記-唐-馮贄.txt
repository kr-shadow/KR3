#+TITLE: 雲仙雜記-唐-馮贄
#+DATE: 2016-06-11 12:24:17
#+SOURCE: github.com/kanripo/KR3l0016 master 9aa9499e                
刻雲仙雜記序
梁任彦升家有書三萬卷捃拾
遐怪之事為二卷曰述異记唐
末時馮贄所纂雲仙雜記十卷
贄自序云家蔵九世之書二十
餘萬卷已數倍彦升之書雖古
蔵書之家當無以過之今觀其
所纂多所未見贄又云若見於
常常之書此必畛之信矣其事
顡皆幽间燕餙述異之外足以
資博聞而欣然惬賞者此書也
葉伯寅既乙校刻齋中𣸪屬余
序遂為序云
隆慶辛未夏六月俞允文撰
雲􁦆雜記序
　　　　　　　　唐金城馮　贄　編
纂類之書多矣其間所載世人用于文字者亦
不下數十軰則今未免為陳言也予事科舉三
十年蔑然無効天祐元年退㱕故里築選書室
以居取九世所蓄典籍經史子集二十萬八千
一百二十卷六千九百餘帙　其膏髓别為一
書其門目未暇派别也成于四年之秋由急於
應文房之用乃不䏻詳又數歳復淂終萹者四
部英華筆頭飛文壇戈㦸應題錄皆傳記集異
之說若見於常常之書者此必略之庻兵火煨
燼之後成者不至求手豈小𥙷欤同志者幸為
􁦵秘之天復元年十二月序
雲仙襍記目錄
　卷之一
　　幽人茟　飛雲履
　　孫豋琴　棋聲與律吕相應
　　紅白二墨　龍耳李
　　磂黄椀　夢裁錦
　　無塵子　惜春御史
　　黑松使者　桞神九烈君
　　六鼻鏡生雲烟　文星典吏
　　玄山印記　水玉數珠
　　為梨花洗粧　籠桶衫柿油巾
　　石斧銘　棠木印
　　鳯窠群女　地仙圓
　　凉物　梅粧閣
　　洛陽歲莭　􁇁檀寺春秋二㑹
　　㮻首問青天　清髙門戸
　　午橋荘　飬硯墨茟𥿄
　　迷香洞　袖裏春
　　金凰凰　三賢松
　　芋魁遭遇　山神以豐年相報
　　綰龍臺　呉興米
　　掃露眀軒　吞雲夢澤
　卷之二
　　田水聲過吾師　龍鬚友
　　隱士衫　俗耳鍼砭詩膓鼓吹
　　半月履　菱角巾
　　大鯉五色　烟姿玉骨
　　日精　火筯如両儀
　　羔羊揮淚　屋龍更衣
　　掌有卧蛇文　栗木為關
　　九華半臂　遷官靣長額有光氣
　　壺中景　辨琴秦楚聲
　　臨光宴　水松牌
　　泛春渠　百花獅子
　　桃花𥿄　酒器九品
　　暖香滿室如春　啼猿生蕨
　　買春錢　苦吟
　　蛻龍牙　碎金靣基盤
　　琴價与武庫争先　圍棋奪造化
　　墨紋如履皮　換茶醒酒
　　腸胃文章映日　天峰煤與綾文剌孰朦
　　粥飼鳩　花簮壓損㡌􁐺
　　翡翠指環　赤将軍
　　地脂　胡麻啖犬
　　得意田
　卷之三
　　過門錢　虞永興書
　　一醉六日　𧺫宅刷以醇酒
　　題梁字　郇公厨
　　厠上以术湯盥手　書北山移文
　　争春館　薛家士風
　　食蒲桃　梅聘海棠棖子臣櫻桃
　　檜生藥圎　過􁨃羊
　　軟􁇀壥桑枝為籬障　嚼鷄舌香
　　䏻詩　朱書禹字渡江河
　　盡數天星知棊勢　雌雄樹
　　作詩如繡花　化玉膏
　　貯蘭蕙　百齒梳
　　科斗筯魚尾匙　唾地成文
　　菖蒲當拜此君　界尺茟槽
　　犀如意　萱艸浣衣
　　虎毛紅管茟　一詩輒洗其茟
　　句中喜得魚竹　洪兒𥿄
　　束修羊　惠一絲両絲
　　蕨成金叙　鷄鴨卵殻
　　八梭綾　染花奩
　　文享媚香無忝　少延淸歡
　　茟文章貨　降龍道者
　　何徴君隱吳郡　西昌逸士
　　享􁂬肉　獵蝇記室
　　租𬞞助鼎爼　蓄鴨
　卷之四
　　石鼈銜賦題　自負書劍
　　松精成使者　龍窠石
　　召客念無魚　金鷄抱卵時
　　胡松莭支琴　竊嚥棊子
　　墨染𥿄不昏　茶燋縛奴投火
　　袖餅班中　石蓮匣
　　鵝蒸　粉指印青編
　　一里更二馬　旋風茟
　　贈相淂以鳩　物價至微
　　夜飛蟬　羲之鬼
　　竹枝曲　却老先生
　　小兒司命　青蠅拜賀
　　葬得石牌　貧而圖婚
　　以海鮫皮為鼓　上元影燈
　　軟棗餻　竊花
　　酒窟　詩成裁囱𥿄
　　白羊粧點芳草　浮萍為鴨作茵褥
　　自為小君裁剪　貴家棊子
　　弄葫蘆成詩　好讀離騷
　　挼花浸酒　挑野𬞞
　　簇酒　祭詩以酒脯
　　碬磨齋　歛衣
　　凌虗宴　桃花醋
　　蟣肝龍首
　卷之五
　　茟描窻竹影　糖蜜莫逆交
　　印宫人臂　念金輪呪
　　水晶環渡舟　鳴牙餅
　　棠棣之好　金蘭簿
　　鴨邜成花　燭闈
　　宴客典斟　金牌盈座
　　聚香團　待闕鴛鴦社
　　咲春紅　二花
　　三鹿郡公　崑崙玉盞
　　坐間牡丹花　杜䳌喚㱕
　　遇河神　口吻生花
　　贈詩勝爛黄魚　折筯不休
　　防風粥　食蝤蛑
　　羣公對雪　屋瓦皆鏤
　　三年不見羊角　採星盆
　　作剪刀　左撚巾拭靣
　　碑石　漬𥿄
　　除夜歎老　印普賢像
　　三辰酒　桑木根可作沉香想
　　皂葢與日争功　雷門四老石
　　握麥芒刀字　麒麟草
　　魚藻洞　鼻出黄膠
　　數米而食　廬墓日影為之不移
　　飼牛以天麻飯　髙麗絲結
　　食牛肺犯天樞使　菖蒲成獅子鸞鳯状
　　鴨肝猪肚　吞花卧酒
　　􁎯椿不染風　屋竅如七星
　　斗麵為糊供緘封　􁞟如棗核而中空
　卷之六
　　讀書數真珠為記　竹粉湯
　　蜀中厚朴　碎錦坊
　　百年歌　夢青龍吐棊經
　　白眼蜂　安石㨨
　　嗜鴨腊　壬癸席
　　歛妓釵鈿以記意　沈秘景符
　　沙上玩味成詩　吟詩落齒
　　綠牝鞍　鳯眼窻
　　巨栗殻為盃　眉分九聚
　　洞天缺　賜成象殿茶果
　　夏雪價䓁金壁　蛙臺
　　棄官求道　携琴就松風澗響
　　出逰携圍棊短具　墨難减者萬金不換
　　孜茶三䓁　笏囊笏架
　　徐峰善棊　瞬碧侯
　　錢龍宴　王武子好馬
　　鸞手校尉　剪刀􁞟月兒羔
　　玄禄　大雅之文
　　二儀餅　槐膠禅子
　　酒神　九芒珠
　　石綠鏡臺　自課庵
　　淵眀拜火　筆封九錫
　　墨封九錫　𥿄封九錫
　　硯封九錫　為花樹洗瘡止痛
　卷之七
　　元白両不相下　仙人栢葉書
　　家庖百品　硯中出白影珠
　　陳蕃待客　桂人好食蝦蟇
　　霜露䏻染紅紫　蒲桃髻
　　方囊盛金錢　千眼仙人赴東林寺
　　洛如花　虱念阿房宫賦
　　甲乙膏　魚脊出金釵
　　團沙揑成睡嵇康　樂音泉
　　石斧欲斫斷詩手　清水郎君
　　徐鳯儀杖　劍生神芝天下晏清
　　聚芳圖百花帶　李花如飛仙
　　𧺫藁窻上　蜜浸烏梅觧宿醒
　　榕粉　灰山
　　嗜蛤蜊　諢衣
　　三様錢買二色酒　大筍中有眼睛
　　雨點螺磨𥿄　沈休文多病
　　畜郭璞　浄眼僧
　　竹莭中神水　醸換骨膠
　　畏薯藥　分香蓮
　　雪竹搔頭　遇棊仙
　　焚杜詩飲以膏蜜　蔵盤筵於水底
　　七井生凉
　卷之八
　　八角玉井　失去周字知唐必興
　　曲江春逰　毛詩卷染油代燭
　　眉睫間常化佛　好李花致富
　　一物如人眼睛　造笙
　　喬敷嗜魚　浮陽筍
　　瓜甲間皆出雲烟　石魚
　　王毋惜李過蟠桃　重黎盞酌水
　　時元亨煉真　孫逄年好酒老不衰
　　王維居不容塵　磁石盖眼
　　魚喜􁂬胎香　降魔寺僧以名召魚
　　并代人喜嗜麫　鶴識字
　　洗心糖　桃花絲
　　秘宻泉　怯夜幡
　　魚鱉隨世安危　書冊以竹􁇀為糊
　　真脫絲布　酒中沐浴毛髮識味
　　龍口渠　口中現五色牙齒
　　李有九標　斗盆燒乳頭香
　　䑕精李　猪肝中有䜟書
　　酒魔　糠市
　　品物互徴古事
　卷之九
　　一盃羔三萬錢　縑繫南山樹
　　心織茟耕　燕奴
　　三斗爛腸　金菜玉𬞞
　　無腸公子　駭鷄犀
　　天皷　虎狼稱呼
　　鵲巣獺穴　靈運鬚
　　沒了期　㧞釘錢
　　斧中龍　黄𥿄寫敕
　　金玉炊桂　鷸蚌
　　釐婦　螳蜋搏輪
　　銅鶴罇　鵲尾杓
　　麒麟楦　喙長三尺手重五斤
　　鶴鳴鷄樹　鳩集鳯池
　　金剛舞夜又歌　金戺玉階
　　傳座　寳苗
　　築糠三尺　飜綽入水
　　龍巢飜　見李思戒
　　一步一計　通神錢
　　九花虬　上清珠
　　副急淚　五花館
　　鳥龍　鬚髯如㦸
　　田舎翁十斛麥　赤鳯凰
　卷之十
　　蕤賔鐡　截鐙留鞭
　　蜂蝶慕香　自煖盃
　　龍牀　九色鳯鶵
　　懐夢艸　青鸐
　　寳井　瓊厨金穴
　　流香渠　書倉
　　如願　金􁉛玉膾
　　閃電窻
雲仙雜記目錄(終)
雲仙雜記卷之一
　　　　　　　唐　金　城　馮　贄　編
　　　幽人茟
司空圖隱於中條山芟松枝為茟管人問之曰
幽人茟正當如是(汗澷録)
　　　飛雲履
白樂天燒丹于廬山草堂作飛雲履玄綾為質
四面以素綃作雲朶染以四選香振履則如烟
霧樂天着示山中道友曰吾足下生雲計不乆
上升朱府矣(樵人直説)
　　　孫登琴
孫登琴遇雨必有響如刃物聲竟因隂雨破作
數截有黑蛟踊去(金徽變化萹)
　　　棊聲與律呂相應
元頥本棋枰聲与律呂相應盖用響玉為盤非
有異術也(棊天洞覽)
　　　紅白二墨
楚王靈䕫使人造紅白二墨為戲及書寫衣服
黑衣用白書白衣用紅書自成一家(髓記/大唐龍)
　　　龍耳李
崔奉國家一種李肉厚而無核識者曰天罰乖
龍必割其耳耳血􁫆地故生此李(琴莊美事)
　　　瑠黄椀
元載飲食冷物用磂黄椀熱物用泛水甆器器
有三千事(岀樞要録)
　　　夢裁錦
蕭頴士少夣有人授𥿄百畨開之皆是繡花又
夢裁錦因此文思大進(岀文茟襟喉)
　　　無塵子
方鎔隱天門山以㯶櫚葉拂書號曰無塵子月
以酒脯祭之(岀高士春秋)
　　　惜春御史
穆宗每宫中花開則以重頂帳蒙蔽欄檻置惜
春御史掌之號曰括香(玉麈集)
　　　黑松使者
元宗御案墨曰龍香劑一日見墨上有小道士
如蠅而行上叱之即呼萬歳曰臣即墨之精黒
松使者也凡世人有文者其墨上皆有龍賔十
二上神之乃以墨分賜掌文官(岀陶家缾餘事)
　　　栁神九烈君
李固言未第前行古栁下聞有弹指聲固言問
之應曰吾柳神九烈君巳用桞汁染子衣矣科
苐無疑果得藍𫀆當以棗餻祠我固言許之未
㡬状元及第(岀三峰集)
　　　六鼻鏡生雲烟
黄巢䧟京城南唐王氏有鏡六鼻常生雲烟照
之則左右前三方事皆見王氏向京城照之巢
冦兵甲如在目前上􁀊都邑以映日紗囊取入
禁中(岀纂異記)
　　　文星典吏
杜子美十餘歳夢人令采文于康水覺而問人
此水在二十里外乃徃求之見鵝冠童子告曰
汝本文星典吏天使汝下謫為唐世文章海九
雲誥已降可於豆壠下取甫依其言果得一石
金字曰詩王本在陳芳國九夜捫之麟篆熟聲
振扶桑享天福後因佩入葱市㱕而飛火滿室
有聲曰邂逅穢吾令汝文而不貴(岀文覽)
　　　玄山印記
陳荗為尚書郎每書信印記曰玄山典記又曰
玄山印擣朱礬澆麝酒閑則匣以鎮犀飬以透
雲香印書達數十里香不斷印刻烟脂木為之
(岀玄山記)
　　　水玉數珠
房次律弟子金圖十二歳時次律徴問葛洪仙
籙中事以水玉(一云玄珠)數珠手節之凡兩徧
近二百事琅琅誦之不止次律賞以轉枝梨(童)
(子通神集)
　　　為梨花洗粧
洛陽梨花時人多携酒其下曰為梨花洗粧或
至買樹(唐餘錄)
　　　籠桶衫柿油巾
杜甫在蜀日以七金買黄兒米半籃細子魚一
串籠桶衫柿油巾皆蜀人奉飬之粗者(岀浣花)
(旅地志)
　　　石斧銘
玄針子得石斧銘曰天雷斧速文歩𫾣石柱子
如其言詩如蒸雲千歩千首(清異志)
　　　棠木印
張寳凡衣服綵帛皆以所任官印之白黄物以
墨紅黒物以粉常曰此印賢於掌庫奴逺矣文
字亦然人收寳文以有棠木印者為真(張寳純)
(印録)
　　　鳳窠羣女
姑臧太守張憲使倡妓戴拂壺中錦仙裳密粉
淡粧使侍閣下奏書者號傳芳妓酌酒者號龍
津女傳食者號仙盤使代書札者號墨娥按香
者號麝姬掌詩藁者號雙清子諸倡曰鳳窠群
女又曰團雲隊曵雲仙(岀姑臧前後記)
　　　地仙圓
虢州别駕竇淝以當㱕為地仙圓曰使血海増
光以棗木為杵臼號金剛骨(岀三堂徃事)
　　　凉物
房壽六月召客坐糠竹簟凭狐文几編香藤為
爼刳椰子為盃擣蓮花製碧芳酒調羊酪造含
風鮓皆凉物也壽勸呉田以轆轤瓮田懼其深
曰但見龍門溪水濯麴蘖腸耳(岀叩頭錄)
　　　梅粧閣
郭元振落梅粧閣有婢數十人客至則拖鴛鴦
襭裙衫一曲終則賞以糖雞邜明其聲也宴罷
散九和握香(岀叙聞錄)
　　　洛陽歳莭
洛陽人家正旦造絲雞葛燕粉荔枝正月十五
日造火蛾兒食玉梁餻寒食装萬花輿煮楊花
粥端午术羮艾酒以花絲樓閣揷髩贈遺辟瘟
扇乞巧使蜘蛛結萬字造眀星酒装同心膾重
九迎凉脯羊肝餅佩癭木符冬至煎餳綵珠戴
一陽巾除夜銅刀刻門埋小兒硯㸃水盆燈臘
日造脂花餤(金門嵗莭)
　　　旃檀寺春秋二㑹
栴檀寺悟本詩春秋二㑹歛牛乳為龍華飯供
獻結綵錢為幡蓋設客以呉興臠團糟授戒者
施以般若錢求男者觧密珠璫(岀僧園逸録)
　　　搔首問青天
李白登華山落鴈峰曰此山最髙呼吸之氣想
通天帝座矣恨不携謝朓驚人詩来搔首問青
天耳(搔首集)
　　　清髙門户
樂天語人曰吾已脫去利名枷鎖開清髙門户
但蓮龕子母丹不知何時可成(自慶傳)
　　　午橋莊
裴令臨終告門人曰吾死無所繫但午橋莊松
雲嶺未成軟碧池繡尾魚未長漢書未終萹為
可恨爾(晋公遺語)
　　　養硯墨茟𥿄
養茟以磂黄酒舒其毫養𥿄以芙蓉粉借其色
養硯以文綾盖貴乎隔塵飬墨以豹皮囊貴乎
逺濕逢溪子遵之(文房寳􁂣)
　　　迷香洞
史鳳宣城妓也待客以等差甚異者有迷香洞
神鷄枕鎖蓮燈次則交紅被傳香枕八分羊下
列不相見以閉門羮待之使人致語曰請公夢
中来馮垂客于鳳罄囊有銅錢三十萬盡納得
至迷香洞題九迷詩于照春屏而㱕(常新録)
　　　袖裏春
元宗為太子時愛妾號鸞兒多従中貴董逍遥
微行以輕羅造梨花散蘂裛以月麟香號䄂裏
春所至暗遺之(史諱録)
　　　金鳯凰
周光祿諸妓掠髩用欝金油傅靣用龍消粉染
衣以沈香水月終人賞金鳳凰一隻(傳芳略記)
　　　三賢松
朝真觀九星院有三賢松三株如古君子梁閣
老妓英奴以麗水囊貯香遊之不數日松皆半
枯(事略)
　　　芋魁遭遇
李華燒三城絶品炭以龍腦褁芋魁煨之擊爐
曰芋魁遭遇矣(三賢典語)
　　　山神以豐年相報
琴叟耕鳳嶺之田以虎紋巾褁犂推之曰勞吾
躬耕山神必以豐年相報已而果然(鳯翔退耕)
(傳)
　　　綰龍臺
李神遇以楓溪鐵造綰龍臺為宴燈花燈八層
間以三縫錦褾㸃紫菱油燃鳳縷(疑尚缺文岀)
(桾摭精華)
　　　吳興米
吳興米炊之甑香白馬豆食之齒醉虢國夫人
㕑吏鄧連以此米擣為透花糍以豆洗皮作靈
沙臛以供翠鴛堂(品物類聚記)
　　　掃露明軒
王施避巢冦入天台山主人賀理給以牛粥練
帬施謝曰公乃命司延我光景當為掃露明軒
永為下吏(芳賢傳)
　　　吞雲夢澤
張曲江語人曰學者常想胷次吞雲夢澤茟頭
湧若耶溪量既并包文亦浩瀚(徴文玉井)

雲仙雜記卷之一
雲仙雜記卷之二
　　　田水聲過吾師丈人
淵明嘗聞田水聲倚杖久聽歎曰秫稻已秀翠
色染人時剖胷襟一洗荆棘此水過吾師丈人
矣(淵明别傳)
　　　龍鬚友
郄詵射荣苐一再拜其筆曰龍鬚友使我至此
後有貴人遺金龜并㧞蘂石簮咸與弟子曰可
市筆三百管退而藏之貯以文錦一千年後猶
當令子孫以名香禮之(龍鬚志)
　　　隱士衫
成芳隱麥林山剥苧織布為短襴寛袖之衣着
以酤酒自稱隱士衫(梁福廬陵記)
　　　俗耳鍼砭詩腸鼓吹
戴顒春携雙柑斗酒人問何之曰徃聴黄鸝聲
此俗耳鍼砭詩腸鼓吹汝知之乎(高隱外書)
　　　半月履
趙廷芝安成人作半月履裁千紋布為之托以
精銀縝以絳蠟唐輔明過之奪取以貯酒已乃
自飲廷芝問之荅曰公器皿太微此履有滄海
之積耳(妙豐居士安成記)
　　　菱角巾
王鄰隱西山頂菱角巾又嘗就人買菱脱頂巾
貯之嘗未遇而歎曰此巾名實相副矣(董慎續)
(豫章記)
　　　大鯉五色
孫願夜行横塘見池中大魚映月吸水移時不
去池外數歩有一小坎正涵北斗有蝦蟇數十
共来飲啜願異之明日汰池中惟有一大鯉身
已五色復来坎所訪求蝦蟇得三足者數十(馮)
(王雲金溪記)
　　　烟姿玉骨
袁豐居宅後有六株梅開時為鄰屋烟氣所爍
屋乃貧人所寄豐即圖泥塞竈張幕蔽風久之
拆去其屋歎曰烟姿玉骨世外佳人但恨無傾
城笑耳即使妓秋蟾出比之乃云可與比驅争
先然脂粉之徒正當在浚(張洞林桂林志)
　　　日精
陸展郎中見楊梅嘆曰此果恐是日精然若無
蜂兒採香誰勝難和之味即以竹絲籃貯千枚
并茶花蜜送衡山道士(常奉真湘潭記)
　　　火筯如両儀
朱符謂火筯如両儀成變化不可缺一本明大
師在坐曰當以玉為之貴能不熱(記/李眀之衡山)
　　　羔羊揮淚
程皓以鐵床熁肉肥膏見火則油焰淋漓皓戯
言曰羔羊揮淚矣又云我以三十萬錢償鐵匠
而得此奉養豈不太過(方徳逺金陵記)
　　　屋龍更衣
饒子卿隱廬山康王谷無瓦屋代以茅茨每年
一易茅謂之屋龍更衣或時雨濕致漏則以油
幄承梁坐於其下初不愁歎(記/十三賢共注廬山)
　　　掌有卧蛇文
傅咸掌有卧蛇文指甲上隱起花草如雕刻是
以文章過人(逍遥公南康記)
　　　栗木為闗
凡門以栗木為闗者夜可以逺盗(從容録)
　　　九華半臂
關文衍為散騎常侍畵九華山圖於白綾半臂
號九華半臂自云令吾此身常在雲泉之内(時)
(逄青陽記)
　　　遷官靣長額有光氣
郭汾陽每遷官則靣長二寸額有光氣事巳乃
復(隴王書)
　　　壺中景
石崇砌上就苔蘚刻成百花餙以金玉曰壺中
之景不過如是(耕桑偶記)
　　　辨琴秦楚聲
李龜年至岐王宅聞琴聲曰此秦聲良乆又曰
此楚聲主人入問之則前弹者隴西沈妍也後
彈者楊州薛滿二妓大服乃贈之破紅綃蟾酥
麨龜年自負强取妍秦音琵琶捍撥而去(辨音)
(集)
　　　臨光宴
正月十五夜元宗於常春殿張臨光宴白鷺轉
花黄龍吐水金鳬銀燕浮光洞攅星閣皆燈也
奏月分光曲又撒閩江錦茘支千萬顆令宫人
争拾多者賞以紅圏帔緑暈衫(影燈記)
　　　水松牌
李白遊慈㤙寺寺僧用水松牌刷以吳膠粉捧
乞新詩白為題訖僧獻玄沙鉢緑英梅檀香茟
格蘭縑袴紫瓊霜(海墨微言)
　　　泛春渠
汝陽王璡取雲夢石甃泛春渠以蓄酒作金銀
龜魚浮沉其中為酌酒具自稱釀王兼麴部尚
書(醉仙圖記)
　　　百花獅子
曲江貴家遊賞則剪百花装成獅子相送遺獅
子有小連環欲送則以蜀錦流酥牽之唱曰春
光且莫去留與醉人㸔(曲江春宴録)
　　　桃花紙
楊炎在中書後閣糊窻用桃花紙塗以氷油取
其明甚(鳯池編)
　　　酒器九品
李適之有酒器九品蓬莱盞海川螺舞仙盞瓠
子巵㡢捲荷金蕉葉玉蟾兒醉劉伶東𬈑様蓬
莱盞上有山象三島注酒以山沒為限舞仙盞
有闗捩酒滿則仙人出舞瑞香毬子落盞外(逄)
(原記)
　　　暖香滿室如春
寳雲溪有僧舎盛冬若客至則燃薪火暖香一
炷滿室如春人㱕更取餘燼(雲林異景志)
　　　啼猿生蕨
猿啼之地蕨乃多有每啼一聲遽生萬莖(窮幽)
(記)
　　　買春錢
進士不苐者親知供酒肉費號買春錢(承􁀊舊)
(纂)
　　　苦吟
孟浩然眉毫(一作毛)盡落裴祐袖手衣袖至穿
王維至走入醋甕皆苦吟者也(詩源指訣)
　　　蛻龍牙
取蛻龍牙一枚手握之臨局自然機變横出(手)
(參棊訣)
　　　碎金面棋盤
蘇尚書八十猶㕘禪大溈訪之以手拍碎金面
棊盤尚書尋有悟觧(舊相禅學録)
　　　琴價與武庫争先
嵇康抱琴訪山濤濤醉𣣔剖琴曰吾賣東陽舊
業以得琴乞尚書令河輪珮玉截為徽貨所衣
玉簾中單買縮絲爲囊論其價與武庫争先汝
欲剖之吾從死矣(金徽變化萹)
　　　圍棊奪造化
王勃圍棊率下四子成一首詩勃猶詫之向人
曰吾材奪造化雖一時之間百用亦可(棊天洞)
(覽)
　　　墨紋如履皮
墨紋如履皮磨之有油暈者一両可染三萬茟
(成老伯墨經)
　　　換茶醒酒
樂天方入闗齊禹錫正病酒禹錫乃餽菊苖韲
蘆菔鮓換取樂天六班茶二囊以醒酒(蠻甌志)
　　　腸胃文章映日
元稹為翰林丞㫖朝退行鐘廊時初日映九英
梅隙光射稹有氣勃勃然百僚望之曰豈腸胃
文章映日可見乎(常朝録)
　　　天峰煤與綾文刺孰勝
盧𣏌與馮盛相遇於道各携一囊𣏌發盛囊有
墨一枚𣏌大笑盛正色曰天峰煤和針魚腦入
金溪子手中録離騷古本比公日提綾文刺三
百為名利奴顧當孰勝已而捜𣏌囊果是三百
刺(大唐龍髓記)
　　　粥飼鳩
藺先生坐琴莊食蘭香粥有鳩至堦上先生以
匙擲飼之漸進至肩遂盡此粥後日鳩以千百
至先生皆飼之(琴荘美事)
　　　花簪壓損㡌簷
梁緒梨花時折花簮之壓損㡌簷至頭不能舉
(祥雪志)
　　　翡翠指環
何充妓於後閣以翡翠指環換刺繡筆充知嘆
曰此物洞仙與吾欲保長年之好乃令蒼頭急
以蜻蜓㡌贖之(粧樓記)
　　　赤將軍
哥舒翰有馬曰赤將軍翰愛之甚常以朝章加
其背曰過吾北林兒逺矣此駿材也(馬癖記)
　　　地脂
髙展為幷門判官一日見砌間沫出以手撮之
試塗一老吏面上皺皮頓改如少年色展以謂
必神藥問承天道士荅曰此名地脂食之不死
展乃發甎已無所覩(方鎮編年)
　　　胡麻啖犬
以胡麻麨啖犬則光黒而駿使獵必大獲狐兎
又可得三十歲(好事集)
　　　得意田
雲陽叚氏値豐年則盡取金錢埋之九里皆滿
曰有得意田遂可棄無用金(豊年録)

雲仙雜記卷之二
雲仙雜記卷之三
　　　過門錢
龍山康甫慷慨不羈每日置酒於門邀留賔客
不住者贈過門錢日費酒者鶴觜缾二十(放懐)
(集)
　　　虞永興書
有人收得虞永興與圓機書一紙剪開字字賣
之礬郷一字得麻一斗鶴口一字得銅硯一枚
房村一字得芋千頭隨人好之淺深(字錦)
　　　一醉六日
張麟一醉六日嚙柱幾半(醉録)
　　　起宅刷以醇酒
蓮花巷王珊起宅畢其門刷以醇酒更散香末
盖禮神之至(宣武盛事)
　　　題梁字
范溥題聽事梁每字以木花蓮承之歲旦一開
次日復上之(河中記)
　　　郇公厨
韋陟㕑中飲食之香錯雜人入其中多飽飫而
㱕語曰人欲不飯筋骨舒寅縁須入郇公㕑(長)
(安後記)
　　　厠上以术湯盥手
陳宛盛其居止厠上以术湯盥手槐板覆蔽糞
穴為都城苐一(洛陽要記)
　　　書此山移文
樂天女金鑾十歲忽書北山移文示家人樂天
方買終南紫石欲開文士傳遂輟以勒之(豊寧)
(傳)
　　　争春館
楊州太守圃中有杏花數十畷每至爛開張大
宴一株令一倡倚其傍立館曰爭春開元中宴
罷夜闌人或云花有歎聲(楊州事迩)
　　　薛家士風
成都薛氏家士風甚美㕑司以半瓠為杓子孫
就食蝦羮肉臠一取之飯再取之(蜀普録)
　　　食蒲桃
楊炎食蒲桃曰汝若不澁當以太原尹相授(河)
(東備録)
　　　梅聘海棠棖子臣櫻桃
黎舉常云欲令梅聘海棠棖子臣櫻桃及以芥
嫁笋但恨時不同耳然牡丹酴醿楊梅枇杷幸
為執友(金城記)
　　　檜生藥圓
幽燕思仙驛後有五樹檜忽生藥圓試摘服之
徃徃療疾有驗(幽燕記異)
　　　過㕔羊
熊飜每㑹客至酒半堦前旋殺羊令衆客自割
隨所好者綵綿繫之記號畢烝之各自認取以
剛竹刀切食一時盛行號過㕔羊(青州襍記)
　　　軟漆纏桑枝為籬障
杜勝宅以軟漆纏桑枝編為籬障雨一過黑光
照四面時通甫愛之欲以銅官苐取不應(鄴郡)
(名録)
　　　嚼鷄舌香
飲酒者嚼鷄舌香則量廣浸半天回則不醉(酒)
(中玄)
　　　能詩
能詩之士雨泡滅則淂意香烟斷而成冷(白氏)
(金鎻)
　　　朱書禹字渡江河
渡江河者朱書禹字佩之免風濤保安吉(禹功)
(記)
　　　盡數天星徧知棊勢
人能盡數天星則徧知棊勢(止戈集)
　　　雌雄樹
九仙殿銀井有梨二株枝葉交結宫中呼爲雌
雄樹(金鑾宻記)
　　　作詩如繡花
作詩如繡花女令龍絡枝葉而已無過不及乃
善(鍾嵘句眼)
　　　化玉膏
衛玠盥靣用化玉膏及芹泥故色愈明潤終不
枯槁(金臺録)
　　　貯蘭蕙
玉維以黄磁斗貯蘭蕙養以綺石累年彌盛(汗)
(漫録)
　　　百齒梳
孫思邈以交加木造百齒梳用之養生要法也
(樵人直説)
　　　科斗筯魚尾匙
向範待客有漆花盤科斗筯魚尾匙(樞要録)
　　　唾地成文
有人謁李賀見其久而不言唾地者三俄而成
文三萹(文茟襟喉)
　　　菖蒲當拜此君
王徽之以菖蒲映竹曰菖蒲止以九莭為貴而
此君面目聳然正當再拜此君而此君亦安得
不受之耶(高士春秋)
　　　界尺茟槽
有借界尺筆槽而破其槽者白其主人曰韓直
木如常孤竹君無恙但半靣之交忽然折莭矣
主人大笑(玉塵集)
　　　犀如意
虞世南以犀如意􁅥癢乆之歎曰妨吾聲律半
工夫(缾餘事)
　　　萱草浣衣
鄭源令婢萱艸浣衣萱草輒云郎君塵土太多
令人手皮俱脫(三峰集)
　　　乕毛紅管茟
有僦馬生甚貧遇人与乕毛紅管筆一枚曰所
須但呵茟即得之然夫妻之外令一人知則殆
矣時方盛行凝烟帳風篁扇皆呵而淂之一日
晚思兎頭羔連呵遽得數盤夫妻不能盡以與
鄰家自是茟雖存呵之無應(纂異記)
　　　一詩輒洗其茟
白傳每一詩輒洗其筆(文覽)
　　　句中喜得魚竹
孟浩然一日周旋竹間喜色可掬又見網師得
魚尤甚喜躍友人問之荅云吾適得句中有魚
竹二物不知竹有幾莭魚有幾鱗疑致踈謬今
見二物乃釋然矣(玄山記)
　　　洪兒紙
姜澄十歳時父苦無紙澄乃燒糠恊竹為之以
供父澄小字洪兒鄉人號洪兒紙(童子通神録)
　　　束脩羊
倪若水藏書甚多列架不足疊牕安置不見天
日子弟直日㸔書借書者先投束修羊(唐餘録)
　　　惠一絲両絲
杜甫寓蜀每𧖟熟即與兒躬行而乞曰如或相
憫惠我一絲両絲(浣花旅地志)
　　　蕨成金釵
王鯨逢賣蕨姥黄衣破結有饑色憫之乃以千
錢買蕨姥謝而去及㱕烝于烏頭甑盡成金釵
盖姥非常人也(清異志)
　　　鷄鴨卵殻
張寳嘗使子弟廵市乞鷄鴨卵殻鷄卵以煮藥
鴨卵以金絲縷海棠花名鮫胎盞醉後畏酒時
多用之(就印録)
　　　八梭綾
鄴中老母村人織綾必三交五結號八梭綾匹
直米陸筐(摭拾精華)
　　　染花奩
郭代公愛姬薛氏貯食物以散風奩收粧具以
染花奩(品物類聚記)
　　　文享媚香無忝
張說携麗正文章謁友生時正行宫中媚香號
化樓臺友生焚以待說說出文置香上曰吾文
享是香無忝(徴文玉井)
　　　少延清歡
陶淵明得太守送酒多以舂秫水雜投之曰少
延清歡數日(淵明别傳)
　　　筆文章貨
羅隱喜茟工萇鳳語之曰茟文章貨也吾以一
物助子取髙價即贈鴈頭牋百幅士夫聞之懷
金同價或以綵羅大組換之(龍鬚志)
　　　降龍道者
戴顒見降龍道者曰生死外人願陳三拜獻護
經簾青銅磬(芳賢傳)
　　　何徵君隱呉郡
何徵君隱吳郡多遊臨華寺九金堂飲鹿塘靈
寳院涵星澗(高隱外書)
　　　西昌逸士
郎詠隱西昌採樵為業或擔至都中人買之則
曰我西昌逸士酒中人也今獻公所闕公當惠
我所好(廬陵記)
　　　享鹿肉
黄昇日享鹿肉三斤自晨煑至日影下門西則
喜曰火候足矣如是四十年(安成記)
　　　獵蝇記室
盧記室多作脯腊夏則委人於十歩内扇上塗
餳以擈蝇脯以青紗障隔塵土時人呼為獵蝇
記室(金溪記)
　　　種𬞞助鼎爼
宋宇種蔬三十品時雨之後按行園圃曰天茁
此徒助予鼎爼家復何患(䂊章記)
　　　蓄鴨
富揚庭蓄鴨萬隻每飼以米五石遺毛覆渚(桂)
(林記)

雲仙襍記卷之三
雲仙雜記卷之四
　　　石鼈銜賦題
髙郢夜課于豐亭忽見一鼈在案上視之石也
郢異其事取千題散置楮中禱祝令石鼈銜之
以卜来事既而石鼈舉頭乃是沙洲獨鳥賦題
出果然其年首選(湘潭記)
　　　自負書劒
凌倚隱衡山徃来自負書劍削竹為擔褁以烏
氈倚既死山僧取以供事(衡山記)
　　　松精成使者
茅山有野人見一使者異服牽一白羊野人問
居何地曰偃盖山隨至古松下而没松形果如
偃盖意使者乃松樹精羊乃茯苓耳(金陵記)
　　　龍窠石
中山僧表堅面多瘢痕偶溪中淂石如鷄子夜
覺凉冷信手磨面瘢痕盡滅後讀博異志曰龍
窠石磨瘡瘢大效(廬山記)
　　　召客念無魚
蘓蠙郎中召客無魚念曲江多有而禁釣乃令
掌吏用油幕偷數頭適濟其事(承􁀊舊纂)
　　　金雞抱卵時
封少卿問禪於龍華厚㕘師曰金雞抱卵時如
何少卿㱕而黙坐三年不能領觧至于發狂而
死(禪學録)
　　　胡松莭支琴
白傅用胡松莭支琴(金徽變化萹)
　　　竊嚥棊子
李杓直與人棊而敗乃竊數子嚥之尋問乃鼓
局大恕(棊天洞覽)
　　　墨染紙不昬
墨染𥿄三年字不昬暗者為上(成老相墨經)
　　　茶燋縛奴投火
陸鴻漸採越江茶使小奴子㸔焙奴失睡茶燋
爍鴻漸怒以鐡繩縛奴投火中(蠻甌志)
　　　袖餅班中
于琮班中有時袖餅而食或以遺同列(常朝記)
　　　石蓮匣
許芝有玅墨八厨巢賊亂瘗于善和里苐事􁀊
取之墨已不見惟石蓮匣存焉(大唐龍髓記)
　　　鵝烝
藺先生上隱亭望九里山七日不能下但食鵝
烝二十叚(琴荘美事)
　　　粉指印青編
徐州張尚書妓女多涉獵人有借其書者徃徃
粉指痕並印于青編(籹樓記)
　　　一里更二馬
校書郎李蟠蓄馬甚多出遊則一里更二馬借
徣供應可逮十家(馬癖記)
　　　旋風茟
魏博田承嗣簽治文案如流水吏人私相謂曰
世罕有此旋風茟(方鎮編年)
　　　贈相得以鳩
毛傳好食鳩人與已相得者必以鳩贈之一見
李翺贈十二籃(好事集)
　　　物價至微
開成中物價至微村落買魚肉者俗人買以胡
絹半尺士大夫買以樂天詩一首兼与之(豐年)
(編)
　　　夜飛蟬
杜甫每朋友至引見妻子韋侍御見而退使其
婦送夜飛蟬以助籹􁂣(放懷集)
　　　羲之鬼
虞世南書冠當時人謂其有羲之鬼(字錦)
　　　竹枝曲
張旭醉後唱竹枝曲反復必至九回乃止(醉録)
　　　却老先生
王僧䖍晚年惡白髮一日對客左右進銅鑷僧
䖍曰却老先生至矣庶㡬乎(南康記)
　　　小兒司命
郭汾陽語子弟曰西陽庶寳方小兒之司命不
可不讀(從容録)
　　　青蠅拜賀
術士相牛僧孺若青蠅拜賀方能及苐公疑之
及登科訖㱕坐家庭有青蠅作八行立約數萬
折躬再三良久乃去(青陽記)
　　　葬淂石牌
烏重胤葬先世掘得石牌有云牛領岡前紅簫
隴下葬用丙日手板相亞重胤依而用之(壠上)
(書)
　　　貧而圖㛰
白厚貧而圖㛰娶劉純材女厚送烏璫十事麩
紙為書純材大笑荅以象田珠十升紫弱千餘
頭及使家僮撒燭花盈路厚閉門大慙賔客走
去(耕桑偶記)
　　　以海駮皮為皷
凡鼓以海駮(疑是鮫字)皮為之泥以象骨則雄
而清用雜皮則濁而易散云(辨音集)
　　　上元影燈
洛陽人家上元以影燈多者為上其相勝之辭
曰千影萬影又各家造芋郎君食之宜男女仍
云送鷄肉酒用六木缾貯之於親知門前留地
而去(影燈記)
　　　軟棗餻
宣慈寺每求化人先留食軟棗餻栁尚書来方
食餻袖䟽欲出尚書急觧連帶緋袍鏁子魚袋
施之(海墨微言)
　　　竊花
霍定與友生遊曲江以千金募人竊貴侯亭榭
中蘭花揷㡌兼自持住綺羅􁅼中賣之士女争
買抛擲金錢又各以錐刺藕孔中者罰巨觥不
中者得美饌(曲江春宴録)
　　　酒窟
蘓晉作曲室為飲所名酒窟又地上每一塼鋪
一甌酒計甎約五萬枚晉日率友朋次苐飲之
取盡而已(醉仙圖記)
　　　詩成裁窻紙
叚九章詩成無紙就窻裁故紙連綴用之九章
字惠文(逄原記)
　　　白羊籹㸃芳草
午橋莊小兒坡茂艸盈里晉公每使數羣白羊
散于坡上曰芳草多情頼此籹㸃也(窮幽記)
　　　浮萍為鴨作茵褥
浮光多美鴨太原少尹樊千里買百隻置後池
載數車浮萍入池使為鴨作茵褥(雲林異景志)
　　　自為小君裁剪
李紳為相時俗尚輕綃染蘸碧為婦人衣紳自
為小君裁剪(鳯池編)
　　　貴家棋子
開成中貴家以紫檀心瑞龍腦為棊子(棋談)
　　　弄葫蘆成詩
王筠好弄葫蘆每吟詠則注水於葫傾已復注
若擲之於地則詩成矣(詩源指訣)
　　　好讀離騷
錢芸士好讀離騷手不暇掲忘去肉味半月如
齋(姑臧記)
　　　挼花浸酒
楊恂遇花時就花下取蘂粘綴于婦人衣上微
用蜜蠟兼挼花浸酒以快一時之意(三堂徃事)
　　　挑野𬞞
郭元申家貧無食春月携兒挑野蔬一日有餘
三日不出(叩頭録)
　　　簇酒
辛洞好酒而無資常携榼登人門每家取一盞
投之號為簇酒(叙閑録)
　　　祭詩以酒脯
賈島常以歳除取一年所淂詩祭以酒脯曰勞
吾精神以是補之(金門嵗莭)
　　　碬磨齋
都下寺院每歳用除碬磨是日作碬磨齋(僧園)
(逸記)
　　　歛衣
伊處士従衆人求尺寸之帛聚而服之名曰歛
衣(搔首集)
　　　凌虗宴
齊文宣帝凌虗宴取香菌以供品味廣唐則出
扵石首銅官䓁處銅釘菌分絲菌(自慶傳)
　　　桃花醋
唐世風俗貴重葫蘆醬桃花醋照水油(晉公遺)
(語)
　　　蟣肝龍首
毛重教授於導江春日主人宴之賦散語曰蟣
肝之奉何堪龍首之攀可望主人曰吾勸以陸
源鯖賞以桞綿肝(文房寳􁂣)
雲仙雜記卷之四
雲仙雜記卷之五
　　　茟描窻竹影
宗測樂閑靜好松竹嘗見日篩竹影上窓以茟
備描之(常新録)
　　　糖蜜莫逆交
陳昉得蜀糖輒以蜜澆之曰與蜜本莫逆交(傳)
(芳略記)
　　　風月常新印宫人臂
明皇開元初宫人被進御者日印選以綢繆記
印于臂上文曰風月常新印畢漬以桂紅膏則
水洗色不退(史諱録)
　　　念金輪呪
敲両耳鐺服桂心丸念金輪呪則所思之人不
以存没是夜必夣見之(事略)
　　　水晶環渡舟
蕭整嘗登陸渾沙洲忽水漲不得下急呼村童
折麈尾水晶環与之渡舟而過(三賢典誥)
　　　鳴牙餅
許康年謁劉遜贈遜鳴牙餅千枚曰雖微物也
助㕑中両日之費(退耕傳)
　　　棠棣之好
李初直遇與人相知則曰棠棣之好何以過此
喜慶倍常(叙闻録)
　　　金蘭簿
戴弘正每得蜜友一人則書于編蕳焚香告祖
考號為金蘭簿(宣武盛事)
　　　鴨卵成花
向聲䏻於鐺中以手撥鴨夘成花(河中記)
　　　燭圍
韋渉家宴使每婢執一燭四靣行立人呼為燭
圍(長安後記)
　　　宴客典斟
陳無咎宴客一客用一婢典斟必十二斟而後
使滿以盡誠敬之道(洛都要記)
　　　金牌盈座
河間王夜飲妓女謳歌一曲下一金牌席終金
牌盈座(豐盈傳)
　　　聚香團
楊州太守仲端畏妻不敢延客謝廷皓謁之坐
久饑甚端入内袖聚香團啗之(楊州事迩)
　　　待闕鴛鴦社
朱子春未㛰先開房室帷帳甚麗以待其事旁
人謂之待闕鴛鴦社(籹樓記)
　　　笑春紅
閬州㕘軍黄涉婢曰咲春紅死渉念之淚洒犀
簾至皆損壞(蜀普録)
　　　二花
阮文姬挿鬂用杏花陶溥公呼曰二花(河東備)
(録)
　　　三鹿郡公
袁利見為性頑獷方棠謂袁生已封三鹿郡公
葢譏其太麄踈也(幽燕記)
　　　崑崘玉盞
宇文卓方執崑崘玉盞聴左丞檀超髙談不覺
墜地(青州雜記)
　　　坐間牡丹花
宋旻語常帶華藻李孺安曰時方三月坐間生
無數牡丹花矣(鄴郡名録)
　　　杜鵑喚歸
石誼未娶聞杜鵑喚㱕歎曰此物催人使歸使
我何所歸耶(金臺録)
　　　遇河神
顧希微開成二年遇河神屈莫多曰更二千年
大江所在堤㟁當崩沙九里(禹功記)
　　　口吻生花
張祜苦吟妻孥喚之不譍以責祜祜曰吾方口
吻生花豈恤汝軰(白氏金鎖)
　　　贈詩勝爛黄魚
皇甫彚謁韓愈愈贈以詩彚退有言怒愈不為
置酒愈曰豈不勝以爛黄魚待汝耶(續鍾嵘句)
(眼)
　　　折筯不体
山濤酒後哺啜折筯不休(酒中玄)
　　　防風粥
白居易在翰林賜防風粥一甌剔取防風得五
合餘食之口香七日(金鑾宻記)
　　　食蝤蛑
鹿宜孫食蝤蛑炙於夀陽㼝中頓進數器(止戈)
(集)
　　　羣公對雪
羣公對雪尚隆之曰麫堆金井誰調湯餅吳永
素曰玉滿天山難刻珮環坐間服其韵精(姑臧)
(記)
　　　屋瓦皆鏤
余宗伯屋瓦皆鏤竅穴千百雨則散如真珠用
陳留瓦則堅而易􁏫(三堂徃事)
　　　三年不見羊角
皮蕃去北而復来鄱陽食竹笋曰三年不見羊
角哀矣(叩頭録)
　　　採星盆
嵇昌蓄採星盆夏月漬果則倍冷(叙聞録)
　　　作剪刀
姑園鐵作剪刀以苜蓿根粉養之裁衣則盡成
墨界不用人手而自行(搔首集)
　　　左撚巾拭面
陽華用左撚巾拭面倍有光彩(自慶傳)
　　　碑石
李輔國葬父碑石用豆屑一千團磨瑩如紫玉
碑字四面鐫葵花三百朶(晉公遺語)
　　　漬紙
以竹梢甘露和天南星漬𥿄一宿裁之刀去如
飛(文房寳􁂣)
　　　除夜歎老
裴度除夜歎老迨曉不寐爐中啇陸火凡數添
也(金門嵗莭)
　　　印普賢象
玄装以回鋒𥿄印普賢象施于四衆每歲五䭾
無餘(僧園逸録)
　　　三辰酒
玄宗置麴精潭砌以銀甎泥以石粉貯三辰酒
一萬車以賜當制學士䓁(史諱録)
　　　桑木根可作沉香想
裴休得桑木根曰若作沉香想之更無異相雖
對沉水香反作桑根想終不聞香氣諸相從心
起也(常新録)
　　　皂盖能與日輪爭功
韓愈刺潮州嘗暑中出張皂盖㱕而喜曰此物
能與日輪争功豈細事耶(傳芳略記)
　　　雷門四老石
王維輞川林下坐用雷門四老石燈滅則石中
鑚火(事略)
　　　握麥芒刁字
牛僧孺進士時常握麥芒刁字有繆誤隨手刪
割㸃定(三賢典略)
　　　麒麟草
元和時館閣湯飲待學士者煎麒麟草(鳯翔退)
(耕傳)
　　　魚藻洞
魚朝恩有洞房四壁夾安瑠璃板中貯江水及
萍藻諸色蝦號魚藻洞(南康記)
　　　鼻出黄膠
賀知章忽鼻出黄膠　醫者謂飲酒之過(従)
(容録)
　　　數米而食
沈休文羸劣多病日數米而食羔不過一筯(青)
(陽記)
　　　廬墓日影為之不移
鄧寅廬墓墳土未乾日影為之不移(壠上記)
　　　飼牛以天麻飯
青齊間遇春耕則飼牛以天麻飯仍用錦縷繫
于角上(耕桑偶記)
　　　髙麗絲結
張均妓多麗彈琵琶曲頂上有髙麗絲結趙詩
爭奪致傷二指(辨音集)
　　　元夜食牛肺犯天樞使
梁鄴上元後忽髮變如血卜曰元夜食牛肺犯
天樞巡使夜行禱謝可免(影燈記)
　　　菖蒲成獅子鸞鳳状
僧普寂大好菖蒲房中以菖蒲種成獅子鸞鳳
仙人之狀(海墨微言)
　　　鴨肝猪肚
王縉飲酒非鴨肝猪肚筯輒不舉(醉仙圖記)
　　　吞花卧酒
虞松方春以謂握月擔風且留後日吞花卧酒
不可過時(曲江春宴録)
　　　庭椿不染風
盧携夢人贈句曰若問登庸日庭椿不染風初
不觧其言後數年携拜相庭下古椿一㧣雖狂
風驟雨不濕不揺(鳯池編)
　　　屋竅如七星
鄭廣文屋室破漏自下望之竅如七星(逄原記)
　　　日用斗麫為糊以供緘封
順宗時劉禹錫干預大權門吏接書尺日數千
禹錫一一報謝緑珠盆中日用麫一斗為糊以
供緘封(宣武盛事)
　　　麫如棗核而中空
揚埏游王鉷家食一物如棗核而中空其實麫
也埏詢其法鉷笑而不言(河中記)

雲仙雜記卷之五
雲仙雜記卷之六
　　　讀書數真珠以記
于授㓜時家以綠真珠勝為簾押授讀書數真
珠以記日輒一遍(長安後記)
　　　竹粉湯
夏侯鉞謁盧懷慎坐終日得竹粉湯一盞(洛都)
(要紀)
　　　蜀中厚朴
蜀中厚朴若酒後采之紫色蕩散用輒無力(窮)
(幽記)
　　　碎錦坊
晉公午橋荘有文杏百株其處立碎錦坊(曹林)
(異景)
　　　百年歌
李觀作百年歌王湜請其法觀向湜彈指曰遺
子瓜甲清塵庶幾文思有加(詩源指訣)
　　　夢青龍吐棊經
王積薪夢青龍吐棊經九部授已其藝頓精(岀)
(棊訣)
　　　白眼蜂
𧖟退之後多為乾腊貨之開元中春末兩市多
白眼蜂如山市人以此卜絲帛之豐歉(豊寧傳)
　　　安石榴
李漢碎胡瑪瑙盤盛送王莒曰安石榴莒見之
不疑既食乃覺(楊州事迹)
　　　嗜鴨腊
彭几嗜鴨腊未曝前三日置鎮石之下時所共
服(蜀音録)
　　　壬癸席
申王謂猪既供湌不宜處扵穢處乃以氊龕粟
粥待之取其毛刷净令巧工織壬癸席滑而且
涼(河東備録)
　　　歛諸妓釵鈿以記意
金城多美妓賀蘭劍曰吾既臨人私情難展遇
宴飲則歛奪諸妓釵鈿退以記意(金城記)
　　　沈秘景符
禹導河之際沈秘景符以鎮五千之水患後人
頼焉(禹功記)
　　　沙上玩味成詩
栁宗元吟春水如藍詩久之不成乃取九脚床
於池邊沙上玩味終日僅能成萹(白氏金鎖)
　　　吟詩落齒
謝靈運半日吟詩百萹頓落十二齒(續鐘嵘句)
(眼)
　　　緑牝鞍
處士富麟翁從縣令苪通源游蘭居寺通源給
以緑牝鞍(幽燕記異)
　　　鳳眼
龍道千卜室于積玉坊編藤作鳳眼窻支床用
薜茘千年根炊飯洒沈水香浸酒取山鳳髓(青)
(州雜記)
　　　巨栗殻為盃
鄴中産巨栗脫其殻可以為盃(鄴郡名録)
　　　眉分九聚
朱泚眉分九聚相者告以大貴泚信之(金臺録)
　　　洞天缾
虢國夫人就屋梁上懸鹿腸於半空筵宴則使
人從屋上注酒於腸中結其端𣣔飲則解開注
于盃中號洞天聖酒將軍又曰洞天缾(酒中玄)
　　　賜成象殿茶果
金鸞故例翰林當直學士春晚困則日賜成象
殿茶果(金鑾宻記)
　　　氷雪至夏價䓁金璧
長安氷雪至夏月則價䓁金璧白少傅詩名動
於閭閻每需氷雪論筐取之不復償價日日如
是(止戈集)
　　　蛙臺
桂林風俗日日食蛙有来中朝為御史者朝士
戲之曰汝之居非烏臺乃蛙臺也御史荅曰此
非蛙名圭䖝而已然較圭䖝之奉養豈不勝於
黑面郎哉黒面郎謂猪也朝士大赧而退(承􁀊)
(舊纂)
　　　棄官求道
丁繫自尚書郎叅靈度禪師棄官修道日食脱
粟二升諸僧鉢水一盂夏月夜禪雖飛蚊咂食
終不揺動坐夏既滿面為破爛(舊相禅學録)
　　　携琴就松風澗響之間
叚由夫携琴就松風澗響之間曰三者皆自然
之聲正合類聚羊曇莭以金縷羊要之曲終不
去(金徽變化萹)
　　　出遊必携圍棊短具
王積薪每出遊必携圍棊短具畫紙為局與棊
子并盛竹筒中繫于車轅馬鬛間道上雖遇匹
夫亦與對手勝則徵餅餌牛酒取飽而去(棊天)
(洞覽)
　　　墨難减者萬金不換
丸墨日用之一歲磨减半寸者萬金不換然至
難得(成老相墨經)
　　　收茶三䓁
覺林院志崇收茶三等待客以驚雷莢自奉以
萱草帶供佛以紫茸香盖最上以供佛而最下
以自奉也客赴茶者皆以油囊盛餘瀝以㱕(蠻)
(甌志)
　　　笏囊笏架
㑹昌以来宰相朝則有笏架入禁中逐門傳送
至殿前朝罷則置於架上百寮則各有笏囊親
吏持之(常朝録)
　　　徐峰善棊
徐峰善棊叚成式𣣔盡窮其術峰曰子若以墨
狻猊與我當使子過我十倍(大唐龍髓記)
　　　瞬碧侯
琴荘有溶溶軒軒前皆池地也度池得回笻磴
上自在峰藺先生日徃峰上採蕨蕨生九股以
釀醋異常守臣取進之封峰曰瞬碧侯(岀琴荘)
(美事)
　　　錢龍宴
洛陽人有妓樂者三月三日結錢為龍為簾作
錢龍宴四圍則撒真珠厚盈數寸以斑螺令妓
女酌之仍各具數得雙者為吉妓乃作雙珠宴
以勞主人又各令作餳緩帶以一丸餳舒之可
長三尺者賞金菱角不能者罰酒(粧樓記)
　　　王武子好馬
王武子好馬非馬不行正旦則栁葉金障泥上
元則滿月韉清明則剪水鞭重午則籠嬌鞁八
月中秋則玉櫳揔絡頭重陽則蟬兒鐙春秋社
則塗金鞁冬至則嘶風鐙除日則藥王鞍每莭
日則餵馬以明紗豆薔薇草(馬癖記)
　　　鸞手校尉
錢鏐鎮吳越尊賢渇士使名畫工二三十人在
㳂江號鸞手校尉伺北方士子流移来者咸寫
貌以聞擇清俊福厚者用之胡岳方渡江画工
以貌奏鏐見之歎曰面有銀光奇士也即時召
見(方鎮編年)
　　　剪刀麫月兒羔
柳公權以隔風紗作龍城記及入朝名品號錦
様書以進上方御剪刀麫月兒羔即命分賜(岀)
(字錦)
　　　玄禄
老子始生其母名之曰玄禄(集真記)
　　　大雅之文
栁宗元得韓愈所寄詩先以薔薇露灌手薫玉
㽔香後發讀曰大雅之文正當如是(好事集)
　　　二儀餅
開元中長安物價大减両市賣二儀餅一錢數
對胡桃炙十金一柈(豐年録)
　　　槐膠彈子
李少㣲子女頗多每朝退於亭榭散槐膠彈子
數百枚令諸小兒争取之以爲戲笑終日不倦
戲已復收于篋(放懐集)
　　　酒神
酒席之士九吐而不减其量者為酒神(醉録)
　　　九芒珠
王武子以九芒珠穿為紉索編華架用之每月
洗以鯉魚涎(捃拾菁華)
　　　石綠鏡臺
張燕公有石綠鏡臺得自明川道士玄宗聞其
有異取以精炭十車燒之不變乃巳(類聚記)
　　　自課庵
全子栖每為文則入自課庵一文必三草及十
年之後悟其淺近必盡付扵火生􁀊凢三焚文
集(􁂧文玉井)
　　　淵明拜火
陶淵明日用銅鉢煑粥為二食具遇發火則再
拜曰非有是火何以充腹(淵明别傳)
　　　茟封九錫
薛稷為茟封九錫拜墨曹都統黒水郡王兼毛
州刺史(龍鬚志)
　　　墨封九錫
稷又為墨封九錫拜松燕督護玄香太守兼毫
州諸郡平章事是日墨吐異氣結成樓臺状鄰
里来觀食久乃滅(纂異記)
　　　紙封九錫
稷又為𥿄封九錫拜楮國公白州刺史統領萬
字軍界道中郎將(事略)
　　　硯封九錫
稷又為硯封九錫拜離石鄉侯使持莭即墨軍
事長史兼鐡面尚書(鳯翔退耕傳)
　　　為花樹洗瘡止痛
郭文在山間有石榴楊梅䓁花為樵牧所傷殆
甚賣簮沽酒以澆花樹人問之曰為二子洗瘡
止痛(芳賢傳)
雲仙雜記卷之六
雲仙雜記卷之七
　　　元白両不相下
元微之白樂天兩不相下一日同詠李花微之
先成曰葦綃開萬朶樂天乃服綃練也葦白而
綃輕(高隱外書)
　　　仙人栢葉書
郭天民巧思横生能摺書蕳反覆如栢葉状鄉
人謂之仙人栢葉書(安成記)
　　　家庖百品
張元厚家庖百品日日不變有蔡機缸二千盛
貯皆滿(梁福廬陵記)
　　　硯中出白影珠
矦道昌因雨置龜頭硯於簷下承溜以滌之俄
而滴破硯硯中出白影珠十顆有患目者煑珠
水洗之皆愈(馮正雲金谿記)
　　　陳蕃待客
陳蕃待客拌飯以鹿脯芼羮以牛脯未嘗别為
異饌(董慎續豫章記)
　　　桂人好食蝦蟆
桂人好食蝦蟆仍重乾􁑚為糁赴食者至以餘
爼包㱕遺兒女雖汚衫不耻(張洞林桂林志)
　　　霜露能染紅紫
鵝管山霜可染紫白庻潭露能染紅為天下冠
恨人無知者(常奉真相潭記)
　　　蒲桃髻
小兒髮初生為小髻十數其父母為兒女相勝
之辭曰蒲桃髻十穗勝五穗(李明之衡山記)
　　　方囊盛金錢
富人賈三折夜以方囊盛金錢於腰間微行市
中買酒呼秦聲女置宴(方德逺金陵記)
　　　千眼仙人赴東林寺
廬山逺法師命盡之日山中峰澗寺落皆見千
眼仙人成隊執幡幢香花赴東林寺法師死乃
止(十三賢共注廬山記)
　　　洛如花
吳興山中有一樹類竹而有實似莢状鄉人見
之以問陸澄澄曰名洛如花郡有文士則生(張)
(寳就印録)
　　　虱念阿房宫賦
楊州蘓隱夜卧聞被下有數人齊念阿房宫賦
聲緊而小急開被視之無他物惟得虱十餘其
大如豆殺之即止(清異志)
　　　甲乙膏
蜀人二月好以豉雜黄牛肉為甲乙膏非尊親
厚知不得而預其家小兒三年一享(浣花旅地)
(志)
　　　魚脊出金釵
寳暦中酉陽人見釣魚師有魚腦貫黄文愛而
買㱕食至脊上出金釵一隻長六寸(唐餘録)
　　　團沙揑成睡嵇康
房琯少時曽至洲渚上團沙揑成睡嵇康甚有
摽態見者多愛之(童子通神録)
　　　樂音泉
强村有水方寸許人𣣔取之唱浪淘沙一曲即
得一盃味大丼冷村人因名曰樂音泉(玄山記)
　　　石斧欲斫斷詩手
杜甫子宗武以詩示阮兵曹兵曹荅以石斧一
具隨使并詩還之宗武曰斧父斤也兵曹使我
呈父加斤削也俄而阮聞之曰誤矣欲子斫斷
其手此手若存天下詩名又在杜家矣(岀文覽)
　　　清水郎君
司馬伯殊買得鴨卵一枚非常􁦵重夜猶未食
夢曰此卵乃徐龍㓜子清水郎君也不殺將富
殊乃放之(三峰集)
　　　徐鳳儀杖
徐鳯儀有一杖直如茟管其後每年生一莭二
十年每年縮一莭三月則杖之四面青赤白黑
各開一花不知何木也(陶家缾餘事)
　　　劒生神芝則天下晏清
成都朱善存家世寳一劍每生神芝則天下晏
清如安史黄巢之亂劍皆吐黑烟属天不差毫
厘(玉麈集)
　　　聚芳圖百花帶
宗測春遊山谷見奇花異草則係于帶上㱕而
圖其形状名聚芳圖百花帶人多效之(高士春)
(秋)
　　　李花如飛
伍貫卿居沅陵家有李花一株月夜奴婢遥見
花作數團如飛仙状上天去花上露水倐然作
雨數千㸃花則亡矣(樞要録)
　　　起藁窻上
江揔為文次至吟詠得意則起藁於窻上不堪
示則投置溷中乆而文遂工矣(文茟襟喉)
　　　蜜浸烏梅解宿酲
陳永陽王宿酲未解則為蜜浸烏梅每啖不下
二十枚清醒乃已(樵人直説)
　　　榕粉
小兒瘡痂以榕粉日傅之則易瘥而無痕(岀汗)
(澷録)
　　　灰山
無棣有灰山山南有石竅其中二麥無數取之
不極(三賢典略)
　　　嗜蛤蜊
吐突承璀嗜蛤蜊炙以鐵絲床數澆鹿角漿然
後食(傳芳略記)
　　　諢衣
穆宗以玄綃白書素紗墨書為衣服賜承幸宫
人皆淫鄙之詞時號諢衣至廣明中猶有存者
(史諱錄)
　　　三様錢買二色酒
西門季玄造二色酒白酒中有黒花斟於器中
花亦不散其中有肝石故也崔道旅以金銀銅
錢来酤曰以我三様錢買君二色酒欲辭得乎
(常新錄)
　　　大筍中有眼睛
裴晉公於藍田得一大筍破之有三四眼睛而
香美過甚乃與曾序分食之(晉公遺語)
　　　雨㸃螺磨紙
治紙之昬而不染墨者用雨㸃螺磨紙左右三
千下其病去矣(文房寳􁂣)
　　　沈休文多病
沈休文多病六月猶綿㡌温爐食薑椒飯不爾
則委頓(自慶集)
　　　盲郭璞
路巗㓜病有人稱善醫禳之術巖用之不效歎
曰此盲郭璞也(搔首集)
　　　浄眼僧
傳法寺浄眼僧能用藥煮烏頭施人治百疾皆
驗又以穢跡呪治痁破鐵城偈除鬼祟發無不
㨗(僧園逸錄)
　　　竹莭中神水
重午日午時有雨則急斫一竿竹竹莭中必有
神水瀝取和獺肝為圓治心腹塊聚等病(岀金)
(門歳莭)
　　　釀換骨醪
憲宗采鳳李花釀換骨醪晉國公平淮西囘黃
帊金缾　賜二斗(叙聞錄)
　　　畏薯藥
李輔國大畏薯藥或人因以示之必眼中火出
毛髪皆瀝血因致大病(叩頭錄)
　　　分香蓮
三堂使宅有鈎仙池一種蓮子一嵗再結實子
十隻其花時香兼桃梅萸菊郡人傳分香蓮不
論錢(三堂徃事)
　　　雪竹搔頭
趙綸妻死遺雪竹搔頭於堦下不數日化為楊
梅花朶如撒時人異之(姑臧前後記)
　　　遇棊僊
卞子京遇棊仙束帶拜金鑄紫堂仙仍坐於席
上勝克之利萬不失一(手叅棊訣)
　　　焚杜甫詩飲以膏蜜
張籍取杜甫詩一帙焚取灰燼副以膏蜜頻飲
之曰令吾肝腸從此改易(詩源指訣)
　　　藏盤筵於水底
白氏履道里宅有池水可泛舟樂天每命賓客
繞舡以百十油囊懸酒炙沉水中隨舡而行一
物盡則左右又進之藏盤筵於水底也(窮幽記)
　　　七井生凉
霍仙鳴别墅在龍門一室之中開七井皆以雕
鏤木盤覆之夏月坐其上七井生涼不知暑氣
雲林異景志
雲仙雜記卷之七
雲仙雜記卷之八
　　　八角玉升
宣帝時西夷怛陁國貢八角玉升夏以水澆之
則無暑冬以火迫之無寒異事甚衆(逄夏記)
　　　失去周字知唐必興
則天初稱周方具告天冊文有吏人見大周字
上有両仙童長二三寸執刀剗削斯須視之失
去周字人知唐必復興(鳳池編)
　　　曲江春游
曲江春游之家以脂粉作紅餤竿上成雙挑掛
夾雜畫帶前引車馬(曲江春逰錄)
　　　毛詩卷染油代燭
倪芳飲後必有狂恠恬然不耻或以毛詩卷染
油代燭醉遊徹曉(醉仙圖記)
　　　睂睫間常化佛
清涼僧海豐苦行二十餘年人見其眉睫間常
化佛千百大如黍米徃来遊行已不覺也(清凉)
(僧海)
　　　好李花致富
終南及廬岳出好李花両市貴侯富民以千金
買種終廬有致富者(耕桑偶記)
　　　一物如人眼睛
蕭餘上元夜於宣陽里酒盤下得一物如人眼
睛其體類美石光彩射人餘夜遊市肆閑置掌
中每行黑闇衢巷隨身光明三尺毫末可鑒後
因而飛出(影燈記)
　　　造笙
初造笙每管中入荻根細沙一豆許遇吹時飛
沙於中激揚聲愈清徹近世樂工未有知者惜
夫(辨音集)
　　　喬敷嗜魚
喬敷嗜魚而貧日向漁人貸食漁人送魚一斤
則以白堊標門記之後日償價年律一終白堊
盈門(壠上書)
　　　浮陽筍
九華小民浚池得物状類竹根旁有一銘曰浮
陽筍太古孕舉投醬缶三年不盡民不識字使
人讀之試以豆一斗造醬投物其中果三年不
减(時逄道士青陽記)
　　　瓜甲間皆出雲煙
魏郡開成中大旱徧禱山岳或言西沈陸先生
道行精明請之必驗太守以下乃携杏酒青羊
以備牲醪告于山中先生受禮訖對太守呼吸
數過五指連拂之瓜甲間皆出雲烟之氣惟中
指氣象甚盛先生曰郡中雨淂足諸縣皆獲八
分亦可小稔已而其說不誣(從容錄)
　　　石魚
南康有狂人周可大見魚必置數十頭食餘棄
于几上人謂隨即臭腐可大以手摩之皆為石
魚後年餘友人訪之見其紙裹石魚煨以啖客
新香不異常魚(逍遥公南康記)
　　　王母惜黄中李過蟠桃
西王母居龍月城城中產黄中李花開則三影
結實則九影花實上皆有黄中二字王母惜之
過於蟠桃与紫陽真官博戲則以一二百枚遞
分勝負(集真記)
　　　重黎盞酌水
宣武判官洪子昇延嵩山鍊師在宅值大雨堦
庭彌滿欲上堂户子昇有憂色鍊師取懷中重
黎盞酌水不滿盃而庭砌隨已乾矣(宣武盛事)
　　　時元亨錬真
方山道人時元亨錬真厭世三十餘年精唾涕
淚俱惜之七十髮不白走如奔馬宋先生曰吾
以小術令此子三日即死乃於酒中以羊豕腦
一拌啖之元亨不覺也飲罷便苦頭痛下痢明
日便出如剥浄鷄頭肉者二三升許又明日元
亨果卒(河中記)
　　　孫逢年好酒色老不衰
長安孫逢年日一醉無虛席妓妾曵綺羅者二
百餘人晚年衰憊齒皆蚛齲空虗如樓閣而舊
好不衰(長安後記)
　　　王維居輞川地不容塵
王維居輞川宅宇既廣山林亦逺而性好温潔
地不容浮塵日有十數掃􁂣者使兩童專掌縛
帚而有時不給(洛都要記)
　　　磁石益眼
益眼者無如磁石以為盆枕可老而不昬寜王
宫中多用之(豊寧傳)
　　　魚喜鹿胎香
楊州太守閭丘惠㑹僚友于轉沙亭集境内漁
户令曰所得魚多者有金帛之賞有一漁人以
肉物作塊散懸於網上取魚倍衆力凡十網得
魚三千六百無甚小者衆慙而退太守詢之曰
魚喜鹿胎之香適散懸者乃此物也下網召之
萬魚畢聚矣(楊州事迩)
　　　降魔寺僧以名召魚
東川降魔寺僧吉祥魁梧多力受飯五鉢日夜
誦經九凾池中魚知其數以名召之背出水面
使去即没(蜀普錄)
　　　并代人喜嗜麫
并代人喜嗜麫切以吳刀淘以洛酒漆斗貯之
擊鼔集老㓜自以多寡取之至飽(河東備錄)
　　　鶴識字
衛濟川養六鶴日以粥飲啖之三年識字濟川
檢書皆使鶴衘取之無差(金城記)
　　　洗心糖
茅地經冬燒去枝梗至春取土中餘根白如玉
者搗汁煎之至甘可為洗心糖(幽燕異記)
　　　桃花絲
青齊間有一種桃花盛開時垂絲至二三尺採
之練以松脂遞相纏結織成鞋履寄徃都下人
皆不辨何物(青州雜記)
　　　秘密泉
甘塘社有一水方丈瑩潔春夏不竭旱則禱之
應時雨下然牛馬猪羊飲之肥澤鷄鴨鵝鴈飲
之必死郷民縁可以救旱號秘密泉(鄴郡名錄)
　　　怯夜幡
胡陽白壇寺幡刹日中有影月中無影不知何
故因號怯夜幡(金臺記)
　　　魚鼈隨世安危
大禹治水功成令江淮河海神曰魚鼈衰盛隨
世安危自此之後年必小减使其價遞増以食
晚末之民應天意也(禹功記)
　　　書冊以竹漆為糊
凡書冊以竹漆為糊逐葉微攤之不惟可以久
存字畫兼紙不生毛百年如新此宮中法也(白)
(氏金鎖)
　　　真脫絲布
人之為文語意踈慢者真脫絲布文士之病莫
大乎此(鍾嵘句眼)
　　　入酒中沐浴使毛髮識味
石裕方明造酒數斛忽觧衣入其中恣沐浴而
出告子弟曰吾平生飲酒恨毛髮未識其味今
曰聊以設之庶無厚薄(酒中玄)
　　　龍口渠
翰林有龍口渠通内苑大雨之後必飄諸花蕋
經由而出有百種香色名不可盡春月尤妙(金)
(鑾宻記)
　　　口中現五色牙齒
孔戣好術藝延接方士多所傳授能口中現五
色牙齒彩色光絢一瞬即改(止戈集)
　　　李有九標
蕭瑀陳叔逹於龍昌寺㸔李花相與
　　香雅細淡潔密宜月夜宜緑髩宜白酒
(承􁀊舊纂)
　　　斗盆燒乳頭香
曹務光見趙州以斗盆燒乳頭香十斤曰財易
得佛難求(舊相禅學錄)
　　　鼠精李
王侍中家堂前有鼠從地出其穴即生李樹花
實俱好此鼠精李也(好事集)
　　　猪肝中有䜟書
白浦民割猪肝肝中有一紙大如手色如新書
云煙　蒼蒼明年無粮次年巢冦起州郡多荒
(纂異記)
　　　酒魔
常元載不飲羣僚百種强之辭以鼻聞酒氣已
醉其中一人謂可用術治之即取針挑元載鼻
尖出一青䖝如小蛇曰此酒魔也聞酒即畏之
去此何患元載是日已飲一斗五日倍是(玄山)
(記)
　　　糠市
洛陽振徳坊皆貧民例享糟糠之薄賀知章目
為糠市(從容錄)
　　　品物互徵古事
房璘至人家凡閱四筵摘其品物互徵古事一
一切當(河中記)
雲仙雜記卷之八
雲仙雜記卷之九
　　　一杯羔三萬錢
李徳𥙿奢侈每食一杯羔其費約錢三萬雜珠
玉寳貝雄黄朱砂煎汁為之過三煎即棄其滓
(博異志)
　　　縑繫南山樹
明皇問富人王元寳家財多少對曰請以一縑
繫陛下南山樹南山樹盡臣縑未窮(博異志)
　　　心織茟耕
翰林盛事云王勃所至請託為文金帛豐積人
謂心織茟耕(北里志)
　　　燕奴
有術士於腕間出彈子二丸皆五色叱令變化
即化雙燕飛騰名燕奴又令變即化二小劍交
擊湏臾復為丸入腕中(洞微志)
　　　三斗爛腸
殷洪逺云周旦腹中有三斗爛腸(金樓子)
　　　金菜玉𬞞
始皇遣徐福入海求金菜玉𬞞并一寸椹
　　　無腸公子
蟹曰無腸公子龜曰先知君
　　　駭雞犀
通天犀中有白紋如絲者置米其上以飼雞雞
見驚走名駭鷄犀刻為魚形持入水水輒開(岀)
(抱朴子)
　　　天皷
雷曰天皷雷神曰雷公(抱扑子)
　　　虎狼稱呼五君
山中寅曰稱虞吏者虎也稱當路君者狼也稱
東王父者麋也西王母者鹿也成陽公者狐也
社君者鼠也(抱朴子)
　　　鵲巢獺穴
鵲巢知風之所起獺穴知水之髙下暉日知晏
(鴆鳥也)隂諧知雨(䧳也岀淮南子)
　　　靈運鬚
謝靈運美鬚臨刑施南海祗洹寺為維摩詰鬚
寺中寳惜中宗時安樂公主五日闘百草遣人
取之仍剪棄其餘(國史纂異)
　　　没了期
錢鏐封吳越王工役大興士卒嗟怨或夜書府
門曰沒了期沒了期修城纔了又開池鏐出見
之命吏書曰沒了期沒了期春衣纔了又冬衣
嗟怨頓息(五代史𥙷)
　　　㧞釘錢
趙在禮在宋州所為不法百姓苦之一日制下
移鎮永興百姓相賀曰眼中㧞却釘矣可不快
哉在禮聞之上表乞還鎮朝廷許之在禮每口
率錢一千號㧞釘錢遂獲百萬(同上)
　　　釡中龍
南唐時有蒼頭持龍水圖来貨或得之將練為
衣忽釡中雲蒸起見二龍騰躍穿壁而去
　　　黄紙寫勑
正觀中太宗詔用麻紙寫勑詔髙宗以白紙多
䖝蛀尚書省頒下州縣並用黄紙
　　　食玉炊桂
蘓秦之楚三日乃淂見王辭行王曰曽不少留
對曰楚國食貴於玉薪貴於桂謁者難得見如
鬼王難得見　天帝臣食玉炊桂因鬼見帝王
曰聞命矣(戦國荣)
　　　鷸蚌
趙旦伐燕蘓代為燕謂惠王曰臣過易水蚌方
出曝而鷸啄其肉蚌合而箝其啄鷸曰今日不
雨明日不雨即有死蚌蚌曰今日不出明日不
出必有死鷸両不相舎漁者得而并之(同上)
　　　釐婦
魯人有獨處室者隣之釐婦(寡媍也)亦獨處夜
暴風雨釐婦室壞趋而託焉魯人閉户曰男女
不六十不閑居今子㓜吾亦㓜是以不敢納婦
曰何不學栁下惠然嫗不逮門之女魯人曰下
惠則可吾固不可吾將以吾之不可學下惠之
可(孔子家語)
　　　螳螂搏輪
齊荘公出獵有螳蜋舉足将搏其輪御曰北蟲
知進而不知退不量力而輕就敵荘公曰以為
人必為天下勇士矣於是廻車而避之而勇士
㱕之(同上)
　　　銅鶴樽
韓王元嘉有一銅鶴樽背上注酒則一足倚滿
則正不滿則傾側(朝野簽載)
　　　鵲尾杓
陳思王有鵲尾杓柄長而直置之酒樽凡王欲
勸飲者呼之則尾指其人(同上)
　　　麒麟楦
唐楊烱每呼朝士為麒麟楦或問之曰今假弄
麒麟者必脩􁂣其形覆之驢上宛然異物及去
其皮還是驢耳無徳而朱紫何以異是(同上)
　　　喙長三尺手重五斤
陸餘慶為洛州長史善論事而繆於决判時嘲
之曰說事即喙長三尺判事則手重五斤(同上)
　　　鶴鳴鷄樹
鳳閣侍郎杜景儉文章知識並髙逺時號鶴鳴
雞樹(朝野簽載)
　　　鳩集鳳池
王及善才行庸猥為内史號鳩集鳳池(岀朝野)
(簽載)
　　　金剛舞夜义歌
隋諸葛昂髙瓉争為豪侈昻屈攅串長八赤餅
濶丈餘餤麄如柱酒行自作金剛舞以送之瓉
復屈昻以車行酒馬行肉碓斬鱠碾蒜虀自唱
夜叉歌以送之(朝野簽載)
　　　金戺玉階
明光殿金玉珠璣為簾箔金戺玉階晝夜光明
在桂宫中(三輔黄圖)
　　　傳座
長安風俗元日以後逓飲食相邀號傳座(南部)
(新書)
　　　寳苖
山中有葱下必有銀有薤下必有金有薑下必
有錮錫山中有玉者木旁枝下垂謂之寳苖
　　　築糠三尺
新羅人泛海漂􁫆鬼國鬼執之曰汝能与我築
糠三尺乎汝欲鼻長一丈乎其人請築乆不成
乃為鬼㧞其鼻如象(酉陽雜爼)
　　　飜綽入水
玄宗甞令左右提翻綽入池水中復出曰向見
屈原笑臣爾遭逢聖明何亦至此(同上)
　　　龍巢飜
夷陵江或浮大木蔽塞水面土人謂之龍巣翻
(北夢瑣言)
　　　見李思戒
明宗不豫馮道入問因指果實曰如食桃不康
他日見李思戒(北夢瑣言)
　　　一歩一計
李克用入魏博覘之城上有旗幟来徃晉王曰
劉鄩一歩一計更令審探果縛蒭為人縛旗於
上以驢負之循城而行鄩軍遁已二日矣(同上)
　　　通神錢
張延賞判度支有獄頗寃濫公召吏嚴戒旬日
須了明日案上有小帖子曰錢三萬貫乞不問
此獄公怒更促之明日帖子云五萬貫公亦怒
明日復見帖子曰錢十萬貫遂止不問所親問
之公曰錢至十萬通神矣無不可為之事吾懼
及禍不得不止也(幽閑皷吹)
　　　九花虬
代宗時范陽貢馬額髙九寸真虬龍也身被五
花紋號九花虬後以賜郭子儀(社陽雜編)
　　　上清珠
開元𥘉罽賔國王貢上清珠光照一室有仙人
玉女雲鶴搖動其中有水旱兵革之災䖍視無
不應驗(同上)
　　　副急淚
宋世祖謂劉徳願曰卿哭貴妃悲者當厚賞徳
願應聲慟哭撫膺擗踊涕泗交流上甚悅故用
豫州刺史以賞之上又令醫術人羊志哭貴妃
志亦嗚咽極悲他日有問志者曰卿那得此副
急淚志曰我爾日自哭亡妾耳(通鑑)
　　　五花館
荆南舊有五花館待賔之上地也故眩上成納
詩曰不是上台怜姓字五花賔館敢従容(南部)
(新書)
　　　烏龍
㑹稽人張然滯役經年不歸婦與奴私通然養
一狗名曰烏龍後然歸奴懼事覺欲謀殺然狗
注睛視奴奴方興手烏龍盪奴奴失刀仗然取
刀殺奴(絶搜神記)
　　　鬚髯如㦸
山隂公主淫恣悅褚彦回以白帝帝召彦回西
上閣宿十日公主夜就之備見逼迫彥回整身
而立從夕至曉略不移志公主謂曰君鬚髯如
㦸何無丈夫意彥回曰雖不敏何敢首為亂階
(通鑑)
　　　田舎翁十斛麥
李勣入見上問之曰朕欲立武昭儀為后禇遂
良固執以為不可遂良既顧命大臣事當且已
乎對曰此陛下家事何必更問外人上意遂决
許敬宗宣言於朝曰田舎翁多收十斛麥尚欲
易婦况天子立后何豫諸人事而妄生議乎(同)
(上)
　　　赤鳳凰
后所通宫奴燕赤鳳者雄捷能超樓閣兼通昭
儀十月五日宫中故事上靈女朝吹塤擊鼓連
臂踏歌赤鳳凰来曲后曰赤鳳凰為誰来昭儀
曰赤鳳為姊来寜為他人乎后怒以杯擲昭儀
裙曰鼠子能噬人乎昭儀曰穿其裙見其私足
矣安在噬人乎帝微聞其事以問昭儀昭儀曰
以漢家火德故以帝為赤鳳帝信之大悦(趙后)
(外傳)
雲仙雜記卷之九
雲仙雜記卷之十
　　　㽔賔鐵
樂工廉郊師於曹綱綱曰教授人多矣未有此
性靈弟子也郊常池上彈㽔賔調忽聞芰荷間
有物跳躍出㟁乃方響一片有知者識是㽔賔
鐵也指撥精妙致律吕相應物類相感耳(琵琶録)
　　　截鐙留鞭
姚崇牧荆州受代日闔境民泣撫馬首截鐙留
鞭以表瞻戀(開元天寳遺事)
　　　蜂蝶慕香
都下名妓楚蓮者國香無及每出則蜂蝶相隨
慕其香(同上)
　　　自暖盃
内庫有青酒杯紋如亂絲其薄如紙以酒注之
温温然有氣相次如沸湯名自煖杯(同上)
　　　遊仙枕
龜兹國進一枕色如瑪瑙枕之則十洲三島四
海五湖盡入夢中帝名為遊仙枕(同上)
　　　辟寒犀
交趾國進犀一株以金盤置於殿中暖氣襲人
使者曰此辟寒犀也(同上)
　　　喚鐵
太白山居士郭休有運氣絶粒之術以繩繫一
鐵片子鳥獸聞之即集庭下名曰喚鐵(寳遺事/開元天)
　　　氷山
進士張彖力學有大名楊國忠用事争詣門彖
獨不徃曰爾軰謂楊公之勢可倚如太山耶以
吾所見乃氷山也皎日一照則當悞人後登苐
為華隂尉歎曰丈夫有凌雲盖世之志拘於下
位若立身於矮屋中使人擡頭不得遂拂衣長
徃(同上)
　　　花裀
學士許慎與親友宴花圃中聚花鋪座曰吾自
有花䄄何消坐具(同上)
　　　風流藪澤
長安平康坊妓女所居新進士以紅牋名紙遊
其中時謂此坊為風流藪澤(同上)
　　　茟頭生花
李太白少夢茟頭生花後天才贍逸名聞天下
　　　百寳欄
上賜國忠木芍藥國忠以百寳為欄(開元遺事)
　　　吸花露
貴妃每宿酒𥘉消多苦肺熱凌晨傍花枝口吸
花露潤肺(同上)
　　　含玉嚥津
貴妃素有肉體苦熱肺渇每曰含一玉魚藉其
涼津沃肺(同上)
　　　夜明枕
虢國夫人有夜明枕光照一室不假燈燭(同上)
　　　粲花
李白與人談論皆成句讀如春葩麗藻粲於齒
牙時號李白粲花之論(同上)
　　　二鶻擲卵
嘉陵江上見二鶻擲卵相上下以接之盖習其
飛也其胎教之意乎又翅羽未成躍出巢穴徃
徃􁫆崕而死其天性俊勇是亦躁進之類
　　　山鷄自愛
山鷄自愛其色終日映水目眩則溺死
　　　天心月脇
皇甫湜稱愈文曰穿天心出月脇
　　　茗戰
建人謂闘茶為茗戰
　　　金鹿銀麕
天子北征曹奴之人觴天子于洋水之上賜金
鹿銀麕今有地上得銀㹠金狗之類皆古賂夷
狄竒貨(穆天子傳)
　　　温柔郷
成帝謂合德為温柔郷曰吾老是郷矣不能效
武帝求白雲郷也樊嬺賀曰陛下真得仙者合
德號為婕妤(趙后外傳)
　　　六甲行㕑
左慈明六甲能役鬼神坐致行㕑(葛洪傳)
　　　老子㒒徐甲
老子西度關關令尹喜知其非常人従之問道
老子大驚舌𥅆然故號老𥅆老子耳有三漏手
握十文其僕徐甲約日直百錢自隨二百年計
欠七百二十萬錢甲詣關令索所欠令問老子
對曰甲乆應死吾以太玄清生符救之得至今
日使甲張口向地符出丹書文字如新甲立成
一聚枯骨令知老子神異叩頭請命復以符投
骨上甲乃復生
　　　龍牀
韓志和有道術憲宗時獻一龍牀坐則鱗鬛瓜
角皆動又於御前以蠅虎子數十令分隊舞梁
州曲皆中音莭(沈玢傳)
　　　九色鳳鶵
東方朔游房林之野獲九色鳳鶵(洞冥記)
　　　懷夢草
鍾火山有香草武帝思李夫人東方朔獻帝懷
之即夢見名懷夢艸(洞冥記)
　　　青鸐
羽山之北有鳥曰青鸐聲如鐘磬世語曰青鸐
鳴時太平(拾遣記)
　　　寳井
范蠡收四方難得之貨或藏之井塹謂之寳井
麗色溢於閨房謂之游宫(拾遺記)
　　　瓊㕑金穴
光武皇后弟郭况家工冶之聲不絶人謂之郭
氏之室不雨而雷東亰謂况家為瓊㕑金穴
　　　流香渠
靈帝起裸游館千間渠水遶砌蓮大如盖長一
丈其葉夜舒晝卷名夜舒荷宫人靚粧觧上衣
著内服或共裸浴西域貢茵墀香煮湯餘汁入
渠號流香渠
　　　書倉
曹曽積石為倉以藏書名曹氏書倉
　　　如願
有商人過清湖見清湖君君問所需商曰但乞
如願君許之果得一婢如願即其名也商有所
求悉能致之後因正旦如願晚起商人撻之走
入糞壤中不見今人正旦以細繩繫綿人投糞
掃中云乞如願
　　　金虀玉膾
吳郡獻松江鱸魚煬帝曰所謂金虀玉膾東南
佳味也(花記/南部烟)
　　　閃電窓
帝觀書䖏窓户玲瓏相望金鋪玉觀輝映溢目
號為閃電窓(上/同)
雲仙雜記卷之十
