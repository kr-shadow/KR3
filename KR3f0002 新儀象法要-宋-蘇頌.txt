#+TITLE: 新儀象法要-宋-蘇頌
#+DATE: 2018-05-12 10:17:55
#+SOURCE: github.com/kanripo/KR3f0002 master 0180300f                
御題新儀象法要
梁代渾儀巳制之失傳蘇頌乃重為有經有緯述前驗
具説具圖期後垂亦曰用心究鈎股即看影槧悉毫釐
大成圓象精錙黍
皇祖鴻貽萬世規
　乾隆乙未孟春上澣
欽定四庫全書　　　　　子部六
　新儀象法要　　　　　　天文算法類一(推步之/屬)
　　提要
　　　　(臣/)等謹案新儀象法要三卷宋蘇頌撰頌字
　　　　子容南安人徙居丹徒慶厯二年進士官至
　　　　右僕射兼中書門下侍郎累爵趙郡公事蹟
　　　　具宋史本傳是書為重修渾儀而作事在元
　　　　祐間而尤袤遂初堂書目稱為紹聖儀象法
　　　　要宋藝文志有儀象法要一卷亦註云紹聖
　　　　中編盖其書成於紹聖初也案本傳稱時别
　　　　製渾儀命頌提舉頌既邃於律算以吏部令
　　　　史韓公亷有巧思奏用之授以古法為臺三
　　　　層上設渾儀中設渾象下設司辰貫以一機
　　　　激水轉輪不假人力時至刻臨則司辰出告
　　　　星辰躔度所次占候測騐不差晷刻晝夜晦
　　　　明皆可推見前此未有也葉夢得石林燕語
　　　　亦謂頌所修制之精逺出前古其學畧授冬
　　　　官正袁惟幾今其法蘇氏子孫亦不傳云云
　　　　案書中有官局生袁惟幾之名與燕語所記
　　　　相合其說可信知宋時故甚重之矣書首列
　　　　進狀一首上卷自渾儀至水趺共十七圖中
　　　　卷自渾象至冬至曉中星圖共十八圖下卷
　　　　自儀象臺至渾儀圭表共二十五圖圖後各
　　　　有說葢當時奉勅撰進者其列璣衡制度候
　　　　視法式甚為詳悉南宋以後流傳甚稀此本
　　　　為明錢曽所藏後有乾道壬辰九月九日呉
　　　　興施元之刻本於三衢坐嘯齋字兩行葢從
　　　　宋槧影摹者元之字徳初官至司諫嘗注蘇
　　　　詩行世此書卷末天運輪等四圖及各條所
　　　　附一本云云皆元之据别本補入校核殊精
　　　　而曾所抄尤極工緻其撰讀書敏求記載入
　　　　是書自稱圖様界晝不爽毫髪凡數月而後
　　　　成楮墨精妙絶倫不數宋本良非誇語也我
　　　朝儀器精宻敻絶千古頌所創造固無足輕重
　　　　而一時講求制作之意頗有足備叅考者且
　　　　流傳秘冊閱數百年而摹繪如新是固宜為
　　　　寳貴矣乾隆四十六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　新儀象法要巻上
　　　　　　　　　　　　　宋　蘇頌　撰
　　渾儀　　　　　　　　六合儀
　　三辰儀　　　　　　　四游儀
　　天經雙環　　　　　　陰緯單環
　　天常單環　　　　　　三辰儀雙環
　　赤道單環　　　　　　黄道雙環
　　四象單環　　　　　　天運單環
　　四游儀雙環　　　　　望筒直距
　　龍柱　　　　　　　　鰲雲
　　水趺
　　　進儀象狀
臣頌先准元祐元年冬十一月詔㫖定奪新舊渾儀尋
集日官及檢詳應前後論列干證文字赴翰林天文院
太史局兩處對得新渾儀係至道皇祐中置造並堪行
用舊渾儀係熙寜中所造環器怯薄水趺低墊難以行
使奉聖㫖下祕書省依所定施行臣竊以儀象之法度
數備存而日官所以互有論訴者葢以器未合古名亦
不正至於測候須人運動人手有髙下故躔度亦隨而
移轉是致兩競各指得失終無定論葢古人測候天數
其法有二一曰渾天儀規天矩地機隱于内上布經躔
以日星行度察寒暑進退如張衡渾天開元水運銅渾
是也二曰銅候儀今新舊渾儀翰林天文院與太史局
所用者是也又案吳中常侍王蕃云渾天儀者羲和之
舊器積代相傳謂之機衡其為用也以察三光以分宿
度者也又有渾天象者以著天體以布星辰二者以考
於天葢宻矣詳此則渾天儀銅渾儀之外又有渾天象
凡三器也渾天象厯代罕傳其制惟隋書志稱梁代祕
府有之云是宋元嘉中所造者由是而言古人候天具
此三器乃能盡妙今惟一法誠恐未得親宻然則張衡
之制史失其傳開元舊器唐世已亡國朝太平興國初
巴蜀人張思訓首創其式以獻太宗皇帝召工造於禁
中踰年而成詔置文明殿(今文徳/殿是也)東鼓樓下題曰太平
渾儀自思訓死機繩斷壞無復知其法制者臣昨訪問
得吏部守當官韓公㢘通九章筭術常以鉤股法推考
天度臣切思古人言天有周髀之術其說曰髀股也股
者表也日行周徑里數各依筭術用鉤股重差推晷影
極㳺以為逺近之數皆得表股周人受之故曰周髀若
通此術則天數從可知也因說與張衡一行梁令瓚張
思訓法式大綱問其可以㝷究依仿製造否其人稱若
據筭術案器象亦可成就既而撰到九章鉤股測騐渾
天書一卷并造到木様機輪一坐臣觀其器範雖不盡
如古人之說然激水運輪亦有巧思若令造作必有可
取遂具奏陳乞先創木様進呈差官試驗如候天有凖
即别造銅器奉二年八月十六日詔如臣所請置局差
官及專作材料等遂奏差鄭州原武縣主簿充夀州州
學教授王沇之充專監造作兼管句收支官物太史局
夏官正周日嚴秋官正于太古冬官正張仲宣等與韓
公㢘同充製度官局生袁惟㡬苖景張端節級劉仲景
學生侯永和于湯臣測驗晷景刻漏等都作人貟尹清
部轄指畫工作至三年五月先造成小様有㫖赴都堂
呈驗自後造大木様至十二月工畢又奏乞差承受内
臣一貟赴局預先指說前件儀法準備内中進呈日有
宣問十月入内内侍省差到供奉官黄卿從至閏十二
月二日具劄子取禀安立去處得㫖置於集英殿臣謹
案厯代天文之器制範頗多法亦小異至於激水運機
其用則一葢天者運行不息水者注之不竭以不竭逐
不息之運茍注挹均調則參校旋轉之勢無有差舛也
故張衡渾天云置宻室中以漏水轉之令司之者閉户
唱之以告靈臺之觀天者璇璣所加某星始見某星已
中某星今没皆如符合唐開元中詔浮屠一行與率府
兵曹梁令瓚及諸術士更造鑄銅渾儀為之圓天之象
具列宿及周天度數注水激輪令其自轉一日一夜天
轉一周又别置二輪絡在天外綴以日月令得運行每
天西轉一匝日正東行一度月行十二度有奇凡二十
九轉而日月㑹三百六十五轉而日行匝仍置木櫃以
為地平令儀半在地上又立二木偶人於地平之前置
鐘鼓使木人自然撞擊以候辰刻命之曰水運渾天俯
視圖既成置武成殿前以示百僚梁朝渾象以木為之
其圓如丸徧體布二十八宿三家星(謂巫咸石申甘徳/三家星圖以青黄)
(赤三色/别之)黄赤道及天河等别為横規環以繞其外上下
半之以象地張思訓渾儀為樓數層髙丈餘中有輪軸
闗柱激水以運輪又有直神揺鈴扣鐘擊鼓每一晝夜
周而復始又有十二神各直一時時至則自執牌循環
而出報隨刻數以定晝夜之長短至冬水凝運行遲澀
則以水銀代之故無差舛又有日月星象皆取仰觀案
舊法日月行度皆人所運新制成於自然尤為精妙然
則據上所述張衡所謂靈臺之璇璣者兼渾儀候儀之
法也置宻室中者渾象也故葛洪云張平子陸公紀之
徒(張衡字平子/陸績字公紀)咸以為推步七曜之運以度厯象昏明
之證候校以三八之氣考以刻漏之分占晷景之往來
求形驗於事情莫宻於渾象也開元水運俯視圖亦渾
象也思訓凖開元之法而上以葢為紫宫旁為周天度
而正東西轉出其新意也今則兼採諸家之說備存儀
象之器共置一臺中臺有二隔渾儀置於上渾象置於
下樞機輪軸隱於中鐘鼔時刻司辰運於輪上木閣五
層蔽於前司辰擊鼓揺鈴執牌出沒于閣内以水激輪
輪轉而儀象皆動此兼用諸家之法也渾儀則上候三
辰之行度增黄道為單環環中日見半體使望筒嘗指
日日體嘗在筒竅中天西行一周日東移一度此出新
意也渾象則列紫宫於北頂布中外官星二十八舍周
天度黄赤道天河徧於天體此用王蕃及隋志所說也
又以五色珠為日月五星貫以絲繩兩末以鈎環掛于
南北軸依七曜盈縮遲疾留逆移徙令常在見行躔次
之内晝夜隨天而旋使人於其旁驗星在之次與臺上
測驗相應以不差為凖此用一行思訓所說而增損之
也二器皆出一機以水激之不由人力校之前古疎宻
雖未易知而器度筭數亦彷彿其遺象也又制刻漏四
副一曰浮箭漏二曰稗漏皆與今太史及朝堂所用略
同三曰沈箭漏四曰不息漏并採用術人所製法式置
於别室使挈壺專掌逐時刻與儀象互相叅考以合天
星行度為正所以驗器數與天運不差則寒暑氣候自
正也虞書稱在璇璣玉衡以齊七政蓋觀四七之中星
以知節候之早晚考靈耀曰觀玉儀之游昏明主時乃
命中星者也璇璣中而星未中為急急則日過其度月
不及其宿璇璣未中而星中為舒舒則日不及其度月
過其宿璇璣中而星中為調調則風雨時庶草蕃廡而
五穀登萬事康由是言之觀璇璣者不獨視天時而布
政令抑欲察災祥而省得失也易曰先天而天不違後
天而奉天時此之謂也今依月令創為四時中星圖以
曉昏之度附于卷後將以上備聖主南面之省觀此儀
象之大用也又上論渾天儀銅候儀渾天象三器不同
古人之說亦有所未盡陳苖謂張衡所造葢亦止在渾
象七曜而何承天莫辨儀象之異若但以一名命之則
不能盡其妙用也今新製備二器而通三用當總謂之
渾天恭俟聖鑒以正其名也
　　　光禄大夫守吏部尚書兼侍讀上䕶軍武功郡
　　　開國侯臣蘇頌上
　
　
　
　
　
　
　
　
右渾儀其制為輪三重一曰六合儀縱置於地渾中即
天經也與地渾相結其體不動二曰三辰儀置六合儀
内三曰四㳺儀置三辰儀内曰六合者象上下四方天
地之體也曰天經者對地渾也又名陽經環者以地渾
為陰緯環對名也又植四龍柱於渾下之四維各繞以
龍故名曰龍柱又置鰲雲於六合儀下承以雲氣雲下
有鰲座名曰鰲雲又四龍柱下設十字水趺鑿溝通水
道以平髙下故名曰水趺别設天常單環於六合儀内
又設黄道雙環赤道單環皆在三辰儀内東西相交隨
天運轉以騐列舍之行又為四象環附三辰儀相結於
天運環黄赤道兩交又為直距二縱置於四㳺儀内北
屬六合儀地渾之上以正北極出地之度南屬六合儀
地渾之下以正南極入地之度此渾儀大形也直距内
夾置望筒一筒之半設闗軸附直距上使運轉低昂窺
測四方之星度李淳風制六合儀三辰儀四游儀凡三
重六合儀有金渾緯規其法劉曜時孔挺所增四游儀
即舜璿璣玉衡之遺法也本朝至道中韓顯符止用淳
風六合四㳺儀移三辰儀黄赤道安於六合儀如孔挺
之說逮皇祐中復徙黄赤道附於三辰儀今則全用淳
風三重之制而於三辰儀上設天運環以水運之水運
之法始於漢張衡成於唐梁今瓚及僧一行復扵本朝
張思訓今又變正其制設天運環下以天柱闗輪之類
上動渾儀此出新製也
　
　
　
　
　
　
　
　
右六合儀其制有天經有地渾有天常環天經即雙規
也古制止言外雙規李淳風始有六合之名梁令瓚名
陽經雙規韓顯符名天經雙規元豐復曰陽經雙規地
渾之制梁名單横規李淳風名金渾緯規梁令瓚名陰
緯單環又謂之陰渾韓顯符名地盤平凖皇祐周琮及
元豐所制與今儀復曰陰緯單環天經則縱置地渾則
横置天經環兩面各布列周天度數半在地渾之上半
在地渾之下地渾環面已上為天其下為地其南北與
天經環相屬持之地渾面鑿渠為平水溝以正天地之
髙下於環内布列八干四維十二辰位以象地天常環
於天經地渾内銜置之環側布列十有二時與時初正
之分刻以成百刻之數
　
　
　
　
　
　
　
　
右三辰儀其制為雙環在陽經環内兩環面各布周天
度數環内附帶黄道赤道今又新置四象環附於三辰
儀相結於天運環黄赤道兩交及天運環近南極下與
鰲雲内牙軸相銜若鰲雲中天柱動則天運環動以轉
三辰儀輪古無此儀李淳風造黄道儀始置之僧一行
梁令瓚因之周琮造渾儀與元豐儀及今儀皆循用之
　
　
　
　
　
　
　
　
右四游儀舜典曰璿璣(或曰/璇璣)梁曰雙環規李淳風曰四
游儀梁令瓚曰璇樞雙環韓顯符曰游規周琮及元豐
所制并今儀復曰四游儀其儀為雙環在三辰儀内南
北各有杠夾於雙環各有軸竅以運杠環兩面各布周
天度數直距在雙環内連環體屬於六合儀南北極之
杠軸内直北上屬北極直南下屬南極置望筒於直距
内其半以闗軸夾持之使得運轉凡游儀東西運轉則
望筒南北低昂故游儀運動無所不至而望筒隨㳺儀
所至又置半筒以備測天運環相對之星以窺知天象
　
　
　
　
　
　
　
　
右天經雙環兩環各直徑七尺七寸七分闊五寸厚八
分與地渾單環相結於子午午正環兩面各列周天三
百六十五度有畸其環半出地上半入地下於地渾面
自北扶天而上三十有五度少弱則北極出地之度也
於地渾面自南屬地而下三十有五度少弱則南極入
地之度也環内當南北極為樞孔夾置杠軸軸末出環
外各為臍二層以安三辰四游之杠内各為孔與直距
内望筒之孔相通其北則北極出地之度自此而止也
其南則南極入地之度自此而止也北極出地三十有
五度少弱四迴而運之凡七十度半弱其度常見於地
上則為紫微垣其星凡三十有七其數一百八十有三
於四時常見不隱謂之上規南極入地三十五度少弱
四迴而運之凡七十度半弱其度常隱於地下其下星
常隠而不見謂之下規上下規間一百一十有二度則
黄道赤道内外宫也其星凡二百四十有六其數一千
二百八十一則近日而隱逺日而見謂之中規
　
　
　
　
　
　
　
　
右陰緯單環其直徑與闊如陽經環之度其厚二寸半
其環與陽經南北子午相銜陽經當陰緯環上下之半
故陰緯環面上為天下為地其上下各一百八十二度
有畸環面鑿為平水溝通流以為凖其環内向布列八
卦維辰之位具如前說
　
　
　
　
　
　
　
　
右天常單環其直徑六尺七寸七分闊九分厚五分其
環入陽經陰緯環裏古人以鳥殻之裹黄况之内與三
辰儀重置居赤道之表環面列有十二時晝夜百刻以
揆時刻之度具如前說古無此環周琮等造三重儀始
置之元豐儀因之今新儀循用
　
　
　
　
　
　
　
　
右三辰儀雙環其直徑六尺四寸八分闊一寸八分厚
七分兩面各列周天三百六十五度有畸内帶黄赤道
下帶天運環在六合儀内轉動不息
　
　
　
　
　
　
　
　
右赤道單環其直徑六尺三寸闊九分厚六分其環結
於三辰儀内横絡天腹謂之中極以格黄道外則正與
六合儀天常環相對環北面分列二十八舍周天之度
内列二十有四氣六十有四卦環外列七十有二候其
四正日躔之宿舊据厯法推步今以新儀考測知日躔
與今天道差違凡三度葢元豐甲子嵗冬之日至在赤
道斗三度夏之日至在井九度少弱春分日在奎初度
强秋分日在軫七度太弱定為四正之宿占測七政以
叶天度
　
　
　
　
　
　
　
　
右黄道雙環今所創也其直徑闊厚如赤道之數環面
列周天之度與赤道同其環結於三辰儀與六合儀相
疊以定南北極則黄道正在三辰儀南北其東西與赤
道相結黄道出赤道外二十四度弱去極一百一十五
度少弱為冬至黄道入赤道内二十四度弱去極六十
七度半弱為夏至其東西與赤道相交去極各九十一
度少弱為春秋二分冬夏二至春秋二分謂之四正太
陰五星出入皆循其道各有度數古制雖有赤道後漢
和帝時知赤道與天度頗有進退詔賈逵始置雙道李
淳風一行梁令瓚韓顯符周琮熙寜元豐儀又因之今
新儀循用不改唯顯符徙黄道附於六合儀黄道舊單
環外於北際見太陽體(不全見/以測半)日為法今以望筒於黄
道雙環(中全/見日)體若仰窺太陽隨天運轉則太陽適周於
雙環之内
　
　
　
　
　
　
　
　
右四象單環今之所創也附扵三辰儀南北極末與南
天運環黄赤道東西交相結今兩交無低墊之患隨天
運環運轉與天符合
　
　
　
　
　
　
　
　
右天運單環亦今所創也附於三辰儀居黄道之南環
外周設四百七十八牙距下與鰲雲中天轂相銜其最
下動樞輪軸一牙上動天柱一牙距乃上轉天運環一
距天運環轉則三辰儀與環俱動以象天運無窮舊三
辰儀未有水運故無此環今創為之其四百七十八牙
距即倣用周天度分之法
　　　一本云其直徑四尺一寸四分半闊一寸九分
　　　厚七分附於三辰儀居黄道之南環外周設六
　　　百牙距(云云/)其六百牙距即倣用元豐新浮漏
　　　六百分之法
　
　
　
　
　
　
　
　
右四游儀雙環直徑六尺闊一寸七分兩旁外脣厚六
分半内脣半隠起二分共厚八分半即舜典所謂璇璣
也環兩面布周天三百六十五度有畸其環外與六合
三辰儀三重相疊其南北端兩極内置直距直距中夾
横簫使南北低昂六合儀不動以定天體三辰儀則隨
天運環動轉以追天運若四游儀則有時轉動亦追天
運以横簫窺測無所不至
　
　
　
　
　
　
　
　
右直距二望筒一直距各長五尺六寸六分闊一寸六
分厚八分安四游儀中上屬北極下屬南極中施闗軸
以夾望筒望筒即舜典所謂玉衡也亦謂之横簫李淳
風曰玉衡梁令瓚曰玉衡望筒韓顯符曰窺管周琮及
元豐所制并今新儀復曰望筒中空長五尺七寸四分
方一寸六分其兩首各為方掩方一寸七分方掩中各
為圜孔孔徑七分半望其上孔適周日體于直距中南
北低昂旋運持正窺測七曜與列宿距度之逺近
　
　
　
　
　
　
　
　
右四龍柱各髙七尺七寸每柱植於十字水趺之末上
屬陰緯環之四維而上下各以一龍繞之案舊法其勢
端直映蔽四維今因元豐製作為曲抱之勢使人立其
下便於窺測
　
　
　
　
　
　
　
　
右鰲雲其髙四尺下植於水趺十字之心飾以雲氣上
承六合儀令無墊墜承以鰲坐故曰鰲雲皆中空内隠
天柱上屬天運環古制無鰲雲後魏永興中詔造候部
鐵儀於水平上以龜負雙規韓顯符不用元豐儀周日
嚴等設鰲雲於水趺之上今新儀因之其内隱天柱上
屬天運環乃新製也
　
　
　
　
　
　
　
　
右十字水趺後魏曰十字水中植立四龍柱李淳風曰
凖基末植鰲足以張四表梁令瓚曰水平槽韓顯符復
曰十字水平元豐所制并今新儀復曰水趺其制各長
一丈四寸髙七寸五分闊八寸四分十字置之中鑿水
道深一寸五分相通以行水視水平則髙下正矣四末
為水斗外各方一尺二寸髙下與水趺等鑿方孔以受
四龍柱於水斗中其十字之會開天門方二寸自下樞
軸運天柱由鰲雲中上屬六合儀雙環水趺舊無天門
今創為之以度天柱上撥天運環動三辰儀
　
　
　
　
　
　
　
　
　
　
　
　
　
　
　新儀象法要卷上
欽定四庫全書
　新儀象法要卷中
　　　　　　　　　　　　　宋　蘇頌　撰
　　渾象　　　　　　　渾象六合儀
　　渾象地櫃　　　　　渾象赤道牙
　　渾象紫微垣星圖　　渾象東北方中外官星圖
　　渾象西南方中外官星圖　渾象北極星圖
　　渾象南極星圖　　　四時昏曉加臨中星圖
　　春分昏中星圖　　　　春分曉中星圖
　　夏至昏中星圖　　　　夏至曉中星圖
　　秋分昏中星圖　　　　秋分曉中星圖
　　冬至昏中星圖　　　　冬至曉中星圖
　
　
　
　
　
　
　
　
右渾象一座太史舊無今倣隋制增損製之上列二十
八宿周天度及紫微垣中外官星以俯視七政之運轉
納於六合儀天經地渾内周以一木櫃載之其中貫以
樞軸軸南北出渾象外(南長/北短)地渾在木櫃面横置之以
象地天經與地渾相結縱置之半在地上半隠地下以
象天其樞軸北貫天經上杠中末與杠平出櫃外三十
五度少弱以象北極出地南亦貫天經出下杠外入櫃
内三十五度少弱以象南極入地就赤道為牙距四百
七十八牙以銜天輪隨機輪之地轂以運動按隋志云
渾天象者其制有機而無衡梁末秘府有以木為之其
圓如丸其大數圍南北兩頭有軸遍體布二十八宿三
家星黄赤二道及天漢等别為横規以抱其外高下半
之(此謂抱規抱渾/象高下謂之半)以象地南軸頭入地注于南植植柱
也以象南極北軸頭出于地上注于北植以象北極正
東西運轉昏明中星既其應度分至氣節亦驗在不差
而已今所製大率倣此並約梁令瓉張思訓法别為日
月五星循繞三百六十五度隨天運轉又王蕃云渾象
之法地當在天内其勢不便故反觀其形地為外郭而
已解者無異在内詭狀殊體而合于理可謂竒巧也今
地渾亦有渾象外盖出于蕃法也
　　一云以象南極入地别設天運輪一側置渾象南
　　其轂貫南樞軸之末其軸為牙距六百以銜天軸
　　軸下接天輪隨機輪之地轂以運動
　
　
　
　
　
　
　
　
右渾象六合儀其制有天經雙規地渾單環雙規直徑
五尺四寸七分厚八分縱置木櫃小單環直徑五尺四
寸七分闊三寸七分厚一寸五分横置木櫃面渾象納
其中半隠地下半出地上以視南北極之髙下
右渾象木地櫃一以安渾象及天經地渾内置天輪與
赤道牙相接隨天輪運轉
　
　
　
　
　
　
　
　
右渾象赤道牙一渾象體正圓如毬徑四尺五寸六分
半上布周天三百六十五度有畸中外官星其名二百
四十六其數一千二百八十一紫微垣在渾象北上規星
其名三十七其數一百八十三二項總名二百八十三星
數一千四百六十四東西繞以黄赤二道二十八舍相距
于四方日月五星所行中貫以樞軸南北置之赤道牙與
天輪相銜候天輪動則與渾象俱轉其天度星舍等及黄赤
道日月五星所行周旋渾象各有名數距度次序標道

右紫微垣星圖一凡三十七名一百八十三星布列渾
象之北上規所以正天地之南北也北斗七星在垣内
所以正四時也史志曰中宫北極五星鈎陳六星皆在
紫宫中北極北辰之最尊者也其細星天之樞也天運
無窮三光迭曜而極星不移故曰居其所而衆星拱之
舊說皆以紐星即天極在正北為天心不動今驗天極
亦晝夜運轉其不移處乃在天極之内一度有半故渾
象杠軸正中置之不動以象天心也自天極外諸星皆
隨渾象運轉以象列宿隨天左旋也天有二十八宿為
十二次舍布列四方三百六十五度有畸而天極亦具
其數古人所謂天形如盖即天心為盖之杠軸列舍如
盖之橑輻分布十二次舍之度數紫宫近天極故狹而
密列舍布四方故闊而疎也北斗七星所謂璇璣玉衡
以齊七政者也(魁四星為璿璣/杓五星為玉衡)杓攜龍角(杓斗柄也龍/角東方星攜)
(連/也)衡中南斗(衡斗中央/之星也)魁枕參首(斗第一/星為魁)用昏建者杓
(斗第七星為/杓斗之星也)夜半建者衡(假令杓昏建寅則/夜半衡亦建寅)平旦建者
魁斗為帝車運于中央照臨四海分陰陽建四時均五
行移節度定諸紀皆繫于斗故揚子雲云日一南而萬
物死(謂夏至已後日第南陸一反南/道羣隂漸長萬物所以死也)日一北而萬物生
(謂冬至已後日窮北陸一反北/道羣陽漸長萬物所以生也)斗一北而萬物虛(謂立/冬已)
(後斗杓建亥自亥之後陰/主于時萬物以斂故曰虚)斗一南而萬物盈(謂立夏已/後斗杓建)
(巳自巳之後陽主于/時萬物華盛故曰盈)日之南也右行而左還斗之北也
左行而右還(日則迎天右行謂春行西方厯七星而南/秋行東方厯七星而北始行西方故云右)
(行也還從東方故云左還也斗則隨天而行春指東方/厯三辰而南秋指西方厯三辰而北始指東方故云左)
(行也還從西方/故云右還也)由是言之天形無垠晝夜不息所以分
節候運寒暑日與斗建相推移于上而成歲于下也所
以著于圖象者欲俯仰之㕘合先天而趨務也故人君
南面聴天下常視四七之中星察玉衡之杓建考日躔
之南北順天時而布民政自唐虞以來莫不尚之然則
渾象人居天外故俯視之星圖人在天裏故仰觀之二
者相戾盖俯仰之異也其下中外官星亦倣此


右渾象中外官星圖二凡二百四十六名一千二百八
十一星分布于四方周遍天體惟南極入地常隠不見
紫微宫常見不隠餘星近日而伏逺日而出四時互見
二十八宿為十二次三百六十五度有畸日月五星之
所舍也史志曰東宫蒼龍謂角亢氐房心尾箕七宿其
形如龍在東方故曰蒼龍也南宫朱鳥謂東井輿鬼栁
七星張翼軫七宿其形如鶉鳥在南方故曰朱鳥也西
宫咸池白虎謂奎婁胃昴畢觜觽參為白虎在西方故
曰白虎也北方元武謂南斗牽牛女虛危營室東壁有
龜蛇體在北方故曰元武也凡星皆隨天左旋日月五
星常違天右轉昏曉于是乎正寒暑于是乎生嵗時于
是乎成所以著于渾象者將以俯察而知七政行度之
所在也著于圖者將以仰觀而上合乎天象也星有三
色所以别三家之異也出于石申者赤也出于甘徳者
黒出于巫咸者黄紫宫諸星亦同出三家中外官與紫
宫星總二百八十三名一千四百六十四星漢志所載
紫宫及中外官星才百一十八名積數七百八十三星
至晉武帝時太史令陳卓揔三家所著星圖方具上數
至今不改然則施于渾象者惟天極北斗二十八舍為
占候之要其餘備載者所以具上象之全體也


右渾象北極南極星圖二古圖有圓縱二法圖圓視天
極則親視南極則不及横圖視列舍則親視兩極則疎
何以言之夫天體正圓如兩盖之相合南北兩極猶兩
盖之杠轂二十八宿猶盖之弓撩(周禮考工記盖弓二/十八以象星注云盖)
(弓撩也然則古之置/盖者亦取法于天)赤道横絡天腹如兩盖之交處赤
道之北為内郭如上覆盖赤道之南為外郭如下仰盖
故列弓撩之數近兩轂則狹漸逺漸闊至交則極闊勢
之然也亦猶列舍之度近兩極則狹漸逺漸闊至赤道
則極闊也以圓圖視之則近北星頗合天形近南星度
當漸狹則反闊矣以横圖視之則去兩極星度皆闊失
天形矣今倣天形為覆仰兩圓圖以盖言之則星度並
在盖外皆以圖心為極自赤道而北為北極内官星圖
赤道而南為南極外官星圖兩圖相合全體渾象則星
官闊狹之勢脗與天合以之占候則不失毫釐矣
　
　
　
　
　
　
　
　
右四時昏曉加臨中星圖聖人南面視四時之中所以候
四時之早晚以布民政故堯命羲和厯象日月星辰敬授
人時舜在璿璣玉衡以齊七政皆謂此也然則天以二十
八宿分布四方凡三百六十五度有畸為日月五星之次
舍日行一度為一日周天為一歲月行三十日一週天為
一月故日月一歲十二㑹為四時時有孟仲季仲為分至
人君不能日夕察候星度故舉四時之中以驗之曰日中
春分也曰日永夏至也曰宵中秋分也曰日短冬至也所
謂星鳥者南方之星七為朱鳥體春分則見于南方也所
謂星火者東方之星七為蒼龍體夏至則見于南方也所
謂星虚者北方之星七為元武體秋分則見于南方也所
謂星昴者西方之星七為白虎體冬至則見于南方也鄭
康成云凡記昏明中星者為人君南面而聴天下視時候
以授民事也既舉四時之中又昏旦視四方列宿則孟季
之月與周天之度數從可知也故厯代聖王尚之經史記
云夏有小正周有時訓秦漢暨唐及本朝皆有月令所以
順天時而督民務也詩曰定之方中作于楚宫又有三星
在天在隅在户之候春秋傳曰啟蟄而郊龍見而雩又曰
凡土功水昏正而栽又曰凡馬日中而出日中而入此皆視
列宿而行國政也然其上所記及唐虞之世日行次舍如
此厯三代漢唐至今數千年日行漸逺故中星隨而轉移
今以禮記月令洎唐及本朝所測合為四時昏旦中星圖
所以上備宸庭觀覽順陰陽而頒政令也四仲圖别出于
後(圖稱月令者是漢太初厯星度稱唐者是開元/大衍厯星度稱今者是元豐所測見今星度也)




　
　
　
　
　
　
　
　
　
　
　
　
　
　
　
　新儀象法要卷中
欽定四庫全書
　新儀象法要卷下
　　　　　　　　　　　　　宋　蘇頌　撰
　　水運儀象臺　　　　　運動儀象制度
　　木閣晝夜機輪　　　　機輪軸
　　天輪　　　　　　　　撥牙機輪
　　木閣第一層　　　　　晝時鐘鼓輪
　　木閣第二層　　　　　晝夜時初正司辰輪
　　木閣第三層　　　　　報刻司辰輪
　　木閣第四層五層　　　夜漏金鉦輪
　　夜漏司晨輪　　　　　樞輪退水壺
　　鐵樞軸　　　　　　　天柱
　　天轂　　　　　　　　天池平水壺
　　天衡　　　　　　　　昇水上下輪
　　河車天河　　　　　　儀象運水法
　　渾儀圭表
　
　
　
　
　
　
　
　
右水運儀象臺其制為臺四方而再重上狹下廣髙下
相地之宜四面以巨枋木為柱柱間各設廣桄周以板
壁下布地栿上布板面内設天梯再休隔上開南北向
各一門隔下開二門各南向雙扉(别本云再休隔上開/南向一門東西向各)
(一門隔下開二/門各南向雙扉)渾儀置上隔(即臺/面也)儀有三重曰六合儀
曰三辰儀曰四㳺儀其上以脫摘板屋覆之六合儀有
陽經雙規為天規縱置之陰緯單規為地渾横置之三
辰儀南施天運環(天運環/係新剏)渾象連木地櫃置臺中隔渾
象亦有天經雙規縱置木地櫃中半出地上半隠地下
有地渾單規置地櫃面(為櫃之子口渾象等/今倣隋書志新剏)臺内仰設
晝夜機輪八重貫以機輪軸第一重曰天輪在天束上
與渾象赤道牙相接第二重曰晝時鐘鼓輪第三重曰
時刻鐘鼓輪第四層曰時初正司辰輪第五重曰報刻
司辰輪第六重曰夜漏金鉦輪(鉦今號曰/錚錚是也)第七重曰夜
漏更籌司辰輪最下第八重曰夜漏箭輪外以五層半
座木閣蔽之層皆有門以見木人出入第一層左揺鈴
右扣鐘中擊鼓第二層報時初及時正第三層報刻第
四層擊夜漏金鉦第五層報夜漏更籌又於八輪之北
側設樞輪其輪以七十二輻為三十六洪束以三輞夾
持受水三十六壺轂中横貫鐵樞軸一南北出軸南為
地轂運撥地輪天柱中動機輪動渾象上動渾儀(别本/云又)
(於八輪之北側設樞輪以九十六輻四十八洪束以三/輞夾扶受水四十八壺轂中横鐵樞軸一南北出軸南)
(中以天梯下轂以運天梯上動渾儀/末以地轂運撥牙機輪上動渾象)又樞輪左設天池
平水壺平水壺受天池水注入受水壺以激樞輪受水
壺水落入退水壺由壺下北竅引水入昇水下壺以昇
水下輪運水入昇水上壺上壺内昇水上輪及河車同
轉上下輪運水入天河天河復流入天池周而復始
　　一云三辰儀南施天運環渾象連木地櫃置臺中
　　隔渾象(云云/)半隠地下上有池渾雙規置地櫃面
　　體外亦施天運(倣隋志/新剙)臺内仰設晝夜機輪
　
　
　
　
　
　
　
　
右運動儀象制度先設樞輪一機輪八以天柱四植於
臺内樞梁二東西横安于天柱前後以載樞軸天梁二
安於天柱樞梁上以掛天闗左右天極二南北置之南
寄臺前東西柱北貫天柱東西天梁之下樞梁之上機
輪軸一立置臺中天束一以横木二合為一天束横置
之兩末安於東西天極中天輪之下撥牙機之上中為
竅以束機輪軸機輪軸下為地極横置之兩末安東西
兩地足中地極之正中安鐵樞臼一以承機軸之纂纂
亦以鐵為之天池在天柱之左平水壺在天池之南兩
壺各以木架載之平水壺面接天池水竅其底與樞輪
受水壺面相次退水壺在樞輪之下上下昇水軸壺并
河車兩軸並寄樞梁天梁下横桄之中其晝夜八機輪
同貫機輪軸撥牙軸所以轉七輪樞輪三十六(三十六/一云四)
(十/八)雙輪共貫一轂受水壺三十六在樞輪外輞間所以
受水運樞輪也天衡一置樞輪上天闗一置衡腦天權
一置衡尾天條一在衡之前天衡闗舌一以天條綴之
所以激發天衡闗也樞衡一在天衡闗舌上衡腦為格
义(格音/閣)以抵受水壺以樞權掛其末所以節受水壺之
陞降也左右天鎖二分置東西天柱間梁上所以持正
樞輪也
　
　
　
　
　
　
　
　
右木閣五層在機輪前第一層時初木人左揺鈴刻至
中擊鼓時正右扣鐘第二層木人出報時初又時正第
三層木人出報十二時中百刻第四層夜漏擊金鉦第
五層分布木人出報夜漏箭
　
　
　
　
　
　
　
　
右晝夜機輪八重第一重曰天輪以撥渾象之赤道牙
第二重曰撥牙機輪上安牙距隨天柱中輪轉動以運
上下七輪第三重曰時刻鐘鼔輪上安時初正百刻撥
牙以擊鐘鼓鈴第四重曰時初正司辰輪上安時初十
二司辰時正十二司辰第五重曰報刻司辰輪上安百
刻司辰第六重曰夜漏金鉦輪上安撥牙以擊夜漏金
鉦第七重曰夜漏更籌司辰輪上安日出入昏曉待旦
更籌司辰第八重曰夜漏箭輪以載金鉦夜漏箭輪以
上八重並貫於軸上以天束束之下以鐵樞曰承之外
以前木閣五層以蔽之(赤道牙一本云天運輪/)
　
　
　
　
　
　
　
　
機輪軸一上貫於天束竅中下納於地極上樞臼中以
安晝夜八機輪
　
　
　
　
　
　
　
　
右天輪直徑三尺八寸上安六百牙距其轂貫於鐵軸
在天束上與渾象天運輪相接於輪之南輞上銜天軸
所以運天運輪天運輪斜對南極之中如側葢之勢以
天軸撥其牙距以運渾象故下機輪軸上貫天機輪動
則天輪西轉天輪西轉則天軸東向及使天運輪與渾
象同時西旋
　
　
　
　
　
　
　
　
右撥牙機輪隨天柱中輪轉動在晝時鐘鼔輪上直徑
六尺七寸輪下施六百牙距以待中輪動作每中輪動
機輪六牙距為一刻五十牙距為一時其六百牙為十
二時者元豐法也
　　一本云撥牙機輪與後樞輪相對在第三層閣内
　　與報刻司辰輪相疊直徑六尺七寸下施六百牙
　　距以待樞輪動作每樞輪動機輪六牙距
　
　
　
　
　
　
　
　
右木閣第一層開三門每時初即服緋司辰於左門内
揺鈴刻至即服緑司晨中門内擊鼓時正即服紫司辰
右門内扣鐘
　
　
　
　
　
　
　
　
右晝時鐘鼓輪在木閣第一層内徑六尺七寸上應百
刻十二時每時初正及每刻與機輪六百牙距相應輪
上置撥牙刻至則中擊鼓時初則左揺鈴時正則右扣
鐘
　
　
　
　
　
　
　
　
右木閣第二層正中開一門每機輪轉則晝夜時初正
司辰輪動時初則服緋司辰執牌出報時正則服紫司
辰執牌出報
　
　
　
　
　
　
　
　
右晝夜時初正司辰輪在木閣第二層内直徑七尺三
寸上置二十四司辰十二人報時初十二人報時正每
至時正時初其司辰各執牌出見於中門之内
　
　
　
　
　
　
　
　
右木閣第三層亦正中開一門每機輪轉則報刻司辰
輪動刻至則服緑司辰執牌出報
　
　
　
　
　
　
　
　
右報刻司辰輪在木閣第三層内直徑七尺二寸上布
十二時之百刻分布報刻司辰除時初外以刻言之其
司辰九十六人以應正衙鐘鼓樓報刻之節每刻則司
辰各執牌出見
　
　
　
　
　
　
　
　
右木閣第四第五層正中開一門每日入昬五更待旦
曉日出木人皆擊金鉦以應第五層司辰第五層司辰
出報夜漏等日入後二刻半為昬昏為初更每更有五
籌更盡為待旦十刻待旦十刻後曉曉後二刻半為日
出其日入服緋司辰出報昏二刻半服緑司辰出報更
有五籌初一籌服緋司辰出報更初餘四籌服緑司辰
各出報凡五更總司辰二十有五待旦十刻服緑司辰
各出報曉二刻半服緑司辰出報日出服緋司辰出報
司辰各執牌出見於中門之外
　
　
　
　
　
　
　
　
右夜漏金鉦輪在第四層木閣内直徑六尺七寸上設
夜漏更籌箭每籌施一撥牙每更籌至日出日入皆擊
金鉦
　
　
　
　
　
　
　
　
右夜漏司辰輪在木閣第五層内直徑八尺與夜漏箭
輪相疊每至日出入昏曉及待旦刻并更籌各有司辰
牌出報于中門之内箭輪徑六尺七寸其輪與司辰輪
相疊凡冬夏夜有長短不可以一法測之故一嵗設六
十一箭箭亦有長短故隨節氣更換則四時之晝夜各
無差舛
　
　
　
　
　
　
　
　
右樞輪一退水壺一樞輪直徑一丈一尺以七十二輻
(七十二一本/云九十六)雙植於一轂為三十六(三十六一本/云四十八)洪束
以三輞每洪夾持受水壺一總三十六壺每壺長一尺
闊五寸深四寸於壺側置鐵撥牙以撥天衡闗舌樞輪
轂中貫以鐵樞軸南北出南以運儀象退水壺長一丈
一尺四寸闊一尺九寸東髙三尺二寸西髙二尺五寸
五分中髙一尺五寸五分置樞輪下以接退水每受水
一壺過水落入退水壺北下為竅水由下竅北流入昇
水下壺
　
　
　
　
　
　
　
　
右鐡樞輪軸一長五尺九寸方一寸八分貫樞輪轂中
南北出於轂前後相隨去樞梁闊狹鑢為兩圓項於樞
梁上為鐵仰月承之使運轉安南地轂以撥天柱下輪
運轉天柱(一本云前後相去隨/)
右天柱長丈九尺五寸其法以木為之上丳鰲雲中為
天柱上輪以動天轂中為天柱中輪以動機輪下為天
柱下輪以待樞輪地轂動作
右天轂二置於渾儀天經中以仰月承之後天轂以待
天柱上輪動作前天轂與天運環相銜與後轂貫于一
軸後轂動則前轂動前轂動則天運環動
　　一本無天柱天轂有天梯天托
　　一本云仰月承之使運轉軸南安地轂以撥機輪
　　牙距次安梯下轂以撥天梯
　
　
　
　
　
　
　
　
右天池壺一平水壺一平水壺上有凖水箭自河車發
水入天河以注天池壺天池壺受水有多少緊慢不均
故以平水壺節之即注樞輪受水壺晝夜停勻時刻自
正
　
　
　
　
　
　
　
　
右天衡一在樞軸之上中為鐵闗軸於東天柱間横桄
上為駞峰植兩鐵頰以貫其軸常使轉動天權一掛於
天衡尾天闗一掛於腦天條一(即鐵鶴/膝也)綴於權裏右垂
(長短隨樞/輪髙下)天衡闗舌一末為鐵闗軸寄安於平水壺架
南北桄上常使轉動首綴扵天條舌動則闗起左右天
鏁各一末皆為闗軸寄安左右天柱横桄上東西相對
以拒樞輪之輻樞衡樞權各一在天衡闗舌上正中為
闗軸於平水壺南北横桄上為兩頰以貫其軸常使運
動首為格义西距樞輪受水壺權隨於衡東隨水壺虛
實低昂
　
　
　
　
　
　
　
　
右昇水上下輪各一直徑各五尺六寸上輪與河車同
貫一軸軸末南寄天梁下横桄上正中北寄臺腹木閣
横桄上為􁎙手柱載之(木閣髙七尺一寸長七尺三寸/闊二尺五寸上布板面板面南)
(下立木柱二北寄臺桄/上使人在其上運河車)下輪軸末南置樞梁下横桄正
中北亦為􁎙手柱載之柱寄於臺後地面板上昇水上
下壺各一上壺長七尺四寸闊九寸五分兩頭髙二尺
三寸中一尺五寸下壺長七尺二寸闊一尺六寸髙二
尺一寸並在二輪下以承輪天河在昇水上輪之上以
受上輪水下壺南為水竅與退水壺竅相通河車轉則
昇水上下輪俱轉河車與上輪俱東向即下輪逆行西
向昇水下輪發昇水下壺水右上入昇水上壺昇水上
輪發昇水上壺水左入天河注入天池
　
　
　
　
　
　
　
　
右河車一天河一河車直徑四尺八寸天河長三尺八
寸闊七寸髙六寸東為水竅與天池面相接河車外出
十六撥牙以撥昇水下輪十六距對撥牙北安手把八
以運河車二輪輞外斜安戽斗二十四上輪十六下輪
八河車轉則上下輪俱帶戽斗運水入天河天河注水
入天池
　　　儀象運水法
水運之制始於下壺先實水於昇水下壺壺滿則撥河
車八距河車動則昇水上下輪俱動昇水下輪以八戽
斗運水入昇水上壺昇水上輪以十六戽斗運水入天
河天河東流入天池天池水南出渇烏注入平水壺由
渇烏西注入樞輪受水壺受水壺之東與鐵樞衡格义
相對格义以距受水壺壺虚即為格义所格所以能受
水水實即格义不能勝壺故格义落格义落即壺側鐵
撥擊開天衡闗舌掣動天條天條動則天衡起發動天
衡闗左天鏁開即放樞輪一輻過一輻逼即樞軸動其
樞輪所檢栝者二一以運渾儀二以動機輪所謂運渾
儀者樞輪動則地轂動地轂動則天柱下輪動天柱下
輪動則天轂後輪動天轂後輪動則天轂前輪動天轂
前輪動則天運環動天運環動則三辰儀隨天運轉此
樞輪所以運渾儀也所謂動機輪者樞輪動則地轂動
地轂動則天柱下輪動天柱下輪動則天柱中輪動天
柱中輪動則機輪動則樞輪所以動機輪也機輪所以
檢栝者四一以天輪運渾象二以動鐘鼓輪三以動時
初正司辰輪四以動報刻司辰輪所謂以天輪運渾象
者機輪動則天輪動天輪動則渾象隨天運轉此天輪
所以動渾象也所謂動鐘鼓輪者機輪動則晝時鐘鼓
輪相隨而動其輪上有牙距時初則撥左木人所執鈴
竿以揺鈴時正則撥右木人所執撞竿以扣鐘刻至則
撥中人所執椎以擊鼓三者並在本閣第一層左右及
中門内相應此機輪所以動鐘鼓輪也所謂動時初正
司辰輪者機輪動則晝夜時初正司辰輪相隨而動時
至則輪上木人執牌出木閣第二層門中以報初及正
此機輪所以動時初正司辰輪也所謂動報刻司辰輪
者機輪動則報刻司辰輪相隨而動刻至則輪上木人
於木閣第三層門中出報此機輪所以動報刻司辰輪
也已上樞輪一輻過則左天鏁及天闗開左天鏁及天
闗開則一受水落入退水壺一壺落則闗鏁再拒次壺
則激輪右回故以右天鏁拒之使不能西也每受水一
壺過水落入退水壺由下竅北流入昇水下壺再動河
車運水入上水壺周而復始
　
　
　
　
　
　
　
　
右渾儀圭表一舊法渾儀圭表各為一器故渾儀不能
測晷景之長短土圭亦不能驗七政之行度今以二器
合為一法其制於渾儀下安圭座面與水趺中心相結
各為水溝通流以定平凖圭長一丈三尺為日行晷之
南北於圭面分尺寸兩旁列二十四氣自圭面上與陰
緯環面與直距望筒之半為表之髙表髙八尺故自陰
緯環面及望筒之半至鰲雲之下亦髙八尺常於午正
以望筒指日令景透筒竅至圭面以竅心之景指圭面
之尺寸為凖望筒所以上考時刻五星留逆徐疾日道
昇降黄道去極逺近圭面所以下候二十四氣晷景之
長短二法相參則氣候與上象相合考正厯數免有差
舛
　
　
　
　
　
　
　
　
右渾象天運輪一渾象體正圓如毬徑四尺五寸六分
半上布周天三百六十五度有畸中外官星其名二百
四十六其數一千二百八十一紫微垣在渾象北上規
星其名三十七其數一百八十三星數一千四百六十
四東西繞以黄赤二道二十八舍相距於四方日月五
星所行中貫以樞軸南北置之軸末貫以天運輪下與
天軸及天轉牙距相銜候天輪動作則天運輪與渾象
俱轉其天度星舍等及黄赤道日月五星所行周旋渾
象各有名數距度(别本/)
　
　
　
　
　
　
　
　
右鐵天軸一置於渾象木地櫃底軸兩頭安於臺中隔
櫃上東西横桄下在天輪天運輪中與兩輪撥牙相銜
其天輪西向則天軸東旋天軸東旋則天運輪西旋天
運輪西旋則渾象隨輪而轉象天西旋(别本/)
　
　
　
　
　
　
　
　
右天梯長一丈九尺五寸其法以鐵栝聯周匝上以鼇
雲中天梯上轂掛之下貫樞軸中天梯下轂每運一括
則動天運環一距以轉三辰儀隨天運動(别本/)
　
　
　
　
　
　
　
　
右天托二　鼇雲内各髙三尺七寸下為雙义　水趺
之心下間闊三寸一分南托上四分之一為曲尺上間
闊四寸五分(為曲尺/故也)雙夾天梯於曲尺間對開三竅置
三軸以貫四轂上曰上天轂上與渾儀天運環相距次
曰中天轂與上天轂相距下曰下天轂與中天轂相距
下之次曰天梯上轂在下天轂之北共貫一軸以掛天
梯(别本/)
　新儀象法要卷下
