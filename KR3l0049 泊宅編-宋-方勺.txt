#+TITLE: 泊宅編-宋-方勺
#+DATE: 2018-05-12 10:18:53
#+SOURCE: github.com/kanripo/KR3l0049 master 35c269d7                
欽定四庫全書　　　　　子部十二
　泊宅編　　　　　　　　小說家𩔖一(雜事之屬/)
　　提要
　　　　(臣/)等謹案泊宅編三卷宋方勺撰勺字仁聲
　　　　婺州人元祐中蘇軾刺杭州值省試嘗以勺
　　　　名薦送勺遂遊軾之門後徙居湖州之西溪
　　　　有張志和泊舟處後人以志和有泛宅浮家
　　　　之語因謂之泊宅村勺寓居其間自號泊宅
　　　　翁浙江通志載潘良貴嘗稱勺超然遐舉神
　　　　情散朗如晉宋間髙士似以肥遯終身者而
　　　　書中有一條記䖍州龍南安逺二縣有瘴因
　　　　自述其管勾常平季㸃到邑事則亦曾官於
　　　　江右者也宋史藝文志載勺泊宅編十卷此
　　　　本僅三卷乃明商濬録入稗海中者葢刋刻
　　　　時已有所合併矣所載皆元祐迄政和間朝
　　　　野舊事勺既為蘇軾弟子於王安石張商英
　　　　輩皆有不滿之詞宗澤乃其鄉里而徽宗時
　　　　功名未盛故勺頗譏其好殺是非未必盡允
　　　　然其間遺聞軼事摭拾甚多亦考古者所不
　　　　廢書中間有附注如教授誤據建板坤為金
　　　　一條言不欲顯其姓名而下注姚祐尚書也
　　　　五字又秦觀贈妓陶心詞一條下注云此乃
　　　　誤記東坡詞云云此𩔖似非勺之自注然詳
　　　　其詞氣當亦宋人手筆則由来已久矣乾隆
　　　　四十四年三月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　泊宅編卷上
　　　　　　　　　　　　　宋　方勺　撰
東坡旣就逮下御史府一日慈聖曹太后語上曰官家
　何事數日不懌對曰更張數事未就緒有蘇軾者輒
　加謗訕至形於文字太后曰得非軾轍乎上驚曰娘
　娘何以聞之曰吾嘗記仁宗皇帝䇿試制舉人罷歸
　喜而言曰朕今日得二文士謂蘇軾轍也然吾老矣
　慮不能用將以遺後人不亦可乎因泣問二人安在
　上對以軾方繫獄則又泣下上亦感動始有貸軾意
司馬温公嘗言范景仁之勇决吕獻可之先見吾弗如
　也或問先見何事公曰頃嵗獻可先見吾一日並轡
　入朝問獻可今日所論何事乎云將攻新參新參者
　王介甫也是時介甫新入政府其所欲變更之事未
　甚著而獻可排之甚力然其辭不過曰外示朴野中
　懷險詐學師孔孟術慕管商而已當時雖温公亦以
　獻可言之之過也
　公在翰苑時嘗飯客客去獨老蘇少留謂公曰適坐
　有囚首䘮面者何人公曰王介甫也文行之士子不
　聞之乎(介甫不修飾故/目之囚首䘮面)洵曰以某觀之此人異時必
　亂天下使其得志立朝雖聰明之主亦將為其誑惑
　内翰何為與之游乎洵退於是作辯姦論行於世是
　時介甫方作館職而明允猶布衣也(明允即/老泉也)
楊孝本字行先居䖍州城西一圃甚幽邃學博行高東
　坡謫惠州過而愛之為留月餘號曰玉岩居士仍作
　真賛居士平生不娶坡每來謁直造其室嘗戱以元
　徳秀呼之居士曰某乃陽城之裔故坡詩曰衆謂元
　徳秀自稱陽道州皆謂無妻也居士後以經明行修
　得官太學年七十乞致仕朝廷寵以奉議郎直秘閣
　俾領宫祠以歸予嘗從之最䝉愛照臨别相送舟次
　至垂涕云居士貧而好收書晩得妾生二子每拊其
　首曰吾惟有書數千卷遺汝
吳師仁字坦求錢塘人篤學勵志不事科舉陳襄鄧温
　伯蒲宗孟皆以遺逸薦於朝元祐初被召命以學坦
　求平生不問卜中年䘮親廬其墓日託棲真寺僧造
　飯一鉢以禦饑不復置庖㸑蓄奴婢閉門翛然讀書
　勌則黙坐而已嘗一室忽自明有僧長揖而入與坐
　談𤣥乆之謂坦求曰教授行且仕進壽不過六十僧
　去而復暗如初坦求為太常博士凡十年無他改除
　其後以久次移潁州吳王教授卒年五十七果至符
　教授之稱
先子旣老迤邐還浙予偶至杭創小圃在清波門外去
　城十里許稍加葺治迎侍來居二年而先子捐館後
　因閲遺藁見先子未第時有贈吳興朱臨詩㫁章云
　安得斷茅環堵地漁樵終老繼清風初以謂先子慕
　朱早退故有是句也後與前軰語方知是圃乃鮑當
　郎中故居鮑有詩編名曰清風集時號鮑清風而正
　夫頃亦曾寓此肄業先子終老有繼清風之兆已見
　於布衣時矣
王昇字君儀居烏龍山布衣蔬食無書不讀道釋二典
　亦皆閲過晩為湖婺二州學官罷歸山中杜門二十
　年不赴調一日以箕子易筮之始治裝西去時年將
　六十矣旅京師數月良勌將謀還鄉左丞薛昂以其
　所撰冕服書獻之太師蔡京蔡因薦之上遂𩔖編御
　筆手詔稍歴要官君儀平生尤深於禮易嘗云數年
　承令禮局及明堂司常頗得究其所學云
朱行中自右史帶假龍出典數郡是時年尚少風采才
　藻皆秀整守東陽日嘗作春詞云小雨纎纎風細細
　萬家楊栁青煙裏戀樹濕花飛不起愁無比和春付
　與東流水九十光隂能有幾金龜解盡留無計寄語
　東流沽酒市拚一醉而今樂事他年淚予以門下士
　每或從容公往往乘醉大言你曽見我而今樂事他
　年淚否蓋公自為得句故誇之也予嘗心惡之而不
　敢言行中後歴中書舍人帥畨禺遂得罪安置興國
　軍以死流落之兆已見於此詞
王欽臣自西京一縣令召入議法與舒王不合令學士
　院試賦一篇但賜出身却歸本任獻舒王二首頗為
　婉雅其一蜀國相如最好詞武皇深恨不同時凌雲
　賦罷渾無用寂寞文園意可知其二古木隂森白玉
　堂老來方此試文章宫簷日永揮毫罷閒拂塵埃㸔
　畫墻
東坡帥杭一日與徐璹坐雙檜堂指二檜吟曰二疏辭
　漢去時以兄弟皆補外喻也璹應聲曰大老入周來
　對偶旣親切又善迎合公大喜
徐璹字全夫踈俊不事事少年登科晩益流落終於武
　義縣主簿嘗寓婺州清漣寺醉中走筆題詩寺壁曰
　驚雷殷殷南山曲一夜山前春雨足美人睡起怯餘
　寒衣褪香消紅减玉朝雲靄靄弄晴態野栁狂風無
　管束東風也自足春情吹破雨溪煙水綠
秦觀字少游嘗眷蔡州一妓陶心者作浣紗溪詞中二
　句缺月向人舒窈窕三星當戸照綢繆缺月三星蓋
　心字愛其善狀物故書之(此乃誤記東坡詞耳少游/詞云一鈎殘月帶三星也)
元祐中東坡帥杭予自江西來應舉引試有日矣忽同
　保進士訟予戸貫不明頼公照憐得就試因預薦送
　遂獲游公門公嘗云王介甫初行新法異論者譊譊
　不已嘗有詩云山鳥不應知地禁一逢春煖即啾喧
　古詩有鳥鳴山更幽更作一鳥不鳴山更幽誠有㫖
　哉
先生晩官鄧州一日秋風起思吳中山水嘗信筆作長
　短句名黃鶴引遂致仕其序曰予生浙東世業農總
　角失所天稍從里閈儒者遊年十八婺以充貢凡八
　至禮部始得一青衫間闗二十年仕不過縣令擢才
　南陽教授紹聖改元實六十五嵗矣秋風忽起亟告
　老於有司適所願也謂同志曰仕無補於上下而退
　號朝士婚姻旣畢公私無虞將買舟放浪江湖中浮
　家泛宅誓以此生非太平之幸民而何因閲阮田曹
　所製黃鶴引愛其詞調清高寄為一闋命稚子歌之
　以侑樽焉詞曰先逢垂拱不識干戈免田隴士林書
　圃終年庸非天寵才初闒茸老去支離何用浩然歸
　筭似黃鶴秋風相送塵事塞翁心浮世莊生夢漾舟
　遥指煙波羣山森動神閒意聳回首利鞿名鞚此情
　誰共問幾許淋浪春甕
歐陽公作醉翁亭記後四十五年東坡大書重刻於滁
　改泉冽而酒香作泉香而酒冽
馮當世未第時客餘杭縣為官逋拘窘計無所出悶題
　小詩於所寓寺壁一胥魁范生見之為白縣令丐寛
　假令疑胥受賕游説胥云馮秀才甚貧但見所留詩
　他日必貴顯因誦其詩令遽釋之詩云韓信棲遲項
　羽窮手提長劔喝西風可憐四海蒼生眼不識男兒
　未濟中
舒王嘗戱作急足集句云年去年來來去忙傍他門戸
　傍他墻一封朝奏縁何事斷盡蘇州刺史腸
王欽臣除太僕卿東坡賀啟有云萬事不理問伯始而
　可知三篋若亡頼安世之猶在其後孔平仲賀蘇子
　容頌吏部尚書復云萬事不理當問胡公三篋若亡
　請詢安世
韓退之多悲詩三百六十首哭泣者三十首白樂天多
　樂詩二千八百首飲酒者九百首
予只一弟匋字仁夫博學好古未壮而卒平生不曽見
　其所為文旣卒於其篋中得跋尾遺藁嗚呼觀其筆
　力古人豈難到哉今載於此
秦詛楚文跋尾曰右秦巫咸碑在鳳翔府學又一本告
　亞駞神者在洛陽劉忱家書辭皆同惟偏傍數處小
　異按史記世家楚子連熊於名者二十有二獨無所
　謂熊相以事考之楚自成王之後未嘗與秦興難及
　懷王熊槐十一年蘇秦為合從之計六國始連兵攻
　秦而楚為之長秦出師敗之六國皆引而歸今碑文
　熊相率諸侯之兵以加臨我者真為此舉蓋史記誤
　以熊相為槐耳其後五年懷王忿張儀之詐復發兵
　攻秦故碑文云今又悉興其衆以逼我邊境也是嵗
　秦襄王二十六年也王遣庶長章邯拒楚師明年春
　大敗之丹陽遂取漢中之地六百里碑云客劑楚師
　復略我邊城是也然則碑之作正在此時蓋秦人旣
　勝楚而告於諸侯之文也秦人嘗與楚同好矣楚人
　背盟故秦人嫉之幸於一勝徧告神明著諸金石以
　垂示後世何其情之深切一至於此歟余昔固嘗恠
　秦楚虎狼之國其勢若不能並立於天下然以此隣
　壤之近十八世之久而未嘗以弓矢相加及得此碑
　然後知二國不相為害乃在秦盟詛之美姻婚之好
　而已戰國之際忠信道䘮口血未乾而兵難已尋者
　比比皆是而二國獨能守其區區之信歴三百餘嵗
　而不變不亦甚難得而可貴乎然而史記及諸傳記
　皆不及之也碑又云熊相背十八世之詛盟今世家
　所載自成王至熊相才十七世爾又云楚取我邉城
　新隍及栁長而史記止言六國退敗而已由是知簡
　䇿之不足盡信而碑刻之尤可貴也秦惠公二十七
　年周赧王之三年也自碑之立至今紹聖改元一千
　四百四十年
石經跋尾云石經殘碑在洛陽張景元家世傳蔡中郎
　書未知何所據漢靈帝熹平四年邕以古文篆𨽻三
　體書五經刻石於太學至魏正始中又為一字石經
　相承為之七經正字今此所傳家一體𨽻書必魏世
　所立者然唐經籍志又有邕金字論語二卷豈邕五
　經之外復為此乎據隋經籍志凡言一字石經皆魏
　世所為有一字論語二卷不言作者之名而唐遂以
　為蔡邕所作則又疑唐史傳之之誤也蓋自北齊遷
　邕石經於鄴都至河濱㟁崩石没於水者幾半隋開
　皇中又自鄴運至長安未及緝理尋以兵亂廢棄唐
　初魏鄭公鳩集所餘十不獲一而傳拓之本猶存祕
　府前史所謂三字石經者即邕所書然當時一字石
　經存者猶十數卷而三字石經止數卷而已由是知
　漢經之亡久矣不能若此之多也魏石經近世猶存
　至五代湮滅殆盡往年洛陽守因閲營造司所棄碎
　石識而收之遂捜訪凡得尚書儀禮論語合數十段
　又有公羊碑一段在長安其上有馬日磾等名號者
　魏世用日磾等題名本在禮記碑而此乃公羊碑上
　益知非邕所為也尚書論語之文與今多不同者非
　孔安國鄭康成所傳之本也獨公羊當時無他本故
　其文與今文無異然皆殘缺已甚句讀㫁絶一篇之
　中或不存數字可勝嘆惜哉予嘗謂物之不幸者莫甚
　於書自隋牛洪已言書有五厄由洪至今其厄又可
　知夫著之金石宜若可傳於無窮而不幸且如是至
　於二氏荒唐亂世之言晏然享天下厚奉歴千有餘
　嵗而未聞遭詆訶之厄彼亦何幸而至此豈天終不
　佑吾道耶吾友鄧人董堯卿自洛陽持石經紙本歸
　靳然寳之如金玉而予又從而考之其勤如是予二
　人亦可謂有志於斯文矣紹聖甲戌秋八月題
天禧二年開府解榜出有廖復者被黜率衆詣皷院訴
　有司不公朝廷差錢惟演等重考取已落者七十餘
　人復亦預薦時號還魂秀才前發解官皆謫外郡當
　明年殿前放狀元王整以下及第是時衢睦二州各
　有一王言待唱初喚王言賜進士及第乃衢人久之
　又喚一王言上問其鄉貫知前賜第者合是睦人而
　衢州者只合得進士出身及再喚二人審問衢人奏
　懇念臣已謝聖恩遂只賜睦州者同出身而已明日
　忽有㫖賜睦州王言進士及第自後殿前唱名必傳
　呼某人某州以防差互(出睦軨/日記)
符建間有杭州學教授出易題誤寫坤為釡作金字一
　學生知其非佯為未喻懷經上請教授因立義以酬
　之生徐曰先生所讀恐是建本據此監本乃是釡字
　教授大慙鳴鼓自罰二直無名子以十七字詩云教
　授太昏沉將釡却為金萬福你説易龔深龔原字深
　之縉雲人嘗著易書舒王稱之後學之所宗也然教
　授者不久遂歴清要官至八座近方殂謝不欲顯其
　姓名於此(姚祐尚/書也)
崇寧五年長星見蔡太師斥居浙西時事小變士大夫
　觀望或於秉筆之際有向背語蔡旣再相門人有張
　軾者自潭州教授召赴都堂審獻乞索天下學官五
　年所撰䇿題下三省考校以定優劣坐是停替者三
　十餘人軾為太學博士遷司業卒
舊制直龍圖閣謂之假龍龍圖閣待制謂之小龍龍圖
　直學士謂之大龍龍圖閣學士謂之老龍然帶此職
　例呼龍圖近嵗本閣學士朝廷尤重之少曾除授有
　授此職者遂呼龍圖近嵗除直祕閣者尤多兩浙市
　舶張苑進篤禄香得之時號篤禄學士運判蔣彛應
　副朱冲葬事得之號仵作學士越州通判魏志崇獲
　盜黃烏觜得之號賊學士
今之巧宦有以貨取者皆謂之鑚班固云商鞅挾三術
　以鑚孝公今官有不振職者許郡將部使臣兩易其
　任謂之對移漢薛宣為左馮翊以頻陽令薛恭本係
　孝亷未嘗知治民而粟邑令尹賞久用事宣即奏賞
　換縣
狄武襄公青本拱聖兵士累戰功致樞府旣貴時相或
　請去其靣文者但笑不答仁廟亦宣諭之對曰非不
　能姑欲留以為天下卒之勸上由此益愛之
宗澤婺州農家子登進士科任館陶尉凡獲逃軍即殺
　之邑境為之無盜時吕大資惠卿帥大名聞其舉因
　召與語仍薦之且戒云此雖警盜賊之一䇿恨子未
　閲佛書人命難得安可輕殺况國有常刑乎
河陽三城其中城曰中潬(音/誕)黃河兩𣲖貫於三城之間
　秋水汎溢時南北二城皆有濡足之患惟中潬屹然
　如故相傳此潬隨水高下若所謂地肺浮玉者楞嚴
　經云乾為洲潬濕為巨海
烏程縣之東數十里有泊宅村時人不曉泊宅之義予
　寓居之明年買田適在村下因閲金石遺文昔顔魯
　公守湖州張志和浮家汎宅往來苕霅間此乃志和
　泊舟之所也續仙傳云志和越人而唐史以為婺人
　予喜卜築之初聞同里之高風遂得友其人於千載
　因作詩識之王侍郎漢之一見而號予泊宅之少翁
　仍為賛曰形色保神環無初終粉飾大鈞而為之容
　是曰泊宅之少翁
唐李一品貴極當時嘗為滁州刺史作懷嵩樓西城上
　刻文於石以懷嵩洛有白鷄黃犬之嘆後竟以謫死
　樓有公畫像頎然六尺真偉人也但鼻端微曲耳
秦之長城西起臨洮盡遼海今但穴其下來往望之若
　紫横亘沙漢上自登州㟁一潮渡海即至島島有五
　所即禹貢之羽山
西海梅福自九江尉去隱為吳門卒今山隂有梅市鄉
　山曰梅山即其地也
吳伯舉舍人知蘇州日謁告歸龍泉遷葬母夫人已營
　墳矣及啓堂殯見白氣氤氲紫藤繞棺急復掩之術
　人視殯處知是吉地因即以為墳然頗悔之舍人竟
　卒於姑蘇
㑹稽山為東南巨鎮周回六十里北出數隴葬者紛紛
　得正隴者趙陸二祖墳而已二墳下瞰鑑湖湖外有
　山横抱如几案案之外尖峰名梅里尖地理家謂之
　文筆案陸氏葬後六十年生孫佃為尚書左丞趙氏
　葬後八十年生孫抃為太子太師陸公贈太保趙公
　贈少保二隴同一山而有曾孫追賁於九泉盛哉
　
　
　
　
　
　
　泊宅編卷上
欽定四庫全書
　泊宅編卷中
　　　　　　　　　　　　　宋　方勺　撰
古法鑿井者先貯盆水數十置所鑿之地夜視盆中有
　大星異衆星者必得甘泉范文正公所居宅必先浚
　井納青术數觔於其中以辟瘟氣
海毁朝廷下祭法三牲之外别用頭巾芒鞵布襦及推
　沙板各一百二十九毁止則沙漲其處
元豐初盧秉提㸃刑獄㑹朝廷議鹽法秉謂自錢塘縣
　楊村上流接睦歙等州與越州錢清場等水勢稍澹
　以六分為額楊村下接仁和縣湯村為七分場官場
　為八分並海而東為越州餘姚縣石堰場明州慈溪
　縣鳴鶴場皆九分至岱山昌國又東南為溫州雙穗
　南天富場北天富場十分著為定數蓋自岱山及二
　大富皆取海水煉鹽所謂熬波者也自鳴鶴西南及
　湯村則刮鹻以淋鹵以分計之十得八九而以鹽官
　湯村及錢清場織竹為盤塗以石灰故色少黃竹勢
　不及鐡則黃色為嫩青白為上黑即多鹵或有泥石
　不宜久停若石堰以東雖用竹盤而色不白以近海
　水鹹故亦佳後來法雖少變公私所便大扺不易盧
　法且水性以潤下為鹹其勢不曲折則終不可成鹽
　安邑鹽池以濁河曲折故因終南山南風以成若明
　越溫杭秀泰滄等州為海水隈奥曲折故可成鹽其
　數亦不等唯隈奥多處則鹽多故二浙産鹽尤盛他
　路自溫州界東南止閩廣鹽升五錢比淮浙賤數倍
　蓋以東南最逼海潤下之勢旣如此故可作而為鹹
　不必曲折也
泉州東二十里有萬安渡水濶五里上流接大溪外即
　海也每風潮交作輒數日不可渡劉鋹據嶺表留從
　效等據漳泉恃此以負固蔡襄守泉州剙意造石橋
　兩㟁依山中託巨石因搆亭觀累石條為橋基八十
　所濶二丈其長倍之兩頭若圭射勢石縫中可容一
　二指釃潮水每基相去一丈四尺橋面濶一丈三四
　尺為兩欄以護之閩中無石灰燒蠣殻為灰蔡公於
　橋㟁造屋數百楹為民居以僦其直入公帑三嵗度
　一僧俾掌橋事故用灰常若新無纎毫罅隙春夏大
　潮水及欄際往來者不絶如行水上十八年橋乃成
　即多取蠣房散置石基上嵗久延蔓相粘基益膠固
　矣元豐初王祖道知州奏立法輒取蠣者徒二年
西安州即唐鹽州西至流沙六日沙深細没馬脛無水
　源但乾沙爾又二日至西海水味不甚醎中有一顆
　大者重三四觔其色紅瑩軍中以和食飲
西安州有池産顆鹽周回三十里四旁皆山上列勁兵
　屯守池中役夫三千餘皆悉亡命卒也日支鐡錢四
　百每多竊鹽私貿蓋絶塞難得鹽自熈河蘭鄯以西
　仰給於此初得此地其人嵗入㓂今則拓地六十里
　斥候尤謹邊患遂絶
漢法聘后用黃金二萬觔為錢二萬萬而寶貸法凡黄
　金一觔直錢萬朱提銀八兩為一流直錢一千五百
　八十餘銀一流直錢千(朱提縣出善/銀音殊時)當時黃金一兩
　才六百銀一兩才二百東坡常恠今之黃金不若昔
　之多豈今之糜之者衆宜其少而價貴也
班固食貨志云一夫治田百畝嵗收粟百五十石石三
　十至宣帝時選用良吏民安土嵗豐穰穀至石五錢
　而莽末盜賊起穀價翔貴洛陽以東米石二千大抵
　漢之糴價至賤則穀石五錢至貴不過米石二千蓋
　榖石三十乃常價也以古觀今何懸絶如此江湖間
　米直比二十年前倍貴他物稱是所以致此豈無説
　必有能言之者矣
漢法官至二千石月得米一百二十斛俸錢萬二千古
　之升斗小今之升斗大量酒之升斗小量穀之升斗
　大昔人飲酒有數石不亂者班固論一夫百畝所收
　之粟人食月一石五斗古之人亦今之人也豈有一
　人能飲數石而食五升米乎無是理也前史稱漢文
　帝節儉身衣弋綈集上書囊為殿帷所幸慎夫人衣
　不曵地此三事以人主行之可謂陋矣然賜鄧通以
　十數鉅萬又以銅山與之此又何也
七閩地狹瘠而水源淺逺其人雖至勤儉而所以為生
　之具比他處終無有甚富者墾山壠為田層起如階
　級然每援引谿谷水以灌溉中塗必為之磑下為碓
　米亦能播精(播精為去其糠粃以水運之/正如人為其機巧如此也)朱行中知
　泉州有水無涓滴不為用山到崔嵬盡力耕之詩蓋
　紀實也
湖口李正臣所蓄石東坡名以壺中九華者予不及見
　之但嘗詢正臣所刻碑本雖九峰排列如雁齒不甚
　崷崪而石腰有白脈若束以絲帶此石之病不知坡
　何酷愛之如此欲買之百金豈好事之過乎予恐詞
　人筆力有餘多借假物𧰼以發文思為後人詭異之
　觀爾
閩廣多種木綿樹高七八尺樹如柞結實如大麥而色
　青秋深即開露白綿茸茸然土人摘取出殻以鐡杖
　捍盡黑子徐以小弓彈令紛起然後紡績為布名曰
　吉貝今所貨木綿特其細𦂳爾當以花多為勝横數
　之得一百二十花此最上品海南蠻人織為巾上作
　細字雜花卉尤巧工即古所謂疊巾也李琮詩有腥
　味魚中墨(烏賊/魚也)衣裁木上綿之句
螺填器本出倭國物𧰼百態頗極工巧非若今市人所
　售者國家百二十餘年竒器異物珍卉恠石法書名
　畫悉歸於上四方梯航殆無虛日大則寵以爵禄其
　次賜賚亦稱是宣和五年平江府朱勔造巨艦載太
　湖石一塊至京以千人舁進是日賜銀椀千并官其
　家僕四人皆承節郎及金帶勔遂為威逺軍節度使
　而封石為盤固侯
鹽官縣安國寺雙檜有唐宣宗時悟空大師手植今百
　餘年矣其大者蜿蜒盤礴如龍鳳飛舞之狀小者與
　常檜不甚異宣和乙巳春朱勔遣使臣李蠲取以供
　進大者載由海道遇風濤舟檜皆没小者只自漕路
　入旣獻上蠲轉二官知縣鮑慎好賜緋
䖍州龍南安逺二縣有瘴朝廷為立賞添俸甚優而邑
　官常缺不補他官以職事至者卒不敢留甚則至界
　上移文索案牘行遣而已予管勾常平季㸃到邑皆
　留數日亦無他苦大抵此地惟水最毒常以銅盆貯
　水須㬰銅色微黑予每以大錫瓶挈佳泉以自隨捐
　二夫之力足了數日之食虞䇿處瘴鄉有詩云避色
　如避難冷煖隨時換少飲卯前酒莫喫申後飯予謂
　果能如此何所往而不可豈獨禦瘴癘而已哉
越州禹廟元圭匱藏之色黑如磬徑五寸厚寸餘肉好
　相倍上下有郡將掌封鑰
天禧初滑州河決已塞惟龍門未合忽有大風門鼓沙
　起如連岡勢於未合處淤定於是人得致力而畢工
贑石數百里之險天下所共聞雨少溪淺則舟舫皆艤
　以待有數月者處之水東有慶顯廟甚靈或至誠禱
　之則一夕為漲水數尺送舟出石以識於廟廷者甚
　多東坡北歸亦然行次清都觀有自笑勞生清底物
　半篙清漲百灘空之句
龍王本廟在樵舍乃洪州南康軍之間規模不甚壯麗
　而遺構最古士大夫及商旅過者無不殺牲以祭大
　者羊豕小者鷄鵞殆無虚日予見縳致庭下宛轉將
　就烹直不忍視竊思此廟血食已來其所殺不知紀
　極如使其神一旦素食亦享肉食亦享但以誠心至
　皆享之則物所全命亦不知紀極功豈小哉其神豈
　不又靈哉
越州上虞縣曹孝女墓在江㟁上有大木二株一榮一
　枯榮者枝榦宛轉枯木外若抱父屍之狀
虞經臣䇿元祐五年作監察御史是時察官亦許言事
　尋擢侍御史不歴殿院至紹聖改元移起居郎明年
　遂為給事中初入臺值都城開渠忽有異犬自渠中
　出直入其家馴服若素畜養者家人輩愛之名曰渠
　來但無事惟喜睡或亂毁簾幃窗牖之𩔖則經臣必
　有遷改錫賚之慶自爾每遇慶事則贈以肉一觔渠
　來必歡喜跳躍然後食之以為常凡數年經臣卒前
　一夕渠來死
山隂蘭亭有逸少硯池寺曰天章以藏真廟御製故也
　當時朝廷每有頒詔禮則池水盡黑可以染緇太常
　少卿沈紳常記其事
明州有僧佯狂頗言人災福時號癲僧睦州王君儀才
　弱冠寓陸農師門下力學攻文鋭意應舉至忘寢食
　一日癲僧來託宿陸公曰王秀才雖設榻不曾睡可
　就歇息明日僧夙興見君儀猶挾䇿牕下睥睨而言
　若要官須四十九嵗君儀聞之頗不懌其後累應舉
　盡不偶直至四十八嵗又夢癲僧笑而謂曰明年做
　官矣是時癲僧遷化已久而來年又非唱第之年君
　儀頗惻然嵗籥一新陸公入預大政旣對首薦君儀
　遂除湖州學教授君儀嘗謂予云欲游四明求師遺
　事為作傳以報之而未能也
婺州有僧嗜猪頭一噉數枚俗號猪頭和尚莫測其人
　祥符寺轉藏成僧俗設齋以落之一僧丐齋衆見其
　藍縷不加禮拂袖而去或曰此猪頭和尚也使人邀
　請指大藏曰我不轉此藏亦不轉衆聞其語異相率
　自追之僧曰要我轉更三十年去竟不顧而去之三
　衢之守饌猪頭召師食自窗牖窺之見一鬼從旁食
　師無預焉守以告之師尋坐亡衢人奉香火良謹有
　禱輒應一日見夢於人曰吾將還鄉矣蓋自師之出
　至是恰三十年寂無施金轉藏者故老憶師言相與
　備禮迎師真身歸至藏院郡人輻湊日獲數千此寺
　齋供遂為長堂予時僑寓親覩盛事因閲師辭世頌
　知是定光佛也
大通禪師善本退居龍山時節度使呂吉甫帥杭州暇
　日常見師入山舂容道論頗似契合後有問師吕太
　尉如何擺頭曰無力臘月三十日要你有力圓照禪
　師宗本常語人曰我不勸你出家學佛只勸你惜福
　修行大通常語人曰我只勸你生處放教熟熟處放
　教生(大通乃圓照弟子/時稱吳中二本)
王溈之字彦祖為西京小漕攝河南府事因丁外艱置
　神柩西堂一日有雀羣集几筵啄踐祭食彦祖揮去
　復來彦祖頗不平偶撲得一雀自於門限刀斷其首
　擲棄中庭徐察之此雀忽身首相就翩然飛去及彦
　祖還南徐為人訟田安置廣徳軍才得自便復䘮妻
　許未幾妖人張懷素辭連就逮竟死於南方雖禍生
　有胎然忿與忍不可不戒也
范迪簡南劒州人起白屋官至卿監年八十餘諸子自
　峒峋以下皆登科顯官近世享福殆少其比其居地
　名黯淡灘初買宅或云其中有恠不可買試使健僕
　宿其堂廡伺之但見一物人首而蛇身往來其間不
　甚畏人諸僕遂謀以布被兠之急縳就烹一夕而盡
　其恠遂絶或云此䘮門也
陸軫云東封牓狀元梁固作省判卒附一婢言已授隂
　山諫議大夫索茶喫却封角子押字如生時又云欲
　取寵婢及一小鬟不久二婢皆卒
陸軫云歴亭縣李押司死時復蘇寄一姓蘇人還魂本
　家不肯認蘇氏又不肯往遂詣縣訴有司以涉恠抑
　而不奏世云借屍還魂信有之耶
奉議李畤婺州人守官江外得替北歸次金陵忽小龍
　見於舟中急以銅盤承之整衣冠焚香設拜明日視
　之小龍已僵死盆中畤尋病至真州卒
樞宻蔡公卞只一子名仍今為顯謨閣待制初公出帥
　五羊道由無錫縣挈家遊惠山時邑人楊生與數僧
　閒步佛殿聞公來戲謂諸僧曰蔡侍郎無子吾與之
　為子矣公至廣之明年生仍不久移知㑹稽遂還朝
　仍已三嵗途次無錫悟前生之為楊生因召楊生二
　子曰陟曰昇者問其父死之日乃仍生之時然二日
　後復問仍以夙昔事輒懵然不能言矣蔡楊至今往
　來如姻眷奏陟將仕郎
前世書法名畫有傳之祕閣者謂之閣本流俗看畫但
　云閣本則翕然稱美范文正公知睦州奏以唐處士
　方干配嚴光位干為御史方䝉逺祖下鸕鷀原(御史/所居)
　取畫像家無以塞命鄉人但塑一幅巾道服者置之
　祠中元祐間有㫖下諸郡取前賢所寫真令所在如
　法圖進睦守以嚴方應詔後人見𤣥英之像豈不謂
　之閣本哉
謂太守為五馬者多疑所出據詩孑孑干旟良馬五之
　鄭氏云建旟州長之屬殆以是乎
聮句或云起於栢梁非也式微詩曰胡為乎中露蓋泥
　中中露衞之二邑名劉向以為此詩二人所作則一
　在泥中一在中露其理或然則此聮句所起也
世言行李出左氏杜預注云使人也唐李濟翁云當作
　行使予以謂史記臯陶為大理一本作大李天官書
　曰熒惑為李徐廣注曰外則理兵内則理政又黃帝
　有理法一篇顔師古注曰李者法官之號總兵刑政
　故其書曰理法則理與李其義自通蓋人將有行必
　先治裝如孟子之言任鄭當時之言治行皆治裝之
　意然則理亦治也今以行李名裝何為不可
詩南陔孝子相戒以養陔何以有戒意據周官裓夏儀
　禮作陔字則陔通於裓且辰窮於亥是戒之時也
李濟公曰按王府親書杜元凱遺其子書曰書勿借人
　古人云借書一嗤還書二嗤嗤笑也後人訛為癡字
　而增至四癡謂借一癡借之二癡索三癡還四癡(皆/濟)
　(翁/云)前輩又以癡為瓻瓻酒器也蓋云借書以一瓻酒
　還之亦一瓻酒通作鴟吳王取馬革受子胥沈之江
　顔師古云即今之盛酒鴟夷幐
今州縣獄皆立臯陶廟以時祠之蓋自漢已然范滂繫
　獄吏俾祭臯陶曰臯陶賢者知滂無罪將理之於帝
　如其無知祭之何益臯陶大理善用刑故後享之今
　西北屠者皆祭樊噲又可笑也
興化軍子魚惟通應大師廟前者最美世稱通應子魚
　而東坡乃作通印子魚恐誤
政和丙申嵗杭州湯村海溢壞居民田廬凡數十里朝
　廷降鐡符十道以鎮之壬寅嵗鹽官縣亦溢縣南至
　海四十里而水之所囓去邑聚財數里邑人甚恐十
　一月鐡符又至其數如湯村每一符重百觔正面鑄
　神符及御書咒貯以青木匣府遣曹官同都道正管
　押下縣縣建道場設醮投之海中(海溢又謂之海嘯/史只云海毁河決)
　(湍水卷㟁而入海/但潮浸陸地爾)通州靜海縣舊去海七十里今止
　十里宣和癸卯鹽官縣蜀山雷山一帶沙漲而靜海
　並海十里内沙再毁初鹽官自投符後稍稍沙漲前
　此經制司差一武經郎路升措置水利乃欲築長堤
　以捍潮勢其論尤迂誕杭帥翁彦國笑曰平生且不
　曾見人修海
番陽吳令知靈璧縣朝廷定樂下縣造石磬聲成每泝
　汴進入輸納縣别有一小河號取成都稍徑或由此
　河載磬以入則磬聲率不協律此理殆不可曉
陸軫云天禧元年四月五日申時京師黑風自西來天
　地陡暗市人咫尺不相見頃之大雨作天復明父老
　云往年疾疫起得黑風而人民安
予紹聖間迎侍西湖圃居五年春圃桃數千株結實皆
　雙明年先子捐館今直龍圖閣李友聞時亦居杭聞
　之愀然曰某頃時為婺州錄事參軍廨中櫻桃一株
　盡雙實亦丁外艱
松楸上忽生大青蟲食盡葉惟留大枝榦近見鎮江一
　士大夫先冢如此蓋不祥也
成都府園西樓有大蟒居之不敢發率嘗扄鎖虞經臣
　作帥宴客樓下蟒忽著正中一武臣之肩須㬰溺皮
　肉潰爛成瘡得妙藥治之方愈經臣為文遣吏祭之
　即日毁樓蟒亦不見
宣和己亥夏吳中雨下如黑色明年乃有青溪之變
舒王一日與葉濤坐蔣山本府一牙校來參公問來意
　其人乞屏左右言昨夕夢至隂府見待制帶鐡枷良
　苦令某白相公意望有所薦拔某恐相公不信遲疑
　間待制云但説某時某處所議之事今坐此備受慘
　毒公悟其事不覺大慟公旣薨有武弁死而復甦言
　王氏父子皆鐡枷竊問何罪曰縁曾議復肉刑致此
　乃與前校之夢略同今士大夫往往皆知之
崇寧中蔡太師罷歸浙西張康國將有入相之命未鎖
　院前一夕薨是時術士謝詮居閩中忽夣至一所門
　墻甚峻門外呵衞者甚衆詮問此何處傍有人指曰
　請視牌詮仰首見牌惟二字曰機獄相次門開有執
　兵持撾者數百人次列門下聲言迎罪人須㬰望一
　物火焰赫然迤邐來近乃一鐡車載火一盆及一人
　帶鐡枷居火之後詮熟視其人乃康國也是日乃四
　月某日尋知康國是日薨矣
朝奉郎李遘知興化軍時蔡君謨襄自福帥尋罷歸鄉
　病革以後事屬李守守夜夢神人紫綬金章從數百
　鬼物升㕔與守云迓代者守問何神代者復何人神
　曰予閻羅王蔡襄當代我明日蔡公薨李作挽詞有
　不向人間為冡宰却歸地下作閻王之句蓋寔録也
狀頭時邦彦母懷之彌月夢九人皂衣肩輿一金紫人
　徑入房中明日犬生九子皆黑晩遂生邦彦故小名
　十狗同年錄見之終於吏部尚書(東臯錄載其父/有隂徳事甚詳)
從事郎林毅本閩人寄居姑蘇往嵗權知錢塘縣值睦
　㓂作棄官逃避得罪投閒宣和六年旣叙復將赴調
　忽夢黃衣吏持文書一卷列十人姓名林在其中謂
　林曰召公等作酆都使者請書知林視餘人往往相
　識而俱未書名乃語俟九人皆僉字然後及我吏曰
　諾月餘又夢如前而九人皆已書押林遂書之他日
　以告所親咸竊憂之相次所謂九人者已二三死矣
　林不以為異方治任西游至泗州卒從政郎任揖初
　聞林説戱曰公果作使者幸一顧我林卒未久任亦
　殂謝
彭汝礪番陽人元祐末自八座出知江州與婦翁宋朝
　散之官朝散忽夢上天令作文記遽答曰某不能詔
　召尚書為之未幾尚書卒其夫人宋氏尚少艾臨終
　於其領巾留頌為别云百世因縁六年夫婦從今已
　去不打這皷
福州近郊幽嵓院資産甚盛有大麫牀號千人麫牀君
　謨作帥因聖節宴犒遣人舁置使厨久之院僧禱䕶
　伽藍春㑹動無麫牀何以聚衆施利不至神亦何依
　一夕公獨坐便齋聞喏聲不見形問何人神對幽嵓
　院每嵗恃春㑹以贍衆願請麫牀以歸公頷之明日
　公庫半夜失麫牀公令問幽嵓果已還院郡人莫不
　異之
　
　
　
　泊宅編卷中
欽定四庫全書
　泊宅編卷下
　　　　　　　　　　　　　宋　方勺　撰
朱曉容不詳何許人常為浮屠以善相游公卿間號容
　大師後因事返初惟貢作貴人他人雖强之使言終
　非所喜而中者亦寡初朱臨姚闢久同場屋每試牓
　出姚往往在朱上馮太尉京牓中二人俱赴廷入對
　未唱名前數日京師忽傳小試乃朱君殿試之作也
　姚謂人曰果爾縱不魁多士亦須在第一甲自嘆平
　時濫居其先及至魚龍變化之地便爾懸絶詣術士
　以二人命率質之亦訪容師未見殿唱日禁門未開
　曈曨未明或云曉容立茶肆中姚聞之走覔容果與
　一白袍偶坐姚連揖懇容略屈鄰邸一觀氣色容指
　偶坐者曰狀元已在此何勞他閲(偶坐者馮/當世京也)姚力挽
　之容不得已為就鄰邸燈火下視之曰姚第幾甲朱
　第幾甲言訖復還前肆相次辨色入聴臚傳皆如師
　言
朱正夫臨年未四十以大理寺丞致仕居吳興城迺取
　訓詞中仰而高風之語作仰高亭於城上常杜門謝
　客忽一日曉容自京師來謁公欣然接之是時二子
　行中久中秋試不利皆在侍下公强使冠帶而出容
　一見驚起賀曰後舉狀元也睥睨久之徑辭去公留
　之不可問以何適容曰老僧自此不復更閲人便徃
　杭州六和寺求一小室閒坐以待科場開乃西游爾
　公初未之信後三年春久中薄游㑹稽謀赴舉之資
　潮船絶江暮至六和才泊㟁見容在寺門遙揖久中
　歸與之欵因叩伯仲行期久中告之師曰某是月亦
　當離杭矣久中至家道之公笑且恠其任術之篤如
　此是秋至京師二朱舍開寶塔寺容寓智海禪刹相
　次行中預薦明年省闈優等惟殿試病作不能執筆
　是時王氏之學士人未多得時行中獨記其詩義最
　詳因信筆寫以答所問極不如意卷上日方午遂經
　御覽神宗良愛之行中不知也日與同舍蔡冲允(蹈/)
　丁葆光(經/)圍棋每拈子欲下必罵曰賊秃蓋恨容許
　之誤也未唱名前數日有士人通謁行中方棋遽使
　人卻之須㬰謁者又至且云見朱先輩行中叱其僕
　曰此必有下第舉人欲丐出闗之資吾捐悶中誰能
　見之然士人立於門不肯去冲允曰事不可知何惜
　一見行中乃出延之坐不暇寒溫揖行中起附耳而語
　曰乃梁御藥門客御藥特令奉報足下卷子上已置
　在魁等他日幸相記行中唯唯而入再執棋子手輒
　顫縁寵辱交戰不能自持冲允覺而叩之具述士人
　之言冲允曰曾詢梁氏所居否曰不曾或曰在州西
　急賃馬偕往欲審其事至梁門日已曛度不能返遂
　復歸而行中念容獨往智海宿容聞其來迎門握手
　曰非晩唱名何為來見老僧必是得甚消息來行中
　曰久不相見略來問訊爾師曰胡不寔告我馮當世
　未唱名時氣象亦如此行中知不可欺因道梁氏之
　事師喜甚為開尊設具且曰吾奉許固有素只有一
　人未見爾當為邀來同飲仍戒曰此人藍縷不可倨
　見亦不得發問問則彼行矣燭至師引寺廊一丐者
　入見行中不甚為禮便據上坐相與飲酒斗餘不交
　一談師徐曰此子當唱名先生能一留目否丐者曰
　爾曰何師曰已定他冠多士丐者擺頭曰第二人躡
　行中足使起宻徵其意但曰偶數多更無他語遂罷
　去明日飯罷率行中寺庭閒步出門遙見余行老亦
　入寺師不覺拊髀驚謂行中曰始吾見子以為天下
　之美盡此矣不知乃有此人行中曰此常州小余也
　某識之何遽及是師曰子正怕此人昨日聞偶多之
　説今又覩此人兹事可知矣(蓋行中發解過/省皆在二數)及聽臚
　行老果第一行中次之行中解褐了往謝師師勞之
　曰子誠福人今日日辰以法推之魁天下者官不顯
　子至侍從其後余止館職知湖州卒行老名中服行
　中至中書舍人
尚書右丞胡宗愈夫人丁氏司封員外郎宗臣之女自
　幼穎慧無所不能其善相人蓋出天性在西府時常
　於窗隙遙見蔡丞相(確/)謂右丞曰蔡相全似盧多遜
　或以盧蔡肥瘠色貎不同詰之丁氏曰吾雖不及見
　盧但常一觀其畫像與今丞相神彩相似爾後蔡果
　南竄又戸部尚書李常除老龍尹成都塗中貽右丞
　書丁氏一見其字畫驚曰此人身筆已倒不久數盡
　須病咽喉而死李公行次鳳翔中毒而卒如此之𩔖
　不一初司封有楊妃數美人真挂後堂丁氏年未笄
　每晨興省問尊親了必戲道諸妃萬福一日潘妃忽
　荅云夫人萬福家人輩大恠之欲毁其真惟其叔寶
　臣令勿毁此女他日未可量也鄉人多能道其事
陸軫日記天聖中陸同判衢州一旦早起覺印堂癢以
　手揣之司空部上有肉突起如指面大兩日漸堅實
　又至兩月天庭亦然又一日天部輔角部亦然又兩
　月左右龍角骨起映得印堂甚低當月印堂連山根
　起與二龍角相應相次左右眉稜連額角每以相書
　考驗此諸部骨起皆主封侯公相之貴然公官不過
　吏部郎中直昭文館典數郡而已其後孫佃入政府
　贈公官至司空以此知之贈官亦不虚也
金壇郎王裕福唐人術數頗工又常云天運四百二十
　年一周而七百甲子備位天地人江河海鬼凡七今
　正行鬼後十八年復行天當有異人應時而出又云
　唐明皇時正行天元故也
蜀人石藏用以醫術游都城其名甚著餘杭人陳承亦
　以醫顯然石好用煖藥陳好用凉藥古之良藥必量
　人虚實察病之隂陽而後投之湯劑或補或瀉各隨
　其症二子乃執偏見一槩於冷煖而皆有稱於一時
　何也俗語云藏用檐頭三斗火陳承篋裡一盤氷服
　金石藥者潜假藥力以濟其欲然多諱而不肯言一
　日疾作雖欲諱不可得也吳興吳景淵刑部服硫黄
　人罕有知者其後二十年子槖為華亭市易官發背
　而卒乃知流毒傳氣尚及其子可不戒哉
古之賢人不在朝廷必在醫卜之中今之醫者或急於
　財利率用詭道以刼流俗殆與穴坯扶刅之徒同予
　目擊二事今書之以為世警舅氏王居安秀才久苦
　痔疾聞蕭山有善工力不能招致遂命舟自烏墩走
　錢塘舍於靜邸中使人迎醫醫絶江一潮至杭旣見
　忻然為藥劑且云但安心請以五日為期可以永除
　根本初以一藥放下大腸數寸又以藥版之徐用藥
　線一條結痔信宿痔果脱去其大如桃復用藥餌調
　養數日遂安然工初無難色但放下大腸了方議報
　謝之物病者知命懸其手直盡許以槖中所有為酬
　方肯治療又一妻兄迪功郎周僅調官京師舊患膀
　胱氣外腎偏墜有貨藥人自云能治立談間可使之
　正約以萬錢及三縑為報相次入室中施一針所苦
　果平周大喜即如數付金帛而去後半月其疾依舊
　使人訪醫者已不見矣
王捷燒金先用毒蛇不計多少煞埋庭中澆以米泔令
　生菌因取合藥後造宅築基得一蛇頭如人形捷不
　久卒
錢遹婺州浦江農家子少力學舉省殿牓皆占上等雖
　歴華要不妨治生浦江宅在深村衆山環繞一水縈
　帶隂陽家云法當富貴兩得後又侈大其宅買田至
　數萬畝只有一子名楚老極少俊遹所鍾愛作中丞
　時楚老病且革遹是日適欲攻時相與後來者為地
　亟趨對不顧病者遹上馬時楚老死其後謫辭有􁀾
　􁀾之語蓋譏其忍政和初以八座出帥越因臺章領
　宫祠遂不復起所至郡㕔前一鴉鳴必責守兵掩捕
　盡其種𩔖乃已常自云好殺乃天性推捕鴉之事可
　以知其他青溪賊作遹徑走越州越守劉韐閉城不
　納却歸村居為亂兵所害而焚其宅也
陸軫云天聖中侍中馮拯薨次年京城南錫慶院側人
　家生一驢腹下白毛成馮拯二字馮氏以金贖之潜
　育於槽中四方皆知之
和州烏江縣高望鎮升中寺真宗登封曾此駐蹕因賜
　寺額僧有負主僧金久而不償病且革誓為畜産以
　報旣卒主僧晝寢夢病僧披衣蹣跚入牀下覺而異
　之須㬰猫生一子稍長極馴擾其重七八觔每客至
　則歡迎走報見非其人者輒𦂳隨人有知呼其前名
　必怒噬至主僧呼則昂首號呌若求隱其事者衆生
　業報非一此猫特顯者爾
宣和二年十月睦州青溪縣堨村居人方臘託左道以
　惑衆知縣事承議郎陳光不即鉏治臘自號聖公改
　元永樂置偏裨將以巾飾為别自紅巾而上凡六等
　無甲胄惟以鬼神詭秘事相扇摇數日聚惡少千餘
　焚民居掠金帛子女提㸃刑獄張苑通判州事葉居
　中不能招致欲盡殺之以故賊得脅虜良民為兵旬
　日有衆數萬十一月二十九日將領蔡遵與戰於息
　坑死之遂陷青溪縣十二月四日陷睦州初七日天
　章閣待制歙守曾孝蘊以京東賊宋江等出青齊山
　濮間有㫖移知青社一宗室通判州事守禦無䇿十
　三日又陷歙州乘勢取桐廬新城富陽等縣二十九
　日進逼杭州知州事趙霆棄城走州即陷節制直龍
　圖閣陳建亷訪使者趙約被害賊縱火六日官吏居
　民死者十三朝廷遣領樞宻院童貫常徳軍節度使
　譚稹二中貴率禁旅及京畿闗右河東蕃漢兵制置
　江淮二浙明年正月二十四日賊將七佛引衆六萬
　攻秀州統軍王子武聚兵與州民登城固守屬大兵
　至開門表裏合擊斬首九千築京觀五賊退據杭二
　月七日前鋒至清河堰賊列陣以待王師水陸並進
　戰六日斬賊二萬十八日再火官舍學宫府庫與僧
　民之居經夕不絶翌日宵遁大兵入城當是時少保
　劉延废由江東入至宣州涇縣遇賊偽八大王斬五
　千級復歙州出賊背統制王稟王渙楊惟忠辛興宗
　自杭趨睦取睦州與江東兵合斬獲七百級生擒方
　臘及偽相方肥等妻印子毫二太子凡五十二人(毫/二)
　(太子其/子之號)於梓桐石穴中殺賊七萬招來老幼四十餘
　萬復使歸業四月二十六日也餘黨走衢婺而蘭溪
　縣靈山賊朱言吳邦起應之據處州而越州剡縣魔
　賊仇道人台州仙居人吕師囊方品山賊陳十四公
　等起兵略溫台諸縣四年三月討平之是役也用兵
　十五萬斬賊十五萬自出師至凱旋凡四百五十日
　收杭睦歙處衢婺六州與五十二縣所殺平民不下
　二百萬始唐永徽四年睦州女子陳碩真反自稱文
　佳皇帝婺州刺史崔義𤣥平之故梓桐相傳有天子
　基萬年樓方臘因得憑藉以起又以沙門寶誌䜟記
　誘惑愚民而貧窮游手之徒相乗為亂青溪為睦大
　邑梓桐幫源等號山谷幽僻處東北趨睦西近歙民
　物繁庶有漆楮林木之饒富商巨賈多往來江浙地
　勢迂險賊一旦焚蕩無一存者羣黨據險以守因謂
　之洞而浙人安習太平不識兵革一聞金皷聲則斂
　手聴命不逞小民往往反為賊鄉導刼富室殺官吏
　士人以邀貨利渠魁未授首間所掠婦女自洞逃出
　倮而雉經於林中者由湯嵓榴樹嶺一帶凡八十五
　里九村山谷相望不知凡㡬㑹稽進士沈傑常領部
　民深入賊境親覩其事為余言賊之始末因稽合衆
　論摭其實著於篇青溪知縣陳光旣坐不治賊就戮
　朝廷改睦為嚴州歙為徽州自青溪界至歙州路皆
　鳥道縈紆兩傍峭壁萬仞僅通單車方臘之亂曾待
　制出守但以兩崖上駐兵防遏下瞰來路雖蚍蜉之
　微皆可數賊亦不敢犯境宋江擾京東曾公移守青
　社掌兵者以霧毒為辭移屯山谷間州遂陷
後漢張角張燕輩託天師道陵為逺祖立祭酒治病使
　人出米五斗而病遂愈謂之五斗米道至其滋盛則
　剽刼州縣無所不為至今喫菜事魔夜聚曉散者是
　也凡魔拜必北向以張角寔起於北方觀其拜足以
　知其所宗原其平時不飲酒食肉甘枯槁趨靜黙若
　有志於為善者然男女無别不事耕織衣食無所得
　輒務攘奪以逞亂其可不早辨之乎有以其疑似難
　識欲痛繩之恐其滋蔓因置而不問馴致禍變則陳
　光之於方臘是也有舍法令一切弗問但魔迹稍露
　則使屬邑盡驅之死地務絶其本源肅清境内而此
　曹急則據邑聚衆而反則越守劉韐之於仇賊是也
　(仇破剡縣新昌/上虞凡三縣)此風日煽殆未易察也始知能上體
　國禁之嚴下念愚民之無辜迷入於此道不急不怠
　銷患於㝠㝠之中者良有司也
廬州慎縣黃山連接無為軍壽州六安界蓋賊巢也山
　下居民千餘戸而藏賊以活者八百餘家賊間發官
　兵追蹤逐捕有數年不獲者
　
　
　
　泊宅編卷下
