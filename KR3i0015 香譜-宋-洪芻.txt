#+TITLE: 香譜-宋-洪芻
#+DATE: 2016-06-11 12:23:29
#+SOURCE: github.com/kanripo/KR3i0015 master b2601c0f                
欽定四庫全書　　　　　子部九
　香譜　　　　　　　　　譜錄類一(器物之屬/)
　　提要
　　　　(臣/)等謹案香譜二卷舊夲不著撰人名氏左
　　　　圭百川學海題為宋洪芻撰芻字駒父南昌
　　　　人紹聖元年進士靖康中官至諌議大夫謫
　　　　沙門島以卒所作香譜宋史藝文志著録周
　　　　紫芝太倉稊米集有題洪駒父香譜後曰厯
　　　　陽沈諫議家昔號藏書最多者今世所傳香
　　　　譜盖諫議公所自集也以為盡得諸家所載
　　　　香事矣以今洪駒父所集觀之十分未得其
　　　　一二也余在富川作妙香寮永興郭元夀賦
　　　　長篇其後貴池丞劉君頴與余凡五賡其韻
　　　　往返十篇所用香事頗多猶有一二事駒父
　　　　譜中不録者云云則當事推重芻譜在沈立
　　　　譜之上然晁公武讀書志稱芻譜集古今香
　　　　法有鄭康成漢宮香南史小宗香真誥嬰香
　　　　戚夫人迫駕香唐員半千香所記甚該博然
　　　　通典載厯代祀天用水沉香獨遺之云云此
　　　　夲有水沉香一條而所稱鄭康成諸條乃俱
　　　　不載卷數比通考所載芻譜亦多一卷似非
　　　　芻作沈立譜久無𫝊夲書録解題有侯氏萱
　　　　堂香譜二卷不知何代人或即此書耶其書
　　　　凡分四類曰香之品曰香之異曰香之事曰
　　　　香之法亦頗賅備足以資考証也乾隆四十
　　　　六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
欽定四庫全書
　香譜卷上
　　香之品
　　　龍腦香
酉陽雜俎云出波律國樹髙八九丈可六七尺圍葉圓
而背白其樹有肥瘦形似松脂作杉木氣乾脂謂之龍
腦香清脂謂之波律膏子似豆蔲皮有甲錯海藥本草
云味苦辛微温無毒主内外障眼三蟲療五痔眀目鎮
心袐精　又有蒼龍腦主風疹䵟入膏煎良不可㸃眼
眀浄如雪花者善乆經風日或如麥麩者不佳云合黑
豆糯米相思子貯之不耗今復有生熟之異稱生龍腦
即上之所載是也其絶妙者目曰梅花龍腦有經火飛
結成塊者謂之熟龍腦氣味差薄焉葢易入他物故也
　　　麝香
唐本草云生中臺川谷及雍州益州皆有之陶𨼆居云
形似麞常食栢葉及噉蛇或於五月得者徃徃有蛇皮
骨主辟邪殺鬼精中惡風毒療傷多以一子眞香分糅
作三四子刮取血膜雜以餘物大都亦有精麄破皮毛
共在裹中者為勝或有夏食蛇蟲多至寒香滿入春患
急痛自以脚剔出人有得之者此香絶勝帶麝非但香
辟惡以香眞者一子著腦間枕之辟惡夢及尸疰鬼氣
今或傳有水麝臍其香尤美
　　　沈水香
唐本草注云出天竺單于二國與青桂雞骨馢香同是
一樹葉似橘經冬不彫夏生花白而圓細秋結實如㯽
榔色紫似葚而味辛療風水毒腫去惡氣樹皮青色木
似櫸栁重實黑色沈水者是今復有生黄而沈水者謂
之蠟沈又其不沈者謂之生結　又拾遺解紛云其樹
如椿常以水試乃知餘見下卷天香𫝊中
　　　白檀香
陳藏器云本草拾遺曰樹如檀出海南主心腹痛霍亂
中惡鬼氣殺蟲又唐本草云味鹹微寒主惡風毒出崑
崙盤盤之國主消風積水腫又有紫眞檀人磨之以塗
風腫雖不生於中華而人間遍有之
　　　蘇合香
神農本草云生中臺川谷陶隱居云俗𫝊是師子糞外
國説不爾今皆従西域來眞者難别紫赤色如紫檀堅
實極芬香重如石燒之灰白者佳主辟邪瘧癎疰去三
蟲
　　　安息香
本草云出西戎似栢脂黄黑色為塊新者亦柔軟味辛
苦無毒主心腹惡氣鬼疰　酉陽雜俎曰安息香出波
斯國其樹呼為辟邪樹長三丈許皮色黄黑葉有四角
經冬不彫二月有花黄色心微碧不結實刻皮出膠如
飴名安息香
　　　鬱金香
魏略云生大秦國二三月花如紅藍四五月採之其香
十二葉為百草之英　本草拾遺曰味苦無毒主蟲毒鬼
疰鵶鶻等臭除心腹間惡氣鬼疰入諸香用説文曰鬱
金芳草煑以釀鬯以降神也
　　　雞舌香
唐本草云生崑崙及交愛以南樹有雌雄皮不並似栗
其花如梅結實似棗核者雌樹也不入香用無子者雄
樹也採花釀以成香微温主心痛惡瘡療風毒去惡氣
　　　薰陸香
廣志云生南海又僻方注曰即羅香也　海藥本草云
味平温無毒主清人神其香樹一名馬尾香是不皮鱗
甲採之復生又唐本草注云出天竺國及邯祁似楓松
脂黄白色天竺者多白邯祁者夾緑色香不甚烈微温
主伏尸惡氣療風水腫毒惡瘡
　　　詹糖香
本草云出晉安岑州及交廣以南樹似橘煎枝葉為之
似糖而黑多以其皮及蠧糞雜之不得淳正者惟軟乃
佳
　　　丁香
山海經曰生東海及崑崙國二三月花開七月方結實
　開寳本草注云生廣州樹髙丈餘凌冬不凋葉似櫟
而花圓細色黄子如丁長四五分紫色中有麄大長寸
許者俗呼為母丁香擊之則順理而折味辛主風毒諸
腫能發諸香及止乾霍亂嘔吐各騐
　　　波律香
本草拾遺曰出波律國與龍腦同樹之清脂也除惡氣
殺蟲疰見龍腦香即波律膏也
　　　乳香
廣志云即南海波斯國松樹脂有紫赤櫻桃者名乳香
葢薰陸之類也仙方多用辟邪其性温療耳聾中風口
噤婦人血風能發酒治風冷止大腸洩僻療諸瘡癤令
内消今以通眀者為勝目曰的乳其次曰揀香又次曰
瓶香然多夾雜成大塊如􁏏青之狀又其細者謂之香
纒
　　　青桂香
本草拾遺曰即沈香同樹細枝𦂳實未爛者
　　　雞骨香
本草拾遺記曰亦馢香中形似雞骨者
　　　木香
本草云一名蜜香従外國舶上來葉似薯蕷而根大花
紫色功効極多味辛温而無毒主辟温療氣劣氣不足
消毒殺蟲毒今以如雞骨堅實齧之粘齒者為上復有
馬兠苓根謂之青木香非此之謂也或云有二種亦恐
非耳一謂之雲南根
　　　降眞香
南州記曰生南海諸山又云生大秦國　海藥本草曰
味温平無毒主天行時氣宅舎怪異並燒之有驗仙傳
云燒之感引鶴降醮星辰燒此香甚為第一小兒帶之
能辟邪氣其香如蘇方木然之初不甚香得諸香和之
則特美
　　　艾蒳香
廣志云出西國似細艾又云松樹皮緑衣亦名艾蒳可
以合諸香燒之能聚其煙青白不散　本草拾遺曰味
温無毒主惡氣殺蛀蟲主腹冷洩痢
　　　甘松香
本草拾遺曰味温無毒主鬼氣卒心腹痛脹滿浴人身
令香叢生葉細　廣志云甘松香生凉州
　　　零陵香
南越志云一名燕草又名薰草生零陵山谷葉如羅勒
山海經曰薰草似麻葉方莖氣如蘼蕪可以止癘即零
陵香味苦無毒主惡氣注心腹痛下氣令體香和諸香
或作湯丸用得酒良
　　　茅香花
唐本草云生劔南諸州其莖葉黑褐色花白非白茅也
味苦温無毒主中惡温胃止嘔吐葉苗可煑湯浴辟邪
氣令人香
　　　馢香
本草拾遺曰亦沈香同樹以其肌理有黑脈者謂之也
　黄熟香亦馢香之類也但輕虚枯朽不堪者今和香
中皆用之
　　　水盤香
類黄熟而殊大多雕刻為香山佛像並出舶上
　　　白眼香
亦黄熟之别名也其色差白不入藥品和香或用之
　　　葉子香
即馢香之薄者其香尤勝於馢又謂之龍鱗香
　　　雀頭香
本草云即香附子也所在有之葉莖都似三稜根若附
子周匝多毛交州者最勝大如棗核近道者如杏仁許
荆襄人謂之莎草根大下氣除胸腹中熱合和香用之
尤佳
　　　芸香
倉頡解詁曰芸蒿似邪蒿可食魚豢典略云芸香辟紙
魚蠧故藏書臺稱芸臺
　　　蘭香
川本草云味辛平無毒主利水道殺蟲毒辟不祥一名
水香生大吴池澤葉似蘭尖長有岐花紅白色而香煑
水浴以治風
　　　芳香
本草云即白芷也一名茞又名䖀又曰萖又曰符離又
名澤芬生下濕地河東川谷尤佳近道亦有道家以此
香浴去尸蟲
　　　蘹香
本草云即杜衡也葉似葵形如馬蹄俗呼為馬蹄香藥
中少用惟道家服令人身香
　　　蕙香
廣志云蕙草緑葉紫花魏武帝以為香燒之
　　　白膠香
唐本草注云樹髙大木理細莖葉三角商洛間多有五
月斫為坎十一月收脂　開寳本草云味辛苦無毒主
􁲐疹風痒浮腫即楓香脂
　　　都梁香
荆州記曰都梁縣有山山上有水其中生蘭草因名都
梁香形如霍香　古詩曰博山鑪中百和香鬱金蘇合
及都梁廣志云都梁出淮南亦名煎澤草也
　　　甲香
唐本草云蠡類生雲南者大如掌青黄色長四五寸取
黶燒灰用之南人亦煑其肉噉今合香多用謂能發香
復来香烟須酒蜜煑製方可用法見下
　　　白茅香
本草拾遺記曰味甘平無毒主惡氣令人身香煑汁服
之主腹内冷痛生安南如茅根道家用煑湯沐浴
　　　必栗香
内典云一名化木香似老椿　海藥本草曰味辛温無
毒主鬼疰心氣斷一切惡氣葉落水中魚暴死木可為
書軸辟白魚不損書
　　　兜婁香
異物志云出海邊國如都梁香　本草曰性微温療霍
亂心痛主風水毒腫惡氣止吐逆亦合香用莖葉似水
蘇
　　　藒車香
本草拾遺曰味辛温主鬼氣去臭及蟲魚蛀物生彭城
高數尺白花　爾雅曰藒車䒗輿注曰香草也
　　　兠納香
廣志曰生剽國　魏略曰出大秦國　本草拾遺曰味
温甘無毒去惡氣温中除冷
　　　耕香
南方草木狀曰耕香莖生細葉　本草拾遺曰味辛温
無毒主臭鬼氣調中生烏滸國
　　　木蜜香
内典云狀若槐樹　異物志云其葉如椿　交州記云
樹似沈香　本草拾遺曰味甘温無毒主辟惡去邪鬼
疰生南海諸山中(種五六年/便有香也)
　　　迷迭香
廣志云出西域魏文帝有賦亦嘗用　本草拾遺曰味
辛温無毒主惡氣令人衣香燒之去邪
　　香之異
　　　都夷香
洞㝠記香如棗核食一顆歴月不饑或投水中俄滿大
盂也
　　　荼蕪香
王子年拾遺記燕昭王廣延國二舞人帝以荼蕪香屑
鋪地四五寸使舞人立其上彌日無跡香出波弋國浸
地則土石皆香著朽木腐草莫不茂蔚以薰枯骨則肌
肉皆生又出獨異志
　　　辟寒香
辟邪香瑞麟香金鳯香皆異國所獻杜陽編云自兩漢
至皇唐皇后公主乗七寳輦四面綴五色玉香囊囊中
貯上四香毎一出遊則芬馥滿路
　　　月支香
瑞應圖大漢二年月支國貢神香武帝取㸔之狀若燕
卵凡三枚大似棗帝不燒付外庫後長安中大疫宫人
得疾衆使者請燒一枚以辟疫氣帝然之宫中病者差
長安百里内聞其香積九月不歇
　　　振靈香
十洲記聚窟州有大樹如楓而葉香聞數百里名曰返
魂樹根於玉釜中煑汁如飴名曰驚精香又曰振靈香
又曰返生香又曰馬精香又名却死香一種五名靈物
也香聞數百里死屍在地聞即活
　　　千畝香
述異記曰南郡有千畝香林名香徃徃出其中
　　　十里香
述異記曰千年松香聞於十里
　　　􁳗齊香
酉陽雜俎曰出波斯國拂林呼為頂㪍梨咃長一丈餘
圍一尺許皮色青薄而極光浄葉似阿魏毎三葉生於
條端無花結實西域人常八月伐之至冬更抽新條極
滋茂若不剪除返枯死七月㫁其枝有黄汁其狀如蜜
微有香氣入藥療百病
　　　龜甲香
述異記曰即桂香之善者
　　　兠末香
本草拾遺曰燒去惡氣除病疫　漢武帝故事曰西王
母降上燒是香兠渠國所獻如大豆塗宫門香聞百里
關中大疫死者相枕燒此香疫則止　内傳云死者皆
起此則靈香非中國所致
　　　沈光香
洞㝠記塗魂國貢門中燒之有光而堅實難碎太醫以
鐵杵舂如粉而燒之
　　　沈榆香
封禪記黄帝列珪玉於蘭蒲蓆上然沈榆香舂雜寳為
屑以沈榆和之若泥以分尊卑華戎之位
　　　茵墀香
拾遺記靈帝初平三年西域獻煑湯辟癘宫人以沐頭
　　　石葉香
拾遺記曰此香疊疊狀如雲母其氣辟癘魏文帝時題
腹國獻
　　　鳯腦香
杜陽編穆宗嘗於藏眞島前焚之以崇禮敬
　　　紫述香
述異記一名紅藍香又名金香又名麝香草香出蒼梧
桂林二郡界
　　　威香
孫氏瑞應圖曰瑞草曰一名威蕤王者禮備則生扵殿
前又云王者愛人命則生
　　　百濯香
拾遺記孫亮寵姬四人合四氣香皆殊方異國所獻凡
經踐躡安息之處香氣在衣彌年不歇因香名百濯復
目其室曰思香媚寢
　　　龍文香
杜陽編武帝時所獻忘其國名
　　　千步香
述異記南海出千步香佩之香聞於千步草也今海隅
有千步草是其種也葉似杜若而紅碧相雜貢籍曰南
郡貢千步香
　　　薰肌香
洞𡨕記用薰人肌骨至老不病
　　　蘅蕪香
拾遺記漢武帝夢李夫人授蘅蕪之香帝夢中驚起香
氣猶著衣枕歴月不歇
　　　九和香
三洞珠囊曰天人玉女𢷬羅天香按擎玉爐燒九和之
香
　　　九眞雄麝香
西京雜記趙昭儀上姊飛鷰三十五物有青水香沈水
香九眞雄麝香
　　　罽賔國香
盧氏雜説楊牧嘗召崔安石食盤前置香一爐煙出如
樓臺之狀崔别聞一香非似爐煙崔思之楊顧左右取
白角楪子盛一漆毬子呈崔曰此罽賔國香所聞即此
香也
　　　拘物頭花香
唐太宗實録曰罽賔國進拘物頭花香香聞數里
　　　昇霄靈香
杜陽編同昌公主薨主哀痛常令賜紫尼及女道冠焚
昇霄靈之香擊歸天紫金之磬以導靈舁
　　　祇精香
洞㝠記出塗魂國燒此香魑魅精祇皆畏避
　　　飛氣香
三洞珠囊隠訣云眞檀之香夜泉𤣥脂朱陵飛之香返
生之香皆眞人所燒之香也
　　　金磾香
洞㝠記金日磾既入侍欲衣服香潔得氤氲之氣自合
此香帝果悦之日磾嘗以自薰宫人以見者每增其媚
　　　五香
三洞珠囊曰五香一株五根一莖五枝一枝五葉一葉
間五節五五相對故先賢名之五香之木燒之十日上
徹九星之天即青木香也
　　　千和香
三洞珠囊峨嵋山孫眞人然千和之香
　　　兠婁婆香
楞嚴經壇前别安一小爐以此香煎取香水沐浴其炭
然令猛熾
　　　多伽羅香
釋氏㑹要曰多伽羅香此云根香多摩羅䟦香此云藿
香旃檀釋云與樂即白檀也能治熱病赤檀能治風腫
　　　大象藏香
釋氏㑹要曰因龍鬭而生若燒其一丸興大光明細雲
覆上味如甘露七晝夜降其甘雨
　　　牛頭旃檀香
華嚴經云従離垢出若以塗身火不能燒
　　　羯布羅香
西域記云其樹松身異葉花果亦别初採既濕尚未有
香木乾之後循理而折之其中有香木乾之後色如氷
雪亦龍腦香
　　　薝蔔花香
法華經云須曼那華香闍提華香末利花香羅羅華香
青赤白蓮華香華樹香果樹香旃檀香沈水香多摩羅
䟦香多伽羅香象香馬香男香女香拘鞞陀羅樹香㬅
陀羅花香殊沙華香
　
　
　
　
　
　
　
　
　
　
　
　
　
　香譜卷上
欽定四庫全書
　香譜卷下
　　香之事
　　　述香
説文曰芳也篆従黍従甘𨽻省作香春秋傳曰黍稷馨
香凡香之屬皆従香香之逺聞曰馨
　香之美者曰􁚑(音/使)　　　香之氣曰馦(火兼/反)
　　曰馣(音淹/)　　曰馧(於云/反)　　曰馥(扶福/反)
　　曰􁀙(音愛/)　　曰􁳗(方滅/反)　　曰馪(音繽/)
　　曰馢(音牋/)　　曰馛(步末/反)　　曰䭱(匹結/反)
　　曰馝(滿結/反)　　曰馞(音悖/)　　曰馠(火含/反)
　　曰馩(音焚/)　　曰馚(上同/)　　曰􁀙(奴昆/反)
　　曰􁀙(音彭􁀙/􁀙大香)　曰馟(他胡/反)　　曰䭲(音倚/)
　　曰馜(音你/)　　曰䭯(普没/反)　　曰􁀙(滿結/反)
　　曰􁀙(普滅/反)　　曰􁀙(烏孔/反)　　曰□(音瓢/)
　至治馨香　　尚書曰至治馨香感于神明
　有飶其香　　毛詩有飶其香邦家之光
　其香始升　　毛詩其香始升上帝居歆
　昭其馨香　　國語其徳足以昭其馨香
　國香　　　　左𫝊蘭有國香
　乆而聞其香　國語入芝蘭之室久而聞其香
　　　香序
宋范煜字蔚宗撰和香方其序云麝本多忌過分必害
沈實易和盈斤無傷零霍慘虐詹糖粘濕甘松蘇合安
息鬱金捺多和羅之屬並被於外國無取於中土又棗
膏昏懞甲馢淺俗非惟無助於馨烈乃當彌増於尤疾
也此序所言悉以比類朝士麝本多忌比庾憬之棗膏
昏懞比羊𤣥保甲馢淺俗比徐湛之甘松蘇合比惠休
道人沈實易和葢自比也
　　　香尉
述異記漢雍仲子進南海香物拜涪陽尉人謂之香尉
　　　香市
述異記曰南方有香市乃商人交易香處
　　　薰爐
應劭漢官儀曰尚書郎入直臺中給女侍史二人皆選
端正指使従直女侍史執香爐燒薰以従入臺中給使
護衣
　　　懐香
漢官興職曰尚書郎懐香握蘭趨走丹墀
　　　香户
述異記曰南海郡有採香户
　　　香洲
述異記曰朱崖郡洲中出諸異香徃徃有不知名者
　　　披香殿
漢宫閣名長安有合歡殿披香殿
　　　採香徑
郡國志吴王闔閭起響屧廊採香徑
　　　㗖香
杜陽編元載寵姬薛瑤英母趙姢幼以香㗖英故肌肉
悉香
　　　愛香
襄陽記劉季和性愛香常如厠還輒過香爐上主簿張
坦曰人名公作俗人不虚也季和曰荀令君至人家坐
席三日香為我如何坦曰醜婦效顰見者必走公欲遁
走耶季和大笑
　　　含香
應劭漢官曰侍中刁存年老口臭上出雞舌香含之
　　　竊香
晉書韓夀字徳真為賈充司空掾充女窺見夀而悦焉
因婢通殷勤夀踰垣而至時西域有貢竒香一著人經
月不歇帝以賜充其女宻盜以遺夀後充與夀宴聞其
芬馥意知女與夀通遂祕之以女妻夀
　　　香囊
謝𤣥常佩紫羅香囊謝安患之而不欲傷其意因戲賭
取焚之𤣥遂止又古詩云香囊懸肘後
　　　沈香牀
異苑沙門支法有八尺沈香牀
　　　金香爐
魏武上雜物疏曰御物三十種有純金香爐一枚
　　　博山香爐
東宫故事曰黄太子初拜有銅博山香爐　西京雜記
丁緩又作九層博山香爐
　　　被中香爐
西京雜記被中香爐本出房風其法後絶長安巧工丁
緩始更之機環運轉四周而爐體常平可置之於被褥
故以為名
　　　沈香火山
杜陽編隋煬帝毎除夜殿前設火山數十皆沈香木根
毎一山焚沈香數車暗即以甲煎沃之香聞數十里
　　　檀香亭
杜陽編宣州觀察使楊牧造檀香亭子初成命賔樂之
　　　沈香亭
李白後集序開元中禁中初重木芍藥即今牡丹也得
四本紅紫淺紅通白者上因移植扵興慶池東沈香亭
前
　　　五色香煙
三洞珠囊許逺遊燒香皆五色香煙出
　　　香珠
三洞珠囊以雜香𢷬之丸如梧桐子大青繩穿此三皇
眞元之香珠也燒之香徹天
　　　金香
右司命君王易度游于東板廣昌之城長樂之鄊天女
灌以平露金香八㑹之湯瓊鳯𤣥脯
　　　鵲尾香爐
宋玉賢山隂人也既稟女質厥志彌髙自専年及筓應
適女兄許氏宻具法服登車既至夫門時及交禮更著
黄巾裙手執鵲尾香爐不親婦禮賔主駭愕夫家力不
能屈乃放還遂出家梁大同初𨼆弱溪之間
　　　百刻香
近世尚竒者作香篆其文準十二辰分一百刻凡然一
晝夜乃巳
　　　水浮香
然紙灰以印香篆浮之水面爇竟不沈香獸以塗金為
狻猊麒麟鳬鴨之狀空中以然香使煙自口出以為玩
好復有雕木埏土以為之者
　　　香篆
鏤木以為之以範香塵為篆文然於飲席或佛像前往
往有至二三尺徑者
　　　焚香讀孝經
陳書岑之敬字思禮淳謹有孝行五歳讀孝經必焚香
正坐
　　　防蠧
徐陵玉臺新詠序曰辟惡生香聊防羽陵之蠧
　　　香溪
吴宫故有香溪乃西施浴處又呼為脂粉溪
　　　牀畔香童
天寳遺事王元寳好賔客務於華侈器玩服用僣於王
公而四方之士盡歸仰焉常於寢帳牀前刻矮童二人
捧七寳博山香爐自暝焚香徹曙其驕貴如此
　　　四香閤
天寳遺事云楊國忠嘗用沈香為閤檀香為欄檻以麝
香乳香篩土和為泥飾閤壁毎於春時木芍藥盛開之
際聚賔於此閤上賞花焉禁中沈香之亭殆不侔此壯
麗者也
　　　香界
楞嚴經云因香所生以香為界
　　　香嚴童子
楞嚴經云香嚴童子白佛言我諸比丘燒水沈香香氣
寂然來入鼻中非木非空非煙非火去無所著來無所
從由是意銷發明無漏得阿羅漢
　　　天香傳
見丁晉公本集
　　　古詩詠香爐
四座且莫諠願聽歌一言請説銅香爐崔嵬象南山上
枝似松栢下根據銅盤雕文各異類離婁自相連誰能
為此器公輸與魯般朱火然其中青煙颺其間順風入
君懐四座莫不歡香風難乆居空令蕙草殘
　　　齊劉繪詠博山香爐詩
參差鬱佳麗合沓紛可憐蔽虧千種樹出没萬重山上
鏤周王子駕鶴乗紫煙下刻盤龍勢矯首半銜連傍為
伊水麗芝葢出嵓間復有漢游女拾羽弄餘妍榮色何
雜糅縟繡更相鮮麏麚或騰倚林薄杳芊眠掩華如不
發含薰未肯然風生四堦樹露湛曲池蓮寒蟲飛夜室
秋虚没暁天
　　　梁昭明太子銅博山香爐賦
稟至精之純質産靈嶽之幽深探般倕之妙㫖運公輸
之巧心有蕙帶而嵓𨼆亦霓裳而升僊寫嵩山之巃嵸
象鄧林之芊眠於時青煙司寒夕光翳景翠帷已低蘭
膏未屛炎蒸内耀苾芬外揚似慶雲之呈色若景星之
舒光信名嘉而用美永為玩於華堂
　　　漢劉向薰爐銘
嘉此正氣嶃嵓若山上貫太華承以銅盤中有蘭綺朱
火青煙
　　　梁孝元帝香爐銘
蘇合氤氲飛煙若雲時濃更薄乍聚還分火微難盡風
長易聞孰云道力慈悲所薰
　　　古詩
博山爐中百和香鬱金蘇合與都梁
紅羅複斗帳四角垂香囊
開奩集香蘇　金爐絶沈燎
金泥蘇合香　薰爐雜棗香
丹轂七車香　百和裛衣香
　　香之法
蜀王薰御衣法
　　丁香　　　馢香　　　沈香
　　檀香　　　麝香(已上各/一兩)甲香(三兩製/如常法)
　右件香𢷬為末用白沙蜜輕煉過不得熱用合和令
　勻入用之
江南李王帳中香法
　右件用沈香一兩細剉加以鵞梨十枚研取汁於銀
　器内盛却蒸三次梨汁乾即用之
唐化度寺牙香法
　　沈香(一兩/半)　白檀香(五兩/)蘇合香(一兩/)
　　甲香(一兩/煮)　龍腦(半兩/)　麝香(半兩/)
　右件香細剉𢷬為末用馬尾篩羅煉蜜溲和得所用
　之
雍文徹郎中牙香法
　　沈香　　　檀香　　　甲香
　　馢香(各一/兩)　黄熟香(一兩/)龍麝(各半/兩)
　右件𢷬羅為末煉蜜拌和勻入新瓷器中貯之宻封
　埋地中一月取出用
延安郡公蘂香法
　　𤣥參(半斤浄洗去塵土於銀器中以水煑令/熟控乾切入銚中慢火炒令微煙出)
　　甘松(四兩擇去雜草塵/土方秤定細剉之)　白檀香(剉/)
　　麝香(顆者俟别藥/成末方入研)　的乳香(細研同麝香入/上三味各二錢)
　右並新好者杵羅為末煉蜜和勻丸如雞頭大毎藥
　末一兩使熟蜜一兩未丸前再入杵臼百餘下油單
　宻封貯瓷器中旋取燒之
供佛濕香法
　　檀香(二兩/)　零陵香　　　馢香
　　藿香　　　白芷　　　　丁香皮
　　甜參(各一/兩)　甘松　　　　乳香(各半/兩)
　　消石(一分/)
　右件依常法事治碎剉焙乾𢷬為細末别用白茅香
　八兩碎擘去泥焙乾用火燒候火焰欲絶急以盆葢
　手巾圍盆口勿令通氣放冷取茅香灰𢷬為末與前
　香一處逐旋入經煉好蜜相和重入藥臼𢷬令軟硬
　得所貯不津器中旋取燒之
牙香法
　　沈香　　　白檀香　　乳香
　　青桂香　　降眞香　　甲香(灰汁煑少時取出/放冷用甘水浸一)
　　(宿取出/令焙乾)　　龍腦　　　麝香(已上八味各半兩/𢷬羅為末煉蜜拌)
　　(令/勻)
　右别將龍腦麝香於浄器中研細入令匀用之
又牙香法
　　黄熟香　　馢香　　　沈香(各五兩/)
　　檀香　　　零陵香　　藿香
　　甘松　　　丁香皮(各三/兩)
　　麝香　　　甲香(三兩黄泥漿煑一/日後用酒煑一日)
　　硝石　　　龍腦(各三/分)　乳香(半兩/)
　右件除硝石龍腦乳麝同研細外將諸香𢷬羅為散
　先用蘇合油一茶脚許更入煉過蜜二斤攪和令匀
　以瓷合貯之埋地中一月取出用之
又牙香法
　　沈香(四兩/)　檀香(五兩/)　結香
　　藿香　　　零陵香　　甘松(已上各/四兩)
　　丁香皮　　甲香(各二/分)　麝香
　　龍腦(各三/分)　茅香(四兩/燒灰)
　右件為細末煉蜜和勻用之
又牙香法
　　生結香　　馢香　　　零陵香
　　甘松(各三/兩)　藿香　　　丁香皮
　　甲香(各一/兩)　麝香(一錢/)
　右為麄末煉蜜放冷和勻依常法窨過爇之
又牙香法
　　檀香　　　𤣥參(各三/兩)　甘松(二兩/)
　　乳香　　　龍麝(各半兩/令研)
　右先將檀香𤣥參剉細盛於銀器内以水浸慢火煑
　水盡取出焙乾與甘松同𢷬羅為末次入乳香末等
　一處用生蜜和勻乆窨然後用之
又牙香法
　　白檀香(八兩細劈作片子以臈茶清浸一宿控出/焙令乾用蜜酒中拌令得所再浸一宿慢)
　　(火焙/乾)　　　沈香(三兩/)　生結香(四兩/)
　　龍腦　　　麝香(各半/兩)　甲香(一兩先用灰煑次/用一生土煑次用)
　　(酒蜜煑/漉出用)
　右另將龍麝别研外諸香同𢷬羅入生蜜拌勻以瓷
　罐貯窨地中月餘出
印香法
　　夾馢香　　白檀香(各半/兩)白茅香(二兩/)
　　藿香(一分/)　甘松　　甘草
　　乳香(各半/兩)　馢香(二兩/)　麝香(四錢/)
　　甲香(一分/)　龍腦(一錢/)　沈香(半兩/)
　右除龍麝乳香别研外都𢷬羅為末拌和令勻用之
又印香法
　　黄熟香(六斤/)香附子　　丁香皮(五兩/)
　　藿香　　　零陵香　檀香
　　白芷(各四/兩)　棗(半斤/焙)　　茅香(二斤/)
　　茴香(二兩/)　甘松(半斤/)　乳香(一兩/)
　　生結香(四兩/)
　右𢷬羅為末如常法用之
傅身香粉法
　　英粉　　　青木香　　麻黄根
　　附子　　　甘松　　　藿香
　　零陵香(已上各/等分)
　右件除英粉外同𢷬羅為細末用夾絹袋盛浴了傅
　之
梅花香法
　　甘松　　　零陵香(各一/兩)檀香
　　茴香(各半/兩)　丁香(一百/枚)　龍腦(少許/)
　右為細末煉蜜令合和之乾濕得中用
衣香法
　　零陵香(一斤/)甘松　　　檀香(各十/兩)
　　丁香皮(半兩/)辛夷(半兩/)　茴香(一分/)
　右𢷬羅為末入龍麝少許用之
窨酒龍腦丸法
　　龍麝(二味/用研)　丁香　　　木香
　　官桂　　　胡椒　　　紅豆
　　縮砂　　　白芷(已上各/一分)馬哱(少許/)
　右除龍麝另研外同𢷬羅為細末蜜為丸和如櫻桃
　大一斗酒置一丸於其中却封繫令宻三五日開飲
　之其味特香美
毬子香法
　　艾蒳(一兩松樹上/青衣是也)
　　酸棗(一升入水少許研取/汁一碗日煎成膏用)
　　丁香　　　檀香　　　茅香
　　香附子　　白芷(五味各/半兩)草荳蔲
　　龍腦(少許/)
　右除龍腦另硏外都𢷬羅以棗膏與熟蜜合和得中
　入臼杵令不粘杵即止丸如梧桐子大毎燒一丸欲
　盡其煙直上如一毬子移時不散
窨香法
　　凡和合香須入窨貴其燥濕得宜也毎合香和訖
　　約多少用不津器貯之封之以蠟紙於靜室屋中
　　入地三五寸瘞之月餘日取出逐旋開取然之則
　　其香尤䭲􁀙也
薰香法
　　凡薰衣以沸湯一大甌置薰籠下以所薰衣覆之
　　令潤氣通徹貴香入衣難散也然後於湯爐中燒
　　香餅子一枚以灰葢或用薄銀楪子尤妙置香在
　　上薰之常令煙得所薰訖疊衣隔宿衣之數日不
　　散
造香餅子法
　　軟灰三斤蜀葵葉或花一斤半(貴其/粘)同𢷬令勻細
　　如末可丸更入薄糊少許毎如彈子大捍作餅子
　　㬠乾貯瓷瓶内逐旋燒用如無葵則以炭中半入
　　紅花滓同𢷬用薄糊和之亦可
　
　
　
　
　
　
　
　香譜卷下
