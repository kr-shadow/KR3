#+TITLE: 旅舍備要方-宋-董汲
#+DATE: 2018-05-12 10:17:41
#+SOURCE: github.com/kanripo/KR3e0023 master f3cf794b                
欽定四庫全書　　　　　子部五
　提要
　　旅舍備要方一卷　　　醫家類
　　　　(臣/)等謹案旅舍備要方一卷宋董汲撰陳振
　　　　孫書録解題載有小兒斑疹論脚氣治法不
　　　　及此書然宋史藝文志載之卷帙亦同盖陳
　　　　氏偶未見也汲因客途猝病醫尤難特集經
　　　　効之方百有餘道内如蚰蜒入耳及中藥毒
　　　　最為險急而所用之藥至為簡易其雜傷五
　　　　方古書中不少槩見今亦罕𫝊尤頗見竒特
　　　　葢古所謂專門禁方用之則神驗至求其理
　　　　則和扁有所不能解即此數也至於小半夏
　　　　湯五苓散兩方本於漢之張機今以半夏湯
　　　　治濕痰仍其本法至五苓散本法傷寒汗後
　　　　不解及有水氣之病今書中引為通行利水
　　　　之劑殆亦變通用之如河間益元散本雙解
　　　　半表半裏之傷寒而後人取以醫暑歟其治
　　　　中暑一方似即李杲清暑益氣湯之藍本其
　　　　無比香薷散與後來局方稍有出入盖亦本
　　　　古方為加減然云治兩脚轉筋疼痛而反去
　　　　主治之木𤓰則不解其故矣小兒一門大概
　　　　與同時錢乙藥證直訣相出入第以柔脆之
　　　　腸胃而多用膩粉硃砂諸峻藥古人氣厚服
　　　　之無妨在後來亦未可槩施也原本乆佚今
　　　　從永樂大典收掇排纂得方尚幾五十仍舊
　　　　目分為一十有二類其觸寒心痛厥風涎潮
　　　　等證有録無書無從校補則亦闕焉乾隆四
　　　　十六年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
原序
夫醫藥之來皆原于農黄二帝之書其奥博微妙莫不
符契隂陽五行消長之理脗合君臣相與之道則固非
庸流俗輩所能鈎索之也推聖人之心盖深切於蠲痾
濟世欲躋天下生靈於夀域而已矣董君汲少服儒術
嗜閱醫經洞徹其簡切應用者近百餘方可以備旅舍
應猝之用編目成集共為一卷號曰旅舍備要方將鏤
板以廣其傳君可謂能推究聖人之所存心者哉誠可
嘉尚余故輒為之引云孟震序
自序
汲少小多病因習醫藥常思世人榮辱汩馳喜怒妄作
飲食不節興居無常倐忽之間疾起不測迫於倉卒不
暇藥餌以斯致困可不惜哉况宦游南北客涉道途冒
觸居多邪氣易入方藥備急尤當究心且如觸寒心痛
冒熱中暍厥風涎潮伏暑霍亂亟來急治方可安全推
類求之不能悉數汲自業醫以來收經效竒方計百餘
道證詳而法畧使覽之者曉然可用目之曰旅舍備要
方為一卷庶幾道途疾病治療有歸不敢私隠具録如
左董汲序
欽定四庫全書
　旅舍備要方　　　　　　　宋　董汲　編
　　斑疹
神仙紫雪　治大人小兒一切熱毒胃熱發斑消豆疱
麩疹及傷寒熱入胃發斑并小兒驚癎涎厥走馬急疳
黄瘦喉痺腫痛及瘡疹毒攻咽喉水漿不下
　　黄金(一百/両)　　寒水石　　石膏(各三/斤)
　　犀角　　　　羚羊角(各十/両屑)𤣥參(一/斤)
　　沉香　　　　木香　　　丁香(各五/両)
　　甘草(八/両)　　　升麻(六/両)
　右㕮咀以水五斗煮金至三斗去金入諸藥再煎至
　　一斗濾去滓投上好芒硝二斤半微火煎以栁木
　　箆攪勿停手候欲凝入盆中更下研細硃砂真麝
　　香各一両急攪匀候冷貯於宻器中勿令見風每
　　服一錢温水化下小兒半錢一字咽喉危急捻少
　　許乾嚥之
　　痰證
小半夏湯　治痰逆粥藥不下胷膈不快停痰蓄水手
足厥冷并天行病噫不止
　　半夏(不計多少湯洗/七遍片切焙乾)
　右每服一錢水一盞半入生薑切片半錢同煎至一
　　盞去滓温服若腹鳴有水聲每服加去瓤橘皮去
　　皮茯苓各半錢煎如上法
半夏化痰丸　治痰實惡心嘔吐頭目昏暈心悸背寒
臂病涎𠻳膈不快
　　半夏(一両湯/洗去滑)　　赤茯苓(半両/去皮)　　白礬(一分/枯)
　　鉛白霜(半/両)
　右為末取生薑自然汁煮麵糊為丸如梧桐子大每
　　服十五丸生薑湯下
枳實丸　治風痺痰實大便秘澀頭旋眩暈腹滿煩渴
傷寒胃熱有燥屎譫言狂亂及結胷痛痞癰瘍瘡癤
　　大黄(半/両)　　牽牛(微炒取/末半両)　　枳實(麩炒/去瓤)
　　人參(一/分)
　右為末煉蜜為丸如梧桐子大每服三十丸温水下
　　未動再加丸數服之
　　霍亂
論曰隂陽不順清濁相干氣溷中焦名為霍亂也皆由
飽食豚膾復啖乳酪海陸百忌無所不食多飲寒漿眠
卧冷席風冷之氣傷於脾胃諸食結而不消隂陽二氣
壅而不通陽氣欲升隂氣欲降隂陽交錯變成吐利不
已百脉昏亂榮衛俱虚冷轉於筋則令轉筋宜服無比
香薷散方見後
丸方　治中暑霍亂吐瀉米糓不化臍腹疼痛滑瀉色
白脚轉筋手足冷脾胃虚冷不思飲食腹脹不快及胷
痺心痛并傷寒隂經受病不壮熱大便清糓脉虚弱而
暈及婦人新產内虚
　　人參　　白术　　乾薑　　甘草(炙各/一両)
　右為細末煉蜜和丸如彈子大每服一丸湯化下日
　　十服　吐多利少者取枳實三枚炙四破水三升
　　煮一升和一丸服　吐少利多者取乾薑一両水
　　二升煮一升和一丸服　頻吐利乾嘔者取半夏
　　半両湯洗去滑水二升煮取一升和一丸服　若
　　體疼痛不可堪者水三升煮棗三枚取一升和一
　　丸服　若大吐利轉筋者以韭汁洗腹腎從胷至
　　足踝勿逆即止　若體冷微汗腹中寒取附子一
　　枚炮去皮四破水二升煮一升和一丸服　吐利
　　悉止脉不出體猶冷者可服諸湯補之
厚朴湯　治霍亂心煩
　　厚朴(炙/)　　髙良薑　　桂心(各三/両)
　右㕮咀以水六升煮取三升分再服
龍骨湯　治霍亂吐利嘔逆
　　龍骨　　黄連　　乾薑　　赤石脂
　　當歸(各三/両)枳實(五枚/炙)半夏(一升/洗)附子(炮去/皮臍)
　　人參　　桂心　　甘草(炙各/二両)
　右㕮咀以水九升煮取三升分三服
大豉湯　治氣厥嘔噦不得息又主霍亂
　　香豉(一/升)　　半夏(洗/)　　生薑(切各/二両)
　　前胡(外臺是/柴胡)桂心(外臺/無)　人參
　　甘草(炙各/一両)
　右㕮咀以水五升煮取二升分三服勿使冷(外臺云/忌羊肉)
　　(餳海藻/菘菜等)
又方　治霍亂吐利心煩不止
　　豬糞如雞子大一枚為末以沸湯一升和之頓服
　　良不差更作
又方
　　粱米粉五合水一升半和之如粥頓服須㬰即止
又方　治霍亂止吐
　　丁香十四枚以酒五合煮取二合頓服之用水煮
　　之亦佳
無比香薷散　治非時霍亂吐利心腹撮痛大渴煩燥
四肢厥逆汗自出兩脚轉筋疼痛
　　厚朴(去皮/二両)　　黄連(二両二味入生薑四/兩同杵炒令紫色)
　　香薷穗(一両/半)
　右為末每服五錢水酒各一盞同煎至一盞去滓令
　　極冷頓服之
五苓散　治中暑惡心霍亂吐瀉煩燥飲水又治五淋
小便不利臍下脹滿及胞轉不得小便小腹脹痛又治
瘴氣温瘧不伏水土或吐或瀉又治中酒惡心嘔吐痰
水有入便吐心下痞悶又治黄疸遍黄橘色心中煩急
眼如金小便赤澀或大便自利
　　豬苓(去黒皮/十八銖)　　澤瀉(一/両)　　白术(十/銖)
　　茯苓(去皮十/八銖)　　肉桂(去皮/半両)
　右為細末每服二錢温水冷水隨意調下若治黄疸
　　煎茵蔯湯調下日三
　　腰痛
論曰腰痛之為疾大法有四種有腎虚有腎著有䐴腰
有風氣下流腎虚者腰胯痛小便淋瀝當服八味丸腎
著者腰中冷痛如帶五千錢服腎著湯䐴腰者腰痛因
俛仰即墮墮傷腰當服藥碁子風氣下流者腰痛脚重
大便秘澀當服神功丸即愈方如左
藥碁子　治䐴腰疼痛氣滯
　　牽牛(一両半生半炒/取半両為末)
　右研入硫黄末一分再研勻分三分每一分用白麵
　　一匙以水搜和前藥切作碁子於五更初以水半
　　盞煮熟連湯温食差即止初服未除隔日再服
神功丸　治三焦氣壅心腹痞悶六腑風熱大便不通
津液内枯大腸乾澀裏急後重或下鮮血痰唾稠粘風
氣下流腰脚重臍下脹痛溺赤如金(陳無擇三因方云/此藥當量虚實加)
(減温湯温酒米飲皆/可服食後臨卧服)
　　大黄(三両趙素風科/集驗名大腹子)　　人參(半/両)
　　訶子皮(炮二/両)　　　　　麻子仁(五両/另研)
　右為細末煉蜜為丸如梧桐子大每服二十丸温水
　　下日三早起日中以通為度
　　眼
治傷寒時氣後毒攻眼疼痛赤腫方
　　露蜂房(半/両)
　右以水三盞煎至二盞露一夜温冷任洗之
瀉肝湯　治肝熱目赤羞明隠痛生瘡翳膜赤腫
　　黄芩　　黄連　　防風　　梔子仁(各一/両)
　　大黄　　甘草(炙各/半両)
　右為散每服三錢水一大盞入竹葉十片同煎至八
　　分去滓温服若入朴硝一錢同煎取利即止後服
治䟦涉風土或道路誤為細塵眯目隠痛不能視物隨
所眯目以手分開自以唾搽之即愈
　　耳
治蚰蜒入耳
　　膽礬末一字以醋少許調灌之須㬰蟲化為水
　　口
赴筵散　治心脾勞熱口舌生瘡或赤或白不下飲食
　　廣土(即赤/土)　　荆芥　　朴硝(各一/両)
　右同研匀新汲水調服一錢小兒少與
又方　治口舌唇吻等瘡
　　黄檗(蜜炙/一錢)　　膩粉　　麝香(各少/許)
　右研勻貼之日三四易
　　齒
細辛散　治齒痛齦腫風癢攻槽疼痛不可忍
　　細辛(去/葉)　　芎藭　　香白芷　　甘松(各一/両)
　右為細末每用半錢擦牙痛便止或大痛不定以藥
　　二錢入好雄黄末半錢生川烏頭末半錢拌勻少
　　少擦之良乆以鹽湯潄之
治腎虚髓少齒痛方
　　生地黄　　川芎(各一/錢)
　右為末以漬齒根
又方　治齒痛宣露涎血臭氣
　　川芎(一/錢)　　竹葉(二十/片)　　鹽(少/許)　　細辛(一/錢)
　右以水三大盞煎両盞熱含潄冷吐之
治牙齒疼痛腮腫齦疼不能嚙物風蟲疼痛
　　附子角(八/箇)　　巴豆(一箇/去皮)　　麝香(一/箇)
　右研為末蒸餅水浸為丸如黄米大以綿裹隨痛齒
　　隠之
　　中毒
解中藥毒并蠱毒悶亂吐血煩燥
　　甘草(一両/生用)　　白礬(半両/生)　　延胡索(一/両)
　右為細末每服半錢水一盞煎至六分去滓放冷細
　　細呷之
　　婦人科
萬安丸　治姙娠不足月損動胎不安或誤服藥胎欲
下腹脹痛
　　知母(一/両)
　右為末用熟棗肉為丸如彈子大每服一丸以秦艽
　　糯米湯化下
保安散　治因漏胎胞乾難產横逆不下
　　蟬蛻(不計多少燈/下燒存性)
　右入真麝香少許研細臨產時淡醋湯調下半錢
四物湯　治婦人產前後百病崩中血不止及姙娠胎
漏下血腹痛產後宜倍服去宿血養新血療腰脚疼痛
　　當歸　　白芍藥　　川芎　　熟乾地黄(各一/両)
　右為散每服三錢水一盞入生薑三片同煎至七分
　　去滓温服　若漏胎及崩中每服入炙阿膠二片
　　熟艾半雞子大同煎　若產後每服入童子小便
　　少許
　　小兒科
麝香膏　治小兒諸風驚涎寒熱發搐(載幼幼/新書)
　　麝香(研/)　　乳香(研/)　　青黛(各半/両)
　　防風(末/)　　硃砂(研/)　　龍膽(各三/錢)
　　甘草(炙四/両)　龍腦　　　膩粉(各一/錢匕)
　　天南星(炮/)　墨(燒各/半錢)
　右研細拌匀蜜劑成膏每二嵗兒服半皂子大薄荷
　　湯化下
鈎藤飲　治小兒吐利後藏虚慢驚手足瘈瘲多睡眼
上視乳食不進
　　鈎藤鈎(三/分)　　芎藭　　白僵蠶(去觜/炒)
　　蟬蛻(去足翅/各半両)　蛇皮　　甘草(炙各/一分)
　　蜣蜋(五枚炙去/頭翅足)附子(炮去皮/臍半両)
　右為末每服二錢水一盞煎至六分去滓温分三服
　　急驚有熱證去附子不用
定命丹　治小兒急慢驚風天瘹臍風撮口搐搦妳癎
壮熱
　　天麻　　青黛(各一/分半)　　天南星(炮/)
　　膩粉(各一/両半)硃砂(研/)　　　白附子(炮各/半両)
　　麝香(二/字)　蝎尾(十四/箇炮)
　右研細拌勻用燒粟米飯為丸如菉豆大每服一丸
　　薄荷湯化下急驚者水化滴入鼻中啼即搐定
又方　通治小兒急慢驚風手足搐搦日數十發揺頭
弄舌百治不效垂困(已上方並載/幼幼新書)
　　蛇蛻皮(一/分)　　牛黄(研一/錢)
　右以水一盞先煎蛇皮至五分去滓調牛黄頓服五
　　嵗以上倍服
利毒丸　治小兒瘡疹欲出胃熱發温氣粗腹滿大小
便赤澀睡中驚煩渴口舌乾手足微冷多睡時𠻳涎脉
實沉大滑数便宜服之
　　大黄(半/両)　　膩粉(炒一/錢)　　大青(一/錢)
　　龍腦　　　硃砂(各半/錢)　　㯽榔
　　生牽牛(各一/錢半)黄芩　　　　青黛(各一錢一/本作二錢)
　右研細末麵糊為丸如黄米大每二嵗兒服八丸生
　　薑蜜水下不動再服量兒大小虚實加減
牛黄散　治小兒瘡疹陽毒入胃便血日夜無節度腹
痛啼哭(已上二方並/載幼幼新書)
　　牛黄(一/両)　　鬱金(一/両)
　右研細末每二嵗兒服半錢以漿水半盞煎至三分
　　和滓温服量大小以此増減之日二服
紫草散　治小兒伏熱在胃經暴發豆疱瘡疹一切惡
候出不快小便赤澀心腹脹滿(錢乙四/聖散同)
黄土湯　治赤疹瘙痒煩燥昏悶
　　伏龍肝(即竈下/黄土)
　右研極細每服二錢生薑蜜水調下
救生散　治小兒瘡疹膿疱惡候危困陷下黑色
　　豶豬血(臘月内以新甆罐盛掛/於房東上隂乾為末)
　　馬牙硝(研各/一両)　　硃砂　　牛黄　　腦麝(各一/錢)
　右研極細每二嵗兒取一錢新汲水調下大便下惡
　　物瘡疱紅色為度不過再服神驗無比
玳瑁散　治小兒瘡疹熱毒内攻紫黑色出不快
　　生玳瑁(水磨濃汁/取一合)　　豶豬心(一箇取中血/一皂子大)
　右合調勻濃煎紫草湯調服
　　瘡科
論曰大凡瘡腫本自畜熱或因服金石等藥或因祖父
服熱藥并飲酒消渴人多病此當以涼藥下之故孫真
人千金方云病癰疽人如道途無藥可只以大黄下之
者盖攻其本也近人多不逹此意至瘡腫既發而下之
使毒内陷者失其㫖矣宜切誌之
内治散　治一切癰疽惡瘡毒氣内熏五臟惡心煩燥
　　菉豆粉(一/両)　　乳香(一/分)
　右研細末每服一錢新汲水調下
神明膏　治癰疽癤腫毒無頭疼痛或有數頭煩熱氣
毒軟癤乆不效
　　五靈脂(不計多/少㣲炒)
　右為末新水調塗於故緋絹上貼之
論曰大凡傷瘡欲成痂時往往頻看及不時将䕶多中
外風以至背急角弓反張有若痓病之状皆由風入瘡
口𫝊遍四肢經絡故如是或者便以治賊風之法攻汗
此大非也有瘡人慎不可犯水或白痂時慎不可於風
中看但以背指散貼之無不神效若瘡出血多其人必
渴宜忍之并不可噉燥食鹽飲酒嗜羹只可食油及脂
肥物為佳不惟能禦外風兼可不渴若犯諸忌即血溢
殺人又忌嗔怒大笑思想隂陽行動極宜謹此
背指散　貼一切傷瘡血出瘡痛若早貼不膿不痛
　　㯽榔　　黄連(各一/両)　　木香(半/両)
　右為末有傷便貼之如斫下指血未定速将葯裹定
　　便得連接
治打撲腫痛傷折骨節蹉跌脫臼内有瘀血疼痛不可
忍
　　硃砂　　定粉　　當歸　　蘇木(各半/両)
　右研細末每服一錢熱酒調下痛處熱為效
　　雜傷
論曰大凡湯火誤傷害人最急始覺熱痛多用冷物沃
之以救其熱切不可也盖火氣本陽得水則隂氣内薄
必皮肉膿潰仍乆不成痂使隂陽交激微者致極熱氣
轉深侵壊筋骨如遇傷但以救痛散塗之無不即效
治火傷
　　被火燒處急向火炙之雖大痛强忍之少間不痛
　　不膿
治犬馬齧及馬骨刺傷人及馬血入舊瘡中方
　　取灰汁熱漬瘡常令汁器有火數易其汁勿令爛
　　人肉三數日漬之有腫者炙石令熱熨之日二消
　　即止
治蛇咬乆不較及毒氣内攻疼痛方
　　雄黄　　白礬
　右等分研就刀頭上爆令鎔便貼咬傷處自瘥
治在道塗大醉仆地或取涼地卧多為蛇入人竅方
　　見時急以手捻定用刀刻破尾以椒或辛物置破
　　尾上以綿繋之少刻自出此蛇有逆骨慎不可以
　　力㧞之須切記
壁鏡咬人立死治之方
　　㯽榔(不計/多少)
　右燒灰存性先以醋淋洗後以醋調貼之
　
　
　
　
　
　
　
　
　
　
　
　
　旅舍備要方
旅舍備要方考證
第六頁後八行　䐴腰謹案玉篇䐴腰痛也今人訛作
　旡腰永樂大典或作暨腰皆誤今校正
第八頁後三行　細塵眯目原本脫塵字謹增
十五頁前二行　金石等藥原本脫石字謹増
