#+TITLE: 夏侯陽算經-北周-夏侯陽
#+DATE: 2018-05-12 10:17:58
#+SOURCE: github.com/kanripo/KR3f0038 master 88110535                
欽定四庫全書　　　　　子部六
　提要　　　　　　　　　天文算法類二(算書之/屬)
　　夏侯陽算經三卷
　　　　(臣/)等謹案隋經籍志有夏侯陽算經二卷唐
　　　　藝文志列夏侯陽算經一卷甄鸞注又韓延
　　　　夏侯陽算經一卷韓延似作注者姓名而直
　　　　齋書錄觧題載元豐京監本乃云三卷無注
　　　　盖傳冩互有分合故卷帙各異也然皆不言
　　　　陽為何代人考陽自序有云五曹孫子述作
　　　　滋多甄鸞劉徽為之詳釋則其人在甄鸞後
　　　　唐書甄鸞注三字殆因序文而誤歟書内又
　　　　稱宋元嘉二年徐受重鑄銅斛至梁大同元
　　　　年甄鸞校之則陽疑隋初人去梁稍逺故目
　　　　梁時斗尺為古所用其辯度量衡云在京諸
　　　　司及諸州各給稱尺并五尺度斗升合等様
　　　　皆銅為之倉庫令諸量函所在官造大者五
　　　　斛中者三斛小者一斛以鐵為縁勘平印書
　　　　然後給用及課租庸調章稱賦役令論步數
　　　　不等章稱雜令田令之屬皆據隋制言之則
　　　　陽為隋人盖無可疑唐書選舉志所列算書
　　　　十種此居其一盖當時本懸之令甲肄習考
　　　　課今傳本久佚惟永樂大典内有之然逐條
　　　　割裂分附九章算術各類之下幾扵治絲而
　　　　棼猝不得其端緒幸尚載原序原目猶可以
　　　　尋繹編次條貫其文今裒輯排比仍依元豐
　　　　監本釐為三卷其十有二門亦從原目其書
　　　　務切實用雖九章古法非官曹民事所必需
　　　　者亦畧而不載扵諸算經中最為簡要且扵
　　　　古今制度異同多資考證尤足寶重云乾隆
　　　　四十年十一月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　總　校　官　(臣/)陸　費　墀
夏侯陽算經原序
夫博通九經為儒門之首學該六藝為伎術之宗若非
材性通眀孰能與於此也然算數起自伏犧而黄帝定
三數為十等隸首因以著九章逮乎有虞乃同律度量
衡孔子曰謹權量審法度漢備五數紀於一協於十長
於百大於千衍於萬度長短者不失毫氂量多少者不
失抄撮權輕重者不失黍絫五曹孫子述作滋多甄鸞
劉徽為之詳釋稽之往古妙絶其能儲校今時少有聞
見余以總角志好其文畧尋古今備覽差互其如眀數
造術詎曉端倪尋考遺言頗知梗㮣且課租庸調無術
可憑步數奇殘苦難銷盡求變米穀經旨未贍正耗共
升何由剖析三分五分取一法理為眀焉况今令式與
古數不同奚能則定代相沿革互議短長經術尤深難
可意測是以跋涉川陸參㑹宗流纂定研精刋繁就省
袪蕩疑惑括諸古法燭盡毫芒謹錄異同列之於左
欽定四庫全書
　夏侯陽算經卷上
　　　眀乘除法
夏侯陽曰夫算之法約省為善有分者通之分不均者
同之位髙者下之可約者約之耦則半之五則倍而折
之一三七九商用所宜於此不得乃為之命分分母入
者湏出之然後為定子可半者半之不可半者倍母而
入之此算之要道也凡除分者全數易了竒殘難用心
意之勞正在於此後當隨事釋之其物殘分求尺尺之
求寸皆上十之斤之求兩二而八之兩之求銖三而八
之銖之求絫黍皆上十之斗之求升合抄撮皆上十之
里之求步三百之步之求尺六之氂毫絲忽可以意知
夫乗除之法先眀九九一從十横百立千僵千十相望
萬百相當滿六已上五在上方六不積算五不單張上
下相乗實居中央言十自過不滿自當以法除之宜得
上商從算相似横算相當以次右行極於左方言法之
上見十步至十見百步至百見千步至千見萬步至萬
悉觀上數以安下位上不滿十下不滿一步隨多少以
為楷式
以少呼多因法為母積實為子二分之一為中半三分
之二為太半三分之一為少半四分之一為弱半此漏
刻之數也
凡算者有五乗五除(除者散繁除約乃以除減為名乗/者令少乗多乃以乗長為稱乗盈)
(除縮故曰/乗除也)一曰法除(上下置位以少呼多言十自過不/滿自當實居中央故曰法除也)
二曰步除(如斛中求斗斗中求升升中求合合中求勺/勺中求抄及丈中求尺尺中求寸寸中求分)
(皆言上十之上百/之故曰步除也)三曰約除(如等數所得者約實約法/各得分數故曰為除也)
四曰開平方除(借一算為下法步之超一位幂方十其/積有百幂方百其積有萬至百言十至)
(萬言百故曰/開平方除也)五曰開立方除(借一算為下法步之超二/位立方十其積有千立方)
(百其積有百萬至千言十至/百萬言百故曰開立方除也)
時務云十乗加一等百乗加二等千乗加三等萬乗加
四等十除退一等百除退二等千除退三等萬除退四
等
　　　辯度量衡
田曹云度之所起起於忽十忽為一絲十絲為一毫十
毫為一氂十氂為一分十分為一寸十寸為一尺十尺
為一丈十丈為一引四丈為一匹五丈為一端六尺為
一步二百四十步為一畞三百步為一里
倉曹云量之所起起於粟十粟為一圭十圭為一撮十
撮為一抄十抄為一勺十勺為一合十合為一升十升
為一斗十斗為一斛
金曹云稱之所起起於黍十黍為一絫十絫為一銖二
十四銖為一兩十六兩為一斤三十斤為一鈞四鈞為
一石
漢書律厯志曰度者所以度長短本起於黄鍾之長以
子穀秬黍中者一黍之廣度之九十分黄鍾之長一黍
為分十分為寸十寸為尺十尺為丈十丈為引而五度
審矣
量者所以量多少本起於黄鍾之龠用度數審其容
以子穀秬黍中者千二百實其龠十龠為合十合為升
十升為斗十斗為斛而五量嘉矣
權者所以稱物平施知輕重本起於黄鍾之重一龠容
千二百黍重十二銖二十四銖為兩十六兩為斤三十
斤為鈞四鈞為石而五權謹矣(兩者黄鍾之重二十四/銖象二十四氣十六兩)
(為斤象四時乗四方三十斤為/鈞象一月四鈞為石象四時也)權與物均而生衡(謂重/與物)
(均所稱適停/時衡平也)衡運生規規圓生矩矩方生繩繩直生準
(立凖以望䋲/以水為平也)是為五則規者所以規圓器械令得其類
也矩者所以矩方器械令不失其形也規矩相須陰陽
位序圓方乃成準者所以揆平取正也繩者上下端直
經緯四通也準繩連體權衡合徳百工繇焉以定法式
(以上/古法)
在京諸司及諸州各給稱尺并五尺度斗升合等様皆
銅為之
倉庫令諸量函所在官造大者五斛中者三斛小者一
斛以鐵為縁勘平印書然後給用(以上今時/用之也)
　　　言斛法不同
倉曹云古者鑿地方一尺深一尺六寸二分受粟一斛
至漢王莽改鑄銅斛用深一尺九寸二分至宋元嘉二
年徐受重鑄用二尺三寸九分至梁大同元年甄鸞校
之用二尺九寸二分然時異事變斗尺不同以古就今
臨時校定始可行用若欲審之以掘地作穴方廣三尺
已下以今時用斗量米一斛置諸穴中㮣令平滿如有
少賸臨時増減取米適平然後出之徑量以知深淺乃
可以為斛法定數
今有方窖長一丈三尺廣六尺深一丈問受粟幾何答
曰四百八十一斛四斗八升二十七分升之四
術曰置長尺數以廣尺數乗之又以深乗之得積尺以
斛法除之即粟數(凡斛法一尺/六寸二分)
今有圓篅周三丈髙一丈六尺問受粟幾何答曰七百
四十斛七斗四升二十七分升之二
術曰置周尺數自相乗以髙數乗之十二而一得積尺
以斛法除之即粟數
今有平地聚粟下周三丈髙四尺問受粟幾何答曰六
十一斛七斗二升八十一分升之六十八
術曰置周尺數自相乗以髙乗之三十六而一得積尺
以斛法除之即粟數
今有倉南北一丈五尺東西三丈五尺髙八尺問受粟
幾何答曰二千五百九十二斛五斗九升二十七分升
之七
術曰以東西南北丈尺相乗又以髙乗之得積尺以斛
法除之即粟數
今有倉廣二丈六尺長三丈四尺深一丈二尺中有二
柱長一丈二尺圓三尺牽二枚長二丈六尺方五寸梁
二枚長二丈六尺方三尺問受粟幾何答曰六千二百
四十斛一斗二升八十一分升之二十八
術曰置廣長相乗以其深乗得一萬六百八尺柱圓三
尺自相乗得九尺以乗其長得一百八尺倍之得二百
一十六尺以十二除之得一十八尺牽方自相乗退位
得二寸五分復乗其長得六尺五寸倍之得一十三尺
梁方自乗得九尺復乗其長得二百三十四尺倍之得
四百六十八尺并柱牽梁(案原本脱梁字/今據上文補)得四百九十
九尺以減大數餘一萬一百九尺以斛法除之即粟數
今有方倉長三十一丈六尺廣七十二尺髙一十七尺
中有九柱各圓三尺五寸長十七尺又有六柱各方二
尺八寸長十七尺梁三枚長三十二尺厚廣二尺牽三
枚(案牽下原本/衍方字今刪)長三十二尺各方七寸問受粟幾何答
曰二十三萬七千八百九十九斛四十三升五十四分
升之五十三
術曰置長廣相乗以髙乗為實圓柱自乗以乘長十二
而一九因之為實方柱自乗以乗長六因之為實梁厚
廣相乗以乗長三因之為實牽方自乗以乗長三因之
為實并柱梁牽等減倉實尺以斛法除之即粟數
　　　課租庸調
賦役令諸戸一丁租粟二斛其調各隨鄉土所出絹䌳
各二丈布二丈五尺輸絹䌳者綿三兩輸布者麻三斤
若當戸不成端匹屯綟者皆丈尺折半之
求庸七尺五寸法置丁數三因之折半丈尺折半之
又法置丁數以七尺五寸為法乗之以五丈除之不滿
為竒丁丈尺他皆倣此
又法重張丁數下位退一等五因之以添上位丈尺折
半
又法置丁數三而五之丈尺折半之
凡年終除閏月外有二月謂五月十月(一云/九月)為農事之
月免庸若役五十日租庸調竝免他皆放此
求毎丁閏有二尺五寸法(案毎丁下原本有布二端二/尺五字係下文訛衍在此又)
(脱閏有二字/今據術刪補)置丁數五因之丈尺折半之
求有閏年毎丁布二端二丈二尺五寸法置丁數(案此/下原)
(本有五因之丈尺折半之求有閏年毎丁布二端二丈/二尺五寸置丁數凡二十六字即上文衍複在此今刪)
(正/)七而七之退一等折半丈尺折半之(案原本脱丈尺/折半四字今據)
(術/補)
又法(案原本脱/法字今補)置丁數以二百四十五乗之退二等丈
尺折半之
求庸閏布毎丁一端三丈二尺五寸法重置丁數各三
因之下位退一等添頭位訖半之其丈尺以下更半之
求無閏年毎丁布二端一丈五尺法重置丁數上位二
因之下位退一等三因之丈尺折半添上位
又法置丁數以二十三乗退一等丈尺折半之
求毎丁調綟布四丈法置丁數八因退一等丈尺折半
之
求毎丁閏年庸調布二端二丈二尺五寸(案此即上求/有閏年毎丁)
(布二端二丈二尺五寸法而立術各/異又求毎下原本衍年字今刪正)列置丁數之位頭
位二因(端/也)中位退一等四因(丈/也)下位退二等五因(尺/也)丈
尺半之百丁已上不折半并三位即都數(案此下原本/有若毎丁因)
(一位端也中退一等二因丈也下位退二等五因尺也/奇丁丈尺折半三位即得凡三十六字係上下文衍複)
(在此今/刪正)
若毎丁庸調并賸布二丈五尺都當二端二丈五尺亦
列丁數二位頭位二因(端/也)下位退一等五因(丈/也)奇丁丈
尺折半之并二位得都數
若毎丁庸調并賸布一尺六寸七分都當二端一丈六
尺六寸七分亦列丁數五位頭位二因(端/也)次位退一等
三因(丈/也)次位退二等三因(尺/也)次位退三等三因(寸/也)下位
退四等四因(分/也)奇丁丈尺折半之并得都數
凡算布從丈尺以下皆倍本因之數
　　　論步數不等
田曹以六尺為步三百步為一里(此古/法)
雜令諸度地以五尺為一步三百六十步為一里
田令諸田廣一步長二百四十步為畞畞百為頃(此今/用之)
方田(四方平等/名曰方田)術曰方自乗為積步以畞法除之
直田(從長而廣狭/故曰直田)術曰以從廣相乗為積步以畞法除
之
腰鼓田(形似腰/鼓細)術曰并三廣以三而一乗長為積步以
畞法除之
圓田(形如/鼓面)術曰周自乗以十二而一得積步
又術周乗徑四而一亦得
又術半周乗半徑亦得各得積步竝以畞法除之
環田(此外周而/心空如環)術曰并外内周而半之以徑乗為積步
以畞法除之
丸田(形如覆/半彈丸)術曰徑乗周四而一得積步以畞法除之
圭田(三角/之田)術曰半長乗廣為積步以畞法除之
弓田(形如/弓樣)術曰矢乗弦矢又自乗并之二而一以畞法
除之
箕田(一頭廣/一頭狭)術曰并二廣而半之以乗長為積步以畞
法除之
四不等田(二廣二長/不齊也)術曰并二長而半之又并二廣而
半之相乗為積步以畞法除之
今有田二十一頃七十八畞一百八十步問為方幾何
答曰七百二十三步奇百七十一步
術曰先置頃畞於上以二百四十步乗之得五十二萬
二千七百二十步内零一百八十步以開方除之借一
算為下法步之超一位至百止萬上置上商七百下亦
置七萬於實位之下下法之上命上商除實訖倍方為
一十四萬方法一退下法再退又置上商二十於前商
後又置二百於方法之下下法之上名曰隅法以方隅
二法皆命上商以除實訖倍隅法為四百從上方法一
退下法再退又置上商三扵前商二十之後又置三步
於方法之下下法之上名曰隅法以方隅二法皆命上
商除實訖倍隅法得六從上方法得一千四百四十六
即是上方得七百二十三步奇一百七十一步
　　　變米榖
倉庫令云其折糙米者稻三斛折納糙米一斛四斗
若榖求米法十四乗三除(除畢以米數/折退一等)
又法四二乗九除一四乗三除(案此句即上十四/乗三除句複出)二八
乗六除
若米求穀法三乗十四除
又法九乗四二除三乗一四除(案此句即上三乗/十四除句複出)六乗
二八除
粟五斗為糲米三斗三十乗之五十而一為粺米二斗
七升二十七乗之五十而一為糳米二斗四升二十四
乗之五十而一為御米二斗一升二十一乗之五十而
一
今有粟五千五百一十斛九斗欲毎斛為糲米六斗粺
米五斗四升糳米四斗八升御米四斗二升問各幾何
答曰糲米三千三百六斛五斗四升粺米二千九百七
十五斛八斗八升六合糳米二千六百四十五斛二斗
三升二合御米二千三百一十四斛五斗七升八合
術曰置粟退一等以六斗乗為糲米以五斗四升乗為
粺米以四斗八升乗為糳米以四斗二升乗為御米
返求粟法置糲米數以五因之三除之置粺米數以上
十之以五斗四升除之糳米各以本米數除之皆得本
粟
今有榖一千八百四十三斛八斗三升欲依租變米毎
穀三斛為米一斛四斗問合得米幾何答曰八百六十
斛四斗五升四合
術曰置穀數以一斛四斗為法乗之以三斛為法除之
得米數
欽定四庫全書
　夏侯陽算經卷中
　　　求地稅
今有田三百七十九畞畞出稅穀三升納官毎斛加二
升耗問輸正及耗各幾何答曰正一十一斛三斗七升
耗二斗二升七合四勺
術曰置田畞數以三升因之得一十一斛三斗七升為
正又二因之得二斗二升七合四勺為耗
今有田一畞計稅穀三升問一步合計幾何答曰一步
一勺二抄五撮
術曰置穀三升再上十之為三百勺以二百四十步為
法除之即得
今有地收穀一千二百六十三斛九斗六升七合三勺
斛别加二升耗問正耗共計幾何答曰一千二百八十
九斛二斗四升六合六勺四抄六撮
術曰置穀以隔位加二即得(案二原本訛/作之今改正)
今有上官田七十四畝一百五十三步畞别計米六斗
輸官官令納穀三斛準米一斛四斗問米及穀各幾何
答曰米四十四斛七斗八升二合五勺穀九十五斛九
斗六升二合五勺(案二合原本訛/作三合今改正)
術曰置畞數以二百四十步乗之内餘步得一萬七千
九百一十三步為實以上田斛法四百步除之得米數
欲求穀者以三斛因米為一百三十四斛三斗四升七
合五勺以米一斛四斗除之
欲知上田一斛計步數者置田一畞二百四十步以米
六斗為法除得四十步計米一斗以斗法上十之為四
百步即斛法
上田一步計米二合五勺欲知者置米六斗再上十之
以二百四十步除之見毎步之數
今有次官田五十七畞一百五十步畞别計米五斗輸
官官亦令納穀三斛準米一斛四斗問米及穀各幾何
答曰米二十八斛八斗一升二合五勺穀六十一斛七
斗四升二十八分升之三
術曰置畞數以二百四十步乗之内一百五十步得一
萬三千八百三十步為實以次田法四百八十步除之
得米數欲求穀以三斛因米得八十六斛四斗三升七
合五勺以米一斛四斗除之得穀數不盡者與法俱倍
之命分
何以知次田四百八十步為法術曰置二百四十步於
上米五斗為法而一得四十八步以為一斗之法上十
之為四百八十步即斛法
欲知田一步計米二合一十二分合之一術曰置米五
斗再上十之為五百合為實以二百四十步除之得二
合不盡者退位與法俱半之命分即見毎步之法
今有下官田八十九畞一百九十五步畞别計米四斗
輸官官亦令納榖三斛準米一斛四斗問合計米及穀
幾何答曰米三十五斛九斗二升五合穀七十六斛九
斗八升一十四分升之三
術曰置田畞數以二百四十步乗之内一百九十五步
得二萬一千五百五十五步為實以下田斛法六百步
除之得米數欲求穀者以三斛因米得一百七斛七斗
七升五合為實以一斛四斗除為穀數不盡者命分
何以知下田六百步為法術曰置二百四十步以米四
斗為法除得六十步為一斗之法上十之為六百步乃
為一斛之法
欲知下田一步計米一合三分合之二術曰置米四斗
再上十之為四百合為實以二百四十步除之得一合
不盡者與法俱八約之命分
　　　分祿料
今有官本錢八百八十貫文毎貫月别收息六分計息
五十二貫八百文内六百文充公廨食料五十二貫二
百文逐官髙卑共分太守十分别駕七分司馬五分錄
事參軍二人各三分司倉參軍三分司法參軍三分司
户參軍三分參軍二人各二分問各錢幾何答曰太守
十分計十二貫七百三十一文四十一分文之二十九
别駕七分計八貫九百一十二文四十一分文之八司
馬五分計六貫三百六十五文四十一分文之三十五
錄事參軍二人各三分各得三貫八百一十九文四十
一分文之二十一二人共七貫六百三十九文四十一
分文之一司倉參軍三分計三貫八百一十九文四十
一分文之二十一司法參軍三分計三貫八百一十九
文四十一分文之二十一司戸參軍三分計三貫八百
一十九文四十一分文之二十一參軍二人各二分各
二貫五百四十六文四十一分文之十四二人共五貫
九十二文四十一分文之二十八
術曰置本錢八百八十貫文以六因之退二位為息數
先除六百文公廨食料餘令諸官均分并諸分得四十
一分為法除之得一貫二百七十三文不盡四十一分
文之七副置之各以所求分乗之各得其錢及分數
今有縣令毎月課料七貫三百六十一文五分二氂尋
即交承舊官任六日新官任二十四日問新舊官各得
幾何答曰舊官得一貫四百七十二文三分四毫新官
得五貫八百八十九文二分一氂六毫
術曰置錢數以三十日為法除之得一日之錢二百四
十五文三分八氂四毫六因之得舊官數又四因之得
新官數
　　　計給糧
今有兵九千五百六十七人人給絹二匹問絹幾何答
曰一萬九千一百三十四匹
術曰置兵數以二因之即得
今有兵六千七百九十二人人給米二升問一日一月
一年各幾何答曰一日一百三十五斛八斗四升一月
四千七十五斛二斗一年四萬八千九百二斛四斗
術曰置兵數以二因之得一日之數上十之得十日之
數以三因之得一月之數以十二因之得一年之數
今有馬七千六百八十匹匹日給料五升問一日幾何
答曰一日三百八十四石
術曰置馬匹數以五因之得三萬八千四百升再退為
石數(案原本脱/石字今補)
今有粟三千八百四十斛欲給馬毎匹五升問給幾何
答曰給馬七萬六千八百匹
術曰置粟數再上十之為升以五升除之得馬匹數
今有酒五百六十五斛八斗三升欲給兵毎人三升問
給幾何答曰給兵一萬八千八百六十一人
術曰置酒數再上十之為升以三除之得兵數
今有兵八萬人凡五兵共給醤二升問日給幾何答曰
日給三百二十斛
術曰置兵數以二因之得一十六萬以五兵除之得醤
數
今有醤二升給五兵見有三百二十斛問給幾何答曰
給兵八萬人
術曰置醤數再上十之為升以五因之得一十六萬以
二升為法除之即得
今有兵四萬八千六百二十五人人凡五日給鹽二升
問一月幾何答曰一月五千八百三十五斛
術曰置兵數以二因之退二等得五日鹽數九百七十
二斛五斗求一月數以六因之
今有醋三升給七兵見有四百五十七斛問給幾何答
曰給兵十萬六千六百三十三人三分人之一
術曰置醋數再上十之為升以七因之又以三升除之
即得
　　　定腳價
今有租布一萬三千七百九十五端三丈七尺送納洛
州計從州到彼别一十八文充水腳又抽一文充積疊
並於數内抽給其布準時估端别一百五十文問正及
水腳積疊等三色各幾何答曰正布一萬二千二百四
十四端三丈六尺九寸一百六十九分寸之一百三十
九水腳一千四百六十九端一丈八尺四寸一百六十
九分寸之六十四積疊八十一端三丈一尺五寸一百
六十九分寸之一百三十五
術曰置元布數倍丈尺以估一百五十文乗得二百六
萬九千三百六十一文為實置一百五十文加水腳一
十八文又加積疊一文得一百六十九文為法除實得
正布一萬二千二百四十四端不盡一百二十五文進
位五因之得六千二百五十以下法除之得三丈六尺
九寸不盡者與法俱退位得一百六十九分寸之一百
三十九為命分也欲知水腳先置元布數倍丈尺寸以
水腳一十八文乗之得二十四萬八千三百二十三文三
分二氂為實以法一百六十九除得一千四百六十九
端不盡六十二文三分二氂進位五因之得三千一百
一十六以下法除之得一丈八尺四寸不盡一百六十
九分寸之六十四為命分也欲求積疊置元布數倍丈
尺寸訖所得以一文因之得一萬三千七百九十五文
七分四氂以法除之得八十一端不盡一百六文七分
四氂進位以五因之得五千三百三十七以下法除得
三丈一尺五寸不盡者與法俱退位得一百六十九分
寸之一百三十五為命分也(案命字原本訛在/為字上今改正)
今有布三百九十六端二丈五尺端别一百八十文充
腳其布準時估端三百六十文竝扵數内抽給問正腳
各幾何答曰正二百六十四端一丈六尺六寸三分寸
之二腳一百三十二端八尺三寸三分寸之一
術曰置布數倍丈尺以一百八十文乗之得七萬一千
三百七十文為實列腳錢一百八十文并入價錢三百
六十文得五百四十文為法實如法得腳端不盡九十
文進位因之得四千五百以下法除得八尺三寸不盡
者與法俱一十八約之得三分寸之一為命分以減都
數餘即正
今有布二萬五千四百二十八端二丈七尺欲折布為
輕貨絹其絹匹價三貫八百七十文其布端價二貫六
百文問為絹幾何答曰絹一萬七千八十三匹三丈九
寸一百二十九分寸之五十九
術曰置布數倍丈尺以價二貫六百文乗之得六萬六千
一百一十四貫二百四文以絹價三貫八百七十文除
之得絹匹不盡二千九百九十四文進位四因之得一
十一萬九千七百六十(案原本脱十/一二字今補)以下法除之得三
丈九寸不盡者與法俱三約之得一百二十九分寸之
五十九
今有兩稅米一千五百七十八斛九斗送州每斗腳一
十三文竝於身内抽充時估斗别一百三十文問正及
腳各幾何答曰正米一千四百三十五斛三斗六升一
十一分升之四腳米一百四十三斛五斗三升一十一
分升之七
術曰置米數以毎石一百三十文乗之為實又置一百
三十文加腳一十三文得一百四十三文為法除得正
米數欲求腳米數以毎斗一十三文乗稅數為實以一
百四十三文為法除之即腳數
今有兩稅錢一千五百二十四貫二百四十文送州毎
貫一十七文七分充腳於身内抽給問正錢及腳價各
幾何答曰正錢一千四百九十七貫七百三十文一萬
一百七十七分文之一千七百九十腳價二十六貫五
百九文一萬一百七十七分文之八千三百八十七
術曰置稅錢數以一貫文加一十七文七分為一貫一
十七文七分為法除之得正錢數欲求腳價以一十七
文七分為法乗正錢得腳價
　　　稱輕重
今有戸五百六十五戸别納絲一斤一十一兩八銖問
得絲幾何答曰八石五斤三兩八銖
術曰置户數下列二十七兩以二十四銖乗之内八銖
為六百五十六銖以乗戸數得三十七萬六百四十銖
以二十四銖為法除得一萬五千四百四十三兩零八
銖以一十六兩為法除得九百六十五斤三兩以三十
斤為法除得三十二鈞五斤三兩以四鈞為法除得八
石五斤三兩八銖
今有丁一千八百六十五人人納絲一斤一十三兩一
十七銖問絲幾何答曰絲三千四百六十二斤一十四
兩一銖
術曰置丁數又以絲一斤二而八之為一十六兩内十
三兩三而八之内一十七銖為七百一十三銖以乗丁
數得一百三十二萬九千七百四十五銖以二十四銖
為法除得五萬五千四百六兩一銖以一十六兩為法
除得三千四百六十二斤一十四兩一銖
今有生鐵六千二百八十一斤欲鍊為黄鐵毎斤耗五
兩問為黄鐵幾何答曰黄鐵四千三百一十八斤三兩
術曰置生鐵數以一十一兩乗以一十六除之即得
今有黄鐵四千三百一十八斤三兩欲鍊為鋼鐵毎斤
耗三兩問鋼鐵幾何答曰鋼鐵三千五百八斤八兩一
十銖五絫
術曰置黄鐵數以一十三兩乗之一十六兩除之即得
今有鋼鐵二千五百斤依前所耗數卻求為黄鐵問得
幾何答曰黄鐵三千七十六斤一十四兩一十三分兩
之一十
術曰置鋼鐵數一十六乗之一十三除之即得
今有黄鐵三千七十六斤一十四兩一十三分兩之一
十卻求鋼鐵問得幾何答曰二千五百斤
術曰置黄鐵數一十三乗之一十六除之即得
今有官銀三千四百六十二斤一十四兩一銖充賞賜
兵一千八百六十五人問人得幾何答曰人得一斤一
十三兩一十七銖
術曰置銀斤以二而八之内一十四兩又三而八之内
一銖得一百三十二萬九千七百四十五銖以兵數除
之得七百一十三銖以二十四銖為法除之得二十九
兩一十七銖以一十六兩為法除之得一斤一十三兩
一十七銖
欽定四庫全書
　夏侯陽算經卷下
　　　說諸分
今有黄金一斤直絹一千二百匹問毎兩直絹幾何答
曰一兩直絹七十五匹
術曰置絹數以一十六兩除之即得
今有絲一百九十二兩問為銖幾何答曰四千六百八
銖
術曰置絲數以二十四乗之即得
今有錦一匹直錢十八貫問丈尺寸各得幾何答曰一
丈四貫五百文一尺四百五十文一寸四十五文
術曰置錢數以四丈除之得丈價一退為尺價再退為
寸價
今有金一斤直錢一百貫問一兩幾何答曰一兩六貫
二百五十文
術曰置錢數以十六兩除之即得
今有金一斤令五十人分之問人得幾何答曰人得七
銖六絫八黍
術曰置金一斤二而八之為兩三而八之為銖以人數
除之即得
今有絲三百二十四斤欲九兩為絹一匹問絹幾何答
曰五百七十六匹
術曰置絲斤數二而八之以九而一即得
今有下戸欠錢一百二十三貫五百文準條扵上戸均
攤今有上戸見在錢三萬一千二百五十貫文問合毎
貫均著幾何答曰毎貫三文九分五氂二毫
術曰置下戸錢數以上戸見在錢除之即得
今有錢一十七貫五百二十五文欲五文買雞三隻問
得幾何答曰得雞一萬五百一十五隻
術曰置錢數以三因之五而一即得
今有錢二貫四百文買錫一斤問兩銖絫各幾何答曰
兩一百五十文銖六文二分五氂絫六分二氂五毫
術曰置錢數以十六除之得兩價欲知銖價即置兩價
以二十四除為銖價退銖價一等為絫價
今有十五家共納兩稅錢一十貫文甲三人人各一貫
文乙五人人各七百文丙七人人各五百文續奉符令
都卻還七貫三百問隨元納數給付各幾何答曰甲三
人各還七百三十文(各有二百/七十文在)乙五人各還五百一十
一文(各有一百八/十九文在)丙七人各還三百六十五文(各有一/百三十)
(五文/在)
術曰置卻還數以百除之所得為毎百還錢之數置百
文減之餘為毎百錢在庫之數各置此數以各人所納
錢數乗之各得其數
今有絹一千二百二十五匹三丈七尺五寸欲送州每匹
一十五文充腳竝於身内抽給其絹時估毎匹一貫一百
文問正及腳各幾何答曰正一千五百五匹一丈六尺三
寸二百二十三分寸之一百五十一腳二十匹二丈一尺
一寸二百二十三分寸之七十二
術曰置絹數於丈尺已下折半五因以時估一貫一百文
乗得一千六百七十八貫五百三十一文二分五氂復置一
貫一百文加一十五文為法除得一千五百五匹不盡四百
五十六文二分五氂進位四因之得一萬八千二百五十
以下法除之得一丈六尺三寸不盡者與法退位倍之得
二百二十三分寸之一百五十一欲知腳價者置元絹數
丈尺寸折半五因又以腳錢一十五文乗之得二萬二千
八百八十九文六氂二毫半以一貫一百一十五文為法
除得二十匹不盡五百八十九文六氂二毫半進位四因
之得二萬三千五百六十二文半以下法除之得二丈一
尺一寸不盡者如前約之得二百二十三分寸之七十二
今有絹一匹當腳一十五文問丈尺寸各幾何答曰丈三
文七分五氂尺三分七氂五毫寸三氂七毫五絲
術曰置腳價一十五文以四丈除之得一丈腳數退一等得
尺再退得寸腳數
今有絹一匹直一貫一百文問丈尺寸各幾何答曰丈
二百七十五文尺二十七文五分寸二文七分五氂
術曰置錢數以四丈除之得丈價一退得尺價再退得
寸價
今有米二千五百六十七斛五斗其米麤欲再舂毎八
升耗一升問合得熟米幾何答曰熟米二千二百四十
六斛五斗六升二合五勺
術曰置米數以七因八除得數
返求米以八因七除
今有米一千五百三十二斛七斗欲貸與人毎八升加
息一升問本息共幾何答曰一千七百二十四斛二斗
八升七合五勺
術曰置米數以九因八除之
若求元數八因九除之
今有兩稅錢二千貫文欲送州毎貫數内抽一十文充
腳問正及腳各幾何答曰正一千九百八十貫一百九
十八文一百一分文之二腳一十九貫八百一文一百
一分文之九十九
術曰置錢數下置一貫文又加腳十文為法除之得正
數卻減都錢餘即腳錢
今有紬五千六百二十五匹匹欲作複七條問合幾何
答曰三萬九千三百七十五條
術曰置紬數以七因之即得
今有金方一寸重一斤有金方六寸問重幾何答曰二
百一十六斤
術曰置金寸數再乗之即得
今有絹二千四百五十四匹每匹直錢一貫七百文問
計錢幾何答曰四千一百七十一貫八百文
術曰先置絹數七添之退位一等即得
今有布一萬三千四百六十三端二丈五尺六寸毎端
直錢一貫八百文問計錢幾何答曰二萬四千二百三
十四貫三百二十一文六分
術曰先置布數丈尺倍之從下八添直至數首退一等
即得
又術退位減一餘以二因之即得
今有布積尺一萬八千四百六十三尺四寸二分問為
端幾何答曰三百六十九端一丈三尺四寸二分
術曰先置尺數以五十尺除之即得
今有絹三千四百六十三匹一丈三尺四寸毎匹三貫
五百文問計錢幾何答曰一萬二千一百二十一貫六
百七十二文五分
術曰先置絹數丈尺已下折半五因(案原本脫此二字/據四丈為一匹丈)
(尺已下應以四丈除之書内用/省算竝云折半五因今訂補)以五七因之即得
又術從頭七因訖折半即得
今有絹積尺一萬三千四百六十三尺五寸四分問為
匹幾何答曰三百三十六匹二丈三尺五寸四分
術曰先置積尺數以匹四十尺為法除之即得
今有絲一千五百二十五斤毎兩一百七十文問錢幾
何答曰四千一百四十八貫
術曰先置絲數以二八因之以兩價乗之即得
又術添七亦得
今有絲三千四百八十五兩令織紗一匹用絲五兩問
得紗幾何答曰六百九十七匹
術曰先置絲數以二因之退位一等即得
又術以五兩除之即得
今有絲一萬三千四百六十七兩問斤幾何答曰八百
四十一斤一十一兩
術曰置絲兩數四折半即是斤逢零六添之歸實
又術以十六兩除之亦得
今有兩稅錢四萬三千六百七十五貫二百文抽身内
充腳每貫二百文問正及腳各幾何答曰正三萬六千
三百九十六貫文腳七千二百七十九貫二百文
術曰先置原錢折半六除是正錢數将正錢二因即得
腳
又術但置錢數身外減二得正倍之得腳
今有錢三千四百六十三貫五百文欲毎貫墊四十二
文問墊幾何答曰一百四十五貫四百六十七文
術曰先置錢數以六七因之退位即得
今有絹四十二匹毎匹當錢四貫三百六十六文四分
七氂八毫九絲四忽問錢幾何答曰一百八十三貫三
百九十二文一分一氂五毫四絲八忽
術曰先置絹匹之價以七六因之即得
今有錢五千四百六十三貫四百五十文準例毎貫納
五十文充墊陌問合墊幾何答曰二百七十三貫一百
七十二文五分
術曰先置錢折半退位即得
又術五因之亦得
今有糯米三千四百六十三斛六斗毎斗醖酒一斗四
升問酒幾何答曰四千八百四十九斛四升
術曰先置米數以二七因之即得
又術以四添之亦得
今有大豆一萬三千四百五十四斛五斗毎斗造䜴一
斗五升問豉幾何答曰二萬一百八十一斛七斗五升
術曰先置豆數以五添之即得
又術以一斗五升乗之亦得
今有小麥五萬六千四百七十三斛五斗毎斗造麴五
斤問麴幾何答曰二百八十二萬三千六百七十五斤
術曰先置麥數從下五因之即得
今有米一萬三千四百六十四斛五斗毎斗糶錢一百
二十文問錢幾何答曰一萬六千一百五十七貫四百
文
術曰先置米數二六因之即得
又術以二添之亦得
今有米一萬三千四百六十五斛四斗三升毎斗糶錢
一百三十五文問錢幾何答曰一萬八千一百七十八
貫三百三十文五分
術曰先置米數三九因之折半即得
又術九因五添亦得
今有糙米八千四百六十七斛五斗毎一斗五升碾熟
米八升問米幾何答曰米四千五百一十六斛
術曰先置糙米數以八因之十五升除之即得
今有米三千四百六十三斛四斗四升七合一勺毎斗
身内抽三合充腳問正腳各幾何答曰正三千三百六
十二斛五斗七升腳一百斛八斗七升七合一勺
術曰先置米數以一斗三合除之得正米以三因之得
腳米
今有糙米三千四百六十四斛五斗七升三合四勺毎
斗舂得熟米九升問熟米幾何答曰三千一百一十八
斛一斗一升六合六抄
術曰先置米數九因退之即得
又術但從下内減一亦得
今有麻三千四百七十五斛四斗五升毎三斛三斗作
油一斛問油幾何答曰一千五十三斛一斗六升三分
升之二
術曰以三斛三斗除得油數不盡約之為命分
今有米三千四百五十六斛毎斗身内抽二升充腳問
正腳各幾何答曰正二千二百八十八斛腳五百七十
六斛
術曰先置米數去二得正米以二因退位得腳米
今有兵一萬四千五百七十五人毎人給錢一貫四百
四十文問錢幾何答曰二萬九百八十八貫文
術曰先置人數添四四即得
又術以人數乗一人所給之數得都錢
今有兵三千四百八十五人毎人賜絹一丈三尺問絹
幾何答曰一千一百三十二匹二丈五尺
術曰先置人數添三得丈數以四為法除之得匹
今有開城濠深二丈闊三丈長一里毎三尺用一功問
功幾何答曰四萬功
術曰先置深闊相乗又以長里通尺乗之為實以功數
方三尺再自乗為法除之即得
今有築城髙三丈上闊一丈五尺下闊二丈五尺長一
百丈毎方二尺用一功問功幾何答曰七萬五千功
術曰先置上下闊并之折半以髙乗之又以長乗之為
實以功數方二尺再自乗為法除之即得
