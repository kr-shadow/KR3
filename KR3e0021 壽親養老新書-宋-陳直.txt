#+TITLE: 壽親養老新書-宋-陳直
#+DATE: 2016-06-11 12:23:02
#+SOURCE: github.com/kanripo/KR3e0021 master b37f121f                
欽定四庫全書　　　　　子部五
　夀親養老新書　　　　　醫家類
　　提要
　　　　(臣/)等謹案夀親養老新書四卷第一卷為宋
　　　　陳直撰夲名養老奉親書第二卷以後則元
　　　　大徳中泰寧鄒鉉所續増與直書合為一編
　　　　更題今名直於元豐時為泰州興化令文獻
　　　　通考載有直所著奉親養老書一卷而此夲
　　　　則題曰養老奉親書其文互異然此夲為至
　　　　正中浙江刋夲猶據舊帙翻雕不應標題有
　　　　誤盖通考傳寫倒置也鉉號氷壑又號敬直
　　　　老人書中稱其曾祖曰南谷叔祖曰樸菴以
　　　　福建通志考之南谷為宋㕘知政事應龍樸
　　　　菴為宋江西提刑應博皆有名於時據周應
　　　　紫序稱為總管鄒君又稱其官中都時則鉉
　　　　亦曽登仕版者特通志不載其行履不可詳
　　　　考矣直書自飲食調治至簡妙老人備急方
　　　　分為十五篇二百三十三條節宣之法甚備
　　　　明髙濓作尊生八牋其四時調攝牋所録諸
　　　　藥品大抵夲於是書鉉所續者前一卷為古
　　　　今嘉言善行七十二事後兩卷則凡寢興噐
　　　　服及饘粥藥石之宜更為賅具而附以婦人
　　　　小兒良治諸方凡二百五十六條其中如祝
　　　　夀詩詞連篇載入不免失於冗雜又叙述閒
　　　　適之趣往往詞意纎仄採掇瑣碎明季清言
　　　　小品實亦濫觴於此然徵引方藥類多竒秘
　　　　於髙年頥養之法不無小補固為人子者所
　　　　宜究心也乾隆四十六年十二月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　總　校　官　(臣/)陸　費　墀
壽親養老新書原序
壽親養老之事著於諸儒記禮之書備矣然自後世觀
之則猶有未備焉者何也二帝三王之世風氣渾淪人
生其間性質醇厚故能平血氣於未定方剛之際全筋
力於欲衰將老之時人子之愛其親因其康彊加以奉
養為之安其寢處時其㫖甘娯其耳目心志即可使之
燕佚怡愉全生而益壽則禮經所載謂之備可矣後世
太樸日漓真元日散七情為沴六氣乗之壯或夭傷老
宜尫弱孝子慈孫服勤左右寢膳調娯之外尤不能不
唯疾之憂而求之禮經則不過曰痛癢抑搔而已若秦
越人過雒之所為醫曽未見之省録顧得謂之備歟孝
哉陳令尹迺能輯是書於千數百年之後而特詳於醫
藥治療之方凡為四時調攝食治備急合二百三十有
三焉斯亦備矣吾樵卿先哲太師文靖鄒公之曽孫敬
直翁鉉推老老親親之念紬繹是書有年猶恨其説之
未備也則又廣集前修嘉言懿行竒事異聞與夫藥石
膳羞器服之宜於佚老者釐為三卷而方論所述愈益
精詳是書始大備吾聞喬木故家壽基世積翁之髙祖
叔祖二母夫人皆年過九十備極榮養今翁亦希年矣
桂子蘭孫盈庭戲綵青山流水竹色花香鳩杖鸚杯蒼
顔𤣥鬢見者謂不老地行仙葢是書驗於公家乆矣兹
復不私其驗繡諸梓而公之且拳拳𨗳夫人以自飬之
説夫能知自飬之飬而後能安享子孫之飬此吾於續
書重歎翁用心之仁也仁者必壽繇是八十而師九十
而相百嵗而定律令百世而與􁦽謀衍而為商大夫之
八百曽元而下家慶一堂是書之驗將千嵗之日至而
未止也詩曰永錫爾類又曰永錫難老請為翁三誦之
時大徳丁未中元樵西麓危徹孫序
堂上慈親八十餘堦前兒輩戲相呼㫖甘取足隨豐儉
此樂人間更有無康節翁詩先人怡軒居士奉八十有
三之母大書屏間時應紫方垂髫也既壯挾册從宜春
通守鄒愛山宦游愛山愛其母施及塾賔所至令應紫
侍七袠之母以行咸淳庚午寓上杭縣齋汀守劉審軒
刋吕東萊辨志録應紫與寓目焉中間二則載春夏奉
親事注云養老奉親書於是方知此書之名越二載壬
申至宜春徧求於袁吉文獻故家咸無焉自後司馬倦
遊意謂此書不可復得矣閱三十有餘載大徳己巳春
總管冰壑鄒君緘其書眡余余手之不釋如獲隨珠和
璧之寳口之不置如聆虞韶商頀之音已不勝其欣喜
未幾復以其續編來示命名壽親養老新書其嘉言懿
行雅事竒方前書所未有者燦然畢備又何如其喜也
君自吾杉遷樵南重作文靖公故宅樓居髙明賸有園
池亭館之勝經史圖書琴棋觴詠款親友於玉壺中諸
郎諸孫珠聯玉立善能承順其志怡悦其心允謂人間
至樂湖山院落雲月為家四時佳興自有癡樂堂樵南
小隠二記新書鋟梓抑使世之養老奉親者同有此樂
焉錫類之仁逺矣應紫雖不獲再遂寸草春暉之志而
亦不忘於老萊斑衣之思君昔官中都時曽遇異人授
以怡神養性之㫖故續書多述老人之所以自養者應
紫之志喜葢充然有得於斯鵬鷃同遊亦惟曰各安其
分云爾是年冬至節日同郡泰寜玉牎黄應紫徳夫敬
書
余家藏舊有養老奉親書其言老人食治之方醫藥之
法攝養之道靡所不載余倣之以奉吾母范陽郡太夫
人李氏食飲起居咸得其宜壽髙八旬而甚康健則此
書有益於人子大矣然嵗月既深巻舒之乆字畫糢糊
編簡脱落懼後之覽者不得其説思獲善本書而新之
以貽後人求之數載弗果得每鬱鬱以為欠事至正辛
巳夏五余叨承朝命備員浙東憲使訪諸婺郡庠教授
李子貞得壽親養老書覩其篇帙節目比余舊本尤加
詳備昔之鬱鬱者一旦豁然矣因自念曰與其得之難
孰若𫝊之廣遂命工鋟梓於學宫庶天下後世皆得觀
覽以盡事親之道云至正壬午中秋范陽張士𢎞載拜
書
欽定四庫全書
　壽親養老新書卷一
　　　　　　　　　　　　　宋　陳直　撰
　養老奉親書
　　飲食調治第一
　　形證脉候第二
　　醫藥扶持第三
　　性氣好嗜第四
　　宴處起居第五
　　貧富分限第六
　　戒忌保䕶第七
　　四時養老總序第八
　　春時攝養第九
　　夏時攝養第十
　　秋時攝養第十一
　　冬時攝養第十二
　　食治養老序第十三
　　食治老人諸疾方第十四
　　簡妙老人備急方第十五
　　　飲食調治第一
主身者神養氣者精益精者氣資氣者食食者生民之
天活人之本也故飲食進則榖氣充榖氣充則氣血勝
氣血勝則筋力强故脾胃者五臟之宗也四臟之氣皆
稟於脾故四時皆以胃氣為本生氣通天論云氣味辛
甘發散為陽酸苦涌泄為隂是以一身之中隂陽運用
五行相生莫不由於飲食也若少年之人真元氣壯或
失於饑飽食於生冷以根本强盛未易為患其髙年之
人真氣耗竭五臟衰弱全仰飲食以資氣血若生冷無
節饑飽失宜調停無度動成疾患凡人疾病未有不因
八邪而感所謂八邪者風寒暑濕饑飽勞逸也為人子
者得不慎之若有疾患且先詳食醫之法審其疾狀以
食療之食療未愈然後命藥貴不傷其臟腑也凡百飲
食必在人子躬親調治無縱婢使慢其所食老人之食
大抵宜其温熱熟軟忌其粘硬生冷每日晨朝宜以醇
酒先進平補下元藥一服女人則平補血海藥一服無
燥熱者良尋以猪羊腎粟米粥一盃壓之五味葱薤鶉
膂等粥皆可至辰時服人參平胃散一服然後次第以
順四時軟熟飲食進之食後引行一二百步令運動消
散臨卧時進化痰利膈人參半夏丸一服尊年之人不
可頓飽但頻頻與食使脾胃易化穀氣長存若頓令飽
食則多傷滿縁衰老人腸胃虚薄不能消納故成疾患
為人子者深宜體悉此養老人之大要也日止可進前
藥三服不可多餌如無疾患亦不湏服藥但只調停飲
食自然無恙矣
　　　形證脉候第二
上古天真論曰女子之數七丈夫之數八女子七七四
十九任脉虛衝脉衰天癸竭地道不通丈夫八八六十
四五臟皆衰筋骨解墮天癸盡脉弱形枯女子過六十
之期丈夫逾七十之年越天常數上壽之人若衣食豐
備子孫勤養承順慈親叅行孝禮能調其飲食適其寒
温上合神靈下契人理此順天之道也髙年之人形羸
氣弱理自當然其有丈夫女子年踰七十面色紅潤形
氣康强飲食不退尚多秘熱者此理何哉且年老之人
痿瘁為常今反此者非真陽血海氣壯也但診左右手
脉湏大𦂳數此老人延永之兆也老人真氣已衰此得
虛陽氣盛充於肌體則兩手脉大飲食倍進雙臉常紅
精神强健此皆虛陽氣所助也須時有煩渴膈熱大腑
秘結但隨時以平常湯藥微微消解三五日間自然平
復常得虛陽氣存自然飲食得進此天假其夀也切不
得為有小熱頻用轉㵼之藥通利苦冷之藥踈解若虛
陽氣退復歸真體則形氣尫羸臓腑衰弱多生冷疾無
由補復若是從來無虛陽之氣一向憊乏之人全在斟
量湯劑常加温補調停饘粥以為養治此養老之先也
　　　醫藥扶持第三
常見世人治髙年之人疾患將同年少亂投湯藥妄行
針灸以攻其疾務欲速愈殊不知上壽之人血氣已衰
精神减耗危若風燭百疾易攻至於視聽不至聰明手
足舉動不隨其身體勞倦頭目昏眩風氣不順宿疾時
發或秘或泄或冷或熱此皆老人之常態也不順治之
𦂳用針藥務求痊瘥徃徃因此别致危殆且攻病之藥
或吐或汗或解或利縁衰老之人不同年少真氣壯盛
雖汗吐轉利未至危困其老弱之人若汗之則陽氣泄
吐之則胃氣逆㵼之則元氣脱立致不虞此養老之大
忌也大體老人藥餌止是扶持之法只可用温平順氣
進食補虛中和之藥治之不可用市肆贖買他人恵送
不知方味及狼虎之藥與之服餌切宜審詳若身有宿
疾或時發動則隨其疾狀用中和湯藥順三朝五日自
然無事然後調停飲食依食醫之法隨食性變饌治之
此最為良也
　　　性氣好嗜第四
眉壽之人形氣雖衰心亦自壯但不能遂時人事遂其
所欲雖居温給亦常不足故多咨煎背執等閒喜怒性
氣不定止如小兒全在承順顔色遂其所欲嚴戒婢使
子孫不令違背若憤怒一作血氣虛弱中氣不順因而
飲食便成疾患深宜體悉常令人隨侍左右不可令孤
生獨寢縁老人孤僻易於傷感纔覺孤寂便生鬱悶養
老之法凡人平生為性各有好嗜之事見即喜之有好
書畫者有好琴碁者有好賭撲者有好珍竒者有好藥
餌者有好禽鳥者有好古物者有好佛事者有好丹竈
者人之僻好不能備舉但以其平生偏嗜之物時為尋
求擇其精絶者布於左右使其喜愛玩悦不已老人衰
倦無所用心若只令守家孤坐自成滯悶今見所好之
物自然用心於物上日自看承戲玩自以為樂雖有勞
倦咨煎性氣自然减可
　　　宴處起居第五
凡人衰晩之年心力倦怠精神耗短百事懶於施為葢
氣血筋力之使然也全藉子孫孝養竭力將䕶以免非
横之虞凡行住坐卧宴處起居皆湏巧立制度以助娯
樂棲息之室必常㓗雅夏則虛敞冬則温密其寢寐牀
榻不湏髙廣比常之制三分减一低則易於升降狹則
不容漫風裀褥厚藉務在軟平三面設屏以防風冷其
枕宜用夾熟色帛為之實以菊花制在低則寢無罅風
長則轉不落枕其所坐椅(音/倚)宜作矮禪牀様坐可垂足
履地易於興起左右置欄面前設几縁老多因坐則成
眠有所欄圍免閃側之傷其衣服制度不湏寛長長則
多有蹴絆寛則衣服不著身縁老人骨肉疎冷風寒易
中若窄衣貼身暖氣著體自然血氣流利四肢和暢雖
遇盛夏亦不可令袒露其頸連項常用紫軟夾帛自頸
後巾幘中垂下著肉入衣領中至背甲間以䕶腠理尊
年人肌肉瘦怯腠理開疎若風傷腠中便成大患深宜
慎之
　　貧富禍福第六
經曰自天子至於庶人孝無終始而患不及者未之有
也人子以純孝之心竭力事親無終始不及之理惟供
養之有厚薄由貧富之有分限人居富貴有奉於巳而
薄於親者人所不録天所不容雖處富貴而即貧賤也
人雖居貧賤能約於巳而豐於親者人所推仰天所助
與雖處貧賤而即富貴也作善降之百祥作不善降之
百殃善莫大於孝孝感於天故天與之福所以雖貧賤
而即富貴也罪莫大於不孝不孝感於天故天與之禍
所以雖富貴而即貧賤也善惡之報其猶影響為人子
者可不信乎奉親之道亦不在日用三牲但能承順父
母顔色盡其孝心隨其所有此順天之理也其温厚之
家不可慢於老者盡依養老之方勵力行之其貧下闕
乏之家養老之法雖有奉行之心而無奉行之力者但
隨家豐儉竭力於親約禮設具使老者知其罄力事奉
而止將見孝心感格隂靈黙祐如姜詩之躍鯉孟宗之泣
笋無非孝感所致此行孝之明驗也慮孝子順孫有窘
乏不能依此法者意有不足故立此貧富禍福之説以
齊之
　　　戒忌保䕶第七
人萬物中一物也不能逃天地之數若天癸數窮則精
血耗竭神氣浮弱返同小兒全假將䕶以助衰晚若遇
水火兵冦非横驚怖之事必先扶侍老人於安穏處避
之不可喧忙驚動尊年之人一遭大驚便致冒昩因生
餘疾凡喪𦵏凶禍不可令弔疾病危困不可令驚悲哀
憂愁不可令人預報穢惡臭敗不可令食粘硬毒物不
可令飡敝漏卑濕不可令居卒風暴寒不可令冒煩暑
燠熱不可令中動作行步不可令勞暮夜之食不可令
飽隂霧晦暝不可令饑假借鞍馬不可令乗偏僻藥餌
不可令服廢宅欹宇不可令入墳園塚墓不可令遊危
險之地不可令行澗淵之水不可令渡闇昧之室不可
令孤凶禍逺報不可令知輕薄婢使不可令親家縁冗
事不可令管若此事類頗多不克備舉但人子悉意深
慮過為之防稍不便於老人者皆宜忌之以保長年常
宜遊息精藍崇尚佛事使神識趣向一歸善道此養老
之竒術也
　　　四時養老總序第八
四時調神論曰隂陽四時者萬物終始死生之本也逆
之則災害生從之則苛疾不起是謂得道春温以生之
夏熱以長之秋涼以収之冬寒以藏之若氣反於時則
皆為疾癘此天之常道也順之則生逆之則病經曰觀
天之道執天之行盡矣人能執天道生殺之理法四時
運用而行自然疾病不生長年可保其黄髮之人五臓
氣虛精神耗竭若稍失節宣即動成危瘵葢老人勌惰
不能自調在人資養以延遐算為人子者深宜察其寒
温審其饘藥依四時攝養之方順五行休王之氣恭恪
奉親慎無懈怠今集老人四時通用備疾藥法具陳於
左(此方多用寒藥葢北人所/宜凡用藥者冝參處之)
　　四時通用男女婦人方
治老人風熱上攻頭旋運悶喜卧怔悸起即欲倒背急
身强旋覆花散(女人/通用)
　旋覆花(半/兩)　　　前胡(一/兩)　　　麥門冬(一兩/去心)
　蔓荆子(半/兩)　　　白术(二/分)　　　枳殻(二分去/穰麵炒)
　甘菊花(三/分)　　　半夏(半兩薑/汁煮)　防風(半/兩)
　大黄(虛人者/用石膏)　　獨活(半/兩)　　　甘草(半/兩)
　右為末每服三錢水一中盞入薑半分同煎至六分
　去滓温服不計時候
老人補壯筋骨治風走疰疼痛並風氣上攻下疰羌活
丸
　羌活　　牛膝(酒浴過/焙乾)　川練子　　白附子
　舶上茴香　　黄耆(去皮/剉)　青鹽　　巴㦸(去/心)
　黒附子(炮裂去/皮臍)　沙苑白蒺藜
　右件等分一處擣羅為末酒煮麵糊為丸如梧桐子
　大每服十丸空心臨卧鹽湯下看老少加减服
老人和脾胃氣進飲食止痰逆療腹痛氣調中木香人
參散(男子女人/通用方)
　木香(半/兩)　人參(去蘆頭/半兩)茯苓(去黑皮/一分)白术(半兩/㣲炒)
　肉豆蔲(去皮/一分)枇杷葉(去毛/一分)厚朴(去粗皮用/薑汁製)丁香(半/兩)
　藿香葉(一/分)　甘草(半兩/炙)乾薑(半兩/炮)陳皮(半兩湯/浸去穰)
　右件一十二味修事了秤分兩擣羅為末每服二錢
　水一盞入生薑錢一片棗二枚同煎至六分去滓温
　服此藥老人常服合喫
老人和脾胃氣治胷膈疰悶心腹刺痛不思飲食枳殻
木香㪚(男子女人/通用此方)
　木香(一/兩)　神麯(杵末炒/四兩)京三稜(四兩/炮)青橘皮(去穰/三兩)
　甘草(三兩/炮)益智(去皮/三兩)白芷(一/兩)　桂心(三/兩)　莪术(三兩/炮)
　白术(㣲炒/二兩)　枳殻(麵炒/炮)
　右件藥擣羅為末每服二錢水一盞入生薑鹽各少
　許同煎至七分併滓熱服
解老人四時傷寒四順散(男子女人/同用此方)
　麻黄(去/節)　杏仁(去/皮)　甘草(炙/)　荆芥穂(已上各/等分)
　右同杵為末每服一錢入鹽湯㸃熱服
治老人心脾積熱或流疰脚膝疼痛黄耆散(男子女/人通用)
　黄耆　赤芍藥　牡丹皮　香白芷　沙參
　甘草(炙/)肉桂(去/皮)　柴胡(去/苖)　當歸(洗後/炙)
　右件等分擣羅為末每服二錢水一盞薑三片煎至
　五分日進三服春冬每煎時入蜜蒸瓜蔞煎半匙忌
　粘食炙煿等物
橘皮煮散益元氣和脾胃治傷寒(此名不換金散但心/腹諸疾並用療之男)
(子女人/通用)
　橘皮(去穰秤/一兩用)人參　茯苓　白术(各一/兩)　木香(一/分)
　乾薑(炮/)官桂(半両去/皮秤)梹榔(一兩雞/心者用)草豆蔲(二箇/去皮)
　半夏(一分/麩炒)厚朴(半兩入薑一分/同秤碎炒乾)枳殻(半兩去/穰麩炒)
　訶棃勒(五箇煨/熟去核)甘草(半兩/炮)
　右件擣羅為末每服一大錢水一盞薑棗同煎至七
　分熱喫不問食前食後並冝服忌如常
治老人臟腑冷熱不調裏急後重䦨門不和香白芷散
(男子女/人通用)
　當歸(三錢/洗)香白芷(三錢/洗)茯苓(三錢/去皮)枳殻(三錢/麩炒)
　木香(一/錢)
　右件為末每服一錢水半盞生薑少許同煎至四分
　温服
治老人大小便不通勻氣散(通/用)
　生薑(半/兩)　葱一莖(和根葉/泥用)鹽一捻　豉(三十/粒)
　右件四味擣爛安臍中良乆便通
治老人小便不通地龍膏
　白項地龍　茴香(用時看/多少)
　右件杵汁傾於臍内自然便通
治老人脚膝疼痛不能履地七聖散
　杜仲　續㫁　萆薢　防風　獨活　牛膝(酒浸/一宿)
　甘草(已上各/一兩)
　右件為末每服二錢酒調下
治老人脾胃一切病温白圓兼治脾不承受吐逆㵼痢
及宿食不消方(通/用)
　半夏(二兩湯洗/薑汁浸)白术(一兩/炮)丁香(一/分)
　右件為末用生薑自然汁和飛麵為糊搜和前藥末
　為丸如梧桐子大濃煎生薑湯下十丸空心服如腹
　疼並嘔逆食後
藁本散治婦人血氣丈夫筋骨風四肢軟弱及卒中急
風並寸白蟲但常服並皆攻治或要出汗解傷寒湯使
如後(此方是孟/相公進過)
　藁本　牛膝(酒浸一/宿焙乾)　當歸　麻黄(去節已上/各一兩)
　羌活　獨活　防風　肉桂(去粗/皮秤)芍藥　菊花
　續㫁　五加皮　芎藭　甘草　赤箭　枳殻(麩炒/去穰)
　(已上各/半兩)黒附子(大者一箇炮/製去皮臍)細辛(一分去/葉秤)
　右件藥一十八味並湏州土好者使水洗過細剉焙
　乾擣羅為末空心温酒下二錢如不飲酒薄苛湯下
　發汗解傷寒熱葱白酒下二錢併服三五服為妙
治老人風冷展筋骨續㫁散方
　續㫁(一/兩)　　牛膝(二/兩)　　芎(一/兩)　　木瓜(二/兩)
　右為細末空心時温酒調下一大錢
墜痰化涎和脾胃人參半夏丸
　半夏(一兩生薑四兩取汁先以湯洗半夏七遍/浸三日後於日内煎乾切作餅子焙乾)
　白礬(一/兩)　人參(一/兩)　茯苓(一兩/去皮)
　右為末以蒸餅水浸過却用紙裹煨熟為丸如菉豆
　大每日空心夜卧用淡生薑湯下十五丸開胃口薑
　棗湯下風涎用皂角一條薑三片蘿蔔三片同煎湯
　下
治老人暖食藥丁香丸消食治一切氣悶止醋心腹脹
利胸膈逐積滯方(男子婦/人通用)
　大烏梅(一箇湏是/有裙襴者)巴豆(一箇新肥/者和皮用)香墨(末抄/半錢)
　揀丁香(五箇湏是/新者用)胡椒(五粒湏/是黑者)乾漆(末抄半錢/先炒為末)
　桂花(末抄半錢香墨乾/漆桂花三味研入)
　右為末用馬尾羅子羅過用醋麵糊為劑臼中杵令
　勻如菉豆大温酒下五丸至七丸茶下亦得或入蠟
　茶末抄三錢更妙
香草散治婦人氣羸腸寒便白食傷積滯冷結腸不成
温脾肺活榮生肌進食益衝任二經
　䕡茹　桔梗　白芷　當歸　地榆　芍藥
　㯽榔　白荳蔲(各半/兩)　麝香(一/錢)
　右為末每服二錢水一盞薑棗同煎至數沸通口食
　前日進三服
香枳湯治老人大腸秘􁲗調風順氣(男子婦/人通用)
　枳殻(去穰/麩炒)　防風(一/兩)　甘草(半兩/炙)
　右為末每服二錢百沸湯㸃服空心食前各一服
治婦人男子乆積虚敗壯元補血徤胃暖脾止痰逆消
飲食北亭丸
　北亭(二兩去/除砂石)阿魏(半兩同􁬍砂研令/細醋化去砂石)川當歸(浄洗去/苗稍用)
　厚朴(去皮薑汁/炙令黄色)陳橘皮(去穰/用紅)官桂(去皮/秤)乾薑(炮/)甘草
　(炙/)川芎　胡椒(揀好/者)縮砂(去皮/用)大附子(炮去皮臍已/上各秤四兩)
　茯苓(二/兩)青鹽(二兩與􁬍砂阿魏/同醋研去沙土)白术(米泔水侵一宿/切作片子焙乾)
　五味子(一兩半去/沙土用之)
　右件依法修事為末將􁬍砂阿魏醋入麵看多少同
　煎稀糊下藥更煉好蜜同搜和拌勻再入臼中杵千
　百下丸如酸棗大每服一丸空心鹽湯茶酒任
　下嚼破女人一切病患並宜服此
治老人一切風烏犀丸
　天麻(二/兩)　地榆(一/兩)　元參(一/兩)　川烏頭(一兩炮/製去皮)
　龍腦薄荷(四/兩)　藿香葉(一/兩)　皂角(三挺不蛀者燒/紅入水中浸之)
　龍腦(少/許)　麝香(少/許)
　右為末煉蜜為膏如皂子大每服一丸嚼喫小兒半
　丸已下薄荷茶酒調下
鎮心丸飬老人心氣令不健忘聰耳明目方
　辰砂(一/兩)　桂(一/兩)　逺志(去/心)　人參(已上各/一兩)茯苓(二/兩)
　麥門冬(去/心)　石菖蒲　乾地黄(各一/兩半)　已上除辰砂
　並為末合勻
　右煉蜜為丸如桐子大空心薄荷酒吞下十丸至十
　五丸留少硃砂為衣益心氣飬神宜常服
治老人脾肺客熱上焦滯痰凉心潤肺消壅枇杷葉散
(王昉進男子/女人通用)
　枇杷葉(炙去/毛)人參　茯苓　白术　羌活　黄耆(各/一)
　(兩/)甘草(炙/)半夏(湯洗去滑切破/焙乾各半兩)
　右為末每服二錢水一盞入生薑薄荷煎至七分食
　後臨卧温服
羌活散治老人耳聾眼時頭項腰背疼痛渾身瘡癬此
乃腎臟風所攻也
　羌活　枳殻(麩炒/去穰)半夏(湯浸/七遍)甘草(炙/)　大腹子
　防風　桑白皮(各等/分)
　右為粗末每服二錢水一盞生薑煎至七分温服早
　辰日午時臨卧各一服
搜風順氣治老人百疾七聖丸(男子女/人通用)
　㯽榔　木香　川芎　羌活　桂心(各一/兩)郁李仁(一/兩)
　(去皮尖炒/令黄色)大黄(一兩一/分炒)
　右為末煉蜜為丸桐子大不計時候温酒下七丸要
　利動即加七丸淡薑湯下亦得
　　　春時攝養第九
春屬木主發生宜戒殺茂於恩恵以頥生氣春肝氣王
肝屬木其味酸木能勝土土屬脾主甘當春之時其飲
食之味宜减酸益甘以飬脾氣肝氣盛者調虚氣以利
之順之則安逆之則少陽不生肝氣内變春時陽氣初
昇萬物萌發正二月間乍寒乍熱髙年之人多有宿疾
春氣所攻則精神昏倦宿患發動又復經冬已來擁爐
熏衾㗖炙飲熱至春成積多所發泄致體熱頭昏膈壅
涎𠻳四肢勞倦腰脚不任皆冬所發之疾也常宜體候
若稍利恐傷臓腑别生和氣凉膈化痰之藥消解或只
選食治方中性稍凉利飲食調停與進自然通暢若别
無疾狀不湏服藥常擇和暖日引侍尊親於園亭樓閣
虛敞之處使放意登眺用攄滯懐以暢生氣時尋花木
遊賞以快其意不令孤坐獨眠自生鬱悶春時若親朋
請召老人意欲從歡任自遨遊常令嫡親侍從惟酒不
可過飲春時人家多造冷饌米食等不令下與如水團
兼粽粘冷肥僻之物多傷脾胃難得消化大不益老人
切宜看承春時遇天氣燠暖不可頓减綿衣縁老人氣
弱骨疎怯風冷易傷肌體但多穿夾衣遇暖之時一重
漸减一重即不致暴傷也今具春時湯藥如後
　　春時用諸藥方
治老人春時多昬倦細辛散明目和脾胃除風氣去痰
涎(男子女/人通用)
　細辛(一兩/去土)　芎(二/兩)　甘草(半兩/炙)
　右為末每服一大錢以水一盞煎至六分熱呷可常
　服
治老人春時熱毒風攻頸項頭痛面腫及風毒眼􁲗菊
花散
　菊花　前胡　旋覆花　芍藥　元參　苦參
　防風(各等/分)
　右為末食後臨卧用温酒調下三錢不飲酒用米飲
　調下亦得
治老人春時頭目不利昬昬如醉壯熱頭疼有似傷寒
惺惺丸(通/用)
　桔梗　細辛　人參　甘草　茯苓　瓜蔞根
　白术(各一/兩)
　右為末煉蜜為丸如彈子大每服一丸温水化破治
　頭痛腰痛藥入口當下便惺惺
治老人春時多偏正頭疼神効方(通/用)
　旋覆花(一兩/焙)　白僵蠶(一兩/炒)　石膏(一分/細研)
　右件為末以葱煨熟和根同杵為丸桐子大急痛用
　葱茶下二丸慢痛不過二服
治老人春時胸膈不利或時滿悶墜痰飲子
　半夏(不計多少用湯/洗十遍為末)生薑(一大/塊)棗七枚
　右二味以水二盞藥末二錢慢火煎至七分臨卧時
　去生薑頻服
老人春時宜喫延年草進食順氣御藥院常合進(通/用)
　青橘皮(四兩浸/洗去穰)　甘草(二兩為/細末)　鹽(二兩/半炒)
　右三味先洗浸橘皮去苦水微焙入甘草同焙乾後
　入鹽每早辰嚼三兩葉子通滯氣大好
治老人春時諸般眼疾發動黄耆散兼治口鼻生瘡
　黄耆　川芎　防風　甘草　白蒺藜(畧炒杵去尖/出火毒已上)
　(各一/兩)　甘菊花(三分不得/用新菊)
　右净洗晒乾勿更近火擣為末每服二錢早辰空心
　日午臨卧各一服乾嚥或米飲調下暴赤風毒淚昬
　􁲗痛痒等眼只三服三兩日永效内外障眼乆服方
　退忌房室毒物火上食凡患眼切不得頭上針絡出
　血及服皂角牽牛等藥取一時之快並大損眼
治老人春時胸膈不利痰壅氣噎及咽喉諸疾黍粘湯
方
　黍粘子(三兩炒/令香熟)　甘草(半兩/炙)
　右為末擣羅細末每服一錢食後臨卧如常㸃之
　　　夏時攝養第十
夏屬火主於長養夏心氣王心主火味屬苦火能剋金
金屬肺肺主辛其飲食之味當夏之時宜减苦増辛以
養肺氣心氣盛者調呵氣以疎之順之則安逆之則太
陽不長心氣内洞盛夏之月最難治攝隂氣内伏暑毒
外蒸縱意當風任性食冷故人多暴泄之患惟是老人
尤宜保䕶若簷下過道穿隙破牕皆不可納凉此為賊
風中人暴毒宜居虚堂净室水次木隂潔淨之處自有
清凉每日凌晨進温平順氣湯散一服飲食温軟不令
太飽畏日長永但時復進之渴宜飲粟米温飲豆蔲熟
水生冷肥膩尤宜减之縁老人氣弱當夏之時納隂在
内以隂弱之腹當冷肥之物則多成滑泄一傷正氣卒
難補復切宜慎之若湏要食瓜菓之類量虛實少為進
之縁老人思食之物若有違阻意便不樂但隨意與之
纔食之際以方便之言解之徃徃知味便休不逆其意
自無所損若是氣弱老人夏至已後宜服不燥熱平補
腎氣暖藥三二十服以助元氣若蓯蓉丸八味丸之類
宜徃潔雅寺院中擇虚敞處以其所好之物悦之若要
寢息但任其意不可令乆眠但時時令歇乆則神昏直
召年髙相協之人日陪閒話論徃昔之事自然喜悦忘
其暑毒細湯名茶時為進之晚凉方歸謹選夏時湯藥
如後
　　夏時用藥諸方
治老人夏多冷氣發動胸膈氣滯噎塞脾胃不和可思
飲食豆蔲散
　草豆蔲(四兩以薑四兩炒/香黄為度和薑用)　大麥蘖子(十兩/炒黄)
　神麴(四兩/炒黄)　杏仁(四兩去/尖炒熟)　甘草(四兩/炙)　乾薑(二兩/炮製)
　右為末每服一錢如茶㸃之不計時候服
治老人夏月宜服平補下元明目蓯蓉丸
　蓯蓉(四/兩)　巴㦸(二/兩)　菊花(二/兩)　枸把子(二/兩)
　右為末煉蜜為丸桐子大每服鹽湯下二十丸
治老人夏月暴發腹痛及泄㵼木香丸
　輕好全乾蝎(二十箇每箇擘三兩段/子於慢火上炒令黄熟)揀好胡椒(三百/粒生)
　木香(一/分)
　右件同藥擣為末濕紙裹燒粟米飯為丸如菉豆大
　如患腹痛每服十五丸煎燈心陳橘皮生薑湯下大
　便不調及泄㵼每服十五丸煎陳橘皮湯下
治老人夏月脾胃忽生冷氣心腹脹滿疼悶泄㵼不止
訶子散
　訶子皮(五/箇)　大腹(五箇/去皮)　甘草(半兩/炙)　白术(半兩/㣲炒)
　草豆􁭌(十四箇用麵褁燒令/麵熟黄去麵并皮用)　人參(去蘆頭/半兩)
　右為末每服二錢水一盞入生薑少許棗二箇同煎
　至六分去滓温服
治老人夏月因食冷氣積滯或心腹疼痛等宜常服
　京三稜(三兩濕紙褁/煨熟透别杵)　蓬莪术(二兩/同上)　烏藥(二/兩)
　益智(去皮/二兩)　甘草(三兩/炙)　陳橘皮(二兩如烏藥/用厚朴亦得)
　右為末每服入鹽㸃之不計時候一錢
治老人夏月宜服三聖丸袪逐風冷氣進食和胃去痰
滯腰膝冷痛
　葳靈仙(浄洗去土揀擇/焙乾秤五兩)　乾薑(二兩/炮製)　烏頭(二兩炮/製去皮)
　(臍/秤)
　右件為末煮棗肉為丸如梧子大每服十五丸至二
　十丸温薑湯下
治老人夏月宜服平補楮實丸方駐顔壯筋骨補益元
藏療積冷虚乏一切氣疾暖胃進酒食久服令人輕健
此神效方
　楮實(半斤輕杵去白及/膜揀擇浄微微炒)　鹿茸(四兩茄子茸為上其/次亦得浄瓮上炙令)
　(黄色如無則鹿/角屑代之亦妙)　大附子(四兩炮去皮/臍出火毒)　懐州牛膝
　(四兩去蘆頭/酒浸二宿焙)　紫巴㦸(四兩洗/去心)　金釵石斛(四兩去/根揀浄)
　(細細/切之)　川乾薑(二兩炮製急於/新水内浄過)　肉桂(二兩去/粗皮)
　右件八味為末楮實子一味用砂盆别研二日令爛
　細後旋入前藥末同研拌令細勻入煮棗肉同研拌
　得所方入鐵臼杵二千下丸如桐子大每服三十丸
　温酒下忌牛肉豉汁
治老人百疾常服四順湯
　神麴(四兩入生薑四兩去/皮一處作餅子焙乾)　甘草(一兩半/炙黄)
　草豆蔲(一兩半先炮熟/去皮細剉用)　　大麥蘖子(二兩炒/香熟)
　右件為末鹽㸃之一錢
婦人年老夏月平補血海活血去風五倍丸
　五焙子(二/兩)　川芎(二兩/剉細)　菊花(二/兩)　荆芥穂(二/兩)
　旋覆花(二/兩)
　右為末蜜為丸如桐子大每日空心五更晚食後鹽
　湯酒下十五丸喫至半月日覺見漸安手足有力眼
　目鮮明進得飲食大王血海請每一日三服若見大
　叚安樂一日只喫一服尤佳
治老人脾胃弱不思飲食吐㵼霍亂理中丸
　人參　甘草　乾薑　白术(各等/分)
　右為末煉蜜為丸桐子大每服十五丸食前服
夏月消食和氣橘紅散
　陳橘皮(一斤半湯浸洗五七度用浄巾拭乾後用生/薑五兩取自然汁拌橘皮令匀淹一宿焙乾)
　(秤一/斤)　肉荳蔲(半/兩)　甘草(五/兩)
　右先將甘草寸截用白鹽五兩一處同炒候鹽紅色
　甘草赤色為度一處為末如茶㸃之
夏月平胃補老人元藏虚弱腑氣不順壯筋骨益顔容
固精髓八仙丸
　澤㵼(三/兩)　茯苓(二兩去/粗皮)　牡丹(三/兩)　官桂(二/兩)
　附子(三兩炮/去皮臍)　生乾地黄(八兩洗/乾杵)　山茱萸(四/兩)
　乾薯藥(四兩㣲/炒炙)
　右事持了焙乾惟桂不焙為末煉蜜為丸如桐子大
　每日空心温酒或鹽湯下三十丸
　　　秋時攝養第十一
秋屬金主於肅殺秋肺氣王肺屬金味屬辛金能尅木
木屬肝肝主酸當秋之時其飲食之味宜減辛増酸以
養肝氣肺氣盛者調呬氣以洩之順之則安逆之則太
隂不收肺氣焦滿秋時凄風慘雨草木黄落髙年之人
身雖老弱心亦如壯秋時思念徃昔親朋動多傷感季
秋之後水冷草枯多發宿患此時人子最宜承奉晨昬
體悉舉止看詳若顔色不樂便須多方誘説使役其心
神則忘其秋思其新登五穀不宜與食易動人宿疾
若素知宿患秋終多發或痰涎喘𠻳或風眩痹癖或秘
泄勞倦或寒熱進退計其所發之疾預於未發已前擇
其中和應病之藥預與服食止其欲發今布秋時湯藥
如後
　　秋時用諸藥方
治老人一切㵼痢七寳丹此藥如乆患㵼痢諸藥療不
差者服此藥無不差　若老人反脾洩滑大宜服此藥
　附子(炮/)　當歸　陳橘皮　乾薑(已上各/一兩)　呉茱萸
　　厚朴(以薑/汁炙)　南椒(已上三味/各半兩)　舶上硫黄(一/兩)
　右件七味細剉以慢火焙過擣羅為末與硫黄末同
　拌匀一處煎米醋和作兩劑却以白麵半斤和令得
　所亦令分作兩劑用裹藥如燒餅法用文武火煨令
　麵熟為度去却麵於臼中擣三百下丸如桐子大如
　患諸般㵼痢以米湯下二十丸空心日午服如患氣
　痛及宿食不消以薑鹽湯下二十丸空心日午服如
　患氣痛及宿冷並無忌此方如神如聖其效無及
治老人乘秋臟腑虚冷滑泄不定攝脾丸
　木香　訶子(炮去/核)　厚朴(生薑/汁炙)　五倍子　白术(各/等)
　(分/)
　右為末用燒粟米飯為丸桐子大每服十丸米飲送
　下
治老人秋肺壅滯涎𠻳間作胃脘痰滯塞悶不快葳靈
仙丸
　乾薄荷(取末/一兩)皂角(一斤不蛀肥者以河水浸洗去黒/皮用銀石器内用河水軟揉去滓)
　(絹濾去渣/熬成膏)葳靈仙(洗擇去土焙/乾為末四兩)
　右入前膏搜丸如桐子大每服三十丸臨卧生薑湯
　吞下
治老人脾臟泄㵼中心氣不和精神倦怠不思飲食神
授髙青丸
　髙良薑　　青木香(各一/兩)
　右二味為末煮棗肉為丸桐子大乾薑湯下十五丸
　至二十丸
治老人秋後多發𠻳逺年一切𠻳疾並勞𠻳痰壅保救
丹
　蛤蚧(一箇如是丈夫患取腰前一截雄者/用之女人患取雌者腰後一截用之)　不蛀皂
　角(二挺塗酥炙/去黒皮並子)　乾地黄(一分熟/蒸如餳)　五味子(一/分)　杏
　仁(一分去皮尖用童子小便/浸一伏時入蜜炒黄色)　半夏(一分漿水/煮三七遍)　丁
　香(少/許)
　右為末煉蜜為丸如桐子大每日食前一服五丸薑
　湯下
治老人膈滯肺疾痰𠻳生薑湯
　杏仁(四兩去/皮尖)　生薑(六兩去皮/細横切之)　甘草(三/分)　桃仁(半/兩)
　(去皮/尖)　鹽花(三/兩)
　右以杏仁桃仁薑濕紙同裹煨沙盆内研極細後入
　甘草鹽再研㓗器貯之湯㸃服
治諸般腹㵼不止及年髙乆㵼健脾散
　川烏頭(炮去皮/臍三分)　厚朴(去皮薑/汁製)　甘草(炙/)　乾薑(炮/各)
　　(一/兩)
　右為末每服一錢水三合生薑二片煎至二合熱服
　併進二服立止
　　　冬時攝養第十二
冬屬水主於歛藏冬腎氣旺屬水味屬鹹水尅火火屬
心心主苦當冬之時其飲食之味宜减鹹而増苦以養
心氣腎氣盛者調吹氣以平之順之則安逆之則少隂
不藏腎之水獨沉三冬之月最宜居處密室温暖衾服
調其飲食適其寒温大寒之日山藥酒肉酒時進一盃
以扶衰弱以禦寒氣不可輕出觸冒寒風縁老人血氣
虚怯真陽氣少若感寒邪便成疾患多為𠻳吐逆麻痺
昏眩之疾冬燥煎爐之物尤宜少食冬月陽氣在内隂
氣在外池沼之中冰堅如石地裂横璺寒從下起人亦
如是故盛冬月人多患膈氣滿急之疾老人多有上熱
下冷之患如冬月陽氣在内虚陽上攻若食炙煿燥熱
之物故多有壅噎痰𠻳眼目之疾亦不宜澡沐陽氣内
藴之時若加湯火所逼須出大汗髙年人陽氣發泄骨
肉疎薄昜於傷動多感外疾惟早眠晚起以避霜威晨
朝宜飲少醇酒然後進粥臨卧宜服微凉膈化痰藥一
服今列冬時湯藥如後
　　冬時用藥諸方
治老人大腸風燥氣秘陳橘皮(霍大使與馮尚/藥同定此方)
　陳橘皮(去穰/一兩)　㯽榔(細剉/半兩)　木香(一/分)　羌活(去蘆頭/半兩)
　防風(去蘆頭/半兩)　青皮子(去穰/半兩)　枳殻(麵炒去/穰半兩)　不蛀
　皂角(兩挺去黒/皮酥炙黄)　郁李仁(一兩去皮/尖炒黄)　牽牛(㣲炒杵/細羅取)
　(末二/兩)
　右為末郁李仁牽牛同研拌匀煉蜜為丸桐子大每
　服二十丸食前用薑湯下未利漸加三十丸以利為
　度
老人有熱壅滯不快大腸時秘結諸熱毒生瘡搜風順
氣牽牛丸
　牽牛(二兩飯/甑蒸過)　木通(一/兩)　青橘(一兩/去穰)　桑白皮(一/兩)
　赤芍藥(一/兩)　木香(半/兩)
　右為末煉蜜為丸如桐子大每服十五丸至二十丸
　丈夫酒下婦人血氣醋湯下
解老人熱秘方
　大附子一箇燒留性研為末每服一錢熱酒調下
　　食治養老序第十三
昔聖人詮置藥石療諸疾病者以其五臟本於五行五
行有相生勝之理也榮衛本於隂陽隂陽有順逆之理
也故萬物皆稟隂陽五行而生有五色焉有五味焉有
寒熱焉有良毒焉人取其色味熱良毒之性歸之五行
處以為藥以治諸疾順五行之氣者以相生之物為藥
以養之逆五行之氣者以相勝之物為藥以攻之或㵼
母以利子或益子以補母此用藥之竒法也經曰天地
萬物之盗人萬物之盗人所以盗萬物為資養之法其
水陸之物為飲食者不啻千品其五色五味冷熱補㵼
之性亦皆稟於隂陽五行與藥無殊大體用藥之法以
冷治熱以熱治冷實則㵼之虚則補之此用藥之大要
也人若能知其食性調而用之則倍勝於藥也縁老人
之性皆厭於藥而喜於食以食治疾勝於用藥况是老
人之疾慎於吐利尤宜食以治之凡老人有患宜先以
食治食治未愈然後命藥此養老人之大法也是以善
治病者不如善慎疾善治藥者不如善治食今以食醫
心鏡食療本草詮食要法諸家治饌洎太平聖恵方食
治諸法類成養老食治方各開門目用治諸疾具列於
左為人子者宜留意焉
　　　食治老人諸疾方第十四
　食治養老益氣方　　食治眼目方
　食治耳聾耳鳴方　　食治五勞七傷方
　食治虚損羸瘦方　　食治脾胃氣弱方
　食治㵼痢方　　　　食治渴熱方
　食治水氣方　　　　食治喘𠻳方
　食治脚氣方　　　　食治腰脚疼痛方
　食治諸淋方　　　　食治噎塞方
　食治冷氣方　　　　食治諸痔方
　食治諸風方
　　食治養老益氣方
食治老人補虚益氣牛乳方
　牛乳(五/升)　　蓽茇末(一/兩)
　右件藥入銀器内以水三升和乳合煎取三升後入
　瓷合中每於食前煖一小盞服之
食治老人補虚羸乏氣力法製猪肚方
　獖猪肚(一枚洗/如食法)　人參(半兩去/蘆頭)　乾薑(二錢炮/製剉)
　椒(二錢去目不開/口者微炒去汗)　葱白(七莖去/鬚切)　糯米(三/合)
　右件擣為末入米合和相得入猪肚内縫合勿令洩
　氣以水五升於鐺内微火煮令爛熟空心服放温服
　之次煖酒一中盞飲之
老人益氣牛乳方
　牛乳最宜老人平補血脈益心長肌肉令人身體康
　强潤澤面目光悦志不衰故為人子者常須供之以
　為常食或為乳餅或作㫁乳等恒使恣意充足為度
　此物勝肉逺矣
食治老人養老以藥水飲牛取乳服食方
　鍾乳(一斤上好/者細研)人參(三兩去/蘆頭)甘草(五兩炙/㣲赤剉)乾地黄(三/兩)
　黄耆(二兩/剉)杜仲(三兩去/皺皮用)肉蓯蓉(六/兩)白茯苓(五/兩)麥門冬
　(四兩/去心)薯蕷(六/兩)石斛(二兩去/根剉)
　右藥為末以水三斗先煮粟米七升為粥放盆内用
　藥一兩攪令勻少和冷水與渴牛飲之令足不足更
　飲之一日飲時患渴不飲清水平旦取牛乳服之生
　熟任意牛須三嵗以上七嵗以下純黄色者為上餘
　色為下其乳常令犢子飲之若犢子不飲者其乳動
　氣不堪服也慎蒜猪魚生冷陳臭其乳牛清潔養之
　洗刷飲飼須如法用心看之
食治老人頻遭重病虚羸不可平復宜服此枸把煎方
　生枸把根(細剉一斗以水五斗/煮取一斗五升澄清)白羊脊骨(一貝/剉碎)
　右件藥以微火煎取五升去滓取入瓷合中每服一
　合與酒一小盞合煖每於食前温服
食治老人補五勞七傷虚損法煮羊頭方
　白羊頭蹄(一副頭蹄須用草火/燒令黄色刮去灰塵)胡椒(半/兩)　萆苃(半/兩)
　乾薑(半/兩)　葱白(切半/升)豉(半/斤)
　右件藥先以水煮頭蹄半熟内藥更煮令爛去骨空
　腹適性食之日食一具滿七具即止禁生冷醋滑五
　辛陳臭猪雞等七日
治老人大虚羸困極宜服煎猪肪方
　猪肪(不中水/者半斤)
　右入葱白一莖於銚内煎令葱黄即止候冷暖如身
　體空腹頻服之令盡暖葢覆卧至日晡後乃白粥調
　糜過三日後宜服羊肝羮
羊肝羮方
　羊肝(一具去筋/膜細切)羊脊􁀃肉(二條/細切)麴末(半/兩)　枸杞根(五/斤)
　(剉以水一斗五升/煮取四升去滓)
　右用枸杞汁煮前羊肝等令爛入䜴一小盞葱白七
　莖切以五味調和作羮空腹食之後三日慎食如上
　法
食治老人補虚勞油麵餺飥方
　生胡麻油(一/斤)　　浙粳米泔清(一/斤)
　右二味以微火煎盡泔清乃止出貯之取合鹽湯二
　合將和麵作餺飥煮令熟入五味食之
　　食治眼目方
食治老人肝臟虚弱逺視無力補肝猪肝羮方
　猪肝(一具細切/去筋膜)葱白(一握去/鬚切)雞子(二/枚)
　右以䜴汁中煮作羮臨熟打破雞子投在内食之
又方
　青羊肝(一具細切水/煮熟漉乾)
　右以鹽醬醋和食之立効
又方
　葱子(半升/炒熟)
　右為末每服一匙以水二大盞煎取一盞去滓入米
　煮粥食之
食治老人青白翳明目除邪氣利大腸去寒熱馬齒實
拌葱䜴粥方
　馬齒實(一/升)
　右為末每服一匙煮葱豉粥和攪食之馬齒菜作羮
　粥喫並明目極佳
食治老人肝臟風虚眼暗烏雞肝粥方
　烏雞肝(一具/細切)
　右以豉和米作羮粥食之
食治老人目暗不明蒼耳粥方
　右件擣蒼耳子爛用布絞濾以水一升取汁和米煮
　粥食之或作散煎服亦佳
食治老人熱發眼赤澀痛梔子仁粥方
　梔子仁(一/兩)
　右為末分為四服每服用米三合煮粥臨熟時下梔
　子末一分攪令匀食之
食治老人益精氣强志意聰耳目雞頭實粥方
　雞頭實(三/合)
　右煮令熟去殻研如膏入粳米一合煮粥空腹食
治老人補中明目利小便蔓菁粥方
　蔓菁子(二/合)　粳米(三/合)
　右擣碎入水二大盞絞瀘取汁著米煮粥空心食之
食老人益耳目聰明補中强志蓮實粥方
　蓮實(半兩去/皮細切)　糯米(三/合)
　右先以水煮蓮實令熟次入糯米作粥候熟入蓮實
　攪令匀熱食之
食治老人膈上風熱頭目赤痛目赤昏>昏>竹葉粥方
　竹葉(五十片/洗浄)　石膏(三/兩)　沙糖(一/兩)　浙粳米(三/合)
　右以水三大盞煎石膏等二味取二盞去滓澄清用
　煮粥熟入沙塘食之
　　食治耳聾耳鳴諸方
食治老人乆患耳聾養腎臟强骨氣磁石猪腎羮方
　磁石(一斤杵碎水淘/去赤用綿裹)猪腎(一對去脂/膜細切)
　右以水五升煮磁石取二升去磁石投腎調和以葱
　豉薑椒作羮空腹食之作粥及入酒並得磁石常留
　起依前法用之
食治老人腎氣虚損耳聾鹿腎粥方
　鹿腎(一對去/脂膜切)　粳米(三/合)
　右於䜴汁中相和煮作粥入五味如法調和空腹食
　之作羮及作酒並得
食治老人五臟氣壅耳聾烏雞膏粥方
　烏雞脂(一/兩)　　粳米(三/合)
　右相合煮粥入五味調和空腹食之烏雞脂和酒飲
　亦佳
食治老人耳聾不差鯉魚腦髓粥方
　鯉魚腦髓(二/兩)　　粳米(三/合)
　右煮粥以五味調和空腹食之
食治老人腎臟氣憊耳聾猪腎粥方
　猪腎(一兩去/膜細切)葱白(二莖去/鬚切)人參(一分去/蘆頭)防風(一分/去蘆)
　粳米(二/合)　薤白(去莖/去鬚)
　右件藥末并米葱薤白著水下鍋中煮候粥臨熟撥
　開中心下腎莫攪動慢火更煮良乆入五味空腹服
　之
　　食治五勞七傷諸方
食治老人五勞七傷下焦虚冷小便遺精宜食暖腰壯
陽道餅子方
　附子(一兩炮製/去皮臍)神麵麴(三/兩)乾薑(一兩炮/製剉)桂心(一/兩)五味
　子(一/兩)肉蓯蓉(一兩半酒浸一宿/刮去皺皮炙乾)兎絲子(一兩酒浸三/日暴乾為末)
　羊髓(二/兩)大棗(二十枚煮/去皮核)酥(二/兩)蜜(四/兩)白麵(一/斤)黄牛乳(一/斤)
　(半/)漢椒(半兩去目及閉/口者㣲炒去汗)
　右為末入麵以酥蜜髓乳相和入棗瓤熟搜於盆中
　葢覆勿令通風半日乆即將出更搜令熟捍作糊餅
　大面上以筋挑之即入爐􁊱中上下以火煿令熟每
　日空腹食五枚一方入酵和更佳
食治老人五勞七傷益下元壯氣海服經月餘肌肉充
盛老成少年宜服食雌雞粥方
　黄雌雞(一隻去/毛藏腹)肉蓯蓉(酒浸一宿一兩/刮去皺皮切)生薯蕷(一兩/切)
　阿魏(少許/煉過)粳米(二合/淘入)
　右以上先將雞爛煮擘骨取汁下米及雞肉蓯蓉等
　都煮粥入五味空心食之
食治五勞七傷陽氣衰弱腰脚無力宜食羊腎蓯蓉羮
方
　羊腎(一對去筋/膜脂細切)肉蓯蓉(一兩酒浸一宿/刮去皺皮細切)
　右件藥和作羮著葱白鹽五味末等一如常法空腹
　服之
食治老人五勞七傷陽氣衰弱强益氣力鹿腎粥方
　鹿腎(一對去脂/膜細切)肉蓯蓉(二兩酒浸一/宿刮去皮切)粳米(三/合)
　右件藥先以水二盞煮米作粥欲熟下鹿腎蓯蓉葱
　　食治老人虚損羸瘦諸方
食治老人臟腑虚損羸瘦陽氣乏弱雀兒粥方
　雀兒(五隻治如/食法細切)粟米(一/合)　葱白(三莖/切)
　右先將雀兒炒肉次入酒一合煮少時入水二大盞
　半下米煮作粥欲熟下葱白五味等候熟空心服之
食治老人虚損羸瘦下焦乆冷眼昬耳聾骨汁煮餅方
　大羊尾骨(一條以水五大盞煮/取汁二大盞五分)葱白(五莖去/鬚切)麵(三/兩)陳
　橘皮(一兩湯浸/去白穰焙)羊肉(四兩/細切)荆芥(一/握)
　右件藥都用骨汁煮五七沸去滓用汁少許後搜麵
　作索餅却於汁中與羊肉煮入五味空腹服之
食治老人虚損羸瘦助陽壯筋骨羊肉粥方
　羊肉(二/斤)　黄耆(一兩/生剉)人參(一兩去/蘆頭)白茯苓(一/兩)棗(五/枚)
　粳米(三/合)
　右件藥先將肉去脂皮取精膂肉留四兩細切餘一
　斤十二兩以水五大盞并黄耆等煎取汁三盞去滓
　入米煮粥臨熟下切了生肉更煮入五味調和空心
　食之
食治老人虚損羸瘦令人肥白光澤雞子索餅方
　白麵(四/兩)　雞子(四/兩)　白羊肉(四兩炒/作臛)
　右件以雞子清搜麵作索餅於豉汁中煮令熟入五
　味和臛空腹食之
食治老人腎氣損隂痿固痹風濕肢節中痛不可持物
石英水煮粥方
　白石英(二十/兩)磁石(三十兩/槌碎)
　右件藥以水二斗器中浸於露地安置夜即揭葢令
　得星月氣每日取水作羮粥及煎茶湯喫皆用之用
　却一升即添一升如此經年諸風並差氣力强盛顔
　如童子
　　食治老人脾胃氣弱方
食治老人脾胃氣弱不多食四肢困乏無力黄瘦羊肉
索餅方
　白羊肉(四/兩)　白麵(六/兩)　生薑汁(二/合)
　右以薑汁搜麵肉切作臛頭下五味椒葱煮熟空心
　食之日一服如常作益佳
食治老人脾胃氣弱飲食不下虚劣羸瘦及氣力衰微
行履不得鯽魚熟鱠方
　鯽魚肉(半斤細/作鱠)
　右投䜴汁中煮令熟下胡椒蒔蘿并薑橘皮等末及
　五味空腹食常尤佳
食治老人脾胃氣弱飲食不多羸乏藿菜羮方
　藿菜(四兩/切之)　鯽魚肉(五/兩)
　右煮作羮下五味椒薑並調少麵空心食之常以三
　五日服極補益
食治老人脾胃氣弱不能飲食多困無力醸猪肚方
　猪肚(一箇肥者/浄洗之)人參末(半/兩)　橘皮末(半/兩)　猪脾(二枚/細切)
　飯(半/碗)　葱白(半/握)
　右總内猪肚中相和入椒醬五味訖縫口合蒸之令
　爛熟空心漸食之能作三兩劑兼補勞
食治老人脾胃氣弱不多進食行步無力黄瘦氣微見
食即欲吐雞子餺飥方
　雞子(三/枚)　白麵(五/兩)　白羊肉(五兩作/臛頭)
　右件以雞子白搜麵如常法作之以五味煮熟空心
　食之日一服常作極補虚
食治老人脾胃氣弱食不消化羸瘦舉動無力多卧麴
末索餅子方
　麴末(二兩擣/為麵)白麵(五/兩)　生薑汁(三/兩)　白羊肉(二兩作/臛頭)
　右以薑汁搜麴末和麵作之加羊肉臛頭及下醬椒
　五味煮熟空心食之日一服常服尤益
食治老人脾胃氣弱勞損不下食羊脊粥方
　大羊脊骨(一具肥/者搥碎)青粱米(四合/浄淘)
　右以水五升煎取二升汁下米煮作粥空心食之可
　下五味常服其功難及甚效
食治老人脾胃氣弱乾嘔不能下食羊血方
　羊血(一斤鮮者/麵醬作片)葱白(一/握)　白麵(四兩/捍切)
　右煮血令熟漸食之三五服極有驗能補益臟腑
食治老人脾胃氣弱虚嘔吐不下食漸加羸瘦粟米粥
方
　粟米(四合/浄淘)　白麵(四/兩)
　右以粟米拌麵令匀煮作粥空心食之一日一服極
　養腎氣和胃
食治老人飲食不下或嘔逆虚弱生薑湯方
　生薑(二兩去/皮細切)　漿水(一/升)
　右和少鹽煎取七合空心常作開胃進食
食治老人脾胃虚弱惡心不欲飲食常嘔吐虎肉炙方
　虎肉(半斤切/作臠)葱白(半握/細切)
　右件以椒醬五味調炙之空心食冷為佳不可熱食
　損齒
食治老人脾胃氣弱不多食痿瘦黄雌雞餛飩方
　黄雌雞肉(五/兩)　白麵(七/兩)　葱白(二合/細切)
　右以切肉作餛飩下椒醬五味調和煮熟空心食之
　日一服皆益臟腑悦澤顔色
　　食治老人㵼痢諸方
食治老人脾胃氣冷痢白膿涕腰脊疼痛瘦弱無力鯽
魚熟鱠
　鯽魚肉(九兩切/作鱠)豉汁(七/合)　乾薑(半/兩)　橘皮末(半/兩)
　右以椒醬五味調和豉汁沸即下鱠魚煮熟下二味
　空心食之日一服其效尤益
食治老人腸胃冷氣痢下不止赤石脂餺飥方
　赤石脂(五兩碎/篩如麵)白麵(七/兩)
　右以赤石脂末和麵搜作之煮熟下葱醬五味臛頭
　空心食之三四服皆愈
食治老人脾胃氣冷腸數痢黄雌雞炙方
　　雌雞(一隻如/常法)
　右以五味椒醬刷炙之令熟空心漸食之亦甚補益
　臟腑
食治老人脾胃虚氣頻頻下痢瘦乏無力猪肝煎
　獖猪肝(一具去膜切/作片洗去血)好醋(一/升)
　右以醋煎肝微火令泣盡乾即空心常服之亦明目
　温中除冷氣
食治老人脾胃虚弱冷痛泄痢無常不下食椒麵粥方
　蜀椒(一兩熬/𢷬為末)白麵(四/兩)
　右和椒拌之令匀即煮空心食之日一服尤佳
食治老人冷熱不調下痢赤白腹痛不止甘草湯方
　甘草(一兩/切熬)生薑(一兩刮/去皮切)烏豆(一/合)
　右以水一升煎取七合去滓空心服之不過三日服
　愈
食治老人赤白痢刺痛不多食痿瘦鯽魚粥方
　鯽魚肉(七/兩)　青粱米(四/兩)　橘皮末(一/分)
　右相和煮作粥下五味椒醬葱調和空心食之二服
　亦治勞和臟腑
食治老人腸胃虚冷泄痢水穀不分薤白粥方
　薤白(一握/細切)粳米(四/合)　葱白(三合/細切)
　右相和作羮下五味椒醬薑空心食常作取效
食治老人脾虚氣弱食不消化泄痢無定麴末粥方
　神麴(二兩炙擣/羅為末)青粱米(四合/浄淘)
　右相和煮粥空心食之常三五服立愈
食治老人赤白痢日夜無度煩熱不止車前子飲
　車前子(五合綿裹用水二/升煎取一升半汁)青粱米(三/合)
　右取煎汁煮作飲空心食之日三服最除熱毒
食治老人痢不止日漸黄瘦無力不多食黍米粥方
　黍米(四合/浄淘)阿膠(一兩炙/為末)
　右煮粥臨熟下膠末調和空心食之一服尤效
食治老人下痢赤白及水穀不度腹痛馬齒菜方
　馬齒菜(一斤浄/淘洗)
　右煮令熟及熱以五味或薑醋漸食之其功無比
　　食治老人煩渴熱諸方
食治老人煩渴口乾骨節煩熱枸杞飲方
　枸把根白皮(一/升)　小麥(一升/浄淘)　粳米(三合/研)
　右以水一斗煮二味取七升汁下米作飲渴即漸服
　之
食治老人煩渴不止飲水不定轉渴舌捲乾焦大麥湯
方
　大麥(二/升)　赤餳(二/合)
　右以水七升煎取五升去滓下餳調之渴即服愈
食治老人煩渴小便黄色無度黄雌雞羮方
　黄雌雞(一隻如/常法)粳米(二合/淘浄)葱白(一/握)
　右切雞和煮作羮下五味少著鹽空心食之漸進當
　效
食治老人消渴熱中飲水不止小便無度煩熱猪肚方
　猪肚(一具肥者/浄洗之)葱白(一/握)　豉(五合/綿褁)
　右煮爛熟下五味調和空心切漸食之渇即飲汁亦
　治勞熱皆差
食治老人煩渇臟腑乾枯渇不止野雞臛方
　野雞(一隻如/常法)葱白(一/握)　粳米(二合/細研)
　右切作相和羮作臛下五味椒醬空心食心常作服
　佳妙
食治老人煩渴飲水不足日漸羸瘦困弱兎頭飲方
　兎頭(一枚浄/洗之)豉心(五合/綿裹)
　右以水七升煮取五升汁渴即漸飲之最效
食治老人消渇煩悶常熱身體枯燥黄瘦牛乳方
　牛乳(一升真/者微熬)
　右空心分為二服極補益五臟令人强健光悦
食治老人消渴壯熱燥不安兼無力青粱米飲方
　青粱米(一升浄洗淘/之研令細)
　右以水三升和煮之渴即漸飲服之極治熱燥並除
食治老人消渴熱中飲水無度常若不足青豆方
　青豆(二升/净淘)
　右煮令爛熟空心饑即食之渴即飲汁或作粥食之
　任性亦佳
食治老人消渴煩熱心神狂亂躁悶不安冬瓜羮方
　冬瓜(半斤/去皮)豉心(二合/綿裹)葱白(半/握)
　右以和煮作羮下五味調和空心食之常作粥佳
食治老人消渇消中飲水不足五臟乾枯蘆根飲子
　蘆根(切一升水一斗/煎取七升半)青粱米(五/合)
　右以煎煮飲空心食之漸進為度益效忌醎食炙肉
　熟麵等
食治老人消渴諸藥不差黄瘦力弱鹿頭方
　鹿頭(一枚炮去/毛浄洗之)
　右煮令爛熟空心日以五味食之並服汁極效
　　食治老人水氣諸方
食治老人水氣病身體腫悶滿氣急不能食皮膚欲裂
四肢常疼不可屈伸鯉魚臛方
　鯉魚肉(十/兩)　葱白(一/握)　麻子(一升熬/細研)
　右以水濾麻子汁和煮作臛下五味椒薑調和空心
　時漸食之常服尤佳
食治老人水氣病四肢腫悶沉重喘息不安水牛肉方
　水牛肉(一斤/鮮)
　右蒸令爛熟空心切以五味薑醋漸食之任性為佳
食治老人水氣浮腫身皮膚燥癢氣急不能下食心腹
脹滿氣欲絶貒肉羮方
　貒肉(一斤/細切)葱白(半握/切)粳米(三合/浙)
　右和煮作羮下五味椒薑空心常食之最驗
食治老人水氣腫滿身體疼痛不能食麻子粥方
　冬麻子(一升研/取汁)鯉魚肉(七兩/切)
　右取麻子汁下米四合和魚煮作粥以五味葱椒空
　心食日一服頻作皆愈
食治老人水氣脹悶手足浮腫氣急煩滿赤豆方
　赤小豆(三升/淘浄)樟栁眼(好者切/一升)
　右和豆煮爛熟空心常食豆渴即飲汁勿别雜食服
　三二服立效
食治老人水氣面腫腹脹喘乏不安轉動不得手足不
仁身體重困或疼痛郁李仁粥方
　郁李仁(二兩研以/水濾取汁)薏苡仁(五合/淘)
　右以煎汁作粥空心食之日二服常立效
食治老人水氣面目手足浮腫腹脹風急桑白皮飲
　桑白皮(四兩/切)青粱米(四合/研)
　右以桑汁煮作飲空心漸食常服尤佳益
食治老人水氣疾心腹脹滿四肢煩疼無力白煮鯉魚
方
　鯉魚一頭(重二斤者/如常法)橘皮(二/兩)
　右和煮令爛熟空心以二味少著鹽食之常服並飲
　少許汁將理為驗
食治水氣脹滿手足俱腫心煩悶無力大豆方
　大豆(二/升)　白术(二/兩)　鯉魚(一/斤)
　右以水和煮令豆爛熟空心常食之魚豆飲其汁尤佳
食治老人水氣身體虚腫面目虚脹水牛皮方
　水牛皮(二斤刮去/毛净洗)橘皮(一/兩)
　右相和煮令爛熟切以生薑醋五味漸食之常作尤
　益
　　食治喘𠻳諸方
食治老人上氣急喘息不得坐卧不安猪頤酒方
　猪頥(三具/細切)青州棗(三十/枚)
　右以酒三升浸之若秋冬三五日春夏一二日密封
　頭以布絞去滓空心温任性漸服之極驗切忌鹹熱
食治老人上氣咳𠻳胸中妨滿急喘桃仁粥方
　桃仁(三兩去/皮尖研)青粱米(二合/浄淘)
　右調桃仁和米煮作粥空心食之日一服尤益
食治老人上氣咳𠻳煩熱乾燥不能食餳煎方
　寒食餳(四/兩)乾地黄(生者汁/一升)白蜜(三/合)
　右相和㣲火煎之令稠即空心每日含半匙細咽汁
　食後亦服除熱最效
食治老人上喘咳𠻳身體壯熱口乾渇燥猪脂方
　猪肪脂(一斤切/作臠)
　右於沸湯中投煮之空心以五味漸食之其效不可
　比補勞治百病
食治老人上喘咳𠻳氣急面目浮腫坐卧不得蘇煎方
　土蘇(四/兩)　鹿髓(三/合)　生地黄汁(一/升)
　右相和㣲火煎之如餳即止空心及食後常含半匙
　細咽汁三兩日即差
食治老人氣急胸脅逆滿食飲不下棗煎方
　青州棗(三十枚大/者去核)土蘇(三/兩)　餳(二/合)
　右相和㣲火温令消即下棗攪之相和以微火煎令
　蘇餳泣盡即止每食止即噉一二枚漸漸咽汁為佳
　忌鹹熱炙肉
食治老人咳𠻳胸脇引痛即多見唾涕燠梨方
　黄梨(一大顆刺/作五十孔)蜀椒(五十/粒)麵(二/兩)
　右以蜀椒每孔内一顆軟麵軟裹放於塘灰火中候
　煨令熟去麵冷空心切食用三二服尤佳不當及熱
　食之益甚須羊肚肝羮治之
食治老人上氣咳𠻳喘急煩熱不下食食即吐逆腹脹
滿薑糖煎方
　生薑汁(五/合)　沙糖(四/兩)
　右相和微火温之一二十沸即止每度含半匙漸漸
　下汁
食治老人咳𠻳虚弱口舌乾燥涕唾濃粘甘蔗粥方
　甘蔗汁(一升/半)青粱米(四合/浄淘)
　右以蔗汁煮粥空心漸食之日一二服極潤心肺
食治老人上氣熱咳𠻳引心腹痛滿悶桃仁煎方
　桃仁(二兩去皮/尖熬末)赤餳(四/合)
　右相和微煎三五沸即止空心每度含少許漸漸咽
　汁尤益
食治老人咳𠻳煩熱或唾血氣急不能食地黄飲方
　生地黄(半斤研如/水取汁)
　右以地黄汁煎作膏空心漸食之日一服極效
　　食治脚氣諸方
食治老人脚氣煩熱流腫入膝滿悶猪肚生方
　猪肚(一具肥者/細切作生)
　右以水洗布絞令乾好蒜醋椒醬五味空心常食之
　亦治熱勞補益效
食治老人脚氣毒悶身體不任行履不能紫蘇粥方
　紫蘇子(五合熬研細/以水投取汁)粳米(四合/浄淘)
　右煮作粥臨熟下蘇汁調之空心而食之日一服亦
　温中
食治老人脚氣逆悶嘔吐衝心不能下食猪腎生方
　猪腎(二隻去膜/細切作生)
　右以蒜醋五味空心食之日一服佳極
食治老人脚氣衝逆身腫脚腫大小便秘􁲗不通氣息
喘急食飲不下郁李仁飲方
　郁李仁(二兩細研以/水濾取汁)薏苡仁(四合淘/研破)
　右以相和煮飲空心食之一二服極騐
食治老人脚氣逆心悶煩燥心神狂誤鯉魚臛方
　鯉魚(一斤/取肉)蓴菜(四/兩)　粳米(三合/研)
　右切以葱白一握相和煮臛下五味椒薑調和空心
　食之常服亦治水氣
食治老人脚氣煩悶或吐逆不下食痺弱麻子粥方
　麻子(一斤熬研/水濾取汁)粳米(四合/浄淘)
　右以麻子汁作粥空心食之日一服尤益亦中治冷
　氣
食治老人脚氣煩燥或逆心間憒嘔逆水牛頭方
　水牛頭(一枚炮去/毛洗之)
　右煮令爛熟切以薑醋五味空心漸漸食之皆效
食治老人脚氣毒衝心身面浮腫氣急熊肉腌方
　熊肉(二斤肥者/切作塊)
　右切以五味作腌腊空心日炙食之亦可作羮粥任
　性食之極效
食治老人脚氣攻心煩悶胸腹脹滿烏雞羮方
　烏雞(一隻治/如常法)葱白(一握/細切)米(二合/研)
　右煮令熟空心切以五味作羮常食之為佳
食治老人脚氣腎虚氣損脚膝無力困乏生栗方
　生栗(一斤以蒸熟透/風處懸令乾)
　右以每日空心常食十顆極治脚氣不測有功
食治老人脚氣煩痺緩弱不隨行履不能猪腎粥方
　猪腎(二隻去/膜切細)粳米(四合/淘)葱白(半/握)
　右和煮作粥下五味椒薑空心食之日一服最驗
食治老人脚氣痺弱五緩六急煩燥不安豉心酒方
　豉心(三升九蒸/九曝為佳)酒(五/升)
　右以酒浸一二日空心任意温服三盞極效
　　食治諸淋方
食治老人五淋小便􁲗痛常頻不利煩熱麻子粥方
　麻子(五合熬研/水濾取汁)青粱米(四合/淘之)
　右以麻子汁煮作粥空心漸食之一日二服常益佳
食治老人淋病小便不通利秘􁲗少痛榆皮索餅方
　榆皮(二兩切用水三升/煮取一升半汁)白麵(六/兩)
　右搜麵作之於榆汁拌煮下五味葱椒空心食之常
　三五服極利水道
食治老人五淋病身體煩熱小便痛不利漿水飲
　漿水(三升酸/美者)青粱米(三合/研)
　右煮作飲空心漸飲之日二三服亦宣利效
食治老人淋小便秘􁲗煩熱燥痛四肢寒慄葵菜羮方
　葵菜(四兩/切)青粱米(三合/研)葱白(一/握)
　右煮作羮下五味椒醬空心食之極治小便不通
食治老人淋煩熱小便莖中痛澀少不快利青豆方
　青豆(二/升)　橘皮(二/兩)　麻子汁(一/升)
　右煮豆臨熟即下麻子汁空心漸食之併服其汁皆
　驗
食治老人五淋乆不止身體壯熱小便滿悶小麥湯方
　小麥(一/升)　通草(二/兩)
　右以水煮取三升去滓漸漸食之須臾當差
食治老人淋病小便長􁲗不利痛悶之極蘇蜜煎方
　藕汁(五/合)　白蜜(五/合)　生地黄汁(一/升)
　右相和微火煎之令如餳空心含半匙漸漸下飲食
　了亦服忌熱食炙肉
食治老人五淋燥痛小便不多秘􁲗不通蘇粥方
　土蘇(二/兩)　青粱米(四合/淘浄)漿水(二/升)
　右煮作粥臨熟下蘇攪之空心食之日一服尤佳
食治老人淋病小便下血身體熱盛車前子飲
　車前子(五合綿裹/水煮取汁)青粱米(四合/淘研)
　右煮煎汁作飲空心食之常服亦明目去熱毒
食治老人五淋秘􁲗小便禁痛膈悶不利蒲桃漿方
　蒲桃汁(一/升)　白蜜(三/合)　藕汁(一/升)
　右相和㣲火温三沸即止空心服五合食後服五合
　常以服之殊效
　　食治噎塞諸方
食治老人胸膈妨塞食飲不下漸黄瘦行履無氣軟弱
羊肉索餅方
　羊肉白者(四兩切/作臛頭)白麵(六/兩)　橘皮末(一/分)
　右𢷬薑汁搜麵作之如常肉下五味葱椒橘皮末等
　炒熟煮空心食之日一服極肥健温臓腑
食治老人噎病心痛悶膈氣結飲食不下桂心粥方
　桂心末(一/兩)　粳米(四合/淘研)
　右以煮作粥半熟次下桂末調和空心日一服亦破
　冷氣殊效
食治老人噎病食不通胸膈滿悶黄雌雞餺飥方
　黄雌雞(四兩切/作臛頭)白麵(六/兩)茯苓末(二/兩)
　右和茯苓末搜麵作豉汁中煮空心食之常作三五
　服極除冷氣噎
食治老人噎病食飲不下氣塞不通蜜漿方
　白蜜(一/兩)　熟湯(一/升)
　右湯令熟即下蜜調之分二服皆愈
食治老人噎病氣塞食不通吐逆蘓蜜煎方
　土蘇(二/兩)　白蜜(五/合)　生薑汁(五/合)
　右相和微火煎之令沸空心服半匙細細下汁尤效
食治老人噎病胸滿塞悶飲食不下薑橘湯方
　生薑(二兩/切)陳橘皮(一/兩)
　右以水二升煎取一升去滓空心漸服之常益
食治老人噎臓腑虚弱胸脇逆滿飲食不下椒麵粥方
　蜀椒(一兩杵/令碎)白麵(五/兩)
　右以苦酒浸椒一宿明旦取出以拌麵中令匀煮熟
　空心食之日二服常驗
食治老人噎冷氣壅塞虚弱食不下蘇煎餅子
　土蘇(二/兩)　白麵(六兩以生薑/汁五合調之)
　右如常法作之空心常食潤臓腑和中
食治老人咽食入口即塞􁲗不下氣壅白米飲方
　白米(四合/研)舂頭糠末(一/兩)
　右煮飲熟下糠米調之空心服食尤益
食治老人噎塞水食不通黄瘦羸弱餛飩方
　雌雞肉(五兩/細切)白麵(六/兩)　葱白(半/握)
　右如常法下五味椒薑向雞汁中煮熟空心食之日
　一服極補益
　　食治冷氣諸方
食治老人冷氣心痛無時徃徃發動不能食桃仁粥方
　桃仁(二兩去皮尖/研水淘取)青粱米(四合/淘研)
　右以桃仁汁煮作粥空心食之常服除泠温中
食治老人冷氣心痛不止腹脇脹滿坐卧不得茱臾飲
方
　茱萸末(二/分)　青粱米(二合/研細)
　右以水二升煎茱萸末取一升便下米煮作飲空心
　食之一二服尤佳
食治老人冷氣心痛繳結氣悶桂心酒方
　桂心末(一/兩)　清酒(六/合)
　右温酒令熱即下桂心末調之頻服一二服效
食治老人冷氣心痛牽引背脊不能下食紫蘇粥方
　紫蘇子(三合熬/細研)青粱米(四合/淘)
　右煮作粥臨熟下蘇子末調之空心服為佳
食心老人冷氣卒心痛悶􁲗氣不來手足冷鹽湯方
　鹽末(一/合)　沸湯(一/升)
　右以鹽末内湯中調頻令服盡須臾當吐吐即差
食治老人冷氣心痛嘔不多下食煩悶椒麵餺飥方
　蜀椒(一兩去目及閉口/者焙乾為末篩)白麵(五/兩)　葱(三莖/切)
　右以椒末和麵搜作之水煮下五味調和食之常三
　五服極效尤佳
食治老人冷氣心痛薑橘皮湯方
　生薑(一兩/切)陳橘皮(一兩炙/為末)
　右以水一升煎取七合去滓空心食之日三兩服尤
　益
食治老人冷氣心痛鬱結兩脇脹滿髙良薑粥方
　髙良薑(二兩切以水二升/煎取一升半汁)青粱米(四合/研淘)
　右以薑汁煮粥空心食之日一服極益效
食治老人冷氣心痛發動時遇冷風即痛蓽苃粥方
　蓽苃末(二/合)　胡椒末(一/分)　青粱末(四合/淘)
　右以煮作粥熟下二味調之空心食常服尤效
食治老人冷氣逆心痛結舉動不得乾薑酒方
　乾薑末(半/兩)　清酒(六/合)
　右温酒熱即下椒末投酒中頓服之立愈
　　食治諸痔方
食治老人痔病下血不止肛門腫􁀙狸羮方
　􁀙狸(一兩如/常法治)
　右細切以麵及葱椒五味拌作片炙熟空心漸食之
　亦可作羮粥任性尤佳
食治老人痔下血乆不差漸加黄瘦無力鯉魚鱠方
　鯉魚肉(十兩切作/鱠如常法)
　右以蒜醋五味空心常食之日一服差忌鮓甜食
食治老人痔常下血身體壯熱不多食蒼耳粥方
　蒼耳子(五合熟拌水二升/煎取一升半汁)粳米(四合/淘)
　右以前件煮作粥空心食之日常服亦可煎湯服之
　極效破氣明目
食治老人痔病乆不愈肛門腫痛鰻鱺魚臛方
　鰻鱺魚肉(一斤切/作臛)葱白(半握/細切)
　右煮作臛下五味椒薑空心漸食之殺蟲尤佳
食治老人痔病下血不止日加羸瘦無力鴝鵒散方
　鴝鵒(五隻治洗令/浄曝令乾)
　右擣為散空心以白粥飲服二方寸匕日二服最驗
　亦可炙食任性
食治老人五痔泄血不絶四肢衰弱不能下食杏仁飲
方
　杏仁(二兩去皮尖細/研以水浸之)粳米(四合/淘之)
　右以杏仁汁相和煮作飲空心食之日一服效
食治老人五痔乆不愈生瘡疼痛野猪肉羮方
　野猪肉(一斤/細切)葱白(一/握)　米(二合/細研)
　右煮作羮五味調和椒薑空心漸食之常作極效
食治老人五痔下血常煩熱羸瘦桑耳粥方
　桑耳(二兩水三升/煎取二升汁)粳米(四合/淘之)
　右以桑耳汁煮作粥空心食之日一二服皆效
食治老人五痔泄血不止積日困劣無氣鴛鴦法炙方
　鴛鴦(一枚如/常法)
　右以五味椒醬腌火炙之令熟空心漸食之亦療乆
　瘻瘡絶驗
食治老人五痔血下不差肛門腫痛漸瘦鮎魚方
　鮎魚肉(一/斤)　葱(半/把)
　右以白煮令熟空心以蒜醋五味漸漸食之常作尤
　佳
　　食治諸風方
食治老人中風言語蹇􁲗精神昏憒手足不仁緩弱不
遂方
　葛粉(五/兩)　荆芥(一/握)　豉(五/合)
　右以搜葛粉如常作之煎二味取汁煮之下葱椒五
　味臛頭空心食之一二服將息為效忌猪肉􁙩麵
食治老人中風口面喎偏大小便秘􁲗煩熱荆芥粥方
　荆芥(一把/切)青粱米(四合/淘)薄荷葉(半握/切)豉(五合/綿裹)
　右以水煮取荆芥汁下米及諸味煮作粥入少鹽醋
　空心食之常服佳
食治老人中風緩弱不仁四肢搖動無氣力炙熊肉方
　熊肉(一斤/切)葱白(半握/切)醬椒等
　右以五味腌之炙熟空心冷食之恒服為佳亦可作
　羮粥任性食之尤佳
食治老人中風汗出四肢頑痺言語不利麻子飲方
　麻子(五合熬細研/水淹取汁)粳米(四合浄/淘研之)
　右以麻子煮作飲空心漸食之頻作極補益
食治老人中風口目瞤動煩悶不安牛蒡餺飥方
　牛蒡根(切一升去皮/曝乾杵為麵)白米(四合浄/淘研之)
　右以牛蒡粉和麵作之向䜴汁中煮加葱椒五味臛
　頭空心食之恒服極效
食治老人卒中風口噤身體反張不語大豆酒方
　大豆(二升/熬之)清酒(二/升)
　右熬豆令聲絶即下酒投之煮一二沸去滓頓服之
　覆卧汗差口禁拗灌之
食治老人中風頭旋目眩身體厥强筋骨疼痛手足煩
熱心神不安烏驢頭方
　烏驢頭(一枚炮去/毛浄治之)
　右以煮令爛熟細切空心以薑醋五味食之漸進為
　佳極除風熱其汁如釅酒亦醫前患尤效
食治老人中風四肢不仁筋骨頑强蒼耳葉羮方
　蒼耳葉(五兩切/好嫩者)豉心(二兩/别煎)
　右和煮作羮下五味椒薑調和空心食之尤佳
食治老人中風熱毒心悶氣壅惛倒甘草豆方
　甘草(一/兩)　烏豆(三/合)　生薑(半兩/切)
　右以水二升煎取一升去滓冷漸食服之極治熱毒
食治老人中風煩熱言語􁲗悶手足熱烏雞臛方
　烏雞(半斤/細切)麻子汁(五/合)　葱白(一/把)
　右煮作臛次下麻子汁五味椒薑令熟空心漸食之
　補益
食治老人中風心神惛昧行即欲倒嘔吐白羊頭方
　白羊頭(一具治/如常法)
　右以空心用薑醋漸食之為佳
食治老人中風邪毒臟腑壅塞手足緩弱蒜煎
　大蒜(一升去/皮細切)大豆黄(炒二/升)
　右以水一升和二味㣲火煎之似稠即止空心每服
　食噉三二匙亦補腎氣
食治老人乆風濕痹筋攣骨痛潤皮毛益氣力補虛止
毒除面皯冝服補腎地黄酒
　生地黄(一升/切)大豆(二升/熬之)生牛蒡根(一升/切)
　右以絹袋盛之以酒一斗浸之五六日任性空心温
　　服三二盞恒作之尤佳
食治老人風熱煩毒頑痹不仁五緩六急駞脂酒方
　野駞脂(五兩煉/之為上)
　右空心温酒五合下半匙已上調脂令消頓服之日
　二服極效
食治老人風攣拘急偏枯不通利雁脂酒方
　雁脂(五兩消/之令散)
　右每日空心温酒一盞下脂半合許調頓服之
食治老人風虚痹弱四肢無力腰膝疼痛巨勝酒方
　巨勝酒(二升/熬)薏苡仁(二/升)　乾地黄(半斤/切)
　右以絹袋貯無灰酒一斗漬之勿令洩氣滿五六日
　任性空心温服一二盞尤益
食治老人風冷痹筋脉緩急蒼耳茶方
　蒼耳子(二升熟/杵為末)
　右每日煎服之代茶常服治風熱明目
食治老人熱風下血明目益氣除邪治齒疼利臓腑順
氣槐茶方
　槐葉(嫩者五斤蒸令熟為片/曝乾作茶擣羅為末)
　右每日煎如茶法服之恒益除風尤佳
　　　簡妙老人備急方第十五
治一切傷損血出消腫毒秦王背指散
　宣連　㯽榔(各等/分)
　右為末傷撲乾貼消腫冷水調雞翎掃妙
治失音迴聲飲子
　皂角(一挺刮去/黒皮並子)蘿蔔(二個切/作片)
　右以水二椀同煎至半椀以下服之不過三服便語
　喫却蘿蔔更妙
治鼻衂醍醐酒
　右以蘿蔔自然汁半盞熱酒半盞相和令勻再用湯
　温過服之立驗
補下元烏髭鬚壯脚膝進食悦顔色治腰疼杜仲丸
　杜仲(一兩炙令/黄為度)補骨脂(一兩炒令/香熟為末)胡桃仁(一兩湯浸/去皮細研)
　右件三味研令勻煉蜜為丸如梧桐子大空心温酒
　下三十丸
治一切眼洗眼藥
　膽礬(一兩煅令白/去火毒用)滑石(一兩/研)秦皮(半/兩)　膩粉(二錢/匕)
　右每用一字湯泡候温閉目洗兩眥頭以冷為度
補益療眼有黒花明目川椒丸
　川椒(一斤每用鹽一斤拌淹一宿三度/換鹽淹三夜取出曬乾去鹽用)黒參(半斤/剉)
　右二味為末煉蜜為丸如梧桐子大每日鹽湯下三
　十丸食後臨卧服之
治腎臓虚冷肝膈浮熱上衝兩目生翳黒花風毒乆不
治者
　青鹽(一兩/生研)蒼术(一兩先用米泔水/浸洗三日焙乾切)木賊草(一兩小便/浸三日焙)
　(乾/)
　右為末空心熟水調下一錢如大段青白不見物者
　不過十服小可只三二服
治眼有冷淚木賊散
　木賊(一兩/為末)木耳(一兩燒/為黒灰)
　右件二味同研令匀每用二錢以清米泔煎熟放温
　調下食後臨卧各一服
治腸風㵼血當日止方
　附子(一兩炮去/皮臍為末)緑礬(四兩用瓶子盛之火煅食頃候/冷取入鹽一合硫黄一兩同礬)
　(研依前入瓶子内燒食/乆候冷取出研細用之)
　右二味一處研令勻粟米粥為丸如桐子大空心用
　生地黄汁下三十丸當日止一月除根亦可乆服助
　下元除風氣補益臓腑
治㵼痢乳香散和氣止藏毒㵼血腹内㽲痛等
　乳香(少/許)　訶子皮(一/分)　當歸(半/兩)　木香(半/分)
　右細剉與乳香微炒候當歸乾為度杵為末每服二
　錢用陳米第三度泔六分一盞煎至五分空心午前
　服此方最妙患及百餘日者服之皆愈
芸香丸治風血留滯下成腸風痔疾
　鹿角(一兩燒令/紅候冷研)芸薹子(半兩/微炒)
　右二味為末醋煮麵糊為丸如桐子大每服十丸飯
　飲下温酒下亦得空心食前服
白香散治一切惡瘡疼痛不可忍者
　楓香(一分紙襯於地上/食頃令脆細研)膩粉(一/分)
　右二味同細研令匀每有患者先用口内含漿水令
　暖吐出洗瘡令浄後以藥末乾傅之疼痛立止貼至
　差為度
治金瘡水毒及木簽刺癰疽熱毒等刻聖散方金瘡此
藥最妙
　糯米(三升㨂去粳米入甆盆内於端午日前四十九/日以冷水浸之以一日兩度換水時輕以手淘)
　(轉碎去水勿令攪碎浸至端午日取/出用乾生絹裹掛於通風處收之)
　右旋取少許炒令燋黒碾為末冷水調如膏藥大小
　裹定瘡口外以絹帛包定更不要動著候瘡愈若金
　瘡誤犯生水瘡口作膿烘漸甚者急以藥膏裹定三
　食乆腫處已消更不作膿直至瘡合若癰疽毒瘡初
　發纔覺焮腫赤熱急以膏藥貼之一宿便消喉閉及
　咽喉腫痛吒腮並用藥貼項下及腫處若竹木簽刺
　入肉者臨卧貼之明日揭看其刺出在藥内若貼腫
　毒乾即换之常令濕為妙惟金瘡水毒不可換恐傷
　瘡口
治手臂疼痛冷重無力虎骨散
　虎骨(為粗末炒/黄二錢)羚羊角屑(二/兩)　芍藥(二/兩)
　右一處酒浸一宿焙杵為末每服二錢食前暖酒調
　下
治上焦風熱毒瘡腫
　黄耆(二/兩)　防風(一兩/半)甘草(一兩/炙)
　右為末如茶㸃服一錢
治風氣神白散
　白芷(二/兩)　甘草(一/兩)
　右剉成骰子大慢火一處炒令深紫色勿令燋黒放
　地上出火毒杵為末每服一錢半水八分一盞薑二
　片棗二箇同煎至六分通口服如傷寒時疾去棗薑
　却入葱白三寸豉五十粒依前服如人行五七里已
　來更服汗出為妙
治一切心腹刺痛應痛丸
　乳香(一/兩)　五靈脂(一/兩)　没藥(一/兩)　川烏頭(二兩去/皮臍)
　右以末麵糊為丸如桐子大每服熟水吞下二十丸
治赤白痢方
　黄連(半/兩)　漢椒(一/兩)
　右同炒令黄色去火毒為末以多年水梅肉丸如菉
　豆大每服二十丸鹽湯下小兒加减用之
續添
一年老豐肥之人承暑冒熱腹内火燒遍身汗流心中
　焦渴忽遇氷雪冷漿盡力而飲承凉而睡乆而停滯
　秋來不瘧則痢
一年老豐肥之人不可騎馬恐有墜墮冝别置乗座器
　具穏當無失
一老人目暗耳聾腎水衰而心火盛也若峻補之則腎
　水彌涸心火彌茂
一老人腎虚無力夜多小溲腎主足腎水虚而火不下
　故足痿心火上乗肺而不入脬囊故夜多小溲若峻
　補之則火益上行脬囊亦寒矣
一老人喘𠻳火乗肺也若温補之則冝峻補之則危
一老人臓腑結燥大便秘􁲗可頻服猪羊血或葵菜血
　臓羮皆能疎利
一老人可常服杏湯杏仁板兒炒熟麻子芝麻作湯服
　之亦能通利
　右第一卷備抄陳令尹元編養老奉親書
　
　
　
　
　
　
　
　
　壽親養老新書卷一
欽定四庫全書
　壽親養老新書巻二
　　　　　　　　　　　　元　鄒鉉　續編
　顔氏家訓曰夫所以讀書學問本欲開心明目利於
　行耳未知養親者欲其觀古人之先意承顔怡聲下
　氣不憚劬勞以致甘腝惕然慙懼起而行之也經史
　傳記述孝子順孫嘉言懿行聫篇累牘不勝其紀今
　畧舉數十條以激發夫人孝愛之心必有目之心之
　而興起者
文公家禮曰凡子事父母婦事舅姑天欲明咸起盥潄
櫛總具冠帶昧爽適父母舅姑之所省問父母舅姑起
子供湯藥婦具晨羞供具畢乃退各從其事
　按内則曰子事父母婦事舅姑雞初鳴適父母舅姑
　之所及所下氣怡聲問衣寒燠疾痛苛癢而敬抑搔
　之(怡悅也苛瘡也抑按也搔摩也溫公曰丈夫唱喏/婦人道萬福問侍者夜來安否何如侍者曰安乃)
　(退其或不安節則侍者/以告此即禮之晨省也)出入則或先或後而敬扶持
　之(先後隨/時便也)進盥少者奉槃長者奉水請沃盥盥卒授
　巾(㮽承盥水者/巾以帨手)問所欲而敬進之(所欲如下文/饘酏之類)柔色
　以温之(温藉也承尊者/必和顔色也)饘酏(粥也稠者為/饘稀者為酏)酒醴(厚者/為酒)
　(薄者/為醴)芼羮(魚肉為羮/芼之以菜)菽麥蕡稻黍粱秫(菽大豆也蕡/麻也稻黍粱)
　(秫皆/米也)唯所欲(隨所/愛)棗栗飴蜜以甘之(飴餳也四/者味皆甘)堇荁
　枌榆免薧滫瀡以滑之(堇與荁相類枌與榆相類四物/新者曰免乾者曰薧滫溲也瀡)
　(滑也數者/性皆滑)脂膏以膏之(脂膏亦類也角者曰脂無/角曰膏二者皆肥而澤)父母
　舅姑必嘗之而後退(尊長舉箸子婦乃各退就食温公/曰藥物乃關身之切務人子當親)
　(自檢數調煑供進不可但委婢僕脫若有誤即其禍/不測晨羞俗謂㸃心易曰在中饋詩曰惟酒食是議)
　(凡烹調飲膳婦人之職也近年婦女驕倨皆不肯入/庖厨今縱不親執刀七亦當檢校監視務令精潔劉)
　(氏曰問其意之所欲食者則敬順其心以進之和柔/其色以温之芬芳其意以奉之庻其親喜而不厭也)
　(孝子之事其親必養其志/常使歡欣樂其子之能養)
　曲禮曰凡為人子之禮冬温而夏清昏定而晨省(定/安)
　(其牀衽也省問其安否如何温公曰父母舅姑將寢/則安置而退大夫唱喏婦人道安置此即禮之昏定)
　(也/)
老萊子少以孝行養親年七十父母俱存著五色斑斕
　之衣為嬰兒戲於親側言不稱老為親取食上堂足
　跌而偃因臥地為嬰兒啼或弄鶵於親側欲親之喜
　身老壽而雙親具慶亘古今鮮儷者也
東漢黄香事父竭力致養暑則扇牀枕寒則以身温席
　晉王延事親色養夏則扇枕席冬則以身温被隆冬
　盛寒體常無全衣而親極滋味二人孝行甚相類也
陳太丘詣荀朗陵貧儉無僕役乃使元方將車季方持
　杖從後長文尚少載著車中既至荀使叔慈應門慈
　明行酒餘六龍下食文若亦小坐著膝前於時奏真
　人東行兩家父子㑹聚之樂至矣哉(陳實字仲弓為/太丘長荀淑舉)
　(方正補朗陵侯相紀字元方實長子至徳絶俗與實/髙名並著而弟諶又配之每宰府辟召羔鴈成羣世)
　(號三君諶字季方淑有八子儉緄靖燾紝爽肅敖居/西豪里縣令曰髙陽氏有才子八人署其里為髙陽)
　(里時人號曰八龍於時徳星/聚太史奏五百里賢人聚)
　朱文公聚星亭畫屏贊云猗歟陳子神嶽鍾英文淵
　懿範道廣心平願言懐人曰我同志故朗陵君荀季
　和氏連峯對起麗澤潛滋愛而不見有黯其思薄言
　造之顧無僕役獨呼二兒駕予以出青芻黄犢布幰
　柴車䇿紀前衛杖諶後趨所造伊何髙陽之里維時
　荀君聞至而喜顧謂汝靖往應於門七龍矯矯布席
　開尊靖肅而前翁拜其辱何悞斯晨得見清穆命爽
　行觴旅饋次陳獻酬交錯禮度情親載笑載言㒺非
　徳義益邁乃猷以輔斯世髧髦兩稚亦置膝前源深
　本固莫出匪賢崇臺囬極於以占天猶曰茲野徳星
　萃焉髙山景行好徳所同課忠責孝獨概余衷
　有客詣陳太丘談鋒甚敏太丘乃令元方季方炊飯
　太丘問炊何遲留元方長跪曰君與客語乃具竊聴
　炊忘著箄今皆成糜太丘曰爾頗有所識否二子長
　跪俱說言無遺失太丘曰如此俱成糜自可何必飯
　邪
王長豫為人謹順事親盡色養之孝丞相見長豫輙喜
　敬豫輙嗔長豫與丞相語常以謹密為端觀其親之
　喜愠則其子之為人可知矣(悅字長豫導長子恬字/敬豫導次子丞相導也)
王羲之牽諸子抱弱孫一味之甘割而分之以娯目前
　羲之生七子羲之又有之(長凝之字子直第二子徽/之字子猷最㓜子獻之字)
　(子敬孫禎之/徽之之子)
後周李遷哲除真州刺史其本州也男女六十九人縁
　漢十餘里第宅相次姬媵之有子者分處其中遷哲
　鳴笳導從往來其間縱酒歡讌子孫㕘見或忘其年
　名披簿以審之漢陸賈五男常乗安車駟馬從歌鼔
　瑟侍者十人約其子曰過汝汝給人馬酒食其往來
　擊鮮之樂未得如遷哲之子孫衆多唐郭子儀諸孫
　數十人每羣孫問安不盡辨頷之而已此可以為盛
　也(子儀中書令二十/四考壽八十五)
唐河東節度使栁公綽在公卿間最名有家法中門東
　有小齋自非朝謁之日每平旦輙出至小齋諸子仲
　郢皆束帶晨省於中門之北公綽決私事接賔客與
　公權及羣從弟再㑹食自旦至暮不離小齋燭至則
　命一人子弟執經史躬讀一過訖乃講議居官治家
　之法或論文或聴琴至人定鐘然後歸寢諸子復昬
　定於中門之北凡二十餘年未嘗一日變易(公綽公/權公諒)
　(兄弟三人公器公度其從兄弟也公綽一子四孫子/仲郢孫璞珪璧玭公權字誠懸子仲憲孫缺  玭字)
　(直/清)
　公綽子仲郢事公權如事公綽見公權未嘗不束帶
　為京兆尹出遇公權於道衢必下馬端笏立候公權
　過乃上馬公權莫歸必束帶迎候於馬首公權屢以
　為言仲郢終不以官達有小改公綽妻韓氏相國休
　之曽孫家法嚴肅儉約為縉紳家楷範常命粉苦參
　黄連熊膽和為丸賜諸子每永夜習學含之以資勤
　苦仲郢以禮律身居家無事常端坐拱手出内齋亦肅
　容束帶三為大鎮廐無良馬衣不薫香公退必讀書
　手不釋巻事事皆可法也
栁玭曰崔山南昆弟子孫之盛鄉族罕比山南曽祖王
　母長孫夫人年髙無齒祖母唐夫人事姑孝每旦櫛
　縰笄拜於階下即升堂乳其姑長孫夫人不粒食數
　年而康寜一日疾病長㓜咸萃宣言無以報新婦有
　子有孫皆得如新婦孝敬則崔之門安得不昌乎(崔/山)
　(南昆弟唐世系博陵第二房崔頲八子世/比荀氏八龍琯字從律為山南西道節度)
　張蒼口中無齒飲乳壽百餘嵗穢城有人年一百四
　十嵗不復能食榖飲曽孫婦乳(見南史梁/須蕭印傳)
東漢姜詩事母至孝妻奉順尤篤母好飲江水水去舍
　六七里妻常泝流而汲姑嗜魚鱠又不能獨食夫婦
　常力作供鱠呼鄰母共之舍側忽有涌泉味如江水
　每旦輙出雙鯉魚常以供二母之膳子婦同心竭力
　以致其養不易得也
節孝徐先生事母謹嚴非有大故未嘗去其側日其太
　夫人所嗜或不獲即奔走闤市若有所亡人或慕其
　純孝損直以售之親戚故人或致甘毳誠不至禮不
　恭弗受也所奉饌皆手自調味太夫人飲食時先生
　率家人在左右為兒嬉或謳歌以說之故太夫人雖
　在窮巷而奉養與富貴家等無須臾不快也
　　先生名積字仲車自兒童不為嬉戲寡言笑莊毅
　　如成人事母太夫人篤孝朝夕冠帶問起居一日
　　幞頭晨省外氏諸婦大笑之翌日復如是笑不已
　　被笑旬日彌恪自是至老不廢童䝉訓云先生因
　　具公裳見貴官忽自思云見貴官尚必用公裳豈
　　有朝夕見母而不具公裳者乎遂晨夕具公裳揖
　　其母先生應舉貢禮部不忍一日去其親遂徒步
　　載母西入京師中進士第同牓第一人許安世率
　　同年數十人拜太夫人於堂上仍以百千為太夫
　　人壽數往返先生終拒之先生年過壯未娶或勉
　　之答曰娶非人必為母病予非敢忘嗣固有待也
　　初從安定胡先生學潛心力行不復仕進其學以
　　至誠為本積思六經而喜為文詞老而不衰政和
　　六年諡節孝處士
任元受事母盡孝母老多疾病未嘗離左右元受自言
　老母有疾其得疾之由或以飲食或以燥濕或以語
　話稍多或以憂喜稍過盡言皆朝暮候之無毫髪不
　盡五臟六腑中事皆洞見曲折不待切脉而後知故
　用藥必效雖名醫不逮也張魏公作都督欲辟之入
　幙元受力辭曰盡言方養親使得一神丹可以長年
　必持以遺母不以獻公也况能舍母而與公軍事邪
　魏公太息而許之
　　程明道先生曰事親者不可以不知醫
　放翁曰先公守南都時有直秘閣張山者開封人判
　留司御史臺事年八十餘矣視聴步履飲食悉如少
　壯或問何術至此曰吾無他術但頃嘗遇異人授一
　藥服之數十年未嘗一日輟耳其法用香附子薑黄
　甘草三物同末之沸湯㸃晨起空心服三四錢名降
　氣湯以為人所以多疾病者多由氣不降故下虚而
　上實此藥能導之使歸下爾鄉人有效之者或返致
　虚弱葢香附子薑黄㵼氣太甚而然不知山何以獨
　能取效如此意其别有它術特託此藥以㒺人及渡
　江見一武官王昇者亦七十餘矣康強無病問何所
　服藥則與山正同而後知人之於藥各有所宜不可
　强也
祖光禄少孤貧性至孝常自為母炊爨作食王平北聞
　其佳名以兩婢餉之因取為中郎(祖訥字士言能清/言溫嶠薦為光禄)
　(大夫王乂字叔/元為平北將軍)
呉𨼆之事母孝謹與太常韓康伯鄰居康伯母賢明婦
　人也謂康伯曰汝若居銓衡常舉如此軰人及康伯
　為吏部隠之遂階清級古人以孝行取人賢明之婦
　亦知此義
吕侍講希哲言孝子事親須事事躬親不可委之使令
　也嘗說榖梁言天子親耕以供粢盛王后親蠶以供
　祭服國非無良農工女也以為人之所盡事其祖禰
　不若以己所自親者也此說最盡事親之道又說為
　人子者聴於無聲視於無形未嘗頃刻離親也事親
　如天頃刻離親則有時而違天天不可得而違也
　　吕侍講字原明申國正獻公公著之長子正獻公
　　居家簡重寡黙不以事物經心而申國夫人性嚴
　　有法度雖甚愛公然教公事事循蹈規矩甫十嵗
　　祁寒暑雨侍立終日不命之坐不敢坐也日必冠
　　帶以見長者平居雖甚熱在父母長者之側不得
　　去巾襪縛袴衣服唯謹行步出入無得入茶肆酒
　　肆市井里巷之語鄭衛之音未嘗一經於耳不正
　　之書非禮之色未嘗一接於目内則正獻公與申
　　國夫人教訓之嚴外則焦先生千之字伯强化導
　　之篤故公徳器成就大異衆人公嘗言人生内無
　　賢父兄外無嚴師友而能有成者少矣
司馬温公曰凡諸卑㓜事無大小毋得専行必咨禀於
　家長又曰凡子受父母之命必籍記而佩之時省而
　速行之事畢則返命焉或所命有所不可行者則和
　色柔聲具是非利害而白之待父母之許然後改之
　若不許苟於事無大害者亦當曲從若以父母之命
　為非而直行己志雖所執皆是猶為不順之子况未
　必是乎
　　呉顧愷每得父書常掃洒几案舒書於上拜跪讀
　　之每句應諾閱畢再拜得父之書猶拜跪而讀受
　　父之命其敬佩而行當何如耶
包孝肅拯字希仁始及第以親老侍養不仕宦且十年
　人稱其孝
范忠宣純仁字堯夫再調官皆不赴文正公遣之公曰
　純仁豈可重於禄食而輕去父母邪雖近亦不能朝
　夕在側遂終養焉
　　二公以事親為重以仕進為輕可法也
王逢原思歸賦云吾父八十母髪亦素尚爾為吏夐焉
　遐路嗷嗷晨烏其子反哺我豈不如鬱其誰訴惟秋
　之氣憀慄感人日興愁思側睇江濵憶為童子當此
　凜辰百果始就迭進其珍時則有紫菱長腰紅芡圓
　實牛心緑蒂之柿獨包黄膚之栗青芋連區烏椑五
　出鴨脚受彩乎微核木𤓰鏤丹而成質青乳之梨頳
　壺之橘蜂蛹淹鹺榠樝漬蜜膳羞則有鵁鶄野鴈澤
　鳬鳴鶉清江之膏蠏寒水之鮮鱗冒以紫薑雜以茭
　首觴浮萸菊爼薦菁韭坐溪山之松篁掃門前之桐
　栁僮僕不譁圖書左右或静黙以終日或歡言以對
　友信吾親之所樂安閭里其滋久切切余懐欲辭印
　綬固非效淵明之褊心耻折腰於五斗
潘岳閒居賦云太夫人在堂覽止足之分庻浮雲之志
　築室種木逍遥自得池沼足以漁釣舂稅足以代耕
　灌園鬻蔬供朝夕之膳牧羊酤酪俟伏臘之資凛秋
　暑退熙春寒往微雨新晴六合清朗太夫人御板輿
　升輕軒逺覽王畿近周家園席長筵列子孫栁垂隂
　車結軌或宴於林或褉於汜昆弟斑白兒童稚齒稱
　萬夀以獻觴或一懼而一喜壽觴舉慈顔和浮杯樂
　飲絲竹駢羅頓足起舞抗音髙歌人生安樂孰知其
　他
　　王潘二賦仕宦而志於事親者良可諷味
黄山谷手書云王谹稚川元豐初調官京師寓家鼎州
　親年九十餘矣尚閱貴人家歌舞醉歸書其旅邸壁
　間云鴈外無書為客久蛩邊有夢到家多畫堂玉佩
　縈雲響不及桃源欵乃歌余訪稚川於邸中而和之
　詩曰五更歸夢常苦短一寸客愁無奈多慈母毎占
　烏鵲喜家人應賦扊扅歌身如病鶴翅翎短心似亂
　絲頭緒多此曲朱門歌不得湖南湖北竹枝歌王稚
　川既得官都下有所盻忘歸余戲作林夫人欵乃歌
　二章與之竹枝歌本出三巴其流在湖湘耳欵乃湖
　南歌也詩曰花上盈盈人不歸棗下纂纂實已垂臘
　雪在時聴馬嘶長安城中花片飛從師學道魚千里葢
　世成功黍一炊日月倚門人不見㸔盡林烏返哺兒
　四詩之作可謂盡朋友責善之義山谷至孝奉母安
　康君至為親滌虎子未嘗頃刻不供子職故錫類之
　意力勸稚川以歸侍云
明道伊川二先生之母夫人候氏事舅姑以孝謹稱與
　太中公珦相待如賔客公頼其内助禮敬尤至而夫
　人謙順自牧雖小事未嘗専必禀而後行
　　伊川曰先夫人候氏七八嵗誦古詩曰女子不夜
　　出夜出秉明燭自是日暮則不復出房閤既長好
　　文而不為辭章見世之婦女以文章筆札𫝊於人
　　者則深以為非
楊誠齋夫人羅氏年七十餘每寒月黎明即起詣厨躬
　作粥一釡徧享奴婢然後使之服役其子東山先生
　啟曰天寒何自苦如此夫人曰奴婢亦人子也清晨
　寒冷須使其腹中畧有火氣乃堪服役耳東山曰夫
　人老且賤事何倒行而逆施乎夫人曰我自樂此不
　知寒也汝為此言必不能如吾矣東山守呉興夫人
　於郡圃種紵躬緝績以為衣時年八十餘矣東山月
　俸分以奉母夫人忽小疾既愈出所積劵曰此長物
　也今宜悉以謝醫則吾無事矣平居首飾止於銀衣
　止於紬絹生四子三女悉自乳曰饑人之子以哺吾
　子是誠何心哉其家采椽土階如田舍翁三世無増
　飾史良叔守廬陵官滿來訪入其門升其堂目之所
　見無非可敬可仰可師可法者所得多矣因命畫工
　圖之而去誠齋東山清介絶俗固皆得之天資而婦
　道母儀所助者亦多矣左傳文伯之母老而猶績文
　伯曰以歜之家而主猶績乎母曰王后親織𤣥紞公
　侯之夫人加以紘綖卿之内子為大帶命婦成祭服
　列士之妻加之以朝服自庻士以下皆衣其夫社而
　賦事烝而獻功男女効績愆則有辟古之制也羅鶴
　林大經云觀誠齋夫人乃知古今未嘗無列女未嘗
　無賢母
籍溪胡氏宗系記序云吾家自上世以來事親從兄多
　以孝悌聞曽祖十四公有二兄雖已異居每事必先
　咨長兄次咨仲兄二兄不取而後取二兄許行而後
　行曽祖妣余太君感末疾十年不離牀席飲食起居
　梳沐盥潄便圊皆須人抱負扶掖子孫婦女左右奉
　事惟懼不如其意祖妣章太君妣余氏叔祖妣呉令
　人更互直侍衣不解帶目不交睫朝夕匪懈余太君
　常慰勞之曰吾無以報汝等天當以祐汝等呉令人
　果應福慶是生文定公登巍科厯顯任其立朝正色
　直言無所假借所以納忠君父之意雖死不忘憲昔
　侍文定居漳濵十五年見其躬事二親可謂盡之矣
　奮由白屋二親安樂享禄養者二十年皆生受官邑
　之封此人間所稀有令人慈母也通詩書達義理愉
　顔柔色以事之不足以為難中大公嚴毅豪勇不可
　少犯文定所以事之者未始徇其意每每以正道開
　說中大久而益親信之有晚生兒女三人初以為慮
　文定視之如一嫁㓜妹與己女裝遣奩具無少異中
　大臨終以二荆授文定曰二弟若不才為汝之羞可
　嚴教之文定泣對曰誓不忍撻之其後循循然誘以
　學術廸以道義立身婚宦皆克有成立至使一家烝
　烝雖婦女兒童咸知恭順之道實由文定躬行之化
　所及也孔子曰人之行莫大於孝有子曰孝悌也者
　其為仁之本歟後代子孫當務勉行孝悌以無忝所
　生庻幾門風益振家聲不墜豈不善哉(胡文定公安/國字康侯仕)
　(至給事中二弟長安止仕至郡倅次安老仕至知州/三子長致堂寅字明仲仲五峯宏字仁仲季寜籍溪)
　(憲字原仲仕至秘書省正字西/園大壯字季履五峯第三子)
元魏楊播家世純厚並敦義譲昆季相事有如父子椿
　津恭謙兄弟旦則聚於㕔堂終日相對未曽入内有
　一美味不集不食㕔堂間往往幃幔隔障為寢息之
　所時就休偃還共談笑椿年老曽他處醉歸津扶持
　還至假寢閣前承候安否椿津年過六十並登台鼎
　而津常旦暮參問子姪羅列階下椿不命坐津不敢
　坐椿每近出或日斜不至津不先飯椿還然後共食
　食則津親授匙筯味皆先嘗椿命食然後食津為肆
　州椿在京宅每有四時嘉味輙因使次附之若或未
　寄不先入口一家之内男女百口緦服同㸑庭無間
　言(楊播字延慶事元魏孝文帝為平東將軍椿字延/壽位至司徒津字羅漢為司空椿津俱事明太后)
　椿嘗戒子孫云吾兄弟在家必同盤而食若有近行
　不至必待其還亦有過中不食忍饑相待吾兄弟八
　人今存者三不忍别食也聞汝兄弟時有别齋獨食
　者又不如吾一世也又云仕魏以來髙祖而下七郡
　守三十二刺史内外顯任少比
司馬温公與其兄伯康友愛尤篤伯康年將八十公奉
　之如嚴父保之如嬰兒每食少頃則問曰得無饑乎
　天少冷則拊其背曰衣得無薄乎
　　范忠宣知襄城縣承事伯兄照管湯藥飲食居處
　　衣服必躬必親如孝子之事嚴父事親從兄仁義
　　之實愛敬之理與生俱生仁之至義之盡也
温公耆英真率㑹約
　序齒不序官
　為具務簡素
　朝夕食各不過五味
　菜果脯醢之類各不過三十器
　酒廵無算深淺自斟主人不勸客亦不辭
　逐廵無下酒時作菜羮不禁
　召客共用一簡客注可否於字下不别作簡或因事
　　分簡者聴㑹日早赴不待促
　違約者每事罰一巨觥
　　公自序其詩云作真率㑹伯康與君從七十八嵗
　　安之七十七嵗正叔七十四嵗不疑七十三嵗叔
　　達七十嵗光六十五嵗合五百一十嵗口號成詩
　　用安之前韻(伯康溫公之兄君從席汝言安之/王尚恭正叔楚達中不疑王謹言)
　七人五百有餘嵗同醉花前今古稀走馬鬭雞非我
　事紵衣絲髪且相輝
　經春無事連翩醉彼此往來能幾家切莫辭斟十分
　酒儘從他笑滿頭花
南陽劉驎之為桓沖長史沖嘗至驎之家驎之方條桑
　謂沖使君既枉駕宜先詣家君沖詣其父父命乃還
　拂短褐與沖言父使驎之自持濁酒葅菜供賔沖勅
　人代之父辭曰若使官人則非野人意也
　　徳星之聚慈明行酒六龍下食宋胡侍講瑗治家
　　甚嚴閨門整肅尤謹内外之分諸子常侍立左右
　　賔至則供億茶湯待客不用使令而以子弟禮度
　　􁋯雅杜子美詩亦有問荅未及己兒女羅酒漿之
　　句
横渠先生曰若親之故舊所喜當極力招致賔客之奉
　當極力營辦務以悅親不可計家之有無然又須安
　之不知其勉强勞苦苟使見其為而不易則亦不安
　矣
唐張士嚴父病藥須鯉魚冬月氷合有獺䘖魚至前得
　以供父父遂愈宋查道字湛然歙州人母病思鱖魚
　羮方冬苦寒道泣祝於河鑿氷脫巾以取之得鱖尺
　許以饋母疾尋愈孝感之事無世無之孟宗得筍之
　事尤竒陳遺之鐺底飯蔡順之異器椹尤於患難中
　得力真西山參政性篤孝為母呉夫人祈福詞云天
　下之樂莫如以禄之及親人子之情尤欲其親之難
　老母疾愈醮謝詞云莫親乎母實為命以相依蓋髙
　者天惟盡誠而可動願損臣身之筭以延母氏之齡
　鑪薫之燼未銷嚢藥之功已應孝行之簡在帝心若
　此為人子者可不敬諸
應璩古樂府云昔有行道人陌上見三叟年各百餘嵗
　相與鋤禾莠住車問三叟何以得此壽上叟前置辭
　量腹節所受中叟前置辭室内嫗麤醜下叟前置辭
　暮臥不覆首要哉三叟言所以能長久晦翁語録或
　云俗語夜飯減一口活得九十九先生曰此出古樂
　府三叟詩
唐栁公度年八十有强力人問其術對曰吾平生未嘗
　以脾胃熟生物暖冷物不以元氣佐喜怒耳(此下十/數條述)
　(老人所以觀/頤自養者)
富鄭公年八十書座右云守口如瓶防意如城
張廷老名珙年七十餘歩趨拜起健甚自言夙興必拜
　數十老人氣血多滯拜則支體屈伸氣血流暢可終
　身無手足之疾
唐仲俊年八十五六極康寧自言少時因讀千字文有
　所悟謂心動神疲四字也平生遇事未嘗動心故老
　而不衰
太醫孫君昉字景初自號四休居士山谷問其説四休
　笑曰麤茶淡飯飽即休補破遮寒暖即休三平二滿
　過即休不貪不妬老即休山谷曰此安樂法也夫少
　欲者不伐之家也知足者極樂之國也四休家有三
　畆園花木鬱鬱客來煮茗談上都貴游人間可喜事
　或茗寒酒冷賔主皆忘其居與余相望暇則歩草徑
　相尋故作小詩遣家僮歌之以侑酒茗詩曰太醫診
　得人間病安樂延年萬事休又曰無求不著㸔人靣
　有酒可以留人嬉欲知四休安樂法聴取山谷老人
　詩
山谷四印云我提養生之四印君家所有更贈君百戰
　百勝不如一忍萬言萬當不如一黙無可簡擇眼界
　平不藏秋毫心地直我肱三折得此醫自覺兩踵生
　光輝團蒲日静鳥吟時鑪薫一炷試觀之四休四印
　老少富貧普同受用
東坡云舊說南陽有菊水水甘而芳居民三十餘家飲
　其水皆壽或至百二三十嵗蜀青城山老人村有見
　五世孫者道極嶮逺生不識鹽醯而溪中多枸杞根
　如龍蛇飲其水故壽
道人中往往多有耆壽者陸放翁云青城山上官道人
　此人也巢居食松麵年九十矣人有謁之者但粲然
　一笑有所請問則託言病聵一語不肯答予嘗見之
　於丈人觀道院忽自語養生曰為國家致太平與長
　生不死皆非常人所能且當守國使不亂以待竒才
　之出衛生使不天以須異人之至不亂不天皆不待
　異術惟謹而已予大喜從而叩之則已復言聵矣
放翁又云老葉道人龍舒人不食五味年八十七八平
　生未嘗有疾居㑹稽舜山天將寒必増屋瓦補墻壁
　使極完固下帷設簾多儲薪炭杜門終日及春乃出
　對客莊敬不肯多語予每訪之殊無它語一日黙作
　意欲叩其所得纔入門即引入臥内燒香具道其遇
　師本末若先知者亦異矣夫
旴江有日峯丘道人號河南子年九十餘皓髪朱顔冬
　夏一單衣雨雪不張蓋叔祖西巖寺丞招之來泰寜
　留十餘載擕一道籃繫一小牌子上書詩四句云老
　遲因性慢無病為心寛紅杏難禁雨青松耐嵗寒常
　跣足賣卜於市得錢則散與小兒兒争拾之黄玉牕
　與二三友扣問功名皆笑而不言獨指玉牕云子壽
　髙嘗問養生之術但指小牌子上詩四句眠焉今厯
　五十餘年信知其言之有味也
太乙真人七禁文其六曰美飲食養胃氣彭鶴林耜云
　夫脾為臟胃為腑脾胃二氣互相表裏胃為水榖之
　海主受水榖脾為中央磨而消之化為血氣以滋養
　一身灌溉五臟故修生之士不可以不美其飲食所
　謂美者非水陸畢備異品珍羞之謂也要在乎生冷
　勿食塵硬勿食勿强食勿强飲先饑而食食不過飽
　先渴而飲飲不過多以至孔氏所謂食饐而餲魚餒
　而肉敗不食等語凡此數端皆損胃氣非惟致疾亦
　乃傷生欲希長年此宜深戒而亦養老奉親與觀頤
　自養者之所當知也
黄山谷云爛蒸同州羔灌以杏酪食之以匕不以筯南
　都撥心麵作槐芽温淘糝以襄邑抹猪炊共城香稻
　薦以蒸子鵝呉興庖人斫松江鱸鱠繼以廬山康王
　谷水烹曽坑鬭品少焉解衣仰臥使人誦東坡赤壁
　前後賦亦足以一笑也此雖山谷之寓言然想像其
　食味之美安得聚之以奉老人之㫖甘
東坡老饕賦云庖丁鼓刀易牙烹熬水欲新而釡欲潔
　火惡陳而薪惡勞九蒸暴而日燥百上下而湯塵嘗
　項上之一臠嚼霜前之兩螯爛櫻珠之煎蜜滃杏酪之
　蒸羔蛤半熟以含酒蟹微生而帶糟蓋聚物之夭美
　以養吾之老饕婉彼姬姜顔如李桃彈湘妃之玉瑟
　鼓帝子之雲璈命仙人之蕚緑華舞古曲之鬱輪袍
　引南海之玻瓈酌涼州之蒲萄願先生之耆壽分餘
　􁏏於兩髦候紅潮於玉頰驚暖響於檀槽忽纍珠之
　妙曲抽獨繭之長繰閔手倦而少休疑吻燥而當膏
　倒一缸之雪乳列百柁之瓊艘各眼灧於秋水咸骨
　碎於春醪美人告去已而雲散先生方兀然而禪逃
　饗松風於蟹眼浮雪花於兎毫先生一笑而起𣺌海
　濶天而髙
苕溪漁隠曰東坡於飲食作詩賦以寫之往往皆臻其
　妙如老饕賦豆粥詩是也豆粥詩云江頭千頃雪色
　蘆茅簷出沒晨煙孤地碓舂粇光似玉沙瓶煮豆軟
　如酥我老此身無著處賣書來問東家住臥聴雞鳴
　粥熟時蓬頭曵履君家去又寒具詩云纎手搓來玉
　數尋碧油煎出嫩黄深夜來春睡無輕重壓褊佳人
　纒臂金寒具乃捻頭也出劉禹錫佳話過子忽出新
　意以山芋作玉糝羮色香味皆竒絶天酥陀則不可
　知人間決無此味也詩云香似龍涎仍釅白味如牛
　乳更全清莫將北海金虀鱠輕比東坡玉糝羮誠齋
　菜羮詩亦云雲子香抄玉色鮮菜羮新煮翠茸纎人間
　膾炙無此味天上酥陀恐爾甜
宋太宗命蘇易簡講文中子有楊素遺子食經羮藜含
　糗之說上因問食品何物最珍對曰物無定味適口
　者珍臣止知虀汁為美臣憶一夕寒甚擁爐痛飲夜
　半吻燥中庭月明殘雪中覆一虀盂連咀數根臣此
　時自謂上界仙厨鸞脯鳯胎殆恐不及屢欲作氷壺
　先生𫝊紀其事因循未果也上笑而然之
　　唐劉晏五鼔入朝時寒中路見賣蒸胡處熱氣騰
　　輝使人買以袍袖包裙褐底㗖謂同列曰美不可
　　言此亦物無定味適口者珍之意也
倪正父思云魯直作食時五觀其言深切可謂知慙愧
　者矣余嘗入一佛寺見僧持戒者每食先淡喫三口
　第一以知飯之正味人多以五味雜之未有知正味
　者若淡食則本自甘美初不假外味也第二思衣食
　之從來第三思農夫之艱苦此則五觀中已備其義
　每食用此為法極為簡易且先喫三口白飯已過半
　矣後所食者雖無羮蔬亦自可了處貧之道也又云
　造物勞我以生逸我以老少年不勤是不知勞也年
　老奔馳是不知逸也天命我逸而我自勞可乎又曰
　吾鄉有前輩三人其一施大任參政享年九十有四
　其一李季叔參政享年八十有一其一沈持要詹事
　今年已八十有二耳目聰明步履輕㨗夜書細字三
　賢難老皆以絶欲早故効騐彰彰如此然則欲求長
　年可不以為法乎
倪正父經鉏堂雜誌述五事云静坐第一觀書第二㸔
　山水花木第三與良朋講論第四教子弟第五述齊
　齋十樂云讀義理書學法帖字澄心静坐益友清談
　小酌半醺澆花種竹聴琴翫鶴焚香煎茶登城觀山
　寓意奕棋雖有他樂吾不易矣
劉後村云外舅林寶章瑑晚嵗奉祠舊廬略繕葺小圃
　粗種蓺體中佳時幅巾短褐野眺露坐悠然忘歸二
　子公遇公選朝夕侍公跬歩不離家庭講肄偶有㑹
　意公輙喜曰天下至樂不出閨門之内公遇兄弟安
　隱約習苦淡耆年一燈熒然語必達旦至言妙義不
　縁師授亦非言語文字可𫝊公遇號寒齋二子同字
　子真合字子常守寒齋孝友之規子常事兄如父家
　政聴焉子真亦極友愛連牀之語至曙一膳之珍必
　剖制行同孝謹臨財同亷譲讀書同義趨作文同機
　鍵奕世傳一心百年如一日父子兄弟自為師友世
　未有如林氏家庭講肄之樂者也
鶴林羅大經云余家深山中每春夏之交蒼蘚盈堦落
　花滿徑門無剥啄松影參差禽聲上下午睡初足旋
　汲山泉拾松枝煮苦茗啜之隨意讀周易國風左氏
　𫝊離騷太史公書及陶杜詩韓蘇文數篇從容步山
　徑撫松竹與麛犢共偃息於長林豐草間坐弄流泉
　潄齒濯足既歸竹窻下山妻稚子作笋蕨供麥飯欣
　然一飽弄筆窻間隨大小作數十字展所藏法帖墨
　蹟畫巻縱觀之興到則吟小詩或草玉露一兩段再
　烹苦茗一盃出歩溪邊邂逅園翁溪友問桑麻說秔
　稻量晴校雨探節數時相與劇談一餉歸而倚杖柴
　門之下則夕陽在山紫緑萬狀變幻頃刻悅可人目
　牛背笛聲兩兩來歸而月印前溪矣唐子西詩云山
　静似太古日長如小年玩味此句最妙然識其妙者
　蓋少彼牽黄臂蒼馳獵於聲利之場者但見衮衮馬
　頭塵怱怱駒隙影耳人能真知此妙則東坡所謂無
　事此静生一日是兩日若活七十年便是百四十所
　得不已多乎易曰觀頤觀其自養也康節詩云老年
　軀體素温存安樂窩中别有春盡有山翁拙於用也能
　康濟自家身此自養之㫖也善自養如鶴林斯可以
　佚老矣
邵康節先生年老逢春吟云年老逢春雨乍晴雨晴况
　復近清明天低宫殿初長日風暖園林未轉鶯花似
　錦時髙閣望草如茵處小車行東君見賜何多也又
　復人間久太平(凡八/首)首尾吟云堯夫非是愛吟詩詩
　是堯夫喜老時明著衣冠為士子髙談仁義作男兒
　敢於世上明開眼肯向人前浪皺眉六十七年無事
　客堯夫非是愛吟詩(凡十/一首)惜芳菲吟云緑楊隂裏尋
　芳徧紅杏香中帶醉歸末聫云芳樽有酒慈親樂猶
　得堦前戯綵衣(凡四/首)擊壤集一編老人怡神悅目時
　可吟玩無名公𫝊自叙尤詳性喜飲酒命之曰太和
　湯所飲不多不喜過醉其詩曰飲微酡口先吟哦吟
　哦不足遂及浩歌所寢之室謂之安樂窩冬燠夏涼
　遇有睡思則就枕其詩曰墻髙於肩室大如斗布被
　暖餘藜羮飽後氣吐胷中充塞宇宙聞人言人之善
　就而和之又從而喜之其詩曰樂見善人樂聞善事
　樂道善言樂行善意聞人之善如佩蘭蕙晩有二子
　教之以仁義授之以六經家素業儒口未嘗不道儒
　言身未嘗不道儒行其詩曰羲軒之書未嘗去手堯
　舜之談未嘗離口當中和天同樂易友吟自在詩飲
　歡喜酒百年升平不為不偶七十康强不為不壽夫
　老境從容善於自養孰有如康節翁者乎
吕東萊伯恭横山呉氏佚老庵記云横山呉君珉治别
　室之西偏榜以佚老休工歸役斤釡收聲輯杖立於
　前聞竊語於階者曰棊隴繩畦坻粟京稼籌筭掛壁
　萬貨四臻此吾主人翁所以佚其老也少進至於門
　聞行語於塗者曰豐林邃宇樽爼靖嘉鷗鷺不驚風
　月相答此吾豪長者所以佚其老也又進至於郊聞
　聚語於塾者曰培嗣以學既楙既敷秩壺以禮既序
　既飭此吾鄉丈人所以佚其老也他日呉君為道之
　予曰夫三者之言何如呉君曰階得吾粕塗得吾漓
　塾得吾醇出浸逺吾名吾室義其究於此乎予曰未
　既也畏嶠登輿身閒心慄厭市築墉目静耳喧君雖
　善自佚踰闑以往肩頳腹枵者踵相接嵗或不升尫
　瘠困憊呻吟交於大逵専一室之佚樂乎哉君里中
　望也盍勸族黨愒勞振乏己責紓逋同其美於是鄉
　則盡横山表裏皆吾佚老庵也其視尺椽半席廣狹
　何若君謝曰厚矣子之拓吾境也顧童奴䧟其說於
　壁間以勸此記為勉耆英力行好事歛嵗濟賑實積
　隂功必有紫府真人延之於上坐者
辛稼軒詞壽趙茂中郎中時以置兼濟倉里中賑濟除
　直秘閣沁園春云
　　甲子相髙亥首曽疑絳縣老人㸔長身玉立鶴般
　　風度方頤鬚磔虎様精神文爛卿雲詩凌鮑謝筆
　　勢駸駸更右軍渾餘事羡仙都夢覺金闕名存門
　　前父老忻忻換奎閣新褒詔語温記他年帷幄須
　　依日月只今劔履快上星辰人道隂功天教多壽
　　㸔到貂蟬七葉孫君家裏是幾枝丹桂幾樹靈椿
　又呈茂中前章記廣濟倉事滿江紅云我對君侯長
　　恠見兩眉隂徳更長夢玉皇金闕姓名仙籍舊嵗
　　炊煙渾欲斷被公扶起干人活筭胷中除却五車
　　書都無物溪左右山南北花園近雲朝夕㸔風流
　　杖屨蒼髯如㦸種栁已成陶令宅散花更滿維摩
　　室勸人間且住五千年如金石
　趙龍圖自詠念奴嬌云
　　吾今老矣好歸來了取青山活計甲子一周餘半
　　紀諳盡人間物理婚嫁隨縁田園粗給知足生慚
　　愧心田安逸自然綽有餘地還是初度來臨葛巾
　　野服不減貂蟬貴門外風波煙浪惡我已收心無
　　累弟勸兄酧兒歌女舞樂得醺醺醉滿堂一笑大
　　家百二十嵗
　辛稼軒壽人七十感皇恩云
　　七十古來稀人人都道不是隂功怎生到松姿雖
　　瘦偏耐雲寒霜冷㸔君霜鬢底青青好樓雪初晴
　　庭闈嬉笑一醉何妨玉壺倒從今康健不用靈丹
　　仙草更有一百嵗人難老
　又為嬸母王氏慶七十感皇恩云
　　七十古來稀未為稀有須是榮華更長久滿牀靴
　　笏羅列兒孫新婦精神渾似箇西王母遥想畫堂
　　兩行紅袖妙舞清歌擁前後大男小女逐箇出來
　　為壽一箇一百嵗一盃酒
　最髙樓詩洪内翰七十云
　　金閨老眉壽正如川七十且華筵樂天詩句香山
　　裏杜陵酒債曲江邊問何如歌窈窕舞嬋娟更十
　　嵗太公方出將又十嵗武公方入相留盛事㸔明
　　年直須腰下添金印莫教頭上欠貂蟬向人間長
　　富貴地行仙
　鵲橋仙為人慶八十席間戯作云
　　朱顔暈酒方瞳㸃漆閒傍松邊荷杖不須更展畫
　　圖㸔是箇壽星模様今朝盛事一杯深勸更把新
　　詞齊唱人間八十最風流長貼在兒兒額上
　又為岳母慶八十云
　　八旬慶㑹人間盛事齊勸一杯春醸臙脂小事㸃
　　眉間猶記得舊時宫様綵衣更著功名富貴直過
　　太公以上大家著意記新詞遇著箇十年便唱
　品令族姑慶八十來索俳語
　　更休說便是箇住世觀音菩薩甚今年容貌八十
　　嵗見底道才十八莫獻壽星香燭莫祝靈龜椿鶴
　　只消得把筆輕輕去十字上添一撇
張于湖孝祥帥潭州日壽黄倅永存母淑人木蘭花云
　慈闈生日見說今年年九十戲綵盈門大底孩兒七
　箇孫人間盛事只這一般難得似願我雙親都似君
　家太淑人
曽祖㕘政文靖公壽伯母太夫人上官氏木蘭花詞云
　吾家二老前有髙平生癸夘若到今辰詎止榮華九
　十齡共惟伯母九十新年還又五五五相承好㸔重
　逢乙巳春　上官氏朋溪寧國府判夢得樸庵編修
　户部提刑應𫝊之母　髙平郡夫人江氏文靖公之
　祖母皆年過九十吾家二壽母也
　　又有鷓鴣天二闋云
　九十吾家兩壽星今夫人賽昔夫人百年轉眼新開
　袠十月循環小有春(十月二十/一日生)生日到轉精神目光
　如鏡歩如雲年年長侍華堂宴子子孫孫孫又孫
　壽母開年九十三佳辰就養大江南緹屏晃耀新寧
　國繡斧斕斑老樸庵傾玉斚擘黄柑兩孫垂綬碧於
　藍便當刋頌崆峒頂留與千年作美談
文靖公在朝日壽母昌國葉夫人詞云
　帝里風光别是天花如錦繡栁如煙還逢令節春三
　二又慶慈闈嵗八千斟壽斚列長筵子孫何以詠髙
　年各裒千首西湖什一度生朝獻一篇
　　任静江經略安撫日元夕奉親出郊詞云
　綵結輕車五馬隨傾城争出㸔花枝笙歌十里巖前
　去燈火千門月下歸蓮炬引老萊衣蛾眉無數捲簾
　窺誰知萬里逢燈夕却勝尋常三五時
　　壽母詞云
　滿二望三時(中春三/十日生)春景方明媚又見蟠桃結子來
　王母初筵啟無數桂林山不盡灕江水總入今朝祝
　壽杯永保千千嵗
樸庵編修户部知平江府日夀母上官太夫人感皇恩
　云覔得箇州兒稍供綵戲多謝天公為排備一輪明
　月醖作清亷滋味傾入壽杯裏何妨醉我有禄書呈
　母年萬計八十三那裏暨便和兒筭恰一百四十地
　這九千餘嵗長隨侍
　鷓鴣天云天遣豐年祝母齡人人安業即安親探支
　十日新陽福來獻千秋古佛身兒捧盞婦傾瓶更欣
　筵上有嘉賔紫駞出釡雙臺餽玉節升堂兩使星
家居日鷓鴣天壽詞云諸佛林中女夀星千祥百福産
　心田喜歸王母初生地滿勸麻姑不老泉吾夢佛半
　千員一年一佛䕶庭萱數過九十從頭數四百餘零
　一十年序云十月二十一日吾母太淑人生日也今
　年九十仰荷乾坤垂佑賜以福壽康寧願益加景覆
　令其耳目聰明手足便順五臟六腑和氣流通常獲
　平安之慶子孫賢順寸禄足以供甘㫖也黄玉牕祖
　母張氏壽八十有三乃翁怡軒居士賦詞有八十加
　三迎九十還似嬰童之句其居與樸庵對門樸庵聞
　之喜曰吾仁鄰亦有壽母如此耶怡軒慶母年開九
　袠詩云又見梅粧碧玉枝弟兄相聚著萊衣西方佛
　慶明朝誕南極星騰壽日輝百嵗阿㜷開九袠兩房
　孫子戲重闈年年得侍髙堂醉坐對天花散漫飛
劉隨如鎮壽趙路分八十嵗感皇恩云八十最風流那誰
　不喜况是精神可人意太公當日未必榮華如此兒
　孫列兩行萊衣戲好景良辰滿堂和氣唱箇新詞管
　教美願同彭祖尚有八百來嵗十分才一分那裏暨
　(此詞亦用那裏暨三字/葢本於康伯可之詞)
程滄洲壽後溪劉侍郎云朱顔白髪烱雙瞳一念平生
　造物通内閣圖書真學士西園几杖老仙翁木公金
　母人間現桂子桐孫壽籍同遥想綵衣圍四世後溪
　無日不春風姚狀元賦吕氏宜老堂云此堂清不著
　珠璣只要雙親佚老宜春酒儘堪眉壽介斑衣長似
　乳時嬉婦垂鶴髪陪姑緯翁撚銀髯課子詩飽飲菊
　花潭上水雞窠猶自拜孫枝二詩貴華富艷人間至
　樂孰加焉(李守為承㫖奉使南海至瓊道逢一翁自/稱楊遐舉年八十一其叔父皆年一百二)
　(十餘又見其祖宋卿年九十五次見雞窠中有小兒/出頭下視宋卿曰此九代祖也不語不食不知其幾)
　(嵗/矣)
唐九老圖白樂天詩序云胡杲年八十九吉旼年八十
　八劉真年八十七鄭據年八十五盧直年八十三張
　渾年七十七居易年七十七於東都履道坊合尚齒
　之㑹七老相顧既醉且歡静而思之此㑹希有因各
　賦七言韻詩一章以記之樂天詩云
　　七人五百八十四拖紫紆朱垂白鬚囊裏無金莫
　　嗟嘆樽中有酒且歡娯吟成六韻神還旺飲到三
　　盃氣尚麤嵬峩狂歌教婢拍婆娑醉舞遣孫扶天
　　年髙邁二踈傳人數多於四皓圖除却三山五天
　　竺人間此㑹且應無
　或傳諸好事者有二老年貌絶倫同歸故鄉亦來斯
　㑹洛中遺老李元爽年一百三十六禪僧如滿歸洛
　年九十五皆年之尤髙者也續命書姓名年齒冩其
　形貌附於圖右樂天贈之詩云
　　雪作鬚眉雲作衣遼東華表暮雙歸當時一鶴尤
　　希有何況今逢兩令威
宋洛陽耆英㑹文潞公七十七留守西都富韓公年七
　十九致政在里第二公弼亮三朝為國元老與席司
　封汝言等於韓公之第買酒相樂賔主十有二人圖
　於妙覺僧舍司馬温公年未七十亦與焉潞公命温
　公序其事諸公皆有詩温公詩云
　　洛下衣冠愛惜春相從小飲任天真隨家所有自
　　可樂為具更微誰笑貧不待珍羞方下筯只將佳
　　景便娯賔庾公此興知非淺藜藿終難作主人
　潞公請老致仕後再起平章軍國重事制書云吕望
　惟賢起佐文王之治周公已老留為孺子之師繼而請
　老復以太師致仕年九十二壽獨髙於諸公云
　
　
　
　
　
　
　
　
　
　壽親養老新書巻二
欽定四庫全書
　壽親養老新書巻三
　　　　　　　　　　　　元　鄒鉉　續編
　　太上玉軸六字氣訣(黄廷山人/鄒應博述)
道藏有玉軸經言五臟六腑之氣因五味薫灼不和又
六欲七情積久生疾内傷臟腑外攻九竅以至百骸受
病輕則痼癖甚則盲廢又重則喪亡故太上憫之以六
字氣訣治五臟六腑之病其法以呼而自瀉出臟腑之
毒氣以吸而自採天地之清氣以補之當日小驗旬日
大驗年後萬病不生延年益筭衛生之寶非人勿傳呼
有六曰呵呼呬嘘嘻吹也吸則一而已呼有六者以呵
字治心氣以呼字治脾氣以呬字治肺氣以嘘字治肝
氣以嘻字治膽氣以吹字治腎氣此六字氣訣分主五
臟六腑也凡天地之氣自子至巳為六陽時自午至亥
為六隂時如陽時則對東方勿盡閉牕戸然忌風入乃
解帶正坐扣齒三十六以定神先攪口中濁津潄鍊二
三百下候口中成清水即低頭向左而嚥之以意送下候汩
汩至腹間即低頭開口先念呵字以吐心中毒氣念時
耳不得聞呵字聲聞即氣麤反損心氣也念畢仰頭閉
口以鼻徐徐吸天地之清氣以補心氣吸時耳亦不得
聞吸聲聞即氣麤亦損心氣也但呵時令短吸時令長即
吐少納多也吸訖即又低頭念呵字耳復不得聞呵字
聲呵訖又仰頭以鼻徐徐吸清氣以補心亦不可聞吸
聲如此吸者六次即心之毒氣漸散又以天地之清氣
補之心之元氣亦漸復矣再又依此式念呼字耳亦不
可聞呼聲又吸以補脾耳亦不可聞吸聲如此者六所
以散脾毒而補脾元也次又念呬字以㵼肺毒以吸而
補肺元亦須六次次念嘘字以㵼肝毒以吸而補肝元
嘻以㵼膽毒吸以補膽元吹以㵼腎毒吸以補腎元如
此者並各六次是謂小周小周者六六三十六也三十
六而六氣徧臟腑之毒氣漸消病根漸除祖氣漸完
矣次看是何臟腑受病如眼病即又念嘘嘻二字各十
八徧仍每次以吸補之總之為三十六訖是為中周中
周者第二次三十六通為七十二也次又再依前呵呼
呬嘘嘻吹六字法各為六次並須呼以㵼之吸以補之
愈當精䖍不可怠廢此第三次三十六也是為大周即
總之為一百單八次是謂百八訣也午時屬隂時有病
即對南方為之南方屬火所以却隂毒也然又不若子
後已前靣東之為陽時也如早起牀上靣東將六字各
為六次是為小周亦可治眼病也凡眼中諸證惟此訣
能去之他病亦然神乎神乎此太上之慈㫖也略見玉
軸真經而詳則得之師授也如病重者每字作五十次
凡三百而六腑周矣乃潄鍊嚥液扣齒訖復為之又三
百次訖復潄鍊嚥液扣齒如初如此者三即通為九百
次無病不愈祕之祕之非人勿傳
　四時攝養論中有云春肝氣盛者調嘘氣以利之夏
　心氣盛者調呵氣以踈之秋肺氣盛者調呬氣以洩
　之冬腎氣盛者調吹氣以平之但言調此四氣而書
　中未詳及四氣之訣今舉曽叔祖樸庵炎詹集中玉
　軸六氣全文以明之黄玉牕云愛山袁倅得樸庵親
　𫝊每日子午夘酉四時行持六字密室中竹簾布帷
　隔風為上亦嘗得愛山親授口訣云
　　食後將息法
平旦㸃心訖即自以熱手摩腹出門庭行五六十步消
息之中食後還以熱手摩腹行一二百步緩緩行勿令
氣急行訖還牀偃臥顆蘇煎棗啜半升以下人參茯苓
甘草等飲覺似少熱即以麥冬竹葉茅根等飲量性將
理食飽不宜急行及走不宜大語逺喚人嗔喜臥睡覺
食散後隨其所業不宜勞心力腹空即須索食不宜忍
饑生硬黏滑等物多致霍亂秋冬間暖裹腹腹中微似
不安即服厚朴生薑等飲如此將息必無横疾
　　養性
雞鳴時起就臥牀中導引訖櫛潄即巾正坐量時候寒
温喫㸃心飯或粥若服藥先飯食服藥喫酒消息訖入
静室燒香誦經洗雪心源息其煩慮良久事了即出徐
徐步庭院散氣地濕即勿行但屋下東西步令氣散家
事付與兒子不宜闗心平居不得嗔叫用力飲酒至醉
並為大害四時氣候和暢之日量其時節寒温出門行
三二里及三百二百步為佳量力行但勿令氣乏喘而
已親故相訪間同行出遊百步或坐量力談笑纔得歡
通不可過度耳人性非合道者焉能無悶須畜數百巻
書易老莊等第一勤洗浣以香霑之身數沐浴令潔浄
則神安道勝也左右供使之人得清浄子弟小心少過
謙謹者自然事閒無物相惱令人氣和心平凡人不能
絶嗔若用無理之人易生嗔怒妨人導性
　二篇之㫖養衛得理皆沈存中懐山録所述(存中/名括)
　　安車
輪不欲髙髙則摇車身長六尺可以臥也其廣合轍輞
以索繫合之索如條大可也車上設四柱葢密簾竹織
絹糊黒漆少加椶㯶重又蔽眼害於觀眺箱髙尺四寸
設茵薦之外可以𨼆肘為法車後為門前設扶版加於
箱上在前可慿在後可倚臨時移徙以鐡距子簮于兩
箱之上版可濶尺餘令可容書策及肴樽之類箱下以
版彌之臥則障風近後為窣户以備仄臥觀山也車後
施油幰幰兩頭施軸如畫幀軸大如指有雨則展之傅
於前柱欲障日障風則半展或偏展一邊臨時以鐵距
子簮於車蓋梁及箱下無用則巻之立於車後車前為
納陛令可垂足而坐要臥則以版梁之令平琴書酒榼
扇帽之類挂車柱及葢間車後皆可也
　漢召申公以安車蒲輪閔子騫江革皆嘗為親御車
　邵康節詩云喜醉豈無千日酒惜花還有四時花小
　車行處人觀看滿洛城中都是家又云大兔子中消
　白日小車兒上看青天司馬温公崇徳待康節不至
　有詩云淡日濃雲合復開碧嵩清洛逺縈迴林端髙
　閣望已久花外小車猶未來康節和章亦有萬花深
　處小車來之句老人遊觀雅宜小車之適存中懐山
　録以安車為首云
　　遊山具
遊山客不可多多則應接人事勞頓有妨静賞兼僕衆
所至擾人今為三人其諸應用物共為兩肩三人荷之
操几杖持葢雜使更三人足矣肩輿者未預客有所攜
則相照裁損無浪重複惟輕簡為便器皿皆木漆輕而
逺盜惟酒盃或可用銀錢一二千使人腰之操几杖者
可兼也
　行具二肩
　　甲肩
　　左衣篋一
　　　衣　被　枕　盥潄具　手巾　足巾　藥
　　　湯　梳
　　右食匱一
　　　竹為之二隔并底葢為四食盤子三每盤果子
　　　楪十矮酒榼一可容數升以備沽酒匏一盃三
　　　漆筒合子貯脯脩乾果嘉蔬各數品餅餌少許
　　　以備飲食不時應猝惟三食盤相重為一連其
　　　餘分任之暑月果脩皆不須攜
　　乙肩　竹篋二下為櫃上為虚隔
　　左鬲上層書箱一
　　　紙　筆　墨　硯　剪刀　韻略　雜書册
　　　櫃中食椀楪各六七箸各四生果數物削果刀
　　　子
　　右隔上層琴一竹匣貯之
　　　摺疊棊局一櫃中棊子茶二三品臘茶即碾熟
　　　者盞托各三(瓢七/等)
　　　附帶雜物　小斧子　刀子　劚藥鋤子　蠟
　　　燭　拄杖　泥靴　雨傘　凉笠　食銚　虎
　　　子　急須子　油筒
　老人心閒無事每喜出遊康節詩所謂待天春暖秋
　凉日是我東遊西泛時也懐山録述遊山之具適用
　之宜倪尚書(思/)經鋤堂雜誌記霅川城内外遊賞去
　處凡四十二所謂每月一遊則日日可度每嵗一遊
　則可閱三十年日日遊太頻勞費可厭嵗一遊太疎
　今酌其宜每月往一處遊一月之中又擇良辰美景
　具山殽野䔩或邀一兩賔無賔攜子弟同行庻疎數
　得中亦康節所謂遍洛陽城皆可遊也
　　居山約
余營兼山本以藏拙已就粗安可以忘歸諸兒之意眷
戀挽留又難遽絶今與汝曹約每月二十日在山十日
在家獨甚暑甚寒兩月則全在家恐山中不便也山中
不可獨須子弟一人侍置厯輪流四子每人一旬周而
復始其當旬者飲饍之類専一掌之其餘在家有效時
新各隨其意多少不拘無亦不責其或有商議事合要
來此不必當旬自宜前稟自六月為始各於旬下書名如
當旬有私幹兄弟那容(倪尚書之子祖仁祖義祖禮祖/智祖信祖常祖常有最良之譽)
　老人之性有喜山居者沈存中云山林深逺固是佳
　境獨往則多阻數人則喧雜必在人野相近心逺地
　偏背山臨流氣候髙爽土地良沃泉石清美如此得
　十畆平坦處便可葺居左右映帶岡阜形勝最為上
　地地勢好則居者安也締造規模從人意匠中門外
　作池可半畝餘種芰荷菱芡遶池岸種甘菊既可採
　又可觀賞
　　欹牀
如今之倚牀但兩向施檔齊髙合曲尺上平(僧家亦有/偏禪倚亦)
(有仄檔然髙低/不等難為仄倚)若臂倚左檔則右檔可几臂倚右檔則
左可几臂左右几互倚令人不倦仍可左右盤足或枕
檔角欹眠無不便適其度座方二尺足髙一尺八寸檔
髙一尺五寸(從地至檔共/髙三尺三寸)木製藤綳或竹為之(尺寸隨/人所便)
(増/損)
　飽食緩行初睡覺一甌新茗侍兒煎脫巾斜倚繩牀
　坐風送水聲來耳邊裴晉公詩也
　　醉牀
為牀長七尺廣三尺髙一尺八寸自半以上别為子靣
歉大牀中間子靣廣二尺五寸長三尺皆木製韋綜之
(韋綜欲澁欲/眠人身不退)韋下虚二寸牀底以板彌之勿令通風子
靣歉下與大牀平一頭施轉軸(當大牀/中間)子靣底設一拐
撐分為五刻子靣首掛一枕若欲危坐即撐起令子靣
直上便可靠背以枕承腦欲稍偃則退一刻盡五刻即
與大牀平矣凡飲酒不宜便臥當倚牀而坐稍倦則稍
偃之困即放平而臥使一童移撐髙下如意不須(闕/)
以盡四體之適大牀兩縁有二尺餘前(闕/)　　􁎜孔
為直凡(闕/)其下為筍欲倚手則歉(闕/)　􁎜孔中(闕/)　一
牀便於佚老制度皆佳
　　觀雪菴
菴長九尺濶八尺髙六尺以輕木為格紙糊之三靣如
枕屏風上以一格覆之靣前施夾幔中間可容小坐牀
四具不妨設火及飲具隨處移行背風展之逈地即就
雪中卓之比之氊帳輕而開濶不礙瞻眺施之别用皆可
不獨觀雪也
　此菴即東坡之擇勝亭也東坡守汝隂作亭以帷幕
　為之世所未有銘略云乃作新亭筵楹欒梁鑿枘交
　設合散靡常赤油仰承青幄四張我所欲往十夫可
　將與水升降除地布牀又云豈獨臨水無適不臧春
　朝花郊秋夕月場無脛而趨無翼而翔敝又改為其
　費易償榜曰擇勝名實允當觀此銘則其製度可備
　見也子由亦云子瞻以幄為亭欲往即設不常其處
　名曰擇勝作四言一章轍愛其文故繼之略云我兄
　和仲塞剛立柔視身如𫝊苟完不求山磐水嬉習氣
　未瘳豈以吾好而俾民憂潁尾甚清潁曲孔幽風有
　翠幄雨有赤油匪舟匪車亦可相攸養老奉親者為
　之良可以供遊觀之適云
　　蒲花槈
九月掇蒲略蒸不爾則生蟲暴令燥投布囊中捋取花
如栁絮者欲為坐褥或臥褥以帛為方囊滿實蒲花杖
鞭令匀厚五六寸許其上復以褥表囊之虚軟温燠他
物無比春間不御則褫去褥表出囊複亢燥處略暴之
嵗嵗如此南方海閩中有木綿亦不及蒲花之柔暖
　　湯鎗
温酒為鐡銅鎗深三寸平底可貯二寸湯以酒盃排湯
中酒温即取飲冬時擁爐静話免使僮僕紛紛殊益幽
致
　　羊羔酒
米一石如常法浸漿肥羊肉七斤麴十四兩諸麴皆可
將羊肉切作四方塊爛煮杏仁一斤同煮留汁七斗許
拌米飯麴更用木香一兩同醖不得犯水十日熟味極
甘滑(此宣和化/成殿方)
　　雪花酒
羊精膂肉一斤去筋膜温水浸洗批作薄片用極好酒
一升煮令肉爛細切研成膏别用羊骨髓三兩腎窠脂
一兩於銀鍋内鎔作油去滓却入先研肉膏内并研令
匀又入龍腦少許拌和傾入甆瓶内候冷每用時取出
切作薄片入酒杯中以温酒浸飲之龍腦候極温方入
如無腦入木香少許亦佳二味各入少許尤佳
　二酒宜為㫖甘之奉
　　荼䕷酒
好酒一斗用木香一塊以酒一盃於砂盆内約磨下半
錢許用細絹濾入瓶密封包臨飲取荼䕷花英浮沉酒
靣人不能辨杏花和露紅小蓓取十個去枝葉用生紗
袋盛掛於瓶口近酒靣一寸許密封瓶口三兩日可飲
或以黄柑皮旋滴汁數㸃於酒琖内亦佳
　此酒色香味三絶宜奉老人清興酴醿本酒名也世
　所開花元以其顔色似之故取其名唐書百官志良
　醖著令供酴醿酒今人或取花以為枕囊故黄山谷
　詩云名字因壺酒風流付枕幃
　　香炭
以精石炭屑之生葵葉雜搗為餅錢大暴乾焚香雖致
冷濕地火亦不滅石炭相郡煤子最佳餘處者性急動
之則火滅不得已清泉者次之長泉者又為下
　一法杉炭末五兩胡粉黄丹各一兩合擣為細末著
　糈米膠和匀作餅子候乾火内燒通紅以紙灰埋香
　爐中焚香經夕不滅不消
　　降真香
虚堂清夜宴坐焚之降真香一斤沉香四兩龍腦一分
蜜和之
　茅香時燒少許亦佳本草云可入印香中合香附子
　末用
　　四品竒香
雪梅香　丁香一分沉檀半脛炭篩研半兩來捻取些
　　　　兒爐口爇人人道是雪中梅
江梅香　人人盡道是江梅半兩丁香一分茴更用藿
　　　　零俱半兩麝香少許是良媒
百花香　一兩甘松二兩芎麝香少許蜜和同圓如彈
　　　　子安爐上恰是百花凝曉風
長春香　二兩箋香三兩檀麝香腦子一錢寛華堂静
　　　　處爐烟起清韻長春賽蕙蘭
　　御愛四和香
　沈香　檀香　降真　箋香　茅香　海螵蛸(各一/兩)
　麝香(二錢/)樟腦(一錢/半)龍骨(半兩/)蜜
　右諸香剉碎蜜和匀後用龍骨麝腦碾細和入新瓦
　瓶内封閉勿令氣出經三日方傾出限三日過遇四
　更時分當天取露氣天明便收隂乾如此三次研為
　末用蜜些子黄蠟調作餅子用甆器收遇燒時用水
　一盞傍香爐邊方燒香
　香方甚多獨此方用龍骨鎖住其煙不散所以為妙
　　試茶
採嫩芽先沸湯乃投芽煮變色挹取握去水小焙中焙
欲乾鎗内略炒使香磨碾皆可坐圃臨泉旋擷旋烹芳
新不類常韻
　　香茶
上春嫩茶芽每五百錢重以菉豆一升去殻蒸焙山藥
十兩一處細磨别以腦麝各半錢重入盆同研約二千
杵納罐内密封窨三日後可以烹㸃愈久香味愈佳
　　栢湯方
採嫩栢葉線繫垂桂一大甕中紙糊其口經月取如未
甚乾更閉之至乾取為末如嫩草色不用甕只密室中
亦可但不及甕中者青翠若見風則黄矣此湯可以代
茶夜話飲之尢醒睡飲茶多則傷人氣耗精害脾胃栢
湯甚有益如太苦則加少山芋尢佳外臺秘要有代茶
新飲然作藥味不若栢湯隠居道話尤助幽尚
　　三妙湯
地黄枸杞實各取汁一升蜜半升銀器中同煎如稀餳
每服一大七湯調酒調皆可實氣養血久服彌益人
　　乾茘枝湯
　蔗糖(一斤毬/糖亦好)大烏梅(潤者二兩湯浸時復換水/澄去酸汁不去核焙乾)川桂
　(去皮/為末)生薑(二兩薄切/作片焙乾)
　右先將烏梅生薑為細末入在沙糖内與桂末拌和
　匀再取麤隔過如茶㸃喫欲作膏子喫烏梅用去核
　修事如上法不焙桂作小片為末薑切片不焙用水
　三盌煎至二碗湯調服暑熱心煩井水調服　葉龍
　圖𫝊暑月可常合服之
　　清韻湯
　縮砂仁(二兩/)石菖蒲(一兩/)甘草(半兩/)
　右末入鹽㸃服
　　橙湯
　橙子(十個/)乾山藥(一兩/)甘草(二兩/)鹽(四兩/炒)白梅(四兩/槌碎)
　(去仁/核)
　右先用橙子山藥甘草白梅一處研細揑作餅子焙
　乾為末入檀香半兩尢佳
　　桂花湯
　黄桂花(三斤㨂净去青柄研細以/磁器盛貯覆合略蒸花)乾薑(一兩/)甘草(一/兩)
　(略/炒)
　右末和匀量入炒鹽盛貯莫令漏氣如常㸃服
　　醍醐湯
　神曲(二兩/)鹽(十兩/炒)官桂(二兩/)甘草(七兩/)烏梅(八兩洗/拍碎)
　乾薑(二兩/煨)
　右先將五味焙乾為末後入炒鹽和匀作一處新甆
　罐收
　　洞庭湯
　真橘皮(四兩不去白去蒂擘作小/錢大冷水浸一宿曬乾)生薑(四兩浄/洗擦)
　右將薑與橘皮同淹一宿曬乾焙乾入甘草一兩三
　錢炙黄好白鹽梅二十個去核以白麵拍作片子無
　油銚内煿乾入炒白鹽一兩半同一處為末沸湯㸃
　用
　　木瓜湯
　生薑(四兩/取汁)木瓜(十兩/)白鹽(五兩/)甘草(五兩/)紫蘇(十兩/)
　右炒薑鹽拌和蘇瓜甘草三日取出曬乾為末沸湯
　㸃服手足酸服之妙又一方加縮砂山藥炒為末消
　食化氣壯脾
　　韻梅湯
　半黄梅(百個槌/去仁)青椒(四兩揀/浄秤)薑(一斤去/皮研)甘草(四兩炙/為末)
　鹽(半/斤)
　右件安浄缽内一處拌匀烈日曬半月以色變稍紫
　為度更約度稀稠得所為佳須用曬半月日安浄瓶
　内㸃用(已上諸方皆得之秘/𫝊宜供湯藥之用)
　　熟水
稻葉榖葉楮葉橘葉樟葉皆可採隂乾紙囊懸之用時
火炙使香湯沃羃其口良久
　前朝太醫院定熟水以紫蘇為上沉香次之麥門冬
　又次之蘇能下胷膈滯氣功效至大炙蘇須隔竹紙
　不得飜候香以湯先泡一次傾却再泡用大能利氣
　極佳
　晨朝補養藥糜法
　　地黄粥
切地黄二合候湯沸與米同下鐺先取酥二合蜜一合
同炒令香熟别貯之候粥欲熟乃下同煮取熟
　　胡麻粥
烏油麻去皮蒸一炊曝乾更炒令香熟每用白秔米一
升胡麻半升如常煮粥法為之臨熟加糖蜜任意極香
甘胡麻多治之臨時取用
　　乳粥
牛羊乳皆可先淅細秔米令精細控令極乾乃煎乳令
沸一依用水法乃投米煮之候熟即挹置盌中每盌下
真酥半兩置粥上令自鎔如油徧覆粥上食時旋攪美
無比
　　薯蕷粥(薯蕷生於山者名/山藥一名山芋)
薯蕷生山者佳圃種者無味取去皮細石上磨如糊每
椀粥用薯蕷一合以酥二合蜜一合同炒令凝以匙揉
碎粥欲熟投攪令匀乃出
　　栗粥
小栗去殻切如米粒每秔米一升栗肉二合同米煮更
無他法
　　百合粥
生百合一升切蜜一兩同水窨熟投欲熟粥中每盌用
三合
　　麋角粥
新麋角一具寸截流水内浸三日刷腥穢以河水入砂
瓶或銀瓶内以桑葉塞瓶口勿令漏氣炭火猛煮時時
㸔候如湯耗旋益熱湯一日許其角爛似熟山芋掐得
酥軟即止未軟更煮慎勿漏氣漏氣則難熟取暴乾為
粉其汁澄濾候清冷以綿濾作膠片盌盛風中吹乾麋
角膠别入藥每粥一盌入麋角粉五錢鹽一匙同攪温
服
　　枸把子粥
枸杞子生研捩取汁每一盌粥可用汁一盞加少熟蜜
同煮
　　馬眼粥
新黒豆一斗浄淘入大釡中如常用水煮令熟擗取汁
再入釡以熟麻油浸之豆上油深四指密葢之慢火煮
直候露出豆即以匙拌轉更煮直令􁏏盡油即住每粥
一釡可下熟豆三五盌欲熟入拌匀食之
　　又法
白米二升别煮令熟大顆黒豆一升先以薄灰汁煮豆
令熟漉出豆却以清水燒沸依前入豆再煮透出灰氣
漉出却以沙糖六兩用水兩碗化濾過入鹽二兩醬三
兩只用水取醬汁同煮熟桃仁杏仁皆可為粥生去皮
尖略炒令香細研水絞取濃汁隨意入粥中煮臨時加
酥蜜亦可金罌术煎亦可作粥一入用糖法
　　諸山蔬可作粥者皆只如菜粥法
　禮記内則言子事父母婦事舅姑進盥授巾之後問
　所欲而敬進之以饘酏為先饘厚粥酏薄粥也故此
　編詳述懐山録中諸藥糜法陸放翁云平旦粥後就
　枕粥在腹中暖而宜睡天下第一樂也
　　紫不託法
新黒豆煮取濃汗搜麵作湯餅極甘美能去麵毒令不
蒸熱服丹石人尤宜食此雜蓴菜為羮妙
　沈存中云麵治壅熱益氣力但不可多食致令憤悶
　料理有法節而食之餺飥蒸餅及餻索餅起麵等法
　在食經中此法用黒豆汁搜麵則無毒矣
　　造山藥麵法
取山藥去皮薄切日中暴乾栁箕中挼為粉下篩如常
麵食之加酥蜜為淳麵尤精益氣力長肌肉久服輕身
耳目聰明不饑延年
　　造乾地黄法
九月末掘取肥大者去鬚熟蒸微暴乾又蒸暴乾食之
如蜜可停
　　芭蕉脯
蕉根有兩種一種黏者為糯蕉可食取作手大片灰汁
煮令熟去灰汁又以清水煮易水令灰味盡取壓乾乃
以鹽醬蕪荑椒乾薑熟油胡椒等雜物研浥一兩宿出
焙乾略搥令軟食之全類肥肉之味
　　牛蒡脯
十月以後取根洗乾去皮(闕/)　　少煮勿太爛硬者即
熟煮並搥令軟下雜料物如芭蕉脯法浥焙取乾
　笋脯一如牛蒡脯法
　　蓮房脯
取嫩蓮房去蒂又去皮(闕/)　　　入灰煮浥一如芭蕉
脯法焙乾以石壓令匾作片收之
　　薝蔔鮓
詹蔔花即栀子也採嫩花醸作鮓極香美
　白樂天方劑劉禹錫饋以菊苗韲蘆菔鮓換取樂天
　六班茶二囊以自醒酒
　　乾蕨菜
採嫩蕨菜蒸熟以乾灰拌之同曝極乾濯去灰又曝乾
收之臨食湯浸令軟味如合蕈
　　石芥􁲘菜
此二物極辛為菹大佳
　　苦蓋菜
苦蓋菜青蘘苦麻皆可作羮
　苦麻即今俗謂之胡麻者葉作羮大甘滑(其苗名/青蘘)
　　松蘂
去赤皮取嫩白者密漬之略燒令蜜熟勿太熟極香脆
　　白芷
蜜漬糟藏皆可食
　　防風芽
防風芽如臙脂色天門冬芽如馬椿芹菜芎芽又有蘼
蕪枸杞芽菊芽荇菜水藻牛膝芽地黄嫩葉皆如常菜
治之
　東坡詩云秋來霜露滿東園蘆菔生兒芥有孫我與
　何曾同一飽不知何苦食雞豚況藥菜之佳乎
　　水苔
立春前採嫩者淘澤令極浄其間多沙石蝶蟲取得壓
乾只入鹽油完椒切薤白同入瓶中醸為醑醋浸食之
甚佳又可油炒加鹽醬亦善
　　瓜虀
生甜𤓰㨂去未熟者每十斤隨瓣切開去穰不用就百
沸湯綽過以鹽五兩匀擦飜轉豆豉末半升釅醋升半
麫醬斤半馬芹川椒乾薑陳皮甘草茴香各半兩蕪荑
二兩並為細末同瓜一處拌匀入甆瓮内醃壓於冷處
頓之經半月後則熟瓜色明透絶類琥珀味甚香美
　　菜虀
大菘菜叢採十字劈裂萊菔取緊小者破作兩半同向
日中曬去水脚二件薄切作方片如錢眼子大入浄罐
中以馬芹茴香雜酒醋水等令得所調浄鹽澆之隨手
舉罐撼觸五七十次密葢罐口置竈上温處仍日一次
如前法撼觸三日後可供菜色青白間錯鮮潔可愛
　　藕虀
嫩藕梢隨意切作方塊如骰子大就蠏眼湯内快手綽
上取牽牛花揉汁醃染片時投冷熟水中滌過控乾以
馬芹鹽花泡湯入少醋加蜜作虀澄冷澆供之
　　豆虀
先取濕沙納甆器中以緑豆匀撒其上如種蓺法深桶
覆藏室中勿令見風日一次掬水洒透竢其苗長可尺
許摘取蠏眼湯綽過以料虀供之赤豆亦可種然不如
緑豆之佳
　　薺羮(俗謂薺為東風菜方言訛而/為公爹菜謂可以奉公爹也)
東坡與徐十三書云今日食薺極美天然之珍雖不甘
於五味而有味外之美其法取薺一二升許浄擇入淘
了米三合冷水三升生薑不去皮搥兩指大同入釡中
澆生油一蜆殻當於羮靣上不得觸觸則生油氣不可
食不得入鹽醋君若知此味則陸海八珍皆可厭也天
生此物以為幽人山居之禄輒以奉𫝊不可忽也羮以
物覆則易熱而羮極爛乃佳也
　本草薺和肝氣明目凡人夜則血歸於肝肝為宿血之
　臟過三更不睡則朝旦而色黄燥意思荒浪以血不
　得歸故也若肝氣和則血脉流通津液暢潤東坡嘗
　有詩云時遶麥田求野薺强為僧舍煮山羮陸放翁
　亦有詩云小着鹽醯助滋味微加薑桂助精神風爐
　歙缽窮家活妙訣何曽肯授人
　　筍鱖
東坡回錢穆父書云竹萌䝉佳貺取筍蕈菘心與鱖魚
相和清水煮熟用薑蘆菔自然汁及酒三物等入少鹽
漸漸欵洒之過熟可食不敢獨味此請依法作與老嫂
共之
　老人有性善茹素不忍害物者菽水之奉在嘉蔬藥
　菜料理如法殊益於人杞菊芎术等苗嫩時採食之
　或煮或虀或炒或罨悉用土蘇鹹豉汁加鹽下飲甚
　良蔓菁作虀最妙不斷五辛者春秋嫩韭四時採薤
　甚益緑豆紫蘇烏麻須宜貯俱能下氣其餘䜴醬之
　徒食所不可少皆須貯蓄肉食心不害物但以錢買
　猶愈於殺第一戒慎勿殺然肉須新鮮似有氣息則
　不宜食爛臟損氣切須慎之戒之
　　種埴
庭檻園林間種植可愛翫之物如世間花果人家自有
此不悉載令抄東坡一書誠齋一詩于左
　　東坡與程全父書
　白鶴峯新居成從天侔求數色果木太大則難活小
　則老人不能待當酌中者又須土碪稍大不傷根者
　柑　橘　柚　茘枝　楊梅　枇杷　松　柏　含
　笑　栀子
　漫寫此數品不必皆有仍告書記其東西
　　誠齋三三徑詩
　東園新開九徑
　江梅　海棠　桃　李　橘　杏　紅梅　碧桃
　芙蓉
　九種花木各植一徑命曰三三徑其詩云
　三徑初開是蔣卿再開三徑是淵明誠齋奄有三三
　徑一徑花開一徑行
　　歐陽公示謝道人種花詩云
　淺深紅白宜相間先後仍須次第栽我欲四時攜酒
　去莫教一日不花開
　西園胡(大壯/一)喜種花卉以窺造化生育之妙喜飲醇
　酎以寓經綸燮理之方
　　芸香
古人藏書謂之芸香是也採置書帙中即去蠧置席下
去蚤虱栽園庭間香聞數十步極可愛葉類豌豆作小
聚生秋間葉上微白如粉江南人謂之七里香江南極
多大率香草多只是花過則已縱有葉香者須採掇嗅
之方香此草逺在數十步外此間已香自春至秋不歇
絶可翫也
　　茅香
閒地種之可洗手終日香一年數次刈閒屋中時時燒
少許亦佳
　本草云苗葉可煮作浴湯令人身香同藁本尢佳仍
　入印香中合香附子用
　　枸杞
㨂好地熟斸加糞訖然後逐畦長開壠深七八寸令寛
乃取枸杞連莖剉長四寸許以草為索慢束如羮盌大
於壠中立種之每束相去一尺下束訖别調爛牛糞稀
如麵糊灌束子上令滿減則更灌然後以肥土壅之滿
訖土上更加熟牛糞然後灌水不久即生乃如翦韭法
從一頭起首割之得半畆料理如法可供數人其割時
與地面平髙留則無葉深翦則傷根割仍避熱及雨中
但早朝為佳
　又法但作束子掘坑方一尺深於束子三寸即下束
　子訖著好糞滿坑填之以水沃糞下即更著糞填以
　不減為度令糞葢束子一二寸即得生後極肥嫩數
　鋤壅每月一加糞尢佳
　又法但畦中種子如種菜法土糞下水當年疎瘦二
　年以後悉肥勿令長苗即不堪食如食不盡即剪作
　乾菜以備冬中常使如此從春及秋其苗不絶取甘
　州者為真葉厚大者是有刺葉小者是白棘不堪服
　食
　又法枸杞子於水盆内挼令散訖暴乾斸地作畦畦
　中去却五六寸土勿作壠縛草穰作稕似臂長短即
　以泥塗稕令徧以安壠中即以子布泥上一靣令稀
　稠得所乃以細土葢之令徧又以爛牛糞葢上令徧
　又布土一重令與畦平待苗出時時澆灌及堪採即
　如翦韭法更不要煮鍊每種用二月初一每年但五
　度翦不可過也凡枸杞生西河郡谷中及甘州者其味
　逈過於蒲萄今蘭州西去鄴城靈州九原並大根莖
　尢大
　　甘菊
移根最佳若少時折取苗乗雨濕種便活一年之後落
徧地長服却老冬中收子翦如韭法
　陸龜蒙杞菊賦云惟杞與菊偕寒互緑或頴或苕煙
　披雨沐我衣敗綈我飯脫粟羞慚齒牙苟且粱肉蔓
　延駢羅其生實多爾杞未棘爾菊未莎其如予何其
　如予何東坡云天隨生自言常食杞菊及夏五月枝
　葉老梗氣味苦澁猶食不已余守膠西與通守劉君
　循古城廢圃求杞菊食之捫腹而笑作後杞菊賦云
　人生一世如屈伸肘何者為貧何者為富何者為美
　何者為陋或糠覈而瓠肥或粱肉而黑瘦何侯方丈
　庾即三韭較豐約於夢寐卒同歸於一朽吾方以杞
　為粱以菊為糗春食苗夏食葉秋食花實而冬食根
　尚庻幾乎河西南陽之壽張南軒賦云張子為江陵
　之數月時方仲春草木敷榮經行郡圃意有所欣爰
　命採掇付之庖人汲清泉以細烹屏五味而不親甘
　脆可口蔚其芬馨盡日為之加飯而他物不足以前
　陳又云天壤之間孰為正味厚或腊毒淡乃其至猩
　唇豹胎徒取詭異山鮮海錯紛糾莫計苟滋味之或
　偏在臟腑而成贅惟杞與菊微勁不苦滑甘靡滯非
　若它蔬善嘔走水既瞭目而安神復沃煩而滌穢驕
　南陽於西河又頽齡之可制隨寓必有約居足恃雪
　消壤肥其茸葳㽔與子婆娑薄言掇之古銚瓦盆啜
　汁咀虀髙論唐虞詠歌書詩嗟乎微斯物孰同先生
　之歸於是相屬而歌殆日晏以忘飢
　　地黄
十二月耕地至正月可止三四遍細爬訖然後作溝溝
濶一尺兩濶作一畦畦濶四尺其畦微髙而平硬甚不
受雨水苗未生間得水即爛畦中又撥作溝溝深三寸取
地黄切長二寸種於溝内訖即以熟土葢之其土厚三
寸以上每種一畆用根五十斤葢土訖即取經冬爛草
覆之候芽稍出以火燒其草令燒去其苖冄生葉肥茂
根益壯自春至秋凡五六耘不得鋤八月堪採根至冬
尢佳若不採其根太盛春二月當宜出之若秋採訖至
春不復更種其生者猶得三四年但採訖比及明年耨
耘而已參騐古法此為最良按本草二月八月採殊未
窮物性也八月殘葉猶在葉中精氣未盡歸根二月新苗
已生根中精氣已滋不如冬月採殊妙又與蒸暴相宜
古人云二月八月非為種者將為野生當須見苗矣欲
食葉但露㪚後摘取旁葉勿損中心正葉甚益人勝諸
藥
　東坡詩云地黄飼老馬可使光鑒人吾聞樂天語喻
　馬施之身(白樂天採地黄詩凌晨荷鍤去薄暮不盈/筐攜來朱家門賣與白面即與君啖肥馬)
　(可使照地光願易馬/殘粟救此苦飢膓)我衰正伏櫪垂耳氣不振移栽
　附沃壤(本草古稱地黄宜黄土今不然/大宜肥壤虛地則根大而多汁)蕃茂争新春
　沉水得穉根(言以水沉而試之也日華子云浮者名/天黄半浮半沉者名人黄沉者名地黄)
　(其沉者/佳也)重湯養陳薪(於鼎釡水中更以噐/盛水而煮謂之重湯)投以東阿
　清(阿膠出東阿其用皮/有老少則膠有清濁)和以北海醇崖蜜助甘冷山
　薑發芳辛(山薑木名/古方用术)融為寒食餳(寒食日研杏仁為/酪以煮麥粥以餳)
　(沃/之)嚥作瑞露珍丹田自宿火渴肺還生津願餉内熱
　子一洗胷中塵
　　五加
取根深掘肥地二尺埋一根令沒舊㾗甚易活苗生從
一頭翦取每翦訖鋤土壅之
　五加蓋天有五車之星精也金應五行人應五徳位
　應五方物應五車青精入莖有東方之液白氣入節
　有西方之津赤氣入華有南方之光𤣥精入根有北
　方之􁎭黄煙入皮有戊巳之靈五神鎮主相轉育成
　用之者真仙服之者反嬰久服輕身耐老明目下氣
　補中益精堅筋骨强志意五葉者良葉可作蔬菜食
　五月七月採莖十月採根隂乾張子聲楊建始王叔
　才于世彦皆服此酒得壽三百年有子二十人世世
　有得服五加酒散而獲延年者不可勝計或只為散
　以代湯茶而餌之驗亦然也
　　青蘘(胡麻苗也/)
取八稜者畦中如菜法種之生苗為菜食秋間依此法
種之甚滑美
　　百合
上好肥地加糞熟斸訖春中取根大劈取瓣於畦中如
種蒜法五寸一瓣種之直作行又加糞灌水苗出即鋤
四邊令絶無草春後㸔稀稠得所處更别移亦得畦中
乾即灌水三年後其大如拳然後取食之又取子種亦
得或一年以後二年以來始生甚遲不如種瓣
　　黄精
擇取葉參差者是真取根擘破稀種一年以後極稠種
無得其苗香美可食
　　苜蓿
擇肥地斸令熟作壠種之極益人還須從一頭翦每翦
加糞鉏土壅之
　　合歡(萱草也/)
移根畦中稀種一年自稠春翦苗食如枸杞秋夏不堪
食
　　牛蒡
取子畦中種種時乗雨即生若有水不候雨也地須加
糞灼然後肥旱則沃水翦如上法菜中之尢益者但多
種食苗及根莖益於人
　　蓮子
八九月取堅黒子瓦上磨尖頭直令皮薄取墐土作熟
泥封如三指大長使帶頭兼重令磨須尖泥欲種時擲
至池中重頭向下自能周正薄皮上易生數日即出不
磨者率不可生
　　藕
春初掘取藕三節無損處種入深泥令到硬土榖雨前
種當年有花
　藕可作粉其法取麤藕不限多少浄洗截㫁浸三宿
　數換水看灼然潔浄然後漉出碓中碎擣以新布絞
　取汁重擣取汁盡為度又以密布濾去麤惡物澄去
　清水如稠難澄以水攪之然後澄看水清即㵼去一
　如造米粉法
　　雞頭
雞頭粉取新熟者去皮熟擣實如上法
菱角粉去皮如上法
薑粉以生薑爛研捩汁如上法以和羮
葛粉去皮如上法開胃止煩熱
茯芩粉剉如彈子以水浸去赤汁如上法
松栢粉春採嫩葉如上法須垂露採為之經宿則無粉
如嫩草鬱鬱可愛
　　脫果
木生之果八月間以牛羊滓和土包其鶴膝處(彼端幹/相摟黄)
(紋/處)如大柸以紙裹囊覆之麻繞令密緻重則以杖拄之
任其發花結實明年夏秋間試發一包視之其根生則
㫁其本埋土中其花實皆晏然不動一如巨木所結予
在蕭山縣見山寺中橘木止髙一二尺實皆如拳大蓋
用此術也大木亦可為之嘗見人家有老林檎木根巳
蠧朽圃人乃去木本二三尺許如上法以土包之一年
後土中生根乃截去近根處三尺許包入地後遂為完
木
　凡種果木須望前種實多望後種實少
　　百部
山地種之如百合法多種為佳取根挼汁濯衣令不生
虱仍潔白如用皂角也
　右自杞菊以次為粥為蔬為脯為粉須自種植充饒
　足用百部之種亦可為澣濯之供
　　菖蒲石
怪石竒峯以沙石器種之旦暮易水則茂水濁及有泥
滓則萎一寸九節者服之可以烏髭輕身延年夜檠燈
間置一兩盆可以收煙不薰人眼東坡詩云碧玉盌盛
紅瑪瑙青盆水養石菖蒲曽茶山云牕明几浄室空虚
盡道幽人一事無莫道幽人無一事汲泉承露養菖蒲
文石清漪斯亦几案間良翫也
　　相鶴
相鶴不必如鶴經所説但取其標格立瘦唳聲清徹者
為勝凡老鶴所生則氣韻清古三年頂赤則能唳細論
其法頸欲細而長身欲人立而不横足欲瘦而節欲髙
頸肥則類鴈身横則類鶩脛麤韻俗則類鸛聲濁體肥
則類鵞皆下才也為雛食魚稻甚多老則食榖漸少甚
老則不食惟華亭縣鶴窠村所出者為得地他處雖時
有皆凡格也養處須有廣水茂木風月清曠之地嘗食
生物則格韻髙野畜之樊籠餉以熟食則多肥濁而精
彩羽毛日漸摧藏類乎雞矣
　　養龜
龜者壽物養庭檻中可以愛翫愈於觀他物尢宜畜山
龜爾雅謂之攝龜者腹下殻能開合此龜啖蛇蛇甚
畏之庭檻中養此龜則蛇不復至以至園圃中多畜之
大能辟蛇兼此龜不賴水陸地畜之不失其性予在隨
州時寓法雲寺之後有竹園常苦多蛇寺僧乃畜龜於
園中自爾不復有蛇(相鶴養龜二事/皆懐山録所述)
　　收畫
子弟遇好圖畫極宜收拾在前士大夫家有耕莘築巖
釣渭浴沂荀陳徳星李郭仙舟蜀先主訪草廬王羲之
㑹蘭亭陶淵明歸去來韓昌黎盤谷序晉廬山十八賢
唐瀛洲十八學士香山九老洛陽耆英古今事實皆繪
為圖可以供老人閒玩共賔友髙談人物山水花卉翎
毛各有評品吟詠亦以廣後生見聞梅蘭竹石尢為雅
致瑶池壽鄉圖慶壽近年有壽域圖備列歴代聖賢神
仙耆壽者丹青粧㸃尤為竒玩
　王維字摩詰九嵗知屬辭擢進士工草隸善畫名盛於
　開元天寳間寧薛諸王待若師友畫思入神至山
　平水逺雲勢石色繪工以為天機所到别墅在輞川
　地竒勝與裴廸遊其中賦詩相酬為樂東坡云味摩
　詰之詩詩中有畫觀摩詰之畫畫中有詩秦太虗云
　余為汝南得疾臥直舎髙仲符攜輞川圖示余曰閲
　此可以療疾余本江海人得圖喜甚即使二兒從旁
　引之閲於枕上恍然若與摩詰入輞川度華子岡經
　孟城拗憩輞口莊泊文杏館上斤竹嶺並木蘭柴絶
　茱茰沜躡槐栢窺塵柴返於南北垞航歇湖戱栁浪
　濯奕家瀬酌金屑泉過白石灘停竹里館轉辛夷塢
　抵漆園幅巾杖履棊弈茗飲或賦詩自娱忘其身之
　匏繫於汝南也數日疾良愈
　龍眠居士李公麟字伯時能行草書善畫尢工人物
　人以比顧陸(顧凱之/陸知微)晩年致仕歸老肆意於泉石間
　作龍眠山莊圖為世所寳韓子蒼題太乙真人蓮葉
　圖云太乙真人蓮葉舟脱巾露髪寒颼颼輕風為帆
　浪為檝臥看玊宇浮中流中流蕩漾翠綃舞穏如龍
　驤萬斛舉不是峯頭十丈花世間那得葉如許龍眠
　畫手老入神尺素幻出真天人恍然坐我水仙府蒼
　煙萬頃波粼粼玉堂學士今劉向禁直岧蕘九天上
　不須對此融心神㑹植青藜夜相訪觀畫之趣二事
　可參
　　置琴
朱文公琴贊云養君中和之正性禁爾忿慾之邪心乾
坤無言物有則我欲與子鉤其深歐陽公云予嘗有幽
憂之疾退而閒居不能治也既而學琴於友人孫道滋
受宫聲數引乆而樂之不知疾之在其體也夫疾生乎
憂者也藥之毒者能攻其疾之聚而不若聲之至者能
和其心之所不平心而平不和者和則疾之忘也宜哉
奉親者能琴時為親庭鼓一二操亦足以娱悦其意和
平其心
　琴師六言云擘托抺挑打摘先後輕重疾徐最是一
　般妙處更要其人讀書斯亦子弟藏修息游之一益
　云
　　延方士
湖州東林沈東老能釀十八仙白酒一日有客自號回
道人長揖於門曰知公白酒新熟逺來相訪願求一醉
公見其風骨秀偉跫然起迎徐觀其碧眼有光與之語
其聲清圓於古今治亂老莊浮圖氏之理無所不通知
其非塵埃中人也因出酒器十數於席間曰聞道人善
飲欲以鼎先為壽如何道人曰飲器中鍾鼎為大屈卮螺
杯次之梨花蕉葉最小請戒侍人次第速斟當為公自
小至大以飲之笑曰有如顧愷之食蔗漸入佳境也又
約周而復始常易器滿斟於前笑曰所謂杯中酒不空
也回公興至即舉杯常命東老鼔琴回浩歌以和之又
嘗圍基以相娯止弈數子輒拂去笑曰秪恐棊終爛斧
柯回公自日中至暮已飲數斗無酒色東老欲有所叩
回公曰聞公自能黄白之術未嘗妄用且篤於孝義又
多隂功此余每日所以來尋訪而將以發之也東老因
叩長生輕舉之術回公曰四大假合之身未可離形而
頓去東老攝衣起謝有以喻之回公曰此古今所謂第一
最上極則處也飲將逹旦甕中所釀止留糟粕而無餘
瀝回公曰乆不遊浙中今日為公而來當留詩以贈然
吾不學世人用筆書乃就擘席上榴皮畫字題於庵壁
其色微黄而漸加黒其詩云西鄰已富憂不足東老雖
貧樂有餘白酒釀來縁好客黄金㪚盡為收書已而告
别東老啟門送之天漸明矣握手並行至舎西石橋回
公先度乗風而去莫知所適
　　延名衲
成都一僧誦法華經甚専雖經兵亂卒不能害忽一山
僕至云先生請師誦經引行過溪嶺數重煙嵐中一山
居僕曰先生老病起晚請誦至寳塔品見報欲一聼之
至此果出野服杖藜兩耳垂肩焚香聴經罷入不復出
以藤盤竹箸秫飯一盂把菊數甌無鹽酪美若甘露得
襯錢一環僕送出路口問曰先生何姓曰姓孫問何名
僕於僧掌中書思邈二字僧大駭僕遽失之三日山中
尋求竟迷舊路歸視襯資乃金錢一百文也由茲一飯
身輕無疾天禧中僧一百五十嵗矣後隠不見
　欵延方士談真誥時約名緇聴梵書二士共談必説
　妙法真有所遇豈不樂哉
　　肅客
朱文公晚年野服見客榜客位云滎陽吕公嘗言京洛致
仕官與人相接皆以閒居野服為禮而歎外郡或不能
然其㫖深矣某叨恩致事前此䝉賔客下訪初亦未敢
援此遽以老人野逸自居近縁乆病難於動作遂以野
服從事上衣下裳大𢃄方履比之凉衫自不為簡所便
者束帯足以為禮解帯足以燕居且使窮鄉下邑復見
京都舊俗之美亦補助風教之一端也又云衰病之餘
不堪拜跪親舊相訪亦望察此非應受者並告權免庻
幾還答不至闕禮
　羅鶴林云余嘗於趙季仁處見其服上衣下裳衣用
　黄白青皆可直領兩𢃄結之縁以皂如道服長與膝
　齊裳必用黄中及兩旁皆四幅不相屬頭帶皆用一
　色取黄裳之義也别以白絹為大帶兩旁以青或皂
　縁之見儕軰則繋帶見卑者則否謂之野服又謂之
　便服
　　記事
周益公云蘇子容聞人引故事必令人檢出處司馬温
公聞新事即便抄録且記所言之人故當時諺曰古事
莫語子容今事勿告君實
　司馬公對賔客無問賢愚長㓜悉以疑事問之有草
　簿數枚常致座間苟有可取隨手抄録或對客即書
　率以為常其書字皆真謹劉元城見時已有三十餘
　册
　曽祖南谷文靖公叔祖樸庵提刑皆有日記樸庵所
　記名長生厯有序云司馬温公日記凡十年作一袠
　一日之事無論善惡必載焉限以十年所以推一期
　進徳與否也夫子三十而立自是十年則有加於前
　矣至從心之時蓋渉歴四十年聖人所以密推熟察
　以自驗其道藝所造功力所成者至矣夫甲乙周而
　時已久矣時愈久而行愈進此聖人之所以為聖人
　也温公之袠豈其原亦出於此歟(長生厯亦十/年為一袠)
　　二老相訪
周益公以宰相退休楊誠齋以秘書監退休為廬陵二
大老益公嘗訪誠齋於南溪之上留詩云楊監全勝賀
監家賜湖豈比賜書華回環自闢三三徑頃刻能開七
七花門外有田供伏臘望中無處不煙霞却慙下客非
摩詰無畫無詩只漫誇誠齊和云相國來臨處士家山
間草木也光華髙軒行李能過李小隊尋花到浣花留
贈新詩光奪月端令老子氣成霞未論藏去𫝊貽厥拈
向田夫野老誇好事者繪以為圖誠齋題云平叔曽過
魏秀才何如老子致元台蒼松白石青苔徑也不𫝊呼
宰相來用魏野詩翻案也誠齋冢嗣東山先生伯子以
集英殿修撰致仕家居年八十雲巢曽無疑益公門人
也年尤髙嘗攜茶袖詩訪伯子其詩云褰衣不待履霜
回到得如今亦樂哉泓頴有時供戯劇軒裳無用任塵
埃眉頭猶自懐千恨興到何如酒一盃知道華山方睡
覺打門聊伴茗奴來伯子和云雪舟不肯半塗回直到
荒林意盛哉籬菊苞時披宿霧木犀香裏絶纎埃錦心
繡口垂金薤月露天漿貯玉林八十仙翁能許健片雲
得得出巢來其風味庶幾可亞前二老云
　二老相訪倡妍酬麗四詩可觀放翁詩云老人無一
　事有興即吟詩唱者和者皆須興到也
　　儲書
邵康節詩云花木四時分景致經書萬卷號生涯有人
若問閒居處道徳坊中第一家歐陽文忠公六一堂記
云琴一張棊一局酒一壺藏書一萬卷集録金石遺文
一千卷以吾一翁老於此五者之間是為六一陸放翁
書巢記云陸子既老且病猶不置讀書名其室曰書巢
吾室之内或棲於櫝或陳於前或枕藉於牀俯仰四顧
無非書者吾飲食起居未嘗不與書俱間有意欲起而
亂書圍之至不得行輒自笑曰此非吾所謂巢者耶二
公蓋儲書以旬佚其老者也丁度之祖顗盡其家貲以
置書至八千卷且曰吾聚書多矣必有好學者為吾子
孫度力學有守登服勤詞學科仕至參政曽子固平生
嗜書家藏至六萬餘卷手自讎對白首不倦此儲書以
遺其子孫者也孟子有賢父兄之言惟以書教子弟者
而後為賢晉人有佳子弟之目惟從父兄之教而知書
者而後為佳
　唐杜荀鶴詩云欺春只愛和醅酒諱老猶看夾註書
　放翁詩云燈前目力依然在且盡山房萬卷書歐公
　詩云至哉天下樂終日在書案家仲本云至樂莫如
　讀書至要莫如教子又云人家教子弟如養芝蘭然
　既積學以培植之又須積徳以澆灌之子弟儲書正
　以備侍旁檢閱陳后山左右圖書日以討論為務其
　志専欲以文章名後世夜與諸生㑹宿忽思一事必
　明燭繙閲得之乃已或以為可待旦者后山曰不然
　人情樂因循一放過則不復省矣故其學甚博而精
　尤好經術非如唐之諸子作詩之外他無所知魏衍
　昌世亦彭城人從后山學年五十餘見異書猶手自
　抄寫藏書數千卷云
　
　
　
　
　
　
　
　
　
　
　夀親養老新書卷三
欽定四庫全書
　壽親養老新書卷四
　　　　　　　　　　　　元　鄒鉉　續編
　　保養
安樂之道惟善保養者得之孟子曰我善養吾浩然之
氣太乙真人曰一者少言語養内氣二者戒色慾養精
氣三者薄滋味養血氣四者嚥精液養臓氣五者莫嗔
怒養肝氣六者美飲食養胃氣七者少思慮養心氣人
由氣生氣由神住養氣全神可得真道凡在萬形之中
所保者莫先於元氣攝養之道莫若守中實内以陶和
将䕶之方須在閒日安不忘危聖人預戒老人尤不可
不慎也春秋冬夏四時隂陽生病起於過用五臓受氣
蓋有常分不適其性而强云為用之過耗是以病生善
養生者保守真元外邪客氣不得而干之至於藥餌往
往招徠真氣之藥少攻伐和氣之藥多故善服藥者不
如善保養康節先生詩云爽口物多終作疾快心事過
必為殃知君病後能服藥不若病前能自防郭康伯遇
神人授一保身衛生之術云但有四句偈須是在處受
持偈云自身有病自心知身病還将心自醫心境靜時
身亦靜心生還是病生時郭信用其言知自䕶愛康强
倍常年㡬百嵗
　　服藥
沈存中云人非金石況犯寒暑霧露既不調理必生疾
病常宜服藥辟外氣和臓腑也平居服七宣丸鍾乳丸
量其性冷熱虚實自求好方常服紅雪三黄丸青木香
丸理中丸神明膏陳元膏春初冰解散天行茵蔯元散
皆宜先貯之以防疾發忽有卒急不備難求其防危救
急不可闕者伏火丹砂保精養魄尤宜長服伏火硫黄
益氣除冷癖理腰膝能食有力小還丹愈疾去風伏火
磁石眀目堅骨伏火水銀壓熱鎮心金銀膏養精神去
邪氣如上方藥固宜留心其餘丹火須冀神助不可卒
致有心者亦宜精懇或遇其真
　　貯藥
圓散皆以深筍沙合盛之勿用有油即受濕外為漆櫝
櫝筍亦欲深深則濕氣難入櫝中夾灰淨磨之勿漆則
不受潤更集繒纊為襆厚襆之更以氊冒櫝口縱有潤
氣自縫中入亦為氊纊所収暑月三焙之遇雨則入煴
室貯茶如此亦善藥璞新甆罌盛蠟紙羃之懸於東簷
楣上令常得晨日勿令沾兩久隂則一焙移置深室晴
復出之數品同一罌可也喜蛀物用舊曽貯油麻罐淨
拭置藥其中即不蛀
　　煴閣
南方暑兩時茶藥圖籍皮毛膠糊物弓劔色衣筆墨之
類皆惡蒸溽悉可置在閣中若山居即依山為閣其高
去地一文則不復有蒸潤閣中循壁為厨厨三層壁仍
板彌之前後開忩梁上為長笎物可懸者懸於笎餘悉
置格上天日明燥即大開門忩令納風日隂晦則宻閉
中設煴爐常令火氣鬰鬰然
　又法煴閣中布卧牀牀下新出窑炭實之乃置物牀
　上永不蒸潤更不須着火其炭至秋供燒明年復易
　新炭牀上慎不可卧卧者多病瘖屢有驗蓋為火氣
　所爍也
　又法有餘力則設一小閣子但去地盈文以上自無
　蒸矣
　　集方
凡人少長老其氣血有盛壯衰三等岐伯曰少火之氣
壯壯火之氣衰蓋少火生氣壯火㪚氣況復衰火不可
不知也故治法亦當分三等其少日服餌之藥於壯老
之時皆須别處之陳令尹集方俱為老人備用今所續
編亦皆據平日見聞為老人對證處方者品列之
　　天下受拜平胃散
常服温養脾元平和胃氣寛中進食仍治脾胃不和膈
氣噎塞嘔吐酸水氣刺氣悶脇肋虚脹腹痛腸鳴胸膈
痞滯不美飲食
　川厚朴(去麄/皮)陳橘皮(湯洗不/去穰)甘草(以上各/三兩剉)南京小棗
　(二百枚/去核切)生薑(和皮四/兩薄切)茅山蒼术(五兩去皮未/泔浸一宿剉)
　右六味用水五升慢火煮乾𢷬作餅子日乾再焙碾
　為細末毎二錢入鹽少許㸃如泄㵼毎服三錢生薑
　五片烏梅二個鹽少許水一盞半煎八分服此藥人
　人常服獨此方煮透滋味相和而美與衆不同所以
　為佳老人尤宜服之
　　易簡方
縮脾飲草菓烏梅縮砂甘草各等分乾葛白扁豆各減
　半老人加附子毎服五錢水一碗生薑十片煎至八
　分浸以熟水令極冷暑月用此代熟水飲之極妙
降氣湯老人虚氣上壅當間以生附子加生薑煎臨熟
　以藥汁濃磨沉香水再煎一沸服之尤為穏當
調氣散老人寒疝作疼不可攻擊改為㕮咀毎服二錢
　水一大盞生薑紫蘇鹽煎服或煎茴香鹽酒調下末
　子亦得
養正丹年高人臓腑寒秘者尤宜服之
來復丹老人寒秘悉能主之一法治老人寒氣入腹小
　便不通者用生薑半兩連根葉和泥葱一莖鹽一捻
　豆豉五十粒爛研畧炒盫臍中心作兩劑更易用之
　以利為度亦良法也
震靈丹老人血痢白梅茶下
紅圓子治大人小兒脾胃等患極有神效治病不能傷
　耗真氣應老人小兒妊婦皆可服之
青州白圓子治一切痰涎為患常服有功咳𠻳痰實咽
　喉作聲老人小兒皆宜服之
　予家已刋易簡方大字本兹不贅述本方
　　秘傳六和元
益老扶羸助脾活血進美飲食第一平和之劑
　熟地黄(十/兩)　破故紙　兔絲子　白茯苓(去黒/皮曬)　山
　藥(并同十/兩曬乾)　胡桃(五十顆須用贛/州信豐産者佳)
　右先将熟地黄破故紙兔絲子三味酒浸一宿次早
　　甑上蒸日中曝乾九浸九蒸九曝候十分乾次和
　白茯苓山藥二味杵臼中舂令極細為末次用胡桃
　研爛和五味令匀用酒煮麫糊為丸如梧桐子大每
　服三十丸空心温酒鹽湯下(此方不犯鐡/氣所以佳妙)
　　神仙不老丸
不老仙方功効殊駐顔全不費工夫人參牛膝川巴㦸
蜀地當歸杜仲俱一味地黄生熟用兔絲栢子石菖蒲
更添枸把皮兼子細末蜜丸梧子如早午臨眠三次服
鹽湯温酒任君須忌飡三白并諸血能使鬚烏髪亦烏
　人參(新羅者須是團結重實滋潤去蘆/頭刷洗淨焙乾薄切焙燥秤二兩)川牛膝(長三/四尺)
　(而滋潤者去苗刷洗淨焙乾寸/截用酒浸一宿焙燥秤一兩半)川巴㦸(色黑紫沉重/大而穿心者)
　(佳若色帶黄而浮輕者非刷洗淨焙/乾細切刷酒浸一宿焙燥秤二兩)川當歸(大莖其/稍如馬)
　(尾狀滋潤辛酒芬香者去蘆頭刷洗淨/焙乾細切用  浸一宿焙燥秤二兩)杜仲(截之多/絲者削)
　(去麄皮只取其肉如取肉桂之法然後刷洗淨焙乾/横理剉之如豆用麥麩炒令絲㫁色黑去麩别磨秤)
　(一兩/半)地黄(冬節前取以水浸沉者為是去其浮者𢷬/取汁浸令浹蒸畢焙乾如是者三色黒味)
　(甘為慶用時以生乾熟二種焙乾酒浸一/宿漉出竹刀細切焙乾各秤一兩忌鐡器)兔絲子(小/如)
　(芥子極堅硬者佳大而輕者非用新布繓起挪洗焙/乾以酒浸一宿又添酒浸一宿漉出将温湯淋去酒)
　(焙燥别磨/秤二兩)栢子仁(色紅而滋潤者去殻取仁秤/一兩細研臨時和入衆藥)石菖
　蒲(𦂳細節宻者去毛刷洗淨焙乾未泔/浸一宿再焙乾細切焙燥秤一兩)枸把子(色白/而肥)
　(潤去蒂洗淨焙乾用酒/浸一宿焙乾秤一兩)地骨皮(色黄入手輕者佳重/者非畧去浮皮淨洗)
　(焙乾薄切焙/乾秤一兩)
　右十二味選之貴精製之如法不可曬只用慢火焙
　若太燥則又失藥氣只八分乾即於風前畧吹令冷
　熱相激便十分燥取淨秤分兩磨如細散煉白蜜以
　火日搜和入木石臼内𢷬數百杵圓如梧桐子大毎
　日空心午間臨卧三次服毎服七十粒鹽酒鹽湯任
　下忌食葱白薤白蘆菔豆粉及藕諸般血蓋藕能破
　血諸血能解藥力若三白調食亦無他止令人鬚髮
　返白耳合時忌穢觸并婦人孝子雞犬等見
　陳書林煜云此方非特烏髭髮且大能温養榮衛補
　益五臓和調六腑滋充百脈潤澤三焦活血助氣添
　精實髓須是節慾使藥力相須乃見功効之速
　　三仙丹(又名長/壽圖)
一烏二术三茴香久服令人夀命長善治耳聾并眼暗
尤能補腎與膀胱順氣搜風輕腰膝駐顔活血鬢難蒼
空心温酒鹽湯下誰知凡世有仙方
　川烏頭(一兩去皮尖剉作骰子/塊用鹽半兩炒焚烈)茴香(三兩/炒香)蒼术(二兩/米泔)
　(浸一宿用竹刀刮去麄皮/切片用葱白一握共炒黄)
　右為細末酒糊為九如梧子大毎服五十丸空心食
　前温鹽酒或鹽湯下一日兩服切忌諸血
　陳書林曄云先公晚年常服此飲啖倍進後見錢都倉
　年八十鬚鬢皆黒詢其所以云自三十嵗以後日進
　一服
　　八仙丹
治虚損補精髓壯筋骨益心智安魂魄令人悦澤駐顔
輕身延年益夀閉固天癸
　伏火硃砂　真磁石　赤石脂　代赭石　石中黄
　　禹餘糧(六味并/用醋淬)　乳香　没藥(八味各/一兩)
　右為細末匀研極細糯米濃飲丸如梧桐子大或如
　豆大毎服一粒空心鹽湯下
　有人年㡬七旬夢漏羸弱氣惙惙然虚損得此方服
　之頓爾强壯精氣閉固飲食如舊
　　草還丹
延年益夀耐寒暑能雙修徳行可登地仙
　補骨脂　熟地黄　逺志　地骨皮　牛膝　石菖
　蒲
　右等分末酒糊為丸如梧桐子大毎服三五十丸空
　心日午温酒下鹽湯熟水亦可
　大治虚勞白濁乃翊聖真君降授與張真人方服之
　百日百病除二百日精髓滿視聴倍常神聰氣爽瘟
　疫不侵三百日步驟輕徤鬢鬚如漆反老還童
　　小丹
益夀延年安寧神志魂魄流滋氣血脈絡開益智慧釋
散風濕耳目聰明筋力强壯肌膚悦澤氣宇泰定
　熟地黄　肉蓯蓉(酒浸各/六兩)　五味子　兔絲子(酒浸/各五)
　(兩/)　栢子仁(别/研)　石斛　巴㦸(去/心)　天門冬(去/心)　蛇
　牀子(炒/)　覆盆子(各三/兩)　續㫁　澤㵼　人參　山
　藥　逺志(去心/炒焦)　山茱茰　菖蒲　桂心　白茯苓
　　杜仲(剉炒絲㫁/各二兩)　天雄(炮去皮臍/秤一兩)　煉成鍾乳粉
　(扶衰三兩續老二兩常/服一兩氣完則拆去)
　右為末蜜丸如梧桐子大食前酒服三十丸至五十
　丸忌五辛生葱蕪荑餳鯉虚人多起去鍾乳倍地黄
　多忘倍逺志茯苓少氣神虚倍覆盆子欲光澤倍栢
　子仁風虚倍天雄虚寒倍桂心小便赤濁三倍茯苓
　一倍澤㵼吐逆倍人參
　此方補勞益血去風冷百病諸虚不足老人精枯神
　耗女子絶傷㫁緒并皆治之
　　交感丹
俞居易之祖通奉云予年五十一嵗遇鐡甕申先生授
此秘術確志行持服食一年大有補益平日所服藥一
切屏去而飲食嗜好不減壯嵗此藥之功大矣今年八
十有五享天然之夀爰以秘方傳之世人普願羣生同
登道果後有牙藥可同用之
　茯神(四/兩)　香附子(一斤用新水浸一宿臼/内鍤去毛炒令黄色)
　右為細末煉蜜圓如彈子大毎服一丸早晨細嚼用
　降氣湯下
　　降氣湯
　茯神(一/兩)　香附子(半兩製/法如前)　甘草(一兩/半炙)
　右為細末毎服二錢沸湯㸃下前藥
　　揩牙法
　香附子(五兩修治如前法擣生薑/四兩同掩一宿炒令焦黒)　青鹽(二兩研細/拌勻同上)
　(藥/収)
　右毎夜臨卧以少許揩牙如常法
　　神仙訓老丸
昔有宣徽使在鍾南山路邉見村莊一婦人年方二八
持杖責一老兒年約百嵗宣徽駐車令問何故婦人至
車前云此老兒是妾長男宣徽恠之下車問其仔細婦
人云適來責此長男為家中自有神藥累訓令服不肯
服至令老邁鬚髮如霜腰曲頭低故責之宣徽因懇求
數服并方以歸常服延年益夀氣力倍常齒落再生髮
白再黒顔貎如嬰兒
　生乾地黄　熟乾地黄(各五/兩)　川椒(十兩不/去核)　牛膝
　(五兩酒浸/了為末)　大黒豆(一升/生用)　乾山藥(五/兩)　雌雄何首
　烏(各十兩雌者白雄/者赤雄者不碾)　肉蓯蓉(五/兩)　枸把(五/兩)　藁本
　(十兩/洗)
　右将雌何首烏為末用水甑内旦辰蒸日出曬夜間
　露如此九蒸九曬九露數足焙焦為末酒糊丸如梧
　桐子大空心温酒鹽湯下忌蘿蔔
　此藥性温無毒治百病補下元光澤皮膚嬰兒亦可
　服之
　　經進地仙丸
凡丈夫婦人五勞七傷腎氣衰敗精神耗散行步艱辛
飲食無味耳焦眼昏皮膚枯燥婦人臓冷無子下部穢
惡腸風痔漏吐血㵼血諸風諸氣并皆治之
　川牛膝(酒浸一/宿切焙)　肉蓯蓉(酒浸一/宿切焙)　川椒(去/目)　附子
　(炮已上/各四兩)　木鼈子(去/殻)　地龍(去土已上/各三兩)　覆盆子
　白附子　兔絲子(酒浸/研)　赤小豆　天南星　防風
　(去/蘆)　骨碎補(去/毛)　何首烏　萆薢　川羌活　金毛
　狗脊(去/毛)　烏藥(已上各/二兩)　綿黄耆　人參(各一/兩)　川
　烏(炮/)　白茯苓　白术　甘草(各一/兩)
　右為細末酒煮麫糊為圓如梧桐子大毎服三四十
　圓空心温酒下
　陶𨼆居以此方編入道藏時有人母㓜年得風氣疾
　久治不瘥五十餘年隠居處此方修合日進二服半
　年母病頓愈髮白返黒齒落再生至八十嵗顔色如
　少年人血氣筋力倍壯耳目聰眀其家老僕七十餘
　嵗竊服此藥遇嚴冬御絺葛履霜雪無寒色有别業
　去家七十里毎使老僕往返不移時又能負重非昔
　時比㡬成地仙
　　八味丸
劉戴花方老人常服延夀延年
　川巴㦸(一兩半酒浸去心用荔枝肉一/兩同炒赤色去荔枝肉不用)高良薑(一兩/剉碎)
　(用麥門冬一兩半去心/用炒赤色為度去門冬)川楝子(二兩去核用降真香/一兩剉碎同炒油出)
　(為慶去/降真香)呉茱茰(一兩半去梗用青鹽一/兩同炒後茱茰炮同用)胡蘆巴(一兩/用全)
　(蝎十四個同炒後胡/蘆巴炮去全蝎不用)山藥(一兩半用熟地黄同/炒焦色去地黄不用)茯苓
　(一兩用川椒一兩同/炒赤色去椒不用)香附子(一兩半去毛同牡丹皮/一兩同炒焦赤色去牡)
　(丹皮/不用)
　右一處研為細末鹽煮麫糊為丸如梧桐子大每服
　四五十丸空心食前鹽湯下温酒亦得
　此方温平補肝腎清上實下分清濁二氣補煖丹田
　接華池真水三車不敗五漏不生熱不流於上膈冷
　不侵於脾胃令人耳目聰眀治積年冷病除累嵗沉
　疴兼治遺精白濁婦人赤白帶下其効如神
　　雙補丸
劉上舎之祖在京師辟雍得史載之家傳方服此四十
載享年八十七嵗
　熟地黄(半斤/補血)　兔絲子(半斤/補精)
　右為細末酒糊為丸如梧桐子大毎服五十丸人參
　湯下
　此方治下部虚冷平補不熱不燥氣不順沉香湯下
　心氣虚茯苓湯下心經煩燥酸棗仁湯下小便少車
　前子湯下小便多益智湯下
　　二黄丸
黄徳延曰夫人心生血血生氣氣生精精盛則鬚髮不
白顔貎不衰可以延年益算其夭閼者多由服熱藥性
燥不能滋生精血也予深燭此理以謂藥之滋補無出
生熟二地黄天麥二門冬世人徒知服二地黄而不知
以門冬為引導則服二地黄者徒過去爾生地黄生精
血用天門冬引入所生之地熟地黄補血用麥門冬引
入所補之地四味互相該説載於本草可考而知而又
以人參為通氣之主使五味併歸於心藥之滋補無出
於此
　生地黄　熟地黄　天門冬(去/皮)　麥門冬(去心各/一兩)
　人參(一/兩)
　右五味為末煉蜜為丸如梧桐子大毎服三十丸至
　五十丸空心温酒鹽湯下
　此方常服十日眀目十日不渇自此以往可以長生
　予登真人之位此藥之功也
　　扶羸黒白丹
治年尊氣血虚耗精血少不能榮養經絡精神枯瘁行
步戰悼筋脈緩縱目視茫茫
　黒丹用麋茸去牀骨皮毛酒浸一宿酥炙令黄又用
　　鹿茸事治如麋茸之法各等分并為細末酒糊為
　　丸如梧子大
　白丹用鐘乳粉一味糯米糊為丸
　右用此二丹雜之而服如覺血少即多用黒丹如覺
　氣不足即多用白丹温酒或米飲吞下空心食前服
　　史丞相常服此二丹
　　還少丹
西川羅赤脚方大補心腎治一切虚敗心神耗散筋力
頓衰腰脚沉重肢體倦怠血氣羸乏小便昏濁服藥五
日頗覺有力十日精神爽徤半月氣稍壯二十日耳目
聰明一月夜思飲食久服令人身體輕徤筋骨壯盛怡
悦顔色婦人服之姿容悦澤大煖子宫去一切等疾
　山藥　牛膝(酒浸一宿焙/乾各二兩)逺志　山茱茰　白茯苓
　　五味子　肉蓯蓉(酒浸一宿/切焙乾)石菖蒲　巴㦸(去/心)
　楮實子　杜仲(去粗皮薑/汁并酒塗)茴香(各一/兩)枸把子　熟乾
　地黄(各半/兩)
　右為細末煉蜜入棗肉為丸如梧桐子大毎服三十
　丸温酒鹽湯下日進三服空心食前
　看證候加減用藥身熱加山梔子一兩心氣不寧加
　麥門冬子一兩精液少加五味子一兩陽氣弱加續
　㫁一兩
　　勝駿丸
治老人元氣不足真氣虚弱及諸虚寒濕氣進襲手足
拳攣屈伸不得筋脈不舒行步不隨常服益真氣壯筋
骨治膚散一切風
　附子一枚(重八九錢/重去皮臍)當歸(一兩酒/浸一宿)天麻(酒/浸)牛膝(酒/浸)酸
　棗仁(炒/)防風(各一/兩)熟地黄(酒/浸)没藥(别/研)木香(不見/火)全蝎
　(去嘴足/稍尾)羌活　甘草(炙/)檳榔　萆薢(炒/)蓯蓉(酒/浸)破故
　紙　巴㦸(各一/兩)木瓜(四/兩)麝香(二錢半/别研)乳香(半兩/别研)
　右二十味除乳香没藥麝香别研外搗羅為末用生
　地黄三斤淨洗研爛如泥入無灰酒四升爛煮如膏
　以前藥拌匀杵令堅毎兩分作十丸毎服一丸細嚼
　臨卧酒送下如服半月見効甚速無事人服此亦壯
　筋力行步如飛故名勝駿此藥専在地黄膏要熬得好
　惟春夏好合以有生地黄也若合半劑毎味減半
　(此方黄謙仲傳/於永福陳學諭)
　　鱠韲散
老人脾胃久弱飲食全不能進兩服主効王醫繼先進
高廟方
　附子(七個/炮)丁香　藿香葉　官桂　木香(各三/錢)人參
　(半/兩)
　右為末毎服二大錢以尋常辣糊虀半盞熱調服用
　匙挑服之
　　薑黄散
治老人脾泄
　鷹爪黄連一兩㫁作小叚　生薑四兩淨洗和皮切
　作骰子塊
　右於銀器内同炒得薑焦黄色去薑以黄連碾為細
　末臘茶清調下二錢不拘時(呉興沈漕/徳器傳)
　　通利散
治老人秘澁
　和劑方嘉禾散(須用廣州増/城縣隨風子)
　右毎服三大錢水一盞半生薑三片棗二枚煎至七
　分入蜜一匙再煎去滓不拘時(制帥劉尚/書用光傳)
　　脾約丸
治老人津液少大便燥小便澁其脾為約
　大黄(二兩酒/洗焙)厚朴　枳殻　白芍藥(各半/兩)麻子仁(一/兩)
　(微/炒)杏仁(三/分)
　右為末蜜丸如梧桐子大毎服二十丸温水下加至
　三十丸
　　磨積丸
治老人磨滯積去浮腫
　厚朴　白薑　縮砂　胡椒　青皮　蒼术　麥芽
　　陳茱茰　肉桂(不見/火)
　右用醋同鹽煮再焙乾為細末酒糊為丸如梧桐子
　大毎服十元日午或臨睡香附子煎湯吞下橘皮湯
　亦得此方老㓜常服快脾進食
　　白芷丸
治老人氣虛頭暈
　白芷　石斛　乾薑(各一/兩半)細辛　五味子　厚朴
　肉桂　防風　茯苓　甘草　陳皮(各一/兩)白术(一兩/一分)
　右為細末煉蜜丸如梧桐子大毎服三十丸清米飲
　下不饑不飽服邵致逺年八十有三有此疾得此方
　數服即愈(楊吉/老傳)
　　治眼昏夜光育神丸
養神明育精氣主徤㤀益智聰心補血不壅燥潤顔色
逺眎移時目不䀮䀮臓腑調適久服目光烱然神宇泰
定語音清徹就燈永夜眼力愈壯并不昏澁不睡達旦
亦不倦怠服兩三月後愈覺神清眼眀志强力盛步履
輕快體氣舒暢是藥之効常餌如飲食一日不可輟惟
在修合洗濯潔淨藥材須件件正當不宜草率
　熟地黄(洗晒乾/酒浸)逺志(淨洗就砧上槌/碎取皮去骨木)牛膝(去/蘆)免絲子
　(淨洗晒乾以酒/浸别研如泥)枳殻(淨洗去穰/麩炒赤色)地骨皮(須自取淨洗/淨砧上槌打)
　(取/皮)當歸(淨洗晒乾/焙亦得)
　以上七味各等分逐一秤過分兩平除地黄兔絲子
　别器用酒浸其餘五味同剉細共入一鉢内或甆甕
　内若毎件十兩都用第一等無灰濃酒六升同浸三
　宿取出文武火焙乾須試火令得所不可太猛恐傷
　藥性十分焙乾𢷬羅為末以兩手拌令十分勻煉蜜
　為丸如梧桐子大毎服空心鹽酒下三十丸加至四
　五十丸亦不妨若不飲酒鹽湯亦得但不如酒勝煉
　蜜法冬五滚夏六七滚候冷以紙貼惹去沫丸後都
　入微火焙少頃入甕収(陳書林云黄牧仲司諫常服/此藥晚年目視甚眀因傳其)
　(方/)
　李守愚取黒豆𦂳小而圓者侵晨以井花水吞二七
　粒謂之五藏榖到老視聴不衰
　本草云熟地黄麥門冬車前子相雜治内障眼有効
　屢試信然其法細𢷬羅蜜丸如桐子大三藥皆美𢷬
　羅和合異常甘香真竒藥也
　　牢牙烏髭方
紹定壬辰江淮趙大使尅復旴昭時納合行省相公名
買住來金陵予在趙監軍㕔同㑹納合年逾七十鬢髮
髭鬚皆不白質其所由謂吾國有行臺出典藩鎮髭鬚
皓然數載歸朝而鬚髪皆黒人恠其異自序遇一方牢
牙烏髭嵗久得効因傳其方却不言分兩續乙巳年㑹
張經厯朝請始得分兩云(紫壺温/尉序)
　旱蓮草(二兩/半)此草有二種一種是紫菊花爐火客用
　　之此一種再就北人始識之本草中名鯉腸草孫
　　真人千金方名金陵草浙人謂之蓮子草其子若
　　小蓮蓬故也
　芝麻辛(三/兩)此是壓油了麻枯餅是也
　訶子(二十個/并核剉)不蛀皂角(三/鋌)月蠶沙(二/兩)青鹽(三兩/半)蓋青
　　鹽吾鄉少且貴價只以食鹽代之但藥力減少
　川升麻(三兩半最/治牙疼)
　右為末醋打薄糊為丸如彈子大撚作餅子或焙或
　曬以乾為度先用小口甆瓶罐子将紙筋泥固濟曝
　乾入藥餅在瓶内煻灰火中燒令煙出若煙淡時藥
　尚存性急取退火以黄泥塞瓶口候冷次日出藥旋
　取數丸旋研為末早晚用如揩牙藥以温湯灌潄使
　牙藥時須少候片時方始灌潄久用功莫大焉
　烏髭方甚多此方頗為竒異故抄之
　　吾祖知縣承議公家傳常用牢牙方
　荆芥(不見/火)土芎　細辛　當歸
　右為末使時未可便用水潄須令藥氣入牙内良久
　方潄為佳常用至老牙不動搖
　　東坡治脾節飲水説
脾能母養餘臟養生家謂之黄婆司馬子微著天隠子
獨教人存黄氣入泥丸能致長生太倉公言安榖過期
不安榖不及期以此知脾胃令固百疾不生近見江南
一老人年七十三狀貎氣力如四五十人問其所得初
無異術但云平生習不飲湯水耳常人日飲數升吾日
減數合但只沾唇而已脾胃惡濕飲少胃疆氣盛液行
自然不濕或冐暑逺行亦不念水此可謂至言不煩周
曼叔比得腫疾皆以利水藥去之中年以後一利一衰
豈可數乎當及今無病時力養胃氣若土能制水病何
由生向陳彦升云少時得此疾服當歸防已之類皆不
效服金液丹炙臍下乃愈此亦固胃助陽之意但火力
外物不如江南老人之術薑桂辣藥例能脹肺多為腫
媒不可服
　陳書林云友人陳昊卿年六十二面色光澤扣之以
　何道致此云常時絶不飲湯水雖羮汁亦少呷參以
　坡公之説方審昊卿之言為信
　　飲食用暖
王玠宻人嘗食道傍有一老人進言飲食須用暖蓋脾
喜温不可以冷熱犯之惟暖則冷熱之物至脾皆温矣
又因論飲食太冷熱皆傷隂陽之和(晁氏/客語)
　　戒夜飲説
酒古禮也奉祭祀㑹賓親製藥餌禮有不可缺者用之
有時飲之有度豈可以為常而不知節哉禮經賓主百
拜而酒三行者蓋重其道而不容輕故爾豈令人浮沉
於其中乎予家祖父處世養生惟務淡薄皆享年八九
十上下予自㓜年性喜恬退今又七十餘矣飲酒止一
二盞纔夜即睡明早即起居常既罕病且康徤亦自知
節戒之功然也人生天地間貧賤者多貴而富豈易得
哉倘能戒夜飲順隂陽正寤寐保精氣使一身神識安
寧百邪不侵安享天年豈不幸歟好生君子審而察之
(此序見東氏經驗/方不記何人所作)
　　擦湧泉穴
其穴在足心之上濕氣皆從此入日夕之間常以兩足
赤肉更次用一手握指一手磨擦數目多時覺足心熱
即将脚指畧畧動轉倦則少歇或令人擦之亦得終不
若自擦為佳陳書林云先公毎夜常自擦至數千所以
晚年歩履輕便僕性懶毎卧時只令人擦至睡熟即止
亦覺得力鄉人鄭彦和自太府丞出為江東倉足弱不
能陛辭樞筦黄繼道教以此法踰月即能拜跪霅人丁
邵州致逺病足半年不能下牀遇一道人亦授此法久
而即愈令筆於冊用告病者豈曰小補之哉
　東坡云揚州有武官侍真者官於二廣十餘年終不
　染瘴面色紅􁦼腰足輕快初不服藥唯毎日五更起
　坐兩足相向熱磨湧泉穴無數以汗出為度歐公平
　生不信仙佛笑人行氣晚年云數年來足瘡一㸃痛
　不可忍有人傳一法用之三日不覺失去其法重足
　坐閉目握固縮榖道搖颭為之兩足如氣毬狀氣極
　即休氣平復為之日七八得暇即為乃般運捷法也
　文忠痛已即廢若不廢當有益又與王定國書云摩
　脚心法定國自巳行之更請加二不廢毎日飲少酒
　調節飲食常令胃氣壯徤(湧泉穴在足心陷者中屈/足卷指宛宛中足少隂脈)
　(所出為/井地)
　　擦腎腧穴
陳書林云余司藥市倉部輪羌諸軍請米受籌鄉人張
成之為司農丞監史同坐時冬嚴寒余一二刻間兩起
便溺問曰何頻數若此答曰天寒自應如是張云某不
問冬夏只早晚兩次余諗之曰有導引之術乎曰然余
曰旦夕當北面因暇専往叩請荷其口授曰某先為李
文定公家壻妻弟少年遇人有所得遂教小訣臨卧時
坐於牀垂足解衣閉氣舌柱上㗁目視頂仍提縮榖道
以手摩擦兩腎腧穴各一百二十次以多為妙畢即卧
如是三十年極得力歸稟老人老人行之旬日云真是
竒妙亦與親舊中篤信者數人言之皆得効今以告修
鍊之士云
　　東坡酒經
南方之氓以糯與秔雜以卉藥而為餅嗅之香嚼之辣
揣之枵然而輕此餅之良者也吾始取麫而起肥之和
之以薑液烝之使十裂繩穿而風戾之愈久而益悍此
麴之精者也米五斗為率而五分之為二斗者一為五
升者四三斗者以釀五升者以投三投而止尚有五升
之羸也始釀以四兩之餅而毎投以二兩之麴皆澤以
少水足以散解而勻停也釀者必甕按而井泓之三日
而井溢此吾酒之萌也酒之始萌也甚烈而微苦蓋三
投而後平也凡餅烈而麴和投者必屢嘗而増損之以
舌為權衡也既溢之三日乃投九日三投通十有五日
而後定也既定乃注以斗水凡水必熟而冷者也凡釀
與投必寒之而後下此炎州之令也既水五日乃篘得
三斗有半此吾酒之正也先篘半日取所為羸者為粥
米一而水三之揉以餅麴凡四兩二物并也投之糟中
熟撋而再釀之五日壓得斗有半此吾酒之少勁者也
勁正合為四斗又五日而飲則和而力嚴而猛也篘之
不旋踵而粥投之少留則糟枯中風而致酒病也釀久
者酒醇而豐連者反是故吾酒三十日而成也
　洪内翰曰此文如太牢八珍咀嚼不嫌於致力則真
　味愈雋永令附編與耆英喜文章者玩之
　歐公醉翁亭記用二十一也字此經用十六也字毎
　一也字上必押韻暗寓於賦而讀之者不覺其激昂
　淵妙殊非世間筆墨所能形容也
　　仲長統樂志論
使居有良田廣宅背山臨流溝池環匝竹木周布埸圃
築前果園樹後舟車足以代步涉之難使令足以息四
體之役養親有兼珍之饍妻孥無苦身之勞良朋萃止
則陳酒肴以娯之嘉時吉日則烹羔豚以奉之躊躇畦
苑逰戲平林濯清水追涼風釣逰鯉弋高鴻風於舞雩
之下詠歸高堂之上安神閨房思老氏之𤣥虛呼吸精
和求至人之彷彿與達者數子論道講書俯仰二儀錯
綜人物彈南風之雅操發清商之妙曲逍遙一世之上
睥睨天地之間不受當時之責永保性命之期如是則
可以陵霄漢出宇宙之外矣豈羨夫入帝王之門哉
　　照袋
王少保仁裕毎天氣和暖必乗小駟從三四蒼頭攜照
袋貯筆硯韻畧刀子箋紙并小樂器之類名園佳墅隨
意所適照袋以烏皮為之四方有蓋并襻五代士人多
用之(偶閲此事寓筆於兹視沈/存中逰山之具尤為簡便)
　　處方
人有常言看方三年無病可治治病三年無藥可用噫
有是哉余近苦脚膝酸疼吕恵卿處以經進地仙丹連
服三日而愈由是知天下無不可治之病醫書無不可
用之方特在於遇醫之明不明耳(地仙丹見前/第十八方)
　　食治方
凡飲養陽氣也凡食養隂氣也天産動物地産植物隂
陽稟質氣味渾全飲和食徳節適而無過則入於口達
於脾胃入於鼻藏於心肺氣味相成隂陽和調神乃自
生蓋精順五氣以為靈若食氣相惡則傷其精形受五
味以成體若食味不調則傷其形隂勝則陽病陽勝則
隂病所以謂安身之本必資於食不知食宜不足以存
生古之别五肉五菓五菜必先之五榖以夫生生不窮
莫如五榖為種之美也苟明此道安腑臓資血氣悦神
爽志平痾去疾何待於外求哉孫真人謂醫者先曉病
源知其所犯以食治之食療不愈然後命藥陳令尹書
食治之方已備續編糜粥之法已詳此卷所編諸酒諸
煎諸食治方有草木之滋焉老人平居服食可以養夀
而無病可以消患於未然臨患用之可以濟生而速効
也
　食治諸方不特老人用之少壯者對證療病皆可通
　用負隂抱陽有生所同食味和調百疾不生保生永
　年其功則一
　　真一酒
　米麥水三一而已此東坡先生真一酒也
　撥雪披雲得乳泓蜜蠭又欲醉先生(真一色味頗類/予在黄州日所)
　(醖蜜/酒也)稻垂麥仰隂陽足器潔泉新表裏清曉日着顔
　紅有暈春風入髓散無聲人間真一東坡老與作青
　州從事名
　東坡云予在白鶴新居鄧道士忽扣門時已三鼓家
　人盡寢月色如霜其後有偉人衣桄榔葉手攜斗酒
　丰神英發如吕洞賓曰子嘗真一酒乎就坐三人各
　飲數杯撃節高歌袖出一書授予乃真一法及修養
　九事其末云九霞仙人李靖既出恍然
　　桂酒
　楚辭曰奠桂酒兮椒漿是桂可以為酒也有𨼆居者
　以桂酒方教吾釀成而玉色香味超然非世間物也
　搗香篩辣入缾盆盎盎春溪帶雨渾収拾小山藏社
　甕招呼明月到芳樽酒材已遣門生致菜把仍叨地
　主恩爛煮葵羮斟桂醑風流可惜在蠻村
　　天門冬酒
　醇酒一斗六月六日麴末一升好糯米五升作飯天
　門冬煎五升米須淘訖曬乾取天門冬汁浸先将酒
　浸麴如常法候炒飯適寒温用煎和飲令相入投之
　春夏七日勤看勿令熱秋冬十日熟
　庚辰嵗正月十二日天門冬酒熟予自漉之且漉且
　嘗遂以大醉
　自撥牀頭一甕雲幽人先已醉竒芬天門冬熟新年
　喜麴米春香并舍聞菜圃漸疎花漠漠竹扉斜掩兩
　紛紛擁裘睡覺知何處吹面東風散纈紋
　　山藥酒
補虛損益顔色用薯蕷於砂盆中細研然後下於銚中
先以酥一大匙熬令香次旋添酒一盞攪令勻空心飲
之
　川人黄葛峰次辰冬月霜晨常以待客
　又方治下焦虛冷小便數瘦損無力生薯藥半斤刮
　去皮以刀切碎研令細爛於鐺中着酒酒沸下薯不
　得攪待熟着鹽葱白更添酒空腹飲三二盞妙
　　菖蒲酒
通血脈調榮衛主風痹治骨立痿黄醫所不治者服一
劑經百日顔色豐足氣力倍常耳目聰明行及奔馬髮
白更黒齒落再生晝夜有光延年益夀久服得與神通
　菖蒲
　右搗絞取汁五斗糯米五斗炊熟細麴五斤搗碎相
　拌令勻入甆器宻蓋三七日即開毎温服一中盞日
　三
　又方菖蒲三斤薄切日中曬令極乾以絹囊盛之𤣥
　水一斗清者(𤣥水者/酒也)懸此菖蒲宻封閉一百日出視
　之如緑菜色以一斗熟黍米内中封十四日間出飲
　酒則三十六種風有不治者悉効
　　又方
　菖蒲(一斗細/剉蒸熟)生术(一斗去/皮細剉)
　右二味都入絹袋盛用清酒五斗入不漏甕中盛宻
　封春冬二七秋夏一七日取開毎温飲一盞日三令
　人不老强健面色光澤精神
　　菊花酒
壯筋骨補髓延年益夀耐老
　菊花(五/升)生地黄(五/升)枸把子根(五/斤)
　右三味都𢷬碎以水一石煮出汁五斗炊糯米五斗
　細麴碎令勻入甕内宻封候熟澄清毎温服一盞
　東坡云菊黄中之色香味和正花葉根實皆長生也
　又云仙姿高潔宜通仙靈
　　紫蘇子酒
　紫蘇子(一升/微炒)清酒(三/斗)
　右𢷬碎以生絹袋盛納於酒中浸三宿少少飲之日
　華子云蘇子主調中益五臓下氣補虛肥健人潤心
　肺消痰氣
　　枸把子酒
眀目駐顔輕身不老堅筋骨耐寒暑療虛羸黄瘦不能
食服不過兩劑必得肥充無所禁㫁
　枸把子(五升乾/者搗)生地黄(切三/升)大麻子(五升/搗碎)
　右先撈麻子令熟攤去熱氣入地黄枸把子相和得
　所納生絹袋中以酒五斗浸之宻封春夏七日秋冬
　二七日取服多少任意令體中微有酒力醺醺為妙
　諺云去家千里勿食蘿摩枸杞此言其補益精氣强
　盛隂道久服令人長夀葉和羊肉作羮益人
　　术酒
术三十斤去黒皮淨洗𢷬碎以東流水三石於不漏器
中漬之二十日壓漉去滓以汁於甆器中盛貯夜間候
流星過時抄自己姓名置於汁中如是五夜其汁當變
如血旋取汁以浸麴如家醖法造酒酒熟任性飲之十
日萬病除百日髮白再黒齒落更生面有光澤久服延
年不老忌桃李蛤肉服此酒者真康節所謂頻頻到口
微成醉拍拍滿懐都是春也
　　蘇合香酒
　蘇合香丸(有腦子者/炙去腦子)
　右用十分好醇酒毎夜將五丸浸一宿次早温服一
　杯除百病辟四時寒邪不正之氣舊酒尤佳
　　醉鄉寶屑
　　經進八仙散
壯脾進食令人飲酒不醉宣和初華山貢士張老人號
為鐡翁居士入山採藥遇道人在石巖坐共酌約有八
人手中各出一物亦令張翁坐與少酒飲飲數杯各賜
手中之物張翁熟視之乃八味藥也兼求其方名曰八
仙剉散
　乾葛(紋細嫩/有粉者)白豆䓻(去皮/殻)縮砂仁(實/者)丁香(大者已上/各半兩)
　甘草(粉者/一兩)百藥煎(一/分)木瓜(鹽窨加/倍用)燒鹽(一/兩)
　右件八味共細剉人不能飲酒者只抄一錢細嚼温
　酒下即能飲酒醉鄉寳屑無如此方之妙
　　丁香餅子
温胃去痰解酒進食寛中和氣仍治積滯不消心腹堅
脹痰逆嘔噦噫酢吞酸脇肋刺痛胸膈痞悶反胃惡心
等證
　半夏(湯泡/二兩)白茯苓(去皮/一兩)丁香(半兩不/見火)白术(一兩/炒)川白
　薑(一兩/炮)甘草(一兩/炙)白扁豆(用薑汁浸蒸/熟焙一兩)橘紅(二兩去/白膜汁)
　(浸一/宿焙)
　右為細末用生薑汁煮薄麫糊為餅如大碁子大毎
　服一餅細嚼生薑湯下不以時
　　柑皮散　治酒毒煩渇或醉未醒
　柑子皮(二兩洗/焙乾)
　右一味𢷬羅為散毎服三錢七水一盞煎三五沸温
　服或入少鹽末沸湯㸃未効再服
　　石膏湯
治飲酒過多大醉難醒
　石膏(五/兩)葛根(剉/)生薑(細切各/半兩)
　右剉如麻豆大毎服五錢七水二盞煎至一盞去滓
　温服不拘時候
　　解酒
　葛花(一/兩)
　右𢷬為散沸湯㸃一大錢七不拘時亦可煎服
　又方葛根細剉作麄末毎服三錢水一盞煎去滓温
　服
　又方乾桑椹二合用酒一升浸一時久取酒旋飲之
　即解
　大寒凝海惟酒不冰酒大熱不可多飲邵康節詩又
　云斟有淺深存夑理飲無多少繋經綸在老人斟酌
　間何如耳
　　諸煎
　　地黄煎
毎年十月用生地黄十斤浮洗漉出一宿後𢷬壓取汁
鹿角膠一大斤半生薑半斤絞取汁蜜二大升酒四升
以文武火煎地黄汁數沸即以酒研紫蘇子濾取汁下
之又煎二十沸已來下膠膠盡下酥蜜同汁煎良久候
稠如餳貯潔器中凌晨取一匕以温酒調服之
　東坡答滕達道書䝉恵地黄煎扶衰之要藥若續寄
　為幸又與翟東玉書云藥之膏油者莫如地黄啖老
　馬皆復為駒吾晚學道血氣衰耗如老馬矣欲多食
　生地黄而不可得也此藥以二八月採者良
　　金櫻子煎
經霜後以竹夾子摘取於木臼中轉柞却刺勿損之擘
為兩片去其子以水淘洗過爛𢷬入大鍋以水煎不得
絶火煎約水耗半取出澄濾過仍重煎似稀餳毎服取
一匙用煖酒一盞調服其功不可具載
　沈存中云金櫻子止遺泄取其温且澁世之用者待
　紅熟取汁熬膏大誤也紅熟則却失本性今取半黄
　時採為妙十一月十二月採佳
　本草云療脾洩下痢止小便利澀精氣久服令人耐
　寒輕身方術多用之
　　金髓煎
枸把子不拘多少逐日旋採摘紅熟者去嫩蔕子揀令
潔淨便以無灰酒於淨器浸之須是甕用酒浸以兩月
為限用蠟紙封閉𦂳宻無令透氣候日數足漉出於新
竹器内盛貯旋於沙盆中研令爛細然後以細布濾過
候研濾皆畢去滓不用即并前漬藥酒及濾過藥汁攪
勻量銀鍋内多少升斗作番次慢火熬成膏切須不住
手用物攪恐粘底不勻候稀稠得所然後用淨瓶器盛
之勿令泄氣毎早晨温酒下二大匙夜卧服之百日中
身輕氣壯積年不廢可以延夀
　　茯苓煎
白茯苓五斤去黒皮𢷬篩以熟絹囊盛於三斗米下蒸
之米熟即止曝乾又蒸如此三過乃取牛乳二斗和合
着銅器中微火煮如膏収之毎食以竹刀割取隨性任
飽服之則不饑如欲食先煮葵菜汁飲之任食無礙
　　又方
養老延年服茯苓方華山鋌子茯苓研削如棗許大令
四方有角安於新甆瓶内以好酒浸以三重紙封其頭
候百日開其色當如餳糖可日食二塊百日後肌體潤
澤服一年後可夜視物久久服之腸化為筋可延年耐
老面若童顔
　本草茯苓補五勞七傷安胎暖腰膝開心益智止健
　忘忌醋及酸物
　　補骨脂煎
唐鄭相公為南海節度七十有五越地卑濕傷於内外
衆疾俱作陽氣衰絶乳石補益之藥百端不應有訶陵
國舶主李摩訶獻此方經七八日覺其功神驗自爾常
服之其方用破故紙十兩揀洗為末用胡桃肉去皮二
十兩研如泥即入前末更以好煉蜜和勻如飴盛甆器
中旦日以温酒化藥一匙服之不飲酒者温熟水化下
彌久則延年益氣悦心明目補添筋骨但禁食芸薹羊
血
　　五味子煎
五味子紅熟時採得蒸爛研取汁去子熬成稀膏量酸
甘入蜜再火上待蜜熟俟冷器中貯作湯肺虚寒人可
化為湯時時服作果可以寄逺
　五味皮肉甘酸核中辛苦有鹹味此則五味具也移
　門子服之十六年色如玉女入水不霑入火不灼
　本草云主益氣欬逆上氣勞傷羸瘦補不足强隂益
　精養五臓除熱生隂中肌入藥生曝不去子
　　薄荷煎
消風熱化痰涎利咽膈清頭目
　龍腦薄荷葉一斤　川芎三兩　桔梗五兩去蘆
　甘草四兩　防風三兩　縮砂仁一兩
　右為末煉蜜為劑此藥看之甚可忽用之大有功倉
　卒之中亦可應手解利
　治遍身麻痺百節酸疼頭昏目眩鼻塞腦痛語言聲
　重項背拘急皮膚瘙痒或生癮疹及治肺熱喉腥脾
　熱口甜膽熱口苦又治鼻衂唾血大小便出血及脱
　着傷風并沐浴後風并可服之
　兩眼暴赤腫痛可以生薄荷取汁更調此藥令稀貼
　兩太陽臨睡更貼上下兩眼臉次日即散
　治腸風下血可用此藥二貼和雪糕圓如梧桐子大
　作二服空心熟水下即止
　　麥門冬飲
東坡詩云一枕清風直萬錢無人肯買北忩眠開心暖
胃門冬飲知是東坡手自煎
　本草云麥門冬根上子也安魂定魄止渇肥人治心
　肺虚熱并虚勞客熱頭痛亦可取苗作熟水飲之
　陶隠居云以四月採冬月作實如青珠根似穬麥故
　謂麥門冬以肥大者為好用之湯澤抽去心不爾令
　人煩
　　甘露飲
常服快利胸膈調養脾胃忺進飲食
　乾餳糟頭(酢者/六分)生薑(四分洗/淨和皮)
　右相拌𢷬爛捏作餅子或焙或曬令乾毎十兩用甘
　草二兩炙同碾羅為末毎服二錢入少鹽沸湯㸃不
　拘時候
　此方専治翻胃嘔吐不止飲食減少常州一富人病
　翻胃往京口甘露寺設水陸泊舟岸下夢一僧持湯
　一杯與之飲罷猶記其香味便覺胸膈少快早入寺
　知客供湯乃是夢中所飲者胸膈尤快遂求其方修
　製數十服後疾遂瘥名曰觀音應夢散予得之常以
　待賓易名曰甘露飲在臨汀治一書吏旋愈切勿忽
　之
　　糯米糕
治小便數用純糯米糕一掌大臨卧炙令軟熟啖之仍
以温酒下不能飲温湯下坐行良久待心間空便睡蓋
糯稻能縮水凡人夜飲酒者是夜輙不尿此糯之力也
　又方有人渴用糯禾稈斬去穂及根取其中心淨器
　中燒作灰毎用一合許湯一碗沃浸良久澄去滓乗
　渴頓飲之此亦糯稻縮水之力也
　　杏仁粥
　杏仁(二兩去/皮失研)猪肺(一具去管和/研令爛如糊)
　右用瓦瓶煮粥令熟却将甆碗放火上炙令熱以猪
　肺糊在碗内便㵼粥蓋之更以熱湯抵令熟後服之
　大能補肺氣
　　人參粥
　人參(半兩/為末)生薑(取汁/半兩)
　右二味以水二升煮取一升入粟米一合煮為稀粥
　覺饑即食之治反胃吐酸水
　　枸把葉粥
　枸把葉(半斤/細切)粳米(二/合)
　右二味於石器中相和煮作粥以五味末葱白等調
　和食之
　　燒肝散
治男子婦人五勞七傷胸膈滿悶飲食無味脚膝無力
大腸虚滑口内生瘡女人血氣并宜服之
　肉豆蔲(三個/和皮)官桂　香白芷　當歸　破故紙　人
　參　茯苓　桔梗(各半/兩)
　右為末毎服四錢半羊肝四兩作片糁藥在上以紙
　褁後用南粉塗文武火煨熟米飲嚼下
　　參歸腰子
治心氣虚損
　人參(半兩/細切)當歸(半兩上去蘆下去/細者取中叚切)猪腰子(一/雙)
　右以腰子用水兩碗煮至一盞半将腰子細切入二
　味藥同煎至八分喫腰子以汁送下有喫不盡腰子
　同上二味藥滓焙乾為細末山藥糊為丸如梧桐子
　大毎服三五十丸此藥多服為佳
　崑山神濟大師方獻張魏公丞相韓子常知府閣中
　服之有効
　平江醫者丁御幹謂葛樞宻云此藥本治心氣怔忡
　而自汗者不過一二服即愈蓋竒藥也
　　甲乙餅
治痰喘𠻳咳
　杏仁(一兩去/皮尖)牡蠣粉(一兩同杏/仁炒黄色)青黛(一/兩)
　右研匀入蠟一兩鎔搜丸如彈子大揑作餅毎用一
　餅合日柿中濕紙裹煨約藥鎔方取出火毒細嚼糯
　米飲送下
　　茯苓麫
東坡與程正輔書云舊苦痔疾二十一年今忽大作百
藥不効欲休粮以清淨勝之而未能令㫁酒肉與鹽酪
醤菜凡有味物皆斷又㫁粇米飯惟食淡麫一味其間
更食胡麻茯苓麫少許取飽胡麻黒脂麻是也去皮九
蒸曝白茯苓去皮入少白蜜為麫雜胡麻食之甚美如
此服食多日氣力不衰而痔漸退又云既絶肉五味只
知此麨及淡麫更不消别藥百病自去此長年之真訣
但易知而難行爾
　　蘿蔔菜
治酒疾下血旬日不止
　生蘿蔔
　右一味揀稍大圓實者二十枚留上青葉寸餘及下
　根用甆瓶取井氷煮令十分爛熟薑米淡醋空心任
　意食之立止用銀器重湯煮尤佳
　　羊肺羮
治小便頻數下焦虚冷
　羊肺(一具/細切)羊肉(四兩/細切)
　右二味入五味作羮空腹食之
　又方　生山芋(半斤削/去皮)小豆葉(嫩者/一斤)
　右二味豉汁中入五味煮羮食之
　又方　生山芋(半斤削/去皮)薤白(切一/握)
　右二味以䜴汁煮羮入五味如常法空腹食之
　又方　生山芋(半斤削/去皮)
　右拍碎慢火煎酒二升候酒沸旋下山芋入鹽椒葱
　白空腹飲之
　　百合
治肺藏壅熱煩悶
　新百合(四/兩)
　右用蜜半盞和蒸令軟時時含一棗大嚥津服之
　　黄精
餌黄精耐老不饑其法可取甕子去底釡上安頓令得
所盛黄精令滿宻蓋蒸之令氣溜即暴之第二遍蒸之
亦如此九蒸九暴凡生時有一碩熟有三四斗方好蒸
之不熟則刺人咽喉既熟曝乾不爾朽壞食之甘美補
中益氣安五藏潤心肺輕身延年饑嵗可以與老小休
粮食療云根葉花實皆可食之但相對者是不對者名
扁精不可食
　　金櫻子丸
補腎秘精止遺泄去白濁牢闗鍵神妙
　金櫻子(一升槌碎入好酒二升銀器内熬之/候酒乾至一升以下去滓再熬成膏)
　桑白皮(一兩/炒)雞頭粉(半兩夏/採日乾)桑螵蛸(一分/酥炙)白龍骨(半/兩)
　(燒赤/為末)蓮花鬚(二/分)
　右為末入前膏子搜為丸如梧桐子大空心鹽湯温
　酒下三十丸如丸不就即用酒麫糊為之
　　青娥丸
治腎氣虚弱腰痛俛仰不利秘精大益陽事老人服此
顔色還童少年服此行步如飛
　破故紙(十兩以水淘過用香油/炒如膩腑虛泠麥麩炒)杜仲(五兩須是六兩/方得五兩剉如)
　(骰子大麥/麩炒黄色)胡桃仁(五十個以糯米粥相拌臼内/搗五六百下只用此粥為丸)
　右丸如梧桐子大毎服三十丸空心鹽酒下
　此方趙進道從廣州太守處得之久服大有神効遂
　作詩一絶以紀其功十年辛苦走邉隅造化工夫信
　不虚奪得風光歸掌内青娥不笑白髭鬚
　　服椒法
　　書林陳煜括為之歌
青城山老人服椒得妙訣年過九十餘貎不類期耋再
拜而請之忻然為我説蜀椒二斤淨(揀去梗核及/閉口者淨秤)解鹽
六兩潔(其色青白龜/背者良研細)糝鹽慢火煮煮透滚菊末(糝鹽在/椒上用)
(滚湯炮過椒五寸許經宿以銀石器慢火煮止留椒汁/半盞掃乾地鋪淨紙傾椒在紙上覆以新盆封以黄土)
(經宿取置盆内将乾菊花末六兩拌滚令匀更洒所餘/椒汁然後攤於篩子内㫰乾菊須花小色黄葉厚莖紫)
(氣香味甘名曰甘菊蕋可/作羹者為真隂乾為末)初服十五圓早晚不可輟毎
月漸漸増累之至二百(初服之月早十五粒晚如之次/月早晚各二十粒第三月增十)
(粒至二/百粒止)鹽酒或鹽湯任君意所歠服及半年間胸膈微
覺塞毎日退十圓還至十五粒俟其無礙時數服如前
日(服半年後覺胸膈間撗塞如有物礙即毎日退/十粒退至十五粒止俟其無礙所服仍如前)常令
氣熏蒸否則前功失(須終始服之令椒氣早晚熏蒸/如一日不服則前功俱廢矣)飲
食蔬果等并無所忌節一年効即見容顔頓悦澤目眀
而耳聰鬚烏而髮黒補腎輕腰身固氣益精血椒温鹽
亦温菊性去煩熱四旬方可服服之幸毋忽逮至數十
年功與造化埒耐老更延年不知㡬嵗月(四十嵗方可/服若四十嵗)
(服至老只如四十嵗/人顔容此其驗也)嗜慾若能忘其効尤卓絶我欲世
人安作歌故怛切
　　服狶薟法
狶薟俗名火忺草春生苗葉秋初有花秋末結實近世
多有單服者云甚益元氣蜀人服之法五月五日六月
六日九月九日採其葉去根莖花實淨洗曝乾入甑中
層層灑酒與蜜蒸之如此九過則已氣味極香美熬𢷬
篩蜜元服之云治肝腎風氣四肢麻痺骨間疼腰膝無
力亦能行大腸氣張乖崖詠進表云誰知至賤之中乃
有殊常之効臣喫至百服眼目輕明至千服髭鬢烏黒
筋力較健効驗多端陳書林經驗方叙述甚詳療諸疾
患各有湯使今人採服一就秋花成實後和枝取用洒
酒蒸曝杵臼中舂為細末煉蜜為丸以服之
　　婦人小兒食治方
陳令尹書精細狠好處在食治諸方然老人晚景兒孫
眷輯團欒侍奉諸婦妊娠望得雄之喜諸孫襁褓快含
飴之樂其間或有疢疾者在目前豈不縈懐余疇昔聞
見所抄有婦人小兒食治諸方用之良驗今附益於編
末亦以資耆英閒覽且以備用云
　血氣諸方
　　地黄粥
治婦人血氣不調
　生地黄汁(二/合)粟米(一/合)粳米(一/合)訶黎勒(炮去核為/末半兩)鹽花
　(少/許)
　右以水三升先煮二米将熟次入訶黎勒末地黄汁
　鹽花攪匀煮令稀稠得所分二服
　　猪肚粥
治婦人腹脇血癖氣痛衝頭面熻熻嘔吐酸水四肢煩
熱腹脹
　白术(二/兩)檳榔(一/枚)生薑(一兩半/切炒)
　右三味粗𢷬篩以猪肚一枚治如食法去涎滑納藥
　於肚中縫口以水七升煮肚令熟取汁入搜米及五
　味同煮粥空腹食之
　　羊肉麫碁子
治婦人血氣癖積臓腑疼痛泄㵼
　小麥麫(四/兩)肉豆䓻(去榖/為末)畢撥(為/末)胡椒(為/末)蜀椒(去目并/閉口炒)
　(出汗各/一錢末)
　右五味拌匀以水和作碁子用精羊肉四兩細切炒
　令乾下水五升入葱薤白各五莖細切依常法煮肉
　以鹽醋調和候熟濾去肉將汁煮碁子空腹熱食之
　　猪腎碁子
治婦人血積久憊冷氣心腹常疼
　小麥麫(四/兩)良薑(末/)茴香(末/)肉蓯蓉(去皮炙/為末)蜀椒(各一/錢末)
　獖猪腎(一對去脂膜/切如菉豆大)
　右六味除腎外以水切作碁子先将腎以水五碗煮
　次入葱薤白各少許候腎熟以五味調和如常法入
　藥碁子再煮令熟分三次空腹食之
　　半夏撥刀
治婦人痃癖血氣口吐酸水
　大麥麫(四/兩)半夏(湯洗去滑盡/炒半兩為末)桂(去粗皮一/錢為末)
　右三味同以生薑汁并米醋少許和切作撥刀熟煮
　如常法空心食之
　妊娠諸病
　　麥門冬粥
治妊娠胃反嘔逆不下
　生麥門冬(去心淨洗切碎研/爛絞汁取一合)白粳米(淨淘/二合)薏苡仁(揀/淨)
　(去土/一合)生地黄(肥者四兩淨洗切/碎研爛絞汁三合)生薑汁(一/合)
　右以水三盞先煮煎粳米薏苡仁二味令百沸次下
　地黄麥門冬生薑三味汁相合煎成稀粥空心温服
　如嘔逆未定晚後更煮食之
　　生地黄粥
治妊娠下血漏胎
　生地黄汁(一/合)糯米(淨淘/一合)
　右先将糯米煮作粥熟後下地黄汁攪調匀服之毎
　日空腹服
　　陳橘皮粥
治妊娠冷熱氣痛連腹不可忍
　陳橘皮(湯浸去白/焙一兩)苧麻根(刮去土曝/乾一兩)良薑(末三/錢)白粳
　米(擇淨/半合)
　右四味除粳米外𢷬羅為散毎服五錢匕先以水五
　盞煎至三盞去滓入粳米半合鹽一錢煮作粥食之
　空心一服至晚更一服
　　豉心粥
治諸種瘧疾寒熱往來
　豆豉心(二合以百沸/湯泡細研)柴葫(去苗二/錢末)桃仁(湯浸去皮尖/研三十個)
　右先将豆豉心桃仁以白米三合水半升同煮為粥
　臨熟入茈葫末攪匀食之
　　阿膠粥
治妊娠胎動不安
　阿膠(一兩搗碎炒令/黄燥搗為末)糯米
　右先将糯米煮粥臨熟下阿膠攪匀温食之
　　鹿頭肉粥
治妊娠四肢虚腫喘急脹滿
　鹿頭肉(半/斤)蔓荆子(去土/一兩)良薑　茴香(炒令香/各半兩)
　右四味除鹿肉外𢷬羅為末每服四錢匕先将水五
　盞煮鹿肉候水至三盞去肉下白米一合同藥末候
　米熟下五味調和得所分作三服一日食盡
　　鯉魚粥
治妊娠安胎
　鯉魚(一尾治/如食法)糯米(一/合)葱(二七莖/細切)豉(半/合)
　右以水三升煮魚至一半去魚入糯米葱豉煮粥食
　之
　　葱粥
治妊娠數月未滿損動
　葱(三/莖)糯米(三/合)
　右以葱煮糯米粥食之如産後血運用之亦効
　　竹􁏏粥
治妊娠常若煩悶
　淡竹􁏏(三/合)粟米(三/合)
　右以水煮粟米成粥臨熟下竹􁏏更煎令稀稠得所
　温食之
　　苧麻粥
治妊娠胎不安腹中疼痛宜常食
　生苧麻根(一兩淨洗煮/取汁二合)白糯米(二/合)大麥麫(一/合)陳橘皮
　(浸去白妙/半兩末)
　右四味以水同煮為粥令稀稠得所熟後入鹽少許
　平分作二服空腹熱食之
　　鯉魚羮
治妊娠傷動胎氣不安
　鮮鯉魚(一頭理/如食法)黄芪(剉/炒)當歸(切/焙)人參　生地黄(各半/兩)
　蜀椒(十粒/炒)生薑(一/分)陳橘皮(湯浸去/白一分)糯米(一/合)
　右九味剉八味令勻細納魚腹中用綿褁合以水三
　升煮魚熟将出去骨取肉及取魚腹中藥同為羮下
　少鹽醋熱啜汁喫極効
　　黄雞臛
治妊娠四肢虚腫喘急兼嘔逆不下
　黄雄雞(一隻去頭足及皮毛腸胃等洗淨/去血脈於沸湯中掠過去腥水)
　良薑(一/兩)桑白皮(刮淨剉/一兩半)黄耆(揀剉/一兩)
　右四味剉後三味與雞同煮候雞熟去藥取雞留汁
　将雞細擘去骨将汁入五味調和入雞肉再煮令滋
　味相入了隨性食之不計早晚不妨别服藥餌
　　雞子羮
治妊娠胎不安
　雞子(一/枚)阿膠(炒令燥/一兩)
　右取好酒一升微火煎膠令消後入雞子并鹽一錢
　和之分作三服相次食之
　　山芋麫
治妊娠惡阻嘔逆及頭痛食物不下
　生山芋(一尺於沙盆内研令/盡以葛布絞濾過)苧麻根(一握去皮/爛搗碎)
　右研勻入大麥麫三兩和搜細切如碁子大於葱薤
　羮汁内煮熟旋食之
　　又方
　木瓜(一枚大/者切)蜜(二/兩)
　右二味於水中同煮令木瓜爛於沙盆内細研入小
　麥麫三兩搜令相入薄捍切為碁子毎日空心用白
　沸湯煮强半盞和汁淡食之
　　雞肉索餅
治妊娠養胎藏及治胎漏下血心煩口乾
　丹雄雞(一隻取肉/去肚作臛)白麫(一/斤)
　右二味搜麫作索餅和臛任意食之
　　雞子酒
治妊娠血下不止
　雞子(五個/取黄)
　右取好酒一盞同煎如稀餳頓服之未差更作服之
　以差為度
　　小豆飲
治妊娠漏胎血盡子死
　赤小豆(半/升)蜀椒(去目并閉口炒/出汗十四枚)烏雌雞(一隻理/如食法)
　右三味以水二升同煮令熟取汁時時飲之未差更
　作服之
　　葱豉湯
治妊娠傷寒頭痛
　豉(一/合)葱白(一握去/根切)生薑(一兩/半)
　右以水一大盞煮至六分去滓分二服
　　産後諸病
論曰妊娠者十月既足百骨皆坼肌肉開解然後能生
百日之内猶名産母時人将調一月便為平復豈不謬
乎若飲食失節冷熱乖理血氣虚損因此成疾藥餌不
和更增諸病令宜以飲食調治為良
　　鮑魚羮
治産後乳汁不下
　鮑魚肉(半斤/細切)麻子仁(一兩半/别研)葱白(三莖/切碎)香豉(半合/别研)
　右先将水三升煮魚肉熟後入後三味煮作羮任意
　食之
　　猪蹄粥
治産後乳汁不下
　母猪蹄(一隻治如食法以水/三盞煮取二盞去蹄)王瓜根(洗/切)木通(剉/碎)漏蘆
　(去蘆頭/各一兩)
　右四味除猪蹄汁外粗𢷬篩每服三錢匕以煮猪蹄
　汁二盞先煎藥至一盞半去滓入葱豉五味等并白
　米半合煮作粥任意食之
　　猪蹄羮
治産後乳汁不下
　母猪蹄(二隻淨/洗剉)木通(一兩半剉/作寸段)
　右先将木通以水五升煎取四升去木通和猪蹄入
　五味如常法煮羮任意食
　　又方
　猪蹄(一具/洗剉)粳米(一合/淨淘)
　右用不拘多少入五味煮作羮任意食作粥亦得
　　牛肉羮
治産後乳無汁
　牛鼻肉(淨洗切/作小片)
　右用水煮爛入五味如常法煮作羮任意食之
　　鹿肉臛
治産後乳無汁
　鹿肉(四兩/洗切)
　右用水三碗煮入五味作臛任意食之
　　三肉臛
治産後乳汁不下
　龜肉(二兩/洗切)羊肉(三兩/洗切)麞肉(三兩/洗切)
　右用水不拘多少入五味煮為臛食之
　　蘇麻粥
治婦人産後有三種疾鬱冐則多汗汗則大便秘故難
於用藥惟此粥最佳且穏
　紫蘇子　大麻子(二味各半合淨洗研極細用水/再研濾汁二盞分二次粥啜)
　右此粥不獨産後可服大抵老人諸虛久風祕皆得
　力嘗有一貴人母年八十四忽腹滿頭疼惡心不能
　食醫家供補脾進食治風清頭目藥數日疾益甚懇
　予辨之予曰誤矣此老人風祕藏府壅滯聚膈中則
　腹脹惡心不喜食至巔頭痛神昏如得藏府流暢諸
　疾悉去予進此而氣洩下結糞如胡椒十餘少間通
　利諸證悉去(許學/士方)
　　茯苓粥
治産後無所苦欲睡而不得睡
　白茯苓(去黒皮取/末半兩)粳米(一/合)
　右二味以米淘淨煮粥半熟即下茯苓末粥熟任意
　食之
　　地黄粥
治初産腹中惡血不下
　生地黄(五兩擣絞/汁三合)生薑(𢷬絞取/汁二合)粳米(淨淘/三合)
　右先将米如常法煮粥臨熟下地黄及生薑汁攪令
　勻空服食之
　　紫莧粥
治産前後赤白痢
　紫莧葉(細剉/一握)粇米(三/合)
　右先以水煎莧葉取汁去滓下米煮粥空心食之立
　瘥
　　滑石粥
治産後小便不利淋澁
　滑石(半兩/别研)瞿麥穗(一/兩)粇米(三/合)
　右以水三升先煎瞿麥取二升半濾去滓将汁入米
　煮如常粥将熟入鹽少許葱白三寸方入滑石末煮
　令稀稠得所分作三度食之
　　羊肉粥
治産後七日後宜喫此粥
　白羊肉(去脂膜四/兩細切)粇米(淨淘/三合)生地黄(汁三/合)桂(去粗皮/剉取末)
　(一/分)
　右以水煮肉并米熟後入地黄汁并桂末令得所以
　五味調和空心任意食之
　　猪腎粥
治産後寒熱狀如瘧猪腎粥方
　猪腎(去脂膜細/切一對)香豉(一/合)白粇米(三/合)葱(三莖/細切)
　右四味以水三升煮猪腎豉葱至二升去滓下米煮
　如常法以五味調和作粥食之未瘥更作
　　黄雌雞飯
治産後虚羸補益
　黄雌雞(一隻去毛/及肚腸)生百合(淨洗擇/一果)白粳米飯(一/盞)
　右将粳米飯百合入在雞腹内以線縫定用五味汁
　煮雞令熟開肚取百合粳米飯和雞汁調和食之食
　雞肉亦妙
　　黄雌雞羮
治産後虛損
　黄雌雞(一隻肥者/理如食法)葱白(五莖/切)粇米(半/升)
　右三味依常法以五味調和為羮任意食之
　　猪肚羮
治産後積熱勞極四肢乾瘦飲食不生肌肉
　獖猪肚(一件淨洗先以小麥煮令半/熟取出肚細切令安一處)黄耆(剉碎/半兩)人參
　(三/分)粇米(三/合)蓮實(剉碎/一兩)
　右以水五升煮猪肚入人參黄耆蓮實候爛濾去藥
　并肚澄其汁令清方入米煮臨熟入葱白五味調和
　作粥任意食
　　鯽魚羮
治産後乳無汁
　鯽魚(一/斤)蠐螬(五/個)
　右依常法煮羮食後食之
　　鯽魚鱠
治産後赤白痢
　鯽魚(一斤治/如食法)蒔蘿　陳橘皮(湯去/白焙)蕪荑　乾薑(炮/)胡
　椒(各一錢/為末)
　右取鯽魚作鱠投熱豉汁中入鹽藥末攪調空腹食
　之
　　脯雞糝
治産後心虚忪悸徧身疼痛
　黄雌雞(一隻去毛頭足腸胃淨洗以小麥兩/合水五升煮雞半熟即取出雞去骨)蜀椒(去/目)
　(并開口炒汗/出取末  錢)茈葫(去苗/二錢)乾薑末(半/錢)粳米(合/)
　右先取水再煮雞及米令爛入葱薤椒薑茈葫末等
　次又入五味鹽醤煎熟任意食之
　　猪腎臛
治産後風虚勞冷百骨節疼其醴煩熱
　猪腎(一對去脂/膜薄切)羊腎(一對去脂/膜薄切)
　右以五味并葱白䜴為臛處常食之不拘時
　　冬瓜撥刀
治産後血壅消渴日夜不止
　冬瓜(研取汁/三合)小麥麫(四/兩)地黄汁(三/合)
　右三味一處搜和如常麫切為撥刀先将麞肉四兩
　細切用五味調和煮汁熟後却漉去肉取汁下撥刀
　麫煮令熟不拘多少任意食之
　　煨猪肝
治産後赤白痢腰腹疼痛不能下食
　猪肝(四/兩)蕪荑(末一/錢)
　右将猪肝薄切糝蕪荑末於肝葉上五味調和以濕
　紙裹煻灰火煨熟去紙食
　　生藕汁飲
治産後惡血不利壯熱虛煩
　生藕汁　地黄汁(各半/盞)蜜(一/匙)淡竹葉(一握切以水一/盞半煎取汁半)
　(盞/)
　右四味同煎沸熟温分三服日二夜一
　　又方
治婦人蓐中好食熱麫酒肉變成渇燥
　生藕汁　生地黄汁(各半/盞)
　右二味相和温煖分為三服
　小兒諸病
　　四米湯
治小兒泄注
　粱米　稻米　黍米(各三/合)蠟(如半彈/丸大)
　右以東流水二升煮粱米三沸絞去滓以汁煮稻米
　三沸去滓用汁煮黍米三沸絞去滓置蠟於汁中候
　蠟消毎服半合空心午後各一隨兒大小增減
　　牡丹粥
治小兒癖瘕病
　牡丹葉　漏蘆(去蘆/頭)决明子(各一/兩半)雄猪肝(去筋膜切/研二兩)
　右以水三升煎前三味去滓取一升半入猪肝及入
　粇米二合煮粥如常法空腹食之隨兒大小加減
　　扁豆粥
治小兒霍亂
　扁豆莖(切焙/一升)人參(二/兩)
　右以水三升先煮扁豆莖令熟下人參煎至二升去
　滓取汁煮粟米三合為粥與乳母食臨乳兒時先将
　去少許冷乳汁然後乳母常食此粥佳
　　猪子肝
治小兒久痢
　猪子肝(一/具)
　右切作片炙熟空心食之
　　雞子餌
治小兒秋夏中暴冷忽下痢腹脹乍寒乍熱渇甚
　雞子(二枚/去殻)胡粉(半兩炒/令黄)黄蠟(一棗/大)
　右先将黄蠟於銚子内微火上鎔次下雞子黄及胡
　粉調和候冷作餅與兒空心午後食之量兒大小增
　減
　　牛乳飲
治小兒􁊆
　牛乳(一/合)生薑汁(半/合)
　右於銀器中慢火同煎至六七沸一嵗兒飲半合仍
　量兒大小以意加減
　　甘草豆方
冬月小兒解諸熱毒老人亦宜服之
　大黒豆(三升/淨洗)甘草(三兩/細剉)
　右用水六升煮令爛熟時時以三五十顆與小兒食
　之汁亦可服又可用已煮過黒豆入香藥末和勻甑
　上蒸令香軟尤佳
　
　
　
　
　
　
　
　
　
　
　
　
　
　夀親養老新書卷四
