#+TITLE: 清異錄-宋-陶穀
#+DATE: 2016-06-11 12:24:22
#+SOURCE: github.com/kanripo/KR3l0127 master e114a350                
欽定四庫全書　　　　　子部十二
　清異録　　　　　　　　小説家𩔖三(瑣記之屬/)
　　提要
　　　　(臣/)等謹案清異録二卷宋陶榖撰榖字秀
　　　　實邠州新平人本唐彦謙之孫後避晉諱
　　　　改陶氏仕晉為知制誥倉部郎中仕漢為給
　　　　事中仕周為兵部侍即翰林承旨入宋仍原
　　　　官加户部尚書事迹具宋史本傳是書皆採
　　　　摭唐及五代新頴之語分三十七門各為標
　　　　題而注事實縁起於其下陳振孫書録解題
　　　　以為不𩔖宋初人語胡應麟筆叢嘗辨之今
　　　案榖雖入宋實五代舊人當時文格不過如是
　　　　應麟所云良是惟榖本北人僅一使南唐而
　　　　花九品九命一條云張翊者世本長安因亂
　　　　南來先主擢置上列乃似江南人語是則稍
　　　　不可解耳豈亦雜録舊文刪除未盡耶所記
　　　　諸事如出一手大抵即榖所造亦雲仙散録
　　　　之流而猶不偽造書名故後人頗引為詞藻
　　　　之用樓鑰攻媿集有白醉軒詩據其自序亦
　　　　引此書則宋代名流即已用為故實相沿既
　　　　久遂亦不可廢焉乾隆四十三年五月恭校
　　　　上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書　　　　　子部十二
　清異録總目　　　　　　小説家𩔖三(瑣記之屬/)
　　卷上
　　　天文門(十七事/)
　　　地理門(十四事/)
　　　君道門(十二事/)
　　　官志門(十六事/)
　　　人事門(十五事/)
　　　女行門(凡五事/)
　　　君子門(凡十事/)
　　　么麽門(凡四事/)
　　　釋族門(二十一事/)
　　　􁦆宗門(凡六事/)
　　　草木門(十五事/)
　　　竹木門(十九事/)
　　　百花門(二十六事/)
　　　百菓門(三十八事/)
　　　蔬菜門(二十五事/)
　　　藥品門(二十事/)
　　　禽名門(三十二事/)
　　　獸名門(二十事/)
　　　百蟲門(凡六事/)
　　　魚門(凡三十三事/)
　　卷下
　　　肢體門(凡八事/)
　　　作用門(凡八事/)
　　　居室門(二十四事/)
　　　衣服門(二十五事/)
　　　裝飾門(凡七事/)
　　　陳設門(十四事/)
　　　器具門(五十四事/)
　　　文用門(二十六事/)
　　　武器門(十一事/)
　　　酒漿門(十六事/)
　　　茗荈門(三十五事/)
　　　饌羞門(三十九事/)
　　　薫燎門(三十四事/)
　　　喪塟門(凡九事/)
　　　鬼門(一事/)
　　　神門(二事/)
　　　妖門(一事/)
欽定四庫全書
　清異録卷上
　　　　　　　　　　　　　宋　陶穀　撰
　　天文
龍潤
　李煜在國時自作祈雨文曰尚乖龍潤之祥
跋扈將軍
　隋煬帝泛舟忽隂風頗𦂳歎曰此風可謂跋扈將軍
竒水
　雨無雲而降非龍而作號為竒水
天公絮
　雲者山川之氣今秦隴村民稱為天公絮
赤真人
　周季年東漢國大雪盛唱曰生怕赤真人都來一夜
　春後大宋受命
吼天氏
　吕圜貧秋深大風隣人朱録事富而輕圜後疉小紙
　擲圜前云吕圜洛師人也身寒而徳備一日吼天氏
　作孽獨示威於圜
聖琉璃
　王衍伶官家樂侍燕小池水澄天見家樂應制云一
　段聖琉璃
艷陽根
　偽閩中書吏韋添天字謎云露頭更一日真是艷陽
　根
碧翁翁
　晉出帝不善詩時為俳諧語詠天詩曰髙平上監碧
　翁翁
地盖
　王彪天賦云溥為地盖浩作星衢
潤骨丹
　開元時髙太素𨼆商山起六逍遥館晴夏晩雲中秋
　午月冬日方出春雪未融暑簟清風夜階急雨各製
　一銘晩雲云作萬變圖先生一笑冬日云金鑼騰空
　映􁐺白醉春雪云消除疫癘名潤骨丹清風云醒骨
　真人六月惠然
冷飛白
　老伶官黄世明常言逮事莊宗大雪内宴敬新磨進
　詞號冷飛白
天公玉戱
　比丘清傳與一客同入湖南客曰凡雪仙人亦重之
　號天公玉戯
花鞴扇
　俗以開花風為花鞴扇潤花雨為花沐浴至花老風
　雨斷送盖花刑耳
驚世先生
　驚世先生雷之聲也千里鏡電之形也
千里燭
　道士王致一曰我平生不曾使一文油錢在家則為
　扇子燈出路則為千里燭意其日月也
迷空步障
　世宗時水部郎韓彦卿使髙麗卿有一書曰愽學記
　偷抄之得三百餘事今抄天部七事迷空步障(霧/)威
　屑(霜/)教水(露/)冰子(雹/)氣母(虹/)屑金(星/)秋明大老(天/河)
　　地理
黄金母
　汾晉村野間語曰欲作千箱主問取黄金母意謂多
　稼厚畜由耕耘所致
空青府
　契丹東丹王突欲買巧石數峰目為空青府
圓光石
　趙光逢奴往淮壖偶得一石四邊玲瓏𩔖火光逢愛
　之名曰圓光石
𨼆士泥
　秣陵孟娘山土正白色曰白墡土周護始調塗其四
　堵因呼𨼆士泥
寵􁦆
　桑維翰夀辰韋潜徳獻太湖石一塊上有鐫字金飾
　曰寵􁦆
琉璃變
　劉東叔賦臈月雨云且雨且凍山徑滑是誰作此琉
　璃變
四時節
　桂林一日之間具四時之氣遷謫者惡之號為四時
　節
節木汴州
　廣陵東南一都會凡百頗𩔖京師號節木汴州
地上天宫
　輕清秀麗東南為甲富兼華夷餘杭又為甲百事繁
　庶地上天宫也
青銅海
　汴老圃紀生一鉏芘三十口病篤呼子孫戒曰此二
　十畆地便是青銅海也
七絃水
　武夷山有石如立壁巔𨼆一泉分七派山僧顛堅名
　為七絃水
小蓬萊
　違命侯苑中鑿地廣一頃池心疉石𧰼三神山號小
　蓬萊
麥家地理
　臈雪熟麥春雪殺麥田翁以此占豐儉為麥家地理
十辛
　積麥以十辛良下子不得過三辛收發不得過三辛
　上塲入倉亦用辛日
　　君道
蕭閒大夫
　劉鋹僣立奢麗自恣在宫中自稱蕭閒大夫
候窻監
　南漢劉晟殿側置宫人望明窻以候曉宫人謂之候
　窻監
仁爐義䩱道薪徳火
　周杜良作唐太宗畫像賛云仁爐義䩱道薪徳火
摘𤓰手
　人君號能用才者莫如唐太宗然瀛洲十八人許敬
　宗乃得與如摘𤓰手耳取之既多其中不容無濫
掃國真人
　隋裴寂待選京都一日郊飲遇老人畫地上沙土曰
　掃國真人又曰玉環天子又曰兵丹上聖告寂云三
　百年中最雄者此三人耳寂醉臥及醒已失老人矣
　後人紬繹其名掃國者太宗之剗平僣暴也玉環太
　真妃子字𤣥宗以妃而召亂玉環天子是𤣥宗明矣
　憲宗始以兵定方鎮之強終以丹躁滅身兵丹之目
　其憲宗之謂乎
避賢招難存三奉五皇帝
　昭宗丁不可為之時遭無所立之地人戯上尊號曰
　避賢招難存三奉五皇帝葢帝常曰朕東西所至禍
　難隨之願避賢者路三謂三主帝后及楊栁昭儀五
　謂全忠行瑜克用茂貞韓建
彩局兒
　開元中後宫繁衆侍御寢者難於取捨為彩局兒以
　定之集宫嬪用骰子擲最勝一人乃得專夜宦璫私
　號骰子為剉角媒人
大昬元年
　王曦紹僣號梁閩越淫刑不道黄峻曰合非永隆恐
　是大昏元年
孟蜀弔伐
　孟蜀隳危大軍弔伐偽昶遣皇太子𤣥誥平章事王
　昭逺統兵捍禦𤣥誥乳臭子昭逺僕厠材太祖歎曰
　孟昶都無股肱爪牙其亡不晩矣
紫明供奉
　武帝宣内供奉賜坐食甘露毬蜜搗山藥油浴既退
　侵夜宫嬪離次上獨映琉璃燈籠觀書乆之歸寢殿
　王才人問官家今日以何消遣上曰緑羅供奉已去
　皂羅供奉(宫人/特髻)不來與紫明供奉(燈/)相守熟讀尚書
　無逸篇數遍朕非不能取熱閙快活正要與絃管尊
　罍暫時隔破
容易郎君
　晉少主志於富貴纔進姓名即問幾錢拜官賜職出
　於談笑幸臣私號容易郎君
大體雙
　劉鋹昏縱角出得波斯女年破𤓰黑腯而慧艷善淫
　曲盡其妙鋹嬖之賜號媚猪延方士求健陽法乆乃
　得多多益辦好觀人交選惡少年配以雛宫人皆妖
　俊美健者就後園禠衣使露而偶鋹扶媚猪延行覽
　玩號曰大體雙又擇新採異與媚猪對鳥獸見之熟
　亦作合
　　官志
風力相國
　越公楊素專恣既乆包藏可畏四方寒心不敢直指
　故以風力相國槩之(力一/作刀)
潤家錢
　南漢地狹力弱事例卑猥州縣時會僚屬不設席而
　分饋阿堵號潤家錢
分身將
　梁將葛從周忠義驍勇每臨陣東西南北忽焉如神
　晉人稱為分身將
肉雷
　來紹乃唐酷吏俊臣之裔天禀鷙忍以决罰為樂甞
　宰郃陽生靈困於孽手創造鐵繩千條或有令不承
　則急縳之仍以其半搥手往往委頓每肆枯木之威
　則百囚俱斷轟響震動一邑時呼肉雷
百和恭軍
　𡊮𧰼先判衢州時幕客謝平子癖於焚香至忘形廢
　事同僚蘓收戯刺一札伺其亡也而投之云鼎炷郎
　守馥州百和叅軍謝子平
擷金煉玉束雪量珠
　王播拜諸道鹽鉄轉運使祕書丞許少連賀啟擷金
　煉玉束雪量珠
玉葺金鹵
　偽唐徐履掌建陽茶局弟復治海陵鹽政監檢烹煉
　之亭牓曰金鹵履聞之潔敞焙舍命曰玉葺
赤心榜
　張聿宰華亭治政凛然凡有府使賦外之需直榜邑
　門民感其誠指為赤心榜
小宰羊
　時戢為青陽丞潔已勤民肉味不給日市豆腐數箇
　邑人呼豆腐為小宰羊
抱冰公事
　蒙州立山縣丞晁覺民自中原避兵南來因仕覇朝
　食料衣服皆市於隣邑一吏專主之既囬物多毫末
　皆寘諸獄當其役者曰又管抱冰公事也
牛皮綳鐵鼓
　蘓州録事叅軍薛朋龜亷勤明察胥吏呼為牛皮綳
　鉄皷言難縵也
軟繡天街
　本朝以親王尹開封謂之判南衙羽儀散從燦如圖
　畫京師人歎曰好一條軟繡天街近日士大夫騎吏
　華繁者亦號半里嬌
人間第一黄
　偽唐贓臣禇仁規竊禄泰州刺史惡政不可縷舉有
　智民請吻儒為二詩皆𨼆語凡寫數千幅詣金陵粘
　貼事乃上聞詩曰多求囊白昩蒼蒼兼取人間第一
　黄云云白黄𨼆金銀字
脯掾
　何敬洙帥武昌時司倉彭湘傑習知膳味就中脯腊
　尤殊敬洙檄掌公厨郡中號為脯掾
裹頭氷
　宋城主簿祝天貺勵已如氷玉百姓呼為裹頭冰天
　貺去後和甄來尉頗得天貺餘味加以儒而文民間
　語曰去了裹頭冰却得一段著脚琉璃
名字副車
　鄧州别駕令狐上選政貪性踈百姓呼名字副車
　　人事
閙侯
　侯元亮馬氏時湖湘宰退居長沙門常有客宴會無
　虚日人目為閙侯
九龍燭
　杜黄裳當憲宗初載深謀宻議眷禮敦優生日例外
　别賜九龍燭十挺
呷大夫
　家述常聿修仕偽蜀為太子左賛善大夫西人皆滑
　稽聿修伺述酒瓮將竭叩門求飲未通大道已見罍
　恥濡筆書壁曰酒客乾喉去唯存呷大夫
九福
　天下有九福京師錢福眼福病福屏帷福吳越口福
　洛陽花福蜀川藥福秦隴鞍馬福燕趙衣裳福
蠭窠巷陌
　四方指南海為烟月作坊以言風俗尚淫今京師鬻
　色戸將及萬計至於男子舉體自貨進退恬然遂成
　蠭窠巷陌又不止烟月作坊也
手民
　木匠總號運金之藝又曰手民手貨
鼎社
　廣順三年以柴守禮子榮為皇子拜守禮太子少保
　致仕皇子即位是為世宗守禮居西洛與王溥王彦
　超韓令坤之父結友嬉游裘馬衣冠僣逼逾制當時
　人為一日具設樂集妓輪環無已謂之鼎社洛下多
　妙妓守禮日㸃十名以片紙書姓字押字大如掌使
　人持呼之被遣者詣府尹出帋呈示尹從旁僉字妓
　見紙畫時争到買喚子號曰鼎社
到頭菴主徹底門生
　魏仁浦長百僚提奬單𨼆巗至列即又附他相仁浦
　不恱一日浮屠仁普來乞山資留飯而𨼆巖至以束
　素贈别顧仁普曰到頭菴主徹底門生今昔所難即
　而勉之𨼆巖面不𩔖人唯唯而退
女及第
　齊魯燕趙之種蠶收繭訖主蠶者簮通花銀碗謝祠
　廟村野指為女及第
錢井經商
　僦屋出錢號曰癡錢故僦賃取直者京師人指為錢
　井經商
不動尊
　宣武劉錢民也鑄鐵為筭子薄游妓求釵奩劉子辭
　之姥曰郎君家庫裏許多青銅教做不動尊可惜爛
　了風流抛散能使幾何劉子云我爺喚筭子作長生
　鐵况錢乎彼日日燒香禱祝天地三光要錢生兒絹
　生孫金銀千百億化身豈止不動尊而已為人父者
　聞此可以少戒
甌宰
　廣席多賓必差一人慣習精俊者充甌宰使舉職律
　衆
金撘膝
　温韜少無賴拳人幾死市魁將送官謝過魁前拜逾
　數百魁釋之韜每念之以為恥既貴達拍金薄為撘
　膝帶之曰聊酬此膝
鄭世尊
　或曰不肖子傾産破業所病不瘳其終奈何司馬安
　仁曰為鄭世尊而已又問何謂曰鄭子以李娃故行
　乞安邑幾為餒鬼佛世尊欲與一切衆生結勝因緣
　遂於舍衛次第而乞合二義以名之非不肖子尚誰
　當乎
三債三恱
　桑維翰草萊時語友人吾有富貴在造物未還三債
　是以知之上債錢貨中債妓女下債書籍既而鉄硯
　功成一日酒後謂親宻曰吾始望不及此當以數語
　勸子一杯其人滿酌而引公云吾有三恱而持之一
　曰錢二曰妓三曰不敢遺天下書公徐云吾衒露太
　甚自罰一觥
　　女行
胭脂虎
　朱氏女沉慘狡妬嫁為陸慎言妻慎言宰尉氏政不
　在已吏民語曰胭脂虎
冠子蟲
　俗罵婦人為冠子蟲謂性若蟲蛇有傷無補
補闕燈檠
　兾時儒李大壯畏服小君萬一不遵號令則叱令正
　坐為綰匾髻中安燈盌燃燈火大壯屏氣定體如枯
　木土偶人諢目之曰補闕燈檠
黑心符
　一妻不能御一家從可知以之卿諸侯一國從可知
　以之相天子天下從可知盖夫夫婦婦而天下正正
　家而天下定矣惟女子小人為難養近之則不遜逺
　之則怨論語之教也牝雞之晨惟家之索書之訓也
　无攸遂在中饋易之戒也能循法度則可以承先祖
　共祭祀詩之勸也威公縱文姜喪軀而幾亡魯髙祖
　畏吕氏召亂而幾亡漢文帝牽掣於獨孤廢嫡長立
　致大業之傾髙宗溺惑於武媚故失威權階大周之
　僣萬乘尚爾况庶人乎又况講再醮備繼室既無結
　髮之情常有扶筐之志安得福祥免禍幸矣閔家以
　蘆絮示薄許氏以鉄杵表酷其事歴歴可見為夫者
　耽少姿入巧言房簀之間夜以繼日纒愛紐情牢不
　可拔妻計日行夫勢日削如鉗礙口噤不得聲如絡
　冐頭癡不得動如杻械被身束縛囚繋不得自由而
　至寒熱饑飽在彼不在我出入起居在彼不在我使
　為不信惟命使為不義惟命使為不忠惟命使為不
　慈惟命使躬行殘忍刻薄之所不為惟命呼令殺人
　則恨頭落之遲呼令自殺則恐刀來之晚極口罵辱
　焉迎以笑嬉盡力决撻焉連稱罪過數以犯再拜謝
　之役以事健步辦之曰䑛吾痔諾而趨曰嘗吾便跪
　而進上不知有親知有吾妻而已下不省有幼省有
　吾妻而已人方以謂古不聞今不見彼尚且流汗積
　踵吐血逾胸悚懼慞惶戰栗振掉惟恐妻語之厲而
　色之莊也其效伊何有家則妻擅其家有國則妻據
　其國有天下則妻指麾其天下令一縣則小君映簾
　守一州則夫人並坐論道經邦奮庸熙載則于飛對
　内殿連理入都堂粉黛判賞罰裙襦執生殺矣世雖
　晩猶有是非俗雖澆猶分善惡有臣如此君必亂之
　有朋如此朋必絶之有閭里如此隣必去之有民如
　此官必刑之有子如此父母必號泣而擯之有同氣
　如此兄弟必紛紜而捨之有父如此有祖如此有伯
　叔如此子孫侄如此必色變心移東西南北而避之
　婦人遂啟口為雲霧發喉為雷霆展身為電轉身為
　風誣春為秋改白為黑指呉作越號女作男無力齟
　齬喜不自勝喜在其間愚以度日坐以待盡或十年
　或六七年或二三年齒髪且衰夀命且盡貨均彼巻
　而懐之則聨秦合晉之事萌而請媒通聘之迹見矣
　昏丈夫君已不用友已不齒鄉已不録兄弟不親子
　孫不集人非髙於泰山鬼責深於滄海其家墟矣老
　方悲其墓臭矣死尤辱妻而繼焉有格言也就夫言
　之乃並枕於莵連盤野葛就子孫言之乃通心鑚徹
　骨錐就朋友親族言之乃一輪車四墻屋甚者至於
　殺夫首子禍綿刀鋸寃著市曹祭祀絶而門庭蕪然
　世人恬為之悟且畏者曾無也吾年六十目見耳聞
　不可算數今訓汝等有妻固所不免當待之如賓客
　防之如盗賊以徳易色修已率下妻既正子孫敢不
　正乎萬一不幸中道鼓盆巾櫛付之侍婢米鹽畀之
　諸子日授方畧坐享宴安又或無嗣孤單則宜歸老
　弟姪以心與之孰敢不盡若更重昏續娶定見敗身
　殞家至時親友不欲言子孫不敢諫兼巳惑巳悮難
　信難處豈知吾熟諳而預言之龜鑑在前無復縷縷
　立石中寢永戒來裔稍越吾言祖先神明共賜誅殛
　百世循之真萬金之良藥也　右萊州長史于義方
　黑心符一巻録以傳後黑心者繼婦之徳名也陶氏
　子孫其戒之哉
水香勸盞
　扈戴畏内特甚未仕時欲出則謁假於細君細君滴
　水於地指曰不乾須前歸若去逺則燃香印掐至某
　所以為還家之驗因筵聚方三行酒戴色欲逃遁朋
　友黙曉譁曰扈君恐砌水𨼆形香印過界耳是當罰
　也吾徒人撰新句一聯勸請酒一盞衆以為善乃俱
　起一人捧甌吟曰解禀香三令能遵水五申逼戴飲
　盡别云細彈防事水短爇戒時香别云戰兢思水約
　匍匐赴香期别云出佩香三尺歸防水九章别云命
　繋逡廵水時牽决定香戴連沃六七巨觥吐嘔淋漓
　既上馬羣譟曰若夫人恠遲但道被水香勸盞留住
　　君子
髯佛
　滑州賈寜性仁恕賑饑救患耆稚愛慕之以寜多髯
　遂皆以髯佛呼之
老鴉陳
　巴陵陳氏累世孝謹鄉里以老鴉陳目之謂烏鴉能
　反哺也
返生錢
　宣城儒士林脩已深方脉治病不求報謝人致饋再
　三哀懇則留百餘一時人名為返生錢
泰火否爐
　蒲中趙節博贍剛直鄉人敬之嘗作爐火詩云近冬
　附火為泰火透春擁爐成否爐用否隨時有輕重進
　身君子合知無
天梳日帽
　唐𨼆君子田游巖一日冬晴就湯泉沐髮風於朝暉
　之下適所親者至曰髙年豈不自愛而草草若是耶
　游巗笑而答曰天梳日帽他復何需
安富大夫
　岐下梁撝以市𨼆為樂有府從事來見將為言於岐
　帥而官之撝怒府從事徐曰先生之量未易量也人
　之貧者富之人之病者安之人之賤者貴之人視先
　生賤且病之窮叟耳而皆反其所樂而今而後敢以
　安富大夫目先生
棣友
　范陽竇禹鈞生五子子儀等友愛天至儀曰吾與汝
　等離兄弟之拘牽真棣友也
百悔經
　閩士劉乙嘗乘醉與人争妓女既醒慚悔集書籍凡
　因飲酒致失賈禍者編以自警題曰百悔經自後不
　飲至於終身
樂天羮七百二十碗
　周維簡𨼆洪州西山嘗云得米三四石樂天羮七百
　二十碗足了一年支費
虚飣玲瓏石鎮羊
　游士藻為晉王記室予過其居知昨夜命客問食品
　曰第一虚裝玲瓏石鎮羊予曰好改作飣字便是一
　句詩士藻令取夜來食目對面塗注云吾平生以順
　人情為佛事獨違學士可乎
　　么麽
蟲使
　莊宗時伶官朱國賓天姿乖狠衆皆畏恨以其閩人
　號為蟲使
腹兵
　荆楚賈者與閩商争宿邸荆賈曰爾一等人横面蛙
　言通身劍㦸天生玉網腹内包蟲閩商應之曰汝輩
　腹兵亦自不淺盖謂荆字從刀也
鑿空大使駕險三郎
　桂州衙内都知兵馬使蔣剛善迎合上官剥兵刻民
　誑妄詐欺運以智數剛序行第三時號鑿空大使駕
　險三郎
瓮精
　螺川人何畫薄有文藝而屈意於五侯鯖尤善酒人
　以瓮精誚之
　　釋族
的乳三神仙
　太祖陳橋時太后方飯僧於寺懼不測寺主僧誓以
　身蔽上受禪賜的乳三神仙
引飯大師
　禪家未粥飯先鳴槌維那掌之藂林目浄槌為引飯
　大師維那為欒槌都督
鉢盂精
　行脚僧驚舉子驢舉子不忿僧曰麻衣鬼著汝何時
　㑹林舉子揚鞭曰鉢盂精且理㑹取養命圓
掃地和尚
　王建僣立後有一僧常持大帚不論官府人家寺觀
　遇即汛掃人以掃地和尚目之建末年於諸處寫六
　字云水行仙怕秦川後王衍秦川之禍方悟水行仙
　即衍字耳
雙撚布
　長安素上人四時止雙撚布為三衣執一鬼脚杖而
　已
寄生囊
　梓潼雙燈寺僧書一頌曰撞來好箇寄生囊云云趺
　坐而化
寒灰道者
　俞郢𨼆天童山大寒則於厨内取麩火一器亦納直
　於主者呼寒灰道者全利頭　僧舉能素苦白禿瘡
　痂糊頂禪人皆呼為寒灰道者
泥融覺
　比丘無染游廬山春雨路滑忽仆石上由是洞見本
　原士大夫稱為泥融覺
砑金虚縷沉水香紐列環
　晉天福三年賜僧法城跋遮那(袈裟/環也)王言云勑法城
　卿佛國棟梁僧壇領袖今遣内官賜卿砑金虚縷沉
　水香紐列環一枚至可領取
無無老
　沙門愛英住池陽村示人之語曰萬論千經不如無
　念無營時郡娼滿瑩娘多姿而富情真妓女中麟鳳
　進士張振祖以無念無營有情有色製一聨云門前
　艸滿無無老床底錢多有有娘
猪羊三昧
　寃胊僧行修食必大炙人戲之云修院主猪羊雞鴨
　三昧正受
紫織方
　獲嘉秃士貫微僣奢如貴要子弟旋織小疊勝羅染
　椹服號紫織方
麫忠
　蒸雪㑹乃道忠行化餘杭一錢不遺專供靈𨼆海衆
　月設一齋延僧廣備蒸作人人喜曰來日赴忠道者
　蒸雪㑹忠之化人惟曰買麫故稱麫忠
舟航化
　𤣥奘論道釋云道有為宗舟航化佛無為宗虚空化
湯餅藏油虀飽喫佛
　無念苦行比丘也食量延數人楚大韶延僧既旅集
　大韶長子以長紙書湯餅藏油虀飽喫佛榜念坐處
　念不動聲色如法飲食而退
梵嫂
　相國寺星辰院比丘澄暉以艷倡為妻每醉㸃胸曰
　二四阿羅烟粉釋迦又沒頭髮浪子有房室如來快
　活風流光前絶後忽一少年踵門謁暉願置酒叅㑹
　梵嫂暉難之凌晨但見院牌用紙漫書曰勑賜雙飛
　之寺
偎紅倚翠大師
　李煜在國微行娼家遇一僧張席煜遂為不速之客
　僧酒令謳吟吹彈莫不髙了見煜明俊醖藉契合相
　愛重煜乘醉大書右壁曰淺斟低唱偎紅倚翠大師
　鴛鴦寺主𫝊持風流教法乆之僧擁妓入屏帷煜徐
　步而出僧妓竟不知煜為誰也煜嘗宻諭徐鉉鉉言
　於所親焉
僧旂佛傘
　龍興寺檀越捨幡盖文云僧旂交舞丁當起於風鈴
　佛傘髙擎焜耀生乎日鑑其造語脫落尋常軌轍而
　不書誰人製撰
三隻韈
　去習者雲行至峨眉山而𨼆蓄三隻韈常穿二補一
　歲乆裂帛交雜望之葺葺焉自呼為獅子韈
五百斤鐵蒸胡
　汴州封禪寺有鐵香爐大容三石都人目之曰香井
　爐邉鎻一木櫃竅其頂游者香畢以白水真人投櫃
　竅寺門收此以為一歲麥本他院釋戲封禪房袍曰
　貴刹不愁齋粥世尊面前者五百斤鉄蒸胡好一件
　堅牢常住
肉香爐肉燈臺
　齊趙人好以身為供養且謂兩臂為肉燈䑓頂心為
　肉香爐
　　􁦆宗
饕餮􁦆
　近世事􁦆道者不務寡欲多捜黄白術貪婪無厭宜
　謂之饕餮􁦆
花餅道人
　五朝泉州有貧士行乞得錢盡買花麻餅食之羣小
　兒呼為花餅道人
長生籙
　華隂士人子别莊在老鵶谷因收刈與宻友飲夜醉
　乗月出莊信步似十餘里至一宫殿中皆􁦆妝婦人
　玉宇寳䑓上安玉匣大標金字曰長生籙二人覩一
　金翠雙鬟女發書讀之曰九琳上魔伯校玉書先春
　法師長養三天花木並増筭五千年二人失聲忽然
　不見身在亂石喬木間耳
太飛丸
　吳毅臨卭人以多疾齋禱於青城山紫極院置壇設
　醮科儀畢假寐齋㕔夢天人稱自剪刀館來授一竹
　簡題曰太飛丸鍊心法用鹽解􁦆人一物注曰世間
　白蝙蝠是其製合之節甚詳仍戒以絶嗜慾方可服
氤氲大使
　朱起家居陽翟年踰弱冠姿韻爽逸伯氏虞部有女
　妓寵寵艷秀明慧起甚留意寵尤繫心緣館院各别
　種種礙隔起一志不移精神恍惚有宻友詣都輦起
　送至郊外獨回之次逄青巾短袍擔笻杖藥籃者熟
　視起曰郎君幸值貧道否則危矣起駭異下馬揖之
　青巾曰君有急直言吾能濟起再拜以寵事訴青巾
　笑曰世人隂陽之契有繾綣司總統其長官號氤氲
　大使諸夙緣㝠數當合者須鴛鴦牒下乃成雖伉儷
　之正婢妾之㣲買笑之畧偷期之秘􁦆凡交㑹華戎
　配接率由一道焉我即為子囑之臨去籃中取一扇
　授起曰是坤靈扇子凡訪寵以扇自蔽人皆不見自
　此七日外可合合十五年而絶起如戒往來無阻後
　十五年寵疫病而殂青巾盖􁦆也
飱和閣
　太上明堂𤣥宗上經清齋休糧存日月在口中趙威
　伯受法於范丘林行挹日月之道内景注載上清紫
　虚吞日月氣法蜀天師杜光庭所廬作飱和閣奉行
　如上事
　　草
香祖
　蘭雖吐一花室中亦馥郁襲人彌旬不歇故江南人
　以蘭為香祖
昌九
　宜春太守虞杲郡齋植昌蒲五檻次子夢髯翁自號
　昌九言願賜保養
瓔珞藤
　終南山出瓔珞藤軟碧可愛葉甚小有子纍纍然纒
　固其上真似瓔珞
科名草
　杜荀鶴舍前椿𣗳生芝草明年及第以漆彩餙之安
　几硯間號科名草
蕉迷
　南漢貴璫趙純節性惟喜芭蕉凡軒窗館宇咸種之
　時稱純節為蕉迷
草帝
　青城山叟謝調芭蕉歌畧云草中一種無倫比瑣屑
　蒿萊望帝尊
扇子􁦆
　南海城中蘓氏園幽勝第一廣主嘗與幸姬李蟾妃
　㣲至此憇酌綠蕉林廣主命筆大書蕉葉曰扇子仙
　蘓氏於廣主草宴之所起扇子亭
緑天
　懐素居零陵菴東郊治芭蕉亘帯幾數萬取葉代紙
　而書號其所曰緑天菴曰種紙厥後道州刺史追作
　緑天銘
馨列侯
　唐保大二年國主幸飲香亭賞新蘭詔苑令取滬溪
　美土為馨列侯壅培之具
蕭寒郡假節侯
　蘆之為物大𩔖此君但霜雪侵陵改素為愧耳故好
　事君子號蘆為蕭寒郡假節侯
䕶階君子
　常保衡呼麥門冬鹿葱為䕶階君子金䔲玉簮為緑
　莊嚴
一元木公
　瓦松穢屋為不材之草有門生離合為四字曰一元
　木公實不稱名瓦松盖白日登天可以下視百草矣
緑衣元寳
　苔一名地錢一名緑衣元寳王彦章葺園亭壘壇種
　花急欲苔蘚少助野意而經年不生顧弟子曰叵耐
　這緑抝兒
土三材
　葛為世用花入藥根參果蓏筋備紉織土生而具三
　材亦草中之白眉
緑參差
　芭蕉詩最難作胡邰陽嵪一篇云野人無帳幄愛此
　緑參差云云
　　木(竹附/)
緑卿
　王彪臨池賦云碧氏方澄宅龜魚而蕩漾緑卿髙拂
　宿烟霧以參差
節氏
　三堂人家石柱礎有文曰虚中子生成記初云虚中
　子姓節氏化龍之後也隔十數字云與笙簫令壽鬛
　支離叟堅文同志莫逆又其後云生子茁封甘銳侯
　餘皆漫滅不存疑是昔人種竹記(竊記鬛是松支/是柏茁是筍)
圓通居士
　比丘海光住廬山石虎菴夜夢人長清痩而斑衣言
　捨身為菴中供養具俄窗外竹生一筍花紫籜如夢
　者之衣既成竹六尺餘無節黄緑瑩浄江州太守聞
　之意將奪取竹一夕自倒太守尋罪去光乃用為拄
　杖目曰直兄光來都下予因見之光云夢者自稱圓
　通居士予遂小篆此四字於杖之首令黒漆之
丁香竹
　荆南判官劉彧棄官游秦隴閩粤篋中收大竹拾餘
　顆每有客則斫取少許煎飲其辛香如雞舌湯人堅
　叩其名曰謂之丁香竹非中國所産也
平頭筍
　海南島中一𩔖筍極腴厚而甚短島人號平頭筍
天親竹
　秦維言雙竹自是一種有成林者因出三拄杖兩岐
　後問浙人云此是天親竹有時出一畨雙筍故例皆
　分岐亦非年年有之
不平生
　崔鳳蹉跎失志洛南天慶觀頗幽雅常陪友生夏月
　招凉於古槐下戯曰予不登九品此槐不得為手版
　想亦助不平也是後朋從呼槐為不平生
錦心氏繡腹郎
　懿宗時求老槐於城北筆頭谷李殊莊亦不下百年
　矣𣗳腰刻小字一曰錦心氏一曰綉腹郎云殊之祖
　愛甚故刻記之
淺色沉
　同光中秦隴野人得柏𣗳解截為版成器物置宻室
　中時馨芳之氣稍𩔖沉水初得而焚之亦不香盖性
　不宜火此淺色沉耳
木􁦆
　張薦明𨼆樂山林有古松十餘株謂人曰予人中之
　僊此木中之僊也
文章𣗳
　張曲江里第之側有古柘嘗因狂風發其一根解為
　器具花紋甚竒人以公之手筆冠世目之曰文章𣗳
三義亭
　同州邰陽縣劉靖家兄弟不異居宅旁榆𣗳生桑西
　廊梧桐生糓枝明年墳中白楊生檜並欝茂相若鄉
　人號榆為義祖桐為小義白楊為義孫分先後也縣
　令出官錢為修三義亭
漏春和尚
　新栽栁𣗳必用泥固濟其木頗𩔖比丘頂相元伯玉
　宅前揷栁初春吐芽伯玉曰且得漏春和尚一一無
　恙盖取杜子美漏泄春光有栁條之句
通天筍
　衡州人家竹林中生五筍徹梢無節目觀者神之名
　通天筍
蚱蜢竹
　江湖間有一種野竹其葉糾結如蟲狀山民曰此蚱
　蜢竹也
鞾鞵𣗳
　金鄉路上一老榆往來者就𣗳下易草屨例以其舊
　懸而去行人指為鞾鞵𣗳
省便珠
　釋知足嘗曰吾身爐也吾心火也五戒十善香也安
　用沉檀箋乳作夢中戲人強之但摘窗前柏子焚爇
　和口者指為省便珠
佛影蔬
　新羅論迦邏島有筍曰佛影蔬中國雖大無此一種
邉㓜節
　余為筍効傅休奕作墓誌曰邉幼節字脆中晉林琅
　玕之裔也以湯死建隆二年三月二十五日立石
　　花
小南強
　南漢地狹力貧不自揣度有欺四方傲中國之志每
　見北人盛誇嶺海之強世宗遣使入嶺館接者遺茉
　莉文其名曰小南強及本朝鋹主面縛偽臣到闕見
　洛陽牡丹大駭歎有搢紳謂曰此名大北勝
睡香
　廬山瑞香花始緣一比丘晝寢磐石上夢中聞花香
　烈酷不可名既覺尋香求之因名睡香四方竒之謂
　乃花中祥瑞遂以瑞易睡
獨立􁦆
　孟昶時每臈日内官各獻羅體圏金花𣗳子梁守珍
　獻忘憂花縷金於花上曰獨立僊
錦洞天
　李後主每春盛時梁棟窗壁柱拱階砌並作隔筒宻
　揷雜花榜曰錦洞天
黄玉玦
　錢俶以弟信鎮湖州後圃芙蓉枝上穿一黄玉玦枝
　梢交雜不知從何而穿也信截幹取玦以獻人謂真
　僊來遊留此以驚世耳
百葉僊人
　洛陽大内臨芳殿莊宗所建牡丹千餘本其名品亦
　有在人口者具於後
　　百葉僊人(淺/紅)　　月宫花(白/)　　小黄嬌(深/黄)
　　雪夫人(白/)　　　粉奴香(白/)　　蓬萊相公(紫花/黄緑)
　　卵心黄　　　御衣紅　　　　紫龍盃
　　三雲紫　　　盤紫酥(淺/紅)　　　天王子
　　出様黄　　　火㷔奴(正/紅)　　　太平樓閣(千葉/黄)
玉雞苗
　東平城南許司馬後圃薔薇花太繁欲分於别地栽
　揷忽花根下掘得一石如雞狀五色燦然郡人遂呼
　薔薇為玉雞苗
樓羅厯
　劉鋹在國春深令宫人鬬花凌晨開後苑各任採擇
　少頃勑還宫鎻苑門膳訖普集角勝負於殿中宦士
　抱闗宫人出入皆捜懐袖置樓羅厯以驗姓名法制
　甚嚴時號花禁負者獻耍金耍銀買燕
鼎文帔
　許智老居長沙有木芙蓉二株庇可畆餘一日盛開
　賓客盈溢坐中王子懐言花不踰萬若過之受罰指
　所携妓賈三英胡錦鼎文帔以酬直智老命僕厠羣
　採凡一萬三千餘朶子懐褫帔納主人靦而黙遁
十二香
　吳門于永錫專好梅花吟十二香詩今録其名意
　　萬𨕖香(拔枝剪折/遴㨂繁種)　　　水玉香(清水玉缸/參差如雪)
　　二色香(帷幔深置/脂粉同妍)　　　自得香(簾幕窺蔽/獨享馥然)
　　撲凸香(巧揷鵶鬢/妙麗無比)　　　筭香(採折湊然/計多受賞)
　　富貴香(簮組共賞/金玉輝映)　　　混沌香(夜室映燈/暗中拂鼻)
　　盗跖香(就𣗳臨瓶/至誠竊取)　　　君子香(不假風力/芳譽逺聞)
　　一寸香(醉藏懐䄂/馨聞斷續)　　　使者香(專使貢持/臨門逺送)
紫風流
　廬山僧舍有麝囊花一藂色正紫𩔖丁香號紫風流
　江南後主詔取數十根植於移風殿賜名蓬萊紫
婪尾春
　胡嵪詩缾裏數枝婪尾春時人罔喻其意桑維翰曰
　唐末文人有謂芍藥為婪尾春者婪尾酒乃最後之
　盃芍藥殿春亦得是名
金剛不壊王
　懿宗賞花短歌云長生白乆視黄共拜金剛不壊王
　謂菊花也
雨天三昩
　閩昶春餘宴後苑飛紅滿空昶曰彌陀經云雨天曼
　陀羅華此景近似今日觀化工之雨天三昩宜召六
　宫設三昩燕
花經九品九命
　張翊者世本長安因亂南來先主擢置上列時邦西
　平昌令卒翊好學多思致嘗戲造花經以九品九命
　升降次第之時服其允當
　　一品九命
　　　蘭　　　牡丹　　䗶梅　　酴醿
　　　紫風流(睡香/異名)
　　二品八命
　　　瓊花　　蕙　　　巖桂　　茉莉
　　　含笑
　　三品七命
　　　芍藥　　蓮　　　薝蔔　　丁香
　　　碧桃　　垂絲海棠　　　　千葉
　　四品六命
　　　菊　　　杏　　　辛夷　　豆蔲
　　　後庭　　忘憂　　櫻桃　　林禽
　　　梅
　　五品五命
　　　楊花　　月紅　　梨花　　千葉李
　　　桃花　　石榴
　　六品四命
　　　聚八􁦆　金沙　　寳相　　紫薇
　　　凌霄　　海棠
　　七品三命
　　　散水　　真珠　　粉團　　郁李
　　　薔薇　　米囊　　木𤓰　　山茶
　　　迎春　　玫瑰　　金燈　　木筆
　　　金鳳　　夜合　　躑躅　　金錢
　　　錦帯　　石蟬
　　八品二命
　　　杜鵑　　大清　　滴露　　刺桐
　　　木蘭　　雞冠　　錦被堆
　　九品一命
　　　芙蓉　　牽牛　　木槿　　葵
　　　胡葵　　鼓子　　石竹　　金蓮
花九錫
　警忘録載羅虬撰花九錫然亦須蘭蕙梅蓮軰乃可
　披襟若夫容躑躅望􁦆山木野草直惟阿耳尚錫之
　云乎
　　重頂帷(障/風)　　金錯刀(剪/折)　　甘泉(浸/)
　　玉缸(貯/)　　　雕文䑓座(安/置)　畫圖
　　翻曲　　　　美醑(賞/)　　　新詩(詠/)
五宜
　對花焚香有風味相和其妙不可言者木犀宜龍腦
　酴醿宜沈水蘭宜四絶含笑宜麝薝蔔宜檀韓熙載
　有五宜說
瀛洲玉雨
　司空圗菩薩蠻謂梨花為瀛洲玉雨
嚴山圭木
　韓㳟叟離合巗桂二字為嚴山圭木
慈恩傅粉緑衣郎
　陶子召客於西宅為酴醿開尊無以侑勸請坐人各
　撰小名得有思致者七是日十一客費麴生八斗夜
　三鼓而罷家並有酴醿酒肉如吾十二人之樂沒世
　不可得賽白蔓君四字天花花聖人慈恩傅粉緑衣
　郎獨步春沈香宻友
百宜枝杖
　酴醿木香事事稱宜故賣揷枝者云百宜枝杖此洛
　社故事也
花腊
　脂粉流愛重酴醿盛開時置書册中冬間取以揷鬂
　盖花腊耳
香瓊綬帶
　薛熊賞酴醿詩云香瓊綬帶雪纓絡
花太醫
　蘓直善治花瘠者腴之病者安之時人競稱為花太
　醫
擡舉牡丹法
　常以九月取角屑硫黄碾如麫拌細土挑動花根壅
　罨入土一寸出土三寸地脉既煖立春漸有花蕾生
　如粟粒即搯去惟留中心一蕋氣聚故花肥至開時
　大如盌面
蘭花第一香
　蘭無偶稱為第一
洛白揚紅汴黄江紫
　瑞香有洛白揚紅汴黄江紫花之變極矣
　　菓
瑞聖奴
　天寳年内中柑𣗳結實帝日與貴妃賞御呼為瑞聖
　奴
餘甘尉
　鄴中環桃特異後唐莊宗曰昔人以橘為千頭木奴
　此不為餘甘尉乎
梅檀
　馮長樂别墅有數種梅檀紫粉分心軟帶之𩔖
冷金丹
　來禽百枚用蠭蜜浸十日取出别入蠭蜜五斤細丹
　砂末二兩攪拌封泥一月出之隂乾名冷金丹飯後
　酒時食一兩枚其功勝九轉丹
省事三
　北方蓮實狀長少味出藕頗佳然止三孔用漢語轉
　譯其名曰省事三
蜜父蠟兄
　建業野人種梨者詫其味曰蜜父種枇杷者恃其色
　曰蠟兄
青灰蔗
　甘蔗盛於吳中亦有精粗如崑崙蔗夾苗蔗青灰蔗
　皆可煉糖桄榔蔗乃次品糖坊中人盗取未煎蔗液
　盈盌啜之功徳漿即此物也
金香大丞相
　莊宗小酌進新橘命諸伶咏之唐朝美詩先成曰金
　香大丞相兄弟八九人剥皮去滓子若箇是汝人帝
　大笑賜所御軟金盃
赤誌翁
　予嘗以鴨卵及蓮枝一捻紅餉符昭逺介還送一詩
　云聖胎初出赤誌翁醜杖旁扶赤誌翁
河東飯
　晉王嘗窮追汴師粮運不繼蒸栗以食軍中遂呼栗
　為河東飯
雞冠棗
　睢陽多善棗雞冠棗宜作脯醍醐棗宜生啖或謂棗
　是聖花兒
紅雲宴
　嶺南荔枝固不逮閩蜀劉鋹每年設紅雲宴正紅荔
　枝熟時
玉枕藷
　嶺外多藷間有發深山䆳谷而得之者枚瑰連屬有
　數十斤者味極甘香人多自食未嘗貨於外本名玉
　枕藷又號三家藷
土麝香
　甞因㑹客食𤓰言最惡麝香坐有張延祖曰是大不
　然吾家以麝香種𤓰為鄉里冠但人不知制伏之術
　耳求麝二錢許懐去後旬日以藥末攪麝見送每種
　𤓰一窠根下用藥一捻既結破之麝氣撲鼻次年種
　其子名之曰土麝香然不用藥麝止微香耳
掌扇岡
　櫻桃素盛睢陽地名掌扇岡尤繁妙有一𣗳收子至
　三石者
東韋李
　東韋李朔方處處有云韋氏中東脊之孫種來得名
天公掌
　淇薯藥稱最大者號天公掌次者號拙骨羊
月一盤
　蜀孟昶月旦必素飡性喜薯藥左右因呼薯藥為月
　一盤
四十團
　賈人自嶺外還得一枝龍眼已鹽乾凡四十團共千
　枚至荆南獻髙保勉因作小琅玕檻子立置之名之
　曰海珠藂
繡水團
　龍眼金余但知其名繡水團川彈子而已按本草一
　號荔枝奴
玉角香
　新羅使者每來多鬻松子有數等玉角香重堂棗御
　家長龍牙子惟玉角香最竒使者亦自珍之
鐵脚梨
　木𤓰性益下部若脚膝筋骨有疾者必用焉故方家
　號為鐵脚梨
黄金顙
　丘鵬南出甘蔗啖朝友云黄金顙
百二子
　河東葡萄有極大者惟土人得啖之其至京師者百
　二子紫粉頭而已
御蟬香
　洛南㑹昌中𤓰圃結五六實長幾尺而極大者𩔖蛾
　緑其上皺文酷似蟬形圃中人連蔓移土檻貢上命
　之曰御蟬香挹腰緑
百子瓮
　果中子繁者惟夏𤓰冬𤓰石榴故嗜果者目𤓰為百
　子瓮
獨子青
　遼東一處有𤓰若澆沃則以酒代水實成破為十段
　若段中止有一子而長數寸食一顆可作十日粮國
　人珍之名獨子青
𤓰戰
　吳越稱霅上𤓰錢氏子弟逃暑取一𤓰各言子之的
　數言定剖觀負者張宴謂之𤓰戰
鼻𨕖
　𤓰最盛者無踰齊趙車擔列市道路濃香故彼人云
　未至舌交先以鼻選
閩香玉女
　閩士赴科臨川人赴調㑹京師旗亭各舉鄉産閩士
　曰我土荔枝真壓枝天子飣坐真人天下安有並駕
　者撫人不識荔枝之未腊者故盛主楊梅閩士不忿
　遂成喧競旁有滑稽子徐為一絶云閩香玉女含香
　雪吳㑹星郎駕火雲草木無情争底事青明經對赤
　參軍
澱脚綃
　夷門𤓰品中澱脚綃夾鶉其色香味可魁本𩔖也
褉寳
　崔逺家墅在長安城南就中褉池産巨藕貴重一時
　相傳為褉寳又曰玉臂龍
竹青棗
　唐末羣方負固物産不通東漢有商歸自閩越以橄
　欖獻於霸君明日分賜大臣禁帥郝惟慶曰此公狀
　𩔖吾鄉竹青棗加之一時乆方得薄味官家何用賜
　臣所喜者金稜畧綽盤耳
九天材料
　一時之果品𩔖幾何惟假蜂蔗川糖白鹽藥物煎釀
　曝糝各隨所宜郭崇韜家最善乎此知味者稱為九
　天材料
爽團
　馮瀛玉爽團法弄色金杏新水浸沒生薑甘草艸丁
　香蜀椒縮砂白荳蔲鹽花沈檀龍麝皆取末如麫攪
　拌日晒乾候水盡味透更以香藥鋪糝其功成矣宿
　酲未解一枚可以蕭然
百益紅
　百益一損者棗一益百損者梨醫氏目棗為百益紅
　梨為百損黄
賜紫櫻桃
　温庭筠曰葡萄是賜紫櫻桃黄葵是鍍金木槿
雲英麨
　鄭文寳雲英麨予得食酷嗜之寳贈方藕蓮菱芋雞
　頭荸薺慈姑百合並擇淨肉爛蒸之風前吹㫰少時
　石臼中搗極細入川糖蜜熟再搗令相得取出作一
　團停冷性硬淨刀隨意切食糖多為佳蜜須合宜過
　則大稀
　　蔬
崑味
　落蘓本名茄子隋煬帝縁飾為昆侖紫𤓰人間但名
　崑味而已
千金菜
　髙國使者來漢隋人求得菜種酬之甚厚故因名千
　金菜今萵苣也
翰林虀
　右補闕崔從授余翰林虀法每用時菜五七種擇去
　老壽者細長破之入湯審硬軟作汁量淺湥慎啟閉
　時檢察待其玉潔而芳香則熟矣若欲食先煉雍州
　酥次下乾虀及鹽花冬春用熟筍夏秋用生藕亦刀
　破令形與虀同既熟攪於羮中極清美盧質在翰林
　躬為之
胡麻自然汁
　羮虀寸截連汁置潔器中煉胡麻自然汁投之更入
　白鹽搗薑攪匀潑淡湯餅此乃餘杭夀禪師法非事
　佛者加煉熟蔥韭益佳
百歲羔
　俗號虀為百歲羔言至貧亦可具雖百歲可長享也
子母蔗
　湖南馬氏有雞狗坊卒長能種子母蔗
龍鬚菜
　甕菜出閩中凡百毒悉能解之引蔓而生土人號龍
　鬚菜
一束金
　杜頥食不可無韭人惡其噉候其僕市還潜取棄之
　怒罵曰奴狗奴狗安得去此一束金也
盤盌葱
　盤盌䓤趙魏間有之幾如柱杖麄但盈尺耳
和事草
　葱和美衆味若藥劑必用甘草也所以文言曰和事
　草
五鼎芝
　北方桑上生白耳名桑鵝貴有力者咸嗜之呼五鼎
　芝
南方韭
　南方韭多鬚葉短濶而圓
玉乳蘿蔔
　王奭善營度子弟不許仕宦每年止種火田玉乳蘿
　蔔壺城馬面菘可致千緍
蒺藜精
　江南吳協劉賓王同省殊不相下時方嚴冽㕔後石
　芥藂長協曰可謂介然特立賓王曰誠如公言但恨
　黄髮之言變成蒺藜精耳恊已耳順聞而㗸之
鼈還丹
　孟貫獻詩於世宗遂聯九品有藥性論序曰紅莧為
　跛鼈之還丹
題頭菌
　保大中村民於爛木上得菌幾一檐狀如蓮花葉而
　色赤黄因呼題頭菌
筍奴菌妾
　江右多菘菜鬻筍者惡之罵曰心子菜盖筍奴菌妾
　也
金毛菜
　石髮吳越亦有之然以新羅者為上彼國呼為金毛
　菜
笑矣乎
　菌蕈有一種食之令人得乾笑疾土人戱呼為笑矣
　乎
休休散
　湖湘習為毒藥以中人其法取大蛇斃之厚用茅草
　盖罨幾旬則生菌蕈發根自蛇骨出候肥盛采之令
　乾搗末糝酒食茶湯中遇者無不赴泉壤世人號為
　休休散
麝香草
　蒜五代宫中呼麝香草
三無比
　鍾謨嗜菠薐菜文其名曰雨花菜又以蔞蒿萊菔菠
　薐為三無比
鍊鶴一羔醉猫三餅
　居士李巍求道雪竇山中畦䔫自供有問巍曰日進
　何味答曰以鍊鶴一羔(盖為鍊得身/形似鶴形也)醉猫三餅(巍以/蒔蘿)
　(薄荷搗/飯為餅)問者語所親者以清饑道者旦暮必以菜解
纒齒羊
　𡊮居道不求聞達馬希範間延入府希範病酒厭膏
　膩居道曰大王今日使得貧家纒齒羊詢其故則蔬
　茹
淨街槌
　瓠少味無韻葷素俱不相宜俗呼淨街槌
　　藥
迎年佩
　咸通後士風尚於正旦未明佩紫赤囊中盛人參木
　香如豆様時時傾出嚼吞之至日出乃止號迎年佩
獅子术
　潜山産善术以其盤結醜恠有獸之形因號為獅子
　术
三青蔓
　按清冷真君外訣貝杞為三青蔓其苗為換骨菜
鍊骨湯
　潜山老黄冠年一百一歲扈長官好修攝賂黄冠僕
　竊藥而來乃吳茱茰艾葉川椒杜仲乾木𤓰木鱉肉
　瓦上松花扈信之名曰鍊骨湯此僊家謂之水炙香
錦郎
　檳榔含章甚美絶象枸錦性體堅剛耐於斷削余治
　為書軸因名錦郎
謬劑而已
　醫之於人功次天地其間濫謬盗名取貲無功有害
　藥乎藥乎謬劑而已
一藥譜
　苾蒭清本良於醫藥數百品各以角貼所題名字詭
　異余大駭究其源底答言天成中進士侯寧極戱造
　藥譜一卷盡出新意改立别名因時多艱不傳於世
　余以禮求假録一通用娛閒暇
　　假君子(牽/牛)　　　　　昌明童子(川烏/頭)
　　淡伯(厚/朴)　　　　　　木叔(胡/椒)
　　雪睂同氣(白扁/豆)　　　金丸使者(椒/)
　　馘毒僊(預知/子)　　　　貴老(陳/皮)
　　逺秀卿(沈/香)　　　　　化米先生(神/麯)
　　九日三官(吳茱/萸)　　　燄叟(硫/黄)
　　三閭小玉(白/芷)　　　　中黄節士(麻/黄)
　　時美中(蒔/蘿)　　　　　導河掾(木猪/苓)
　　𠻳神(五味/子)　　　　　方麯氏(防/風)
　　削堅中尉(三稜中/一作都)　　白天壽(吳木天/一作大)
　　洞庭奴𨽻(枳/殻)　　　　黄英石(檀/香)
　　緑劍真人(菖/蒲)　　　　魏去疾(阿/魏)
　　禹孫(澤/瀉)　　　　　　槖籥尊師(僊靈/脾)
　　風稜御史(史君/子)　　　雪如來(白/芨)
　　風味團頭(縮/砂)　　　　赦肺侯(欵冬/花)
　　骨鯁元君(蓽/薢)　　　　苦督郵(黄/芩)
　　調睡參軍(酸棗/仁)　　　黑司命(蓯/蓉)
　　知微老(白/薇)　　　　　太清尊者(朴/硝)
　　既濟公(升/麻)　　　　　冷翠金剛(石楠/葉)
　　脫核嬰兒(桃/仁)　　　　澀翁(訶梨/勒)
　　抱雪居士(香附/子)　　　隨湯給事中(甘/遂)
　　斜枝大夫(草龍/胆)　　　野丈(白頭/翁)
　　建陽八座(蛇床/子)　　　𤣥房仲長統(皂/莢)
　　藂生藥王(覆盆/子)　　　仁棗(川錬/子)
　　石仲寧(滑/石)　　　　　命門録事(安息/香)
　　𨼆上座(郁李/仁)　　　　水狀元(紫/蘓)
　　飛風道者(牙/硝)　　　　帝膏(蘓合/香)
　　畢和尚(畢澄/茄)　　　　金山力士(自然/銅)
　　麝男(甘/松)　　　　　　氷喉尉(薄/荷)
　　草東牀(大腹/皮)　　　　腎曹都尉(葫蘆/巴)
　　壽祖(威靈/僊)　　　　　玲瓏霍去病(藿/香)
　　千眼油(㽔/人)　　　　　延年卷雪(桑白/皮)
　　水銀腊(輕/粉)　　　　　黄香影子(梔/子)
　　六亭劑(五味/子)　　　　顯眀􁈽(阿/膠)
　　出様珊瑚(木/通)　　　　中央粉(蒲/黄)
　　瘡帚(何首/烏)　　　　　支解黄(丁/香)
　　洗瘴丹(㯽/榔)　　　　　海腊(麒麟/竭)
　　水磨橄欖(金鈴/子)　　　無名印(地/榆)
　　無憂扇(枇杷/葉)　　　　鬼木串(槐/角)
　　黑煞星(夜明/砂)　　　　續命筒(乾/漆)
　　蠻龍舌血(没/藥)　　　　羽化魁(五加/皮)
　　清涼種(香/薷)　　　　　度厄錢(連/翹)
　　湯主(山茱/萸)　　　　　聖蘢鬆(瞿/麥)
　　翻胃木(常/山)　　　　　醒心杖(逺/志)
　　玉皇𤓰(馬兠/鈴)　　　　偷蜜珊瑚(甘/草)
　　徳兒(杏/仁)　　　　　　混沌螟蛉(寄/生)
　　永嘉聖脯(乾/薑)　　　　紅心石(赤石/脂)
　　藥本(五靈/脂)　　　　　静風尾(荆/芥)
　　正坐丹砂(附/子)　　　　迎陽子(兎絲/子)
　　山屠(黄/蘖)　　　　　　脾家瑞氣(肉荳/蔲)
　　甜面淳于(蜜陀/僧)　　　剔骨香(青/皮)
　　痰宫劈歴(半/夏)　　　　玉虚飯(龍/腦)
　　鎖睂根(苦/參)　　　　　黑龍衣(鱉/甲)
　　小帝青(青/鹽)　　　　　百辣雲(生/薑)
　　綬帶米(麥/蘖)　　　　　半夏精(天南/星)
　　夜金(雄/黄)　　　　　　沙田髓(黄/精)
　　無聲虎(大/黄)　　　　　小昌明(草烏/頭)
　　艸兵(巴/豆)　　　　　　巢烟九肋(烏/梅)
　　百子堂(草果/子)　　　　皺面還丹(人/參)
　　琥珀孫(松/脂)　　　　　賊參(薺/苨)
　　不死麵(茯/苓)　　　　　火泉(竹/瀝)
　　比目沈香(烏/藥)　　　　陸續丸(蔓荆/子)
　　地白(𤓰蔞/根)　　　　　天豆(破故/紙)
　　滴膽芝(黄/連)　　　　　新羅白肉(白附/子)
　　痩香嬌(丁/香)　　　　　破闗符(蓬莪/术)
　　王絲皮(杜仲一作/王孫友)　　血櫃(牡丹/皮)
　　川元蠢(川芎一/作几元)　　　九女春(鹿/茸)
　　百藥綿(黄/耆)　　　　　英華庫(益/智)
　　通天拄杖(牛/膝)　　　　赤天佩(姜/黄)
　　丹田霖雨(巴/㦸)　　　　百丈鬚(石/斛)
　　飛天蕋(旋復/花)　　　　安神隊杖(麥門/冬)
　　鄆芝(天/麻)　　　　　　錦綉根(芍/藥)
　　草魚目(薏苡/仁)　　　　茅君寳篋(蒼/术)
　　尉陀生(桂生一/作圭)　　　鍊形松子(柏子/仁)
　　蘆頭豹子(柴/胡)　　　　丑寳(牛/黄)
　　肚裏屏風(艾/)　　　　九畹菜(澤/蘭)
　　女二天(當/歸)　　　　　大通緑(木/香)
　　旱水晶(硼/砂)　　　　　還元大品(地/黄)
　　兩平章(羗/活)　　　　　死氷(白殭/𧖟)
　　一寸樓臺(蜂/窠)　　　　三尺籙(枸/杞)
　　無情手(碙/砂)　　　　　拔萃團(麝/香)
　　緑鬚姜(細/辛)　　　　　笑靨金(菊/花)
　　走根梅(乾/葛)　　　　　八月珠(茴/香)
　　銀條徳星(山/藥)　　　　埋光烏藥(良/薑)
　　椹聖(蓽/撥)　　　　　　破軍殺(大/㦸)
　　吉祥杵(桔/梗)　　　　　金母蛻(欝/金)
　　線子檀(芽/香)　　　　　良醫匕首(亭/歴)
　　産家大器(秦/艽)　　　　滴金卵(延胡/索)
　　鬼丹(蘆㑹鬼/一作兒)　　　　宜州様子(白荳/蔲)
　　瓦壠班(貝/母)　　　　　孝梗(知/母)
　　萬金茸(紫/苑)　　　　　秦尖(蒺/莉)
　　西天蔓(前/胡)　　　　　蕨臣(卷/柏)
　　五福臠(白/歛)　　　　　保生藂(藁/本)
　　狨奴(狗/脊)　　　　　　蒜腦藷(百/合)
　　備身弩(芫/花)　　　　　玉靈片(石/膏)
黄庭泉
　長生之藥惟積乆灌溉丹田為上僊家以津液為種
　夀泉祖黄庭也
草師婆
　福徳綿吉祥草師婆皆謂艾也
大靈豆
　華山陳摶有大靈豆服一粒四十九日不饑筋骨如
　故顔色反嬰
肝天
　藥有五天决明為肝天紫苑為肺天神麯為脾天逺
　志為心天蓯蓉為腎天
草裹丹砂
　耆老婦人好熨烙以瓦片煖肚名為草裹丹砂凡隂
　寒覺足疼用之
扁鵲銘
　椒又名扁鵲銘蜀産者上葉屬木故青皮本火故赤
　花應土故黄膜兆金故白子符水故黑五行全足草
　中大丹服餌家重之
却老霜
　却老霜九鍊松脂為之辟榖長生
日面天腸福衢夀車
　大清艸木方云服雲母者成日面天腸餌鍾乳者登
　福衢壽車
草創刀圭
　髙麗博學記云酥名大刀圭醍醐名小刀圭酪名水
　刀圭乳腐名草創刀圭
火輪三昩
　凡病膏肓之際藥效難比鍼灸之所以用也鍼長於
　宣壅滯灸長於氣血古人謂之延年火又曰火輪三
　昩今人有病必灸亦大癖也
火靈庫
　昌黎公愈晩年頗親脂粉故事服食用硫黄末攪粥
　飯啖雞男不使交千日烹庖名火靈庫公間日進一
　隻焉始亦見功終致絶命
大道丸
　食草木方黒豆一升去皮貫衆一兩甘草如之茯苓
　吳术縮砂仁减半剉了用水五升同豆熬煮火須文
　武𦂳慢得中直至水盡揀去藥取豆搗如泥作雞頭
　實大有盖甆瓶宻封黄巢亂江淮人竄入山林多餓
　死八公山有刹帝利種文禪製此藥名大道丸嚼一
　丸則恣食苗葉可為終日飽雖異草殊木素所不識
　亦無毒甘甜與進飯粮一同獲濟者衆
回頭青
　香附子湖湘人謂之回頭青言就地剗去轉首已青
　用之之法砂盆中熟擦去毛作細末水攪浸澄一日
　夜去水膏㬠稠揑餅微火焙乾復浸如此五七遍入
　藥宛然有沈水香味單服尤清
　　禽
羮本
　郝輪陳别墅畜雞數百外甥丁權伯勸諭輪畜一雞
　日殺小蟲無數况損命莫知紀極豈不寒心輪曰汝
　要我破除羮本雖親而實疏也
揷羽佳人
　豪少年尚畜鴿號半天嬌人以其蠱惑過於嬌女艷
　妖呼為揷羽佳人
白鷗脯
　陳喬張佖之子秋晩並游𤣥武湖時羣鷗游泛佖子
　曰一軸内本瀟湘喬子俄顧卒吏云此白色水禽可
　作脯否僉議云張佖子半莖鳳毛陳喬男一堆牛屎
　喬子從是得陳一堆白鷗脯之名
家常腽肭臍
　腽肭臍不可常得野雀乆食積功固亦峻𦂳盖家常
　腽肭臍也
婆娑兒
　鄭遨𨼆居有髙士問何以閱日對曰不注目於婆娑
　兒即側耳於鼓吹長謂玩鷗而聽蛙也
黑鳳凰
　禮部郎康凝畏妻甚有聲妻嘗病求烏鴉為藥而積
　雪未消難以網捕妻大怒欲加捶楚凝畏懼涉泥出
　郊用粒食引致之僅獲一枚同省劉尚賢戯之曰聖
　人以鳳凰來儀為瑞君獲此免禍可謂黑鳳凰矣
兀地奴
　世謂鵞為兀地奴謂其行步􁁉跚耳
减脚鵞
　御史符昭逺曰鴨頗𩔖乎鵝但足短耳宜謂之減脚
　鵞
軒郎
　韓中書俾舒雅作鶴賦有曰眷彼軒郎治茲松府
書空匠
　書空匠者乾祐中冷金亭賞菊分賦秋雁族子秘書
　丞敞先就詩曰天掃閒雲秋淨時書空匠者最相宜
　云云
福徳長
　韓軫家蔵三義雁圖有贊云伺察非常為福徳長
灌陽公
　宣城開元寺殿上有鶴云巢沙門梵報撰灌陽公開
　府記
瓦亭􁦆
　鸛多在殿閣䲭尾及人家屋獸結窠故或有呼瓦亭
　􁦆者
青喜
　李正已被囚執夢云青雀噪即報喜也是旦果有羣
　雀啁啾色皆青蒼至今李族居淄青者呼雀為青喜
鳳𨼆
　韋嗣立宅後林麓邃宻有黄鵠一雙潜於左側每韋
　氏有吉慶亊則先期盤翔時人議曰人君徳感鳳凰
　呈瑞世未嘗無鳳凰非可出之時而自𨼆耳今山鵠
　為韋氏家候祥報吉否則與鳳凰𨼆同焉者也
半瑞
　吳興羅捕者得一鳶紫翠色俊鷙可喜山民朱神佐
　以謂錢俶初即位此是珍祥獻之必推賞典即重價
　償羅者携諸杭將獻鳶無故而殞滑稽者多以半瑞
　之言嘲神佐
肉寄生
　章貢小䝉川蘓氏山林多鳩賓客滿坐可悉饜飫一
　網數十百咄嗟可具故其黨戯之曰此君家肉寄生
　也
九苞奴
　動植廣䟽云錦雉一名九苞奴謂其有文無徳真鳳
　凰之奴𨽻
啞瑞
　于頔董天休俱為鄜州從事頔文辨天休木訥而衣
　冠甚麗一日有吏人獲錦雉來獻頔笑曰此物毛羽
　燦錯但鳴不中律吕亦啞瑞而已矣天休覺其謔己
　徐曰若以聲語求之蟬似可取其如閙禪師座上敲
　拄杖示衆而望道逺矣頔啣之因茲日益參商訟於
　有司至於相罵辱譏調之詩悉著在史牘若發誦之
　可清歡竟日目為鳳凰案
長生網
　鶉之為性聞同𩔖之聲則至熟其性必求鶉之善鳴
　者誘致則無不獲自號引鶉為長生網
族味
　鶉捕之者多論網而獲故䳄雄羣子同被鼎爼世人
　文其名為族味
碧海舍人
　隋宦者劉繼詮得芙蓉鷗二十四隻以獻毛色如芙
　蓉帝甚喜置北海中曰鷗字三品鳥宜封碧海舍人
　(碧一/作北)
人日鳥
　南唐王建封不識文義族子有動植䟽俾吏録之其
　載鴿事以傳寫訛謬分一字為三變而為人日鳥矣
　建封信之每人日開筵必首進此味
痴伯子
　葛從周養一皂鷹甚鷙忽突籠飛去從周惜責掌事
　討捕良急從周方食小僕報桐𣗳上鷹見棲泊望之
　乃一鴟也怒罵曰不解事奴此痴伯子得萬箇何所
　用促尋黑漫天黑漫天所失鷹名也
唾十三
　厭勝章言梟乃天毒所産見聞者必罹殃禍急向梟
　連唾十三口然後静坐存北斗一時許可禳偽漢蒙
　州刺判史龍驍武人極諱己名又父名碏(一作/唶)子名
　蛩亦諱之郡人呼梟曰唾十三鵲曰喜奈何蛩曰秋
　風部屬私相告云若使君祖諱飯吾軰亦當稱甑家
　粥耶
納膾塲小尉
　取魚用鸕鷀快㨗為甚當塗茭塘石阜民莊舍在焉
　畜鸕鷀於家纜小舟在㟁日遣一丁取魚供家邑尉
　過時見之謂阜民曰小舟即納膾塲鸕鷀乃小尉耳
　復曰江湖漁郎用鸕鷀乃小尉耳復曰江湖漁郎用
　鸕鷀者名烏頭網
錦地鷗
　閩中造盞花紋鷓鴣斑㸃試茶家珍之因展蜀畫鷓
　鴣於書館江南黄是甫見之曰鷓鴣亦數種此錦地
　鷗也
觀自在
　耶律徳光入京師春日聞杜鵑聲問李崧此是何物
　崧曰杜鵑唐杜甫詩云西川有杜鵑東川無杜鵑涪
　萬無杜鵑雲安有杜鵑京洛亦有之徳光曰許大世
　界一个飛禽任他揀選要生處便生不生處種也無
　佛經中所謂觀自在也
淵明鬼
　太府少卿潘崇有處女名妙玉詠杜鵑云一九苞奴
　般毛羽淵明鬼
頃刻蟲
　後周武帝置官于瀘川釀毒藥為酒年以供進所用
　材品不一名野(一作/夜)义酒役者皆取大辟舍罪而驅
　䇿之官長嵗頒續命金以毒氣薰煮官被者多死徒
　卒恐怯鴆為一拂鳥頃刻蟲蝮蛇為劈歴蜂為小峭
九羅(一作九/閻羅)
　明崇儼厭勝書鬼車九首妖恠之魁凡所遭觸滅身
　破家故一名九羅其掌之者曰天血使者然物可以
　𩔖勝羽毛中凡十種鬼車切畏之宜用烹製召巫為
　祭盡禳禬之法焉
相如錦
　相如文君用鷫鸘裘貰酒長沙浪士王渲與名倡董
　和僊客為麗服塗鷫鸘狀號相如錦乆而都下亦效
　之
　　獸
白沙龍
　馮翊産羊膏嫩第一言飲食者推馮翊白沙龍為首
珍郎
　天后好食冷修羊腸張昌宗冷修羊手札曰珍郎殺
　身以奉國
角僊
　華清宫一鹿十年精俊不衰人呼曰角僊
玉署三牲
　道家流書言麞鹿麂是玉署三牲神􁦆所享故奉道
　者不忌
糟糠氏
　偽唐陳喬食蒸肫曰此糟糠氏面目殊乖而風味不
　淺也
金鞍使者
　王昶傾金錢市名馬凡得五疋各有位號曰金鞍使
　者千里將軍致逺侯渥洼郎驥國公
靈夀子
　武宗為穎王時邸園畜食獸之可人者以備十玩繪
　十玩圖於今傳播
　　九臯處士(鶴/)　　　　𤣥素先生(白/鷴)
　　長鳴都尉(雞/)　　　　靈壽子(龜/)
　　惺惺奴(猴/)　　　　　守門使(犬/)
　　長耳公(驢/)　　　　　鼠將(猫/)
　　茸客(鹿/)　　　　　　辨哥(鸚/鵡)
麝香騟
　魏王繼岌奉命伐蜀王衍苑馬數百皆逸足也繼岌
　猶比選之得二十許疋格賞不可言
　　麝香騟　錦耳驄　駱十二　趂日騘
　　偏界王　䧟氷騟　長命騮　孫兒驄
　　籠菘白　八百哥　掠地雲　錦地龍
　　雪面娘　月影三　玉尾騟　撒沙騮
　　天花駱　旋風白　窣地嬌　六尺金
　　啣蟬奴　後唐瓊花公主自丱角養二猫雌雄各
　　一有雪白者曰御花朶而烏者惟白尾而已公主
　　呼為麝香騟妲己
尾君子
　郭休𨼆居太山畜一胡孫謹恪不踰規矩呼曰尾君
　子
黄奴
　耒陽廖習之家生一黄犬識人喜怒頥指習之嘗作
　歌云吾家黄奴𩔖黄耳
緑耳梯
　江南後主同氣宜春王從謙常春日與妃侍游宫中
　後圃妃侍覩桃花爛開意欲折而條髙小黄門取綵
　梯獻時從謙正乘駿馬擊毬乃引鞚至花底痛採芳
　菲顧謂嬪妾曰吾之緑耳梯何如
菊道人
　亳社吉祥僧刹有僧誦華嚴大典忽一紫兎自至馴
　伏不去隨僧坐起聽經坐禪惟飡菊花飲清泉僧呼
　菊道人
白雪姑
　余在輦轂至大街見掲小榜曰虞大博宅失去猫兒
　色白小名白雪姑
鈍公子
　天成長興中以牛者耕之本殺禁甚嚴有盗屠私販
　不敢顯其名婉稱曰格餌(一作/耳)亦猶李甘家號甘子
　為金輪藏楊虞卿家號魚為水花羊陸象僊家號象
　為鈍公子李栖筠家號犀為獨笋牛石虎時號虎為
　黄猛朱全忠時號鐘為大聖銅俱以避諱故也
肉胡床
　吉祥座杜重威馬也肉胡床景延廣馬也
肉竈燒丹
　開運中術士曹盈道來謁自陳能肉竈燒丹借㕔修
　養詢其說肉竈者末生朱砂飼羊羔腯乃供厨借㕔
　者素女容成閉陽採隂之意
四足􁦆人
　魯人東野賓王適吳至盱眙村店使僕夫糴米拾薪
　俱未來而馬已脫鞍解絡飽於芳秀也賓王羨曰緑
　耳公爾為四足僊人我是兩脚餓鬼
黄毛菩薩
　予陽翟莊舍左右有田老者不為欺心事出言鯁直
　諢名撞倒墻尤不喜殺牛見村舍懸列牛頭脚告妻
　子曰天下人所喫皆從此黄毛菩薩身主發生臨了
　殺倒却有天在
峻青宅
　李道殷華山道士山棲谷飲有竒術能攝伏鬼神畜
　一黑猿兒呼為臂童道殷於菴側古松上以茅艸枝
　稍營一巢為臂童寢息之所名曰峻青宅
　　蟲
塗金折枝蜻蜓
　後唐宫人或網獲蜻蜓愛其翠薄遂以描金筆塗翅
　作小折枝花子金線籠貯養之爾後上元賣花者取
　象為之售於游女
花賊
　温庭筠嘗得一句云蜜官金翼使徧示知識無人可
　屬乆之自聨其下曰花賊玉腰奴予以謂道盡蜂蜨
篆愁君
　臨川李善寧之子十歲能即席賦詩親友嘗以貧家
　壁試之略不搆思吟曰椒氣從何得燈光鑿處分拖
　涎來藻飾惟有篆愁君拖涎指蝸牛也
莎亭部落
　浮屠氏彌陀經云極樂世界有白鷗孔雀鸚鵡舍利
　迦陵頻伽故今人目為西方部落至於呼蛩為莎亭
　部落不知何為
青林樂(音/藥)
　唐世京城游手夏月採蟬貨之唱曰只賣青林樂婦
　妾小兒争買以籠懸窻户間亦有騐其聲長短為勝
　負者謂之􁦆蟲社
爾雅蟲
　小符拆字為賦得父緒餘余過其家正見莊賓來呈
　蠒小符曰此蟲雅哉予曰子將拆蠒為二出雅字以
　張本若作爾雅蟲無疑也適中其謀轟笑而已
　　魚
一命鰻􁭟
　江南紫微郎熈載酷好鰻􁭟庖人私語曰韓中書一
　命二鰻􁭟
王字鯉
　鯉魚多是龍化額上有真書王字者名王字鯉此尤
　通神
裙襴大夫
　晉祠小池蓄老鼈大如食盤不知何人題䦨柱曰裙
　襕大夫烏衣開國何元美後失鼈所在
平福公
　唐故宫池中有一六目龜或出曝背人見其甲上有
　刻字微金髣髴如曰平福公君靈古老傳是武宗王
　美人所養福猶腹也借音而已
水晶人
　二三友來訪買得蝦蟹具饌語及唐士人逆風至長
　鬚國娶蝦女事坐客謝謙冲曰蝦女豈不好白角衫
　裹箇水晶人滿筵無不大笑
黄大
　偽徳昌宫使劉承勲嗜蟹但取圓殻而已親友中有
　言古重二螯承勲曰十萬白八敵一箇黄大不得謂
　蟹有八足故云
筴舌蟲
　盧絳從弟純以蟹肉為一品膏嘗曰四方之味當許
　含黄伯為第一後因食二鰲筴傷其舌血流盈襟絳
　自是戱純蟹為筴舌蟲
軟釘雪籠
　京洛白鱔極佳烹治四方罕有得法者周朝寺人楊
　承禄造脫骨獨為魁冠禁中時亦宣索承禄進之文
　其名曰軟釘雪籠
水族加恩簿
　吳越功徳判官毛勝多雅戯以地産魚蝦海物四方
　所無因造水族加恩簿品叙精竒有錢氏子得之余
　觀私家一夕全錄
　水族浙地之産為多加恩簿者晉陵毛勝公敵所出
　也鬚鱗殻甲種𩔖差殊薦醴登盤皆可於口陳言爛
　說不足盡其妙故各揚乃徳各叙所材然後總材徳
　形容之羙假以封之令者盖滄海龍君之命夫龍擅
　於海君制萬族號令其間寧有不可勝生居水國饜
　享羣鮮常以天饞居士自名則觀此簿者宜不責而
　笑也
玉桂􁦆君(江殊乃江/瑶之文名)
　令咨爾獨步王江殊鼎鼐僊姿瓊瑶紺體天賦巨美
　時稱絶佳宜以流碧郡為靈淵國追號玉桂僊君稱
　海珍元年(流一/作深)
章丘大都督(一滄浪頭盖章舉/三淡然子盖蚶菜)　(二白中𨼆盖車螯/四季遐盖鰕魁)
　令章丘大都督忠美侯滄浪頭𨼆浪色竒入甌稱最
　杜口中郎將白中𨼆負乃厚徳韜其雄姿殊形中尉
　兼靈甘尹淡然子體雖詭異用實芳鮮玉徳公季遐
　純潔内含爽妙外濟滄浪頭可靈淵國上相無比白
　中𨼆可含珍大元帥豐甘上柱國兼脆尹淡然子可
　天味大將軍逺勝王季遐可清綃内相頡羮郡王
爽國公(一南寵乃䘂蟹二甲蔵用乃蝤蛑越/三解藴中乃    四解微子乃彭)
　令多黄尉權行尺一令南寵截然居海天付巨材宜
　授黄城監逺珍侯復以爾專盤處士甲藏用素稱蠘
　副衆許蟹師宜授爽國公圓珍巨美功臣復以爾甘
　黄州甲杖大使咸宜作解藴中足材腴妙螯徳充盈
　宜授糟丘常侍兼美復以爾解微子形質肖祖風味
　專門咀嚼謾陳當寘下列宜授爾郎黄少相
甘鬆左右丞(仲扃乃/蛤􁈷)
　令合州刺史仲扃重負雙宅閉藏不發既命之為含
　津令陞之為慤誠君矣粉身功大償之實難宜授紫
　暉將軍甘鬆左右丞監試甘圓内吏
清腴館學士(文名靈/蛻先生)
　令靈蛻先生外無排脅之皴内無鯁喉之亂宜授紅
　鐺祭酒清腴館學士
橙虀録事(鱸名紅文/生盧清臣)
　令惟爾清臣銷酲引興鱗鬛之鄉宜授橙虀錄事守
　招賢使者
珍曹必用郎中(鰣名/時充)
　令珍曹必用郎中時充鐺材本羙妙位無髙宜授諸
　衙効死軍使持節雅州諸軍事
骨鯁卿(鱭名白/圭夫子)
　令惟爾白圭夫子貌則清臞材極羙俊宜授骨鯁卿
醉舌公(黿名/甘鼎)
　令甘鼎究詳爾調鼎之材嚥舌潮津宜封醉舌公
擐甲尚書(龞名甲/拆翁)
　令甲拆翁挾彈于中巧也負擔于外禮也介胄自防
　不問寒暑智也步武懦緩不踰䂓繩仁也故前以擐
　甲尚書榮其迹顯其能宜授金丸丞相九肋君
典醬大夫(鱟名長/尾先生)
　令長尾先生惟吳越人以謂用先生治醬華夏無敵
　宜授典醬大夫􁦆衣使者
新羙舍人(石首名/元鎮)
　令元鎮區區枕石子孫徳甚富焉宜授新羙舍人
懐竒令史(石决明名/朱子房)
　令和羮長朱子房酒方沈酣臭薰一座挑筯少進神
　明頓還至於七孔賦形治目為最宜授懐竒令史
甘盤校尉(烏賊名/甘盤)
　令甘盤校尉吐墨自衛白事有聲宜授噀墨將軍
通幽博士(龜名元/介卿)
　令元介卿爾卜灼之効吉凶了然所主大矣宜授通
　幽博士
同體合用功臣(借眼公/乃水母)
　令惟爾借眼公受體不全兩相藉賴宜授同體合用
　功臣左右衛駕海將軍
㸃花使者(李藏珍即真珠/斑希即玳瑁)
　令李藏珍照乗走盤厥價不貲斑希裁簮製器不在
　金銀珠玉之下藏珍宜授圓輝𨼆士斑希宜授㸃花
　使者
梵響參軍(牡蠣曰房叔化梵響曰屈突通砑/光螺曰阮用光珂曰羅幼文)
　令房叔化粉厠湯丸裹䕶丹器屈突通振聲逺聞可
　知佛樂阮用光運體施功物皆滑瑩羅幼文𩔖乎貝
　孫㸃綴鞍勒燦然可觀小有文采叔化可豪山太守
　樂藏監固濟突通可曲沃郎梵響參軍攝玉塔金舍
　用光可檢校大輝光宜充掌書記幼文可馬衣丞
濟饞都䕶(田青是螺螄申潔是蛙江伯/夷是􁀙鮧屯江小尉是江㹠)
　令惟爾田青微藏淺味無所取材世或烹調以為恠
　品申潔蒼皮􁲐疹矮股跳梁江伯夷宋帝酷好鰾則
　别名屯江小尉漁工得雋亦號甘肥田青授具體郎
　申潔宜授濟饞都䕶行水樂令伯夷宜授宋珍都尉
　南海詹亊屯江小尉宜授追風使試湯波太守
銀絲省饜徳郎(錦袍氏鱖也李本鯉也鮮于羮鯽也楚/鮮白魚也縮項仙人鯿也食寵侯鱘鰉)
　(也单長福鱓也管統蔥管也備/員居士東崇也唐少連崇連也)
　令以爾錦袍氏骨疎肉𦂳體具文章宜授蘓腸御史
　僊盤游奕使以爾李本三十六鱗大烹允尚宜授跨
　僊君子世美公以爾鮮于羔斫膾清妙見稱杜陵宜
　授輕薄使銀絲省饜徳郎以爾楚鮮𨼆釡沈糟價傾
　淮甸宜授傾淮别駕以爾縮項仙人鬼腹星鱗道亨
　襄漢宜授槎頭刺史以爾食寵侯友節斑駁標致髙
　爽宜授添厨太監以爾單長福曲直靡常鮮載具美
　宜授泥蟠掾以爾管統省𧰼菜伯可備煎和宜授長
　白侯同盤司箸局平章事以爾備員居士腥麄無狀
　見取俗人宜授錬身公子以爾唐少連池塘下格代
　匱充庖宜授保福軍節度使
春榮小供奉(河㹠名/黄薦可)
　令黄薦可爾澤嫩可貴然失於經治敗傷厥毒故世
　以醇疵𨼆士為爾之目特授三徳尉兼春榮小供奉
輔庖生(鰒名新/餐氏)
　令新餐氏爾療饑無術清醉有材莽新妖亂臨盤肆
　餐物以人汙百代寧洗爾之得氏累有由矣宜特補
　輔庖生
表堅郎
　令盖頑生乎泥沙薄有可採宜授表堅郎
　
　
　
　
　
　
　
　
　
　
　
　
　清異録卷上
欽定四庫全書
　清異録卷下
　　　　　　　　　　　　　宋　陶糓　撰
　　肢體
髭聖
　唐文皇虬鬚壯冠人號髭聖
何首烏
　吉州賓客吏何一面有黑誌連耳右腮曹號何首烏
玉板刀
　小雪乍晴開明窻深爐之㑹時􁐺際串脯正乾濕得
　宜取以侑觴衆賓用小刄削食獨丘侑之左右咬嚼
　㨗如虎兕一坐譁云丘主簿口中自有玉版刀也
十様佛
　世有十様佛皆秃首者也一僧二尼三老翁四小兒
　五優伶六角觝七泅魚漢八打狐人九秃瘡十酒秃
五百斤肉磨
　晉祖時寺宦者廖習之體質魁梧食量寛博食物勇
　㨗有若豺虎晉祖嘗云卿腹中不是脾胃乃五百斤
　肉磨
夢宅
　張崇帥廬遇生日設延生大齋僧道獻功徳疏祈祝
　之詞往往上比彭李有草衣叟聞之笑曰分身夢宅
　㑹歸變滅革囊汙穢煩惱所生何足多戀或言於崇
　崇以壽日免决押領出
黑京
　臨沂路村人依大𣗳賣𤓰有行者四五人邂逅一處
　因互問鄉里或云汴京咸亰洛京鄴京惟黥面武士
　未對坐末儒生戾聲曰君莫非黑京否衆俱不曉天
　下多口不饒人薄徳無顧藉措大打頭優伶次之
針史
　自唐末無賴男子以劄刺相髙或鋪輞川圖一本或
　砌白樂天羅𨼆二人詩百首至有以平生所歴郡縣
　飲酒蒱博之事所交婦人姓名齒行第坊巷形貌之
　詳一一標表者時人號為針史
　　作用
齒牙春色
　婁師徳位貴而性通豁尤善捧腹大笑人謂師徳為
　齒牙春色
口歡手怒
　和魯公慷慨厚徳每滑稽則哄堂大笑時愽士楊永
　符能草聖有省郎聞魯公笑聲戯謂楊曰丞相口歡
　笑永符曰予忝事筆墨方揮掃之際亦謂太博手怒
　耶
無字歌
　長沙獄掾任福祖擁騶吏出行有賣藥道人行吟曰
　無字歌呵呵亦呵呵哀哀亦呵呵不似荷葉參軍子
　人人與箇拜(缺/)木大作㕔上假閻羅福祖審思豈非
　異人急遣訪求已出城矣
混沌譜
　華山陳真人𨼆於睡馮翊士冦朝一常事真人得睡
　之崖略後還鄉惟睡而已郡南劉垂範往謁其從以
　睡告垂範坐寢外聞齁鼾之聲雄羙可聽退而告人
　曰冦先生睡中有樂乃華胥調雙門曲也或曰未審
　譜記何如垂範以濃墨塗紙滿幅題曰混沌譜云即
　此是也
小太平
　郭尚賢嘗云服餌𨗳引之餘有二事乃養生大要梳
　頭浴脚是也尚賢每夜先髮後脚方寢自曰梳頭浴
　脚長生事臨卧之時小太平
輕薄蓮華
　王行蕳江西人口吻甚惡當世之事莫不品藻一經
　題品終身不可逃醜識者憎畏號行蕳舌頭為輕薄
　蓮花
守中論
　楊玢靖恭諸楊也還政天子娑婆田里自以多言數
　窮不如守中著守中論
軟盡虚空藏
　人而無信不知其可也浮屠者流謂若將妄語誑衆
　生自招拔舌塵沙刼今世假裝桃杏義脩樓閣雖士
　大夫尚不能免况屠沽乎余不敢詆訾輒借菩薩名
　加兩字稱曰軟盡虚空藏
　　居室
竹節洞
　洛下公卿第宅棊布而郭從義為冠巧匠蔡竒獻様
　起竹節洞通貫明窈人以為神工然從義亦不甚以
　為佳終往他所
不思議堂
　懿代崇佛法館宇踰制佛骨至起不思議堂將奉遺
　體工半帝升遐
薝蔔館
　杜岐公别墅建薝蔔館室形亦六出器用之屬俱𧰼
　之按本草梔子一名木丹一名越桃然正是西域薝
　蔔
㑹龍橋
　蜀相許寂相王衍衍終秦川寂至洛以尚書致政葺
　園館引水為溪架巨竹為橋號㑹龍橋謂竹可以化
　龍耳
秋聲館
　余衘命渡淮入廣陵界維舟野次縱步至一村圃有
　碧蘆方數畆中𨼆小室榜曰秋聲館時甚愛之不知
　誰家之别墅意主人亦雅士也
覽驥亭
　周初樞宻王峻㑹朝臣予亦預吏引坐覽驥亭深不
　喻其名呼吏問之曰太尉暇日悉閱廐馬於此為娛
　玩焉
幈宫
　幈宫孟蜀髙祖晩年作以畫屏七十張闗百紐而鬬
　之用為寢所
含薰閣
　長安富室王元寳起髙閣以銀鏤三稜屏風代籬落
　宻置香槽自花鏤中出號含薰閣
自在窻
　韓熙載家過縱姬侍第側建横窻絡以絲繩為觀覘
　之地初惟市物後或調戯贈與所欲如意時人目為
　自在窻
棧王家
　王驥家夀春出郊隔山陂以木棧通之其門人遂目
　為棧王家
鳳凰京
　壓韻難得京字因讀陳張正見闕下行燈宵詩謾記
　之華耀荔枝燭光絢鳳凰京
金迷紙醉
　癰醫孟斧昭宗時常以方藥入侍唐宋竄居蜀中以
　其熟於宫故治居宅法度竒雅有一小室窻牖煥明
　器皆金紙光瑩四射金采奪目所親見之歸語人曰
　此室暫憇令人金迷紙醉
小魯軒
　宜春城中有堆阜郡人謂之𡊮臺地屬李致致有文
　馳聲衆築室於𡊮䑓取登東山而小魯之義榜為小
　魯軒
策勲亭
　吳門王希黙簡淡無他好惟以對鏡為娛整飾睂髩
　終日無倦以杜甫有勲業頻看鏡之句作䇿勲亭
剖金堂
　宣城何子華有古橙四株面橙建剖金堂霜降子熟
　開尊潔饌與衆共之
五窟
　善談者莫儒生若也老拙幼學時同舍生劉垂尤有
　口材曹號虚空錦說他時得志事余嘗記一說曰有
　錢當作五窟室吴香窟盡種梅株秦香窟周懸麝臍
　越香窟植巖桂蜀香窟栽椒楚香窟畦蘭四木草各
　占一時餘日入麝窟便足了一年死且為香鬼況於
　生乎其人仕而貧財不副心而卒
假天
　貧者以屋不露明上安油瓦以竊微光又或四隣局
　塞則半空架版疊垜箱筥分寢兒女故有假天假地
　之稱
髙明世界
　陳犀罷司農少卿省女兄於姑蘓適上元夜觀燈車
　馬喧騰目奪神醉歎曰涉氷霜泛烟水乍見此髙明
　世界遂覺神明頓還舊觀
野春亭
　武陵儒生苗彤事園池以接賓客有野春亭者雜植
　山花五色錯列
長慶赤
　穆宗喜華麗所建殿閣以紙膏膠水調粉飾墻名雪
　花泥又一等鰾清和丹砂末謂之長慶赤
藏用僊人
　廣府劉龑僣大號晩年亦亊奢靡作南薰殿柱皆通
　透刻鏤礎石各置爐燃香故有氣無形嘗謂左右隋
　帝論車燒沉水却成麄疎争似我二十四箇藏用􁦆
　人縱不及堯舜禹湯不失作風流天子
蝶庵
　李愚告人予夙夜在公不曽爛遊華胥國意欲於洛
　陽買水竹作蝶庵謝事居其間庵未下手銘已畢工
　庵中當以莊周為開山第一祖陳摶配食然忙者難
　為注籍供職
醉漚亭
　王震為天福國子博士好觀雨中漚疎稠出沒每雨
　就四階狹擁處寓目而心醉焉張麟瑞戯之曰公宜
　以此亭為醉漚
　　衣服
珠絡平金朝天幞頭
　廣順初簿閱太廟雜物其間有珠絡平金朝天幞頭
　一事
順褁
　郢王鳳厯之叛别制幞頭都如唐巾但更雙脚為􁦆
　藤耳其徒號為順褁
聖逍遥
　同光既即位猶襲故態身預俳優尚方進御巾褁名
　品日新今伶人所頂尚有合其遺製者曰聖逍遥安
　樂巾珠龍便巾清凉寳山交龍太守六合舍人二儀
　幞頭烏程様玲瓏髙常侍小朝天𤣥虚令漆相公自
　在冠鳳翼三千日華輕利巾九葉雲黑三郎慶雲僊
　聖天宜卿凡二十品
李家寛
　清泰燕服凡兩品幞頭李家寛者漆地加金線稜盤
　四脚差細
安豐頂
　南漢僣創小國乃作平頂㡌自冠之由是風俗一變
　皆以安豐頂為尚
化巾
　桑維翰服蟬翼紗大人㡌庶表四方名為化巾
韓君輕格
　韓熙載在江南造輕紗㡌匠㡌者謂為韓君輕格
減様方平㡌
　羅隐㡌輕巧簡便省朴人竊倣學相傳為減様方平
　㡌
千重韈
　唐制立冬進千重韈其法用羅帛十餘層錦夾絡之
欽㡌
　道士所頂者槖籥冠或戴星朝上巾曰籠綃嘗跨馬
　都市間曰暑熱何不去欽㡌試回視之乃老黄冠卸
　其上巾矣
龍蕋簮
　吳越孫妃嘗以一物施龍興寺形如朽木筯僧不以
　為珍偶出示舶上胡人曰此日本國龍蕋簮也增價
　至萬二千緍易去
蒸黄透繡襖子
　明宗天資恭儉嘗因苦寒左右進蒸黄透繡襖子不
　肯服索托羅氊襖衣之
遵王履
　宣宗性儒雅令有司傚孔子履製進名魯風鞵宰相
　諸王傚之而微殺其式别呼為遵王履
脆玉絛
　武帝緣金丹示孽中境躁亂内侍童膺福希㫖進脆
　玉絛用錦作虚帶以氷條裸腹繫之心腑俱凉移時
　銷鎔復别更替
佛光袴
　潞王從珂出馳獵從者皆輕零衫佛光袴佛光者以
　雜色横合為褲
小様雲
　士人暑天不欲露髻則頂矮冠清泰間都下星貨舖
　賣一冠子銀為之五朶平雲作三層安置計止是梁
　朝物匠者遂依傚造小様求售
十指倉
　曹翰事世宗為樞宻承㫖性貪侈常著錦韈金線絲
　鞵朝士有托無名子嘲之者詩曰不作錦衣裳裁為
　十指倉千金包汗脚慚愧絡絲娘
雨􁦆
　張崇帥廣在鎮不法酷於聚歛從者數千人出遇雨
　雪皆頂蓮花㡌琥珀衫所費油絹不知紀極市人稱
　曰雨􁦆
小太清
　臨川上饒之民以新智剏作醒骨紗用純絲蕉骨相
　兼撚織夏月衣之輕涼適體陳鳳閣喬始以為外衫
　號太清氅又為四䙆肉衫子呼小太清
拂拂嬌
　同光年上因暇日晩霽登興平閣見霞彩可人命染
　院作霞様紗作千褶裙分賜宫嬪自後民間尚之競
　為衫裙號拂拂嬌
氅裝
　男子出家學佛始衣礬墨連裙黮謂之氅裝
闌單帶疊垜衫
　諺曰闌單帶疉垜衫肥人也覺痩巖巖闌單破裂狀
　疉垜補衲盖掩之多
鳳尾袍
　鳳尾袍者相國桑維翰時未仕緼衣也謂其繿縷穿
　結𩔖乎鳳尾
芭蕉袴
　余在翰苑以油衣漸故遣吏市新者回云馬行油作
　舖目録入朝避雨衫芭蕉袴一副二貫
圍頭債
　晉朝賤者承人乏供八甎之職猥蒙天眷一日大暑
　方下直還私室裸袒揮拂未須臾中使促召左右急
　報裹頭巾余歎曰阿僧祗刼中欠此圍頭債天使於
　禁林嚴𦂳地還之也
　　裝飾
脂粉簿
　顯徳中岐下幙客入朝因言其家有舊書名脂粉簿
　載古今妝飾殊制
開元御愛睂
　五代宫中畫開元御愛睂小山睂五岳睂垂珠睂月
　稜睂分梢睂涵烟睂國初小山尚行得之宦者竇季
　明
臙脂暈品
　僖昭時都下倡家競事妝唇婦女以此分妍否其㸃
　注之工名字差繁其略有臙脂暈品石榴嬌大紅春
　小紅春嫩吳香半邉嬌萬金紅聖檀心露珠兒内家
　圎天宫巧洛兒殷淡紅心腥腥暈小朱龍格雙(格一/作暈)
　唐媚花奴様子
淺文殊
　范陽鳳池院尼童子年未二十穠艷明俊頗通賓游
　創作新睂輕纎不𩔖時俗人以其佛弟子謂之淺文
　殊睂
綠牙五色梳(色一作/梳下同)
　洛陽少年崔瑜卿多貲喜游冶嘗為倡女玉潤子造
　綠象牙五色梳費錢近二十萬
北苑妝
　江南晩季建陽進茶油花子大小形製各别極可愛
　宫嬪縷金於面皆以淡妝以此花餅施於額上時號
　北苑妝
膠煤變相
　瑩姐平康妓也玉浄花明尤善梳掠畫睂日作一様
　唐斯立戱之曰西蜀有十睂圗汝睂癖若是可作百
　睂圗更假以嵗年當率同志為修睂史矣有細宅(一/作)
　(它/)眷而不喜瑩者謗之為膠煤變相自昭哀來不用
　青黛掃拂皆以善墨火煨染指號薰墨變相
　　陳設
瑞英簾
　人家畜一簾赤紫色人在簾問自外望之繞身有光
　云得於天寳之亂盖宫禁物也後歸於渾瑊家有貴
　臣識之曰此瑞英簾耳
尊重纈帳
　顯徳中創行尊重纈淡墨體花深黄工部郎陳昌達
　好緣飾家貧貨琴劍作纈帳一具
六合被
　莊宗滅梁平蜀志頗自逸命蜀匠旋織十幅無縫錦
　為被材被成賜名六合被
起紋秋水席
　顯徳中書堂設起紋秋水席色如蒲萄紫而柔薄𩔖
　綿疉之可置研函中吏偶覆水水皆散去不能沾濡
　不識其何物為之
楊花枕
　盧文紀有玉枕骨故凡枕之堅實者悉不可用親舊
　間作楊花枕贈之遂獲安寢自是縫青繒充以栁絮
　一年一易
水精金脉屏風
　成徳節度王鎔求長生不死日延異人方士坐邃宇
　映水精金脉屏風焚香謂飛昇可致吏民莫不竊笑
鬬磨大同簟
　李文饒家藏㑹昌所賜大同簟其體白竹也鬬磨平
　宻了無罅隙但如一度膩玉耳
左宫枕
　左宫枕青玉為之體方平長可寢二人冬温夏涼醉
　者破酲夢者游僊云是左宫王夫人左宫以授杜光
　庭光庭進之蜀主與皇明帳為幈宫二寳
皇明帳
　自知祥傳至㫤但稱皇明帳不知所自色淺紅恐是
　鮫鮹之𩔖於皺紋中有十洲三島𧰼施之大小床皆
　稱可此為恠耳夜則燦錯如金箔狀㫤敗失所在
玉羅漢屏
　京城北醫者孫氏有木頰小石屏石色赤綠上有正
　白如蒙頭坐僧頗𩔖真京人相沿號玉羅漢屏孫家
逍遥座
　胡床施轉闗以交足穿便絛以容坐轉縮須臾重不
　數斤相傳明皇行幸頻多從臣或待詔野頓扈駕登
　山不能跂立欲息則無以寄身遂創意如此當時稱
　逍遥座
青紗連二枕
　舒雅作青紗連二枕滿貯酴醿木犀瑞香散蕋甚益
　鼻根尚書郎秦南運見之留詩曰隂香裝艷入青紗
　還與欹眠好事家夢裏却成三色雨沈山不敢鬬清
　華
綽楔䑓盤
　五代五十年間易姓告代如翻𨫼上餅然官爵益濫
　小人乗君子之器富貴出於非意視國家安危如秦
　越不相謀故將相大臣得以竊享燕安當時貴勢以
　筵具更相尚陸珍水異畢集於前至於方丈之案不
　勝列傍挺二案翼之珠花玉果蔬筍鮓醢糖品香劑
　參差數百謂之綽楔䑓盤御宴官家例不能辨
節日翁
　陸龜䝉譚謔有味居笠澤有一竹襌床常用偃憩時
　十月天已寒侍童忘施氊褥龜蒙己坐急起呼曰此
　節日翁須是與些衣服不然他寒我也寒
夏清侯傳
　保大霸主同氣曰宜春王從謙材性夙成製撰多不
　具藁擬下邳侯革華體作夏清侯傳云侯姓干氏諱
　秀字聳之渭川人也曽大父仲森碧虚郎大父挺凌
　雲處士父太清方𨼆於幽閑輒以卓立卿自名衣綠
　縷佩玉玦秦聞之就拜銀綠大夫秀始在胚胞已有
　祖父相生而操持面目凜然僉曰鳳雛而文虎鞹而
　斑斑秀之謂也不日間昻霄聳壑姿態猗猗逺勝其
　父乆之材堅可用時秦王病暑席温為下常侍不稱
　㫖有言秀甚忠能碎身為王得之必如意王亟召使
　者駕追鋒車旁午於道既至引對王大恱詔柄臣金
　開剖喻秀以革故鼎新之義然後剖析其材刮削其
　麄編度令合又教其方直縝宻於是風采徳能一變
　有司奏上殿王宣㫖云恨識卿之晩賜姓名為平瑩
　封夏清侯實食嶰谷三百户瑩以賜姓名改字少覃
　自此槐殿虚敞玉窻邃深瑩專奉起居往往屏疎妃
　嬪以身藉瑩向之喘雷汗雨𨼆不復見如超熱海登
　廣寒宫王病良愈謂左右瑩每近吾則四體生風神
　志増爽雖古清卿清郎何以尚茲寵遇益隆偃曹侍
　郎羽果支頭使沈水卷足功臣添慿皆出其下瑩暇
　日沐浴萬珠水醺酣百穗香辟榖安居詠籜兮之詩
　以自娛感子猷此君之稱嫌牧之夫人之謗回眎作
　甲者勞於魏武為冠者小於漢髙白虎殿之虚名童
　子寺之寡援未嘗不傷其𩔖而長太息也不懈於位
　前後五年秋歸田園夏直軒閣功日大無何秦王有
　寒疾不可以風席温再幸兼拜羅大周為斗圍監蒙
　厚中為邉幅將軍同司卧起瑩絶不召蹤跡巻而不
　舒潦倒塵埃中每火雲排空日色如燄則憶昔悲今
　淚數行下乃上表乞骸骨得請以便就第終王世不
　用子嗣節襲國有罪除其封人以凝秋叟呼之既不
　契風雲但以時見於士庶家亦得人之歡心後世尚
　循瑩業流落遍於四方惟西北地寒故轍迹不至云
　　器具
十二時盤
　唐内庫有一盤色正黄圜三尺四周有物𧰼元和中
　偶用之覺逐時物𧰼變更且如辰時花草間皆戱龍
　轉巳則為蛇轉午則成馬矣因號十二時盤流傳及
　朱梁猶在
魚英托鏤椰子立壺
　劉鋹偽宫中有魚英托鏤椰子立壺四隻各受三斗
　嶺海人亦以為罕有魚英盖魚腦骨熁治之可以成
　器
􁦆䑓祕府小中臼
　郭從義營洛第發池得一器受五升餘體如綠玉形
　正方其中可用杵物四角有蕃人坐頂傍有篆文曰
　􁦆䑓祕府小中臼按蘓鶚杜陽雜編僊䑓祕府乃武
　宗脩和藥餌之所
神通盞
　文宗屬宦豎專横動即掣肘頗以酣飲為娛嬪御之
　小户者厭患之争賂内執事則造黄金盞以金蓮荷
　菱芰為玦束盤其實中空盞滿則可潜引入盤中人
　初不知也遂有神通盞了事盤之號
五位缾
　五位缾自同光至開運盛行以銀銅為之髙三尺圍
　八九寸上下直如筒様安嵌盖其口有微窪處可以
　傾酒春日郊行家家用之
銀稜木𤓰胡様桶
　段文昌㣲時貧幾不能自存既貴遂竭財奉身晩年
　尤甚以木𤓰益脚膝銀稜木𤓰胡様桶濯足盖用木
　𤓰𣗳解合為桶也
九曲盃
　以螺為盃亦無甚竒惟藪宂極彎曲則可以藏酒有
　一螺能貯三盞許者號九曲螺盃
小海甌
　耀州陶匠創造一等平底深盌狀簡古號小海甌
抵鵲盃
　抵鵲盃房州刺史元自誠物也𩔖珉而色淺黄夏月
　用浸桃李雖無堅雪而水與果俱氷齒盛冬貯水則
　竟不凍
占景盤
　郭江州有巧思多創物見遺占景盤銅為之花唇平
　底深四寸許底上出細筒殆數十每用時滿添清水
　擇繁花揷筒中可留十餘日不衰
燕羽觴
　江南中書厨宰相飲器有燕羽觴似常盃而狹長兩
　邉作羽形塗以佳漆云省有宰相病目惡五色耗明
　凡器用𩔖改令黑
小三山(一作不/二山)
　呉越孫總監承祐富傾霸朝用千金市得石綠一塊
　天質嵯峨如山命匠治為博山香爐峰尖上作一暗
　竅出烟一則聚而且直穗凌空實美觀視親朋傚之
　呼小三山
夜瀦
　溺曰房中弱水見於道書溺器曰夜瀦見於唐人文
　集
琖中游妓
　余家有魚英酒琖中嵌園林美女𧰼又嘗以沈香水
　噴飯入盌清馨左散騎常侍黄霖曰陶翰林甑裏薰
　香琖中游妓非好事而何
水晶不落
　白樂天送春詩云銀花不落從君勸不落酒器也乃
　屈巵鑿落之𩔖開運宰相馮玉家有滑様水晶不落
　一隻
玉太古
　李煜偽長秋周氏居柔儀殿有主香宫女其焚香之
　器曰把子蓮三雲鳳折腰獅子小三神卍字金鳳口
　嬰玉太古容華鼎凡數十種金玉為之
平一公
　博學記云度量衡有虞所不敢廢舜典同一度量衡
　孔安國注謂丈尺斛斗斤兩今文其名曰平一公尺
　度曰大展斗量曰半昌王又曰吉佃王升曰夕十遂
　知雞林人亦解離合也
光明夾
　出行如居家一物不可闕闕則不便於我畢集焉惟
　荷者罹其害故須物物輕便余取小薄鏡捨奩糊紙
　左右掩為鏡室白牌題曰光明夾後撰逺涉器具數
　十種皆如光明夾
烏舅金奴
　江南烈祖素儉寢殿燭不用脂䗶灌以烏臼子油但
　呼烏舅案上捧燭鉄人髙尺五云是楊氏時馬廐中
　物一日黄昏急須燭喚小黄門掇過我金奴來左右
　竊相謂曰烏舅金奴正好作對
百八丸
　和尚市語以念珠為百八丸裴休見人執此則喜色
　可掬曰手中把諸佛窖子未見有墮三塗者也
八難爐
　有膏粱子弟上莊墅監穫稻天寒野逈須附火莊賓
　引往山坡守禾舍拾杉枝燃之舍乃屈竹所成𩔖比
　丘圓茨低宻烟不出兩目淚洒如啼勃然走出呌曰
　入墮淚菴擁八難爐勝如喫十五大棒
還元竹
　自紙行於世簡牘之制遂絶予曾與所親言當取江
　湖大竹火上出汗候色變白磨瑩破之闊半寸長七
　寸厚三分兩兩膠固面目在外細線為繩三道編聨
　使卷舒快利每片書字一行宻則倍不欲人見者加
　囊封宜號還元竹終以身未至南但成漫語
方亭侯
　明皇因對寧王問卿近日棊神威力何如王奏臣慿
　托陛下聖神庶或可取上喜呼將方亭侯來二宫人
　以玉界局進遂與王對手
方便囊
　唐季王侯競作方便囊重錦為之形如今之照袋每
　出行雜置衣巾箆鑑香藥詞冊頗為簡快
金頭黄鋼小品
　針之為物至微者也問諸女流醫工則詳言利病如
　吾儒之用筆也朱湯匠氏諳熟精好四方所推金頭
　黄鋼小品醫工用以砭刺者大三分以製衣小三分
　以作繡
龍酥方丈小驪山
　吳越外戚孫承祐奢僣異常用龍腦煎酥製小様驪
　山山水屋室人畜林木橋道纎悉備具近者畢工承
　祐大喜贈蠟裝龍腦山子一座其小驪山中朝士君
　子見之云圍方丈許
金剛炭
　金剛炭有司以進御爐圍徑欲及盆口自唐宋五代
　皆然方燒造時置式以受柴稍劣者必退之小熾一
　爐可以終日
珠龍九五鞍
　劉鋹自結珠龍九五鞍獻闕下頗甚勤勞
小摩尼數珠
　漢𨼆帝之禍手中猶持小摩尼數珠凡一百八枚盖
　合浦珠也郭允明刼去
玉平脫雙蒲萄鏡
　開運既私寵馮夫人其事猶祕㑹髙祖御器用有玉
　平脫雙蒲萄鏡乃髙祖所愛帝初即位舉以賜馮人
　咸訝之未乆册為皇后
􁦆音燭
　同昌公主薨帝傷悼不已以􁦆音燭賜安國寺兾追
　㝠福其狀如髙層露䑓雜寳為之花鳥皆玲瓏䑓上
　安燭既燃㸃則玲瓏者皆動丁當清妙燭盡絶響莫
　測其理
浄君
　商山館中窻頰上有八句詩云浄君掃浮塵凉友招
　清風炎炎火雲節蕭然一堂中誰知鹿冠叟心地如
　虚空虚空亦莫問睡起照青銅不知何人作浄君涼
　友是帚與扇明矣
金泥五􁐺傘
　晉少主北還至孟津界一古寺遺下所張紫羅傘五
　層疉垜􁐺仍泥金作盤花但朱柄折耳
薛醜刀
　薛醜刀圃里人善栽植凡花穿接無不冠絶常持厚
　脊利刃芟洗繁穢人遂名此様為薛醜刀
碧金􁦆
　有刁蕭者携一鏡色碧體瑩背有字曰碧金􁦆大中
　元年十二月銅坊長老白九峰造余以俸粒五石換
　之置於文瑞堂呼為銅此君
光音王
　光叔之賢㑹昌微忌之帝因引照戱令宫嬪離合鏡
　字須臾以光音王奏帝曰鏡子封王耶帝不懌而罷
　距宣宗即位止三四年
驕龍杖
　天師杜光庭驕龍杖紅如猩血重若玉石似非藤竹
　所為相傳是􁦆人留賜
流星輦
　蜀衍荒於游幸乃造平底大車下設四卧軸每軸安
　五輪凡二十輪牽以駿馬騎去如飛謂之流星輦
巧先生
　石守信掌庫奴蕭雲常博奕大北夜開庫私取錢幣
　愴惶失鎖所在雲不敢明言但云不見义手鐵龍有
　同𩔖戱曰何不問巧先生求之意以鎖口尚啣鑰譏
　雲焉
睂匠
　箆誠瑣縷物也然丈夫整鬢婦人作睂捨此無以代
　之余名之曰鬢師睂匠
主風神
　余游少室經壇院大暑疲薾其徒以扇進題曰經壇
　院主主風神而解事有可愛者
黑金社
　廬山白鹿洞游士輻凑每冬寒醵金市烏薪為禦冬
　備號黑金社十月旦日命酒為氊爐㑹盖禦宻窻家
　張置毯褥以是日始也
星子炭
　唐宣宗命方士作丹餌之病中熱不敢衣綿擁爐冬
　月冷坐殿中宫人以金盆置麩炭火少許進御止煖
　手而已禁闥因呼麩火為星子炭
黑太陽
　黑太陽法出自韋郇公家用精炭搗治作末研米煎
　粥捜和得所豫辦圎鉄範滿内炭末運鉄面鎚實擊
　五七十下出範隂乾範巨細若盞口厚如兩餅餤盛
　寒爐中熾十數枚烘燃徹夜晉人獸炭豈此𩔖邪
盧州大中正(一作盧州火/甲正下同)
　焚香賴匙匕室既宻爐既深非運匕治灰則淺深峻
　緩將焉托哉匕之為功審矣命之曰盧州大中正
齊肩大士
　合浦有書生張奉世貧苦飄泊是邦諂登有位之門
　獵取酒肉為業又能洪飲巨飡未嘗見其醉飫一日
　酒半士友各言其能或私相謂曰張君亦有藝也彼
　日夕差使齊肩大士功力如神聞者莫不大噱盖謂
　運筯敏速盤無留味也
木齒丹
　脩養家謂梳為木齒丹法用奴婢細意者執梳理髮
　無數日愈多愈神
髙宻侯
　江南周則少賤以造雨傘為業其後戚連椒閫後主
　戯問之言臣急於米鹽日造二傘貨之惟霪雨連月
　則道大亨後生理微温至於遭遇盛明遂捨舊業後
　主曰非我用卿而富貴乃髙宻侯提携而起家也明
　年當封特以為髙宻侯實誚之耳
漆方士
　王丞相溥還政閒居四方書牘答報皆手筆然不過
　百字目前事與親黨相聞勌於紙札封疊造赤漆小
　版書其上僕吏以帊蒙傳去雖一時間可發數十公
　自為木牋後復加頰拒安抽面以啟閉字濕則能䕶
　之故又有漆方士漆雕開之名
光濟叟
　同光年髙麗行人至副使春部少卿上柱國朴嵓叟
　文雅如中朝賢士既行吏掃除其館舍得餘燭半挺
　其末紅印篆文曰光濟叟盖以命燭也
鐵了事
　杜岐公悰以剜耳匙子為鐵了事見悰敗藁有云悰
　封邠國公恐非岐字
火寸
　夜中有急苦於作燈之緩有智者批杉條染硫黄置
　之待用一與火遇得燄穗然既神之呼引光奴今遂
　有貨者易名火寸
二儀刀
　上饒葛溪鉄精而工細余中表以剪刀二柄遺贈皆
　交股屈環遇物如風經年不營一上有鑿字曰二儀
　刀
惺惺二十一
　博徒𨼆語以骰子為惺惺二十一又曰𧰼六謂六隻
　成副
　　文用
月團
　徐鉉兄弟工翰染崇飾書具嘗出一月團墨曰此價
　值三萬
藏鋒都尉
　蜀多文婦亦風土所致元微之素聞薛濤名因奉使
　使見焉微之矜持筆硯濤走筆作四友贊其畧曰磨
　潤色先生之腹濡藏鋒都尉之頭引書媒而黯黯入
　文畆以休休微之驚服傳記止載菖蒲花發五雲髙
　之句而遺此故録之
璧友
　余家世寳一硯不知何在形正圓腹作兩池底分三
　魚口以承之紫潤可愛背隂有字云璧友銘云華先
　生製天受玉質研磨百為夫惟嵗寒非友而誰似是
　唐物
定名筆
　唐世舉子將入塲嗜利者争賣健豪圓鋒筆其價十
　倍號定名筆筆工每賣一枝則録姓名俟其榮㨗則
　詣門求阿堵俗呼謝筆
剡溪小等月面松紋紙
　先君蓄白樂天墨蹟兩幅背之右角有方長小黄印
　文曰剡溪小等月面松紋紙臣彦古等上彦古得非
　守臣之名乎
五劍堂
　范丞相質一墨表曰五劍堂造裏曰天闗第一煤下
　有臣字而磨滅其名究其所來實遼東物也
雪方池
　和魯公有白方硯通明無纎翳得之於峨􁪽比丘公
　自題硯室曰雪方池
金稜玉海
　武昌節度掌書記周彬公余同􁉗一硯四圍有少金
　紋如陷製者處士方為獻詩曰金稜玉海比連城假
　借文章取盛名
仙翁硯
　南昌陳省躬好硯成癖晩得一枚腹有四眼徐鉉名
　之方相石省躬以近凶不用自號為僊翁硯盖取道
　家四目老翁之說
小金城
　小金城命者徐闡之硯體純紫而截腰有緑紋如城
　之女墙是以得名
四鐶鼓硯
　宣城裁衣肆用一石鎮紫而潤予以謂堪為硯材買
　之琢為四鐶鼓硯綴以白玉環方圓逾一尺
發光地菩薩
　舒雅才韻不在人下以戱狎得韓熙載之心一日得
　海螺甚竒宜用滑紙以簡獻於熙載云海中有無心
　斑道人往詣門下若書材糙澀逆意可使道人訓之
　即證發光地菩薩熙載喜受之發光地十地之一也
　出華嚴書
畦宗郎君
　歐陽通善書修飾文具其家藏遺物尚多皆就刻名
　號研室曰紫方館金苽盛研滴曰金小相鎮紙曰套
　子龜(薰陸/香魁)小連城(王氊一/作壬壇)千鈞史(水瑩鉄/眠兒)界尺曰由
　凖氏芒筆曰畦宗郎君夾槽曰半身龍
三灾石
　蕭頴士文爽兼人而矜躁為甚嘗至倉曹李韶家見
　歙硯頗良既退語同行者君識此硯乎盖三灾石也
　同行不喻而問之曰字札不竒研一灾文辭不優研
　二灾窻几狼籍研三灾同行者歛睂頷之
寳箒
　偽唐宜春王從謙喜書札學晉二王楷法用宣城諸
　葛筆一枝酬以十金勁妙甲當時號為翹軒寳箒士
　人往往呼為寳箒
副墨子
　蜀人景煥博雅士也志尚静𨼆卜築玉壘山茅堂花
　榭足以自娛嘗得墨材甚精止造五十團曰以此終
　身墨印文曰香璧隂篆曰副墨子
麝香月
　韓熙載留心翰墨四方膠煤多不合意延歙匠朱逢
　於書館傍燒墨供用命其所曰化松堂墨又曰𤣥中
　子又自名麝香月匣而寳之熙載死妓妾携去了無
　存者
卯品
　建中元年日本使真人興能來朝善書札有譯者乞
　得章草兩幅皆文選中詩沙苑楊履顯徳中為翰林
　編排官言譯者乃逺祖出兩幅示余筆法有晉人標
　韻紙兩幅一云女兒青微紺一云卯品晃白滑如鏡
　面筆至上多褪非善書者不敢用意惟雞林紙似可
　比肩
寳相枝
　開元二年賜宰相張文蔚楊涉薛貽寳相枝各二十
　龍鱗月硯各一寳相枝斑竹筆管也花㸃勻宻紋如
　兎毫鱗石紋似之月硯形𧰼之歙産也
字厄
　蔡邕非紈素不下筆書篆老賊(缺/)姦太多魏晉人墨
　跡𩔖是第一等楮先生可謂自重今人不擇紙而書
　已納敗闕更有用故紙者字之大厄也
尺二寃家
　少師楊凝式書畫獨步一時求字者紙軸堆疉若垣
　壁少師見則浩歎曰無奈許多債主真尺二寃家也
　少時恠閻立本戒子弟勿習丹青年長以來始覺以
　能為累
治書奴
　裁刀治書參差之不齊者在筆墨硯紙間盖似奴𨽻
　職也却似有大功於書且雖四子精絶標界停直字
　札楷穏而邉幅無狀不截而整之未可也表飾面目
　者繕寫人助之者四子成之者刀如此品等然後為
　正余為裁刀争功兒戯之甚都緣無事日月長故耳
退鋒郎
　趙光逢薄游襄漢濯足溪上見一方磚𩔖碑上題字
　云秃友退鋒郎功成鬢髮傷冢頭封馬鬛不敢負恩
　光獨孤貞節立甎後積土如盎微有苔蘚盖好事者
　瘞筆所在
化化牋
　記未冠時遊龍門山寺欲留詩求紙僧以皺紙進余
　題大字曰化化牋還之僧慚懼躬揖請其故答曰紙
　之麄惡則供溷材一化也丐徒取諸圊厠積之家匠
　買别抄麩麵店肆牧苞果藥遂成此紙二化也故曰
　化化牋備雜用可也載字畫不可也舉以與人不可
　之甚汝秃士不通世故放過三十拄杖亦知感幸否
　乎今年履風波豪氣挫滅不能為是事矣
鄱陽白
　先君子蓄紙百幅長如一匹絹光𦂳厚白謂之鄱陽
　白問饒人云本地無此物也
砑光小本
　姚顗子姪善造五色牋光𦂳精華砑紙版乃沈香刻
　山水林木折枝花果獅鳳䖝魚壽星八仙鐘鼎文幅
　幅不同文縷竒細號砑光小本余嘗詢其訣顗侄云
　妙處與作墨同用膠有工拙耳
　　武器
玉柄龍
　朔方裨將其父嘗夢朱衣黑幘人曰吾開陽長史天
　命以玉柄龍授君若遇槖籥翁宜付之後汾陽王誕
　日部曲競獻珍異裨將以父所寳玉柄龍奉之意汾
　陽即翁也得夢六日買是劍既藏四年歸汾陽
䕶聖將軍
　貞明末帝夜於寢間擒刺客乃康王友孜所遣帝自
　戮之造雲母匣貯所用劍名匣曰䕶聖將軍之館
堅利侯
　安禄山得飛剛寳劍欲奏上乞封劍為堅利侯僚屬
　以無此例力止之
風流箭
　寳厯中帝造紙箭竹皮弓帋間宻貯龍麝末香每宫
　嬪羣聚帝躬射之中者濃香觸體了無痛楚宫中名
　風流箭為之語曰風流箭中的人人願
一丈威
　隋煬帝將征遼將軍麥鉄杖見帝慷慨誓死扞敵帝
　賜御副鎗一丈威
托地仙
　槍材難得十全魏州石屋林多有之楊師厚時賜鎗
　效節軍皆采於此團典所用多是絶品聖龍筋餘軍
　不過四五等托地僊長腰奴范陽嬌金梢裊兒是也
　更有風火枝聖蚰蜓頗曲弱軍中不取
小逡巡
　王建初起軍中𨼆語代器械之名以犯者為不祥至
　孟氏時猶有能道其畧者劍曰奪命龍刀曰小逡巡
　鎗曰肩二斧曰鉄餻糜甲曰千斤使弓曰潘尚書弩
　曰百步王箭曰飛郎鼓曰聖牛兒鑼曰響八旗曰愁
　睂錦鉄蒺䔧曰冷尖
十二機弩
　宣武㕔子都尤勇悍其弩張一大機則十二小機皆
　發用連珠大箭無逺不及晉人極畏此文士戯呼為
　急龍車
火龍標
　梁祖自初起每令左右持大赤旗緩急之際用以揮
　軍祖自目為火龍標
玉􁧸兒腰品
　唐劍具稍短常施於脇下者名腰品隴西人韋景珍
　有四方志呼盧酣酒衣玉篆袍珮玉􁧸兒腰品修飾
　若神人李太白嘗識之見感寓詩云玉劍誰家子西
　秦豪俠兒謂景珍也
金翅將軍
　葛從周有水瑩鉄甲十年不磨治亦若鏡面遇賊戰
　不利甲必前昏事已還復從周常以候尅衂其驗若
　神日以香酒奉之設次於中寢曰金翅將軍之位
　　酒漿
太平君子
　穆宗臨芳殿賞櫻桃進西涼州蒲萄酒帝曰飲此頓
　覺四體融和真太平君子也
天禄大夫
　王世充僣號謂羣臣曰朕萬幾繁壅所以輔朕和氣
　者唯酒功耳宜封天禄大夫永賴醇徳
魚兒酒
　裴晉公盛冬常以魚兒酒飲客其法用龍腦凝結刻
　成小魚形狀每用沸酒一盞投一魚其中
含春王
　唐末馮翊城外酒家門額書云飛空却回顧謝此含
　春王於王字末大書酒也字體散逸非世俗書人謂
　是吕洞賓題
天公匙
　馬懐真蒲中進士也有異術一日召十數客面前一
　方臺臺上有一小銅盤盤中一黑匙於是以匙次第
　置客口中皆覺有酒一盃許入喉又以盤向人傾之
　滿口是羊次魚次雞一坐皆同懐真偶起人視題目
　有文曰天公匙盤底曰如意盤有戯假之者曰但恐
　耍龍兒不肯奉借
甘露經
　汝陽王璡家有酒法號甘露經四方風俗諸家材料
　莫不備具
玉浮梁
　舊聞李太白好飲玉浮梁不知其果何物余得吳婢
　使釀酒因促其功答曰尚未熟但浮梁耳試取一盞
　至則浮蛆酒脂也乃悟太白所飲盖此耳
快活湯
　當塗一種酒麯皆發散藥見風即消既不乆醉又無
　腸腹滯之患人號曰快活湯士大夫呼君子觴
林慮漿
　後唐時髙麗遣其廣評侍郎韓申一來申一通書史
　臨回召對便殿出新貢林慮漿面賜之
觥籌獄
　荆南節判單天粹宜城人性躭酒日延親朋强以巨
　盃多致狼狽然人以其徳善亦喜從之時戱語曰單
　家酒筵乃觥籌獄也
雜瑞様
　酒不可雜飲飲之雖善酒者亦醉盖生取煮鍊之殊
　官法私方之異飲家之所深忌宛葉書生胡适冬至
　日延客以諸家羣遺之酒為具席半客恐私相告戒
　适疑而問之一人曰某懼君家百氏漿次曰所畏者
　雜瑞様耳
麯世界
　河陽釋法常性英爽酷嗜酒無寒暑風雨常醉醉即
　熟寢覺即朗吟曰優游麯世界爛熳枕神僊嘗謂同
　志云酒天虚無酒地綿邈酒國安恬無君臣貴賤之
　拘無財利之圗無刑罰之避陶陶焉蕩蕩焉其樂可
　得而量也轉而入於飛蜨都則又蒙騰浩渺而不思
　覺也
丑未觴
　余開運中賜丑未觴法用雍酥棧羊筒子髓置醇酒
　中暖消而後飲
甆宫集大成
　雍都酒海也梁奉常和泉病於甘劉拾遺玉露春病
　於辛皇甫别駕慶雲春病於釅光禄大夫致仕韋炳
　取三家酒攪合澄窨飲之遂為雍都第一名甆宫集
　大成甆宫謂耀州青榼
禍泉
　置之缾中酒也酌於盃注於腸善惡喜怒交矣禍福
　得失岐矣倘夫性昏志亂膽脹身狂平日不敢為者
　為之平日不容為者為之言騰烟焰事墮穽機是豈
　聖人賢人乎一言蔽之曰禍泉而已
瓶盞病
　嗜飲者無早晩無寒暑樂固醉愁亦如之閒固醉忙
　亦如之肴核有無醪醴善否一不問典當抽那借貸
　賖荷一不䘏日必飲飲必醉醉不厭貧不悔俗號瓶
　盞病徧掲本草細檢素問只無此一種藥
　　茗荈
十六湯
　蘇廙(一作虞二本皆/廙字今從之)􁦆芽傳第九卷載作湯十六法
　以謂湯者茶之司命若名茶而濫湯則與凡末同調
　矣煎以老嫩言者凡三品(自第一/至第三)注以緩急言者凡
　三品(自第四/至第六)以器標者共五品(自第七/至十一)以薪論者共
　五品(自第十二/至十六)
第一得一湯
　火績已儲水性乃盡如斗中米如稱上魚髙低適平
　無過不及為度盖一而不偏雜者也天得一以清地
　得一以寧湯得一可建湯勲
第二嬰湯
　薪火方交水釜纔熾急取旋傾若嬰兒之未孩欲責
　以壯夫之事難矣哉
第三百夀湯(一名白/髮湯)
　人過百息水踰十沸或以話阻或以事廢始取用之
　湯已失性矣敢問皤鬢蒼顔之大老還可執弓挾矢
　以取中乎還可雄登濶步以邁逺乎
第四中湯
　亦見夫鼓琴者也聲合中則意妙亦見磨墨者也力
　合中則色濃聲有緩急則琴亡力有緩急則墨喪注
　湯有緩急則茶敗欲湯之中臂任其責
第五斷脉湯
　茶已就膏宜以造化成其形若手顫臂嚲惟恐其深
　缾觜之端若存若忘湯不順通故茶不勻粹是猶人
　之百脉氣血斷續欲壽奚茍惡斃宜逃
第六大壯湯
　力士之把針耕夫之握管所以不能成功者傷於麄
　也且一甌之茗多不二錢茗盞量合宜下湯不過六
　分萬一快㵼而深積之茶安在哉
第七富貴湯
　以金銀為湯器惟富貴者具焉所以䇿功建湯業貧
　賤者有不能遂也湯器之不可捨金銀猶琴之不可
　捨桐墨之不可捨膠
第八秀碧湯
　石凝結天地秀氣而賦形者也琢以為器秀猶在焉
　其湯不良未之有也
第九壓一湯
　貴欠金銀賤惡銅鉄則甆瓶有足取焉幽士逸夫品
　色尤宜豈不為瓶中之壓一乎然勿與誇珍衒豪臭
　公子道
第十纒口湯
　猥人俗軰煉水之器豈暇深擇銅鉄鉛錫取熱而已
　夫是湯也腥苦且澀飲之逾時惡氣纒口而不得去
第十一減價湯
　無油之瓦滲水而有土氣雖御胯宸緘且將敗徳銷
　聲諺曰茶瓶用瓦如乘折脚駿登髙好事者幸誌之
第十二法律湯
　凡木可以煮湯不獨炭也惟沃茶之湯非炭不可在
　茶家亦有法律水忌停薪忌薰犯律踰法湯乖則茶
　殆矣
第十三一面湯
　或柴中之麩火或焚餘之虚炭木體雖盡而性且浮
　性浮則湯有終嫩之嫌炭則不然實湯之友
第十四宵人湯
　茶本靈草觸之則敗糞火雖熱惡性未盡作湯泛茶
　減耗香味
第十五賊湯(一名/賤湯)
　竹篠𣗳梢風日乾之燃鼎附瓶頗甚快意然體性虚
　薄無中和之氣為茶之殘賊也
第十六魔湯
　調茶在湯之淑慝而湯最惡烟燃柴一枝濃烟蔽室
　又安有湯邪茍用此湯又安有茶耶所以為大魔
龍陂山子茶
　開寳中竇儀以新茶飲余味極羙奩面標云龍陂山
　子茶龍陂是顧渚之别境
聖楊花
　吳僧梵川誓願燃頂供養雙林傅大士自往蒙頂結
　菴種茶凡三年味方全美得絶佳者聖楊花吉祥蕋
　共不踰五斤持歸供獻
湯社
　和凝在朝率同列逓日以茶相飲味劣者有罰號為
　湯社
縷金耐重兒
　有得建州茶膏取作耐重兒八枚膠以金縷獻於閩
　王曦遇通文之禍為内侍所盗轉遺貴臣
乳妖
　吳僧文了善烹茶游荆南髙保勉白子季興延置紫
　雲菴日試其藝保勉父子呼為湯神奏授蕐定水大
　師上人目曰乳妖
清人𣗳
　偽閩甘露堂前兩株茶鬰茂婆娑宫人呼為清人𣗳
　每春初嬪嬙戯摘新芽堂中設傾筐㑹
王蟬膏
　顯徳初大理徐恪見貽鄉信鋌子茶茶面印文曰玉
　蟬膏一種曰清風使恪建人也
森伯
　湯恱有森伯頌盖茶也方飲而森然嚴乎齒牙既乆
　四肢森然二義一名非熟夫湯甌境界誰能目之
水豹囊
　豹革為囊風神呼吸之具也煮茶啜之可以滌滯思
　而起清風每引此義稱茶為水豹囊
不夜侯
　胡嶠飛龍磵飲茶詩曰沾牙舊姓餘甘氏破睡當封
　不夜侯新竒哉嶠宿學雄材未達為耶律徳光所虜
　北去後間道復歸
雞蘓佛
　猶子彛年十二嵗予讀胡嶠茶詩愛其新竒因令傚
　法之近晩成篇有云生涼好喚鷄蘓佛回味宜稱橄
　欖僊然彛亦文詞之有基址者也
冷面草
　符昭逺不喜茶嘗為御史同列㑹茶嘆曰此物面目
　嚴冷了無和羙之態可謂冷面草也飯餘嚼佛眼芎
　以甘菊湯送之亦可爽神
晩甘侯
　孫樵送茶與焦刑部書云晚甘侯十五人遣侍齋閣
　此徒皆請雷而摘拜水而和盖建陽丹山碧水之鄉
　月澗雲龕之品慎勿賤用之
生成盞
　饌茶而幻出物𧰼于湯面者茶匠通神之藝也沙門
　福全生於金鄉長於茶海能注湯幻茶成一句詩並
　㸃四甌共一絶句泛乎湯表小小物𩔖唾手辦耳檀
　越日造門求觀湯戯全自詠曰生成盞裏水丹青巧
　畫工夫學不成却笑當時陸鴻漸煎茶􁏮得好名聲
茶百戯
　茶至唐始盛近世有下湯運匕别施妙訣使湯紋水
　脉成物𧰼者禽獸蟲魚花草之屬纎巧如畫但須臾
　即就散滅此茶之變也時人謂之茶百戱
漏影春
　漏影春法用鏤紙貼盞糝茶而去紙偽為花身别以
　荔肉為葉松實鴨脚之𩔖珍物為蕋沸湯㸃攪
甘草癖
　宣城何子華邀客於剖金堂慶新橙酒半出嘉陽嚴
　峻畫陸鴻漸像子華因言前世惑駿逸者為馬癖泥
　貫索者為錢癖躭於子息者為譽兒癖躭於褒貶者
　為左傳癖若此叟者溺於茗事將何以名其癖楊粹
　仲曰茶至珍盖未離乎草也草中之甘無出茶上者
　宜追目陸氏為甘草癖坐客曰允矣哉
苦口師
　皮光業最躭茗事一日中表請嘗新柑筵具殊豐簮
　紱叢集纔至未顧尊罍而呼茶甚急徑進一巨甌題
　詩曰未見甘心氏先迎苦口師衆噱曰此師固清髙
　而難以療饑也
　　饌羞
無心炙
　段成式馳獵饑甚叩村家主人老姥出彘臛五味不
　具成式食之有餘五鼎曰老姥初不加意而殊羙如
　此常令庖人具此品因呼無心炙
蓮華餅餡
　郭進家能作蓮蕐餅餡有十五隔者每隔有一折枝
　蓮華作十五色自云周世宗有故宫婢流落因受顧
　於家婢言宫中人號蕋押班
縷子膾
　廣陵法曹宋龜造縷子膾其法用鯽魚肉鯉魚子以
　碧筒或菊苗為胎骨
自然羮
　蜀中有一道人賣自然羮人試買之盌中二魚鱗鬛
　腸胃皆在鱗上有黑紋如一圓月汁如淡水食者旋
　剔去鱗腸其味香美有問魚上何故有月道人從盌
　中傾出皆是荔枝仁初未嘗有魚并汁笑而急走回
　顧云蓬萊月也不識明年時疫食羮人皆免道人不
　復再見
赤明香
　赤明香世傳仇士良家脯名也輕薄甘香殷紅浮脆
　後世莫及
玲瓏牡丹鮓
　吳越有一種玲瓏牡丹鮓以魚葉鬬成牡丹狀既熟
　出盎中微紅如初開牡丹
五福餅
　湯恱逢士人於驛舍士人揖食其中一物是爐餅各
　五事細味之餡料互不同以問士人歎曰此五福餅
　也
􁋝川小様
　比丘尼梵正庖制精巧用鮓臛膾脯醢醬𤓰蔬黄赤
　雜色鬬成景物若坐及二十人則人裝一景合成􁋝
　川圖小様
逍遥炙
　睿宗聞金􁦆玉真公主飲素日令以九龍食轝裝逍
　遥炙賜之
單籠金乳酥
　韋巨源拜尚書令上燒尾食其家故書中尚有食賬
　今擇竒異者畧記
　　單籠金乳酥(是餅但用獨隔/通籠欲氣隔)㬅陀様夾餅(公㕔/爐)
　　巨勝奴(酥蜜/寒具)　　　　婆羅門輕髙麫(籠/蒸)
　　貴妃紅(加味/紅酥)　　　　七返膏(七捲作四花/恐是糕子)
　　金鈴炙(酥攬印/脂取真)　　　御黄王母飯(徧縷印脂盖/飯面裝雜味)
　　通花軟牛腸(胎用羊/膏髓)　光明蝦炙(生蝦則/可用)
　　生進二十四氣餛飩(花形餡料各異/凡二十四種)
　　生進鴨花湯餅(厨典入/内下湯)同心生結脯(先結後/風乾)
　　見風消(油浴/餅)　　　　金銀夾花平截(剔蟹細/碎巻)
　　火燄盞口䭔(上言花/下言體)　冷蟾兒羔(冷蛤/蜊)
　　唐安餤(關/花)　　　　　水晶龍鳳糕(棗米蒸破/見花乃進)
　　雙拌方破餅(餅料/花角)　　玉露團(雕/酥)
　　漢宫棋(錢能印/花煮)　　　長生粥(進/料)
　　天花鏎鑼(九鍊/香)　　　賜緋含香糭子(蜜/淋)
　　甜雪(蜜爁太/例麫)　　　　八方寒食餅(用木/範)
　　素蒸音聲部(麫蒸𧰼蓬萊僊/人凡七十字)白龍臛(治鱖/肉)
　　金粟平䭔(魚/子)　　　　鳳凰胎(雜治/魚白)
　　羊皮花絲(長及/尺)　　　逡巡醬(魚羊/體)
　　乳釀魚(完/進)　　　　　丁子香淋膾(醋/别)
　　蔥醋雞(入/籠)　　　　　吳興連帶鮓(不發/缸)
　　西江料(蒸彘/肩屑)　　　　紅羊枝杖(蹄上裁一/羊得四事)
　　昇平炙(治羊鹿舌/拌三百數)　　八僊盤(剔鵝作/八副)
　　雪嬰兒(治蛙豆/莢貼)　　　僊人臠(乳淪/雞)
　　小天酥(鹿雞/糁拌)　　　　分裝蒸臘熊(存/白)
　　卯羮(純/兎)　　　　　　青涼臛碎(封狸肉/夾脂)
　　筯頭春(炙活/鶉子)　　　　暖寒花釀驢蒸(耿/爛)
　　水煉犢炙(盡火/力)　　　五生盤(羊兎牛熊/鹿並細治)
　　格食(羊肉腸臓纒/豆莢各别)　　過門香(薄治羣物/入沸油烹)
　　纒花雲夢肉(巻/鎮)　　　紅羅飣(膋/血)
　　徧地錦裝鼈(羊脂鴨/卵脂副)　蕃體間縷寳相肝(盤七/升)
　　湯浴繡丸(肉糜治/𨼆卵花)
　謝諷食經中畧抄五十三種
　　北齊武威王生羊膾細供沒忽羊羔
　　急成小餤　　　　　飛鸞膾
　　咄嗟膾　　　　　　剔縷雞
　　爽酒十様巻生　　　龍鬚炙
　　千金碎香餅子　　　花折鵝糕
　　修羊寳巻　　　　　交加鴨脂
　　君子飣　　　　　　越國公碎金飯
　　雲頭對爐餅　　　　剪雲析魚羮
　　虞公斷醒酢　　　　魚羊􁦆料
　　紫龍糕　　　　　　十二香㸃臛
　　春香泛湯　　　　　滑餅
　　𧰼牙䭔　　　　　　湯裝浮萍麫
　　金裝韭黄艾炙　　　白消熊
　　恬乳花面英　　　　加料鹽花魚屑
　　專門膾　　　　　　拖刀羊皮雅膾
　　折筯羮　　　　　　香翠鶉羮
　　朱衣餤　　　　　　千日醬
　　露漿山子羊蒸　　　加乳腐
　　天孫膾　　　　　　添酥冷白寒具
　　金丸玉菜臛鱉　　　暗裝籠味
　　髙細浮動羊　　　　乾坤奕餅
　　乾炙滿天星　　　　含漿餅
　　撮髙巧裝壇様餅　　楊花泛湯糝餅
　　天真羊膾　　　　　魚膾永加王特封
　　烙羊成美公　　　　無憂腊
　　藏蟹含春侯(二名如/上注)　新治月華飯
　　連珠起肉
縷金龍鳳蟹
　煬帝幸江都吳中貢糟蟹糖蟹每進御則上旋潔拭
　殻面以金縷龍鳳花雲貼其上
消灾餅
　僖宗幸蜀乏食有宫人出方巾所包麵半升許㑹村
　人獻酒一偏提用酒溲麫􁫥餅以進嬪嬙泣奉曰此
　消灾餅乞強進半枚
滹沱飯
　光武在滹沱有公孫豆粥之薦至今西北州縣有號
　粥為滹沱飯
學士羮
　竇儼嘗病目幾喪明得良醫瘉之勸令頻食羊眼儼
　遂終身食之其家名雙暈羮世人有呼為學士羮者
道塲羮
　江南仰山善作道塲羮脯麫䔫笋非一物也
清風飯
　寳厯元年内出清風飯制度賜御庖令造進法用水
　晶飯龍睛粉龍腦末牛酪漿調事畢入金提缸垂下
　氷池待其冷透供進惟大暑方作
法乳湯
　明宗在藩不妄費嘗召幙屬論事各設法乳湯半盞
　盖甖中粟所煎者
同阿餅
　天成中帝令作同阿餅法用碎肉與麫捜和如臂刀
　截每隻二寸厚蒸之
轉身米
　貴有力者治飯材舂搗簸汰但中心一顆存焉俗謂
　之轉身米
雙弓米
　單公潔陽翟人恥言貧嘗有所親訪之留食􁀙慙於
　正名但云啜少許雙弓
麥穗生
　吳門蕭璉仕至太常博士家習庖饌慕虞悰謝諷之
　為人作卷子生止用肥羜包卷成雲様然美觀而已
　别作散飣麥穗生滋味殊冠
鄒平公食憲章
　段文昌丞相尤精饌事第中庖所榜曰錬珍堂在塗
　號行珍館家有老婢掌修臠之法指授女僕老婢名
　膳祖四十年閱百婢獨九者可嗣法文昌自編食經
　五十㢧時稱鄒平公食憲章
寒消粉
　張彌守鎮江一日㑹客作加酥油光酒及酥夾生副
　戎許鼐蒼梧人不諳北饌甚嗜之他時再聚忽問前
　日盛饌有入口寒而消者尚可得否彌紿之曰此名
　龍髓膏金牛國所貢聞用寒消粉煎成寧可復得衆
　客無不絶倒
回湯武庫
　臘日家宴作臘四方用種種輕細不拘名品治之如
　大豆加以湯液滋味盖時人以為節饌遂與老室兒
　女輩舉飲食中以雜味為之者間記於册季冬既大
　寒可以停食物家家多方鳩集羊豕牛鹿兎鴿魚鵝
　百珍之衆預期十日而辦造至正旦日方成以品目
　多者為上用製湯餅盛筵而薦之名回湯武庫大槩
　秦隴盛行
社零星
　予偶以農幹至莊墅適秋社莊丁皆戯社零星盖用
　猪羊雞鴨粉麫蔬米為羔
辣驕羊
　和魯公嘗以春社遺節饌用奩惟一新様大方碗覆
　以剪鏤蠟春羅椀内品物不知其幾種也物十而飯
　二焉禁庭社日為之名辣驕羊
剥皮丹
　唐末天降竒禍兵革徧海内時多饑儉秦宗權破巢
　魁於汝城遂為節度使滿目荆榛強名曰藩府粒食
　價踰金璧通衢有飯肆偶開榜諸門曰貨剥皮丹每
　服只賣三千服以碗言也彼時之民與犬豕何以異
玉尖麫
　趙宗儒在翰林時聞中使言今日早饌玉尖麫用消
　熊棧鹿為内饀上甚嗜之問其形製盖人間出尖饅
　頭也又問消之說曰熊之極肥者曰消鹿以倍料精
　養者曰棧
十逺羮
　石耳石髮石線海紫菜鹿角脂菜天花蕈沙魚海鰾
　白石决明蝦魁腊右用雞羊鶉汁及决明蝦蕈浸漬
　自然水澄清與三汁相和鹽酎莊嚴多汁為良十品
　不足聽闕忌入别物恐倫𩔖雜則風韻去矣
小四海
　孫承祐在浙右嘗饌客指其盤筵曰今日坐中南之
　蝤蛑北之紅羊東之鰕魚西之粟無不畢備可謂富
　有小四海矣
鴈櫝
　富家出游運致饌具皆用髹櫝蒙以紫碧重􁐺罩衣
　兩人舁之其行列之盛有若雁行旁觀號為雁櫝
八珍主人
　醬八珍主人也醋食總管也反是為惡醬為厨司大
　耗惡醋為小耗
張手美家
　閶闔門外通衢有食肆人呼為張手美家水産陸販
　隨需而供每節則専賣一物徧京輻湊號曰澆店偶
　記其名播告四方事口腹者
　　元陽臠(元/日)　　　　　油畫明珠(上元/油飯)
　　六一菜(人/日)　　　　　湼盤兠(二月/十五)
　　手裏行厨(上/已)　　　　冬凌粥(寒/食)
　　指天餕饀(四月/八)　　　如意圓(重/午)
　　緑荷包子(伏/日)　　　　辣雞臠(二社/飯)
　　摩㬋羅飯(七/夕)　　　　玩月羔(中/秋)
　　盂蘭餅餤(中/元)　　　　米錦(重九/糕)
　　宜盤(冬/至)　　　　　　萱草麫(臘/日)
　　法王料斗(臈/八)
酒骨糟
　孟蜀尚食掌食典一百卷有賜緋羊其法以紅麴煮
　肉𦂳卷石鎮深入酒骨淹透切如紙薄乃進注云酒
　骨糟也
建康七妙
　金陵士大夫淵藪家家事鼎鐺有七妙虀可照面餛
　飩湯可注硯餅可映字飯可打擦擦䑓濕麫可穿結
　帶餅可作勸盞寒具嚼著驚動十里人
糟雲
　釋鑒興天台山居頌湯玉入甌糟雲上筯謂湯餅瑩
　滑糟薑岐秀焉耳
花餻員外
　皇建僧舍旁有糕坊主人由此入貲為員外官盖顯
　徳中也都人呼花糕員外因取餻目録箋之
　　滿天星(金/米)　　　　　糁拌(夾棗/豆)
　　金餻糜員外糁(外有/花)　花截肚(内有/花)
　　大小虹橋(暈/子)　　　　木蜜金毛麫(棗獅/子也)
王羮亥卯未相粥白𤣥黄
　魏王繼岌每薦羔以羊兎猪臠而參之時盧澄為平
　章事趨朝待漏堂厨具小饌澄惟進粥其品曰粟粥
　乳粥豆沙加糖粥三種並供澄各取少許併和而食
　厨官遂有王羮亥卯未相粥白𤣥黄之語
玉杵羮金綿鮓
　吳淑冬日招客詩云曉羮沉玉杵寒鮓疊金綿杵謂
　小截山蕷綿乃黄雀脂膏
于闐法全蒸羊
　于闐法全蒸羊廣順中尚食取法為之西施捧心學
　者愈醜
　　薰燎
龍腦著色小兒
　以龍腦為佛像者有矣未見著色者也汴都龍興寺
　惠乘寳一龍腦小兒雕製巧妙彩繪可人
刀圭第一香
　昭宗嘗賜崔𦙍香一黄綾角約二兩御題曰刀圭第
　一香酷烈清妙雖焚豆大亦終日旖旎盖成通所製
　賜同昌公主者
䬣􁮆香
　江南山谷間有一種竒木曰麝香𣗳其老根焚之亦
　清烈號䬣􁮆香
靈芳國
　後唐龍輝殿安假山水一鋪沈香為山阜薔薇水蘓
　合油為江池零藿丁香為林𣗳薰陸為城郭黄紫檀
　為屋宇白檀為人物方圍一丈三尺城門小牌曰靈
　芳國或云平蜀得之者
曲水香
　用香末布篆文木範中急覆之是為曲水香
旖旎山
　髙麗舶主王大世選沈水近千斤疊為旖旎山𧰼衡
　岳七十二峰錢俶許黄金五百兩竟不售
鬬香
　中宗朝宗紀韋武間為雅㑹各携名香比試優劣名
　曰鬬香惟韋温挾椒塗所賜常獲魁
平等香
　清泰中荆南有僧貨平等香貧富不二價不見市香
　和合疑其􁦆者
鷓鴣沈界尺
　沈水帶斑㸃者名鷓鴣沈華山道士蘓志恬偶獲尺
　許修為界尺
香燕
　李璟保大七年召大臣宗室赴内香燕凡中國外夷
　所出以至和合煎飲佩帶粉囊共九十二種江南素
　所無也
鷹觜香
　番禺牙儈徐審與舶主何吉羅洽宻不忍分判臨岐
　出如鳥嘴尖者三枚贈審曰此鷹觜香也價不可言
　當時疫於中夜焚一顆則舉家無恙後八年番禺大
　疫審焚香闔門獨免餘者供事之呼為吉羅香
沈香甑
　有賈至林邑舍一翁姥家日食其飯濃香滿室賈亦
　不喻偶見甑則沈香所剜也
山水香
　道士譚紫霄有異術閩王昶奉之為師月給山水香
　焚之香用精沈上火半熾則沃以蘓合油
伴月香
　徐鉉或遇月夜露坐中庭但爇佳香一炷其所親私
　别號伴月香
雪香扇
　孟昶夏月水調龍腦末塗白扇上用以揮風一夜與
　花蘃夫人登樓望月悞墮其扇為人所得外有效者
　名雪香扇
沈香似芬陀利華
　顯徳末進士賈顒於九􁦆山遇靖長官行若奔馬知
　其異拜而求道取篋中所遺沈水香焚之靖曰此香
　全𩔖斜光下等六天所種芬陀利華汝有道骨而俗
　緣未盡因授錬􁦆丹一粒以柏子為糧迄今尚徤
三勻煎(去聲/)
　長安宋清以鬻藥致富嘗以香劑遺中朝簮紳題識
　器曰三勻煎焚之富貴清妙其法止龍腦麝末精沈
　等耳
奪真盤飣
　顯徳元年周祖創造供薦之物世宗以外姓繼統凡
　百務從崇厚靈前看果雕香為之承以黄金起突疊
　格禁中謂之奪真盤飣
乞兒香
　林邑占城闍婆交趾以雜出異香劑和而範之氣韻
　不凡謂中國三勻四絶為乞兒香
莊嚴餅子
　長安大興善寺徐理男楚琳平生留神香事莊嚴餅
　子供佛之品也峭兒延賓之用也旖旎丸自奉之等
　也檀那槩之曰琳和尚品字香
六尺雪檀
　南夷香槎到文登盡以易疋物同光中有舶上檀香
　色正白號雪檀長六尺地人買為僧坊刹竿
握君
　僧繼顒住五臺山手執香如意紫檀鏤成芬馨滿室
　繼元時在潜邸以金易致每接僧則頂㡌具三衣假
　比丘秉此揮談名為握君
清門處士
　海舶來有一沈香翁剜鏤若鬼工髙尺餘舶酋以上
　吳越王王目為清門處士發源於心清聞妙香也
四竒家具
　後唐福慶公主下降孟知祥長興四年明宗晏駕唐
　避亂莊宗諸兒削髮為苾蒭間道走蜀時知祥新稱
　帝為公主厚待猶子賜予千計勅器用局以沈香降
　真為鉢木香為匙筯錫之常食堂展鉢衆僧私相謂
　曰我軰謂渠頂相衣服均是金輪王孫但面前四竒
　家具有無不等耳
　　喪塟
魂樓墓衣
　塟處土封謂之魂樓凡兩品一如平頂炊餅一如倒
　合水桶上作銅鑪形亦有更用一重甎甃者或刻鎮
　物象名墓衣
泉䑓上寳㝠游亞寳
　顯徳六年世宗慶陵􁧼土發引之日百司設祭於道
　翰林院楮泉大若盞口余令雕印字文文之黄曰泉
　䑓上寳白曰㝠游亞寳
義疾
　他疾惟一臓受病勞瘵則異矣次第傳變五臓百脉
　俱傷並絶然後奄喪人死則有蟲出中者病如前人
　非死不已一傳十十傳百展轉無窮故號義疾
永息菴
　右補闕正已四十四致仕預製棺題曰永息菴置諸
　寢室人勸移之僻地曰吾欲見之常運死想㓕除貪
　愛耳壽七十八無疾而逝
漆宅
　余嘗臨外氏之喪正見漆工髹裹凶器余因言棺槨
　甚如法漆工曰七郎中隨身富貴只􁏮得一座漆宅
　豈可鹵莽
布漆山
　天成開運以來俗尚巨棺有停之中寢人立兩邉不
　相見者凶肆號布漆山
漆宫沙府
　蘓司空禹珪薨百官致祭侍御史何登撰版文曰漆
　宫永閟沙府告成禮畢余問沙府之說曰自隧道至
　窆棺之穴皆鋪沙以防隂雨泥滑名沙府唐人嘗引
　用之
大小脫空
　長安人物繁習俗侈喪塟陳拽寓像其表以綾綃金
　銀者曰大脫空楮外而設色者曰小脫空製造列肆
　茅行俗謂之茅行家事
土筵席
　塟家聽術士說例用朱書鉄劵若人家契帖標四界
　及主名意謂亡者居室之執守不知争地者誰耶菴
　墓前甃石若甎表之面方長髙不登三尺號曰劵臺
　貧無力則每祭祀以藉尊爼謂之土筵席
　　鬼
㑹舉人名鬼
　釋種令超游南岳將至祝融峰逢赤幘紫衣人同憩
　道側超問其所之因宻語曰我豈人也凡舉子入試
　天命俊鬼三畨旁護之欲以振發其聰明其中為名
　第及時運未偶者則無所䕶衛君以一第為兒戯邪
　我即其數也𨽻蓬萊下宫西䑓此來南嶽闗㑹一人
　隂徳増减耳
　　神
侯白唾神荼
　侯白隋人性輕多戯言嘗唾壁誤中神荼像人因責
　之應曰侯白兩脚墮地雙眼覷天太平田地步履安
　然此皆符耳安敢望侯白哉
紫相公
　進士于則謁外親於汧陽未至十餘里飯於野店旁
　有紫荆樹村民祠以為神呼曰紫相公則烹茶因以
　一盃置相公前䇿馬徑去是夜夢峨冠紫衣人來見
　自陳余則紫相公主一方菜蔬之屬𨽻有天平吏掌
　豐辣判官主儉然皆嗜茶而奉祠者鮮以是品為供
　蚤蒙厚飲可謂非常之惠因口占贈詩曰降酒先生
　風韻髙攪銀公子更清豪碎牙粉骨功成後小碾當
　銜馬脚槽盖則是日以小分鬚銀匙打茶故目為攪
　銀公子則家業蔬圃中祠之年年獲收
　　妖
活玉巢
　盩厔吏魁召士人訓子弟館于門士人素有蛀牙一
　日復作左腮掀腫遂張口卧意似瞢騰忽聞有聲發
　於齦齶若切切語言人馬喧閧漸次出口外痛頓止
　至半夜却聞蚤來之聲仍云小都郎回活玉巢也似
　呵喝狀頰上蠢蠢然直入口彈指頃齒大痛詰旦具
　告主人勸呼符祝用符水士人從之痛已腫消竟不
　知何恠也
　
　
　
　
　
　
　清異録卷下
