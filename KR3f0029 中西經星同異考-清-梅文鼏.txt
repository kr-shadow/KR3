#+TITLE: 中西經星同異考-清-梅文鼏
#+DATE: 2018-05-12 10:17:57
#+SOURCE: github.com/kanripo/KR3f0029 master 034071f1                
欽定四庫全書　　　　　子部六
　中西經星同異考　　　　天文算法類二(推歩之/屬)
　　提要
　　　　(臣/)等謹案中西經星同異考二卷
　　　國朝梅文鼏撰文鼏字爾表宣城人與其兄文
　　　　鼎皆精研厯算之學互相商㩁多所發明此
　　　　其所訂中西恒星名數也星經之最古者莫
　　　　如巫咸甘石三家而其學失傳雖殘編尚存
　　　　已不能知其端緒惟隋丹元子步天歌所列
　　　　星象特為簡括故自宋以來天官家多據為
　　　　凖繩迨明季厯法不騐而歐邏巴之法始行
　　　　利瑪竇所撰經天該其名亦與中國相同而
　　　　位座有無數目多寡與步天歌往往不合文
　　　　鼏因据南懐仁儀象志所載星名依步天次
　　　　序臚列其目而以有無多寡之故分行詳注
　　　　其下其古歌西歌亦各載原文於後以便檢
　　　　核南極諸星為古所未及者則併據湯若望
　　　　厯書及儀象志為考証補歌附之於末盖七
　　　　政之運行必憑恒星為考騐然在天成象天
　　　　本無言隨人所標目為指名即據人所指名
　　　　為測候指名不一則測騐多岐矣文鼏此編
　　　　獨詳稽異同叅考互証使名實不病於叅差
　　　　是亦中西兩法互相貫通之要領也乾隆四
　　　　十六年十一月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　總　校　官　(臣/)陸　費　墀
中西經星同異考原序
經星同異考一卷發凡九則吾季弟爾素之所手輯也
歳在戊辰余歸自武林武林友人張慎碩忱能製西器
手鋟銅字如書法之迅疾余乃依歳差考定平儀所用
大星屬碩忱施之渾葢而屬吾弟爲作恒星黄赤二星
圖因於星之經緯逐一詳校乃知湯氏厯書圖表與南
氏儀象志互有得失自其本法固多違異不第與古傳
殊也因取其星名之同而数有多寡異於古人者别識
之以成此書至其所爲辨正經緯之度者尚存别卷不
盡於是而吾弟之爲此則已勤矣葢其時方有稿本次
年巳巳余去京師五載至癸酉始歸山中吾弟乃出其
繕寫重校之本示余視其年固己巳也甲戌中秋余乃
爲之序曰自堯典有四仲之星而斗牽牛織女參昴龍
尾鳥帑天駟天黿之屬襍見於易詩春秋左傳國語至
禮記月令大戴之夏小正稍具諸星伏見之節葢星之
有名其來逺矣古者觀天文以察時變敬授人時有厯
有象圖書儀器宜莫不偹遭秦燔書棄先王之典羲和
舊術無復可稽所僅遺者巫咸甘徳石申之殘編而三
家之傳各别司馬子長世爲史官而天官厯書殊爲闕
畧迄於後漢有張衡靈憲而器與書並亡自唐以後言
觀象者率祖淳風晉隋兩志及丹元子歩天歌今考其
說又與天官書無不參錯不待西學之興而始多同異
也西厯黄道十二象與中土異而回回厯與歐邏巴復
自不同故雙女或以爲室女隂陽或以爲雙兄至黄道
内外之星或以爲六十象或以爲六十二象而貫索一
星回回厯以爲缺椀歐邏巴以爲冕旒其餘星名亦多
互異豈非以占測之家非一而所傳異辭安得謂彼中
厯學自上世以來永遵一術而初無更變哉今所傳經
天該之圖與其歌皆因西象所列而變從中厯之星座
星名即見界圖之分形其出似在厯書未成之前圖星
以圓空去中法猶近然與步天歌仍有不同者或以西
星合古圖而有疑似不敢輒定遂並収之而有増附之
星或以古星求西圖而弗得其處不能強合遂芟去之
而成古有今無之星要之皆徐李諸公譯西星而酌爲
之非西傳之舊余嘗見元趙緣督友欽石刻圖閣道六
星在河中作磬折層階之象自天官書於營室言離宫
閣道步天歌及晉隋宋三史並言六星而今圖表割其
半爲王良星别取河中雜小星聫綴附益之其星十餘
而形直絶異舊圖又去營室更逺正抵奎婁而西象固
原無所謂閣道也由是以推其意爲更置者良已多矣
且西厯言恒星有經度東行歳差而緯度終古如一然
又言二至距緯古逺今近是黄極且有微移既言恒星
之形畧無改易然又言王良之側有萬厯癸酉年新出
之星其說亦未能歸一也竊嘗譬之地誌陵谷豈無小
易而嶽瀆之大致自如然其名之所起亦人則爲之而
已矣禹治水惟九州而舜受終時肇十有二州肇之爲言
始也又况後世秦分爲三十六郡唐分十道宋分十五
路疆域代更圖志因之而改或者遂欲本桑欽之水經
而駁禹貢亦見其惑矣然則宜何如君子於其所可知
不厭求詳其所不知闕之而已義所可求當歸畫一其
所難㫁兩存之而已無泥古以疑今無執一以廢百謹
守舊聞而無參意解此爲學之方即著撰之法自古之
學者莫不盡然而况天之髙星辰之逺哉是則吾弟爲
考之意也葢其義例已具發凡中矣而余於是重有嘆
也葢自束髪受經於先君子塾師羅王賔先生往往於
課餘晩步時指示以三垣列舎之状余小子自是知星
之可識而天爲動物尋以從事制義未遑䆒精然心竊
好之不幸先君子見背營求葬地不暇以他爲無何余
小子忽忽年近三十始從倪觀湖先生受臺官通軌算
交食法稍稍推廣求之元史宋志溯唐及晋至於兩漢
是時余及仲弟和仲與季弟爾素三人而已夜則披圖仰
觀晝則運籌推步考訂前史三人者未嘗不共也如是
者凡数年及余得中西之書圖稍多朋友之益漸廣而
仲弟不幸已前卒久矣爾素於余所有之書手鈔畧偹
多所撰定然食指益衆家日益貧余兩人頻年授徙歳
時相見不過数四頃余且爲東西南北之人經年累嵗
羇棲於数百里数千里外欲如嚮者之相聚探討何可
得哉何可得哉而余又善病且老矣雖嘗輯有古今厯
法通考諸書妄自以爲闚古人之意集諸家之長而性
嬾楷書又好増改稿與年積訖尠定本其在京師感於
李少司馬之言努力作爲厯論六七十篇頗抒獨見其
他算學新稿亦且盈尺而未能出以問世虚名之負累
謬爲四方學者所知而欲傳之其人復求之不可得也
竊不自揆欲畧倣蘓湖遺軌設爲義塾約鄊黨同學爲
讀書之事此志果就即當息影却埽於山村庶幾収拾
累年雜稿次第成帙稍存一得之愚以待來學則数十
年癖嗜苦思亦或将有所歸著而凡事有天焉主之終
不敢必其如何也且夫星同之學非小道也其事凌雜
米鹽近於卜祝之爲而探厥源流乃根於天人理数之
極雷同俚近之言既不足以行逺而義類稍深索解人
正復寥寥天下之大敢曰無人然亦有同志数輩逺在
天涯合并匪易助余成此者不吾弟之望更誰望乎因
弟此書俯仰今昔而兼有冀倖於将來不覺其言之長
也康熈甲戌中秋勿葊梅文鼏序
中西經星同異考跋
去年冬余侍安溪夫子於常之督學署中安溪示以所
新鋟宣城梅定九先生厯學疑問三卷安溪學貫天人
其推服定九先生以爲治厯之學古今一人而已余云
聞其弟爾素先生現授經於吾邑安溪躍然曰是能盡
得定九之底藴者余歸甫弛装即造先生先生示余以
定九先生所著籌算諸書余深歎其精要先生塾課之
餘覆玻璃於兩眼作細楷雖大寒暑不輟視之皆所撰
天文書也長夏無事先生攜自著中西經星同異考一
帙索題詞於余乗暇披閱見其搜比括次星名星數參
差異同瞭然若掌紋之可數夫厯學之切於世用大矣
而經家輒外之詭自髙寄以爲言理而略數實惮其難
且繁而已治厯者推步必以算而考七政之運行必以
恒星夫理數之自然尚可以想悟取之至於星之數與
名皆人區别而指稱之一彼一此所執各殊膠戾乖刺
稍不辨章則梗於臆而礙於口初學者耳目不一心志
爲之不専遂至廢業者多矣即檢籍對核亦縻日耗力
今睹先生之書詳而不雜簡而實盡殽列井然易以卒
業雖以余之鈍且嬾亦津津不倦焉真學厯者之梯航
而通中西厯者之中馗也此當與定九先生之中西算
學通如二曜雙行於天地之間編之蘭臺不獨爲疇人
星官所寳而吾儒之所藉以通天地人者咸於是覓鑰
牡焉爲書此以告吾黨無徒溺於華虚之詞而震於厯
學之難且繁而不問業也至於作書之源流及纂輯之
法則有定九先生之序與先生之發凡在何須淺學者
之添足置喙哉戊寅立秋旦鍾吾徐用錫跋
中西經星同異考
　發凡九則
　厯以齊七政也然非先定恒星即七政無從可齊故
　曰七政如乗傳恒星其地誌也七政如行棊恒星其
　楸局也曰恒者謂其終古不易也曰經者謂其不同
　緯星南北行也經亦有恒之義焉是編專以中西兩
　家所傳之星數星名考其多寡同異故曰經星
　星宫之書自黄帝始重黎羲和之後志天文者紛糅
　不一漢張衡云中外之宫常明者百有二十四可名
　者三百二十爲星二千五百微星之數葢萬一千五
　百二十至三國時太史令陳卓始列甘石巫咸三家
　所著星圖總二百八十三宫一千四百八十四星自
　唐以來厯家以儀象考測而宋兩朝志始能言某星
　去極若干度入某宿若干度爲說較詳此中國之學
　也西儒星學逺有端緒據厯書所譯周赧王丙寅古
　地末一測漢永和戊寅多禄某一測明嘉靖乙酉尼
　谷老一測萬厯乙酉第谷一測崇禎戊辰湯若望一
　測
國朝康熈壬子南懐仁著儀象志又依東行歳差改定
　黄經及赤經緯今依南公志表稽其大小分爲六等
　一等大星一十有六二等星六十有八三等星二百
　有八四等星五百一十有二五等星三百四十有二
　六等星七百三十有二總計一千八百七十八星其
　微茫小星則不能以數計焉此泰西之學也
　　(按紀星數太西測算凡可見可状之星一千二十/二若微小者或不常見者或䑃黒者不與焉凡四)
　　(十八像其多寡大小不等在黄道北者二十一像/一曰小熊二曰大熊三曰龍四曰皇帝五曰守熊)
　　(人六曰北冕旒七曰熊人八曰琵琶九曰雁鵝十/曰岳母十一曰大将十二曰御車十三曰醫生又)
　　(曰逐蛇十四曰毒蛇十五曰箭十六曰日鳥十七/曰魚将軍十八曰駒十九曰飛馬二十曰公主二)
　　(十一曰三角形共在北者三百六十星一等三二/等十八三等八十四四等一百七十四五等五十)
　　(八六等十三昏者十在黄道中者十二像一曰白/羊二曰金牛三曰雙兄四曰巨蟹五曰獅子六曰)
　　(列女七曰天秤八曰天蝎九曰人馬十曰磨蝎十/一曰寳瓶十二曰雙魚共在中者三百四十六星)
　　(一等五二等九三等六十四四等一百三十四五/等一百零六六等二十九昏者三在黄道南者十)
　　(五像一曰海獸二曰獵户三曰天河四曰天鬼五/曰大犬六曰小犬七曰船八曰水蛇九曰酒瓶十)
　　(曰烏鴉十一曰半人牛十二曰豺狼十三曰大臺/十四曰南冕十五曰南魚共在南者三百十六星)
　　(一等七二等十八三等六十四等一百六十八五/等五十三六等九昏者一三方共一千二十二星)
　　(分其大小一等共十五二等共四十五三等共二/百零八四等共四百七十四五等共二百十七六)
　　(等共四十九/昏者六十四)
　夾漈鄭氏通志天文畧言漢晉諸志所載諸星名數
　灾祥叢雜難舉惟隋丹元子作步天歌句中有圖言
　下見象或豐或約無餘無失今依宋史及文獻通考
　於各垣各宿備採以誌之曰古歌
　回回厯立成所載有黄道經緯者止二百七十八星
　其繪圖者止十七座九十四星亦無赤道經緯西厯
　所測恒星黄赤二道經緯度分各各備具其歌相傳
　爲利瑪竇所譔謂之經天該與古歌不同而其星體
　大小位置以及無名微星亦瞭若指掌大致與恒星
　表相爲發明故亦附著古歌之後而别之曰西歌
　　(按經天該一作經/天訣薄子珏撰)
　古云北極出地三十六度南極入地三十六度者據
　伊洛一方而言也其實中土所見北極髙度自二十
　四度起至四十二度止則此兩極出入度内諸星即
　皆中土所見之星是編諸星凡離南極二十三度以
　上者仍録各宿下以資仰觀葢滇粤諸方在所必睹
　豈可泥前言而盡廢乎至南極諸星雖中土所不見
　據泰西氏皆其遊厯所經目睹詳測著有圖象今並
　録之但其歌偶闕因稍據圖表以補之云
　　(北直順天府經一百三十度少緯四十度/大名府經一百二十五度緯三十六度少)
　　(山東濟南府經一百二十八度太緯三十七度少/青州府經一百三十一度少緯三十六度太)
　　(泰山經一百三十度半緯三十六度度太/登州府經一百三十二度緯三十七)
　　(東平經一百二十八度緯三十六度十二度/江南江寕府經一百二十八度緯三)
　　(揚州府經一百二十九度緯三十三度太/浙江杭州府經一百三十一度緯三十度)
　　(山西太原府經一百二十二度緯三十七度/恒山經一百二十五度緯三十九度)
　　(河南開封府經一百二十四度緯三十四度/河南府經一百二十二度緯三十四度)
　　(嵩山經一百二十一度太緯三十三度二度/湖廣武昌府經一百二十四度緯三十)
　　(洞庭湖經一百二十三度緯二十八度/衡山經一百二十三度緯二十六度少)
　　(江西南昌府經一百二十六度緯二十九度/吉安府經一百二十六度緯二十八度)
　　(鄱陽湖經一百二十七度緯二十九度度/福建福州府經一百三十度緯二十六)
　　(建寕府經一百二十九度緯二十五度三度/廣東廣州府經一百二十四度緯二十)
　　(雷州府經一百二十一度緯二十度半/瓊州府經一百二十一度緯十八度)
　　(庾嶺經一百二十四度緯二十六度十六度/廣西桂林府經一百二十一度緯二)
　　(陜西西安府經一百十八度緯二十五度/漢中府經一百十六度太緯三十三度)
　　(洮州經一百十四度緯三十五度/岷州經一百十四度緯三十五度)
　　(四川成都府經一百十六度緯三十一度/貴州貴陽府經一百十九度緯二十五度)
　　(雲南雲南府經一百/十五度緯二十四度)
　恒星在天終古不變原亦無名自觀象者欲藉形以
　識星因取其與物相似者或一星或數十星分别立
　名聯綴成象而中西之同異斯出焉西域星象原與
　中國迥别今恒星表所載及經天該猶是中國星名
　但位座有無数目多寡稍異耳是編各星下分註兩
　行右中左西其中西名数並同者更不贅列其数雖
　不同而星名不異者即分註曰西幾星其表内有稱
　某星南某星北某星内外東西等字者俱以附近相
　從原非本星正数則亦附註曰西外増幾星其古無
　而西有者曰古無其西無而古有者曰西無其西圖
　雖有而西表則無者曰西表無
　古厯皆言堯時冬至日在虚漢唐在斗今在箕此黄
　道星有歳差之騐也西厯則謂黄道不動而七政恒
　星悉東行則普天經星皆依歳差遷改此各星入宿
　古今不同之故然步天歌原為初學仰觀而設故附
　近三垣各宿之星連類而及入宿淺深無暇詳求而
　亦非其所急也經天該作於利氏初入之時大致亦
　以三垣二十八宿為序畧同步天然於入宿之經度
　有加詳矣而以歳差東行間與今表亦有出入今於
　古歌之原入某宿而今實不同者於各星下註明原
　屬某宿以便稽考
　　(按經星之動微渺難窺以全厯推之崇禎癸未上/距帝堯甲辰三千九百二十年共差五十八度則)
　　(以六十八年零七月十三日三時差一度二萬五/千一百有餘年共差三百六十五度有竒為一周)
　　(天㳺子六曰崇禎癸未上距帝嚳甲子四千零二/十年止差五十七度約一嵗差一分少九秒七十)
　　(年零六月差一度二萬五千/七百三十五年差一周天)
　合而觀之中與西異中與中亦自有異西與中異西
　與西亦自有異或詳於志或列於表或載於圖或著
　於歌著撰之人不一占測之時各殊天度既有歳差
　步筭且多新智執古以疑今已為膠柱尊西而廢古
　亦昩源流今以兩說並存標其同異庶令仰觀者有
　所依據則専家之業以參互而愈明於學厯者不無
　小補云爾康熈己巳夏五月宣城後學梅文鼏謹識
欽定四庫全書
　中西經星同異考卷上
　　　　　　　　　　　　　宣城梅文鼏撰
　紫微垣(星序悉依古歌/)
帝星(一星/)　　　　　　　庶子(一星/)
太子(一星/)　　　　　　　后宫(一星/)
天樞(一星名北極外増一星/西一)四輔(四星増一星/西外)
天一(一星/)　　　　　　　太乙(一星/)
左樞(一星/)　　　　　　　上宰(一星星/西三)
少宰(一星星/西二)　　　　　　上輔(一星上弼/西名)
少輔(一星少弼二星外増二星/西名)上衛(一星/)
少衛(一星増一星/西外)　　　　少丞(一星少丞八以上左垣/西作)
右樞(一星/)　　　　　　　少尉(一星増一星/西外)
上輔(一星/)　　　　　　　少輔(一星増一星亦名隂徳/西外)
上衛(一星増三星/西外)　　　　少衛(一星少衛六外増二星/西作)
上丞(一星上丞七以上右垣/西作)贊府(一星/西無)
隂徳(二星星其一増少輔星/西一)　尚書(五星/)
女史(一星/)　　　　　　　柱史(一星/)
御女(四星/西無)　　　　　　　天柱(五星/西無)
太理(二星/西無)　　　　　　　勾陳(六星一星外増三星/西十)
六甲(六星星/西一)　　　　　　天皇大帝(一星/)
五帝内座(五星/西無)　　　　　華蓋(九星星/西四)
杠(七星/西無)　　　　　　　　傳舎(九星星/西八)
内階(六星/)　　　　　　　天厨(六星星外増二星/西五)
八糓(八星一星/西十)　　　　　天棓(五星星外増二星/西七)
天床(六星/西無)　　　　　　　内厨(二星/西無)
文昌(六星増一星/西外)　　　　三師(三星増三星/西外)
太尊(一星増一星屬太微/西外)　天牢(六星星屬太微/西一)
太陽守(一星太微/西屬)　　　　四勢(四星/西無)
相(一星増二星屬太微/西外)　　三公(三星増一星/西外)
𤣥戈(一星星外増二星屬亢/西三)　天理(四星/)
輔星(一星星/西三)　　　　　　天樞(一星増一星即文昌八/西外)
天璇(一星/)　　　　　　　天璣(一星/)
天權(一星増一星/西外)　　　　玉衡(一星/)
闓陽(一星開陽/西名)　　　　　揺光(一星七星為北斗/以上)
天槍(三星増二星/西外)　　　　客星(古無星萬厯癸酉始見/西一)
近黄極六(古無星/西一)
　　　古歌曰
　中元北極紫微宫　　　北極五星在其中
　大帝之坐第二珠　　　第三之星庶子居
　第一號曰皇太子　　　四為后宫五天樞
　左右四星是四輔　　　天乙太乙當門路
　左樞右樞夾南門　　　兩面營衛一十五
　上宰少尉兩相對　　　少宰上輔次少輔
　上衛少尉次上丞　　　後門東邊大贊府
　門西喚作一少丞　　　以次却向門前數
　隂徳門裏兩黄聚　　　尚書以次其居五
　女史柱史各一户　　　御女四星五天柱
　大理兩星隂徳邊　　　勾陳尾指北極顚
　勾陳六星六甲前　　　天皇獨在勾陳裏
　五帝内座後門是　　　華蓋并杠十六星
　杠作柄象葢傘形　　　蓋上連連九個明
　名曰傳舎如連丁　　　垣外左右各六珠
　右是内階左天厨　　　階前八星名八糓
　厨下五個天棓宿　　　天牀六星左樞在
　内厨兩星右樞對　　　文昌斗上半月形
　希疎分明六個星　　　文昌之下曰三師
　大尊只向三師明　　　天牢六星太尊邊
　太陽之守四勢前　　　一個宰相太陽側
　更有三公相西偏　　　即是𤣥戈一星圓
　天理四星斗裏暗　　　輔星近著闓陽淡
　北斗之星七宿明　　　第一主帝名樞精
　第二第三璇璣是　　　第四名權第五衡
　闓陽揺光六七名　　　揺光左三天槍星
　　西歌曰
　垣髙先論極出地　　　北向須尋不動䖏
　欲知眞極無本星　　　列宿皆旋斯獨異
　近極小星强名極　　　后宫庶子遙相類
　帝星最明太子次　　　連極五星作斜勢
　帝下隂徳横兩烏　　　極下四輔承四細
　勾陳七星中甚明　　　離極三度認最易
　勾陳柄曲勾更曲　　　勾内微星天皇帝
　太子上有無名星　　　下方左樞少宰迎
　上宰少弼與上弼　　　少衛上衛連少丞
　其中五位皆朗朗　　　上下衛丞弼次明
　右邊右樞與左對　　　太乙天乙顯微精
　少尉上輔次少輔　　　上衛少衛共上丞
　右弼之内五尚書　　　一微一顯三潜形
　尚書之後小明二　　　左柱右女皆史稱
　上少丞間曰華蓋　　　四黑兩兩遮北門
　弼外六星名天棓　　　其曲似斗光頗明
　扶筐四星三畧暗　　　天厨五星長方形
　二巨三小近少弼　　　後有一顆無能名
　六星仰承名天鈎　　　迤北第三光獨熒
　河中六星名造父　　　三暗三微錯雜陳
　三隅纍纍曰王良　　　尖角一珠微遜明
　良傍一顆名為䇿　　　䇿後八星閣道稱
　三暗下連奎宿角　　　二巨三細與䇿親
　附路一顆王良下　　　適當壁宿上端停
　王良䇿星并閣道　　　内有五箇光耀均
　五顆四在河虚䖏　　　一條閣道穿河身
　閣道盡䖏横傳舎　　　六星隱現斜直形
　右下七星名北斗　　　天槍三星斗柄親
　三公三㸃與槍類　　　斗柄之傍隱輔星
　天理四星斗内隱　　　三師小星少輔隣
　文昌六星如半月　　　東角下星光更清
　師昌之間名内階　　　六星微茫兩簇分
　八糓九星一最著　　　已盡紫微垣内星
　太微垣
上相(一星西上相外増一星/西名)次相(一星西次相外増一星/西名)
次將(一星西次將/西名)　　　　上將(一星西上將/西名)
右執法(一星以上西垣/)　　上將(一星東上將/西名)
次將(一星東次將外増二星/西名)次相(一星東次相/西名)
上相(一星東上相/西名)　　　　左執法(一星以上東垣/)
謁者(一星/)　　　　　　　三公(三星/)
九卿(三星/)　　　　　　　五諸侯(五星/西無)
内屏(四星増四星/西外)　　　　五帝座(五星/)
幸臣(一星/)　　　　　　　太子(一星/)
從官(一星/)　　　　　　　郎將(一星/)
虎賁(一星/)　　　　　　　常陳(七星星外増二星/西一)
郎位(十五星/西十星)　　　　　　明堂(三星増一星/西外)
靈臺(三星星外増四星/西四)　　少微(四星増一星/西外)
長垣(四星/)　　　　　　　上台(二星増一星一屬張/西外)
中台(二星増六星屬張/西外)　　下台(二星張/西屬)
　　古歌曰
　上元天廷太微宫　　　昭昭列象布蒼穹
　端門只是門之中　　　左右執法門西東
　門左皂衣一謁者　　　以次即是烏三公
　三黒九卿公背傍　　　五黒諸侯卿後行
　四箇門西曰内屏　　　五帝内坐於中正
　幸臣太子并從官　　　烏列帝後從東定
　郎將虎賁分左右　　　常陳郎位居其後
　常陳七星不相誤　　　郎位陳東一十五
　兩面宫垣十星布　　　左右執法是其數
　宫外明堂布政宫　　　三箇靈臺候雲雨
　少微四星西北隅　　　長垣雙雙微西居
　北門西外接三台　　　與垣相對無兵災
　　西歌曰
　北斗四星南向軫　　　翼軫之北太微垣
　垣中最巨五帝座　　　帝傍小星四㸃攢
　座前四黒内屏遶　　　座後三小横斜安
　正中稍明為太子　　　右後幸臣左從官
　謁者一黒在屏左　　　九卿三㸃三公三
　座隅數㸃名郎位　　　一簇連輝珠入綿
　郎將微星位之左　　　更與周鼎三小連
　位上常陳三可見　　　二微在上一巨懸
　三公三小與下應　　　相亦同之斗柄前
　座北一㸃太陽守　　　太尊天牢守右邊
　左垣執法上次相　　　次上將星五位聫
　右垣執法上次将　　　次上相星亦復然
　虎賁一星右垣末　　　少微曲四虎西肩
　長垣亦四曲且暗　　　上與少微相後先
　三㸃靈臺一稍白　　　正當右將長垣間
　右前三小稱明堂　　　左外一小名進賢
　靈明之際一珠小　　　微茫可見難名言
　天市垣
河中(一星増一星/西外)　　　　河間(一星/)
晉(一星増一星/西外)　　　　　鄭(一星増一星/西外)
周(一星増二星/西外)　　　　　秦(一星増四星/西外)
巴(一星増二星其一即天乳/西外)蜀(一星増三星/西外)
梁(一星増一星/西外)　　　　　楚(一星増一星/西外)
韓(一星増一星以上右垣/西外)　魏(一星/)
趙(一星/)　　　　　　　　　　　九河(一星/)
中山(一星増六星/西外)　　　　　　　齊(一星/)
吴越(一星増六星/西外)　　　　　　　徐(一星増六星/西外)
東海(一星/)　　　　　　　　　　燕(一星増一星/西外)
南海(一星増一星/西外)　　　　　　　宋(一星増一星以上左垣/西外)
市樓(六星星外増一星一名肆樓/西二)　車肆(二星/)
宗正(二星増一星/西外)　　　　　　　宗人(四星星外増二星/西五)
宗星(二星/)　　　　　　　　　　帛度(二星増二星/西外)
屠肆(二星名屠市/西一)　　　　候(一星星外増二星/西二)
帝座(一星/)　　　　　　　宦者(四星/)
列肆(二星/)　　　　　　　斗(五星/)
斛(四星星/西六)　　　　　　　貫索(九星八星外増十二星/西十)
七公(七星増四星/西外)　　　　天紀(九星増一星/西外)
女牀(三星星外増五星/西四)
　　古歌曰
　下元一宫名天市　　　兩扇垣墻二十二
　當門六角黒市樓　　　門左兩星是車肆
　兩箇宗正四宗人　　　宗星一雙亦依次
　帛度兩星屠肆前　　　候星還在帝座邊
　帝座一星常光明　　　四箇微茫宦者星
　以次兩星名列肆　　　斗斛帝前依其次
　斗是五星斛是四　　　垣北九箇貫索星
　索口横者七公成　　　天紀恰似七公形
　數著分明多兩星　　　紀北三星名女床
　此座還依織女傍　　　三元之象無相侵
　二十八宿隨其隂　　　水火木土并與金
　以次别有五行吟
　　又歌曰
　河中河間晉鄭周　　　秦連巴蜀細搜求
　十一星屬十一國　　　梁楚韓邦在盡頭
　魏趙九河與中山　　　齊越吴徐東海間
　燕連南海盡屬宋　　　請君熟記又何難
　　西歌曰
　房心尾箕宿之北　　　天市名垣列兩行
　中有明星稱帝座　　　候星一位在其傍
　階下四微名宦者　　　宗正雙星俱並光
　一顆無名宗之類　　　宗人四小入天横
　前左一細名車肆　　　肆樓二小逼河上
　後左連二名帛度　　　屠市連珠較帛長
　宗星二小在帛左　　　下與東齊相頡頏
　列肆二星右垣内　　　斗五斛四皆微茫
　左垣之星首稱宋　　　南海與燕為雁行
　東海徐州吴越齊　　　中山九河趙魏疆
　右垣之星首稱韓　　　楚梁巴蜀秦周鄉
　鄭晉河間與河中　　　星體微異光皆揚
　右上圍八名貫索　　　索上七公首射芒
　左北曲九稱天紀　　　紀上三星號女床
　中山之顚名織女　　　一巨二細三隅張
　其左四黒是輦道　　　道前四顆漸臺方
　
　
　
　
　
　
　中西經星同異考卷上
欽定四庫全書
　中西經星同異考卷下
　　　　　　　　　　　　　　宣城梅文鼏撰
　　東方蒼龍七宿
　角宿(去大角十度去極八十八度大/角在紫㣲垣南門外三十七度)
角(二星増五星/西外)　　　　　　平道(二星/)
天田(二星増二星/西外)　　　　　進賢(一星星外増五星屬太微垣/西三)
周鼎(三星太微/西屬)　　　　　　天門(二星増二星/西外)
平星(二星増一星一作屏星/西外)庫樓(十星星外増一星/西八)
柱(十五星/西九星)　　　　　　　衡(四星作平衡/西一)
南門(二星一星屬亢/西分)　　　馬腹(古無星外増一星/西三)
　　古歌曰
　兩星南北正直著　　　中有平道上天田
　總是黒星兩相連　　　别有一烏名進賢
　平道右畔獨淵然　　　最上三星周鼎形
　角下天門左平星　　　雙雙横於庫樓上
　庫樓十星屈曲明　　　樓中柱有十五星
　三三相著如鼎形　　　其中四星别名衡
　南門樓外兩星横
　　西歌曰
　角宿兩星南最巨　　　中間平道黒星二
　左右九㸃無名星　　　天田二小角上對
　其頂正向搖光星　　　天門兩黒角下是
　平星兩白不甚平　　　庫樓七星展屏似
　樓内五小名平衡　　　樓間六小作三柱
　樓下馬腹三星明　　　南門小星當腹處
　亢宿(去角十度去/極九十一度)
亢(四星増三星/西外)　　　　　大角(一星増一星/西外)
折威(七星/西無)　　　　　　　右攝提(三星星/西四)
左攝提(三星増一星/西外)　　　頓頏(二星頓頏分一星屬騎官/西作)
陽門(二星/)
　　古歌曰
　四星恰似彎弓狀　　　大角一星直上明
　折威七個亢下横　　　大角左右攝提星
　二三相對如鼎形　　　折威下左頓頏星
　兩個斜安黄色精　　　頏西二星號陽門
　色若頓頏直下存
　　西歌曰
　亢宿四星兩端黒　　　左邊無名附兩粒
　亢下大角懸明珠　　　角上𤣥戈與斗直
　𤣥戈斜帶梗河三　　　惟有南星光欲滴
　角東四星左攝提　　　埀下一星芒熠熠
　角西四星右攝提　　　迤北第三獨異色
　角下四小曰亢池　　　形如方勝欹斜立
　亢下遙遙此頓頏　　　四星微遜陽門白
　庫樓東角右來侵　　　南門最明近南極
　氐宿(去亢五度去/極九十八度)
氐(四星増五星/西外)　　　　　天乳(一星天市垣作巴増星/西列)
招搖(一星増一星/西外)　　　　　　梗河(三星星外増五星屬亢/西七)
帝席(三星/西無)　　　　　　　　　亢池(六星星屬亢/西四)
騎官(二十七星内三車騎一頓頏/西十四星)陣車(三星/)
車騎(三星騎官/西入)　　　　　　　天輻(二星/)
騎陣將軍(一星/)
　　古歌曰
　四星似斗側量米　　　　　天乳氐上一黒星
　世人不識稱無名　　　　　一箇招搖梗河上
　梗河横列三星上　　　帝席三黒河之西
　亢池六星近攝提　　　氐下衆星騎官出
　騎官之衆二十七　　　三三相聚十欠一
　陣車氐下騎官次　　　騎官下三車騎位
　天幅兩星立騎傍　　　將軍陣裏振威霜
　　西歌曰
　氐宿四明側斗形　　　無名五㸃雜來侵
　上與七公明耀對　　　類公北有招搖星
　兩星上與𤣥戈友　　　下左復與貫索親
　索外無名多纍纍　　　直下正當天市秦
　氐下二小陣車是　　　天幅亦與車同輪
　平三平二皆車騎　　　一明二暗騎將軍
　房宿(去氐五度去/極一百八度)
房(四星増二星/西外)　　　　　鍵閉(一星/)
鈎鈐(二星星/西一)　　　　　　罸(三星作伐/西一)
西咸(四星一名右咸池/西五星外増三星)　　東咸(四星一名左咸池/西外増一星)
日(一星増一星/西外)　　　　　從官(二星/)
　　古歌曰
　四星直下主明堂　　　鍵閉一黄斜向上
　鈎鈐兩箇近其傍　　　罸有三星直鈐上
　兩咸夾罸似房狀　　　房下一星號為日
　從官兩箇日下出
　　西歌曰(房心尾共歌/)
　諺傳夏夜有星象　　　儼如巨人冠進賢
　口鼻四星即房宿　　　二三頗明下闇然
　當頭一㸃鈎鈐是　　　鈐畔一微鍵閉言
　頭上雙星近者日　　　冠前曲四是西咸
　沖冠三暗稱為伐　　　冠後四黒名東咸
　當腹兩㸃積卒是　　　稍前相似名從官
　心宿(去房三度十三度/去極一百)
心(三星増二星/西外)　　　　　積卒(十二星屬房/西二星)
　　古歌曰
　三星中央色最深　　　下有積卒共十二
　三三相聚心下是
　　西歌曰
　更有心三最明顯　　　中巨旁微當背肩
　尾宿(去心五度去極/一百二十二度)
尾(九星増一星/西外)　　　　　龜(五星星/西四)
天江(四星星外増二星/西五)　　傅說(一星氣/西作)
魚(一星/)　　　　　　　　神宫(一星/)
　　古歌曰
　九星如鈎蒼龍尾　　　下頭五㸃號龜星
　尾上天江四横是　　　尾東一星名傅說
　傅說東畔一魚子　　　尾西一室是神宫
　所以列在后妃中
　　西歌曰
　接星是尾九㸃曲　　　卓如衣角飄風前
　神宫一星尾内坐　　　傅說獨立尾之尖
　天江六㸃當河隙　　　魚星一㸃遊江邊
　龜星有五三畧見　　　西去三星河外縁
　巨人側身向西北　　　其上正當天市垣
　箕宿(去尾四度去極/一百十六度)
箕(四星/)　　　　　　　　天舌(二星/西無)
木杵(三星星外増一星屬尾/西二)糠粃(一星/)
　　古歌曰
　四星其狀似簸箕　　　天舌二星箕口是
　箕下三星木杵隨　　　箕前一㸃是糠粃
　明則歳豐暗為饑
　　西歌曰
　箕星有四明相等　　　大口如箕正向西
　當前一㸃糠粃黒　　　何年簸向河之湄
　　北方𤣥武七宿
　斗宿(去箕闕度去/極一百十度)
斗(六星/)　　　　　　　　建星(六星増一星/西外)
天弁(九星/)　　　　　　　鼈(十四星星/西十三)
天雞(二星増一星/西外)　　　　天籥(八星/西無)
狗國(四星/)　　　　　　　天淵(十星以中六星作氣/西圖)
狗(二星増一星/西外)　　　　　農丈人(一星/西無)
　　古歌曰
　六星其狀如北斗　　　魁上建星六相等
　天弁建上三三九　　　斗下圓安十四星
　雖然名鼈貫索形　　　天雞建下雙黒星
　天籥柄前八黄精　　　狗國四方雞下生
　天淵十星鼈東邊　　　更有兩狗斗魁前
　農家丈人斗下眠　　　天淵十黄狗色𤣥
　　西歌曰
　箕背六星名斗宿　　　北斗相方柄不如
　斗下曲圍十三㸃　　　形肖其名鼈似龜
　天淵四微鼈所向　　　狗國小方淵上圍
　國外雙鳥名曰狗　　　其傍相似立天雞
　斗背六星稱作建　　　下五微星若仰盂
　河中九㸃天弁斜　　　兩􁑴中髙若髻堆
　弁上三星建河鼔　　　中星獨巨三之魁
　鼔下四星天桴卧　　　鼔傍各竪左右旗
　左旗曲七星皆小　　　右旗亦七三揚輝
　奚仲四微臨輦道　　　正在天津角上居
　牛宿(去箕半度去/極一百十度)
牛(六星増二星内三星作氣/西外)天田(九星/西無)
九坎(九星星屬女/西四)　　　　　河鼓(三星星外増七星/西四)
織女(三星星外増一星屬天市/西四)左旗(九星六星外増七星/西十)
右旗(九星星外増二星/西八)　　　天桴(四星無/西表)
羅堰(三星星/西二)　　　　　　　漸臺(四星増二星屬天/西外)
輦道(五星星屬天市垣/西四)　　　波斯(古無一星歌無/西十)
　　古歌曰
　六星近在河岸頭　　　　頭上雖然有兩角
　腹下從來欠一脚　　　　牛下九黒是天田
　田下三三九坎連　　　牛上直建三河鼓
　鼔上三星號織女　　　左旗右旗各九星
　河鼔兩畔右邊明　　　更有四黄名天桴
　河鼔之下如連珠　　　羅堰三烏牛東居
　漸臺四星似口形　　　輦道東足連五下
　輦道漸臺在河滸　　　欲得見時近織女
　　西歌曰
　牛宿六星大小半　　　一巨居中上下齊
　牛前二小名羅堰　　　堰上匏𤓰四粒珠
　匏下五星名敗𤓰　　　一粒等匏餘並微
　匏上跨河名天津　　　四明二小一更欹
　天津之下十三小　　　總屬無名不必疑
　女宿(去牛五度去/極一百度)
女(四星亦曰嬃女/西外増二星)　　　　趙(二星星/西一)
周(二星星/西一)　　　　　　　秦(二星星/西一)
代(二星星/西一)　　　　　　　韓(一星/)
魏(一星/)　　　　　　　　　　齊(一星/)
晉(一星無/西歌)　　　　　　　　　楚(一星/)
燕(一星/)　　　　　　　　　　鄭(一星/)
越(一星/)　　　　　　　　　　離珠(五星/西無)
匏𤓰(五星瓠𤓰屬牛/西作)　　　　　敗𤓰(五星牛/西屬)
天津(九星十八星外増五星屬牛/西二)奚仲(四星星屬牛歌無/西七)
扶筐(七星星外増一星屬紫微垣/西四)平衡(古無星表無/西三)
　　古歌曰
　四星如箕主嫁娶　　　十二諸侯在下陳
　先從趙國向東論　　　東西兩周次二秦
　雍州南下雙雁門　　　代國向西二縉紳
　韓魏一齊晉北輪　　　楚之一國魏西屯
　楚城南畔獨燕軍　　　燕西一郡與齊隣
　齊北兩邑平原君　　　欲知鄭在越下存
　十六黄星細區分　　　五箇離珠女上匀
　敗𤓰之上匏𤓰生　　　兩𤓰各五匏𤓰明
　天津九箇彈弓形　　　兩星入牛河中横
　四箇奚仲天津上　　　七箇仲側扶筐星
　　西歌曰
　女宿三微一稍白　　　非方非斜形不侔
　右方數起趙與越　　　周楚鄭齊燕一流
　並楚為秦並周代　　　鄭星方在魏之頭
　魏韓相並望齊楚　　　十星皆晦此舒眸
　下爲九坎四可見　　　平衡三白微難求
　離瑜三㸃均且直　　　坎下四微散不収
　虚宿(去女七度去/極八十七度)
虚(二星/)　　　　　　　　司命(二星/)
司禄(二星無/西歌)　　　　　　司危(二星星/西一)
司非(二星/)　　　　　　　哭(二星危/西屬)
泣(二星危/西屬)　　　　　　　天壘城(十三星外増二星/西五星)
敗臼(四星星/西二)　　　　　　離瑜(三星星屬女/西二)
　　古歌曰
　上下各一如連珠　　　命禄危非虚上呈
　虚危之下哭泣星　　　哭泣雙雙下壘城
　天壘團圓十三星　　　敗臼四星城下横
　臼西三箇離瑜明
　　西歌曰
　虚宿兩星南最明　　　南下圍三天壘城
　城下四方壁壘陣　　　五顆獨有四顆清
　壁陣東行十三㸃　　　彼端亦作小方形
　陣頭之下天錢繞　　　稀微四㸃圓難成
　錢下二箇名敗臼　　　臼下雙珠莫可名
　虚東一小名司命　　　司危司非虚上承
　人星只有三星確　　　六星車府射天津
　府上騰蛇六圍一　　　兩尾八星遙對分
　危宿(去虚六度去/極八十三度)
危(三星増一星/西外)　　　　　人星(五星星屬虚/西四)
杵(三星星/西一)　　　　　　　臼(四星星/西三)
車府(七星星外増三星屬虚/西五)天鈎(九星星屬紫微垣/西六)
造父(五星星屬紫微垣/西六)　　墳墓(四星/)
虚梁(四星/)　　　　　　　天錢(十星虚/西屬)
葢屋(二星星/西一)
　　古歌曰
　三星不直曲為之　　　危上五黒號人星
　人左三四杵曲形　　　人上七烏號車府
　府上天鈎九黄精　　　鈎下五鵶字造父
　危下四星號墳墓　　　墓下四星斜虚梁
　十箇天錢梁下黄　　　墓傍兩星名葢屋
　身著皂衣危下宿
　　西歌曰
　危宿三星若罄折　　　中間一㸃光微奪
　危下微光葢屋名　　　屋西三星墳墓接
　三箇晦明各自異　　　四小虚梁墓左貼
　墓下雙烏哭泣臨　　　一同土公墳後歇
　壘壁十二南横遮　　　羽林軍士縱横列
　軍前統御有天綱　　　北落師門光更烈
　危端臼杵四星懸　　　其南敗臼半邊缺
　室宿(去危十五度/去極八十度)
室(二星一作營室/西外増一星)　　　　離宫(六星/)
雷電(六星増一星一作電霆/西外)　　壘壁陣(十二星/西屬虚)
羽林軍(四十五星星内三鈇鉞屬危/西二十六)鈇鉞(三星羽林軍/西屬)
北落師門(一星危/西屬)　　　　八魁(九星/西無)
天綱(一星危表無/西屬)　　　　土公吏(二星星歌無/西一)
螣蛇(二十二星星外増一星屬虚/西一十六)
　　古歌曰
　兩星上有離宫出　　　繞室三雙有六星
　下頭六箇雷電形　　　壘壁陣次十二星
　十二兩頭大似升　　　陣下分布羽林軍
　四十五卒三為羣　　　東西兩下多難論
　仔細厯厯㸔區分　　　三粒黄金名鈇鉞
　一顆珍珠北落門　　　門東八魁九箇子
　門西一宿天綱是　　　電傍兩黒土公吏
　螣蛇室上二十二
　　西歌曰
　室宿兩箇光耀同　　　無名一箇頂上冲
　室傍雙星共三座　　　或小或大皆離宫
　雷霆六星惟右大　　　霹靂曲五半朦朧
　雲雨平方四㸃小　　　鈇鉞三小羽林中
　上頭直與螣蛇接　　　其下復與火鳥逢
　壁宿(去室十五度去/極七十九度)
壁(二星一作東壁/西外増三星)　　　　霹靂(五星増三星/西外)
雲雨(四星/)　　　　　　　天廐(十星星/西三)
鈇鑕(五星星屬奎/西七)　　　　土公(二星星/西三)
火烏(古無星表作火烏/西十)
　　古歌曰
　兩星下頭是霹靂　　　霹靂五星横著行
　雲雨次之口四方　　　壁上天廐十圓黄
　鈇鑕五星羽林傍　　　土公兩黑壁下藏
　　西歌曰
　壁宿二明與室似　　　其上三星圍天廐
　廐上一顆附路稱　　　其中正與王良對
　陣上雙烏有土公　　　火鳥十星兩翼細
　　西方白虎七宿
　奎宿(去壁上星四度去極七十七度/奎娄在紫㣲北門外三十六度)
奎(十六星一星外増四星/西二十)　　　外屏(七星増二星/西外)
天溷(七星星/西四)　　　　　　　　土司空(一星星/西二)
軍南門(一星婁/西屬)　　　　　　閣道(六星星外増二星屬紫微垣/西九)
附路(一星紫微垣/西屬)　　　　　　王良(五星星屬紫微垣/西六)
策(一星増一星屬紫微垣/西外)　　　水委(古無星/西三)
　　古歌曰
　腰細頭尖似破鞋　　　　　一十六星繞鞋生
　外屏七烏奎下横　　　　　屏下七箇天溷成
　司空右畔土之精　　　　　奎上一宿軍南門
　河中六個閣道形　　　　　附路一星道傍明
　五箇吐花王良星　　　　　良星近上一策名
　天策天溷與外屏　　　　　一十五星皆不明
　　西歌曰
　奎宿十六連勝形　　　　　東北一星芒獨異
　奎尖上與閣道通　　　　　奎下七星外屏樹
　屏間五㸃不甚明　　　　　兩箇揚輝屏盡處
　六箇天倉曲繞屏　　　　天溷二黒倉右附
　溷下一明土司空　　　　鈇鑕五小倉前地
　水委三星南極横　　　　其左一星最明巨
　婁宿(去奎大星八度/去極七十度)
婁(三星星外増三星/西五)　　　　左更(五星星外増一星/西六)
右更(五星/)　　　　　　　　天倉(六星八星外増一星屬奎/西十)
天庾(三星/)　　　　　　　　大將軍(十一星星西作天大将/軍十九    外増三星)
　　古歌曰
　三星不匀近一頭　　　　左更右更烏夾婁
　天倉六箇婁下頭　　　　天庾三星倉東脚
　婁上十一將軍侯
　　西歌曰
　婁三不均光甚均　　　　上疎下宻雜星臨
　右更左更各五㸃　　　　並若懸弧兩翼分
　當頭數㸃弦弧似　　　　其名總曰天將軍
　弧中一𣲖光殊顯　　　　弧背一黒軍南門
　天庾三㸃天倉下　　　芻藁六星左獨明
　胃宿(去娄八度去/極七十度)
胃(三星増二星/西外)　　　　　天廪(四星星外増一星/西七)
天囷(十三星星/西十七)　　　　　大陵(八星五星外増三星/西十)
天船(九星一星外増三星/西十)　積尸(一星/)
積水(一星/)
　　古歌曰
　三星鼎足河之次　　　天廪左下斜四丁
　廪西十三天囷名　　　胃上一鈎八大陵
　九箇天船陵上生　　　兩星背貼一般形
　積尸積水各中心
　　西歌曰
　胃宿三星聚一隅　　　無名兩㸃胃之餘
　胃下左更四㸃小　　　更西天廪四星除
　天囷十三圍乙狀　　　右下三星光頗殊
　曲環十六當天苑　　　北顯南微正背西
　更有天園十三㸃　　　　東經五宿勢尤紓
　天陵繞八中更朗　　　　當陵之中名積尸
　天船雜七與陵背　　　　船中積水看欲無
　昴宿(去胃十二度/去極七十度)
昴(七星/)　　　　　　　　　河(一星天阿/西作)
月(一星/)　　　　　　　　　太隂(五星天隂/西作)
芻􁁟(六星四星入天苑屬婁/西分)天苑(十六星四西内四星即芻􁁟/西三十  星外増五星屬胃)
卷舌(六星星外増二星/西九)　　　天讒(一星/)
礪石(四星増一星/西外)
　　古歌曰
　七星一聚實不少　　　　河西月東各一星
　河下太隂五黄精　　　　隂下六烏芻藁營
　營南十六天苑形　　　　河裏六星名卷舌
　舌中黒㸃天讒星　　　　礪石舌傍斜四丁
　　西歌曰
　昴宿七星天讒下　　　　亂落圓珠一簇竒
　其上六箇垂卷舌　　　　天讒一㸃舌尖居
　天阿㸃附天隂上　　　　天隂五星皆隱微
　昴東孤月光如晦　　　　礪石四小拱舌疲
　廩囷積米堪飽胃　　　　讒阿西去致横屍
　畢宿(大星去昴十二度/去極七十八度)
畢(八星/)　　　　　　　　　附耳(一星/)
天街(二星増一星/西外)　　　　　天節(八星一星外増一星/西十)
諸王(六星星外増一星/西八)　　　天髙(四星増一星/西外)
九州殊域(九星九州七星外増二星/西作)五車(五星一星外増六星/西十)
柱(九星西柱三星東柱三星南柱三星/西作)天潢(五星/)
咸池(三星/西無)　　　　　　　　天關(一星星外増二星/西二)
參旗(九星一星外増一星/西十)　　九斿(九星星/西八)
天園(十三星/西屬胃)
　　古歌曰
　恰似𤓰又八星出　　　　附耳畢股一星光
　天街兩星畢背傍　　　　天節耳下八烏幢
　畢上横列六諸王　　　王下四皂天髙星
　節下團圓九州城　　　畢口斜對五車口
　東西三柱任縱横　　　車中五箇天潢精
　潢畔咸池三黒星　　　天關一星車脚邊
　參旗九箇參車間　　　旗下直建九斿連
　斿下十三烏天園　　　九斿天園參脚邊
　　西歌曰
　畢宿八星如小網　　　左角一珠光獨朗
　珠邊一顆名附耳　　　天節九小畢居上
　九州殊域畢之南　　　團圓七㸃依稀像
　畢上天街三箇斜　　　街上五車截河往
　五車皆明右左巨　　　天潢五星小中放
　潢傍三柱柱各三　　　河中細宻如指掌
　車下横六名諸王　　　天髙四小斜方状
　下垂九㸃曰參旗　　　旗下九斿與旗倣
　觜宿(去畢十四度去極八十/三度  西序在參後)
觜(三星一名觜觹/西外増二星)　　　　座旗(九星井/西屬)
司怪(四星/)
　　古歌曰
　三星相近作參蘂　　　觜上座旗直指天
　尊卑之位九相連　　　司怪曲立座旗邊
　四鵶大近井鉞前
　　西歌曰
　觜宿三小當參上　　　觜上天關一顆招
　司怪四星明晦半　　　水火相同莫混瞧
　參宿(去觜半度去極八十/五度  西序在觜前)
參(七星十四星外増五星/西二)　伐(三星星外増二星/西四)
玉井(四星星外増一星/西五)　　軍井(四星/)
屏星(二星星/西六)　　　　　　厠(四星星外増一星/西六)
屎(一星/)
　　古歌曰
　總有七星觜相侵　　　兩肩雙足三爲心
　伐星三小足裏深　　　玉井四星右足隂
　屏星兩扇井南襟　　　軍井四星屏上吟
　左足下四天厠臨　　　厠下一物天屎沉
　　西歌曰
　參宿七星明燭宵　　　兩肩兩足三為腰
　參伐下垂三四㸃　　　玉井四星右足交
　玉井下方曰軍井　　　屏星二㸃井南標
　四顆厠星屏左立　　　屎星一㸃厠下抛
　丈人子孫各連二　　　老人最巨南望遙
　　南方朱鳥七宿
　井宿(去參五度去/極七十二度)
井(八星/)　　　　　　　　鉞(一星増一星屬參歌無/西外)
北河(三星増五星/西外)　　　　南河(三星増九星/西外)
天罇(三星無/西歌)　　　　　　五諸侯(五星星/西七)
積水(一星無/西表)　　　　　　積薪(一星増四星/西外)
水府(四星増二星屬觜/西外)　　水位(四星増五星/西外)
四瀆(四星星外増一星/西八)　　軍市(十三星外増四星/西五星)
野雞精(一星星/西二)　　　　　孫(二星増一星屬參/西外)
子(二星増一星屬參/西外)　　　丈人(二星參/西屬)
闕邱(二星増一星/西外)　　　　天狼(一星増四星/西外)
弧矢(九星増十八星/西外)　　　老人(一星増二星/西外)
　　古歌曰
　八星行列河中净　　　一星名鉞井邊安
　兩河各三南北正　　　天罇三星井上頭
　罇上横列五諸侯　　　侯上北河西積水
　欲覔積薪東畔是　　　銊下四星名水府
　水位東邊四星序　　　四瀆横列南河裏
　南河下頭是軍市　　　軍市團圓十三星
　中有一箇野雞精　　　孫子丈人市下列
　各立兩星從東説　　　闕邱三箇南河東
　邱下一狼光蓬葺　　　左畔九箇彎弧弓
　一矢擬射頑狼胷　　　有箇老人南極中
　春秋出入夀無窮
　　西歌曰
　井宿八星形似井　　　座旗六黒垂其頂
　旗東五小皆無名　　　貼旗斜下四星整
　左斜五㸃五諸侯　　　其上北河兩明並
　河上一顆名積水　　　河左斜方爟星命
　河下一微名積薪　　　南河似與北河證
　水位四小若仰盂　　　上下数顆難考訂
　井下四星名四瀆　　　闕邱之一與河映
　天狼最巨當共南　　　一矢加弧一矢剩
　軍市一白野雞傍　　　老人獨向天南炳
　弧矢十星儼張弧　　　内外無名難究竟
　鬼宿(去井二十度去/極六十六度)
鬼(四星一名輿鬼/)　　　　積尸氣(一星氣/西作)
爟(四星一名爟位星屬井/西七星外増二)　天狗(七星柳/西屬)
外厨(六星星外増四星/西五)　　天社(六星星外増五星屬柳/西七)
天紀(一星天記屬星/西作)
　　古歌曰
　四星册方似木櫃　　　中央白者積尸氣
　鬼上四星名爟位　　　天狗七烏鬼下是
　外厨六間柳星次　　　天社六個弧東倚
　社東一宿名天紀
　　西歌曰
　鬼宿四星方似櫃　　　中間一白積尸氣
　其下五小爲外厨　　　五隅五小居其内
　柳宿(去鬼一度去/極七十二度)
柳(八星増一星/西外)　　　　　酒旗(三星増七星/西外)
　　古歌曰
　八星曲頭垂似柳　　　近上三星號爲酒
　享宴大酺五星守
　　西歌曰
　柳宿曲八名垂柳　　　其上無名三㸃繫
　酒旗斜三宿上飄　　　其上却與文昌對
　天狗盤七當其南　　　天社七横星頗巨
　星宿(去柳七度去/極八十八度)
星(七星三星外増一星/西十)　　軒轅(十六星七西二十五/星外増  星屬張)
御女(一星歌無/西屬張)　　　　　内平(四星星作内屏屬張/西三)
天相(三星星屬張/西六)　　　　稷(五星無/西表)
　　古歌曰
　七星如鈎柳下生　　　星上十七軒轅形
　軒轅東頭四内平　　　平下三箇名天相
　相下稷星横五靈
　　西歌曰
　星宿十星大小異　　　中間一巨首尾細
　垂頭曲尾如蝎形　　　其上一白名天記
　記下天稷五箇星　　　南隅一顆與記類
　張宿(去星六度去/極九十九度)
張(六星星外増五星/西七)　　　天廟(十四星/西無)
　　古歌曰
　六星似軫在星傍　　　下頭惟有天廟廊
　一十四星册四方　　　長垣少微雖向上
　数星倚在太微傍　　　太尊一星直上黄
　　西歌曰
　張宿六星芒甚小　　　中如方勝兩角弔
　軒轅大星當其顛　　　一十五星龍天矯
　小方内屏轅上居　　　轅下御女一星杳
　宿端天相有三星　　　向右一顆光頗皎
　三台三座上猶明　　　相與雁行行天道
　台北二小名天牢　　　一㸃太尊牢左照
　翼宿(去張一度去/極九十七度)
翼(二十二星/)　　　　　　東甌(五星無/西表)
馬尾(古無星外増一星/西四)
　　古歌曰
　二十二星最難識　　　上五下五横著行
　中星六箇恰似張　　　更有六星在何處
　三三相連張畔附　　　必若不能分處所
　更請向前㸔野取　　　五箇黒星翼下頭
　欲知名字是東甌
　　西歌曰
　翼宿微星二十二　　　上横五星下無異
　其中六箇似張星　　　兩端各有三顆繫
　東甌五小在其南　　　青邱三箇翼下寄
　邱南馬尾横三星　　　上端一箇尤明巨
　軫宿(去翼三度去極一百四度/在太㣲南門外十六度)
軫(四星増一星/西外)　　　　　長沙(一星/)
左轄(一星/)　　　　　　　右轄(一星/)
軍門(二星/西無)　　　　　　　土司空(四星/西無)
青邱(七星星屬翼/西三)　　　　器府(三十二星/西無)
　　古歌曰
　四星似張翼相近　　　中有一箇長沙星
　左轄右轄東西附　　　軍門兩黄近翼星
　門西四箇土司空　　　門東七烏青邱從
　青邱之下名器府　　　器府之星三十二
　以上便是太微宫　　　黄道向上看取是
　　西歌曰
　軫宿四珠不等方　　　長沙一黒中間藏
　左名二轄肩之附　　　一顆無名南向光
　南極諸星(據厯書及儀象志/)
鳥喙(古無星/西七)　　　　　　鶴(古無二星/西十)
孔雀(古無八星/西十)　　　　　異雀(古無二星/西十)
三角形(古無星外増二星/西三)　蜜蜂(古無星/西四)
十字架(古無星/西四)　　　　　小斗(古無星/西九)
南船(古無星/西五)　　　　　　海石(古無星/西五)
海山(古無星/西六)　　　　　　夾白(古無星/西三)
附白(古無星外増一星/西一)　　金魚(古無星/西五)
飛魚(古無星/西七)　　　　　　蛇首(古無星/西四)
蛇腹(古無星/西四)　　　　　　蛇尾(古無星/西七)
　　補歌曰
　南極諸星中未志　　　壁奎之下鳥喙是
　鳥喙朗朗七星明　　　其上即是鶴十二
　喙東十八孔雀星　　　異雀十二近南極
　孔雀之上即波斯　　　三角形上房心次
　蜜蜂四星三角東　　　軫翼盡頭架十字
　小斗九星南船南　　　南船五星海州識
　南船左右十一星　　　海石五星海山六
　附白夾白黄極邊　　　夾白三星附白一
　金魚五尾七飛魚　　　蛇首蛇腹星各四
　欲知蛇尾又七星　　　上邊即是婁奎壁
　此星原非見界星　　　利氏西來始能述
　經天該中亦未言　　　今據厯書為補足
　
　中西經星同異考卷下
