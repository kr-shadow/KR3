#+TITLE: 金華子雜編-南唐-劉崇遠
#+DATE: 2018-05-12 10:18:52
#+SOURCE: github.com/kanripo/KR3l0019 master 3899398c                
金華子雜編序
金華子者河南劉生少慕赤松子兄弟能釋羇鞅於放
牧間讀其書想其人恍若逰于金華之境因自號焉生
自童蒙嵗便解愛人博學暨乎鬢髪焦秃而無所成名
凡為文章略知宗㫖最嗜吟詠而所得亦不出流軰年
逾壮室方莅官于畿甸繼宰二邑共換二十餘寒暑唯
知趦趄畏慎不能磊落經濟罷秩歸京得留綴班家貧
窶在闕三四年甚窘困稍暇猶綴吟不困倦縱情任興
一聨一句亦時有合于清奇顧于食玉燃桂不無撓懐
纔緩紆斯須則嘯傲自若或遇盛友良㑹聞人語話及
興亾理亂猶耳聰意悦未嘗不周旋觀察冀或湊㑹警
戒庻㡬助于理道者必慷慨反覆至于逾晷不息時皇
上憂勤大寳宵衣旰食致治之切無愧前代命有司張
皇公道掄擇材雋科第取士鬱然反古時有以春闈策
問舉子對義見示者覩强國富民之論今古得失之理
則愧惕雀息往往汗流何者以坐遇明盛時而抱名稱
不聞于世何疾復甚于斯矣因念為童時侍立長者左
右或于冬宵漏永秋階月瑩尊年省睡率皆話舊時經
由多至深夜不寐始則承平事寔爰及亂離于故基跡
或歎或泣悽咽僕𨽻自念髫齓之後甚能記聽今雖稚
齒變老耄㤀失憶十可一二猶存乎心耳併成人逰宦
之後其間耳目諳詳公私變易知聞𫝊載可繫鈆槧者
漸恐年代浸逺知者已踈更慮積新沉故遺絶堪惜宜
編序者即随而釋之云爾文林郎大理司直臣劉崇逺
撰
欽定四庫全書
　金華子雜編卷上　　　南唐　劉崇逺　撰
我唐烈祖髙皇帝睿哲神明順天膺運相羿禍浹有仍
之慶始隆哀莽毒飫銅馬之尊是顯堯儲復正文廟重
新漉沉海之㫁綸却成萬目撥伏灰之餘簡在序九流
宗周而一仁風依漢而雜覇道澆漓頓革習尚無虚遂
使武必韜鈐不空弓馬文先政理乃播風騷由是勲代
子孫知弓裘之可重閭閻童稚識詩書之有望不有所
廢其何以興是知楊氏飭弊於前乃自弊也烈祖聿興
於後固天興乎始天祐間江表多故洎及寧貼人尚茍
安稽古之談㡬乎絶侣横經之席蔑耳無聞及髙皇初
收金陵首興遺教懸金為購墳典職吏而冩史籍聞有
藏書者雖寒賤必優詞以假之或有䞇獻者雖淺近必
豐厚以答之時有以學王右軍書一軸來獻因償十餘
萬繒帛副焉由是六經臻備諸史條集古書名畫輻湊
絳帷俊傑通儒不逺千里而家至户到咸慕置書經籍
道開文武並駕暨昇元受命王業赫然稱明文武莫我
跂及豈不以經營之大其有素乎
王師範鎮青州以其祖父版籍舊地凡本縣令新到必
備儀注躬往投刺縣令畏懼出迎不許之師範令二三
客將挾縣令坐于㕔上命執事通曰百姓節度使王某
叅拜于庭中而出縣令惶惑歩随至府謝罪加遜而遣
之從事多諫其非宜請不行師範曰以某之見則不然
將所以荷國恩而敬念先世示子孫不㤀于本故爾師
範噐宇英儁短于寛恕殺戮過差人知其必敗或曰能
用禮以正身丈夫順而舉事翻結仇釁禍不旋踵其故
何哉金華子曰昔劉越石非不欲立殊勲于世而十萬
之衆曽不假息誠統之非才然亦時運不可干也時梁
氏方熾謂九􁁊在己之掌握天王窮廹痛宰輔誅戮于
道路師範適當依附于勤王誠宜鼓扇恩信完結民力
寛而有衆才可合順而専任威刑輕視民命以一州之
地敵干鼎之豪縦殺戮之心救崩潰之勢抱薪撲燎其
可得乎
陸翺字楚臣進士擢第詩不甚髙而才調宛麗有子弟
之標格未成名時甚貧素其閑居即事云衰桞欹閑苑
白門啼暮鴉茅厨煙不動書牖日空斜老憶東山石貧
㸔南阮家沉憂損神慮萱草自開花宴趙氏北樓云殷
勤趙公子良夜竟相留明月生東海仙娥在北樓酒闌
珠露滴歌迥石城秋本為愁人設愁人到曉愁題品物
𩔖亦綺美鸚鵡早鶯栁絮燕子當時甚播於人口及第
累年無人召一逰東諸侯獲鏹僅百萬而已竟無所成
卒于江南長子希聲好學多藝勤于讀史非寝食未嘗
釋卷中朝諸侯之子弟好讀史者無及希聲昭宗朝登
庸辭疾不就出逰江外獲全危難
段郎中成式博學精敏文章冠於一時著書甚衆酉陽
雜俎最𫝊於世牧廬陵日常逰山寺讀一碑文不識其
間兩字謂賔客曰此碑無用于世矣成式讀之不過更
何用乎客有以此兩字遍諮字學之衆實無有識者方
驗郎中之奥古絶倫焉連牧江南名山九江匡廬縉雲
爛柯廬陵麻姑皆有吟詠前進士許棠寄詩云十三年
領郡郡郡𬋩仙山為廬陵頑民妄訢逾年方明其清白
退隱於峴山時温博士庭筠方謫尉随縣㢘帥徐太師
商留為從事與成式甚相善以其古學相遇常送墨一
鋌與飛卿往復致謝逓捜故事者九函在禁集中為其
子安節娶飛卿女安節仕至吏部郎中沂王𫝊善音律
著樂府新行于世
崔㳙在杭州其俗端午習競渡於錢塘湖毎先數日即
於湖沜排列舟舸結絡綵檻東西延袤皆髙數丈為湖
亭之軒飾忽於其夕北風暴作綵船洶湧勢莫可制既
明皆逐風飃泊處湖之南岸執事者相顧莫知為計須
臾㳙與官吏到湖亭見其陳設皆遥指於層波之外大
將愧懼以綵艦聨從非人力堪制無計取回㳙㣲笑曰
競渡船共有多少令毎一綵舫繫以三五隻船齊力一
時鼓棹倐忽而至殊不為難觀者歎駭服其權智㳙之
機㨗率多如此
崔㳙大夫璵之子小宗伯澹之兄㳙性俊逸健於記識
初與杭州上事數日喚都押衙謂曰乍到郡中未能憶
諸走吏名姓卒要呼喚皆滯人頤指居常當直將卒都
有㡬人對曰在衙當直都有三百人乃各令以紙一幅
大書姓名貼于胸襟前逐人㸃過自此一閱逮及三考
未常誤喚一人者
栁氏舊聞唐宰相李徳裕所著也徳裕以上元中史臣
栁芳得罪黔中時髙力士亦徙巫州因相與周旋力士
以芳嘗司史為芳言先時禁中事皆所不能知而芳亦
以質疑者黙識之次其事號問髙力士上令採訪故史
氏取其書今按其書已失不獲徳裕之父與芳子吏部
郎中冕貞元初俱為尚書郎後謫官俱車出道相與語
遂及髙力士之說乃編此為次栁氏舊聞以備史官之
說也
宣宗已後近代宰相堂判俊贍無及路公巖者杜尚書
惂邠公之弟牧泗州為龐勛所圍以孤城保全於巨賊
之中髙錫望牧滁州嬰城固守而死巖判崔雍状引二
子以證其事云錫望守城而死已有追崇杜惂孤壘獲
全尋加殊奨
杜邠公悰暮年躭於燕㑹淮海之政有獄市之譽聞于
上聽因除崔魏公鉉替悰上賦長韻詩送鉉其落句云
今遣股肱親養治一方獄市獲來蘇淮南左都押衙傅
希才聞御製因習來蘇隊舞以迎候邠公恱之公自廣
陵致仕東洛揚州軍將因入奏經洛中以故吏叅焉公
問曰來蘇健否軍將不敢對公曰傅希才也對曰健
故事南曺郎既聞除目如偶然忽變改授他人縱未領
命亦不復還省矣南海端揆為主客貟外時有除翰林
學士之命既省吏忽報除目下貟外徐彦若除翰林學
士端揆以己未承㫖乃駕而將復治故㕔至省省門子
前曰貟外已受報出省不可更入南曺例舉不敢避遂
退彦若公相之子能馳譽清顯中尉楊復恭善之故能
變致中授耳
令狐公綯文公之子也自翰林入相最承恩渥先是上
親握庶政之後即詔諸郡刺史秩滿不得赴别郡須歸
闕朝對後方許之任綯以隨房鄰州許其便即之任上
覧謝表因問綯曰此人緣何得便之任對曰緣地近授
守庶其便于迎送上曰朕以比來二千石多因循官業
莫念治民故令其到京親問所施設理道優劣國家將
在明行升黜以蘇我赤子耳徳音即行豈又逾越宰相
可謂有權綯嘗以過承恩顧故擅移授及聞上言時方
嚴凝而流汗浹洽重裘皆透
令狐補闕滈與弟中書舍人澄皆有才藻令狐之文彩
世有稱焉自楚及澄三代皆擅美于紫薇
崔㳙弟澹容止清秀擢第累登朝列崔魏公辟為從事
清瘦明白猶若鷺絲古之所謂玉而冠者不妄也先是
中朝流品相率為朋甲以名徳清重之最者為其首咸
通之際推李公都為大龍甲頭沙汰名士以經緯其伍
㳙澹親昆仲也澹即預于品目以㳙之俊逸目為麁率
不許齒焉多方敬接冀時暱附而甲中之士恭黙莫肯
應對避之如蠆螫焉
崔起居雍甲族之子少髙令聞舉進士擢第之後藹然
清名喧于時與鄭顥同為流品所重舉子入事得逰歴
其門館者則登第必然矣時人相語為崔鄭世界雖古
之龍門莫之加也
故池州李常侍寛桂林大父即常侍之兄同營别墅于
金陵甲第之盛冠于邑下人皆號為土墻李家宅
宣宗甞親試神童李㲄于便殿㲄年數嵗聰慧詳敏對
問機悟上甚恱之因賜解褐官絹二匹香一合子以彰
異渥上之儉徳皆此𩔖也
宣宗臨御逾于一紀而憂勤之道始終一致但天下雖
寧水旱間有大中之間越洪潭青廣等道翻城以上之
恭儉明徳時無異心方隅諸將雖失統御而恩詔慰撫
不日安輯輿論謂上為小太宗
王尚書式僕射起之子朝廷儒宗最見重于武宗常自
舉于上曰讀書則五行皆下為文則七歩成章而式頗
有武幹善用兵累總戎平裘甫等温璋失利於徐州朝廷
以彭門頻年逐帥乃自河陽移式領河陽全軍赴任焉
駐軍境外優㳺緩進徐州將士王智興矯矯難制其銀
刀教都子父軍相承每日三百人守衙皆露刃坐于兩
廊夾幕之下稍不如意相顧笑議于飲食間一夫號呼
衆卒率和節使多儒素懦怯聞亂則後門逃遁而獲免
焉如是迨有年矣暨聞式到近境先遣衙隊三百人逺
接式衩衣坐胡床受參既畢乃問其逐帥之罪命皆斬
于帳前不留一人
崔魏公鎮淮海九載法令一設無復更改出入嚴整未
嘗輕易儀注常列引馬軍將少亦不下二百蹄民康俗
阜軍府晏然天祐末故老猶存喜論其餘愛或戲之為
九年老
崔雍為起居郎出守和州遇龐勛悖亂賊兵攻和雍棄
城奔浙右為路巖所搆竟坐此見害雍與兄朗序福昆
仲八人皆昇籍進士列甲乙科甞號為㸃頭崔家始雍
之擢第也其伯父昆仲率賀㑹飲中堂既醉而寝忽夢
逰歴于公署間有綠衣者命坐于㕔事中設酒饌甚備
既而醉飽不堪承命其人堅請不已雍乃請曰願以此
肉召從人盡之綠衣曰不可須先軰自盡既寤甚惡之
及和州失律投于連帥裴公璩奏之鎻縻于思過院雍
憂恚且悶乃召獄直軍將話其事不日𠡠至果如夢焉
後周侍中寳之在軍困于芻粟之備有僕㤀其姓名恒
力負至不令有乏如是綿歴星紀未甞辭倦及其達也
舉之𨽻諸衛使主廐庾以謹厚尤見委任既卒數年矣
或一夕夢來報馬料盡公甲午生甚惡之遂病痁而薨
李景讓尚書少孤尊夫人某氏性嚴重明㫁近代貴侯
母氏之賢無及之也孀居東雒諸子尚㓜家本清素日
用尤乏適值霖雨且久其宅院古墻夜坍隤童僕脩築
次忽見一船槽實以散錢婢僕等當困窶之際喜其有
獲相率奔告于堂上太夫人聞之誡童僕曰切未得輙取
候吾來視之而後發既到命取酒酹之曰吾聞不勤而
獲禄猶為身災士君子所慎者非義之得也我非堪焉
若天實以先君餘慶憫及未亡人當令此諸孤學問成
立他日為俸錢門下此未敢覿乃令函閉如故其後諸
子景讓景温景荘皆進士擢第並有重名位至方岳景
讓最剛正奏彈無所避為御史大夫宰相宅有㸔街樓
子皆幛之懼其糾劾也然終以強毅為時所忌舊俗除
亞相者百日内若别有人登庸謂之辱臺而景讓未十
旬蔣公伸入相景讓除西川節度赴鎮不逾年乃請老
歸于洛下終身不復再起太夫人孀居之嵗才未中年
貞幹嚴肅姻族敬憚訓厲諸子言動以禮雖及官逹之
後稍怠于辭㫖則檟楚無捨先是景讓除浙西節度使
已而忽問曰取何日進發偶然㤀思慮便云擬取某日
太夫人曰若此日吾或有事去未得如何景讓惶懼方
悟失對太夫人曰官職貴逹不用老母得也命童僕折去
巾綬撻于堂下景讓時以班白而髙堂嚴厲常若履氷
搢紳之流健羡莫及其後在浙西日左都押衙因應對
乖禮怒撻而斃之既而三軍洶洶將致翻城太夫人乃
候其受衙之際出坐㕔中叱景讓立于階下曰天子以
方岳命汝鎮撫安得輕弄刑政茍致一方非寧不唯上
負聖君而令垂暮老母銜羞而死且使老婦何面目見
汝先大夫于地下言切語正左右感咽乃命坐于庭中
將撻其背賔僚將校畢至拜泣乞之移時不許大將以
下嗚咽感謝之于是軍伍帖然無復異議矣景荘累舉
未㨗太夫人聞其㸃額即笞其兄中表皆勸如是累嵗
連受庭責終不薦託親知切請之則曰朝廷知是李景
讓弟非是冒取一名者自合放及第乎既而宰相果謂
春官曰今年李景荘須放及第可憫那老児一年邅一
頓杖是嵗景荘登第矣
李趙公紳再鎮廣陵竇傪猶幕江淮傪永貞二年相公
權徳輿門生洎武宗朝踰四十載趙國雖事威嚴亦以
傪宿老敬之傪列筵以迎府公公不拒焉既而出家樂
侑之伶人趙萬金前獻口號以譏之曰相公經文復經
武常侍好今又好古昔日曽聞阿舞婆如今親見阿婆
舞趙公囅然久之
杜審權以廟堂出鎮浙西清重恭寛雖左右僮僕稀見
其語在翰苑最久常侍從親宻性習慎厚故也在鎮三
載自初上任坐于東㕔洎于罷去未嘗他處雖重臣經
歴亦不踰中門雍容之度丹青莫及時邠公先逹人謂
之老杜相公審權人謂之小杜相公也
王尚書式初為京兆少尹好縱情酣飲京城號為王鄧
子性復放率不拘小節長安坊巷中有欄街鋪設中夜
樂神遲明未已式因過之駐馬寓目舞者喜賀主人持
杯跪獻于馬前曰主人多福感得逹官來頋味稍美敢
拜夀觴式笑取而飲媿領而去行百餘歩乃囬轡復詣
之曰向者酒甚不惡可更一杯復據鞍引滿巨鍾而去
其放率多如此
髙燕公駢雲南之功聞于四海晩節妖亂嗤笑婢子之
口嗚呼怒隣不義幸灾不仁亡不旋踵已則甚之雖自
取也然若有天道豈不足以垂戒乎
周侍中寳與髙中令駢起家神䇿打毬軍將而擊拂之
妙天下知名李相國公領鹽鐵在江南駐泊潤州萬花
樓觀春時酒樂方作乃使人傳語曰在京國久聞相公
打毬盛名如何得一見寳乃輟樂命馬不換公服馳驟
于綵場中都憑城樓下瞰見其懐挾星彈揮擊應手稱
嘆者久之曰若今日之所覩即從來之聞猶未盡此之
善也
周侍中寳初在軍中性强毅閹官之門莫肯屈節逮將
中年猶處下位或自憤悱獨以領毬子供奉者前後凡
三十六度遂挂聖意遷金吾第二番將軍尋遷對御仗
第一籌䘮其一目授涇原節度移鎮浙東與燕公對境
髙駢在軍中時以兄呼寳及摠元戎意遂輕少兼以對
境㣲釁憎愛日尋漸積為仇讎矣
韓藩端公大中二年封僕射敖門生也與崔瑄大夫同
年而相善瑄㢘問宛陵請藩為副使時幕府諸從事率
多後進子弟以藩年齒髙暮凡逰從觀㑹莫肯從押藩
不平之一日諸郎府移厨㸔花而藩為之幕長方盛服
㕔中俟其來報移時莫之召藩乃入謁瑄見藩至甚訝
其不赴㑹藩但言不知瑄乃與藩携手往焉既至彼瑄
則讓其失禮于首㕔賔從初端揖悚聽俄而判官孔振
攘袂厲聲曰韓三十五老大漢向同年覔得一副使而
更學鬬唇合舌瑄掀髥而起饌席遂散
李瞻王祝繼牧常州皆以名重朝廷于本道不修支郡
禮初李給事多不順從亷使猶剛正於可否其王給事
則強愎為己任周侍中寳皆隱忍之瞻罷秩退隱茅山
則免黄巢之難祝剛訐北土遂罹王珙之害金華子曰
禍福無門惟人所召誠不謬乎
生附子之毒能殺人人固知之矣而毉工或勸人服者
唯生黒豆和合可以紓患句屈茅山出烏頭道流水煑
為丸餉遺知聞愚頻見服者踰月而後毒作則痰吐昏
迷亟療方止愚外表老丈中與韓端公是舅甥者云目
見藩自宣州罷軄退居于鍾山愛敬寺忽有道流勸服
補益藥以生附子數兩以硫黄為丸藩服之數月乃方
似覺有力常日數服忽一日鼻出鮮血頃之耳目口鼻
百毛穴中一齊流血莫可制之藩身貌瓌偉既疲委頓
簟席流液須臾侍疾骨肉鞋襪皆如緋染自辰及巳午
唯皮骨存焉洗澤莫及但以血肉舉骨就木而已金華
子曰吁不知附子之毒遽若此之甚也豈韓公運數㑹
于此也禮云毉不三世不服其藥以斯而言可以明君
子進藥之審也夫肉麵養身之恒物也冷暖茍差猶能
灾人而况金石靈草者藴粹精之神明儻非九轉之制
孰可輕脫駕馭乎處天地間飛動㣲物盡能頋惜身命
况于達明之士也何乃茍利從欲刼掠為功由彼兵火
自貽不戢之禍冀無自焚也不亦逺乎
王昭輔嘗話故鍾陵平江西時有一王處士善筮自云
授易于至人纎巨如見鍾陵幕中有楊推官常因休假
㑹同人小飲時賔客未齊間且于小㕔奕碁握槊以佇
俱至俄而主人忽南向瞪視神色沮䘮遽歸堂前使人
𫝊語賔客託以不安且罷此㑹于是諸客皆散昭輔方
舉進士亦在坐中使人獨命入謂曰聞秀才與王處士
有宗盟分今欲奉凂持一金往請卜一卦可乎王遂函
金往遇之既布卦曰卦甚異可速報之寃家亟來索七
日當至宜决行計問宜禳禱乎曰至寃得請于天命詎
可改乎昭輔復命時楊方危坐以俟其返既聞所筮乃
曰斯人信名卜矣問昭輔曰向來覺辭色改常否曰衆
皆覩之楊乃自述十五年前髙燕公在淮南日任江揚
宰有弟收拾一風聲婦人為歌姬在舍一旦方治晨妝
為諸女姊驕族來惱其嫂甚怒逼逐之出于中門其旦
某入府遇放衙歸早忽見不衣裙獨在中門外疑忌其
素非㢘人時弟又不在大怒之責其㸃汚家風遽索杖
背笞之二十家人急以藥物躡灌之沉悶不甦經中夕
而死爾後絶無影響適來忽見躡履自南廊縱歩而前
刻期曰我上訴于天已得伸雪七日内當來取爾命矣
此固無可奈何然騐王生之卜於前事不誣果七日而
卒
杜紫薇牧位終中書舍人自作墓誌云平生好讀書為
人亦不出人曺公曰吾讀兵書戰䇿孫武深矣因註其
書十三篇可為上窮天時下極人事無以加也後當有
知之者矣典吳興日夢人告之曰爾當位至郎中復問
其次曰禮部再問曰中書舍人終於典郡耳又夜寢不
寐有人即告曰爾改名畢又夢書片紙皎皎白駒在彼
空谷傍有人曰非空谷也過隙也逾月而卒臨終留詩
誨其二子曹師(晦/辭)抳抳(徳/祥)等云萬物有好醜各以姿狀
論唯人則不爾不學與學論學非採其花要自撥其根
孝友與誠實而不妄爾言根本既深寔柯葉自滋繁念
爾無忽此期以慶吾門晦辭終淮南節度判官徳祥昭
宗朝為禮部侍郎知貢舉甚有聲望
杜晦辭牧之子自南曺郎為趙公隱從事于西方王郢
之叛趙相國以撫御失宜致仕晦辭罷職時北門李相
國在淮南辟為判官晦辭以恩門休戚辭不受命退隱于
陽羨别業時論多之永寧劉相國鎮淮南又辟為節度
判官始方應召狂于美色有父遺風赴淮南之召路經
常州李瞻給事方為郡守晦辭于祖席忽顧營妓朱娘
言别掩袂大哭瞻曰此風聲婦人貟外如要但言之何
用形迹乃以歩軍随而遺之晦辭自飲筵散不及換衣
歩歸舟中以告其内内子性仁和聞之無難色遂輦而
迎之其喜于適願也如是
　
　
　
　
　
　金華子雜編巻上
欽定四庫全書
　金華子雜編巻下　　　南唐　劉崇逺　撰
琅邪王氏與太原出于周琅邪之族世嘗有錐頭之名
今太原王氏子弟多事爭炫稱是己族其實非也太原
貴盛之中自有鈒鏤之號而崔氏博陵與清河亦上下
其望族博陵三房大房第二房雖長今其子孫即皆拜
三房子弟為伯叔者蓋第三房婚嫁多逹官也姑臧李
氏亦然其第三房皆倨受大房二房之禮清河崔氏亦
小房最專清羙之稱崔程即清河小房世居楚州寳應
縣號八寳崔家寳應本安宜縣崔氏曽取八寳以獻勅
改名焉程之姊北門李相國蔚之夫人蔚乃姑臧小房
也判鹽鐵程為揚州院官舉吴堯卿巧于圖利一時之
便蔚以為得人竟亂筦𣙜之政程累牧數郡皆無政聲
小杜相公聞程諸女有容德致書為其子譲能取焉初
辭之私謂人曰崔氏之門若一杜郎其何堪矣而相國
堅請不已程不能免乃于寳應諸院間取一弟姪以應
命而適之其後譲能顯逹封國夫人而程之女竟無聞
焉
蔡州伯父院諸兄皆少孤洎南海子長擢第之日伯母
安定胡氏已尊年矣詰旦僮僕㨗至穆氏長阿姨入賀
北堂伯母方起未離寢榻問安之後慮驚尊情不敢遽
聞但嬉笑于前久之忽問曰小娘今日何喜色之甚也
對曰亦只縁有事甚喜伯母怡然久之曰我知也是郎
將及第耶言訖滿目泫然左右因之不覺皆流涕吁長
仁之念周而永慕之情至誠非淳摰也不能感物
李郢詩調羙麗亦有子弟標格鄭尚書顥門生也居于
杭州踈于馳競終于員外郎初將赴舉聞隣氏女有容
德求娶之遇同人爭娶之女家無以為辭乃曰備一千
緡先到即許之兩家具錢同日皆往復曰請各賦一篇
以定勝負負者乃甘退女竟適郢初及第囘江南經蘇
州過親知方作牧邀同赴茶山郢辭以决意春歸為妻
作生日親知不放與之胡琴焦桐方物等令且寄代歸
意郢為寄内曰謝家生日好風煙柳暖花香二月天金
鳳對翹雙翡翠蜀琴新上七絲絃鴛鴦交頸期千載琴
瑟諧和願百年應恨客程歸未得緑窻紅淚冷涓涓兄
子咸通初來牧餘杭郢時入訪猶子留宿虛白堂云闕
月斜明虛白堂寒蛩唧唧樹蒼蒼江風徹曙不得睡二
十五聲秋㸃長
張祜詩名聞于海外居潤州之丹陽嘗作俠客𫝊盖祜
得隱俠術所以託詞自叙也崇逺猶憶往歲赴恩門請
承乏丹陽因得追尋往跡而祜之故居垝垣廢址依然
東郭長河之隅常訊于廬里則亂前故老猶存頗能記
憶舊事說祜之行止亦不異從前所聞問其隱俠則云
不覩他異唯邑人往售物于府城每抵晚歸時猶見祜
巾褐杖履相翫酒市巳則勁歩出郭夜迴縣下及過祜
門則又已先歸矣如此恒常不以為怪從縣至府七十
里其迢逓而躡履速人莫測焉
韋楚老少有詩名相國李公宗閔之門生也自左拾遺
辭官東歸寄居金陵常跨驢䇿杖經市中過布袍貌古
羣稚随而笑之即以杖指畫厲聲曰上不屬天下不屬
地中不累人可畏韋楚老引羣兒令笑因吟詠而去
徐太尉彦若之赴東南將渡小海親随軍將息忽于淺
瀬中得一小琉璃瓶子大如嬰児之拳其内有一小龜
子可長一寸許旋轉其間略無暫已瓶口極小不知所
入之由也因取而蔵之其夕忽覺船一舷壓重及曉視
之即有衆龜層疊乗船而上大懼以其將渉海慮蹈不
虞因取所蔵之瓶子祝而投于海中龜遂散既而話于
海舶之胡人胡人曰此所謂龜寳也希世之靈物惜其
遇而不能得蓋薄福之人不勝也茍或得而蔵于家何
慮寳蔵之不豐哉胡客歎惋不已
淮南巨鎮之最人物富庻凡所製作率皆精巧樂部俳
優尤有機㨗者雖魏公德重搢紳觀其諧謔亦頗為之
開頤嘗行讌之暇與國夫人盧氏偶坐于堂公忽微笑
不已夫人訝而訊之公曰此中有樂人子孫多出言吐
氣甚令人笑夫人承命軸簾召之孫子既至撫掌大笑
而言曰夫妻兩個更不著别人風貌閑雅舉止可笑參
拜引辟獻詞敏悟夫人稱善因厚賜之
王師範性甚孝友而執法不渝其舅柴某酒醉毆殺羙
人張氏為其父詣州訴寃師範為舅氏之故不以部民
目之呼之為父冀其可厚賂和解勉諭重疉其父確然
曰骨肉至寃唯在相公裁斷爾曰若必如是即國法予
安敢亂之柴竟伏法其母恚之然亦不敢少責至今青
州猶印賣王公判焉
中朝盛時名重之賢指顧即能置人羽翼朱慶餘之赴
舉也張水部一為其發卷于司文遂登第也光德相國
崇望舉進士因朔望起居鄭太師從讜閽者已呈刺適
遇裴侍郎後至先入從容公乃命屈劉秀才以入相國
以主司在前不敢昇進坐隅拜于副階之上鄭公乃降
而揖焉亟乃趨出鄭公佇立于階戺目之候其掩映門
屏方囘歩言曰大好及第舉人裴公亦賛歎明年列於
門生矣
李節得道之士通三禮學甚精少工歐陽率更書自稱
東山道士杖䇿孤邁居止無定所每歴諸子之家才止
㕔事少時遂去児妻泣留蔑之顧也率多游于市井間
縱飲酒肆稍稍于肋脅後取碎黄白物鬻換酒價資鏹
時竭即不知所在人皆竊伺踪跡莫之得也或浹旬又
見鄽里中少年之徒多從而學書必愜意者方許之教
常于衢路間忽見士人節謂之曰速將二千錢來二十
日内教你歐書取成人敬從之果無謬矣得錢随手與
人又善射法兖州節度使王庻人聞之迎而就試焉節
曰當于隙所置一物但略言節可中也王公乃以常所
使小僕于毬塲内以箬籠覆之謂節曰西望射之可中
矣節曰不識此奴可射乎王公笑而許之未深信既一
發箭使往覘之奴已貫心而斃矣王公大驚惋無及欲
從之學節曰不可公今日得明即反矣王内惡之而不
敢言既而命同出獵節遂亡歸山東忽一旦遍詣知聞
吿别翌日而卒葬于城南平地累石為槨累年有獵者
兎鷹随走入于墓穴間獵者窺之見其衣冠儼然而寢
即戲之曰三禮健否以草杖掀之乃空衣焉方驗其尸
解矣
朱冲和五經及第恃其强敏好干忤人所在伺察瑕隙
生情爭訟自江南採巨木送于台省卒不能運繫縶既
久則又鹵莽捨之如此數四人號為宦途惡少
黄巢本王仙芝賊中判官仙芝既死賊衆戴之為首遂
日盛横行中原竟陷京洛數年方滅金華子曰民猶水
也水能載舟亦能覆舟民于君也善則歸服惡則離貳
始盜賊聚于曹濮皆承平之蒸民也官吏刻剥于賦斂
水旱不恤其病餒父母妻子求養無計初則窺奪穀粟
以救死命黨與既成則連衡同惡跨山壓海東逾梁宋
南窮高廣列嶽無城壁之險重關踈百二之固蟒喙嘘
天翠華狼狽而西幸豺牙爍日齊民肝腦以塗地酆鎬
陵夷往而不返矣世之清平也搢紳之士率多矜持儒
雅高心世禄靡念文武之本羣尚輕薄之風涖官行法
何嘗及治由是大綱不維小漏㤀補失民有素上下相
蒙百六之運既遭飜飛之變是作愚家自京洛淪陷遂
河海播遷此流寓江南之所自也
劉鄩本事販鬻王氏既承昭皇密詔㑹諸道將伐朱氏
乃遣鄩偷取兖州鄩乃詐為囘圖軍將于兖州置邸院
日顧傭夫數百詣青州潜遣健卒偽白衣逐晨就役夜
即留匿于密室如是數月間得敢死之士千餘人又於
大竹内蔵兵仗入監門皆不留意既而迎曉突入州據
其甲仗庫時兖州節度使姓張統師伐河北鄩既入據
子城甲兵精銳城内人皆束手莫敢旅拒加以州將素
無恩信于衆鄩諭以將為順舉戢御嚴明雞犬無撓軍
庻恱伏青州益師又至兼招誘武勇不日衆逾數萬張
氏家屬在州供備逾于其舊張帥有母鄩每端簡候問
備晨昏之敬加以容止重厚見者畏而敬之俄而張帥
聞變回師圍城張母登陴呼其子而語之曰吾今雖在
城内與汝隔絶而劉司空晨夕端笏問我起居其餘鷰
雀莫敢諠雜汝切宜不可無禮于他由是張帥緩攻青
州聽命于梁圍解鄩乃降梁梁太祖得鄩大喜累用征伐
皆獲殊勲平魏府後遂為梁氏元帥威名顯于北朝矣
咸通中有司天厯生姓胡在監三十年請老還江南後
叙優勞授官江南郡之掾曹辭不赴任歸隱建業舊里
有寓居盧符寳者亦名士也嘗問之曰近年以來相坐
多不滿四人非三台星有災乎曰非三台也紫微星受
災乎曰此十餘年内數或可備茍或有之即其家不免
大禍後路公巖于公琮王公鐸韋公保衡楊公收劉公
鄴盧公攜相次登于台坐其後皆不免惟于公琮頼長
公主保䕶獲全於譴中耳
盧公擕入相三日堂判福建觀察使播等九人上官之
時衆詞疑惑王回崔程郎㓜復等三人到任之後政事
乖張並勒停見任天下為之岌嶪黃巢勢盛遣使乞鄆
州節度勑下許之擕謂妖亂之徒若許則僥倖得志及
潼關不守鑾駕將西幸為小黃門數十人詣宅擁門詬
責之遂寘堇而斃黃巢既入京斲其棺焉
鄭傪為江淮留後金帛山疉而性鄙嗇每朝炊報熟即
納于庫逐時量給緘鏁嚴密忽一日早辰其妻少弟至
妝閣問其姊起居姊方治妝未畢家人備夫人晨饌于
側姊顧謂其弟曰我未及餐爾可且㸃心止于水飯數
匙復備夫人㸃心傪詬曰適已給了何得又請告以某
舅餐却傪不得已付之曰怎麽人家夫人娘子喫得如
許多飯食
朱冲和常游杭州臨安監吏有姓朱者兄呼冲和頗邀
迎止宿情好甚厚冲和深感之來監中訪同姓因出入
隣司稍熟亦不防備一日隣房吏偶以私厯一道置在
案間冲和窺之皆盜分官錢約數千百萬候其他適遂
取之懐袖而去吏人既失此厯知為冲和所制一監之
人無不罹重辟矣衆情危懼共請主人願以白金千笏
贖之冲和既聞念茍不許之則宗人亦當不免乃曰若
他人故難以久受弟之殊分則無不可也衆人常諳其
禀性剛執儻一問不允則無復可以揺動初令往探若
卜大敵及聞其許成咸私制賀五百兩銀不時齊足冲
和既見乃取銀并厯同封以還之并續絶句三千里内
布干戈累得鯨鯢入網羅今日寳刀無殺氣只縁君處
受恩多然終以惡名為人所搆竟不免焉
以恩地為恩府始于唐馬戴戴大中初為掌書記于太
原李司空幕以正言被斥貶朗州龍陽尉戴著書自痛
不得盡忠于恩府而動天下之浮議
許棠常言于人曰往者年漸衰暮行倦逹官門下身疲
且重上馬極難自喜一第以來筋骨輕健攬轡升降猶
愈于少年時則知一名能療身心之疾其人世孤進之
還丹也
苗紳貶南中崔相國彥昭其故人也見而憫焉呼紳至
第而慰勉曰苗十大是屈人再三言之紳歎久淹屈既
聞時宰之撫諭莫勝其喜及還家其子迎于門紳笑語
其子曰今日見崔相國憫我如此遂坐于㕔高誦其言
曰苗十大是屈人喜笑一聲而卒悲夫
顧况著作集中云山中樵人時見長松之上懸挂巨鐘
再尋其鐘杳無蹊徑其所在即貴溪弋陽封疆之間愚
宰上饒日有玉山縣民秀頻來說本邑懐玉山内樵蘇
人往往見之長松森羅泉石幽麗前望若有宫苑林𣗳
掩映松門之上有巨藤横亘挂大鐘可長丈餘去地又
若十丈有採樵人矚目望於下徘徊竟日將去即密記
道路逺近明日與親識同往則莫知所在時樵採則忽
遇之又非向時所在鐘與松門則無異狀云旬月前鄰
舍之人見之不誑也由是知逋公之記不謬哉
常有新安人說本邑深山中有一水居人食此水者率
皆長壽儘有二百歲者鄉人名為仙源或疑有靈草花
木常堕水中使之然也亦不知是神仙浸濯芝术泉流
連綿不逺乎餘功及物猶能鎮駐也是知名山巨岳無
不聞有靈異之境信州靈山雖不齒于岳鎮盛名中而
古仙勝跡亦甚可數其狀秀拔諸峰矗列亦有水源居
人多長壽縣之人吏時有父母年過百歲鬢髪不衰者
沂密間有一僧常行井鄽間舉止無定如狂如風邸店
之家或有愛惜寶貨若來就覔即與之雖是貴物亦不
敢拒旦若舍之暮必獲百倍之利由是人多畏敬無不
迎之往往直入人家云貧道愛喫脂蔥雜麵􁀙飥速便
煮來人家見之莫不延接及方就食將半忽捨起而四
顧忽見糞土或乾驢糞即手捧投于椀内自摑其口言
曰更敢貪食羙食否則盡食而去然所歴之處必尋有
異事其後河水暴溢州城沈者數版州人恐懼皆登陴
危坐立于城上水益漲頃刻去女牆頭數寸城人號哭
數十萬衆命在斯須此僧忽大呼而來曰可惜了一城
人命須與救取於是自城上投身洪波中軀質以沈巨
浪随陷五尺及日晩城壁皆露明旦大水並涸州人感
僧之力共追痛相率出城沿流涕泣而尋其尸忽于城
西河水中小洲之上見其端然而坐方袍儼然大衆懽
呼云和尚在就問則已溺死矣乃以輦轝舁起赴近岸
數百之衆莫可舉動又其洲上游泥不可起塔廟相顧
計議未决經宿其塗泥湧高數尺地變黄土堅若山阜
就建巨塔至今在焉
曹拮休莫詳其州里有妻孥居扁舟中來往宣池金陵
每于山中兩錢價買柴赴江下一錢價賣與人自云喫
利不盡善符鄉野牛瘴即以片紙書云曹拮休揀殘牛
與牛主令歸貼于牛羣之大者角上無不立愈性嗜鱠
持網者擕鱠以候之既見即問其來意漁人曰業網于
圌山每歲夏先得鰣魚一頭獻于府主例獲一千文今
冀早獲取賞故來相投受而許之以符一道付之適去
未久復有一人亦擕鱠來告如前沈吟久之復授一符
令去既而先得符者果得鰣魚遂奔赴府主至㕔門忽
遇賓客遲回未將上次其後得符亦賫一頭來到乃同
將上皆獲一緡焉此人靈異甚多已見于沈汾侍御所
著續仙傳遺落數件故復叙之也
咸通中金陵秦淮中有小民棹扁舟業以淘河者偶獲
一古鏡可徑七八寸方拂拭則清明瑩徹皎潔鑑人心
腑洞然見者大驚悸遂連棹出江口以鏡投于大江中
既投而後悔之方訴于人聞者皆知是軒轅所鑄之一
矣吾聞希世神物咸寶蔵于天府川瀆之靈密司其職
歸蔵氏所傳固陰祗之多䕶何乃忽奮發于泥滓間而
又不得令識者一覩豈上古之至寶時亦示顯晦于人
哉而隐見有數俾特出愚者之手必其無能滯留于凡
目耶
楊琢常說在淄青日見一百姓家燕巢累年添接竟踰
三尺其燕哺雛既飛一旦有諸野禽飛集俄而漸衆梁
棟之上棲息無空隙不復畏人厨人饋食于堂俄手中
盤饌皆被衆禽搏撮莫可驅趕其家老人罔測災祥顧
之甚悶忽以杖擊破燕巢随手有白鳯雛長數尺自巢
而墮未及於地即掀然飛去又有人家燕巢生一赤鳳
子騰躍飛去
志怪篇曰凡蔵諸寶亡不知處者以銅盤盛井華水赴
所失處掘地照之見人影者物在下也
楊琢云北海縣中門前有一處地形㣲高若小堆阜隐
起如是積有歲華人莫敢鏟鑿有一縣宰乃特令平之
既去數尺土即得小鐵錢散實其下如是漸廣衆力運
取僅深尺餘東西延袤西面際乃得一記云此是海眼
故鑄錢以鎮壓之量其數不可勝計又不明叙時代其
錢大小如五銖闔縣畏慄慮致災變乃備祭酹却以所
取錢皆塡築如故其後亦無他祥
楊琢云有一人家燕巢中忽然赤焰光芒而隱隱有聲
若鳴鼓地中日夜不輟夜後廂廵呵喝于外望之則又
光焰亘天居旬日聞人漸聲傳曰或聚衆其家父老懼
偶以拄杖探燕巢中即有一小龍長尺餘墜下鱗甲炳
煥父老驚懼速以裀褥藉之焚香禱謝未畢既而見一
大龍長丈餘自簷廡而入如炬爍人瞻視一家駭震竄
伏稽顙徐擁其子入自寢室穴其屋騰天而去其家不
數年隳敗焉
楊琢云膠東屬郡有隱士莫詳其姓氏鄉里布袍單衣
行乞于酒市中曰希一大醉而已既醺酣即以手握衫
袖霞舉掉臂而行曰吉留馨吉留馨市中羣兒随繞噪
擁一城之人咸謂之吉留馨秀才城西有古傳舍郡非
衝要使命稀到常寄宿于驛廊土榻之上葦簟一重每
醉而歸先以冷水連洗令濕透然後就枕寒暑有變兹
固無改也雖霜風如割單枲之服覆身人往候之熱氣
傍蒸于人驛之門者皆識其非常人每酤酒數升置于
牀前及常為汲水沃簟以候其入見酒即飲罄而後寢
經歴累年忽一旦往道齋大㑹中白日上昇矣
僧守亮受業上元古瓦官寺學行無所聞而好言周易
中彖𧰼賛皇李公之鎭浙右以南朝衆寺方袍且多其
中必有人妙通易道者因帖下諸寺令擇一人送至府
中瓦官綱首見亮因戲謂之曰大夫欲得解易僧吾師
常時愛說易可能去否亮聞之遂請行既至賛皇初見
儀容村野未之加敬及與論易道亮乃分條析理出没
幽賾凡欲質疑亮乃敷衍出人意表
長安閭里中小児常以纎草刺地穴間共邀勝負戲以
手撫地曰顛當出來既見草動則釣出赤色小虫子形
似蜘蛛北人見之尋常固不屆意南人偶見因有異之
者蓋江南小児亦謂之釣駱駞其虫子之背有若駞峰
然也搢紳㑹同時有此質疑衆皆默然客有前明經劉
寡辭曰此爾雅所謂王蚨蜴也景純之注可校焉證之
于書皆信衆皆歎伏
　
　
　
　
　
　
　金華子雜編巻下
