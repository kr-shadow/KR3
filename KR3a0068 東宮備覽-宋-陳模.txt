#+TITLE: 東宮備覽-宋-陳模
#+DATE: 2018-05-12 10:17:32
#+SOURCE: github.com/kanripo/KR3a0068 master a7882a48                
欽定四庫全書　　　　　子部一
　東宫備覽　　　　　　　儒家類
　　提要
　　　　(臣/)等謹案東宫備覽六卷宋陳謨撰謨字中
　　　　行泉州永春人慶元二年進士嘉泰二年除
　　　　秘書省正字三年兼國史院編修開禧三年
　　　　又兼實録院檢討官嘉定二年除校書郎仍
　　　　兼檢討其厯官始末見于館閣續録中是書
　　　　乃其為正字時所上取經史舊文有闗於訓
　　　　儲者彚成一編凡分二十條曰始生曰入學
　　　　曰立教曰師傅曰講讀曰宫僚曰擇術曰廣
　　　　誨曰謹習曰主器曰正本曰問安曰友悌曰
　　　　戒逸曰崇儉曰辨分曰正家曰規諫曰㡬諫
　　　　曰監國支分縷析節次詳明前有進書表一
　　　　篇敘一篇又有上宰相劄子申言二十餘條
　　　　中擇妃嬪簡宫寮謹遊習三條尤為切務又
　　　　冠以改官省劄及誥詞以温嶠侍臣箴比之
　　　　盖當時甚重其書也按宋史藝文志載陳謨
　　　　東宫備覽一卷然考謨進表及敘皆稱分為
　　　　六卷則宋史字誤矣其第二卷講讀條缺一
　　　　頁宫寮條缺一頁第六卷監國條缺一頁今
　　　　無别本可校亦姑仍其舊録之焉乾隆四十
　　　　六年四月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
進東宫備覽表
臣某言安宗社定人心慶儲闈之蚤建道問學尊徳性
往古訓之旁求亶惟海嶽之髙深不棄涓埃之㣲細輒
殫一得期補萬分臣某誠惶誠恐頓首頓首恭惟皇帝
陛下如日照臨法天剛健改絃易轍將圖千嵗之安主
鬯承祧庸正萬邦之本繇政事紀綱之復振見聖賢仁
孝之益彰八柄詔王有左禹右臯之佐四海仰徳無南
蠻北狄之憂凡偃武修文寜謐之功皆問安侍膳從容
之助天下既隂受其賜邦家其永孚於休惟得人之為
難宜愛子之愈篤教尊官正已嚴擇傅以隆師見博智
明亦必騐今而考古臣迂愚末學樸直孤忠濫陪渠觀
之下陳莫報乾坤之大造愛君憂國不勝畎畆之情記
事纂言未免燈窻之習凡厯代遺編之所載暨聖朝累
葉之相𫝊舉其宏綱加以臆說少賛進修之益仰塵閒
燕之觀左右前後皆正人固何資于愚慮詩書禮樂崇
四術願多識於前言臣今所纂集名曰東宫備覽共六
卷釐為二策謹奉表投進以聞冒瀆天威無任激切屏
營之至臣某誠惶誠恐頓首頓首謹言迪功郎守祕書
省正字兼國史院編修官實錄院檢討官兼莊文府教
授臣陳模進
進東宫備覽序
臣嘗讀易觀乾之潛龍有儲君之義二爻之既潛而見
則必存學聚問辨之誠三爻居潛見飛躍之間則必有
進徳居業之志今儲位既正矣學問徳業其可已乎雖
然物有本末事有終始學不可以凌節而施也臣之愚
慮竊謂世子之生天命之攸屬也天命不可以不重故
首之以始生生既長則必學故繼之以入學學不可以
無教故繼之以立教教不可以不資諸人則曰師傅曰
講讀曰宫僚次之然不能日資諸人也而術不可以不
擇誨不可以不廣習不可以不謹則擇乃術廣乃誨謹
乃習又次之夫如是學成而徳修則可以承宗祧立國
本矣則又以主器正本次之本既正矣尤當以奉親為
心以廣愛為念故次以問安又次以友悌欲慰其親之
心者當盡乎己之心則逸在所當戒儉在所當崇分在
所當辨故必次以戒逸次以崇儉又次以辨分分既辨
矣然後有男女然後有君臣家不可以不正也故正家
次之凡是數者猶恐其未能無過也過則必諌故規諌
又次之惟能去其己之過然後可以納其親於無過人
非堯舜安能毎事盡善故幾諌又次之至於撫軍監國
衰世之事而後世以為當然故以是為戒焉繇始生以
至監國析為二十條釐為六卷目以東宫備覽僣越投
進伏惟陛下聴政之餘賜以乙覽宣示儲闈以見微臣
區區之誠庶幾為學日益厥徳日新以副君父教育之
意以貽宗祏綿延之休實臣之至願臣不勝惓惓臣謹
序
進備覽後上宰相劄子
某至愚極陋比者不揆庸斐編類東宫備覽冒昧投進
政恐猥冗不擇上勤乙覽故撮其綱要僅為二十條且
疏其義於左今又於二十條之中取其最切於今日者
有三敢申言之一曰擇妃嬪二曰簡宫僚三曰謹游習
某於正家一條謂擇妃嬪乃正家之始因援本朝韓持
國侍郎乞為穎王擇妃事謂宜厯選勲望之家謹擇淑
哲之媛庶使知室家之道在徳而不在色時哲宗納其
言擇故相向敏中孫女為婦即欽聖憲肅皇后是也則
持國之言騐矣又於宫僚一條謂見師傅講讀之時少
親小臣下吏之時多乃援太宗之言謂雖輿臺皂𨽻皆
朕親擇司馬文正公之言謂雖前後僕從亦必孝悌端
良之士則凡百宫寮皆不可以不擇又於謹習一條厯
言游習之易移乃援真宗之詔皇子雖一戲笑亦在所
戒韓持國之侍穎王雖一靴之㣲亦必致察則凡所習
尚皆不可以不謹是三者皆所以養成儲徳而擇妃一
事尤為至要主張綱維則師傅賓客之責也今皇太子
賢明仁孝夫豈不知所選擇知所警戒相公輔導開陳
之際又豈不及此而非外庭所知某所以罄竭其愚惟
略其僣瀆之罪而加意焉某豈勝區區之望
欽定四庫全書
　東宫備覽卷一
　　　　　　　　　　　　　宋　陳模　撰
　　始生
禮記内則篇曰國君世子之生告于君接以太牢宰掌
具三日卜士負之吉者宿齋朝服寢門外詩負之射人
以桑弧蓬矢六射天地四方保受乃負之宰醴負子賜
之束帛士之妻大夫之妾使食子凡接子擇日冡子則
太牢異為孺子室於宫中擇於諸母與可者必求其寛
裕慈恵温良恭謹而寡言者使為子師其次為慈母其
次為保母皆居子室他人無事不往西漢賈誼𫝊曰古
之王者太子乃生固舉以禮使士負之有司齋肅端冕
見之南郊見于天也過闕則下過廟則趍孝子之道也
故自為赤子而教固己行矣本朝太廟皇帝紀曰後唐
天成二年上生於洛陽夾馬營昭憲皇后嘗夢日入懐
而娠降誕之夕室中光耀如晝異香經宿不散㓜時從
學不為嬉戲暮歸必令羣兒前導上徐步中衢容色莊
毅行者往往避之
　臣某曰重始生所以重天命也曷言乎重天命異日
　之繼承國家者在是也或曰聖哲之生實出天意必
　有以異乎人也重其始生豈以其異于人乎曰不然昔
　者后稷之生也克岐克嶷無灾無害文王之生也在
　母不憂在傅不勤彼后稷文王之異乎人與藝祖始
　生之祥亦無以異而天命之眷顧所以基有周基我
　宋者固在是也然天之生大聖也不數后稷文王與
　夫藝祖豈常見哉孟子曰天與子則與子則凡可以
　繼承吾國者皆天意也皆天意則凡所以重其始生
　者皆重天命也是故古者雖國君世子生而猶接以
　大牢負以卜士齋宿擇日之儀桑弧蓬矢之射且擇
　諸母以為之師保葢無所不致其敬也况于王者之太
　子乎此賈誼所謂自為赤子而教己行而其初必謹
　於郊見者亦曰天命在所重也書曰若生子罔不在
　厥初生而春秋子同生之書𫝊者猶曰以太子之禮
　舉之注亦曰重始生也則夫承祧主器上應天心下
　符人望者又當如之何其謹重也哉
　　入學
西漢賈誼傳曰孔子曰少成若天性習慣如自然及太
子少長知妃色則入于學學者所學之官也學禮曰帝
入東學上親而貴仁則親疎有序而恩相及矣帝入南
學上齒而貴信則長㓜有差而民不誣矣帝入西學上
賢而貴徳則聖智在位而功不遺矣帝入北學上貴而
尊爵則貴賤有等而下不踰矣帝入太學承師問道退
習而考於太傅太傅罰其不則而正其不及則徳智長
而治道得矣此五學者既成於上則百姓黎民化輯於
下矣
又曰三代之禮春秋入學坐國老執醬而親饋之所以
明有孝也行以鸞和步中采齊趍中肆夏所以明有度
也
本朝乾道八年宰執進呈討論上丁釋奠皇太子入學
之儀上曰禮記文王世子篇載太子入學事甚詳宰臣
梁克家奏曰入學以齒則知父子君臣長㓜之道古人
所以教世子如此宰臣虞允文奏曰此事備於禮經後
罕有舉行者上曰可令有司討論以聞
　臣某曰學之為王者事其已乆矣自遜志時敏積而
　至於徳修㒺覺之餘自日就月將極而至於緝熙光
　明之盛其功用甚大而太子之始入學則特使之知
　有君臣父子之倫尊卑長㓜之序而已然堯舜之道
　本諸孝悌孝悌之道在于徐行疾行之間夫茍以先
　長後長之義充之雖堯舜之道不外是也况入學以
　齒國之秀選俊造與公卿大夫元士之適子皆在焉
　以國之儲貳而下與多士伍則驕吝矜侈之習固己
　潛消隂化其中且坐國老使執醬而親饋之周旋揖
　遜于簠簋俎豆之間罄折登降于步趣律度之内目
　熟體喻而孝悌恭敬之心油然而生然後承師問道
　益増其所未能則異日光明盛大之學固無所不至
　非若後世尊師重傅而徒曰講讀訓諭而已也然則
　乾道間宰執乞討論上丁釋奠皇太子入學之儀而
　上可其奏其知所本者歟
　　立教
禮記王制篇曰樂正崇四術立四教春秋教以禮樂冬
夏教以詩書王太子王子羣后之太子皆造焉文王世子
篇曰凡學世子必時春夏學干戈秋冬學羽籥皆于東
序小樂正學干大胥賛之籥師學戈籥師賛之胥鼓南
春誦夏弦大師詔之瞽宗秋學禮執禮者詔之冬讀書
典書者詔之禮在瞽宗書在上庠
又曰凡三王教世子必以禮樂樂所以修内也禮所以
修外也禮樂交錯于中發形於外
又曰知為人子然後可以為人父知為人臣然後可以
為人君知事人然後能使人君之于世子也親則父也
尊則君也有父之親有君之尊然後兼天下而有之是
故養世子不可不謹也行一物而三善皆得者唯世子
而已
本朝至道元年立夀王為皇太子謂太子賓客李至等
曰朕以太子仁孝賢明尤所鍾愛賴正人輔之以道詩
書禮樂之道可禆益太子者皆卿等素習不假朕多訓
也
　臣某曰典樂之教始于舜之命䕫而詳于周官之大
　司樂嘗攷其故然後知胄子與夫合國之子弟誠非
　樂不可以教也何者此教之本也人之情貴不與驕
　期而驕自生富不與侈期而侈自生彼生長乎富貴
　則所以轉移其氣質者葢不一也于是教之以樂使
　之弦歌以養其耳目舞蹈以養其血氣習聞乎鏗鏘節
　奏之音熟識乎綴兆舒疾之文浹洽其心志蕩滌其
　思慮優㳺而自求之饜飫而自趨之躍如以發而一
　歸中和然則教之入人也深無切於樂者胄子且然
　而况於教王太子者乎樂正所掌之四教雖合禮樂
　詩書言之而樂所以修内禮所以修外交相養而無
　二理也故曰禮樂交錯于中發形於外惜哉後世以
　禮樂為虚文有司具其器而不識其意而典樂之教
　蕩然無復存漢元帝善鼓琴瑟吹洞簫分列節度窮
　極幻𦕈特以為玩好之習此臣所以動惓惓思古之
　心也無已則日以詩書禮樂之道以訓導之如太宗
　皇帝所以告李至者庶乎可矣
　
　
　
　
　
　
　
　
　東宫備覽卷一
欽定四庫全書
　東宫備覽卷二
　　　　　　　　　　　　　宋　陳模　撰
　　師傅
禮記文王世子篇曰凡三王教世子立太傅少傅以養
之欲其知父子君臣之道也太傅審父子君臣之道以
示之少傅奉世子以觀太傅之徳行而審喻之太傅在
前少傅在後入則有保出則有師是以教喻而徳成也
師也者敎之以事而喻諸徳者也保也者謹其身以輔
翼之而歸諸道者也記曰虞夏商周有師保有疑丞設
四輔及三公不必備惟其人語使能也君子曰徳成
而教尊教尊而官正官正而國治君之謂也
西漢賈誼𫝊曰昔者成王㓜在襁褓之中召公為太保
周公為太傅太公為太師保保其身體傅傅之徳義師
導之教訓此三公之職也于是為置三少皆上大夫也
曰少保少傅少師是與太子宴者也(宴謂/安居)故迺孩提有
識三公三少因明仁孝禮義以道習之逐去邪人不使
見惡行於是皆選天下之端士孝悌博聞有道術者以
衛翼之使與太子居處出入故太子迺生而見正事聞
正言行正道左右前後皆正人也夫習與正人居之不
能毌正猶生長於齊不能不齊言也習與不正人居之
不能毋不正猶生長於楚不能不楚言也
唐順宗本紀曰立為皇太子喜學萟禮重師傅見輙先
拜
本朝慶厯七年講筵讀賈誼𫝊論三公三少皆天下端
士與太子居處出入故少成若天性習慣如自然上曰
朕昔在東宫崔遵度張士遜馮元為師友此三人皆老
成人至于遵度尤良師也
紹興五年建國公出閤范冲除翊善朱震除贊讀上曰
朕命建國公至資善堂見范冲朱震當設拜葢尊師重
傅不得不如此
　臣某曰務學不如務求師雖夫人猶當知之况於教
　太子乎記禮者所載三王世子定師傅至於徳成而
　教尊教尊而官正官正而國治其所係甚大賈誼所
　陳教太子之說謂習與正人居不能毌正習與不正
　人居不能毌不正猶生長於齊楚之異其說愈明矣
　嘗觀春秋時晉悼公以羊舌肸習於春秋使教太子楚
　莊王之為太子也朝於嬰齊而夕於側師傅固未始
　不擇而事之亦必以禮也晉侯問鍾儀以君王何如
　對曰其為太子也師保奉之晉侯與魯襄公宴於河
　上問公年季武子對曰㑹於沙隨之嵗寡君以生然
　則春秋列國猶皆以太子為重師傅左右朝夕講究
　如晉公卒然所問皆得以平時所講學者而對况有
　道之長如三代者乎漢如叔孫通為太子太傅方髙
　帝意愛一偏廢立未定通力諌之可謂無忝厥職者
　矣文帝有一賈誼不用以輔太子乃出以傅長沙
　又傅梁王而使刑名之晁錯得以長景帝刻薄之資
　景帝又以周亞夫鞅鞅非少主臣而啟佑後人則畀
　之竇嬰田蚡輩賴武帝英偉猶未能轉移其習汲黯
　嘗以父任為太子洗馬武帝不終用之而江充乃得
　以投其姦然則漢猶不足以望春秋諸國况三代乎
　國朝東宫多用老成既已嚴師傅之擇見輒設拜又
　必重尊崇之禮則固宜仁廟孝廟皆為聖天子也
　　講讀
唐百官志太子侍讀無常員掌講導經學
陳夷行傳曰夷行充翰林學士兼皇太子侍讀詔五日
一入長生院侍太子讀經
韋綬傳曰綬充太子諸王侍讀時穆宗在東宫方㓜綬
以人間鄙説戲言以取悦太子憲宗不悦謂侍臣曰凡
侍讀者當以經義輔導太子納之軌物綬乃罷本朝政
和五年左庶子李詩言臣兼侍讀職當讀史竊惟史之
所書善惡兼列治忽並載其間固有不足為皇太子讀
者欲望許臣於所讀史每甄别遇有不足知者姑置勿
讀庶幾皇太子為學日益而見聞一歸于正是日詔曰
經以載道史以紀事皇太子始學當先稽古明道以趨
先王之正而史之所載治亂紛錯是非雜揉智不足以
勝之則汨亂其聰明非所先也可令東宫講讀官罷讀
史書一導以經術迪其初心開其正路庶遵王之道而
不牽於流俗焉
宣和元年皇太子奏昨奉聖㫖令侍讀耿南仲講孟子
今已講畢合續講大經臣竊以孔子之言詩曰邇之事
父逺之事君多識於鳥獸草木之名臣於鳥獸草木之
名固願多識以益淺陋况事父事君忠孝之道具在於
詩尤臣務學所當先者伏望特降睿旨令耿南仲講詩
從之
靖康元年侍御史胡舜陟言中書舍人胡説之乞令皇
太子講孝經讀論語間日讀爾雅而廢孟子臣竊謂孔
氏之後深知聖人之道者孟軻氏而止耳說之何人乃
以為百家而黜之使皇太子不聞七篇之義以開發智
慧願詔東宫官依舊例先讀論語次讀孟子詔從之
　臣某曰學不貴乎博而貴乎精誦習不貴乎多而貴
　乎擇揚雄氏有曰多聞守之以約多見守之以卓精
　且擇其卓約之謂乎東宫侍讀官始建于唐而必専
　導以經學本朝因之侍讀設官始於元祐伴讀説書
　始於嘉祐然則東宫講讀之官莫備於本朝而其所
　講讀亦未有不先經而後史也真宗皇帝嘗作元良
　述以示太子其略曰欲全其徳在修其身欲修其身
　在勤於學所以勤於學者必首及於讀易誦書閱詩
　觀禮而遺編舊史則次之至作勸學吟之意持(以下/)
　(原本俱缺/)
　
　
　
　
　
　東宫備覽卷二
欽定四庫全書
　東宫備覽卷三
　　　　　　　　　　　　　宋　陳模　撰
　　擇術
西漢賈誼𫝊曰秦俗非貴辭遜也所上者告訐也非貴
禮義也所上者刑罰也使趙髙傅胡亥而教之獄所習
者非斬劓人則夷人之三族也故胡亥今日即位而明
日射人忠諌者謂之誹謗深計者謂之妖言其視殺人
若艾草菅然豈惟胡亥之性惡哉彼所以導之者非其
理故也
晁錯𫝊曰錯為人陗直刻深因上書詔以為太子舍人
又上書言人主所以尊顯功名揚於萬世者以知術數
也臣竊為皇太子急之或曰皇太子無以知事為也臣
以為不然上古之君不能奉其宗廟而刼殺於其臣者
皆不知術數者也皇太子所讀書多矣而未深知術數
者不問書說也上善之拜錯為太子家令以其辨得幸
太子家號曰智囊
戾太子𫝊曰立為皇太子上為立博望苑使通賓客從
其所好故多以異端進者
本朝乾道八年宰臣梁克家奏曰昔元稹上書憲宗論
教太子之道在謹游習可為國逺慮秦漢以來不知謹
擇其人為儲君師友或以刑獄教或以術數進或以外
戚䕶家事其卒兆釁稔禍皆符其初之所習然則擇人
安可不謹哉
　臣某曰有學術有心術太子國之儲君異日將以一
　心運天下而學術所以養吾心術者也其可以不謹
　乎嘗攷晁錯江充二事未始不為漢文武二君惜也
　何者二君賢君也不能擇賢師傅以輔成太子之徳
　而使譎詐行險之人皆得以授其姦不明甚矣文帝
　寛厚仁柔所尚者非刑名謙恭朴厚所喜者非術數
　賈誼教太子之説又明言趙髙傅胡亥而教之獄亦
　帝所嘉納者而卒惟刑名術數之用武帝聰明之君
　若深於知人者而江充之姦帝乃惑之初充與趙太
　子丹忤亡西入闗告以隂事竟敗趙太子後充從上
　甘泉嘗奏太子家使乗車馬行馳道竟以屬吏皆帝
　所知者彼與太子忤䧟之罪矣今劾太子家使豈非
　忤太子者又安能全之邪帝乃命之為使縱之掘蠱
　於皇后太子之宫其不免於禍宜矣然則通賓客進
　異端固立博望苑之咎而帝不悟江充前日之事而
　墮其姦豈得為智耶異時漢殺大臣之禍自景帝始
　而武帝之賊恩傷義莫此為甚術之不可不謹也如
　此國朝之教太子俾之日聞正言日見正事固已下
　視先漢而乾道宰臣獨以謹擇術為言以外戚䕶家
　事為戒可謂知所逺慮者矣
　　廣誨
通鑑唐本紀太宗謂侍臣曰朕自立太子遇物則誨之
見其飯則曰汝知稼穡之艱難則常有斯飯矣見其乗
馬則曰汝知其勞逸不竭其力則常得乗矣見其乗舟
則曰水所以載舟亦所以覆舟民猶水也君猶舟也見
其息於木下則曰木從繩則正后從諌則聖
太宗又嘗作帝範十二篇以賜太子曰君體建親求賢
審官納諌去讒戒盈崇儉賞罰務農閲武崇文且修身
治國備在其中又曰汝當更求古之哲王以為師如吾
不足法也吾居位以来不善多矣
本朝藝祖皇帝嘗問王官侍讀曰秦王學業何如對曰
近日所作甚好文辭藝祖曰帝王家兒何必要㑹文章
但令通曉經義知古今治亂爾
大中祥符九年以張士遜崔遵度充夀春郡王友士遜
嘗謁王旦稱王學書有法旦曰公為王友職止於是耶
士遜媿謝
　臣某曰觀解牛而知養生觀舞劒而喻筆法牧羊存
　治民之旨斲輪寓讀書之意事事物物皆有至理存
　乎其間而通倫理之學者難其人也今唐太宗之於太
　子遇物誨之豈亦以倫類之學以開其智慮乎使太
　子於事事物物知有警戒之意則過日改而徳日新
　矣帝範十二篇之作則中庸九經之遺意也中庸以
　脩身尊賢親親為先帝範以君體建親求賢為急此
　治道之權輿而其他皆可以類推也雖然太宗之誨
　太子則善矣而溺其所愛忘其可戒太子既立復寵
　魏王泰而使兄弟相傾疑不能决至欲引刀自刺其
　自反則甚媿今觀其語太子曰汝當更求古之哲王
　以為師如吾不足法吾居位以来不善多矣其自知
　則甚明也若夫文辭乃學業之餘書特六藝之一而
　後世疲神玩意其中藝祖皇帝謂王宫侍講但令通
　曉經義王旦謂張士遜王友之職非止於學書宜矣
　　謹習
西漢宣帝本紀曰皇曽孫髙材好學然亦喜游俠鬭雞
走馬具知閭里姦邪吏治得失
元帝贊曰元帝多材藝善史書鼓琴瑟吹洞簫自度曲
被歌聲分列節度窮極幻𦕈及即位牽制文義優游不
斷孝宣之業衰焉
本朝大中祥符九年詔皇子就學新堂宜以贊善為名
仍面戒堂中無得戲笑及陳玩弄之具
神宗皇帝初封穎王性謙虚眷遇宫寮遇參軍韓維特
厚一日維侍王坐近侍以弓様靴進維曰王安用舞靴
王有媿色亟令毁去
乾道九年上謂宰執曰皇太子少時稟性甚剛比年更
事稍多愈覺練達凡少年所為無益事者悉皆屏絶宰
臣梁克家奏曰皇太子天資髙明而日親聖訓涵養益
以光大宗社甚幸
　臣某曰夫子曰性相近習相逺此猶以凡人易移於
　習為言至賈誼有少成若天性習慣如自然之說則
　獨於教太子言之然則習之移人雖夫人猶所當慮
　而况於生長富貴者乎世率以雜霸咎宣帝而不知
　游侠乃戰國策士之習而帝固嘗喜之豈復知有詩
　書禮樂之教異時推是習而施諸政則雜以霸道乃
　帝所甘心者又率以優游不斷咎元帝而不知鼓瑟
　吹簫度曲被歌聲乃樂工瞽史鄙下之習而帝固嘗
　善之豈復知以剛為徳以制命為義異時推是習而
　施諸政則牽制優游亦帝所宜然者習之不可不謹
　也如此則欲養成太子之徳者惟日以詩書禮樂之
　教帝王治心修身之法啟迪其志慮撙節其言動勿
　容有一習之或移可也然則祥符天子詔堂中無得
　戲笑及陳玩弄之具韓維之於穎王雖一靴之㣲亦
　必致戒知所以為教矣
　
　
　
　
　
　
　東宫備覽卷三
欽定四庫全書
　東宫備覽卷四
　　　　　　　　　　　　　宋　陳模　撰
　　主器
易震卦曰震亨震来虩虩笑言啞啞震驚百里不喪匕
鬯彖曰震亨震来虩虩恐致福也笑言啞啞後有則也
震驚百里驚逺而懼邇也出可以守宗廟社稷以為祭
主也象曰洊雷震君子以恐懼修省
繫辭曰震為雷為龍為長子
又曰主器者莫若長子故受之以震
本朝至道元年冦準自青州召還上曰朕諸子孰可以
付神器者準曰陛下誠為天下擇君謀及婦人宦官不
可也謀及近臣不可也惟陛下擇所以副天下之望者
上遂以夀王立為太子京師之人見太子喜曰真社稷
之主也準曰陛下擇所以付神器者顧得社稷之主乃
萬世之福
　臣某曰聖人作易無非憂世而立教也况於國之儲
　貳所以為宗廟社稷之主者又當如之何其致戒哉
　故潛龍之象取諸乾繼明之義取諸離皆有儲君之
　義而獨於東方之震則以長子主器明言之然恐懼
　修省之意則不獨於震然也震之為義曰震驚所以
　恐懼恐懼所以致福惟虩虩故能啞啞惟驚懼故能
　不喪匕鬯大象乃以君子恐懼修省言之此帝王之
　兢兢業業嚴恭寅畏克自抑畏之心也然則為長子
　為祭主之不可慢忽也葢如此雖然乾於潛龍以勿
　用言見龍以利見言獨九三一爻居潛見飛躍之間
　則必明夫夕惕無咎之義離于初爻言辟咎之敬三
　爻言日昃之嗟五爻言戚嗟之吉乾離二卦皆莫非
　恐懼修省之意而况明言長子之卦者乎後之主器
　者當知戒謹祗懼以無媿乎聖賢憂世之心斯可也
　本朝茂建元良誕揚顯冊皆以承祧主鬯為重有如
　至道天子擇人以付神器至使京師之人欣欣有喜
　以為真社稷主以見得人主器必有以厭人心而冦
　準為天下擇君之說可以為萬世之訓矣
　　正本
西漢叔孫通𫝊曰帝欲易太子通諌曰今太子仁孝天
下皆聞之陛下必欲廢適立少臣願先伏誅帝曰吾特
戲耳通曰太子天下本本一搖天下震動奈何以天下
戲
唐燕王忠𫝊許敬宗曰正本則萬事治太子國本也宋
務光𫝊曰臣聞太子者君之貳國之本所以主器承祧
養民贊業願擇賢早建儲副安社稷慰黎元
魏元忠傳袁楚客以書規之曰夫安天下者先正其本
本正則天下固國之興亡繫焉太子天下本譬之大木
無本則枝葉零悴故師保教以君人之道用藴崇其徳
所以重天下也皇子既長未定嫡副是天下無本願君
侯以清宴之間言於上擇賢而立之此安天下之道
本朝嘉祐三年御史中丞􁀁拯乞立皇太子言東宫虛
位日乆天下以為憂羣臣數有言者卒未聞有所處置
未審聖意持乆不決何也夫萬物皆有根本而太子者
天下根本也根本不立禍孰大焉願采詩人盤維之義
固天下根本之地
乾道八年宰臣梁克家奏曰太子天下本本正則天下
正不可不於其早而教導之也
　臣某曰孟子曰天下之本在國國之本在家家之本
　在身人主者天下之儀表故以一身為天下本太子
　者國之儲貳天命之所屬人心之所歸宜漢諸臣亦
　以為天下之本也是本正則國以安不正則國以危
　葢有賢而不立則莫之正有既立而非賢則莫之正
　或既賢且立矣而不能安其位則莫之正人主牽溺
　於意愛貿亂於廢立者比比也奚其正之詩曰枝葉
　未有害本實先撥誠不可不謹也漢髙帝不學義不
　足以克愛不知根本所繫而以天下戲通之言誠足
　取也然四皓既至羽翼以成未免私植黨與以遂其
　謀異時博望苑之私通賓客而太子卒亦不免有以
　任作俑之咎者矣昔者明王擇師傅以教太子太子
　親師傅以養徳義而國本以固則名正而言順漢事
　奚足多道下至㜸后亂唐諸武用事國本所係莫之適
　從敬宗希旨建言既立者廢中宗嗣立後亦罹禍務
　光元忠之徒義不足以立事忠不足以許國空言亦
　奚益哉國朝流慶所鍾建儲立本乃列聖所深念者
　而包拯根本之言梁克家教導之說尤為至要葢根
　本未立則欲其立既立則欲其正非喻以根本則莫
　知立之在所急非早於教導又烏乎而能正哉後之
　以國本為念者其尚鑒于兹
　　問安
禮記文王世子篇曰文王之為世子朝於王季日三雞
初鳴而衣服至寢門外問内䜿之御者曰今日安否何如
内豎曰安文王乃喜及日中又至亦如之及莫又至亦
如之其有不安節則内豎以告文王文王色憂行不能
正履王季復膳然後亦復初食上必在視寒煖之節食
下問所膳命膳宰曰末有原應曰諾然後退武王帥而
行之不敢有加焉文王有疾武王不說冠帶而養文王
一飯亦一飯再飯亦再飯旬有二日乃間
本朝紹興三十二年立建王為皇太子制有曰問安而
至寢門每謹三朝之禮論學而在東序務崇四術之規
　臣某曰禮曰凡為人子冬温而夏凊昏定而晨省又
　曰子事父母雞初鳴咸盥潄櫛縰然則人子之事親
　雖頃刻不敢忘也又曰父母有疾行不翔言不惰飲
　食不知味則凡人子於其親之疾其不遑寧處也如
　此况於世子之孝異日將以儀刑天下者乎此文王
　之於王季朝日三而不以為煩有疾不正履而不以
　為過武王之於文王亦然一飯亦一飯再飯亦再飯
　無食息敢置也亦曰子職所當盡焉爾豈惟文武雖
　舜事頑嚚之親可謂處人子之至難者而猶䕫䕫齊
　慄克諧以孝故孟子以五十而慕稱之自未央為夀
　漢髙帝遂有徳色而五日一朝之制後世以為當然
　鶴駕通宵龍樓問寢形諸篇什若創見而僅有者人
　子之於親當如是耶國朝孝宗之在建邸必惓惓乎
　三朝之禮異時繼統之後每日一朝之請尤切加意
　而卒之一月四朝見則亦勉遵髙宗聖訓恐廢萬幾
　而已而非其初心也廟號曰孝宜哉
　　友悌
論語子曰書云孝乎惟孝友于兄弟施于有政是亦為
政奚其為為政
唐睿宗諸子𫝊曰元宗為太子嘗置大衾長枕將為諸
王共之睿宗知喜甚及先天後盡以隆慶舊邸為興慶
宫天子於宫西南置樓其西曰華蕚相輝之樓南曰勤
政務本之樓帝時時登之聞諸王作樂必亟召升樓與
同榻坐或就幸第賦詩燕嬉賜金帛侑歡世謂天子友
悌古無有者
本朝至道元年皇太子上言舊與越王元份等同候朝
於崇徳門而幕次入則同班起居今蒙冊命即移於崇
徳門東宰臣幙次與元份等别班起居雖恩榮益増忝
冒伏望明恩俾從舊貫庶因辨色之㑹時接同氣之歡
惓惓之誠實在於此帝覽奏謂宰相曰皇太子孝悌之
性出於自然誠可嘉也乃詔仍舊
　臣某曰孝悌人心之固有也而世道既衰則是心之
　本然者或失斗粟尺布之謠煮豆然萁之詩尚忍聞
　之哉然孝悌閨門之事也而夫子論友于兄弟必繼
　以施於有政者亦是心之所推焉耳故此言惟孝友
　於兄弟葢惟能孝于親者然後能友于兄弟他日於
　孝經又曰事兄悌故順可移於長則又推吾友悌之
　心以敬長睦族無往而不順矣其施於政固宜矧國
　之儲貳異時將以立愛立敬始家邦而終四海者而
　不知友悌可乎然唐元宗之友悌似足稱者而溺於
　意愛之偏至一日而廢三子雖父子之天性且不復
　存他可知矣嘗攷唐之一代自太宗至於末年卒無
　家法其所由来者漸葢不獨元宗為然可以為萬世之
　戒矣國朝自藝祖之友愛太宗付以神器聖明相繼
　一以友悌先天下真宗之為太子至欲因辨色之㑹
　接同氣之歡特其事之細者列聖親睦宗族至使𤓰
　瓞綿綿本支百世則皆友悌之推也猗歟休哉
　
　
　
　
　
　
　
　
　
　
　東宫備覽卷四
欽定四庫全書
　東宫備覽卷五
　　　　　　　　　　　　　宋　陳模　撰
　　戒逸
書益稷篇禹曰無若丹朱傲惟慢逰是好
無逸篇曰自時厥後立王生則逸生則逸不知稼穡之
艱難不聞小人之勞惟耽樂之從自時厥後亦罔或克
夀或十年或七八年或五六年或四三年
西漢成帝本紀曰帝為太子壯好經書寛博謹重其後
幸酒樂燕上不以為能
本朝淳化五年姚坦為益王府翊善坦好直諌王嘗作
假山所費甚廣既成召僚屬置酒共觀之衆皆褒歎其
美坦獨俛首不視王彊使視之坦曰但見血山安得假
山王驚問其故對曰坦在田舍時見州縣督租上下相急
剝鞭笞血流愁苦不聊生此假山皆民租賦所出非血
山而何
大中祥符六年榮王請石保古伶人新𨽻教坊者作戲
及赴北園御筵有伶人少不中意榮王遽叱之將加捶
撻宫寮莫敢諌既而對上復請此伶人作戲上不悦他
日以語王旦等曰朕昔與諸王侍宴何敢如此弟兄相
接亦無㳺談惟是讀書著文交相質問即位以来每嵗
錫宴不過再三政慮宴喜之次言辭或至差失今當警
戒之也
　臣某曰書曰作徳心逸日休則逸乃有徳者之事而
　奚戒之為葢惟有徳者然後能逸則為泮渙優㳺為
　心廣體胖否則曰逰逸曰逸豫凡其盤樂怠敖流連
　荒亡者皆逸之為也奈何其不戒故雖伯益之告舜
　亦曰罔逰于逸罔淫于樂雖文武之聖而亦必始於
　憂勤然後終於逸樂况未能如舜文武者當何如哉
　嘗觀周公作無逸一書而必以立王生則逸為言葢
　其沖㓜之始一流於逸則異時難以訓導故欲於其
　始而謹之也然周公不惟以無逸為戒又必言享國
　之永短以起其敬畏之念嗣王而無所畏則己夫茍
　知畏豈不畏天命者而乃甘於逸而罔或克夀哉後
　世如漢成帝弱不克君而紀乃言為太子時幸酒樂
　燕樂贊言建始以來王氏始執國命哀平短祚其所
　由来者漸則又必以湛于酒色可為於邑先之無逸
　享國之說至是而愈信矣國朝東宫師傅每擇正人
　凡一玩戲一宴逰必欲其諄切致戒其以是歟
　　崇儉
唐太宗撰帝範十二篇賜皇太子其崇儉篇大略曰聖
代之君存乎節儉富貴廣大守之以約茅茨不剪采掾
不斲舟車不飾衣服無文土階不崇太羮不和非憎榮
惡味乃循薄而奉儉故風俗淳朴比屋可封此節儉之
徳
本朝嘉祐元年英宗㓜養于宫中上及皇后鞠視如子
七年立為太子及入内良賤不滿三百口行李蕭然無
異寒士有書數厨而已中外聞之相賀
政和五年皇太子言臣竊覩自昔東宫建司設局張官
置吏往往竊有所擬慕為虚名徒費廩食書曰謹乃儉
徳惟懐永圖臣立身之始敢不念兹伏望聖慈詳察應
東宫官吏不必具備諸司庶局頗令兼攝至於閑徒冗
卒舊例有者亦可蠲除務從儉約如此則不惟臣得少
安私分仍得清心省事専精學問仰副君父教育之意
從之
乾道七年皇太子言已降指揮臣合使人從比親王加
倍臣竊惟徒御猥衆必致請給過多雖事號為増加于
財用豈無耗蠧况今趍走前後之人不為之少更益以
倍其敢奉承今止乞添置指使直省官各二人及客司
四人親事輦官步軍司宣效各一十人所差取人數並
依已降指揮施行其餘合使人數並行蠲免詔依
　臣某曰古人有言貧不學儉富不學奢言生長於富
　室則易於奢而難於儉也况於國之儲貳兼富貴而
　有之者乎嘗攷周官外府共王及后世子之衣服之
　用至於歳終則惟王及后之服不㑹雖世子亦㑹矣
　此所以撙節其用度惟恐其儉徳之或虧而侈習之
　易長也豈惟世子雖帝與王猶必示儉然後天下足
　以后妃之賢則詩人以躬節儉服澣濯稱之然則王
　與后雖不㑹而所以躬履夫儉徳者亦不容自懈也
　矧世子者衆望之攸屬一言一動之必謹則天下樂
　誦而願戴之否則有竊議之者矣其何以係天下之
　心而善天下之俗耶古人之遺子孫必以清白而所
　以示之者猶欲其師吾儉况為世子者乎本朝列聖
　一以儉為家法固宜英廟而下其在東宫日亦皆以
　質儉為徳撙節為請也
　　辨分
西漢成帝紀曰帝為太子寛博謹審初居桂宫上嘗急
召太子出龍樓門不敢絶馳道上遲之問其故以狀對
上大說乃著令太子得絶馳道云
唐肅宗紀曰初立為皇太子有司行冊禮其儀有中嚴
外辨其服絳紗太子曰此天子禮也乃下公卿議蕭嵩
等請改外辨為外備絳紗為朱明服乃從之
本朝至道元年皇太子上言受命以来每見僚屬皆稱
臣况至尊無二上之文事主有比肩之義接見之際啟
處不遑望仍舊稱名庶安懇悃從之仍付史館(時百官/自稱姓)
(名宫官即稱臣其兼宫官者自左/右庶子而下並依宫官例參見)
天僖二年禮儀院言皇太子宫僚請如至道中故事名
而不臣臨軒冊命舊奏正安之曲今請改為明安從之
三年十一月十六日南郊儀仗使錢惟演言正陽門習
儀皇太子立樓上御坐之西左右以天氣暄持繖障日
太子不許復遮以秉扇太子又手却之文武在列莫不
瞻視及十三日至太廟有司設馬臺于廟内太子乗馬
至門命移臺出屏外下馬步進十四日至郊壇前驅者
解青繩將入外壝太子亟止之遙望壝外即下馬伏以
太子英睿之徳既自天資謙恭之志實遵聖訓昔桓榮
以儲宫精博學謂之國家福佑書於史冊今太子持謙
秉禮發自至誠士民𫝊說充溢都邑伏乞宣付史館詔
奬皇太子仍以詔答惟演從其請
政和五年皇太子言伏蒙睿恩誕揚典冊俾正儲闈擇
日朝謁太廟有司依至道天僖故事合乗輅用鹵簿雖
以雷文一角螭代龍飾在臣不敏尢不敢當此盛儀聞
命悚懼義當自陳欲望特詔有司不用金輅鹵簿許令止
依常儀乗馬至太廟幕次易朝服行禮以安私分詔從
之
　臣某曰嘗讀西漢太子與梁王共車入朝不下司馬
　門公車令張釋之追止而劾奏之文帝雖繇是竒釋
　之而景帝亦以是恨之故史曰事景帝嵗餘為淮南
　相猶尚以前過又江充從上甘泉逄太子家使乗車
　馬行馳道中充以屬吏後恐為太子所誅因是為姦
　掘蠱太子卒不免釋之之事固非充比而不下司馬
　門與乗馬行馳道中均之為不知尊天子也粤自天
　尊地卑而乾坤定典叙禮秩而上下立君臣之分斷
　斷乎不可易也名一不正分一不明則異時召釁啟
　禍將有不勝其憂者孰若動必以禮遇時損抑而必
　以正名辨分為念者乎矧太子者天下之所仰望者
　也使天下心知其有尊君卑臣正名辨分之徳固已
　聳動而知所歸戴矣異日事之為君寧敢有干名犯
　分之事哉漢成帝唐肅宗與本朝列聖之厚徳可以
　為鑒而戾太子之事可以為戒矣
　　正家
易家人卦曰家人利女貞彖曰家人女正位乎内男正
位乎外男女正天地之大義也家人有嚴君焉父母之
謂也父父子子兄兄弟弟夫夫婦婦而家道正正家而
天下定矣象曰風自火出家人君子以言有物而行有
恒初九閑有家悔亡象曰閑有家志未變也六二无攸
遂在中饋貞吉象曰六二之吉順以巽也九三家人嗃
嗃悔厲吉婦子嘻嘻終吝象曰家人嗃嗃未失也婦子
嘻嘻失家節也六四富家大吉象曰富家大吉順在位
也九五王假有家勿恤吉象曰王假有家交相愛也上
九有孚威如終吉象曰威如之吉反身之謂也
本朝治平元年韓維上疏曰臣𫝊聞禁中汎至諸臣之
家為穎王擇妃臣竊以為非便臣聞夫婦者居室之大
倫將以正家則承宗祀以繼萬世之嗣故禮之用惟婚
姻為兢兢兢兢者謹之至也臣愚以為宜厯選勲望之
家謹擇淑哲之媛考古納采問名之義以禮成之今陛
下為元子求婦而姑出茍簡殆非所以示穎王使知室
家之道在徳而不在色也陛下不可不加聖意焉(三年/英宗)
(皇帝始納故相向敏中孫女為/皇子穎王婦即欽聖憲肅皇后)
元祐七年范祖禹進家人卦解義其略曰家人之道以
内為主女正則家正矣故其利在女之正彖曰家人女
正位乎内謂六二也男正位乎外謂九五也六二以柔
得位而居中九五以剛得位而居尊男子居外女子居
内男不言内女不言外男女之正莫大於此
　臣某曰天子聴男教后聴女順天子理陽道后治隂
　徳天子聴外治后聴内職教順成俗内外和順國家
　理治此之謂盛徳男女之别葢不可不謹也知所謂
　别則夫夫婦婦而家道正不知所謂别則内外相瀆
　男女易位道且不行於妻子而况於正人乎知禮之
　所以為教則知易之所以為教矣故易以男女正為
　天地之大義而極其道至於正家而天下定嗚呼盡
　之矣昔者虞舜之紹堯自刑于二女始文王之御家
　邦自刑于寡妻始天作之合詩人則以美太姒之賢
　宗周之㓕詩人則以刺褒姒之亂葢不可不謹也西
　都吕氏之變厥鑒不逺下至成帝趙氏亂内外家擅
　朝而王氏因以簒位武后亂唐幾覆宗社元宗不鑒
　乃復敗以女子防㣲杜漸之君凡所以使女謁不行
　外戚不得以用事者皆此其慮也聖人作易於家人
　之彖不泛言利貞必曰利女貞亦曰女難乎其正也
　故于初爻曰閑有家悔亡謂處家人之初乃治家之
　始必防閑之然後悔可亡至二爻則又明言之曰无
　攸遂在中饋貞吉夫女以順為正者也豈容有所専
　遂者哉惟六二之爻以隂應陽無所専遂職乎中饋
　巽順而己是以正然則牝雞之晨古人所戒非所以
　為正矣又至上九以家人之終懼其儀刑之道無以
　相孚而威無以克愛也則又曰有孚威如吉後之欲
　求正家之道者惟女以順為職男以威克愛防之於
　初謹之於終俱不失其正焉斯可矣國朝如韓維有
　擇妃之請葢正家之始而欲厯選勲望之家謹擇淑
　哲之媛在今日尢不可不加意者㣲臣敢以是為獻
　
　
　
　
　
　
　東宫備覽卷五
欽定四庫全書
　東宫備覽卷六
　　　　　　　　　　　　　宋　陳模　撰
　　規諌
西漢賈誼𫝊曰太子既冠成人免于保傅之嚴則有記
過之史徹膳之宰進善之旌誹謗之木敢諌之鼓瞽史
誦詩工誦箴諌大夫進謀士𫝊民語習與智長故切而
不媿化與心成故中道若性
本朝淳化五年姚坦為益王府翊善王每有過失坦未
嘗不盡言規正宫中自王以下皆不喜左右乃教王詐
疾踰月不朝上甚憂之召王乳母入宫問王疾増損狀
乳母曰王本無疾但以翊善姚坦檢束王起居不得自
便王不樂故成疾爾上怒曰吾選端士為王僚屬固欲
輔佐王為善今王不能用規諌而又詐疾欲使朕逐去
正人以自便何可得也且王年少未知出此必汝輩為
之謀爾因命捽至後園杖之數十召坦慰諭之
至道元年以夀王為皇太子上謂李至等曰朕以太子
仁孝賢明尤所鍾愛今立為儲貳以固國本賴正人輔
之以道卿等可盡心調䕶若動皆由禮則宜贊成事或
未當必須力言勿因循而順從也
　臣某曰人不可使一日無畏心也畏心消則慢心生
　矣一言之不擇若未害也自是心之無所畏則他日
　或至于無一之非過言一行之不謹若未害也自是
　心之無所畏則他日或至於無一之非過行是故古
　之人於太子既冠則有記過之史使之戒謹恐懼之
　心常動於中而慙惕愧恥之容常形於外惟恐一過
　之記而終身之羞則庶乎改過遷善以日新厥徳况
　於徹膳有宰進善有旌誹謗有木敢諌有鼓常若有
　以臨乎左右前後而不敢以俄頃自安者則怠荒慢
　忽之心自無一之敢萌而况見諸行事者乎後世輔導
　之官未嘗無人而記過之史與夫謗木諌鼓獨有所
　闕彼安所畏而去其不善又安所恥而勉于為善也
　哉昔成湯聖君也而猶曰改過不吝從諌弗咈傅説
　之相髙宗則惓惓焉以無恥過作非后從諌則聖告
　之矧夫國之儲貳實衆望之所屬當以賢聖仁孝聞
　於天下者而猶有過之未改有諌之不聴可乎然則
　欲養成太子之徳者當如賈誼所陳斯可矣否則如
　太宗皇帝所以用姚坦與坦所以檢束益王者庶乎
　其寡過也
　　幾諌
西漢元帝紀曰八歳立為太子壯仁柔好儒見宣帝所
用多文法吏以刑名繩下嘗侍燕從容言陛下持刑太
深宜用儒生宣帝作色曰漢家自有制度本以霸王道
雜之俗儒何足委任迺歎曰亂我家者太子也
東漢光武紀曰帝每日視朝日昃乃罷數引公卿郎將
講論經理夜分乃寐皇太子見帝勤勞不怠承間諌曰
陛下有禹湯之明而失黄老養性之福願頤愛精神優
㳺自寧帝曰我自樂此不為疲也
唐順宗紀曰順宗為皇太子侍宴魚藻宫徳宗懽甚顧
太子曰今日何如太子誦詩好樂無荒以對及裴延齡
韋渠牟用事世皆畏其相太子每候顔色陳其不可故
二人卒不得用本紀贊曰韓愈言順宗在東宫二十年
天下隂受其賜
本朝開寳九年上以生於洛陽樂其土風嘗有遷都之
意始議西幸李符李懐忠皆言其不便上不從晉王從
容言遷都非便上曰遷河南未乆當遷長安王叩頭切
諌曰吾將西遷者無他欲㨿山河之勝而去冗兵循周
漢故事以安天下也王又曰在徳不在險上不答王出上
顧左右曰晉王之言善今始從之
太宗朝以契丹犯邊將大舉遣使往河北諸州科鄉民
為兵昭成太子元僖論其不便時趙普亦言其事太宗
納之普為朋邪所疾元僖又上表言普開國忠臣也願
復以為相太宗從之
　臣某曰父子之間與君臣異難乎其為諌也故夫子
　以㡬諌為言夫臣之事君諌不從言不聴則納履而
　去雖犯顔逆耳汙車折檻殫吾之忠直可也子之事
　親則不然温凊定省葢無湏㬰敢離者而可以去乎
　父母過而不諌則若寘之于有過之地諌之甚則傷
　恩豈人子所安者若夫幾諌則於其事之幾微言之
　於其幾微而諌則親易於聴子易於言矣曽子曰父
　母有過諌而不逆内則曰父母有過下氣怡色柔聲
　以諌夫諌而不至于逆且怡恱其色柔順其聲可謂
　善矣然猶待其有過而諌夫豈若過之未見而諌於
　㡬㣲之先者乎葢嘗以幾諌之說而攷漢唐之事則
　順宗為上元帝明帝次之順宗于裴韋未相之前
　每候顔色陳其不可此所謂㡬諌者宜韓愈以為在
　東宫二十年而天下隂受其賜也宣帝持刑太深葢
　刑名之學而元帝則以宜用儒生為言光武日昃夜
　分葢過於勤者而明帝則以黄老養性之福為言彼
　知用儒術則必不至深于持刑矣彼知養性之福則
　必不至過於勤勞矣此皆善於諌者然非其事未見
　之先則非所謂幾諌故曰次之若夫晉王叩頭而切
　諌似過於直者然太祖方有欲遷之謀而晉王之言
　已入昭成重興兵之諌則見于將大舉之始安故相
　之言又形於朋邪方入之初皆其事之發者故太祖
　太宗皆易于聴亦庶乎幾諌者矣
　　監國
春秋閔公二年左氏𫝊曰晉侯使太子申生伐東山臯
落氏里克諌曰太子奉冡祀社稷之粢盛以朝夕親君
膳者也故曰冡子君行則守有守則從從曰撫軍守曰
監國古之制也夫帥師専行謀誓軍旅君與國政之所
圖也非太子之事也師在制命而己稟命則不威専命
則不孝故君之嗣適不可以帥師君失其官帥師不威
將焉用之
西漢髙帝紀曰帝征黔布良因說上令太子監闗中兵
又發上郡北地隴西車騎巴蜀材官及中尉卒三百人
為太子衛軍於霸上
東漢光武紀曰帝自隴蜀平後非儆急未嘗復言軍旅
皇太子嘗問攻戰之事帝曰此非爾所及
唐杜正倫𫝊曰正倫為左庶子太宗謂曰國之儲副自
古所重今太子年㓜沖志意未定朕若朝夕見之可得隨
事誡約今既委以監國不在目前知卿志懐正慤能執
正道故輟卿於朕以輔太子宜知委任輕重也
本朝太祖皇帝紀曰晉王性仁孝上雅鍾愛尹京十五
年庶務修舉
乾道九年上謂宰執曰皇太子前日奏領臨安府二年
幸而諳厯民事欲乞罷免庶得耑意講學敷陳甚有條
理已降詔不允而懇請益堅從之
　
　
　
　東宫備覽卷六
