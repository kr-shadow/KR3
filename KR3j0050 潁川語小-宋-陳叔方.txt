#+TITLE: 潁川語小-宋-陳叔方
#+DATE: 2016-06-11 12:23:33
#+SOURCE: github.com/kanripo/KR3j0050 master 4b039ffb                
欽定四庫全書　　　　　子部十
　提要
　　潁川語小二卷　　　　雜家類二(雜考之屬/)
　　　　(臣/)等謹案潁川語小二卷宋史藝文志及諸
　　　　家書目皆不著録其散見永樂大典中者惟
　　　　題為陳叔方撰而不著時代書中稱吕祖謙
　　　　為吕成公考宋史列傳祖謙卒未得諡至理
　　　　宗時始追爵開封伯賜諡曰成則是書在理
　　　　宗以後矣周宻癸辛雜識載有叔方二事稱
　　　　其字曰節齋宋無名氏詩家鼎臠載有節齋
　　　　陳昉叔方宫詞一首在趙葵之後王邁之前
　　　　宋詩紀事亦稱陳昉字叔方號節齋温州平
　　　　陽人以父蔭入官累除吏部尚書端明殿學
　　　　士卒謚清惠此一陳叔方也又倪瓚清閟閣
　　　　集有與陳叔方書二首鄭元祐僑吳集有元
　　　　故慎獨處士陳君墓誌銘一首稱吳有隠君
　　　　子曰陳君叔方其名曰植為宋遺民寧極先
　　　　生陳深之子此又一陳叔方也是書無一字
　　　　及元事其宋之陳昉所撰歟其考究典籍異
　　　　同朝廷掌故酷似洪邁容齋隨筆其論文多
　　　　辨别經史句法又頗似陳騤文則其中疎舛
　　　　之處如謂履端為閏月之名則未考左傳疏
　　　　及史記注謂叵羅不知何器則未考北史祖
　　　　珽傳及李白岑參詩謂只字毛詩以外别無
　　　　所出則未考楚詞大招謂䤩尾訛為獺尾由
　　　　黃幡綽則未考王建詩及王得臣麈史謂林
　　　　逋詩郭索鉤輈用本草語則未考揚子法言
　　　　及李羣玉詩較之王觀國學林王應麟困學
　　　　紀聞皆為少遜然大致考据詳核如辨女媧
　　　　補天非鍊石則取張湛之説辨同姓不必同
　　　　氏則從許慎之論以及名稱字義沿訛習謬
　　　　而不知者皆一一訂正尤足以砭流俗之非
　　　　較之誌俳諧述神怪者有益多矣裒而録之
　　　　亦考正家之所取裁也叔方舊本卷帙無徵
　　　　今即永樂大典所存者略以類從編為二卷
　　　　乾隆四十六年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　潁川語小卷上　　　　　宋　陳叔方　撰
古文孝經罕有也字今人所讀乃明皇本用也字頗多
漢書賈誼服賦罕有兮字史記本則多有之楚狂接輿
歌史記作徃者不可諫兮來者猶可追也比論語多二
字宛是楚辭句法莊子所載亦有也字無兮字漢石經
本同
古文孝經云子曰閨門之内具禮矣乎嚴父嚴兄妻子
臣妾猶百姓徒役也司馬温公指觧謂刑于寡妻至于
兄弟以御于家邦與此章何以異唐明皇時國子博士
司馬貞議曰案其文是比妻子於徒役文句凡鄙不合
經典必非宣尼正說二者之論不同愚謂賤百姓輕徒
役乃後世庸暴之君耳古人未嘗不以民為貴以徒役
為重事妻子臣妾雖下於我而其理有不可忽者存如
待百姓徒役得其心則順失其心則違兹顧可不謹耶
諸經皆有緯尚矣先儒謂䜟緯起漢哀平間然曹襃何
休鄭康成樊英之徒好之甚篤康成之解經襃之定禮
皆引以為據今日至有不識其名者况復傳誦且如易
之緯有六種曰稽覽圖曰乾鑿度曰坤靈圖曰通卦驗
曰是類謀曰辨終備隋志所載乃有八卷鄭氏注今傳
於世者稽覽圖二卷是類謀一卷辨終備一卷坤靈圖
一卷通卦驗二卷又有乾元序制記一卷却無乾鑿度
當俟識者諸書引孔子之語亦多見於緯文
文有以一字自為經緯者如詩序所美非美然論語其
然豈其然乎句法最嚴潔亦有一字自經緯於數句之
間者誨女知之乎知之為知之不知為不知是知也又
云施於有政是亦為政奚其為為政又政者正也子帥
以正孰敢不正獨樂樂與人樂樂孰樂是也道可道非
常道上德不德是以有德子治天下天下既已治矣語
亦近是有以兩字自為經緯者祭如在祭神如神在此
語猶複而成章若天一地二天三地四天五地六天七
地八天九地十則旁無一語之助而經緯井然又有以
句之上下兩字聨属者訟上剛下險險而健訟訟有孚
窒惕中吉又云兼三才而兩之故六六者非他也三
才之道也道有變動故曰爻爻有等故曰物物相雜故
曰文文不當故吉凶生焉又老子道生一一生二二生
三三生萬物萬物負隂而抱陽又曰知常容容乃公公
乃王王乃天天乃道道乃久莊子正則靜靜則明明則
虚虚則無為而無不為也有以兩字錯綜而成文者如
天保下報上也君能下下以成其政臣能歸美以報其
上焉只用君臣二字為經以上下二字為緯似對不對
以盡其義大扺作文之法變化無窮布在方册讀而不
玩其辭則其義不能盡見摭此數者餘可以例通矣
作文語法渾渾正正怪怪竒竒前輩評之詳矣洪文敏
聚經子諸史句目曰法語精語者採擷尤宻却未有考
論文句之或長或短標之為後作凖程者因摭諸書之
語叙其大略於後凡句之短者二字三字為竒其長有
引而至於十五六字至二十字者亦為竒讀之不覺其
長而損其一字則不成句不可讀此古人至妙之法如
南宫縚之妻之姑之䘮之類恐洪氏諸語未必盡收且
如二字三字之嚴者曰敷賁肇禋才難是也曰天行健
朋盍簮弔由靈胥皷南乘乘黄是也其稍寛者曰弗弔
何居無違是也曰揚之水怨有同利艱貞美反正從夏
南莫春者身中清是也潘子真詩話論檀弓云進使者
而問故夫子之所以問使者使者之所以答夫子一進
字足矣約不失一辭可謂至確愚觀約而理到固難若
豐而不餘者尤難如詩大序云詠歌之不足不知手之
舞之足之蹈之也亦一字不可損檀弓云所舉於晉國
筦庫之士七十有餘家中庸云得一善則拳拳服膺而
弗失之矣詩晉無衣序云其大夫為之請命乎天子之
使而作是詩也家語云徒謂以子之所能而加之以學
問豈可及乎老子云江海所以能為百谷王者以其善
下之此數語者雖長而猶有句讀可析未見其為竒也
有一句而長不可去一字者如孝經云非至德其孰能
順民如此其大者乎内則云必求其寛裕慈惠温良恭
敬愼而寡言者使為子師穀梁傳昭公四年云有若楚
公子圉弑其兄之子而代之為君者乎說苑稱子曰魯
國之以衆相凌以兵相暴之日久矣又易繫辭云其出
入以度外内使知懼此雖十字而立言森宻望之使人
敬畏可謂法語易有兩句皆長而竒甚者曰夫易彰徃
而察來而微顯闡幽開而當名辨物正言斷辭則偹矣
論語未嘗以竒稱而語竒尤甚如曰豈若匹夫匹婦之
為諒也自經於溝瀆而莫之知也又曰且而與其從辟
人之士也豈若從辟世之士哉此亦兩句俱長之法在
史記多有之吕不韋傳云則子無幾得與長子及諸子
旦暮在前者爭為太子矣豫譲傳云然所以為此者將
以愧天下後世之為人臣懷二心以事其君者也魯仲
連傳云吾始以君為天下之賢公子也吾乃今然後知
君非天下之賢公子也韓文公深逹此意其文雖尚竒
崛至上宰相第三書頗用長句如曰天下之所謂禮樂
刑政教化之具皆已修理又曰豈復有所計議能補於
周公之化者哉又曰設使其時輔理承化之功未盡章
章如是又曰山林者士之所獨善自養而不憂天下者
之所能安也又曰惴惴然惟不得出大賢之門下是
懼此篇布置宏闊如長江大河非此句法則不相稱韓
之所以為竒也又有兩長句而語合者如前所謂辟人
之士辟世之士為賢公子非賢公子僅一二字不同此
其句法尤不易得孟子乃有數句皆長而語復合者我
豈若處畎畝之中由是以樂堯舜之道哉繼之曰與我
處畎畝之中由是以樂堯舜之道吾豈若使是君為堯
舜之君哉吾豈若使是民為堯舜之民哉吾豈若於吾
身親見之哉天之生此民也使先知覺後知使先覺覺
後覺也予天民之先覺者也予將以斯道覺斯民也非
予覺之而誰也雖然以論語較之則又有大不侔者如
云夫子之求之也其諸異乎人之求之與譬猶一串白
玉數珠顆顆圓淨連連而不雜語法之清空精到無以
復加矣
女媧氏古之女主也傳言女媧補天蓋補天道之闕猶
仲山甫補衮職之闕爾列子云鍊五色石以補天斷鼇足
以立四極舉世然之何也仲山甫之補衮果補衮衣哉
隂之佐陽柔之承剛女之助男此正補天立極之義也
(原注女媧古天子/風姓出列子注)
史家罕載簡牘之語趙壹傳有皇甫規與壹書其略曰
蹉跌不靣企德懷風虚心委質為日久矣側聞仁者愍
其區區冀承清誨以釋遥悚又云儻可原察追修前好
則何福如之謹遣主簿奉書下筆氣結汗流竟趾壹報
曰君學成師範搢紳歸慕仰髙希驥歴年滋多旋轅兼
道渇於言侍沭浴晨興昧旦守門實望仁兄昭其懸遲
以貴下賤握髮垂接又云仁君忽一匹夫於德何損而
遠辱手筆追路相尋誠足愧也其徃復辭語稍近於今
亦可見東漢時簡牘體製也
史書非出一手故其間多異同亦有一事而重見者如
武后問狄仁傑薦宰相語仁傑傳所載甚詳張柬之傳
中復有之漢書則不然每云語見某傳似不重複矣至
於酈食其見漢髙祖輟洗事既載之髙祖紀又載之食
其傳果何謂也
揚子雲後於太史公者也史記相如傳乃引揚雄語此
後人續之非遷筆明矣韓昌黎作毛頴傳謂結繩之代
以及秦事無不纂録蓋謂秦始皇時也又曰及至浮圖
老子外國之說皆所詳悉浮圖之書秦時未至中國不
知何所考而云
駐蹕之地目為天府蓋尊君也嘗考周禮春官有天府
之職云天者尊所藏若天物然莊子齊物篇孰知不言
之辯不道之道若有能知此謂之天府荀子大略篇好
士不倦是天府也史記蘓秦傳乃以燕為天府姑摭此
數處惟周禮之說為尊且美耳
劍曰南劍雄曰南雄和曰西和蓋郡有同名以方别之
温為永嘉郡俚俗因西有嘉州或稱永嘉為東嘉然圖
志曰永嘉譜曰永寧徧攷前軰題識處未嘗用東字為
傳記無有也近時綸誥中或用東嘉二字殆未詳考云
尚書左右司謂之都司都司官不重戴者有罰所以嚴
其人也都曹乃刑部都官古之司𨽻校尉今稱都司為
都曹非也檢正諸房文字乃中書門下省非尚書省謂
檢正為都司之長誤矣詞翰引用處當審其是
本朝奏事時雖宦者亦逺避而杜詩云朱衣只在殿中
間不知所指朱衣為何官今考朱衣者乃臺省引班之
小吏耳朱衣引馬黄金帯蓋詠宰相之貴也今宰相出
乘馬時二人朱衣而前趨者為朱衣一人紫衣而騎導
者為引馬皆直省官也唐宰相早朝列炬甚盛今馬前
惟秉燭一枝所謂煌煌火城安在哉
亞飯三飯四飯皆飯而作樂王燕飯食皆令奏鐘鼓孔
子曰三飯謂朝夕日中此大夫之禮也
今省部曰帖皆公移也惟帖俗以子稱文昌雜録上司
尋常追呼下司吏屬只以片紙書所呼呌因依差走吏
勾集
姓氏之學散漫久矣世鮮習者徃徃自幼至老竟莫知
其身從何來且以陳姓言之左傳稱為神明之後蓋自
舜也古者天子建德因生以賜姓胙之土而命之氏如
舜生姚墟以姚為姓封於虞即號有虞氏其子孫更不
得賜姓即以虞為氏舜之後封於陳則是陳與虞同姓
而異氏可以類推史記稱自黄帝至舜禹皆同姓而異
其國號者是也許氏云族者氏之别名也姓者所以統
繫百世使不别也氏者所以别子孫之所自出也故世
本之篇言姓則在上言氏則在下此論最為明白然觀
史記之語則有未喻者其叙老子曰姓李氏注謂李氏
女所生因母姓則姓氏亦有出於母者何也禹之母吞
薏苡而生禹因姓姒契之母吞乙子而生契因姓子則
又詭異之甚者要是衆仲及許愼之語柳芳之論為可
信餘不必惑大觀中永嘉仰孝子忻有富族求婚忻忻
辭之著同姓圖曰姬周鄭江與仰同姓百世不通婚姻
正縁後世論氏而不及姓故忻特行之其知本之君子
歟(原注朱文公解周易参同契乃稱鄒訢多不曉其義/蓋以鄒本春秋邾子之國氤氲訢合訢即熹也司馬)
(温公在洛一日着深衣散歩洛水堤上過邵康節天津/之居謁曰程秀才既見乃温公也康節問其故公笑曰)
(司馬出程伯休父故曰程也二公/學問無所不通蓋詩所謂善戲云)
古者名與字皆可相呼於朋友間如曽子怒子夏曰商
汝何無罪是也後世惟相呼以字而不相名矣乃有以
字自稱於人而不名者昨見觀風堂帖所刋林和靖二
詩皆直書君復奉呈某人秀才君復乃和靖字也而書
之與名不異因攷顔籕髙儉房喬封倫皆隋末唐初人
其時惟稱師古士亷𤣥齡德彝而未嘗有名之者此蓋
以字行於時故師古注漢書直稱顔師古𤣥齡注管子
亦直稱房𤣥齡也但舊唐書既明言房喬字𤣥齡而新
唐書乃謂房𤣥齡字喬又謂顔師古字籕不知歐陽文
忠公遂以字易其名何謂也後之覽者何以辨其名與
字之是非耶劉子𤣥名知幾以𤣥字諱嫌故以字行徐
有功本名宏敏避孝敬皇帝諱故以字行無可疑者髙
儉傳稱儉字士亷閻遜傳稱遜字立德崔元翰傳稱元翰
名鵬其傳中乃悉以士亷立德元翰為稱是竟以字作
傳而不名何也封德彝既以字顯而傳獨書名又何謂
也若郭子儀字子儀張嘉貞字嘉貞李嗣業字嗣業白
元光字元光侯仲莊字仲莊其字與名混而為一甚簡
便矣
俗稱爺爹父也嬢媽母也父母為正名猶言天地也爺
爹嬢媽尊之愛之之聲猶天之云髙髙明明不可得而
名也凡所尊所愛而又敬之德之如父如母者故亦以
此稱之姆者女師也孃者少女之稱非母也爹本屠可
切亦陟斜切又爸蒲可切㸙之邪切皆父之稱郎罷者
爸之訛也爺古只作耶字姐亦母稱女之長者也哥本
聲也無其義今人以配姐字為兄姊之稱云
伯父叔父同姓尊長之稱為父之兄弟也曰伯曰叔者
長幼之序非實指其人也惟婦人稱其夫之兄弟則曰
伯叔蓋不可隨夫而兄之弟之矣而又無他名遂因長
幼之序以為之稱焉伯舅叔舅異姓尊長之稱為母之
兄弟也妻之父曰外舅妻之母曰外姑此見於爾雅蓋
婦稱夫之父母曰舅姑則以此稱妻之父母為甚正俗
呼丈人丈母竟亦近之然稱他人妻之父曰丈人則未
穩惟曰令外舅可也若云令岳鄙謬甚矣趙邠卿注孟
子云禮謂妻父曰外舅堯以女妻舜故謂舜甥此甥謂
婿也左傳楚文王過鄧鄧祈侯曰吾甥也此甥謂姊妹
之子也謂我舅者吾謂之甥二者似可通稱若加外字
則直為姊妹之子矣史記作外生晉史亦作外生惟三
國志作男外甥其義一也
姪徒結切禮大夫不名世臣姪娣姪是妻之兄女娣是
妻之妹又左傳姪其從姑謂我姪者我謂之姑是也今
謂兄弟之子為姪蓋取字林音義作丈乙切呼之古史
傳所未詳自唐至本朝諸書稍見之如狄仁傑諫武后
云姑姪與母子孰親猶指武姓人為姪也此字惟可施
之書問以便人情或有所著作不若稱兄之子弟之子
從子族子之為得也
兄弟之子猶子也正如孔子謂回視予猶父予不得視
猶子之義乃視之如子也今人便以猶子為稱殆不可
曉凡文字中曰能曰猶曰果然皆獸名假借以為義猶
即猶豫是也豈可單用左傳稱内嬖如夫人者六人亦
如二君之義言待寵妾之過禮也今有上僣之妾便目
為如夫人或呼為側室殊不知卿置側室乃衆子也卿
得以立此一官也禮稱妻將生子居側室此又為妻生
子時所居之室豈妾之稱哉大抵世俗稱謂多失其義
惟以令尊呼父以内稱妻尚可通若謂閤正為令政令
嗣為令似令女為令愛及僕妾稱盛寵盛綱之類傳習
已深不覺其謬亦不可得而革矣惟立言之士宜審其
辭㫖之雅馴者用之可也
俗稱叔父之妻作式荏切稱母兄弟之妻作巨禁切其
字則從審從今而加女於左實無文義而舉世用之莫
明其所從来案張太史明道雜志云嬸者世母之聲妗
者舅母之聲蓋二合也如張所說乃用梵音二合則如
廣韻二十為廿如捨切俗作念之類耳亦罔所稽據今
姑存之集韻於嬸妗字下注但云俗呼叔母為嬸舅母
為妗而已當俟博知者辨之
丈人蓋父行也稱人之父曰丈者所以父其父也以某
丈相呼者尊之也史記荆軻傳云家丈人召髙漸離擊
筑索隱曰劉氏云謂主人翁韋昭云古者名男子為丈
人尊婦嫗為丈人又漢書宣元六王傳所云丈人謂淮
陽憲王外王母即張博母也古詩云三日斷五匹丈人
故嫌遲是也據此所說其尊特甚自唐以來所稱猶可
考且以杜少陵詩觀之或髙官或文人或貴盛有地望
者皆以丈稱如射洪李四丈鄭十八著作丈薛十二丈
南史李鄠縣丈人之類非一其最敬仰者韋左丞丈又
曰河南韋尹丈人皆韋濟也濟嗣立子嘗為太原尹文
雅有政事著先德詩四章世服其典雅三世居左轄故
少陵詩云甚愧丈人厚甚知丈人眞則其人可知矣李
十丈判官李曛也曰我丈時英特魏六丈少府魏佑也
曰鄭公四葉孫李大夫七十丈李勉也曰王孫丈人行
盧五丈參謀盧琚也又贈李十五丈秘書文薿云孤陋
忝末親等級敢比肩沈八丈膳部東美云通家惟沈氏
又云禮同諸父長此二者則以親戚或通家之舊亦行
軰之長者惟蘓州李二十五丈長史云星拆台衡地又
曰一毛生鳳穴乃貴家子弟耳少陵亦以丈稱之有所
敬也柳子厚寄許京兆孟容書稱五丈座前韓昌黎作
扶風郡夫人盧氏墓誌云吾父友惟韓丈人宋朝富鄭
公素以丈事范文正一日取簿擇監司范公以筆勾倒
某人富公呼范公曰十二丈則是一筆此又見之書牘
見之銘墓見之口談皆可證也又案王岐公撰光禄卿
王師言罕墓誌銘云罕乃岐公之叔父行也第六既以
年德尊又其子弟多與公卿游故自今丞相臨川公而
下皆稱為六丈此最分曉
趙盾比夏日衰比冬日此以人况日也後有以月况人
者春月如美女夏月如循吏秋月如翰林冬月如御史
周人以諱事神名終將諱之蓋禮既卒哭而後諱不敢
斥言其名故曰諱則是未祔之前猶以生事之不曰諱
也生曰名死曰諱古今通義典籍昭然今世俗問人之
名者類曰諱某而不曰名某是其人未死而先加之以
諱儒冠搢紳亦且互相傳習畧不悟其為謬者况諱之
為言避也又忌也隱也不曰名某而謂之避某忌某又
取何義下俚之人遂有台諱之語猶言台忌尤為可笑
也國之廟諱著於令甲臣子所當謹避凡作文者須易
以他字不必科塲為然禮所謂詩書不諱者謂教學之
事恐失其本義臨文不諱者謂臨禮文之事行禮之時
有所妨者非謂執筆作文也史記及前漢書諸帝本記
不書名諱後漢而下皆異代人所述始有諱秀諱操之
文莊嚴徹通避之惟謹此猶史之文也如唐之以治為
理不特陸宣公奏議為多而韓文公諸人應有所作亦
曰理亂蓋髙宗諱也國朝祖宗廟諱皆不難避其習熟
於文字間者不過數字如聖祖名(元/也)及嫌名第一字(垂/也)
仁廟嫌名第二字(正/也)第六字(證/也)英廟嫌名第八字(丕/也)第
十四字(孺/也)神廟嫌名第一字(明/也)第二字(勉/也)欽廟嫌名第
四字(全/也)第五字(圓/也)及舊諱三兩字耳辭章之士往往易
犯而不自知却有書治亂為理亂者乃為唐諱何也洪
文敏公作夷堅支志以丙為景此雖唐所諱而洪公曽
祖少保名炳故借此字用之非無謂而然也
欽定四庫全書
　潁川語小卷下　　　　　宋　陳叔方　撰
邵康節先生平生不為訓解之學嘗曰經意自明苦人
不知耳屋下蓋屋床下安床滋惑矣所謂陳言生活者
也有詩曰陳言生活不須矜自是中才皆可了冲晦處
士徐復平居以太𤣥授學者人或勸復著書復曰古聖
諸書已具顧學者不能求吾復何為以徼名後世哉晚
取其所為文章盡焚之今其家有書十餘篇皆出於門
下故舊之家或問陸文安公何不註釋諸經以垂世公
曰六經乃註我者也二三君子之言遠矣
君子小人之目始於大禹誓師之辭曰君子在野小人
在位蓋謂廢仁哲任姦佞也自後諸篇罕以君子小人
對言凡稱君子者皆貴而有位之人如曰我西土君子
越庶伯君子凡我有官君子是也稱小人者皆微而在
下之人如曰無伏小人之攸箴小人難保爰暨小人不
聞小人之勞小人怨汝詈汝是也旅獒云狎侮君子狎
侮小人下文既謂小人罔以盡其力則所謂君子亦有
位之士也無逸云君子所其無逸則知小人之依下文
既云相小人厥父母勤勞稼穡則所謂君子亦貴盛之
稱也惟秦誓云截截善諞言俾君子易辭乃為忠佞之
分耳其次則周易稱君子小人又皆以卦體爻位吉凶
而言者也論語一書首尾二章專論君子其中凡言君
子者雖各有不同大抵二十篇之語無非教人為君子
之道君子二字至此大明小人情狀亦可見矣如云喻
於義喻於利坦蕩蕩長戚戚上逹下逹固窮窮斯濫求
諸己求諸人成人之美成人之惡固若黒白之異然視
其所以則碔砆似玉或者迷焉如云小知大受有勇無
義皆不甚相遠而况曰周與比曰和與同曰泰與驕皆
毫釐之差千里斯繆不特辨君子小人者之為難而學
為君子者與小人同門而異户亦未易别也又况孔子
於君子小人皆謂之儒則儒之一字君子小人實共之
豈不深可懼哉惟孔子有一語㸃破此事最分曉君子
而不仁者有矣夫未有小人而仁者也但儒者於仁之
一字自是認識不確既不知己之為不仁又何以知小
人之為不仁世之治少亂多其病根在此故也傳稱彼
為善之小人又有小人之中庸若夫茍賤貪酷無禮無
義此盗賊之靡不足為小人而世俗乃以此類與君子
為反對大不然矣
萬字自古用之書之惟億萬心詩之千斯倉萬斯箱左
氏傳之萬盈數漢書之賀錢萬是眞指為十千之萬矣
未知始於誰也案韻書萬舞名州名蟲名又姓也非万
也佛胷之卍與此萬同(原注中興頌書万/旟万年各不同)
句法有正有竒有呼有應呼應者一唱一和律吕相宣
以成文也在經史傳記之中固有易見者若簡嚴而竒
則為難知有三字居上而兩字下應者子絶四毋意毋
必毋固毋我樂驕樂樂佚遊樂宴樂損矣是也有四字
居上而三字下應者知者樂水仁者樂山知者動仁者
靜知者樂仁者夀先王以是經夫婦成孝敬厚人倫美
教化移風俗是也有四字居上而兩字下應者天災流
行國家代有救災䘏鄰道也有疊三字句而四五字應
者振振鷺鷺于下鼓咽咽醉言舞于胥樂兮吾何執執
御乎執射乎吾執御矣至虚極守靜篤萬物並作吾以
觀其復有以三字自相呼應者曲禮曰毋不敬儼若思
安定辭安民哉而又承之以四字四句曰敖不可長欲
不可縱志不可滿樂不可極有以兩字二句自相呼應
者臣哉鄰哉鄰哉臣哉有純用也字呼應者樂其可知
也始作翕如也縱之純如也皦如也繹如也然後用以
成二字以足其義有數句純用之字呼應而不假他助
者知及之仁不能守之雖得之必失之又有甚簡而竒
者以是語呼即以是語應如剥剥也剛變柔也風風也
教也又如觚不觚觚哉觚哉荀子云信信也疑之亦信
也孟子云郤之郤之為不恭何哉郊特牲云壻親御授
綏親之也親之也者親之也又云夫也者夫也夫也者
以知帥人者也曲禮云在朝言禮問禮對以禮左氏傳
云威公之子七人為七大夫於楚其語稍長者如切切
偲偲怡怡如也可謂士矣朋友切切偲偲兄弟怡怡又
云君君臣臣父父子子公曰善哉信如君不君臣不臣
父不父子不子雖有粟吾得而食諸所協而用者不過
三兩字而昭晰塤箎有不可得而名狀者不亦竒乎然
又有竒於此者如易云九四突如其来如焚如死如棄
如疊五如字老子云道生之德畜之長之育之成之熟
之飬之覆之雖棄之之至而未必終棄也雖生之之至
而惟恐不生也疊八之字無窮之用只在於用一助語
中耳諸書中惟老子荀子作此竒語如老子云故物或
行或隨或吻或吹或强或羸或載或隳是以聖人去甚
去泰去奢荀子云其冠進其衣逄其容良儼然莊然祺
然蕼然恢恢然廣廣然昭昭然蕩蕩然是父兄之容也
其冠進其衣逄其容慤儉然侈然輔然端然紫然洞然
綴綴然瞀瞀然是子弟之容也荀子此類不一雖有倡
有應而措辭近𤨏與孔子之言相去遠甚是特理有醇
疵而辭氣亦然也葉文定公制科進卷君德篇有云其
于事天地尊宗廟也眞見其肅恭誠一而不敢懈而神
祗祖考之來格也非貎為之敬而意其不吾享也而况
于簡慢廢缺而不知畏也此段用眞見其三字凡十其
下句必兩用也字為之應昔無此體惟荀子云孰知夫
士出死要節之所以飬生也孰知夫出費用之所以飬
財也孰知夫恭敬辭遜之所以飬安也孰知夫禮義文
理之所以飬情也故人茍生之為見若者必死茍利之
為見若者必害茍怠惰偷懦之為安若者必危茍情悦
之為樂若者必滅故人一之於禮義則兩得之矣一之
於情性則兩失之矣孰知夫之語即眞見其類耳荀僅
用四亟以六句應之蓋未易用也又莊子云與之配天
乎彼且乘人而無天方且本身而異形方且尊知而火
馳方且為緒使方且為物絯方且四顧而物應方且應
衆宜方且與物化而未始有恒夫何足以配天乎雖然
有族有祖可以為衆父而不可以為衆父父治亂之率
也北面之禍也南面之賊也此八用且字而上下呼應
則用兩乎字語法尤𦂳又用雖然二字作轉摺以和之
亦此意也(原注内荀子孰知夫/一叚又見史記禮書)
字有不同而可通用者洪範曰雨曰霽史記霽作濟曰
𤾉曰燠暘作陽燠作奥荀子葷菜百疎疎與蔬同用之
皆雅又有古通用而今不可通者如舅犯咎犯今舅不
可為咎女紅女功今紅不可為功又有字不同而可互
音者如禮記何居音姬列子何姬却音居其意則一也
敬非恭恭非祗祗非欽其義本殊曰誠曰信曰忱曰孚
亦然中庸一篇誠字最切皆不以忱信為義如此之類
古者未嘗互用也後因程文帖體承襲互用遂混無别
多失其指然亦有可互用者如種曰稼歛曰穡本自不
同詩書中種謂之力穡歛謂之納稼今但見其未嘗不
通而不知其用之自有意又如聲與音言與語理與道
米與粟水與泉過與失疾與病罪與戾等語其義雖通
而用者自當審也
用事之誤雖杜少陵不能免而蘓文忠公頗多前軰評
之詳矣止是不切之詩文亦何所害若告君之辭豈容
不謹秦會之丞相請先至江上諭諸帥招討其劄子云
德無常師主善為師善無常主協於克一此伊尹相湯
咸有一德之言也又其末云臣言如不可行即乞罷免
以明孔聖陳力就列不能者止之義誤以告太甲為相
湯孔子引周任之言直指為孔聖此乃中書舍人張嵲
代作當時朝士作詩譏之事見周益公詩話然昔人更
有可訝者唐太宗問孔頴逹曰孔子稱以能問於不能
以多問於寡有若無實若虚何謂也對曰此聖人教人
謙耳云云帝稱善除國子司業太宗以曽子為孔子容
或有誤頴逹八歳就學誦記日千餘言闇記三禮義宗
及長明服氏春秋傳鄭氏尚書詩禮記王氏易能属文
兼善筭歴一時老師宿儒出其下質疑問辯人畏服之
乃不省論語所載曽子之言直以聖人教人為對何也
若以曽子為聖人亦恐未允蘓文忠公謂武王非聖人
也其上皇帝書有云未信而諫聖人不與此論語所載
子夏之言耳公乃謂之聖人何也子夏可稱聖而武王
非歟其再上皇帝書云孔子曰君子之過如日月之食
焉過也人皆見之更也人皆仰之聖賢舉動明白正直
不當如是耶論語所載乃子貢之言今直指為孔子書
之再上非孔頴逹倉猝對問之比以東坡彊記之才又
嘗解註論語是為熟讀之書何告君之際引用多誤如
此石建奏事下驚馬字不足恐獲譴建父子雖無文學
要不失為謹重後之有文學者宜加謹重可也
作文者好摘兩字語但取飾其說而已遞相承襲背其
本義而不暇問也且如賀正旦用履端二字意謂歲首
也而不思乃是閏月事履者歩之義歩歴之始以為術
之端蓋推歴法非王正謹始之事也又如貨利自一孔
以上根括無遺謂一穴之可取者無不取也而不思所
語一孔二孔三孔四孔者乃人主之權分與不分耳予
之在君奪之在君貧之在君富之在君此所謂利出於
一孔故曰其國無敵非特財利之利凡慶賞刑威皆是
也四孔者猶言政出多門故曰其國必亡唐書桞冲傳
解之尤詳又如賀生子滿月用彌月字亦近矣而不思
彌月不遲乃是滿十月而生却非已生之後滿一月也
又如賀生辰用慶誕字意謂慶生也而不思詩書中凡
云誕者乃也大也闊也欺也生民詩上文明言載生載
育故於下文云誕彌厥月誕寘之隘巷誕皆訓大非訓
生育也近世名公乃多用之歐陽文忠公所草賜文彦
博生日禮物詔云適臨載誕之辰又賜宰臣以滿散乾
元節道場香口宣云式因誕節祗率宷寮是直謂生辰
為誕節矣曰載大曰大節不知何義恐公必有所本其
賜陳執中生日禮物詔云爰逄慶育之辰此語却雅而
實也又如公退之暇類曰退食意謂退而飲食也而不
思退者减退之義節儉自公不以食為重不以禄為急
故也范氏注文又謂退而食於私家則是去官而家食
者也與今人所用之義絶不同杜少陵詩云退食從容
出每遲自杜詩下此兩字後人遂襲用之未審杜少陵
果用羔羊詩中語否也又如景行二字明皇孝經序云
景行先哲殊不思景者明也景行行止謂有明行則行
之非企慕之義眞文忠公初字景元樓宣獻公謂明元
無義遂改為希元然洪文敏公博洽君子亦字景盧而
不自覺何也俞清老名軒曰景陶黄山谷答書云景陶
軒名差誤遂相承謬耳亦如謂郡守為一麾也輙為公
題為今是軒山谷之語可謂明白如郡守用一麾事意
謂旌麾之麾也而不思顔延年詩一麾乃出守是麾去
之麾非旌麾也周益公詩話云後人誤用一麾出守以
為起於杜牧之然牧之自云擬把一麾江海去實用旌
麾之麾未必本之顔詩後人因此二字自誤用顔詩耳
愚考顔延年為永嘉太守作五君詠其一詠阮咸云屢
薦不入官一麾乃出守蓋咸因議荀勗所造樂不合遂
左遷出守言為勗所麾而出也延年出守永嘉亦非其
意故借咸以自况若啟劄中施此二字於他人恐未為
穏
善狀事物者讀之如親見韓昌黎作薛公逹墓志君執
弓腰二矢指一矢以興揖其帥曰請以為君歡遂適射
所一座起隨之三發連三中的壊不可復射中輙一軍
大呼以笑連三大呼笑前軰固評之矣然又有甚善於
此者仲尼居曽子侍曽子避席復坐吾語汝此一叚分
明是畫出一時氣象豈後世文筆所能形容者文之隱
顯起伏皆由語助雖西方之書猶或用之蓋非假此以
成聲則不能盡意其精微幻眇惟在所用之確而不問
乎少多也毛詩有一篇全用兮字者如猗嗟是也有全
用矣字者如桑中是也亦有全用也字者如牆有茨君
子偕老是也然也字用多最難韓文公祭潮州大湖神
文一篇全用也字亦不過有韻脚而綴也字若毛詩然
至歐陽文忠公作醉翁亭記乃散文爾首尾數百言悉
用也字前此所未有因見論語云吾見其居於位也見
其與先生並行也非求益者也欲速成者也又云囘也
視予猶父也予不得視猶子也非我也夫二三子也又
云井有仁焉其從之也子曰何為其然也君子可逝也
不可陷也可欺也不可罔也此已有逐句用也字之體
矣至荀孟最盛如云我非愛其財而易之以羊也宜乎
百姓之謂我愛也曰無傷也是乃仁術也見牛未見羊
也君子之於禽獸也見其生不忍見其死聞其聲不忍
食其肉是以君子遠庖厨也王說曰詩云他人有心予
忖度之夫子之謂也荀子榮辱篇全用也字餘篇亦多
不若孔孟之粹爾
世以散語為古文四六為今文所以唐書不載詔令以
其多四六對偶不古也宋景文公摘碎云予修唐史未
嘗得一詔一令可録於傳唯拾對偶之文近髙古者乃
可著於篇愚謂宋公之說固是但唐人制作自不古耳
若謂四六非古文則不可文辭之起莫先於尚書簡册
號令論議之宗也自堯典至咸有一德率用四六語如
堯典平章百姓對以協和萬邦此四字語也歴象日月
星辰敬授人時湯湯洪水方割蕩蕩懷山襄陵浩浩淊
天下民其咨此四六語也舜典納于大麓烈風雷雨弗
迷三載考績三考黜陟幽明此四六語也敷奏以言明
試以功剛而無虐簡而無傲此四字對也流共工于幽
州放驩兠于崇山此六字對也大禹謨以後如云罔違
道以干百姓之譽罔咈百姓以從己之欲德惟善政政
在飬民水火金木土穀惟脩正德利用厚生惟和人心
惟危道心惟微無稽之言勿聽弗詢之謀弗庸可愛非
君可畏非民肆予以爾衆士奉辭罰罪爾尚一乃心力
其克有勲日宣三德夙夜浚明有家日嚴祗敬六德亮
采有邦兢兢業業一日二日萬幾無曠庶官天工人其
代之臯陶方祗厥叙方施象刑惟明於予擊石拊石百
獸率舞聖有謨訓明徴定保先王克謹天戒臣人克有
常憲威克厥愛允濟愛克厥威允罔功天乃錫王勇智
表正萬邦惟皇上帝降𠂻于下民若有恒性克綏厥猷
惟后慄慄危懼若將隕于深淵似此之類皆用四六而
成章者也至如立愛惟親立敬惟長奉先思孝接下思
恭視遠惟明聽德惟聰無輕民事惟難無安厥位惟危
有言逆于汝心必求諸道有言遜于汝志必求諸非道
克綏先王之禄永底蒸民之生七世之廟可以觀德萬
夫之長可以觀政則又諧協通暢漸有今體古之四六
語至是稍坦平矣盤庚一變而為詰屈聱牙幾不可讀
此今之所謂古文者也韓昌黎以此作唐人之氣柳仲
塗以此傳本朝之脉文藝家遂指四六為應用之學愈
習愈下蠧蝕腐爛非惟不可復古而又併近世之體失
之掌辭命之官若能以典謨為法豈病四六之不古哉
傳記中語自有確對如尹賞傳虎穴可對龍門元結傳
哀丘可對京觀峽州郭景純爾雅臺可對文選閣陶淵
明䇿扶老以流憩扶老䇿杖名也李長源嘗取松樛枝
以隱背名曰飬和飬和對扶老亦佳
容齋三筆所聚四六名對皆可人意然止取比事警䇿
而已愚謂前軰四六如勾龍田成都提刑謝表云愛民
如愛身恪謹髮膚之毁議法若議歴靡容毫黍之差辭
㫖深切使人懔然
父輔婦道抱數字皆上聲也而以去聲讀之其杭浙之
音歟不字只字打字世所常用不本音否又平聲方鳩
切只本音紙打本音頂又都冷切今所用者皆非本音
矣打字不經見其義訓擊隔花催喚打魚人捕魚謂之
打義或近之安樂窩中好打乖打乖於擊之義絶無相
沾而皆謂之打何也只字見毛詩他無所出惟不字最
多諸經史盡作入聲讀若用本音當作平聲上聲可也
及觀孟子有否不然之語注云否不也於否字下更用
不然字則知不之與否自昔非同音明矣
作詞於滿庭芳換頭處第二字當押韻如秦少㳺云銷
魂當此際周美成云年年如社燕魂年韻也沁園春亦
然
台台星也言台座台光是已鈞鈞衡鈞陶也言鈞造鈞
範是已乃因台墀台照而亦以鈞為墀為照便失其義
鈞翰鈞眷理尤不通公私習熟既久勢難痛革當求稍
近理者用之
如上啟啟上古者通上下用之而無申覆禀之語蓋由
與覆二字乃重審之義而禀者受所命也皆非啟白之
謂也今人有所啟白乃例用申覆禀三字失其本義矣
今省部曰劄皆公移也惟劄俗以子稱而於劄則直書
曰劄子子字不古乃吏文耳今友朋交書亦間用劄子
又寖失之
近年簡牘好用端拜肅拜端冠也端拜而議乃冠其首
而後拜此非端人也之端周禮鄭注肅􁅛云但俯下手
今時撎是也介者不拜故曰為事故敢肅使者此非恭
作肅之肅
俗言三平二滿蓋三遇平二遇滿皆平穏得過之日五
角六張者五遇角六遇張其日不穏多乖故云乖角乖
張也
俗語皆有來處語本常談二書詳矣折閱二字蓋出荀
子閱者賣也知慧布施四字非特佛書有之荀子云知
慧甚明又云布施天下而不病貧莊子亦云生不布施
死何含珠為逸詩詞也江浙間居室不利避寓他所謂
之出爻妻妾不諧謂之不相宜利史記吕不韋傳云太
后詐卜當避徙宫居雍此因卜而徙即出爻也唐書云
顔思魯與妻不相宜即不諧也俗謂擊頭曰虓吕氏春
秋云以楫虓其頭又謂去頭巾曰科史記科頭觀此則
知雖猥細之語未有無所本者近士大夫好稱游兵為
哨騎哨之為義傳所不載有施於代言者殊為不雅平
分風月傳無所出前軰名公啟牘未嘗用之蓋曲句也
吕成公謂晉宋間語及詩中語不典重者不可入制誥
惟杜少陵詩特進羣公表可用之特進制中
有不假藥石專以湯火治疾者如建劔間村巫使病人
熏蒸沐浴而病自去有以筋力治病者唐之按摩博士
是也今市井間有為人消息者其按摩之餘術歟
古者兵刅不以鐡而以銅甲以革矢以砮或骨農器却
用鐡而耕不以牛長沮桀溺耦而耕是也李廵註爾雅
金矢云以金為箭鏑庾公之斯抽矢扣輪去其金銀銅
皆謂之金自漢以後兵非鐡不利耕非牛不力人物之
性與古異矣鄭氏註考工記矢人為矢乃有鐡莖之說
其後世之鏃歟
士大夫多好棊然名位稍髙者人每遜之不敢盡藝以
敵由是益自髙有一事堪比唐莊宗喜優戯善角扺嘗
詔王門開曰朕與作對供飬太后又先約之曰卿不可
多讓門開退謝者數四又謂之曰卿如一拳致朕倒者
與卿節度及出手果一拳下而仆尋除幽州節度
花有瓶非古也蓋自釋道獻花始今人遂取古鼎鼐尊
罍之範强名而用之
冬間花瓶多凍破以爐灰置瓶底下則不凍或用硫黄
置瓶内亦得
邵氏聞見録有叵羅不知何物葉文定公端午詩云立
瓶叵羅銀價踴是直以沙羅為叵羅沙羅者今之盥古
之洗也當俟博古者
齋名自號近忽尚之朱文公最多晩年自筮得遯遂焚
諫槀更號遯齋而終焉東萊乃吕成公之祖非公自謂
而通國指成公為東萊非也瑞安葉文定公族本龍泉
凡公所題號皆曰龍泉葉某後居永嘉水心寺側水心
寺名也趙蹈中序公遺文直目為水心集當為公辨之
有馬者借人乘之孟之反䇿其馬皆謂車也古者乗車
不跨馬服牛乗馬引重致遠是也跨馬乃北俗後人便
之遂備韉鐙之用朝士大夫皆跨馬矣思陵在維揚雨
中見扈從臣僚奔走泥淖甚苦至杭州令悉用肩輿汪
浮溪撰謝表云臣勞於下宜無俟駕之行君恤其私至
許肩輿之便又云懷塞翁折臂之憂從漢相小車之佚
朝士之得用轎自此始唐武后時王求禮為監察御史
上書云自軒帝以來服牛乘馬今輦以人負則人代畜
張安道之父年九十餘一生不乘轎擔云豈可以人代
畜司馬温公不喜肩輿山中亦乘馬路狹䇿杖以行王
荆公辭相位居鍾山惟乘驢或勸其令人肩輿公正色
曰自古王公雖不道未嘗敢以人代畜今無貴賤盡肩
輿矣而武臣軍帥亦用之何也
國朝之令非婦女小兒不許衣純紅黄唐制庶人服黄
繫銅鐡帶非庶人不服黄與本朝之制不同岳陽有吕
洞賔像烏帽革帯麻履而服黄袍或云御賜服非也其
唐庶人之服乎
帊幞之幞音服當如此寫故玉篇與帊字相連今通上
下皆作複字乃福音如學士院自祖宗時賜外蕃及羣
臣進物皆云夾複全既云重複不應又用夾字
幞頭式範與淳熈以前微有不同祕閣奉藏藝祖御容
幞頭展脚倍今之長其制所未詳也
笏以象直者名正笏詘者名側笏所賜不同亦有定制
腰帯下垂義取於順唐制謂之䤩尾字從金從宅小說
云黄幡綽以伶官無魚袋揷獺尾於腰謂明皇曰賜緋
毛魚袋或者不知䤩尾所出遂指為獺尾非也
魚袋古之魚契也今虚設矣其制革嚢而以木楦其中
銙束釘鈸凡二十四件飾以魚十七有終身佩之而莫
之知者
詩多識鳥獸草木之名名或訛則實必亂正其名可也
且如桂爾雅名梫木斫却月中桂以月中之影似之木
犀乃巖桂詩人便引木犀作月中桂誤矣趙紫芝詩巖
前未有桂花開却下得好芙蓉蓮華也又名芙蕖其花
菡蓞拒霜乃木芙蓉因其映水而艶直稱為芙蓉誤矣
沈元周詞云湖上秋来蓮蕩空年華都付木芙蓉此最
分曉盧橘枇杷其名既異實非一物桄榔子可以為麵
而麵不可稱桄榔蘭有國香澤蘭也又云即零陵香也
楚辭所稱者囊之可佩湯之可浴其氣正可以祓不祥
故比君子今之蘭花與牡丹花唐以前皆未得見愚觀
嘉祐本草凡草木諸品多有莫辨其名莫名所用者至
大觀重修悉删去之斯不惑矣蕙至今莫辨
花似葉而實鳳巢其上者梧桐也
紫荷橐乃負荷之荷非蓮荷也或以紅藥對紫荷誤矣
鞠華作菊花離支作荔枝荔草名非木也然字既雅潔
用之有自來若以人葠為人参䞈坊作櫃坊則全失本
字又如十幹十二枝術家以干支二字代之從筆之便
甚可笑也驚蟄化為京直矣太一數也乃用甲乙之乙
至以務音戊以貴音癸久久成熟不覺其訛應與印二
音本殊占者類寫世應為世印既失其字又混其音前
軰詠子魚一曰通印言其巨也一曰通應謂所産之地
也詩家至今不能辨
草泥行郭索雲木呌鈎輈乃用本草語本草中如黄精
曰黄獨山蕷曰玉延蓮曰藕實荷曰水芝芋曰土芝蟹
曰擁劔之類入詩文用之皆雅馬蹄香似細辛其名亦
佳山海經云蛇谷上多少辛少辛即細辛也本草不載
周益公啟濯濯祥麟為聖人而出也鏘鏘鳴鳳覽德輝
而下之語甚新雅
果有實於幹者南海之波羅蜜也迸出自幹狀如大瓠
膚若佛髻而肉厚白漬以蜜始可食腹中子類芋栗此
果中之豪也
嶺南七十二子范石湖桂海虞衡志嘗取之皆猿狙之
所甘强名曰果如古買䑕粘毛韶火炭斤斗乃諸子申
稍可名者然鄙澁已甚惟餘甘子一種以味諫果則婉
比橄㰖則清此果中之君子也
韓昌黎答柳州詩以食蝦蟇為怪今海族怪者莫若􁬖
魚其實非魚也張華博物志云東海有魚狀如凝血其
名曰􁬖佛書曰􁬖目蝦蓋其形如笠覆纓絡而繫以四
襻無目得鰕則行故曰鰕􁬖紅白明瑩色如䐑子故曰
海䐑海人膾之如絲固之以礬其色尤瑩故曰水母線
沃之以湯則卷縮如活若昌黎公見之深歎驚矣
韓昌黎初南食詩云鱟實如惠文骨眼相負行章舉馬
甲柱闘以怪自呈馬甲柱即江瑶也章舉今呼為石拒
以其有力能附石拒人取而脯之火炙之則動或謂之
九尾魚
鱟雌常先雄其子如積珠毁殻而産殻甚銛利南人捲
之為杓戞釡無餘瀝吏之能席捲者故戯指為鱟杓官
人云
鰂魚本草從魚從則世俗見其能吐黒沫且則賊之音
通遂呼為烏賊
