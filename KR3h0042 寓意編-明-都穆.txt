#+TITLE: 寓意編-明-都穆
#+DATE: 2018-05-12 10:18:03
#+SOURCE: github.com/kanripo/KR3h0042 master 802ce3ed                
欽定四庫全書　　　　　子部八
　寓意編　　　　　　　　藝術類一(書畫之屬/)
　　提要
　　　　(臣/)等謹案寓意編一卷明都穆撰穆有壬午
　　　　功臣爵賞録已著録此書記所見書畫名蹟
　　　　載陳繼儒秘笈中僅有一卷而世所刻本别
　　　　有穆鐵網珊瑚二十卷其第五第六兩卷題
　　　　曰寓意上寓意下乃多一卷考其上卷所載
　　　　書畫每條各系以收藏之家而下卷則否上
　　　　卷之末云余家髙祖以來好蓄名畫皆往往
　　　　為好事者所得亦不留意也云云詳其語意
　　　　已為終篇之詞不應更有下卷况下卷之末
　　　　併載何良俊書畫銘心録中有嘉靖丁巳正
　　　　月人日記所觀書畫事考王寵所作穆墓志
　　　　穆卒于嘉靖四年乙酉而何良俊之撰銘心
　　　　録則在嘉靖三十六年穆何從而載其事又
　　　　其下卷以下每卷皆標太僕少卿都穆之名
　　　　而中間載文徴明山水二軸一作於嘉靖乙
　　　　未一作於嘉靖戊午乙未為嘉靖十四年戊
　　　　午為嘉靖三十七年皆在穆卒以後是即鐵
　　　　網珊瑚一書出于偽托之明證然則其下一
　　　　卷為妄人附益審矣今仍以陳繼儒所刻一
　　　　卷著録以存其舊所載如顔真卿爭坐位帖
　　　　薛尚功鐘鼎欵識帖亦足資考核惟成化戊
　　　　申一段成化實無戊申殊為牴牾當由誤記
　　　　抑或刻本偶譌歟乾隆四十六年十二月恭
　　　　校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　寓意編
　　　　　　　　　　　　　明　都穆　撰
李少卿貞伯藏懷素酒狂帖後有楊凝式鍳定王晉卿
䟦山谷題名是光福士人家物非真蹟
睢陽五老圖在崑山朱氏朱葢五老之一兵部郎中貫
之後御史天昭出以示余圖有錢明逸序歐陽公司馬
公而下詩皆不存今存者惟南宋及元人題跋
常熟劉以則家藏有小李將軍落照圖宋秘府物藏於
崑山道士黄𤣥微家永樂中人有疾𤣥微者具告其收
買黄子澄書葢幾至不測為此圖也後劉氏購得之
以則又藏釋夢休鳯竹圖(六字宋徽/宗御題)有内府圖書印趙
雍題名
張長史宛陵帖李西臺蘇才翁跋江陰卞氏物非真蹟
沈丈啟南藏胡瓌畨騎圖
郭忠恕雪霽江行圖上有徽宗御書雪霽江行圖郭忠
恕真蹟十字
謝康樂半身像(碧玉冠/氅衣)
蘇滄浪蔡端明蘇文忠文定山谷海岳諸賢遺墨共一
册
宋人摹周文矩宫中圖一卷有紹興間張澹崖跋
山谷書老杜律詩二首(大真/字)
王文正秦淮海米海岳樓攻媿楊慈湖諸賢手帖一卷
蘇文忠前後赤壁賦李龍眠作圖𨽻字書旁註云是海
岳筆共八節惟前賦不完
龍眠畫女孝經四章(每章亦/龍眠書)
林和靖與僧二帖
蔡端明自書絶句詩
海岳自書詞一卷
蔡蘇黄米真蹟一卷
李忠定張忠獻忠簡吕忠穆李莊簡五賢手札一卷
張忠獻父子與虞丞相劄子
山谷書馬伏波廟詩一卷(大/字)谷自有跋
趙子昻臨伏生授書圖(白/描)
鄧侍郎程雪樓徐子方盧疏齋諸公詩蹟
嘉興王廷槐藏張長史帖云春草青青千里餘邊城落
日見離居情知海上三年别不寄雲間一紙書白麻紙
真蹟嘗入宋秘府宋元人題名并跋甚多
趙子昻秋江待别圖(長幅/青緑)旁細書官銜云為叔固公摹
(李叔/固也)上有張伯雨詩常熟陳元錫家物後丹客得之以
售郡人沙生今二十五年歸洞庭人家
宋陳居中蘇李泣别圖
李迪猿三幅
居中畨馬圖皆南京人家藏
湯叔雅霜入千林圖一卷前梅後蘭在皇甫氏叔雅自
題其後云余作此圖七載而就所謂能事不受相促迫
也
崑山黄應龍藏吳傅朋游絲書
宋髙宗賜岳武穆手詔(近被人/竊去)
金顯宗雨竹上有張疇齋跋
城西張氏藏鍾元常薦進吳季直表上有晝錦堂米芾
賈似道等印元人跋云是宋僧存此山物又薛紹彭四
帖元張伯雨藏趙松雪金蓀璧跋後伯雨歸倪雲林二
物今在石田翁家李少卿近跋鍾書定為真蹟余不敢
以為然也
宋迪瀟湘八景圖一卷每幅有印文曰雲谷寓物
宋徽宗畫猫上書賜貫有御印葢徽宗畫以賜童貫者
東坡笠屐圖(小/軸)
　以上三畫雍熙寺僧藏秘而不以示人余嘗讀書寺
　中屢懇於僧方獲見之
宜興尹氏藏禇摹禊帖中縫折處鈐墨寳小印後有翰
林學士承㫖中書舍人蘇易簡詩云有若象夫子尚與
闕里門虎賁状中郎猶傍文舉尊昭陵自一閟真蹟不
復存余今獲此本亦可比璵璠後有范文正蔡君謨裴
煜馮當世跋富鄭公梅都官吕汲公蘇氏兄弟米海岳
諸公題名小米鍳定此卷後歸陳祭酒緝熙祭酒投於
火
朱性父藏老米臨黄庭經今歸石田翁虞丞相允文手
帖今歸黄應龍又曰虞文靖公正書金剛經一卷
寧波人謝某藏文丞相書其逺祖敬川先生論蘇章事
并丞相跋約行草千餘字稱後學文天祥書無印章後
有王伯厚題語
吳江史文明古藏唐趙模集晉字千文
禇河南書文皇哀册文硬黄紙米友仁鍳定
歐陽率更夢奠帖(行/書)疑是臨本元郭畀天錫藏後入楊
東里家郭楊皆有跋
陸晃昭君圖
僧巨然山水大幅
韓熙載夜宴圖
宋蔡端明八帖洪興祖范大年跋胡珵等題名
宋賢諸帖一卷李西臺周益公胡邦衡文文山而下九
十八人
李龍眠九歌圖一卷
王佚老二帖(大行/書)
宋人畫文姬歸漢圖
朱文公與六十郎帖(行/書)貢尚書湯鐡崖跋
宋孝宗賜虞丞相手詔
趙千里福禄夀三星圖(長/幅)
又春江待渡圖(小/幅)
郭熙祝夀一望松圖(長/幅)
趙子固書梅竹詩三首趙子昻葉士則等跋
陳居中五馬圖
元張師道書木蘭花慢詞一卷後元人題識
錢舜舉垂絲海棠又班姬題扇圖舜舉自賦詩其上
子昻臨大令帖并自書詩一卷
又松雪書歸去來詞一卷
鮮于伯機自書詩文一卷(小/字)有郡人龔肅子敬跋
子昻人馬圖自有跋并元人詩跋
又秋江烟靄圖
温日觀葡萄
黄大癡溪山圖有王國器詞倪雲林跋
吳仲圭擬范寛雲峰蕭寺圖(長/幅)
周伯温書四體千文一卷前畫伯温小像門人蔣晃侍
立於傍自有賛葢周公書以貽冕者冕吾郡人亦精篆
書焉
史丈復有薛尚功摹鍾鼎款識真蹟二十卷後題云嘉
熙三年冬十有一月望後二十一日外孫朝奉郎新知
臨江軍事楊伯岳拜觀於廿四叔外翁書室後二十年
弁陽周密得之外舅泳齋書房趙孟頫鍳定白野不花
周伯琦題名張伯雨柯九思跋此帖舊為吾鄉沈雄仲
藏雄仲名洪元巨室號萬三之後人善草𨽻老而貧故
史氏得之成化戊申余館授史氏九月其家火作書畫
多付煨燼惟此卷及歐禇趙模書數卷獨存豈奇寳鬼
神固衛之耶
東坡謝陳后山惠巾詩一首上有大方印曰趙郡蘇氏
江陰薛堯卿藏
文潞公半身像
周元公半身像
文文山半身像上有呉孟恩篆書文山自賛
倪雲林小像坐牀上慿几左一童子捧朱拂右侍姬提
盥頮之器
　以上四像觀於濓溪坊周氏
南京梁中書藏陸宣公書陸士衡文賦小字章草余不
曾見
劉僉憲廷美藏僧巨然赤壁雪屋㑹琴二圖有金趙閒
閒諸人詠又髙克明山水一卷宋秘府物今皆歸沈氏
葢僉憲長子石翁之姊夫也
鄭所南墨蘭自題詩云一國之香一國之殤懷彼懷王
於楚有光所南宋太學生而不仕元其畫蘭獨不畫土
人問其故答曰土為他人奪去近朱堯民與余觀於夏
家橋沈氏堯民云是韓䝉庵故物
松江人携示陸放翁自書詩一卷(大字/行書)詩凡七首今見
其集中字畫遒勁山陰杜思永跋
馬主事仰之藏顔魯公爭坐位帖上有賈似道印在元
人袁文靖公家公跋云坐位帖真蹟在京兆安氏嘗刻
以傳世吳中復守永興謂安氏石本未盡筆法因再摹
刻安氏分析坐位帖乃剖為二此帖至僕射指下平分
為兩以石刻較之正居其半蘇公見安師文時帖尚全
嘗手榻數十本書遂大進余嘗得蘇公榻本無毫髮失
真米襄陽少年亦嘗臨之此卷筆法絶類米老往見乞
米帖於子昻子昻以重價得之心有疑而不敢言今得
此帖紙色行墨絶相類遂定為米老所臨無疑至治二
年秋七月桷記後復書云余歸真後蘇本付瓘米本付
瑾以免安氏兄弟之誚按米氏書史云爭坐位帖在顔
最為傑出年少時臨一本不復記所在後二十年謝景
温尹京時大豪郭氏分産内一房欲此帖至析八百千
衆乃許取視之縫有元章戲筆字印中間筆氣甚有如
余書者面諭之乃云家世收之不以公言為然觀袁跋
及書史此帖其真是耶
徐禹功畫梅趙子固跋并元人詩跋共一卷袁泰戒卿
新收云宜興寺僧物也
崑山項方伯家藏朱文公李泰發二帖泰發名光宋參知政事
卒諡莊簡後人跋其帖見有光字遂以為司馬公筆可發一笑
史文新收顔魯公劉中使帖凡四十一(行/書)白湛淵鮮于
樞田師孟跋是嘉興物
盧廷璧藏小李將軍踏錦圖(長/幅)上有思訓小字
范寛臨落照圖小幅
文與可墨行三幅絹攅上有大方印曰文與可
米元暉湖山煙雨圖一卷有元暉自題黄松瀑戴九多
詩跋今歸袁戒卿
金王黄華書絶句詩一卷詩凡七首(大行/書)廷璧嗜茶成
癖號茶菴嘗蓄元僧詎可延茶具十事時具衣冠拜之
杭州董氏藏龍眠西園雅集圖一卷(著/色)又有好事家藏
馬逺畫宋南薰殿屏幛淺色今歸許國用國用亦杭人親
見之也
裱禙孫生家有人寄賣三官像三幅每幅下有大方印
曰姑蘇曹迪孫生嘗求鍳於石田翁翁云此李嵩筆曹
氏葢收藏者又元初人臨閻立本水月觀音像一軸上
有馮海粟詩跋與三官像皆索價太髙經年不售
老米作朱樂圃墓表一卷非真蹟是劉以則家物今在
吳江張氏
王醫士家藏其前代逺祖唐水部郎中棨宋著作先生
蘋畫像著作程門髙弟也
又藏老米苕溪春曉圖燕穆之楚江秋晚圖皆妙
劉僉憲家藏宋黄巖叟李樂菴梁充家趙令畤范石湖
李㤗發諸賢手帖一冊
海鹽張黄門静之藏顔魯公祭姪文(果卿/子)史親丈嘗為
予説者
黄大癡天池石壁圖真本在陳處士夢賢家上有桞道
傳詩下有錢翼之收藏印又王叔明岱宗密雪圖亦陳
氏物近二十年歸嘉興姚御史已遭囘禄
陳惟允仙女圖青緑有倪雲林跋相傳惟允畫以夀潘
左丞者左丞張士誠姊婿惟允時為張氏參謀且左丞
客也又惟允溪山秋霽圖一卷後元人詩跋甚多皆陳
氏藏葢孟賢惟允諸孫云
遼東蕭黄門文明藏宋錢文僖鄒忠介張伯雨而下二
十一帖
李孝卿嘗為郎中奉使河朔道過江西於石亭寺僧處
得山谷草書一卷後有山谷真字跋紙墨如新余生平
閲黄書頗多此其最也
張伯雨自書詩五十五首後人裱為二冊題跋一冊楊
亷夫而下共十五人常熟劉氏物今歸袁戒卿
宋人雙鈎唐摹本蘭亭有陳氏寳藏漢中趙氏印朱堯
民藏今屬他姓
小米山水横軸在陳湖陳大理家上題云霄壤千千萬
萬山東南勝地熟躋攀古人作語詠不得我寓無聲縑
楮間紹興已未除守琅邪待次中江寓居大姚村即妹
家戲作城中沈氏嘗有大姚江圖亦小米筆成化壬寅
為中官取去
江貫道百牛圖一卷上有虞伯生鄧文原仇逺諸公題
跋昔曾見於鄧尉山中寺今為陽山顧大有家藏
賣畫孫生持示元李雪庵絹書唐人絶句詩四軸其
字大可數寸似學顔魯公惜無神氣
宜興徐閣老藏東坡乞居常州奏狀(小/字)謝采伯跋徐公
嘗以李少卿所藏楚頌與此帖共摹刻石
王叔明摹王維劍閣圖小幅甚佳在張太守起韶家
李少卿有文與可畫竹一卷上坡翁詩一律後元人跋
宋陳亞之自書詩一卷(亞之后/山之祖)司馬公蘇氏兄弟跋王
廷槐藏
侍郎吳公原博藏唐林藻深慰帖宋秘府物
五代胡瓌番騎圖
南唐周文矩詩意圖
宋許道寧溪山風雨圖
宋人畫聚禽圖後有紹興小印
宋人畫徳星圖後有朱子門人胡泳跋宋末藏周公謹
家
宋錢舜舉秋巖行旅圖
元趙子俊蕭翼賺蘭亭圖
無錫鄒氏藏許道寧秋山晴靄圖元柯九思家物
李後主雀屛圖後有宋人書白樂天及荆公詩元滕玉
霄詞楊儀部藏楊致仕囘已贈之京師人矣
懷素草書千文一冊顧少參崇善藏云得之河南民家
易元吉猿
江陰葛維善藏趙千里明皇幸蜀圖小幅妙
五代楊凝式書神仙起居法草字真蹟小米鍳定上有
永興節度使印及賈丞相悦生圖書郡人王氏藏
范文正公書伯夷頌黄素紙小字宋元名人題識甚多
世謂首陽之節韓子之文文正之書為三絶范氏子孫嘗
摹以刻石真蹟今存義莊
松江曹涇陽藏唐韓幹神駿圖
南唐王齊翰勘書圖上有李後主建業文房之印宋徽
宗御題及睂山两蘇王晉卿跋
蔡蘇黄米真蹟一卷
宋徽宗翎毛寫畫圖横卷長幾一丈
宋陸放翁自書詩一卷
宋夏圭千巖競秀圖
元錢舜舉行溪六逸圖
元趙子昻袁安卧雪圖
郡城楊氏藏南唐董源風雨起蟄圖宋秘府物嘗入賈
丞相家
宋李嵩龍宫海藏圖
歐陽公寄蘇子美詩真蹟姚少師跋
　余家自髙祖南山翁以來好蓄名畫聞之家君云妙
　品有吳道子魚籃觀音像王摩詰輞川圖范寛袁安
　卧雪圖惜今不存余近所收有唐人畫牛圖滕玉霄
　白廷玉詩李昇畫楊通老移居圖馬興祖畨人擊毬
　圖畨人雪獵圖龍眠折枝榴花梔子小幅龍眠畫君
　臣故實八事伯生跋李唐春江不老圖小幅上有雙
　龍瓢印王珏蘆鴈宋人畫福星圖皆往往為好事者
　所得不留意也
　
　
　
　
　
　寓意編
