#+TITLE: 歷代名畫記-唐-張彥遠
#+DATE: 2018-05-12 10:18:02
#+SOURCE: github.com/kanripo/KR3h0009 master e637a1fb                
欽定四庫全書　　　　　子部八
　歴代名畫記　　　　　　藝術類一(書畫之屬/)
　　提要
　　　　(臣/)等謹案歴代名畫記十卷唐張彦逺撰嘗
　　　　自稱家世藏法書名畫收藏鑒識自謂有一
　　　　日之長案唐書稱彦逺祖宏靖家聚書畫侔
　　　　祕府李綽尚書故實亦多記張氏書畫名迹
　　　　足證自序之不誣故是書述所見聞極為賅
　　　　備前三卷皆畫論一叙畫之源流二叙畫之
　　　　興廢三叙自古畫人姓名四論畫六法五論
　　　　畫山水樹石六論傳授南北時代七論顧陸
　　　　張呉用筆八論畫體工用搨冩九論名價品
　　　　第十論鑒識收藏閲玩十一序自古跋尾押
　　　　署十二叙自古公私印記十三論裝禙褾軸
　　　　十四記兩京外州寺觀畫壁十五論古之秘
　　　　畫珍圖自第四卷以下皆畫家小傳然即第
　　　　一卷内所錄之三百七十人既具列其傳于
　　　　後則第一卷内所出姓名一篇殊為繁複疑
　　　　其書初為三卷但錄畫人姓名後裒輯其事
　　　　迹評論續之于後而未刪其前之姓名一篇
　　　　故重出也書中徴引繁富佚文舊事徃徃而
　　　　存如顧愷之論畫一篇魏晉勝流名畫讃一
　　　　篇畫雲臺山記一篇皆他書之所不載又古
　　　　書畫中禇氏書印乃别一禇氏非遂良之迹
　　　　可以釋石刻靈飛經前有褚氏一印之疑亦
　　　　他書之所未詳即其論杜甫詩幹惟畫肉不
　　　　畫骨句亦從來注杜詩者所未引則非但鑒
　　　　别之精其資考證者亦不少矣晁公武讀書
　　　　志别載彦逺名畫獵精六卷記歴代畫工名
　　　　姓自始皇以降至唐朝及論畫法并裝褙裱
　　　　軸之式鑒别閲玩之方毛晉刻是書跋謂彦
　　　　逺自序止云歴代名畫記不及此書意其大
　　　　畧相似考郭若虚圖畫見聞志叙諸家文字
　　　　列有是書註曰無名氏撰其次序在張懐瓘
　　　　畫斷之後李嗣真後畫品錄之前則必非彦
　　　　逺之作晁氏誤也乾隆四十六年十二月恭
　　　　校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　厯代名畫記卷一
　　　　　　　　　　　　唐　張彦逺　撰
　　叙畫之源流
夫畫者成教化助人倫窮神變測幽微與六籍同功四
時並運發於天然非繇述作古先聖王受命應籙則有
龜字効靈龍圖呈寳自巢燧以來皆有此瑞迹映乎瑶
牒事傳乎金冊庖犧氏發於滎河中典籍圖畫萌矣軒
轅氏得於温洛中史皇蒼頡狀焉奎有芒角下主辭章
頡有四目仰觀埀象因儷鳥龜之跡遂定書字之形造
化不能藏其秘故天雨粟靈怪不能遁其形故鬼夜哭
是時也書畫同體而未分象制肇創而猶略無以傳其
意故有書無以見其形故有畫天地聖人之意也按字
學之部其體有六一古文二竒字三篆書四佐書五繆
篆六鳥書在幡信上書端象鳥頭者則畫之流也(漢末/大司)
(空甄豐挍字體有六書古文即孔子壁中書竒字即古/文之異者篆書即小篆也佐書秦𨽻書也繆篆所以摹)
(印璽也鳥書即幡信/上作蟲鳥形狀也)顔光祿云圖載之意有三一曰圖
理卦象是也二曰圖識字學是也三曰圖形繪畫是也
又周官教國子以六書其三曰象形則畫之意也是故
知書畫異名而同體也(周禮保章氏掌六書指事鍇聲/象形會意轉注假借皆蒼顔之)
(遺法/也)洎乎有虞作繪繪畫明焉既就彰施仍深比象於
是禮樂大闡教化繇興故能揖讓而天下治煥乎而詞
章備廣雅云畫類也爾雅云畫形也説文云畫畛也象
田畛畔所以畫也釋名云畫挂也以彩色挂物象也故
鼎鐘刻則識魑魅而知神姦旂章明則昭軌度而備國
制清廟肅而罇彞陳廣輪度而疆理辨以忠以孝盡在
於雲臺有烈有勲皆登於麟閣見善足以戒惡見惡足
以思賢留乎形容式昭盛德之事具其成敗以傳既徃
之蹤記傳所以叙其事不能載其容賦頌有以詠其美
不能備其象圖畫之制所以兼之也故陸士衡云丹青
之興比雅頌之述作美大業之馨香宣物莫大於言存
形莫善於畫此之謂也善哉曹植有言曰觀畫者見三
皇五帝莫不仰戴見三季異主莫不悲惋見簒臣賊嗣
莫不切齒見高節妙士莫不忘食見忠臣死難莫不抗
節見放臣逐子莫不歎息見婬夫妒婦莫不側目見令
妃順后莫不嘉貴是知存乎鑒戒者圖畫也昔夏之衰
也桀為暴亂太史終抱畫以奔商殷之亡也紂為淫虐
内史摯載圖而歸周燕丹請獻秦皇不疑蕭何先收沛
公乃王圖畫者有國之鴻寳理亂之紀綱是以漢明宫
殿贊兹粉繪之功蜀郡學堂義存勸戒之道馬后女子
尚願戴君於唐堯石勒羯胡猶觀自古之忠孝豈同博
奕用心自是名教樂事余嘗恨王充之不知言云人觀
圖畫上所畫古人也視畫古人如視死人見其面而不
若觀其言行古賢之道竹帛之所載燦然矣豈徒墻壁
之畫哉余以此等之論與夫大笑其道詬病其儒以食
與耳對牛鼔簧又何異哉
　　叙畫之興廢
圖畫之妙爰自秦漢可得而記降于魏晉代不乏賢洎
乎南北哲匠間出曹衛顧陸擅重價於前董展孫楊垂
妙迹于後張鄭兩家高歩於隋室大安兄弟首冠於皇
朝此蓋尤所烜赫也世俗知尚者其餘英妙今亦殫論
漢武創置秘閣以聚圖書漢明雅好丹青别開畫室又
創立鴻都學以集竒藝天下之藝雲集及董卓之亂山
陽西遷圖畫縑帛軍人皆取為帷囊所收而西七十餘
乘遇雨道艱半皆遺弃魏晉之代固多藏蓄胡寇入洛
一時焚燒宋齊梁陳之君雅有好尚晉遭劉曜多所毁
散重以桓𤣥性貪好竒天下法書名畫必使歸已及𤣥
簒逆晉府真迹𤣥盡得之何法盛晉中興書云劉牢之
遣子敬宣詣𤣥請降𤣥大喜陳書畫共觀之𤣥敗宋高
祖先使臧喜入宫載焉南齊高帝科其尤精者錄古來
名手不以逺近為次但以優劣為差自陸探微至范惟
賢四十二人為四十二等二十七秩三百四十八卷聽
政之餘旦夕披玩梁武帝尤加寳異仍更搜葺元帝雅
有才藝自善丹青古之珍竒充物内府侯景之亂太子
綱數夢秦皇更欲焚天下書既而内府圖畫數百函果
為景所焚也及景之平所有畫皆載入江陵為西魏將
于謹所陷元帝將降乃聚名畫法書及典籍二十四萬
卷遣後閤舍人高善寳焚之帝欲投火俱焚宫嬪牽衣
得免呉越寳劍並將斫柱令折乃歎曰蕭世誠遂至于
此儒雅之道今夜窮矣于謹等於煨燼之中收其書畫
四千餘軸歸于長安故顔之推觀我生賦云人民百萬
而囚虜書史千兩而煙颺史籍已來未之有也溥天之
下斯文盡喪陳天嘉中陳主肆意搜求所得不少及隋
平陳命元帥記室㕘軍裴矩高熲收之得八百餘卷隋
帝於東京觀文殿後起二臺東曰妙楷臺藏自古法書
西曰寳蹟臺收自古名畫煬帝東幸揚州盡將隨駕中
道船覆大半淪弃煬帝崩並歸宇文化及化及至聊城
為竇建德所取留東都者為王世充所取聖唐武德五
年尅平僣逆擒二偽主兩都秘藏之迹維揚扈從之珍
歸我國家焉乃命司農少卿宋遵貴載之以船泝河西
上將至京師行經砥柱忽遭漂沒所存十亡一二(國初/内庫)
(只有三百卷並隋朝/以前相承御府所寳)太宗皇帝特所耽玩更於人間購
求天后朝張易之奏召天下畫工修内庫圖畫因使工
人各推所長鋭意模冩仍舊裝背一毫不差其真者多
歸易之易之誅後為薛少保稷所得薛殁後為岐王範
所得(𤣥宗弟諡/惠文太子)王初不陳奏後懼乃焚之時薛少保與
岐王範石泉公王方慶家所蓄圖畫皆歸於天府祿山
之亂耗散頗多肅宗不甚保持頒之貴戚貴戚不好鬻
於不肖之手物有所歸聚于好事之家及德宗艱難之
後又經散失甚可痛也自古兵火亟焚江波屢鬬年代
寖逺失墜彌多儻時君之不尚則闕其搜訪非至人之
賞玩則未辨妍蚩所以駿骨不來死鼠為璞嗟乎今之
人衆蓺鮮至此道尤衰未曽誤㸃為蠅惟見不成類狗
彦逺家代好尚高祖河東公曾祖魏國公相繼鳩集名
迹先是魏國公與司徒汧公(李/勉)並佐霍國公闗内三軍
幕府(王思/禮)霍公平定兩京魏公之䇿也魏公與汧公因
其同寮遂成久要並列藩閫齊居台衡雅會襟靈琴書
相得汧公博古多蓺窮精蓄竒魏晉名蹤盈於篋笥許
詢逸少經年共賞山泉謝傅戴逵終日惟論琴畫(汧公/任南)
(海日於羅浮山得片石汧公子兵部員外郎約又於潤/州海門山得雙峰石並為好事所寳悉見傳授又汧公)
(手斲雅琴尤佳者曰響泉曰韻罄汧公在􁇨州魏公在/西川金王之音山川亡間盡緘瑤匣以表嘉貺西川幕)
(客司空曙賦曰白雪高吟際青霄逺望中誰言路遐曠/宫徵暗相通時汧公并寄重寳琴解及琴薦咸在焉)
大父高平公與愛弟主客員外郎(彦逺叔/祖名諗)及汧公愛子
纘(祠部/郎中)纘弟約(兵部員外/郎字存博)更叙通舊遂契忘言逺同莊
惠之交近得荀陳之會大門請纘為判官約與主客皆
高謝榮宦琴尊自樂終日陶然士流企望莫及也繇是
萬卷之書盡歸王粲一厨之畫恒寄桓𤣥李兵部又於
江南得蕭子雲壁書飛白蕭字匣之以歸洛陽授余叔
祖致之修善里構一亭號曰蕭亝(王涯相倚權勢員之/而趨太和末為亂兵)
(所壞其蕭字本末具/余所撰法書要錄中)元和十三年高平公鎮太原不能
承奉中貴為監軍使内官魏𢎞簡所忌無以指其瑕且
驟言於憲宗曰張氏富有書畫遂降宸翰索其所珍惶
駭不敢緘藏科簡登時進獻乃以鍾張衞索真迹各一
卷二王真迹各五卷魏晉宋齊梁陳隋雜迹各一卷顧
陸張鄭田楊董展洎國朝名手畫合三十卷表上曰伏
以前代帝王多求遺逸朝觀夕覽收鑒於斯陛下睿聖
欽明凝情好古聽政之暇將以怡神前件書畫厯代共
寳是稱珍絶其陸探微蕭史圖妙冠一時名居上品所
希睿鑒别賜省覽又别進𤣥宗馬射真圖(永寳府司/馬陳閎畫)表
曰𤣥宗天縱神武蓺冠前王凡所游畋必存繪事豈止
雲夢殪兕楚人美旌盖之雄潯陽射蛟漢史稱舳艫之
盛前件圖臣瞻奉先靈素所寳惜陛下旁求珍迹以備
石渠祖宗之美敢不獻呈(掌書記監察御/史李徳裕制詞)手詔荅曰卿
慶傳台鉉業嗣弓裘雄詞冠於一時奥學窮乎千古圖
書兼蓄精博兩全别進𤣥宗馬射真圖恭獲披捧瞻拜
感咽聖靈如臨其鍾張等書顧陸等畫古今共寳有國
所珍朕以視朝之餘得以寓目因知丹青之妙有合造
化之功欲觀象以省躬豈好竒而玩物况煩章奏嘉歎
良深其書畫並收入内庫世不復見其餘者長慶初大
父為内貴魏𢎞簡門人宰相元稹所擠出鎮幽州遇朱
克融之亂皆失墜矣非戎虜所愛及事定頗有好事購
得之彦逺時未齔歲恨不見家内所寳其進奉之外失
墜之餘存者纔二三軸而已雖有豪勢莫能求旃嗟爾
後來尤須靳固宜抱漆書而興歎莫將棐柿以藩身聊
因瑕日編為此記且撮諸評品用明乎所業亦探於史
傳以廣其所知(後漢孫暢之有述畫記梁武帝陳姚最/謝赫隋沙門彦悰唐御史大夫李嗣真)
(秘書正字劉整著作郎顧况並兼有畫評中書舍人裴/孝源有畫錄竇蒙有畫拾遺錄率皆淺薄漏畧不越數)
(紙僧悰之評最為謬誤傳/寫又復脱錯殊不足看也)如宋朝謝希逸陳朝顧野王
之流當時能畫評品不載詳之近古遺脱至多蓋是世
上未見其蹤又述作之人不廣求耳嗚呼自古忠孝義
烈湮没不稱者曷勝記哉况書畫耶聖唐至今二百三
十年竒蓺者駢羅耳目相接開元天寳其人最多何必
六法俱全(六法解/在下篇)但取一技可採(謂或人物或屋宇或/山水或鞍馬或鬼神)
(或花鳥各/有所長)自史皇至今大唐會昌元年凡三百七十餘
人編次無差銓量頗定此外旁求錯綜心目所鑒言之
無隱將來者有能撰述其或繼之時大中元年歲在丁
卯
　　叙厯代能畫人名(自軒轅至唐㑹昌/凡三百七十人)
　　軒轅時一人
　　　史　皇
　　周一人
　　　封　膜
　　齊一人
　　　敬　君
　　秦一人
　　　烈　裔
　　前漢六人
　　　毛延壽　　　　　陳　敞
　　　劉　白　　　　　龔　寛
　　　陽　望　　　　　樊　育
　　後漢六人
　　　趙　岐　　　　　劉　襃
　　　蔡　邕　　　　　張　衡
　　　劉　旦　　　　　楊　魯
　　魏四人
　　　曹　髦　　　　　楊　脩
　　　桓　範　　　　　徐　邈
　　呉二人
　　　曹不興　　　　　呉王趙夫人
　　蜀二人
　　　諸葛亮(亮子/瞻)
　　晉二十三人
　　　明　帝　　　　　荀　朂
　　　張　墨　　　　　衞　協
　　　王　廙　　　　　王羲之(子獻/之)
　　　康　昕　　　　　顧愷之
　　　史道碩　　　　　謝　稚
　　　夏侯瞻　　　　　嵇　康
　　　温　嶠　　　　　謝　巖
　　　曹　龍　　　　　丁　逺
　　　楊　惠　　　　　江思逺
　　　王　濛　　　　　戴　逵(逵子㪍/㪍弟顒)
　　宋二十八人
　　　陸探微(探微子綏/綏弟𢎞肅)　顧寳光
　　　宗　炳　　　　　王　微
　　　謝　莊　　　　　袁　倩(倩子/質)
　　　史敬文　　　　　史　藝
　　　劉　斌　　　　　尹長生
　　　顧駿之　　　　　康允之
　　　顧景秀　　　　　呉　暕
　　　張　則　　　　　劉𦙍祖(弟紹祖/子璞)
　　　蔡　斌　　　　　濮萬年(弟道/興)
　　　史　粲　　　　　朱僧辯
　　　禇靈石　　　　　范惟賢
　　南齊二十八人
　　　宗　測　　　　　劉係宗
　　　姚曇度(子釋/惠覺)　　　蘧道愍(甥沙門/僧珍)
　　　章繼伯　　　　　范懐珍
　　　鍾宗之　　　　　王　奴
　　　王　殿　　　　　戴　蜀
　　　陳公㤙　　　　　陶景真
　　　張季和　　　　　沈　標
　　　謝　赫　　　　　沈　粲
　　　丁　光　　　　　周曇研
　　　謝惠連　　　　　謝　約
　　　虞　堅　　　　　丁　寛
　　　劉　瑱　　　　　毛惠逺(弟惠秀/子稜)
　　梁二十人
　　　元　帝(子方/等)　　　蕭大連
　　　蕭　賁　　　　　陸　杲
　　　陶𢎞景　　　　　張僧繇(子善果善/果弟儒童)
　　　袁　昻　　　　　焦寳願
　　　嵇寳鈞　　　　　聶　松
　　　解　倩　　　　　陸　整
　　　江僧寳　　　　　僧威公
　　　僧吉底俱　　　　僧摩羅菩提
　　　僧迦佛佗
　　陳一人
　　　顧野王
　　後魏九人
　　　蔣少遊　　　　　郭善明
　　　侯文和　　　　　栁　儉
　　　閔文和　　　　　郭道興
　　　楊乞德　　　　　王　由
　　　祖　班
　　北齊十人
　　　高孝珩　　　　　蕭　放
　　　楊子華　　　　　田僧亮
　　　劉殺鬼　　　　　曹仲達
　　　殷英童　　　　　高尚士
　　　徐德祖　　　　　曹仲璞
　　後周一人
　　　馮提伽
　　隋二十一人
　　　閻　毗　　　　　何　稠
　　　劉　龍(龍弟/衮)　　　展子䖍
　　　鄭法士(弟法輪/子德文)　　孫尚子
　　　董伯仁　　　　　楊契丹
　　　劉　烏　　　　　陳善見
　　　江　志　　　　　李　雅
　　　王仲舒　　　　　閻思光
　　　解　悰　　　　　程　瓚
　　　尉遲䟦質那　　　僧曇摩拙义
　　唐二百六人
　　　漢王元昌(弟韓王元嘉/滕王元嬰)
　　　閻立德(弟立/本)　　　張孝師
　　　范長壽　　　　　何長壽
　　　尉遲乙僧　　　　劉孝思
　　　靳智翼　　　　　王　定
　　　梁　寛　　　　　呉智敏
　　　康薩陀　　　　　王知慎
　　　王韶應　　　　　檀智敏
　　　楊須䟦　　　　　趙武端
　　　范龍樹　　　　　周烏孫
　　　楊德紹　　　　　陳　義
　　　殷　􁀙　　　　　殷季友
　　　許　琨　　　　　僧法明
　　　錢國養　　　　　左文通
　　　王陀子　　　　　牛　昭
　　　呉道子　　　　　張愛兒
　　　楊惠之　　　　　員　明
　　　程　進　　　　　韓伯通
　　　竇𢎞果　　　　　毛婆羅
　　　孫仁貴　　　　　金忠義
　　　翟　琰　　　　　李　生
　　　張　藏　　　　　楊庭光
　　　慮稜伽　　　　　姚景仙
　　　武靜藏　　　　　董　㟧
　　　陳靜心(弟靜/眼)　　　程　雅
　　　楊　坦　　　　　楊仙喬
　　　解　倩　　　　　馮紹正
　　　姜　皎
　　　李思訓(弟思誨思誨子林甫林/甫弟昭道林甫姪凑)
　　　薛　稷　　　　　郎餘令
　　　曹元廓　　　　　劉行臣
　　　暢　𧦬(子明/瑾)　　　楊　寧
　　　楊　昇　　　　　張　萱
　　　尹　琳　　　　　李仲昌
　　　李嗣真　　　　　韋無忝(弟無/縱)
　　　朱抱一　　　　　竺元標
　　　蔡金剛　　　　　毛　嵩
　　　姚彦山　　　　　程　遜
　　　董好子　　　　　楊樹兒
　　　耿　純　　　　　任貞亮
　　　陸庭曜　　　　　暢　整
　　　李相國　　　　　陳　慤
　　　劉智敏　　　　　史　晟
　　　何君墨　　　　　京元成
　　　崔　霞　　　　　冷元琇
　　　馬光業　　　　　李蠻子
　　　馬樹鷹　　　　　祝　丘
　　　潘細衣　　　　　周子敬
　　　段去惑　　　　　僧智瑰
　　　殷令名　　　　　殷聞禮(子仲/容)
　　　談　皎　　　　　僧金剛三藏
　　　張遵禮　　　　　王紹宗
　　　宋令文　　　　　司馬承禎
　　　盧　鴻　　　　　釋翛然
　　　鄭　䖍　　　　　鄭　逾
　　　曹　霸　　　　　李果奴(果奴孫/士昉)
　　　韓　幹　　　　　孔　榮
　　　陳　閎　　　　　孟仲暉
　　　杜景祥　　　　　王允之
　　　王　維　　　　　張　諲
　　　劉方平　　　　　王　熊
　　　王　象　　　　　田　琦
　　　竇師綸　　　　　江都王緒
　　　李　逖　　　　　李平鈞
　　　崔陽元　　　　　李　炅
　　　張維亘　　　　　李　滔
　　　張　通　　　　　耿昌言(弟昌/期)
　　　周古言　　　　　嚴　杲
　　　楊德本　　　　　具　俊
　　　李　韶　　　　　魏晉孫
　　　蒯　亷　　　　　白　旻
　　　韓　嶷(子文/蕭)　　　陳　庭
　　　高　江　　　　　車道政
　　　滕王湛然　　　　齊　皎(皎弟/映)
　　　朱　審　　　　　王　宰
　　　畢　宏　　　　　楊　炎
　　　史　瓚　　　　　裴　諝
　　　韋　鑒(弟鑾/子鶠)　　　張　璪
　　　陳　曇　　　　　顧　况
　　　沈　寧　　　　　劉　商
　　　劉　整　　　　　劉之竒
　　　邊　鸞　　　　　于　錫
　　　强　潁　　　　　梁　廣
　　　陳　庶　　　　　陳　恪(恪子/積善)
　　　戴重席　　　　　劉之章
　　　周　昉　　　　　趙博文(兄博/宣)
　　　王　胐　　　　　鄭　寓
　　　韓　滉　　　　　戴　嵩(嵩弟/嶧)
　　　李　漸(子仲/和)　　　蕭　祐
　　　周太素　　　　　麴　庭
　　　蕭　悦　　　　　張志和
　　　侯莫陳厦　　　　僧道芬
　　　鄭　町　　　　　梁　洽
　　　項　容　　　　　呉　恬
　　　王　黙
　　論畫六法
昔謝赫云畫有六法一曰氣韻生動二曰骨法用筆三
曰應物象形四曰隨類賦彩五曰經營位置六曰傳模
移寫自古畫人罕能兼之彦逺試論之曰古之畫或
遺其形似而尚其骨氣以形似之外求其畫此難與
俗人道也今之畫縱得形似而氣韻不生以氣韻求其
畫則形似在其間矣上古之畫迹簡意澹而雅正顧陸
之流是也中古之畫細密精緻而臻麗展鄭之流是也
近代之畫煥爛而求備今人之畫錯亂而無旨衆工之
迹是也夫象物必在於形似形似須全其骨氣骨氣形
似皆本於立意而歸乎用筆故工畫者多善書然則古
之嬪擘纎而胸束古之馬喙尖而腹細古之臺閣竦峙
古之服飾容曵故古畫非獨變態有竒意也抑亦物象
殊也至於臺閣樹石車輿器物無生動之可擬無氣韻
之可侔直要位置向背而已顧愷之曰畫人最難次山
水次狗馬其臺閣一定器耳差易為也斯言得之至於
鬼神人物有生動之可狀須神韻而後全若氣韻不周
空陳形似筆力未遒空善賦彩謂非妙也故韓子曰狗
馬難鬼神易狗馬乃凡俗所見鬼神乃譎怪之狀斯言
得之至於經營位置則畫之總要自顧陸以降畫迹鮮
存難悉詳之唯觀呉道𤣥之迹可謂六法俱全萬象畢
盡神人假手窮極造化也所以氣韻雄狀幾不容於縑
素筆迹磊落遂恣意於牆壁其細畫又甚稠密此神異
也至於傳模移寫乃畫家末事然今之畫人粗善寫貎
得其形似則無其氣韻具其彩色則失其筆法豈曰畫
也嗚呼今之人斯藝不至也宋朝顧駿之常結構高樓
以為畫所每登樓去梯家人罕見若時景融朗然後含
毫天地陰慘則不操筆今之畫人筆墨混於塵埃丹青
和其泥滓徒汙絹素豈曰繪畫自古善畫者莫匪衣冠
貴胄逸士高人振玅一時傳芳千祀非閭閻鄙賤之所
能為也
　　論畫山水樹石
魏晉以降名迹在人間者皆見之矣其畫山水則羣峰
之勢若鈿飾犀櫛或水不容泛或人大於山率皆附以
樹石映帶其地列植之狀則若伸臂布指詳古人之意
專在顯其所長而不守於俗變也國初二閻擅美匠學
楊展精意宫觀漸變所附尚猶狀石則務於雕透如氷
澌斧刃繪樹則刷脉鏤葉多栖梧菀柳功倍愈拙不勝
其色呉道𤣥者天付勁毫幼抱神奥徃徃於佛寺畫壁
縱以怪石崩灘若可捫酌又於蜀道寫貎山水由是山
水之變始於呉成於二李(李將軍/李中書)樹石之狀玅於韋鶠
窮於張通(張璪/也)通能用紫毫秃鋒以掌摸色中遺巧飾
外若混成又若王右丞之重深楊僕射之竒贍朱審之
濃秀王宰之巧密劉商之取象其餘作者非一皆不過
之近代有侯莫陳厦沙門道芬精緻稠沓皆一時之秀
也呉興郡南堂有兩壁樹石余觀之而歎曰此畫位置
若道芬迹類宗偃是何人哉吏對曰有徐表仁者初為
僧號宗偃師道芬則入室今寓於郡側年未衰而筆力
奮疾召而來徵他筆皆不類遂指其單複曲折之勢耳
剽心晤成若宿構使其凝意且啓幽襟迨乎構成亦竊
竒狀向之兩壁蓋得意深竒之作觀其濳蓄嵐瀬遮藏
洞泉蛟根束鱗危幹凌碧重質委地青飇滿堂呉興茶
山水石奔異境與性會乃召於山中寫明月峽因叙其
所見庻為知言知之者解頤不知者拊掌
　
　
　
　
　
　
　厯代名畫記卷一
欽定四庫全書
　厯代名畫記卷二
　　　　　　　　　　　　唐　張彦逺　撰
　　叙師資傳授南北時代
自古論畫者以顧生之迹天然絶倫評者不敢一二余
見顧生評論魏晉畫人深自推挹衞協(衞協顧愷之/竝見第五卷)即
知衞不下於顧矣只如狸骨之方右軍歎重龍頭之畫
謝赫推高名賢許可豈肯容易後之淺俗安能察之詳
觀謝赫評量最為允愜姚李品藻有所未安(姚最李/嗣真也)李
駮謝云衞不合在顧之上全是不知根本良可於悒只
如晉室過江王廙書畫為第一書為右軍之法畫為明
帝之師(晉平南將軍/王廙字世將)今言書畫一向吠聲但推逸少明
帝而不重平南如此之類至多聊且舉其一二若不知
師資傳授則未可議乎畫今粗陳大略云至如晉明帝
師於王廙衞協師於曹不興顧愷之張墨荀朂師於衞
協(衞張同時并/有畫聖之名)史道碩王微師於荀朂衞協戴逵師於
范宣(荀衛之後/范宣第一)逵子㪍㪍弟顒師於父(已上/晉)陸探微師
於顧愷之探微子綏𢎞肅並師於父顧寳光袁倩師於
陸倩子質師於父顧駿之師於張墨張則師於呉暕呉
暕師於江僧寳劉𦙍祖師於晉明帝𦙍祖弟紹祖子璞
並師於𦙍祖(已上/宋)姚曇度子釋惠覺師於父蘧道愍師
於章繼伯(蘧後勝/於章也)道愍甥僧珍師於道愍沈標師於謝
赫周曇妍師於曹仲達毛惠逺師於顧惠逺弟惠秀子
稜並師於惠逺(皆不及惠逺/已上南齊)袁昻師於謝張鄭(袁尤得/綺羅之)
(玅/也)張僧繇子善果儒童並師於父解倩師於聶松蘧道
愍(道愍不/及解倩)焦寳願師於張謝江僧寳師於袁陸及戴(江/長)
(於畫人/已上梁)田僧亮師於董展(田楊與董展聲價相侔/田楊鄭三人同時也)曹仲
達師於袁(袁勝曹已/上北齊)鄭法士師於張(張之/高足)法士弟法輪
子德文並師於法士(不及法/士也)孫尚子師於顧陸張鄭(尚/子)
(鞍馬樹石幾/勝於法士)陳善見師於楊鄭(善見寫榻楊/鄭之迹不辨)李雅師於
張僧繇王仲舒師於孫尚子(已上/隋)二閻師於鄭張楊展
(兼師於父毗/毗在隋朝)范長壽何長壽並師於張(何劣/於范)尉遲乙僧
師於父(尉遲䟦質/那在隋朝)陳廷師於乙僧(乙僧外國/陳廷次之)靳智翼師
于曹(曹創佛事畫佛有曹家/様張家様及呉家様)呉智敏師於梁寛(寛勝/智敏)王
智慎師於閻(極類閻之/迹而少劣)檀智敏師於董呉道子師於張
僧繇(又師於張孝師又授/筆法於張長史旭)盧稜伽楊庭光李生張藏並
師於吳(各有所長稜伽/庭光為上足)劉行臣師於王韶應韓幹陳閎
師於曹霸王紹宗師於殷仲容(已上國朝畫人/近代皆不載也)各有師
資逓相倣効或自開户牖或未及門墻或青出於藍或
氷寒於水似類之間精粗有别只如田僧亮楊子華楊
契丹鄭法士董伯仁展子䖍孫尚子閻立德閻立本並
祖述顧陸僧繇田則郊野柴荆為勝楊則鞍馬人物為
勝契丹則朝廷簮組為勝法士則游宴豪華為勝董則
臺閣為勝展則車馬為勝孫則美人魑魅為勝閻則六
法備該萬象不失所言勝者以觸類皆能而就中尤所
偏勝者俗所共推展善屋木且不知董展同時齊名展
之屋木不及於董李嗣真云三休輪奐董氏造其㣲六
轡沃若展生居其駿而董有展之車馬展無董之臺閣
此論為當若論衣服車輿土風人物年代各異南北有
殊觀畫之宜在乎詳審只如呉道子畫仲由便戴木劍
閻令公畫昭君已著幃帽殊不知木劍創於晉代幃㡌
興於國朝舉此凡例亦畫之一病也且如幅巾傳於漢
魏羃離起自齊隋幞頭始於周朝(折上巾軍旅所服即/今幞頭也用全幅皁)
(向後幞髪俗謂之幞頭自/武帝建德中裁為四脚也)巾子創於武德朝服靴衫豈
可輒施於古象衣冠組綬不宜長用於今人芒屩非塞
北所宜牛車非嶺南所有詳辯古今之物商較土風之
宜指事繪形可驗時代其或生長南朝不見北朝人物
習熟塞北不識江南山川遊處江東不知京洛之盛此
則非繪畫之病也故李嗣真評董展云地處平原闕江
南之勝迹㕘戎馬乏簮裾之儀此是其所未習非其所
不至如此之論便為知言譬如鄭𤣥未辯樝梨蔡謨不
識螃蠏魏帝終削典論(初以其無火浣布著典論言之/刋於太學後有外國獻火浣布)
(遂削弃/典論也)隱居有昧藥名(陶隱居本草多未/曉北地藥名也)吾之不知蓋
闕如也雖有不知豈可言其不博精通者所宜詳辯南
北之妙迹古今之名蹤然後可以議乎畫
　　論顧陸張呉用筆
或問余以顧陸張呉用筆如何對曰顧愷之之迹𦂳勁
聨綿循環超忽調格逸易風趨電疾意存筆先畫盡意
在所以全神氣也昔張芝學崔瑗杜度草書之法因而
變之以成今草書之體勢一筆而成氣脉通連隔行不
斷唯王子敬明其深旨故行首之字徃徃繼其前行世
上謂之一筆書其後陸探㣲亦作一筆畫連綿不斷故
知書畫用筆同法陸探微精利潤媚新竒妙絶名高宋
代時無等倫張僧繇㸃曵研拂依衞夫人筆陣圖一㸃
一畫别是一巧鉤㦸利劍森森然又知書畫用筆同矣
國朝呉道𤣥古今獨歩前不見顧陸後無來者授筆法
於張旭此又知書畫用筆同矣張既號書顛呉宜為畫
聖神假天造英靈不窮衆皆密於盼際我則離披其㸃
畫衆皆謹於象似我則脱落其凡俗彎弧挺刃植柱構
梁不假界筆直尺虬鬚雲鬢數尺飛動毛根出肉力健
有餘當有口訣人莫得知數仞之畫或自臂起或從足
先巨壯詭怪膚脉連結過於僧繇矣或問余曰呉生何
以不用界筆直尺而能彎弧挺刃植柱構梁對曰守其
神專其一合造化之功假呉生之筆向所謂意存筆先
畫盡意在也凡事之臻妙者皆如是乎豈止畫也與乎
庖丁發硎郢匠運斤効顰者徒勞捧心代斲者必傷其
手意旨亂矣外物役焉豈能左手劃圓右手劃方乎夫
用界筆直尺界筆是死畫也守其神專其一是真畫也
死畫滿壁曷如汚墁真畫一劃見其生氣夫運思揮毫
自以為畫則愈失於畫矣運思揮毫意不在於畫故得
於畫矣不滯於手不凝於心不知然而然雖彎弧挺刃
植柱構梁則界筆直尺豈得入於其間矣又問余曰夫
運思精深者筆迹周密其有筆不周者謂之如何余對
曰顧陸之神不可見其盻際所謂筆跡周密也張呉之
妙筆纔一二像已應焉離披㸃畫時見缺落此雖筆不
周而意周也若知畫有疎密二體方可議乎畫或者頷
之而去
　　論畫體工用搨寫
夫陰陽陶蒸萬象錯布𤣥化亡言神工獨運草木敷榮
不待丹碌之采雲雪飄颺不待鉛粉而白山不待空青
而翠鳳不待五色而綷是故運墨而五色具謂之得意
意在五色則物象乖矣夫畫物特忌形貎采章厯厯具
足甚謹甚細而外露巧密所以不患不了而患於了既
知其了亦何必了此非不了也若不識其了是真不了
也夫失於自然而後神失於神而後妙失於妙而後精
精之為病也而成謹細自然者為上品之上神者為上
品之中妙者為上品之下精者為中品之上謹而細者
為中品之中余今立此五等以包六法(六法已具/第一卷)以貫
衆妙其間詮量可有數百等孰能周盡非夫神邁識高
情超心慧者豈可議乎知畫夫工欲善其事必先利其
器齊紈呉練氷素霧綃精潤密緻機杼之妙也武陵水
井之丹磨嵳之沙越巂之空青蔚之曾青武昌之扁青
(上品/石綠)蜀郡之鉛華(黄丹也/出本草)始興之解錫(胡/粉)研鍊澄汰深
淺輕重精麄林邑崑崙之黄(雌黄也忌/胡粉同用)南海之蟻􁫫(紫/􁫫)
(也造粉燕脂呉/綠謂之赤膠也)雲中之鹿膠呉中之鰾膠東阿之牛膠
(采章之/用也)漆姑汁鍊煎並為重采鬱而用之(古畫皆用漆/姑汁若鍊煎)
(謂之鬱色於綠/色上重用之)古畫不用頭綠大青(畫家呼麄綠為頭/綠麄青為大青)
取其精華接而用之百年傳致之膠千載不剝絶仞食
竹之毫一劃如劍有好手畫人自言能畫雲氣余謂曰
古人畫雲未為臻妙若能沾濕綃素㸃綴輕粉縱口吹
之謂之吹雲此得天理雖曰妙解不見筆蹤故不謂之
畫如山水家有潑墨亦不謂之畫不堪倣効江南地潤
無塵人多精藝三呉之跡八絶之名逸少右軍長康散
騎書畫之能其來尚矣淮南子云宋人善畫呉人善冶
(冶賦/色也)不亦然乎好事家宜置宣紙百幅用法蠟之以備
摹寫(顧愷之有/摹榻妙法)古時好搨畫十得七八不失神采筆蹤
亦有御府搨本謂之官搨國朝内庫翰林集賢祕閣搨
寫不輟承平之時此道甚行艱難之後斯事漸廢故有
非常好本搨得之者所宜寳之既可希其真蹤又得留
為證驗遍觀衆畫唯顧生畫古賢得其妙理對之令人
終日不倦凝神遐想妙悟自然物我兩忘離形去智身
固可使如槁木心固可使如死灰不亦臻於妙理哉所
謂畫之道也顧生首創維摩詰像(見第/四卷)有清羸示病之
容隱几忘言之狀陸與張皆効之終不及矣(張墨陸探/㣲張僧繇)
(並畫維摩詰居士終/不及顧之所創者也)
　　論名價品第
或曰昔張懐瓘作書估論其等級甚詳君曷不詮定自
古名畫為畫估焉張子曰書畫道殊不可渾詰書即約
字以言價畫則無涯以定名况漢魏三國名蹤已絶於
代今人貴耳賤目罕能詳鑒若傳授不昧其物猶存則
為有國有家之重寳晉之顧宋之陸梁之張首尾完全
為希代之珍皆不可論價如其偶獲方寸便可椷持比
之書價則顧陸可同鍾張僧繇可同逸少書則逡巡可
成畫非歲月可就所以書多於畫自古而然今分為三
古以定貴賤以漢魏三國為上古則趙岐劉襃蔡邕張
衡(已上四/人後漢)曹髦楊修桓範徐邈(已上四/人魏)曹不興(呉/)諸葛
亮(蜀/)之流是也以晉宋為中古則明帝荀朂衞協王廙
顧愷之謝稚嵇康戴逵(已上八/人晉)陸探微顧寳光袁倩顧
景秀之流是也(已上四/人宋)以齊梁北齊後魏陳後周為下
古則姚曇度謝赫劉瑱毛惠逺(已上四/人齊)元帝袁昻張僧
繇江僧寳(已上四/人梁)楊子華田僧亮劉殺鬼曹仲達(已上/四人)
(北/齊)蔣少游楊乞德(已上二/人後魏)顧野王(陳/)馮提伽(後/周)之流是
也隋及國初為近代之價則董伯仁展子䖍孫尚子鄭
法士楊契丹陳善見(已上六/人隋)張孝師范長壽尉遲乙僧
王知慎閻立德閻立本(已上六/人唐朝)之流是也上古質略徒
有其名畫之蹤跡不可具見中古妍質相㕘世之所重
如顧陸之跡人間切要下古評量科簡稍易辯解迹渉
今時之人所悦其間有中古可齊上古顧陸是也下古
可齊中古僧繇子華是也近代之價可齊下古董展楊
鄭是也國朝畫可齊中古則尉遲乙僧呉道𤣥閻立本
是也若詮量次第有數百等今且舉俗之所知而言凡
人間藏蓄必當有顧陸張呉著名卷軸方可言有圖畫
若言有書籍豈可無九經三史顧陸張呉為正經楊鄭
董展為三史其諸雜迹為百家(呉雖近可/為正經)必也手揣卷
軸口定貴賤不惜泉貨要藏篋笥則董伯仁展子䖍鄭
法士楊子華孫尚子閻立本呉道𤣥屏風一片值金二
萬次者售一萬五千(自隋已前多畫屏風未知/有畫幛故以屏風為准也)其楊契
丹田僧亮鄭法輪乙僧閻立德一扇值金一萬且舉俗
間諳悉者推此而言可見流品夫中品藝人有合作之
時可齊上品藝人上品藝人當未遒之日偶落中品唯
下品雖有合作不得厠於上品在通博之人臨時鑒其
妍醜只如張顛以善草得名楷𨽻未必為人所寳余曽
見小楷樂毅虞褚之流韋鶠以畫馬得名人物未必為
人所貴余見畫人物顧陸可儔夫大畫與細畫用筆有
殊臻其妙者乃有數體只如王右軍書乃自有數體及
諸行草各繇臨時構思淺深耳畫之臻妙亦猶於書此
須廣見博論不可匆匆一槩而取昔裴孝源都不知畫
妄定品第大不足觀但好之則貴於金玉不好則賤於
瓦礫要之在人豈可言價
　　論鑒識收藏購求閲玩
夫識書人多識畫自古蓄聚寳玩之家固亦多矣(已具/第一)
(卷/中)則有收藏而未能鑒識鑒識而不善閲玩者閲玩而
不能裝褫裝褫而殊亡銓次者此皆好事者之病也貞
觀開元之代自古盛時天子神聖而多才士人精博而
好蓺購求至寳歸之如雲故内府圖書謂之大備(國初/左僕)
(射蕭瑀及許善心楊素褚安福家並進圖畫兼隋代所/有乃成林藪貞觀六年虞世南褚遂良等奉勅簡閲開)
(元十年十二月大子中允張悱充知搜訪書畫使天/寳中徐浩充採訪圖畫使前後不可具載名代也)或
有進獻以獲官爵或有搜訪以獲錫賚(開元中有商胡/穆聿别識圖書)
(遂直集賢告訐搜求至德中白身受金吾長史改名詳/時有潘淑善以獻書畫拜官遼東人王昌括州人葉豐)
(長安人田穎洛陽人杜福劉翌河内人齊光皆别識販/賣此軰雖業隣好事而迹類藩身又有侍御史集賢直)
(學士史維則充使博訪圖書懸以爵賞所獲不少建中/四年徐浩侍郎自云昬耄奏男璹前試國子司業兼太)
(原縣令竇蒙蒙弟檢校户部員外郎汴宋節度㕘謀泉/並皆别識勅並用之貞元初有賣書畫人孫方顒與余)
(家買得真迹不少今有男盈在長/安頃年又有趙晏皆為别識也)又有從來蓄聚之家
自號圖書之府(開元中邠王府司馬竇瓉潁川人也右/補闕席異安定人也監察御史潘履慎)
(滎陽人也金部郎中蔡希寂濟陽人也給事中竇紹歙/州婺源縣令滕昇呉郡人也陸曜東都人福先寺僧朏)
(同官尉高至渤海人也國子主簿晁温太原人也鄠縣/尉崔曼倩永王府長史陳閎潁川人也監察御史薛邕)
(太原人郭暉並是别識收藏之人近則張郎中從申侍/郎惟素從申子也蕭桂州祐李方古歸侍郎登道士盧)
(元卿韓侍郎愈裴侍郎璘段相鄒平/公中書令晉公裴度李太尉德裕)蓄聚既多必有佳
者妍蚩渾雜亦在詮量是故非其人雖近代亦朽蠧得
其地則逺古亦完全其有晉宋名跡煥然如新已厯數
百年紙素彩色未甚敗何故開元天寳間蹤跡或已耗
散良由寳之不得其地也夫金出於山珠産於泉取之
不已為天下用圖畫歲月既久耗散將盡名人蓺士不
復更生可不惜哉夫人不善寳玩者動見勞辱卷舒失
所者操揉便損不解裝褫者隨手棄捐遂使真迹漸少
不亦痛哉非好事者不可妄傳書畫近火燭不可觀書
畫向風日正飡飲唾涕不洗手並不可觀書畫昔桓𤣥
愛重圖書毎示賔客客有非好事者正飡寒具(按寒具/即今之)
(環餅以酥油煮/之遂汚物也)以手捉書畫大㸃汚𤣥惋惜移時自後
每出法書輒令洗手人家要置一平安牀褥拂拭舒展
觀之大卷軸宜造一架觀則懸之凡書畫時時舒展即
免蠧濕余自弱年鳩集遺失鑒玩裝理晝夜精勤每獲
一卷遇一幅必孜孜葺綴竟日寳玩可致者必貨弊衣
减糲食妻子僮僕切切嗤咲或曰終日為無益之事竟
何補哉既而歎曰若復不為無益之事則安能悦有涯
之生是以愛好愈篤近於成癖每清晨閒景竹窗松軒
以千乘為輕以一瓢為倦身外之累且無長物唯書與
畫猶未忘情既頹然以忘言又怡然以觀閲常恨不得
竊觀御府之名迹以資書畫之廣博又好事家難以假
借况少真本書則不得筆法不能結字已墜家聲為終
身之痛畫又迹不逮意但以自娯與夫熬熬汲汲名利
交戰於胸中不亦猶賢乎昔陶隱居啓梁武帝曰愚固
博渉患未能精苦恨無書願作主書令史晩愛楷𨽻又
羡典掌之人人生數紀之内識解不能周流天壤區區
惟恣五慾實可愧耻每以得作才鬼猶勝頑仙此陶隱
居之志也由是書畫皆為清玅况余凡鄙於二道能無
癖好哉(今彦逺又别撰集法書要錄等共為二十/卷好事者得余二書則書畫之事畢矣)
　
　
　
　
　
　
　
　
　
　
　
　
　厯代名畫記卷二
欽定四庫全書
　厯代名畫記卷三
　　　　　　　　　　　　唐　張彦逺　撰
　　叙自古跋尾押署
前代御府自晉宋至周隋收聚圖畫皆未行印記但備
列當時鑒識蓺人押署
　　宋
　　　張　則　　　　　袁　倩
　　　陸　綏
　　齊
　　　劉　瑱　　　　　毛惠逺
　　梁
　　　沈熾文　　　　　唐懐允
　　　徐僧權　　　　　孫子真
　　　庾於陵　　　　　法　象
　　　徐　湯　　　　　孫　達
　　　姚懐珍　　　　　范𦙍祖
　　　江僧寶　　　　　滿　騫
　　　陳延祖　　　　　顧　操
　　陳
　　　杜僧譚　　　　　黃　髙
　　北齊
　　　丁道矜
　　隋
　　　江　總　　　　　姚　察
　　　朱　异　　　　　何　妥
大業年月日(奉勅/裝)
開皇年月日(内史薛道衡/署名跋尾)
亦有開皇年月日(㕘軍事學士諸葛頴諮議㕘/軍開府學士桞顧言釋智果)
唐朝武徳初秦王府跋尾(主簿上開府薛收文學褚亮/亦有褚亮下更署虞世南姓)
(名/)
貞觀中褚河南等監掌裝背並有當時鑒識人押署跋
尾官爵姓名貞觀十一年月日(兵曹史樊行整裝合若/干紙宣義郎行㕘軍李)
(徳穎數功曹㕘軍金川縣開國男平儼典司馬行相州/都督府司馬蘇朂監銀青光祿大夫行黃門侍郎扶風)
(縣開國男/韋挺監)
十二年月日(題署同/十一年)
十三年月日(將仕郎直𢎞文館臣王行直裝起居郎臣/褚遂良監司空許州都督趙國公臣無忌)
(開府儀同三司尚書左僕射太子少師梁國公臣𤣥齡/特進尚書左僕射申國公臣士亷特進鄭國公臣徴吏)
(部尚書左僕射臣君集犯法後亦有楷却處中書令駙/馬都尉安徳郡開國公臣楊師道左衛大將軍武陽縣)
(開國公臣李大亮光祿大夫戸部尚書莒國公臣唐儉/光祿大夫禮部尚書河間郡王臣孝恭刑部尚書彭城)
(縣開國公臣劉徳威兼太常卿扶風縣開國男臣韋挺/少府監安昌縣開國男臣馮長命銀青光錄大夫行尚)
(書左丞濟陽縣開國男臣唐皎亦有/不署馮長命唐皎二人官爵姓名者)
十四年月日(將仕郎直𢎞文館臣張龍樹裝某官士亷/某官徵某官楊師道起居郎臣褚遂良亦)
(有臣蔡撝裝其𤣥齡士亷魏徵師道君集官爵姓名並/同師道後有左屯衛大將軍上柱國通川縣開國男臣)
(姜行/本)
十五年十六年月日(文林郎臣張龍樹裝行起居郎臣/禇遂良楊師道魏徵房𤣥齡官爵)
(並同上房𤣥齡後/無已下人姓名)
十七年十八年月日(守黄門侍郎褚遂良監亡他/人官爵姓名是開元中割却)
十九年月日(褚遂良監亡他人官爵/姓名是開元中割却)
開元中𤣥宗購求天下圖書亦命當時鑒識人押署跋
尾劉懐信等亦或割去前代名氏以己等名氏代之開
元五年月日(陪戎副尉王思忠裝亦有張龍樹裝王行/真裝文林郎直秘書省臣王知逸監宣義)
(郎行左司禦率府錄事㕘軍臣劉懐信監十年賜名匪/矜宣義郎行左驍衛率府倉曹㕘軍臣陸元悌監後至)
(十一年為給事中賜名堅直集賢承議郎行左金吾衛/長史臣魏哲監左散騎常侍崇文館學士上柱國舒國)
(公臣褚無量開府儀同三司上柱國梁國公臣姚崇秘/書監侍讀昭文館學士上柱國常山縣開國公臣馬懐)
(素銀青光祿大夫行中書侍郎同中書門下平章事監/修國史上柱國許國公臣蘇頲銀青光祿大夫守吏部)
(尚書兼侍中監修國史上柱/國廣平郡開國公臣宋璟)
十年月日(王思忠裝同上使承議郎守殿中丞知中書/尚作事安昌縣開國男臣馮紹正使朝議大)
(夫檢校少府/監臣陳義)
十五年月日(王府大農李仙舟裝背内使/尹奉祥監是集賢畫院書畫)
建中十年月日(臣賀遂竒劉逸江等檢校副使掖庭/令茹蘭芳副使内寺伯臣宋逰瓌)
已上跋尾押署書畫多同此例今略舉大例言之餘不
具載
　　叙古今公私印記
太宗皇帝自書貞觀二小字作二小印(貞/觀)
𤣥宗皇帝自書開元二小字成一印開元
又有集賢印祕閣印翰林印(各以判司所収翰林/掌圖書定印  之印)
又有𢎞文之印恐是東觀舊印印書者其印至小(𢎞文/之印)
更有元和之印恐是官印多印搨本書畫(元和/之印)
諸好事家印有東晉僕射周顗印古小雌字(周/顗)
又有梁朝徐僧權印徐
唐朝魏王泰印(龜/益)
太平公主駙馬武延秀玉印胡書四字梵音云三藐母
䭾(三藐/母䭾)
故潤州刺史贈左散騎常侍徐嶠之印(東/海)
嶠之子吏部侍郎㑹稽郡公徐浩浩子璹印㑹稽
議郎竇蒙印(竇蒙/審定)蒙弟范陽功曹竇臮印(竇/臮)
延王友竇永二小字印軌飛(出出/出出)
金部郎中劉繹印(彭城侯/書畫記)
起居舍人李造印陶安
鄂州司馬張懐瓘弟盛王府司馬懐瓌印(張氏/永保)
劍州司馬劉知章印(劉氏/書印)
光祿大夫中書令上柱國趙國公鍾紹京印書印
彦逺髙祖中書令河東公印(河東/張氏)
曾祖相國魏國公印(鳥石/候瑞)
祖相國髙平公二字小印鵲瑞
又有鵲瑞二字同為一印鵲瑞
故相國司徒汧國公李勉印李氏印
汧國公之子兵部員外郎李約印約
又故相趙國公李吉甫印賛皇
故御史大夫黎榦印黎氏
故桂州觀察使蕭祐印蕭
故相國晉國公韓滉印滉
故相國鄴侯李泌印(鄴侯圖/書刻章)
故犯法人宰相王涯印(永存/珍秘)
僕射馬總印(馬氏/圖書)
宣州長史周昉印周昉
劍州刺史王朏印王朏
張敦簡印齊臣(常山/之印)
已上諸印記千百年可為龜鏡
别有(軍侯安國/司馬亭侯)益萬古(任氏猗歟歸至軍司/言事劉鄭淮水司馬)
已上並未尋討去處皆是識鑒寶玩之家印記並可為
驗證
(蕭公温氏模榻/書印之印印信)又有褚氏書印非褚河南之印也(禇氏/書印)
(文逺永福/經書印信)
此外更有諸家印署皆非鑒識但偶獲圖畫便即印之
不足為證驗故不具錄若不識圖畫不煩空驗印記雖
然自古及近代御府購求之家藏蓄傳授閱翫其人
至多是以要明跋尾印記乃是書畫之本業耳
　　論裝背褾軸
自晉代已前裝背不佳宋時范曄始能裝背宋武帝時
徐爰明帝時虞龢巢尚之徐希秀孫奉伯編次圖書裝
背為玅梁武帝命朱异徐僧權唐懐克姚懐珍沈熾文
等又加裝䕶國朝太宗皇帝使典儀王行真等裝禠起
居郎褚遂良校書郎王知敬等監領凡圖書本是首尾
完全著名之物不在輒議割截改移之限若要錯綜次
第或三紙五紙三扇五扇又上中下等相揉雜本亡詮
次者必宜以好處為首下者次之中者最後何以然凡
人觀畫必銳於開卷懈怠將半次遇中品不覺留連以
至卷終此虞龢論裝書畫之例於理甚暢凡煮糊必去
筋稀緩得所攪之不停自然調熟余往往入少細研薫
陸香末出自拙意永去蠧而牢固古人未之思也汧國
公家背書畫入少蠟要在密潤此法得宜(趙國公李吉/甫家云背書)
(要黃硬佘家有數/帖黃硬書都不堪)侯陰陽之氣以調適秋為上時春為
中時夏為下時暑濕之時不可用勿以熟紙背必皺起
宜用白滑漫薄大幅生紙紙縫先避人面及要節處若
縫縫相當則强急卷舒有損要令㕘差其縫則氣力均
平太硬則强急太薄則失力絹素彩色不可擣理紙上
白畫可以砧石妥帖之宜造一太平案漆板朱界制其
曲直古畫必有積年塵埃須用皁莢清水數宿漬之平
案扞去其塵垢畫復鮮明色亦不落補綴擡䇿油絹襯
之直其邊際密其隟縫端其經緯就其形制拾其遺脫
厚薄均調潤潔平穏然後乃以鏤沉檀為軸首或褁鼊
束金為飾白檀身為上香潔去蟲小軸白玉為上水精
為次琥珀為下大軸杉木漆頭輕圓最玅前代多用雜
寶為飾易為剝壊故貞觀開元中内府圖書一例用白
檀身紫檀首紫羅褾織成帶以為官畫之褾或者云書
畫以褾軸賈害不宜盡飾余曰裝之珍華裛以藻繡緘
縢藴藉方為宜稱(其古之異錦具李/章武所集錦譜)必若大盜至焉亦
何計寶惜梁朝大聚圖書自古為盛湘東之敗烟焰漲
天此其運也況乎私室寶持子孫不肖大則胠篋以遺
勢家小則舉軸以易朝饌此又時也亦何嗟乎
　　記兩京外州寺觀畫壁(會昌中多毁折今亦具載/亦有好事收得畫壁在人)
　　(家/者)
　　　兩京寺觀等畫壁
太清宫(殿内絹上寫/𤣥元真是呉)
薦福寺(天后飛/白書額)
淨土院門外兩邊呉畫神鬼南邊神頭上龍為玅西廊
菩提院呉畫維摩詰本行變
律院北廊張璪畢宏畫
西南院佛殿内東壁及廊下行僧並呉畫未了
興善寺殿内壁畫至玅失人名(按裴録云此寺/有劉焉畫恐是)
西南舍利塔内曹畫西面尹琳畫
東廊從南第三院小殿柱間呉畫神工人裝損
三藏院閣畫至玅失人名
慈恩寺塔内面東西間尹琳畫西面菩薩騎獅子東面
騎象
塔下南門尉遲畫西壁千鉢文殊尉遲畫
南北兩間及兩門呉畫并自題
塔北殿前牕間呉畫菩薩殿内楊庭光畫經變色損
大殿東軒廊北壁呉畫未了舊傳是呉細看不是
大殿東廊從北第一院鄭䖍畢宏王維等白畫
入院北壁二神甚玅失人名
兩廊壁間閻令畫中間及西廊李果奴畫行僧
塔之東南中門外偏張孝師畫地獄變已剝落
院内東廊從北第一房間南壁韋鑾畫松樹
大佛殿内東壁好畫失人名
中三門裏兩面尹琳畫神
龍興觀大門内呉畫神已摧剝
殿内東壁呉畫明真經變
北面從西第二門董諤白畫
唐安寺塔下尹琳李真畫
北堂内西壁朱審畫山水
光宅寺東菩提院内北壁東西偏尉遲畫降魔等變殿
内呉生楊廷光畫又尹琳畫西方變
𤣥真觀殿内𤣥元及侍真座上陳靜心畫樂天及神殿
内外程雅陳靜心畫
資聖寺(殷仲容/題額)檀章畫中三門東牕間
南北面呉畫髙僧
大三門東南壁姚景仙畫經變
寺西門直西院外神及院内經變楊廷光畫
北圓塔下李真尹琳絹畫菩薩
寶刹寺佛殿南楊契丹畫涅槃等變相(與斐錄同據斐/畫錄亦有鄭畫)
(今不/見也)西廊陳靜眼畫地獄變又有楊廷光畫興唐寺三
門樓下呉畫神
東般若院楊廷光畫山水等
西院韓幹畫一行大師真徐浩書讃又有呉生周昉絹
畫中三門内東西偏兩壁尉遲畫
殿軒廊東面南壁呉畫
淨土院董諤尹琳楊坦楊喬畫
院内次北廊向東塔院内西壁呉畫金剛變工人成色
損
次南廊呉畫金剛經變及郗后等并自題
小殿内呉畫神菩薩帝釋西壁西方變亦呉畫
東南角呉弟子李生畫金光明經變
講堂内楊廷光畫
菩提寺佛殿内東西壁呉畫神鬼西壁工人布色損佛
殿壁帶間亦有楊廷光白畫
殿内東西北壁並呉畫其東壁有菩薩轉目視人法師
文溆亡何令工人布色損矣
東壁董諤畫本行經變
佛殿上构欄耿昌言畫水族
佛殿内東壁楊廷光畫(據西京記合/有鄭畫今亡)
萬安觀公主影堂東北小院南行屋門外北壁李昭道
畫山水
淨域寺(據裴畫錄此寺有/孫尚子畫今不見)
三階院東壁張孝師畫地獄變杜懐亮書牓子
院門内外神鬼王韶應畫王什書牓子(王什杜懐亮書/人罕知有書迹)
(甚髙似/鍾書)
景公寺東廊南間東門南壁畫行僧轉目視人
中門之東呉畫地獄并題
西門内西壁呉畫帝釋并題次南廊呉畫
三門内東西畫至妙失人名
青龍寺中三門外東西王韶應畫
安國寺東車門直北東壁北院門外畫神兩壁及梁武
帝郗后等並呉畫并題
經院小堂内外並呉畫
西廊南頭院西畫堂内南北壁并中三門外東西壁梵
王帝釋並楊延光畫
三門東西兩壁釋天等呉畫工人成色損
東廊大法師院塔内尉遲畫及呉畫
大佛殿東西二神呉畫工人成色損
殿内維摩變呉畫
東北涅槃變楊廷光畫
西壁西方變呉畫工人成色損
殿内正南佛呉畫輕成色
開元觀西廊院天尊殿前龍虎君明真經變及西壁並
楊廷光畫門西牕上下楊仙喬畫
雲花寺小佛殿有趙武端畫淨土變
西廊北院門上北面王知慎畫
寶應寺多韓幹白畫亦有輕成色者
佛殿東西二菩薩亦幹畫工人成色損
西南院小堂北壁張璪畫山水
院南門外韓幹畫側坐毗沙門天王
北下方西塔院下邊鸞畫牡丹
咸宜觀三門兩壁及東西廊並呉畫
殿上牕間真人呉畫
殿前東西二神解倩畫
殿外東頭東西二神西頭東西壁呉生并楊廷光畫牕
間寫真及明皇帝上佛公主等圖陳閎畫
永壽寺三門裏呉畫神
千福寺(在安定坊㑹昌中毁/寺後却置不改舊額)寺額上官昭容書(毁寺後/有僧收)
(得再置/却懸之)中三門外東行南太宗皇帝撰聖敎序(𢎞福寺/沙門懐)
(仁集王/右軍書)西行楚金和尚法華感應碑(顔魯公書/徐浩題額)碑陰(沙/門)
(飛錫撰呉/通㣲書)
東塔院(額高力/士書)涅槃鬼神(楊惠/之書)門屋下内外面楊廷光
白畫鬼神并門屋下兩面四五間
西塔院𤣥宗皇帝題額
北廊堂内南嶽智顗思大禪師法華七祖及弟子影(弟/子)
(壽王主簿韓幹敬貌遺法/弟子沙門飛錫撰頌并書)繞塔板上傳法二十四弟子
(盧稜伽韓幹畫裏面呉/生畫時菩薩現呉生貌)塔北普賢菩薩鬼神似是尹琳
畫(相傳云是楊廷光畫畫/時筆端舍利從空而落)塔院門兩面内外及東西向
裏各四間呉畫鬼神帝釋(極/妙)塔院西廊(沙門懐/素草書)天師真
韓幹畫此東塔𤣥宗感夣置之
楚金真呉畫彌勒下生變(韓幹正畫/細小稠閙)
院門北邊碑(顔魯公書/岑勛撰)南邊碑(張芬/書)向裏面壁上碑(呉/通)
(㣲書僧/道秀撰)造塔人(木匠李伏横/石作張愛兒)石井欄篆書(李陽冰石/作張愛兒)東
閣肅宗置(面東碑韓擇木/八分書王椐撰)天台智者大師碑(張芬/書)佛殿
東院西行南院(殿内有李綸畫普賢菩薩/田琳畫文殊師利菩薩)
崇福寺(武后/題額)西庫牛昭王陁子畫山水
東山亭劉整畫山水
西庫門外西壁神呉畫自題
化度寺(殷仲容/題額)楊廷光楊仙喬畫本行經變盧稜伽畫
地獄變今殘兩頭少許耳
温國寺淨土院尹琳畫三門内呉畫鬼神南北牕門畫
神失人名
定水寺(王羲之題額/從荆州將來)殿内東壁北二神西壁三帝釋並
張僧繇畫(從上元/縣移來)餘七神及下小神並解倩畫
殿内東壁孫尚子畫維摩詰其後屏風臨古迹帖亦玅
中間亦孫尚子畫東間不是孫亦玅失人名
内東西壁及前面門上並似展畫甚玅前面有三圓光
皆突生壁牕間菩薩亦玅
奉恩寺中三門外西院北尉遲畫本國王及諸親族次
塔下小畫亦尉遲畫此寺本是乙僧宅
龍興寺佛殿鄭法輪畫
懿徳寺三門樓下兩壁神中三門東西華嚴變並玅三
門西廊東靜眼畫山水
大殿内畫極玅失人名
勝光寺西北院小殿南面東西偏門上王定畫行僧及
門間菩薩圓光
三門外神及帝釋楊仙喬畫
三門北南廊尹琳畫
塔東南院周昉畫水月觀自在菩薩掩障菩薩圓光及
竹並是劉整成色
西明寺(𤣥宗朝南薰殿學/士劉子臯書額)入西門南壁楊廷光畫神兩
鋪成色損
東廊東面第一間傳法者圖讃褚遂良書第三間利防
等四間曇柯迦羅並歐陽通書
寺東崇福寺壁碾陳積善畫山水
三階院蔡金剛范長壽畫
淨法寺殿後張孝師畫地獄變
東壁范長壽畫(與裴孝/源錄同)西壁亦玅失人名
空觀寺本周時村佛堂遶壁當時名手畫佛堂在寺東
廊南院佛殿南面東西門上袁子昻畫又有三絶是佛
殿門扇孔雀及二龍
崇聖寺西殿内董伯仁畫
東殿展子䖍畫(展畫與/裴錄同)西北鄭徳文畫
淨景寺(殷仲容/題額)
濟度寺(殷仲容/題額)
𤣥都觀殿内范長壽畫
海覺寺(歐陽詢/題額)三門内王韶應畫小殿前面董畫像
雙林塔西面展畫後面云是鄭畫尤玅
西南院門北壁畫神失名甚玅或云鄭法士
壽果寺殿内畫甚玅失人名
紀國寺西禪院小堂鄭法輪畫甚碎
褒義寺殿後東西畫似是王定
佛殿西壁涅槃變盧稜迦畫自題
西禪院殿内杜景祥王元之畫
大雲寺東浮圖北有塔俗呼為七寶塔隋文帝造馮提
伽畫痩馬并帳幕人物已剝落又東壁北壁鄭法輪畫
西壁田僧亮畫外邊四面楊契丹畫本行經(據裴錄此/寺亦有展)
(畫有田楊/鄭並同)塔東义手下畫辟邪雙目隨人轉盻
三階院牕下曠野雜獸似是張孝師
西南淨土院遶殿僧至玅失人名
永泰寺殿及西廊李雅畫聖僧
東廊懸門楊契丹畫
東精舍鄭法士畫滅度變相
摠持寺門外東西呉畫成色損
佛殿内西畫孫尚子畫
三藏院小佛殿四壁尹琳李昌畫
堂内李重昌畫恩大師影
莊嚴寺(兩寺並殷/令名題額)南門外壁白蕃神尹琳畫
中門外東西盧稜迦畫兩壁甚大
祕書省薛稷畫鶴賀知章題詩在東祕書㕔郎餘令畫
鳯在書閣柱上都不成畫不堪觀先亦有小山水在書
閣上今已無御史臺殿中㕔呉畫山水據其畫跡不是
呉又蕭桂州祐畫山水將作監劉整畫山水太常寺太
卿後㕔梁洽畫山水
禪定寺(裴孝源畫錄云/有陳善見畫)
西禪寺(裴孝源云有/孫尚子畫)
開業寺(裴錄云有曹仲達李/雅楊契丹鄭法士畫)
清禪寺(裴録云有/鄭法士畫)
延興寺(裴録云有鄭/法士李雅畫)
　　　　已上上都
　　　東都寺觀畫壁
福先寺三階院呉畫地獄變有病龍最玅
寺三門兩頭亦似呉畫(係本寺/三階院)
天宫寺三門呉畫除災患變板上二菩薩張僧縣畫(從/江)
(南將/來)
長壽寺門裏東西兩壁鬼神呉畫
佛殿兩軒行僧亦呉畫
菜園精舍内王韶應畫
敬愛寺(據裴孝源畫錄云有孫尚子畫彦逺按敬愛寺/是中宗皇帝為髙宗武后置孫尚子是隋朝畫)
(手裴君所/記為謬矣)佛殿内菩薩樹下彌勒菩薩塑像麟徳二年
自内出王𤣥䇿取到西域所圖菩薩像為様(巧兒張壽/宋朝塑王)
(𤣥䇿指揮/李安貼金)東間彌勒像(張智藏塑即張壽/之弟也陳永承成)西間彌勒像
(竇𢎞果塑已上三處像光/及化生等並是劉爽刻)殿中門西神(竇𢎞/果塑)殿中門東
神(趙雲質塑今/謂之聖神也)此一殿功徳並玅選巧工各騁竒思莊
嚴華麗天下共推西禪院殿内佛事并山(並竇𢎞/果塑)東禪
院般若臺内佛事中門兩神大門内外四金剛并獅子
崑崙各二并迎送金剛神王及四大獅子兩食堂講堂
兩聖僧(已上並是/竇𢎞果塑)大殿内東西面壁畫(劉行/臣描)維摩詰盧
舍那(並劉行臣描趙龕成自餘並聖/厯已後劉茂徳皇甫節共成)法華太子變(劉茂/徳成)
(即行/臣子)西壁西方佛㑹(趙武/端描)十六觀及閻羅王變(劉阿/祖描)西
禪院北壁華嚴變(張法/受描)北壁門西一間佛㑹及山水(何/長)
(壽/描)人物等(張法受描/趙龕成)東西兩壁西方彌勒變并禪院門
外道西行道僧(並神龍後王韶/應描董忠成)禪院内西廊壁畫(開元/十年)
(呉道/子描)日藏月藏經變及業報差别變(呉道子描翟琰成/罪福報應是雜手)
(成所以/色損也)東禪院殿内十輪變(武靜/藏描)東壁西方變(蘇思忠/描陳慶)
(子/成)殿間菩薩及内廊下壁(武靜藏描/陳慶子成)講堂内大寶帳(開/元)
(三年史小淨起様隨隱起等是張阿乾/生銅作并蠟様是李正王兼亮郭兼子)天后大香爐(髙/五)
(尺五寸濶四/尺重二千斤)又大金銅香爐(毛婆羅様後更加木座及/須彌山浮趺等髙一丈二)
(尺張阿/乾蠟様)金銅幡十三口(長一丈二尺張/李八寫并成)畫絹幡十三口
(金銅脚長一丈二尺張李八寫并/成又四口亦長一丈二尺雜手成)
大院紗廊壁行僧中門内已西(並趙武端描惟唐三/藏是劉行臣描亦成)中
門内已東五僧(師奴/描)第六僧已東至東行南頭第二門
已南(並劉行/臣描)已北(並趙武端描或/云劉行臣描)中門西邊紗廊外面
(並聖厯已後劉茂/徳描陳庻子成)中門内立神大門内坐神(並劉行/臣描)中
門東立神及神之東西兩鬼(聖厯後有神英法師令何/長壽掃却欲重描神英京)
(兆黨何生洛下衆生黨劉行臣時人以何生雖善山水/至於畫神不如劉劉為闗東獨步與西京長壽齊名洛)
(下之意抑何進劉不許神英之請還遣行臣之子茂徳/續其父畫今中門東神及兩鬼腰已上新接者亦不迨)
(其父/矣)其日藏月藏經變有病龍又妙於福先寺者殿内
則天真山亭院十輪經變華嚴經並武靜藏畫龍王面
上蜥蜴及懐中所抱雞尤妙真山亭院北及門樓内兩
廂震亶支提二神並劉行臣畫今暗第二門東神亦行
臣畫今暗(彦逺遊西京寺觀不得遍惟/敬愛寺得細探討故為詳備)
龍興寺西禪院殿東頭展畫八國王分舍利
大雲寺門東兩壁鬼神佛殿上菩薩六軀淨土經變閣
上婆叟仙並尉遲畫黃犬及鷹最妙
𢎞聖寺陳靜眼張志畫
昭成寺西廊障日西域記圖楊廷光畫
三門下䕶法二神張遵禮畫
香爐兩頭淨土變藥師變程遜畫
聖慈寺西北禪院程遜畫本行經變維摩詰并諸功徳
楊廷光畫
𢎞道觀東封圖是呉畫兩京記乃云非名手畫誤也城
北老君廟呉畫杜甫詩云五聖聨龍衮千官列雁行畫
手看前輩呉生獨擅塲
光嚴寺(裴孝源云有/董伯仁畫)　天女寺(裴云有展/畫今不見)
　　　　已上東都
㑹昌五年武宗毁天下寺塔兩京各留三兩所故名畫
在寺壁者唯存一二當時有好事或掲取陷於屋壁已
前所記者存之葢寡先是宰相李徳裕鎮浙西創立甘
露寺唯甘露不毁取管内諸寺畫壁置於寺内大約有
顧愷之畫維摩詰在大殿外西壁
戴安道文殊在大殿外西壁
陸探㣲菩薩在殿後面
謝靈運菩薩六壁在天王堂外壁
張僧繇神在禪院三聖堂外壁
張僧繇菩薩十壁在大殿兩頭
張僧繇菩薩并神在文殊堂外壁
展子䖍菩薩兩壁在大殿外
韓幹行道僧四壁在文殊堂内
陸曜行道僧四壁在文殊堂内前面
唐湊十善十惡在三門外兩頭
呉道子僧二軀在釋迦道場外壁
呉道子鬼神在僧迦和尚南外壁
王陁子須彌山海水在僧伽和尚外壁(顧畫維麾詰初/置甘露寺中後)
(為盧尚書簡辭所取寶於家以匣之大中七年今上因/訪宰臣此畫遂詔壽州刺史盧簡辭求以進賜之金帛)
(以畫示百寮/後收入内)
　　述古之祕畫珍圖
古之祕畫珍圖固多散逸人間不得見之今粗舉領袖
則有
　龍魚河圖　　　　　六甲隱形圖
　五帝鈎命決圖　　　孝經祕圖
　孝經左契圖　　　　孝經雌雄圖
　遁甲開山圖(王粲/)　　　甘泉宫圖(漢武/)
　漢麟閣圖二(武帝一/宣帝一)　　鴻都門圖(孔聖七/十子)
　西王母益地圖(舜/)　　　南都賦圖(戴安道/)
　雲漢圖(劉褒/)　　　　　黃帝明堂圖(漢武/)
　五嶽真形圖(漢武/)　　　韓詩圖(十四/)
　論語圖(二/)　　　　　　蚩尤王子兵法營陣圖
　魯班攻戰器械圖　　　黃帝攻法圖
　伍胥水戰圖　　　　　呉孫子兵法雲氣圖
　五星八卦二十八宿圖
　十二星宫圖(三/)　　　　日月交㑹九道圖
　分野璇璣圖(八/)　　　　望氣圖(一/)
　河圖(十三又八卷/)　　　詩緯圖
　春秋圖(一/)　　　　　　孝經䜟圖(十二/)
　浸譚泥圖(七/)
　八卦八風十二時二十八宿音律圖(十一/)
　周公成壊吉凶圖(一/)　　妖怪圖(四/)
　相宅園地圖(一/)　　　　黃帝樊薛許氏相圖(一/)
　陰陽宅相圖(一/)　　　　馬像圖(八/)
　三王相鷹圖(一/)　　　　療馬百病圖(四/)
　老子黃庭經圖(一/)　　　大蒐神芝圖(十二/)
　黃帝昇龍圖(一/)　　　　山海經圖(六又鈔圖一/)
　太史公漢書圖(八又漢記圖三太/史公畫二十八人)
　大荒經圖(二十六/)　　　河圖括地象圖(十一/)
　天地郊社圖　　　　　諸鹵簿圖(不備錄篇/目至多)
　古聖賢帝王圖(二又/六)　　　古瑞應圖(二/)
　魏帝所撰雜畫圖(一/)　　　魏順應圖(四十/)
　大駕鹵簿圖(三/)　　　　　明帝太學圖(三/)
　列仙傳圖(一/)　　　　　　搜神記圖(四/荀)
　百國人圖(一/)　　　　　　地形圖(一衡/張)
　地形方丈圖(一秀/裴)　　　　孫子八陣圖(一/)
　太一三宫用兵成圖(二/)　　渾天宣夜圖(各一/)
　日月交㑹圖(一註鄭/𤣥)
　章賢十二時雲雨氣圖(一/)
　十二屬神圖(一/)　　　　神農本草例圖(一/)
　周禮圖(十四/)　　　　　周室王城明堂宗廟圖
　江圖(三劉氏又/一張氏)
　呉孫子牝牡八變陣圖(二/)
　黃石公五星圖𤣥圖(一/)　占日雲氣圖(京兆夏氏/魏氏並有)
　二十八宿分野圖(一/)　　風角五音圖
　三禮圖(十卷阮諶等撰又十二卷隋文帝開皇二十/年勅有司撰左武候執旗侍官夏侯朗畫)
　爾雅圖(上下兩卷陳尚書令江灌字徳源至武徳中/為隋州司馬并著爾雅賛二卷音六卷)
　忠孝圖(二十卷唐故凉州都督李襲譽/貞觀三年撰奏上嘉之并傳賛)
　漢明帝畫宫圖(五十卷第一起庖犧五十雜畫賛漢/明帝雅好畫圖别立畫官詔博洽之)
　　(士班固賈逵輩取諸經史事命尚方畫工/圖畫謂之畫賛至陳思王曹植為賛傳)
　益州學堂圖(十畫古聖帝賢臣七十子後代又增漢/晉帝王名臣蜀之賢相牧守似東晉時)
　　(人所/撰)
　魯廟孔子弟子圖(五是魯國廟堂/東西廂畫圖)
　傳國璽圖(一姚察/撰并記)　　　洛陽圖(一名楊宫圖/狀楊佺期撰)
　區宇圖(一百二十八卷每卷/首有圖虞茂氏撰)
　職貢圖(一外國酋渠諸蕃土俗本末仍各圖其/來貢者之狀金樓子言之梁元帝畫)
　中天竺國圖(有行記十卷圖三卷/明慶三年王𤣥策撰)
　祥瑞圖(十卷起天有/黃道失撰者)
　符瑞圖(十卷行日月楊廷光/并集孫氏熊氏圖)
　白澤圖(一卷三百二十事出抱朴/子黃帝廵東海而遇之)
　古今藝術圖(五十卷既畫其形又/說其事隋煬帝撰)
　靈秀本草圖(六起赤箭終蜻/蜓源平仲撰)
　本草圖(二十五其形狀蘇/敬撰明慶中事)
　易狀圖(一/)　　　　　　靈命本圖(二/)
　辯靈命圖(一/)
右略舉其大綱凡九十有七尚未盡載
　
　
　
　厯代名畫記卷三
欽定四庫全書
　厯代名畫記卷四
　　　　　　　　　　　　唐　張彦逺　撰
　　軒轅時
史皇黄帝之臣也始善圖畫創制垂法體象天地功侔
造化首冠羣工不亦宜哉(見世本與/蒼頡同時)
　　周
封膜周時人善畫見穆天子傳郭璞云姓封名膜
　　齊
敬君者善畫齊王起九重臺召敬君畫之敬君久不得
歸思其妻乃畫妻對之齊王知其妻美與錢百萬納其
妻(劉向説/苑具載)
　　秦
烈裔謇㳙國人秦皇二年本國獻之口含丹墨噴壁成
龍獸以指厯地如繩界之轉手方圓皆如規矩度方寸
内五嶽四瀆列土備焉善畫鸞鳳軒軒然惟恐飛去(見/王)
(子年拾/遺錄)
　　漢
毛延壽(杜陵/人)　　陳敞(安陵/人)　　劉白(新豐/人)
龔寛(洛陽/人)　　　陽望(下杜/人)　　樊育(長安/人)
已上六人並永光建昭中畫手時元帝後宫既多使圖
其狀每披圖召見諸宫人競賂畫工錢帛獨王嬙貌麗
意不苟求工人遂為醜狀及匈奴求漢美女上按圖召
昭君行帝見昭君貌第一甚悔之而籍已定乃窮其事
畫工皆棄市籍其家貲皆巨萬毛延壽畫人老少美惡
皆得其真陳敞劉白龔寛並工牛馬但人物不及延壽
陽望樊育亦善畫尤善布色(見葛洪西/京雜記)
　　後漢
趙岐字邠卿京兆長陵人多才藝善畫自為壽藏於郢
城畫季札子産晏嬰叔向四人居賔位自居主位各為
讃頌獻帝建安六年官至太常卿(見范曄/東漢書)
劉褒漢桓帝時人曽畫雲漢圖人見之覺熱又畫北風
圖人見之覺凉官至蜀郡太守(見孫暢之述畫記/及張華博物志云)
蔡邕字伯喈(裴孝源所定品第/云伯喈在下品)陳留圉人工書畫善鼓
琴建寧中為郎中校書東觀刋正六經文字書於太學
石壁天下模學又創八分書體為左中郎將封高陽鄉
侯年六十一靈帝詔邕畫赤泉侯五代將相於省(喜震/叔節)
(賜/彪)兼命為讃及書邕書畫與讃皆擅名於代時稱三美
(見東觀漢記并孫暢之述畫/有􁆸學圖小列女圖傳於代)
張衡字平子南陽西鄂人高才過人性巧明天象善畫
累拜侍中出為河間王相年六十二昔建州浦城縣山
有獸名駭神豕身人首狀貌醜惡百鬼惡之好出水邊
石上平子徃寫之獸入潭中不出或云此獸畏人畫故
不出也可去紙筆獸果出平子拱手不動潛以足指畫
獸今號為巴獸潭(見郭氏異物志彦逺按三齊記云昔/秦始皇見海神使左右巧者以足畫)
(之又按應劭風俗通云公輸班見水上􁁊形以/足盡之巧者非止於手運思脚亦應乎心也)
劉旦楊魯並光和中畫手待詔尚方畫於洪都學(二人/並見)
(謝承後/漢書)
　　魏
少帝曹髦字士彦(中/品)東海定王霦之子幼好學善書畫
初封高貴鄉公後即帝位甘露三年卒年二十(魏志/有傳)曹
髦之迹獨高魏代謝赫等雖著畫品皆闕而不載彦逺
今著此書不必備見其蹤跡但自古善畫者即載之(有/祖)
(二疏圖盗跖圖黄河流勢新豐放雞犬/圖傳於代又有於陵子黔婁夫妻圖)
楊修字德祖(中品/下)華陰人也有俊才為丞相主簿與陳
思王友善武帝以知有餘乂袁氏之甥也且密於植遂
惡之(魏志有傳西京圖嚴君平像呉/季札像並晉明帝題字傳於代)
桓範字元則沛國龍亢人少以才學稱時號智囊善丹
青在漢為羽林左監入魏拜大司農(魏志/有傳)
徐邈字景山燕國薊人性嗜酒善畫為侍中司空都鄉
侯年七十六諡曰穆(魏志/有傳)顔光祿云魏元陽之射徐侍
中之畫是也魏明帝遊洛水見白獺愛之不可得邈曰
獺嗜鰿魚乃不避死遂畫板作鰿魚懸岸羣獺競來一
時執得帝嘉歎曰卿畫何其神也荅曰臣未嘗執筆人
所作者自可庶幾(見續齊/諧記)
　　呉
曹不興(中品/上)呉興人也孫權使畫屏風誤落筆㸃素因
就成蠅狀權疑其真以手彈之時稱呉有八絶(張㪍呉/錄云八)
(絶者菰城鄭嫗善相劉敦善星象呉範善候風氣趙達/善算嚴武善棊宋壽善占夢皇象善書曹不興善畫是)
(八絶/也)呉赤烏中不興之青谿見赤龍出水上寫獻孫皓
皓送祕府至宋朝陸探微見畫歎其妙因取不興龍置
水上應時蓄水成霧累日霶霈謝赫云不興之迹代不
復見祕閣内一龍頭而已觀其風骨擅名不虚在第一
品陸之下衞之上李嗣真云不興以一蠅輒擅重價列
於上品恐為未當况拂蠅之事一説是楊修謝赫黜衞
進曹是渉貴耳之論彦逺按楊修與魏太祖畫扇悞㸃
成蠅遂有二事孫暢之述畫記亦云而李大夫之論不
亦迂濶况不興畫名冠絶當時非止於拂蠅得名但今
代無其迹若以品第在衞之上則未敢知(一人白畫雜/紙畫龍虎圖)
(紙畫青谿龍赤盤龍南海監牧十種/馬夷子蠻并獸龍頭四並傳於前代)
呉王趙夫人丞相趙達之妹善書畫巧妙無雙能於指
間以綵絲織為龍鳳之錦宫中號為機絶孫權嘗歎魏
蜀未平思得善畫者圖山川地形夫人乃進所寫江湖
九州山岳之勢夫人又於方帛之上繡作五岳列國地
形時人號為針絶又以膠續絲髪作輕幔號為絲絶(見/王)
(子年拾/遺錄)
　　蜀
諸葛亮字孔明彦逺按常璩華陽國志云亮以南夷之
俗難化乃畫夷圖以賜夷夷甚重之
亮子瞻字思逺善書畫為侍中僕射軍師將軍(見蜀/志)
　
　
　
　
　
　厯代名畫記卷四
欽定四庫全書
　厯代名畫記卷五
　　　　　　　　　　　　唐　張彦逺　撰
　　晉
明帝司馬紹字道幾(下品/上)元帝長子幼異有對日之竒
及長善書畫有識鑒最善畫佛像蔡謨集云帝畫佛於
樂賢堂經厯寇亂而堂獨存顯宗効著作為頌大寧中
年二十七諡曰明帝廟號肅祖(見晉/書)謝云雖畧於形色
頗得神氣筆迹超越(彦逺曾見晉帝毛詩圖舊目云羊/欣題字驗其迹乃子敬也豳詩七)
(月圖毛詩圖二列女二史記列女圖二雜鳥獸五游清/池圖息徒蘭圖圖雜畏鳥圖洛神賦圖游獵圖雜禽獸)
(圖東王公西王母圖洛中貴戚圖穆王宴瑤池圖漢武/囘中圖瀛州神圖人物風土圖傳於代又畫列女禹會)
(塗山殷湯/代桀圖)
荀朂字公曽(中品/下)潁川人多才藝善書畫在魏為大將
軍掾入晉為侍中中書監濟北侯光祿大夫尚書令太
康十年贈司徒諡曰成鍾會嘗詐作朂書就朂母取寳
劒會于時方造宅朂潛畫會祖父形於壁會兄弟入門
見之感慟乃廢宅朂書亦會之比也(見魏志及劉義慶/世説有大列女圖)
(小列/女圖)謝云荀與張墨同品在第一品衞協下顧駿之上
張墨(下/品)謝赫云與荀朂並風範氣韻極妙參神但取精
靈遺其骨法若拘以體物則未覩精奥若取其意外則
方厭膏腴可與知音説難與俗人道(屏風一維摩詰像/雜白畫一擣練圖)
(傳於/代)
衞協(上品/下)抱朴子云衞協張墨並為畫聖孫暢之述畫
云上林苑圖協之迹最妙又七佛圖人物不敢㸃眼睛
顧愷之論畫云七佛與大列女皆協之迹偉而有情勢
毛詩北風圖亦協手巧密於情思此畫短卷八分題元
和初宗人張惟素將來余大父答以名馬并絹二百疋
惟素後却索將貨與韓侍郎愈之子昶借與故相國鄒
平段公家以模本歸於昶彦逺㑹昌元年見段家本後
又於襄州從事見韓家本謝赫云古畫皆畧至協始精
六法頗為兼善雖不備該形似而妙有氣韻凌跨羣雄
曠代絶筆在第一品曹不興下張墨荀朂上李嗣真云
衞之迹雖有神氣觀其骨節無累多矣顧生天才傑出
何區區荀衞敢居其上彦逺以衞協品第在顧生之上
初恐未安及覽顧生集有論畫一篇歎服衞畫北風列
女圖自以為不及則不妨顧在衞之下荀又居顧之上
則未敢知(詩北風圖史記伍子胥圖醉客圖神仙畫張/儀像鹿圖詩黍稷圖史記列女圖白畫上林)
(苑圖卞莊子刺虎圖呉王舟師圖/並傳於代又有小列女楞嚴七佛)
王廙字世將(上品/上)瑯琊臨沂人善屬詞工書畫過江後
為晉代書畫第一音律衆妙畢綜元帝時為左衞將軍
封武康侯時鎮軍謝尚於武昌昌樂寺造東塔戴若思
造西塔並請廙畫王敦用廙為平南將軍荆州刺史護
南蠻校尉贈侍中年四十七(見晉書及何法/盛晉中興書)廙畫為晉
明帝師書為右軍法時右軍亦學畫於廙廙畫孔子十
弟子贊云余兄子羲之幼而岐嶷必將隆余堂構今始
年十六學藝之外書畫過目便能就余請書畫法余畫
孔子十弟子圖以勵之嗟爾羲之可不朂哉畫乃吾自
畫書乃吾自書吾餘事雖不足法而書畫固可法欲汝
學書則知積學可以致逺學畫可以知師弟子行已之
道又各為汝贊之(見廙本集有異獸圖列女仁智圖獅/子擊象圖呉楚放牧圖魚龍戲水絹)
(圖村社齊屏風犀/兕圖並傳於代)
王羲之字逸少(中品/下)廙從子也風格爽舉不顧常流書
既為古今之冠冕丹青亦妙官至右軍將軍會稽内史
升平五年卒年五十九贈金紫光祿大夫(見晉書雜獸/圖臨鏡自寫)
(真圖扇上畫小/人物傳於前代)
羲之子獻之字子敬(中品/下)少有盛名風流高邁草𨽻繼
父之美丹青亦工桓温嘗請畫扇誤落筆因就成烏駮
牸牛極妙絶又書牸牛賦於扇上此扇義熙中猶在官
至中書令太元十一年卒年四十三贈侍中特進光祿
大夫太宰諡曰憲(見孫暢之述畫記彦逺按俗稱逸少/為大令子敬為小令非也子敬為中)
(書令年四十三族弟珉代居之珉年三十八子敬大令/也季琰乃小令也逸少官不至中書令不可呼為大令)
(也/)
康昕字君明(下/品)外國胡人或云義興人書類子敬亦比
羊欣曾潜易子敬題方山亭壁子敬初不疑之畫又為
妙絶官至臨沂令(孫暢之云勝楊惠/五獸圖傳於代)
顧愷之字長康小字虎頭(上品/上)晉陵無錫人多才藝尤
工丹青傳寫形勢莫不妙絶劉義慶世説云謝安謂長
康曰卿畫自生人以來未有也(又云卿畫蒼頡/古來未有也)曽以一
厨畫暫寄桓𤣥皆其妙迹所珍祕者封題之𤣥開其後
取之誑言不開愷之不疑是竊去直云畫妙通神變化
飛去猶人之登仙也故人稱愷之三絶畫絶才絶痴絶
又常悦一隣女乃畫女於壁當心釘之女患心痛告於
長康拔去釘乃愈(此一節事亦見劉義慶與幽明錄而/小不同云思江陵美女畫像簮之於)
(壁玩之亦出/搜神記也)嘗欲寫殷仲堪真仲堪素有目疾固辭長
康曰明府當緣隱眼也若明㸃瞳子飛白拂上使如輕
雲蔽月畫人嘗數年不㸃目睛人問其故荅曰四體妍
蚩本亡闗於妙處傳神寫照正在阿堵之中又畫裴楷
真頰上加三毛云楷俊朗有識具此正是其識具觀者
詳之定覺神明殊勝重嵇康四言詩畫為圖常云手揮
五絃易目送歸鴻難又畫謝幼輿於一巗裏人問所以
顧云一丘一壑自謂過之此子宜置巖壑中又常畫中
興帝相列像妙極一時著魏晉名臣畫贊評量甚多又
有論畫一篇皆模寫要法義熙初為散騎常侍(見晉史/中興書)
(檀道鸞續晉陽秋劉/義慶世説及顧集)建康實錄云謝赫論江左畫人呉
曹不興晉顧長康宋陸探微皆為上品餘皆中下品連
五十尺絹畫一像心敏手運須㬰立成頭面手足胸臆
肩背亡遺失尺度此其難也曹不興能之長康又曽於
瓦棺寺北小殿畫維摩詰畫訖光彩耀目數日京師寺
記云興寧中瓦棺寺初置僧衆設會請朝賢鳴刹注疏
其時士大夫莫有過十萬者既至長康直打刹注百萬
長康素貧衆以為大言後寺衆請勾疏長康曰宜備一
壁遂閉户徃來一月餘日所畫維摩詰一軀工畢將欲
㸃眸子乃謂寺僧曰第一日觀者請施十萬第二日可
五萬第三日可任例責施及開户光照一寺施者填咽
俄而得百萬錢劉義慶世説云桓大司馬每請長康與
羊欣論書畫竟夕忘疲孫暢之述畫記云畫冠冕而亡
面貌勝於戴逵謝赫云深體精微筆亡妄下但迹不迨
意聲過其實在第三品姚曇度下毛惠逺上李嗣真云
顧生天才傑出獨立亡偶何區區荀衞而可濫居篇首
不興又處顧上謝評甚不當也顧生思侔造化得妙物
於神會足使陸生失歩荀侯絶倒以顧之才流豈合甄
於品彚列於下品尤所未安今顧陸請同居上品(彦逺/以本)
(評繪畫豈問才流/李大夫之言失矣)姚最云顧公之美獨擅徃䇿荀衛曹
張方之蔑然如負日月似得神明慨抱玉之徒勤悲曲
高而絶唱分庭抗禮未見其人謝云聲過其實可為於
邑張懐瓘云顧公運思精微襟靈莫測雖寄迹翰墨其
神氣飄然在煙霄之上不可以圖畫間求象人之美張
得其肉陸得其骨顧得其神神妙亡方以顧為最喻之
書則顧陸比之鍾張僧繇比之逸少俱為古今之獨絶
豈可以品第拘謝氏黜顧未為定鑒(梁書外域傳獅子/國晉義熙初獻一)
(玉像高四尺二寸玉色特異制作非人工力厯晉宋朝/在瓦棺寺寺内有戴安道手制佛五軀及長康所畫維)
(摩詰時稱三絶齊東昏侯取玉像為寵妃釵釧俄爾而/東昏侯暴卒顧畫有異獸古人圖桓温像桓𤣥像蘇門)
(先生像中朝名士圖謝安像阿谷處女扇畫招隱鵝鵠/圖筍圖王安期像列女仙白麻紙三獅子晉帝相列像)
(阮修像阮咸像十一頭獅子白麻紙司馬宣王像一素/一紙劉牢之像虎射雜鷙鳥圖廬山㑹圖水府圖司馬)
(宣王并魏二太子像鳬雁水鳥圖列仙畫本雁圖三天/女圖行三龍圖絹六幅圖山水古賢榮啓期夫子阮湘)
(并水鳥屏風桂陽王美人圖蕩舟/圖七賢陳思王詩並傳於後代)
顧愷之論畫曰(凡畫人最難次山水次狗馬臺榭一定/器耳難成而易好不待遷想妙得也此)
(以巧厯不能/差其品也)小列女(面如恨刻削為容儀不盡生氣又/挿置大夫支體不以自然然服章)
(與衆物既甚竒作女子尤麗衣髻俯仰中一㸃一畫皆/相與成其跪姿且尊卑貴賤之形覺然易了難可逺過)
(之/也)周本記(重壘彌綸有骨法然/人形不如小列女也)伏羲神農(雖不似今世/人有竒骨而)
(兼美好神屬㝠芒/居然有得一之想)漢本記(季王首也有天骨而少細美/至於龍顔一像超豁高雄覽)
(之若/面也)孫武(大荀首也骨趣甚竒二婕以憐美之體有驚/劇之則若以臨見妙裁尋其置陳布勢是達)
(畫之/變也)醉客(作人形骨成而制衣服慢之亦以助醉/神耳多有骨俱然藺生變趣佳作者矣)穰苴
(類孫武/而不如)壯士(有奔勝大勢恨/不盡激揚之態)列士(有骨俱然藺生恨急/烈不似英賢之慨以)
(求古人未之見也於秦王之對荆卿/及復大閑凡此類雖美而未盡善也)三馬(雋骨天竒其/騰畢如躡虚)
(空於馬勢/盡善也)東王公(如小吳神靈居然為神靈/之噐不似世中生人也)七佛及夏
殷與大列女(二皆衛協手/傳而有情勢)北風詩(亦衛手巧宻於精思/名作然未離南中南)
(中像興即形布施之象轉不可同年而語矣羙麗之形/尺寸之制陰陽之數纎妙之迹世所並貴神儀在心而)
(手稱其目者𤣥賞則不待喻不然真絶夫人心之達不/可或以衆論執偏見以擬通者亦必貴觀於明識夫學)
(詳此思/過半矣)清遊池(不見金鎬作山形勢者見龍虎雜/獸雖不極體以為舉勢變動多方)七賢
(唯嵇生一像欲佳其餘雖不妙合/以比前諸竹林之畫莫能及者)嵇輕車詩(作嘯人似/人嘯然容)
(悴不似中散處置意事既佳/又林木雍容調暢亦有天趣)陳太丘二方(太丘夷素似/古賢二方為)
(爾/耳)嵇興(如其/人)臨深履薄(兢戰之形異佳有裁自/七賢以來並戴手也)又愷之
魏晉勝流畫讚曰凡將摹者皆當先尋此要而後次以
即事凡吾所造諸畫素幅皆廣二尺三寸其素絲邪者
不可用久而還正則儀容失以素摹素當正掩二素任
其自正而下鎮使莫動其正筆在前運而眼向前視者
則新畫近我矣可常使眼臨筆止隔紙素一重則所摹
之本逺我耳則一摹蹉積蹉彌小矣可令新迹掩本迹
而防其近内防内若輕物宜利其筆重宜陳其迹各以
全其想譬如畫山迹利則想動傷其所以嶷用筆或好
婉則於折楞不雋或多曲取則於婉者増折不兼之累
難以言悉輪扁而已矣寫自頸已上寧遲而不雋不使
逺而有失其於諸像則像各異迹皆令新迹彌舊本若
長短剛軟深淺廣狹與㸃睛之節上下大小醲薄有一
毫小失則神氣與之俱變矣竹木土可令墨彩色輕而
松竹葉醲也凡膠清及彩色不可進素之上下也若良
畫黄滿素者寧當開際耳猶於幅之兩邊各不至三分
人有長短今既定逺近以矚其對則不可改易濶促錯
置高下也凡生人亡有手揖眼視而前亡所對者以形
寫神而空其實對荃生之用乖傳神之趨失矣空其實
對則大失對而不正則小失不可不察也一像之明昧
不若悟對之通神也又畫雲臺山記曰山有面則背向
有影可令慶雲西而吐於東方清天中凡天及水色盡
用空青竟素上下以映日西去山别詳其逺近發迹東
基轉上未半作紫石如堅雲者五六枚夾岡乘其間而
上使勢蜿蟺如龍因抱峯直頓而上下作積岡使望之
蓬蓬然凝而上次復一峯是石東鄰向者峙峭峯西連
西向之丹崖下據絶磵畫丹崖臨澗上當使赫巘隆崇
畫險絶之勢天師坐其上合所坐石及廕宜磵中桃傍
生石間畫天師痩形而神氣逺據磵指桃迴面謂弟子
弟子中有二人臨下到身大怖流汗失色作王良穆然
坐答問而超昇神爽精詣俯盼桃樹又别作王趙趨一
人隱西壁傾巗餘見衣裾一人全見室中使輕妙泠然
凡畫人坐時可七分衣服彩色殊鮮微此正蓋山高而
人逺耳中叚東面丹砂絶㟧及廕當使嵃㟞高驪孤松
植其上對天師所壁以成磵磵可甚相近相近者欲令
雙壁之内悽愴澄清神明之居必有與立焉可於次峯
頭作一紫石亭立以象左闕之夾高驪絶㟧西通雲臺
以表路路左闕峯似巖為根根下空絶并諸石重勢巖
相承以合臨東磵其西石泉又見乃因絶際作通岡伏
流潜降小復東出下磵為石瀨淪没于淵所以一西一
東而下者欲使自然為圖雲臺西北二面可一圖岡繞
之上為雙碣石象左右闕石上作狐遊生鳳當婆娑體
儀羽秀而詳軒尾翼以眺絶磵後一叚赤岓當使釋弁
如裂電對雲臺西鳳所臨壁以成磵磵下有清流其側
壁外面作一白虎匍石飲水後為降勢而絶凡三叚山
畫之雖長當使畫甚促不爾不稱鳥獸中時有用之者
可定其儀而用之下為磵物景皆倒作清氣帶山下三
分倨一以上使耿然成二重(已上並長康所著因載于/篇自古相傳脱錯未得妙)
(本勘/校)
史道碩(上品/下)孫暢之云道碩兄弟四人並善畫道碩工
人馬及鵝謝云碩與王微並師荀衞王得其意史傳其
似(古賢圖金谷圖鵝圖牛圖七賢圖七命圖蜀都賦圖/三馬圖八駿圖服乘箴圖酒德頌圖琴賦圖嵇中散)
(詩圖田家十月圖馬圖王駿戈船圖/梵僧圖燕人送荆軻圖並傳於代)
謝稚(下/品)陳郡陽夏人初為晉司徒主簿入宋為寧朔將
軍西陽太守(宋鄧琬傳有稚子列女康侯像列女母儀/圖列女貞節圖列女賢明圖列女仁智圖)
(列女傳一游仙翡翠篇列女辯通圖三馬伯樂圖鸂鶒/圖孝子圖十弟子圖三牛圖濠梁圖輕車迅邁圖列女)
(畫秋興圖孝經岡列女圖大列女圖康侯圖晉宣王及/魏名臣像雜畫一楚令尹泣岐蛇圖孟母圖遊仙圖秦)
(王遊海圖洛陽門翻車併水圖汾/陰醮鼎圖狩河陽圖並傳於代)
夏侯瞻(下/品)謝云氣韻不足精密有餘擅名當代事非虚
美在第三品毛惠逺下戴逵上(郢匠圖高士圖倕山圖/楚人祠鬼神圖傳於代)
嵇康字叔夜譙國銍人能屬詞善鼓琴工書畫美風儀
在魏拜中散大夫入晉不仕自以高潔難期所與神交
者唯王戎山濤等為竹林七賢而已性巧絶與向秀共
鍜於柳樹下鍾會貴公子也徃訪之康不禮焉會構禍
康於文帝時年四十(見晉書獅子擊象/圖巢由圖傳於代)
温嶠字太真太原祁人秀朗有才鑒善畫明帝時官至
平南將軍江州刺史年四十二贈侍中大將軍追封始
安公諡曰武(見孫暢之/畫記晉史)
謝巖曹龍丁逺楊惠江思逺已上五人兼見孫暢之畫
記思逺陳留圉人有孝行高節征西將軍庾亮請為儒
林㕘軍其他辟召皆不就年四十九(有/傳)
王濛字仲祖晉陽人放誕不羈書比庾翼丹青甚妙顔
希高達常徃驢肆家畫轜車自云我嗜酒好肉善畫但
人有飲食美酒精絹我何不徃也特善清言為時所重
卒時年三十九官至司徒左長史(晉書有傳事/見中興書)
戴逵字安道譙郡銍人幼有巧慧聰悟博學善鼓琴工
書畫為童兒時以白瓦屑鷄卵汁和溲作小碑子為鄭
𤣥碑時稱詞美書精器度巧絶其畫古人山水極妙十
餘歲時於瓦棺寺中畫王長史見之云此兒非獨能畫
終享大名吾恨不得見其盛時逵嘗就范宣學范見逵
畫以為亡用之事不宜虚勞心思逵乃與宣畫南都賦
范觀畢嗟歎甚以為有益乃亦學畫逵既巧思又善鑄
佛像及雕刻曽造無量壽木像高丈六并菩薩逵以古
制朴拙至於開敬不足動心乃潛坐帷中宻聼衆論所
聼褒貶輒加詳研積思三年刻像乃成迎至山陰靈寳
寺郄超冠而禮之撮香誓曰(云云/)既而手中香勃然煙
上極目雲際前後徵拜終不起太元二十一年也(見晉/書及)
(宋書及逵别傳徐廣晉記㑹嵇記郭子劉義慶世説宋/朝臨川玉㝠險記此像今在越州嘉祥寺今亦有逵手)
(鑄銅佛并二菩薩在故洛陽城白/馬寺隋文帝自荆南興皇寺取來)謝云情韻綿密風趣
巧拔善圖賢聖百工所範荀衞之後實稱領袖劉義慶
云戴公從東出謝太𫝊徃見之謝本輕戴見之但論琴
書而已戴亡咎色而説琴畫愈妙謝知其量又戴安道
中年畫行像甚精妙庾道秀看之語戴曰神猶太俗蓋
卿世情未盡耳戴云惟務光當免卿此語耳(務光者夏/時人也耳)
(長七寸好鼓琴服蒲薤根湯將伐桀謀於光光曰非吾/事也湯曰伊尹何如光曰强力忍詬不知其他湯克桀)
(以天下讓於光光曰吾聞亡道之世不踐其土况讓我/乎負石自沉於瀘水見列仙傳戴逵畫有阿谷處女圖)
(孫綽高士像胡人弄猿畫湪梁圖董威輦詩圖孔子弟/子圖金人銘三馬伯樂圖三牛圖尚子平白畫嵇阮像)
(嵇阮十九首詩圖五天羅漢圖名馬圖漁父圖獅/子圖呉中溪山邑居圖杜征南人物圖並傳前代)
逵子勃(下/品)有父風孫暢之云山水勝顧晉義熙初以散
騎郎徵不至(見宋書有曹長儒像三馬圖九州名山圖/秦皇東游圖朝陽谷神圖風雲水月圖已)
(上並傳/於前代)
勃弟顒字仲若巧思亦逵之流一門隱遁高風振於晉
宋傳父之琴書丹青凡所徵辟並不起宋太子鑄丈六
金像於瓦棺寺像成而恨面痩工人不能理乃迎顒問
之曰非面痩乃臂胛肥既鋁(音/慮)减臂胛像乃相稱時人
服其精思年六十四(見宋書隠逸傳/及王智深宋記)
彦逺曰漢明帝夢金人長大頂有光明以問羣臣或曰
西方有神名曰佛長丈六黄金色帝乃使蔡愔取天竺
國優瑱王畫釋迦倚像命工人圖於南宫清凉臺及顯
節陵上以形制古朴未足瞻敬阿育王像至今亦有存
者可見矣後晉明帝衞協皆善畫像未盡其妙洎戴氏
父子皆善丹青又崇釋氏範金賦采動有楷模至如安
道濳思於帳内仲若懸知其臂胛何天機神巧也其後
北齊曹仲達梁朝張僧繇唐朝呉道𤣥周昉各有損益
聖賢肸蠁有足動人瓔珞天衣創意各異至今刻畫之
家列其模範曰曹曰張曰呉曰周斯萬古不易矣
　
　
　
　
　
　
　
　厯代名畫記卷五
欽定四庫全書
　厯代名畫記卷六
　　　　　　　　　　　　唐　張彦逺　撰
　　宋
陸探微(上品/上)呉人也宋明帝時常在侍從丹青之妙最
推工者(宋書/有名)謝赫評云畫有六法自古作者鮮能備之
唯陸探微及衞協備之矣窮理盡性事絶言象包前孕
後古今獨立非激揚可至銓量之極乎上品之上亡地
寄言故居標第一(第一品/第一人)李嗣真云亡地寄言故居標
第一此言過當但顧長康之迹可使陸君失歩荀朂絶
倒然則稱萬代蓍龜衡鏡者顧陸同居上品第一張懐
瓘云顧陸及張僧繇評者各重其一皆為當矣陸公參
靈酌妙動與神會筆迹勁利如錐刀焉秀骨清像似覺
生動令人懔懔若對神明雖妙極象中而思不融乎墨
外夫象人風骨張亞於顧陸也張得其肉陸得其骨顧
得其神神妙亡方以顧為最比之書則顧陸鍾張也僧
繇逸少也俱為古今獨絶豈可以品第拘彦逺以此論
為當(有宋孝武像宋明帝像孝武功臣竹林像豫章王/像嚴龍像宋元微像羊𤣥寳像宋景和像蟬雀圖)
(建安山陽王像巴陵王像江陵王像江夏王像建平王/像江智淵王悦像王粹像王嗣像阮佃夫像勲臣像孫)
(高麗像一人像勲賢像沈慶之像顧慶之像栁元景像/王道隆像王翼之像沈曇慶醉像范惠景母子像高麗)
(赭白馬像阿難維摩圖鸂鶒圖王瑩像朱异像麻超之/徐僧寳像十一人圖五白馬圖劉亮騧馬圖獼猴圖齊)
(高帝像孔子像十弟子像宋元微像鍾期圖榮啓期孔/顔圖竟陵王像殷洪像任侯伯像釋僧䖍像徐爰李獻)
(王凱像孫夐著高麗衣圖劉碩錢靈度像徐爰周飾之/像謝超宗像宋桂陽王寵姬像劉牢之板像王獻之板)
(像天安寺惠明板像擣衣圖施脩林摇錫像江智淵劉/季之像太宰像靈基寺瑾統像蔡姬蕩舟圖詩新臺圖)
(鬬鴨圖蕭史圖叙夢賦/服乘圖竝傳於代者也)
子綏(中/品)謝云體運遒舉風力頓挫一㸃一拂動筆新竒
簡於繪事傳世蓋寡在第二品顧駿之下袁倩上(朝臣/像王)
(晏蕭寅像周盤龍麻紙/畫立釋迦像傳於世)
綏弟𢎞肅(中品/上)姚最云早藉庭訓雖所得不多亦有家
法在張僧繇毛稜上
顧寳光(中品/上)呉郡人善書畫大明中為尚書水部郎(見/宋)
(書陸探微傳云/司徒左曹掾)謝云全法陸家事事宗禀方之綏倩則
優在第四品蘧道愍下王維史道碩上(射雉圖豫章王/像泰始名臣圖)
(宋竟陵王像瑾公像鸂鶒圖張興像泰始勲臣像王翼/之像勲賢像褚淵衣架圖天竺僧麻紙畫洛中車馬鬬)
(鷄圖越中風俗/圖並傳於世)
宗炳字少文(中品/中)南陽涅陽人善書畫江夏王義恭嘗
薦炳於宰相前後辟召竟不就善琴書好山水西陟荆
巫南登衡岳因結宇衡山懐尚平之志以疾還江陵歎
曰噫老病俱至名山恐難遍遊唯當澄懐觀道卧以遊
之凡所遊厯皆圖於壁坐卧向之其高情如此年六十
九嘗自為畫山水序曰聖人含道映物賢者澄懐味像
至於山水質有而趣靈是以軒轅堯孔廣成大隗許由
孤竹之流必有崆峒具茨藐姑箕首大蒙之遊焉又稱
仁智之樂焉夫聖人以神法道而賢者通山水以形媚
道而仁者樂不亦幾乎余眷戀廬衡契濶荆巫不知老
之將至愧不能凝氣怡身傷跕石門之流於是畫象布
色構茲雲嶺夫理絶於中古之上者可意求於千載之
下旨微於言象之外者可心取於書策之内况乎身所
盤桓目所綢繆以形冩形以色貌色也且夫崑崙山之
大瞳子之小迫目以寸則其形莫覩逈以數里則可圍
於寸眸誠由去之稍濶則其見彌小今張綃素以逺映
則崑閬之形可圍於方寸之内竪劃三寸當千仞之高
横墨數尺體百里之迥是以觀畫圖者徒患類之不巧
不以制小而累其似此自然之勢如是則嵩華之秀𤣥
牝之靈皆可得之於一圖矣夫以應目會心為理者類
之成巧則目亦同應心亦俱會應㑹感神神超理得雖
復虚求幽巖何以加焉又神本亡端栖形感類理入影
迹誠能妙冩亦誠盡矣於是閒居理氣拂觴鳴琴披圖
幽對坐究四荒不違天勵之藂獨應無人之野峯岫嶤
嶷雲林森𦕈聖賢映於絶代萬趣融其神思余復何為
哉暢神而已神之所暢孰有先焉(見沈約宋書隱/逸傳及炳别傳)謝赫
云炳於六法亡所遺善然含毫命素必有損益迹非准
的意可師効在第六品劉紹祖下毛惠逺上彦逺曰既
云必有損益又云非准的既云六法亡所遺善又云可
師効謝赫之評固不足采也且宗公高士也飄然物外
情不可以俗畫傳其意旨(嵇中散白畫孔子弟子像獅/子擊象圖穎川先賢圖永嘉)
(邑屋圖周禮圖惠持師/像並傳于代凡七本)
王微字景元(下/品)瑯琊臨沂人善書畫嘗居一屋讀書玩
古不出十餘年與友人何偃書曰吾性知畫蓋鳴鵠識
夜之機盤紆糺紛咸紀心目故山水之好一徃迹求皆
得髣髴竟不就辟世祖以貞栖絶俗贈祕書監微作叙
畫一篇其畧曰辱顔光祿書以圖畫非止藝行成當與
易象同體而工篆𨽻者自以書巧為高欲其竝辯藻繪
覈其攸同夫言繪畫者竟求容勢而已且古人之作畫
也非以案城域辯方州標鎮阜劃􁏳流本乎形者融靈
而動者變心止靈亡見故所託不動目有所極故所見
不周於是乎以一管之筆擬太虚之體以判軀之狀畫
寸眸之明曲以為嵩高趣以為方丈以叐之畫齊乎太
華枉之㸃表夫隆凖眉額頰輔若晏􁁊兮孤巖鬱秀若
吐雲兮横變縱化故動生焉前矩後方出焉然後宫觀
舟車器以類聚犬馬禽魚物以狀分此畫之致也望秋
雲神飛揚臨春風思浩蕩雖有金石之樂珪璋之琛豈
能髣髴之哉披圖按牒効異山海綠林楊風白水激澗
嗚呼豈獨運諸指掌亦以明神降之此畫之情也(宋書/有傳)
(及王智深宋/紀序在别傳)謝赫云微與史道碩並師荀衞王得其意
史傳其似在顧寳光下彦逺論曰圖畫者所以鑒戒賢
愚怡悦情性若非窮𤣥妙於意表安能合神變乎天機
宗炳王微皆擬迹巢由放情林壑與琴酒而俱適縱烟
霞而獨徃各有畫序意逺迹高不知畫者難可與論因
著于篇以俟知者
謝莊字希逸陳郡陽夏人幼有才學初為始興王濬後
軍參軍性多巧思善畫制木方丈圖天下山川土地各
有分理離之則州郡殊合之則㝢内為一作畫琴帖序
自序其畫云泰始二年卒官至光祿大夫散騎常侍兼
中書令年四十六贈右光祿大夫諡憲子(見宋書/乂莊集)
袁倩(中品/上)謝云北面陸氏最為高足象人之妙亞美前
修但守師法不出新意其於婦人特為古拙在第二品
陸綏下姚曇度上(徐令麻紙豫章王像張暢等像王抗/棊圖會獻圖正聲伎圖御臨軒圖朝)
(臣十二人圖呉楚夜踏歌圖豫章王宴賔圖天女白畫/東晉高僧白畫二龍圖貌三人像不題名字竝冠武弁)
(有太清年月竝行於世又維摩詰變一卷百有餘事運/思高妙六法備呈置位無差若神靈感㑹精光指顧得)
(瞻仰威容前使顧陸知慙後得張/閻駭歎又有蒼梧圖傳於前代也)
倩子質姚最云風力爽俊不墜家聲始踰志學之年便
嬰顛癎之疾曾見莊周木雁圖卞和抱璞圖筆勢勁徤
繼父之美若方之體物則伯仁龍馬之詞比之書翰則
長𦙍狸骨之方雖語迹異途而妙理同歸一致
史敬文(中品上黄帝昇仙圖梁冀人馬/畫張平子西京賦圖並傳於代)
史藝(下品屈原漁父圖王羲/之像孫綽像並傳於代)
劉斌(下品詩黍離/圖傳於代)
尹長生(下品或作尹扈生駱簡像山陰公主/像南朝貴戚圖車馬圖傳於世)
顧駿之(中品嚴公等/像並傳於代)
康允之(中/品)
顧景秀(中品/上)宋武帝時畫手也在陸探微之先居武帝
左右武帝嘗賜何戢蟬雀扇是景秀畫後戢為呉興太
守齊高帝求好畫扇戢持獻之陸探微顧寳光見之皆
歎其巧絶(宋文帝像宋謝琨兄弟四人像晉中興帝相/像王獻之竹圖劉牢之小兒圖鸂鶒圖王僧)
(綽像蟬雀麻紙圖鸚鵡畫扇樹相雜竹懐香畫孫公命/將圖名臣圖刺虎圖小兒戲鵝圖或云是畫昭明太子)
(王謝諸賢圖陸機/詩圖竝傳於代)謝云神韻氣力不足前修筆精謹細
則逾徃烈始變古體創為今範賦彩制形皆有新意扇
畫蟬雀自景秀始也宋大明中莫敢與競在第二品陸
綏上(彦逺按大明中有顧寳/光景秀豈徳獨擅也)
呉􁕓(下/品)謝云體法雅媚制置才巧擅美當年有聲京洛
在第二品江僧寳下
張則(下/品)謝云意態宏逸動筆新竒在呉􁕓下
劉𦙍祖(下/品)官至尚書吏部郎謝云蟬雀特盡微妙筆迹
超越爽俊不凡在第三品晉明帝下
𦙍祖弟紹祖(下/品)官至晉太康太守謝云善於傳冩不閑
構思鳩歛卷秩近將兼兩宜有草創綜於衆本筆跡調
快勁滑有餘然傷於師工乏其士體其於模冩特為精
密
𦙍祖子璞姚最云體運精研亞于𦙍祖在梁元帝下
蔡斌(下品下遊仙圖蘇/武像並傳於代)
濮萬年(下品蘇門先生圖/名臣像傳於代)
萬年弟道興(下品列女辯/通圖傳於代)
史粲(中品上馬勢白畫/八駿圖傳於代)
宋僧辯(下/品)
褚靈石(下/品)
范惟賢(諸家並不載品第唯南齊高帝集名畫/曰十二人自陸至范惟賢亦未見其迹)
　
　
　
　
　
　
　厯代名畫記卷六
欽定四庫全書
　厯代名畫記卷七
　　　　　　　　　　　　唐　張彦逺　撰
　　南齊
宗測字敬㣲炳之孫也(炳已具/第六卷)代居江陵不應辟召驃
騎將軍豫章王嶷請為參軍測答曰得何謬傷海鳥横
斤山木􁄪善書畫傳其祖業志欲遊名山乃寫祖炳所
畫尚子平圖於壁隱廬山居炳舊宅畫阮籍遇孫登於
行障上坐卧對之又畫永業寺佛影䑓皆稱臻絶(見南/齊記)
劉係宗丹陽人少便書畫在宋為景陵王子景粹侍書
入齊為東宫侍書官至驃騎將軍宣城太守(南齊書/具載)
姚曇度(中品/上)謝云畫有逸才巧變鋒出魑魅鬼神皆為
妙絶雅鄭兼善英奇俊拔天挺生知出人意表雖然洪
纖循短往往有失在第三品袁倩下顧生上
曇度子不知名出家法號惠覺(下/品)姚最云丹青之用繼
父之美定其優劣嵇聶之流(有殷洪像白馬寺/寳䑓様行於代)
蘧道愍(下/品)謝云與章繼伯並善寺壁兼能畫扇人馬數
分毫釐不失别體之妙可謂入神蘧始師章冰寒於水
道愍外甥沙門僧珍師道愍之畫(中品/上)姚最云嵇聶之
流與惠覺同品(有姜嫄等像豫章王/像康居人馬傳於代)
章繼伯(下/品)謝云與蘧同品(耤田圖絹長/三丈傳於代)
范懐珍(中品或作懐粲或作懐堅渥/洼馬圖孝子屏風行於代)
鍾宗之(下品王攸之等像王柳/等像王獻之像行於代)
王奴(下品嘯賦/圖行於代)
王殿(下品曹長孺真列女傳母儀/圖三馬圖敗舂圖傳於代)
戴蜀(中品下孝子圖/息媯圖傳於代)
陳公恩(下品列女貞節圖列女仁/智圖朱買臣圖傳於代)
陶景真(中品下孔雀鸚鵡/圖虎豹圖傳於代)
張季和(下品游清池/圖傳於代)
沈標(下/品)姚最云亡所偏善觸類渉習留意鉊華亦有可
觀
謝赫(中品/下)姚最云㸃刷精研意存形似寫貌人物不俟
對看所湏一覽便歸操筆目想毫髮皆亡遺失麗服靚
妝隨時變改直眉曲鬢與時競新别體細㣲多從赫始
遂使委巷逐末皆類效顰至於氣韻精靈未窮生動之
致筆路纖弱不副雅壯之懐然中興已來象人為最在
沈標下毛惠秀上(安期先生/圖傳於代)
沈粲(下/品)姚最云筆迹調媚專工綺羅屏障所圖頗有情
趣在張僧繇上(彦逺云專工綺羅亡所/他善不合在僧繇上)
丁光謝云雖擅名蟬雀筆跡輕羸非不精謹乏其生氣
(彦逺云若以蟬雀㣲藝况又/輕羸則猥厠畫流固有慚色)
周曇研沙門彦悰云師塞北勤授曹仲達比曹不足方
塞有餘(塞北勤/未詳)
謝惠連(中品/中)陳郡陽夏人幼有詞學族兄靈運歎服
之官至司徒府參軍以疎放乆不從宦年二十書畫竝
妙(南齊書/具載)
謝約(下/品)孫暢之云綜弟也為衛尉參軍范曄為傳善
山水(大山圖并聲妓/樂器圖傳於代)
虞堅(下/品)
丁寛(下/品)
劉瑱字士温(下/品)彭城人少聰慧多才藝工書畫飲酒至
數斗畫嬪嬙當代第一官至吏部郎(見南/齊書)謝云用意綿
宻畫體簡細筆力困弱制置單省婦人最佳但纖削過
差翻為失真然玩之詳熟甚有姿態(擣衣圖劉長史圖/少年行樂圖朝臣)
(圖吳中行舟/圖並傳於代)
毛惠逺(中品/上)滎陽陽武人善畫馬時劉瑱善畫婦人竝
當代第一官至少府卿市青碧一千二百斤供御畫用
錢六十五萬有言惠逺納利者世祖勑尚書評價貴二
十八萬殺之後家徒壁立上悔痛之(見蕭子/顯齊書)謝云畫體
周贍亡適不諧出意無窮縱横絡繹位置經畧尤難比
儔筆力遒媚超邁絶倫其於倐忽揮霍必也極妙至於
定質磈然翻未盡善鬼神及馬泥滯於時(彦逺按南齊/史稱惠逺畫)
(馬第一謝乃云泥滯於時曽見酒客圖是宫卷後有題/記筆跡之外頗有風格意匠師於顧酒客圖刀㦸圖中)
(朝名士圖刀㦸戲圖七賢藤紙圖赭白馬/圖騎馬變勢圖葉公好龍圖並傳於代)
惠逺弟惠秀(下品/下)永眀中待詔祕閣世祖將北伐命恵
秀畫漢武北代圖中書郎王融監掌其事融好功名秀
又善圖畫成帝極珍貴置瑯琊䑓上每披玩焉(見南/齊書)姚
最云繪事詳悉太自矜持翻成羸鈍遒勁不及於惠逺
精細有過於稜矣(併除圖剡中谿谷邨墟圖胡僧圖/釋迦十弟子圖二疎圖傳於代)
惠逺子稜姚最云便速有餘真巧不足善於布置比之
叔父則牀下安牀
　　梁
元帝蕭繹字世誠(中/品)武帝第七子初生便眇一目聰慧
俊朗博渉技藝天生善書畫初封湘東王後乃即位年
四十七追號元帝廟號世祖嘗畫聖僧武帝親為贊之
任荆州刺史日畫蕃客入朝圖帝極稱善(梁書/具載)又畫職
貢圖并序善畫外國來獻之事(序具/本集)姚最云湘東天挺
生知學窮􁄪表心師造化象人特盡神妙心敏手運不
加㸃理聽訟之暇衆藝之餘時遇揮毫造化驚絶足使
荀衛閣筆袁陸韜翰(游春苑白麻紙圖鹿圖師利像鶼/鶴陂澤圖芙蓉蘸鼎圖並有題印)
(傳於/後)
元帝長子方等字實相尤能寫真坐上賔客隨意㸃染
即成數人問童兒皆識之後因戰殁年二十二贈侍中
中軍將軍揚州刺史諡忠莊太子(見梁書及三國典/畧龍馬出渥洼圖)
蕭大連字仁靖簡文帝第五子少俊爽風流有巧思洞
達音律工丹青初封臨海縣公官至東揚州刺史輕車
將軍大寳元年封南郡王年二十五(見梁/書)
蕭賁字文奐(下/品)蘭陵人多詞學工書畫曾於扇上畫山
水咫尺内萬里可知仕梁為河東太守(見梁/書)姚最云雅
􁄪精宻後來難比含毫命素動必依真學不為人自娛
而已人間罕見其迹
陸杲字明霞(中品/上)吳郡人也好詞學信佛理工書畫與
舅張融齊名初仕齊後入梁官至特進揚州大中正(見/梁)
(書/)謝云體致不凡跨邁流俗時有合作往往出人㸃畫
之間動襍灰琯傳於代者蓋寡
陶𢎞景字通眀丹陽秣陵人幼有異操年十歲得葛洪
神仙傳便有長生之志喜琴棋工草𨽻徵為諸王侍讀
永眀十年辭禄遂止於句曲山自號華陽隱居好著述
明衆藝善書畫大同二年卒年八十五贈中散大夫諡
曰貞白先生(見梁書/處士傳)武帝嘗欲徵用隱居畫二牛一以
金籠頭牽之一則逶迤就水草梁武知其意不以官爵
逼之朝廷有事多詢之號山中宰相
張僧繇(上品/中)吳中人也天監中為武陵王國侍郎直祕
閤知畫事厯右軍將軍吳興太守武帝崇飾佛寺多命
僧繇畫之時諸王在外武帝思之遣僧繇乘傳寫貌對
之如面也江陵天皇寺明帝置内有栢堂僧繇畫廬舍
那佛像及仲尼十哲帝怪問釋門内如何畫孔聖僧繇
曰後當頼此耳及後周滅佛法焚天下寺塔獨以此殿
有宣尼像乃不令毁拆又金陵安樂寺四白龍不㸃眼
睛每云㸃睛即飛去人以為妄誕固請㸃之湏臾雷電
破壁兩龍乘雲騰去上天二龍未㸃眼者見在初吳曹
不興圖青谿龍僧繇見而鄙之乃廣其像於武帝龍泉
亭其畫草留在祕閤時未之重至太清中雷震龍泉亭遂
失其壁方知神妙又畫天竺二胡僧因侯景亂散坼為
二後一僧為唐右常侍陸堅所寳堅疾篤夢一胡僧告
云我有同侣離坼多時今在洛陽李家若求合之當以
法力助君陸以錢帛果於其處購得疾乃愈劉長卿為
記述其事張畫所有靈感不可具記(彦逺家有僧繇定/光如來像元和中)
(進入内曾見維摩詰/并二菩薩妙極者也)姚最云善圖寺壁超越羣公價等
曇度朝衣野服古今不失竒形異貌殊方夷夏皆參其
妙唯公及私手不釋筆俾晝作夜未嘗倦怠數紀之内
亡湏臾之間然聖賢曬曯猶乏神氣豈可求備於一人
雖云晩出殆亞前哲在沈粲下(彦逺以此/評最謬)李嗣真云顧
陸已往鬱為冠冕盛稱後葉獨有僧繇今之學者望其
塵躅如周孔焉何寺塔之云乎且顧陸人物衣冠信稱
絶作未覩其餘至於張公骨氣竒偉師模宏逺豈唯六
法精備實亦萬類皆妙千變萬化詭狀殊形經諸目運
諸掌得之心應之手意者天降聖人為後生則何以制
作之妙擬於隂陽者乎請與顧陸同居上品張懐瓘云
姚最稱雖云後生殆亞前品未為知音之言且張公思
若湧泉取資天造筆纔一二而像已應焉周材取之今
古獨立象人之妙張得其肉陸得其骨顧得其神(清谿/宫水)
(怪圖吳主格虎圖維摩詰像横泉鬬龍圖昆明二龍圖/行道天王圖漢代射蛟圖雜人馬兵刀圖朱异像羊鴉)
(仁躍馬圖摩衲仙人圖梁北郊圖梁武帝像梁宫人射/雉圖定光佛像醉僧圖田舍舞圖詠梅圖並傳於代者)
(也/)
僧繇子善果(中品或/作張果)李嗣真云既慚過庭之訓猶是名
家之駒標置㸃拂殊多佳致時有合作亂真於父若長
轡逺途迹不迨意一篇之中自有玉石在田楊之下鄭
法輪之上(悉達太子納妃圖靈/嘉寺塔様傳於代)
善果弟儒童(中品上釋迦㑹圖/寳積經變傳於代)
袁昂字千里(中品/上)陳郡陽夏人仕齊為祕監黄門侍郎
幼以孝稱頗善畫入梁官至中書監年八十贈侍中特
進諡曰穆正(見梁/書)僧悰云禀則鄭公亡所失墜綺羅一
絶超彼常倫
焦寳願(下/品)姚最云早游張謝靳固不傳傍求造請事均
盗道衣制樹色皆自新意㸃黛施朱輕重不失在毛稜
上嵇寳鈞下
嵇寳鈞(下/品)姚最云雖亡師範而意兼真俗賦彩鮮麗觀
之悅情(彦逺以畫􁄪所貴/天然何必師範)
聶松(下/品)梁帝云與嵇同品言其優劣僧繇之亞在觧倩
上(支道林像/傳於代)
觧倩(中品/下)姚最云全法蘧章筆力不及通變巧㨗寺壁
最長(丁貴人彈曲項琵琶圖五/天人像九子魔圖傳於代)
陸整(中品上御/像傳於代)
江僧寳(中品/下)謝赫云斟酌袁陸親漸朱藍用筆骨鯁甚
有師法象人外亡所長在第三品戴逵下吳􁕓上(臨軒/圖御)
(像職貢圖小兒戲鵞圖/並有陳朝年號傳於代)
光宅寺僧威公(中/品)姚最云下筆為京洛所知
僧吉底俱外國人(中/品)
僧摩羅菩提亦外國人(中/品)
僧迦佛陀(中/品)禪師天竺人學行精慤靈感極多初在魏
魏帝重之至隋隋帝於嵩山起少林寺至今房門上有
畫神即是迦佛陀之迹(見續髙僧傳冇□菻國人物圖/器物樣外國獸圖鬼神畫並傳)
(於/代)姚最云已上三僧既華夷殊體亡以知其優劣(彦逺/按梁)
(書外國傳云干陁利國王瞿曇備跋陁羅者亦工畫其/國在南海洲上天監元年四月八日瞿曇夢一僧相告)
(云中國今有聖主十年内佛法大興汝可朝貢不然則/汝國不安夢中與僧同到中國見梁天子覺而異之記)
(得梁主形貌命筆寫之遂遣使并本國畫工請寫髙祖/真上許之使還本國陀羅以髙祖真類已畫者盛之寳)
(亟日加禮敬以外國/能畫故附此記云)
　
　
　
　
　
　
　
　厯代名畫記卷七
欽定四庫全書
　厯代名畫記卷八
　　　　　　　　　　　　唐　張彦逺　撰
　　陳
顧野王字希馮吳郡人七嵗通五經善屬詞能書畫長
為鴻儒天象地理無不畢習在梁為中領軍時宣城王
為揚州野王善畫王褒善書俱為賔友時號二絶入陳
官至黄門侍郎年六十三贈右衛將軍(見陳/書)
　　後魏
蔣少遊樂安博昌人敏慧機巧工書畫善畫人物及雕
刻雖有才學常在剞劂繩墨之間園湖城殿之側識者
歎息少遊坦然以為己任不告疲勞官至將作大匠太
常少卿前將軍都水兼此四官贈龍驤將軍青州刺史
諡曰質(見後魏書時有郭善明侯文和柳/儉閔文和郭道興並以巧思稱)彦逺以徳成
而上藝成而下鄙亡徳而有藝也君子依仁游藝周公
多才多藝貴徳藝兼也苟亡徳而有藝雖執厮役之勞
又何興歎乎
楊乞徳封新鄉侯歸心釋門施身入寺善畫佛像價凌
曇度
王由字茂道善書畫摹畫佛像為時所服官至東萊太
守(見後/魏書)
祖班者東魏人善畫(見三國/典畧)
　　北齊
髙孝珩世宗第二子封廣寧郡王尚書令大司徒司州
牧博渉多才藝嘗於㕔事壁上畫蒼鷹覩者疑其真鳩
雀不敢近又畫朝士圖當時絶妙為周師所虜授開封
縣侯孝珩亦善音律周武宴齊君臣自彈琵琶命孝珩
吹笛(見北/齊書)
蕭放字希逸梁武帝猶子也為本朝著作郎入齊待詔
詞林館善丹青因於宫中監諸畫工帝令采古来麗美
詩及賢哲充畫圖帝甚善之與楊休之同撰御覽加鎮
東大將軍散騎常侍(見北/齊書)
楊子華(中品/上)世祖時任直閣將軍員外散騎常侍嘗畫
馬於壁夜聴蹄齧長鳴如索水草圖龍於素舒卷輒雲
氣縈集世祖重之使居禁中天下號為畫聖非有詔不
得與外人畫時有王子沖善棋通神號為二絶(見北/齊史)閻
立本云自像人以来曲盡其妙簡易標美多不可减少
不可踰其唯子華乎僧悰云在孫下田上李云在上品
張下鄭上(斛律金像北齊貴戚游苑圖宫苑人/物屏風鄴中百戲獅猛圖並傳於代)
田僧亮(下/品)官至三公中郎將入周為常侍當時之名髙
於董展僧悰云挺特生知不由師授田家一種古今獨
絶在楊子華下(竇蒙云非獨田家衆藝皆妙楊孫之次/董展其流彦逺以僧亮畫意類於展而)
(不如展之/精宻也)李云田楊聲實與董展相侔備通形似田氏
野服紫車名為絶筆與楊契丹同在上品董展之下
劉殺鬼(下/品)與楊子華同時世祖俱重之畫鬭雀於壁間
帝見之為生拂之方覺常在禁中錫賚鉅萬任梁州刺
史(見北濟書/詞苑傳)
曹仲達本曹國人也北齊最稱工能畫梵像官至朝散
大夫(國朝宣律師撰三寶感通記具/載仲達畫佛之妙頗有靈感)僧悰云曹師於袁
氷寒於水外國佛像亡兢於時(盧思道斛律明月慕容/紹宗䓁像弋獵圖齊武)
(臨軒對武騎名/馬圖傳於代)
殷英童善畫兼楷𨽻
髙尚士(中/品)　徐徳祖(下/品)　曹仲璞　已上三人並是當
時名手
　　後周
馮提伽北平人也官至散騎常侍兼禮部侍郎志尚清
逺後避周末之亂傭畫於幷汾之間竇蒙云寺壁皆有
合作風格精密動若神契彦逺按提伽之迹未甚精密
山川草樹宛然塞北車馬為得意人物非所長
　　隋
閶毗榆林盛樂人工篆𨽻善丹青當時號為臻絶周武
帝時拜儀同三司隋帝愛其才藝令侍東宫數以雕麗
之物取悦於皇太子拜東騎將隋煬帝令毗修輦輅多
所損益與宇文愷參詳故實並推巧思官至朝散大夫
將作少監(見隋書時有何稠宇桂林劉龍/龍弟衮並有巧思絶世過人)
展子䖍(中品/下)厯北齊周隋在隋為朝散太夫帳内都督
僧悰云觸物留情備皆妙絶尤喜臺閤人馬山川咫尺
千里李云董展同品董有展之車馬展有董之臺閤(法/華)
(變白麻紙長安車馬人物圖弋獵圖雜宫苑南郊白畫/王世充像北齊後主幸晋陽圖朱買臣覆水圖並傳於)
(代/)
鄭法士(中品/上)在周為大都督左員外侍郎建中將軍封
長社縣子入隋授中散大夫僧悰云取法張公備該萬
物後來冠冕獲擅名家在孫尚子上李云伏道張門謂
之高足鄰幾覩奥具體而㣲氣韻標舉風格遒俊麗組
長纓得威儀之樽節柔姿綽態盡幽閒之雅容至乃百
年時景南鄰北里之娱十月車徒流水浮雲之勢則金
張意氣玉石豪華飛觀層樓間以喬林嘉樹碧潭素瀨
糅以雜英芳草必曖曖然有春臺之思此其絶倫也江
左自僧繇已降鄭君自稱獨歩在上品楊子華下孫尚
子上(按鄭法輪鄭徳文袁昂陳善見劉烏閻立本皆師/鄭公各有形似識者方辨之禽盧明月像阿育王)
(像陳𤣥英像貴戚屏風洛中人物車馬隋文帝入佛堂/像北齊畋遊像楊素賀若弼像并遊春苑圖並傳於代)
彦逺以李大夫所評鄭在楊下此非允當鄭合在楊上
法士弟法輪(中品/上)李云屬意温雅用筆調潤精密有餘
髙竒未足輿馬之際難與比肩比其兄為劣及其闢臺
苑恣登臨羅綺如春芳菲似雪亦為絶塵也僧悰云法
輪精密有餘不近師匠全範士體先圖寺壁本效張公
為歩不成諒非髙雅前賢品第以此失之
法士子徳文(中/品)李云筆迹纎懦英靈銷歇與法輪劉烏
同
孫尚子(上品/中)睦州建徳縣尉僧悰云師模顧陸骨氣有
餘鬼神特所偏善婦人亦有風態在法士下子華上竇
蒙云鞍馬樹石法士不如與顧陸異迹豈獨鬼神而已
李云孫鄭共師於張鄭則人物樓臺當雄霸伯孫則魑
魅魍魎參靈酌妙善為戰筆之體甚有氣力衣服手足
木葉川流莫不戰動唯鬚髪獨爾調利他人效之終莫
能得此其異態也在上品鄭下董展上(美人圖屋宇/鬼神傳於代)
董伯仁(中品/上)汝南人也多才藝鄉里號為智海官至光
禄大夫殿中將軍僧悰云綜歩多端尤精位置屛障一
種亡愧前賢在陳善見下竇蒙云樓臺人物曠絶今古
雜畫巧贍髙視孫田乃變化萬殊何止屏風一種李云
董與展皆天王縱任亡所祖述動筆形似畫外有情足
使先輩名流動容變色但地處平原闕江山之助跡參
戎馬少簮裾之儀此是所未習非其所不至若較其優
劣則欣戚笑言皆窮生動之意馳驅弋獵各有奔飛之
狀必也三休輪奐董氏造其微六轡沃若展生居其駿
董有展之車馬展亡董之臺閣汝南今多畫迹是其絶
思石泉公王方慶觀之而歎曰向使展董二人與江東
諸子易地而處張侯已降咸應病之鑒者以為知言初
董與展同召入隋室一自河北一自江南初則見輕後
乃頗采其意古來詞人亦有此累(周明帝畋遊圖雜畫/臺閣樣彌勒變𢎞農)
(田家圖隋文帝上/廏名馬圖傳於代)
楊契丹(上品/中)官至上儀同僧悰云六法備該甚有骨氣
山東體制允屬伊人在閻立本下(竇云契丹之迹非不/雄富比之董展則乏)
(精/㣲)李云田楊聲侔董展昔田楊與鄭法士同於京師光
明寺畫小塔鄭圖東壁北壁田圖西壁南壁楊畫外邉
四面是稱三絶楊以簟蔽畫處鄭竊觀之謂楊曰卿畫
終不可學何勞鄣蔽楊特託以婚姻有對門之好又求
楊畫本楊引鄭至朝堂指宮闕衣冠車馬曰此是吾畫
本也由是鄭深歎服(光明寺後為大雲寺/今長安懐逺里也)又寳刹寺一
壁佛湼槃變維摩等亦為妙作與田同品(隋朝正㑹圖/幸洛陽圖豆)
(盧寜像貴戚游宴/圖雜佛變傳於代)
劉烏(下/品)僧悰云師於鄭屏鄣有功其於綿宻獨越倫輩
李云學於鄭不少風格但未遒耳
陳善見(下/品)僧悰云准的於鄭遒媚温潤則不及之裴孝
源云二閻袁陸張之外學者陳善見王知愼之流萬得
其一固未及於風格尚汲汲於形似今之所蓄皆善見
寫榻都非楊鄭之眞矣
江志(中/品)僧悰云筆力勁健風韻頓挫模山擬石妙得其
眞
李雅(下/品)為滕王庫直(或云/秦王)僧悰云神氣抑揚獨越倫伍
聖僧形制是所尤工竇云佛像鬼神法士以下僧繇之
亞契丹善見未可比之
王仲舒(下/品)僧悰云北面孫公風骨不逮精熟潤媚推於
名輩
閻思光(下/品)　解悰(下/品)　程瓉(下/品)　已上三人竝隋朝名
手
尉遲跋質那西國人善畫外國及佛像當時擅名今謂
之大尉遲(六番圖外國寳樹圖又/有婆羅門圖傳於代)
天竺僧曇摩拙义亦善畫隋文帝時自本國來遍禮中
夏阿育王塔至成都雒縣大石寺空中見十二神形便
一一貌之乃刻木為十二神形於寺塔下至今在焉(具/三)
(寳感/通記)
　
　厯代名畫記卷八
欽定四庫全書
　歴代名畫記卷九
　　　　　　　　　　　　唐　張彥逺　撰
　　唐朝上
唐高祖神堯皇帝太宗皇帝中宗皇帝𤣥宗皇帝竝神
武聖哲藝亡不周書畫備能非臣下所敢陳述
漢王元昌高祖神堯皇帝第七子太宗皇帝之弟少博
學能書畫武德三年封魯王十年封漢王為梁州都督
坐太子承乾事廢(畫漢賢王圖鞍/馬鷹鶻傳於代)李嗣眞云天人之姿
博綜伎藝頗得風韻自然超舉碣館深崇遺迹罕見在
上品二閻之上(裴孝源云六法/俱全萬類不失)
漢王弟韓王元嘉亦善書畫天后授之太尉善畫龍馬
虎豹
滕王元嬰亦善畫
閻立德(上品下閻讓字立/德以字行於代)父毗在隋以丹青知名(已在/第八)
(卷中/具載)與弟立本俱傳家業武德中為尚衣奉御造衮冕
大裘等六服腰輿傘扇咸得妙制貞觀初為將作大匠
造翠㣲玉華宮稱旨官至工部尚書封大安縣公顯慶
元年贈吏部尚書幷州都督諡曰康(文成公主降畨圖/玉華宮圖鬭雞圖)
(並傳/於代)
立德弟立本(上品/下)顯慶初代立德為工部尚書總章元
年拜右相封博陵縣男有應務之才兼能書畫朝廷號
為丹青神化初為太宗秦王庫直武德九年命寫秦府
十八學士褚亮為贊(秦府十八學士駕真圖序曰武德/四年太宗皇帝為太尉尚書令雍)
(州牧左右衛大將軍新命為天策上將軍位在三公上/乃鋭意經籍怡神藝學開學館以待四方之士乃降敎)
(曰昔楚國尊賢存道先於申穆梁園接士比德至於鄒/枚咸以著範前修垂光後烈顧惟菲薄多謝古人高山)
(仰止能亡景慕於是芳蘭始被深冠葢之游丹桂初叢/廣旄俊之士既而場苖葢寡空留皎皎之姿喬木徒遷)
(終愧嚶嚶之友所冀通人正訓匡其闕如側席亡倦於/齊庭開筵有慚於燕館屬大行臺司勲郎中杜如晦記)
(室考功郎中房𤣥齡及于志寧軍諮祭酒蘇世長天䇿/府記室薛收文學禇亮姚察太學博士陸德明孔頴達)
(主簿李𤣥道天䇿倉曹李守素秦王記室虞世南參軍/蔡允恭顏相時著作郎記室許敬宗薛元敬太學助敎)
(葢文達興籖蘇朂等或背淮而致千里或通趙以欣三/見咸能垂裾邸第委質藩維或𢎞禮度而成典則暢詞)
(學而路風雅優游幕府是用嘉焉宜可以守本官兼文/學館學士及薛收卒徵東虞州錄事參軍劉孝孫入館)
(尋遷庫直閻立本圖形貌具題名字爵里仍敎文學褚/亮為之像讚勒成一卷號十八學士並給珍膳分為三)
(畨更直宿于閣每軍國務靜參謁歸休即引見論討墳/典商畧前載考其得失或夜分而寢又降以温顏禮數)
(甚厚由是天下歸心奇傑之士咸思自効/于時預入館者時所傾慕謂之登瀛州云)貞觀十七年
又詔畫凌煙閣功臣二十四人圖上自為讚(貞觀十七/年詔曰自)
(古皇王襃崇勲德旣勒名於鍾鼎又圖形於丹青是以/甘露良佐麟閣著其美建武功臣雲臺紀其迹司徒趙)
(國公無忌故司空揚州都督河間元王孝恭故司空蔡/國公如晦故司空相州都督鄭國文貞公徵司徒梁國)
(公𤣥齡開府儀同三司尚書左僕射申國公士廉開府/儀同三司鄂國公敬德特進衛國公靖特進宋國公瑀)
(故輔國大將軍揚州都督裒國忠壯公志𤣥輔國大將/軍䕫國公𢎞基故尚書左僕射忠國公通故陜東道大)
(行臺尚書右僕射鄖節公開山故荆州都督譙襄公紹/故荆州都督邳襄公順德洛州都督鄖國公張亮光禄)
(大夫吏部尚書陳國公侯君集故左驍衛大將軍郯襄/公張公謹左領軍大將軍盧國公程知節故禮部尚書)
(永興文懿公虞世南故户部尚書渝襄公劉政㑹光禄/大夫户部尚書莒國公唐儉光禄大夫兵部尚書英國)
(公李勣故徐州都督胡壯公秦叔寳等或材唯棟梁謀/猷經逺綢繆帷幄經綸霸圖或學綜經籍德範光茂隱)
(犯同致忠讜日聞或竭力義旗委質藩邸一心表節百/戰標奇或授命廟堂闢土方面重氛再朗王畧遐宣契)
(濶中後劬勞師旅賛景業於草昧翼鴻化於隆平茂績/嘉庸冠冕列辟昌言直道模範縉紳固以瞻伊呂而連)
(衡邁方召而長騖者矣宜酌故實𢎞兹盛典可並圖畫/於凌烟閣庶念功臣之懷亡謝於前載旌賢之義永貽)
(於後/昆)時天下初定異國來朝詔立本畫外國圖又鄠杜
間有蒼虎為患天皇引驍雄千騎取之虢王元鳯太宗
之弟也彎弓三十鈞一矢斃之召立本寫貎以旌雄勇
國史云太宗與侍臣泛遊春苑池中有奇鳥隨波容與
上愛玩不已召侍從之臣歌詠之急召立本寫貎閣中
傳呼畫師閻立本立本時已為主爵郎中奔走流汗俯
伏池側手揮丹素目瞻坐賔不勝愧赧退戒其子曰吾
少好讀書屬詞今獨以丹青見知躬厮役之務辱莫大
焉爾宜深戒勿習此藝然性之所好終不能舎及為右
相與左相姜恪對掌樞務恪曾立邉功立本唯善丹青
時人謂千字文語曰左相宣威沙漠右相馳譽丹青言
竝非宰相器咸亨元年復為中書令四年薨諡曰文貞
僧悰云閤師與鄭奇態不窮像生變故天下取則(竇蒙/云直)
(自師心意存功外與/夫張鄭了不相干)裴云閻師張青出於藍人物衣冠
車馬臺閤竝得其妙厯觀古今法則巧思唯二閻楊陸
迥出常表張家父子稍居其次(彥逺云二閻楊陸雖則/畫美張家父子品第居)
(最裴云張在閻/下此論未當)李嗣真云博陵大安難兄難弟自江左
陸謝云亡北朝子華長逝象人之妙號為中興至若萬
國來庭奉塗山之玉帛百蠻朝貢接應門之位序折旋
矩度端簮奉笏之儀魁詭譎怪鼻飲頭飛之俗盡該毫末
備得人情二閻同在上品(田舎屏風十二扇位置經略/冠絶古今元和十三年彥逺)
(大父相國鎭太原詔取之西域圖王知愼/亦榻之永徽朝臣圖昭陵列像圖傳於代)彥逺論曰前
史稱魏明帝起凌雲閣勅韋誕題榜工人誤先釘榜以
籠盛誕釣上去地二十五丈及下鬚髪盡白纔餘氣息
遂戒子孫絶此楷法謝安嘗論其事子敬正色荅曰仲
將魏之大臣豈有此事若如所説知魏德之不長彥逺
嘗以子敬為有識之言閻令雖藝兼繪事時已位列星
郎況太宗皇帝洽近侍有拔貂之恩接下臣亡撞郎之
急豈得直呼畫師不通官籍至於馳名丹青才多輔佐
以閻之才識亦謂厚誣淺薄之俗輕藝嫉能一至於此
良可於悒也
張孝師(下/品)為驃騎尉尤善畫地獄氣候幽黙孝師曾死
復蘇具見㝠中事故備得之呉道𤣥見其畫因號為地
獄變(竇云迹簡而麄物情皆備除謝顧/陸張楊田董展外難可比儔也)
范長壽(下/品)師法於張僧繇官至司徒校尉(風俗圖醉道/士圖傳於代)
僧悰云博贍繁多有所雅尚至於位置不煩經略(竇云/掣打)
(捉筆落紙如飛雖/乏窈窕終是好手)
何長壽與范同師法但㣲劣於范范何竝有醉道士圖
傳於代人云是僧繇所作非也(劉竦傳記云張僧繇為/醉僧圖僧歛錢與立本)
(添冠子改為道/士殊不近理矣)
尉遲乙僧于闐國人父跋質那(具第/八卷)乙僧國初授宿衛
官襲封郡公善畫外國及佛像時人以跋質那為大尉
遲乙僧為小尉遲畫外國及菩薩小則用筆𦂳勁如屈
鐵盤絲大則灑落有氣槩僧悰云外國鬼神奇形異貎
中華罕繼(竇云澄思用筆雖與中華道殊/然氣正迹高可與顧陸為友)
劉孝師僧悰云㸃畫不多皆為樞要鳥雀奇變甚為酷
似彥逺云不止鳥雀曾見畫他物皆好
靳智異僧悰云祖述仲達改張琴瑟變夷為夏肇自斯
人在范長壽上
王定官至中散大夫尚方令貞觀初得名筆迹甚快(本/草)
(訓戒圖/傳於代)僧悰云骨氣不足遒媚有餘菩薩聖僧往往驚
絶在張孝師上(彥逺按定畫骨氣不甚/長旣亡骨氣何故驚絶)
梁寛呉智敏僧悰云智敏師於寛神襟更為俊逸
康薩陀(中品或/云善陀)為振威挍尉僧悰云亡所服膺虚心自
悟初花晚葉變態多端異獸奇禽千形萬狀在尉遲下
(竇云曾見畫人馬措意/非高悰公之評過當也)
王知慎(中品/下)終少府監工書畫與兄知敬齊名僧悰云
師於閻寫貎及之筆力爽利風采不凡在張孝師下
王韶應(或作/韶隱)畫鬼神深有氣韻(竇云善山/水人馬)
檀智敏(中/品)為振武挍尉竇云師於董伯仁僧悰云棟宇
樓臺隂陽向背厯觀前古獨見斯人(游春戲藝/圖傳於世)
楊須跋(中/品)趙武端(下/品)范龍樹(下/品)周烏孫(下/品)楊德紹(下/品)已
上五人國初擅名
陳義國初丞相叔達之𤣥孫尤工寫貎𤣥宗少與之善
特承恩遇為武德南薰中尚等使銀青光禄大夫少府
監
殷􁪘　　殷季友　　許琨　　同州僧法明
已上四人竝開元中善寫貎常在内庭畫人物海内知
名時錢國養未出(唐朝七聖圖高祖及諸王圖太宗自/定輦上圖開元十八學士圖並殷􁪘)
(韋無忝為/之傳於代)法明開元十一年勅令寫貎麗正殿諸學士
欲畫像書贊於含象亭以車駕東幸遂停初詔殷􁪘季
友無忝等分貎之粉本旣成遲囘未上絹張燕公以畫
人手雜圖不甚精乃奏追法明令獨貎諸學士法明尤
工寫貎圖成進之上稱善藏其本於畫院後數年上更
索此圖所由惶懼賴康子元先寫得一本以進上令却
送畫院子元復自收之子元卒其子貨之莫知所在今
傳搨本(張説徐堅賀知章趙冬曦康子元侯行果韋述/敬㑹真趙元黙東方顥李子釗呂向母煛陸去)
(泰咸􁄴業余欽孫季良都十七/人其官爵具韋述集賢記下卷)
錢國養開元中善寫貎海内推服竇云衣裳凡鄙未離
賤工格律自高足為出衆彥逺云旣言凡鄙賤工安得
格律出衆竇君兩句之評自相矛盾
左文通善寫貎
王陁子善山水幽致峯巒極佳世人言山水者稱陁子
頭道子脚(竇云山水獨運别是一家絶迹幽/居古今無比時有牛昭亦善山水)
呉道𤣥陽翟人好酒使氣每欲揮毫必須酣飲學書於
張長史旭賀監知章學書不成因工畫曾事逍遥公韋
嗣立為小吏因寫蜀道山水始創山水之體自為一家
其書迹似薛少保亦甚便利初任兖州瑕丘縣尉初名
道子𤣥宗召入禁中改名道𤣥因授内敎博士非有詔
不得畫張懷瓘云呉生之畫下筆有神是張僧繇後身
也可謂知言官至寧王友開元中將軍裴旻善舞劒道
𤣥觀旻舞劒見出沒神怪旣畢揮毫益進時又有公孫
大娘亦善舞劒器張旭見之因為草書杜甫歌行述其
事是知書畫之藝皆須意氣而成亦非懦夫所能作也
(時有張愛兒學呉畫不成便為揑塑𤣥宗御筆改名仙/喬雜畫蟲豸亦妙時又有楊惠之亦善塑像貟名程進)
(雕刻石作隨韓伯通善塑像天后時尚方丞竇𢎞果毛/婆羅苑東監孫仁貴德宗朝將軍金忠義皆巧絶過人)
(此軰並學畫迹皆精妙格不甚高呉/畫明皇受籙圖十指鍾旭傳於代)彥遠云親叔祖主
客貟外郎諗有呉畫説一篇(在本/集)
翟琰者呉生弟子也呉生毎畫落筆便去多使琰與張
藏布色濃澹無不得其所
李生失名亦呉弟子善畫地獄佛像有類於呉而稍劣
張藏亦呉弟子也裁度麤快思若湧泉寺壁十間不旬
而畢然六法不及師之門牆亦好細畫
楊庭光與呉同時佛像經變雜畫山水極妙頗有似呉
生處但下筆稍細耳
盧稜伽呉弟子也畫迹似呉但才力有限頗能細畫咫
尺間山水寥廓物像精僃經變佛事是其所長呉生嘗
於京師畫總持寺三門大獲泉貨稜伽乃竊畫莊嚴寺
三門鋭意開張頗臻其妙一日呉生忽見之驚歎曰此
子筆力常時不及我今乃類我是子也精爽盡於此矣
居一月稜伽果卒(釋教畫源傳於代時/有姚景仙能畫寺壁)
武靜藏善畫鬼神有氣韻(東都敬愛寺東山亭/院地獄變畫甚妙)
董㟧字重照開元中多在尚方善雜畫車牛最推其妙
(盤車圖余/亦曾模之)
陳靜心善寺壁弟靜眼善地獄山水
程雅善雜畫
楊坦楊仙喬並長安人好圖佛寺鬼神坦子爽亦善之
觧倩善鬼神
馮紹正開元中任少府監八年為户部侍郎尤善鷹鶻
雞雉盡其形態觜眼脚爪毛彩俱妙曾於禁中畫五龍
堂亦稱其善有降雲蓄雨之感
姜皎上邽人善鷹鳥𤣥宗在藩時為尚衣奉御有先識
之明𤣥宗即位累官至太常卿封楚國公開元五年以
事廢復拜銀青光禄大夫祕書監十年復流欽州
李思訓宗室也即林甫之伯父早以藝稱於當時一家
五人並善丹青(思訓弟思誨思誨子林甫/林甫弟昭道林甫姪湊)世咸重之書
畫稱一時之妙官至左武衛大將軍封彭城公開元六
年贈秦州都督其畫山水樹石筆格遒勁湍瀬潺湲雲
霞縹緲時覩神仙之事窅然巖嶺之幽時人謂之大李
將軍其人也
思訓弟思誨即林甫之父也善丹青任朝散大夫揚州
參軍贈禮部尚書
李林甫亦善丹青高詹事與林甫詩曰興中唯白雲身
外即丹青余曾見其畫迹甚佳山水小類李中舎也
思訓子昭道林甫從弟也變父之勢妙又過之官至太
子中舎創海圖之妙世上言山水者稱大李將軍小李
將軍昭道雖不至將軍俗因其父呼之
李湊林甫之姪也初為廣陵倉曹天寳中貶明州象山
縣尉年二十八尤工綺羅人物為時驚絶本師閻令但
筆迹疎散言其媚態則盡美矣
薛稷字嗣通河東汾隂人道衡之曾孫元超之從子詞
學名家軒冕繼代景龍末為諫議大夫昭文館學士多
才藻工書畫薛稷外祖魏文貞公富有書畫多虞禇手
寫表疏稷鋭意模學窮年忘倦睿宗在藩特見引遇拜
黄門中書侍郎禮工二尚書先天二年官至銀青光禄
大夫太子少保封晉國公竇懷貞累之年六十九尤善
花鳥人物雜畫畫鶴知名屏風六扇鶴樣自稷始也
郎餘令有才名工山水古賢為著作佐郎撰自古帝王
圖按據史傳想像風采時稱精妙
曹元廓天后朝為朝散大夫左尚方令師於閻工騎獵
人馬山水善於布置天后鑄九鼎於東都備九州山川
物產詔命元廓畫樣鍾紹京書時稱絶妙(後周北齊梁/陳隋武德貞)
(觀永徽等朝臣圖高祖太宗諸子圖秦/府學士圖凌烟圖皆傳於代徐嶠之題)
劉行臣善畫鬼神精采洒落類王韶應(東都敬愛寺山/亭院西壁有鬼)
(神抱野雞/實為妙手)
暢𧦬善山水似李將軍(鞏子明瑾/妙過於父)
楊寧楊昇(望賢宫圖/安禄山真)張萱已上三人並善畫人物寧以
開元十一年為史館畫直萱好畫婦女嬰兒(有妓女圖/乳母將嬰)
(兒圖按羯鼔圖鞦韆圖虢/國婦人出遊圖傳於代)
尹琳善佛事神鬼寺壁高宗時得名筆跡快利今京師
慈恩寺塔下南面師利普賢極妙李仲昌李嗣真竝琳
弟子竝善佛道鬼神
韋无忝官至左武衛將軍善鞍馬鶻象鷹圖雜獸皆妙
韋无蹤乃无忝弟善寫貎
朱抱一開元二十二年直集賢善寫貎寫張果先生真
為好事所傳
竺元標　　蔡金剛　　毛嵩　　　姚彥山
程遜善寺壁禽獸　　　董好子善人物
楊樹兒　　耿純
任貞亮開元中直集賢時有畫直邵齋欽書手吉曠皆
解畫
陸庭曜善人物鬼神有氣韻
暢整　　　李相國　　陳慤　　　劉智敏
史晟　　　何君墨　　京元成　　崔霞
冷元琇　　馬光業　　李蠻子　　馬樹鷹
祝　丘　　潘細衣　　周子敬　　段去惑
僧智瑰善山水鬼神氣韻洒落
已上皆唐朝以來名手畫工有同蘭菊叢芳競秀蹤跡
布在人間姓名不可遺棄
殷令名陳郡人父不害累代工書畫
殷聞禮字大端書畫妙過於父武德初為中書舎人趙
王友兼侍讀𢎞文館學士
聞禮子仲容天后任太僕祕書丞工部郎中申州刺史
善書畫工寫貎及花鳥妙得其真或用墨色如兼五采
談皎善畫人物有態度衣裳潤媚但格律不高大髻寛
衣亦當時所尚與李湊小相類(武惠妃舞圖佳麗寒食/圖佳麗伎樂圖並傳於)
(代/)
僧金剛三藏獅子國人善西域佛像運筆持重非常畫
可擬東京廣福寺木塔下素像皆三藏起樣
張遵禮善畫鬬將鞍馬戈矛器械用筆塹差小畫尤佳
王紹宗瑯琊人父修禮畫跡與殷仲容相類亦善書官
至祕書少監
宋令文亦書畫皆善
司馬承禎字子微自梁陶隠居至先生四世傳授仙法
開元中自天台徵至天子師之十五年至王屋山勅造
陽臺觀居之嘗畫於屋壁又工篆𨽻詞采衆藝皆類於
隠居焉制雅琴鎮銘羙石為之詞刻精絶開元中彦逺
高王父河東公獲受敎於先生𤣥宗皇帝制碑具述其
妙二十三年屍解白雲從堂户出雙鶴繞壇而上年八
十一諡貞一先生
盧鴻一名浩然高士也工八分書善畫山水樹石隠于
嵩山開元初徴拜諌議大夫不受
釋翛然俗姓裴氏楚州刺史思訓之子為人恢誕強學
不成一名好朋從詩酒善丹青工山水曉解絲竹卒年
三十九(開元中嘗夜醉卧街犯禁乃為詩曰遮莫鼕鼕/鼔須傾滿滿盃金吾如借問報道玉山頺官不)
(罪之或/云道士)
鄭䖍高士也蘇許公為宰相申以忘年之契薦為著作
郎開元二十五年為廣文舘學士飢窮轗軻好琴酒篇
詠工山水進獻詩篇及書畫𤣥宗御筆題曰鄭䖍三絶
與杜甫李白為詩酒友禄山授以偽水部員外郎國家
收復貶台州司户
鄭逾善山水天寳中得名於梁宋間逾即鄭遷之弟遷
有書名
李果奴筆迹調潤天寳中寫貎人物及僧佛為妙元和
中有李士昉即果奴之孫筆迹及其祖寫貎極妙在翰
林集賢
曹霸魏曹髦之後髦畫稱于後代霸在開元中已得名
天寳末每詔寫御馬及功臣官至左武衛將軍
韓幹大梁人王右丞維見其畫遂推奬之官至太府寺
丞善寫貎人物(龍朔功臣圖姚崇及安禄山圖𤣥宗/試馬圖寕王調馬打毬圖並傳於代)尤
工鞍馬初師曹霸後自獨擅杜甫曹霸畫馬歌曰弟子
韓幹早入室亦能畫馬窮殊相幹惟畫肉不畫骨忍使
驊騮氣凋䘮彦逺以杜甫豈知畫者徒以幹馬肥大遂
有畫肉之誚古人畫馬有八駿圖或云史道碩之迹或
云史秉之迹皆螭頸龍體矢激電馳非馬之狀也晉宋
間顧陸之輩已稱改歩周齊間董展之流亦云變態雖
權奇滅沒乃屈產蜀駒尚翹舉之姿乏安徐之體至於
毛色多騧騮騅駮無他奇異𤣥宗好大馬御廏至四十
萬遂有沛艾大馬命王毛仲為監牧使燕公張説作駉
牧頌天下一統西域大宛歲有來獻詔於北地置羣牧
筋骨行歩久而方全調習之能逸異並至骨力追風毛
彩照地不可名狀號木槽馬聖人舒身安神如據牀榻
是知異於古馬也時主好藝韓君間生遂命悉圖其駿
則有玉花驄照夜白等時岐薛寧申王廏中皆有善馬
幹並圖之遂為古今獨歩禄山之亂沛艾馬種遂絶韓
君端居亡事忽有人詣門稱鬼使請馬一匹韓君畫馬
焚之他日見鬼使乘馬來謝其感神如此弟子孔榮為
上足陳閎為永王府長史善畫寫貎工鞍馬與韓同時
家蓄圖畫絶多(寫安禄山圖𤣥宗馬/射圖上黨十九瑞圖)
孟仲暉善寫貎筆迹類陳閎又似閻令時有杜景祥王
允之竝畫迹與仲暉相近也
　
　
　
　
　
　
　
　
　
　
　
　
　
　
　
　厯代名畫記卷九
欽定四庫全書
　厯代名畫記卷十
　　　　　　　　　　　　　唐　張彦逺　撰
　　唐朝下
王維字摩詰太原祁人年十九進士擢第與弟縉竝以詞
學知名官至尚書右丞有髙致信佛理藍田南置别業
以水木琴書自娱工畫山水體涉今古人家所蓄多是
右丞指揮工人布色原野簇成逺樹過於樸拙復務細
巧翻更失真清源寺壁上畫輞川筆力雄壯常自制詩
曰當世謬詞客前身應畫師不能捨餘習偶被時人知
誠哉是言也余曽見破墨山水筆迹勁爽
張諲官至刑部貟外郎明易象善草𨽻工丹青與王維
李頎等為詩酒丹青之友尤善畫山水王維答詩曰屏
風誤㸃惑孫郎團扇草書輕内史李頎詩曰小王破體
閒文䇿落日梨花照空壁書㻣記室妬風流畫與將軍
作勍敵(畫一/作書)
劉方平工山水樹石汧國公李勉甚重之
王熊官至潭州都督嘗與張燕公唱和詩句善湘中山
水似李將軍(意緒不卑但/筆迹輕細)
王象有畫鹵簿圖傳於代或云是熊兄弟
田琦雁門人武徳功臣兵部尚書徳平之子善寫貌人
物官至汝南太守尤善八分小篆寫洪崖子橘术圗傳
於代
竇師綸字希言納言陳國公抗之子初為太宗秦王府
諮議相國録事參軍封陵陽公性巧絶草創之際乘輿
皆闕勅兼益州大行臺撿挍修造凡創瑞錦宫綾章彩
竒麗蜀人至今謂之陵陽公様官至太府卿銀坊卭三
州刺史髙祖太宗時内庫瑞錦對雉鬬羊翔鳯游麟之
狀創自師綸至今傳之江都王緒霍王元軌之子太宗
皇帝猶子也多才藝善書畫鞍馬擅名垂拱中官至金
州刺史
時有李逖者工畫蠅蝶蜂蟬之類
李平鈞宗室也淮安王神通之曾孫為江陵府法曹參
軍汴州陳留令平鈞工山水小篆平鈞之叔李權工八
分叔樞工小篆
崔陽元　　李炅　　　張惟亘　　李滔
張通　　　耿昌言　　弟昌期
已上七人並工山水雜畫通尤精贍
周古言中宗時善寫貌及婦女(有宫禁寒食圖/秋思圖傳於代)
時有嚴果楊徳本並吴人善雜畫
貝俊(一作/具後)　李韶　　　魏晉孫　　　蒯亷
已上四人竝工花鳥俊尤工鷹鶻蒯亷最為妙
白旻官至同州澄城令工花鳥鷹鶻觜𤓰纖利甚得其
趣旻善歌常醉酣歌闋便畫自娯
韓嶷工婦女雜畫善布色
時有宇文肅善小畫金玉鐫刻之様禽獸葩葉之能
髙江車道政二人竝善冩貌道政兼善佛事迹簡而筆
健
嗣滕王湛然貞元四年為殿中監兼禮部尚書(闕/)鶻使
善畫花鳥蜂蝶官至撿挍兵部尚書太子詹事年八十
四
齊皎髙陽人父玘撿挍兵部郎中皎善外蕃人馬工山
水學小楷古篆善射曉音律建中四年官至澤州刺史
年五十五彦逺大父髙平公有重名皎每以書畫及篇
章求知焉至今予家箧笥中猶有齊君少年時書畫觀
其意趣雖髙筆力未勁後見其功用至者則雄壯矣(一/本)
(云名/敀)
皎弟暎性雅正好學善山水貞元元年為中書舎人二
年拜中書侍郎平章事河間縣男三年貶官䕫州七年
為桂府觀察使轉江西觀察使十一年贈禮部尚書諡
曰忠年四十八初暎於東都舉進士應宏詞彦逺曽祖
魏國公為河南尹兼留守愛其藝每加奬焉奏為河南
府參軍及魏公罷相為左僕射暎已拜相矣魏公再入
中樞暎已貶官䕫州(一本/名映)
朱審吴興人工畫山水深沉瓌壯險黒磊落湍瀨激人
平逺極目建中年頗知名
王宰蜀中人多畫蜀山玲瓏窳窆巉嵯巧峭
畢宏大厯二年為給事中畫松石於左省㕔壁好事者
皆詩詠之改京兆少尹為左庶子樹石擅名於代樹木改
步變古自宏始也
楊公南名炎炎華隂人孝著三代門樹六闕風骨俊秀神
情爽邁善山水髙竒雅贍大厯四年為中書門下侍郎
建中元年遷左僕射流貶年五十五余觀楊公山水圗
想見其為人魁岸洒落也
史瓉官至省郎善畫鞍馬人物
裴諝字士明河東人以明經進畫山水極有思貞元中
為吏部侍郎兼御史大夫四年為太子賔客左散騎常
侍五年為兵部侍郎河南尹貞元元年年七十五贈兵
部尚書
韋鑒工龍馬妙得精氣
鑒弟鑾工山水松石雖有其名未免古拙
鑒子鶠工山水髙僧竒士老松異石筆力勁健風格髙
舉善小馬牛羊山原俗人空知鶠善馬不知松石更佳
也咫尺千尋駢柯攅影烟霞翳薄風雨颼飀輪囷盡偃
葢之形宛轉極盤龍之狀(天竺胡僧圗渡水僧圗/小馬放牧圗並傳於代)
張璪字文通吴郡人初相國劉晏知之相國王縉奏撿
挍祠部貟外郎鹽鐡判官坐事貶衡州司馬移忠州司
馬尤工樹石山水自撰繪境一篇言畫之要訣詞多不
載初畢庻子宏擅名於代一見驚歎之異其唯用禿毫
或以手摸絹素因問璪所受璪曰外師造化中得心源
畢宏於是閣筆彦逺毎聆長者說璪以宗黨常在予家
故予家多璪畫曽令畫八幅山水障在長安平原里破
墨未了值朱泚亂京城騷擾璪亦登時逃去家人見畫
在幀蒼忙掣落此鄣最見張用思處又有士人家有張
松石幛士人云亡兵部李貟外約好畫成癖知而購之
其家弱妻已練為衣裏矣唯得兩幅雙柏一石在焉嗟
惋久之作繪練紀述張畫意極盡此不具載(具李約/貟外集)
陳曇字𤣥成國初丞相叔達之後明經出身河南尹嚴
武薦為參軍昭義軍節度使李抱真辟為從事貞元十
四年官至衡州刺史邕管經畧使兼御史中丞工山水
有情趣但峯巒少竒徃徃繁碎
顧況字逋翁吴興人不修撿操頗好詩詠善畫山水初
為韓晉公江南判官入為著作佐郎久次不遷乃嘲誚
宰相為憲司所劾貞元五年貶饒州司户居茅山以夀
終有畫評一篇未為精當也
鄭審事具彦逺所撰彩牋詩集
沈寧亦善樹石山水有格律師張璪而少劣
劉商官至檢校禮部郎中汴州觀察判官少年有篇詠
髙情工畫山水樹石初師於張璪後自造真為意自張
貶竄後嘗惆悵賦詩曰苔石蒼蒼臨澗水溪風裊裊動
松枝世間惟有張通㑹流向衡陽那得知或云商後得
道
劉整任祕書省正字善山水有氣象時有劉之竒亦能
山水
邊鸞善畫花鳥精妙之極至於山花園蔬亡不偏寫為
右衛長史花鳥冠于代而有筆迹
于錫善畫花鳥及鷄
強頴善水鳥
梁廣工花鳥善賦彩筆迹不及邊鸞
陳庶揚州人師邊鸞花鳥尤善布色
陳恪工山水師張鄭有氣韻人物鞍馬蟲禽竝精于積
善山水妙過於父(一云/陳格)
戴重席工子女極精細
周昉字景𤣥官至宣州長史初効張萱畫後則小異破
極風姿全法衣冠不近閭里衣裳勁簡彩色柔麗菩薩
端嚴妙創水月之體(蜂蝶圖按筝圖楊真人陸/真人圖五星圖傳於代)
趙博文尚書左丞涓之子也畫子母犬兎善寫貌應進
士不第兄博宣亦解畫
太原王朏終劒南刺史師昉畫子女菩薩但不及昉之
精密余大父髙平公首末提奬之
鄭寓善果之後也學昉畫天王菩薩有思
韓滉字太沖官至金紫光禄大夫淛東西兩道節度使
左僕射同平章事封晉國公貞元三年年六十五贈太
傅諡忠肅工𨽻書章草雜畫頗得形似牛羊最佳
戴嵩韓晉公之鎮浙右署為巡官師晉公之畫不善他
物唯善水牛而已田家川原亦有意
嵩弟嶧亦善水牛
李漸官至忻州刺史善蕃人蕃馬騎射射雕放牧川原
之妙筆迹氣調古今亡儔
子仲和能繼其藝而筆力不及其父今相國令孤公奕
代為相家富圗畫即忻州孫家有小畫人馬幛是尤得
意者憲宗曾取置禁中後却賜還嘗以示余
蕭祐畫山水甚有意思為桂州觀察使
周太素終尚書郎善畫花鳥佛像
麴庭善山水格不甚髙但細巧耳
蕭悅協律郎工竹一色有雅趣
張志和字子同㑹稽人性髙邁不拘撿自稱烟波釣徒
著𤣥真子十卷書迹狂逸自為漁歌便畫之甚有逸思
肅宗朝官至左金吾衛錄事參軍本名龜齡詔改之顔
魯公與之善陸羽等嘗為食客
侯莫陳厦字重構工山水用意極精
㑹稽僧道芬　　鄭町處士(滎陽/人)　梁洽處士
天台項容處士　青州呉恬處士(一名玢/字建康)
已上竝畫山水道芬格髙鄭町淡雅梁洽美秀項容頑
澀呉恬險巧恬有畫山水錄記平生所畫在絹素者凡
百餘面傳之好事自云初夢寐有神人指授畫法恬好
為頑石氣象深險能為雲而氣象蓊格
王黙師項容風顛酒狂畫松石山水雖乏髙竒流俗亦
好醉後以頭髻取墨抵於絹畫王黙早年授筆法於台
州鄭廣文䖍貞元末於潤州殁舉柩若空時人皆云化
去平生大有竒事顧著作知新亭監時黙請為海中都
巡問其意云要見海中山水耳為職半年解去爾後落
筆有竒趣顧生乃其弟子耳彦逺從兄監察御史厚與
余具道此事然余不甚覺黙畫有竒
　
　
　
　
　
　
　
　
　
　
　
　厯代名畫記卷十
厯代名畫記
馬氏經籍志云名盡獵精六卷唐張彦逺纂記史皇以
降至唐畫工名姓及論畫法并装背裭軸之式鑒别閲
玩之方今此書罕傳即彦逺自叙亦止云厯代名畫記
而不及其名矣大略相似耳既讀兹集叙述畫之興廢
自董卓帷囊而外侯景煨燃之餘其裁入江陵者又投
後閣舍人之一炬能無雲烟過眼之嘆然然三百七十
餘人垂不朽於天壤間即謂張氏千廂萬軸至今存可
也海雲毛晉識
