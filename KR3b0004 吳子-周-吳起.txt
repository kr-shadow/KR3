#+TITLE: 吳子-周-吳起
#+DATE: 2016-06-11 12:22:57
#+SOURCE: github.com/kanripo/KR3b0004 master bc2c60f1                
吴子卷上
圖國第一
吴起儒服以兵機見魏文侯文侯曰寡人不好軍旅
之事起曰臣以見占隱以往察來主君何言與心違
今君四時使斬離皮革掩以朱漆畫以丹青爍以犀
象冬日衣之則不温夏日衣之則不凉爲長㦸二大
四尺短㦸一丈二尺革車奄戸縵輪籠轂觀之於目
則不麗乗之以田則不輕不識主君安用此也若以
備進戰退守而不求能用者譬猶伏雞之搏狸乳犬
之犯虎雖有鬪心隨之死矣昔承桑氏之君修德廢
武以滅其國有扈氏之居恃衆好勇以喪其社稷明
主鑒兹必内修文德外冶武備故當敵而不進無逮
於義矣僵屍而哀之無逮於仁矣於是文侯身自布
席夫人捧觴醮吴起於廟立爲大將守西河與諸侯
大戰七十六全勝六十四餘則鈞解闢土四面拓地
千里皆起之功也
吴子曰昔之圖國家者必先敎百姓而親萬民有四
不和不和於國不可以出軍不和於軍不可以出陳
不和於陳不可以進戰不和於戰不可以决勝是以
有道之主將用其民先和而造大事不敢信其私謀
必告於祖廟啓於元龜叅之天時吉乃後舉民知
君之愛其命惜其死若此之至而與之臨難則士
以盡死爲榮退生爲辱矣
呉子曰夫道者所以反本復始義者所以行事立功
謀者所以違害就利要者所以保業守成若行不合
道舉不合義而處大居貴患必及之是以聖人綏之
以道理之以義動之以禮撫之以仁此四德者修之
則興廢之則衰故成湯討桀而夏民喜恱周武伐
紂而殷人不非舉順天人故能然矣
呉子曰凡制國治軍必教之以禮勵之以義使有
耻也夫人有耻在大足以戰在小足以守矣然戰勝
易守勝難故曰天下戰國五勝者禍四勝者弊三勝
者霸二勝者王一勝者帝是以數勝得天下者稀
以亡者衆
呉子曰凡兵之所起者有五一曰争名二曰争利三曰
積徳惡四曰内亂五曰因饑其名又有五一曰義兵
二曰彊兵三曰剛兵四曰暴兵五曰逆兵禁暴救亂
曰義恃衆以伐曰彊因怒興師曰剛棄禮貪利曰暴
國亂人疲舉事動衆曰逆五者之數各有其道義必
以禮服彊必以謙服剛必以辭服暴必以詐服逆必
以權服
武侯問曰願聞治兵料人固國之道起對曰古之明王
必謹君臣之禮飾上下之儀安集吏民順俗而敎簡募
良材以備不虞昔齊桓募士五萬以霸諸侯晉文召爲
前行四萬以獲其志秦繆置䧟陳三萬以服鄰敵故強
國之君必料其民民有膽勇氣力者聚爲一卒樂以進
戰効力以顯其忠勇者聚爲一卒能踰髙超逺輕足
善走者聚爲一卒王臣失位而欲見功於上者聚爲
一卒棄城去守欲除其醜者聚爲一卒此五者軍之練
銳也有此三千人内出可以决圍外入可以屠城矣
武侯問曰願聞陳必定守必固戰必勝之道起對曰
立見且可豈直聞乎君能使賢者居上不肖者處下
則陳巳定矣民安其田宅親其有司則守巳固矣百
姓皆是吾君而非鄰國則戰巳勝矣
武侯甞謀事羣臣莫能及罷朝而有喜色起進曰昔
楚莊王甞謀事羣臣莫能及退朝而有憂色申公問
曰君有憂色何也曰寡人聞之丗不絶聖國不乏賢
能得其師者王得其友者覇今寡人不才而羣臣
莫及者楚國其殆矣此楚莊王之所憂而君說之臣
竊懼矣於是武侯有慙色
料敵第二
武侯謂吴起曰今秦脅吾西楚帶吾南趙衝吾北齊
臨吾東燕絶吾後韓據吾前六國兵四守勢甚不便
憂此奈何起對曰夫安國家之道先戒爲寶今君已
戒禍其逺矣臣請論六國之俗夫齊陳重而不堅秦
陳散而自鬪楚陳整而不乆燕陳守而不走三晉陳
治而不用夫齊性剛其國富君臣驕奢而簡於細民
其政寛而禄不均一陳兩心前重後輕故重而不堅
擊此之道必三分之獵其左右脅而從之其陳可壞
秦性強其地險其政嚴其賞罰信其人不譲皆有鬪
心故散而自戰擊此之道必先示之以利而引去之
士貪於得而離其將乗乖獵散設伏投機其將可取
楚性弱其地廣其政騷其民疲故整而不乆擊此之
道襲亂其屯先奪其氣輕進速退弊而勞之勿與
戰争其軍可敗燕性慤其氏愼好勇義寡詐謀故守
而不走擊此之道觸而迫之陵而逺之馳而後之則
上疑而下懼謹我車騎必避之路其將可虜三晉者
中國也其性和其政平其民疲於戰習於兵輕其將
薄其禄士無死志故治而不用擊此之道阻陳而壓
之衆來則拒之去則追之以倦其師此其勢也然則
一軍之中必有虎賁之士力輕扛鼎足輕戎馬搴旗
斬將必有能者若此之等選而别之愛而貴之是謂
軍命其有工用五兵材力健疾志在吞敵者必加其
爵列可以决勝厚其父母妻子勸賞畏罰此堅陳之
士可與持乆能審料此可以擊倍武侯曰善
吴子曰凡料敵有不卜而與之戰者八一曰疾風大
寒早興寤遷刋木濟水不憚艱難二曰盛夏炎熱晏
興無間行驅飢渴務於取逺三曰師旣淹乆糧食無
有百姓怨怒祅祥數起上不能止四曰軍資旣竭薪
芻旣寡天多隂雨欲掠無所五曰徒衆不多水地不
利人馬疾疫四鄰不至六曰道逺日暮士衆勞懼倦
而未食解甲而息七曰將薄吏輕士卒不固三軍數
驚師徒無助八曰陳而未定舎而未畢行阪渉險半隱
半岀諸如此者擊之勿疑有不占而避之者六一曰
土地廣大人民富衆二曰上愛其下惠施流布三曰
賞信刑察發必得時四曰陳功居列任賢使能五曰
師徒之衆兵甲之精六曰四鄰之助大國之援凡此
不如敵人避之勿疑所謂見可而進知難而退也
武侯問曰吾欲觀敵之外以知其内察其進以知其
止以定勝負可得聞乎起對曰敵人之來蕩蕩無慮
旌旗煩亂人馬數顧一可擊十必使無措諸侯大會
君臣未和溝壘未成禁令未施三軍匈匈欲前不能
欲去不敢以半擊倍百戰不殆武侯問敵必可擊之
道起對曰用兵必湏審敵虚實而趨其危敵人逺來
新至行列未定可擊旣食未設備可擊奔走可擊
勤勞可擊未得地利可擊失時不從可擊旌旗亂動
可擊渉長道後行未息可擊渉水半渡可擊險道
狹路可擊陳數移動可擊將離士卒可擊心怖可擊
凡若此者選銳衝之分兵繼之急擊勿疑
治兵第三
武侯問曰進兵之道何先起對曰先明四輕二重一
信曰何謂也對曰使地輕馬馬輕車車輕人人輕
戰明知隂陽則地輕馬芻秣以時則馬輕車膏鐧
有餘則車輕人鋒銳甲堅則人輕戰進有重賞退
有重刑行之以信令制逺此勝之主也
武侯問曰兵何以爲勝起對曰以治爲勝又問曰不
在衆寡對曰若法令不明賞罰不信金之不止鼓之
不進雖有百萬何益於用所謂治者居則有禮動則
有威進不可當退不可追前却有節左右應麾雖絶
成陳雖散成行與之安與之危其衆可合而不可離
可用而不可疲投之所往天下莫當名曰父子之兵
呉子曰凢行軍之道無犯進止之節無失飲食之適
無絶人馬之力此三者所以任其上令任其上令則
治之所由生也若進止不度飲食不適馬疲人倦而
不解舎所以不任其上令上令旣廢以居則亂以戰
則敗
呉子曰凡兵戰之場立屍之地必死則生幸生則死
其善將者如坐漏船之中伏燒屋之下使智者不及
謀勇者不及怒受敵可也故曰用兵之害猶豫最大
三軍之災生於狐疑
呉子曰夫人當死其所不能敗其所不便故用兵之
法教戒爲先一人學戰敎成十人十人學戰敎成百
人百人學戰敎成千人千人學戰敎成萬人萬人學
戰敎成三軍以近待逺以佚待勞以飽待飢圎而方
之坐而起之行而止之左而右之前而後之分而合
之結而解之每變皆習乃授其兵是謂將事
吴子曰敎戰之令短者持矛㦸長者持弓弩強者持
旌旗勇者持金鼓弱者給厮養智者爲謀主郷里相
比什伍相保一鼓整兵二鼔習陳三鼔趨食四鼔嚴
辨五鼓就行聞鼓聲合然後舉旗
武侯問曰三軍進止豈有道乎起對曰無當天竈無
當龍頭天竈者大谷之口龍頭者大山之端必左青
龍右白虎前朱雀後玄武招揺在上從事於下將戰
之時審候風所從來風順致呼而從之風逆堅陳以
待之
武侯問曰凢畜卒騎豈有方乎起對曰夫馬必安其
處所適其水草節其飢飽冬則温燒夏則凉廡刻剔
毛鬣謹落四下戢其耳目無令驚駭習其馳逐閑其
進止人馬相親然後可使車騎之具鞍勒銜轡必令
完堅凡馬不傷於末必傷於始不傷於飢必傷於飽
日暮道逺必數上下寧勞於人愼無勞馬常令有餘
備敵覆我能明此者橫行天下
吴子卷上
吴子卷下
論將第四
呉子曰夫緫文武者軍之將也兼剛柔者兵之事也
凢人論將常觀於勇勇之於將乃數分之一爾夫勇
者必輕合輕合而不知利未可也故將之所愼者五
一曰理二曰備三曰果四曰戒五曰約理者治衆如
治寡備者岀門如見敵果者臨敵不懷生戒者雖克
如始戰約者法令省而不煩受命而不辭敵破而後
言返將之禮也故師出之曰有死之榮無生之辱
呉子曰凡兵有四機一曰氣機二曰地機三曰事機四
曰力機三軍之衆百萬之師張設輕重在於一人是
謂氣機路狹道險名山大塞十夫所守千夫不過是
謂地機善行間諜輕兵徃來分散其衆使其君臣相
怨上下相咎是謂事機車堅管轄舟利櫓楫士習戰
陳馬閑馳逐是謂力機知此四者乃可爲將然其威德
仁勇必足以率下安衆怖敵决疑施令而下不犯所
在㓂不敢敵得之國強去之國亡是謂良將
呉子曰夫鼙鼓金鐸所以威耳旌旗麾幟所以威目
禁令刑罰所以威心耳威於聲不可不清目威於色
不可不明心威於刑不可不嚴三者不立雖有其國
必敗於敵故曰將之所麾莫不從移將之所指莫不
前死
吴子曰凡戰之要必先占其將而察其才因形用權
則不勞而功舉其將愚而信人可詐而誘貪而忽名
可貨而賂輕變無謀可勞而困上富而驕下貧而怨
可離而間進退多疑其衆無依可震而走士輕其將
而有歸志塞易開險可邀而取進道易退道難可來
而前進道險退道易可薄而擊居軍下濕水無所通
霖雨數至可灌而沈居軍荒澤草楚幽穢風飊數至
可焚而滅停乆不移將士懈怠其軍不備可濳而襲
武侯問曰兩軍相望不知其將我欲相之其術如何
起對曰令賤而勇者將輕銳以甞之務於北無務於
得觀敵之來一坐一起其政以理其追北佯爲不及
其見利佯爲不知如此將者名爲智將勿與戰矣若
其衆讙譁旌旗煩亂其卒自行自止其兵或縱或横
其追北恐不及見利恐不得此爲愚將雖衆可獲
應變第五
武侯問曰車堅馬良將勇兵強卒遇敵人亂而失行
則如之何起對曰凡戰之法晝以旌旗旛麾爲節夜
以金鼓笳笛爲節麾左而左麾右而右鼔之則進金
之則止二吹而行再吹而聚不從令者誅三軍服
威士卒用命則戰無彊敵攻無堅陳矣
武侯問曰若敵衆我寡爲之柰何起對曰避之於
易邀之於阨故曰以一擊十莫善於阨以十擊百
莫善於險以千擊萬莫善於阻今有少年卒起
擊金鳴鼓於阨路雖有大衆莫不驚動故曰用
衆者務易用少者務隘
武侯問曰有師甚衆旣武且勇背大險阻右山左
水深溝髙壘守以彊弩退如山移進如風雨粮食又多
難與長守對曰大哉問乎非此車騎之力聖人之
謀也能備干乗萬騎兼之徒歩分爲五軍各軍一
衢夫五軍五衢敵人必惑莫之所加敵人若堅守以
固其兵急行間諜以觀其慮彼聽吾說觧之而去
不聽吾說斬使焚書分爲五戰戰勝勿追不勝疾
歸如是佯北安行疾闘一結其前一絶其後兩軍
㗸枚或左或右而襲其處五軍交至必有其力此
擊彊之道也
武侯問曰敵近而薄我欲去無路我衆甚懼爲之
柰何對曰爲此之術若我衆彼寡各分而乗之彼
衆我寡以方從之從之無息雖衆可服
武侯問曰若遇敵於谿谷之間傍多險阻彼衆我寡
爲之奈何起對曰諸丘陵林谷深山大澤疾行亟去
勿得從容若髙山深谷卒然相遇必先鼓譟而乗之
進弓與弩且射且虜審察其政亂則擊之勿疑
武侯問曰左右髙山地甚狹迫卒遇敵人擊之不敢
去之不得爲之奈何起對曰此謂谷戰雖衆不用募
吾材士與敵相當輕足利兵以爲前行分車列騎隱
於四旁相去數里無見其兵敵必堅陳進退不敢於
是出旌列斾行出山外營之敵人必懼車騎挑之勿
令得休此谷戰之法也
武侯問曰吾與敵相遇大水之澤傾輪没轅水薄車
騎舟楫不設進退不得爲之奈何起對曰此謂水戰
無用車騎且留其傍登髙四望必得水情知其廣狹
盡其淺深乃可爲竒以勝之敵若絶水半渡而薄之
武侯問曰天乆連雨馬䧟車止四面受敵三軍驚駭
爲之奈何起對曰凡用車者隂濕則停陽燥則起貴
髙賤下馳其強車若進若止必從其道敵人若起必
逐其跡
武侯問曰暴宼卒來掠吾田野取吾牛羊則如之何
起對曰暴㓂之來必慮其強善守勿應彼將暮去其
裝必重其心必恐還退務速必有不屬追而擊之其
兵可覆
吴子曰凡攻敵圍城之道城邑旣破各入其宫御其
禄秩収其器物軍之所至無刋其木發其屋取其粟
殺其六畜燔其積聚示民無殘心其有請降許而安之
勵士第六
武侯問曰嚴刑明賞足以勝乎起對曰嚴明之事臣
不能悉雖然非所恃也夫發號布令而人樂聞興師
動衆而人樂戰交兵接刃而人樂死此三者人主之
所恃也武侯曰致之奈何對曰君舉有功而進饗之
無功而勵之於是武侯設坐廟廷爲三行饗士大夫
上功坐前行餚席兼重器上牢次功坐中行餚席器
差减無功坐後行餚席無重器饗畢而出又頒賜有
功者父母妻子於廟門外亦以功爲差有死事之家
歲𬒳使者勞賜其父母著不忘於心行之三年秦人
興師臨於西河魏士聞之不待吏令介胄而奮擊
之者以萬數武侯召吴起而謂曰子前日之敎行矣
起對曰臣聞人有短長氣有盛衰君試發無功者五
萬人臣請率以當之脫其不勝取笑於諸侯失權於
天下矣今使一死賊伏於曠野千人追之莫不梟視
狼顧何者忌其暴起而害巳是以一人投命足懼
千夫今臣以五萬之衆而爲一死賊率以討之固
難敵矣於是武侯從之兼車五百乗騎三千匹而
破秦五十萬衆此勵士之功也先戰一日呉起令
三軍曰諸吏士當從受馳車騎與徒若車不得車
騎不得騎徒不得徒雖破軍皆無易故戰之日其
令不煩而威震天下
呉子卷下
