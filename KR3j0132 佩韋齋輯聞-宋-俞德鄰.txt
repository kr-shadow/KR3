#+TITLE: 佩韋齋輯聞-宋-俞德鄰
#+DATE: 2016-06-11 12:23:38
#+SOURCE: github.com/kanripo/KR3j0132 master 7fbe862f                
欽定四庫全書　　　　　子部十
　佩韋齋輯聞　　　　　　雜家類三(雜説之屬/)
　　提要
　　　　(臣/)等謹案佩韋齋輯聞四卷宋俞徳鄰撰徳
　　　　鄰字宗大號太迂山人永嘉人徙居京口舉
　　　　咸淳癸酉進士宋亡不仕遯迹以終是書多
　　　　考論經史間及于當代故實及典籍文藝大
　　　　抵皆詳核可據不同于稗販之談惟第四卷
　　　　尃説四書頗出新意往往傷于穿鑿如論九
　　　　合諸侯謂自荘十五年再㑹于鄄齊桓始霸
　　　　至葵邱而九故曰九合其北杏及鄄之始㑹
　　　　霸業未成皆不與焉是猶有一説之可通至
　　　　于謂子在齊聞韶三月不知肉味為憂陳氏
　　　　强而齊将亂又謂匏𤓰繫而不食為繫以濟
　　　　渉引衛風及莊子為證又謂子擊磬于衛為
　　　　磬以立辨欲其辨上下之分則務生别解不
　　　　顧其安矣葢永嘉之學自朱時已自為為一
　　　　派故至其末流猶齗齗不合也然其説實不
　　　　足以相勝原本所有姑以贅疣存之可也乾
　　　　隆四十六年五月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　佩韋齋輯聞卷一
　　　　　　　　　　　　宋　俞徳鄰　撰
堯舜之臣禹稷契皋陶益皆有大功徳於民者也禹受
禪為夏載祀四百契之後生湯革夏為殷載祀六百后
稷之後生武王革殷為周載祀八百天之報侈矣皋陶
與益疑皆若是可也然益之後生始皇混一四海不過
二世皋陶之後雖英蓼六春秋之世楚成大心滅六公
子歸心滅蓼至漢九江英布先黥而王後叛而夷視益
又不逮焉何哉豈益焚山澤不免戕物之命淑問如皋
陶雖曰惟明克允而刑實傷人之具不然造物者何嗇
于此二臣之後也嗚呼為皋陶尚爾而況不為皋陶者
乎
漢自元帝至平帝禍亂皆起於宦官外戚然召之者實
宣帝也𢎞恭石顯以眀法進宣帝用之則宦官之禍始
於宣帝矣許史衰有王氏王氏衰有丁傳丁傳衰莽繼
之則外戚之禍始於宣帝矣東萊吕公謂宣帝雖中興
之君實基禍之主有以夫
曹操以鬼蜮之智挟天子弑伏后𠞰皇子戮貴人害孔
融殺崔琰誅荀彧禮樂征伐出其手者十九年傳至丕
卒移漢鼎操疑得志於地下矣然自操肇謀迄於國亡
五六十載間實與司馬氏相終始方懿辭操辟操之志
猶未暴也而其心已不下於操未幾把握魏政殺楚王
彪置諸王公於鄴至再世受遺父子祖孫相繼秉國師
廢齊王昭弑髙貴卿公不三四年易魏為晉視操之脅
制漢室殆有甚焉恢恢天網如此世之懷姦孕逆竊窺
人宗社者安知無典午氏之踵其後耶
司馬懿為魏上將征伐四克遂隂懷不臣之志及師昭
廢二主弑一君卒移魏祚然未再世稱兵相屠惠帝昏
愚食餅中毒懷愍身為降人行酒執盖萬世有餘恥既
而中原板蕩中廟焚没雖元帝再造而石馬犧牛之讖
晉已非復典午氏矣自武至愍僅四帝都洛陽僅五十
二年中間亂離屈辱前古所罕見亂臣賊子亦何所利
而為之乎
王莽女為漢平帝后莽簒漢强欲嫁之后不從楊堅女
為周宣帝后堅有異志后憤惋形於辭色及堅受禪欲
奪后志后亦不許天理民彛雖婦人女子有不能自冺
者而其父乃甘心焉賢不肖之相去何大相逺哉
古婦人書疏徃来之儀史不詳見曹操卞夫人與楊太
尉夫人袁氏書云卞頓首及楊夫人荅書乃云彪袁氏
頓首頓首豈以卑荅尊遂冠夫之名於某氏之上耶
漢桓帝朝陳蕃薦徐穉等五處士皆屢徴不起帝欲圖
姜肱之形肱卧闇室卒不使畫工見之他時竇憲薦楊
喬徵之及朝帝愛其才貌欲使尚主喬固辭至不食而
卒是亦可以亷頑立懦矣
李宻王世充皆受學於徐文逺及宻起兵使文逺坐南
面備弟子禮拜之及文逺見世充乃輒先拜或云君倨
宻而下王公何也答曰宻君子能受酈生之揖世充小
人無容故人義相時而動可也乃知李宻之待故人能
謙下如是君子之稱非溢美也
戰國䇿秦王欲見頓弱頓弱曰臣之義不𠫭拜王能使
臣無拜即可矣不即不見也乃知参拜之禮于古為重
蔡文姬云臣父言割𨽻字八分取二分割李篆二分取
八分故云八分張懷瓘云本楷字漸若人字分散故名
八分杜詩蒼頡鳥跡既茫昧字體變化如浮雲陳倉石
鼓又已訛大小二篆生八分盖八分必由大小二篆而
出正如文姬之言若但類楷字而分散非古也
梁元帝時有荆州放生亭碑載藝文類聚則放生非始
於唐也
醯釋名苦酒即醋也魏名臣奏曰今官販苦酒與百姓
爭錐刀之利則官司鬻醋見于魏初
士大夫飭身脩行固不求後世之知然行同乎古人而
名不聞於後世亦尚論者之所深惜也齊大飢黔敖為
食於路以待餓者而食之有餓者蒙袂輯屨貿貿然来
黔敖左奉食右執飲曰嗟来食揚其目而視之曰予唯
不食嗟来之食以至於斯也從而謝焉終不食而死充
其介夷齊之流也而氏名無傳焉可嘅也已爰旌目事
亦與蒙袂輯屨者同乃託列子以顯其亦有幸不幸耶
漢髙祖經營之初招亾納叛既定天下則崇節義以礪
風俗盖知以馬上得之不可以馬上治之也赦季布斬
丁公所以教天下之為人臣者然鄭君嘗事項籍籍死
屬漢髙祖悉令籍諸臣名籍鄭君獨不奉詔此正蒙義
之士髙祖乃盡拜名籍者為大夫而逐鄭君何其戾也
史稱髙祖豁達大度吾于此不無遺憾矣唐世系載鄭
君名榮大司農當時盖其後云
楊寳當哀平之世隠居教授及王莽居攝與兩龔蔣謝
俱被徵遂遁逃不知所之光武髙其節建武中遣公車
徵詣闕老病不至卒于家其後震生秉秉生賜賜生彪
四世太尉徳業相繼為東都顯族胡廣六世祖剛清髙
有志節王莽居攝剛亦解衣冠懸府門而去亾命交趾
隠於屠肆之間後廣仕漢位公台者三十餘年厯事六
帝是皆潛隠不耀所以覃後昆之慶如此蘇子曰國之
將興必有世徳之臣厚施而不食其報故其子孫能與
守文太平之主共饗天下之福盖造物報施之理誠然
不誣也
老學庵筆記載虞少崔言傳子駿云洪範無偏無黨王
道蕩蕩無黨無偏王道平平無反無側王道正直㑹其
有極歸其有極八句盖古帝王相傳以為大訓至曰皇
極之敷言乃箕子語
秦始皇併吞六國執敲扑以鞭笞天下威震四海欲帝
萬世其志大矣然即位之年甲寅漢髙帝生焉越十五
年己巳項籍又生焉始皇南巡㑹稽髙帝時年二十有
七項籍纔十二三耳已有取而代之之意造化倚伏黙
寓於𡨕㝠之間嘻可畏哉
司馬公著資治通鑑垂萬世法獨以魏接漢統疑蜀先
主非中山靖王之後至諸葛亮伐魏皆以入冦書此不
可曉周小宗伯掌三族之别以辨親疎秦置宗正漢因
之以叙九族平帝更名宗伯五年又於郡國置宗師以
糾皇室親族世氏後漢置宗正卿掌序録王國嫡庶之
次與宗室親屬近逺安有漢室尚存而𤣥徳敢冒中山
靖王之後者孔眀一代偉人且生於漢世安有不知𤣥
徳而輕於以身許之者況操丕之奸雄使𤣥徳而冒靖
王之𦙍其訐之亦乆矣顧豈待後人議之耶晉史自帝
魏後賢合更張世無魯連子千載徒悲傷文公此詩其
意㣲矣
蜀譙周問杜瓊曰春風䜟謂代漢者當塗髙而周徵君
羣以為魏者何也瓊荅曰魏闕名也當塗而髙聖人取
類言爾周因曰古者名官職不言曹自漢以来吏言屬
曹卒言侍曹此殆天意也其後譙周縁瓊言遂曰春秋
傳著晉穆侯名太子曰仇弟曰成師師服曰異哉君之
名子也嘉耦曰妃怨耦曰仇今君名太子曰仇弟曰成
師始兆亂矣其後果如服言及漢靈帝名二子曰史侯
董侯既立為帝皆廢為諸侯與師服言相似也先主諱
備其訓具也嗣主名禪其訓授也如言劉已具矣當授
與人也後景耀五年宫中大樹無故自折周深憂之無
所與言乃書柱衆而大期之㑹具而授若復何言釋曰
曹者衆也魏者大也衆而大天下其當㑹也言蜀之將
歸於魏也蜀果亾悉如周言予以辭考之周不過囙杜
瓊之辭而推廣之殊無意義然而卒驗者豈瓊亦有黙
授之者耶雖然以新造之蜀先主崩武侯薨襌以闇弱
之資而又惑於閹豎使無此䜟其能與魏爭乎
三輔黄圖載秦漢宫室苑囿甚偹顔師古漢書新註多
取焉然不載作者氏名唐藝文志有三輔黄圖一巻列
地理類之首亦不著何人作也其間多用應劭漢書集
解劭後漢建安時人至魏人如淳注漢書復引此圖以
為據故苗昌言以為漢魏間人所作今考此書其載治
所云漢光武之後扶風出治槐里馮翊出治髙陵於神
眀臺云魏文帝徙銅盤盤折聲聞數十里書載光武漢
文帝真漢魏間人作也
先儒謂五代之君周世宗為上唐眀宗次之至謂作史
欲起自梁之丁夘訖於周之己未止書甲子不書建年
其意亦微矣
真廟時有百姓爭財以狀投匭輒比上徳為桀紂比奏
御上命宫人録所訴事付有司施行而匿其狀曰百姓
意在爭財其實無他若併其狀付有司非惟所訴之事
不得而直必先按其指斥乗輿之罪愚民無知亦可憐
也書曰小人怨汝詈汝則皇自敬徳真廟有焉
仁宗一日問饔人折米幾分對曰折六分訝其太過㫖
折五分次日供進偶暴下歎曰習使然也㫖如舊一日
太官進膳飯有砂石上含之宻示嬪御曰慎勿語人又
一日思茘枝有司奏供已盡近侍曰市有鬻者上曰不
可来嵗恐増上供之數又一夕思燒羊頭近侍乞宣取
上曰不可今次宣取後必泛殺以備暴殄無窮矣其儉
徳如此
嘉祐中韓忠以司馬郎中出知潁州時京西大飢韓振
濟有方郡人賴以全活因掲榜鄰竟諭以救䘏之意使
来就食鄰竟之民襁負而至者不可勝數倉廩既竭又
乏寛閒之居以處之因感疾疫死者相枕藉韓亦以疾
亡其秋郡一士人夢召至隂府治韓司門振濟獄士人
乞假治後事及覺得疾旬日而卒振濟本仁者用心務
廣其聲而實不至尚罹隂責乃若老羸轉乎溝壑壯者
散而之四方而君之倉廩實府庫充有司莫以告者詎
獨見赦於𡨕㝠之間耶
昌陵初即位誓不殺大臣不殺功臣不殺諫臣折三矢
藏之太廟俾子孫世守之徽宗北狩懼祖訓之失墜也
以黄中單親書之遣内侍曹勛間道歸國付之思陵子
孫㒺敢踰越周家忠厚未必過之
東坡一字仲和洗玉池銘末云仲和甫銘之維以識徳
仲和甫僕也僕蘇子瞻軾也
朱文公解周易參同契而云鄒訢釋多不曉其義聞之
先輩謂鄒本春秋邾子之國朱其後也樂記讀訢為熹
謂之鄒訢實文公姓名也司馬公在洛一日衣深衣散
步過康節天津之居語謁者曰程秀才康節出接則公
也怪而問其故公笑曰司馬氏非出程伯休父乎文公
或亦本諸此
元豐五年廷試進士有暨陶者臚唱乆不應上顧左右
蘇丞相云恐當呼訖呉有暨艷造營府之論恐其後也
上命以訖音呼之果出應問其里曰崇安人上顧蘇曰
亦異人也
蘇丞相頌嘗曰宋所以太平百三十餘年而内外無患
者宗室戚里不預政后妃王姬無私謁公族世禄之家
無驕陵而守禮法至神廟招駙馬不許升行此尤足以
風勵天下矣
韓非子載師曠鼔琴事雖幾于誕然或者有之余里人
郭楚望以善琴名淳景間一日郡守資政趙公招飲鴈
浥閣月夜鼔一再行有物似魚非魚跳躍于池中者數
四守怪之莫測也他日復鼓前操復跳躍如故眀日涸
池水索之得無射律琯盖沈埋嵗乆適鼓無射調聲應
氣求故如此然亦竒矣
上官有忌用正五九月者凡數說或謂宋以火徳王寅
午戌火在人臣當避之若然則近代之戒殊非古制然
以木徳王者不聞避亥夘未以金徳王者不聞避己酉
丑何也或謂臣為商商屬金寅午戍屬火火能尅金故
避之然則嵗日時支干之屬火者亦當避耶何忌乎寅
午戌月而已也或謂正月為少陽用事萬物發生五月
為太陽用事萬物長養九月為太隂用事萬物肅殺當
萬物推移之時以此月舉事多忌尤不可曉惟竇革唐
詩音訓髙祖紀註曰正五九三月不行死刑且引釋氏
智論謂天帝釋以大寳鏡照四大神洲每月一移察人
善惡正五九月照南贍部洲故此三月省刑修善今之
州郡此三月不支羊肉錢先儒遂以正五九不上官政
沿襲唐家故事按漢張敞為山陽太守奏曰臣以地節
三年九月視事又漢朔方太守碑曰延喜四年九月乙
酉詔書遷衙令五年正月到官則兩漢以前未嘗忌此
三月疑若真始于唐者及讀齊書髙洋謀簒魏其臣宋
景業言宜以仲夏受禪或曰五月不可入官犯之終于
其位景業曰王為天子無復下期豈得不終其位則此
忌自魏已有之又非始于唐也然唐獨孤及集有舒州
到任表云九月到州訖則唐人亦有不忌九月者又何
耶今之厯書多本于唐一行禪師于此三月亦多禮上
吉日是知未嘗耑忌也
鄒陽賦曰清者為酒濁者為醴清者聖眀濁者愚騃故
魏人廋語亦曰清者聖濁者賢而徐邈又有頗復中聖
人之說然皇甫嵩作醉鄉日月曰凡酒以色清味重而
飴者為聖色濁如金而味輕且苦者為賢色墨而酸醨
者為愚又以家醪糯觴醉人為君子以家醪黍觴醉人
者為中庸以巷醪麴觴醉人者為小人則酒之品目又
不止于聖賢矣
杜子美詩曰人生幾何春又夏不放香醪如宻甜退之
亦曰一尊春酒甘若飴丈人此樂無人知後世遂以唐
人好飲甜酒然考退之詩又自有酒味泠冽之語而樂
天曰甘露太甜非正味醴泉雖好不芳馨又曰戸大嫌
甜酒才髙笑小詩又曰掲甕聞時香酷烈封缾貯後味
甘辛則甘辛苦烈乃酒味之至佳者唐賢與今人之好
大扺相類所謂至于口天下期于易牙者宻餳之喻不
過取其醇釅而已
典論漢孝靈末年百司湎酒一斗直千文楊松玠談藪
記北齊盧道語長安酒賤斗價三百唐食貨志徳宗建
中三年禁民酤以佐軍費置肆釀酒斛收直三千斛直
三千是史識酒價之貴也白樂天與劉夢得閒飲詩曰
共把十千沽一斗相看七十欠三年李白詩金罍清酒
價十千王維詩新豐美酒斗十千崔國輔詩與沽一斗
酒恰用十千錢許渾詩十千沽酒留君醉權徳輿詩十
千斗酒不知貴陸龜蒙詩若得奉君讙十千沽一斗抑
何酒價之不亷如此先儒或謂此乃詩人寓言不過取
曹子建樂府中語予以諸賢詩考之似皆摭當時之實
非寓言比然杜少陵詩街頭酒價常苦貴坊外酒徒稀
醉眠速宜相就飲一斗恰有三百青銅錢三百一斗少
陵猶以為貴而諸賢皆以一斗十千為詠又何貴賤懸
絶如此
蔡邕為漢名臣而無後雖有女傳業尚賢者傷之後讀
漢史謂獻帝遷都長安董卓賔客欲尊卓比太公稱尚
父邕以為宜須關東平定然後議之至邕集中乃有薦
董卓表謂卓功參周霍而止于三事無異于衆宜以為
相圖位在太傅上劍履上殿入朝不趨則異時卓為相
國正邕之所啟也豈以是而獲戾冥冥者歟鄧攸亦晉
之賢者世謂天道無知使鄧伯道無兒然攷之晉史攸
遭賊欲全兄子遂棄己子其子追及縛于道傍夫追而
不及尚當憐之追及矣而縛于道傍其絶滅天理甚矣
天之不祚伯道亦豈以是歟
古語云知人固未易未易之中又有甚難者然孔子曰
視其所以觀其所由察其所安人焉廋哉人焉廋哉又
曰逺使之而觀其忠近使之而觀其敬煩使之而觀其
能卒然問焉而觀其知急與之期而觀其信委之以財
而觀其仁告之以危而觀其節醉之以酒而觀其則雜
之以處而觀其色九徵至不肖人得矣合二者而觀人
亦可以知其槩也矣
律禁殺牛不知始何代南史梁傳昭性䔍謹子婦嘗得
家餉牛肉以進昭召其子曰食之則犯法告之則不可
取而埋之疑殺牛之禁自梁始案曲禮天子以犧牛諸
侯以肥牛大夫以索牛則古者天子諸侯大夫皆以牛
祭也王制又曰祭天地之牛角繭栗宗廟之牛角握賔
客之牛角尺則不特用于祭祀而賔客燕饗亦或用之
惟未見用于士庶人之家然易稱東鄰殺牛不如西鄰
之禴祭泛言東鄰則又似不主于天子諸侯大夫専者
往往祭祀賔客或可通用至扵諸侯無故不殺牛苟無
故諸侯亦不敢殺也古人犯禮甚於犯法正不待眀著
之律令也東漢第五倫為㑹稽太守俗多淫祀民常以
牛祭神倫到官移書属縣曉告百姓巫祝有妄屠牛者
吏輒行罰則殺牛有罰自東漢已然矣要知服田力穡
牛實有功于生人者禁而勿殺亦仁人君子之用心也
燧人氏鑚火至周四時變國火盖春取榆栁之火夏取
棗杏之火夏季取桑柘之火秋取柞楢之火冬取槐檀
之火一嵗而易火者五疑若多事及觀洪範五行傳乃
知古人改火闗於時政火性炎上者也老則愈烈于是
遇物輒然若新火性柔青光烱烱乃無忽勝速熾之患
縱使延燎易撲滅是則古人鑚燧改火之意也唐人詩
日暮漢宫傳蠟燭青烟散入五侯家不過為節物之戲
玩耳
　
　
　佩韋齋輯聞卷一
欽定四庫全書
　佩韋齋輯聞卷二
　　　　　　　　　　　　宋　俞徳鄰　撰
韓退之聽穎師琴詩極模寫形容之妙疑専于譽頴者
然于篇末曰推手遽止之濕衣淚滂滂穎乎爾誠能無
以冰炭置我腸其不足於頴多矣太學聽琴序則曰有
一儒生抱琴而来厯階而升坐於尊俎之傍鼓有虞氏
之南風賡之以文王宣父之操優㳺怡愉廣厚髙眀追
三代之遺音想舞雩之詠歎及莫而退皆充然若有所
得也何嘗有推手遽止之之意合詩與序而觀其去取
較然抑又知琴者本以陶寫性情而冰炭我腸使淚滂
而衣濕殆非琴之正也
陶淵眀止酒詩盖不得已而欲止于酒止猶綿蠻黄鳥
止于丘隅之止非禁止之止也居止城邑生止髙䕃步
止蓽門味止園葵懽止稚子皆止其所止也而平生乃
不能止于酒焉暮止則寢不安晨止則起不能日日欲
止之則營衛不理是豈溷世全身之道哉今覺止酒為
善雖止扶桑涘可也又何獨止扶桑涘哉雖千萬祀亦
可也其㫖如此東坡追和乃云微疴坐杯酌止酒則瘳
矣從今東坡室不立杜康祀是果淵眀之意耶
張司業節婦吟君知妾有夫贈妾雙眀珠感君纒綿意
繫在羅裙襦妾家髙樓連苑起良人執㦸眀光裏知君
用心如日月事夫誓擬同生死還君眀珠雙涙垂曷不
相逢未嫁時禮男女授受不親婦人移天理不應受他
人之贈今受眀珠而繫襦還眀珠而垂涙其愧于秋胡
之妻多矣尚得謂之節婦乎
東坡秦穆公墓詩槖泉在城東墓在城西無百步乃知
昔未有此泉秦人以泉識公墓昔公生不誅孟眀豈有
死之日而忍用其良乃知三子殉公意亦如齊之二子
從田横古人感一飯尚能殺其身今人不復見此等乃
以所見疑古人古人不可望今人益可傷及居海外和
淵明詠三良詩則云此生太山重忽作鴻毛遺三子死
一言所死良已微賢哉晏平仲事君不以私我豈犬馬
哉從君求盖帷殺身固有道大節要不虧君為社稷死
我則同其歸顧命有治亂臣子得從違魏顆直孝愛三
良安足希仕宦豈不榮有時纒憂悲所以靖節翁服此
黔婁衣與前詩意若大戾雖老成之見與年少異然可
以死可以無死皆事君立身之大義所謂道並行而不
相悖也
卷耳夫行役于外其室家閔其勤勞而作也正與汝墳
殷其雷之義同故曰嗟我懷人曰我馬瘏矣我僕痡矣
人曰我懷馬曰我馬僕曰我僕豈后妃之言臣下哉說
者承小序之誤故遷就而為之辭耳
采葛惧讒也一日不見而如三月三秋之隔其疑畏若
太過者然武安去咸陽七里而應侯之譛已行董仲舒
遷膠西相而幾不免于禍之及姦鋒中人瞬息間事此
詩人所以深惧也
小弁鹿斯之奔喻太子被放而去也奔冝亟而反跂跂
然者不忍去也何不忍哉雉之雊也尚求其雌王豈不
念后乎木之壞也尚疾無枝王豈不念太子乎吾之憂
如此王寜莫之知乎此人子之至孝不敢以無天理人
心者量其親也
四牡五章四章皆言王事靡盬而末章獨無之盖王事
畢而歸也故曰將母来諗以養親之志而来告于君也
不然將驅馳之不暇而暇遂其私乎于此詩可見臣子
之心矣
狡童序謂刺鄭忽而作諸家皆祖其説惟岷隠戴氏謂
山有扶蘇指狡童為在朝之小人今此詩不當以為昭
公意當時必有用事如董賢者彼狡童耳子與之狎乃
不與我言子雖不我與我維子之故至不能食不能餐
子獨不察我乎詳味此説則子正指昭公而狡童則指
用事者也世子忽年既長矣帥師救鄭再卻齊侯之昏
不可以為童子況忽非有大罪者國人特閔其微弱無
忠良為之助耳詩人主文而譎諫安有斥其君為狡童
而聖人録之者褰裳之詩亦然子恵思我言昭公而思
我我則褰裳而涉溱子不我思豈無他人但不忍狂童
之亂政耳亦非斥其君為狂童也
無衣由大夫言之則美武公由聖人言之武公之罪大
矣武公自負彊大不請命于天子乃使其大夫風天子
之使而取之其志何如也豈曰無衣自詭以盛彊也不
如子之衣是以敵已者相視也衣者天子之衣豈使臣
之衣哉七命曰侯伯之服六命曰子男之服變六言七
非武公之謙辭也岷隠謂外示彊大中實欿然真情發
見不可揜也當是時晉猶未甚彊非得天子命服不可
乆安故七命六命皆可恃以為安且吉安且燠也然以
左氏傳及史証考之則周之失亦甚矣平王二十六年
晉昭侯封季弟成師于曲沃諸侯専封而王不之問一
失也三十二年潘父弑昭侯欲納成師王又不問二失
也四十七年曲沃莊公弑晉孝侯而王又不問三失也
桓王二年曲沃莊伯攻晉王不能討反使尹氏武氏助
之及曲沃叛王始命虢伐曲沃立晉哀侯四失也十三
年曲沃武公弑晉小子侯王雖不能即討眀年命虢仲
立晉哀侯之弟緡又眀年虢仲芮伯梁伯荀侯賈伯伐
曲沃王綱若少振矣至是武公簒晉僖王受賂乃命之
為諸侯五失也禮樂征伐移于諸侯降于大夫竊于陪
臣陵夷至此周其能乆乎君子于無衣之詩可以知周
之終于不競矣
黍離一詩元城劉氏曰人之情于愐樂之事初遇之則
其心變焉次則微變乆則安之矣至于君子忠厚之情
則不然其行役往来固非一見也初見稷之苗矣又見
稷之穂矣又見稷之實矣感慨之意終始如一不少變
而愈深此則詩人所以為忠厚也噫予于是而重有感
矣然黍離王國之詩降而為風自季札觀樂已然非夫
子刪詩而降之也
簡兮之詩衛之賢以萬舞為恥君子陽陽周之賢以執
簧執翿為樂均一棄賢也然賢者有恥心則國猶可為
也賢者而樂于執簧執翿則國非其國矣周之事尚忍
言哉
式微黎之臣子作也當是時衛之君與其夫人並為淫
亂黎之臣實醜之然黎有狄難君寓于衛臣不得不從
焉而心盖以寓衛為恥也故曰胡為乎中露露言其濡
染也胡為乎泥中泥言其陷溺也黎雖滅亾猶醜衛之
淫亂則淫亂之醜其甚于滅亾也多矣
凱風孟子謂親之過小者也余友廬陵龍仁夫曰是詩
當于劬勞一語觀之夫以棘心之微凱風吹之至夭夭
之盛則母之撫我育我出入覆我其劬勞亦甚矣欲報
之徳昊天罔極況于小過而敢怨乎故曰母氏聖善我
無令人又曰有子七人莫慰母心惟知自責而一毫怨
懟之意不萌焉是非勉强矯飾而然也皆天理人心之
自然而發見者也
將仲子毛氏之說失之矣京之不度祭仲諫之莊公弗
納非有愛于叔段也畏我父母畏我諸兄畏我國人之
言故未敢亟圖之耳然兄弟同氣古人譬之手足而是
詩擬之以杞以桑以檀皆有可以斬伐之理則詩人之
意固有在矣可畏者有時而不畏可懷者有時而不懷
段其能自免乎觀此詩也則克段于鄢顧豈在于子封
出車之時耶
遵大路國人留賢而作也古之賢者或從間道奔亡而
君猶留行焉今也遵大路而去則顯然與莊公絶矣國
之留賢者于大路之中執其祛執其手兾少需之母我
魗惡又引其故與好者而感動之其情切矣而莊公聽
其自去若罔聞知則其失道也甚矣
風雨之詩非思君子也亂世小人多而君子少幸一遇
焉故曰心夷曰疾瘳曰云胡不喜猶莊子所謂逃空谷
者聞人足音跫然而喜也
柏梁體詩起于漢武帝元鼎元年起伯梁臺三輔舊事
云以香柏為之香聞數十里郊祀志曰鑄銅為柱三秦
記曰上有銅鳳名鳳闕臺武帝詔羣臣二千石能為七
言者賦之句各七言句末皆諧韻仍各述所職如丞相
則曰總領天下誠難治大司農則曰陳粟萬斛揚以箕
他皆類此後世遂為詩體云
淇澳云菉竹猗猗注菉蓐也又爾雅云竹萹蓄也似小
梨赤莖節好生道旁可食又云韓詩作􁇂音篤亦云萹
竹余嘗疑之史記河決瓠子武帝令羣臣從官自將軍
以下皆負薪寘決河是時東郡燒草以故薪柴少乃下
淇園之竹以為楗天子既臨決河悼功之不成乃作歌
曰云云河伯許兮薪不属薪不属兮衛人罪燒蕭條兮
噫乎何以銜水頽林竹兮楗石菑晉灼注淇園衛苑也
多篠顔師古曰頽林竹者即上所説下淇園之竹以為
楗又任昉述異記衛有淇園出竹在淇水之上梁元帝
竹詩亦云嶰谷管新抽淇園竹復收則淇澳從来産竹
眀矣所謂菉蓐萹蓄之類將别有所據
甲戌夏予㳺江右旅邸題詩滿壁獨記憶數首乆逺忘
其氏名因録于左過常山云荼䕷香夢怯春寒晝永簾
垂燕子閒敲斷玉釵銀燭冷計程應念過常山閨怨云
有約未歸蠶結局小軒空度牡丹春夜来揀盡鴛鴦􁐇
留織征衫寄逺人謾題云南國傷讒縁薏苡西園議價
指蒲桃惟餘白髪存公道近日豪家染鬂毛王荆公讀
書堂詩云烏石岡頭上冢歸柘岡西畔下書帷辛夷花
發白如雪萬國春風慶厯時此詩尤婉而成章者也
予于北士家見二詩其一讀史詩曰襄漢雲屯十萬兵
習池酩酊不曽醒紛紛誤晉皆渠輩何獨王家一寧馨
徳祐末邊將沈溺酒色兵事起賣降恐後乃指儒臣以
為誤國此可以關其口而奪之氣矣
杜子美晚行口號云市朝今日異喪亂幾時休逺愧梁
江總還家尚黒頭然江總還宅詩紅顔辭鞏洛白首入
轘轅乗春還故里徐步采芳蓀未嘗黒頭也
梅亭李公甫工耦儷之文好用經句守榮州日四川茶
馬司欲奪榮之鹽井而𣙜之公甫申省爭辨一聨云征
商自此始矣必求龍斷而登之作俑其無後乎謂其象
人而用也盖榮素無𣙜鹽之禁苟井𨽻茶馬司則𣙜鹽
將昉于此詞意俱到良不易得然集中所載他作間有
牽强偶合者弗逮也
饒公應龍以浙西提刑除宜顯文閣浙東安撫使兼知
紹興府余代為賀劄有云翠節㡳功紅牙易鎮對揚光
訓丕顯哉文王之謨保釐東郊祗命以周公之事又曰
大都之尹羣州之節式遄唐帥之行㑹稽所喜京兆所
思渾印坡公之句
黄尚書萬石舊以朱制置􁨡孫辟為廣西經畧司主管
機宜文字雖不就常執門生之禮事之黄守呉朱守當
塗書問往来殆無虗月朱後為四川宣撫黄俾余作劄
賀之欲述其違逺戀慕之意余偶得一聨云所見數十
人未有盧公之知已今去五千里何由張籍之致身
黄公萬石將漕福建兼知建寧府適嵗歉米斗至錢貫
五百因禁官民毋得釀酒令行數月米價頓減既而寓
公招宴以乏酒往往煮參棗湯代之樂語云如此風月
夜顧安所得酒乎在乎山水間醒能述以文也然不知
何人所作又沿江制置司中秋大宴樂語有云試問夜
何如坐看疎星度河漢但願人長乆不妨千里共嬋娟
亦不記何人作也又某人由㳂江制幕召試館職將行
制置司請于朝㫖帶行秘書省正字仍舊職其謝啓云
夢玉宇瓊樓之邃何似人間陪綸巾羽扇之㳺依然江
表皆以詞語属對而切中事情亦可喜也
丞相趙忠靖葵少負經濟之才恥事科舉以戰多致宰
輔給事中徐清叟駁之謂宰相非賞功之官且援宰相
須用讀書人為辭忠靖以此力乞骸以歸既得請其謝
表曰雖霍光不學亡術固難免于衆譏然皋陶所讀何
書敢以是而自解皋䕫稷契所讀何書趙清獻答荆公
語也用當家事益見其工
賈平章始生之日錢唐宰郭應酉以詞賀之序語云峻
極于天誕彌厥月綵衣廊廟昔無一品之曽參衮繡山
林今有半間之姬旦盖賈有所生之母朝命封兩國賜
號夀賢而新築亭于葛嶺私第扁曰半間故也其結聨
云日長門館坐對南北峰之髙時㳺廟堂盡付東西㕔
之問賈甚稱賞以此峻除列院然識者謂晉楚之富不
可及也曽子猶曰我以吾仁我以吾義是豈較一品者
周公思兼三王坐以待旦又豈志半間者哉東西㕔見
韓魏公傳若南北峰殆俗語耳豈一時偶阿其所好耶
東坡先生文章妙一世韓文公廟碑尤竒偉但先輩以
詩中作書詆佛譏君王之語謂君王非可譏者沔水規
宣王不如易以規字為善予謂山谷病起十詩似不愧
少陵至曰潁川狂士刑尚書本意扶日上天衢敦夫若
在鐫此老不令平地生﨑嶇鐫之一字雖為﨑嶇發然
父亦豈可鐫乎父慈子箴則有之矣
征商自賤丈夫始孟子言之隋志晉自過江凡貨賣奴
婢馬牛田宅有文劵率錢萬輸四百入官賣者三百買
者一百因知稅契錢自晉始
眀道間嵩山石室中有狂僧誦法華經棲洎二十年形
土木也飲食猿鳥也扣其真指不可具道嘗曰古之人
念念在定慧何由雜今之人念念在散亂何由定歐陽
永叔尹師魯最闢佛者聞之亦不覺心醉謝希深與梅
聖俞書云
秦檜為相怙權恃援沮復讎之議誅殺勲舊誣陷忠良
死之日詔譔神道碑士大夫無肯執筆者然其子孫迄
宋之亾仕者不絶或疑造物報施之誤至閱四朝聞見
録遂以為檜息兵和戎生民賴以休息時有太平翕翕
之號恐造物以此佑之余觀靖康末檜在尼堪營首入
議狀乞存趙氏其後黄時偁徐揆段光逺始繼之一日
尼堪謂莫儔曰搜尋宗室有所未盡儔陳計俾于宗正
寺取玉牒其中有名者盡行根刷則無遺類矣檜在傍
曰尚書之言誤矣譬如吾曹人家宗族亦自不少有服
属近而情好疎者雖號同姓而恩義反不及若異姓者
平時冨貴既不與共一旦禍患乃欲均之恐無此理尼
堪曰中丞言是也由此宗室之獲免者衆此二事亦有
取焉
天聖中劉綽為京西轉運使分遣属官盤量諸郡在庾
之米嬴十餘萬石奏乞付三司收繫時章獻太后垂簾
問曰已盤量者條貫許再盤量否對曰向来漕臣徇情
不肯盡收入厯太后曰卿識王曽張知白吕夷簡魯宗
道否此四人者皆不因盤量收出斗斛致身于此公綽
大慙退謂人曰當是時殿上壁罅可入我亦入矣
紹興三年四月知藤州侯彭老以本州賣鹽寛剰錢一
萬貫文買到金一百六十餘兩銀一千八百兩投進詔
縱有寛剰自合歸之有司非守臣所當進納或恐亂有
刻剥取媚朝廷侯彭老可特降一官放罷以戒妄作
建炎間大臣薦瀘州草澤彭知一有康濟之畧隠居鳳
翔者令守臣錢盖津發赴行在所既入見乃以所燒金
及藥術獻詔云朕不忍燒假物以誤後世仰三省發遣
赴元来去處仍將燒金合用什物于街市毁棄
寳祐丁巳淮東總領獻羨餘三百萬㫖轉一官依舊職
時董鴻儀父以司戸參軍為幕寮作奴戒譏之其辭曰
董子官于南徐俸錢二百有三十劵貯以篋百費取需
焉率兼旬而盡復閔閔焉數日以待繼有奴狡笑于傍
曰使狡得職是篋當不至乏絶且有贏羨余甘其言也
使職之已而黙計其缾罄罍恥也呼狡来前問有餘狡
曰有余曰子非以吾之劵貸于人而取其倍稱之息歟
不然則子獲草中之蚨歟狡曰亡是也狡能使郎有餘
足矣奚以問為余喜而歌曰昔嗇兮今豐昔窘步兮今
從容月之羨以百計嵗之羨以千計吾其免乎屢空信
乎狡之為吾謀也忠一夕月眀步于庭有歌于墻隂者
露零零兮沾衣鶴翩翩兮夕饑鶴饑兮何憾傷子産之
智兮而受校人之欺審而聽之吾史戇也余曰戇爾何
歌之悲也曰自郎之任是狡也戇不得以受子之傭矣
戇不足計也以物售子者不得以受子之直矣子之所
識窮乏者不得以時蒙子之惠矣余矍然曰兹狡之所
謂有餘者哉詰朝亟斥篋中劵償之其羞澁也如初
　
　
　
　
　
　
　
　
　
　
　
　
　
　
　
　佩韋齋輯聞巻二
欽定四庫全書
　佩韋齋輯聞巻三
　　　　　　　　　　　　宋　俞徳隣　撰
王勉夫著野客叢書謂士大夫不幸遺其親于不測之
地要當委曲回䕶無戾吾大節可也苟雖固執而不顧
甚親君子所深息焉于是以趙苞之破賊為非以周虓
之降秦為是又曰士大夫脱有不幸當為周虓無為趙
苞按趙苞為遼西太守遣使迎母妻道為賊所虜賊出
母示苞苞號泣謂母曰昔為母子今為王臣義不得顧
私恩毁忠節惟當萬死無以塞罪遂進破賊母妻被害
苞謂人曰食禄而避難非忠也殺母以全義非孝也遂
歐血而死周虓為梓潼太守遣騎送母妻歸道為苻堅
將所獲虓不得已亦降堅以為尚書郎虓曰蒙國厚恩
以至今日但老母見獲失節至此母子獲全秦之惠也
雖公侯之貴不以為榮況郎任乎堅乃止禮事君不忠
非孝也孝經于事君一章獨言忠而不言孝忠即所以
為孝也苞之與虓均為太守非復在母膝下時矣食人
之禄當死人之事故死城郭死封疆聖人韙之苟以親
之故棄城而降其虧大節多矣母子俱存如君父何況
吾為君之臣吾之父母亦君之臣妾苟不幸而處于不
測之地吾能破賊吾之忠也父母而死于賊亦吾父母
之忠也事定之後辭爵賞而不受如苞之死斯已矣為
虓之降其可哉苟降矣使其母如王陵之母則亦非所
以慰母心也故為人子者不忍于其親必不舎吾親而
仕可也辭親而仕則為人臣矣為人臣而避其難可乎
或曰如此則髙帝分我一杯羹之語然乎否乎曰是又
不可同年而語矣苞之與虓皆為人臣義不當顧私恩
而毁忠節者劉項之爭可已斯已矣行一不義殺一不
辜而得天下聖人且不忍為況忍舎父而取天下乎孟
子于瞽叟殺人之問曰舜視棄天下猶棄敝蹝竊負而
逃遵海濵而處終身訢然樂而㤀天下謂得瞽叟之重
于得天下也然則髙帝之不顧其父豈趙苞之不顧其
母比哉或者又曰使苞而不死葬其母終身廬墓而不
仕可乎曰父而有後歐血而死耳苟宗祀無託則終身
廬墓而不仕君子亦無責也
漢眀帝夢金人飛行殿庭頂有日月之光已而徧問羣
臣惟傳毅對曰西域有神其名曰佛陛下所夢其是乎
世遂謂佛之靈能于其教未行中國之先已見夢于帝
按漢書霍去病出隴西過焉耆千餘里得匃奴祭天金
人而歸武帝取而置諸甘泉所謂金人非佛像而何金
像既入漢當時渾那休屠數萬之衆皆徙入塞内亦有
入長安者悉月氏故種其間豈無奉佛者又有金像以
為之宗主則中國之人習聞其事乆矣是則所謂佛者
眀帝固先聞之由聞生想遂形于夢此樂廣所謂因也
不然傳毅生于中國何由而知飛行挾日月者為佛耶
由此言之佛入中國雖在眀帝時而其萌已兆于武帝
時矣然列子亦有西方大聖人之説則前乎漢世佛之
名固已著矣
趙韓王為相㕔事後置二甕有投利害文字皆置其中
滿即焚于通衢李文靖公為相自言居位無補萬一惟
四方言利害未嘗一見施行聊以此報國自常情論之
二公若苟且廢事者而當時國家治安百姓冨庶何也
天下事不可輕易改更興一利必有一害今日之有益
于民者他時或有損于民是故法不至甚弊守之可也
載其清浄民以寧壹曹參之于漢亦然豈特趙李二公
之見如此
唐仲俊年八十五極康健自言㓜讀千字文因心動神
疲之語而有所悟平生遇事未嘗動心所以老而不衰
昔禇淵為齊司徒賀客滿座禇炤歎曰使彦回作中書
郎而死不當為一名士邪名徳不昌乃復有期頤之夀
往年予逰淮甸聞有以忠勇名者朝廷累授節鉞謂不
在古名將下使先數年而斃誠有足以期天下後世者
不幸老而不死隳名損節為萬世笑人臣事君見危致
命故死城郭死封疆義不返顧顔魯公死李希烈之難
年已八十志仁人老而益壯固不以衰老年貳爾心也
使皆如彦回輩則國家亦何所賴于老成哉
王禹玉元厚之嘗問蘇子容曰公記問之博以至國朝
典故本末無遺日月不差用何術也子容曰某每以一
嵗中大事為綱而究當年之事則不㤀矣如某年改元
某年有某事某年上即位某年有某事某年立后立太
子某年有某事某年命相其年有某事亦記事之一法
也
朝士舊皆跨馬思陵幸維揚雨中見扈從臣寮奔走泥
淖有墜馬折臂者及駐蹕于杭詔百官許乗肩輿汪浮
溪謝表云臣勞于下宜無俟駕之行君恤其私至許肩
輿之便又云憫塞翁折臂之憂從漢相小車之佚
古者刑不上大夫已為忠厚之至大中祥符二年詔曰
朕念四方士子雖應刈楚之求未著贖刑之典深可憫
惻繼自今曽應舉士人有犯公私罪杖以下聽贖此意
尤為忠厚所以士大夫亦罕犯法賈誼謂嬰以亷恥故
人興節行者是也
寧廟時永嘉有林君竒者以風鍳名京師日閱十人則
卷簾徹肆而飲穆陵在側微詣焉君竒熟視不對肆將
撤穆陵辭去君竒留之延至所居夫婦具盛服以拜曰
貴官姓穆陵曰玉牒趙氏也又拜曰天下尚太平穆陵
驚愕曰叟何為者君竒對曰某閱人多矣未見有如官
者後五年當為天下主今雖貧去此六十日必冨且貴
因徴詩為他日證穆陵占筆書曰許負往昔矣天綱今
何之誰知千載後復遇林君竒且識嵗月未幾選嗣沂
邸擢果州團練使邰州防禦使封成國公寧廟崩濟王
廢遂入繼大統君竒取詩飾以龍錦標諸肆時相史彌
逺呼君竒索詩紿為入奏官之眀日贈以錢二萬放令
歸鄉君竒憤恚而死
寧廟升遐遺詔有曰雖不眀不敏有孤四海望治之心
然克儉克勤未嘗一日縱已之欲故老聞之無不霣涕
穆陵繼統實史相彌逺擁立之功楊文元公簡史之師
也以列卿召對上從容問曰聞史相幼嘗受教于卿簡
對曰臣之教彌逺者不如此上曰何謂也對曰彌逺視
其君如奕棋上黙然罷朝上以語彌逺彌逺對曰臣師
素有心疾
徐僑為侍從家貧朝服亦浣濯紉補穆陵見之蹵然曰
卿一貧如洗僑對曰臣不貧陛下貧穆陵問之故對曰
陛下内無良相外無良將安得不貧上愕然
乾徳四年十月詔先朝帝王陵寢申樵採之禁仍置守
冢户委遂處長吏常切檢察罷任有無廢闕印厯眀書
之太昊炎帝黄帝髙辛唐堯虞舜夏禹商湯周文王武
王漢髙祖東漢世祖唐髙祖太宗以上十六帝各置守
冢五户每嵗春秋御置名祝版祭以太牢商中宗太戊
武丁周成王康王漢文帝宣帝魏武帝晉武帝後周太
祖文帝隋髙祖文帝以上十帝置守冢三戸嵗一祭以
太牢餘如秦始皇漢惠帝景帝武帝唐徳宗敬宗武宗
昭宗梁末帝後唐愍帝眀宗三十有八帝皆常禁樵採
又詔曽經盜賊開發者重製禮衣常服棺椁以葬若先
代帝王有祠廟者毎祠頒及一百五十間以上委州縣
長吏躬親㸃視索圖赴闕遣使覆案令太常禮院重定
配享功臣檢討儀像繪付諸司惟東晉六朝陵闕多在
金陵丹陽之間當時江左未平所以制書不載斯亦忠
厚之至也
咸淳末賈似道以太傅平章軍國重事禁天下婦人不
得以珠翠為飾時行在悉以瑠璃代之婦人行步皆琅
然有聲民謡曰滿頭都帶假無處不瑠璃假謂賈瑠璃
謂流離也西域傳罽賔國有琥珀流離則瑠璃字本流
離也
精太用則竭神太役則疲學者非天才敏贍乃欲弊精
勞神于文字中往往亦足致疾北史文苑傳李廣齊文
宣初嗣霸業命掌書記廣苦心于文詞間一日坐而假
寐忽驚謂其妻曰吾向似睡見一人止吾身中曰君用
心過苦非精神所能堪今辭君去矣因恍惚不樂後數
日遇疾踰年而死宋淳熈間成都倅秦奎極力屬文後
得疾字皆不復識亦不能書以此遂殂夷堅續志盖言
其詳云
用事之誤前輩所不免若尋常詩文亦未為深害至若
告君理冝謹審唐太宗問孔穎達曰孔子稱以能問于
不能以多問于寡有若無實若虛何謂也對曰此聖人
教人謙耳帝稱善除國子司業太宗雖誤以曽子為孔
子穎達八嵗就學誦記日千餘言闇記三禮義宗及長
明服氏春秋傳鄭氏尚書詩禮記王氏易能屬文兼善
算厯一時老師宿儒皆出其下質疑辨難人畏服之乃
不省論語所載曽子之言直以聖人教人為對何也蘇
文忠公博學强記又嘗註論語其上皇帝書有云未信
而諫聖人不與此論語載子夏之言乃謂之聖人何也
其再上皇帝書云孔子曰君子之過如日月之食焉過
也人皆見之更也人皆仰之聖賢舉動眀白正直不當
如是論語所載乃子貢之言今直指為孔子書之再上
又非穎達倉卒問答比何為多誤如此紹興間中書舎
人張嵲代秦㑹之請先至江上諭諸帥招討劄子云臣
聞徳無常師主善為師善無常主協于克一此伊尹相
湯咸有一徳之言也又其末云臣言如不可行即乞罷
免以眀孔聖陳力就列不能者止之義誤以告太甲為
相湯孔子引周任之言又誤指以為孔聖當時朝士作
詩訊之事見周益公詩話夫以穎達文忠公之才猶如
此于張嵲何責焉要之告君之際須謹之又謹可也石
建奏事下驚馬字不足恐獲譴建父子雖無文學其謹
重殆可法也
淳祐間行括田法令百姓履畆自實無名子作詩云棄
淮棄蜀棄荆襄却把江南寸寸量量得畆田多一尺尺
頭能有幾多長時宰聞之亟寢其事焉
宋景文公嘗言為文之要意不貴異而貴新事不貴僻
而貴當語不貴古而貴淳字不貴怪而貴竒善夫
宋景文作新唐書人以札闥誚之札闥者世俗厭夢之
語謂書門也譏其好竒耳唐徐彦伯為文率易新語如
以鳳閣為鶠閣龍門為虬戸金谷為銑溪玉山為瓊岳
芻狗為卉犬竹馬為篠驂月兔為隂魄風牛為颷犢後
進爭效之謂之澁體則其札闥甚矣
丈人之義本于易尊稱也史記荆軻傳家丈人召髙漸
離擊筑索隠曰謂主人翁韋昭云古者名男子為丈夫
尊父嫗為丈人漢書宣元六年傳云丈人者謂淮陽憲
王外王母即張博母也據此皆尊貴之稱今世俗乃獨
呼妻子父為丈人或云本漢匃奴傳漢天子我丈人行
之語又云泰山有丈人峯故亦稱曰泰山唐開元十三
年封泰山三公以下例遷階張説為封壇使說壻鄭鑑
以說故自九品驟遷至五品兼賜緋因酺眀皇訝而問
之鑑無以對伶人黄翻綽奏曰此泰山之力也疑妻父
稱為泰山或本諸此然于丈人之稱殊無意義予一日
閱天文志有丈人星其下曰子星孫星娶妻為嗣續計
丈人之稱或有取于丈人星之義歟
世謂大笑為絶倒山谷詩淵眀醉握逺公手大笑絶倒
人不嗔然晉書王澄字平子有髙名少所推服之聞衛
玠言輒歎息絶倒則絶倒因歎息也北齊崔瞻使陳過
彭城讀道旁碑絶倒從者以為中惡史謂是碑瞻父為
徐州時所立故哀感焉則又因哀感而絶例矣要之絶
倒是形體欹傾不自支持之貌笑而絶倒歎而絶倒哀
而絶倒皆以形體言不専謂大笑也
晉杜預上疏請伐呉有曰萬一孫皓悔過徙都武昌増
兵夏口盡築江南諸城城不可攻野無所掠眀年之計
恐無及矣晉與呉為敵國元凱所慮正守江之良䇿而
皓不知出此季世恃長江為險武昌無重臣夏口無重
屯江南無髙城深池豈亦不知古今者之過歟
闗節下所以通欵曲于上唐段文昌言于文宗曰今嵗
禮部殊不公所取進士皆子弟無藝以闗節得之漢佞
幸傳髙祖有籍孺孝惠有閎孺與上卧起公卿皆因闗
說又梁者王傳有所闗說于帝則闗節亦可三門説打
揲趙康靖公聞見録云須當打揲先往安排又東坡與
潘彦眀書雪堂如要偃息且與打揲相伴今俗以揲為
疊非也墨杘(上武悲反/下丑知反)黙詐貌見博雅及列子力命貌
鶻突不分曉貌一作糊塗太宗欲相吕正惠公左右或
曰吕端為人糊塗吕原眀家塾記云讀為鶻突食醫心
鏡有鶻突羮正作鶻突字罷休呉人言罷以休緬之方
言也闔閶語孫武曰將軍罷休屏營驚惶貌國語申包
胥曰楚靈王獨行屏營東漢劉陶上議曰屏營徬徨不
能監寐併當俗謂收拾世說長豫常為曹夫人併當箱
篋􁀙猱不情貌周顛答賔從絶句十載文章敢憚勞宋
都回□為風髙今朝甘被花枝笑任道尊前受􁀙猱装
潢俗云羅列張大貌唐六典崇文館有裝潢匠五人熟
紙匠三人秘書省有裝潢匠熟紙匠各十人踏趿不振
貌酉陽雜俎載錢如微賣卜為韵語曰足下踏趿不肯
下錢恅愺迫促苟簡貌陸士衡文賦恅愺瀾漫亡耦失
疇埤蒼曰􁀙嘐寂靜也音與恅愺同而義異唐突棖触
貌馬融長笛賦曰􁮜瀑􁀙沫犇遯碭突李善注碭徒郎
切李白赤壁歌鯨鯢唐突留餘跡而曹子建牛鬬詩行
至土山頭歘起相搪突則唐又作搪旁午儀禮曰度尺
而午注云一從一横曰旁午施行朝廷移文州縣必云
主者施行見東漢黄瓊傳又石鼎聨句詩此物方施行
羅樓蘇鶚演義曰幹了之稱孔齊文宣時王昕曰樓羅
樓羅實自難解梁元帝風人辭城頭網雀樓羅人著而
南史顧歡傳云蹲夷之義婁羅之辨又説苑載朱貞白
詩太婁羅乃止用婁羅字五代史劉銖傳云諸君可謂
僂儸人矣則又加人焉卑末伶人自稱欒巴傳雖幹吏
卑末皆課令習讀宿留俗謂逗留也列子黄帝篇趙襄
子怪而留之徐而察之商欽順釋文云留力救切謂宿
留而視之又史記天子幸緱氏城拜公孫卿為中大夫
遂至東来宿留之數日無所見滑稽詼諧貌屈原卜居
云寧亷潔正直以自清乎將突梯滑稽如脂如韋以絜
楹乎史記有滑稽傳寄附唐異聞集薛防作霍小玉傳
云大厯中寄附鋪侯景家掎摭編拾人善惡貌文選曹
子建與楊徳祖書曰劉季緒才不逮于作者而好詆訶
文章掎摭利病唐書來俊臣掎摭諸武韓退之石鼔歌
掎摭星宿遺羲娥跋扈毛詩無然畔援鄭注畔援猶跋
扈也梁兾跋扈將軍西京賦睢盱跋扈拔即跋也媒蘖
漢書司馬遷救李陵之言曰全軀保妻子之臣從而媒
蘖其短孟康注媒猶酒教蘖謂釀成其罪宋景文新唐
書記程元振惡李光弼則云媒蝎以疑之盖本唐書宦
官傳如媒而成如蝎之蠧之語絓門晉摯虞較古尺曰
度量之由生皆絓閡而不通􁇠􁀙(上音紙/下音主)衛垣説字勢
曰或黝􁀙㸃􁩜狀似連珠勞曹忉怛貌成公綏嘯賦訇
磕勞曹懊憹晉禮儀志有懊憹歌鏖糟見漢書鏖皋蘭
下註
永昌卜陵命司天監苗昌裔相地西洛既覆土昌裔領
董役内侍王繼恩登山巔周覧形勢謂之曰太祖之後
當再有天下繼恩黙識之太宗大漸繼恩因與㕘知政
事李昌齡樞宻趙鎔知制誥胡旦布衣潘閬謀立太祖
之孫惟吉事洩吕正惠公時為上宰鎖繼恩而迎真宗
于南衙即位繼恩等尋被誅竄然昌裔之孫逢聞其祖
之語猶與方伎李士寧醫官劉育蠱惑宗室世居共謀
不軌以致敗死靖康末趙子崧太祖六世孫也剽竊此
說適二帝北狩遂與門人傳亮㰱血而盟以倖非常傳
檄云藝祖造邦千齡而符景運皇天祐宋奕葉而生眇
躬繼聞髙宗登極惶懼歸命後為人以檄文訐之亦竄
嶺南至紹興元年十一月駐蹕于越上虞縣丞婁寅亮
永嘉人上疏其略曰太祖舎子而立弟天下之大公也
周王薨章聖取宗室子育之宫中天下之大慮也仁宗
感悟其說制詔英祖入繼大統文子文孫宜君宜王遭
罹變故不斷如帶今有天下者獨陛下一人而已屬者
椒寢未繁前星不耀孤立無助有識寒心天其或者深
惟陛下追念祖宗公心長慮之所及者乎崇寧以来諛
臣進説推濮王子孫以為近屬餘皆謂之同姓致使昌
陵之後寂寥無聞奔迸藍縷僅同民庶臣恐祀豐于昵
仰違天鑒藝祖在上莫肯顧歆欲望陛下于子行中遴
選太祖諸孫有賢徳者視秩親王使牧九州以待皇嗣
之生廣選宣祖太宗之裔材武可稱之人升為南班以
備環列庶幾上慰在天之靈下繫人心之望髙宗覽之
大寤遂詔大宗正安定郡王令州於求宗室伯宇號七
嵗以下者十人入宫備選扵是阜陵實在選中自後光
寧理度皆太祖之後昌裔之説始驗然一語不謹既誤
繼恩又悞昌齡輩又悞其孫逢又悞子崧諸人貽禍百
五十餘年雖輕淺之徒委生僥倖亦皆昌裔之罪也是
故青烏之術聖賢不道焉
湖州何山寺主僧徳明晚自號鐵鏡余為作頌曰人間
萬事淈淈腯腯胷次九流明明了了要知鐵鏡非鐵山
中晦眀昬曉咦六州四十三縣鑄不成八萬四千同一
照
梁庾信至北方讀温子昇韓陵山寺碑愛而録之曰唯
有韓陵一片石稍可共語薛道衡盧思道少解把筆耳
然子昇之文恨不多見魏史載閶闔門上梁祝文惟王
建國配彼太微太君有命髙門啓扉良辰是簡枚卜無
違雕梁乃駕綺習斯飛八龍杳杳九重巍巍居宸納祐
就日垂衣一人有慶四海爰歸真可共語者也
　
　
　
　
　
　
　
　
　
　
　佩韋齋輯聞卷三
欽定四庫全書
　佩韋齋輯聞卷四
　　　　　　　　　　　　宋　俞徳隣　撰
桓公九合諸侯不以兵車管仲之力也先儒謂春秋傳
作糾督也古字通用余嘗疑之按史記云兵車之㑹三
乗車之㑹六而穀梁傳云衣裳之㑹十有一盖莊十三
年㑹于北杏十四年㑹于鄄十五年又㑹于鄄十六年
同盟于幽十七年同盟于幽僖元年㑹于檉二年盟于
貫三年㑹于陽糓五年盟于首止七年盟于甯母九年
盟于葵丘實有十一也孔氏註曰鄭氏不取北杏及陽
穀故曰九合北杏之㑹平宋宋亂也宋有弑君之事而
齊平之何不敢也縱以遂人不至宋人背盟而不取之
猶云可也陽穀之㑹謀伐楚也何為亦不取之或者又
曰㑹雖十有一再㑹于鄄再盟于幽其地凡九故曰九
合然亦有所未盡也夫子此語正以齊桓公霸諸侯一
匡天下以故稱之北杏之盟遂人不服鄄之始㑹請師
于周僅取成于宋而還霸業皆未成也自莊十五年再
㑹于鄄則霸業成矣左氏于是㑹也為之傳曰春復㑹
焉齊始霸也夫自始霸之年厯數至于葵丘之㑹其合
諸侯凡九是以謂之九合也此可以祛諸儒之惑矣
古之學者為已今之學者為人子張學干禄與夫問達
問行皆為人也非為己也孔子于學干禄則曰言寡尤
行寡悔于問達則曰察言而觀色慮以下人于問行則
曰言忠信行篤敬皆使之反求諸已焉及子張書諸紳
則其覺悟也至矣他時士見危授命見得思義祭思敬
䘮思哀之語與夫五美四惡之問豈復前日之子張邪
信乎學之能變化氣質也
伊川曰樂隨風氣至韶而極偹者堯之時洪水方割四
凶未去和猶有未至也舜以聖繼聖治之極和之至故
韶盡美矣又盡善也
宰予晝寢夫子譬之朽木譬之糞墻疑其責之太過晝
而假寐亦人情有所不能免若寢則不可也語曰寢不
尸曰寢不言又曰必有寢衣盖寢非假寐也君子以嚮
晦入宴息晝居于内問其疾可也正晝之時乃弛然自
放于牀策之上神昏氣惰其不足進于道眀矣此聖人
所以深責之也況禹惜寸隂周公坐以待旦聖人之汲
汲如此晝寢其可乎
孔門言仁多兼知而言如知者樂水仁者樂山與夫知
及之仁能守之知者不惑仁者不憂不可具舉盖知者
知此者也仁者行此者也致知近乎知力行近乎仁未
有不能知而能行者令尹子文三仕三已喜愠不形於
色至如舊令尹之政必以告新令尹謂之忠可也然仕
止乆速其知不足以知之至于三已而不寤槩諸色舉
翔集者何如哉故不與之以仁也臣弑其君子弑其父
非一朝一夕之故其所由来者漸矣崔杼于齊其蓄不
臣之志已乆陳文子與之同朝力能誅杼則誅之不能
則去之不于此時決去就之分至于齊侯遇弑乃棄十
乗之馬而違之其知可知矣亡雖越境許之以清可也
亦焉得為仁哉未知焉得仁皆言于知猶未盡焉得為
仁也擇不處仁焉得知語意正相類
子見南子子路不說夫子矢之曰予所否者天厭之天
厭之孔氏以矢為誓朱子亦曰矢誓也所誓辭也如云
所不與崔慶者之類否謂不合于禮不由其道也厭棄
絶也而孔氏古註乃謂與之咒誓義可疑焉及觀程氏
外書朱公掞記伊川先生語乃以否為否泰之否天厭
之者天厭吾道也正天喪予之意後見韓文公筆解亦
曰矢陳也否當為否泰之否厭當為厭亂之厭孔以矢
為誓非也又以厭為擫益失之矣孔子見衛君任南子
用事乃陳衛之政理告子路云予道否不得行汝不須
不說也天將厭此亂世而終豈泰吾道乎如此則矢乃
皋陶矢厥謨之矢伊川退之皆一代鉅儒皆以否為否
泰之否意必有所見姑録之以竢後之君子
子曰甚矣吾衰也(句/)乆矣吾不復夢見周公孔子盛時
志欲行周公之道故夢寐之間常常見之今周公之夢
乆不復作則其志慮之衰也甚矣
自行束脩以上吾未嘗無悔焉先儒謂脩脯也十脡為
束古者相見必執贄以為禮束脩其至薄者苟以禮来
則無不有以教之也按杜恕體論曰束脩之業其上在
于不言其次莫如寡知又後漢馬援傳注云男子十五
以上謂之束脩杜詩薦伏湛曰自行束脩訖無毁玷註
束脩謂年十五以上延篤傳註束循謂束帶脩飾不可
以束脩之問不出境一槩論也
子在齊聞韶三月不知肉味曰不圖為樂之至于斯也
先儒謂韶盡美又盡善故學之三月不知肉味而歎美
之如此程氏又以三月為音字之誤學之之說盖本諸
史記襄二十九年呉子使季札聘魯請觀周樂自周南
以下歌諸國之風自象箾以下偹三代之舞至舞韶箾
札曰徳至矣大矣如天之無不幬也如地之無不載也
雖甚盛徳其蔑以加于此矣則魯未嘗無韶也孔子魯
人也使孔子而欲學之歸而求之魯可也何為至齊而
始聞之始學之哉韶舜之樂也舜之後封于陳隠二十
二年陳人殺其太子御冦陳公子完與顓孫奔齊齊侯
使敬仲為卿敬仲辭使為工正盖陳氏得政於齊之始
也自是之後陳氏寖彊昭五年齊侯使晏嬰請繼室于
晉晏子語叔向已有齊其為陳氏之説至八年魯亂孔
子適齊於是聞韶則陳氏之得志于齊乆矣三月不知
肉味盖憂齊之將亂非學之也曰不圖為樂之至于斯
也非美之也當是時齊侯與晏子坐于路寢歎曰美哉
室其誰有此晏子對曰如君之言其陳氏乎後世若少
惰陳氏而不亡則國其國也已是陳之强齊之弱不特
孔子知之而晏子亦知之不特晏子知之而晏公亦自
知之矣聞韶之歎孔子其能自已乎是時景公欲待孔
子以季孟之間既而曰吾老矣不能用也而孔子亦不
欲留焉者此也卒之哀十有四年陳恒弑簡公孔子沐
浴而朝告于哀公請討之則聞韶之歎豈聖人過憂哉
雍也可使南面朱子云仲雍為人寛洪簡重有人君之
體故可使南面然莫審其説或者謂雍也仁而不佞仁
則寛洪不佞則簡重意必本乎此非苟為是言也
君在踧踖如也與與如也註與平聲或如字踧踖恭敬
不寧貌與與威儀中適貌横渠曰與與不㤀嚮君也而
伊川荅王信用之問乃曰與與容與之貌盖踧踖則不
安與與則易肆踧踖而與與恭而安也
伊川曰飲酒不妨但不可過惟酒無量不及亂聖人豈
有作亂之事但恐亂其氣血或致疾或語言顛錯容貌
傾側皆亂也
晉文公譎而不正齊桓公正而不譎石林葉少藴解此
甚詳且有理因次其説諸侯莫盛于桓文桓文之覇莫
盛于首止之盟與温之㑹桓公之盟首止也意謂太子
鄭將廢已朝而諫之王從則太子安不從則廢諫之從
違未可知也吾為㑹而㑹世子使天下諸侯皆知世子
之為鄭而共尊之雖有惠后之愛襄王不得而行其私
矣故春秋曰公及齊侯宋公陳侯衛侯鄭伯許男曺伯
㑹王世子于首止俄而曰諸侯盟于首止夫别其文曰
㑹王世子再見諸侯也盟而世子不與辭繁而不殺其
與桓公可知矣若文公之㑹則不然吾霸諸侯矣諸侯
孰不吾畏吾既可率諸侯以㑹温則率之以朝京師亦
可也文公也乃不朝上而召王其意盖示天下曰王猶
從我其誰敢不從不過挾天子以令諸侯耳故春秋曰
公㑹晉侯宋公蔡侯鄭伯陳子莒子邾子秦人于温俄
而曰天王狩于河陽先言㑹而繼之以狩則文于是乎
病矣故桓公之召世子正也其不朝王者不得已也文
公不朝王因已之霸脅諸侯以召王以迹觀之若正其
所以召之則譎也
子擊磬于衛一章說者謂荷蕢譏孔子人不知而不止
孔子故責其果于㤀世而不為按孔子厯聘諸國獨于
衛而擊磬何也衛自瞶輒之亂父子之分蕩然矣子路
曰衛君待子而為政子將奚先子曰必也正名乎則孔
子之欲辨其名分也乆矣擊磬于衛非無意也石聲磬
磬以立辨亦欲辨其上下之分而已荷蕢隠者知孔子
之心過而聞之故曰有心哉擊磬乎既而曰鄙哉言其
闇于事也硜硜乎硜硜石聲也謂子擊磬雖硜硜乎有
聲莫己知也斯己而已矣傷時人之不知也于是又援
衛風之詩曰深則厲淺則掲夫以衣涉水曰厲攝衣涉
水曰掲曰厲曰掲以淺深别之今衛之父子奸名犯分
至成滔天之惡非可以淺深論也子曰果哉以其說為
然也末之難矣天下之事正之于始為易救之于末為
難衛之至此吾亦末如之何也已
孔子曰見善如不及見不善如探湯吾見其人矣吾聞
其語矣隠居以求其志行義以達其道吾聞其語矣未
見其人也齊景公有馬千駟死之日民無徳而稱焉伯
夷叔齊餓于首陽之下民到于今稱之其斯之謂與朱
氏謂其斯之謂與此上疑有闕文恐在誠不以富亦祗
以異下仍析為三章後閲無垢張氏心傳録于恕云見
善如不能及怠而不進也見不善如探湯初雖畏之探
之不已則漸入之矣是漸而入于惡也于善而不進于
惡而漸入其人何如哉齊景公欲待孔子以季孟之間
孔子告以君臣父子而説不可謂不見善也然終不能
用孔子是不及也貪利之心浸浸不已積而至于千駟
豈非不善而漸入乎孔子與景公同時故曰吾見其人
矣吾聞其語矣至若伯夷叔齊則隠居以求其志行義
以達其道者今無其人矣故曰吾聞其語矣未見其人
也其斯之謂與所以結上文之意是說亦有取焉愚嘗
觀景公與晏子論陳氏之事晏子曰惟禮可以己之公
曰善哉我不能矣斯言也豈非見善如不及之謂乎
公山弗擾以費畔召子欲往子路不說曰末之也已何
必公山氏之之也子曰未召我者而豈徒哉如有用我
者吾其為東周乎此章先儒解之不甚詳盖費乃季氏
之邑不狃不得志于季氏與陽貨謀去三桓不克而畔
夫謀去三桓不克而畔乃畔季氏非畔魯也故史記世
家曰公山不狃以費畔季氏召孔子欲往而卒不行況
孔子亦素有惡三桓之意其為大司冦攝行相事定公
十二年使仲由為季氏宰墮費墮郈墮郕則不狃之以
費畔或者疑與孔子之意合是以欲往也不然孔子豈
輕于從不狃者哉厥後不狃與叔孫輒奔呉呉為邾故
將伐魯叔孫輒勸之不狃曰非禮也君子違不適讎國
且夫人之行也不以所惡廢卿今子以小惡而欲覆宗國
不亦難乎自定至哀隔二世自定九年不狃畔而去至
哀八年呉將伐魯隔十有五年不狃之去魯乆矣尚眷
眷于魯如此則不狃非特不畔魯且忠于魯者也特子
路未知不狃之心耳然孔子始雖欲往而終亦不徃者
豈不以不狃以輕恕使陽貨逐仲懷其所守不固邪門
弟子書公山弗擾召則曰以費畔佛肸召則曰以中牟
畔中牟亦晉大夫趙襄子之邑佛肸非畔晉也
論語記孔子荅門弟子處皆有曰字惟荅宰我短喪之
問曰食夫稻衣夫錦于女安乎曰安女安則為之女字
上不書曰字此記言者善形容聖人深嫉宰我之意禮
父母之喪既殯食粥粗衰既葬蔬食水飲受以成布期
而小祥始食菜果練冠縓縁要絰不除無食稻衣錦之
理夫子以此發宰予不忍之端而予忍之所以絶之之
深嫉之之至也
子曰鄙夫可與事君也與哉其未得之也患得之既得
之患失之苟患失之無所不至矣先儒以患得之謂患
不得之愚謂鄙夫劣闇之稱世謂鄙陋鄙俗鄙猥鄙吝
鄙俚皆其人之不足道者也故于未得之先反以得為
患惧不能勝其任也既得之又狃于富貴利禄而患失
之心生焉苟患失之則無所不至矣
子張曰士見危致命見得思義祭思敬喪思哀其可已
矣下三句皆言思死生亦大矣而見危致命獨不言思
何也士而見危便當致命正不必思也思之則宫室之
美妻妾之奉所識之窮乏者皆足以動其心而拂亂其
所為矣李陵欲得當以報漢南霽雲曰將以有為皆不
必思而猶有思也夫提卒五千轉戰萬里矢盡道窮陵
可以死矣睢陽既陷巡逺就戮霽雲何容復有為哉不
必思而猶有思此李陵所以生降隤其家聲而南八男
兒死耳之語巡所以呼霽雲而警悟之也然子張于士
則曰見危致命孔子于成人則曰見危授命盖授者安
于天而致則以人力為之所以有成人與士之異也
孟子曰王者之迹熄而詩亡詩亡然後春秋作晉之乗
楚之檮杌魯之春秋一也其事則齊桓晉文其文則史
孔子曰其義則丘竊取之矣孟子曰君子之澤五世而
斬小人之澤五世而斬予未得為孔子徒也予私淑諸
人也此本一章所以發明春秋大義説者析為二章頗
費辭說盖因有兩孟子曰之故殊不知中有孔子曰一
句故下不得不再書孟子曰以别之不然則五世之説
似為皆夫子之言矣其大㫖云王者之迹熄而詩亾詩
亾然後春秋作春秋非孔子自作也晉之乗楚之檮杌
魯之春秋三史所述其事莫過于桓文其文則史也孔
子謂丘竊取三書之義所謂述而不作者也自獲麟絶
筆之後至孟子㳺梁之時已百四十有餘年三十年為
一世以成數計之盖五世矣君子漸潤之澤小人汙染
之澤至此五世皆斬然矣李彪乞修史表云東觀中圮
册勲有闕美隨日落善因月稀一日不書百事荒蕪即
此意也戰國之世善惡不眀亂臣賊子復接跡于天下
孟子憂之欲繼孔子而作春秋其聖不及孔子故曰予
未得為孔子徒也徒猶斯人之徒及非吾徒也之徒不
過退取春秋之㫖與公孫丑萬章之徒難疑荅問而已
故曰予私淑諸人也私淑正與竊取之義同如此則一
章之指昭然義見
晁氏客話伯夷非其君不事非其民不使思與鄉人處
如以朝衣朝冠坐于塗炭若隘也然不念舊惡所以為
伯夷栁下惠不羞汙君不卑小官雖袒禓祼程不以為
凂然不以三公易其介所以為下惠
君之視臣如土芥則臣視君如冦讎此為為人君者言
也非為臣者所以責其君父子之間不責善責善則離
此為為人父者言也非為子者所以責其父
子思之言渾涵孟子之言銛利禮記載子思荅舊君反
服之問曰古之君子進人以禮退人以禮故有舊君反
服之禮也今之君子進人若將加諸膝退人若將墜諸
淵無為戎首不亦善乎又何反服之有如此而已而孟
子則反覆辨論至謂君之視臣如土芥則臣視君如冦
讎于此可以覘子思孟子之學矣
趙臺卿作孟子題辭有曰孟子亦自知遭蒼姬之訖録
值炎劉之未奮進不能佐興唐虞雍煕之和退不能伸
三代之遺風意則然矣孟子生戰國之時炎劉未奮孟
子亦何由知之此亦遣文之病若曰本之䜟緯則聖賢
不道也
子謂南容邦有道不廢邦無道免于刑戮以其兄之子
妻之註疏皆不言孔子之兄之名按史記索隠叔梁紇
先娶施氏生九女其妾生孟皮孟皮跛求昏于顔氏而
娶徵在遂生孔子
吾豈匏𤓰也哉焉能繫而不食先儒謂匏瓠也匏𤓰繫
于一處而不能飲食人則不如是也愚嘗疑而惟其義
一日讀衛風之詩曰匏有苦葉濟有深涉乃知匏可繫
以濟渉所謂中流失船一壺千金者是也又莊子今子
有五石之瓠何不慮以為大樽而浮乎江湖之上司馬
氏云樽如酒器縳之于身浮于江湖可以自渡慮猶結
綴也所謂腰舟然匏雖可繫而味苦且其中呺然故不
可以食
先儒曰文章與時髙下政尨土裂則三光五岳之氣分
三光五嶽之氣分則大音不完必混一而後大振故三
代之文至春秋戰國而病涉秦漢復起漢之文至列國
而病唐興復起噫是固然矣然政之尨土之裂莫春秋
戰國為甚吾夫子刪詩定書繫周易作春秋孟子退自
齊梁述堯舜之道卒使彛倫叙人極立亂臣賊子俱一
時㳺夏公孫丑萬章之徒皆得以與斯文之盛是豈以
政尨土裂病哉下是如荀卿揚雄輩不顧時之治亂鋭
然振斯文而起之亦足以繼往哲而詔来者又下而諸
葛孔明以出師一表繼伊訓説命于三國鼎沸之時陶
淵明以歸去来辭傳于典午灰燼之日而當世斯文亦
賴以不壞不冺然則文章果與時髙下乎哉獨宋自渡
江以来文人才士視東都諸老若有愧焉故説者得以
光嶽氣分而議之然乾淳端平之際如朱公熹張公栻
吕公祖謙真公徳秀葉公適陳公傳良魏公了翁相繼
以道自任以文自鳴卒使後生小子習見典型爭自濯
磨于學亦不可謂全無人也惟末年學士大夫篤意舉
業以進取亂其心以富貴利達蕩其志于是文氣委薾
而文之古者始寥寥然不見于世是非光嶽氣分之病
也人實病之也方今東西南北寸地尺土靡不臣屬三
光五嶽之氣渾然合矣大哉王言式在今日余老矣不
得與于斯文之盛然其所以作新而振起之如韓愈歐
陽修者將必有其人惜乎不得而見之矣嗚呼光嶽之
分合其與于斯文之興廢也邪抑無與于斯文之興廢
也邪
　
　
　
　
　
　
　
　
　
　
　
　
　
　
　佩韋齋輯聞卷四
