#+TITLE: 針灸問對-明-汪機
#+DATE: 2018-05-12 10:17:49
#+SOURCE: github.com/kanripo/KR3e0072 master a2c83676                
欽定四庫全書　　　　子部五
　針灸問對　　　　　　醫家類
　　提要
　　　　(臣/)等謹案針灸問對三卷明汪機撰機字省
　　　　之祁門人是書上中二卷論針法下卷論灸
　　　　法及經絡穴道皆設為問答語簡而明其論
　　　　針能治有餘之病不能治不足之病詳辨内
　　　　經虚補實瀉之説為指虚邪實邪又論古人
　　　　充實病中于外故針灸有功今人虚耗病多
　　　　在内針灸不如湯液又論誤針誤灸之害與
　　　　巧立名目之誣尤術家所諱不肯言者其説
　　　　可謂篤實矣乾隆四十二年八月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
針灸問對原序
客有過余者坐間語及針灸盛稱姑蘇之凌漢章六合
之李千户者皆能馳名兩京延譽數郡舍此他無聞焉
余曰休歙有商于彼者亦嘗從之游而授其業矣因得
聞其詳焉語凌則曰熟於穴法凡所㸃穴不必揣按雖
隔衣針亦每中其穴也語李則曰用意精專凡所用穴
必須折量以墨㸃記方敢始下針也余嘗論之凌則尚
乎簡略李則尚乎謹宻取穴之法簡略者終不及謹宻
者之的確固也但素難所論針灸必須察脉以審其病
之在經在絡又須候氣以察其邪之已至未來不知二
家之術亦皆本於素難否乎客曰皆非吾之所知也余
因有感乃取靈樞素難及諸家針灸之書窮搜愽覽遇
有論及針灸者日逐筆録積之盈篋不忍廢棄因復序
次其説設為問難以著明之遂用装潢成帙名曰針灸
問對以便老景之檢閲焉庶或亦有補於針灸之萬一
也後之精于此者尚惟改而正之幸甚
嘉靖庚寅冬長至日祁門朴墅汪機省之序
欽定四庫全書
　針灸問對卷上
　　　　　　　　　　　　　明　汪機　撰
　或曰内經治病湯液醪醴為甚少所載服餌之法纔
　一二而灸者四五其他則明針法無慮十八九厥後
　方藥之説肆行而針灸之法僅而獲存者何也
曰内經上古書也上古之人其知道乎勞不至倦逸不
至流食不肥鮮以戕其内衣不藴熱以傷其外起居有
常寒暑知避恬憺虚無精神内守病安從生雖有賊風
虚邪莫能深入不過凑于皮膚經滯氣鬱而已以針行
滯散鬱則病隨已何待於湯液醪醴耶當今之世道徳
已衰以酒為漿以妄為常縱欲以竭其精多慮以散其
真不知持滿不解御神務快其心逆于生樂起居無節
寒暑不避故病多從内生外邪亦易中也經曰針刺治
其外湯液治其内病既屬内非藉湯液之蕩滌豈能濟
乎此和緩已後方藥盛行而針灸罕用者實由世不古
若人非昔比病有深淺治有内外非針灸宜于古而不
宜于今湯液宜于今而不宜于古也經曰上古作湯液
為而弗服中古之時服之萬全當今之世必齊毒藥攻
其中針灸治其外雖形弊血盡而功不立此之謂也
　或曰針灸宜于古而不宜于今吾已聞命矣然今之
　病亦有針灸而愈者何也
經曰病之始起者可刺而已又曰邪之新客也未有定
處推之則前引之則止逢而寫之其病立已葢病之初
起邪之新客當此之時元氣未傷邪氣尚淺以針除之
甚得其宜學者察識于此而於用針治病亦可以知其
大槩矣故曰上工刺其未生者也其次刺其未盛者也
其次刺其已衰者也下工刺其方襲者也與其形之盛
者也與其病之與脉相逆者也故曰方其盛也勿敢毁
傷刺其已衰事必大昌
　或曰九針之所主皆外傷歟抑亦有内傷歟
經曰一曰鑱針頭大末鋭令無得深入主病在皮膚無
常者二曰員針筩身員末主無傷肉分主病在分肉間
者三曰鍉針大其身員其末主病在血脉按脉取氣令
邪出也四曰鋒針筩其身鋒其末兩三隅主四時八風
客于經絡為瘤病者令可以泄熱出血而發痼病也五
曰鈹針末如劒鋒主寒與熱爭兩氣相搏合為癰膿可
以取大膿也六曰員利針令尖如𠢐且員且鋭微大其
末反小其身主虚邪客于經絡而為暴痺令可深内以
取之也七曰毫針尖如蚊虻喙長一寸六分靜以徐往
微以乆留主邪客經絡而為寒熱痛痺者也八曰長針
鋒利身薄主深邪逺痺八風内舍于骨解腰脊骨凑間
也九曰大針大如梃尖微員主淫邪流溢于節解皮膚
之間以寫機關之水也九針長短大小各有所施不得
其用疾弗能移病淺針深内傷良肉病深針淺病氣不
寫病小針大氣寫太甚病大針小氣不洩泄機按今之
針士决癰用鋒針鈹針其他諸病無分皮膚肌肉血脉
筋骨皆用毫針餘者置而不用甚有背于經㫖矣于此
而知九針所主多係外邪薄凑為病用針施瀉深中病
情使今之人而有是病針亦在所必用若夫病邪太甚
元氣已傷决非針之所能濟矣假如癆瘵隂虚火動法
當滋隂降火針能滋隂否乎痿症肺熱葉焦法當清金
補水針能補水否乎經曰隂陽形氣俱不足勿取以針
而調以甘藥是也知此則病之可針不可針亦可以類
推矣奈何世之專針科者既不識脉又不察形但問何
病便針何穴以致誤針成痼疾者有矣間有獲効亦偶
中耳因而誇其針之神妙寧不為識者笑耶
　或曰針灸當明經絡可以暁否
曰直行者謂之經經有十二所以行血氣通隂陽以榮
于身者也其始從中焦注手太隂陽明陽明注足陽明
太隂太隂注手少隂太陽太陽注足太陽少隂少隂注
手厥隂少陽少陽注足少陽厥隂厥隂復注手太隂也
(此則榮氣之行也然衛氣晝但行於陽而不行于隂/夜但行于隂而不行陽不與榮同道不與息數同應)
又曰五藏之道皆出于經隧以行氣血氣血不和百病
乃變化而生是故守經隧焉(隧潛道也經脉行而不見/故謂之經隧詳見陽經外)
(絡内隂經/内絡外條)旁出者謂之絡(經之横支交/接别經者)十二經有十二
絡(如太隂屬肺絡大腸手/陽明屬大腸絡肺之類)兼陽蹻絡隂蹻絡脾之大絡
為十五絡也皆從十二經之所始轉相灌溉朝于寸口
人迎也又曰孫絡(小絡也經脉為裏支而横者為絡絡/之别者為孫絡又曰節之交三百六)
(十五㑹者絡脉之滲灌諸節者也節者神/氣之所遊行出入者也非皮肉筋骨也)
　問曰榮衛之氣亦有别乎
曰榮者水穀之精氣也和調于五藏洒陳于六府乃能
入于脉也故循脉上下貫五藏絡六府也衛者水穀之
悍氣也其氣慓疾滑利不能入于脉也故循皮膚之中
分肉之間熏于肓膜散于胸腹逆其氣則病從其氣則
愈不與風寒濕氣合也(詳見井榮/俞經合註)
　或曰經脉與絡脉異乎
曰經脉十二者伏行分肉之間深而不見其虚實也以
氣口知之諸脉之浮而常見者皆絡脉也諸絡脉不能
經大節之間必行絶道而出入復合于皮中其㑹皆見
于外故諸刺絡脉者必刺其結上甚血者雖無結急取
之以寫其邪而去其血留之發為痺也凡診絡脉色青
則寒且痛赤則有熱魚際絡青胃中寒魚際絡赤胃中
熱其暴黑者留乆痺也其有赤有黑有青者寒熱氣也
青短者少氣也凡刺寒熱皆多血絡必間日一取大血
盡而止乃調其血實
　或曰經病絡病治有異乎
經曰邪之客于形也必先舍于皮毛留而不去入舍于
孫絡留而不去入舍於絡脉(絡脉血脉也非/十五絡之絡)留而不去
入舍於經脉内連五藏散於腸胃隂陽俱感五藏乃傷
此邪之從皮毛而入極於五藏之次也如此則治其經
焉(邪客於經左盛則右病右盛則左病亦有移易者左/痛未已而右脉先見病如此者必巨刺之左刺右右)
(刺左必中其/經非絡脉也)今邪客于皮毛入舍於孫絡留而不去閉
塞不通不得入於經流溢於大絡(即前血絡外不得/出内不得入故也)而
生竒病也(病在血絡/謂竒邪)夫邪客大絡者左注右右注左上
下左右與經相干而布於四末其氣無常處不入於經
俞故曰繆刺(絡病其痛與經脉繆處也亦宜左刺右右/刺左雖與巨刺同此刺絡而彼刺經也)
　或曰十二經脉皆絡三百六十五節節有病必被經
　脉治之亦有法乎
曰五藏得六府相為表裏經絡支節其病所居隨而調
之病在脉調之血病在血調之絡病在氣調之衛病在
肉調之分肉病在筋調之筋病在骨調之骨焠針藥熨
病不知所痛兩蹻為上身形有痛九候無病則繆刺之
(繆刺者刺絡脉左/痛刺右右痛刺左)病在於左而右脉先病者巨刺之(巨/刺)
(者刺經脉也左痛/刺右右痛刺左)必謹察其九候針道畢矣
　或曰經病亦有宜刺者乎
經曰肝病實則兩脇痛引少腹善怒虚則目􁀙􁀙無所
見耳無所聞善恐如人將捕之取其經厥隂與少陽(非/其)
(絡病故取其經取厥隂/治肝氣少陽調氣逆)氣逆則頭痛耳聾不聰頰腫取
血者(脇中氣滿獨異于常乃氣逆/之胗隨其左右有則刺之)心病實則胸中痛脇
支滿痛膺背肩甲間痛兩臂内痛虚則胸腹大脇與腰
相引痛取其經少隂太陽舌本下血其變病刺郄中血
(或嘔變也郄在/掌後去腕半寸)脾病實則身重善飢肉痿足不收行善
瘛脚下痛虚則腹滿腸鳴飱泄食不化取其經太隂陽
明少隂血　肺病實則喘欬逆氣肩背痛汗出尻隂股
膝髀腨足皆痛虚則少氣不能報息耳聾嗌乾取其經
太隂足太陽外厥隂内血(太陽外厥隂内則少隂也視/少隂足脉左右有血滿異常)
(者刺/之)腎病實則腹大脛腫喘欬身重寢汗憎風虚則胸
中痛大小腹痛清厥意不樂取其經少隂太陽血(註云/凡刺)
(之道虚補實寫不虚不實以經取之是謂得道經絡有/血刺而去之是謂守法猶當揣形定氣先去血脉而後)
(乃調有餘/不足也)
　或曰六府病形刺法何如
經曰大腸病者腸中切痛而鳴冬日重感於寒則瀉當
臍痛不能乆立與胃同候取巨虚上㢘　胃病者腹脹
胃腕當心而痛上支兩脇膈咽不通食飲不下取之三
里　小腸病者小腹痛腰脊控睪而痛時窘之後當耳
前熱若寒甚若獨肩上熱甚及手小指次指間熱若陷
脉者此其候也取之巨虚下廉　三焦病者腹脹小腹
尤堅不得小便窘急溢則水留為脹取之委中　膀胱
病者小腹偏腫而痛以手按之即欲小便而不得肩上
熱若脉陷及脛踝後足小指外廉皆熱取之委中　膽
病者善太息口苦嘔宿汁心中澹澹恐人將捕之嗌中
介介然數唾在足少陽之本末亦視其脉之陷下者灸
之取陽陵泉(凡刺此者必中氣穴無中肉節中肉節則/皮膚痛中筋則筋緩邪氣不出補寫反則)
(病益/篤)
　或曰精氣津液血脉亦有别乎
經曰兩神相搏合而成形常先身生是謂精上焦開發
宣五穀味熏膚充身澤毛若霧露之溉是謂氣腠理發
泄汗溱溱是謂津穀入氣滿淖澤注于骨骨屬屈伸洩
澤補益腦髓皮膚潤澤是謂液中焦受氣取汁變化而
赤是謂血壅遏營氣令無所避是謂脉精脱者耳聾氣
脱者目不明津脱者湊理開汗大泄液脱者屬骨屈伸
不利色夭腦髓消脛痠耳數鳴血脱者色白夭然不澤
其脉空虚
　或曰病有在氣分者在血分者不知針家亦分氣與
　血否
曰氣分血分之病針家亦所當知病在氣分遊行不定
病在血分沉著不移以積塊言之腹中或上或下或有
或無者是氣分也或在兩脇或在心下或在臍上下左
右一定不移以漸而長者是血分也以病風言之或左
足移於右足或右手移于左手移動不常者氣分也或
常在左足或偏在右手著而不走者血分也凡病莫不
皆然須知在氣分者上有病下取之下有病上取之在
左取右在右取左在血分者隨其血之所在應病取之
苟或血病寫氣氣病寫血是謂誅伐無過咎將誰歸
　或曰三隂三陽氣血多少之刺可得聞乎
曰經曰手陽明大腸足陽明胃二經多血多氣　手少陽
三焦足少陽膽手少隂心足少隂腎手太隂肺足太隂
脾六經少血多氣　手厥隂心包絡足厥隂肝手太陽
小腸足太陽膀胱四經多血少氣　故刺陽明出血氣
刺太陽厥隂出血惡氣刺少陽太隂少隂出氣惡血故
曰知藏府血氣之多少而用補寫是也
　或曰形氣病氣何以别之
經曰形氣不足病氣有餘是邪勝也急寫之形氣有餘
病氣不足急補之形氣不足病氣不足此隂陽俱不足
也不可刺之刺之則重不足老者絶滅壯者不復矣形
氣有餘病氣有餘此隂陽俱有餘也急寫其邪調其虚
實故曰有餘者寫之不足者補之此之謂也(夫形氣者/氣謂口鼻)
(中呼吸也形謂皮肉筋骨血脉也形勝者為有餘消痩/者為不足其氣者審口鼻中氣勞役如故為氣有餘也)
(若喘息氣促氣短或不足以息者為不足故曰形氣也/乃人之身形中氣血也當補當寫不在於此只在病來)
(潮作之時病氣精神増添者是病氣有餘乃邪氣勝也/急當寫之病來潮作之時精神困窮語言無力及懶語)
(者為病氣不足乃真氣不足也急當補之若病人形氣/不足病來潮作之時病氣亦不足此隂陽俱不足也禁)
(用針宜補之以甘藥不/已臍下氣海穴取之)
　或曰病有臟腑隂陽内外髙下何别何治願詳言焉
經曰内有隂陽外亦有隂陽在内者以五藏為隂六府
為陽在外者筋骨為隂皮膚為陽故曰病在隂之隂者
刺隂之榮腧病在陽之陽者刺陽之合病在陽之隂者
刺隂之經病在隂之陽者刺陽之脉絡
經又曰病有形而不痛者陽之類也無形而痛者隂之
類也無形而痛者其陽完而隂傷之也急治其隂無
攻其陽有形而不痛者其隂完而陽傷之也急治其
陽無攻其隂隂陽俱動乍有形乍無形加以煩心命
曰隂勝其陽此謂不表不裏其形不乆
經曰風寒傷形憂恐忿怒傷氣氣傷藏乃病藏　傷形
乃應風傷筋脉筋脉乃應此形氣外内之相應也治此
者病九日三刺而已病一月十刺而已多少逺近以此
衰之乆痺不去身者視其血絡盡出其血帝曰内外之
病難易之治何如伯髙曰形先病而未入藏者刺之半
其日藏先病而形乃應者刺之倍其日
經曰刺諸熱者如以手探湯刺寒清者如人不欲行隂
有陽疾者取之下陵三里正往無殆氣下乃止不下復
始也疾髙而内者取之隂之陵泉疾髙而外者取之陽
之陵泉
經曰病在上者陽也病在下者隂也痛者隂也以手按
之不得者隂也深刺之癢者陽也淺刺之病先起隂者
先治其隂後治其陽病先起陽者先治其陽後治其隂
(病在上者下取之在下者上取之病在頭者取之足在/腰者取之胸病生于頭者頭重生于手者臂重生于足)
(者足重治病者先刺/其病所從生者也)
經曰病始手臂者先取手陽明太隂而汗出病始頭首
者先取項太陽而汗出病始足脛者先取足陽明而汗
出足太隂可汗出足陽明可汗出故取隂而汗出甚者
止之於陽取陽而汗出甚者止之於隂
　或曰經言病有虚邪有實邪有賊邪有微邪有正邪
　何謂也
經曰從後來者為虚邪從前來者為實邪從所不勝來
者為賊邪從所勝來者為微邪自病者為正邪假令心
病由中風得之為虚邪木在火後生火為母也飲食勞
倦得之為實邪土在火前為子也中濕得之為賊邪水
克火也傷寒得之為微邪火勝金也傷暑得之為正邪
火自病也
　或曰有正經自病有五邪所傷針治亦當别乎
經曰憂愁思慮則傷心形寒飲冷則傷肺恚怒氣逆上
而不下則傷肝飲食勞倦則傷脾乆坐濕地强力入水
則傷腎此正經自病也葢憂思喜怒飲食動作之過而
致然也風喜傷肝暑喜傷心飲食勞倦喜傷脾(勞倦亦/自外至)
寒喜傷肺濕喜傷腎此五邪所傷也葢邪由外至所謂
外傷也凡隂陽藏府經絡之氣虚實相等正也偏實偏
虚失其正則為邪矣由偏實也故内邪得而生由偏虚
也故外邪得而入機按經言凡病皆當辨别邪正内外
虚實然後施針補寫庶不致悞
　或曰經言虚者補之實者寫之不虚不實以經取之
　何謂也
經曰虚者補其母母能令子實也實者寫其子子能令
母虚也假令肝病虚則補厥隂之合曲泉實則瀉厥隂
之榮行間不虚不實以經取之者是正經自病不中他
邪當自取其經如井主心下滿之類正經自病所謂憂
愁思慮則傷心强力入水則傷腎之類是也不虚不實
是諸藏不相乘故云自取其經(重解卷末/)
　或曰經言無實實無虚虚損不足益有餘何謂也
經曰此謂病有虚實也假令肝木實肺金虚金木當更
相平當知金平木假令肺實而肝虚微少氣用針不補
其肝而反重實其肺所謂實其實虚其虚損不足益有
餘也
　或曰七情所傷之病何以察識亦可以刺否
經曰智者之養生也必順四時而適寒暑和喜怒而安
居處節隂陽而調剛柔如是則邪僻不生長生乆視故
心怵惕思慮則傷神神傷則恐懼自失脾憂愁而不解
則傷意意傷則挽亂肝悲哀動中則傷魂魂傷則狂忘不
精肺喜樂無極則傷魄魄傷則狂腎盛怒而不止則傷
志志傷則喜忘恐懼而不解則傷精精傷則骨痠痿厥
是故五臟主藏精者也不可傷傷則失守而隂虚隂虚
則無氣無氣則死矣故用針者察觀病人之態以知精
神魂魄之存亡得失之意五者已傷針不可以治之也
又曰肝藏血血舍魂肝氣虚則恐實則怒脾舍營營舍
意脾氣虚則四肢不用五臟不安實則腹脹涇溲不利
心藏脉脉舍神心氣虚則悲實則笑不休肺藏氣氣舍
魄肺氣虚則鼻塞不利少氣實則喘喝胸盈仰息腎藏
精精舍志腎氣虚則厥實則脹五藏不安必審五藏之
病形以知其氣之虚實而謹調之也又曰肺心有邪其
氣留于兩肘肝有邪其氣留於兩腋脾有邪其氣留於
兩髀腎有邪其氣留於兩膕凡此八虚者皆機關之寶
真氣之所過血絡之所遊邪氣惡血固不得住留住留
則傷筋絡骨節機關不得屈伸故病攣也
　或曰八正之候何如
經曰候此者常以冬至之日立于叶蟄之宫其至也天
必應之以風雨者矣風雨從南方來者為虚風賊傷人
者也(從其所居之鄉來為實風主生養萬物從其衝後/來者為虚風主傷人殺害故聖人謹候虚風而避)
(之邪弗/能害)其以夜半至也民皆卧而弗犯故其嵗民少病
以晝至也民皆懈惰而中之故民多病虛邪入客於骨
而不發於外至其立春陽氣大發腠理開因立春之日
風從西方來者民皆又中於虚風此兩邪相搏經氣結
代者矣故諸逢其風而遇其雨者命曰遇嵗露焉而嵗
之和而少賊風則民少病而少死賊風邪氣寒濕不和
則民多病而死矣
　或曰諸病逆順可得聞乎
經曰腹脹身熱脉大一逆也腹鳴而滿四肢清泄脉大
二逆也衂而不止脉大三逆也咳且溲血脱形其脉小
勁四逆也欬脱形身熱脉小以疾五逆也如是者不過
十五日而死矣　腹大脹四末清脱形泄甚一逆也腹
脹便血脉大時絶二逆也欬溲血脱形脉搏三逆也嘔
血胸滿引背脉小而疾四逆也欬嘔腹脹飱泄脉絶五
逆也如是者不及一時而死矣工不察此而刺之是謂
逆治　五奪者形肉已奪一也大奪血之後二也大汗
出之後三也大泄之後四也新産及大血之後五也此
皆不可寫　熱病脉靜汗已出脉盛躁一逆也病泄脉
洪大二逆也痺著不移骨肉破身熱脉偏絶三逆也淫
而奪形身熱色夭然白及後下血不血篤重四逆也寒
熱奪形脉堅搏五逆也　小兒病頭毛皆逆上者必死
　或曰經言痺病有衆痺有周痺何分别耶
經曰衆痺者此各在其處更發更止更居更起以右應
左以左應右非能周也刺此者痛雖已止必刺其處勿
令復起周痺者在于血脉之中隨脉以上隨脉以下不
能左右各當其所痛從上下者先刺其下以遏之後刺
其上以脱之痛從下上者先刺其上以遏之後刺其下
以脱之此内不在藏而外未發於皮獨居分肉之間真
氣不能周故曰周痺
　問曰經言凡痺往來行無常處者在分肉間痛刺之
　以月死生為數何也
經曰用針者隨氣盛衰以為痏數針過其數則曰脱氣
不及日數則氣不瀉左刺右右刺左不已復刺之如其
法治(言所以約月死生為/數者隨氣之盛衰也)月生一日一痏二日二痏漸
多之十五日十五痏十六日十四痏漸少之(如是刺之/則無過數)
(無不/及矣)
　或曰經言熱病有五十九刺可得聞歟
經曰熱病三日氣口靜人迎躁者取之諸陽五十九刺
以寫其熱而出其汗實其隂以補其不足所謂五十九
刺者兩手外内側各三十一痏五指間各一凡八痏足
亦如是頭入髪一寸傍三分各三凡六痏更入髪三寸
邉五凡十痏耳前後口下者各一項中一凡六痏巔上
一𩕄㑹一髪際一廉泉風池二天柱二也熱病七日八
日脉口動喘而短(一作/弦)者急刺之汗且自出淺刺手大
指間熱病汗且出及脉順可汗者取之魚際大淵大都
太白寫之則熱去補之則汗出汗出太甚取之内踝上
横脉以止之熱病七八日脉微小病溲血口中乾日半
死脉代者一日死熱病已得汗脉尚躁喘且復熱者死
熱病七八日脉不躁躁不散數後三日中有汗三日不
汗四日死熱病脉尚盛躁不得汗者死脉盛躁得汗靜
者生熱病不知所痛耳聾不能自收口乾陽熱甚隂頗
有寒者熱在髓死不可治又熱病不可刺者有九一曰
汗不出大顴發赤噦者死二曰泄而腹滿甚者死三曰
目不明熱不已者死四曰老人嬰兒熱而腹滿者死五
曰汗不出嘔下血者死六曰舌本爛熱不已者死七曰
欬而衂汗不出出不至足者死八曰髓熱者死九曰熱
而痙者死腰折瘈瘲口噤齘也凡此九者不可刺也
　或曰刺熱病亦有異乎
　或曰寒熱瘰癧在頸腋者何氣使然
經曰此皆鼠瘻寒熱之毒氣留于脉而不去也鼠瘻之
本皆在于臟其末上出于頸腋之間浮于脉中而未内
著于肌肉外為膿血者易去也去之從其本引其末可
使衰去而絶其寒熱審按其道以予之徐往徐來以去
之其小如麥者一刺知三刺已若反其目視之其中有
赤脉上下貫瞳子見一脉一嵗死一脉半一嵗半死見
二脉二嵗死見二脉半二嵗半死見三脉三嵗死見赤
脉不下貫瞳子可治也
　或曰癰疽何以治之
經曰癰疽之生膿血之成積微之所生也故聖人自治
于未有形也愚者遭其已成者膿已成十死一生故聖
人弗使已成已有膿血以小治小者其功小以大治大
者多害故其已成膿血者其惟砭石鈹鋒之所取也所
謂多害者觀逆順也其白眼青黑眼小一逆内藥而嘔
二逆腹痛渴甚三逆肩項不便四逆音嘶色脱五逆除
此五者順矣
　或曰水腫之病宜刺乎
經曰經脉滿則絡脉溢絡脉溢則繆刺之以調其絡脉
使復其形而不腫繆刺者不分隧穴而刺之大法水溢
于表或腹脹或四肢腫而氣稍實脉浮洪者宜行此法
或病孤危脉微弱者今亦往往而繆刺之禍不旋踵葢
不審經言脉絡滿溢宜繆刺之理也
　或曰人有肥瘦白黑小長刺法同乎否乎
經曰年氣壯大者血氣充盈膚革堅固因加以邪刺此
者深而留之嬰兒者其肉脆血少氣弱刺此者以毫針
淺刺而疾發針日再可也肥人者廣肩腋項肉薄皮厚
黑色唇臨臨然其血黑以濁其氣濇以遲刺此者深而
留之多益其數也瘦人者皮薄色少肉㢘㢘然薄唇輕
言血清氣滑易脱於氣易損於血刺此者淺而疾之壯
士真骨者監肉緩節監監然此人重則氣濇血濁刺此
者深而留之多益其數勁則氣滑血清刺此者淺而疾
之常人者視其黑白各為調之其端正敦厚者血氣調
和刺此者無失常數也
　或曰匹夫大人刺法同乎
經曰氣滑則出疾氣濇則出遲氣悍則針小而入淺氣
濁則針大而入深深則欲留淺則欲疾以此觀之刺布
衣者深以留之刺大人者微以徐之此皆因氣慓悍滑
利也又曰春氣在毛夏氣在皮膚秋氣在分肉冬氣在
筋骨凡刺病者各以其時為齊故刺肥人以秋冬之齊
刺瘦人以春夏之齊
經曰營之生病也寒熱少氣血上下行衛之生病也氣
痛時來時去怫氣賁響風寒客于腸胃之中寒痺之為
病也留而不去時痛而皮不仁刺營者出血刺衛者出
氣刺寒痺者内熱刺布衣者以火焠之刺大人以藥熨
之以熨寒痺所刺之處令熱入至於病所起步内無見
風每刺必熨如此病已所謂内熱也
　或曰三虚三實者何謂也
經曰三虚者乘年之衰逢月之虚失時之和因為賊風
所傷是謂三虚故論不知三虚反工為粗三實者逢年
之盛遇月之滿得時之和雖有賊風邪氣不能危之也
　或曰人身有四海何也
經曰胃者水谷之海其輸上在氣街下至三里衝脉者
為十二經之海其輸上在於大槈下出於巨虚之上下
㢘膻中者為氣之海其輸上在於柱骨下前在于人迎
腦為髓之海其輸上在于其葢下在風府氣海有餘者
氣滿胸中悗息面赤不足則氣少不足以言血海有餘
則常想其身大怫然不知其所病不足常想其身小狹
然不知其所病水谷之海有餘則腹滿不足則飢不受
谷食髓海有餘則輕勁多力自過其度不足則腦轉耳
鳴脛痠眩冒目無所見懈怠安卧治此者審守其輸而
調其虚實無犯其害順者得復逆者必敗
　或曰諸家言某穴主某病其説亦可從乎
曰治病無定穴也邪客於人與正周流上下或在氣分
或在血分無有定止故喻用針正如用兵彼動則此應
或出以奇或守以正無有定制醫者不究病因不察傳
變惟守某穴主某病之説執中無權按譜施治譬之狂
潦泛溢欲塞下流而獲安者亦偶然耳夫病變無窮灸
刺之法亦無窮或在上下取之或在下上取之或正取
之或直取之審經與絡分血與氣病隨經所在穴隨經
而取庶得隨機應變之理豈可執以某穴主某病哉或
曰此固然矣但學者望洋無下手處曰譬猶匠者教人
以規矩取方員也規矩之法在師方圎之法則在子弟
夫聖人之於針非經絡孔穴無以教後學後學非經絡
孔穴無以傳之師苟不知通變徒執孔穴所謂按圖索
驥安能盡其法哉故曰粗守形上守神粗守關上守機
機之動不離其空中此之謂也
　或曰八穴治病多有効者何如
曰人身正經十二竒經有八大絡十五小絡三百餘皆
所以行氣血也聖人取穴三百六十有六按嵗之三百
六十六日也後人以為未盡更取竒穴是猶置閏月也
故經絡不可不知孔穴不可不認不知經絡無以知血
氣往來不知孔穴無以知邪氣所在知而用用而的病
乃可安今之用八穴者絡穴六經穴二餘絡餘經置而
不用速求巧捷遂悖聖經又有六十六穴拘於日時開
闔用之猶未周備而况拘于八穴者乎葢八穴病在氣
分則有可刼之功若在血分徒損元氣病何由安正是
血病而㵼氣也邪在血分則直求病之所在而取之可
也今人泥而不用良可笑耶
　或曰膻中鳩尾中庭人亦有針之者寧無禁乎
曰心為一身之主至貴不可犯膻中鳩尾巨闕心之宫
城也心主虚怯不能主事往往為邪所乘或為痰飲所
迷或為瘀血所積以致痞滿疼痛者有之或神不内守
發為癲狂者有之用針之士多於膻中鳩尾中庭針之
亦猶伊尹之於太甲周公之於孺子事有差悞則將傾
覆社稷荼毒生靈其害有不可勝言者矣夫針三穴亦
然犯真心死不可救必須自揣己才果有如伊周之能
可以扶危持顛方能保心於無危也
　或曰針三隂交主何病也
曰足之三隂從足走腹太隂脾經循内踝上直行厥隂
肝經循内踝前交入太隂之後少隂腎經循内踝後交出太
隂之前故謂之三隂交脾主中腎肝主下中下焦氣一
穴可以盡之故非危疾急證與三隂俱有干者不可輕
刺脾腎氣常不足肝雖有餘亦是宿血之藏誤刺則脱
人元氣不可不慎
　或曰傷寒刺期門穴者何如
曰十二經始於手太隂之雲門以次而傳終於足厥隂
之期門期門者肝之募也傷寒過經不解刺之使其不
再傳也婦人經脉不調熱入血室刺之以其肝藏血也
胸滿腹脹脇下肥氣凡是木鬱諸疾莫不刺之以其肝
主病也經云穴直乳下兩肋端又曰在不容傍一寸五
分古人説得甚明今人不解用也
　或曰刺胸腹者必避五藏何謂也
經曰中心一日死中肝五日死中脾十日死中腎六日
死中肺三日死中膽日半死中膈者皆為傷中其病雖
愈不過一嵗必死刺胸腹者必以布憿著之乃從單布
上刺刺之不愈復刺　刺跗上中大脉血出不止死刺
面中溜脉為盲刺頭中腦户入腦立死刺舌下中脉太
過血出不止為瘖刺足下布絡中脉血不出為腫中大
脉令人仆脱色刺氣街中脉血不出為腫刺脊間中髓
為偃刺乳上中乳房為腫刺缺盆中内陷氣泄刺手魚
腹内中陷為腫無刺大醉無刺大怒無刺大勞無刺大
渴無刺大驚無刺大飢人無刺新飽人刺隂股中大脉
血出不止死刺客主人内陷中脉為聾刺膝臏出液為
跛刺臂太隂脉出血立死刺足少隂脉重虚出血為舌
難言刺膺中陷中肺為喘逆刺肘中内陷為不屈伸刺
隂股下三寸内陷為遺溺刺腋下脇間内陷令人欬刺
少腹中膀胱溺出令少腹滿刺腨腸内陷為腫刺眶上
陷骨中脉為盲刺關節中液出不得屈伸又曰毋刺渾
渾之脉熇熇之熱漉漉之汗如大風大雨嚴寒盛暑卑
濕煩燥便黑吐血暴然失聽失明失意失神失便溺及
七情五傷皆不可刺乘車馬逺來亦候血氣定然後刺
之(機/)按今醫但問某病便針某穴求其如經所言不犯
針禁不夭人壽者幾何人哉
　問曰針刺失宜亦能殺人否乎
經曰人之所受氣者穀也穀之所注者胃也胃者水穀
氣血之海也海之所行雲氣者天下也胃之所出氣血
者經隧也經隧者五藏六府之大絡也迎而奪之而已
矣迎之五里中道而止五至而已五往而藏之氣盡矣
故五五二十五而竭其輸矣(氣之息道一呼一吸為一/至故此云五里者五至而)
(已過其數藏氣盡更過其數極其輸/矣五往者五至已往則六至七至也)所謂奪其天氣者
也非能絶其命而傾其夀乎又曰䦧門而刺之者死于
家中入門而刺之死于堂上(機按胃經固多氣血若寫/之太過則夭壽矣夫以多)
(氣多血之經尚戒寫之/太過餘經可輕寫乎)
　或曰針灸宜避天忌日何也
經曰左足應立春其日戊子己丑左脇應春分其日己
卯左手應立夏其日戊辰己巳膺喉首頭應夏至其日
丙午右手應立秋其日戊申己未右脇應秋分其日辛
酉右足應立冬其日戊戌己亥腰尻下竅應冬至其日
壬子六府膈下三藏應四季中州其日戊巳大禁太乙
所在日(即前/所云)凡此九者善候八正所在之處所主左右
上下身有癰腫欲治之無以其所值之日潰治之是謂
天忌日也又曰春三月人氣在左無刺左足之陽夏三
月人氣在右無刺右足之陽秋三月人氣在右無刺右
足之隂冬三月人氣在左無刺左足之隂
　或曰刺榮無傷衛刺衛無傷榮何謂也
曰榮為隂行於脉中衛為陽行於脉外各有淺深故針
陽必卧針之以陽氣輕浮過之恐傷於榮也刺隂者先
以左手按所刺之穴良乆令氣散乃内針不然則傷衛
氣也
　或曰刺骨者無傷筋刺筋者無傷肉刺肉者無傷脉
　刺脉者無傷皮何謂也
曰此謂刺淺不至所當刺之處也如病在骨當刺至骨
但針至筋而去則傷筋矣
　或曰刺皮無傷肉刺肉無傷筋刺筋無傷骨何謂也
曰此戒過分太深也如病在皮中針至皮中而止無令
深入傷肉也
　或曰春夏刺淺秋冬刺深何謂也
經曰春氣在毛夏氣在皮秋氣在分肉冬氣在筋骨淺
深之應也是知春夏之氣浮而上人之氣亦然故刺之
當淺欲其無太過也秋冬陽氣沉而下人之氣亦然故
刺之當深欲其無不及也經曰必先嵗氣無伐天和此
之謂也
　或曰春夏各致一隂秋冬各致一陽何謂也
難經曰致取也春夏氣温必致一隂者春夏養陽之義
也初下針則沈之至腎肝之部候其得氣乃引針而提
之至於心肺之分所謂致一隂也秋冬氣寒必致一陽
者秋冬養隂之義也初内針淺而浮之當心肺之部候
其得氣推針納之達腎肝之分所謂致一陽也此則古
人特推其理有如此耳凡用針補寫自有所宜初不必
以是相拘也
　或曰針家亦診脉否
經曰凡將用針必先診脉視氣之劇易乃可以治也五
藏之氣已絶於内(言脉口氣/内絶不至)用針者反實其外之病處
與陽經之合有留針以致其陽氣陽氣至則内重竭重
竭必死其死也無氣以動故靜五藏之氣已絶於外(言/脉)
(口氣外/絶不至)　補足厥隂二寫一補日一取之人迎二盛寫
足太陽補足太隂二寫一補二日一取之人迎三盛寫
足陽明補足太隂二寫一補日二取之脉口一盛寫足
厥隂補足少陽二補一寫日一取之脉口二盛寫足少
隂補足太陽二補一寫二日一取之脉口三盛寫足太
隂補足陽明二補一寫日二取之所以日二取之太隂
主胃富于榖氣故可日二取之也(已上補寫皆必切而/驗之踈取之上氣和)
(乃/止)人迎與脉口俱盛三倍已上命曰隂陽俱溢如是者
不開則血脉閉塞氣無所行流淫於中五藏内傷如此
者因而灸之則變易而為他病矣(機按此節全憑察脉/盛衰以知病在何經)
(乃可隨病以施針刺也苟不胗視則經脉之虚實補寫/之多寡病症之死生懵然皆無所知矣於此而妄施針)
(灸寧免粗工之誚哉故集見于此/俾後之針士必先以診視為務也)
經曰脉之諸急者多寒緩者多熱大者多氣少者小者
血氣皆少滑者陽氣盛微有熱濇者少血多氣微有寒
刺急者深納而乆留之緩者淺内而疾發針以去其熱
大者微寫其氣無出其血滑者疾發針而淺内之以寫
陽氣而去其熱濇者必中其脉順其逆順而乆留之必
先按而循之已發針疾按其痏小者隂陽形氣俱不足
勿取以針而調以甘藥也
經曰凡刺之屬一刺則陽邪出再刺則隂邪出三刺則
榖氣至而止所謂穀氣至者已補而實已寫而虚故以
知穀氣至也邪氣獨出者隂與陽未能調痛雖不随針已
病必衰去矣隂盛而陽虚先補其陽後寫其隂而和之
隂虚而陽盛先補其隂後寫其陽而和之三脉動於足
大指之間(三脉盛/虚和也)必審其實虚虛而寫之是謂重虚重
虚病益甚凡刺用針者反實其内取其四未之輸有留
針以致其隂氣氣至則陽氣反入入則逆逆則死其死
也隂氣有餘故躁故曰上工平氣中工亂脉下工絶氣
危生(機按此言工不診脉妄行/針刺故不免於絶氣危生)
經曰持其脉口人迎以知其隂陽有餘不足平與不平也
不病者脉口人迎應四時也上不相應而俱往來也六
經之脉不結動也是謂平人少氣者脉口人迎俱少而
不稱尺寸也如是者則隂陽俱不足補陽而隂竭寫隂
則陽脱如此亦弗灸可將以甘藥不已者因而寫之則
五藏氣壊矣又曰寸口主中人迎主外兩者相應俱往
俱來若引繩大小齊等春夏人迎微大秋冬寸口微大
如是者命曰平人人迎大一倍於寸口病在足少陽一
倍而躁在手少陽人迎二倍病在足太陽二倍而躁在
手太陽人迎三倍病在足陽明三倍而躁在手陽明(盛/則)
(為熱虚則為寒𦂳則為痛痒代則乍甚乍閉盛則寫之/虚則補之𦂳痛則取之分肉代則取血絡見飲藥陷下)
(則灸之不盛不虚以/經取之名曰經刺)人迎四倍者且大且數名曰溢陽
溢陽為外㡑死不治必審按其本末察其寒濕以驗其
藏府之病寸口大于人迎一倍病在足厥隂一倍而躁
在手心主寸口二倍病在足少隂二倍而躁在手少隂
寸口三倍病在足太隂三倍而躁在手太隂(盛則脹滿/寒中食不)
(代虚則熱中出糜少氣溺色變𦂳則痛痒代則乍痛乍/吐盛則寫之虚則補之𦂳則先刺而移灸之代則取血)
(絡而後調之陷下則徒灸之陷下者血結于中/中有著血血寒故宜灸之不盛不虚次經取之)寸口四
倍者名曰内關内關者且大且數死不治必審察其本
末之寒濕以驗府藏之病也人迎與太隂脉口俱四倍
已上命曰關格關格者與之短期人迎一盛寫足陽明
此者以指按之動脉而實且疾者疾寫之虚而徐者則
補之邪氣來也𦂳而疾榖氣來也徐而和脉實深刺之
以寫其氣脉虚者淺刺之使精氣無得出以養其脉獨
出其邪氣乆病者邪氣深入深内而乆留之間日而復
刺之必先調其左右去其血脉刺道畢矣(機按此節不/惟詳于刺法)
(而亦詳于診法但診則以指行間動脉也脉實而疾則/深刺以寫脉虚而徐則淺刺以補邪氣脉來𦂳而疾客)
(氣脉來徐而和學者于此而察識/之則臨病施針庶免妄治之失矣)
經曰必先明知十二經絡之本末皮膚之寒熱脉之盛
衰滑濇其脉滑而盛者病日進虚而細者乆以持大而
濇者為痛痺寸口與人迎脉小大等及浮沉等者病難
已大便赤辦飱泄脉小手足寒難已手足温而易已審
其尺之緩急大小滑濇肉之堅脆而病形定矣(機按今/之針士)
(多不診脉未免/有誤刺害論)
　或曰針家亦察色否
經曰視目之五色以知五藏决死生視其血脉察其色
以知其寒熱痺故目赤色病在心白在肺青在肝黄在
脾黑在腎黄色不可名病在胸中診血脉者多赤多熱
多青多痛多翳　乆痺多赤多黒多青皆見者寒熱身
痛而色微黄齒垢黄𤓰甲上黄黄疸也　診目痛赤脉
從上下者太陽病從下上者陽明病從外走内者少陽
病　耳間青脉起者掣痛(機按切脉觀色醫之大要今/之針士置而弗論此刺法所)
(以不古若而愈疾亦十無一二也故集次靈樞察色數/條于此後之學者擴而充之庶幾如經所謂能合色脉)
(可以萬/全者矣)
　
　針灸問對卷上
欽定四庫全書
　針灸問對卷中
　　　　　　　　　　　　　明　汪機　撰
　或曰經云五藏五俞五五二十五俞六府六俞六六
　三十六俞經脉十二絡脉十五凡二十七氣以上下
　所出為井所溜為榮所注為俞所行為經所入為合
　又云五藏有六府六府有十二原者何謂也
曰井譬如谷井泉源之所出也經穴之氣所生則自井
始而溜榮注俞過經入合(合者㑹也如/水㑹於海)又以井主東方
木木者春也萬物發生之始故隂井屬乙木乙隂木也
乙與庚合故陽井屬庚金庚陽金也隂木柔陽金剛剛
柔相配夫婦之道則有父子之相生是以肝木大敦隂
井木生隂榮行間火火生隂俞大衝土土生隂經中封
金金生隂合曲泉水　心之少衝井木少府榮火神門
俞土靈道經金少海合水　脾之隠白井木大都榮火
太白俞土商坵經金隂陵泉合水　肺之少商井木魚
際榮火大淵俞土經渠經金尺澤合水　腎之湧泉井
木然谷榮火大谿胃土復溜經金隂谷合水　心包之
中衝井木勞宫榮火大陵俞土間使經金曲澤合水此
隂經之穴以次而相生也　膽之竅隂陽井金生陽榮
俠谿水水生陽俞臨泣木木生陽經陽輔火火生陽合
陽陵泉土　小腸少澤井金前谷榮水後谿俞木小海
合火　胃之厲兑井金内庭榮水陷谷俞木解谿經火
三里合土　大腸之商陽井金二間榮水三間俞木陽
谿經火曲池合土　膀胱之至隂井金通谷榮水束骨
俞木崑崙經火委中合土　三焦之關衝井金液門榮
水中渚俞木支溝經火天井合土此陽經之穴以次而
相生也六府又有原者經曰以三焦行於諸陽故又置
一俞而名曰原五藏則以俞為原　肺俞大淵心俞大
陵肝俞大衝脾俞大白腎俞大谿是也　膀胱俞束骨
過於京骨為原膽俞臨泣過于坵墟為原胃俞陷谷過
於衝陽為原三焦俞中渚過於陽池為原小腸俞後谿
過於腕骨為原大腸俞三間過於合谷為原葢五藏隂
經止以俞為原六府陽經既有俞仍别有原也藏之俞
府之原皆三焦之所行氣之所留止也主治五藏六府
之有病也名之曰原以臍下腎間動氣人之生命十二
經之根本三焦則為原氣之别使主通行上中下之三
氣經歴於藏府也故曰下焦禀真元之氣即原氣也
經曰五藏有六府六府有十二原十二原出于四關(言/井)
(榮俞經合手不/過肘足不過膝)四關主治五藏五藏有疾當取之十二
原十二原者五藏之所以禀三百六十五節氣味也(節/之)
(交三百六十五會者絡/脉之滲灌諸節者也)五藏有疾應出十二原明知其
原覩其應而知五藏之害矣
　或曰五藏募皆在隂俞皆在陽何謂也
難經曰隂病行陽陽病行隂故募在隂俞在陽募與俞
五藏孔穴之總名也在腹為隂謂之募言經氣聚於此
也在府為陽謂之俞言經氣由此而輸於彼也募在腹
者肺募中府心募巨闕脾募章門肝募期門腎募京門
俞在背者肺俞在背第三椎下心俞在第五椎下肝俞
在第九椎下脾俞在十一椎下腎俞在十四椎下皆俠
脊兩傍各一寸五分隂病行陽陽病行隂者隂陽經絡
氣相交貫藏府腹背氣相通應所以隂病有時而行陽
陽病有時而行隂也針法曰從陽引隂從隂引陽
　或曰六府各有俞(背/俞)風寒濕氣中其俞而飲食應之
　循俞而入各舍其府也針治奈何
經曰五藏有俞(井榮俞經/合之俞)六府有合(六府/合穴)各有所發各
隨其過(經脉所/經過處)則病瘳矣
　或曰靈樞難經以大陵為心之原而又别以兑骨為
　少隂之原諸家針灸書並以大陵為手厥隂心主之
　俞以神門在掌後兑骨之端者為心經所注之俞似
　此不同者何也
靈樞七十一篇曰少隂無俞心不病乎岐伯曰其外經
病而藏不病故獨其經於掌後兑骨之端也其餘出入
曲折行之疾徐皆如手少隂心主之脉行也又第二篇
曰心出於中衝溜于勞宫注于大陵行於行間入于曲
澤手少隂也(按中衝以下並手心主經俞靈樞直指/為手少隂而手少隂經俞不别載也)素
問繆刺篇曰刺手心主少隂兑骨之端各一痏又氣穴
篇曰藏俞五十穴(王/註)五藏俞惟有心包絡井俞之穴而
亦無心經井俞穴又七十九難曰假令心病寫手心主
俞補手心主井詳此前後各經文義則知手少隂與手
心主同治也
　或曰井榮俞經合主何病也
曰六十八難註云心下滿肝木病也足厥隂之支從肝
貫膈上注肺故井主心下滿也榮主身熱心火病也俞
主體重節痛脾土病也經主喘欬寒熱肺金病也合主
逆氣而泄腎水病也此舉五藏之病各一端為例餘病
可以類推而互舉也不言六府者舉藏足以該之
　或曰諸經之井皆在手指足指稍肌肉淺薄之處不
　足使為補寫也刺之奈何
經曰設當刺井者只寫其榮以井為木榮為火火者木
之子也此專為寫井者言也若當補井則必補其合故
經言補者不可以為寫寫者不可以為補各有攸當也
補寫反則病危可不謹哉
　或曰經以井榮俞經各繫於四時何謂也
經曰春刺井者邪在肝夏刺榮者邪在心季夏刺俞者
邪在脾秋刺經者邪在肺冬刺合者邪在腎也
　或曰南唐何若愚謂三焦是陽氣之父心包絡是隂
　氣之母二經尊重不繫五行所攝主受納十經血氣
　養育故只言十經隂陽二脉逐日各注井榮俞經合
　各五時晨畢每日遇陽干合處注於三焦遇隂干合
　處注於包絡此二經亦各注井榮俞經合五穴也陽
　干注府隂干注藏如甲日甲戌時膽氣初出為井然
　甲與已合己巳時脾出血為井又如乙日乙酉時肝
　出血為井然乙與庚合庚辰時大腸出血為井隂陽
　並行流注無休陽日氣先脉外血後脉内隂日血先
　脉外氣後脉内交貫而行甲戌時至甲申為陽干合
　處己巳時至己卯為隂干合處餘經日辰皆依此推
　陽日陽時則陽經穴開病在陽經宜俟陽經穴開針
　之隂經亦然假如膽屬足少陽陽木故甲日甲戌時
　膽引氣出竅隂(井/木)丙子時流於小腸前榖(榮/火)戊寅時
　注於胃陷穀(俞/土)并過本原坵墟庚辰時經於大腸陽
　谿(經/金)壬午時入于膀胱委中(合/水)此五府井榮俞經合
　穴開時也至甲申時氣納三焦之關衝(井/)液門(榮/)中
　渚(俞/)陽池(原/)支溝(經/)天井(合/)穴亦開焉　肝屬足厥
　隂乙木故乙日乙酉時肝引血出大敦(井/木)丁亥時流
　於心之少府(榮/火)己丑時注于脾之太白(俞/土)辛卯時經
　於肺之經渠(經/金)癸巳時入于腎之隂穀(合/水)此五藏井
　榮俞經合穴開時也至乙未時血納包絡之中衝(井/)
　勞宫(榮/)大陵(俞/)間使(經/)曲澤(合/)穴亦開焉　小腸屬
　手太陽陽火故丙日丙申時小腸引氣出少澤(井/火)戊
　戌時流於胃内庭(榮/土)庚子時注於大腸三間(俞/金)過本
　原腕骨壬寅時經膀胱崑崙(經/水)甲辰時入膽腕骨(合/木)
　丙午時氣納三焦　心屬手少隂隂火故丁日丁未
　時心引血行少衝(井/火)乙酉時流於脾大都(榮/土)辛亥時
　注於肺大淵(俞/金)癸丑時經於腎復溜(經/水)乙卯時入於
　肝曲泉(合/木)丁巳時血納包絡　胃屬足陽明陽土故
　戊日戊午時胃引氣出厲兑(井/土)庚辰時流於大腸二
　間(榮/金)壬戌時注於膀胱束骨(俞/水)併過本原衝陽甲子
　時經於膽陽輔(經/木)丙寅時入於小腸少海(合/火)戊辰時
　氣納三焦　脾屬足太隂隂土故己日己巳時脾引
　血行隠白(井/土)辛未時流於肺魚際(榮/金)癸酉時注於腎
　太谿(俞/水)乙亥時經於肝中封(經/木)丁丑時入於心少海
　(合/火)己卯時血納包絡　大腸屬手陽明陽金故庚日
　庚辰時大腸引血出商陽(井/金)壬午時流於膀胱通谷
　(榮/水)甲申時注于膽臨泣(俞/木)丙戌時經於小腸陽谷(經/火)
　戊子時入於胃三里(合/土)庚寅時氣納三焦　肺屬手
　太隂隂金故辛日辛卯時肺引血行少商(井/金)癸巳時
　流於腎然谷(榮/水)乙未時注於肝太衝(俞/木)丁酉時經於
　心靈道(經/火)己亥時入於脾隂陵泉(合/土)辛丑時血納包
　絡　膀胱屬足太陽陽水故壬日壬寅時膀胱引氣
　出至隂(井/水)甲辰時流於膽俠谿(榮/木)丙午時注於小腸
　後谿(俞/火)并過本原陽谷戊申時經於胃俠谿(經/土)庚戌
　時入於大腸曲池(合/金)壬子時氣納三焦　腎屬足少
　隂隂水故癸日癸亥時腎引血出湧泉(井/水)乙丑時流
　於肝行間(榮/木)丁卯時注於心神門(俞/火)己巳時經於脾
　商坵(經/土)辛未時入于肺尺澤(合/金)癸亥時血納包絡
　三焦屬手少陽壬子時三焦出關衝(井/金)甲寅時流于
　液門(榮/水)丙辰時注于中渚(俞/木)并過本原陽池戊午時
　經于支溝(經/火)庚申時入于天井(合/土)　心主包絡屬手
　厥隂癸丑時包絡出中衝(井/木)乙卯時流于勞宫(榮/火)丁
　巳時注于太谿(俞/土)己未時經于間使(經/金)辛酉時入于
　曲澤(合/水)何公此法刋布古今名曰子午流注葢謂左
　轉從子能外行諸陽右轉從午能内行諸隂於經亦
　有據乎
曰此皆臆説素難不載不惟悖其經㫖而所説亦自相
矛盾者多矣彼謂陽日陽時陽經穴開故甲子日甲戌
時甲膽竅隂井開此固然也丙子時屬于乙丑日辰乃
隂日陽時也而謂丙小腸前谷榮穴開其與陽日陽時
之説合乎否乎經曰邪氣者常隨四時之氣血而入客
也因其隂氣則入隂經因其陽氣則入陽脉不可為度
然必從其經氣辟除其邪則亂氣不生四時之氣所在
如春氣在經脉夏氣在孫絡秋氣在皮膚冬氣在骨髓
之類故曰春刺井夏刺榮季夏刺俞秋刺經冬刺合亦
因四時之氣所在而刺之也又曰謹候其時病可與期
葢言謹候其氣之所在之時而刺之是謂逢時如病在
三陽必候其氣在于陽分而刺之病在三隂必候其氣
在于隂分而刺之故古人刺法惟以氣之所在之處穴
俞為開氣之不在之處穴俞為闔並無所謂陽日陽時
陽穴開隂日隂時隂穴開之説又嘗考之經曰補寫以
時與氣開闔相合者氣當時刻謂之開已過未至謂之
闔葢邪來朝應之時如波隴起察其在何穴分即于此
時而刺之謂之開若依何公某穴某時某穴開宜刺某
穴或遇邪至所定時穴刺之固宜或邪已過未至亦依
其所定時穴刺之寧不反増其病耶經曰刺不知四時
之經病之所在反之則生亂氣此之謂也經曰隂井木
陽井金隂榮火陽榮水隂經土陽經木隂俞金陽俞火
隂合水陽合土今何公盡變其法皆以十干配之十經
取干旺日時而注井榮俞經合故甲日甲時取屬甲膽
而甲膽陽井之金亦依日干而變為木小腸前谷榮水
亦依日干而變為火然三焦包絡又依難經而無所變
顛倒錯亂如此與經合乎否乎周身十二經各有井榮
俞經合其所主病亦各不同假如病在肝宜針肝之榮
穴行間乃曰乙日肝之榮穴不屬行間而屬心之榮穴
少府舍肝之榮而針心之榮是謂亂經病可去乎不可
去乎又謂陽日氣先血後隂日氣後血先此亦不通之
論就以彼之所言證之彼云甲與己合己日己巳時脾
引血出甲戌時膽引氣行固合隂日血先氣後説矣然
甲日己巳時居前而脾亦可引血先出甲戌時居後而
膽亦可引氣後行如此則陽日血亦可先氣亦可後矣
何其言之不審耶(機/)按經曰榮者水穀之精氣其始從
中焦注手太隂陽明以次相傳至足厥隂復還注手太
隂入于脉與息數呼吸應此經脉行度終始也榮氣一
周於身外至身體四肢内至五藏六府無不周徧故其
五十周無隂陽晝夜之殊與衛氣之行不同衛者水穀
之悍氣出于上焦行于脉外温分肉充皮膚司開闔不
與脉同行不與息數同應晝但周陽于身體四肢之外
不能入五藏六府之内夜但周隂于五藏六府之内不
能出身體四肢之外故必五十周至平旦方與榮大㑹
于肺手太隂也榮衛之行各有常度如此而謂陽日氣
先血後隂日氣後血先不自知其亂經㫖也大矣豈可
為法于天下可傳於後世哉(難經言榮氣之行常與衛/氣相隨上下由息而動巢)
(元方謂氣行則血行氣住則血/住似皆未達榮衛異行之㫖也)
　或曰指微賦言養子時刻注穴者謂逐時干旺氣注
　藏府井榮之法也每一時辰相生養子五度各注井
　榮俞經合五穴晝夜十二時氣血行過六十俞穴也
　假令甲日甲戌時膽統氣出竅隂穴為(井/木)流至小腸
　為榮(火/氣)過前谷穴注至胃為俞(土/氣)過陷谷穴并過本
　原坵墟穴行至大腸為經(金/氣)過陽谿穴入于膀胱為
　合(水/氣)入委中穴而終是甲戌時木火土金水相生五
　度一時辰流注五穴畢也與七韻中所説亦相通否
曰榮衛晝夜各五十度周于身皆有常度無太過無不
及此平人也為邪所中則或速或遲莫得而循其常度
矣今何公于七韻中謂井榮俞經合五穴每一穴占一
時如甲日甲戌時膽出竅隂丙子時流於小腸前谷戊
寅時流於胃合谷并過本原坵墟庚辰時行於大腸陽
谿壬午時入于膀胱委中再遇甲申時注於三焦六穴
帶本原共十二穴是一日一夜氣但周于此數穴也且
五藏五府于經井榮俞經合每一穴占一時獨三焦六
穴占一時包絡五穴占一時而賦乃言甲戌一時木火
土金水相生五度一時流注五穴畢與韻中所語大不
相合賦與韻出于一人何其言之牴牾若是不知不善
于措辭耶不知賦韻兩不相通耶賦註又言晝夜十二
時血氣行過六十俞穴考其針刺定時晝夜周環六十
首圖乃知一時辰相生養子五度之説矣假如甲日甲
戌時甲陽木也故膽始竅隂木生前谷火火生陷谷土
過坵墟原土生陽谿金金生委中水再遇甲申時注于
三焦關衝液門中渚陽池支溝天井六穴不特甲戌時
為然一日之中凡遇甲時皆如甲戌時所注之穴也又
如乙日乙酉時乙隂木也故肝始大敦木木生少府火
火生太白土土生經渠金金生隂陵水再遇乙未時注
于包絡中衝勞宫大陵間使曲澤五穴不特乙日乙酉
時為然一日之中凡遇乙時皆如乙酉時所注之穴也
所注皆在本日本時本經注于井穴已後時辰不注井
穴已前時辰如癸日癸亥時主腎注于井次至甲子時
膽經所注一如甲日甲戌時所注之穴也次至乙丑時
肝經所注一如乙日乙酉時所注之穴也次至丙寅時
小腸所注一如丙日丙申時所注之穴也舉此為例餘
可類推此所謂晝夜十二時氣血行過六十俞穴也但
與七韻所説不合莫若删去七韻秪存此説庶免後人
心蓄兩疑猶豫而不决也雖然二説俱與素難不合無
用其法猶辨論之不置者將使讀者不待思索一覽即
觧其意矣
　問曰保命全形論所言刺法古聖傳心之要典也今
　之針士畧無一言以及之何耶
曰古語㣲奧必須沈潜玩味乃能深契今人喜簡厭繁
但求熟於歌賦其于聖經視為虚文孰肯留心于此哉
今吾子有志於此可謂知本者矣敢詳述之于左岐伯
曰凡刺之真必先治神(專其精神不妄動亂/刺之真要其在兹乎)五藏已定
九法已偹後乃存針(先定五藏之脉偹循九候之診而/有太過不及者然後乃存意于用)
(針之/法)衆脉不見衆㓙弗聞内外相得無以形先(衆脉謂/七診之)
(脉衆㐫謂五藏相乘外内相得言形氣相得也無以形/先言不以巳形之盛衰寒温料病人之形氣使同于巳)
可玩徃來乃施於人(玩謂玩弄言精熟也經曰謹/熟隂陽無與衆謀此其類也)人有
虚實五虚勿近五實勿逺至其當發間不容瞚(人之虚/實非其)
(逺近而有之盖由氣血一時之盈縮耳然其未發則如/雲垂而視之可久至其發也則如電滅而指所不及遲)
(速之殊有如此矣○/瞚音舜太素作眴)手動若務針耀而匀(手動用針心/如專務于一)
(事針耀而匀謂針形/圓净上下匀平也)静意視義觀適之變是謂㝠㝠莫
知其形(𡨕𡨕言血氣變化之不可見也故静意視息以/義斟酌觀所調適經脉之變易耳雖且針下用)
(意精㣲而測量之猶不知形容誰為其象也○新校正/云觀其𡨕𡨕者形容榮衛之不形于外而工獨知之以)
(日之寒温月之虚盛四時氣之浮沉恭五相合而/調之工常先見之然而不形于外故曰觀其𡨕𡨕)見其
烏烏見其稷稷從見其飛不知其誰(烏烏嘆其氣至稷/稷嗟其已應言所)
(針之得失如從空中見飛鳥之徃來豈復知其所使之/元主即是但見經脉盈虚而為信亦不知其誰之所召)
(遣/耳)伏如横弩起如發機(血氣之未應針則伏如横弩之/安静其應針也則起如機發之)
(迅/疾)帝曰何如而虚何如而實(言血氣既伏如横弩起如/發機然其虛實豈留呼而)
(可為準定耶虚實/之形何如而約之)岐伯曰刺虚者須其實刺實者須其
虚(刺虚須其實者陽氣隆至針下熱乃去針也刺實須/其虛者留針隂氣隆至針下寒乃去針也言要必氣)
(至為約不必守/息數而為定法)經氣已至慎守勿失(勿變更也無變/法而失經氣也)深
淺在志逺近若一如臨深淵手如握虎神無營於衆物
(深淺在志知病之内外也逺近如一深淺其候等也如/臨深淵不敢堕也手如握虎欲其壯也神無營于衆物)
(静志觀病人/無左右視也)
　問曰靈樞第一篇針之大經大法不可不讀也其中
　義有不可曉者奈何
曰此上古之書傳寫已久其中多有缺誤但當通其所
可通缺其所可疑也岐伯曰小針之要易陳而難入(易/陳)
(者易言也難入/者難著于人也)粗守形(守刺/法也)上守神(守人之血氣有餘/不足可補寫也)
神乎神客在門(神客者正邪共㑹也神正氣客邪/氣在門者邪循正氣之所出入也)未覩
其疾惡知其原(先知邪正何經之疾然/後乃知所取之處也)刺之㣲在速遲
(徐疾之/意也)粗守關(守四肢而不知血/氣邪正之徃來也)上守機(知守/氣也)機之動
不離其空(知氣之虛實用/針之疾徐也)空中之機清静而㣲(針以得/氣宻意)
(守氣勿/失也)其來不可逢(氣盛不/可補也)其往不可追(氣虚不/可寫也)知機
之道者不可挂以髪(言氣易/失也)不知機道叩之不發(言不/知補)
(寫之意血氣已/盡邪氣不下也)知其徃來(知氣之逆/順盛虛也)要與之期(知氣之/可取之)
(時/也)粗之闇者(𡨕𡨕不知氣/之㣲宻也)妙哉工獨有之(盡知針/意也)徃者
為逆(言氣之虚小/小者逆也)來者為順(言形氣之平/平者順也)明知逆順正
行無問(言知所取/之處也)迎而奪之(寫/也)烏得無虚追而濟之(補/也)
惡得無實迎之隨之以意和之虚則實之(言氣口虚/而當補也)滿
則㵼之(言氣口盛而當寫也○針解曰氣虚則實之者/針下熱也氣實乃熱也滿而㵼之者針下寒也)
(氣虚亦/寒也)菀陳則除之(去血/脉也)邪勝則虚之(言諸經有盛者/皆寫其邪也○)
(針解曰出針勿按穴俞且/開故得經虚邪氣發泄也)徐而疾則實(言徐内而疾出/也○針解曰徐)
(出謂得經氣已久乃出之疾按謂針出穴/已疾速按之則真氣不泄經脉氣全故實)疾而徐則虚
(言疾内而徐出也○針解曰疾出謂針入穴已至於經/脉則疾出之徐按謂針出穴已徐緩按之則邪氣得泄)
(精氣復/間故虚)言實與虚若有若無(言實者有氣虚者無氣也/○針解曰言實與虚者寒)
(温氣多少也寒温謂經脉隂陽之氣若無若有者疾不/可知也言其𡨕昧不可即而知也不可即知故若無慧)
(然神悟故/若有也)察後與先若亡若存(言氣之虚實補冩之先/後也察其氣之已下與)
(常存/也)為虚與實(針解曰為虚與實/者工勿失其法)若得若失(言補則秘/然若有得)
(寫則怳然若有失也○針解曰若得失者離其法也妄/為補寫離亂大經誤補實者轉令若得誤寫虚者轉令)
(若失也○難經曰實之與虚者牢濡之意氣來實牢者/為得濡虛者為失氣來實牢濡虚以隨濟迎奪而為得)
(失也言實與虚若有若無者謂實者有氣虚者無氣也/言虚與實若得若失謂補者秘然若有得也冩者怳然)
(若有失也得失有無義實/相同故交舉而互言之)虚實之要九針最妙(針解曰/為其各)
(有所宜也熱在頭身宜鑱針肉分氣滿宜員針脉氣虚/少宜鍉針冩熱出血發泄固病宜鋒針破癰腫出膿血)
(宜鈹針調隂陽去暴痺宜圓針刺治經絡中痛痺宜毫/針痺深居骨解腰脊節腠之間者宜長針虚風舍于骨)
(解皮膚之間者宜大/針此謂各有所宜也)補冩之時(與氣開闔相合也氣當/時刻謂之開已過未至)
(謂之/闔)以針為之(九針各不同形長短鋒頴不等或補或/寫宜隨其療而用之也○機按此節示)
(人當知圓機活法不可守經無權與夫邪正之所當别/虚實之所當知補冩之所當審皆針家之要務學者不)
(可不熟/讀也)
寫曰必持納之放而出之排陽出針邪氣得寫按而引
針是謂内温血不得散氣不得出也補曰隨之隨之意
若忘之若行若按如蚊虻止如留如還去如弦絶令左
屬右其氣故止外門已閉中氣乃實必無留血急取誅
之持針之道堅者為寶正指直刺無針左右神在秋毫
屬意病者審視血脉者刺之無殆方刺之時必在懸陽
及與兩衛神屬勿去知病存亡血脉者在腧横居視之
獨澄切之獨堅(機按此節文義不相䝉恐有脱悞且針/解篇亦置之不釋可見非錯簡則衍文)
　問曰靈樞首篇多有脱誤既聞命矣其中云懸陽兩
　衛亦有義乎否乎
曰此節文義亦不甚瑩今姑隨文釋義以俟明哲正焉
懸者懸逺也謂皮膚浮淺之氣為天之陽與地之隂相
懸隔也故曰懸陽衛者氣也行于陽為衛之陽行于隂
為衛之隂故曰兩衛總而言之懸陽兩衛同一氣也分
而言之皮膚者為懸陽肌肉者為衛之陽筋骨者為衛
之隂經曰内有隂陽外亦有隂陽在内者五藏為隂六
府為陽在外者筋骨為隂皮膚為陽故曰病在隂之隂
者刺隂之榮俞病在陽之陽者刺陽之合病在陽之隂
者刺隂之經病在隂之陽者刺絡脉是也神屬勿去者
正氣猶相附屬也經曰身居靜處占神往來又曰入藏
者死以神去也存亡者死生也血脉在腧横居者言邪
入血脉注於穴腧則横逆也經曰血氣揚溢是也澄者
靜而明也經曰沉而留止又曰病深專者刺大藏是也
堅者强而急也經曰察其脉之緩急肉之堅脆而病形
定矣是也葢謂工之用針當知氣之邪正病之生死也
初則淺之以候皮膚之氣次則深之以候肌肉之氣又
次則深之以候筋骨之氣若邪雖内舍而神猶附屬者
則病尚可以生也或邪入血脉注於經腧而横逆者則
神將去矣邪之横逆審而視之則淵澄而可見切而按
之則勁急而可辨用針之際豈可不謹其候乎
　問曰迎而奪之惡得無虚隨而濟之惡得無實然古
　今所論迎随之義及所用迎隨之法各各不同願發
　明之
曰素難所論刺法之正也今醫所傳無稽之言也不求
諸古而師諸今所謂下喬木入幽谷豈能升堂而入室
哉兹以古法釋之於前以今法辨之於後則古是今非
判然如黑白矣岐伯曰迎而奪之惡得無虚言邪之將
發也先迎而亟奪之無令邪布故曰卒然逢之早遏其
路又曰方其來也必按而止之此皆迎而奪之不使其
傳經而走絡也仲景曰太陽病頭痛七日已上自愈者
以行其經盡故也若欲作再經者針足陽明使經不傳
則愈刺瘧論曰瘧方欲熱刺跗上動脉開其孔出其血
立寒􁳌方欲寒刺手陽明太隂足陽明太隂隨井俞而
刺之出其血此皆迎而奪之之驗也夫如是者譬如賊
將臨境則先奪其便道斷其來路則賊失其所利惡得
不虚而流毒移害於此而可免矣隨而濟之惡得無實
言邪之已過也隨後以濟助之無令氣忤故曰視不足
者視其虚絡按而致之刺之而刺之無出其血無泄其
氣以通其經神氣乃平謂但通經脉使其和利抑按虚
絡令其氣致又曰太隂􁳌病至則善嘔嘔已乃衰即取
之言其衰即取之也此皆隨而濟之因其邪過經虚而
氣或滯鬱也經曰刺微者按摩勿釋著針勿斥移氣於
不足神氣乃得(按摩其病處手不釋散著針於病處亦/不推之使其人神氣内朝於針移其人)
(神氣令自充足則微/病自去神氣復常)岐伯曰補必用員員者行也行者
移也謂行未行之氣移未復之脉此皆隨而濟之之證
也所以然者譬如人弱難步則隨助之以力濟之以舟
則彼得有所資惡得不實其經虚氣鬱於此而可免矣
迎奪隨濟其義如此(他章又曰追而濟之註云追補也/或云追隨同一意靈樞曰補曰隨)
(之隨之之意若忘之又若留若按如蚊虻止此又相徐/緩之意後人訓道有隨即之意謂邪去經虚隨即用補)
(以助之○愚謂補法兼此/數義故其所釋各有不同)難經曰迎而奪之者寫其子
也隨而濟之者補其母也假令心病火也土為火之子
手心主之俞太陵也實則寫之是迎而奪之也木者火
之母手心主之井中衝也虚則補之是隨而濟之也迎
者迎於前隨者隨其後此假心為例餘可類推補寫云
手心主所謂少隂無俞手少隂與手厥隂同治也調氣
之方必在隂陽者内為隂外為陽裏為隂表為陽察其
病之在隂在陽而調之也如隂虚陽實則補隂寫陽陽
虚隂實則補陽寫隂或陽并於隂隂并於陽或隂陽俱
虚俱實皆隨其所見而調之(一説男外女内表陽裏隂/調隂陽之氣者如從陽引)
(隂從隂引陽陽病治/隂隂病治陽之類也)機按素難所論迎隨不同者素問
通各經受病言難經主一經受病言病合於素問者宜
依素問各經補寫之法治之病合於難經者宜從難經
子母迎隨之法治之各適其宜庶合經意○又按𤣥珠
經曰五運之中必折其欝氣先取化源其法太陽司天
取九月寫水之源陽明司天取六月寫金之源少隂司
天取三月寫火之源太隂司天取五月寫土之源厥隂
司天取年前十二月寫木之源乃用針迎而取之之法
也(詳/)此迎取之法乃治氣運勝實滛欝故用此法以治
之與素難之法不同也
　賦曰足之三陽從頭下走至足足之三隂從足上走
　入腹手之三陽從手上走至頭手之三隂從腹下走
　至手撚針逆其經為迎順其經為隨假如足之三陽
　從頭下走至足撚針以大指向後食指向前為逆其
　經而上故曰迎以大指向前食指向後為順其經而
　下故曰隨三隂亦准此法
機按經曰迎者迎其氣之方來而未盛也寫之以遏其
衝何嘗以逆其經為迎隨者隨其氣之方徃而將虚也
補之以助其行何嘗以順其經為隨所言若是其誕妄
可知矣豈可示法於人哉
　賦曰迎者迎於前隨者隨於後迎接猶提也隨送猶
　按也針在孔穴之内如舟在急流之中拽上曰逆撑
　下曰順拽上猶提也撑下猶按也故曰迎而奪之有
　分寸隨而濟之有淺深又曰動退空歇迎奪右而寫
　凉推内進搓隨濟左而補煖動退空三字明言提而
　出也推内進三字明言按而入也迎隨即提按也
機按經言提針為寫按針為補是知提按只可以言補
寫不可以釋迎隨之義
　賦曰吸而撚針左轉為寫為迎呼而撚針右轉為補
　為隨
機按經曰吸則内針無令氣忤静以久留無令邪布吸
則轉針以得氣為故候呼引針呼盡乃去大氣皆出故
命曰冩　呼盡内針静以久留以氣至為故如待所貴
不知日暮其氣已至適而自䕶候吸引針氣不得出各
在其處推闔其門令神氣存大氣留止故命曰補(呼謂/氣出)
(吸謂氣入轉謂轉動捫循謂手摸欲氣舒緩切謂指按/使經脉宣散推按謂排蹙其皮以閉穴彈努使脉氣填)
(滿𤓰下置針凖定審視氣已平調則慎守勿更改使疾/更生也即此觀之則呼吸亦可以言補寫不可以釋迎)
(隨且古人用針但曰轉曰動而已並無所謂左轉為寫/右轉為補可見賦中所説率多無稽之談學者師之寧)
(免謬/妄)
　或曰針灸書有針法歌括又有宏綱陳氏針法今詳
　述之以求質正庶使知有所適從也○歌曰先説平
　針法含針口内温按揉令氣散掐穴故教深持針安
　穴上令他𠻳一聲隨𠻳歸天部停針再至人次提針
　向病針退天地人(掐穴著力重些最好令𠻳一聲左/右用針轉入孔穴則針易入不差)
　(病人亦/不知痛)補必隨經刺令他吹氣頻隨吹隨左轉逐歸
　天地人待氣停針乆三彈更熨温出針口吸氣急急
　閉其門瀉欲迎經取吸則内其針吸時須右轉依次
　進天人轉針仍復吸依法要停針出鍼吹出氣揺動
　大其門(凡出針不可猛出猛出必見血也必須作两/三次徐徐轉而出之有暈針者奪命穴救之)
　(穴在手膊上側筋骨陷中從肩至/肘正在當中即是蝦蟇兒上邊也)○宏綱陳氏謂取
　穴既正用左手大指掐穴右手置針穴上令𠻳一聲
　隨𠻳内鍼至分寸候鍼數穴畢停少時用右手大指
　及食指持鍼細細動揺進退搓然如手顫之狀謂之
　催氣約行五六次覺鍼下沉𦂳却用冩法令患人呼
　氣一口隨呼轉鍼如針左邊以右手大指食指持針
　大指推前食指向後輕提針頭左轉若針數穴俱依
　此法轉畢仍用右手大指食指持針却用食指連搓
　三下謂之飛却輕提住針頭左轉畧退半分許謂之
　三飛一退依此行至五六次覺針下沉𦂳是氣至極
　矣再輕提住針頭左轉一二次如針右邊以左手大
　指食指持針大指向前食指向後依前法輕提針頭
　右轉是針右邉寫法欲出針時令欬一聲隨欬出針
　此謂之寫　補則依前法催氣畢覺針下氣至却行
　補法令患人吸氣一口隨吸轉針如針左邉捻針頭
　轉向右邊以我之右手大指食指持針以大指向後
　食指向前仍捻針深入一二分使真氣深入肌肉之
　分如針右邉捻針頭轉向左邉以我之左手大指食
　指持針食指向前大指向後仍捻針深入一二分若
　針數穴俱依此法行畢停少時却用手指於針頭上
　輕彈三下如此三次仍用我之左手大指食指持針
　以大指連搓三下謂之飛將針深進一二分輕提針
　頭轉向左邉謂之一進三飛依此法行五六次覺針
　下沉𦂳或針下氣熱是氣至足矣令病人吸氣一口
　隨吸出針急以手按其穴此謂之補
機按已上二法大同小異但陳氏以搓為飛他家以進
為飛無從可考莫知誰是其餘有可議者詳辨於後兹
不復贅
　或曰撚針之法有左有右有内有外男子左寫右補
　女人右寫左補何謂也
曰以食指頭横紋至指稍為則撚針以大指食指相合
大指從食指横紋撚上進至指稍為左為外從指稍撚
下退至横紋為右為内内針之時須一左一右撚入穴
俞經曰知為針者信其左不知為針者信其右謂當刺
時先以左手厭按彈努爪切使氣來如動脉應指然後
以右手持針刺之待氣至針動因推針而内之是謂補
動針而伸之是謂寫古人補寫心法不出乎此何嘗有
所謂男子左寫右補女人左補右寫也哉是知補寫轉
針左右皆可但當識其内則補伸則寫耳後人好竒廣
立諸法徒勞無益
　或曰今針家有十四法又有青龍擺尾白虎搖頭蒼
　龜探穴赤鳳迎源龍虎交戰龍虎升騰子午搗臼燒
　山火透天涼陽中隠隂隂中隠陽抽添法調氣進氣
　納氣留氣種種諸法亦可師歟否歟
曰此法多出金針賦觀其自序可謂得之難寶之至考
其針法合理者少悖理者多錯雜紊亂繁冗重復今敢
條陳以俟明哲
三才法
　補者呼氣初針刺至皮内號曰天才少停進針刺至
　肉内號曰人才又停進針刺至筋骨之間號曰地才
　得氣補之再停良乆退針人部待氣沉𦂳倒針朝病
　進退往來飛經走氣盡在其中　寫者吸氣針至天
　部少停直至地部得氣寫之再停良乆退針人部待
　氣沉𦂳倒針朝病施法同前少停者三息也再停者
　五息也
經曰徐而疾則實疾而徐則虚者謂徐出針而疾按之
則真氣不泄而實也疾出針而徐按之則邪氣得出而
虚也賦言内針作三次進出針作三次退與經文徐而
疾疾而徐之意大不相合且針出内而分三才肉厚穴
分用之無礙肉薄去處法將何施故針者惟當察其肉
之厚薄而酌其宜庶幾無害經曰刺有淺深各正其理
此之謂也他篇又云補法三次進一次退(假如此穴五分/分先針入二)
(候得氣再入二分候得氣更入一分撞五分止然/後急出其針便以左手大指按其針孔勿令出血)寫法
一次進三次退(假如此穴合針五分便針入五分候得/氣便退針二分少停又退二分少停候)
(得氣則起針慢出不/閉針孔令其氣出)　與此補作三次進二次退寫作
二次進三次退前後所言亦自相矛盾矣經曰義無斜
下者欲端以正也謂指直刺針無左右也惟針陽分或
卧針取之賦言倒針朝病與經相反其曰飛經走氣考
經無載不敢妄議
候氣法
　病未退者針下如根推之不動轉之不移此為邪氣
　吸拔其針未可出針出則病復再須補寫停以待之
　直候病勢已退針下㣲鬆如魚吞鈎之狀乃真氣至
　也方可出針豆許搓而停之補者吸之去疾急捫其
　穴寫者呼之去徐不閉其穴
經曰八正者所以候八風之虛邪以時至者也四時者
所以犯春夏秋冬之氣所在以時調之也然八正謂八
節之正氣也八風者(東方嬰兒風南方大弱風西方剛/風北方大剛風東北方凶風東南)
(方弱風西南方謀/風西北方折風)虚邪也謂乘人之虚而為病者也以
時至者謂天應太乙移居以八節之前後風朝中宫而
至者也(義具天元玉册○如立春節前後數日宜東北/風若于此時而得西南風乃從後冲來謂之虚)
(邪如春分節前後數日宜東風若遇西風/亦謂之虚邪應時者為正冲時者為邪)八正虚邪宜
避之而勿犯若以身之虚而逢天之虚兩虚相感其氣
至骨入則傷五藏故曰天忌不可不知也四時之氣所
在謂春氣在經脉夏氣在孫絡秋氣在皮膚冬氣在骨
髓也(機/)按此以八節之正氣候八風之虚邪應時而來
者謂之正非時而至者謂之邪人能候而避之無用於
針刺也或有所犯當隨四時之氣所在而調之此亦候
氣之法也故集見於此
經曰凡刺必候日月星辰四時八正之氣氣定乃刺之
如二分二至前後五日氣未定也然候日月者謂候日
之寒温月之空滿也月始生則血氣始精衛氣始行月
郭滿則血氣實肌肉堅月郭空則肌肉减經絡虚衛氣
去形獨居是以天寒無刺天温無凝月生無寫月滿無
補月郭空無治是謂因天時而調血氣也(標幽賦謂午/前卯後太隂)
(生而疾温離左酉南月死朔而速冷此以月之生死為/期午前卯後者辰巳二時也當此之時太隂月生是故)
(月郭空無寫宜疾温之離左酉南者未申二時也當此/之時太隂月死是故月郭盈無補宜速冷之將一月此)
(一日也又云望不補晦不寫弦不奪而朔不濟者望每/月十五日也晦每月三十日也弦有上下弦上弦或初)
(七或初八下弦或二十二或/二十三朔每月初一日也)四時八正之氣者謂四時
正氣八節之風來朝於太乙者也(義具天元/玉册中)謹候其氣
之所在而刺之氣定乃刺者謂八節之風氣静定乃可
以刺經絡之虚實故厯忌云八節前後各五日不可刺
灸以氣未定故也(機/)按此亦因天時而用針刺皆候氣
之法也故附次焉
經曰水下一刻人氣在陽分水下二刻人氣在隂分故
病在三陽必候氣在陽分而刺之病在三隂必候氣在
隂分而刺之謹候氣之所在是謂逢時是知氣之所在
謂之實謂之來氣之不在謂之虚謂之去故云刺實者
刺其來也刺虚者刺其去也此言氣之存亡之時以候
虚實而刺之是也故曰謹候其時病可與期失時反候
百病不治此之謂也又曰邪氣者常隨四時之氣血而
入客也至其變化不可為度然必從其經氣辟除其邪
則亂氣不生失時反候者如春氣在經脉反刺絡脉令
人少氣夏氣在孫絡反刺經脉令人解㑊秋氣在皮膚
反刺筋骨令人寒慄冬氣在骨髓反刺肌肉令人善忘
故刺不知四時之經病之所在反之則生亂氣
經曰寫實者氣盛乃内針針與氣俱内以開其門如利
其户針與氣俱出精氣不傷邪氣乃下外門不閉以出
其疾揺大其道如利其路是為大寫必切而出大氣乃
屈(切急也疾出其針/也大氣大邪之氣)補虚者持針勿置以定其意候呼
内針氣出針入針孔四塞精無從去方實而疾出針氣
入針出熱不得還閉塞其門邪氣布散精神乃存動氣
候時近氣不失逺氣乃來是謂追之(言但閉宻其穴俞/勿令其氣散寫近)
(氣已至之氣逺氣未至之氣欲動經氣而為補必候/水刻氣之所在而刺之是謂得時而調之追補也)
經曰邪氣中人因其隂氣則入隂經因其陽氣則入陽
脉無常處也在陽與隂不可為度從而察之三部九候
卒然逢遇早遏其路(謂即寫之徑路既絶則邪氣無/能為矣此所謂迎而奪之也)帝
曰候氣奈何岐伯曰夫邪去絡入於經也舍於血脉之
中如湧波之起時來時去不常在於所候之處故曰方
其來也必按而止之止而取之又曰無逢其衝而寫之
(衝謂應水刻數之平氣也/工以為邪而寫之則誤矣)故曰其來不可逢也候邪不
審若邪已過而寫之則真氣脱脱則不復邪氣復至而
病益畜故曰其往不可追也(邪已隨經脉流去/不可復追使還也)待邪至
時發針寫矣若先若後血氣已虚其病不可取故曰知
其可取如發機不知其取如扣椎(機者動之㣲應之速/椎者動之甚覺之遲)
(智者動之㣲而即知故先時而早治愚者動之/甚尚不覺故後時而失治機㣲椎大因以喻之)故曰知
機道者不可挂以髪不知機者扣之亦不發(髪㣲物也/不可挂以)
(髪比髪更㣲矣言氣㣲動知機者而即知也故曰上工/之取氣乃救其萌芽是也椎者大杵也言氣已大動彼)
(𡨕頑者猶且不覺正如以杵撞擊亦不知/也故曰下工守其已成因敗其術是也)
經曰真邪以合波隴不起候之奈何曰審捫循三部九
候之盛虚而調之察其左右上下氣候不相類及相減
者審其病藏以期之(期謂病在陽則候氣在陽分而刺/之病在隂則候氣在隂分而刺之)
(如水下一刻人/氣在陽分是也)故曰不知三部九候病脉之處不可以
為工　經曰三部九候者頭為上部手為中部足為下
部部各有三候三而三之合則為九上部天兩額動脉
候頭角之氣上部地两頰動脉候口齒之氣上部人耳
前動脉候耳目之氣中部天手太隂經渠動脉以候肺
中部地手陽明合谷動脉以候胸中中部人手少隂神
門動脉以候心下部天足厥隂五里動脉以候肝下部
地足少隂太谿動脉以候腎下部人足少隂萁門動脉
以候脾胃經曰人身三隂三陽其氣以何月各王幾日
難經云冬至之後得甲子少陽王復得甲子陽明王復
得甲子太陽王復得甲子太隂王復得甲子少隂王復
得甲子厥隂王王各六十日此三隂三陽之王時日也
少陽之至陽氣尚㣲故其脉乍大乍小乍短乍長陽明
之至猶有隂也故其脉大而短太陽之至陽盛極也故
其脉洪大而長陽極盛則變而之隂故夏至後為三隂
用事之始太隂之至隂氣尚㣲故其脉𦂳大而長少隂
之至隂漸盛也故其脉𦂳細而㣲厥隂之至隂極盛也
故其脉沉短以敦隂盛極則變而之陽仍復三陽用事
之始也此則三隂三陽之王脉
春温夏暑秋凉冬寒故人六經之脉亦隨四時隂陽消
長迭運而至也故曰治不本四時不知日月不審逆從
不可以為工(逆從謂病有可/治不可治也)
經云厥隂之至其脉弦少隂之至其脉鈎太隂之至其
脉沉少陽之至大而浮陽明之至短而濇太陽之至大
而長亦隨天地之氣卷舒也如春弦夏洪秋毛冬石之
類則五運六氣四時亦皆應之而見於脉耳難經所論
以隂陽始生之淺深而言之也
經曰客氣謂六氣更臨之氣主氣謂應四時正王春夏
秋冬也○五藏各以時受病非其時傳以與之(時謂王/月如乘)
(秋則肺先受邪乘春則肝先受邪/之類非王月受邪故各傳以與之)○邪氣客於身取之
以時故曰春取絡脉夏取分腠秋取氣口冬取經輸凡
此四時各以其時為齊絡脉治皮膚分腠治肌肉氣口
治筋脉經輸治骨髓(邪者不正之名風寒暑濕飢飽勞/逸皆是邪候可取之時而取之如)
(春氣在經/脉之類)○合人形以法四時五行而治五行者更貴
更賤(當時貴/失時賤)以知死生而定五藏之氣間甚之時(機/)按
賦言針下沉𦂳為邪氣盛針下㣲鬆為正氣至此但可
以候氣於針下也必須恭究素難諸説始知四時八節
何者為邪何者為正犯之而有其時中之而有其處或
以波隴之起而察其外或以三部九候而診其内知脉
之異於常者為邪審脉之應於時者為正如此則取之
以時治之有凖庶幾萬舉而萬全也苟不知此徒以賦
言針下沉𦂳為邪㣲鬆為正或逢其衝而誤作邪者有
也或追其徃而謬為正者有也寧免偏之為害哉故比
次素難諸説於此實所以發賦之所未發歟
　或曰靈樞經言水下一刻人氣在太陽二刻人氣在
　少陽三刻人氣在陽明四刻人氣在隂分是一時辰
　氣周於身僅二度一日一夜氣周於身只得二十五
　度與日行陽二十五度夜行隂二十五度晝夜周身
　五十度之説不合今醫纔言候氣多從此説是歟非歟
靈樞衛氣行篇云榮氣周身五十度無分晝夜衛氣晝
但行陽二十五度不能入於隂夜但行隂二十五度不
能出於陽榮衛雖不同行而周於身五十度皆同也故
水下一刻人氣在三陽水下二刻人氣在隂分水下三
刻人氣在三陽水下四刻人氣在隂分是一時八刻周
身四度有竒方合晝夜周身五十度之説此指榮氣言
也他篇又謂一時八刻周身二度雖亦靈樞經文以理
言之當從衍也
十四法
　一切　凡欲下針之時用两手大指甲於穴傍上下
　左右四圍掐而動之　如刀切割之狀令血氣宣散
　次用𤓰法𤓰者掐也用左手大指甲著力掐穴右手
　持針挿穴有准此下針之法也
　二揺　凡退針出穴之時必須擺撼而出之青龍擺
　尾亦用揺法故曰揺以行氣此出針法也
　三退　凡施補寫出針豆許補時出針冝冩三吸冩
　時出針宜補三呼再停少時方可出針又一冩法一
　飛三退邪氣自退其法一挿至地部三提至天部挿
　針宜速提針作三次出每一次停三息宜緩提時亦
　宜吸氣故曰退以清氣飛者進也
　四動　凡下針時如氣不行將針揺之如揺鈴之狀
　動而振之每穴每次須搖五息一吹一搖按針左轉
　一吸一搖提針右轉故曰動以運氣白虎搖頭亦用
　此法又曰飛針引氣以大指次指撚針來去上下也
　五進　下針後氣不至男左女右轉而進之外轉為
　左内轉為右春夏秋冬各有淺深又有補法一退三
　飛真氣自歸其法一提至天部三進入地步提針宜
　速進針三次每停三息宜緩進時亦宜吹氣故曰進
　以助氣
　六循　下針後氣不至用手上下循之假如針手陽
　明合谷穴氣若不至以三指平直將指面於針邉至
　曲池上下往來撫摩使氣血循經而來故曰循以至
　氣
　七攝　下針之時氣或澁滯用大指食指中指三指
　甲於所屬經分來往攝之使氣血流行故曰攝以行
　氣
　八努　下針至地復出人部補寫務待氣至如欲上
　行將大指次指捻住針頭不得轉動却用中指將針
　腰輕輕按之四五息乆如撥努機之狀按之在前使
　氣在後按之在後使氣在前氣或行遲兩手各持其
　針仍行前法謂之龍虎升騰自然氣血搬運故曰努
　以上氣一説用大指次指撚針名曰飛針引氣至也
　如氣不至令病人閉氣一口著力努之外以飛針引
　之則氣至矣
　九搓　下針之後將針或内或外如搓線之狀勿轉
　太𦂳令人肥肉纏針難以進退左轉挿之為熱右轉
　提之為寒各停五息乆故曰搓以使氣(機/)按經曰針
　入而肉著者熱氣因於針則針熱熱則肉著於針故
　堅焉兹謂轉𦂳纏針與經不同
　十曰彈補寫之如氣不行將針輕輕彈之使氣速行
　用大指彈之像左補也用次指彈之像右寫也每穴
　各彈七下故曰彈以催氣
　十一盤　如針腹部軟肉去處秪用盤法兼子午搗
　臼提按之訣其盤法如循環之狀毎次盤時各須運
　轉五次左盤按針為補右盤提針為寫故曰盤以和
　氣如針關元先刺入二寸五分退出一寸只留一寸
　五分在内盤之且如要取上焦之病用針頭迎向上
　刺入二分補之使氣攻上臍下之病退出二分
　十二捫　補時出針用手指掩閉其穴無令氣泄故
　曰捫以養氣(一/説)痛處未除以手捫摩痛處外以飛針
　引之除其痛也
　十三按　欲補之時以手𦂳捻其針按之如診脉之
　狀毋得那移再入每次按之令細細吹氣五口故曰
　按以添氣添助其氣也
　十四提　欲寫之時以手捻針慢慢伸提豆許無得
　大轉動再出每次提之令細細吸氣五口其法提則
　氣往故曰提以抽氣
經曰針有補寫之法非必呼吸出納針也知為針者信
其左不知為針者信其右當刺之時先以左手厭按其
所針榮俞之處彈而努之爪而下之其氣之來如動脉
之狀順針而刺之得氣因推内之是謂補動而伸之是
謂寫不得氣乃與男外女内又不得氣者死註言彈而
努之鼓勇之也(或以拇指拉其中指令中指搏擊其穴/或以食指交於中指令食指輕彈其針)
(處/也)爪而下之掐之稍重皆欲致其氣之至也氣至指下
如動脉之狀乃乘其至而刺之順猶循也乘也停針待
氣氣至針動是得氣也因推針而内之是謂補動針而
伸之是謂寫此古人補寫非呼吸出内者也若停針候
氣乆而不至乃與男子則淺其針而候之於衛氣之分
女子則深其針而候之於榮氣之分如此而又不得氣
病不可治矣前言氣來如動脉狀未刺之前左手所候
之氣也後言得氣不得氣針下所候之氣也(機/)按古人
針法厭按彈努爪切多用左手施之於未刺之先以致
其氣氣至順針刺之别無法也今之針法雖十有四多
用右手施之於既針之後未針之前不聞有致氣之説
古人針入氣至補則推而内之而已寫則動而伸之而
已氣若不至停針待之而已待之不至不過男則淺針
候之於衛分女則深針候之於榮分何嘗有所謂飛針
引氣提針運氣種種諸法者哉且今之十四法字雖異
而法實同言雖殊而意則複觀其設心無非誇多衒能
巧施手勢以駭人之視聽也殊不知衆人信之烏可與
識者道哉兹焉援古證今知針者必有所别
　青龍擺尾　如扶船舵不進不退一左一右慢慢撥
　動又云青龍擺尾行氣龍為陽屬之故行針之時提
　針至天部持針搖而按之如推船舵之緩毎穴左右
　各搖五息如龍擺尾之狀兼用按者按則行衛也
　白虎搖頭　似手搖鈴退方進員兼之左右搖而振
　之又云行針之時開其上氣閉其下氣氣必上行開
　其下氣閉其上氣氣必下行如刺手足欲使氣上行
　以指下抑之欲使氣下行以指上抑之用針頭按住
　少時其氣自然行也進則左轉退則右轉然後搖動
　是也又云白虎搖頭行血虎為隂屬之故行針之時
　挿針地部持針提而動之如搖鈴之狀每穴每施五
　息退方進員非出入也即大指進前往後左右畧轉
　提針而動之似虎搖頭之狀兼行提者提則行榮也
　龍補虎寫也
　蒼龜探穴　如入土之像一退三進鑚剔四方又云
　得氣之時將針似龜入土之狀緩緩進之上下左右
　而探之(上下出内也/左右撚針也)又云下針用三進一退將兩指
　按肉持針於地部右盤提而剔之如龜入土四圍鑚
　之盤而剔者行經脉也
　赤鳳迎源　展翅之儀入針至地部提針至天部候
　針自搖復進其源上下左右四圍飛旋病在上吸而
　退之病在下呼而進之(吸而右退呼而左進/此即上下左右也)又云下
　針之時入天挿地復提至天候氣入地針必動搖又
　復排至人部持住針頭左盤按而搗之如鳳衝風擺
　翼之狀盤而搗者行絡脉也鳳補龜寫也
　　已上四法通關過節者也
　龍虎交戰　下針之時先行龍而左轉可施九陽數
　足後行虎而右轉又施六隂數足乃首龍尾虎以補
　寫此是隂中引陽陽中引隂乃反復其道也又云先
　於天部施青龍擺尾左盤右轉按而添之亦宜三提
　九按(即九/陽也)令九陽數足後於地部行白虎搖頭右盤
　左轉提而抽之亦宜三按六提(即六/隂也)令六隂數足首
　龍尾虎而轉之此乃隂陽升降之理住痛移疼之法
　也
　龍虎升騰　先於天部持針左盤按之一迴右盤按
　之後一迴用中指將針腰挿之如撥弩機之狀如此
　九次像青龍純陽之體却推針至地部右盤提之一
　迴盤提之後一迴用中指將針腰挿之如此六次像
　白虎純隂之體按之在後使氣在前按之在前使氣
　在後若氣血凝滯不行兩手各持其針行之此飛經
　走氣之法也
　子午搗臼　下針之後調氣得勻以針上下行九入
　六出之數左右轉之導引隂陽之氣百病自除諺云
　針轉千遭其病自消此除蠱膈膨脹之疾也
　燒山火　針入先淺後深約入五分用九陽三進三
　退慢提𦂳按熱至𦂳閉針穴方可挿針令天氣入地
　氣出寒可除矣又云一退三飛飛進也如此三次為
　三退九進則成九矣其法一次疾提至天三次慢按
　至地故曰疾提慢按隨按令病人天氣入地氣出謹
　按生成息數病愈而止一説三進三退者三度出入
　三次則成九矣九陽者補也先淺後深者淺則五分
　深則一寸
　透天凉　先深後淺約入一寸用六隂三出三入𦂳
　提慢按寒至徐徐退出五分令地氣入天氣出熱可
　退也又云一飛三退如此三次為三進六退即六隂
　數也其法一次疾挿入地三次慢提至天故曰疾按
　慢提隨提令患人地氣入天氣出謹按藏府生成息
　數病自退矣一説一度三進三退則成六矣六隂者
　補也
　陽中隠隂　先寒後熱淺以深針入五分行九陽之
　數熱至便進針一寸行六隂之數乃陽行隂道之理
　則先補後寫也
　隂中隠陽　先熱後寒深而淺先針一寸行六隂之
　數寒至便退針五分之中行九陽之數乃隂行陽道
　之理則先寫後補也補者直須熱至寫者直待寒侵
　抽添法　針入穴後行九陽之數氣至慢慢轉換將
　針提按或進或退使氣隨針到於病所扶針直挿復
　向下納回陽倒隂又云抽添即提按出納之狀抽者
　拔而數拔也添者按而數推也取其要穴先行九陽
　之數得氣隨吹按添就隨吸提抽其實在乎動搖出
　内呼吸同法以動搖出内呼吸相兼並施故曰同法
　謹按生成息數足効也此治癱瘓半身不遂之疾
　調氣法　下針至地復出於人欲氣上行將針右撚
　欲氣下行將針左撚欲補先呼後吸欲寫先吸後呼
　氣不至者以手循攝以爪切掐以針搖動進退搓撚
　直待氣至以龍虎升騰之法按之在前使氣在後按
　之在後使氣在前運氣走至病所再用納氣之法扶
　針直挿復向下納使氣不回若關節阻滯氣不過者
　以龍虎龜鳳四法通經接氣驅而運之然用循攝𤓰
　切無不應矣
　進氣法　針入天部行九陽之數氣至速卧倒針候
　其氣行令病人吸氣五七口其針氣上行此乃進氣
　之法可治肘臂腰脚身疼亦可龍虎交戰走注之病
　左撚九右撚六是亦住痛之針
　納氣法　下針之時先行進退之數得氣便卧倒針
　候氣前行催運到於病所便立起針復向下納使氣
　不回又云下針之後如真氣至針下微微沉𦂳如魚
　吞釣之狀兩手持針徐徐按倒令針尖向病使氣上
　行至病所扶針直挿復向下納使氣上行不回也
　留氣法　用針之時先進七分之中行純陽之數若
　得氣便深入伸提之却退至原處又得氣依前法可
　治痃癖癥瘕之病
經曰吸則内針無令氣忤靜以乆留無令邪布吸則轉
針以得氣為故候呼引針呼盡乃去大氣邪氣皆出故
命曰寫必先捫而循之切而散之推而按之彈而努之
爪而下之通而取之外引其門以閉其神呼盡内針靜
以乆留以氣至為故如待所貴不知日暮其氣已至適
而自䕶候吸引針氣不得出各在其處推闔其門令神
氣存大氣(正/氣)留止故命曰補註云呼謂氣出吸謂氣入
轉謂轉動捫循謂手摸欲氣舒緩切謂指按使經脉宣
散推按謂排蹙其皮以閉穴彈怒使脉氣滿填爪下置
針準定通而取之以常法也適平調也審視氣已平調
則慎守勿更改使疾更生也(機/)按古人用針於氣未至
惟靜以乆留待之而已待之氣至寫則但令吸以轉針
補則但令呼以轉針如氣已至則慎守勿失適而自䕶
也何其簡而明切而當哉舍此之外别無所謂法也今
人於氣之未至也安知靜以乆留非青龍擺尾則赤鳳
迎源非進氣則留氣氣之已至也安知慎守勿失非白
虎搖頭則蒼龜探穴非調氣則納氣隂中隠陽陽中隠
隂或施龍虎交戰或行龍虎升騰或用子午搗臼或運
抽添秘訣無非巧立名色聾瞽人之耳目也豈肯用心
擴充其古法之未備拯救其時習之難變哉且其所立
諸法亦不出乎提按疾徐左撚右撚之外或以彼而㕘
此或移前而那後無非將此提按徐疾左撚右撚六法
交錯而用之耳舍此别無竒能異術之可稱焉是古非
今難逃僭踰知我者必以我為不得已焉又按素問捫
循切散彈努𤓰下推按是施於未針之前凡此不惟補
可用而寫亦可用也故曰通而取之也
　問曰賦言生成息數不足為生太過為成補生寫成
　各依藏府息數補冷之時令患人天氣入地氣出謹
　按生成息數足病人自覺和煖矣寫熱之時令患人
　地氣入天氣出謹按生成息數足病人自覺清涼矣
　生成息數者即手陽九息足陽十四息手隂七息足
　隂十二息是也　賦云要知接氣通經須明上接下
　引接引要知交㑹息數謹按生成經脉尺寸長短應
　天常度呼吸動搖出納數法同行　註云陽經上接
　下引隂經下接上引交㑹者如手太陽交㑹足太陽
　手少陽交㑹足少陽手陽明交㑹足陽明足太隂交
　㑹手太隂足少隂交㑹手少隂足厥隂交會手厥隂
　若知上下交㑹須知接氣引經謹按生成息數者一
　呼一吸為一息氣行六寸手足三陽手九呼而足十
　四呼以行衛氣過經四寸手足三隂手七吸而足十
　二吸以行血榮過經七寸手三陽經施針定息皆用
　九呼足三陽經施針定息皆用十四呼呼者使衛氣
　上行也手三隂經施針定息皆用七吸足三隂經施
　針定息皆用十二吸吸者使榮氣下行也　假如兩
　手三陽經從手上行至頭經長五尺施針用九息者
　一息氣行六寸九息九六氣行五尺四寸除准經長
　五尺仍餘四寸為催氣過他經四寸令氣不回也此
　為上接接則宜補　兩足三陽經從頭下行至足經
　長八尺施針用十四息者一息氣六寸十息氣行六
　尺四息氣行二尺四寸共八尺四寸除准經長八尺
　仍餘四寸為催氣過他經四寸令氣不回此為下引
　引則宜寫兩手三隂經從胸下至手經長五尺五寸
　施針用七息者一息脉行六寸七息氣行七六四尺
　二寸除准經長三尺五寸外餘七寸為催氣過他經
　七寸令氣不回　兩足三隂經從足上至胸經長六
　尺五寸施針用十二息者一息脉行六寸寸息六尺
　二息二六一尺二寸共七尺二寸准經長六尺五寸
　仍餘七寸為催氣過他經七寸令氣不回此即應天
　常度也　生成者不足(經/短)為生太過(經/長)為成補生寫
　成　呼吸動揺出納同行者假如陽經十四息隨呼
　按而動之就隨吸提而動之如此就完了一十四息
　之數餘經倣此同行者呼吸動揺出納三法一時並
　用也假令足有疾手無疾補手三陽寫足三陽手有
　疾足無病寫手三隂補足三隂　指㣲賦註云生成
　數者依天地生成之數也足太陽經手少陽經足少
　隂經足陽明絡手少隂絡手厥隂絡此三經三絡皆
　迎六分隨一分也手太陽經手少隂經手厥隂經足
　太陽絡手少陽絡手太隂絡此三經三絡皆迎七分
　隨二分也足少陽經足厥隂經手陽明絡足太隂絡
　此二經二絡皆迎八分隨三分也手太隂經手陽明
　經手太陽絡足厥隂絡此二經二絡皆迎九分隨四分
　也足陽明經足太隂經足少陽絡足少隂絡此二經二絡
　皆迎一寸隨五分也斯皆經絡相合補生寫成不過一
　寸盖取五行生成之數如天一生水地六成之之類
經曰星辰者所以制日月之行乃二十八宿之成應水
漏刻者也從房至畢十四宿水下五十刻半日之度也
為陽陽主晝從昴至心亦十四宿水下五十刻終日之
度也為隂主夜靈樞經曰水下一刻人氣在三陽水下
二刻人氣在隂分又曰日行一舍人氣行于身一周與
十分身之八以至日行二十八舍人亦行於身五十周
與十分身之四又曰周身十六丈二尺以應二十八宿
合漏水百刻都行八百一十丈以分晝夜也故人一萬
三千五百息氣行五十周於身水下百刻日行二十八
宿也(機/)按此則人氣應天之常度也一呼脉行三寸一
吸脉行三寸呼吸定息脉行六寸乃言無病人也人有
所病則血氣澁滯經絡壅塞莫能循其常度而行
矣經曰天温日明則人血淖液而衛氣浮天隂日寒則
人血凝泣而衛氣沉此人氣因天時而失常度也病挾
熱者呼吸必疾而脉行速病兼寒者呼吸必慢而脉
行遲此人氣因其病而失常度也若依其法接某經
當幾呼過幾寸豈能一一中其肯綮者耶素難雖不
明言接氣通經始初針砭之設莫非接氣通經法也經
曰病在上者陽也病在下者隂也病先起隂者先治隂而
後治陽病先起陽者先治陽而後治隂又曰身形有痛
九候無病則繆刺之繆刺者左痛刺右右痛刺左此刺
絡也又曰邪客於經左盛則右病右盛則左病或左痛
未已而右脉先病如此者必巨刺之巨刺者左痛刺右
右痛刺左此刺經也氣陷而邪下從其經上取之以掣
其氣上也氣逆而邪上隨其經下取之以引其氣下也
病若在中則傍取之(左刺右/右刺左)
又曰氣積於胷中者上取之寫人迎天突喉中積於腹
中者下取之寫三里與氣街上下皆滿者傍取之上下
取之(上天突人迎/下氣街三里)與季脇之下一寸重者雞足取之診
視其脉大而弦急及絶不至者及腹皮急甚者不可刺
也又曰審其隂陽以别柔剛陽病治隂隂病治陽(即從/陽引)
(隂從隂引陽以左治/右以右治左亦同)
又曰當補之時何所取氣當寫之時何所置氣然浮氣
之不循經者為衛氣其精氣之行於經者為榮氣葢補
則取浮氣之不循經者以補虚處寫則從榮置其氣而
不用猶棄置之也然病有虚實不一補寫之道亦不一
是以陽氣不足(浮/氣)而隂氣有餘則先補陽而後寫隂以
和之隂氣不足而陽氣有餘則先補隂而後寫陽以和
之如此則榮衛自然通行矣又曰用針者必先察其經
絡之虚實切而循之彈而按之視其應動者乃後取之
而下之六經調者謂之不病雖病亦自巳也一經上實
下虛而不通者此必有横絡盛加於大經令之不通視
而寫之此所謂解結也上寒下熱先刺其項太陽乆留
之已刺則熨項與背令熱令熱下合乃止此所謂推而
上之者也上熱下寒視其虛脉而陷之於經絡者取之
氣下乃止此所謂引而下之者也大熱遍身狂言妄聞
妄見視足陽明及大絡取之虛者補之血而實者寫之
因其偃卧居其頭前以兩手四指挾按頸動脉乆持之
卷而切推下至缺盆中而復止如前熱去乃止此所謂
推而散之者也　凡此莫非通經接氣但不以呼吸多
少而為經脉長短之候耳指微賦註所釋譬猶援儒入
釋以璞亂玉何其謬哉
　或曰今醫用針動輙以袖覆手暗行指法謂其法之
　神秘弗輕示人惟恐有能盜取其法者不知果何法
　耶
曰金針賦十四法與夫青龍擺尾等法可謂已盡之矣
舍此而他求法之神秘吾未之信也况此等法証之於
經則有悖於經質之於理則有違於理彼以為神我以
為詭彼以為秘我以為妄固可以娛弄世人實所以見
鄙識者古人有善惟恐不能及人今彼吝嗇至此法雖
神秘殆必神亦不佑法亦不靈也奚足尚哉
　或曰今醫置針於穴畧不加意或談笑或飲酒半晌
　之間又將針撚幾撚令呼幾呼仍復登筵以足其欲
　然後起針果能愈病否乎
曰經云凡刺之真必先治神又云手動若務針耀而匀
靜意視義觀適之變又云如臨深淵手如握虎神無營
於衆物又云如待所貴不知日暮凡此數説敬乎怠乎
又云虚之與實若得若失實之與虚若有若無謂氣來
實牢者為得濡虚者為失氣來實牢濡虚以隨濟迎奪
而為得失也
又曰有見如(如讀/為而)入有見如出葢謂入者以左手按穴
待氣已至乃下針針入候其氣盡乃出針也
又曰既至也量寒熱而留疾寒則留之熱則疾之留者
遲也疾者速也凡補者按之遲留寫者提之疾速也
又曰刺熱厥者留針反為寒刺寒厥者留針反為熱刺
熱厥者二刺隂而一刺陽刺寒厥者二刺陽而一刺隂
(機/)按已上數條此皆費而隠者也敬者能之乎怠者能
之乎古人所以念念在兹不敢頃刻而怠忽者惟恐虛
實得失而莫知寒熱疾留而失宜也因摭而輯之於此
庶使後學將以逞今之弊而變今之習也歟
　或曰諸家針書載某穴針幾分留幾呼灸幾壯出於
　經歟否歟
曰於經不載多出于俗傳也經曰病有浮沉刺有淺深
淺深不得反為大賊過之則内傷不及則外壅古人治
法惟視病之浮沉而為刺之淺深豈以定穴分寸為拘
哉又謂某穴宜留幾呼悖理尤甚經曰刺實須其虛者
留針隂氣隆至針下寒乃去針也經氣已至慎守勿失
又曰刺之而氣不至無問其數刺之而氣至乃去之勿
復針針各有所宜各不同形各任其所為而刺之要氣
至而有効効之信若風之吹雲明乎若見蒼天又曰氣
血之未應針則伏如横弩之安靜其應針也則起如機
發之迅疾然其氣血流注豈留呼而可為准定耶又曰
靜以乆留以氣至為故不以息之多歟而便去針是古
人用針惟以氣至為期而不以呼之多少為候若依留
呼之説氣至則可氣若不至亦依呼數而去針徒使破
皮損肉有何益於病哉故曰凡刺之害中而不去則精
泄不中而去則致氣精泄則病甚而恇致氣則生為癰
疽是也又謂某穴宜灸幾壯亦非至言惟當視其穴俞
肉之厚薄病之輕重而為灸之多少大小則可耳不必
守其成規所言某穴針幾分灸幾壯謂病宜針某穴則
宜入幾分病宜灸則宜灸幾壯針則不灸灸則不針也
不知其説者既針復灸既灸復針為害不淺
　或曰經言足陽明五藏六府之海也其脉大血多氣
　盛熱壯刺此者不深不散不留不寫也足陽明刺深
　六分留十呼足太陽深五分留七呼足少陽深四分
　留五呼足太隂深三分留四呼足少隂深二分留三
　呼足厥隂深一分留二呼手之隂陽其受氣之道近
　其氣之來疾其刺深者皆無過二分其留皆無過一
　呼灸之亦然灸而過此者得惡火則骨枯脉濇刺而
　過此者則脱氣此則古之法也今觀前篇所云則此
　篇所論亦皆非歟
曰此古人特論其理之常如此耳凡用刺法自有所宜
初不必以是為拘也經曰邪氣在上(言邪氣之/中人也髙)濁氣在
中(寒温不適飲食不節而病/在於腸胃故曰濁氣在中)清氣在下(言清温地氣中/人必從足始故)
(曰清氣/在下)故針陷脉則邪氣出(取之/上)針中脉則濁氣出(取/之)
(陽明/合)針太深則邪氣反沉而病益(浮淺之病不欲深刺/深則邪反入故曰反)
(沉/)又曰少長小大肥瘦以心撩之又曰其可為度量者
不甚脱肉而血氣不衰也若夫瘠瘦而形肉脱者惡可
以度量刺乎審切循捫按視其寒温盛衰而調之是謂
因適而為之真者是也
　或曰金針賦言諸陽之經行於脉外諸陽之絡行於
　脉内諸隂之經行於脉内諸隂之絡行於脉外是歟
　非歟
經曰經脉十二伏行分肉之間深而不見諸脉浮而常
見者皆絡脉也又曰當數者為經不當數者為絡又曰
諸絡脉不能經大節之間必行絶道而出入復合於皮
(十四經發揮以十二經之支脉伏行分肉之間者皆釋/為絡脉則絡脉亦伏行分肉之間者而不浮見亦能經)
(大節而不行絶道亦當經脉十六丈/二尺之數而非不當數也佀涉於誤)經曰百病必先於
皮毛邪中之則腠理開開則入客於絡(乃血絡/非大絡)留而不
去傳入於經又漸傳於府藏(機/)按經言則知諸經皆屬
於内諸絡皆屬於外經中只言内經外絡未嘗言隂陽
也且如榮行脉中衛行脉外榮氣之行分無分晝夜衛
氣晝但行陽夜但行隂素難嘗言之矣今謂陽經外陽
絡内隂經内隂絡外經無明文不知何據
　或曰賦言男子氣早在上晚在下女子氣早在下晚
　在上午前為早午後為晩從腰已上為上從腰已下
　為下男子早針氣乃上行晩針氣乃下行女子早針
　氣乃下行晩針氣乃上行其説亦有據乎
經曰榮氣行於脉中周身五十度無分晝夜至平旦與
衛氣㑹於手太隂衛氣行於脉外晝行陽二十五度夜
行隂二十五度至平旦與榮氣㑹於手太隂(機/)按衛氣
之行但分晝夜未聞分上下也男女藏府經絡氣血往
來未嘗不同也今賦所言如是似涉無稽之談安可為
法於人哉
　或曰賦言補寫之法男用大指進前左轉呼之為補
　退後右轉吸之為寫提針為熱挿針為寒女用大指
　退後右轉吸之為補進前左轉呼之為寫挿針為熱
　提針為寒午前如此午後反之其法是歟非歟
經曰冬至四十五日陽氣㣲上隂氣㣲下夏至四十五
日隂氣㣲上陽氣㣲下此論一年之隂陽升降也即此
一日隂陽之升降午前陽升隂降午後隂升陽降無分
於男女也考之素難男女藏府經絡穴俞血氣晝夜周
流無不同今賦言午前午後男女補寫顛倒錯亂如此
悖經㫖也甚矣故曰診不知隂陽逆從之理此治之一
失也又曰刺實須其虚者針下寒也刺虚須其實者針
下熱也曰寒曰熱惟針下為候何嘗以提按而分男與
女哉
　或曰針法刺左邉之穴將針右撚而氣上行將針左
　撚而氣下行刺右邉反之欲補先呼後吸欲寫先吸
　後呼其法亦可師歟
曰經絡周於人身無有左右上下之别今針左右不同
如此將謂左之經絡與右上一下两不相同耶經曰刺
不知經絡之徃來血氣之流行不足以為工此亦可謂
不知經絡之徃來矣呼補吸寫古今皆同予毋容議
　或曰丹溪言針法渾是寫而無補何謂也
經曰陽不足者温之以氣隂不足者補之以味針乃砭
石所制既無氣又無味破皮損肉發竅於身氣皆從竅
出矣何得為補經曰氣血隂陽俱不足勿取以針和以
甘藥是也又曰寫必用方補必用員盖謂以氣方盛以
月方滿以日方温以身方定以息方吸而内針復候其
吸而轉針乃復候其方呼而徐引針故曰寫必用方其
氣而行焉補必用員者員者行也行者移也宣其不行
之氣令其行也移其未復之脉使之復也夫寫固寫其
盛也於補亦云宣不行之氣移未復之脉曰宣曰移非
寫而何且考素問九針之用無非寫法丹溪之言豈無
所本哉經中須有補法即張子所謂祛邪實所以扶正
去舊實所以生新之意也帝曰補寫奈何岐伯曰此攻
邪也疾出以去盛血而復其真氣故云補也虞氏曰針
刺雖有補寫之法余恐但有寫而無補焉謂寫者迎而
奪之以針迎其經脉之來氣而出之固可以寫實也謂
補者隨而濟之以針隨其經脉之去氣而留之未必能
補也不然内經何以曰形氣不足病氣不足此隂陽皆
不足也不可刺之刺之重竭其氣老者絶滅壯者不復
矣若此等語皆有寫無補之謂也
　
　
　
　
　
　
　
　
　
　
　
　針灸問對卷中
欽定四庫全書
　針灸問對卷下
　　　　　　　　　　　　　眀　汪機　撰
　或曰病有宜灸者有不宜灸者可得聞歟
曰大抵不可刺者宜灸之一則沉寒痼冷二則無脉知
陽絶也三則腹皮急而陽䧟也舍此三者餘皆不可灸
盖恐致逆也
針經云䧟則灸之天地間無他惟隂與陽二氣而已陽
在外在上隂在内在下今言䧟下者陽氣下䧟入隂血
之中是隂反居其上而覆其陽脉証俱見寒在外者則
灸之(夫病有邪氣䧟下者有正氣䧟下者邪氣䧟下者/是經虛氣少邪入故曰感虚乃䧟下也故諸邪䧟)
(下在經者宜灸之正氣䧟下/宜藥升之如補中益氣之類)
經曰北方之人宜灸􁃛也為冬寒大旺伏陽在内皆宜
灸之以至理論則腎主臓藏陽氣在内冬三月主閉藏
是也若太過則病固宜灸􁃛此陽明䧟入隂水之中是
也
難經云熱病在内取㑹之氣穴為陽䧟入隂中取陽氣
通天之竅穴以火引火而導之此宜灸也若將有病者
一槩而灸之豈不悞哉　仲景云㣲數之脉慎不可灸
因火為邪則為煩逆追虚逐實血散脉中火氣雖㣲内
攻有力焦骨傷筋血難復也又云脉浮宜以汗解用火
灸之邪無從出因火而盛病從腰以下必重而痺名
火逆也脉浮熱甚而灸之此為實實因火而動必咽燥
唾血又云身之穴三百六十有五其三十穴灸之有害
七十九穴刺之為灾并中髓也　經之所見邪之所在
脉沉者邪氣在内脉浮者邪氣在表世醫只知脉之説
不知病證之禁忌若表見寒証身汗出身常清數慄而
寒不渇欲覆厚衣常惡寒手足厥皮膚乾枯其脉必沉
細而遲但有一二証皆宜灸之陽氣下䧟故也若身熱
惡熱時見躁作或面赤面黄嗌乾咽乾口乾舌上黄赤
時渇咽嗌痛皆熱在外也但有一二証皆不宜灸其脉
必浮數或但數亦不可灸灸之灾患立生若有鼻不聞
香臭鼻流清涕眼臉時癢或欠或啑惡寒其脉必沉是
脉證相應也或輕手得弦𦂳者是隂伏其陽也雖面赤
亦宜灸不可拘于面赤也(機/)按素難諸書皆言陽氣䧟
下者脉沉遲也脉證俱見寒在外者冬月隂寒大旺陽
明䧟入隂水之中者並宜灸之設脉浮者陽氣散於肌
表者皆不宜灸丹溪亦曰夏月陽氣盡浮于表今醫灼
艾多在夏月寧不犯火逆之戒乎或者因火而生熱脹
發黄腰痺咽燥唾血者徃徃有之尚不知為火逆所致
寧甘心於命運所遭悲夫經曰春夏養陽以火養陽安
有是理論而至是雖愚亦當有知者焉
　或曰𠻳病多灸肺俞風門何如
曰肺主氣屬金行秋之令喜清而惡熱受火所制為華
盖居四藏之端飲食入胃熱氣上蒸兼之六部有傷痰
火俱作發而為欬為𠻳其痰多者顯是脾之濕濁隨火
上升為𠻳其痰少者肺火抑欝不得宣通為欬欬形屬
火痰形属濕風門肺俞二穴明堂銅人皆云治𠻳今人
見有痰而𠻳無痰而欬一槩於三伏中灸之不計壯數
二穴切近華盖而欬與𠻳本因火乘其金兹復加以艾
火燔灼金欲不傷得乎况三伏者火旺金衰故謂之伏
平時且不可灸而况於三伏乎夫治𠻳當看痰與火孰
急無痰者火旺金衰十死七八瀉火補金間或可生痰
多者濕盛也降火下痰其𠻳自愈縱灸肺俞風門不過
三壯五壯瀉其熱氣而已固不宜多灸三伏之中更不
宜灸也
　或曰頭目之疾灸之何如
曰手之三陽從手至頭足之三陽從頭走足督脉自尾
閭抵脊上頭至人中頭者手足三陽與督脉所㑹之地
故冬月之寒頭無所畏美酒之飲面為之赤是皆諸陽
所致也今有頭風頭暈中風發致眼目耳鼻等疾輒於
頭部諸穴多灼艾炷是猶抱薪救火安能濟耶當看病
在氣分血分分類施治庶得其宜縱使應灸亦不過三
壯五壯以瀉熱氣而已眼目疼痛多由血熱豈宜妄灸
助熱以傷其血哉
　或曰人言無病而灸以防生病何如
曰人之有病如國之有盜須用兵誅其兵出于不得已
也針灸治病亦不得已而用之人言無病而灸如破船
添釘又言若要安膏肓三里不要乾此世俗之通論予
獨以為不然夫一穴受灸則一處肌肉為之堅硬果如
船之有釘血氣到此則澁滯不能行矣昔有病跛者邪
在足少陽分自外踝以上循經灸者數穴一醫為針臨
泣將欲接氣過其病所纔至灸瘢止而不行始知灸火
之壞人經絡也或有急證欲通其氣則無及矣邪客經
絡為其所苦灸之不得已也無病而灸何益於事
　或曰膏肓治百病而諸家取穴之法不同何歟
曰髙下各去髀骨一側指許是穴不可失之狹狹則内
犯大筋不可失之濶濶則外犯髀骨必須大筋之外髀
骨之内空處按之覺與前胸乳間膈膜相應乃是真穴
舊傳取两乳間量則分作八寸以比横寸之則量之于
背盖人有生而背突者背常濶而胸常狹胸突者胷常
濶而背常狹安能保其無過與不及焉又有兒時偏卧
一邊以致背有邉濶邉狹者亦不可以邊之濶狹為拘
但當隨其一邊濶狹相去髀骨一側指許為正也人之
項有二大筋夾脊而下两筋外空為第二行穴俞穴俞
外又有二大筋大筋外空為第三行穴俞膏肓係在三
行魄户之下神堂之上若㸃穴不出髀骨一側指許則
傷筋骨非真穴也世人又有四肋三間之説揣按自大
􁀙至三節之下四節之上准望於三四椎間定穴指為
四肋三間用之不疑瘦人椎骨分暁用之可也肥人揣
按實難又以指節寸量開三寸取穴背高而狹者全不
合四肋三間之説矣嘗是灸一骨立之人用側指許法
㸃之方大悟四肋三間之妙盖人之髀骨㣲有少曲髀
骨下㢘上㢘四肋之内自有三間膏肓正在四肋三間
之中即非脊骨三四椎之間也世人多灸之者盖膏肓
神明所居或為邪干則脂膏銷鑠肓膜瘦薄灸之而病
或安者以三焦主氣為諸陽之府氣病則陽虚而隂不
得相附膏肓在三焦部分氣之所聚而行於諸陽宜其
王於氣病也若治血病吾未見其可者晉侯夣二豎子
在膏肓間非秦緩不能灸也以陽氣將絶邪得專之故
也
　或曰古謂癰疽始發灸之可使輕淺何謂也
丹溪曰用火以暢達拔引欝毒此從治之意惟頭為諸
陽所聚艾炷宜小而少若身上痛則灸至不痛不痛須
灸至痛有因灸而死者盖虚甚孤隂將絶其脉必浮數
而大且皷精神必短而昏無以抵當火氣宜其危也
　或曰灸之不發何如
羅氏曰覃公四十九嵗病臍腹冷疼完榖不化足胕寒
逆精神困弱脉沈細㣲灸氣海三里陽輔三日後以葱
熨灸瘡皆不發復灸數壯亦不發十日後全不作膿瘡
乾而愈針書曰凡用針氣不至不効灸之亦不發大抵
血氣空虚不能作膿失其所養故也加以不慎邪氣加
之病必不退或曰覃公所養無不如意何謂失其所養
曰君言所養口體者也此論所養性命者也覃公壮年
得志務快其心血氣空虚以致此耳
　或曰灸有補㵼乎
經曰以火補者無吹其火須自滅也以火㵼者疾吹其
火傳其艾須其火滅也虞氏曰灸法不問虚實寒熱悉
令灸之亦有補冩乎曰虚者灸之使火氣以助元氣也
實者灸之使實邪隨火氣而發散也寒者灸之使其氣
復温也熱者灸之引欝熱之氣外發火就燥之義也
　或曰周身經絡及穴俞相去分寸經穴起止十二經
　納支干等條古有歌括亦可讀否
曰經脉者所以能决死生處百病調虚實不可不通先
賢以歌括之欲人易記誦耳安可不讀歌曰　手太隂
肺中焦生下絡大腸出賁門上膈屬肺從肺系系横出
腋臑中行肘臂寸口上魚際大指内側爪甲根支絡還
從腕後出接次指屬陽明經　陽明之脉手大腸次指
内側起商陽循指上㢘出合谷两筋岐骨循臂肪入肘
外㢘循臑外肩端前㢘柱骨傍從肩下入缺盆内絡肺
下膈屬大腸支從缺盆直上頸斜貫頰前下齒當環出
人中交左右上夾鼻孔注迎香　胃足陽明交鼻起下
循鼻外上入齒環出俠口繞承漿頥從大迎頰車裏耳
前髪際至額顱支下人迎缺盆底下膈入胃絡脾宫直
者缺盆下乳内一支幽門循腹裏下行直合氣衝中遂
由髀關抵膝臏䯒跗中指内關同一支下膝注三里前
出中指外間通一支别走足跗指大指之端經盡矣
太隂脾起足大指上循内側白肉際核骨之後内踝前
上臑循􁀙經膝裏股内前㢘入腹中屬脾絡胃與膈通
俠嚨連舌散舌下支絡從胃注心宫
手少隂脉起心中下膈直與小腸通支者還從心系走
直上咽嚨繫目瞳直者上肺出腋下臑後肘内少海從
臂内後㢘抵掌後兊骨之端注少衝　手太陽經小腸
脉小指之端起少澤循手外側出踝中循臂骨出肘内
側上循臑外出後㢘直過肩解繞肩甲交經下入缺盆
内向腋絡心循咽嗌下膈抵胃屬小腸一支缺盆貫頸
頰至目兊皆却入耳復從耳前仍上頰抵鼻升至目内
眥斜絡于顴别絡接　足經太陽膀胱脉目内眥上起
額尖支者巔上至耳角直者從巔腦後懸絡腦還出别
下項仍循肩膊俠脊邉抵腰膂腎膀胱内一支下與後
隂連貫臀斜入委中穴一支膞内左右别貫髀俠脊過
髀樞臀内後㢘膕中合下貫踹内外踝後京骨之下指
外側　足經腎脉屬少隂小指針趣湧泉心然谷之下
内踝後别入跟中腨内侵出膕内㢘上股内貫脊屬腎
膀胱臨直者屬腎貫肝膈入肺循喉舌本尋支者從肺
絡心内仍至胸中部分深　手厥隂心主起胸屬包下
膈三焦宫支者循胸出脇下脇下連腋三寸同仍上抵
腋循臑内太隂少隂兩經中指透中衝支者别小指次
指絡相通　手經少陽三焦脉起自小指次指端兩指
岐骨手腕表上出臂外兩骨間肘後臑外循肩上少陽
之後交别傳下入缺盆膻中分散絡心膈鬲裏穿支者
膻中缺盆上上項耳後耳角旋屈下至頥仍注頰一支
出耳入耳前却從上關交後頰至目内眥乃盡焉　足
脉少陽膽之經始從兩目銳眥生抵頭循角下耳後腦
空風池次第行手少陽前至肩上交少陽右上缺盆支
者耳後貫耳内出走耳前銳眥循一支銳眥大迎下合
手少陽抵項根下加頰車缺盆合入胸貫膈絡肝經屬
膽仍從胸裡過下入氣街毛際縈横入髀厭環跳内直
者缺盆下腋膺過季脇下髀厭内出膝外㢘是陽陵外
輔絶骨踝前過足跗小指次指分二支别從大指去三
毛之際接肝經　厥隂足脉肝所終大指之端毛際
叢足跗上㢘太衝分踝前一寸入中封上踝交出太
隂後循膕内㢘隂股充環遶隂器抵少腹侠胃屬肝絡
膽逢上貫膈裏布脇肋俠喉頏顙目繫同脉上巔㑹督
脉出支者還生目系中下絡頰裏環唇内支者便從膈
肺起
　十五絡脉歌(經之横支交/接他經者)
歌曰人身絡脉一十五我今逐一從頭舉手太隂絡為列
缺手少隂絡即通里手厥隂絡為内關手太陽絡支正是手陽
明絡偏歴當手少陽絡外關位足太陽絡號飛陽足陽
明絡豐隆記足少陽絡為光明足太隂絡公孫寄足少
隂絡名大鍾足厥隂絡蠡溝配陽督之絡號長强隂任
之絡為屏翳脾之大絡為大包十五絡名君須記
　周身經穴相去分寸歌
　肺經
太隂肺兮出中府雲門之下一寸所雲門氣户傍二寸
人迎之下二骨數天府腋下三寸求俠白肘上五寸頭
尺澤肘中約紋是孔最脘上七寸收列缺側腕寸有半
經渠寸口䧟中勘太淵掌後横紋端魚際節後散脉間
少啇大指内側尋一十一穴慿君筭
手陽明經屬大腸食指内側號啇陽本節前取二間定
本節後取三間間岐骨陷中尋合谷陽谿腕中上側屬
腕後三寸偏歴當五寸半中温溜場下㢘上㢘下一寸
上㢘里下一寸建三里曲池三寸下屈肘紋頭曲池􁀙
肘髎大骨外㢘詳五里肘上三寸量臂臑五里上四寸
肩髃肩端兩骨央巨骨肩端义骨内天鼎缺盆之上藏
扶突曲頰下一寸禾髎五分水溝疆鼻下孔傍五分内
左右二穴皆迎香(二十/穴)
　胃經
胃之經兮足陽明頭維本神寸五尋下關耳前動脉是
頰車耳下五分真承泣目下七分取四白目下一寸扃
巨髎孔傍八分定地倉夾吻四分平大迎曲頷前一寸
人迎結傍五寸濱水突在頸大筋前下直氣舍上人迎
氣舍迎下夾天突缺盆横骨陷中親氣户俞府傍二寸
直乳六寸又四分庫房屋翳膺忩近乳中正對乳中心
乳根之穴出乳下五穴各一寸六真不容夾幽門寸五
承滿梁門關門有太乙挨排滑肉門各分一寸穴可全
天樞安在夾臍傍外陵樞下一寸當大巨二寸水道五
歸來七寸是其鄉氣衝曲骨傍三寸來下鼠上脉中央髀闗
兎後六寸置伏兎市上三寸量陰市膝上三寸許梁邱二
寸是其場膝臏骭下尋犢鼻膝眼四穴乃兩傍膝下三寸
三里位里下三寸上亷地條口上亷下一寸條口二寸下
亷是豐隆下亷外一寸踝上八寸分明記衝陽陷上二寸
放陷谷内庭後寸半内庭次指外間容厲兊大指次指上
　脾經
大指内側隱白位大都節後陷中值太白内側核骨下
公孫節後一寸與商邱有穴屬經金踝下㣲前陷中寄
内踝三寸三陰交漏谷六寸踝上是膝下五寸為地機
陰陵内側膝輔次血海分明膝臏上内亷肉際三寸據
箕門血海上六寸筋間動脉須審議衝陽五寸大横下
三寸三分府舍治腹結横下寸三分大横夾臍須可記
腹哀半寸去日月直與食竇相連比食竇天谿及胸卿
周榮各一寸六置大包淵液下三寸此經足太陰脾地
　少陰心經
少陰心起極泉宫腋下筋間動脉從青靈肘節上三寸少海
肘節後内容靈道掌後一寸半通里腕後一寸鍾隂郄五分取
動脉神門掌後横紋中少府節後勞宫值小指内側是少衝
　小腸經
手小指端名少澤前谷外側節前索節後陷中尋後谿腕骨
腕前骨下測腕中骨下陽谷討腕上一寸名養老支正腕後量
五寸小海肘端五分好肩真胛下兩骨解臑俞大骨之下考天
宗骨下有陷中秉風髎後皆有空曲垣肩中曲胛售外俞大
椎一寸從肩中二寸大椎旁天窻胛下動脉詳天容耳下曲
胛後顴髎面頰鋭骨量聴宫耳珠大如菽手太陽穴終此鄉
　腎經
湧泉屈足踡指取腎經起處此穴始然谷踝後大骨下
踝後跟上太谿舉谿下五分尋大鍾水泉谿下一寸許
照海踝下隂蹻生踝上二寸復溜停溜前筋骨取交信
亦曰踝上二寸行築賔六寸腨分别隂谷膝内看輔骨
横骨曲如偃月形大赫氣穴四滿竭中注肓俞正夾臍
五寸分作六穴隙商曲石闗隂都接通谷幽門一寸列
幽門寸半夾巨闕歩廊神封靈虚謁神藏彧中入俞府
各一寸六不差疊欲知俞府在何方璇璣之傍二寸量
　膀胱經
足太陽兮膀胱經目眥内角始睛明攅竹眉頭陷中是
此穴禁灸宜用鍼曲差二穴神庭畔五處挨排夾上星
承光五處後寸半通天絡却亦相停玉枕横夾於腦户
尺寸當准銅人形天柱項後髪際治大筋外亷䧟中是
除脊量開有寸分第一大杼二風門肺俞三椎厥隂四心
俞五椎骨下論督俞膈俞相等級第六第七次第列第八
椎下穴無有肝俞數之椎當九十椎膽俞脾十一十二椎下
胃俞述三焦腎俞氣海俞十三十四十五椎大腸闗元并
小腸十六十七十八椎要知膀胱俞何在十九椎下去尋
求中膂内俞廿節側白環俞當强一强上髎次髎中與下
一空之中容一髎四髎四空憑眼看夾脊一寸腰胯間五
穴五寸至會陽尾骨旁開二寸方背部三行起附分第
二椎下此穴始三寸半是夾脊量若還除脊三寸當魄
户第三椎下覔第五椎下索神堂膏肓四肋三間取(一/説)
(三椎下四椎五椎上一/説四椎下五分三三分)曲髀骨下側指許第六噫嘻端
可守膈關第七魂門九陽剛意舍并胃倉十椎十一二
相叅肓門椎數當十三至室十四椎邉傍除下十五六
七八胞肓十九合叅詳秩邉二十椎節下扶承臋下横
紋疆殷門承下六寸見浮郄委陽上一寸委陽却並殷
門鄉膕中外亷兩筋許委中膝膕約紋裏此下二寸合
陽主承筋腨腸中央論承山腨下兩分尖外踝七寸上
飛陽附陽踝上三寸量金門踝下軟骨上申脉邱墟前
後安崑崙踝後跟骨逢僕叅跟骨後䧟中申脉踝上容爪
甲京骨外側大骨壓束骨本節後䧟容通谷本節前䧟
向至隂小指爪甲角一百三十三穴窮
　心包絡經
厥隂心包何所得乳後一寸天池索天泉腋下二寸求
曲澤肘紋尋動脉郄紋去腕五寸通間使腕後三寸逢
内關去腕纔二寸大陵掌後兩筋中勞宫掌内屈指取
中指之末取中衝
　三焦經
關衝名指外側邉小指次指間液門中渚次指本節後
陽池表腕有穴存腕上二寸外關絡支溝腕後三寸著
㑹宗四寸空中求消詳一寸無令錯肘後五寸臂大脉
此是三陽絡所宅四瀆肘外並三陽天井肘上一寸側
肘上二寸清泠淵消爍臂外肘分索臑㑹去肩三寸中
肩􁏋肩端臑上通天髎盆上毖骨際天牖傍頸後天容
翳風耳後尖角䧟瘈脉耳後鷄足逢顱顖耳後青絡脉
角孫耳郭開口空絲竹眉後䧟中㸔禾􁏋耳前兊髪叢
耳門耳前當耳缺此是手少陽經穴
　膽經
瞳子􁏋起目眥鋭耳前䧟中尋聴㑹上關耳前開口空
懸釐顳顬下亷際懸顱正在曲角端頷厭顳顬上亷㸔
曲髪掩耳正尖上率谷入髪寸半安本神入髪際四分
穴在耳上率谷前曲差之前一寸半陽白眉上一寸判
臨泣有穴當目上直入髪際五分望目牎正營各一寸
承靈營後五寸放天衝耳上三寸居浮白入髮一寸儲
竅隂枕下動有空完骨入髮四寸餘腦空正夾玉枕骨
風池腦後髪際袪肩井骨前寸半衎淵液腋下三寸按
輒筋平前却一寸日月期門一寸半直下五分細求之
京門監骨腰中㸔帯脉季肋寸八分五樞直下三寸算
維道章下五寸三居􁏋八寸三分叅脇堂脇下㸔二肋
環跳髀樞宛宛探兩手著腿風市謀膝上五寸中瀆搜
陽關陵泉上三寸隂陵膝下二寸求陽交外踝斜七寸
正上七寸尋外坵光明外踝上五寸陽輔踝上四寸收
踝上三寸名絶骨坵墟踝前䧟中留臨泣俠谿後寸半
五㑹谿後一寸侔俠谿小次岐骨内竅隂小指次指休
大敦拇指三毛聚行間骨尖動脉注節後有絡連五
㑹大衝節後二寸遇中封内踝前一寸貼著大筋後䧟
見蠡溝踝上五寸候上直中都下伏溜中都上取隂陵
泉折中下取内踝尖膝關犢鼻下二寸曲泉絞頭兩筋
兼隂包四寸膝臏上内亷筋間穴可僉五里氣衝下三
寸向内半寸隂股瞻隂亷穴在羊矢下氣衝相去二寸
􁀙羊矢氣衝傍一寸股内横紋有核見章門臍上二寸
量横取六寸季肋端期門乳根外寸半直下半寸二肋詳
齗交唇内齗縫鄉兊端正在唇上􁀙水溝鼻下溝内
索素􁏋宜向鼻端詳頭形北髙面南下先以前後髪
際量分為一尺有二寸髪上五分神庭場庭上五分上
星位顖㑹星上一寸强上至前頂一寸半旋毛百㑹居
中央神聰百㑹四面取各取一寸穴之方後頂强間腦
户三相去寸半共一般後髪五分定啞門門上五分風
府停大椎在上下尾骶分為二十一椎也椎是骨接高
處真䧟中無骨穴可尋上之七椎用法折每節一寸四
分列縂計七椎數之的九寸八分分七節折量自有靈
樞經請君詳㸔骨度篇大椎第一節上安二椎陶道身
柱三神道靈䑓至陽穴第五六七椎下列筋縮第九椎
下住脊中接脊十一二懸樞命門十三四陽關十六椎
下次二十一椎腰俞擠更有長强居尾骶十四椎節與
臍平中之七節端可詳此下乃為下七節竒分俱在下
椎截
　任脉俞穴
㑹隂正在兩隂間曲骨臍下毛際安中極臍下四寸取
石門二寸關元三氣海臍下一寸半隂交臍下一寸放
分明臍中號神闕水分臍上一寸列下脘建里中上腕
各各一寸為君説巨闕上脘一寸半鳩尾敝骨五分斷
中庭膻中寸六分膻中兩乳中間存玉堂紫宫及華盖
相去各一寸六分華葢璣下一寸量璇璣突下一寸當
天突結下宛宛内亷泉頥下骨尖傍承漿唇前頥稜下
任脉俞穴終此章
　或曰諸穴相去尺寸針灸家多屈男左女右中指中
　節兩横紋尖為一寸折量周身之穴果合經歟否歟
曰天有三百六十五度人身孔穴上應天度亦有三百
六十五穴穴俞相去逺近而以中指中節横紋為寸不
思人有身長指短者有指長身短者以此為准寧無誤
耶靈樞骨度言人之周身孔穴各有定寸如頭之大骨
圍二尺六寸髪所覆者顱至項一尺二寸前髪際至百
㑹五寸後髪際至百㑹七寸頭形北髙南下顯然不同
折量令人散髪分歸左右用篦自前髪際量至後髪際
不拘頭之大小折作一尺二寸則穴穴各有攸當髪際
不明取眉心直上量至大椎穴上折作一尺八寸也今
取百㑹穴者云在頂上旋毛中而旋有正有偏又取前
後髪際及兩耳尖上折中殊不思五寸七寸多寡不同
豈能以此為准則哉髪已下至頥長一尺耳後當完骨
廣九寸耳前當耳門廣一尺三寸兩顴之間相去七寸
兩髀之間廣六寸半足長一尺二寸廣四寸半胸圍四
尺五寸腰圍四尺二寸結喉下至缺盆中長四寸缺盆
下至􁕲􁕳長九寸􁕲􁕳下至天樞長八寸天樞下至横
骨長六寸半横骨上亷下至内輔上亷長一尺八寸内
輔上亷下至下亷長三寸半内輔下亷下至内踝長一
尺三寸内踝下至地長三寸膝膕下至跗屬長一尺六
寸跗屬下至地長三寸角已下至柱骨長一尺行腋中
不見者長四寸腋下至季脇長一尺二寸季脇下至髀
樞長六寸髀樞下至膝中長一尺九寸膝下至外踝長
一尺六寸外踝下至京骨長三寸京骨下至地長一寸
背部大椎至尾骶共二十一節折作三尺每節得一寸
四分竒分俱剰在下七節也横寸約取背中脊骨作一
寸横開腹部兩乳之間折為八寸横寸准此心蔽骨下
至臍中七寸無蔽骨取心岐骨下至臍中作七寸直寸
准此臍下用直寸量之手部中指末至本節四寸半本
節至腕四寸腕至肘一尺二寸半肘至肩一尺七寸可
見俗以中指中節為一寸者誤矣此所謂同身寸也無
問湯之七尺文王九尺曹交九尺四寸肥瘦侏儒俱准
靈樞所定尺寸折量孔穴不惟同身二字明白無疑而
古今固可以同之也柰何時人厭繁喜簡不讀靈樞徒
使患者無辜而受炮烙之苦忍哉
　經穴起止歌
手肺少啇中府起大腸啇陽迎香主足胃厲兑頭維三
脾部隠白大包黍膀胱睛明至隂位腎經湧泉俞府住
心包中衝天池隨三焦關衝耳門推膽家竅隂瞳子􁏋
肝經大敦期門紹手心少衝極泉來小腸少澤聽宫罷
十二經穴始終歌學者銘于肺腑照
　十二經納支干歌
肺寅大卯胃辰宫脾巳心午小未中申膀酉腎心包戍
亥三子膽丑肝通此是經脉流注序君當記取在心胸
甲膽乙肝丙小腸丁心戊胃己脾鄉庚屬大腸辛屬肺
壬屬膀胱癸腎藏三焦亦向壬中寄包絡同歸入癸方
　天心十一穴歌
三里内庭穴曲池合谷接環跳與陽陵通里并列缺委
中配承山下至崑崙穴合担用法担合截用法截此法
人不知金鎻通關節(機/)按他家又添大衝作十二穴
去陽陵加陽輔截者截穴用一穴也担者兩穴或手與
足二穴或兩手兩足各一穴也(一説右手提引謂之担/左手推按謂之截担則)
(氣來截則氣去所解無定見者法不/經見故諸家各以己意而釋之也)
　經脉交㑹八穴歌
公孫衝脉胃心胸内關隂維下緫同臨泣膽經連帶脉
陽維目鋭外關逢後谿督脉内眥頸申脉陽蹻絡亦通
列缺肺任行肺系隂蹻照海隔喉嚨
　八㑹歌(熱病在内者各隨其/所屬而取之㑹也)
八脉始終連八㑹府㑹太倉中脘内臟㑹季肋是章門
骨杼血膈(骨㑹大杼/血㑹膈俞)都在背氣㑹三焦在膻中筋㑹陽
陵居膝外髓㑹絶骨脉大淵(脉㑹/太淵)學者當知其所在
　十二經見証歌
肺經多氣而少血是動(因氣/動也)則病喘與欬肺脹膨膨缺
盆痛兩手交瞀為臂厥所生病者(不因/氣動)為氣𠻳喘渇煩
心胸滿結臑臂之内前亷痛小便頻數掌中熱氣虛肩
背痛而寒氣盛亦疼風汗出欠伸少氣不足息遺失無
度溺變别大腸氣盛血亦盛是動頰腫并齒病所生病
者為鼻衂目痛口乾喉痺候大指次指用為難肩前臑
外痛相叅
胃經多氣復多血是動欠伸面顔黑凄凄惡寒畏見人
忽聞木音心震慴登髙而歌棄衣走甚則腹脹氣賁響
凡此諸疾骭厥竭所生病者狂瘧説濕温汗出鼻血
流口喎唇胗喉痺結膝臏疼痛腹脹兼氣膺伏兎䯒外
亷足跗中指俱痛徹有餘消谷溺黄色不足身前寒振
慄胃房脹滿不消食氣盛身前熱似蒸此是胃經之病
真　脾經氣盛而血衰是動其病氣所為食入即吐胃脘
痛更兼身體痛難移腹脹善噫舌本强得食與氣怏然
衰所生病者舌腫痛體重不食亦如之煩心心下仍急
痛泄水溏瘕寒瘧隨不卧强立股膝腫疽發身黄大指
痿　心經多氣少血宫是動心脾痛難任渇欲飲水咽
亁燥所生脇痛目如金脇臂之内後亷痛掌中有熱向
經尋　小腸氣少還多血是動則病痛咽嗌頷下腫兮
不可顧肩似拔兮臑似折所生病主肩臑痛耳聾目黄
腫腮頰肘臂之外後亷痛部分尤當細分别　膀胱血
多氣猶少是動頭疼不可當項似拔兮腰似折脾强痛
徹脊中央膕如結兮腨如裂是為踝厥筋乃傷所主瘧
痔小指癈頭顖頂痛目色黄腰尻膕脚疼連背淚流鼻
衂及癲狂　腎經多氣而少血是動病饑不欲食喘𠻳
唾血喉中鳴坐而欲起面如垢目視昏>昏>氣不足心懸
如饑常惕惕所生病者為舌亁口熱咽痛氣賁逼股内
後亷并脊疼心腸頰痛疸而澼痿厥嗜卧體怠惰足下
熱痛皆腎厥　心包少氣原多血是動則病手心熱肘
臂攣急腋下腫甚則胸脇支滿結心中澹澹或大動喜
笑目黄面赤色所生病者為煩心心痛掌中熱之疾
三焦少血還多氣是動耳鳴喉腫痺所生病者汗自出
耳後痛兼目鋭眥肩臑肘臂外眥疼小指次指亦如廢
　膽經多氣而少血是動口苦善太息心脇疼痛難轉
移面塵足熱體無釋所生頭痛連鋭眥缺盆腫痛并兩
腋馬刀挾癭生兩旁汗出振寒㾬瘧疾胸脇髀膝至跗
骨絶骨踝痛及諸節　肝經血多氣少方是動腰疼俛
仰難男疝女人少腹腫面塵脱色及咽亁所生病者為
胸滿嘔吐洞泄小便難或時遺溺并狐疝臨症還須仔
細㸔(機按經言十二經是動及所生諸病虛則補之實/則冩之熱則疾之寒則留之䧟下則灸之不盛不)
(虚以經取之盛者寸口大三倍於人迎虛者寸口反小/于人迎也茲集切脉觀色數條於前繼集諸經病症數)
(條于後盖欲學者備舉兼盡庶不䧟於一偏免/致殺人于無知無識隂譴之報或可以少逭也)
　十二經井滎俞經合歌
少啇魚際與大淵經渠尺澤肺相連啇陽二三間合谷
陽谿曲池大腸原少衝少府屬於心神門靈道少海尋
少澤前谷後谿腕陽谷小海小腸經大敦行間太衝㸔
中封曲泉屬于肝竅隂俠谿臨泣膽坵墟陽輔陽陵泉
隠白大都太白脾啇坵隂陵切要知湧泉然谷太谿穴
復溜隂谷腎之經厲兊内庭䧟谷胃衝陽解谿三里隨
至隂通谷束京骨崑崙委中是膀胱中衝勞宫心包絡
大陵間使曲澤傳關衝液門中渚穴陽池支溝天井源
此是三焦經穴俞號白流注五行全
　禁針穴歌
禁針穴道要先明腦户顖會及神庭絡却玉枕角孫穴
顱顖承泣隨承靈神道靈臺膻中忌水分神闕并㑹隂
横骨氣衝手五里箕門承筋并青靈更加臂上三陽絡
二十二穴不可針孕婦不宜針合谷三隂交内亦同倫
石門針灸應須忌女子終身無姙娠外有雲門并鳩尾
缺盆客主人莫深肩井針時令悶倒三里急補命還平
　禁灸穴歌
禁灸之穴四十五承光啞門并風府天柱素􁏋臨泣上
睛明攅竹迎香數禾􁏋顴􁏋絲竹空頭維下關與脊中
肩貞心俞白環俞天牖人迎共乳中周榮淵液并鳩尾
腹哀少商魚際同經渠天府中衝位陽關陽池地五㑹
隠白漏谷隂陵泉條口犢鼻併隂市伏兔髀關及委中
殷門申脉承扶忌
　重解虚則補之四句
機按難經所解義猶未悉且舉心言之經文虚實字指
虚邪實邪言非心之虚實也假如從心之後來者為虚
邪虚邪傷心當補然心之後肝肝為心之母也從心之
前來者為實邪實邪傷心當瀉然心之前脾脾為心之
子也舉此以例從心所勝來者為微邪微邪金也微邪
傷心亦當補從心所不勝來者為賊邪賊邪水也賊邪
傷心亦當瀉可見肝肺同一虚邪而當補脾腎同一實
邪而當瀉至于心之正邪火也心病于火乃本經自病
既非他經之虚邪來傷亦非他經之實邪來襲是以不
須補瀉他經只就本經之虚實以補寫也故曰不虚不
實以經取之不虚不實亦指虚邪實邪言如此分解其
義方盡可將此連前後數篇觀之則可見矣
　
　
　
　針灸問對卷下
