#+TITLE: 開元天寶遺事-五代-王仁裕
#+DATE: 2016-06-11 12:24:17
#+SOURCE: github.com/kanripo/KR3l0020 master 5e35bcd6                
欽定四庫全書　　　　　子部十二
　開元天寳遺事　　　　　小説家𩔖一(雜事之屬/)
　　提要
　　　　(臣/)等謹案開元天寳遺事四巻五代王仁裕
　　　　撰仁裕字徳輦天水人唐末為秦州節度判
　　　　官後仕蜀為翰林學士唐荘宗平蜀復為秦
　　　　州節度判官廢帝時以都官郎中充翰林學
　　　　士晉髙祖時為諫議大夫漢髙祖時復為翰
　　　　林學士承㫖遷户部尚書罷為兵部尚書太
　　　　子少保周顯德三年卒事迹具五代史襍傳
　　　　晁公武讀書志曰蜀亡仁裕至鎬京採摭民
　　　　言得開元天寳遺事一百五十九條分為四
　　　　巻洪邁容齋隨筆則以為托名仁裕摘其中
　　　　舛謬者四事一為姚崇在武后時已為宰相
　　　　而云開元初作翰林學士一為郭元振貶死
　　　　後十年張嘉貞乃為宰相而云元振少時宰
　　　　相張嘉貞納為壻一為張九齡去位十年楊
　　　　國忠始得官而云九齡不肯及其門一為蘇
　　　　頲為宰相時張九齡尚未逹而云九齡覧其
　　　　文巻稱為文陣雄師所駁詰皆為確當然蘇
　　　　軾集中有讀開元天寳遺事四絶句司馬光
　　　　作通鑑亦採其中張彖指楊國忠為氷山語
　　　　則其書實在二人以前非雲仙㪚録龍城録
　　　　之流晩出於南宋者可比葢委巷相傳語多
　　　　失實仁裕採摭於遺民之口不能證以國史
　　　　是即其失必以為依託其名則事無顯證劉
　　　　義慶世説新語劉孝標註往往摘其牴牾要
　　　　不以是謂不出義慶手也故今仍從舊本題
　　　　為仁裕撰焉乾隆四十六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　開元天寶遺事巻一
　　　　　　　　　　　　蜀　王仁裕　撰
　　玉有太平字
開元元年内中因雨過地潤㣲裂至夜有光宿衛者記
其處所曉乃奏之上令鑿其地得寶玉一片如拍板様
上有古篆天下太平字百僚稱賀收之内庫
　　步輦召學士
明皇在便殿甚思姚元崇論時務七月十五日苦雨不
止泥濘盈尺上令侍御者擡步輦召學士來時元崇為
翰林學士中外榮之自古急賢待士帝王如此者未之
有也
　　賜筯表直
宋璟為宰相朝野人心歸美焉時春御宴帝以所用金
筯令内臣賜璟雖受所賜莫知其由未敢陳謝帝曰所
賜之物非賜汝金蓋賜卿之筯表卿之直也璟遂下殿
拜謝
　　截鐙留鞭
姚元崇初牧荆州三年受代日闔境民吏泣擁馬首遮
道不使去所乘之馬鞭鐙民皆截留之以表瞻戀新牧
具其事奏之詔褒美焉就賜中金一千兩
　　慙顔厚如甲
進士楊光逺惟多矯飾不識忌諱遊謁王公之門干索
權豪之族未嘗自足稍有不從便多誹謗常遭有勢撻
辱畧無改悔時人多鄙之皆曰楊光逺慙顔厚如十重
鐵甲也
　　七寶山座
明皇於勤政樓以七寶裝成山座髙七尺召諸學士講
議經㫖及時務勝者得升焉惟張九齡論辨風生升此
座餘人不可階也時論美之
　　癡賢
右拾遺張方回精神不爽時人呼為癡漢子毎朝政有
失便抗疏論之精彩昻然進不懼死明皇嘗謂右拾遺
張方回忠賢人也
　　蜂蝶相隨
都中名姬楚蓮香者國色無雙時貴門子弟争相詣之
蓮香毎出處之間則蜂蝶相隨蓋慕其香也
　　掃雪迎賔
巨豪王元寶毎至冬月大雪之際令僕夫自本家坊巷
口掃雪為徑路躬親立於坊巷前迎揖賔客就本家具
酒炙宴樂之為暖寒之㑹
　　夢虎之妖
周象者好畋獵後為汾陽令忽夢一乳虎相逼驚而睡
覺因兹染疾後有僧海寧者因過象門謂隣叟曰此居
有妖氣乆則不可救也隣叟遂聞於象象召僧令視之
僧曰當與君禳之遂擇日設壇持劒禹步誦咒自大門
而入至於寢所繞患人數徧而叱之忽於牀下作一虎
聲家人悉驚奔散周象亦不覺投牀下伏死於地僧以
水噀之須臾如故
　　記事珠
開元中張説為宰相有人惠説二珠紺色有光名曰記
事珠或有闕忘之事則以手持弄此珠便覺心神開悟
事無巨細渙然明曉一無所忘説祕而至寶也
　　遊仙枕
龜兹國進奉枕一枚其色如瑪瑙温温如玉其製作甚
樸素若枕之則十洲三島四海五湖盡在夢中所見帝
因立名為遊仙枕後賜與楊國忠
　　隨蝶所幸
開元末明皇毎至春月旦暮宴於宫中使妃嬪軰争揷
艶花帝親捉粉蝶放之隨蝶所止幸之後因楊妃專寵
遂不復此戲也
　　記惡碑
盧奐累任大郡皆顯治聲所至之處畏如神明或有無
良惡跡之人必行嚴斷仍以所犯之罪刻石立本人門
首再犯處於極刑民間畏懼絶無犯法者明皇知其能
官賜中金五十兩璽詔褒諭焉故民間呼其石為記惡
碑
　　自暖盃
内庫有一酒盃青色而有紋如亂絲其薄如紙於盃足
上有縷金字名曰自暖盃上令取酒注之温温然有氣
相次如沸湯遂收於内藏
　　辟寒犀
開元二年冬至交趾國進犀一株色黄如金使者請以
金盤置于殿中温温然有暖氣襲人上問其故使者對
曰此辟寒犀也頃自隋文帝時本國曾進一株直至今
日上甚悦厚賜之
　　傳書鴿
張九齡少年時家養羣鴿毎與親知書信徃來只以書
繫鴿足上依所寄之處飛徃投之九齡目之為飛奴時
人無不愛説
　　牽紅絲娶婦
郭元振少時美風姿有才藝宰相張嘉正欲納為壻元
振曰知公門下有女五人未知孰陋事不可倉卒更待
忖之張曰吾女各有姿色即不知誰是匹偶以子風骨
竒秀非常人也吾欲令五女各持一絲幔前使子取便
牽之得者為婚元振欣然從命遂牽一紅絲線得第三
女大有姿色後果然隨夫貴達也
　　豪友
長安富民王元寶楊崇義郭萬金等國中巨豪也各以
延納四方多士競於供送朝之名寮徃徃出於門下毎
科場文士集於數家時人目之為豪友
　　喚鐵
太白山有隐士郭休字退夫有運氣絶粒之術於山中
建茅屋百餘間有白雲亭鍊丹洞注易亭修真亭朝元
壇集神閣毎於白雲亭與賔客看山禽野獸即以槌擊
一鐵片子其聲清響山中鳥獸聞之集於亭下呼為喚
鐵
　　鸚鵡告事
長安城中有豪民楊崇義者家富數世服玩之屬僭於
王公崇義妻劉氏有國色與隣舍兒李弇私通情甚於
夫遂有意欲害崇義忽一日醉歸寢於室中劉氏與李
弇同謀而害之埋於枯井中其時僕妾軰並無所覺惟
有鸚鵡一隻在堂前架上洎殺崇義之後其妻却令童
僕四散尋覓其夫遂經府陳詞言其夫不歸竊慮為人
所害府縣官吏日夜捕賊涉疑之人及童僕軰經拷捶
者百數人莫究其弊後來縣官等再詣崇義家撿挍其
架上鸚鵡忽然聲屈縣官遂取於臂上因問其故鸚鵡
曰殺家主者劉氏李弇也官吏等遂執縛劉氏及捕李
弇下獄備招情欵府尹具事案奏聞明皇嘆訝乆之其
劉氏李弇依刑處死封鸚鵡為緑衣使者付後宫養餵
張説後為緑衣使者傳好事者傳之
　　瑞炭
西涼國進炭百條各長尺餘其炭青色堅硬如鐵名之
曰瑞炭燒於爐中無焰而有光毎條可燒十日其熱氣
迫人而不可近也
　　敲冰煮茗
逸人王休居太白山下日與僧道異人徃還毎至冬時
取溪冰敲其晶瑩者煮建茗共賔客飲之
　　物外之遊
王休髙尚不親勢利常與名僧數人或跨驢或騎牛尋
訪山水自謂結物外之遊
　　花妖
初有木芍藥植於沉香亭前其花一日忽開一枝兩頭
朝則深紅午則深碧暮則深黄夜則粉白晝夜之内香
艶各異帝謂左右曰此花木之妖不足訝也
　　花上金鈴
天寶初寧王日侍好聲樂風流藴藉諸王弗如也至春
時於後園中紉紅絲為繩密綴金鈴繫於花梢之上毎
有鳥鵲翔集則令園吏掣鈴索以驚之蓋惜花之故也
諸宫皆效之
　　妖燭
寜王好聲色有人獻燭百炬似臘而􁦼似脂而硬不知
何物所造也毎至夜筵賔妓間坐酒酣作狂其燭則昏
昏然如物所掩罷則復明矣莫測其怪也
　　七寶硯鑪
内庫中有七寶硯鑪一所曲盡其功毎至冬寒硯凍置
於鑪上硯氷自消不勞置火冬月帝常用之
　　夢玉鷰投懐
張説母夢有一玉鷰自東南飛來投入懐中而有孕生
説果為宰相其至貴之祥也
　　饞魚燈
南中有魚肉少而脂多彼中人取魚脂煉為油或將照
紡織機杼則暗而不明或使照筵宴造飲食則分外光
明時人號為饞魚燈
　　助嬌花
御苑新有千葉桃花帝親折一枝插於妃子寶冠上曰
此箇花尤能助嬌態也
　　照病鏡
葉法善有一鐵鏡鑑物如水人每有疾病以鏡照之盡
見臓腑中所滯之物後以藥療之竟至痊瘥
　　助情花香
明皇正寵妃子不視朝政安禄山初承聖睠因進助情
花香百粒大小如粳米而色紅毎當寢處之際則含香
一粒助情發興筋力不倦帝秘之曰此亦漢之慎䘏膠
也
　　眼色媚人
念奴者有姿色善歌唱未嘗一日離帝左右毎執板當
席顧眄帝謂妃子曰此女妖麗眼色媚人毎囀聲歌㗋
則聲出於朝霞之上雖鐘鼓笙竽嘈雜而莫能遏宫妓
中帝之鍾愛也
　
　
　
　
　
　
　
　
　
　
　
　
　
　
　
　開元天寶遺事巻一
欽定四庫全書
　開元天寶遺事巻二
　　　　　　　　　　　　蜀　王仁裕　撰
　　警惡刀
貴妃父楊𤣥琰少時嘗有一刀毎出入於道途間多佩
此刀或前有惡獸盜賊則所佩之刀鏗然有聲似警於
人也𤣥琰寶之
　　夢中有孕
楊國忠出使於江浙其妻思念至深荏苒成疾忽晝夢
與國忠交因而有孕後生男名朏洎至國忠使歸其妻
具述夢中之事國忠曰此蓋夫妻相念情感所致時人
無不譏誚也
　　金籠蟋蟀
毎至秋時宮中妃妾軰皆以小金籠捉蟋蟀閉於籠中
置之枕函畔夜聽其聲庶民之家皆效之也
　　燭奴
申王亦務奢侈盖時使之然毎夜宫中與諸王貴妃聚
宴以龍檀木雕成燭跋童子衣以緑衣袍繫之束帶使
執畫燭列立於宴席之側目為燭奴諸官貴戚之家皆
效之
　　醒醉草
興慶池南岸有草數叢葉紫而心殷有一人醉過於草
傍不覺失其酒態後有醉者摘草嗅之立然醒悟故目
為醒醉草
　　盆池魚
明皇以李林甫為相後因召張九齡問可否九齡曰宰
相之職四海具瞻若任人不當則國受其殃只如林甫
為相然寵擢出宸衷臣恐他日之後禍延宗社帝意不
悦忽一日帝曲宴近臣於禁苑中帝指示於九齡林甫
曰檻前盆池中所養魚數頭鮮活可愛林甫曰賴陛下
恩波所養九齡曰盆池之魚猶陛下任人他但能裝景
致助兒女之戲爾帝甚不悦時人皆美九齡之忠直
　　看花馬
長安俠少毎至春時結朋聨黨各置矮馬飾以錦韀金
􁊣並轡於花樹下往來使僕從執酒皿而隨之遇好囿
則駐馬而飲
　　香肌暖手
岐王少惑女色毎至冬寒手冷不近於火惟於妙妓懷
中揣其肌膚稱為暖手常日如是
　　金衣公子
明皇毎於禁苑中見黄鶯常呼之為金衣公子
　　花裀
學士許慎選放曠不拘小節多與親友結宴於花圃中
未嘗具帷幄設坐具使童僕軰聚落花鋪於坐下慎選
曰吾自有花裀何消坐具
　　銷恨花
明皇於禁苑中初有千葉桃盛開帝與貴妃日逐宴於
樹下帝曰不獨萱草忘憂此花亦能銷恨
　　醉輿
申王毎醉即使宫妓將錦綵結一兜子令宫妓軰擡舁
歸寢室本宫呼曰醉輿
　　妓圍
申王毎至冬月有風雪苦寒之際使宫妓密圍於坐側
以御寒氣自呼為妓圍
　　風流藪澤
長安有平康坊妓女所居之地京都俠少萃集於此兼
毎年新進士以紅牋名紙遊謁其中時人謂此坊為風
流藪澤
　　依氷山
楊國忠權傾天下四方之士争詣其門進士張彖者陜
州人也方學有文名志氣髙大未嘗干謁權貴或有勸
彖令修謁國忠可圖顯榮彖曰爾軰以謂右相之勢倚
靠如泰山以吾所見乃氷山也或皎日大明之際則此
山當誤人爾後果如其言時人美張生見幾後年張生
及第釋褐授華隂尉時縣令太守俱非其人多行不法
張生有吏道勤於政事毎申舉之日則太守令尹抑而
不從張生曰大丈夫有凌霄直上之志而拘於下位若
立身於矮屋中使人擡頭不得遂拂衣長徃歸遯於嵩
山
　　禽擁行車
李元紘開元初年為邑令賦役平允不嚴而治大有政
聲遷潤州司馬出郊百里士民號泣遮路禽獸之𩔖飛
擁行車有詔褒美之
　　鏡影成相字
宋璟未第時因於日中覽鏡見鏡中有影成一相字自
此愈修相業後如其志
　　知更雀
裴耀卿勤於王政夜看案牘晝決獄訟常養一雀毎夜
至初更時有聲至五更則急鳴耀卿呼為知更雀又于
㕔前有一大桐樹至曉則有羣鳥翔集以此為出㕔之
候故呼為報曉鳥時人美焉
　　枯松再生
明皇遭禄山之亂鑾輿西幸禁中枯松復生枝葉蔥蒨
宛若新植者後肅宗平内難重興唐祚枯松再生祥不
誣矣
　　顛飲
長安進士鄭愚劉参郭保衡王冲張道隐等十數軰不
拘禮節旁若無人毎春時選妖妓三五人乘小犢車指
名園曲沼藉草裸形去其巾帽叫笑喧呼自謂之顛飲
　　選壻窻
李林甫有女六人各有姿色雨露之家求之不允林甫
㕔事壁間有一小窻飾以雜寶幔以絳紗常日使六女
坐於窻中毎有貴家子弟入謁林甫即使女於窻中自
選可意者事之
　　四方神事
姚元崇為宰相憂國如家愛民如子未嘗私於喜怒惟
以忠孝為意四方之民皆畫元崇之真神事焉求之有
福
　　立有禍福
盧奐為陜州刺史嚴毅之聲聞於關内𤣥宗幸京師次
陜城頓知奐有神政御筆贊於㕔事曰專城之重分陜
之雄仁雖惠愛性實謙冲亦既利物存乎匪躬斯為國
寶不墜家聲尋除兵部侍郎陜州之民多有淫祀者州
之士民相語曰不須賽神明不必求巫祝爾莫犯盧公
立便有禍福
　　移春檻
楊國忠子弟毎春至之時求名花異木植於檻中以板
為底以木為輪使人牽之自轉所至之處檻在目前而
便即嘆賞目之為移春檻
　　氷山避暑
楊氏子弟毎至伏中取大氷使匠琢為山周圍於宴席
間座客雖酒酣而各有寒色亦有挾纊者其驕貴如此
也
　　戲擲金錢
内庭嬪妃毎至春時各於禁中結伴三人至五人擲金
錢為戲蓋孤悶無所遣也
　　射團
宫中毎到端午節造粉團角黍貯於金盤中以小角造
弓子纎妙可愛架箭射盤中粉團中者得食蓋粉團滑
膩而難食也都中盛於此戲
　　探官
都中毎至正月十五日造麵璽以官位帖子卜官位高
下或賭筵宴以為戲笑
　　撤去燈燭
蘇頲與李乂對掌文誥𤣥宗顧念之深也八月十五夜
於禁中直宿諸學士翫月備文酒之宴時長天無雲月
色如晝蘇曰清光可愛何用燈燭遂使撤去
　　刀槍自鳴
武庫中刀槍自鳴識者以為不祥之兆後果有禄山之
亂大駕西幸之應也
　　富窟
王元寶都中巨豪也常以金銀疊為屋壁上以紅泥泥
之於宅中置一禮賢室以沉檀為軒檻以碔砆甃地面
以錦文石為柱礎又以銅線穿錢甃於後園花徑中貴
其泥雨不滑也四方賔客所至如歸故時人呼為王家
富窟
　　牀畔香童
元寶好賔客務於華侈器玩服用僭於王公而四方之
士盡歸而仰焉常於寢帳牀前雕矮童二人捧七寶博
山爐自暝焚香徹曉其驕貴如此
　　龍皮扇
元寶家有一皮扇子製作甚質毎暑月宴客即以此扇
子置於坐前使新水灑之則颯然風生巡酒之間客有
寒色遂命徹去明皇亦嘗差中使去取看愛而不受帝
曰此龍皮扇子也
　　夢筆頭生花
李太白少時夢所用之筆頭上生花後天才贍逸名聞
天下
　　醒酒花
明皇與貴妃幸華清宫因宿酒初醒凭妃子肩同看木
芍藥上親折一枝與妃子遞嗅其艶帝曰不惟萱草忘
憂此花香艶尤能醒酒
　　蛛絲卜巧
帝與貴妃毎至七月七日夜在華清宫遊宴時宫女軰
陳𤓰花酒饌列於庭中求恩於牽牛織女星也又各捉
蜘蛛於小合中至曉開視蛛網稀密以為得巧之候密
者言巧多稀者言巧少民間亦效之
　　夜明杖
𨼆士郭休有一拄杖色如朱染叩之則有聲毎出處遇
夜則此杖有光可照十步之内登危陟險未嘗足失則
杖之力焉
　
　
　
　
　
　
　
　
　
　
　
　
　
　
　開元天寶遺事巻二
欽定四庫全書
　開元天寶遺事巻三
　　　　　　　　　　　　蜀　王仁裕　撰
　　郡神迎路
張開為荆州刺史至郡界風雨暝晦不辨面目惟聞空
中有殿喝之聲相次雲中有衣紫披甲胄者十數人開
問其故對曰某荆州内外所主之神乆仰使君令名故
相率迎引到任謁廟後各致謝及建飾廟貌自此政譽
尤善也
　　縣妖破膽
李杲遷洛陽令嚴刑峻法民吏畏服縣之積弊杲盡革
之踰月之中縣務清簡時有進士劉兼赴舉上都舍於
村邸至夜中聞户外街衢中有數人相語曰李令今古
正人也吾軰見其行事威猛令人破膽此中不可乆居
宜遷於他邑可求血食也兼訝其事遂啟門視之寂無
影響方知乃邑之妖神也兼遂書賛一首於村邸之壁
云狡吏畏威縣妖破膽好録政聲聞於御覽後明皇旌
其能賜金百兩及章服焉
　　泥金帖子
新進士才及第以泥金書帖子附家書中用報登科之
喜至文宗朝遂寢削此儀也
　　喜信
新進士毎及第以泥金書帖子附於家書中至鄉曲姻
戚例以聲樂相慶謂之喜信也
　　被底鴛鴦
五月五日明皇避暑遊興慶池與妃子晝寝於水殿中
宫嬪軰凭欄倚檻争看雌雄二鸂鶒戲於水中帝時擁
貴妃於綃帳内謂宫嬪曰爾等愛水中鸂鶒爭如我被
底鴛鴦
　　半仙之戲
天寶宫中至寒食節競豎鞦韆令宫嬪軰戲笑以為宴
樂帝呼為半仙之戲都中士民因而呼之
　　相風旌
五王宫中各於庭中豎長杆掛五色旌於杆頭旌之四
垂綴以小金鈴有聲即使侍從者視旌之所向可以知
四方之風候也
　　占雨石
學士蘇頲有一錦紋花石鏤為筆架置於硯席間毎天
欲雨即此石架津出如汗逡巡而雨以此常為雨候固
無差矣
　　向火乞兒
張九齡見朝之文武僚屬趨附楊國忠爭求富貴惟九
齡未嘗及門楊甚銜之九齡嘗與識者議曰今時之朝
彥皆是向火乞兒一旦火盡灰冷暖氣何在當凍屍裂
體棄骨於溝壑中禍不逺矣果然因禄山之亂附炎者
皆罪累族滅不可勝數九齡之先見信夫神智博達也
向火言附炎也
　　結棚避暑
長安富家子劉逸李閑衛曠家世巨豪而好接待四方
之士疎財重義有難必救真慷慨之士人皆歸仰焉毎
至暑伏中各於林亭内植畫柱以錦綺結為凉棚設坐
具召長安名妓間坐遞相延請為避暑之㑹時人無不
愛美也
　　氷筯
冬至日大雪至午雪霽有晴色因寒所結􁐺溜皆為氷
條妃子使侍兒敲下二條看玩帝自晩朝視政回問妃
子曰所玩何物耶妃子笑而荅曰妾所玩者氷筯也帝
謂左右曰妃子聰慧此象可愛也
　　雞聲斷愛
長安名妓劉國容有姿色能吟詩與進士郭昭述相愛
他人莫敢窺也後昭述釋褐授天長簿遂與國容相别
詰旦赴任行至咸陽國容使一女僕馳矮駒齎短書云
歡寢方濃恨雞聲之斷愛恩憐未洽歎馬足以無情使
我勞心因君減食再期後㑹以結齊眉長安子弟多誦
諷焉
　　占風鐸
岐王宫中於竹林内懸碎玉片子毎夜聞玉片子相觸
之聲即知有風號為占風鐸
　　山猿報時
商山𨼆士髙太素累徴不起在山中搆道院二十餘間
太素起居清心亭下皆茂林秀竹竒花異卉毎至一時
即有猿一枚詣亭前鞠躬而啼不易其候太素因目之
為報時猿其性度有如此
　　遊蓋飄青雲
長安春時盛於遊賞園林樹木無閒地故學士蘇頲應
制云飛埃結紅霧遊蓋飄青雲帝覽之嘉賞馬遂以御
花親插頲之巾上時人榮之
　　紅氷
楊貴妃初承恩召與父母相别泣涕登車時天寒淚結
為紅氷
　　投錢賭寢
明皇未得妃子宫中嬪妃軰投金錢賭侍帝寢以親者
為勝召入妃子遂罷此戲
　　精神頓生
明皇毎朝政有闕則虛懐納諫大開士路早朝百辟趨
班帝見張九齡風威秀整異於衆僚謂左右曰朕毎見
九齡使我精神頓生
　　口案
張九齡累歴刑獄之司無所不察毎有公事赴本司行
勘胥吏軰未敢訊劾先取則於九齡囚於前面分曲直
口撰案巻囚無輕重咸樂其罪時人謂之張公口案
　　言刑
燕公説有宰輔之才而多詭詐復貪財賄時亦多之亦
汙之毎中書議事及衆僚巡㕔或有所忤立便叱罵為
衆所嫌故朝彦相謂曰張公之言毒於極刑言好面辱
人也
　　銷魂橋
長安東灞陵有橋來迎去送皆至此橋為離别之地故
人呼之為銷魂橋
　　逐惡如驅蚊蚋
𡊮光庭累典名藩皆有異政明皇謂宰輔曰𡊮光庭性
逐惡如扇驅蚊蚋
　　歇馬杯
長安自昭應縣至都門官道左右村店之民當大路市
酒量錢數多少飲之亦有施者與行人解之故路人號
為歇馬杯
　　吹火照書
蘇頲少不得父意常與僕夫雜處而好學不倦毎欲讀
書又患無燈燭常於馬廏竈中旋吹火光照書誦焉其
苦學如此後至相位
　　金牌斷酒
安禄山受帝睠愛常與妃子同食無所不至帝恐外人
以酒毒之遂賜金牌子繫於臂上毎有王公召宴欲沃
以巨觥禄山即以牌示之云准勅斷酒
　　文陣雄帥
張九齡常覽蘇頲文巻謂同僚曰蘇生之俊贍無敵真
文陣之雄帥也
　　射飛毛
羽林將劉洪喜騎射常對御使人於風中擲鵝毛洪連
箭射之無有不中帝賞歎厚賜焉
　　涙粧
宫中嬪妃軰施素粉於兩頰相號為淚粧識者以為不
祥後有禄山之亂
　　索鬭雞
李林甫為性狠狡不得士心毎有所行之事多不協羣
議而面無和氣國人謂林甫精神剛戾常如索鬭雞
　　肉陣
楊國忠於冬月常選婢妾肥大者行列於前令遮風蓋
藉人之氣相暖故謂之肉陣
　　傳書鷰
長安豪民郭行先有女子紹蘭適巨商任宗為賈於湘
中數年不歸復音書不達紹蘭目覩堂中有雙鷰戲於
梁間蘭長吁而語於鷰曰我聞鷰子自海東來徃復必
徑由於湘中我壻離家不歸數嵗蔑有音耗生死存亡
弗可知也欲慿爾附書投於我壻言訖涙下鷰子飛鳴
上下似有所諾蘭復問曰爾若相允當泊我懐中鷰遂
飛於膝上蘭遂吟詩一首云我壻去重湖臨窻泣血書
慇懃憑鷰翼寄與薄情夫蘭遂小書其字繫於足上鷰
遂飛鳴而去任宗時在荆州忽見一鷰飛鳴於頭上宗
訝視之鷰遂泊於肩上見有一小封書繫在足上宗解
而視之乃妻所寄之詩宗感而泣下鷰復飛鳴而去宗
次年歸首出詩示蘭後文士張説傳其事而好事者冩
之
　　燈婢
寧王宫中毎夜於帳前羅列木雕矮婢飾以彩繪各執
華燈自昏達旦故目之為燈婢
　　解語花
明皇秋八月太液池有千葉白蓮數枝盛開帝與貴戚
宴賞焉左右皆歎羡乆之帝指貴妃示於左右曰争如
我解語花
　　油幕
長安貴家子弟毎至春時遊宴供帳於園圃中隨行載
以油幕或遇隂雨以幕覆之盡歡而歸
　　鬭花
長安士女於春時鬭花戴揷以竒花多者為勝皆用千
金市名花植於庭苑中以備春時之鬭也
　　裙幄
長安士女遊春野步遇名花則設席藉草以紅裙遞相
揷掛以為宴幄其奢逸如此也
　　鳳炭
楊國忠家以炭屑用蜜捏塑成雙鳳至冬月則燃於爐
中及先以白檀木鋪於爐底餘灰不可參雜也
　
　
　
　
　
　
　
　
　
　
　
　
　
　開元天寶遺事巻三
欽定四庫全書
　開元天寶遺事巻四
　　　　　　　　　　　　蜀　王仁裕　撰
　　文帥
明皇常謂侍臣曰張九齡文章自有唐名公皆弗如也
朕終身師之不得其一二此人真文塲之元帥也
　　乞巧樓
宫中以錦結成樓殿高百尺上可以勝數十人陳以𤓰
果酒炙設坐具以祀牛女二星嬪妃各以九孔針五色
線向月穿之過者為得巧之候動清商之曲宴樂達旦
士民之家皆效之
　　吸花露
貴妃毎宿酒初消多苦肺熱嘗淩晨獨遊後苑傍花樹
以手攀枝口吸花露藉其露液潤於肺也
　　含玉嗛津
貴妃素有肉體至夏苦熱常有肺渴毎日含一玉魚兒
於口中蓋藉其凉津沃肺也
　　紅汗
貴妃毎至夏月常衣輕綃使侍兒交扇鼓風猶不解其
熱毎有汗出紅膩而多香或拭之於巾帕之上其色如
桃紅也
　　金函
明皇憂勤國政諫無不從或有章疏規諷則探其理道
優長者貯於金函中日置座右時取讀之未嘗懈怠也
　　擊鑑救月
長安城中毎月蝕時士女即取鑑向月擊之滿郭如是
蓋云救月蝕也
　　歌直千金
宫妓永新者善歌最受明皇寵愛毎對御奏歌則絲竹
之聲莫能遏帝嘗謂左右曰此女歌直千金
　　肉腰刀
李林甫妬賢嫉能不協羣議毎奏御之際多所陷人衆
謂林甫為肉腰刀又云林甫嘗以甘言誘人之過譛於
上前時人皆言林甫甘言如蜜朝中相謂曰李公雖面
有笑容而肚中鑄劒也人日憎怨異口同音
　　隔障歌
寧王宫有樂妓寵姐者美姿色善謳唱毎宴外客其諸
妓女盡在目前惟寵姐客莫能見飲及半酣詞客李太
白恃醉戲曰白乆聞王有寵姐善歌今酒殽醉飽羣公
宴倦王何恡此女示於衆王笑謂左右曰設七寶花障
召寵姐於障後歌之白起謝曰雖不許見面聞其聲亦
幸矣
　　樓車載樂
楊國忠子弟恃后族之貴極於奢侈毎遊春之際以大
車結綵帛為樓載女樂數十人自私第聲樂前引出遊
園苑中長安豪民貴族皆效之
　　猧子亂局
一日明皇與親王棋令賀懐智獨奏琵琶妃子立於局
前觀之上欲輸次妃子將康國猧子放之令於局上亂
其輸贏上甚悦焉
　　決雲兒
申王有高麗赤鷹岐王有北山黄鶻上甚愛之毎弋獵
必置之於駕前帝目之為決雲兒
　　長湯十六所
華清宫中除供奉兩湯外而别更有長湯十六所嬪御
之𩔖浴焉
　　錦鴈
奉御湯中以文瑶密石中央有玉蓮湯泉湧以成池又
縫錦繡為鳬鴈於水中帝與貴妃施鈒鏤小舟戲翫於
其間宫中退水出於金溝其中珠纓寶絡流出街渠貧
民日有所得焉
　　夜明枕
虢國夫人有夜明枕設於堂中光照一室不假燈燭
　　金雞障
明皇毎宴使禄山坐於御側以金雞障隔之
　　百枝燈樹
韓國夫人置百枝燈樹髙八十尺豎之髙山上元夜㸃
之百里皆見光明奪月色也
　　千炬燭圍
楊國忠子弟毎至上元夜各有千炬紅燭圍於左右
　　有脚陽春
宋璟愛民恤物朝野歸美人咸謂璟為有脚陽春言所
至之處如陽春煦物也
　　粲花之論
李白有天才俊逸之譽與人談論皆成句讀如春葩麗
藻粲於齒牙之下時人號曰李白粲花之論
　　醉聖
李白嗜酒不拘小節然沈酣中所撰文章未嘗錯誤而
與不醉之人相對議事皆不出太白所見時人號為醉
聖
　　靈鵲報喜
時人之家聞鵲聲者皆為喜兆故謂靈鵲報喜
　　走丸之辯
張九齡善談論毎與賔客議論經㫖滔滔不竭如下坂
走丸也時人服其俊辯
　　探春
都人士女毎至正月半後各乘車跨馬供帳於園圃或
郊野中為探春之宴
　　氷獸贈王公
楊國忠子弟以奸媚結識朝士毎至伏日取堅氷令工
人鏤為鳳獸之形或飾以金環綵帶置之雕盤中送與
王公大臣惟張九齡不受此惠
　　嚼麝之談
寧王驕貴極於奢侈毎與賔客議論先含嚼沈麝方啟
口發談香氣噴於席上
　　醉語
李林甫毎與同僚議及公直之事則如癡醉之人未嘗
問荅或語及阿徇之事則響應如流張曲江嘗謂賔客
曰李林甫議事如醉漢語也不足言
　　暖玉鞍
岐王有玉鞍一面毎至冬月則用之雖天氣嚴寒而此
鞍在上坐如温火之氣
　　百寶欄
時楊國忠因貴妃專寵上賜以木芍藥數本植於家國
忠以百寶粧飾欄楯雖帝宫之美不可及也
　　四香閣
國忠又用沈香為閣檀香為攔以麝香乳香篩土和為
泥飾壁毎於春時木芍藥盛開之際聚賔客於此閣上
賞花焉禁中沈香之亭逺不侔此壯麗也
　　任人如市𤓰
明皇召諸學士宴於便殿因酒酣顧謂李白曰我朝與
天后之朝何如白曰天后朝政出多門國由姦幸任人
之道如小兒市𤓰不擇香味惟揀肥大者我朝任人如
淘沙取金剖石採玉皆得其精粹明皇笑曰學士過有
所飾
　　雪刺滿頭
宋璟求致仕表云臣竊禄簮裳備員廊廟霜毫生頷雪
刺滿頭求退歸耕養慵巖穴樂生堯世死荷聖恩
　　忍字
光禄卿王守和未嘗與人有爭嘗於几案間大書忍字
至於幃幌之屬以繡畫為之明皇知其姓字非時引對
問曰卿名守和已知不爭好書忍字尤見用心奏曰臣
聞堅而必剛剛則必折萬事之中忍字為上帝善賜帛
以旌之
　　風流陣
明皇與貴妃毎至酒酣使妃子統宫妓百餘人帝統小
中貴百餘人排兩陣於掖庭中目為風流陣以霞帔錦
被張之為旗幟攻擊相鬭敗者罰之巨觥以戲笑時議
以為不祥之兆後果有禄山兵亂天意人事不偶然也
　　望月臺
𤣥宗八月十五日夜與貴妃臨太液池凭欄望月不盡
帝意不快遂勅令左右於池西岸别築百尺髙臺與吾
妃子來年望月後經禄山之亂不復置焉惟有基址而
已
　　竹義
太液池岸有竹數十叢牙筍未嘗相離密密如栽也帝
因與諸王閒步於竹間帝謂諸王曰人世父子兄弟尚
有離心離意此竹宗本不相疎人有生貳心懐離間之
意覩此可以為鑑諸親王皆唯唯帝呼為竹義
　　美人呵筆
李白於便殿對明皇撰詔誥時十月大寒凍筆莫能書
字帝勅宫嬪十人侍於李白左右令執牙筆呵之遂取
而書其詔其受聖眷如此
　開元天寶遺事巻四
