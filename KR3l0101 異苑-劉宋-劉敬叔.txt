#+TITLE: 異苑-劉宋-劉敬叔
#+DATE: 2016-06-11 12:24:20
#+SOURCE: github.com/kanripo/KR3l0101 master 0ebaa49a                
欽定四庫全書　　　　　子部十二
　異苑　　　　　　　　　小説家𩔖二(異聞之屬/)
　提要
　　　　(臣/)等謹案異苑十卷宋劉敬叔撰考敬
　　　　叔宋書南史俱無傳明胡震亨始採諸書補
　　　　作之稱敬叔彭城人起家小兵參軍元嘉三
　　　　年為給事黄門郎太始中卒又稱嘗為劉毅
　　　　郎中令以事忤毅為所奏免官今案書中稱
　　　　毅鎮江州𥚹躁愈劇又載毅妻為桓元所得
　　　　擅寵有身多蓄憾詆毁之詞則震亨之言當
　　　　為可信惟書中自稱義熈十三年余為長沙
　　　　景王驃騎參軍以宋書長沙景王道憐傳考
　　　　之時方以驃騎將軍領荆州刺史與敬叔所
　　　　記相合而震亨傳中未之及則偶疎也其書
　　　　皆言神怪之事卷數與隋書經籍志所載相
　　　　合劉知㡬史通謂晉書載武庫火漢高祖斬
　　　　蛇劍穿屋飛去乃據此書載入亦復相合惟
　　　　中間太平御覽所引傅承亡餓一條此本失
　　　　載又稱宋高祖為宋武帝直舉其國號名
　　　　諱亦不似當時臣子之詞疑已不免有所佚
　　　　脱竄亂然核其大致尚為完整與博物志述
　　　　異記全出後人𥙷綴者不同且其詞㫖簡澹
　　　　無小説家猥瑣之習㫁非六朝以後所能作
　　　　故唐人多所引用如杜甫詩中陶侃胡奴事
　　　　據世説新語但知為侃子小名勘驗是書乃
　　　　知别有一事甫之援引為精切則有禆於考
　　　　證亦不少矣乾隆四十二年三月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　異苑卷一　　　　　　　宋　劉敬叔　撰
古語有之曰古者有夫妻荒年菜食而死俱化成青絳
　故俗呼美人虹郭云虹為雩俗呼為美人
晉義熈初晉陵薛願有虹飲其釜澳須㬰噏響便竭願
　輦酒灌之隨投隨涸便吐金滿釜於是灾弊日袪而
　豐富歲臻
太原温湛婢見一嫗向婢流涕無孔竅婢駭怖告湛湛
　遂抽刀逐之化成一物如紫虹形宛然長舒上沒霄
　漢
長沙王道憐子義慶在廣陵卧疾食次忽有白虹入室
　就飲其粥義慶擲器於階遂作風雨聲振於庭戸良
　乆不見
衡陽山九嶷山皆有舜廟每太守修理祭祀潔敬則聞
　絃歌之聲漢章帝時零陵文學奚景於冷道縣祠下
　得笙白玉管舜時西王母獻
衡山有三峯極秀其一名華蓋又名紫蓋天景明澈輒
　有一雙白鶴迴翔其上一峯名石囷下有石室中常
　聞諷誦聲清響亮徹一峯名芙蓉最為竦桀自非清
　霽素朝不可望見峯上有泉飛𣲖如一幅絹分映青
　林直注山下
長沙羅縣有屈原自投之川山明水淨異於常處民為
　立廟在汨潭之西岸側盤石馬跡尚存相傳云原投
　川之日乘白驥而來
尋陽姑石山在江之坻初桓𤣥至西下令人登之中嶺
　便聞長嘯聲甚清澈及至峯頂見一人箕踞石上
㑹稽天台山雖非遐逺自非卒(一作/忽)生忘形則不能躋
　也赤城阻其徑瀑布激其衝石有莓苔之險淵有不
　測之深
烏程卞山本名土山有項籍廟自號卞王因改名山山
　足有一石櫃高數尺陳郡殷康常往開之風雨晦㝠
　乃止
釣磯山者陶侃嘗釣於此山下水中得一織梭還掛壁
　上有頃雷雨梭變成赤龍從空而去其山石上猶有
　侃迹存焉
乘磯山下臨清川昔有漁父宿于川夜半聞水中有弦
　歌之音宫商和暢清弄諧密
百丈山上有石房内有石案置石書二卷
永寧縣濤山有河水色紅赤有自然石橋多魚獺異禽
　陰雨時嘗聞鞉角聲甚亮
凉州西有沙山俗云昔有覆師於此者積尸數萬從是
　有大風吹沙覆其上遂成山阜因名沙山時聞有鼓
　角聲
吳孫權赤烏八年遣校尉陳勲漕句容中道鑿破瑶掘
　得一黑物無有首尾形如數百斛舡長數十丈蠢蠢
　而動有頃悉融液成汁時人莫能識得此之後遂獲
　泉源或謂是水脉每至大旱餘瀆皆竭惟此巨流焉
東鄉太湖吳庚申歲於此有一軍士五百人將破堰先
　以酒肉祈神約令水涸夜夢人云塘水速竭若見巨
　鱗慎勿殺也又有銅釜並不可發明往尺水翕然而
　盡得白魚形狀非常小人貪利剖而治之見昨所祭
　餘食充溢腸内須㬰復得釜又取發水便暴出五百
　人一時沒溺唯督監得存具說事狀於今猶名此湖
　為五百陂
永嘉郡有百簿瀬郡人斷水捕魚宰生禱祭以祈多獲
　逾時了無所得衆侣忿怨棄業將罷其夕並夢見一
　老公云諸君且可小停要思其宜夜忽聞有跳躍聲
　驚起共看乃是大魚剉以為膾頓獲百簿故因以百
　簿名瀬
晉吳𨽻為魚塞於雲湖有大魚化為人語𨽻云晚有大
　魚攻塞切勿殺𨽻許之須㬰有大魚至群魚從之𨽻
　同侣誤殺大魚是夕風雨晦㝠魚悉飛上木間因號
　為飛魚徑
蘭陵昌慮縣郳(一作/郢)城有華山山上有井鳥巢其中金
　喙黑色而團翅此鳥見則大水井又不可窺窺者不
　盈一歲輒死
潯陽曇椿世居長沙宅有古井每夜輒聞有如炮竹聲
　相承謂之龍吒
句容縣有延陵季子廟廟前井及瀆恒自涌沸故曰沸
　井於今猶然亦曰沸潭
陳郡謝晦字宣明宅南路上有古井以元嘉二年汲者
　忽見二龍甚分明行道住觀莫不嗟異有人入井始
　知是磚隱起作龍形
元嘉初武溪蠻人射鹿逐入石穴纔容人蠻人入穴見
　其傍有梯因上梯豁然開朗桑果蔚然行人翺翔亦
　不以怪此蠻於路斫樹為記其後茫然無復彷彿
河東毌丘儉字仲㳟嘗征沃沮使王頎窮其東界耆老
　云曾有一破船隨波流出在海岸邊有一人項中復
　有面生得之與語不相通不食而死又得一布衣從
　海中浮出其身如中國人衣但兩袖頓長三丈
　
　
　
　
　
　
　
　
　
　
　
　
　
　
　
　異苑卷一
欽定四庫全書
　異苑卷二　　　　　　　宋　劉敬叔　撰
魏時殿前大鐘無故大鳴(或云不/扣自鳴)人皆異之以問張華
　華曰此蜀郡銅山崩故鐘鳴應之耳尋蜀郡上其事
　果如華言
晉武帝時吳郡臨平岸崩出一石鼓打之無聲以問張
　華華云可取蜀中桐材刻作魚形打之則鳴矣於是
　如言音聞數十里
晉中朝有人畜銅澡盤晨夕恒鳴如人扣乃問張華華
　曰此盤與洛鐘宫商相應宫中朝暮撞鐘故聲相應
　耳可錯令輕則韻乖鳴自止也如其言後不復鳴
豫章有石黄白色而理踈以水灌之便熱加鼎於上炊
　足以熟冷則灌之雷煥以問張華華曰此燃石也
元康中有人入嵩高山下得竹簡一枚上有兩行科斗
　書臺中外傳以相示莫有知者司空張華以問博士
　束晢晢曰此明帝顯節陵中策文也檢校果然
晉惠帝元康五年武庫火燒漢高祖斬白蛇劒孔子履
　王莾頭等三物中書監張茂先懼難作列兵陳衞咸
　見此劒穿屋飛去莫知所向
晉康帝建元中有漁父垂釣得一金鎻引鎻盡見金牛
　急挽出牛斷猶得鎻長二尺
晉太元中桂陽臨武徐孫江行見岸有錢溢出即輦着
　船中須㬰悉變成土
晉義熈中龎猗為宜都太守御人牧馬於野見一銅鑪
　上熖帶鎻而行持歸以呈猗遂檻盛逸下荆州無都
　北乃(一作/鬼)忽風雨有呌聲火光燭天徑來趨船失鑪
　所在
義熈中新野黄舒耕田得一舡金卜者云三年勿用長
　守富也舒不能從遂成土壤
晉時錢塘浙江有樟林桁大船每有乘者輒漂盪揺揚
　而不可禁常鳴鼓錢塘江頭凌浪如故惟船吏章粤
　能相制伏及粤死遂廢去
海西太和中㑹稽山陰縣起倉鑿得兩大船船中有錢
　皆輪文時日向暮鑿者馳以告官官夜遣防守甚嚴
　至明旦失錢所在惟有船存視其狀悉有錢處
苻堅建元年中長安樵人於城内見金鼎走白堅堅遣
　載取到化為銅鼎入門又變成大鐸
西河有鐘在水中晦朔輒鳴聲響悲激覊客聞而悽愴
越崔門㑹元縣有元馬河有銅鈁船河畔有祠中有碧
　珠若不祭祀取之不祥
長山朱郭夫妻採藻澗濱見二銅釜沿流而下取之而
　歸有員盖滿中銅器光輝曜目自然作聲郭懼運盖
　北山埋之而後賣釜與人共載出為貨船無故自覆
　失釜所在
上黨侯亮之於江都城下獲一石磨下有銅馬
𢎞農楊子陽聞土中有聲掘得玉㹠長可尺許屋棟間
　乃自漏秫米如此三年晝夜不息米墜既止忽有一
　青蛇長數尺住在梁上每落糞輒成碎銀子陽獲銀
　米遂為富兒鍜銀作器貨賣倍售餘家市者隨以破
　滅
永康王曠井上有洗石時見赤氣後有二胡人寄宿忽
　求買之曠恠所以未及度錢子婦孫氏覩二黄鳥鬭
　于石上疾往掩取變成黄金胡人不知索市愈急既
　得撞破内空叚有二鳥處
西域句(一作/拘)夷國山上有石駱駞腹下出水以金鐡及
　手承取即便對過惟瓠蘆盛之者則得飲之令人身
　體香净而昇仙其國神秘不可數遇
月支國有佛髪盛以瑠璃􁂭
南康歸(一作/皈)美山石城内有甘橘橙柚就食其實任意
　取足脫持歸者便遇大蛇或顛仆失徑家人啖之輒
　病
陽羡縣小吏吳龕於溪中見五色浮石因取内牀頭至
　夜化成女子
河内司馬元允元嘉中為新釜令䘮官月旦設祭柑化
　而為鳶
晉惠帝元康二年巴西郡界竹生花紫色結實如麥外
　皮青中赤白味甚甘
晉太元中南郡忻(一作/州字)陵縣有棗樹一年忽生桃李棗
　三種花子
漢興平元年九月桑再椹時劉𤣥德軍於沛年荒榖貴
　士衆皆飢仰以為糧
北方有白桑椹長數寸食之甘美
建安有篔簹竹節中有人長尺許頭足皆具
元嘉四年東陽流(一作/留)道先家中筋竹林忽生連理野
　人無知謂之禍􁁐欲斫殺之
漢安帝元初三年平陸有𤓰異處同蔕共生一𤓰時以
　為嘉𤓰
晉武帝太康八年六月王濬園生𤓰三莖一實
晉安平有越王餘筭茦(宜作/菜)長尺許白者似骨黑者如
　角古云越王行海曾於舟中作籌筭有餘者棄之於
　水生焉
薯蕷一名山芋根既可入藥又復可食野人謂之土藷
　若欲掘取黙然則獲唱名者便不可得人有植者隨
　所種之物而像之也
人參一名土精生上黨者佳人形皆具能作兒啼昔有
　人掘之始下鏵便聞土中呻吟聲尋音而取果得人
　參
交州諸􁑚以葉塗人軀便舉體􁑚生生既遍便就朽爛
　肌肉消腐
隋縣永陽(一多/縣字)有山壁立千仞岩上有石室古名為神
　農窟窟前有百藥叢茂莫不畢備又別有異物籐花
　形似菱菜朝紫中緑晡黄暮青夜赤五色迭耀
　
　
　
　異苑卷二
欽定四庫全書
　異苑卷三　　　　　　　宋　劉敬叔　撰
晉太康二年冬大寒南洲人見二白鶴語於橋下曰今
　兹寒不減堯崩年也於是飛去
罽賓國王買得一鸞欲其鳴不可致餙金繁饗珍羞對
　之愈戚三年不鳴夫人曰嘗聞鸞見𩔖則鳴何不懸
　鏡照之王從其言鸞覩影悲鳴冲霄一奮而絶
張華有白鸚鵡華每出行還輒說僮僕善惡後寂無言
　華問其故答曰見藏甕中何由得知公後在外令喚
　鸚鵡鸚鵡曰昨夜夢惡不宜出戸公猶強之至庭為
　鸇所搏教其啄鸇脚僅而獲免
有鸚鵡飛集他山山中禽獸輙相貴重鸚鵡自念雖樂
　不可乆也便去後數月山中大火鸚鵡遥見便入水
　濡羽飛而灑之天神言汝雖有志意何足云也對曰
　雖知不能救然嘗僑居是山禽獸行善皆為兄弟不
　忍見耳天神嘉感即為滅火
五月五日剪鴝鵒舌教令學人語聲尤清越雖鸚鵡不
　能過也
晉司空桓豁在荆州有叅軍五月五日剪鴝鵒舌每教
　令學人語遂無所不名與人相顧問叅軍善彈琵琶
　鴝鵒每聽輙移時
山鷄愛其毛羽映水則舞魏武時南方獻之帝欲其鳴
　舞而無由公子蒼舒令置大鏡其前鷄鑒形而舞不
　知止遂乏死韋仲將為之賦其事(其事一/作甚美)
晉義熈三年朱猗戍壽陽婢炊飰忽有羣烏集竈競来
　啄噉驅逐不去有獵犬咋殺兩烏餘烏因共咋殺犬
　又噉其肉唯餘骨存
杜鵑始陽相催而鳴先鳴者吐血死常有人山行見一
　羣寂然聊學其聲便嘔血死初鳴先聽其聲者主離
　別厠上聽其聲不祥厭之法當為大聲以應之
晉兖州刺史沛國宋處宗嘗買得一長鳴鷄愛養甚至
　恒籠置牕間鷄遂作人語與處宗談論極有言致終
　日不輟處宗由此𤣥言大進
晉義熈中羌主姚毗於洛陽隂溝取磚得一雙雄鵝並
　金色交頸長鳴聲聞於九臯養之此溝
傅承為江夏守有一雙鵝失之三年忽引導得三十餘
　頭來向承家
武陵龍陽虞德流寓溢陽止主人夏蠻舎中忽見有白
　紙一幅長尺餘標蠻女頭乃起扳取俄頃有虎到戸
　而退尋見何老母標如初德又取之如斯三返乃具
　以語蠻於是相與執杖伺候須㬰虎至即格殺之同
　縣黄期具說如此
彭城劉廣雅以晉太元元年為京府佐被使還都路經
　竹里亭於邏宿此邏多虎劉極自防衞繫馬於戸前
　手執㦸布於地上中宵與士庻同睡虎乘間跳入跨
　越人畜獨取劉而去
晉太元末徐桓以太元中出門彷彿見一女子因言曲
　相調便要桓入草中桓悅其色乃隨去女子忽然變
　成虎負桓着背上徑向深山其家左右尋覔惟見虎
　跡旬日虎送桓下著門外(太元中/三字誤)
扶南王范尋常畜虎五六頭及鰐魚十頭若有訟未知
　曲直便投與魚虎魚虎不食則為有理穢貊之人祭
　虎為神將有以也
永初中邵都梁馮㳟醉卧於山路夜有虎來以頭枕其
　背㳟中宵輾轉以手搏之復大寢向曉始醒猶見虎
　蹲在脚後若有宿命非智力所及也
熊獸藏於山穴穴裏不得見穢及傷殘見則舍穴外死
　人欲捕者便令一人卧其藏内餘伴執杖隠在巖側
　熊輙共輿出人不致傷損傍人仍得騁其矛
熊無穴或居大樹孔中東土呼熊為子路以物擊樹云
　子路可起於是便下不呼則不動也
元嘉初青州劉幡射得一麞剖腹藏以草塞之蹶然起
　走幡從而拔塞須㬰復還倒如此三焉幡宻求此種
　𩔖治傷痍多愈
始興郡陽山縣有人行田忽遇一象以鼻卷之遥入深
　山見一象脚有巨刺此人牽挽得出病者即起相與
　躅陸狀若歡喜前象復載人就一汚濕地以鼻掘出
　數條長牙送還本處彼境田稼常為象所困其象俗
　呼為大客因語云我田稼在此恒為大客所犯若念
　我者勿復見侵便見躑躅如有馴解於是一家業田
　絶無其患
晉義熈十三年余為長沙景王驃騎叅軍在西州得一
　黄牛時將貨之便晝夜銜草不食淹淚瘦瘠
苻堅為慕容冲所襲堅馳騧馬墮而落澗追兵幾及計
　無由出馬即踟蹰臨澗垂韁與堅堅不能及馬又跪
　而受焉堅援之得登岸而(一作/西)走廬江
晉隆安初東海何澹之屢入關中後還得一犬壯大非
　常每出入輙已知處澹之後抱疾犬亦疾尋及於亡
楚王與羣臣獵於雲夢縱良犬逐狡兎三日而獲之其
　腸似鐡良工曰可以為劍
西域有䑕王國䑕之大者如狗中者如兎小者如常大
　䑕頭悉已白然帶金環枷商估有經過其國不先祈
　祀者則嚙人衣裳也得沙門呪願更獲無他釋道安
　昔至西方親見如此俗諺云䑕得死人目睛則為王
拱䑕形如常䑕行田野中見人即拱手而立人近欲捕
　之跳躍而去秦川有之
義䑕形如䑕短尾每行遞相咬尾三五為羣驚之則散
　俗云見之者當有吉兆成都有之
唐䑕形如䑕稍長青黑色腹邊有餘物如腸時亦汚落
　亦名易腸䑕昔仙人唐昉拔宅升天雞犬皆去唯䑕
　墜下不死而腸出數寸三年易之俗呼為唐䑕城固
　川中有之
前廢帝景和中東陽大水永康蔡喜夫避雨南隴夜有
　大䑕形如㹠子浮水而來徑伏喜夫奴牀角奴愍而
　不犯每食輙以餘飯與之水勢既退喜夫得返故居
　䑕以前脚捧青囊囊有三寸許珠留置奴牀前啾啾
　狀如欲語從此去來不絶亦能𨼆形又知人禍福後
　同縣吕慶祖牽狗野獵暫過遂齧殺之
貂出句麗國常有一物共居穴或見之形貌𩔖人長三
　尺能制貂愛樂刀子其俗人欲得貂皮以刀投穴口
　此物夜出穴置皮刀邊須人持皮去乃敢取刀
吳孫皓時臨海得毛人山海經云山精如人而有毛此
　蔣山精也故抱朴子曰山之精形如小兒而獨足足
　向後喜來犯人其名曰蚑知而呼之即當自却耳一
　名曰超空可兼呼之又或如鼓赤色一足其名曰渾
　又或如人長九尺衣裘戴笠名曰金累又或如龍有
　五色赤角名曰飛龍見之皆可呼其名不敢為害𤣥
　中記山精如人一足長三四尺食山蟹夜出晝藏
陸機嘗餉張華鮓於時賓客滿座華發器便曰此龍肉
　也衆未之信華曰試以苦酒濯之必有異既而五色
　光起機還問鮓主果云園中茅積下得一魚質狀非
　常乃以作鮓過美故以相獻
張永家地有泉出小龍在焉從此遂為富室逾年因雨
　騰躍而去於是生貲日不暇給俗說云與龍共居不
　知神龍效矣
晉太元中東陽西寺七佛屋龕下有一物出頭如鹿有
　法獻道人廹而觀之於是吐沬噴洒氣若雲霧至元
　嘉十四年四月七日此頭復出尋覔其處亦無孔穴
　年年有聲殷若小雷
晉義熈中江陵趙姥以酤酒為業居室内地忽自隆起
　姥察為異朝夕以酒酹之嘗有一物出頭似驢而地
　初無孔穴及姥死隣人聞土下有聲如哭後人掘地
　見一異物蠢蠢而動不測大小須㬰失之俗謂之土
　龍
趙牙行船於闔廬見水際有大槎人牽不動牙往舉得
　之以着船船破槎變為龍浮水而去
永陽人李增行經大溪見二蛟浮於水上發矢射之一
　蛟中焉(一作/死)增歸因復出市有女子素服銜淚持所
　射箭增怪而問焉女答曰何用問焉為暴若是便以
　相還授矢而滅增惡而驟走未達家暴死於路
荆州上明浦沔水隈潭極深常有蛟殺人浴汲死者不
　脫歲升平中陳郡鄧遐字應遥為襄陽太守素勇健
　憤而入水覔蛟得之便舉拳曵着岸欲斫殺母語云
　蛟是神物寧忍殺之今可呪令勿復為患遐呪而放
　焉自兹迄今遂無此患一云遐拔劍入水蛟繞其足
　遐自揮劍截蛟數叚流血水丹勇冠當時於後遂無
　蛟患
魯國中牟縣蒙山上有寺廢乆民欲架屋者輙大蛇數
　十丈出來驚人故莫得安焉
新野蘇卷(一作/巷)與婦佃於野舍每至飲時輙有一物來
　其形似蛇長七尺五寸色甚光采卷異而餉之遂經
　數載產業加厚婦後宻打殺即得能食病日進三斛
　飰猶不為飽少時而死
晉中朝武庫内封閉甚宻忽有雉雊時人咸謂為恠張
　司空云此必蛇之所化耳即使搜庫中雉側果得蛇
　蛻
司馬䡄之字道援善射雉太元中將媒下翳此媒屢雊
　野雉亦應試令尋覔所應者頭翅已成雉半身故是
　蛇
晉太元中汝南人入山伐竹見一竹中蛇形已成上枝
　葉如故又吳郡桐廬人常伐餘(一作/除字)遺竹見一竹竿
　雉頭頸盡就身猶未變此亦竹為蛇蛇為雉也
丹陽鍾忠以元嘉冬月晨行見有一蛇長二尺許文色
　似青琉璃頭有雙角白如玉感而畜之於是貲業日
　登經年蛇自亡去忠及二子相繼殞斃此蛇來吉去
　㐫其唯龍乎
昔有田父耕地值見傷蛇在焉有一蛇銜草著瘡上經
　日傷蛇走田父取其草餘葉以治瘡皆驗本不知草
　名因以蛇銜為名抱朴子云蛇銜能續已斷之指如
　故是也
海曲有物名蛇公形如覆蓮花正白
吳孫權時永康縣有人入山遇一大龜即束之以歸龜
　便言曰逰不量時為君所得人甚怪之擔出欲上吳
　王夜泊越里纜舟於大桑樹宵中樹忽呼龜曰勞乎
　元緒奚事爾耶龜曰我𬒳拘繫方見烹臛雖然盡南
　山之樵不能潰我樹曰諸葛元遜博識必致相苦令
　求如我之徒計從安簿龜曰子明無多辭禍將及爾
　樹寂而止既至建業權命煮之焚柴萬車語猶如故
　諸葛恪曰燃以老桑樹乃熟獻者乃說龜樹共言權
　使人伐桑樹煮之龜乃立爛今烹龜猶多用桑薪野
　人故呼龜為元緒
元嘉初益州刺史遣三人入山伐樵路迷或見一龜大
　如車輪四足各攝一小龜而行又有百餘黄龜從其
　後三人叩頭請示出路龜乃伸頭若有意焉因共随
　逐即得出路一人無故取小龜割以為臛食之須㬰
　暴死惟不噉者無恙
􁌌魚凡諸魚欲產􁌌輙以頭衝其腹􁌌魚自欲生者亦
　更相撞觸故世人謂為衆魚之生母也
晉義熈五年盧循自廣州下泊船江西衆多疫死事平
　之後人往蔡州見死人髪變而為鱣今上鎮西叅軍
　與司馬張逝瞻河際有一棺棺頭有鱣衆試令撥看
　都是髪亦有未即化者一說云生以秫瀋沐死則髪
　變為鱣又昔有人食不能無鱣死後改棺䱉滿棺中
　䱉即鱣也
司馬休遣文武千餘人迎家人達南郡值風泊船上岸
　伐薪見聚肉有數百斤乃割取還以鑊煮之湯欲熱
　皆變成數千蝦蟇
蝴蝶變作鮆
鸚鵡螺形似鳥故以為名常脫殻而逰朝出則有蟲𩔖
　如蜘蛛入其殻中螺夕還則此蟲出庾闡所謂鸚鵡
　内逰寄居負殻者也
晉明帝嘗欲肆𤯝閉而不謀乃屏曲室去左右下帷草
　詔有大蒼蠅觸帳而入萃于筆端須㬰亡去帝竊異
　焉令人尋看即蠅所集處輙傳有詔喧然已遍矣
有小蟲形色如大豆呪令叩頭又呪令吐血皆從所教
　如似請放稽顙輙七十而有聲故俗呼為叩頭蟲也
縊女蟲也一名蜆長寸許頭赤身黑恒吐絲自懸昔齊
　東郭姜既亂崔杼之室慶封殺其二子姜亦自經俗
　傳此婦骸化為蟲故以縊女名蟲
　
　
　
　
　
　
　
　
　異苑卷三
欽定四庫全書
　異苑卷四　　　　　　　宋　劉敬叔　撰
蜀郡臨卭縣有火井漢室之隆則炎赫彌熾暨桓靈之
　際火勢漸微諸葛亮一瞰而更盛至景曜元年人以
　燭投即滅其年蜀并於魏
孫鍾富春人堅父也與母居至孝篤性種𤓰為業忽有
　三年少容服妍麗詣鍾乞𤓰鍾為設食出𤓰禮敬慇
　懃三人臨去曰我等司命郎感君接見之厚欲連世
　封侯欲數世天子鍾曰數世天子故當所樂因為鍾
　定墓地出門悉化成白鵠一云孫堅䘮父行葬地忽
　有一人曰君欲百世諸侯乎欲四世帝乎笑曰欲帝
　此人因指一處喜悅而沒堅異而從之時富春有沙
　漲暴出及堅為監丞鄰黨相送于上父老謂曰此沙
　狹而長子後將為長沙矣果起義兵於長沙
泰山高堂隆字升平嘗刻鄴宫屋材(一作/柱)云後若干年
　當有天子居此宫及晉惠帝幸鄴宮治屋者土剥更
　泥始見刻字計年正合(一云及晉恵帝/幸鄴年厯當矣)
王敦既為逆頓軍姑孰晉明帝躬往覘之敦時晝寢夢
　日環其城乃卓然驚寤曰營中有黄頭鮮卑奴來何
　不縛取帝所生母荀氏燕國人故貌𩔖焉
晉簡文既廢世子道生次子郁又早卒而未有息濮陽
　令在帝前禱至三更忽有黄氣自西南來逆室前爾
　夜幸李太后而生孝皇帝
劉曜𨼆居管涔之山夜中忽有一童子入跪曰管涔王
　使小臣奉謁趙皇帝獻劍一口置前再拜而去以燭
　視之劍長二尺光澤非常赤玉為飾背有銘云神劍
　服御除衆毒
石勒為郭敬客時襄國有䜟曰力在左革在右讓無言
　或入口讓去言為襄字或入口乃國字也勒後遂都
　襄國
石勒伐劉曜於洛陽從大河南濟時河凍將合軍至而
　氷自泮舟楫無閡遂生擒曜謂是神靈之助命曰靈
　昌津
晉時長安謡曰秦川城中血沒踠惟有凉州倚柱看及
　恵愍之間關内殱破浮血飄舟張軌擁衆一方威恩
　共著
凉州張駿字公彦九年天雨五榖於武威燉煌植之悉
　生因名天麥
凉州張祚偽和平中有神見於𤣥武殿自稱𤣥㝠與人
　言語祚日夜祈之神言與之福利祚甚信之
凉州張重華遣謝艾伐麻狄引師出振武夜有二梟鳴
　于牙中艾曰梟者邀也六博得梟者勝今梟鳴牙中
　克敵之兆果大破之
宋武帝裕字徳輿小字寄奴微時伐荻新洲見大蛇長
　數丈射之傷明日復至洲裏聞有杵臼聲往視之見
　童子數人皆青衣擣藥問其故答曰我王為劉寄奴
　所射合散傅之帝曰王神何不殺之答曰劉寄奴王
　者不死不可殺帝叱之皆散仍收藥而返
臨淄牛山下有女水齊人諺曰世治則女水流世亂則
　女水竭慕容超時乾涸彌載及天兵薄伐(一作/北征)乃激
　洪流
秦世有謡曰秦始皇何僵梁開吾戸據吾床飲吾酒唾
　吾漿飱吾飰以為糧張吾弓射東墻前至沙邱當滅
　亡始皇既坑儒焚典乃發孔子墓欲取諸經傳壙既
　啓於是悉如謡者之言又言謡文刋在塜壁政甚惡
　之乃逺沙邱而循別路見一羣小兒輦沙為阜問云
　沙邱從此得病
晉武帝太康五年五月宣帝廟地陷裂梁無故自折凡
　宗廟所以承祖先嗣永世不刋安居摧陷是□絶之
　祥也
晉惠帝時人有得一鳥毛長三丈以示張華華慘然歎
　曰所謂海鳬毛也此毛出則天下土崩矣果如其言
晉惠帝永康元年帝納皇后羊氏后將入宫衣中忽有
　火光衆咸恠之自後蕃臣搆兵洛陽失御后為劉曜
　所嬪
晉永嘉元年車騎大將軍東瀛王司馬騰字元邁自并
　州遷鎮鄴行次真定時乆積雪而當其門前方十數
　歩獨液不積騰恠而掘之得玉馬高尺許口齒皆缺
　騰以為馬者國姓稱吉祥焉或謂馬無齒則不得食
　未幾晉遂大亂騰後為汲桑所殺
董養字仲道陳留浚儀人泰始初到洛下不干禄求榮
　永嘉中洛城東北角步廣里中地陷有二鵝出焉其
　蒼者飛去白者不能飛養聞歎曰昔周時所盟㑹狄
　泉即此地也今有二鵝蒼者胡象後胡當入洛白者
　不能飛此國諱也
晉孝武太元末帝每聞手巾箱中有鼓吹鼙角之音於
　是請僧齋㑹夜見一臂長三丈許手長數尺來摸經
　案是歲帝崩天下大亂晉室自此而衰
晉孝武太元末有䜟曰修起㑹稽其後盧修果從㑹稽
　叛
晉義熈十一年京都火災大行吳界尤甚火防甚峻猶
　自不絶時王𢎞守吳郡晝坐㕔視事忽見天上有一
　赤物下狀如信幡遥集南人家屋上須㬰火遂大發
　𢎞知天為之災故不罪始火之家識者知晉室微弱
　之象也
隆安初吳郡治下狗常夜吠聚臯橋上人家狗有限而
　吠聲甚衆或有夜覘視之見一狗有兩三頭者皆前
　向亂吠無幾有孫恩之亂
晉海西公時有貴人㑹因藏彄歘有一手間在衆臂之
　中脩骨巨指毛色麤黑舉坐咸驚尋為桓大司馬所
　殺舊傳藏彄令人生離斯騐深矣
苻堅建元十二年高陵縣民穿井得大龜三尺六寸背
　文負八卦古字堅命作石池養之食以粟後死藏其
　骨於太廟其夜廟丞高虜夢龜謂之曰我本出將歸
　江南遭時不遇隕命秦庭即有人夢中謂虜曰龜三
　千六百歲而終終必妖興亡國之徵也未幾為謝𤣥
　破於淮淝自縊新城浮圖中
慕容皝出畋見一老父曰此非獵所王宜還也皝明晨
　復去值有白兎馳馬射之墜石而卒
西秦乞伏熾磐都長安端門外有一井人常宿汲水亭
　之下而夜聞磕磕有聲驚起照視瓮中如血中有丹
　魚長可三寸而有寸光時東羌西虜共相攻伐國尋
　滅亡
佛佛虜(一作乞/佛虜)㐫虐暴惡常自言國名佛佛則是佛中
　之佛尋被震死既葬而復就塜中霹靂其柩引身出
　外題背四字表其㓙逆而然也國少時為渉去所襲
　元嘉十九年京口霹靂殺人亦自題背
凉州張寔字安遜夜寢忽見屋梁間有人像無頭乆而
　乃滅寔甚惡之尋為左右所害
盧龍將冦亂京師謡言曰十丈瓦屋蘆作柱薤作欄未
　幾而敗
文帝元嘉末長廣人病差便能食而不得卧一飯輙覺
　身長如此數日頭遂出屋叚䆒為刺史度之為三丈
　復還漸縮如舊經日而亡俄而文帝為元㓙所害
陳仲弓從諸子姪造荀季和父子於時德星聚太史奏
　五百里内有賢人聚
陶侃左手有文直達中指上横節便止有相者師圭謂
　侃曰君左手中指有竪理若徹于上位在無極侃以
　針挑令徹血流彈壁乃作公字又取紙褁公迹愈明
桓𤣥生而有光照室善占者云此兒生有竒曜宜目為
　天人宣武嫌其三文復言為神靈寶猶復用三既難
　重前郤减神一字名曰靈寶(靈寶𤣥/小字也)
任城魏肇之初生有雀飛入其手占者以為封爵之祥
東莞劉穆之字道和小字道人世居京口隆安中鳳凰
　集其庭相人韋藪謂之曰子必協賛大猷
徐羡之年少時嘗有一人來謂曰我是汝祖羡之拜此
　人曰汝有貴相而有大厄宜以錢二十八文埋宅四
　角可以免灾過此位極人臣後羡之隨親之縣住在
　縣内嘗暫出而賊自後破縣縣内人無免者鷄犬亦
　盡惟羡之在外獲全
晉陵韋朗家在延陵元嘉初忽見庭前井中有人出齊
　長尺餘被帶組甲麾伍相應相隨出門良乆乃盡朗
　兄藪頗善占筮甞云吾子當至刺史後朗歴刺青廣
　二州
晉賈謐字長淵充子也元康九年六月夜暴雷震謐齋
　屋柱陷入地壓毁床帳飄風吹其朝服上天數百丈
　乆之乃墜於中丞臺又蛇出其被中謐甚恐明年伏
　誅
晉孝武太元年劉波字道則移居京口晝寢聞屏風外
　悒咤聲開屏風見一狗蹲地而語語畢自去波隗孫
　也後為前將軍敗見殺
晉太始中豫州刺史彭城劉徳願鎮夀陽住内屋閉戸
　未合輙有人頭進門扉窺看戸内是丈夫露髻團面
　内人驚告把火搜覔了不見人劉明年竟被誅
河南禇裒字季野將北伐軍士忽同時唱言可各持兩
　楯復相謂曰一人焉用兩楯為及敗北抛戈棄甲兩
　手各持一楯蒙首而奔
晉安帝義熈三年殷仲文為東陽太守嘗照鏡不見其
　面俄而難及
元帝永昌元年丹陽甘卓將襲王敦既而中止及還家
　多變恠自照鏡不見其頭乃視庭樹而頭在樹上心
　甚惡之先時歴陽陳訓私謂所親曰甘侯頭低而視
　仰相法名為盻刀又目有赤脉自外而入不出十年
　必以兵死不領兵則可以免至是果為敦所襲
東晉謝安字安石於後府接賓婦劉氏見狗􁊕謝頭來
　乆之乃失所在婦具說之謝容色無易是月而薨
晉阮明泊舟西浦見一青衣女子彎弓射之女即軒雲
　而去明尋被害
義熈中王愉字茂和在庭中行㡌忽自落仍乘空如人
　所著及愉母䘮月朝上祭酒器在几上須㬰下地復
　還登床尋而第三兒緩懐貳伏誅
晉隆安中高惠清為太傅主簿忽一日有羣䑕更相􁊕
　尾自屋梁相連至地清尋得瘂疾數日而亡
晉桓振在淮南夜聞人登床聲振聽之𨼆然有聲求火
　看之見大聚血俄為義師所滅桓振𤣥之從父弟也
義熈中劉毅鎮江州為盧循所敗惼懆逾劇及徙荆州
　益復怏怏甞伸紙作書約部將王亮連兵作逆忽風
　展紙不得書毅仰天大詬風遂吹紙入空須㬰碎裂
　如飛雪紛下未幾高祖南討毅敗擒斬
永初中北地傅亮為䕶軍兄子珍住府西齋夜忽見北
　窓外樹下有一物面廣三尺眼横豎狀若方相珍遑
　遽以被自䝉乆乃自滅後亮被誅
元嘉中高平檀道濟鎮潯陽十二年入朝與家分別顧
　瞻城闕􁓭欷逾深識者是知道濟之不南旋也故時
　人為其(一作/之字)歌曰生人作死別荼毒當奈何濟將發
　舟所養孔雀來􁊕其衣驅去復來如此數焉以十三
　年三月入伏誅道濟未下少時有人施罟於柴桑江
　收之得大船孔鑿若新使匠作舴艋勿加斵斧工人
　誤截兩頭檀以為不祥殺三巧手欲以塞諐匠違約
　加斵㐫兆先搆矣
檀道濟居清溪第二兒夜忽見人來縛已欲呼不得至
　曉乃解猶見䋲痕在此宅先是吳將步闡所居諺云
　揚州青是鬼營清溪青揚是也自歩及檀皆被誅
東海徐羡之字宗文嘗行經山中見黒龍長丈餘頭有
　角前兩足皆具無後足曵尾而行後文帝立羡之竟
　以㓙終
太元中王公婦女必緩鬢傾髻以為盛飾用髪既多不
　可恒戴乃先於木及籠上裝之名曰假髻或名假頭
　至於貧家不能自辦自號無頭就人借頭
文帝元嘉四年太原王徽之字伯猷為交州刺史在道
　有客命索酒炙言未訖而炙至徽之取自割終不食
　投地大怒少頃顧視向炙已變為徽之頭矣乃大驚
　愕反屬目覩其首在空中揮霍而沒至州便殞
彭城劉敬宣字萬夀嘗夜與僚佐宴坐空中有投一隻
　芒履於座墜敬宣食盤上長三尺五寸已經人著耳
　鼻間並欲壊頃之而敗
安國李道豫元嘉中其家狗卧于當路豫蹴之狗曰汝
　即死何以蹋我未幾豫死
卞伯玉作東陽郡竈正熾火有雞遙從口入良乆乃冲
　突而出毛羽不燋鳴啄如故伯玉尋病殞
張仲舒為司空在廣陵城北以元嘉十七年七月中晨
　夕間輙見門側有赤氣赫然後空中忽雨絳羅於其
　庭廣七八分長五六寸皆以箋紙繫之紙廣長亦與
　羅等紛紛甚駛仲舒惡而焚之猶自數生府州多相
　傳示張經宿暴疾而死
謝靈運以元嘉五年忽見謝晦手提其頭來坐別床血
　色淋漓不可忍視又所服豹皮裘血淹滿篋及為臨
　川郡飰中歘有大蟲謝遂被誅
謝晦在荆州見壁角間有一赤鬼長可三尺來至其前
　手擎銅盤滿中是血晦得廼紙盤須㬰而沒(闕/)
元嘉五年秋夕豫章胡充有大蜈蚣長三尺落充婦與
　妹前令婢挾擲婢纔出戸忽覩一姥衣服臭敗兩目
　無睛到六年三月合門時患死亡相繼
新野庾寔妻毛氏嘗于五月五日曝薦蓆忽見其三歲
　女在蓆上卧驚怛便滅女真形在別床如故不旬日
　而夭世傳仲夏忌移床
　
　
　
　
　
　
　
　異苑卷四
欽定四庫全書
　異苑卷五　　　　　　　宋　劉敬叔　撰
秦時丹陽縣湖側有梅(一作/麻)姑廟姑生時有道術能著
　履行水上後負道法壻怒殺之投屍于水乃隨流波
　漂至今廟處鈴下巫人當令殯殮不須墳瘞即時有
　方頭漆棺在祠堂下晦朔之日時見水霧中曖然有
　著履形廟左右不得取魚射獵輙有迷徑沒溺之患
　巫云姑既傷死所以惡見殘殺也
宫亭湖廟神甚有靈騐商旅經過若有禱請則一時能
　使湖中分風沿泝皆舉帆利渉無虞
秦時中宿縣十里外有觀亭江神祠壇甚靈異經過有
　不恪者必狂走入山變為虎晉中朝有質子將歸洛
　反路見一行旅寄其書云吾家在觀亭亭廟前石間
　有懸藤即是也君至但扣藤自有應者及歸如言果
　有二人從水中出取書而沒尋還云河伯欲見君此
　人亦不覺隨去便覩屋宇精麗飲食鮮香言語接對
　無異世間今俗咸言觀亭有江伯神也
漢武帝時夜郎竹王神者名興初有女子浣於豚水見
　三節大竹流入足間推之不去聞其中有號聲持破
　之得一男兒及長有才武遂雄夷獠氏自立為夜郎
　侯以竹為姓所破之竹棄之於野即生成林王嘗從
　人止石上命作羮從者曰無水王以劍擊石泉便涌
　出今竹王水及破竹成林並存後漢使唐蒙開牂牁
　郡斬竹王首夷獠咸訴以竹王非血氣所生甚重之
　求為立後太守吳覇以聞帝封三子為侯死配食父
　廟今夜郎縣有竹王三郎祠是其神也
吳郡桐廬有徐君廟吳時所立左右有為刼盜非法者
　便如拘縛終致討執東陽長山縣吏李瑫義熈中遭
　事在郡婦出料理過廟請乞恩拔銀釵為願未至富
　陽有白魚跳落婦前剖腹得所願釵夫事尋散
晉永嘉中吳相伍員廟吳郡人叔父為臺郎在洛值京
　都傾廢歸途阻塞當濟江南風不得進既投奏即日
　得渡
陶侃曽如厠見數十人悉持大印有一人朱衣平上幘
　自稱後帝云以君長者故來相報三載勿言富貴至
　極侃便起旋失所在有大印作公字當其穢處雜五
　行書曰厠神曰後帝
侃家童千餘人嘗得胡奴不喜言嘗黙坐侃一日出郊
　奴執鞭以隨胡僧見而驚禮云此海山使者也侃異
　之至夜失奴所在
晉丹陽縣有袁雙廟真第四子也真為桓宣武所誅便
　失所在靈恠太元中形見于丹陽求立廟未既就功
　大有虎灾被害之家輙夢雙至催功甚急百姓立祠
　堂於是猛暴用息今道俗常以二月晦鼓舞祈祠爾
　日風雨忽至元嘉五年設奠訖村人邱都於廟後見
　一物人面鼉身葛巾七孔端正而有酒氣未知雙之
　神為是物憑也
青溪小姑廟云是蔣侯第三妹廟中有大榖扶疎鳥嘗
　産育其上晉太元中陳郡謝慶執彈乘馬繳殺數頭
　即覺體中慄然至夜夢一女子衣裳楚楚怒云此鳥
　是我所養何故見侵經日謝卒慶名奐靈運父也
餘杭縣有仇王廟由來多神異晉隆安初縣人樹伯道
　為吏得假將歸於汝南灣覔載見一朱舸中有貴人
　因求寄須㬰如睡猶聞有聲若劇甚雨俄而至家以
　問船工亦云仇王也伯道拜謝而還
隆安中吳興有人年可二十自號聖公姓謝死已百年
　忽詣陳氏宅言是已舊宅可見還不爾燒汝一夕火
　發蕩盡因有鳥毛揷地繞宅周匝數重百姓乃起廟
晉義熈中虞道施乘車出行忽有一人著烏衣逕來上
　車云令寄載十里許耳道施試視此人頭上有光口
　目皆赤面悉是毛異於始時既不敢遣行十里中如
　言而去臨別語道施曰我是驅除大將軍感汝相容
　因贈銀鐸一雙而滅(鐸或/作環)
晉時信安鄭徽(一作/微)年少時登前橋彷彿見一老翁以
　一囊與徽云此是君命慎勿令零落若有破碎便為
　㐫兆言訖忽失所在徽宻開看是一挺炭意甚秘之
　雖家人不之知也後遭盧龍冦亂恒保録之至宋永
　初三年徽年八十三病篤語子弟云吾齒盡矣可試
　啟此囊見炭悉碎折於是遂絶
陳虞字君度婦廬江杜氏常事鬼子母羅女樂以娛神
　後一夕復㑹絃管無聲歌者悽愾杜氏嘗夢鬼子母
　遑遽涕泗云㓙人將來婢先與外人通以梯布垣登
　之入神被服將剝奪畢加取影象焚剉而後去
世有紫姑神古來相傳云是人家妾為大婦所嫉(一作/妬)
　每以穢事相次役正月十五日感激而死故世人以
　其日作其形夜於厠間或猪欄邊迎之祝曰子胥不
　在是其婿名也曹姑亦歸曹即其大婦也小姑可出
　戲投者覺重便是神來奠設酒果亦覺貌輝輝有色
　即跳躞不住能占衆事卜未來(一作/行年)𧖟桑又善射鈎
　好則大儛惡便仰眠平昌孟氏恒不信躬試往投便
　自躍茅(一作/穿)屋而去永失所在也
烏傷陳氏有女未醮著屐徑上大楓樹顛了無危懼顧
　曰我應為神今便長去惟左蒼右黄當暫歸耳家人
　悉出見之舉手辭訣於是飄聳輕越極睇乃沒人不
　了蒼黄之意每春輙以蒼狗秋黄犬設祀於樹下
剡縣西鄉有楊郎廟縣有一人先事之後就祭酒侯禇
　求入大道遇譙郡樓無隴詣禇共至神舎燒神座器
　服無隴乞將一扇經歲無隴聞有乘馬人呼樓無隴
　數四聲云汝故不還楊明府扇耶言畢廻騎而去隴
　遂得痿病死
晉武太始初蕭恵明為吳興太守郡界有卞山山下有
　項羽(一作/籍)廟相傳云羽多居郡㕔事前後太守不敢
　上㕔恵明謂綱紀曰孔季恭曽為此郡未聞有灾遂
　命盛設筵榻接賔未㡬恵明忽見一人長丈餘張弓
　挾矢向之既而不見因發背旬日而殞
元嘉九年二月二十四日長山張舒奄見一人著朱衣
　平上幘手捉青柄馬鞭云如汝可教便随我去見素
　絲䋲繫長梯來下舒上梯乃造大城綺堂洞室地如
　黄金有一人長大不巾幘獨坐絳紗帳中語舒曰主
　者誤取汝賜汝秘術卜占勿貪錢賄舒亦不覺受之
元嘉四年五月三日㑹稽餘姚錢祐夜出屋後為虎所
　取十八日乃自還說虎初取之時至一宫府入重門
　見一人憑几而坐形貌偉壯左右侍者三十餘人謂
　曰吾欲使汝知術數之法故令虎迎汝汝無懼也留
　十五晝夜語諸要術盡教道之方祐受法畢便遣令
　還而不知道即使人送出門乃見歸路既得還家大
　知卜占無幽不驗經年乃卒
十二棋卜出自張文成受法於黄石公行師用兵萬不
　失一逮至東方朔宻以占衆事自此以後秘而不傳
　晉寧康初襄城寺法味道人忽遇一老公著黄皮衣
　竹筒盛此書以授法味無何失所在遂復傳流于世
　云
歴陽石秀之倐有一人著平巾袴褶語之云聞君巧侔
　班匠刻几尤妙太山府君相召秀之自陳云劉政能
　造其人乃去數旬而劉殞石氏猶存劉作几有名遂
　以致斃
㑹稽石亭埭有大楓樹其中空朽每雨水輙滿溢有估
　客載生鱣至此聊放一頭於朽樹中以為狡獪村民
　見之以魚鱣非樹中之物咸謂是神乃依樹起屋宰
　牲祭祀未嘗虗日因遂名鱣父廟人有祈請及穢慢
　則禍福立至後估客返見其如此即取作臛於是遂
　絶
吳猛還豫章附載客船一宿行千里同行客視船下有
　兩龍載之船不着水
陶侃字士行㣲時遭父艱有人長九尺端悅通刺字不
　可識心怪非常出庭拜送此人告侃曰吾是王子晉
　君有巨相故來相看於是脫衣帢服仙羽升鵠而騰
　颺
晉太元末湘東姚祖為郡吏經衡山望巖下有數年少
　並執筆作書祖謂是行侣休息乃枉道過之未至百
　許歩少年相與翻然飛颺遺一紙書在坐處前數句
　古時字自後皆鳥跡(一作/篆)
東陽徐公居在長山下常登嶺見二人坐於山崖對飲
　公索之二人乃與一小杯公飲之遂醉後常不食亦
　不饑
昔有人乘馬山行遥望岫裏有二老翁相對摴蒱遂下
　馬造焉以䇿注地而觀之自謂俄頃視其馬鞭摧然
　已爛顧瞻其馬鞍骸枯朽既還至家無復親屬一慟
　而絶
陳思王曹植字子建嘗登魚山臨東阿忽聞巖岫裏有
　誦經聲清通深亮逺谷流響肅然有靈氣不覺斂衿
　祗敬便有終焉之志即效而則之今之梵唱皆植依
　擬所造一云陳思王逰山忽聞空裏誦經聲清逺遒
　亮觧音者則而寫之為神仙聲道士效之作歩虚聲
　也
沙門釋慧逺棲神廬嶽常有逰龍翔其前逺公有奴以
　石擲中乃騰躍上升有頃風雲飈燁公知是龍之所
　興登山燒香㑹僧齊聲唱偈於是霹靂廻向投龍之
　石雲雨乃除
沙門竺慧熾新野人住江陵四層佛寺永初二年卒弟
　子為設七日㑹其日將夕燒香竟沙門道賢因往視
　熾弟子至房前忽曖曖若人形詳視乃慧熾也容貌
　衣服不異生時謂賢曰君旦食肉美否曰美熾曰我
　生不能斷肉今落餓鬼地獄道賢懼讋未及得答熾
　復言汝若不信試看我背後乃廻背示賢見三黄狗
　形半似驢眼甚赤光照戸内狀欲嚙熾而復止賢駭
　怖悶絶良乆乃蘇
靈味寺在建康鍾山蔣林里永初三年沙門法意起造
　晉末有高逸沙門莫顯名迹巖棲谷𨼆常在鍾山之
　阿一夜忽聞怪石崩墜聲振林薄明旦履行惟見清
　泉湛然聚徒結宇號曰靈味
武陵宗超之奉經好道宋元嘉中亡將𦵏猶未闔棺其
　從兄簡之來㑹𦵏啟葢視之但見雙屐在棺中云
元嘉中丹陽多寶寺畫佛堂作金剛寺主奴婢惡戲以
　刀刮其目眼輙見一人甚壯五色綵衣持小刀挑目
　睛數夜眼爛於今永盲
汲都衞士度苦行居士也其母嘗誦經長齋非道不行
　家常飯僧時日將中母出齋堂與諸尼僧逍遥眺望
　忽見空中有一物下正落母前乃是天鉢中滿香飰
　舉坐肅然一時禮敬母自分行齋人食之皆七日不
　饑此鉢猶云尚存士度以恵懐之際得道
太原王𤣥謨字彥徳始將見殺夢人告曰誦觀世音千
　徧則免𤣥謨夢中曰何可竟也仍見授既覺誦之且
　得千徧明日將刑誦之不輟忽傳唱停刑
釋僧羣清貧守節蔬食持經居羅江縣之霍山搆立茅
　屋孤在海中上有石盂水深六尺常有清泉古老相
　傳是羣仙所宅羣因絶粒其菴舎去石盂隔一小澗
　日夕往還以木為梁由之以汲水年至一百三十忽
　見一折翅鴨舒翼當梁頭就唼羣永不得過欲舉錫
　杖撥之恐有轉傷因此廻遂絶水經數日死臨死向
　人説年少時曾折一鴨翅驗此以為現報
　
　
　
　
　
　
　
　
　
　
　異苑卷五
欽定四庫全書
　異苑卷六　　　　　　　宋　劉敬叔　撰
晉宣帝誅王凌後寢疾日見凌來逼帝呼曰彦雲緩我
　身上便有打處賈逵亦為祟少日遂薨初凌既被執
　過賈逵廟呼曰賈梁道王凌魏之忠臣唯爾有神知
　之故逵助焉
晉夏侯𤣥字太初以當時才望為司馬景王所忌而殺
　之宗族為之設祭見𤣥來靈坐上脱頭置其傍悉取
　果食魚肉之屬以内頸中畢還自安其頭既而言曰
　吾得訴于上帝矣司馬子元無嗣也尋有永嘉之亂
　軍還世宗殂而無子後有巫見帝涕泗云國家傾覆
　正由曹爽夏侯𤣥訴怨得伸故也爽以勢族致誅𤣥
　以時望被戮
晉嵇中散常於夜中燈火下彈琴有一人入室初來時
　靣甚小斯須漸大遂長丈餘顔色甚黒单衣草帶嵇
　熟視良久乃吹火滅曰耻與魑魅争光
晉鄒湛南陽人初湛常見一人自稱甄舒仲餘無所言
　如此非一久之乃悟曰吾宅西有積土敗瓦其中必
　有死人甄舒仲者予舍西土瓦中人也檢之果然乃
　厚加殯殮畢夢此人來謝
晉清河陸機初入洛次河南之偃師時久結陰望道左
　若有民居因往投宿見一年少神姿端逺置易投壺
　與機言論妙得𤣥㣲機心服其能無以酹抗乃提緯
　古今總騐名實此年少不甚欣解既曉便去稅驂逆
　旅問逆旅嫗嫗曰此東數十里無村落止有山陽王
　家冢爾機乃怪悵還睇昨路空野霾雲拱木蔽日方
　知昨所遇者信王弼也一說陸雲獨行逗宿故人家
　夜暗迷路莫知所從忽望草中有火光雲時飢乏因
　而詣前至一家墻院甚整便寄宿見一年少可二十
　餘丰姿甚嘉論叙平生不異于人尋共説老子極有
　辭致雲出臨别語云我是山陽王輔嗣雲出門㢠廻望
　向處止是一塚雲始謂俄頃已經三日乃大怪悵
晉永嘉中朱彦居永寧披荒入舍便聞管絃之聲及小
　兒啼呼之音夜見一人身甚壯大呼殺其犬彦素膽
　勇不以為懼即不移居亦無後患
晉永嘉中李謙素善琵琶元嘉初往廣州夜集坐倦悉
　寢惟謙獨揮彈未輟便聞窻外有唱佳聲毎至契㑹
　無不擊節謙怪語曰何不進耶對曰遺生已久無宜
　干突始悟是鬼
劉聰建元三年并州祭酒桓囘於途遇一老父問之云
　昔樂工成憑今居何職我與其人有舊為致清談得
　察孝廉君若相見令知消息回問姓字曰我吳郡麻
　子軒也言畢而失回見憑具宣其意憑歎曰昔有此
　人計去世近五十年中郎荀彦舒聞之為造祝文令
　慿設酒飯祀於通衢之下
晉太元中桓軌為巴東太守留家江陵妻乳母姓陳兒
　道生隨軌之郡墜瀨死道生形見云今獲在河伯左
　右蒙假二十日得蹔還母哀至輙有一黒烏以翅掩
　其口舌上遂生一瘤從此便不得復哭
晉潁川荀澤以太元中亡恒形見還與婦魯國孔氏嬿婉
　綢繆遂有姙馬十月而産産悉是水别房作醬澤曰
　汝知䘮家不當作醬而故為之今上官責我數豆致
　劬不復堪經少時而絶
晉時㑹稽嚴猛婦出採薪為虎所害後一年猛行至蒿
　中忽見婦云君今日行必遭不善我當相免也既而
　俱前忽逢一虎跳踉向猛猛婦舉手指揮狀如遮䕶
　須臾有一胡人荷㦸而過婦因指之虎即擊胡壻乃
　得免
晉新野庾紹之字道遐與南陽宋協中表之親情好綢
　繆桓𤣥時庾為湘東太守病亡義熙中忽見形詣協
　一小兒通云庾湘東來須臾便至兩脚著械既至脱
　械置地而坐協問何由得顧荅云蹔蒙假歸與卿親
　好故相過耳協問鬼神之事紹輙漫畧不甚諧對具
　問親戚因談世事末復求酒協時時餌茱茰酒因為
　設之酒至執杯還置云有茱茰氣協曰卿惡之耶紹
　云上官皆畏之非獨我也紹為人語聲高壯此言論
　時不異恒日有頃協兒䆳之來紹聞屐聲極有懼色
　乃謂協曰生氣見陵不得復住與卿三年别耳因貫
　械而起出戸便滅協後為正員郎果三年而卒
晉義熈三年山陰徐琦毎出門見一女子貌極艶麗琦
　便解銀鈴贈之女曰感君佳貺以青銅鏡與琦便結
　為伉儷
晉義熈中烏傷葛輝夫在女家宿至三更竟有兩人把
　火至階前疑是凶人往打之欲下杖悉變為蝴蝶繽
　紛飛散忽有一物衝輝夫腋下便倒地少時死
義熙中高平檀茂崇䘮亡其母沛郡劉氏晝眠夢見崇
　手執團扇云崇年命未盡横被灾厲上永違離今以
　此扇奉别母流涕驚覺果於屏風間得扇上皆如蜘
　蛛網絡撫執悲慟
義熙中長山唐邦聞扣門聲出視見兩朱衣吏云官欲
　得汝遂將至縣東崗殷安塚中塚中有人語吏云本
　取唐福何以濫取唐邦敕鞭之遣將出唐福少時而
　死
晉孝武太元中瑯琊王軻之家有鬼歌子夜殷允為章
　郡僑人庾僧度家亦有鬼歌子夜
晉太元中吳興許(一/沈)作寂之忽有鬼於空中語笑或歌
　或哭至夜偏盛寂之有靈車鬼共牽走車為壊寂之
　有長刀乃以攝置瓮中有大鏡亦攝以納器中
晉元興中東陽太守朱牙之忽有一老公從其妾董牀
　下出著黄裳衿帽所出之塪甚滑澤有泉遂與董交
　好若有吉凶遂以告牙之兒疾瘧公曰此應得虎卵
　服之持㦸向山果得虎陰尚餘煖氣使兒灸噉瘧即
　斷絶公常使董梳頭髪如野猪毛牙之後詣祭酒上
　章於是絶跡乃作沸湯試澆此塪掘得數斛大蟻不
　日村人捉大刀野行逢一丈夫見刀操黄金一餅求
　以易刀及授刀奄失其人所在重察向金乃是牛糞
　計此乃牙之家鬼
沛郡人秦樹者家在曲阿小辛村嘗自京歸未至二十
　里許天暗失道遥望火光往投之宿見一女子秉燭
　出云女弱獨居不得宿客樹曰欲進路碍夜不可前
　去乞寄外住女然之樹既進坐竟以此女獨居一室
　慮其夫至不敢安眠女曰何似過嫌保無虞不相誤
　也為樹設食食物悉是陳久樹曰承未出適我亦未
　婚欲結大義能相顧否女笑曰自顧鄙薄豈足伉儷
　遂與寢止向晨樹去廼俱起執别女泣曰與君一覩
　後面無期以指環一雙贈之結置衣帶相送出門樹
　低頭急去數十歩顧其宿處乃是冡墓居數日亡其
　指環結帶如故
南平國蠻兵(一作/岳)在姑孰(一作/蘇)便有鬼附之聲􁇔􁇔細
　長或在簷宇之際或在庭樹上毎占吉㓙輙先索琵
　琶隨彈而言事事有騐時郄倚為長史問當遷官云
　不久持節也尋為南蠻校尉予為國郎中親領此土
　荆州俗諺或云是老䑕所作名曰靈侯
昔有老姥雨夜紡績斷失其􁱻所在姥獨罵云何物鬼
　擔去戸外即有應聲言暫借避雨實不偷􁱻宜就覔
　之姥驚懼窺外畧無所見􁱻亦尋獲
吳興𡊮乞妻臨終執乞手云我死君再婚否乞言不忍
　也既而服竟更娶乞白日見其死婦語之云君先結
　誓云何負言因以刀割其陽道雖不致死人性永廢
臨(一作/林)川聶包死數年忽詣南豐相沈道襲作歌其歌
　笑甚有倫次毎歌輙作花上盈盈正聞行當歸不聞
　死復生事異辭怪
瑯琊王凝之字叔平妻左將軍夫人謝氏奕之女也嘗
　頻亡二男悼惜甚過哭泣累年若居至艱後忽見二
　兒俱還皆若鎖械慰免其母宜自寛割兒並有罪若
　垂哀憐可為作福於是哀痛稍止而勤功徳
瑯琊王騁之妻陳郡謝氏生一男小字奴子經年後王
　以婦婢招利為妾謝元嘉八年病終王之墓在㑹稽
　假瘞建康東岡既窆反虞輿靈入屋慿几忽於空中
　擲地便有嗔聲曰何不作挽歌令我寂寂上道耶騁
　之云非為永塟故不具儀耳
沙門有支法存者本自胡人生長廣州妙善醫術遂成
　巨富有八尺􁜣㲪光彩耀目作百種形象乂有沈香
　八尺板牀居常香馥太原王琰(一作/談)為廣州刺史大
　兒邵之屢求二物法存不與王因狀法存豪縱乃殺
　而籍沒家財焉法存死後形見於府内輙打閣下鼔
　似若稱寃如此經日王尋得病恒見法存守之少時遂
　亡邵之比至揚都亦䘮
河内司馬惟之奴天雄死後還其婦來喜聞體有鞭㾗
　而脚著鎖問云有何過至如此曰曽因醉竊罵大家
　今受此罪
陳郡顔延之字延年有愛妾死延之痛惜甚至以冬日
　臨哭忽見妾排屏風以壓延之延之懼墜地因病卒
永初中張驥於都䘮亡司馬茂之往哭見驥慿几而坐
　以箸刺粔籹食之(粔籹膏/環也)
元嘉二十六年豫章胡庇之嘗為武昌郡入廐中便有
　鬼怪中宵籠月戸牖少開有人倚立戸外狀似小兒
　戸閉便聞人行如著木屐聲看則無所見如此甚數
　二十八年三月舉家悉得時病既而漸差
劉元字㓜祖少與武帝善而輕何無忌遂不相得乃去
　遊吳郡虎邱山心欲留焉夜臨風長嘯對月鼔琴於
　劍池上忽聞環珮音一女子衣紫羅之衣垂鈿帶謂
　元曰吴王愛女願來相訪元曰吴王愛女豈非韓重
　妻紫玉耶遂與元偕行謂元曰聞君與劉裕相得裕
　是王者然與何無忌不美此人恐為君患若北還仕
　魏朝官亦不減牧伯言訖忽不見乃在一大陵松樹
　下約去虎邱三里許元乃北去仕魏累官青州刺史
元嘉二十年王懷之丁母憂塟畢忽見樹上有嫗頭戴
　大髪身披白羅裙足不踐柯亭然虚立還家叙述其
　女遂得暴疾靣乃變作向樹杪鬼狀廼與麝香服之
　尋復如常世云麝香辟惡此其騐也
元嘉中魏郡張承吉息元慶年十二見一鬼長三尺一
　足而鳥爪背有鱗甲來招元慶恍惚如狂游走非所
　父母撻之俄聞空中云是我所教幸勿與罰張有二
　卷羊中敬書忽失所在鬼於梁上擲還一卷少裂壞
　乃為補治王家嫁女就張借(闕/)鬼求紙筆代荅張素
　工巧嘗造一彈弓鬼借之明日送還而皆折壞
元嘉中潁川宋寂晝忽有一足鬼長三尺遂為寂驅使
　欲與隣人摴蒱而無五木鬼乃取刀斫庭中楊枝於
　戸間作之即燒灼黒白雖分明但朴耳
元嘉十二年長山郭悖病亡後兒孫見悖著幘布裙在
　靈牀上呼孫與語云今得七日假假滿將去二小鬼
　捉襆在門可就取也孫求襆即得又云汝叔從都還
　得鍠犂鐴可試取看便以呈之仍以兩鐵拑加蒼蒼
　作聲語孫曰我無復歸縁從此而絶
黄州治下有黄父(一作/文)鬼出則為祟所著衣袷皆黄至
　人家張口而笑必得疫癘長短無定隨籬髙下自不
　出已十餘年土俗畏怖惶恐不絶
廬陵人郭慶之有家生婢名採薇年少有美色宋孝建
　年中忽有一人自稱山靈如人裸身形長丈餘胸臂
　皆有黄色膚貌端潔言音周正呼為黄父鬼來通此
　婢婢云意事如人鬼遂數來常𨼆其身時或露形形
　變無常乍大乍小或似烟氣或為石或為小鬼或為
　婦人或如鳥獸足跡或如人長二尺許或似鵝跡掌
　大如盤開戸閉牖其入如神與婢戲笑如人也
元嘉十四年徐道饒忽見一鬼自言是其先人於時冬
　日天氣清朗先積稻屋下云汝明日可曝榖天方大
　雨未有晴時饒從其教鬼亦助輦後果霖雨時有見
　者形如獼猴饒就道士請符懸著窻中見便大笑云
　欲以此斷我我自能從狗竇中入雖則此語而不復
　進經數日歎云徐叔寶來吾不宜見之後日果至於
　是遂絶
安定梁清字道修居揚州右尚方間桓徐州故宅元嘉
　十四年二月數有異光仍聞擘蘿聲令婢子松羅往
　看見一人問云姓華名芙蓉為六甲至尊所使從太
　㣲紫宫下來過舊居乃留不去或鳥頭人身舉面是
　毛擲灑糞穢引弓射之應絃而滅並有綘汁染箭又
　覩一物形如猴懸在樹標令人刺中其髀墮地淹沒
　經日反從屋上跛行就婢乞食團飰授之頓造二升
　經日衆鬼羣至醜惡不可稱論松羅牀帳(一作/障)塵石
　飛揚累晨不息婢採菊路逢一鬼著衣幘乘馬衞從
　數十謂採菊曰我是天上仙人勿名作鬼問何以恒
　擲穢汚荅曰糞汚者錢財之象也投擲者速遷之徵
　也頃之清果為揚武將軍北魯郡太守清厭毒既久
　乃呼外國道人波羅㲲誦咒文見諸鬼怖懼踰垣穴
　壁而走皆作鳥聲於此都絶在郡少時夜中松羅復
　見威儀器械人衆數十一人戴幘送書粗紙有七十
　許字筆跡婉媚逺擬羲獻又歌云坐儂孔雀樓遥聞
　鳳凰鼔下我鄒山頭彷彿見梁魯鬼有叔操䘮哭泣
　荅吊不異世人鬼傳教曽乞松羅一凾書題云故孔
　修之死罪白箋以吊其叔䘮叙致哀情甚有銓次復
　云近往西方見一沙門自名大摩刹問君消息寄五
　丸香以相與之清先奉使燉煌憶見此僧清有婢産
　於此遂絶
句章人(一無/人字)吳平州門前忽生一株青桐樹上有謡歌
　之聲平惡而斫殺平隨軍北征首尾三載死桐歘自
　還立於故根之上又聞樹巔空中歌曰死桐今更青
　吳平尋當歸適聞殺此樹已復有光輝平尋復歸如
　見
　
　
　
　
　異苑卷六
欽定四庫全書
　異苑卷七　　　　　　　宋　劉敬叔　撰
漢武帝冡裏先有玉箱瑶杖各一是西胡康渠王所獻
　帝平素常玩之故入梓宫中其後四年有人於扶風
　郿市買得此二物帝左右識而認之説賣者形狀乃
　帝也
魏武北征蹋頓升嶺眺矚見一山岡不生草木王粲曰
　必是古塜此人在世服生礬石死而石氣蒸出外故
　卉木焦滅即令鑿看果得大墓有礬石滿塋仲宣博
　識强記皆此𩔖也一説粲在荆州從劉表登障山而
　見此異魏武之平烏桓粲猶在江南此言為譎(一作/當)
蒼梧王士爕漢末死於交趾遂塟南境而墓常蒙霧靈
　異不恒屢經離亂不復發掘晉興寧中太原温放之
　為刺史躬乘騎往開之還即墜馬而卒
剡縣陳務妻少與二子寡居好飲茶茗宅中先有古塜
　毎日作茗飲先輙祀之二子患之曰古塜何知徒以
　勞祀欲掘去之母苦禁而止及夜母夢一人曰吾止
　此塜二百餘年謬蒙恵澤卿二子恒欲見毁賴相保
　護又饗吾佳茗雖泉壤朽骨豈忘翳桑之報遂覺明
　日晨興乃於庭内獲錢十萬似久埋者而貫皆新提
　還告其兒兒並有慙色從是禱酹愈至
晉隆安中顔從嘗起新屋夜夢人語云君何壞吾塜明
　日牀前亟掘之遂見一棺從便為設祭云今當移好
　處別作小塜明朝一人詣門求通姓朱名護列坐乃
　言我居四十年昨蒙厚貺相感何如今是吉日便可
　出棺矣僕巾箱中有金鏡願以相助遂於棺頭巾箱
　中取金鏡三枚贈從忽然不見
晉司空郄方回塟婦於驪山使㑹稽郡吏史澤治墓多
　平夷古墳後壞一塜搆制甚偉器物殊盛塜發聞鼔
　角聲
潁川諸葛閭字道明墓在揚州莊蔣山之西毎至陰雨
　塜中輙有絃歌之聲
朱文綉與羅子鍾為友俱仕於梁綉既死子鍾哭之其
　夜亦亡梁南七里有雞山綉塟於其中北九里有雉
　澗埋鍾於其内綉神靈變為雞鍾魂魄化為雉清鳴
　哀響往來不絶故詩曰雞山别飛響雉澗和清音
武昌戴熙家道貧陋墓在樊山間占者云有王氣宣武
　仗鉞(一作/威)西下停武昌令鑿之得一物大如水牛青
　色無頭脚時亦動揺斫刺不䧟乃縱著江中得水便
　有聲如雷嚮發長川熈後嗣淪胥殆盡
元嘉中豫章胡家奴開昌邑王塜青州人開齊襄公塜
　並得金鈎而屍骸露在巖中儼然兹亦未必有憑而
　然也京房屍至義熙中猶完具僵屍人肉堪為藥軍
　士分割之
海陵如臯縣東城村邊海岸崩壞見一古墓有方頭漆
　棺以朱題上云七百年墮水元嘉二十載三月墜于
　懸巘和葢從潮漂沈輙泝流還依本處村人朱護等
　異而啟之見一老姥年可七十許皤頭著袿鬢髪皓
　白不如生人釵髻衣服粲然若新送𦵏器物枕履悉
　存䕶乃齎酒脯施於柩側爾夜護婦夢見姥云向獲
　名貺感至無已但我墻屋毀發形骸飄露今以值一
　千乞為治護也置錢便去明覺果得即用改殮移於
　高阜
廣陵郡東界有黄公塜高墳二所前有一井靣廣數尺
　毎旱不竭有人於其中得銅釡及鑵各一又云江都
　郡東界有黄公墳三所陰天恒聞有鞞角之聲
即墨有古塜或發之有金牛塞埏門不可移動犯之則
　大禍
嵇康字叔夜譙國人也少嘗晝寢夢人身長丈餘自稱
　黄帝伶人骸骨在公舍東三里林中為人發露乞為
　塟埋當厚相報康至其處果有白骨脛長三尺遂収
　塟之其夜復夢長人來授以廣陵散曲及覺撫琴而
　作其聲正妙都不遺忘高貴鄉公時康為中散大夫
　後為鍾㑹所讒司馬文王誅之
晉㑹稽張茂字偉康嘗夢得大象以問萬雅(一作/推)雅曰
　君當為大郡守而不能善終大象者大獸也取諸其
　音獸者守也故為大郡然象以齒焚其身後必為人
　所殺茂永昌中為吴興太守值王敦問鼎執正不移
　敦遣沈充殺之而取其郡
鄧艾廟在京口新城有一草屋毁已久晉安北將軍司
　馬恬於病中夢見一老翁曰我鄧公也屋舍傾壞君
　為治之後訪之乃知鄧廟為立瓦屋
晉明帝時獻馬者夢河神請之及至與帝夢同遂投河
　以奉神始太傅禇褒亦好此馬帝云已與河神及禇
　公卒軍人見公乗此馬矣
陶侃夢生八翼飛翔冲天見天門九重已入其八惟一
　門不得進以翼摶天閽者以杖擊之因墮地折其左
　翼驚悟左腋猶痛其後都督八州威果震主潛有闚
　擬之志毎憶折翼之祥抑心而止
晉温嶠至牛渚磯聞水底有音樂之聲水深不可測傳
　言下多怪物乃燃犀角而照之須臾見水族覆火奇
　形異狀或乗馬車著赤衣幘其夜夢人謂曰與君幽
　明道隔何意相照耶嶠甚惡之未幾卒
苻堅將欲南師也夢葵生城内明以問婦婦曰若征軍
　逺行難為將也堅又夢地東南傾復以問云江左不
　可平也君無南行必敗之象也堅不從卒以敗
晉咸和初徐精逺行夢與妻寢有身明年歸妻果産後
　如其言
晉武太元二年沙門竺慧猷夜夢讀詩五首其一篇後
　曰陌南酸棗樹名為六奇木遣人以伐取載還柱馬
　屋
太元中太原王戎為鬱林太守泊船新亭眠夢有人以
　七枚椹子與之著衣襟中既覺得之占曰椹桑子也
　自後男女大小凡七䘮
晉荆州刺史桓豁所住齋中見一人長丈餘夢曰我龍
　山之神來無好意使君既貞固我當自去耳
晉義熙初烏傷黄蔡於查溪岸照射見水際有物眼光
　徹其間相去三尺許形如大斗引弩射之應絃而中
　便聞從流奔驚波浪砰磕不知所向經年與伴共至
　一處名為竹落崗去先所二十許里有骨可長三丈
　餘見昔射箭貫在其中因語伴云此是我往年所射
　物乃死於此拔矢而歸其夕夢見一長人責誚之曰
　我在洲渚之間無關人事而横見殺害怨苦莫伸連
　時覔汝今始相得眠寤患腹痛而殞
晉太原郭澄之字仲靖義熈初諸葛長民欲取為輔國
　諮議澄之不樂後為南康太守盧循之反自廣州長
　民以其無先告因騁私惡収澄之以付廷尉將致大
　辟夜夢見一神人以烏角如意與之雖是寤中殊自
　指的既覺便在其頭側可長尺餘形制甚陋澄之遂
　得無恙後從入闗賫以自隨忽失所在
義熙中商靈均為桂陽太守夢人來縛其身將去形神
　乖散復有一人云且置之須作衡陽當取之耳商驚
　寤惆悵永初三年除衡陽守知㝠理難迯辭不得免
　果卒官
商仲堪在丹徒夢一人曰君有濟物之心豈能移我在
　高燥處則恩及枮骨矣明日果有一棺逐水流下仲
　堪取而塟之於高岡酹以酒食其夕夢見其人來拜
　謝一云仲堪遊於江濵見流棺接而塟焉旬日間門
　前之溝忽起為岸其夕有人通仲堪自稱徐伯𤣥云
　感君之恵無以報也仲堪因問門前之岸是何祥乎
　對曰水中有岸其名為洲君將為州言終而沒
蔣道支於水側見一浮楂取為研製形象魚有道家符
　䜟及紙皆内魚研中常以自隨二十餘年忽失之夢
　人云吾暫遊湘水過湘君廟為二妃所留今復還可
　於水際見尋也道支詰旦至水側見罾者得一鯉魚
　買剖之得先時符䜟及紙方悟是所夢人棄之俄而
　雷雨屋上有五色氣直上入雲後人有過湘君廟見
　此魚研在二妃側
劉穆之東莞人世居京口初為瑯琊府主簿嘗夢與武
　帝汎海遇大風驚俯視船下見二白龍夾船既而至
　一山山峯聳秀意甚悦又嘗渡揚子江宿夢合兩船
　為舫上施華葢儀餙甚盛以升天既曉有一老姥問
　曰君昨夜有佳夢否穆之乃具説之姥曰君必位居
　端揆言訖不見後官至僕射丹陽尹以元功也
景平中潁川荀茂逺至南康夜夢一人頭有一角為逺
　筮曰君若至都必得官問是何職荅曰官生於水於
　是而寤未解所説因復寐又夢部伍至揚州水門墮
　水而死作棺既成逺入中自試恨小即見殯殮塟之
　渚次悵然驚覺以告母兄船至水門過果落江而殞
　䘮儀一如其夢
吴興沈慶之字𢎞先廢帝遣從子攸之賫藥賜死時年
　八十是嵗旦慶之夢有人以兩疋絹與之謂曰此絹
　足度寤而謂人曰老子今年不免矣兩疋八十尺也
　足度無盈餘矣遂死初慶之嘗夢引鹵簿入厠中慶
　之甚惡入厠之鄙時有善占夢者為之解曰君必大
　富貴然未在旦夕問其故荅云鹵簿固是富貴容厠
　中所謂後帝也知君富貴不在今日
臨川太守謝靈運初錢塘杜明師夜夢東南有人來入
　其館是夕即靈運生於㑹稽旬日而謝𤣥亡其家以
　子孫難得送靈運於杜治飬之十五方還都故名客
　兒(治音稚奉道/之家靜室也)
　
　
　
　
　
　
　
　
　異苑卷七
欽定四庫全書
　異苑卷八　　　　　　　宋　劉敬叔　撰
後漢時姑蘇忽有男子衣白衣冠白冠形神修勵從者
　六七人遍擾居民欲掩害之即有風雨郡兵不能掩
　術士趙晃聞之往白郡守曰此妖也欲見之乎乃淨
　水焚香長嘯一聲大風疾至聞室中數十人響應晃
　擲手中符如風頃若有人持物來者晃曰何敢幻惑
　如此隨復旋風擁去晃謂守曰可視之使者出門人
　已報云去此百歩有大白蛇長三丈斷首路旁其六
　七從者皆身首異處亦黿鼉之屬
樂廣字彥輔南陽淯陽人晉恵帝時為河南尹先是官
　舎多妖怪前尹皆於廊下督郵傳中治事無敢在㕔
　事者惟廣處之不疑常白日外戸自開二子凱横等
　皆驚怖廣獨自若顧見墻有孔使人掘墻得狸而殺
　之其怪遂絶
晉懐帝永嘉中徐奭出行田見一女子姿色鮮白就奭
　言調女因吟曰疇昔聆好音日月心延佇如何遇良
　人中懐邈無緒奭情既諧欣然延至一屋女施設飲
　食而多魚遂經日不返兄弟追覔至湖邊見與女相
　對坐兄以藤杖擊女即化成白鶴翻然高飛奭恍惚
　年餘乃差
晉太元中桓謙字敬祖忽有人皆長寸餘悉被鎧持槊
　乘具裝馬從岊(一作/塪)中出精光耀目遊走宅上數百
　為羣部障指揮更相撞刺馬既輕快人亦便㨗能縁
　几登竈尋飲食之所或有切肉輒來叢聚力所能勝
　者以槊刺取逕入穴中蔣山道士朱應子令作沸湯
　澆所入處寂不復出因掘之有斛許大蟻死在穴中
　謙後以門釁同滅
太元中吳興沈覇夢女子來就寢同伴宻察惟見牝狗
　每待覇眠輙來依床疑為魅因殺而食之覇後夢青
　衣人責之曰我本以女與君共事若不合懐自可見
　語何忽乃加恥殺(一作/歟)可以骨見還明日收骨葬岡
　上從是乃平復
晉孝武太元十二年吳郡夀頒道志邊水為居渚次忽
　生一雙物狀若青藤而無枝葉數日盈拱試共伐之
　即有血出聲在空中如雄鵝呌兩音相應腹中得一
　卵形如鴨子其根頭似蛇面眼
吳郡岑淵為吳郡時大司農卿碑注在江東湖西太元
　中村人見龜載從田中出還其先處萍藻猶著腹下
晉太元末徐寂之嘗野行見一女子操荷舉手麾寂之
　寂之悅而延住此後來往如舊寂之便患瘦瘠時或
　言見華房深宇芳茵廣筵寂之與女觴餚宴樂數年
　其弟晬之聞屋内羣語潜往窺之見數女子從後戸
　出惟餘一女𨼆在簣邊晬之逕入寂之怒曰今方歡
　樂何故唐突忽復共言云簣中有人晬之即發看有
　一牝猴遂殺之寂之病遂瘥
義熈中東海徐氏婢蘭忽患羸黄而拂拭異常共伺察
　之見掃帚從壁角來趨婢床乃取而焚之婢即平復
晉義熈中烏傷人孫乞齎父書到郡達石亭天雨日暮
　顧見一女戴青繖年可十六七姿容豐艶通身紫衣
　爾夕電光照室乃是大貍乞因抽刀斫殺繖是荷葉
晉義熈中永嘉松陽趙翼與大兒鮮共伐山桃樹有血
　流驚而止後忽失第三息所在經十日自歸空中有
　語聲或歌或哭翼語之曰汝既是神何不與相見答
　曰我正氣耳舎北有大楓樹南有孤峯名曰石樓四
　壁絶立人獸莫履小有失意便取此兒著樹杪及石
　樓上舉家叩頭請之然後得下
晉有士人買得鮮卑女名懐順自說其姑女為赤莧所
　魅始見一丈夫容質妍淨著赤衣自云家在厠北女
　於是恒歌謡自得每至將夕輙結束去屋後其家伺
　候唯見有一株赤莧女手指環挂其莧上芟之而女
　號泣經宿遂死
高祖永初中張春為武昌太守時人有嫁女未及升車
　女忽然失恠出外毆擊人乃自云已不樂嫁俗人巫
　云是邪魅將女至江際遂擊鼔以術呪療春以為欺
　惑百姓刻期須得妖魅翼日有一青蛇來到坐所即
　以大釘釘其頭至日中時復見大龜從江來伏於巫
　前巫以朱書龜背作符更遣入江至暮有大白鼉從
　江中出乍沉乍浮龜隨後催逼鼉自分死冒來先入
　慢與女辭訣女遂慟哭云失其姻好於是漸差或問
　巫曰魅者歸于一物今安得有三巫云蛇是傳通龜
　是媒人鼉是其對所獲三物悉以示春春始知靈騐
　皆殺之
元嘉初建康大夏營寡婦嚴有人稱華督與嚴結好街
　卒夜見一丈夫行造䕶軍府府在建陽門内街卒呵
　問答曰我華督造府徑沿西墻而入街卒以其犯夜
　邀擊之乃變為鼉察其所出入處甚瑩滑通府中池
　池先有鼉窟歲乆因能為魅殺之乃絶
文帝元嘉初益州王雙忽不欲見明常取水沃地以菰
　蔣覆上眠息飲食悉入其中云恒有一女子著青裙
　白􁏓(一作/領中)來就其寢每(一作/毋)聴聞薦下有聲歴歴發
　之見一青色白纓蚯蚓長二尺許云此女常以一奩
　香見遺氣甚清芬奩乃螺殻香則菖蒲根於時咸謂
　雙暫同阜螽矣(蚯蚓土精無心/之蟲與阜螽交)
河東常醜奴將一小兒湖邊拔蒲暮恒宿空田舎中時
　日向暝見一少女子姿容極美乘小船載蓴徑前投
　醜奴舎寄住因臥覺有臊氣女已知人意便求出戸
　外變為獺
陳郡殷家養子名琅與一婢結好經年婢死後猶來往
　不絶心緒昏錯其母深察焉後夕見大蜘蛛形如斗
　様縁床就琅便宴爾怡悅母取而殺之琅性理遂復
　(一作/懈)
元嘉十八年廣陵下市縣人張方女道香送其夫壻北
　行日暮宿祠門下夜有一物假作其壻來云離情難
　遣不能便去道香俄昏惑失常時有海陵王纂者能
　療邪疑道香被魅請治之始下一針有一獺從女被
　内走入前港道香疾便愈
元嘉十九年長山留元寂曾捕得一貍剖腹復得一貍
　又破之更獲一貍方見五臟三貍雖相包懐而大小
　不殊元寂不以為恠以皮挂於屋後其夜有羣貍繞
　之號呼失皮所在元寂家亦無他
餘姚縣倉封印完全既而開之覺大損耗後伺之乃是
　富陽縣桓王陵上雙石龜所食即宻令毁龜口於是
　不復損耗
瑯琊費縣民家恒患失物謂是偷者每以扃鑰為意常
　周行宅内後果見籬一穿穴可容人臂甚滑澤有踪
　跡乃作䋲彄放穿穴口夜中忽聞有擺撲聲往掩得
　一髻長三尺許從此無復所失
永康舒夀夫與同里獵於逺山羣犬吠深茂處異而看
　之見樹下有一老公長可三尺頭鬚蒙然面縐齒落
　通身黄服裁能動揺因問為是何人而來在此直云
　我有三女姿容兼多伎藝彈琴歌詩閑究五典夀夫
　等共縛束令出女公曰我女居深房洞庭之中非自
　往喚不可得來請解我䋲當呼女也獵人猶不置俄
　而變成一獸黄色四足其形似皐又復似狐頭長三
　尺額生一角耳高於頂面如故夀夫等大懼狼狽放
　解倐忽失處
晉廣州太守馮孝將男馬子夢一女人年十八九歲言
　我乃前太守徐𤣥方女不幸早亡亡來四年為鬼所
　枉殺按生籙乃夀至八十餘今聴我更生還為君妻
　能從所委見救活否馬子掘開棺視之其女已活遂
　為夫婦生一男一女
鄢陽陳忠女名豐隣人葛勃有美姿豐與村中數女共
　聚絡絲戲相謂曰若得壻如葛勃無所恨也(闕/)
臨海樂安章沉(一作/汎)年二十餘死經數日將斂而蘇云
　被録到天曹天曹主者是其外兄斷理得免初到時
　有少年女子同被録送立住門外女子見沉事散知
　有力助因泣涕脫金釧一隻及臂上雜寶託沉與主
　者求見救濟沉即為請之并進釧物良乆出語沉已
　論秋英亦同遣去秋英即此女之名也於是俱去脚
　痛疲頓殊不堪行㑹日亦暮止道側小窟狀如客舎
　而不見主人沉共宿嬿接更相問次女曰我姓徐家
　在吳縣烏門臨瀆為居門前倒棗樹即是也明晨各
　去遂並活沉先為䕶府軍吏依假出都經吳乃到烏
　門依此尋索得徐氏舎與主人叙闊問秋英何在主
　人云女初不出入君何知其名沉因說昔日魂相見
　之由秋英先說之所言因得主人乃悟甚羞不及寢
　嬿之事而其隣人或知以語徐氏徐氏試令侍婢數
　人逓出示沉沉曰非也乃令秋英見之則如舊識徐
　氏謂為天意遂以妻沉生子名曰天賜
瞽䏂生舜徵在生孔子其有胎教也哉婦人姙孕未滿
　三月著婿衣冠平旦左繞井三匝映井水詳觀影而
　去勿返顧勿令婿見必生男
晉安帝義熈中魏興李宣妻樊氏懐姙過期不孕而額
　上有瘡兒穿之以出長為將今猶存名胡兒
元嘉中高平平邱孝婦懐姙生一團氷得日便消液成
　水
魏郡徐逮字君及婦昌平孟氏生兒頭有一角一脚頭
　正仰向通身盡赤落地無聲乘虗而去
太原温盤石母懐身三年然後生墮地便坐而笑髪覆
　面牙齒皆具
丹陽縣慶婦生一男一虎一貍貍虎毛色斑黑牙爪皆
　備即殺之兒經六日死母無他異
長山趙宣母姙身如常而髀上癢搔之成瘡兒從瘡出
　母子平安
劉毅討桓修之桓遣人擒得毅妻郭美送與𤣥遂寵擅
　諸姬有身及𤣥敗郭還遂產一兒一䑕毅怒殺兒䑕
　走枯莾中其後郭病死方殮䑕忽來跳入棺内
元嘉中沛國武漂之妻林氏懐身得病而死俗忌含胎
　入柩中要湏割出妻乳母傷痛之乃撫尸而祝曰若
　天道有靈無令死被擘裂湏㬰尸面赧然上色於是
　呼婢共扶之俄頃兒墮而尸倒
漢末大亂宫人小黄門上墓樹上避兵食松栢實遂不
　復饑舉體生毛長尺許亂離既平魏武聞而收養還
　食糓齒落頭白
吳天門張某(一作/盖)冬月與村人共獵見大樹下有蓬菴
　似寢息處而無烟火湏㬰見一人形長七尺毛而不
　衣負數頭死猿與語不應因將歸閉空屋中十餘日
　復送故處
晉咸寧中鄱陽樂安有人姓彭世以射獵為業每入山
　與子俱行後忽蹶然而倒化成白鹿兒悲號鹿跳躍
　逺去遂失所在其子終身不復弋獵至孫復習其事
　後忽射一白鹿乃於兩角間得道家七星符并有其
　祖姓名及鄉居年月在焉覩之悔懊乃燒弓矢永斷
　射獵
晉太康中滎陽鄭襲為廣陵太守門下騶忽如狂奄失
　其所在經日尋得裸身呼吟膚血淋漓問其故云社
　公令其作虎以斑皮衣之辭以執鞭之士不堪􁫢躍
　神怒還使剥皮皮已著肉瘡毁慘痛旬日乃差
晉時豫章郡吏易㧞義熈中受畨還家逺(一作/違)遁不返
　郡遣追見㧞言語如常亦為設食使者催令束裝㧞
　因語曰汝看我面乃見眼目角張身有黄斑色便竪
　一足徑出門去家先依山為居至林麓即變成三足
　大虎所竪一足即成其尾也
晉太元十九年鄱陽桓闡殺犬祭鄉里綏山煮肉不熟
　神怒即下教于巫曰桓闡以肉生貽我當謫令自食
　也其年忽變作虎作虎之始見人以斑皮衣之即能
　跳躍噬逐
胡道洽者自云廣陵人好音樂醫術之事體有臊氣恒
　以名香自防唯忌猛犬自審死日誡子弟曰氣絶便
　殯勿令狗見我尸也死於山陽殮畢覺棺空即開看
　不見尸體時人咸謂狐也
元嘉三年邵陵高平黄秀無故入山經日不還其兒根
　生尋覔見秀蹲空樹中從頭至腰毛色如熊問其何
　故答云天謪我如此汝但自去兒哀慟而歸逾年伐
　山人見之其形盡為熊矣
陳郡謝石字石奴太元中少患面瘡諸治莫愈夢日環
　其城乃自匿逺山臥於岩下中宵有物來䑛其瘡隨
　䑛隨除既不見形意為是龍而䑛處悉白故世呼為
　謝白面
元嘉中章安有人噉鴨肉乃成瘕病胷滿面赤不得飲
　食醫令服秫米瀋湏㬰煩悶吐一鴨雛身啄翅皆已
　成就惟左脚故綴昔所食肉病遂獲差
山隂有人嘗食牛肉左髀便作牛鳴每勞輙劇食乃止
有人誤吞髪便得病但欲咽猪脂張口時見喉中有一
　頭出受膏乃取小鈎為餌而引得一物長三尺餘其
　形似蛇而悉是猪脂懸於屋間旬日融盡惟髪在焉
　異苑卷八
欽定四庫全書
　異苑卷九　　　　　　　宋　劉敬叔　撰
後漢鄭𤣥字康成師馬融三載無聞融鄙而遣還𤣥過
　樹陰假寢夢一老父以刀開腹心傾墨汁着内曰子
　可以學矣於是寤而即返遂精洞典籍融歎曰詩書
　禮樂皆已東矣潜欲殺𤣥𤣥知而竊去融推式以筭
　𤣥𤣥當在土木上躬騎馬襲之𤣥入一橋下俯伏柱
　上融踟蹰橋側云土木之間此則當矣有水非也從
　此而歸𤣥用免焉一說𤣥在馬融門下三年不相見
　高足弟子傳授而已常筭渾天不合問諸弟子弟子
　莫能解或言𤣥融召令筭一轉便决衆咸駭服及𤣥
　業成辭歸融心忌焉𤣥亦疑有追者乃坐橋下在水
　上據屐融果轉式逐之告左右曰𤣥在土下水上而
　據木此必死矣遂罷追𤣥竟以免
管輅洞曉術數初有婦人亡牛從之卜曰當在西面窮
　墻中可視諸邱塜中牛當懸頭上向既而果得婦人
　反疑輅為藏已牛告官按騐乃知是術數所推
洛(或作/路)中小人失妻者輅為卜教使明旦於東陽城門
　中伺擔豚人牽與共鬭具如其言豚逸走即共追之
　豚入人舎突破主人甕婦從甕中出
中書令紀𤣥龍輅鄉里人也輅在田舍嘗候逺隣主人
　苦頻失火輅卜教使明日於南陌上伺當有一角巾
　諸生駕黑牛故車來必引留為設賓主此能消之後
　果有此生來𤣥龍因留之宿生有急求去不聴遂留
　當宿意大不安以為圖已主人罷入生乃持刀出門
　外倚兩薪積間側立假寐忽有一物直來過前狀如
　獸手中持火以口吹之生驚舉刀斫便死視之則狐
　自是主人不復有灾
時有利漕治下屯民捕鹿者獲之為人所竊詣輅為卦
　語云此有盜者是汝東巷中第三家也汝徑往門前
　候無人時取一瓦子宻發其碓屋東頭第七椽以瓦
　著下不過明日食時自送還汝其夜盜者父忽患頭
　痛壯熱煩疼亦來詣輅卜輅為發祟盜者具服令擔
　皮肉還藏著故處病當自愈乃密教鹿主往取又語
　使復往如前舉椽棄瓦盜父亦差
都尉治内史有失物者輅使明晨於寺門外看當逢一
　人令指天畫地舉手四向自當得之暮果獲於故處
安德令劉長仁聞輅曉鳥鳴初不信之須㬰有鳴鵲來
　在閣屋上其聲甚急輅曰鵲言東北有婦昨殺夫牽
　引西家人夫婁離候不過日在虞淵之際告者至矣
　到時果有東北同伍民來告如輅言
輅嘗至郭恩家有飛鳩來在梁頭鳴甚悲輅曰當有老
　公從東方來携肫一頭酒一壺來候主人雖喜當有
　小故明日果有客如所占而射雞作食箭從樹間激
　中數歲女子手流血驚怖
舘陶令諸葛原字景春遷新興太守輅往餞之賓客並
　㑹原自取燕卵蜂窠蜘蛛著器中使射覆卦成輅曰
　第一物含氣湏變依乎宇堂雄雌以形翅翼舒張此
　燕卵也第二物家室倒懸門戸衆多藏精蓄毒得秋
　乃化此蠭窠也第三物觳觫長足吐絲成羅尋網得
　食利在昬夜此蜘蛛也舉坐驚喜
平原太守劉邠字令清取印囊及山雞毛置器中使輅
　筮之輅曰内方外員五色成文含寶守信出則有章
　此印囊也高岳巖巖有鳥朱身羽翼𤣥黄鳴不失晨
　此山雞毛也邠曰此郡官舎連有變恠使人恐怖其
　理何由輅曰或因漢末之亂兵馬擾攘軍尸流血汚
　染邱山故因昬夕多有恠形也明府道德高妙自天
　祐之願安百祿以光休寵
清河王經字君備去官還家輅與相見經曰近有一恠
　大不喜之欲煩作卦卦成輅曰爻吉不為恠也君夜
　在堂戸前有一流光如燕雀者入君懐中殷殷有聲
　内神不安解衣彷徉招呼婦人覔索餘光經大笑曰
　實如君言輅曰吉遷官之徵也頃之為江夏太守
晉南陽趙侯(一作/度)少好諸異術姿形悴陋長不滿數尺
　以盆盛水閉目吹氣作禁魚龍立見侯有白米為䑕
　所盜乃披髪持刀畫地作獄四面開門向東長嘯群
　䑕俱到呪之曰凡非噉者過去盜者令止止者十餘
　剖腹看臟有米在焉會徒跣湏履因仰頭微吟雙履
　自至人有笑其形容者便佯說以酒杯向口即掩鼻
　不脫乃稽顙謝過著地不舉永康有騎石山山上有
　石人騎石馬侯以印指之人馬一時落首今猶在山
　下
潁川庾嘉德善於筮蔡之事有人失一婢庾卦云君可
　出東陵口伺候有姓曹乘車者無問識否但就其載
　得與不得殆一理也旦出郭果有曹郎上墓徑便升
　車曹大駭呼生驚奔入草刺一死屍下視乃其婢也
北海任詡字產期從軍十年乃歸臨還握粟出卜師云
　非屋莫宿非食時莫沐詡結伴數十共行暮遇雷雨
　不可蒙冒相與庇於巖下竊意非屋莫宿戒遂負擔
　櫛休巖崩壓停者悉死至家妻先與外人通情謀共
　殺之請以濕髪為識婦宵則勸詡令沐復憶非食時
　莫沐之忌收髪而止婦慚愧負怍乃自沐焉散髪同
　寢通者夜來不知婦人也斬首而去
河間沐堅字壁强石勒時監作水田御下苛虐百姓怨
　毒乃為堅形以刃矛斫刺呪令倒斃堅尋得病苦被
　捶割於是遂殞
晉咸寧中高陽新城叟為涇祠妖幻署置百官又以水
　自鑒輒見所署置之人衣冠儼然百姓信惑京都翕
　集收而斬之
扶南國治生皆用黄金僦船東西逺近僱一斤時有不
　至所届欲減金數舡主便作幻誑使船底砥折狀欲
　淪滯海中進退不動衆人惶怖還請賽船合如初
元嘉初上虞孫溪奴多諸幻伎叛入建安治中後出民
　間破宿瘦辟遥徹腹内而令不痛治人頭風流血滂
　沲噓之便斷瘡又即歛虎傷蛇噬煩毒隨死禁䕶皆
　差向空長嘯則群鵲來萃夜呪蚊虻悉皆死倒至十
　三年乃於長山為本主所得知有禁術慮必亡叛的
　縳枷鏁極為重複少日已失所在
永嘉陽童孫權時俗師也嘗獨乘船往建寧泊在渚次
　宵中忽有一鬼來欲擊童童因起謂曰誰敢近陽童
　者鬼即稽顙云實不知是陽使者童便勅使乘船船
　飛迅駛有過猛帆至縣乃遣之
滎陽鄭鮮之字道子為尚書左僕射女脚患攣癖就王
　僕醫僕陽請水澆之餘澆庭中枯衰樹樹既生女脚
　亦差
　
　
　
　
　
　
　異苑卷九
欽定四庫全書
　異苑卷十　　　　　　　宋　劉敬叔　撰
介子推逃禄𨼆迹抱樹燒死文公拊木哀嗟伐而製屐
　每懐割股之功俯視其屐曰悲乎足下足下之稱將
　起於此
田文母嬖也五月五日生文父勑令勿舉母私舉文長
　成童以實告之遂啟父曰不舉五月子何也父云生
　及戸損父文曰受命於天豈受命於戸若受命於戸
　何不高其戸誰能至其戸耶父知其賢立為嗣齊封
　為孟嘗君俗以五月為惡月故忌
魏安釐王觀翔鵰而樂之曰寡人得如鵰之飛視天下
　如芥也吳客有𨼆遊者聞之作木鵰而獻之王王曰
　此有形無用者也夫作無用之器世之奸民也召𨼆
　游欲加刑焉𨼆游曰臣聞大王之好飛也故敢獻鵰
　安知大王之惡此也可謂知有用之鵰鳥未悟無用
　之鵰鳥也今臣請為大王翔之乃取而騎焉遂翻然
　飛去莫知所之(鵰亦/作鵠)
東陽顔烏以純孝著聞後有羣烏銜鼔集顔所居之村
　烏口皆傷一境以為顔至孝故慈烏來萃銜鼔之興
　欲令聾者逺聞即於鼔處置縣而名為烏傷王莽改
　為烏孝以彰其行跡云
孝女曹娥者㑹稽上虞人也父旴能絃歌為巫漢安帝
　二年五月五日於縣江泝濤迎婆娑神溺死不得屍
　骸娥年十四乃緣(一作/循)江號哭晝夜不絶聲七日遂
　投江而死三日後與父尸俱出至元嘉元年縣長度
　尚改𦵏娥於江南道傍為立碑焉陳留蔡邕字伯喈
　避難過吳讀曹娥碑文以為詩人之作無詭妄也因
　刻石旁作黄絹㓜婦外孫虀臼八字魏武見而不能
　了以問羣僚莫有解者有婦人浣于江渚曰第四車
　解既而襧正平也衡即以離合義解之或謂此婦人
　即娥靈也
管寧字㓜安避難遼東後還汎海遭風船垂傾沒寧潛
　思良乆曰吾嘗一朝科頭三晨晏起今天怒猥集過
　恐在此
魏徐邈字景山為尚書郎時禁酒而邈私飲至于沈醉
　從事趙達問以曹事邈曰中聖人達白太祖太祖甚
　怒渡遼鮮于輔進曰醉客謂清酒為聖人濁酒為賢
　人邈性修慎偶醉言耳由是得免後文帝幸許昌見
　邈問曰頗復中聖人否對曰昔子反斃于糓陽御叔
　罰于飲酒臣嗜同二子不能自懲時復中之帝大笑
　顧左右曰名不虛立
賈充字公閭平陽襄陵人也妻郭氏為人㓙妬生兒犂
　民年始三歲乳母抱之當閣犂民見充外入喜笑充
　就乳母懐中嗚撮郭遥見謂充愛乳母即鞭殺之兒
　恒啼泣不食他乳經日遂死郭於是終身無子
晉司𨽻校尉高平滿奮字武秋豐肥肉潰膚裂每至暑
　夏輙膏汗流溢其有愛妾夜取以燃照炎灼發於屋
　表奮大惡之悉盛而埋之暨永嘉之亂奮為所燒
　皎若燭光
晉滕放太元初夏枕文石枕臥忽暴雨雷震其枕枕四
　解傍人莫不怖懼而放獨自若云微覺有聲不足為
　驚
潯陽周虓字孟威晉寧康中鎮於巴西為苻堅所獲守
　節不屈堅使使者廹虓清道虓躬治逵陌謂使者曰
　煩君與語氐賊苻堅何至仰煩國士如此又潛圖襲
　堅堅聞之曰貉子正欲覔死殺之適足成其名耳乃
　苦加拷楚不食而卒斂已經旬堅怒猶未歇剖棺臨
　視虓屍歘廻眸斷齒鬢髭張列睛瞳明亮廻盼矚堅
　堅覩而喜稱乃厚加贈賻
汝南殷陶市同縣張南宅掘地得錢百萬金千斤即以
　還南南曰君至德感神寶為君出終不肯受陶送付
　縣
河内荀儒字君林乘氷省舅氏陷河而死兄倫字君文
　求尸積日不得設祭氷側又牋與河伯投牋一宿岸
　氷開尸手執牋浮出倫又牋謝
蜀郡張貞行船覆溺死貞婦黄因投江就之積十四日
　執夫手俱浮出
順陽南鄉楊豐與息名香於田穫粟因為虎所噬香年
　十四手無寸刃直搤虎頸豐遂得免香以誠孝至感
　猛獸為之逡巡太守平昌孟肇之賜貸之糓旌其門
　閭焉
崔景賢為平昌郡守有恵民政嘗懸一蒲鞭而未嘗用
任城王六月沈飲忽失所在人以為中酒毒而化
東莞劉邕性嗜食瘡痂以為味似鰒魚嘗詣孟靈休靈
　休先患炙瘡痂落在牀邕取食之靈休大驚痂未落
　者悉裭取飴邕南康國吏二百許人不問有罪無罪
　遞與鞭瘡痂常以給膳
太原孫廣頭上不得有虱大者便遭朞䘮大功小則小
　功緦服
有人姓劉在朱方人不得共語若與之言必遭禍難或
　本身死疾惟一士謂無此理偶值人有屯塞耳劉聞
　之忻然而往自說被謗君能見明荅云世人雷同亦
　何足恤須㬰火燎資蓄服玩蕩盡於是舉世號為劉
　鵂鶹脫遇諸塗皆閉車走馬掩目奔避劉亦杜門自
　守歲時一出則人驚散過於見鬼
晉陵曲阿揚􁀙(一作/湯貺)財數千萬三吳人多取其直為商
　賈治生輙得倍直或行長江卒遇暴風及刼盜者若
　投􁀙錢多獲免濟􁀙死後先所埋金皆移去隣人陳
　家陳嘗晨起見門外忽有百許萬鏹封題是揚􁀙姓
　字然後知財物聚散必由天運乎
　
　
　
　
　
　異苑卷十
