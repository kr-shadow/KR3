#+TITLE: 人物志-魏-劉卲
#+DATE: 2018-05-12 10:18:10
#+SOURCE: github.com/kanripo/KR3j0011 master 12f4f1be                
序人物志後
余嘗三復人物志而竊有感焉夫人徳性
資之繼成𥘉未始有異也而終之相去懸
絶者醇駁較於材隆汚判諸習曰三品曰
五儀胥是焉而賢不肖殊途矣是以知人
之哲古人難之言貌而取人者聖人弗是
也茲劉邵氏之有以志人物也乎修巳者
得之以自觀用人者持之以照物烏可廢
諸然用舎之際人材之趋向由之可弗慎
乎精於擇而庸適其能篤於任而弗貳以
私則真材獲用大猷允升矣其或偏聽昡
志而用不以道動曰才難吾恐蕭艾弗擇
魚目混珍也左馮翊王三省識
　人物志目録
　　上卷
　　　　　九徴一　體别二
　　　　　流業三　材理四
　　中卷
　　　　　材能五　利害六
　　　　　接識七　英雄八
　　　　　八觀九
　　下卷
　　　　七繆十　效難十一
　　　　釋爭十二
人物志卷上
　　　　魏　散騎常侍劉　邵　撰
　　　　凉　儒林祭酒劉　昞　注
　　九徴一　體别二
　　流業三　材理四
九徴第一(人物情性志氣不同/徴神見貌形驗有九)
葢人物之本岀乎情性(性質禀之自然情/變由於染習是以)
(觀人察物當/尋其性質也)情性之理甚㣲而玄非聖人
之察其孰能究之哉(知無形狀故常人不/能覩惟聖人目擊而)
(照/之)凡有血氣者莫不含元一以爲質(質不/至則)
(不能渉寒/暑歷四時)禀隂陽以立性(性資於隂陽故/剛柔之意别矣)
體五行而著形(骨勁筋柔皆/禀精於金木)苟有形質猶
可卽而求之(由氣色外著故相/者得其情素也)凡人之質
量中和最貴矣(質白受采味甘受和中和/者百行之根本人情之良)
(田/也)中和之質必平淡無味(惟淡也故五味/得和焉若苦則)
(不能甘矣若酸/也則不能醎矣)故能調成五材變化應節
(平淡無偏群材必御/致用有宜通變無滯)是故觀人察質必先
察其平淡而後求其聦明(譬之驥騄雖超/逸絶羣若氣性)
(不和必有毀衡碎/首决胸之禍也)聦明者隂陽之精(離目/坎耳)
(視聼之/所由也)隂陽清和則中叡外明聖人淳耀
能兼二羙知㣲知章(耳目兼察通幽逹㣲/宫材授方舉無遺失)
自非聖人莫能兩遂(雖得之於目/或失之於耳)故明白
之士逹動之機而暗於玄慮(逹於進趨而/暗於止静以)
(之進趨則欲速而成疾以/之深慮則抗奪而不入也)玄慮之人識静
之原而困於速㨗(性安沉黙而智乏應機/以之閑静則玄㣲之道)
(搆以之濟世則/勁㨗而無成)猶火日外照不能内見金
水内暎不能外光(人各有能物各有性是/以聖人任明白以進趨)
(委守成於玄慮然後動/止得節出處應宜矣)二者之義葢隂陽
之别也(陽動隂静乃天地/之定性况人物乎)若量其材質稽
諸五物五物之徴亦各著於厥體矣(䈥勇/色青)
(血勇色赤中動/外形豈可匿也)其在體也木骨金䈥火氣
土肌水血五物之象也(五性者成形之具/五物爲母故氣色)
(緃之/而具)五物之實各有所濟(五性不同各有/所禀禀性多者)
(則偏性/生也)是故骨植而柔者謂之弘毅弘毅
也者仁之質也(木則垂䕃爲仁之質/質不弘毅不能成仁)氣清
而朗者謂之文理文理也者禮之本也(火/則)
(照察爲禮之本本/無文理不能成禮)體端而實者謂之貞固
貞固也者信之基也(土必吐生爲信之基/也基不貞固不能成)
(信)䈥勁而精者謂之勇敢勇敢也者義之
决也(金能㫁割爲義之决/决不勇敢不能成義)色平而暢者謂
乎五質(人情萬化不可勝極/尋常竟源常在於五)故其剛柔明
暢貞固之徴著乎形容見乎聲色發乎情
味各如其象(自然之理神動形色/誠發於中徳輝外耀)故心質
亮直其儀勁固心質休决其儀進猛心質
平理其儀安閑夫儀動成容各有態度直
容之動矯矯行行休容之動業業蹌蹌徳
容之動顒顒卬卬夫容之動作發乎心氣
(心氣於内/容見於外)心氣之徴則聲變是也(心不繫/一聲和)
(乃/變)夫氣合成聲聲應律吕(清而亮者律/和而平者吕)有
和平之聲有清暢之聲有囬衍之聲(心氣/不同)
(故聲發/亦異也)夫聲暢於氣則實存貌色(非氣無/以成聲)
(聲成則/貌應)故誠仁必有温柔之色誠勇必有
矜奮之色誠智必有明逹之色(聲既殊𬋩/故色亦異)
(狀)夫色見於貌所謂徴神(貌色徐疾爲/神之徴驗)徴
神見貌則情發於目(目爲心候故/應心而發)故仁目
之精慤然以端(心不傾倚則/視不囬邪)勇膽之精曄
然以彊(志不怯懦則/視不衰悴)然皆偏至之材以勝
體爲質者也(未能不厲而/威不怒而嚴)故勝質不精則
其事不遂(能勇而不能怯/動必悔吝隨之)是故直而不柔
則木(木彊激訐/失其正直)勁而不精則力(負鼎絶臏/失其正勁)
固而不端則愚(專巳自是/䧟於愚戅)氣而不清則越
(辭不清順/發越無成)暢而不平則蕩(好智無涯/蕩然失絶)是故
中庸之質異於此類(勇而能怯仁而能决/其體兩兼故爲衆材)
(之/主)五常既備包以澹味(既體鹹酸之量/而以無味爲御)五
質内充五精外章(五質澹凝/淳耀外麗)是以目彩五
暉之光也(心清目朗/粲然自耀)故曰物生有形形有
神精(不問賢愚皆受氣質之禀性隂陽但/智有精粗形有淺深耳尋其精色視)
(其儀象下至皁􁒐牧/圉皆可想而得之也)能知精神則窮理盡
性(聖人有以見天下之動而擬諸/形容故能窮理盡性以至於命)性之所
盡九質之徴也(隂陽相生數不過九故/性情之變質亦同之)然
則平陂之質在於神(神者質之主也故神/平則質平神陂則質)
(陂)明暗之實在於精(精者實之本故精惠/則實明精濁則實暗)
勇怯之勢在於䈥(䈥者勢之用故䈥勁/則勢勇䈥弱則勢怯)彊
弱之植在於骨(骨者植之基故骨剛/則植彊骨柔則植弱)躁静
之决在於氣(氣者决之地也氣盛决/於躁氣冲决於静矣)慘懌
之情在於色(色者情之候也故色悴/由情慘色恱由情懌)衰正
之形在於儀(儀者形之表也故儀衰/由形殆儀正由形肅)態度
之動在於容(容者動之符也故衺動/則容態正動則容度)緩急
之狀在於言(言者心之狀也故心恕/則言緩心𥚹則言急)其爲
人也質素平澹中叡外朗䈥勁植固聲清
色懌儀正容直則九徴皆至則純粹之徳
也(非至徳大人其/孰能與於此)九徴有違(違爲乖/戾也)則偏
雜之材也(或聲清色懌而質不平淡/或䈥勁植固而儀不崇直)三度
不同其徳異稱(偏材荷一至之名兼材居/徳儀之目兼徳體中庸之)
(度)故偏至之材以材自名(猶百工衆伎/各有其名也)兼
材之人以徳爲目(仁義禮智/得其一目)兼徳之人更
爲羙號(道不可以一體說徳不可以一方/待育物而不爲仁齊衆形而不爲)
(徳凝然平淡與物/無際誰知其名也)是故兼徳而至謂之中
庸(居中履常故/謂之中庸)中庸也者聖人之目也(大/仁)
(不可親大義不可報無/徳而稱寄名於聖人也)具體而㣲謂之徳
行徳行也者大雅之稱也(施仁以親物直/義以利仁失道)
(而成徳抑/亦其次也)一至謂之偏材偏材小雅之質
也(徒仁而無義徒義而無仁未能兼/濟各守一行是以名不及大雅也)一徴
謂之依似依似亂徳之類也(純訐似直而/非直純宕似)
(通而/非通)一至一違謂之間雜間雜無恒之人
也(善惡叅渾心無定是/無恒之操胡可擬議)無恒依似皆風人
末流(其心孔艱者乃有/教化之所不受也)末流之質不可勝
論是以畧而不槩也(蕃徒成羣/豈可數哉)
體别第二(禀氣隂陽性有剛柔/拘抗文質體越各别)
夫中庸之徳其質無名(汎然不繫一貌/人無得而稱焉)故
鹹而不鹻(謂之醎耶無鹻可容/公成百鹵也與鹹同)淡而不􁐮
(謂之淡耶/味復不􁐮)質而不縵(謂之質耶/理不縵素)文而不繢
(謂之文耶/采不畫繢)能威能懐能辨能訥(居鹹淡之/和處質文)
(之際是以望之儼然卽之/而文言滿天下無辭費)變化無方以逹
爲節(應變適化/期於通物)是以抗者過之(勵然抗奮/於進趨之)
(塗)而拘者不逮(屯然無爲於/拘抗之外)夫拘抗違中
故善有所章而理有所失(養形至甚則虎/食其外高門懸)
(薄則病/攻其内)是故厲直剛毅材在矯正失在激
訐(訐刺生/於剛厲)柔順安恕每在寛容失在少决
(多疑生/於恕懦)雄悍傑健任在膽烈失在多忌(慢/法)
(生於/桀悍)精良畏慎善在恭謹失在多疑(疑難/生於)
(畏/慎)彊楷堅勁用在楨幹失在專固(專巳生/於堅勁)
論辨理繹能在釋結失在流宕(傲宕生/於機辨)普
博周給弘在覆𥙿失在溷濁(溷濁生/於周普)清介
廉潔節在儉固失在拘局(拘局生/於廉潔)休動磊
落業在攀躋失在䟽越(䟽越生/於磊落)沉静機宻
精在玄㣲失在遲緩(遲緩生/於沉静)樸露徑盡質
在中誠失在不㣲(漏露生/於徑盡)多智韜情權在
譎畧失在依違(隱違生/於韜情)及其進徳之日不
止揆中庸以戒其材之拘抗(抗者自是以/奮勵拘者自)
(是以/守局)而指人之所短以益其失(拘者愈拘/抗者愈抗)
(或負石沉軀/或抱木燋死)猶晉楚帶劒遞相詭反也(自/晉)
(視楚則笑其在左自楚視晉則笑其在右/左右雖殊各以其用而不逹理者横相誹)
(謗拘抗相反/皆不異此)是故彊毅之人狠剛不和不
戒其彊之搪突而以順爲撓厲其抗(以柔/順爲)
(撓弱抗其/搪突之心)是故可以立法難與入㣲(狠彊/剛戾)
(何機㣲/之能入)柔順之人緩心寛斷不戒其事之
不攝而以抗爲劌安其舒(以猛抗爲劌傷/安其恕忍之心)
是故可與循常難與權疑(緩心寡斷何/疑事之能權)雄
悍之人氣奮勇决不戒其勇之毀跌而以
順爲恇竭其勢(以順忍爲恇怯而/竭其毀跌之勢)是故可
與渉難難與居約(奮悍毀跌何/約之能居)懼慎之人
畏患多忌不戒其愞於爲義而以勇爲狎
增其疑(以勇戅爲輕侮而/增其疑畏之心)是故可與保全
難與立節(畏患多忌何/節義之能立)凌楷之人秉意勁
特不戒其情之固護而以辨爲僞彊其專
(以辨博爲浮虚而/彊其專/一之心)是故可以持正難與附衆
(執意堅持何/人衆之能附)辨博之人論理贍給不戒其
辭之汎濫而以楷爲繫遂其流(以楷正爲/繋礙而遂)
(其流宕/之心)是故可與汎序難與立約(辨愽汎/濫何質)
(約之/能立)弘普之人意愛周洽不戒其交之溷
雜而以介爲狷廣其濁(以拘介爲狷戾而/廣其溷雜之心)
是故可以撫衆難與厲俗(周洽溷雜何/風俗之能厲)狷
介之人砭(甫廉/反)清激濁不戒其道之隘狹
而以普爲穢益其拘(以弘普爲穢雜而/益其拘局之心)是
故可與守節難以變通(道狹津隘何/通塗之能渉)休動
之人志慕超越不戒其意之大猥而以静
爲滯果其銳(以沉静爲滯屈/而增果銳之心)是故可以進趨
難與持後(志在超越何/謙後之能持)沉静之人道思廻
復不戒其靜之遲後而以動爲䟽羙其愞
(以躁動爲麄䟽而/羙其愞弱之心)是故可與深慮難與㨗
速(思慮廻復何/機速之能及)樸露之人中疑實　不戒
其實之野直而以譎爲誕露其誠(以權譎/爲浮誕)
(而露其誠/信之心)是故可與立信難與消息(實/野直)
(何輕重/之能量)韜譎之人原度取容不戒其術之
離正而以盡爲愚貴其虛(以欵盡爲愚直/而貴其浮虛之)
(心)是故可與讃善難與矯違(韜譎離正何/違邪之能矯)
夫學所以成材也(彊毅静其抗/柔順厲其愞)恕所以推
情也(推巳之情/通物之性)偏材之性不可移轉矣(固/守)
(性分聞/義不徙)雖教之以學材成而隨之以失(剛/毅)
(之性巳成激/訐之心彌篤)雖訓之以恕推情各從其心
(意之所非不/肯是之於人)信者逆信(推巳之信謂人皆/信而詐者得容爲)
(僞/也)詐者逆詐(推巳之詐謂人皆詐/則信者或受其疑也)故學不
入道恕不周物(偏材之人各是巳能何/道之能入何物能周也)此
偏材之益失也(材不能兼教之愈失是以/宰物者用人之仁去其貪)
(用人之智去其詐然後羣/材畢御而道周萬物也矣)
流業第三(三材爲源習者爲流/流漸失源其業各異)
葢人流之業十有二焉(性既不同染習又/異枝流條别各有)
(志/業)有清節家(行爲/物範)有法家(立憲/垂制)有術家(智/慮)
(無/方)有國體(三材/純備)有噐能(三材/而㣲)有臧否(分别/是非)
有伎俩(錯意/工巧)有智意(能錬/衆疑)有文章(屬辭/比事)有
儒學(道藝/深明)有口辨(應對/給㨗)有雄傑(膽畧/過人)若夫
徳行高妙容止可法是謂清節之家延陵
晏嬰是也建法立制彊國富人是謂法家
管仲商鞅是也思通道化䇿謀竒妙是謂
術家范蠡張良是也兼有三材三材皆備
(徳與法術/皆純備也)其徳足以厲風俗其法足以正
天下其術足以謀廟勝是謂國體伊尹吕
望是也兼有三材三材皆㣲(不純/備也)其徳足
以率一國其法足以正鄕邑其術足以權
事宜是謂噐能子産西門豹是也兼有三
材之别各有一流(三材爲源則/習者爲流也)清節之流
不能弘恕(以清爲理/何能寛恕)好尚譏訶分别是非
(巳不寛恕/則是非生)是謂臧否子夏之徒是也法家
之流不能創思遠圖(法制於近/思不及遠)而能受一
官之任錯意施巧(務在功成/故巧意生)是謂伎倆張
敞趙廣漢是也術家之流不能創制埀則
(以術求功/故不埀則)而能遭變用權權智有餘公正
不足(長於權者/必短於正)是謂智意陳平韓安國是
也凡此八業皆以三材爲本(非徳無以正/法非法無以)
(興術是以八業之/建常以三材爲本)故雖波流分别皆爲輕
事之材也(耳目殊𬋩其用同功/羣材雖異成務一致)能屬文著
述是謂文章司馬遷班固是也能傳聖人
之業而不能幹事施政是謂儒學毛公貫
公是也辯不入道而應對資給是謂口辯
樂毅曹丘生是也膽力絶衆材畧過人是
謂驍雄白起韓信是也凡此十二材皆人
臣之任也(各抗其材不能兼備保守/一官故爲人臣之任也)主徳
不預焉主徳者聦明平淡總逹衆材而不
以事自任者也(目不求視耳不叅聼各司/其官則衆材逹衆材既逹)
(則人主埀拱/無爲而理)是故主道立則十二材各得
其任也(上無爲則/下當任也)清節之徳師氏之任也
(掌以道徳/教道胄子)法家之材司冦之任也(掌以刑/法禁制)
(姦/暴)術家之材三孤之任也(掌以廟謨/佐公論正)三材
純備三公之任也(位於三槐/坐而論道)三材而㣲冡
宰之任也(天官之卿/總御百官)臧否之材師氏之佐
也(分别是非/以佐師氏)智意之材冡宰之佐也(師事/制宜)
(以佐/天官)伎俩之材司空之任也(錯意施巧/故掌冬官)儒
學之材安民之任也(掌以徳毅/保安其人)文章之材
國史之任也(憲章紀述/埀之後代)辯給之材行人之
任也(掌之應荅/送迎道路)驍雄之材將帥之任也(掌/轄)
(師旅討/平不順)是謂主道得而臣道序官不易方
而太平用成(太平之所以成由官人之不/易方若使足操物手求行四)
(體何由寜理/道何由平)若道不平淡與一材同用好
(譬大匠善䂓/惟䂓之用)則一材處權而衆材失任矣
(惟䂓之用則矩不得立其方䋲不/得經其直雖目運䂓矩無由成矣)
材理第四(材既殊塗理亦異趣/故講羣材至理乃定)
夫建事立義莫不湏理而定(言前定則不/惑事前定則)
(不/躓)及其論難鮮能定之夫何故哉葢理多
品而人異也(事有萬端人情/舛駁誰能定之)夫理多品則
難通人材異則情詭情詭難通則理失而
事違也(情詭理多/何由而得)夫理有四部(道義事情/各有部也)
明有四家(明通四部/各有其家)情有九偏(以情犯明/得失有九)
流有七似(似是而非/其流有七)說有三失(辭勝理滯/所失者三)
難有六構(彊良競氣/忿構有六)通有八能(聦思明逹/能通者八)
若夫天地氣化盈虛損益道之理也(以道/化人)
(與時/消息)法制正事事之理也(以法理人/務在憲制)禮教
宜適義之理也(以理教之/進止得宜)人情樞機情之
理也(觀物之情/在於言語)四理不同其於才也湏明
而章明待質而行是故質於理合合而有
明明足見理理足成家(道義與事/情各有家)是故質
性平淡思心玄㣲(容不躁櫌/其心詳宻)能通自然道
理之家也(以道爲理故/能通自然也)質性警徹權畧機
㨗(容不遲鈍則/其心機速)能理煩速事理之家也(以/事)
(爲理故審/於理煩也)質性和平能論禮教(容不失適/則禮教得)
(中)辯其得失義禮之家也(以義爲禮故/明於得失也)質
性機觧推情原意(容不妄動則/原物得意)能適其變
情理之家也(以情爲理故/能極物之變)四家之明既異
而有九偏之情以性犯明各有得失(明出/於真)
(情動於性情勝明則/蔽故雖得而必䘮也)剛畧之人不能理㣲
(用意麄粗/意不玄㣲)故其論大體則弘博而髙遠(性/剛)
(則志/遠)歷纎理則宕徃而䟽越(志遠故/䟽越)抗厲
之人不能廻撓(用意猛奮/志不旋屈)論法直則括處
而公正(性厲則/理毅)說變通則否戾而不入(理/毅)
(則滯/礙)堅勁之人好攻其事實(用意端確/言不虛徐)指
機理則頴灼而徹盡(性確則/言盡)渉大道則徑
露而單持(言切則/義少)辯給之人辭煩而意銳
(用意疾急志/不在退挫)推人事則精識而窮理(性銳/則窮)
(理)即大義則恢愕而不周(理細故/遺大)浮沉之
人不能沉思(用意虛廓/志不淵宻)序䟽數則豁逹而
傲博(性浮則/志㣲)立事要則爁炎而不定(志傲/則理)
(䟽)淺觧之人不能深難(用意淺脕/思不深熟)聼辯說
則擬鍔而愉恱(性淺則/易恱)審精理則掉轉而
無根(易恱故/無根)寛恕之人不能速㨗(用意徐/緩思不)
(速/疾)論仁義則弘詳而長雅(性恕則/理雅)趨時務
則遲緩而不及(徐雅故/遲緩)温柔之人力不休
彊(用意温潤/志不羙恱)味道理則順適而和暢(性和/則理)
(順)擬疑難則濡愞而不盡(理順故/依違)好竒之
人横逸而求異(用意竒特/志不同物)造權譎則倜儻
而瓌壯(性竒則/尚麗)案清道則詭常而恢迂(竒/逸)
(故恢/詭)此所謂性有九偏各從其心之所可
以爲理(心之所可以爲理是/非相蔽終無休巳)若乃性不精
暢則流有七似有漫談陳說似有流行者
(浮漫流雅/似若可行)有理少多端似若博意者(辭繁喻/愽似若)
(弘/廣)有廻說合意似若讃解者(外佯稱善/内實不知)有
處後持長從衆所安似能聼斷者(實自無/知如不)
(言觀察衆談/讃其所安)有避難不應似若有餘而實
不知者(實不能知忘徉不應/似有所知而不荅者)有慕通口解
似恱而不懌者(聞言即說有似於觪/者心中漫漫不能悟)有因
勝情失窮而稱妙(辭巳窮矣自以爲/妙而未盡)跌則
掎蹠(理巳跌矣/而彊牽㨿)實求兩解似理不可屈者
(辭窮理屈心樂兩解而言/猶不止聼者謂之未屈)凡此七似衆人
之所惑也(非明鏡焉/能監之)夫辯有理勝(理至不/可動)
有辭勝(辭巧不/可屈)理勝者正白黑以廣論釋
㣲妙而通之(說事分明有如粉黛/朗然區别辭不潰雜)辭勝者
破正理以求異求異則正失矣(以白馬非/白馬一朝)
(而服于人及其至關/禁錮直而後過也)夫九偏之材有同有
反有雜同則相解(譬水流/於水)反則相非(猶火/滅於)
(水)雜則相恢(亦不必同又不/必異所以恢逹)故善接論者
度所長而論之(因其所能則/其言易曉)歷之不動則
不說也(意在杓馬/彼俟他日)傍無聽逹則不難也(凡/相)
(難講爲/逹者聼)不善接論者說之以雜反(彼意在/狗而說)
(以馬彼意大同/而說以小異)說之以雜反則不入矣(以/方)
(入圓理/終不可)善喻者以一言明數事(辭附於理/則言寡而)
(事/明)不善喻者百言不明一意(辭遠乎理雖/汎濫多言巳)
(不自明况/他人乎)百言不明一意則不聼也(自意/不明)
(誰聼/之)是說之三失也善難者務釋事本(每/得)
(理而/止住)不善難者舍本而理末(逐其言/而接之)舍本
而理末則辭構矣(不尋其本理而/以煩辭相文)善攻彊
者下其盛銳(對家彊梁始氣必盛故/善攻彊者避其𥘉鼔也)扶其
本指以漸攻之(三鼔氣勝/衰則攻易)不善攻彊者引
其誤辭以挫其銳意(彊者意銳辭或暫誤/擊誤挫銳理之難也)
挫其銳意則氣搆矣(非徒羣言交錯/遂至動其聲色)善躡
失者指其所跌(彼有跌失/暫指不逼)不善躡失者因
屈而抵其性(陵其屈跌/而抵挫之)因屈而抵其性則
怨構矣(非徒聲色而巳/怨恨逆結於心)或常所思求乆乃
得之倉卒諭人人不速知則以爲難諭(巳/自)
(乆思而/不恕人)以爲難諭則忿構矣(非徒怨恨/遂生忿爭)夫
盛難之時其誤難迫(氣盛辭誤/且當避之)故善難者
徴之使還(氣折意還/自相應接)不善難者凌而激之
雖欲顧藉其勢無由(棄誤顧藉/不聼其言)其勢無由
則妄構矣(妄言非訾/縱横恣口)凡人心有所思則耳
且不能聽(思心一至/不聞雷霆)是故並思俱說競相
制止欲人之聽巳(止他人之言/欲使聼巳)人亦以其
方思之故不了巳意則以爲不解(非不觧/也當巳)
(出言由彼方/思故人不觧)人情莫不諱不解(謂其不解/則性諱怒)
諱不解則怒搆矣(不顧道理是非/於其兇怒忿肆)凡此六
搆變之所由興也然雖有變搆猶有所得
(造事立義當湏理定故雖有/變說小故終於理定功立)若說而不難
各陳所見則莫知所由矣(人人競說若不/難質則不知何)
(者可/用也)由此論之談而定理者眇矣(理多端/人情異)
(故發言盈庭/莫肯執其咎)必也聦能聽序(登髙能賦求/物能名如顔)
(回聼哭蒼/舒量象)思能造端(子展謀侵晉乃/得諸侯之盟)明能
見機(臾駢覩目動/即知秦師退)辭能辯意(伊藉荅吳王/一拜一起未)
(足爲/勞)㨗能攝失(郭淮荅魏帝曰自/知必免防風之誅)守能待
攻(墨子謂楚人吾弟/子巳學之於宋)攻能奪守(毛遂進曰/今日從爲)
(楚不爲趙也楚/王從而謝之)奪能易予(以子之矛易子/之盾則物主辭)
(窮)兼此八者然後乃能通於天下之理通
於天下之理則能通人矣不能兼有八羙
適有一能(所謂偏/材之人)則所逹者偏而所有異
目矣(各以所通/而立其名)是故聦能聽序謂之名物
之材思能造端謂之搆架之材明能見機
謂之逹識之材辭能辯意謂之贍給之材
㨗能攝失謂之權㨗之材守能待攻謂之
持論之材攻能奪守謂之推徹之材奪能
易予謂之貿說之材通材之人既兼此八
材行之以道與通人言則同解而心喻(同/即)
(相是是以/心相喻)與衆人言則察色而順性(下有/盛色)
(避其/所短)雖明包衆理不以尚人(恒懐謙下/故處物上)聦
叡資給不以先人(常懐退後/故在物上)善言出巳理
足則止(通理則止/不務煩辭)鄙誤在人過而不迫(見/人)
(過跌輙/當歷避)冩人之所懐扶人之所能(扶賛人/之所能)
(則人人/自任矣)不以事類犯人之所婟(胡故反與/肓人言不)
(諱眇瞎/之類)不以言例及巳之所長(巳有武力/不與婋虎)
(之/倫)說直說變無所畏惡(通材平釋信而後/諌雖觸龍鱗物無)
(害/者)采蟲聲之善音(不以聲醜/棄其善曲)賛愚人之偶
得(不以人愚/廢其嘉言)奪與有宜去就不畱方其盛
氣折謝不恡(不避銳跌/不惜屈撓)方其勝難勝而不
矜(理自勝耳/何所矜也)心平志諭無適無莫(付是非/於道理)
(不貪勝/以求名)期於得道而巳矣是可與論經世
而理物也(曠然無懐委之至當是/以世務自經萬物自理)
人物志卷上
人物志卷中
　　　　魏　散騎常侍劉　邵　撰
　　　　凉　儒林祭酒劉　昞　注
　　材能五　利害六
　　接識七　英雄八
　　八觀九
材能第五(材能大小其凖不同/量力而授所任乃濟)
或曰人材有能大而不能小猶凾牛之鼎
不可以烹雞愚以爲此非名也(夫人材猶/噐大小異)
(或者以大鼎不能烹雞喻/大材不能治小失其名也)夫能之爲言巳
定之稱(先有定質而/後能名生焉)豈有能大而不能小
乎凡所謂能大而不能小其語出於性有
寛急(寛者弘𥙿/急者急切)性有寛急故宜有大小(寛/弘)
(宜治大急/切宜治小)寛弘之人宜爲郡國使下得施
其功而總成其事(急切則煩/碎事不成)急小之人宜
理百里使事辦於巳(弘𥙿則網漏/庶事荒矣)然則郡
之與縣異體之大小者也(明能治大郡則/能治小郡能治)
(大縣亦能/治小縣)以實理寛急論辨之則當言大
小異宜不當言能大不能小也(若能大而/不能小仲)
(尼豈不爲/季氏臣)若夫雞之與牛亦異體之小大
也(鼎能烹牛亦能烹雞/銚能烹雞亦能烹犢)故鼎亦宜有大小
若以烹犢則豈不能烹雞乎(但有宜與不/宜豈有能與)
(不/能)故能治大郡則亦能治小郡矣推此論
之人材各有所宜非獨大小之謂也(文者/理百)
(官武者/治軍旅)夫人材不同能各有異有自任之
能(脩巳潔身/總禦百官)有立法使人從之之能(法懸/人懼)
(無敢/犯也)有消息辨護之能(智意辨護/周旋得節)有徳教
師人之能(道術深明/動爲物教)有行事使人譴讓之
能(云爲得理/義和於時)有司察紏摘之能(督察是非/無不區别)
有權竒之能(務以竒計/成事立功)有威猛之能(猛毅/昭著)
(振威/敵國)夫能岀於材材不同量材能既殊任
政亦異是故自任之能清節之材也故在
朝也則冡宰之任爲國則矯直之政(其身/正故)
(掌天官而/總百揆)立法之能治家之材也故在朝
也則司冦之任爲國則公正之政(法無私/故掌秋)
(官而詰/姦暴)計䇿之能術家之材也故在朝也
則三孤之任爲國則變化之政(計慮明故/輔三槐而)
(助論/道)人事之能智意之材也故在朝也則
冡宰之佐爲國則諧合之政(智意審故佐/天官而諧内)
(外)行事之能譴讓之材也故在朝也則司
冦之任爲國則督責之政(辨衆事故佐秋/官而督傲慢)
權竒之能伎俩之材也故在朝也則司空
之任爲國則藝事之政(伎能巧故任冬/官而成藝事)司
察之能臧否之材也故在朝也則師氏之
佐爲國則刻削之政(是非章故佐師/氏而察善否)威猛
之能豪傑之材也故在朝也則將帥之任
爲國則嚴厲之政(體果毅故總六/師而振威武)凡偏材
之人皆一味之羙(譬飴以甘爲名/酒以苦爲實)故長於
辦一官(弓工揉材/而有餘力)而短於爲一國(兼掌陶/冶噐不)
(成/矣)何者夫一官之任以一味恊五味(䀋人/調䀋)
(醯人調醯則五味成矣譬梓/里治材土官治墻則厦屋成)一國之政以
無味和五味(水以無味故五味得其和猶/君體平淡則百官施其用)
又國有俗化民有劇易(五方不同風俗各/異土有剛柔民有)
(劇/易)而人材不同故政有得失(以簡治易則/得治煩則失)
是以王化之政宜於統大(易簡而天下之/理得矣)
以之治小則迂(網踈而吞/舟之姦漏)辨護之政宜於
治煩(事皆辨護/煩亂乃理)以之治易則無易(甚於督/促民不)
(便/也)䇿術之政宜於治難(權畧無方/觧釋患難)以之治
平則無竒(術數煩衆/民不安矣)矯抗之政宜於治侈
(矯枉過正/以厲侈靡)以之治弊則殘(俗弊治嚴/則民殘矣)諧和
之政宜於治新(國新禮殺/苟合而巳)以之治舊則虚
(苟合之教/非禮實也)公刻之政宜於紏姦(刻削不深/姦亂不止)
以之治邊則失衆(衆民憚法/易迯叛矣)威猛之政宜
於討亂(亂民桀逆/非威不服)以之治善則暴(政猛民/殘濫良)
(善/矣)伎倆之政宜於治富(以國彊民/以使)以之治
貧則勞而下困(易貨改鑄/民失業矣)故量能授官不
可不審也凡此之能皆偏材之人也故或
能言而不能行或能行而不能言(智勝則/能言材)
(勝則/能行)至於國體之人能言能行故爲衆材
之雋也人君之能異於此(平淡無爲/以任衆能)故臣
以自任爲能(竭力致功/以取爵位)君以用人爲能(任/賢)
(使能國/家自理)臣以能言爲能(各言其能/而受其官)君以能
聽爲能(聽言觀行/而授其官)臣以能行爲能(必行其/所言)
君以能賞罰爲能(必當其/功過也)所能不同(君無/爲而)
(臣有/事)故能君衆材也(若君以有爲代大匠/斵則衆能失巧功不)
(成/矣)
利害第六(建法陳術以利國家/及其弊也害歸於巳)
葢人業之流各有利害(流漸失源/故利害生)夫節清
之業著于儀容發於徳行(心清意正則/徳容外著)未
用而章其道順而有化(徳輝昭著故不試/而效效理於人故)
(物無/不化)故其未逹也爲衆人之所進(理順則/衆人樂)
(進/之)既逹也爲上下之所敬(徳和理順/誰能慢之)其功
足以激濁揚清師範僚友其爲業也無弊
而常顯(非徒不弊/存而有顯)故爲世之所貴(徳信有/常人不)
(能/賤)法家之業本于制度待乎成功而效(法/以)
(禁姦姦/止乃效)其道前苦而後治嚴而爲衆(𥘉布/威嚴)
(是以勞苦終以/道化是以民治)故其未逹也爲衆人之所
忌(姦黨樂亂/忌法者衆)巳試也爲上下之所憚(憲防/肅然)
(内外/振悚)其功足以立法成治(民不爲非/治道乃成)其弊
也爲群枉之所讐(法行寵貴/終受其害)其爲業也有
敝而不常用(明君乃能用之彊明/不繼世故法不常用)故功大
而不終(是以商君車/裂吳起攴觧)術家之業出於聦思
待於謀得而章(斷於未行人無信者功/成事效而後乃彰也)其
道先㣲而後著精而且玄(計謀㣲妙其始/至精終始合符)
(是以/道著)其未逹也爲衆人之所不識(謀在功/前衆何)
(由/識)其用也爲明主之所珎(暗主昧然/豈能貴之)其功
足以運籌通變(變以求通故/能成其功)其退也藏於
隱㣲(計出㣲宻/是以不露)其爲業也竒而希用(主計/神竒)
(用之者/希也)故或沈㣲而不章(世希能用/道何由章)智意
之業本于原度其道順而不忤(將順時宜/何忤之有)
故其未逹也爲衆人之所容矣(庶事不逆/善者來親)
巳逹也爲寵愛之所嘉(與衆同和/内外羙之)其功足
以讃明計慮(媚順於時言/計是信也)其敝也知進而
不退(不見忌害是/以慕進也)或離正以自全(用心多/媚故違)
(於/正)其爲業也諝而難持(韜情諝智非/雅正之倫也)故或
先利而後害(知進忘退/取悔之道)臧否之業本乎是
非其道廉而且砭(清而混雜/砭去纎芥)故其未逹也
爲衆人之所識(清潔不汙/在幽而明)巳逹也爲衆人
之所稱(業常明白/出則受譽)其功足以變察是非(理/清)
(道潔是/非不亂)其敝也爲詆訶之所怨(詆訶之徒/不樂聞過)
其爲業也峭而不𥙿(峭察於物/何能寛𥙿)故或先得
而後離衆(清亮爲時所稱/理峭爲衆所憚)伎倆之業本于
事能其道辨而且速(伎計如神/是以速辨)其未逹也
爲衆人之所異(伎能出衆故/雖㣲而顯)巳逹也爲官
司之所任(遂事成功/政之所務)其功足以理煩紏邪
(釋煩理邪/亦須伎倆)其敝也民勞而下困(上不端/而下困)其
爲業也細而不㤗故爲治之末也(道不平/弘其能)
(太/乎)
接識第七(推巳接物俱識同體/兼能之士乃逹羣材)
夫人𥘉甚難知(貌厚情深/難得知也)而士無衆寡皆
自以爲知人故以巳觀人則以爲可知也
(巳尚清節則凡清/節者皆巳之所知)觀人之察人則以爲不
識也夫何哉(由巳之所尚在於清節人之/所好在於利欲曲直不同於)
(他便謂人/不識物也)是故能識同體之善(性長思謀/則善䇿畧)
(之/士)而或失異量之羙(遵法者雖羙乃/思謀之所不取)何以
論其然夫清節之人以正直爲度故其歷
衆材也能識性行之常(度在正直故/恱有恒之人)而或
疑法術之詭(謂守正足以致治/何以法術爲也)法制之人
以分數爲度故能識較方直之量(度在法/分故恱)
(方直/之人)而不貴變化之術(謂法分足以濟業/何以術謀爲也)
術謀之人以思謨爲度故能成䇿畧之竒
(度在思謀故/貴䇿畧之人)而不識遵法之良(謂思謨足/以化民何)
(以法制/爲也)器能之人以辨護爲度故能識方
畧之規(度在辨護故/恱方計之人)而不知制度之原(謂/方)
(計足以立功何/以制度爲也)智意之人以原意爲度故
能識韜諝之權(度在原意故/恱韜諝之人)而不貴法教
之常(謂原意足以爲正/何以法理爲也)伎倆之人以邀功
爲度故能識進趣之功(度在邀功故/恱功能之人)而不
通道徳之化(謂伎能足以成事/何以道徳爲也)臧否之人
以伺察爲度故能識訶砭之明(度在伺察/故悅譴訶)
(之/人)而不暢倜儻之異(謂譴訶乃成教/何以寛弘爲也)言語
之人以辨析爲度故能識捷給之惠(度在/剖析)
(故恱敏/給之人)而不知含章之羙(謂辨論事乃理/何以含章爲也)
是以互相非駮莫肯相是(人皆自以爲是/誰肯道人之是)
取同體也則接論而相得(性能苟同則雖/胡越接響而情)
(通)取異體也雖歷乆而不知(性能苟異則/雖比肩歷年)
(而逾/踈矣)凡此之類皆謂一流之材也(故同體/則親異)
(體則/踈)若二至巳上亦隨其所兼以及異數
(法家兼術故/能以術輔法)故一流之人能識一流之善
(以法治者所/以舉不過法)二流之人能識二流之羙(體/法)
(術者法/術兼行)盡有諸流則亦能兼逹衆材(體通/八流)
(則八材當位/物無不理)故兼材之人與國體同(謂八/材之)
(人始進陳言冡宰/之官察其所以)欲觀其一隅則終朝足
以識之將究其詳則三日而後足何謂三
日而後足夫國體之人兼有三材故談不
三日不足以盡之一以論道徳二以論法
制三以論䇿術然後乃能竭其所長而舉
之不疑(在上者兼明八材然後乃/能盡其所進用而無疑矣)然則何
以知其兼偏而與之言乎(察言之時何以/識其偏材何以)
(識其兼/材也)其爲人也務以流數杼人之所長
而爲之名目如是兼也(每因事類杼盡人/之所能爲之名目)
(言不/容口)如陳以羙欲人稱之(巳之有善因事/自說又欲令人)
(言常/稱巳)不欲知人之所有如是者偏也(人之/有善)
(耳不樂聞人稱/之口不和也)不欲知人則言無不疑(聞/法)
(則疑其刻削聞/術則疑其詭詐)是故以深說淺益深益異
(淺者意近故聞深理而心逾衒是以商君/說帝王之道不入則以彊兵之義示之)
異則相返反則相非(聞深則心衒焉得而/相是是以李兌塞)
(而不聽蘇/秦之說)是故多陳處直則以爲見美(以/其)
(多方疑似/見羙也)静聽不言則以爲虚空(待時來/語疑其)
(無/實)抗爲髙談則爲不遜(辭護理髙/疑其凌巳)遜讓不
盡則以爲淺陋(卑言寡氣/疑其淺薄)言稱一善則以
爲不博(未敢多陳/疑其陋狹)歷發衆竒則以爲多端
(偏舉事類則欲以/釋之復以爲多端)先意而言則以爲分羙
(言合其意/疑分巳羙)因失難之則以爲不喻(欲𥙷其/失反不)
(喻/也)說以對反則以爲較已(欲反其事而明/言乃疑其較也)
博以異雜則以爲無要(控盡所懐/謂之無要)論以同
體然後乃恱(弟兄忿肆爲陳管蔡/之事則欣暢而和恱)於是乎
有親愛之情稱舉之譽(苟言之同非徒親/愛而巳乃至譽而)
(舉/之)此偏材之常失(意常婟護欲人同巳/巳不必得何由暫得)
英雄第八(自非平淡能各有名/英爲文昌雄爲武稱)
夫草之精秀者爲英獸之特群者爲雄(物/尚)
(有之况/於人乎)故人之文武茂異取名於此(文以/英爲)
(名武以/雄爲號)是故聰明秀岀謂之英膽力過人
謂之雄此其大體之别名也若校其分數
則牙則須(英得雄分然後成章/雄得英分然後成剛)各以二分
取彼一分然後乃成(膽者雄之分智者英/之分英有聦明須膽)
(而後成䧺有膽/力須知而後立)何以論其然夫聦明者英
之分也不得雄之膽則說不行(智而無膽/不能正言)
膽力者雄之分也不得英之智則事不立
(勇而無謀/不能立事)是故英以其聦謀始以其明見
機(智以謀事之始/明以見事之機)待雄之膽行之(不决則/不能行)
雄以其力服衆以其勇排難(非力衆不服/非勇難不排)
待英之智成之(智以制冝/巧乃可成)然後乃能各濟
其所長也(譬金待水而成利功/物得水然後成養功)若聦能謀
始而明不見機乃可以坐論而不可以處
事(智能坐論而明不見/機何事務之能處)聦能謀始明能見
機而勇不能行可以循常而不可以慮變
(明能循常勇不能/行何應變之能爲)若力能過人而勇不能
行可以爲力人未可以爲先登(力雖絶群/膽雄不决)
(何先鋒/之能爲)力能過人勇能行之而智不能斷
事可以爲先登未足以爲將帥(力能先登/臨事無謀)
(何將帥/之能爲)必聦能謀始明能見機膽能决之
然後可以爲英張良是也氣力過人勇能
行之智足斷事乃可以爲雄韓信是也體
分不同以多爲目故英雄異名(張良英智/多韓信雄)
(膽/勝)然皆偏至之材人臣之任也故英可以
爲相(制勝/于近)雄可以爲將(揚威/于逺)若一人之身
兼有英雄則能長世高祖項羽是也然英
之分以多於雄而英不可以少也(英以致/智智能)
(役雄何/可少也)英分少則智者去之故項羽氣力
葢世明能合變(膽烈無前/濟江焚糧)而不能聽采竒
異有一范增不用是以陳平之徒皆亡歸
高祖英分多故群雄服之英材歸之兩得
其用(雄既服矣/英又歸之)故能吞秦破楚宅有天下
然則英雄多少能自勝之數也(勝在於身/則能勝物)
徒英而不雄則雄材不服也(内無主於中/外物何由入)
徒雄而不英則智者不歸徃也(無名以接/之智者何)
(由/徃)故雄能得雄不能得英(兕虎自/成群也)英能得
英不能得雄(鸞鳳自/相親也)故一人之身兼有英
雄乃能役英與雄能役英與雄故能成大
業也(武以服之文以綏之則/業隆當年福流後世)
八觀第九(群材異品志各異歸/觀其通否所格者八)
八觀者一曰觀其奪救以明間雜(或慈欲/濟恤而)
(恡奪某人或救濟/廣厚而乞醯爲惠)二曰觀其感變以審常
度(觀其愠怍則/常度可審)三曰觀其志質以知其名
(徴質相應/覩色知名)四曰觀其所由以辨依似(依訐/似直)
(倉卒難明察其/所安昭然可辨)五曰觀其愛敬以知通塞
(純愛則物親而情通/純敬則理踈而情塞)六曰觀其情機以辨
恕惑(得其所欲則恕/違其所欲則惑)七曰觀其所短以知
所長(訐刺雖短而/長於爲直)八曰觀其聦明以知所
逹(雖體衆材而材不聦明/事事蔽塞其何能逹)何謂觀其奪救
以明間雜夫質有至有違(剛質無欲所以/爲至貪情或勝)
(所以/爲違)若至勝違則惡情奪正若然而不然
(以欲勝剛以此/似剛而不剛)故仁岀於慈有慈而不仁
者仁必有恤有仁而不恤者厲必有剛有
厲而不剛者若夫見可憐則流涕(慈心發/於中)
將分與則恡嗇是慈而不仁者(爲仁者/必濟恤)覩
危急則惻隱(仁情動/於内)將赴救則畏患是仁
而不恤者(爲恤者/必赴危)處虚義則色厲(精厲見/於貌)
顧利慾則内荏是厲而不剛者(爲剛者/必無慾)然
則慈而不仁者則恡奪之也(愛財傷/於慈)仁而
不恤者則懼奪之也(恇怯損/於仁)厲而不剛者
則慾奪之也(利慾害/於剛)故曰慈不能勝恡無
必其能仁也(愛則不施何/於仁之爲能)仁不能勝懼無
必其能恤也(畏懦不果何/恤之能行)厲不能勝慾無
必其能剛也(情存利慾何/剛之能成)是故不仁之質
勝則伎力爲害噐(仁質既弱而有伎/力此害巳之噐也)貪悖
之性勝則彊猛爲禍梯(廉質既負而性強/猛此禍巳之梯也)
亦有善情救惡不至爲害(惡物宜翦而除/純善之人憐而)
(救之此稠厚之/人非大害也)愛惠分篤雖傲狎不離(平/生)
(結交情厚分深雖原壤夷/俟而不相棄無大過也)助善著明雖疾
惡無害也(如殺無道以就有道/疾惡雖甚無大非也)救濟過厚
雖取人不貪也(取人之物以有救濟雖/譏在乞醯非大貪也)是
故觀其奪救而明間雜之情可得知也(或/畏)
(恡奪慈仁或救過濟其/分而平淡之主順而恕)何謂觀其感變以
審常度夫人厚貌深情將欲求之必觀其
辭㫖察其應賛(視發言之㫖趣/觀應和之當否)夫觀其辭
㫖猶聽音之善醜(音唱而/善醜别)察其應賛猶視
智之能否也(聲和而/能否别)故觀辭察應足以互
相别識(彼唱此和/是非相舉)然則論顯揚正白也(辭/顯)
(唱正是/曰明白)不善言應玄也(黙而識之/是曰玄也)經緯玄
白通也(明辨是非/可謂通理)移易無正雜也(理不一/㨿言意)
(渾/雜)先識未然聖也追思玄事叡也見事過
人明也以明爲晦智也(心雖明之/常若不足)㣲忽必
(粗白粗赤/憤憤在面)及其動作葢並言辭(色既發揚/言亦從之)
是故其言甚懌而精色不從者中有違也
(心恨而言強和/色貌終不相從)其言有違而精色可信者
辭不敏也(言不自盡故辭雖/違而色貌可信)言未發而怒
色先見者意憤溢也(憤怒填􁗀者未/言而色貌巳作)言將
發而怒氣送之者彊所不然也(欲強行不/然之事故)
(怒氣/助言)凡此之類徴見於外不可奄違(心懽/而怒)
(容意恨/而和貌)雖欲違之精色不從(心動/貌從)感愕以
明雖變可知(情雖在内感愕發外/千形萬貌粗可知矣)是故觀
其感變而常度之情可知(觀人辭色而知/其心物有常度)
(然後/審矣)何謂觀其至質以知其名凡偏材之
性二至以上則至質相發而令名生矣(二/至)
(質氣之謂也質直/氣清則善名生矣)是故骨直氣清則休名
生焉(骨氣相應/名是以羙)氣清力勁則烈名生焉(氣/既)
(清矣力/勁則烈)勁智精理則能名生焉(智既勁矣/精理則能)
(稱)智直彊慤則任名生焉(直而又羙/是以見任)集于
端質則令徳濟焉(質徴端和/善徳乃成)加之學則文
理灼焉(圭玉有質/瑩則成文)是故觀其所至之多少
而異名之所生可知也(尋其質氣覽其清/濁雖有多少之異)
(異狀之名/斷可知之)何謂觀其所由以辨依似夫純
訐性違不能公正(質氣俱訐/何正之有)依訐似直以
訐訐善(以直之訐/計及良善)純宕似流不能通道(質/氣)
(俱宕何/道能通)依宕似通行傲過節(似通之宕/容傲無節)故
曰直者亦訐訐者亦訐其訐則同其所以
爲訐則異(直人之訐訐惡憚非/純訐爲訐訐善刺是)通者亦宕
宕者亦宕其宕則同其所以爲宕則異(通/人)
(之宕簡而逹道純/宕傲僻以自恣)然則何以别之直而能
温者徳也(温和爲直/所以爲徳)直而好訐者偏也(性/直)
(過訐所/以爲偏)訐而不直者依也(純訐似直/所以爲依)道而
能節者通也(以道自節/所以爲通)通而時過者偏也
(性通時過/所以爲偏)宕而不節者依也(純宕自通/所以爲依)偏
之與依志同質違所謂似是而非也(質同/通直)
(或偏/或依)是故輕諾似烈而寡信(不量巳力輕/許死人臨難)
(畏怯不/能殉命)多易似能而無效(不顧材能日謂/能辦受事猖獗)
(作無/效驗)進銳似精而去速(精躁之人/不能乆任)訶者似
察而事煩(譴訶之人/每多煩亂)訐施似惠而無成(當/時)
(似給終/無所成)面從似忠而退違(阿順目前/却則自是)此似
是而非者也(紫色亂朱/聖人惡之)亦有似非而是者
(事同於非其/功實則是)大權似姦而有功(伊去太甲/以成其功)
大智似愚而内明(終日不違/内實分别)博愛似虚而
實厚(汎愛無私/似虚而實)正言似訐而情忠(譬帝桀/紂至誠)
(忠/愛)夫察似明非御情之反(欲察似類審則/是非御取人情)
(反覆/明之)有似理訟其實難别也(故聖人參訊/廣訪與衆共)
(之)非天下之至精其孰能得其實(若其實/可得何)
(憂乎驩兠何迁乎有苗是以昧旦晨/興揚明仄陋語之三槐詢之九棘)故聽
言信貌或失其真(言訥貌惡仲/尼失之子羽)詭情御反
或失其賢(疑非人情公/孫失之卜式)賢否之察實在所
依(雖其難知即當尋/其所依而察之)是故觀其所依而似
之誠(方在哺乳/愛敬生矣)則與道徳同體動獲人心
而道無不通也(體道脩徳故/物順理通)然愛不可少
於敬少於敬則廉節者歸之(廉人好敬/是以歸之)而
衆人不與(衆人樂愛愛/少是以不與)愛多於敬則雖廉
節者不恱而愛接者死之(廉人寡常人衆/衆人樂愛致其)
(死則事成業濟是故/愛之爲道不可少矣)何則敬之爲道也嚴
而相離其勢難乆(動必肅容過之不乆逆/旅之人不及温和而歸)
(也)愛之爲道也情親意厚深而感物(煦渝/篤宻)
(感物深感是以翳/桑之人倒戈報徳)是故觀其愛敬之誠而
通塞之理可得而知也(篤於慈愛則温和/而上下之情通務)
(在禮敬則嚴肅而外内之情塞然必愛敬/相須不可一時而無然行其二義者常當)
(務令愛多敬少然後/肅穆之風可得希矣)何謂觀其情機以辨
恕惑夫人之情有六機杼其所欲則喜(爲/有)
(力者譽烏獲其/心莫不忻焉)不杼其所能則怨(爲辨給/者稱三)
(緘其心莫/不忿然)以自伐歷之則惡(抗巳所能以/歷衆人衆人)
(所/惡)以謙損下之則恱(卑損下人/人皆喜恱)犯其所乏
則婟(人皆恱巳所長惡巳所短/故稱其所短則婟戾忿肆)以惡犯婟
則妬(自伐其能人所惡也稱人之短人所/婟也今伐其所能犯人所婟則妬害)
(生/也)此人性之六機也夫人情莫不欲遂其
志(志之所欲/欲遂巳成)故烈士樂奮力之功(遭難而/力士奮)
善士樂督政之訓(政脩而/善士用)能士樂治亂之
事(治亂而/求賢能)術士樂計䇿之謀(廣筭而/求其䇿)辨士
樂陵訊之辭(賔賛而/求辨給)貪者樂貨財之積(貨/財)
(積則貪者/容其求)幸者樂權勢之尤(權勢之尤則/幸者竊其柄)
苟賛其志則莫不欣然是所謂杼其所欲
則喜也(所欲之心杼/盡復何怨乎)若不杼其所能則不
獲其志不獲其志則戚(憂巳才/之不展)是故功力
不建則烈士奮(奮憤不能/盡其材也)徳行不訓則正
人哀哀(哀不得/行其化)政亂不治則能者歎歎(歎/不)
(得用/其能)敵能未弭則術人思思(思不得/運其竒)貨財
不積則貪者憂憂(憂無所/收其利)權勢不尤則幸
者悲(悲不得/弄其權)是所謂不杼其能則怨也(所/怨)
(不杼其/能恱也)人情莫不欲處前故惡人之自伐
(皆欲居物先故/惡人之自伐也)自伐皆欲勝之類也是故
自伐其善則莫不惡也(惡其有勝/巳之心)是所謂
自伐歷之則惡也(是以逹者/終不自伐)人情皆欲求
勝故恱人之謙謙所以下之下有推與之
意是故人無賢愚接之以謙則無不色懌
(不問能否/皆欲勝人)是所謂以謙下之則恱也(是以/君子)
(終日/謙謙)人情皆欲掩其所短見其所長(稱其/所長)
(則恱稱其/所短則愠)是故人駮其所短似若物冐之
(情之憤悶/有若覆冐)是所謂駮其所乏則婟也(覆冐/純塞)
(其心/婟戾)人情陵上者也(見人勝巳/皆欲陵之)陵犯其所
惡雖見憎未害也(雖惡我自伐/未甚疾害也)若以長駮
短是所謂以惡犯婟則妬惡生矣(以巳之/長駮人)
(之短而取其害是/以逹者不爲之也)凡此六機其歸皆欲處
上(物之自大/人人皆爾)是以君子接物犯而不校(知/物)
(情好勝雖或以小/犯巳終不校拒也)不校則無不敬下所以
避其害也(務行謙敬/誰害之哉)小人則不然既不見
機(不逹妬/害之機)而欲人之順巳(謂欲人/無違巳)以􁩒愛
敬爲見異(孔光逡巡/董賢欣喜)以偶邀㑹爲輕(謂非/本心)
(忿其/輕巳)苟犯其機則深以爲怨(小人易恱/而難事)是
故觀其情機而賢鄙之志可得而知也(賢/明)
(志在退下鄙劣志在陵上是以平淡之主/御之以正訓貪者之所憂戒幸者之所悲)
(然後物不自伐下不陵/上賢否當位治道有序)何謂觀其所短以
知所長夫偏材之人皆有所短(智不能/周也)故
直之失也訐(刺訐傷於義故其/父攘羊其子證之)剛之失也
厲(剛切傷於理故諌/君不從承之以劒)和之失也愞(愞弱不/及道故)
(宫之竒爲人/撓不能強諫)介之失也拘(拘愚不逹事尾/生守信死於橋)
(下)夫直者不訐無以成其直既恱其直不
可非其訐(用人之直/恕其訐也)訐也者直之徴也(非/訐)
(不能/爲直)剛者不厲無以濟其剛既恱其剛不
可非其厲(用人之剛/恕其厲也)厲也者剛之徴也(非/厲)
(不能/爲剛)和者不愞無以保其和既恱其和不
可非其懦(用人之和/恕其愞也)愞也者和之徴也(非/懦)
(不能/爲和)介者不拘無以守其介既恱其介不
可非其拘(用人之介/恕其拘也)拘也者介之徴也(非/拘)
(不能/爲介)然有短者未必能長也(純訐之人/未能正直)有
長者必以短爲徴(純和之人/徴必愞弱)是故觀其徴
之所短而其材之所長可知也(欲用其剛/必采之於)
(厲)何謂觀其聦明以知所逹夫仁者徳之
基也(載徳/而行)義者徳之節也(制徳之/所宜也)禮者徳
之文也(禮徳之/文理也)信者徳之固也(固徳之/所執也)智
者徳之帥也(非智不/成徳)夫智出於明(明逹乃/成智)
明之於人猶晝之待白日夜之待燭火(火/日)
(所以照晝夜智/逹所以明物理)其明益盛者所見及遠(火/日)
(愈明所照愈遠智/逹彌明理通彌深)及遠之明難(聖人猶/有不及)是
故守業勤學未必及材(生知者上/學能者次)材藝精
巧未必及理(因習成巧/淺於至理)理義辨給未必及
智(理成事業/昧于玄智)智能經事未必及道(役智經/務去道)
(遠/矣)道思玄遠然後乃周(道無不載/故無不周)是謂學
不及材材不及理理不及智智不及道(道/智)
(玄㣲故四/變而後及)道也者囘復變通(理不繫一/故變通之)是
故别而論之各自獨行則仁爲勝(仁者濟/物之資)
(明者見/理而巳)合而俱用則明爲將(仁者待明/其功乃成)故
以明將仁則無不懐(威以使之/仁以恤之)以明將義
則無不勝(示以㫁/割之宜)以明將理則無不通(理/若)
(明練萬/事乃逹)然則茍無聦明無以能遂(暗者昧/時何能)
(成務/成遂)故好聲而實不克則恢(恢迂遠/於實)好辯
而理不至則煩(辭煩而/無正理)好法而思不深則
刻(刻過/於理)好術而計不足則僞(詭誣/詐也)是故鈞
材而好學明者爲師比力而爭智者爲雄
等徳而齊逹者稱聖聖之爲稱明智之極
明也(是以動而爲天下法言而爲萬世/範居上位而不亢任下位而不悶)是
以觀其聦明而所逹之材可知也
人物志卷下
　　　　魏　散騎常侍劉　邵　撰
　　　　凉　儒林祭酒劉　昞　注
　　七繆十　效難十一
　　釋爭十二
七繆第十(人物之理妙而難明/以情鑒察繆猶有七)
七繆一曰察譽有偏頗之繆(徴質不明故/聽有偏頗也)
二曰接物有愛惡之惑(或情同忘其惡或/意異違其善也)
三曰度心有小大之誤(或小知而大無成/或小暗而大無明)
四曰品質有早晚之疑(有早智而速成者/有晩智而晩成者)
五曰變類有同體之嫌(材同勢均則相競/材同勢傾則相敬)
六曰論材有申壓之詭(藉富貴則惠施而/名申處貧賤則乞)
(求而/名壓)七曰觀竒有二尤之失(妙尤含藏直/尤虛瑰故察)
(難中/也)夫采訪之要不在多少(事無巨細/要在得正)然
徴質不明者信耳而不敢信目(目不能察/而信於耳)
故人以爲是則心隨而明之人以爲非則
意轉而化之(信人毀譽故向之/所是化而爲非)雖無所嫌
意若不疑(信毀譽者心雖/無嫌意固疑矣)且人察物亦自
有誤愛憎兼之其情萬原(明既不察加之/愛惡是非是疑)
(豈可/勝計)不暢其本胡可必信(去愛憎之情/則實理得矣)是
故知人者以目正耳(雖聽人言常/正之以目)不知人
者以耳敗目(親見其誠猶/信毀而棄之)故州閭之士皆
譽皆毀未可爲正也(或衆附阿黨/或獨立不群)交遊之
人譽不三周未必信是也(交結致譽不三/周色貌取人而)
(行違/之)夫實厚之士交遊之間必每所在肩
稱(言忠信行篤敬雖/蠻貊之邦行矣)上等援之下等推之
(蠻貊推之/况州里乎)苟不能周必有咎毀(行不篤敬/者或謟䛕)
(得上而失於下或阿/黨得下而失於上)故偏上失下則其終
有毀(非之者多/故不能終)偏下失上則其進不傑(衆/雖)
(推之上/不信異)故誠能三周則爲國所利此正直
之交也(由其正直/故名有利)故皆合而是亦有違比
(或違正阿黨/故合而是之)皆合而非或在其中(或特立/不群故)
(合而/非之)若有竒異之材則非衆所見(竒逸絶/衆衆何)
(由/識)而耳所聽采以多爲信(不能審查其材/但信衆人言也)
是繆於察譽者也(信言察物必多繆失是/以聖人如有所譽必有)
(所/試)夫愛善疾惡人情所常(不問賢愚情/皆同之也)茍
不明質或踈善善非(非者見善善者見踈/豈故然哉由意不明)
何以論之夫善非者雖非猶有所是(既有/百非)
(必有/一是)以其所是順巳所長(惡人一是與/巳所長同也)則
不自覺情通意親忽忘其惡(以與巳同忘/其百非謂矯)
(駕爲至孝殘/桃爲至忠)善人雖善猶有所乏(雖有百/善或有)
(一/短)以其所乏不明巳長(善人一短與/巳所長異也)以其
所長輕巳所短則不自知志乖氣違忽忘
其善(以與巳異百善皆棄謂曲/杖爲七首葬楯爲反具耶)是惑於愛
惡者也(徴質暗昧者其於接物/常以愛惡惑異其正)夫精欲深
㣲質欲懿重志欲弘大心欲嗛小精㣲所
以入神妙也(麄則/失神)懿重所以崇徳宇也(躁/則)
(失/身)志大所以戡物任也(小則/不勝)心小所以慎
咎悔也(大則/驕陵)故詩詠文王小心翼翼不大
聲以色小心也(言不貪求大名/聲見於顔色)王赫斯怒
以對于天下志大也(故能誅紂定天/下以致太平)由此
論之心小志大者聖賢之倫也(心小故以/服事殷志)
(大故三分天/下有其二)心大志大者豪傑之雋也(志/大)
(而心又大/故名豪雋)心大志小者傲蕩之類也(志小/而心)
(闊逺故爲傲/蕩之流也)心小志小者拘愞之人也(心/近)
(志短豈/能弘大)衆人之察或陋其心小(見沛公燒/絶棧道謂)
(其不能/定天下)或壯其志大(見項羽號稱強楚/便謂足以匡諸侯)是
誤於小大者也(由智不能察其度/心常誤於小大)夫人材
不同成有早晚有早智而速成者(質清氣/朗生則)
(秀異故童烏蒼/舒總角曜竒也)有晩智而晚成者(質重氣/遲則乆)
(乃成噐故公孫/含道老而後章)有少無智而終無所成者
(質濁氣暗終老無成故原壞/年老聖人叩脛而不能化)有少有令材
遂爲雋噐者(㓜而通理長則愈明故常材/發竒於應賔效徳於公相)
四者之理不可不察(當察其早晚/隨時而用之)夫㓜智
之人材智精逹然其在童髦皆有端緒(仲/尼)
(戯言爼豆鄧/艾指圖軍旅)故文本辭繁(𥘉辭繁者/長必文麗)辯始
給口(㓜給口者長/必辯論也)仁岀慈恤(㓜慈恤者/長必矜人)施
發過與(㓜過與者/長必好施)慎生畏懼(㓜多畏者/長必謹慎)廉
起不取(㓜不妄取/長必清廉)早智者淺惠而見速(見/小)
(事則逹/其形容)晩成者竒識而舒遲(智雖舒緩/能識其妙)終
暗者並困於不足(事務難易/意皆昧然)遂務者周逹
而有餘(事無大小/皆能極之)而衆人之察不慮其變
(常以一㮣/責於終始)是疑於早晩者也(或以早成而/疑晚智或以)
(晚智而疑早成故於/品質常有妙失也)夫人情莫不趣名利
避損害名利之路在於是得(是得在巳/名利與之)損
害之源在於非失(非失在巳/損害攻之)故人無賢愚
皆欲使是得在巳(賢者尚然/况愚者乎)能明巳是莫
過同體(體同於我/則能明巳)是以偏材之人交遊進
趨之類皆親愛同體而譽之(同體能明巳/是以親而譽)
(之)憎惡對反而毀之(與巳體反是/以惡而踈之)序異雜
而不尚也(不與巳同不與巳異/則雖不憎亦不尚之)推而論之
無他故焉夫譽同體毀對反所以証彼非
而著巳是也(由與巳同體故証/彼非而著巳是也)至于異雜
之人於彼無益於巳無害則序而不尚(不/以)
(彼爲是不以巳爲非/都無損益何所尚之)是故同體之人常患
於過譽(譬俱爲力人則力小者慕大力大/者提小故其相譽常失其實也)
及其名敵則尠能相下(若俱能負鼎則爭/勝之心生故不能)
(相/下)是故直者性奮好人行直於人(見人正/直則心)
(好/之)而不能受人之訐(刺巳之非則/訐而不受)盡者情
露好人行盡於人(見人頴露/則心好之)而不能納人
之徑(說巳徑盡則/違之不納)務名者樂人之進趨過
人(見人乘人則/恱其進趨)而不能岀陵巳之後(人陵/於巳)
(則忿而/不服)是故性同而材傾則相援而相頼
也(並有旅力則/大能奬小)性同而勢均則相競而相
害也(恐彼勝巳則/妬善之心生)此又同體之變也故或
助直而毀直(人直過於巳直/則非毀之心生)或與明而毀
損益(守常之智申壓在時故/勢來則益勢去則損)是故藉富貴
則貨財充於内施惠周於外(貲財有餘/恣意周濟)見
贍者求可稱而譽之(感其恩紀匡救其惡/是以朱建受金而爲)
(食其/畫計)見援者闡小美而大之(感其引援將/順其美是以)
(曹丘見接爲/季布揚名)雖無異材猶行成而名立(夫/富)
(與貴可不欣哉乃至無善而行成無智/而名立是以富貴妻嫂恭况他人乎)處
貧賤則欲施而無財欲援而無勢(有慈心/而無以)
(拯識竒材/而不能援)親戚不能恤朋友不見濟(内無/𬞞食)
(之饋外無/緼袍之贈)分義不復立恩愛浸以離(意氣/皆空)
(薄分意/何由立)怨望者並至歸非者日多(非徒薄/巳遂生)
(怨謗/之言)雖無罪尤猶無故而廢也(夫貧與賤/可不懾哉)
(乃至無由而生謗無罪而見廢/是故貧賤妻子慢况他人乎)故世有侈
儉名由進退(行雖在我而名稱在世是/以良農能稼未必能穡)天
下皆富則清貧者雖苦必無委頓之憂(家/給)
(人足路人/皆饋之)且有辭施之髙以獲榮名之利
(得辭施之髙名/受餘光之善利)皆貧則求假無所告(家貧/戶乏)
(粟成/珠玉)而有窮乏之患且生鄙吝之訟(乞假/無遺)
(與嫂叔/爭糟糠)是故鈞材而進有與之者則體益
而茂遂(巳既自足復湏給賜則/名羙行成所爲遂逹)私理卑抑
有累之者(巳既不足/親戚並困)則㣲降而稍退(上等/不援)
(下等/不推)而衆人之觀不理其本各指其所在
(謂申逹者爲材能/壓屈者爲愚短)是疑於申壓者也(材智/雖鈞)
(貴賤殊塗申壓/之變在乎貧富)夫清雅之羙著乎形質察
之寡失(形色外著故/可得而察之)失繆之由恒在二尤
二尤之生與物異列(是故非常/人之所見)故尤妙之
人含精於内外無飾姿(譬金氷内明而不/外朗故馮唐白首)
(屈於/郎署)尤虛之人碩言瑰姿内實乖反(猶燭/火外)
(照灰燼内暗故主父/偃辭麗一歲四遷)而人之求竒不可以
精㣲測其玄機明異希(其尤竒異/非精不察)或以貌
少爲不足(覩鬷蔑貌惡/便疑其淺陋)或以瑰姿爲巨偉
(見江充貌麗/便謂其巨偉)或以直露爲虛華(以其欵盡/疑無厚實)
或以巧飾爲真實(巧言如流/恱而覩之)是以早㧞多
誤不如順次(或以甘羅爲早成而用之/於早歲或訣復欲順次也)夫
順次常度也茍不察其實亦焉徃而不失
(徴質不明不能識竒/故使順次亦不能得)故遺賢而賢有濟則
恨在不早㧞(故鄭伯謝/之於燭武)㧞竒而竒有敗則
患在不素别(故光武悔/之於朱浮)任意而獨繆則悔
在不廣問(秦穆不從蹇叔/雖追誓而無及)廣問而誤巳則
怨巳不自信(隗囂心存於漢/而爲王元所誤)是以驥子發
足衆士乃誤韓信立功淮隂乃震夫豈惡
竒而好疑哉乃尤物不世見而竒逸羙異
也(故非常人/之所識也)是以張良體弱而精彊爲衆
智之雋也(不以質弱/而傷於智)荆叔色平而神勇爲
衆勇之傑也(不以色和/而傷於勇)然則雋傑者衆人
之尤也(竒逸過於衆人/故衆人不能及)聖人者衆尤之尤
也(通逹過於衆竒/故衆竒不能逮)其尤彌出者其道彌遠
(非天下之至精/其孰能與於此)故一國之雋於州爲輩未
得爲第也(郡國之所雋異比於/州郡未及其第目)一州之第
於天下爲椳(州郡之所第目以比天下之/雋椳而不可及椳一囘反樞)
(也)天下之椳世有優劣(英人不世繼是以/伊召管齊應運乃)
(出)是故衆人之所貴各貴其出巳之尤(智/材)
(勝巳則/以爲貴)而不貴尤之所尤(尤之尤者非/衆人之所識)是
故衆人之明能知輩士之數(衆人明者粗/知郡國出輩)
(之士/而巳)而不能知第目之度(乃未識郡國/品第之雋)輩
士之明能知第目之度(出軰明者粗知/郡國第目之良)不
能識出尤之良也(未識出尤/竒異之理)出尤之人能
知聖人之教(瞻之在前/忽焉在後)不能究之入室之
奥也(如有所立卓爾雖/欲從之未由也巳)由是論之人物之
理妙不可得而窮巳(爲當擬諸形容象其/物宜觀其㑹通舉其)
(一隅/而巳)
效難第十一(人材精㣲實自難知/知之難審效薦之難)
葢知人之效有二難有難知之難(尤竒遊/雜是以)
(難/知)有知之而無由得效之難(巳雖知之/無由得薦)何
謂難知之難人物精㣲(智無形狀/竒逸精妙)能神而
明(欲入其神/而明其智)其道甚難固難知之難也(知/人)
(則哲惟帝難/之况常人乎)是以衆人之察不能盡備(各/守)
(其一方/而巳)故各自立度以相觀采(以巳所能/歷觀衆才)
或相其形容(以貌狀/取人)或候其動作(以進趨/取人)
或揆其終始(以發正/取人)或揆其儗象(以㫖意/取人)
或推其細㣲(以情理/取人)或恐其過誤(以簡恕/取人)
或循其所言(以辭㫖/取人)或稽其行事(以功効/取人)
八者遊雜(各以意之所可爲/准是以雜而無紀)故其得者少
所失者多(但取其同於巳而失其異/於巳巳不必兼故失者多)是故
必有草創信形之誤(或色貌取/人而行違)又有居止
變化之謬(或身在江海/心存魏闕)故其接遇觀人也
隨行信名失其中情(是以聖人聽言觀行/如有所譽必有所試)
故淺美揚露則以爲有異(智淺易見/狀似異羙)深明
沉漠則以爲空虛(智深内明/狀似無實)分别妙理則
以爲離婁(研精至理/狀似離婁)口傳甲乙則以爲義
理(強指物類/狀似有理)好說是非則以爲臧否(妄說/是非)
(似明/善否)講日成名則以爲人物(强議賢愚/似明人物)平
道政事則以爲國體(妄論時事/似識國體)猶聽有聲
之類名隨其音(七者不能明物皆隨行而/爲之名猶聽猫音而謂之)
(猫聽雀音而謂之雀不知二蟲竟謂何名/也世之疑惑皆此類也是以魯國儒服者)
(衆人皆謂之儒立/而問之一人而己)夫名非實用之不效(南/箕)
(不可以簸揚北/斗不可挹酒漿)故曰名猶口進而實從事
退(衆覩形而名之/故用而不驗也)中情之人名不副實用
之有效(真智在中衆不能見/故無外名而有内實)故名由衆退
而實從事章(效立則/名章)此草創之常失也(淺/智)
(無終深智無始故衆人/之察物常失之於𥘉)故必待居止然後
識之(視其所止觀其/所居而焉不知)故居視其所安(安其/舊者)
(敦於/仁)逹視其所舉(舉剛直者/厚於義)富視其所與
(與嚴壯者/明於禮)窮視其所爲(爲經術者/勤於智)貧視其
所取(取其分者/存於信)然後乃能知賢否(行此者/賢反此)
(者/否)此又巳試非始相也(試而知之/豈相也哉)所以知
質未足以知其畧(畧在變通/不可常准)且天下之人
不可得皆與遊處(故視其外狀可以/得一未足盡知)或志
趣變易隨物而化(是以世祖失之龎/萌曹公失之董卓)或未
至而懸欲或巳至而易顧(李軼始專心於/光武終改顧於)
(聖/公)或窮約而力行或得志而從欲(王莾𥘉/則布衣)
(折節卒則/窮奢極侈)此又居止之所失也(情變如此/誰能定之)
由是論之能兩得其要是難知之難(既知/其情)
(又察其變故非/常人之所審)何謂無由得效之難上材
巳莫知(巳難/識知)或所識者在㓜賤之中未逹
而䘮(未及進逹/其人巳䘮)或所識者未㧞而先沒(未/及)
(㧞舉巳/先沒世)或曲髙和寡唱不見讃(公叔座薦/商鞅而魏)
(王不/能用)或身卑力㣲言不見亮(禽息舉百里/奚首足皆碎)
或噐非時好不見信貴(竇后方好黄老/儒者何由見進)或
不在其位無由得㧞(卞和非因匠/所以抱璞泣)或在其
位以有所屈迫(何武舉公孫録/而爲王氏所推)是以良材
識真萬不一遇也(材能雖良當遇知巳知/巳雖遇當值明王三者)
(之遭萬/不一會)湏識真在位識百不一有也(雖識/巳真)
(或不/在位)以位勢値可薦致之宜十不一合也
(識巳湏在位/智逹復湏宜)或明足識真有所妨奪不欲
貢薦(雖識辨賢愚而屈/於妨奪故有不欲)或好貢薦而不能
識真(在位之人雖心好/賢善而明不能識)是故知與不知相
與分亂於總猥之中(或好賢而不識或知/賢而心妬故用與不)
(用同於衆總/紛然淆亂)實知者患於不得逹效(身無/位次)
(無由/效逹)不知者亦自以爲未識(身雖在位/而不能識)所
謂無由得效之難也故曰知人之效有二
難(是以人主常當運其聦智廣其視聽明/揚側陋旁求俊乂舉能不避仇讐㧞賢)
(不棄幽隱然後國家可得/而治功業可得而濟也)
釋爭第十二(賢善不伐况小事乎/釋忿去爭必荷榮福)
葢善以不伐爲大(爲善而自伐其/能衆人之所小)賢以自
矜爲損(行賢而去自賢之/心何徃而不益哉)是故舜讓于徳
而顯義登聞湯降不遲而聖敬日躋(彼二/帝雖)
(天挺聖徳生而上哲猶懐勞謙疾/行退下然後信義登聞光宅天位)郄至上
人而抑下滋甚王叔好爭而終于出犇(此/二)
(大夫矜功陵物或宗移族㓕或迯禍/出奔由此觀之爭讓之道豈不懸歟)然則
卑讓降下者茂進之遂路也(江海所以爲/百谷王以其)
(處下/也)矜奮侵陵者毀塞之險途也(兕虎所/以攖牢)
(檻以其性/獷噬也)是以君子舉不敢越儀凖志不
敢凌軌等(足不茍蹈/常懷退下)内勤巳以自濟外謙
讓以敬懼(獨處不敢爲非/出門如見大賔)是以怨難不在
於身而榮福通於長乆也(外物不見傷/子孫頼以免)彼
小人則不然矜功伐能好以陵人(𥘉無巨/細心發)
(揚以/陵物)是以在前者人害之(矜能奔縱/人情所害)有功
者人毀之(恃功驕盈/人情所毀)毀敗者人幸之(及其/覆敗)
(人情/所幸)是故並轡爭先而不能相奪(小人競/進智不)
(相過並驅爭/險更相蹈籍)兩頓俱折而爲後者所趨(中/道)
(而斃後者乘之譬兔殛/犬疲而田父收其功)由是論之爭讓之
途其别明矣(君子尚讓故渉萬里而途清/小人好爭足未動而路塞)
然好勝之人猶謂不然(貪則好勝雖聞徳/讓之風意猶昧然)
(乃云古人讓以得今人讓/以失心之所是起而爭之)以在前爲速銳
以處後爲畱滯(故行坐汲汲/不睱脂車)以下衆爲卑
屈以躡等爲異傑(苟矜起等/不羞負乘)以讓敵爲廻
辱以陵上爲高厲(故趙穿不顧元帥/彘子以偏師䧟)是故
抗奮遂徃不能自反也(譬虎狼食生物/遂有殺人之怒)夫
以抗遇賢必見遜下(相如爲廉頗逡/廵兩得其利)以抗
遇暴必搆敵難(灌夫不爲田蚡/持下兩得其尤)敵難既搆
則是非之理必溷而難明(俱自是而非/彼誰明之耶)溷
而難明則其與自毀何以異哉(兩虎共闘/小者死大)
(者傷焉得/而兩全)且人之毀巳皆發怨憾而變生
舋也(若本無憾恨遭事/際㑹亦不致毀害)必依託於事􁂣成
端末(凡相毀謗必因/事類而飾成之)其於聽者雖不盡信
猶半以爲然也(由言有端角/故信之者半)巳之校報亦
又如之(復當報謗/爲生翅尾)終其所歸亦各有半信
著於遠近也(俱有形狀不知其實是以近/逺之聽皆半信於此半信於)
(彼)然則交氣疾爭者爲易口而自毀也(巳/說)
(人之瑕人亦說巳之穢/雖詈人自取其詈也)並辭競說者爲貸
手以自毆(辭忿則力爭巳既毆人人亦/毆巳此其爲借乎以自毆)爲
惑繆豈不甚哉(借手自毆借口/自詈非惑如何)然原其所
由豈有躬自厚責以致變訟者乎(巳能自/責人亦)
(自責兩不言競/變訟何由生哉)皆由内恕不足外望不巳
(所以争者由内不能恕巳/自責而外望於人不巳也)或怨彼輕我或
疾彼勝巳(是故心争/終無休巳)夫我薄而彼輕之則
由我曲而彼直也(曲而見輕/固其宜矣)我賢而彼不
知則見輕非我咎也(親反傷也/固其宜矣)若彼賢而
處我前則我徳之未至也(徳輕在彼/固所宜也)若徳
鈞而彼先我則我徳之近次也(徳鈞年次/固其常矣)
夫何怨哉且兩賢未别則能讓者爲雋矣
(材均而不争優/劣衆人善其讓)爭雋未别則用力者爲憊
矣(雋等而名未别/衆人惡其闘)是故藺相如以廻車决
勝於廉頗冦恂以不闘取賢於賈復(此二/賢者)
(知争途不可由故囘車退避或酒/炙迎送故廉賈肉袒争尚泯矣)物勢之
反乃君子所謂道也(龍蛇之蟄以存身尺/蠖之屈以求伸蟲㣲)
(物耳尚知蟠/屈况於人乎)是故君子知屈之可以爲伸
故含辱而不辭(韓信屈於/跨下之辱)知卑讓之可以
勝敵故下之而不疑(展喜犒齊/師之謂也)及其終極
乃轉禍而爲福(晋文避楚三舍/而有城濮之勲)屈讐而爲
友(相如下廉頗而/爲刎頸之交)使怨讐不延於後嗣而
羙名宣於無窮(子孫荷其榮䕃/竹帛紀其高義)君子之道
豈不𥙿乎(若偏急好爭則身危/當年何後來之能福)且君子能
受纎㣲之小嫌故無變闘之大訟(大訟起/於纎芥)
(故君子/愼其小)小人不能忍小忿之故終有赫赫
之敗辱(小人以小惡爲無傷而不去/故罪大不可觧惡積不可救)怨在
㣲而下之猶可以爲謙徳也(怨在纎㣲則/謙徳可以除)
(之)變在萌而爭之則禍成而不救矣(㳙㳙/不息)
(遂成江河水漏/覆舟胡可救哉)是故陳餘以張耳之變卒
受離身之害(思復須臾之忿忘終身之/惡是以身㓕而嗣絶也)彭
寵以朱浮之郄終有覆亡之禍(恨督責之/小故違終)
(始之大計是以/宗夷而族覆也)禍福之機可不慎哉(二女/爭桑)
(吳楚之難作季郈闘雞魯國/之釁作可不畏歟可不畏歟)是故君子之
求勝也以推讓爲利銳(推讓所徃/前無堅敵)以自修
爲棚櫓(修巳以敬/物無害者)静則閉嘿泯之玄門動
則由恭順之通路(時可以静則重閉而玄/嘿時可以動則履正而)
(後/進)是以戰勝而爭不形(動静得節故勝無/與争争不以力故)
(勝功/見耳)敵服而怨不搆(干戈不用何/怨搆之有)若然者
悔􁲨不存于聲色夫何顯爭之有哉(色貌/猶不)
(動况力/争乎)彼顯爭者必自以爲賢人而人以
爲險詖者(以巳爲賢專固自是是/巳非人人得不争乎)實無險
徳則無可毀之義若信有險徳又何可與
訟乎險而與之訟是柙兕而攖虎其可乎
怒而害人亦必矣易曰險而違者訟訟必
有衆起(言險而行違必/起衆而成訟矣)老子曰夫惟不爭
故天下莫能與之爭(以謙讓爲務者/所徃而無争)是故
君子以爭途之不可由也(由於争途者必/覆輪而致禍)
是以越俗乘高獨行於三等之上何謂三
等大無功而自矜一等(空虚自矜故/爲下等也)有功
而伐之二等(自伐其能/故爲中等)功大而不伐三等
(推功於物/故爲上等)愚而好勝一等(不自量度/故爲下等)賢而
尚人二等(自羙其能/故爲中等)賢而能讓三等(歸善/於物)
(故爲/上等)緩巳急人一等(性不恕人/故爲下等)急巳急人
二等(𥚹戾峭刻/故爲中等)急巳寛人三等(謹身恕物/故爲上等)
凡此數者皆道之竒物之變也(心不純一/是爲竒變)
三變而後得之故人莫能遠也(小人安其/下等何由)
(能及/哉)夫唯知道通變者然後能處之(處上/等而)
(不失/者也)是故孟之反以不伐獲聖人之譽(不/伐)
(其功美/譽自生)管叔以辭賞受嘉重之賜(不貪其/賞嘉賜)
(自/致)夫豈詭遇以求之哉乃純徳自然之所
合也(豈故不伐辭賞詭情求名耶/乃至直發於中自與理㑹也)彼君子
知自損之爲益故功一而羙二(自損而行/成名立)
小人不知自益之爲損故一伐而並失(自/伐)
(而行毀/名䘮)由此論之則不伐者伐之也不爭
者爭之也(不伐而名章/不争而理得)讓敵者勝之也下
衆者上之也(退讓而敵服/謙尊而徳光)君子誠能覩爭
途之名險獨乘高於玄路則光暉焕而日
新徳聲倫於古人矣(避忿肆之險途獨逍/遥於上等遠燕雀於)
(啁啾疋鳴鳳於玄曠然後徳/輝耀於來今清光侔於徃代)
人物志卷下
右人物志三卷十二篇魏劉邵撰案惰唐
經籍志篇第皆與今同列于名家十六國
時燉煌劉昞重其書始作注解然世所傳
本多謬誤今合官私書校之去其複重附
益之文爲定本内或疑字無書可證者今
㨿衆本皆相承傳疑難輙意改云(邵之叙/五行曰)
(簡暘而明砭火之徳也徧檢書傳無明砭/之證案字書砭者以石刺病此外更無他)
(訓然自魏晋以後轉相傳冩豕亥之變莫/能究知不爾則邵當别有異聞今則亡矣)
愚謂明砭都無意義自東晋諸公草書啓
字爲然疑爲簡暢而明啓耳文寛夫題
劉邵字孔才廣平邯鄲人也(㨿今官書魏/志作勉劭之)
(劭從力他本或從邑者晋邑之名案字書/此二訓外無他釋然俱不恊孔才之意說)
(文則爲邵音同上但召旁從阝耳訓髙也/李舟切韻訓羙也髙羙又與孔才義符揚)
(子法言日周公之才之邵是也今俗罵法/言亦作邑旁邵葢力阝文近易訛讀者又)
(昧偏傍之别/今定從邵云)建安中爲計吏詣許太史上
言正旦當日蝕邵時在尚書令荀彧所坐
者數十人或云當廢朝或云宜却㑹邵曰
梓慎禆竈古之良史猶占水火錯失天時
禮記曰諸侯旅見天子及門不得終禮者
四日蝕在一然則聖人埀訓不爲變豫廢
朝禮者或災消異伏或推衍謬誤也彧善
其言敕朝㑹如舊日亦不蝕魏黄𥘉中爲
尚書郎散騎侍郎受詔集五更群書以類
相從作皇覽後與議郎庾嶷荀詢等定科
令作新律十八篇著律畧論遷散騎常侍
嘗作趙都賦明帝羙之詔邵作許都洛都
賦時外興軍旅内營宫室邵作二賦皆諷
諌焉景𥘉中受詔爲都官考課邵作七十
二條及畧說一篇又以謂冝制禮作樂以
移風俗著洛論十四篇正始中執經講學
賜爵關内侯凡所撰述法論人物志之類
百餘篇卒追贈光禄勲詔書博求衆賢散
騎侍郎夏侯惠上䟽盛稱邵才史臣陳壽
亦曰邵該覽學籍文質周洽云
劉昞字延明燉煌人也年十四就博士郭
瑀瑀弟子五百餘人通經業者八十餘人
瑀有女始笄妙選良偶有心於昞遂别設
一席謂弟子曰吾有一女欲覔快女婿誰
坐此席者吾當婚焉昞遂奮坐神志湛然
曰昞其人也瑀遂以女妻之昞後隱居酒
泉不應州郡命弟子受業者五百餘人李
暠㨿凉州徴爲儒林祭酒從事郎暠好尚
文典書史穿落者親自𥙷葺昞時侍側請
代其事暠曰躬自執者欲人重此典籍吾
與卿相遇何異孔明之㑹玄徳遷撫夷護
軍雖有政務手不釋卷暠曰卿注記篇籍
以燭繼晝白日且然夜可休息昞曰朝聞
道夕死可矣不知老之將至孔聖稱言昞
何人斯敢不如此昞以三史文繁著畧記
百三十篇八十四卷燉煌實録二十卷方
言三卷靖恭堂銘一卷注周易韓子人物
志黄石公三畧行於世沮渠䝉遜平酒泉
拜秘書郎專管注記築陸沈觀於西苑躬
徃禮焉號玄處先生學徒數百月致羊酒
牧犍尊爲國師親自致拜命官屬以下皆
北面爲業魏太武平凉州士庶東遷夙聞
其名拜樂平王從事中郎後思歸道病卒
以上並案邵昞本傳刪取其要云廣平宋
庠記
　　重刻人物志跋
劉邵人物志凡十二篇辨性質而凖之中
庸甄材品以程其職任事核詞章三代而
下善評人品者莫或能踰之矣邵生漢末
乃其著論體裁纚然有荀卿韓非風致而
亹亹自成一家言即九徴八則之論質之
孔孟觀人之法唐虞九徳之㫖自有發所
未發者後世欲辨官論材惡可以不知也
顧其書獲見者少又脫落難讀
大中丞真定梁公持節鉞拊鎮中州熊車
所莅吏稱民安爰覔善本加訂正刻之宋
郡用以傳之人人授簡屬吏旻綴一言于
末簡旻得卒業反復流業篇國體器能之
說深有味乎其言之也今
中丞公厲風俗正天下謀廟勝三材允兼
至其振䇿群吏惟器所適靡不奮力展采
兢兢罔敢怠遑總逹衆材至矣異日秉鈞
當軸將使官不易方而太平用成知人安
民之道拭目身親見之邵之志何幸獲酬
於公哉刻成輙忘固陋僣書識刻之歲月
覽者當知言之非佞云
隆慶六年壬申仲夏之吉歸徳府知府掲
陽鄭旻謹書
