#+TITLE: 皇極經世觀物外篇衍義-宋-張行成
#+DATE: 2016-06-11 12:23:20
#+SOURCE: github.com/kanripo/KR3g0007 master c49d7dee                
欽定四庫全書　　　　　子部七
　提要
　　皇極經世觀物外篇衍義　術數類一(數學之屬/)
　　　　(臣/)等謹案皇極經世觀物外篇衍義九卷宋
　　　　張行成撰是書専明皇極經世外篇之義亦
　　　　所進七易之一也皇極經世内篇前四卷推
　　　　元㑹運世之序後四卷辨聲音律吕之㣲外
　　　　篇則比物引類以發揮其藴奥行成以内篇
　　　　理深而數畧外篇數詳而理顯學先天者當
　　　　自外篇始因補缺正誤使其文以類相従而
　　　　推繹其㫖以成是篇上三篇皆言數中三篇
　　　　皆言象下三篇皆言理葢行成以意更定非
　　　　復舊第然自明以來刻本率以外篇居前題
　　　　為内篇未免舛互失序賴行成此本尚可正
　　　　俗刻之訛且原書由雜纂而成本無義例行
　　　　成區分排比使端緒易尋亦頗有條理雖乾
　　　　坤闔闢變化無窮行成依據舊圖循文生義
　　　　于造化自然之妙未必能窺至于邵氏一家
　　　　之學則可謂心知其意矣魏了翁嘗稱其能
　　　　得易數之詳而書不盡傳則宋代已不免散
　　　　佚朱彞尊經義考但載皇極經世索隱而不
　　　　及此書則沈湮已乆惟永樂大典所載尚為
　　　　完本今據原目仍釐為九卷著于録乾隆四
　　　　十六年七月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
原序
康節先生觀物有内外篇内篇先生所著也外篇門人
所記先生之言也内篇理深而數畧外篇數詳而理顯
學先天者當自外篇始外篇行于世乆矣闕數者三節
脫誤者百餘字今補其闕而正其脫誤分數象理類相
從為九卷輙衍其義以俟同志者擇焉蜀臨卭張行成
序
欽定四庫全書
　皇極經世觀物外篇衍義卷一
　　　　　　　　　　　　　宋　張行成　撰
觀物外篇(上之/上)
　先生詩云若無揚子天人學安有荘生内外篇以此
　知外篇亦是先生之文門人盖編集之爾
天數五地數五合而為十數之全也天以一而變四地
以一而變四四者有體也而其一者無體也是謂有無
之極也天之體數四而用者三不用者一也地之體數
四而用者三不用者一也是故無體之一以况自然也
不用之一以况道也用之者三以况天地人也
　天數五地數五以竒偶言則一三五七九為天二四
　六八十為地以生成言則一二三四五為天六七八九
　十為地故曰數之全也天生乎動得太極之竒一氣
　之動静始終分而為陽隂太少故曰天以一而變四
　也地生乎静得太極之偶一氣之静動始終分而為
　柔剛太少故曰地以一而變四也太陽為日太隂為
　月少陽為星少隂為辰以成天體四時行焉太極之
　竒退藏四者之間而不自見所以日月星辰與天而
　五除日月星辰則無天故曰四者有體一者無體也
　太柔為水太剛為火少柔為土少剛為石以成地體
　四維具焉太極之偶退藏四者之間而不自見所以
　水火土石與地而五除水火土石則無地故曰四者
　有體一者無體也日月星辰天之體盡矣水火土石
　地之體盡矣八象既全萬物咸備是謂有之極者謂
　天地之四也天以竒變四四成則一退居五地以偶
　變四四成則二退居十以一統四除四無一是謂無
　之極者謂天地之一也大抵太極居一萬化之本功
　成藏宻用故不窮雖天地之大亦須藏一惟數無定
　象隨理圓通故或指一為一或指五為一或指十為
　一指一為一者原天地之始生也指十為一者總天
　地之既成也指五為一者分天分地各以一而變四
　故揚雄謂五五為土也然言五者必歸之天言十者
　必歸之地五當為無之極十當為有之極五為太虚
　冲氣十為大物元形有之極亦曰無者除四無一也
　天之體數四不用者一故天辰不見地之體數四不
　用者一故地火常潛天有四時冬不用地有四方北
　不用人有四體背不用雖不用而用以之生故無體之一
　以况自然不用之一以况道用之者三以况天地人人法
　地地法天天法道道法自然生出之序由乎自然之理也
　凡物未生之初必因無體之一以為本既生之後當
　存不用之一以為本不用之一即無體之一降而在
　我者也人皆有之賢者能勿䘮爾是故一止不動則
　三用無窮揚子雲以北為𤣥而統三方以三方為天
　地人北方有㒺有𡨕亦五數也𡨕當不用之一三者
　之所息藏乎宻也㒺當無體之一四者之所生出乎
　虚也𡨕終㒺始息而復生有本者如是也二者皆係
　乎北别之則𡨕當為北㒺當為中天之中在北是為
　辰極萬物之所生也故水土同包元胃相養而以數
　言之一即五五即一是故陽用雖一裂之則三隂體
　雖兩通之則一也
體者八變用者六變是以八卦之象不易者四反易者
二以六卦變而成八也
　老陽九少陽七共十六少隂八老隂六共十四陽與
　陽偶失之太過隂與隂偶失之不及九而六七而八
　皆成十五者太極三五之中也九六七八是謂四象
　九六之數各止一變(揲蓍/數)故乾一坤一為二也七八
　之數一少一壯一究隂陽各有三變故男三女三為
　六也(是謂/八卦)六變之中止有四變其二變大同小異故
　六卦反復視之亦共四卦而已不易者四乾坤坎離
　反易者二震巽艮兊體有八而用有六卦有八而爻
　有六所以天統乎體則八變而終于十六地分乎用
　則六變而終于十二也此造化之端倪天地之妙用
　也
重卦之象不易者八反易者二十八以三十六變而成
六十四也
　十者形之一一之數至十而後足十者坤之一而百
　者坤之十也卦數圖坤之位上得三十六下得六十
　四者體用足乎百數也易者變也足則無變矣故百
　數之中以六十四為卦體(十之/八也)以三十六為爻用(八/之)
　(六/也)六十四卦反復視之三十六卦而已此則八中藏
　六體中藏用也三十六者四九也二十八者四七也
　天道盈于七而極于九極則退變故乾雖用九易不
　用九而用七其三十六卦之中不變者八變者二十
　八變者反復視之乃為五十六用此則九中藏七用
　之中亦以體藏用也以體藏用用必存本毎使有餘
　以為變化之地是故自六十四而言常有二十八不
　用自三十六而言常有八數不變也易用七者蓍自
　七起從天盈數每一卦重為八卦凡七變自乾之六
　畫至坤之十二畫凡七數故一卦六爻直六日七分
　而成七日也
故爻止于六卦盡于八䇿窮于三十六而重卦極于六
十四也卦成于八重于六十四爻成于六䇿窮于三十
六而重于三百八十四也
　爻止于六用者六變也卦盡于八體者八變也䇿三
　十六者六六也用自變也卦六十四者八八也體自
　變也爻重于三百八十四者六十四卦各用六也用
　因體變體用合一如四時各用三月也周易上經三
　十下經三十四反復視之各十八卦此三十六卦成
　六十四卦之理自漢以來未有言之者而文王孔子
　實先示之觀上下經用卦與所分隂陽之數則可知
　矣太𤣥潛虚或以四十五變八十一或以五十五變
　一百其數亦然而用各不同
天有四時一時四月一月四十日四四十六而各去其
一是以一時三月一月三十日也四時體數也三月三
十日用數也體雖具四而其一常不用也故用者止于
三而極于九也體數常偶故有四有十二用數常竒故
有三有九
　用止于三故四時八節用皆以三變以十為一曰旬
　三旬而一月九旬而一時三十六旬而四時畢矣以
　五為一曰候三候而一氣九候而一節七十二候而
　八節周矣四時者天包地故以十數八節者分天地
　故有五數天地相偶乃有八體分至屬天四立屬地
　也體數有四有十二者四時十二月也用數有三有
　九者三月九十日也盖十者一之足數六十四卦析
　一為十得六百四十以應天之四時時當有四月月
　當有四十日四四十六各去其一每時三月已先去
　其四月之數一百六十所餘四百八十則四十八之
　析故八卦之爻四十有八也每月三旬又再去其十
　二旬之數一百二十所餘三百六十則三十六之析
　故老陽之䇿三十有六也大率皆天三地四四為體
　三為用之理也一年分為四時析一為四成體之全
　也一時分三月三月分九十日三三而九致用之極
　也凡數皆祖乎大衍細究揲蓍之法之理則先生之
　言為不誕矣(説具述/衍中)
大數不足而小數常盈者何也以其大者不可見而小
者可見也故時止乎四月止乎三而日盈乎十也是以
人之肢體有四而指有十也
　月止于三孟仲季也三月而時革故不曰十二月也
　日盈乎十者甲乙丙丁戊己庚辛壬癸也故一旬十
　日大者不足天地數也小者常盈人物數也大者不
　可見小者可見故年包乎時除時無年時包乎月除
　月無時月包乎日除日無月大者統而小者分也
天見乎南而潛乎北極于六而餘于七是以人知其前
昧其後而畧其左右也
　周天三百六十五度南北各分其半北極出地三十
　六度餘則皆潛南極入地三十六度餘則皆見天與
　人皆背北面南故南見北潛也用數三成于六兼餘
　分故有七也
天體數四而用三地體數四而用三天尅地地尅天而
尅者在地猶晝之餘分在夜也是以天三而地四天有
三辰地有四行也然地之大(舊本/作火)且見且隐其餘分之
謂耶
　日十二時晝夜各半昏曉之際雖名隂陽相侵而皆
　為晝之餘分則所侵者實在夜也天地相尅之數亦
　然餘分本地數故以火况之實不及一分故火且見
　且隐天之辰全不見地之火半見半隐故曰天有三
　辰地有四行合之則七也
乾七子兊六子離五子震四子巽三子坎二子艮一子
坤至隂故無子乾七子坤六子兊五子艮四子離三子
坎二子震一子巽剛故無子
　自乾七子至坤無子者以乾為主而言也自乾七子
　至巽無子者以坤配乾而言也共五十六子則用卦
　之數也自爻而言一卦六爻總三百三十六則八變
　之體數也自數而言一卦九數總五百有四則十二
　變之用數也以乾為主者天數也以坤配乾者地數
　也體用之變半以前則屬乎天半以後則分于地也
　坤巽無子者天以陽為徳隂過者窮地以柔為質剛
　過者窮也天地之體四用者三不用者一天兼餘分
　不過乎七自隂陽言之則震巽不用故為無䇿自一
　陽言之則坤震不用故為無數自天地言之則坤巽
　不用故為無子以功成無為而言則乾坤退藏六子
　用事故文王八卦以乾坤居不用之位也詳解具通
　變圖中
天有二正地有二正而共用二變以成八卦也天有四
正地有四正共用二十八變以成六十四卦也是以小
成之卦正者四變者二共六卦也大成之卦正者八變
者二十八共三十六卦也乾坤離坎為三十六卦之祖
也兊震巽艮為二十八卦之祖也
　天二正乾離地二正坤坎二變者天用兊震地用艮
　巽天四正兼頥中孚地四正兼大小過二十八變者
　餘二十八卦反復為五十六卦也小成八卦大成六
　十四卦二正共一變者一變而三并之則四體也二
　正共七變者三變而九并之則十六體也乾坤坎離
　為三十六卦之祖體之祖也艮震巽兊為二十八卦
　之祖用之祖也故周易上經用乾坤坎離下經用震
　巽艮兊也
乾坤七變是以晝夜之極不過七分也艮兊六變是以
月止于六共為十二也離坎五變是以日止于五共為
十也震巽四變是以體止于四共為八也
　乾為日主年兊為月主月離為星主日震為辰主時
　辰天體也故七變以求年六變以求月五變以求日
　而四變以求體先天本以乾兊離震主日月星辰而
　兼坤艮坎巽者天四變含地四變也先天以偶卦當
　月之十二竒卦當日之三十每兩卦得六七四十二
　共為天之一變七變者二百九十四六變者二百五
　十二五變者二百一十四變者一百六十八也卦以
　一卦為一變者六辰也七六五四之變共四十四卦
　二百六十四爻則實用之數也七卦之爻四十二六
　卦之爻三十六五卦之爻三十四卦之爻二十四各
　隨天而用七變焉然後與兩卦當一變之數合者日
　月與卦變大小之用不同卦變屬物日月之變屬天也
卦之正變共三十六而爻又有二百一十六則用數之
䇿也三十六去四則三十二也又去四則二十八也又
去四則二十四也故卦數三十二位去四而言之也天
數二十八位去八而言之也地數二十四位去十二而
言之也四者乾坤離坎也八者并頥中孚大小過也十
二者兊震泰既濟也
　卦之正變共三十六每卦六爻則二百一十六爻揲
　蓍法乾之䇿二百一十六坤之䇿一百四十四共三
　百六十陽主用故二百一十六為用數之䇿并爻與
　卦得二百五十二為用數之用也三十六者老陽四
　九乾之䇿數也去四則少隂四八巽離兊之策數也
　又去四則少陽四七震坎艮之䇿數也又去四則老
　隂四六坤之䇿數也卦數三十二位者先天圖六十
　四卦分為左右左為天右為地每方三十二卦故應
　去四之數也乾坤坎離四卦不變與太極並存卦之
　去四以當蓍之去一故卦之位不用也天數二十八
　位者先天圖天自益以下地自豫以下為無數每方
　有數二十八故應去八之數也震巽艮兊肖乾坤坎
　離則為頥中孚大小過亦常存而不變故天之位不用
　也地數二十四位者每方四位不用者一用之者三
　每位八卦三位二十四卦故應去十二之數也兊與
　巽震與艮泰與否既濟與未濟皆反復互用之卦兊
　震泰既濟屬天故地之位不用也三十二卦而四卦
　入于無四體而一不用者天地所同然二十八者屬
　之天二十四者屬之地豈非天數七地數六天兼餘
　分之謂耶夫去乾坤坎離為三十二位通反對數則
　六十卦而已老陽三十六位通反對數則六十四卦
　而已是故地數二十四偶之而四十八天數二十八
　偶之而五十六皆為實數乃若三十二位偶之而六
　十四于六十卦之外虚加四卦二十四䇿通三百八
　十四者應二十四氣之閏數也三十六卦偶之而七
　十二于六十四卦之外又虗加八卦四十八䇿通四
　百三十二者應七十二候之閏數也是故六當地七
　當天八當坤九當乾天地為實乾坤為虗天地有窮
　乾坤無極也
日有八位而用止于七去乾而言之也月有八位而用
止于六去兊而言之也星有八位而用止于五去離而
言之也辰有八位而用止于四去震而言之也
　日月星辰各備八卦之數故有八位存本而用用其
　用每减者上得兼下下不得兼上貴賤之等也日七
　位其數百三十三月六位其數一百二十星五位其
　數一百五辰四位其數八十八與七六五四之變理
　同而數異變以天為主位以地為主也日月星辰或
　用四位或用八位何也用四位者四四而十六主隂
　陽而言盖天之變也用八位者八八而六十四兼剛
　柔而言盖地之物也變在天而分于兩地物在地而
　宗于一天十六位者用十五位為五變總二百七十
　數餘乾之一不用以當九十散則為辰數也六十四
　位者用四十四位得數四百四十六則四百五十而
　虗四餘二十位不用得數百三十則一百二十六而
　盈四也餘詳觧具通變圖中
日有八位而數止于七去泰而言之也
　日去泰則月當去損星當去既濟辰當去益舉一隅
　也以先天方圖觀之其位與數皆可見矣
月自兊起者月不能及日之數也故十二月常餘十二
日也
　日起于一者乾也月起于二者兊也月不及日之數
　故日一年三百六十六日月一年三百五十四日也
　兊艮六變月之用數也易之變兩卦共四十二兊艮
　變數當得二百五十二而數止用百二十偶之而二
　百四十者亦餘十二日也餘十二日者日一年盈六
　日月一年縮六日共十二日以為閏
乾陽中陽不可變故一年止舉十二月也震隂中隂(舊/本)
(作/陽)不可變故一日之十二時不可見也兊陽中隂離隂
中陽皆可變故月日之數可分也是以隂數以十二起
陽數以三十起而常存二六也
　乾位竒中竒震位偶中偶隂陽純故不可變兊位竒
　中偶離位偶中竒隂陽雜故可變不可變則不可分
　可變則可分也故日月為易月一變十二日一變三
　十共四十二為天一變之數也十二三十其法以三
　因二因而筭之二因者二六故十二三因則進位故
　三十也隂數起十二者以月數起也陽數起三十者
　以日數起也如一元十二㑹一㑹三十運一運十二
　世一世三十年隂偶數常自十二起者得太極之二
　而二六也陽竒數常自三十起者得太極之三而三
　十也隂二而二六者六用數地分乎用也陽三而三
　十者十全數天統其全也亦三天兩地而倚數之義
　也皇極經世因數法以二因者加十二而常終于二
　數以三因者加三十而常終于六數累至于溝澗正
　載莫不皆然月之自變二而四矣必反于二日之自
　變六而八矣必反于六故曰常存二六二六者日月
　相錯天變之本數也此法亦如河圖竒偶之數以三
　以二而數累至無極而終不失其本信乎數之不可
　逃也
舉年見月舉月見日舉日見時陽統隂也是天四變含
地四變日之變含月與星辰之變也是以一卦含四卦
也
　尊統乎卑大統乎小是故陽統乎隂隂則分陽數而
　已分年為月分月為日分日為辰天四變含地四變
　者乾兊離震包巽坎艮坤也所以元㑹運世十六位
　止用日月星辰律吕之數則兼水火土石之四變而
　先天運數分用其半也日之變含月與星辰之變者
　乾包兊離震也所以十六位之中元之㑹運世十二
　與三百六十與四千三百二十之數實為㑹運世之
　元也一卦含四卦者乾兊離震巽坎艮坤之變四卦
　互相為用也故六畫之卦中爻互體復含三畫二卦
　與上下一體則四卦也皆陽統乎隂之義
日一位月一位星一位辰一位日有四位月有四位星
有四位辰有四位四四十有六位盡此一變而日月之
數窮矣(此一變上原/脱一盡字)
　自日之日至日之辰自辰之日至辰之辰凡十六位
　每三位五十四為一變五變而二百七十辰之辰得
　一千八百六十六萬二千四百為世之世每世三十
　辰得二日半則四千六百六十五萬六千日者大畜
　一元之日數也盡此一變而日月數窮者體數之用
　二百七十地以四體分天三用也十六位之中猶有
　一焉正一無盡以當九十為不用之一則以天辰不
　見去其辰數也故筭法用筭二百七十一枝
天有四變地有四變變有長也有消也十有六變而天
地之數窮矣
　天以震離兊乾為長巽坎艮坤為消地則反是一長
　一消共十六變此分天分地各以八卦之位而言變也
　盖月一變十二日一變三十共得四十二為一變則
　一卦變七卦之爻數也一卦重為八卦得四十八爻
　去一用七者存本而言所謂地上之數起于二故六
　十四卦止用五十六卦者八七也天地十六變共六
　百七十二分消長而數各三百三十六即五十六用
　卦之爻數也若乃天統乎體八變而終于十六以乾
　為主自天而行兩卦當一變則同人當乎八變姤當
　乎十六變比卦位之數四之一者天一則地四也别
　而言之天統乎體地分乎用合而言之則天地皆有
　體用也
日起于一月起于二星起于三辰起于四引而伸之陽
數常六隂數常二十有二變而大小之運窮矣(隂數常/二下原)
(脫十有二/變一句)
　日起于一者起一元也月起于二者起十二㑹也星
　起于三者起三百六十則運數也辰起于四者起四
　千三百二十則世數也此以運行變數而言當乾夬
　大有大壯四卦之數引而伸之陽數常六則小畜之
　年數也隂數常二則需之月數也運數在天故常六
　常二自小畜至臨六變得二百五十二自同人至震
　又六變得五百有四所謂地分乎用六變而終于十
　二此大小運極數也故曰大小之運窮矣體數有十
　六變而運數十二變用者三不用者一也
三百六十變為十二萬九千六百
　三百六十者乾之五爻分而為大有之數則一元之
　運數也十二萬九千六百者乾之四爻分而為小畜
　之數得三百六十之三百六十則一元之年數也
十二萬九千六百變為一百六十七億九千六百一十
六萬
　一百六十七億九千六百一十六萬者乾之三爻分
　而為履之數得十二萬九千六百之十二萬九千六
　百則元之元也
一百六十七億九千六百一十六萬變為二萬八千二
百一十一兆九百九十萬七千四百五十六億
　二萬八千二百一十一兆九百九十萬七千四百五
　十六億者乾之二爻分而為同人之數得一百六十
　七億九千六百一十六萬之一百六十七億九千六
　百一十六萬則元之元之元之元存一與十二之外
　天之第四變也此分數也分大為小乾道運行散為
　萬物四變當乾之中爻即坎離用四位生物之數也
　夫乾之分數六爻大小運數去初上而不用者六而
　用四也同人之數分為十二㑹而用數之用以開物
　八㑹為主者亦六而用四也是故八卦用六爻者四
　而用三主天而用則乾坤主之六爻用四位者三而
　用二主地而用則坎離主之也
以三百六十為時
　此立時數時即世也一為一杪十二杪為一分三十
　分計三百六十杪為一時若以時當世一世三十年
　計三百六十月則三百六十之數一當一月矣
以十二萬九千六百為日
　此立日數日即運也自一而進積三十以當一杪十
　二杪計三百六十當一分三十分計一萬八百得三
　百六十杪當一時十二時計一十二萬九千六百得
　四千三百二十杪當一日若以日當運一運三百六
　十年計一十二萬九千六百日則一十二萬九千六
　百之數一當一日矣
以一百六十七億九千六百一十六萬為月(舊本脱自/一十六萬)
(為月至十二萬九/千六百為日一節)
　此立月數月即㑹也自十而四進積十二萬九千六
　百以當一杪十二杪計一百五十五萬五千二百當
　一分三十分計四千六百六十五萬六千當一時十
　二時計五億五千九百八十七萬二千當一日三十
　日計一百六十七億九千六百一十六萬當一月若
　以月當㑹一㑹一萬八百年計四千六百六十五萬
　六千時每時三十分計一十三億九千九百六十八
　萬分每分十二杪計一百六十七億九千六百一十
　六萬杪則一百六十七億九千六百一十六萬之數
　一為一杪矣
以二萬八千二百一十一兆九百九十一萬七千四百
五十六億為年
　此立年數年即元也自三十而十進積一㑹一萬八
　百之元之元以當一杪十二杪計十二㑹十二萬九
　千六百之元之元當一分三十分計三十元之元之
　元當一時十二時計三百六十元之元之元當一日
　三十日計一萬八百元之元之元當一月十二月計
　十二萬九千六百元之元之元當一年若以年當元
　一元十二萬九千六百年計五億五千九百八十七
　萬二千時一百六十七億九千六百一十六萬分二
　千一十五億五千三百九十二萬杪毎杪得一十三
　億九千九百六十八萬則二萬八千二百一十一兆
　九百九十萬七千四百五十六億當二千一十五億
　五千三百九十二萬杪矣故先生以一十三億九千
　九百六十八萬為一年以當一杪十二杪計一百六
　十七億九千六百一十六萬以當一分每一百六十
　七億九千六百一十六萬杪以進三十運計一萬八
　百年即當一十三億九千九百六十八萬分也以分
　于一萬八百年之間每年得四千三百二十時計一
　十二萬九千六百分而一百五十五萬五千二百杪
　矣天之一時得三十分每分得十二杪每杪當一年
　計三百六十年每年得一十三億九千九百六十八
　萬則三百六十杪計五千三十八億八千四百八十
　萬者物之分數也先生不立杪之名者天之長數以
　乾為元自夬四變凡一百六十八至履為分而止若
　消數復以履為元自兊四變亦一百六十八至同人
　為分而止也
則大小運之數立矣
　立大小運數者以明用也體數有三百八十四而用
　數止于三百六十體數之用有二百七十而用數之
　用止于二百五十二所以一元十二㑹有三百六十
　運而開物八㑹止用二百四十運加閏數不過二百
　五十二也自一至極天地之大數十六乾當一坤當
　二載總六十四卦之變得其十五而此運數用止于
　七者用其天數也盖天變贏于七物數盈于兆是故
　謂天子之民為兆民也後天之數五則易二篇之䇿
　其用至萬物先天之數七則經世大小運之數其用
　至兆物也自一至萬兆大數則七細别之則二十一
　盖三七之變也其起運之法用卦氣圖天而地也觀
　物之法用律吕圖地而物也㑹分十二位分十六在
　天有生物之時在地有生物之數元㑹運世得數之
　多寡不同故一十百千萬億兆有七等之物不同也
　二者天地萬物之數厯律之數也
二萬八千二百一十一兆九百九十一萬七千四百五
十六億分而為十二前六限為長後六限為消以當一
年十二月之數而進退三百六十日矣
　此當以元經㑹之數也十二月即十二㑹三百六十
　日即三百六十運以元之元數為一分毎㑹得一萬
　八百元分每運得三百六十元分總一元之分數計
　得十二萬九千六百元之元之元陽三百六十為進
　隂三百六十為退三百六十乃成七百二十矣隂陽
　之分在年則以消長在月則以脁朒在日則以晝夜
　而分也
一百六十七億九千六百一十六萬分而為三十以當
一月三十日之數隨大運消長而進退六十日矣
　此當以㑹經運之數也一月三十日即一㑹三十運
　也自月言之脁朒分用一進一退消長各數則成六
　十運自日言之晝夜又分用一進一退朓朒各數則
　一月之數成百二十日一㑹之數成百二十運也
十二萬九千六百(舊本脱/至此)分而為十二以當一日十二
時之數而進退六日矣
　此當以運經世之數也以元經㑹則年卦月卦㑹經
　運則氣卦候卦運經世則日卦時卦之數也一日十
　二時即一運十二世也一為一杪十二杪為一分三
　十分為一時總一日得四千三百二十杪十二萬九
　千六百則三十日之杪也積一運之年凡得五億五
　千九百八十七萬二千杪則泰之數也曰進退六日
　者舉一變之數也以日當年則六日為六年進之而
　六十年在小運為十變在大運為一變盖天道以六
　而變必有餘分小則六日者歴六辰也大則六十年
　者甲子甲午各一世也是故大運六十年而一變者
　五運之數也小運六年而一變者六氣之數也自五
　運言之天始于甲臨于子地始于已臨于邜甲巳之
　間中見土運土金水木火以次相𫝊天終于癸亥地
　終于戊寅别而言之各有六十合而言之共為六十
　也如是六變而一周天矣自六氣言之天始于子而
　終于已地應之則始于夘而終于申天始于午而終
　于亥地應之則始于酉而終于寅司天司地通為六
　氣别之則十二而二十四合之則十二而六也如是
　六十變亦一周天矣是故大運以六十而變六變通
　餘分得三百六十六小運以六而變六十變通餘分
　亦成三百六十六也
三百六十以當一時之數隨小運之進退以當晝夜之
時也
　一時即一世自時言之則三百六十為杪數自世言
　之則三百六十為月數也三百六十月則一世之年
　矣當晝夜之時則一時成二時一時得百八十杪積
　一日實得二千一百六十杪者分用其半也曰隨大
　運之消長者子以後六月為長午以後六月為消隨
　小運之進退者子以後六時為進午以後六時為退
　大運有消長進退小運有進退無消長消長者進退
　之積也
十六變之數去其交數取其用數得二萬八千二百一
十一兆九百九十一萬七千四百五十六億
　天統乎體八變而終于十六月之變十二日之變三
　十凡四十二共為一變天起于一去乾而數自夬而
　行八變三百三十六得十六卦至同人又八變十六
　卦至姤則地之交數也同人之數即二萬八千二百
　一十一兆九百九十一萬七千四百五十六億也
分為十二限前六限為長後六限為消毎限得十三億
九千九百六十八萬之一百六十七億九千六百一十
六萬
　自子至已為長自午至亥為消此盡舉一年之數包
　退數閏數在其間矣若月日則消長之中各有進退
　也
每一百六十七億九千六百一十六萬年
　元㑹運世年天之五也月日時分杪地之五也元以
　年為年㑹以月為年運以日為年世以時為年年以
　分為年月以杪為年月之一杪當元之一年故稱杪
　為年此即一百六十七億九千六百一十六萬之一
　十三億九千九百六十八萬也每年當一十二萬九
　千六百㑹每月當一萬八百㑹每日當三百六十㑹
　每時當三十㑹總百六十七億之數得十二年為十
　二杪也
開一分進六十日也六限開六分進三百六十日也
　總一元之數析為十二大分一大分則十三億九千
　九百六十八萬之一百六十八萬之一百六十七億
　九千六百一十六萬也以進六十日則每日開落一
　百八十元分于全數止用其半者分其半以為退數
　也元㑹運世體四用三元之用至世㑹之用至年運
　之用至月而止故此分數用至月之年若自泰之辰
　數復為元而起至同人之數亦當月之年也
猶有餘分之一故開七分進三百六十六日也
　天以六變故象圖天卦去乾坤坎離餘三百六十爻
　以當天之用數天實有三百六旬六日故毎卦六爻
　當六日必加餘分焉亦後天卦氣圖六日七分之法
　也餘分亦當一日六十卦則餘六十矣總餘分之用
　雖實得六日計浮數之名則虗加十倍故先生立大
　運之數正數以六十日得一分而閏數以六日得一
　分也閏數之分一萬八百元之元之元得六十運之
　數先生但云六日者實數則六運故也地之承天析
　一為四故在卦氣圖則分于二十四氣中盈朔虗各
　十二而有二十四運也夫十六變之數用數當十二
　㑹則交數亦當十二㑹大運進數兼閏用七㑹則退
　數亦當七㑹通之為十四㑹則交數之中侵其二㑹
　矣所謂陽侵隂也二十四而用十四者十二分用七
　也小運十二萬九千六百而用九萬七百二十者十
　分用七也盖十用七者主十日而用天之用也故律
　吕聲數陽剛四十又四之百六十而用一百十二者
　十用七也十二用七者主十二辰而用地之用也故
　揲蓍少陽數每用四十八又六之二百八十八而用
　一百六十八者十二用七也大小運之用用數用十
　之七而體數用十二之七者日法本四千三百二十
　杪用數以三千六百杪進一日則十二之十爾日數
　從天辰數從地也先生于小運舉用數十用七而止
　用八㑹又十分㑹之四于大運舉體數十二用七而
　用十四㑹者陽一而隂二體者有兩虗實各半用者
　合一全用其實也盖一年止有七百三十晝夜太𤣥
　以一晝一夜為一日通踦贏二贊為三百六十五日經世
　以晝夜各為一日又以零三時亦為二日故一年進
　退用十四㑹數共七百三十二日餘分每一日用十
　日之數則成八百四十日也實數三百六十日成七
　百二十日者隂分乎陽析一為二也餘分六日成百
　二十日者天地既析一為二人物又析一為十也若
　計其實則用數二百五十二之中取二百四十而日
　用八時成三百六十為一年之用餘分六日散於六
　甲得六十甲子閏數六日合之而百二十為人物之
　用也夫卦六十四者十六之四也天用三分以一分
　與地故地有十六位而八卦用四十八爻也四十八
　者十二之四也地用三分以二分與物故年有三十
　六旬而人為百二十年之物也是故一年四時時本
　有四月月本有四十日各去其一用三百六十日而
　人在天地間當閏餘之扐氣朔之虗也
其退亦若是矣
　此立大運法也前法以前六限為長後六限為消盡
　取十二限數進退三百六十日此乃六限進三百六
　十日又以一限進六日而曰退亦若是者細别而言
　之也一元運數止有三百六十陽為進隂為退所謂
　隂者分陽而已隂陽賡續分治一元别而言之各有
　三百六十者隂分乎陽析半數也合而言之共成三
　百六十者陽包乎隂總全數也故此大運法别退數
　閏數而言以明天地之數隂陽相須分半而通用正
　閏相生同本而異名也
十二萬九千六百去其三者交數也取其七者用數也
用數三而成于六加餘分故有七也
　此立小運法也大運法専明體則小運之體可知小
　運法專明用則大運之用可知互見也運者用也在
　體為體之用者用數三百六十也在用為用之用者
　用數之用二百五十二也交數則不用之數也用數
　顯陽也交數幽隂也天統乎體自十六變之數而言
　用數八交數八隂敵乎陽者天之消長各四變地之
　消長亦各四變主乾坤子午而言冬夏之分也隂陽
　相生冬夏相配君臣相須天五地五之理也地分乎
　用自一元之數而言用數七交數三陽勝乎隂者天
　在地上者七交而在地下者三主坎離卯酉而言書
　夜之分也陽侵乎隂晝侵乎夜君侵乎臣三天兩地
　之理也先天八卦用六爻乾坤主之者體也六爻用
　四位坎離主之者用也所以體數實統三百六十運
　之全用數止當二百四十運則六之四也先生經世
　以元經㑹備述一元而止載帝王之當世首者總其
　大數天之體數也以㑹經運自開物至閉物止述二
　百四十運而兼載餘分閏位者别其分數地之用數
　也以運經世起堯之世至五代而終備載君臣治亂
　之迹者析其細數人物之世數也
七之得九萬七百二十年
　十二萬九千六百之中十而取七是其數也地數十
　二開物于寅中閉物于戌中故八為用四為交天數
　十陽六隂四天兼餘分獨用其七故七為用三為交
　交數之中猶有用數存焉者天以餘分與物地必有
　合是故三百六十以二百五十二為用數之用二百
　六十四為實用之數也
半之得四萬五千三百六十年以進六日也
　用數之中取其半者又自分隂陽以明消長之用也
　此數六而十二十二而二十四者坎離迭緯消長脁
　朒一晝一夜用必有合也此包合數閏數而言故曰
　以進六日下别合數閏數而言故以四萬三千二百
　年進十二日又以餘數二千一百六十年各進六分
　也
日有晝夜數有脁朒以成十有二日也
　此明隂陽之運日月之變一長一消一進一退數必
　有合六數之中日分乎晝夜數分乎脁朒則各成十
　二也故一以為二既一以為二各兼消數則以二為
　四可知矣所以進退六十日進退六日與夫當晝夜
　之時皆用半數也
每三千六百年進一日凡四萬三千二百年進十有二
日也餘(舊本衍/一有字)二千一百六十年以進餘分之六合交
數之二千一百六十年共進十有二分以為閏也
　卦氣圖以乾兊離震包坤艮坎巽者乾坤之體數主
　天一而言則陽為進隂為退律吕圖以坤艮坎巽匹
　乾兊離震者坎離之用數主地二而言則隂陽互為
　進退是故小運之用不言其退也以十二萬九千六
　百年分為十二以當一日十二時之數者小運體數
　也一時當一世一萬八百年進一世一元之年共進
　十二世則一運之全數也此云每三千六百年進一
　日者用數也進十二日積之則百二十年有進必有
　退合之而二百四十年則一運用數之八世也閏數
　以四千三百二十年進十二分比正數則十二年也
　盖以時法推日法一萬八百當得三十時十二萬九
　千六百當得三十日一變十二當需之數為一年再
　變三十當大畜之數為一世又變十二當泰之數為
　一運則一運三百六十年而一年三百六十日之全
　數也用數于十二萬九千六百之中取九萬七百二
　十以進退六日合之而二十四加閏數十二分共二
　十五日二分積三千六百之九萬七百二十得三億
　二千六百五十九萬二千當泰之數十二分之七為
　三百六十之二百五十二則一運之用數也若準大
　運法以一十三億九千九百六十八萬為一年則自
　泰七進至損之數得一十三億九千九百六十八萬
　之三億二千六百五十九萬二千以當一運之日又
　一進至臨則十二運之數其積數于臨九百兆之數
　亦用十二分之七也又三十分之為同人則三百六
　十運而每運用二百五十二年矣此大小運用數之
　合也同人者八變之體數也計三百三十六臨者六
　變之用數也計二百五十二六變之數自小畜十二
　萬九千六百之年數而行八變之數自夬十二之㑹
　數而行先生於大小運數大運舉同人數者要其終
　小運舉小畜數者原其始也反覆互舉使學者思而
　得之爾夫三百六十之中十用其七得二百五十有
　二日小運法進十二日為百有二十則退十二日亦
　為百有二十共二百有四十矣餘分之六則陽之盈
　六日氣之餘分也交數之六則隂之縮六日朔之虗
　分也共為十二以正數論之此十二數脁朒晝夜分
　用亦偶之為二十四矣故用數之用二百五十二而
　實用之數二百六十四也
故小運之變凡六十而成三百六十有六日也
　先生於小運法専言其用未有此語者以明小運之
　體亦有三百六十六與大運之體不殊也小運之體
　既同於大運則大運之用無異于小運復何疑哉是
　故先生大運正數六分用六㑹得六萬四千八百元
　之元之元閏數一分用一㑹得一萬八百元之元之
　元併正閏之數則十二萬九千六百年每年得七萬
　五千六百元之元之元元之元者大運一小分之數也
　一分析為十二杪則二年得九十萬七千二百杪矣
　若凖日法之體以四千三百二十杪進一日而用其
　半則正數六㑹共進三百六十日閏數一㑹共進六
　十日凡六日而加閏一日并正閏之數以七日為六
　日則每二千五百二十杪而進一日縂計九十萬七
　千二百杪以進三百六十日而餘分六日則藏乎三
　百六十日之中若凖小運之用以三千六百杪而進
　一日縂九十萬七千二百杪共得二百五十二日而
　閏數十二日則顯乎二百四十日之外若用數亦以
　閏數十二包于正數二百四十之中則每正数三千
　六百年必加閏數一百八十年縂計三千七百八十
　年而後進一日也且夫六十三者餘分時數之所積
　也若一析為十則為六百三十矣故積其數而與加
　閏之數合三千七百八十者六百三十之六也又積
　其數而年得二百五十二日則六十之四而加閏之
　日也二千五百二十者六百二十之四也又積其數
　而年得三百六十六日則六十之六而加餘分之日
　也
六者三天也四者兩地也天統乎體而託地以為體地
分乎用而承天以為用天地相依體用相附
　經世卦氣圖體數以四爻直一日總之而一年通閏
　得三百八十四日者兩地而三天也故大小運體之
　用數亦用兩地而成于三天也用數以六爻直一日
　總之而一年通閏得二百五十六日者三天而兩地
　也故大小運用之用數亦用三天而成于兩地是故
　用數之用二百五十二自物數言之則自草木萌動
　至地始凍為開物八月而加閏之日自人數言之則
　日用八時四分七時二分為正年得二百一十六日
　當乾之䇿一時二分為閏年得三十六當坤奉乾一
　分之䇿也所以然者人為天之用其用無冬夏而有
　晝夜以日計雖用十分之七總于一年則十用其全
　者是謂兩地而三天故天統乎體也物者地之用其
　用無晝夜而有冬夏以日計雖用十分之全總于一
　年則十用其七者是謂三天而兩地故地分乎用也
　夫天地變化體用不同要之天以地為用用數實在
　乎坤是故乾坤三男三女七八九六之䇿二百四十
　者坤之䇿二十四而十析之也一卦六爻均之用䇿
　各三十并二卦十二爻共三百六十者乾之䇿三十
　六而析之也數有十乾之䇿十之而用為十二者陽
　進二也坤之䇿十之而用為八者隂退二也所以日
　有十辰有十二而卦止有八八卦用六爻乾坤主之
　六爻用四位坎離主之乾坤雖用六爻初上無位實
　用不過乎八是故用數三百六十用數之用二百五
　十二主天而言一年用十二月主地而言一年止用
　開物之八月也夫用數有三百六十用數之用有二
　百五十二生物之數有二百五十六而實用之數二
　百六十四其别何也盖用之用生物之時也數止有
　二百五十二地加其一體不過二百五十六物又加
　天地各一體不過二百六十四二百六十四者實用
　之物數也然運行之數三百六十皆為天之用一嵗
　必期三百六十日而此實用之物數布于其間所以
　律吕用數二百六十四布于元㑹運世十六位之中
　每位二百四十計三千八百四十小位以應三百八
　十四爻則閏嵗三百八十四日之數也餘分之六在
　其中矣是故卦氣圖在日數則三百八十四日在時
　數則二百五十六日者止有三千七十二時故也
欽定四庫全書
　皇極經世觀物外篇衍義卷二
　　　　　　　　　　　　宋　張行成　撰
觀物外篇(上之/中)
乾爲一乾之五爻分而爲大有以當三百六十之數也
乾之四爻分而爲小畜以當十二萬九千六百之數也
乾之三爻分而爲履以當一百六十七億九千六百一
十六萬之數也乾之二爻分而爲同人以當二萬八千
二百一十一兆九百九十萬七千四百五十六億之數
也乾之初(舊本/作六)爻分而爲姤以當七秭九千五百八十
六萬六千一百十垓九千九百四十六萬四千八京八
千四百三十九萬一千九百三十六兆之數也(舊本闕/此一節)
是謂分數也分大爲小皆自上而下故以陽數當之(如/一)
(分爲十二十二分/爲三百六十也)
　乾五爻分爲大有當三百六十之數四爻分爲小畜
　則三百六十之三百六十也三爻分爲履則十二萬
　九千六百之十二萬九千六百也二爻分爲同人則
　一百六十七億九千六百一十六萬之一百六十七
　億九千六百一十六萬也初爻分爲姤倍數亦然大
　有初分乾得二卦爲辰小畜再分乾倍二得四卦爲
　日履三分乾倍四得八卦爲月同人四分乾倍八得
　十六卦爲年姤五分乾倍十六得三十二卦爲世一
　世之辰當一運之日一㑹之月一元之年以世推之
　至于一元皆可知也易卦六爻一爻不變生則一居
　下以命出性也成則一居上以性出命也故六十四
　卦陰陽皆自初生而八純之卦世爻皆在乎上先生
　分乾之數自五而起惟上不動世爻故也所以人之
　命門在下性門在上養生者保精養性者保神剥之
　上九碩果不食降而反生剥則爲復性乃生命也
一生二爲夬當十二之數也二生四爲大壯當四千三
百二十之數也四生八為泰當五億五千九百八十七
萬二千之數也八生十六為臨當九百四十四兆(舊本/衍一)
(四/字)三千六百九十九萬六千九百一十五億二千之數
也十六生三十二爲復當二千六百五十二萬八千八
百七十垓三千六百六十四萬八千八百京二千九百
四十七萬九千七百三十一兆二千萬億(舊本闕/此一節)之數
也三十二生六十四爲坤當無極之數也
　乾坤互變九變主一子七九六十三卦而窮餘六爻
　不盡葢八變而三百三十六體數極矣餘八卦四十
　八爻當坤之一位所謂無數也易曰坤以藏之坤非
　真無也藏而不見所謂宻也故先天坤當無數而先
　生謂當無極之數者既徃之數未盡于明方生之數
　已潜于幽此之謂無極也若夫九變各有六爻不盡
　則乾坤自存其本也乾不盡而復生焉坤不盡而姤
　生焉故八變五十六卦餘八卦不盡體不可盡也九
　變三百七十八爻餘六爻不盡用不可盡也體者物
　也用者氣也是故數起于一二十變而至萬兆同人
　當之又二十變而至秭姤當之又四十變而至載坤
　當之是故九九老陽之變也坤當無極之數者雖八
　十一變未至于極亦如太𤣥八十一首七百二十九
　賛而天度尚餘九辰也
是謂長數也長小爲大皆自下而上故以隂數當之
　所謂分數長數者有地而後有二故地上之數起于
　二十二者二六也二六者地二之用用之體也有地
　之後用已成體故天地之變化氣感于形形應于氣
　陽先分之以立其大限隂乃長之以充其細數也陽
　分則虛虚爲隂故自上而下者隂生于上爲陽中之
　隂也隂長則實實爲陽故自下而上者陽生于下爲
　隂中之陽也自隂之形數言之則爲長自陽之氣數
　言之則爲消葢一分之初多少已定故人夀百嵗自
　隂之長數而言一年爲増一嵗若自陽之分數而言
　則一年爲減一嵗也此葢隂陽並行相爲終始天以
　一三五七九而造始地以二四六八十而續終所謂
　乾知大始坤作成物者也若迭為消長則此長而彼消彼
　長而此消故由子至己自六至九自少至多爲陽長
　隂消由午至亥自九至六自多至少爲陰長陽消此
　隂陽分兩各爲主者也隂陽並行者天之一而二也
　隂陽分兩者地之二而四也
天統乎體故八變而終于十六地分乎用故六變而終
于十二天起于一而終于七秭九千五百八十六萬六
千一百一十垓九千九百四十六萬四千八京八千四
百三十九萬一千九百三十六兆(舊本闕/此一節)地起于十二
而終于二百四垓(舊本垓/作秭)六千九百八十萬七千三百
八十一京(舊本京/作垓)五千四百九十一萬八千四百九十
九兆七百二十萬億也
　天圓主用用以體立故統乎體地方主體體以用行
　故分乎用八者體數也十六者八之偶也天統乎體
　故得體之數八變而終于十六六者用數也十二者
　六之偶也地分乎用故得用之數六變而終于十二
　數體者存乾之一自夬八變至同人則三百三十六
　又八變至姤而終則六百七十有二也數用者存大
　壯之四自小畜六變至臨則二百五十有二又六變
　至震而終則五百有四也天從體起用故由二歴六
　以六而終其數總二十二則五六之合而偶之者物
　數也故曰天終爲萬物也地攝用歸體故由六歴二
　以二而終其數總十有九則九十之終而合之者閏
　數也故曰地歸于天也天去一而數地去四而數故
　蓍去一而卦去四也天之有數起于乾而止于震餘
　入于無者天辰不見也天數至震而不用地之體雖
　在而無用故先終也又曰天起于一而終于七秭地
　起于十二而終于二百四垓者一乾數也七秭即姤
　數也起于一者體數以乾爲主自夬而行至姤則十
　六變也十二夬數也二百四垓即震數也起于十二
　者用數以夬爲主一分而三十爲大有之運數一長
　而十二爲大壯之世數先得一變足地之體然後自
　小畜而用行至震則十二變也地之前六變先存一
　變得二百九十四者蓍六用之全數也地者天之用
　所謂天變其體不變其用故陽常存一而乾坤用七
　變也
有地然後有二有二然後有晝夜
　寒暑屬天所謂分隂分陽晝夜在地所謂迭用柔剛
　故曰剛柔者晝夜之象也寒暑者乾坤之用晝夜者
　坎離之用也
二三以變錯綜而成故易以二而生數以十二而起而
一非數也非數而數以之成也天行不息未嘗有晝夜
人居地上以為晝夜故以地上之數為人之用也
　二三以變者二與三竒偶相恭以變葢五數也地分
　其二故二因十二天分其三故三因三十亦參天兩
　地而倚數之理也後天參兩為衍數五十先天二三
　為變數四十二後天先虚其一以為七七之蓍數又
　掛其一乃合八卦之爻數先天一卦變八卦一以為
　本七以為用故日月以四十二為一變也後天用乾
　坤九六之變者隂陽寒暑之變也先天用坎離日月
　之變者剛柔晝夜之變也以二生者變易也以十二
　起者用數自夬而起其位則二其數則十二也蓍數
　揲一卦則存六冄一卦又存六者二六為地之用數
　故兩卦偶而後用在年則十二月在日則十二時以
　當天之十二次地之十二野人之十二物也天無晝
　夜此之謂一一非數者以其不變也以地上數為人
　之用故大數則一元統十二㑹自十二而分小數則
　一分統十二杪自十二而積也
天自臨以上地自師以上運數也天自同人以下地自
遯(舊本遯/誤作剥)以下年數也運數則在天者也年數則在地
者也天自賁以上地自艮以上用數也天自明夷以下
地自否以下交數也天自震以上地自晉以上有數也
天自益以下地自豫以下無數也
　先天圖以左右數之則乾兊離震為冬至迄夏至為
　陽屬天巽坎艮坤為夏至迄冬至為隂屬地以上下
　數之則乾兊㢲坎為晝屬天艮坤離震為夜屬地故
　師臨以上各十六卦為天之天地之天之元㑹運世
　之數而在天同人遯以下各十六卦為天之地地之
　地之年月日時之數而在地運數少而年數多天數統
　而地數分臨當九百兆之數同人當二萬兆之數師
　當七千溝之數遯當二十三萬溝之數也賁艮以上
　為用者四十六卦二百七十六爻則體數之用而加
　餘分之數也明夷否以下為交者四分之中三分為
　用一分為交交數主剛柔言以復為主自明夷至頥
　自否至坤皆八也震晉以上為有者有數主乾而言
　自晉至姤自震至夬皆二十七卦其爻三百二十四
　并乾五十有五則三百三十爻也益豫以下為無者
　無數存坤以為主自益至復自豫至剥各四則無數
　之四十八也地之交數不數謙者用數増賁以存乾
　故交數減謙以存坤也(用數四十五卦存乾以當陽/盈之六日交數十五卦存坤)
　(以當隂虛/之六日)地之無數起于豫者天數存乾以主有故
　地數存坤以主無也(月以十二日以三十而變自一/至萬萬極凡九十七數自乾之)
　(一至坤之二載以當無極之數六十/四卦得八十一數具細算在極數中)
天之有數起乾而止震餘入于無者天辰不見也地去
一而起十二者地火常潛也故天以體為基而常隠其
基地以用為本而常藏其用也
　地二也去一而數起十二者二六即二也皇極經世
　日起于乾月起于夬夬之數即十二位即第二也起
　乾而止震者所謂天數二十八位也若從用數去四
　自小畜而起至震則二十四而已所謂六變而終于
　十二也地之用在天故藏一于始天之體在地故隠
　四于終亦蓍去一而卦去四之義也用或去四者以
　地為用體成而後用行經世起于㑹者用至于年則
　其用在年故年數在地也
一時止于三月一月止于三十日皆去其辰數也是以
八八之卦六十四而不變者八可變者七(舊本衍/七字)七八
五十六其義亦由此矣
　一時本四月而用三月一月本四十日而用三十日
　皆為去其辰數者三用而一不用也不變者八七變
　而一不變天三地四天有三辰地有四行也天辰不
　見地火常潛天地各三本當用六而用七者天侵地
　以為餘分也
陽爻晝數也隂爻夜數也天地相銜隂陽相交故晝夜
相雜(舊本雜/誤作離)剛柔相錯春夏陽多也故書數多夜數少
秋冬隂多也故晝數少夜數多
　先天圖左有一百十二陽八十隂上亦然右有一百
　十二隂八十陽下亦然隂中有陽陽中有隂隂陽相
　交未嘗相無故應于人世則晝夜相雜剛柔相錯離
　兊當春有五十六陽四十隂坎艮當秋故反之乾㢲
　當夏有六十四陽三十二隂坤震當冬故反之春秋
　晝夜等而隂陽數不等者春主陽生秋主隂殺在日
　月則晝夜之數同在天地則隂陽之分異故春晝多
　明秋晝多暗也
體數之䇿三百八十四
　卦數圖坤得一百上卦三十六者六六為用之全下
　卦六十四者八八為體之全故六十四卦三百八十
　四爻應天地之全體
去乾坤坎離之䇿為用數三百六十
　乾坤坎離四正之卦反復不變六十卦頼之以立故
　去之以存太極之體餘三百六十爻當一期之日以
　為元氣之用
體數之用二百七十
　用數三百六十天以之而運行天之用也天地之體
　四其用者三故爻數有三百八十四而四卦之數有
　二百八十八則四分之三也爻去二十四而用三百
　六十則數去一十八而用二百七十所以二百七十
　為體數之用也自爻數而言則天不用震之八卦地
　不用坤之八卦也
去乾與坎離之䇿為用數之用二百五十二也
　其言二百七十者已去乾離坎之䇿矣又云去乾與
　坎離之䇿何也葢用數之中仍自存體其曰用數之
　用則所存乾與坎離之數當為用數之體也天下之
　理體用無常當時為是自三百八十四言之則三百
　六十為用自二百七十言之則所存之十八䇿又為
　體矣體中有用用中有體未嘗離也存太極之體餘
　為天之用存天之體餘為地之用存地之體餘為人
　物之用常存其本用之不盡是故生生不窮
體數之用二百七十其一百五十六為陽一百十四為
陰去離之䇿得一百五十二陽一百一十二陰為實用
之數也葢陽去離而用乾陰去坤而用坎也
　乾兊離㢲坎艮六卦之變共二百八十八爻陽一百
　六十去乾六坎二離四則所餘者一百四十有八也
　陰一百二十八去坎四離二則所餘者一百二十有
　二也其曰一百五十六為陽一百十四為陰者陽去
　離之隂而用乾隂用坎之陽而去坤乾坎二卦用者
　八陽坤離二卦去者八隂尅隂之八増陽之數所以
　應隂陽剛柔四象之用也去離之䇿得一百五十二
　陽一百十二隂者陽去四陽爻隂去二隂爻也
是以天之陽䇿一百十二去其隂也地之隂䇿一百十
二陽䇿四十去其南北之陽也極南大暑極北大寒物
不能生是以去之也其四十為天之餘分耶陽侵隂晝
侵夜是以在地也合之為一百五十二陽一百十二隂
也
　取先天圖中隂陽之䇿應天地實用之數也乾兊離
　震一百九十二爻陽一百十二隂八十坤艮坎㢲一
　百九十二爻隂一百十二陽八十天之隂盡去矣地
　之陽止去其不能生物者故存坎艮四十陽以為天
　之餘分也(乾坤之䇿三百六十當期之日先後天皆/以六十卦三百六十爻當期之日故雍稱)
　(一爻當/一䇿也)
陽去乾之䇿隂去坎之䇿得一(舊本/作二)百四十四(舊本/作六)陽
一百八隂為用數之用也
　
　
　
　
　
　
