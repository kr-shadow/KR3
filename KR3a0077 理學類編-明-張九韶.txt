#+TITLE: 理學類編-明-張九韶
#+DATE: 2018-05-12 10:17:32
#+SOURCE: github.com/kanripo/KR3a0077 master 9b5489b2                
欽定四庫全書　　　　子部一
　理學類編　　　　　　儒家類
　　提要
　　　　(臣/)等謹案理學類編八卷明張九韶撰九韶
　　　　字美和後以字行故明史附見宋訥傳作張
　　　　美和清江人元末累舉不仕洪武三年以薦
　　　　為縣學教諭遷國子監助教改翰林編修致
　　　　仕歸後復徵入校書書成遣還兹編成於至
　　　　正丙午乃未入明時所作其初本名格物編
　　　　臨川吳當見之以為所輯天地鬼神人物性
　　　　命之説乃格物之一端不足以盡格物之意
　　　　因為易今名凡天地一卷天文二卷地理一
　　　　卷人物一卷性命一卷異端一卷以周程張
　　　　邵朱六子之言為主而以荀子以下五十三
　　　　家之説輔之復於每篇之末繹以己見其所
　　　　採擷大都摘取精要不事博引繁稱故條理
　　　　次序頗為精蜜前代如揚雄谷永淮南子之
　　　　說近世如洪邁容齋五筆羅大經鶴林玉露
　　　　之說並加摭集以恭觀互證亦不蹈講學家
　　　　門户之見其異端一門於隂陽相術䜟緯諸
　　　　家斥駁明切尤足以破世俗之惑史載明初
　　　　司國子監者有宋訥王嘉㑹龔斆而九韶與
　　　　聶鈜貝瓊亦皆名儒當洪武時先後為博士
　　　　助教學錄以故諸生多所成就知其躬行導
　　　　率無忝師範與徒為髙論者異矣乾隆四十
　　　　二年二月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書　　　　　子部一
　理學類編目録　　　　　儒家類
　　卷一
　　　天地
　　　　論天地之始終
　　　　論天地之形體
　　　　論天之樞紐
　　卷二
　　　天文
　　　　論日月星辰
　　　　論日月食
　　卷三
　　　天文
　　　　論雲雷風雨之屬
　　　　論虹蜺河漢
　　卷四
　　　地理
　　　　論地里之廣濶
　　　　論潮汐之消長
　　卷五
　　　鬼神
　　　　論鬼神之情狀
　　　　論祭祀之感通
　　卷六
　　　人物
　　　　論人物之始生
　　　　論人為物之靈
　　　　論輪迴生死之辨
　　卷七
　　　性命
　　　　論性命之理
　　　　論本然之性
　　　　論氣質之性
　　　　論心為性情之主
　　卷八
　　　異端
　　　　論佛老神仙
　　　　論隂陽家之説
　　　　論相人形貌
　　　　論䜟緯之説
理學類編原序
古之學者即事以窮理謹乎彛倫日用以脩身不敢騖
乎髙逺也故曰道不逺人性也者人所得乎天以為德
具于人心宜至切矣孔門穎敏莫先子貢而其言曰性
與天道不可得而聞則聖人之設敎可知矣道絶于戰
國經燔于秦漢儒專門授受惟事口耳千有餘年聖賢
不傳之緒中興於濂洛闗閩諸君子師友並起論議精
到道學之明於斯為盛朱子所定諸經四書既有成説
而元之設科取士表而宗之宜後學之有依賴而無所
惑矣間嘗觀有司取性命天道設為疑問而答者之牴
牾不可勝説何哉徒徵諸儒先之言而無以驗乎身心
之實稍以己意増廣演繹則舛譌隨焉於是子貢之言
為益信而每深嘆其未易聞也臨江張氏九韶采周程
以下數子所論天地鬼神人物性命之説載於成書及
其門人之所録者輯為八卷名曰理學類編使學者不
待徧閲諸家之書而可攷乎天道性命之説其用心仁
矣哉烏乎知性則知天矣反求諸身盡乎吾心之量則
天地之故鬼神之跡事物之雜奚待考索推測而後知
哉周子首繼前聖之絶學作為圖説發明太極以授程
子而二程終身未嘗以示學者非不欲門人有聞乎天
道之妙也以初學之賢而欲窺見天與聖人之道毫釐
之差則或淪於髙虛而不知切己之實病則程子之敎
深有望於後世學者之深造自得之也是編所輯固有
功於初學矣然學者不知驗夫身心之實以求聖賢之
所同則古昔之言又烏能究其孰同而孰異哉故朱子
謂格物致知之學與世之博物洽聞者異此以反身窮
理為主而必究其本末是非之極至彼以狥外夸多為
務而不覈其表裏真妄之實然此為己為人之所以分
不可不察也當以庸下之質蓋嘗用力而恒懼未有聞
也因誦是編謹述此為序而請敎焉臨川吳當序
欽定四庫全書卷
　理學類編卷一　　　　　明　張九韶　撰
　　　天地
易繫辭曰易有太極是生兩儀　朱子曰易者隂陽之
　變太極者其理也又曰太極之義正謂理之極致耳
　有是理即有是物無先後次第之可言故曰易有太
　極則是太極乃在隂陽之中而非在隂陽之外也若
　以乾坤未判大衍未分之時論之恐未安也形而上
　者謂之道形而下者謂之器今論太極而以天地未
　分元氣合而為一者言之亦恐未安也有是理即有
　是氣理一而已氣則無不兩者故曰太極生兩儀
　今按孔氏正義曰太極謂天地未分之前元氣混而
　為一則是認太極為氣矣故朱子辨之
周子曰無極而太極太極動而生陽動極而靜靜而生
　隂靜極復動一動一靜互為其根分隂分陽兩儀立
　焉　朱子曰無極而太極是無形之中有箇極至之
　理又曰太極只是天地萬物之理未有天地之先畢
　竟是先有此理動而生陽亦只是理靜而生隂亦只
　是理又曰太極理也動靜氣也氣行則理亦行二者
　常相依而未嘗相離也又曰當初元無一物只有此
　理有此理便㑹動而生陽靜而生隂靜極復動動極
　復靜循環流轉其實理無窮氣亦與之無窮自有天
　地便是這物事在這裏流轉一日有一日之運一月
　有一月之運一嵗有一嵗之運只是這箇物事衮衮
　將去又曰太極動而生陽是且從動處説起其實動
　前是靜靜前又是動如晝而夜夜而晝晝前已有夜
　夜前已有晝或問太極之有動靜是動先靜後否曰
　動靜無端隂陽無始不可分先後今此只是就起處
　言之畢竟動前是靜靜前又是動將何者為先後不可
　只道今日動便為始而昨日靜更不説也如鼻息言
　呼吸則辭順不可道吸呼畢竟呼前又是吸吸前又
　是呼
邵子曰或曰顛然而髙者吾知其為天也隤然而下者
　吾知其為地也吾不知天地之前何物也曰夫無者
　從而有者也有者反而無者也清濁混而為一是謂
　太極太極者己見氣也太極判兩儀生太極者謂之
　有邪謂之無邪太極者一氣也謂之一非無數也乃
　數之始謂之氣非無象也乃象之始安可謂之無哉
　然太極之所以判兩儀之所以分者孰使之然邪其
　所以然而然者由道之變也　朱子曰周子邵子説
　太極是和隂陽衮説易中便擡起説周子言太極動
　而生陽靜而生隂動時便是陽之太極靜時便是隂
　之太極蓋太極即在隂陽裏如易有太極是生兩儀
　則先從實理處説若論其生則俱生但言其次序須
　有這理方始有隂陽也其理則一雖然自見在事物
　觀之則隂陽函太極推其本則太極生隂陽　西山
　真氏曰自周子以前凡論太極皆以氣言莊子以道
　在太極之先所謂太極乃是指作天地人三者氣形
　已具而渾淪未判者之名而道又别是一懸空底物
　在太極之先則道與太極為二矣不知道即太極太
　極即道以其理之通行者而言則曰道以其理之極
　至者而言則曰太極又何嘗有二邪倘非周子啓其
　秘而朱子闡而明之孰知太極之為理而非氣哉
　今按邵子之説太極亦以氣言之故備載西山之説
　于此讀者當自擇焉
邵子曰一氣分而為隂陽判得陽之多者為天判得隂
　之多者為地又曰天生乎動者也地生乎靜者也一
　動一靜交而天地之道盡之矣又曰人皆知天地
　之為天地也而不知天地之所以為天地也如欲知
　天地之所以為天地捨動靜將奚之焉
朱子曰天地初間只是隂陽二氣這一箇氣運行磨來
　運去磨得急了拶得許多查滓在裏面無出處便結
　成地在中央氣之清者便為天為日月為星辰只在
　外常周環運轉地便只在中央不動不是在下
朱子曰天地始初混沌未分時想只是水火二者水之
　滓脚便成地今登髙而望羣山皆為波浪之狀只不
　知因甚麽時凝了初間極軟後來方凝得硬問想得
　如潮來湧起沙相似曰然水之極濁便成地火之極
　清便成風霆雷電日星之屬
朱子曰方渾淪未判隂陽之氣混合幽暗及其既分中
　間放得寛闊光朗而兩儀始立邵康節以十二萬九
　千六百年為一元則是十二萬九千六百年之前又
　是一箇大闔闢更以上亦復如此直是動靜無端隂
　陽無始小者大之影只晝夜便可見五峯所謂一氣
　大息震蕩無垠海宇變動山勃川湮人物消盡舊跡
　大滅是謂鴻荒之世嘗見髙山有螺蜯殻或生石中
　此石即舊日之土螺蜯即水中之物下者却變而為
　髙柔者却變而為剛此事思之至深有可驗者
朱子曰天運不息晝夜輥轉故地𣙜在中間使天有一
　息之停則地須陷下惟天運轉之極故凝得許多渣
　滓在中間地者氣之渣滓也
朱子曰陽變隂合初生水火水火氣也流動閃爍其體
　尚虛其成形猶未定次生木金則確然有定形矣水
　火初是自生木金則資於土五行之屬皆從土中施
　生出來
程子曰坎水也一始於中有生之最先者也　魯齋鮑
　氏曰物之初生其形皆水水者萬物之一原皆根於
　天一之造化夫金石之産其初亦乳一陽之氣一日
　之時一年十一月冬至皆肇於子子者水位也夫水
　生於陽而成於隂氣始動而陽生氣聚而靜則成水
　觀呵氣可見葢生水之初屬一故微至成水時則六
　矣或問曰天一生水亦有物可驗乎曰人之一身可
　驗矣貪心動則津生哀心動則淚生愧心動則汗生
　慾心動則精生方人心寂然不動之時則太極也此
　心之動則太極動而生陽也所以心一動而水生即
　可以為天一生水之證神為氣主神動則氣隨氣為
　水母氣聚則水生也
朱子曰天數九重漸漸上去氣愈髙愈清只是箇旋風
　就外面旋來旋去旋出渣滓在中間成地　魯齋鮑
　氏曰天非若地之有形也地之上無非天減得一尺
　地便有一尺天人自不覺耳輕清上浮者為天天圓
　而動包著箇地地方而靜在天之中所以重濁下沉
　者皆天氣之渣滓凝聚於下者也原其初則一氣而
　已一分為二陽得兼隂是以乾天之一包坤地之二
　而為三地在天中地之氣皆天之氣也
朱子曰邵子皇極經世書以元統十二㑹為一元一萬
　八百年為一㑹初間一萬八百年而天始開又一萬
　八百年而地始成又一萬八百年而人始生邵子於
　寅上方始註一開物字葢初間未有間只是氣塞及
　天開些子後便有一塊渣滓在其中漸漸凝結而成
　地初則溶軟後漸堅實今山形自髙而下便如水漾
　沙之勢以此知必是先有天方有地有天地交感方
　始生出物來
草廬吳氏曰一元凡十二萬九千六百嵗分為十二㑹
　一㑹計一萬八百嵗天地之運至戌㑹之中為閉物
　兩間人物俱無矣如是又五千四百年而戌㑹終自
　亥㑹始五千四百年當亥㑹之中而地之重濁凝結
　者悉皆融散與輕清之天混合為一故曰渾沌清濁
　之混逐漸轉甚又五千四百年而亥㑹終昏暗極矣
　是天地之一終也貞又起元又肇一初為子㑹之初
　仍是混沌是謂大始言一元之始也是謂太一言清
　濁之氣混合為一而未分也自此逐漸開明又五千
　四百年當子㑹之中輕清之氣騰上有日有月有星
　有辰日月星辰四者成氣而共為天故曰天開於子
　濁氣雖摶在中間然未凝結堅實故未有地又五千
　四百年而子㑹終又自丑㑹之始五千四百年當丑
　㑹之中重濁之氣凝結者始堅實而成土石濕潤之
　氣為水流而不凝燥烈之氣為火顯而不隱水火土
　石四者成形而共為地故曰地闢於丑又五千四百
　年而丑㑹終又自寅㑹之始五千四百年當寅㑹之
　中兩間人物始生故曰人生於寅也
或問三統朱子曰諸儒之説為無據看來只是當天地
　肇判之初天始開當子位故以子為天正其次地始
　闢當丑位故以丑為地正惟人最後方生當寅位故
　以寅為人正即邵康節十二㑹之説當寅位則有所
　謂開物當戌位則有所謂閉物閉物即是天地之間
　都無物了看他説便須天地翻轉數十萬年　雙峯
　饒氏曰當初只是一氣清濁混沌濁者沈清者浮濁
　自濁清自清此是天開於子其時雖已有地而未成
　質到丑上方堅實有山川之類方是地闢到寅上人
　始生問以皇極經世觀之自子至丑丑至寅年嵗極
　多不應天地人如此隔絶曰且論其理那箇是數
或問天開於子地闢於丑人生於寅是如何朱子曰此
　是邵子皇極經世中説今不可知他只是以數推得
　如此他説寅上生物是到其上方有人物也有一元
　十二㑹三十運十二世十二萬九千六百年為一元
　嵗月日時元㑹運世皆自十二而三十自三十而十
　二至堯時㑹在己午之間今漸及未矣至戍上説閉
　物到那裏則不復有人物矣問不知人物消磨盡時
　天地壞也不壞曰也須一場鶻突既有形氣如何得
　不壞但一箇壞了便有一箇生得來　觀樂黄氏曰
　堯之時在日甲月己星癸辰申當十二萬九千六百
　年之半以上為六萬四千八百年之已往以下為六
　萬四千八百年之方來是以謂堯得中數也　袁明
　善曰禹即位後八年得甲子初入午㑹前至元元年
　甲子初入午㑹第十一運從天開甲子至泰定甲子
　得六萬八千八百二十一年　雙湖胡氏曰今當一
　元之午㑹癸運酉世即一嵗之五月初十日酉時也
　　今按邵子皇極經世書一元統十二㑹一㑹統三
　十運一運統十二世猶一嵗有十二月一月有三十
　日一日有十二時故西山蔡氏曰一元之數即一嵗
　之數也一元有十二㑹三百六十運四千三百二十
　世猶一嵗十二月三百六十日四千三百二十辰也
　前六㑹為息後六㑹為消即一嵗自子至己為息自
　午至亥為消也開物於寅猶嵗之驚蟄也閉物於戍
　猶嵗之立冬也一元有十二萬九千六百嵗一㑹有
　十二萬九千六百月一運有十二萬九千六百日一
　世有十二萬九千六百辰皆自然之數非有所牽合
　也知此則知皇極經世之㫖矣
　　　　右論天地之始終或曰天地亦有終始乎邵
　　　　子曰既有消長豈無終始天地雖大是亦形
　　　　氣之二物也　愚按先儒之論天地之初混
　　　　沌鴻䝉清濁未判但一氣耳及其乆也其運
　　　　轉於外者漸漸輕清其凝聚於中者漸漸重
　　　　濁輕清者積氣成象而為天重濁者積氣成
　　　　形而為地天之成象者日月星辰是也地之
　　　　成形者水火土石是也天包地外旋繞不停
　　　　地處天内安靜不動天之旋繞其氣急勁故
　　　　地浮載其中不陷不墜岐伯所謂大氣舉之
　　　　是也
邵子曰天何依曰依乎地地何附曰附乎天曰然則天
　地何所依附曰自相依附天依形地附氣其形也有
　涯其氣也無涯有無之相生形氣之相息終則有始
　終始之間天地之所存乎　朱子曰康節此言天依
　形地附氣所以重複而言不出此意者惟恐人於天
　地之外别尋去處故也天地無外所以其形有涯而
　其氣無涯也為其氣極𦂳故能扛得箇地住不然則
　墜矣外更須有軀殻甚厚所以固此氣也若夫地動
　只是一處動動亦不至逺也又曰康節此説古今歴
　家所未及　邵伯温曰伊川先生見康節先生伊川
　指食桌而問曰此桌安在地上不知天地安在甚處
　康節為之極論其理以至六合之外伊川嘆曰平生
　惟見周茂叔論至此然不及康節之詳也　或問邵
　子論六合之外恐無外否朱子曰理無内外六合之
　形須有内外日月東升西沒又從東升這上面許多
　下面亦許多豈不是六合之外今歴家只算到日月
　星辰運行處上去更算不得安得是無内外
邵子曰天圓而地方天北髙而南下是以望之如倚蓋
　焉地東南下而西北髙是以東南多水西北多山也
　天覆地地載天天地相函故天下有地地上有天
　觀物張氏曰天圓如虚毬地斜隔其中西北之髙戴
　乎天頂故北極出地纔三十六度降及東南履乎天
　末故南極入地亦三十六度東南多水西北多山其
　髙卑可見矣地勢本傾峻以其體大故人居其上而
　弗覺西北負實東南面虛也人倚北而面南是以天
　潜乎北而顯乎南水發乎西而流乎東也天包地地
　載天天地相函以立於太虛之中而能終古不壞故
　在天成象則在地成形仰天有文則俯地有理人能
　窮此可以達性命之原知生死之説矣
程子曰地之下豈無天今所謂地者特天中一物耳凡
　有氣莫非天有形莫非地
程子曰天地動靜之理天圓則須轉動地方則須安靜南
　北之位豈可不定
致堂胡氏曰夫天非若地之有形也自地而上無非天
　者昔人以積氣名其象以倚蓋名其形皆非知天者
　莊周氏曰天之蒼蒼其正色邪言天無色也無色則
　無聲無臭皆舉之矣日月星辰之繫乎天非若山川
　草木之麗乎地也著明森列躔度行止皆氣機自運
　莫使之然而然者無所託也若其有託則是以形相
　屬一麗乎形能無壞乎　西山真氏曰按陽倞註荀
　子亦曰天無實形地之上空虚者皆天也
朱子曰天之形圓如彈丸朝夜運轉其南北兩端後髙
　前下乃其樞軸不動之處其運轉者亦無形質但如
　勁風之旋當晝則自左旋而向右向夕則自前降而
　歸後當夜則自右轉而復左將旦則自後升而趨前
　旋轉無窮升降不息是為天體而實非有體也地則
　氣之渣滓聚成形質者但以其束於勁風旋轉之中故
　得以兀然浮空甚乆而不墜耳昔黄帝問於岐伯曰
　地有慿乎岐伯曰大氣舉之亦謂此也其曰九重則
　自地之外氣之旋轉益逺益大益清益剛究陽之數
　而至於九則極清極剛而無復有涯矣
朱子曰天轉也非自東面西也非旋環磨轉却是側轉
　　今按先儒謂天左旋者背北面南視之則其運如
　絡絲背東面西視之則其運如轉車是也
或問天行健朱子曰惟胡安定説得好其言曰天者乾
　之形乾者天之用天形蒼然南樞入地下三十六度
　北樞出地上三十六度狀如依杵其用則一晝夜行
　九十餘萬里人一呼一吸為一息一息之間天行已
　八十餘里人一晝夜有一萬三千六百餘息故天行
　九十餘萬里天之行健可知因言天之氣運轉不息
　故閣得地在中間或未達曰如㺯椀珠底只恁運轉
　不住故在空中不墜少息則墜矣　今按丹書言人
　一晝夜有一萬三千五百息一千一百二十五息乃
　應一時胡氏之言蓋取諸此
或問天地之所以髙深朱子曰公且説天是如何後髙
　天只是氣非獨是髙只今人在地上便只見如此髙
　要之他連地下亦是天天只管旋來轉去天大了故
　旋得許多渣滓在中間世間無一箇物事大故地恁
　大地只是氣之渣滓故厚而深也
朱子曰地却是有空缺處天則四方上下都周匝無空
　缺偪塞滿皆是天地之四向底下却靠著天天包地
　其氣無不通恁地看來渾只是天氣却從地中迸出
　又見地之廣處横渠云地對天不過
胡用之問易本義云乾一而實故以質言而曰大坤二
　而虛故以量言而曰廣朱子曰此兩句説得極分曉
　蓋曰以形言之則天包地外地在天中所以説天之
　質大以理與氣言之則天之氣却盡在地之中地盡
　承受得天之氣所以説地之量廣天只是一箇物事
　一故實從裏面便實出來流行發生只是一箇物事
　所以説乾一而實地雖堅實然却虛天之氣流行乎
　地之中皆從裏面發出來所以説坤二而虚用之云
　地如肺形質雖硬而中本虛故陽氣升降乎其中無
　所障礙雖金石也透理去地便承受得這氣發育萬
　物曰然要之天形如一箇鼓鞴天便是那鼓鞴外面
　皮殻子中間包得許多氣開闔消長所以説乾一而
　實地中間盡是這氣來往升降緣中間虛故容得這
　氣來往升降以其包得地所以説其質之大以其容
　得天之氣所以説其量之廣非是説地之形有盡故
　以量言也只是説地盡容得天之氣所以説其量之
　廣耳今歴家用律呂候氣其法最精氣之至也分寸
　不差便是這氣都在地中透出來如十一月冬至用
　黄鐘管距地九寸以葭灰實其中至之日氣至灰去
　晷刻不差
朱子曰周禮註土圭一寸折一千里天地四遊升降不
　過三萬里土圭之景尺有五寸折一萬五千里以其
　在地之中故南北東西相去各三萬里問何謂四遊
　曰謂地之四遊升降不過三萬里非謂天地中間相
　去止三萬里也春遊過東三萬里夏遊過南三萬里
　秋遊過西三萬里冬遊過北三萬里今歴家算數如
　此以土圭測之皆合曰譬如大盆盛水而以虛器浮
　其中四邊定四方若器浮過東三寸以一寸折萬里
　則去西三寸亦如地之浮於水上蹉過東方三萬里
　則逺去西方亦三萬里矣南北亦然然則冬夏晝夜
　之長短非日晷出沒之所為乃地之遊轉四方而然
　耳曰然曰人如何測得如此恐無此理曰雖不可知
　然歴家推算其數皆合恐有此理也　今按鄭氏曰
　地厚三萬里春分之時地正當中自此漸漸而下至
　夏至地下萬五千里地之上畔與天中平夏至之後
　地漸漸而上至秋分地正當天之中央自此地漸漸
　而上至冬至上遊萬五千里地之下畔與天中平自
　冬至後地又漸漸而下此所謂地升降於三萬里中
　也
朱子曰天無體只二十八宿便是體　今按爾雅疏亦
　曰天是太虛本無形體但指諸星運轉以為天耳
或問天有質否抑只是氣朱子曰只是箇旋風下耎上
　堅道家謂之剛風人常説天有九重分九處為號非
　也只是旋有九耳但下面氣較濁而暗上面至髙處
　則至清至明耳
問晉志論渾天以為天外是水所以浮天而載地是如
　何朱子曰天外無水地下是水載
朱子曰天以氣而依地之形地以形而附天之氣天包
　乎地地特天中之一物耳
　　　　右論天地之形體北溪陳氏曰天即理也古
　　　　聖賢説天多是就理上論理無形狀以其自
　　　　然而言故謂之天若就天之形體論也只是箇
　　　　積氣恁蒼蒼茫茫實有何形體　餘説見下段
朱子曰尚書璣衡疏載王蕃渾天説一段極精密其説
　曰天之形狀似鳥卵地居其中天包地外猶殻之裹
　黄圓如彈丸故曰渾天言其形體渾渾然也其術以
　為天半覆地上半在地下其天居地上見者一百八
　十二度半强地下亦然北極出地上三十六度南極
　入地下亦三十六度而嵩髙正當天之中極南五十
　五度當嵩髙之上又其南十二度為夏至之日道又
　其南二十四度為春秋分之日道又其南二十四度
　為冬至之日道南下去地三十一度而已是夏至日
　北去極六十七度春秋分去極九十一度冬至去極
　一百一十五度此其大率也南北極持其兩端其天
　與日月星宿斜而迴轉也
或問北辰之為天樞何也朱子曰天圓而動包乎地外
　地方而靜處乎天中故天之形半覆地上半繞地下
　而左旋不息其樞紐不動之處則為南北極謂之極
　者猶屋脊謂之屋極也然南極低入地三十六度故
　周囘七十二度常隱不見北極髙出地三十六度故
　周囘七十二度常見不隱北極之星正在常見不隱七
　十二度之中常居其所而不動其傍則諸星隨天左旋
　更迭隱見皆若環繞而歸向之知此則知天樞之説矣
朱子曰南極在地下中處北極在地上中處南北極相
　對天雖轉極却在中不動
朱子曰南極上下七十二度常隱不見唐書説常有人
　至海上見南極下有數大星甚明此亦在七十二度
　之内黄義剛問如説南極見老人星則是南極也解
　見朱子曰南極不見是南邊自有一箇老人星南極
　髙時也解浮得起來
或問北辰朱子曰北辰是天之樞紐中間些子不動處
　緣人要取此為極不可無箇記認所以就其傍取一
　小星謂之極星天之樞紐如門簨子相似又似箇輪
　藏心藏在外面動心却不動又問極星動不動曰極
　星也動只是他近那辰故雖動而不覺如射糖盤子
　様北辰便是中心樁子極星便是近樁底㸃子雖是
　也隨盤轉緣近樁子便轉得不覺向來人説北極便
　是北辰皆只説北極不動至本朝人方推得是北極
　只在北辰邊頭而極星依舊動
朱子曰史記載北極有五星太一常居中是極星也辰
　非星只是中間界分也其極星亦微動惟辰不動乃
　天之中猶磨之心也　今按史記天官書中宫天極
　星其一明者太一常居也註云北極其星五在紫㣲
　中
或問上蔡謂北極天之樞也以其居中故謂之北極以
　其周建於十二辰之舍故謂之北辰是否朱子曰以
　其居中不動衆星環向為天樞軸天形如鷄子旋轉
　極如一物横亘在中兩頭抨定一頭在北上為北極
　一頭在南下為南極問太一曰太一是帝座即北極
　也以星辰之位言之謂之太一以其所居之處言之
　謂之北極太一如人主北極如帝都
又曰帝座惟在紫微者據北極七十二度常見不隱之
　中故有北辰之號而常居其所蓋天形運轉晝夜不
　息而此為之樞如輪之轂如磑之臍雖欲動而不可
　得非有意於不動也
朱子一日論黄赤道日月躔度潘子善曰嵩山本不當
　天之中為是天形敧側遂當其中耳朱子曰嵩山不
　是天之中乃是地之中黄道赤道皆在嵩山之北南
　極北極天之樞紐只此處不動如磨心然此是天之
　中至極處如人之臍帶也
緣督趙氏曰古人仰視天象遂知夜乆而星移斗轉漸
　漸不同昏暮東出者曉則西墜昏暮不見者曉則東
　升北天之星雖然旋轉未嘗入地四時皆見其徹夜
　在天然其旋轉有甚窄者以衡管窺之衆星無有不
　轉但有一星旋轉最密循環不出於管中名曰紐星
　者是也古人以旋磨比天則磨臍比為天之不動處
　此即紐星旋轉之所名曰北極亦猶車輪之中軸瓜
　瓣之攢頂也復觀南天雖無徹夜見者但比東西星
　宿旋轉則不甚逺由是而推乃是南北俱各有極北
　極在地平之上南極在地平之下今比北極為瓜之聯
　蔓處南極為瓜之有花處東西旋轉最廣之所比乎
　瓜之腰圍北極邊傍雖然旋轉常在於天南極則近
　雖然旋轉不出於地如是則知地在天内天如雞子
　地如中黄然雞子形不正圓古人非以天形相肖而
　比之但喻天包地外而已以此觀之天如蹴毬内盛
　半毬之水水上浮一木板比似人間地平板上雜置
　㣲細之物比如萬類蹴毬雖圓轉不已板上之物俱
　不覺知謂天體旋轉者天非可見其體因衆星出没
　於東西管轄於兩極有常度無停機遂即星所附麗
　擬以為天之體耳
　　　　右論南北極為天之樞紐　愚按先儒之説
　　　　天形至圓如虛毬地隔其中人物生於地上
　　　　地形正方如博骰日月星辰旋繞其外自左
　　　　而上自上而右自右而下自下而復左天形
　　　　如勁風之旋其兩端不動處曰極上頂不動
　　　　處謂之北極下臍不動處謂之南極南北二
　　　　極相去之中天之腰也謂之赤道日所行之
　　　　道謂之黄道春秋二分黄道正與赤道相直
　　　　故其出沒正與地之卯酉相當是以晝夜均
　　　　平春分以後行赤道北夏至則去北極最近故
　　　　曰日北至而其出入與地之寅戌相當是以景
　　　　短而晷長晝刻多而夜刻少夏至以後又移
　　　　而南至秋分又與赤道相直秋分以後行赤道
　　　　南冬至則去南極最近故曰日南至而其出
　　　　沒與地之辰申相當是以景長而晷短晝刻
　　　　少而夜刻多冬至以後又移而北至春分又
　　　　與赤道相直日極於南而復北則為冬至上
　　　　年冬至至下年日道極南復北之時三百六
　　　　十五日餘三時不滿故天度一周之時三百
　　　　六十五日四分日之一而有餘日道一周之
　　　　時三百六十五日四分日之一而不足天度
　　　　有餘日道不足故六十餘年之後冬至所直
　　　　天度率差一度是謂嵗差(按堯典堯時冬至/日在虚七度至月)
　　　　(令時該一千九百餘年冬至日在斗一十二/度至元朝初又該一千七百餘年冬至日在)
　　　　(斗初度由元初至今又百餘年而冬至日/在箕八度矣以此推之則嵗差之説信然)
　
　
　
　
　
　
　
　理學類編卷一
欽定四庫全書
　理學類編卷二　　　　　明　張九韶　撰
　　　天文(上/)
屈子天問天何所沓十二焉分日月安屬列星安陳
　朱子曰沓合也此問天與地合㑹於何所十二辰誰
　所分别乎陳列也言日月衆星安所繫屬誰陳列乎
　今答之曰天周地外非沓乎地之上也十二云者自
　子至亥十二辰也左傳曰日月所㑹是謂辰註云一
　歳日月十二會所㑹為辰十一月辰在星紀十二月
　辰在𤣥枵之類是也然此特在天之位耳若以地而
　言之則南面而立其前後左右亦有四方十二辰之
　位焉但在地之位一定不易而在天之象運轉不停
　惟天之鶉火加於地之午位乃為地合而得天運之
　正耳葢周天三百六十五度四分度之一周布二十
　八宿以著天體而定四方之位以天繞地則一晝一
　夜適周一匝而又超一度日月五星亦隨天以繞地
　而惟日之行一日一周無餘無欠其餘則各有遲速
　之差焉然其懸也固非綴屬而居其運也亦非推挽
　而行但當其氣之盛處精神光耀自然發越而又各
　有次第耳列子曰天積氣耳日月星辰亦積氣中之
　有光耀者張衡曰星也者體生於地精成於天列居
　錯峙各有攸屬此言皆得之矣
又問出自湯谷次於䝉汜自明及晦所行幾里　朱子
　曰湯一作晹次舍也汜水涯也書云宅嵎夷曰暘谷
　即湯谷也爾雅云西至日所入為大䝉即䝉汜也此
　問一日之間日行幾里乎答之曰暘谷䝉汜固無其
　所然日月出水乃升於天及其西下又入于水故其
　出入似有處所而所行里數歴家以為周天赤道一
　百七萬四千里日一晝夜而一周春秋二分晝夜各
　行其半而夏長冬短一進一退又各以其十之一焉
又問夜光何得死則又育厥利維何而顧兔在腹　朱
　子曰夜光月也死其晦也育生也此問月有何德乃
　能死而復生月有何利而顧望之兔常居其腹乎答
　曰歴家舊説月朔則去日漸逺故魄死而明生既望
　則去日漸近故魄生而明死至晦而朔則又逺日而
　明復生所謂死而復育者也此説誤矣若果如此則
　未望之前西近東逺而始生之明當在月東既望之
　後東近西逺而未死之明却在月西矣安得未望載
　魄於西既望終魄於東而遡日以為明乎故惟近世
　沈括之説乃為得之括之言曰月本無光猶一銀丸
　日耀之乃光耳光之初生日在其傍故光側而所見
　纔如鈎日漸逺則斜照而光稍滿大抵如一彈丸以
　粉塗其半側視之則粉處如鈎對視之則正圓也近
　歳王普又申其説日月生明之夕但見其一鈎至日
　月相望而人處其中方得見其全明必有神人能凌
　倒景旁日月而往參其間則雖弦晦之時亦得見其
　全明而與望夕無異耳以此觀之則知月光常滿但
　自人所立處視之有偏有正故見其光有盈有虧非
　既死而復生死若顧兔在腹之問則世俗桂樹蟾兔
　之傳其惑乆矣或者以為日月在天如兩鏡相照而
　地居其中四傍皆空水也故月中微黑之處乃鏡中
　大地之影畧有形似而非真有是物也斯言有理足
　破千古之疑矣
又問何闔而晦何開而明角宿未旦曜靈安藏　朱子
　曰闔閉户也開闢户也隂闔而晦陽開而明角宿東
　方星旦明也曜靈日也此問何所開闔而為晦明且
　東方未明之時日安所藏其精光乎答曰晦明之問
　前屢發之其實亦隂陽消息之所為耳陽息而闢則
　日出而明隂消而闔則日入而暗又何疑乎角宿固
　為東方之宿然隨天運轉不常在東古經之言多假
　借也日之所出乃地之東方未旦則固已行於地中
　特未出地面之上耳
程子曰日月隂陽之精氣也
程子曰天地日月一也月受日光而日不為之虧然月
　之光乃日之光也
問月有定魄而日逺於月月受日光以人所見為有盈
　虧然否程子曰日月一也豈有日髙於月之理月若
　無盈虧何以成歳葢月一分光則是魄虧一分也
張子曰地純隂凝聚於中天浮陽旋轉於外此天地之
　常體也常星不動純繫於天與浮陽運旋而不窮者
　也日月五星逆天而行并包乎地者也地在氣中雖
　順天左旋其所繫辰象隨之稍遲則反從而右耳間
　有緩急不齊者七政之性殊也月隂精反乎陽者也
　故其右行最速日為陽精然其質本隂故其右行雖
　緩亦不純繫乎天如常星不動金水附日前後進退
　而行者其理精深存乎物感可知已填星地類然根
　本五行雖其行最緩亦不純繫乎地也火者亦隂質
　為陽萃焉然其氣比日而微故其遲倍日惟木乃嵗
　一盛衰故嵗歴一辰辰者日月一交之次有嵗之象
　也　朱子曰正䝉中此一段説日月五星甚密
張子曰天左旋處其中者順之少遲則反右矣　朱子
　曰横渠説日月順天左旋此説最好又曰天左旋之
　説如以大輪在外以小輪載日月在内大輪轉急小
　輪轉慢雖都是左轉則有急有慢便覺日月似右轉
　了
張子曰地有升降日有脩短地雖凝聚不散之物然二
　氣升降其問相從而不已也陽日上地日降而下者
　虛也陽日降地日進而上者盈也此一歳寒暑之候
　也至於一晝一夜之盈虛升降則以海潮汐驗之為
　信然間有小大之差則繫乎日月朔望其精可感
張子曰天體北髙而南下地體平著乎其中日近北則
　去地逺而出早入遲故晝長日近南則去地近而出
　遲入早故晝短
邵子曰日行陽度則盈行隂度則縮賓主之道也月逺
　日則明生而遲近日則魄生而疾君臣之義也　觀
　物張氏曰日自冬至以後行陽度而漸長夏至以後
　行隂度而漸短雖以陽臨隂為客之禮亦不敢自肆
　也諸歴家説月一日至四日行最疾日夜行十四度餘
　五日至八日行次疾日夜行十三度餘自九日至十
　九日其行遲日夜行十二度餘二十日至二十三日
　行又小疾日夜行十三度餘二十四日至晦行又太
　疾日夜行十四度餘以一月均之則日得十三度十
　九分度之七也逺日則明生而行遲近日則魄生而
　行疾有君臣之義焉
邵子曰陽消則生隂故日下而月西出也隂盛則敵陽
　故日朢而月東出也天為父日為子故天左旋日右
　行日為夫月為婦故日東出月西生也　觀物張氏
　曰初三日日將入時月在庚上哉生明見西方八日
　為上弦日初入時月在丁上十五日為朢日初入時月
　在甲上盛於東方十六日日將出時月在辛上哉死
　魄見平旦二十三日為下弦日將出時月在丙上三
　十日為晦月與日合在乙上月本無光借日以為光
　及其盛也遂與陽敵為人君者可不慎哉天左旋日
　右行日東出月西生父子夫婦之道隂陽之義也月
　朢亦東出者敵陽也非常道也　朱子曰三日第一
　節之中月生明之時也盖始受一陽之光昏見於西
　方庚地八日第二節之中月上弦之時受二陽之光
　昏見於南方丁地十五日第三節之終月既朢之時
　全受日光昏見於東方甲地是為乾體十六日第四
　節之始也始受下一隂為巽而成魄以平旦沒於西
　方辛地二十三日第五節之中復生中一隂為艮而
　下弦以平旦沒於南方丙地三十日第六節之終全
　變三陽而光盡體伏於東北一月六節既盡而禪於
　後月復生震卦云　真氏曰震一兌二乾三巽四艮
　五坤六每五日為一節朔旦震始用事為日月隂陽
　交感之初道家象此以為修養之法此參同契註也
　因附於此　今按易卦納甲之法其源葢起於此故
　虞翻曰日月懸天成八卦象三日暮震象月出庚八
　日兑象月見丁十五日象乾月盈甲壬十六日旦巽
　象月退辛二十三日艮象月消丙三十日坤象月滅
　乙晦夕朔旦則坎象水流戊日中則離象火就已成
　戊戊已土位象見於中
邵子曰日隨天而轉月隨日而行星隨月而見故星法
　月月法日日法天
邵子曰月體本黑受日之光而白
或問天道左旋自西如東日月右行則如何朱子曰横
　渠説日月皆是左旋葢天行甚健一日一夜周三百
　六十五度四分度之一又進過一度日行速健次於
　天一日一夜周三百六十五度四分度之一正恰好
　被天進一度則日為退一度二日天進二度則日為
　退二度積至三百六十五日四分日之一則天所進
　過之度又恰周得本數而日所退之度亦恰退盡本
　數遂與天㑹而成一年是謂一年一周天月行遲一
　日一夜於三百六十五度四分度之一行不盡比天
　為退了十三度有竒至二十九日半强恰與天相值
　正恰好處是謂一月一周天進數為順天而左退數
　為逆天而右歴家以進數難算只以退數算之故謂
　之右行且云日行遲月行速　懼齋陳氏曰天繞地
　左旋東出西沒一日一周而少過之日者天之精與
　天左旋日適一周以天之過也而為少不及焉天日
　進而日日退也日非退也以天之進而見其退耳積
　三百六十五日四分日之一而天與日復相遇於初
　進初退之地而為一年月行遲常以二十七日千一
　十六分日之三百二十七而與天㑹二十九日九百
　四十分日之四百九十九而與日㑹一月一周天者
　以與日㑹言也其實二十七日有竒而周天又二日
　有竒而與日㑹朱子以為月二十九日有竒而周天
　又遂及於日而與日㑹蓋未詳也
九峯蔡氏曰天體至圓周圍三百六十五度四分度之
　一繞地左旋常一日一周而過一度日麗天而少遲
　故日行一日亦繞地一周在天為不及一度積三百
　六十五日九百四十分日之二百三十五而與天㑹
　是一歳日行之數也月麗天而尤遲一日常不及天
　十三度十九分度之七積二十九日九百四十分日
　之四百九十九而與日㑹十二㑹得全日三百四十
　八餘分之積五千九百八十八如日法九百四十而
　一得六不盡三百四十八通計得日三百五十四九
　百四十分日之三百四十八是一歳月行之數也嵗
　有十二月月有三十日三百六十者一歳之常數也
　故日與天㑹而多五日九百四十分日之二百三十
　五者為氣盈月與日㑹而少五日九百四十分日之
　五百九十二者為朔虛合氣盈朔虛而閏生焉故一
　嵗閏率則十日九百四十分日之八百二十七三嵗
　一閏則三十二日九百四十分日之六百一五嵗再
　閏則五十四日九百四十分日之三百七十五十九
　嵗七閏則氣朔分齊是為一章也　定宇陳氏曰四
　分度之一者周天全度外其零度有一度四分中之
　一也以對周嵗全日外其零日亦有一日四分中之
　一分所謂四分日之一也九百四十分為一日其二
　百三十五分即四分中之一分九百四十分日之二
　百二十五即四分日之一也月一日不及天十三度
　有竒是不及日十二度有竒也積二十九日零四百
　九十九分而月與日㑹四百九十九分是六時零三
　刻弱也二十九日零六時三刻實為一月十二㑹得
　全日三百四十八乃十二箇二十九日餘分之積以
　日法算之其五千六百四十分該六日零者尚有三
　百四十八分三百四十八日加六日一歳通得三百
　五十四日此一歲小歲之數也十九年閏餘通得二
　百單六日須置七閏月所以每十九年或二十年必
　氣朔同日者一番也然一歲只有三百五十四日而
　經云朞三百有六旬有六日何也此一歳大歳之數
　也葢今年立春到明年立春二十四氣全數並有三
　百六十五日零二十五刻二十五刻即四分日之一
　以二十五刻當一日舉全數而言故曰三百六旬有
　六日也二氣為一月必有三十日零五時二刻始交
　然月節氣合二十四氣該三百六十五日零二十五
　刻此氣盈之溢數也十一月有六小盡者此朔虛之
　虧數也一朔無三十日全非朔虛而何二氣必三十
　日零五時二刻非氣盈而何節氣之有餘與小盡之
　不足二者並行而不相悖因此有餘不足而置閏於
　其間三者參合而交相成兹為萬世不能易之妙法
　歟
九峯蔡氏曰日有中道月有九行中道者黄道也北至
　東井去極近南至牽牛去極逺東至角西至婁去極
　中是也九行者黒道二出黄道北朱道二出黄道南
　白道二出黄道西青道二出黄道東并黄道為九行
　也日極南至於牽牛則為冬至極北至於東井則為
　夏至南北中東至角西至婁則為春秋分月立春春
　分從青道立夏夏至從朱道立秋秋分從白道立冬
　冬至從黒道所謂日月之行則有冬有夏也月行東
　北入於箕則多風月行西南入於畢則多雨所謂月
　之從星則以風雨也　沈氏曰歴家天有黄道赤道
　月有九道此皆强名而已非實有也亦猶天之有三
　百六十五度天何嘗有度以日行三百六十五日而
　一朞强謂之度以步日月五星行次而已日之所由
　謂之黄道南北極之最均處謂之赤道月行黄道之
　南謂之朱道黄道之北謂之黒道黄道之東謂之青
　道黄道之西謂之白道黄道内外各四并黄道為九
　行也日月之行有遲有速難可以一術御也故因其
　合散分為數段每段各以一色名之欲以别算位而
　已歴家不知其意遂以為實有九道甚可嗤也　懼
　齋陳氏曰天本無度以與日進退而成其每日之進
　退既有常則故一日之進退遂為一度三百六十五
　日四分日之一進退一周而周天之度遂為三百六
　十五度四分度之一而星辰逺近之相去月與五星
　之行皆以其度為度焉　今按日之行道不逾寅卯
　辰申酉戌之間卯酉相對為赤道去兩極各九十一
　度强黄道斜絡於赤道而七曜循環焉日之行半在
　赤道之内半在赤道之外冬至黄道在斗出赤道南
　二十四度出辰入申日亦出辰入申又漸退而北行
　及於春分在奎正黄赤道之交出卯入酉日亦出卯
　入酉進而至夏至黄道在井出赤道北二十四度出
　寅入戌日亦出寅入戌至秋分在角復當黄赤道之
　交出卯入酉日亦出卯入酉而月之行道與日相近
　交通而過半在日道之裏半在日道之表其當交處
　出入黄道不過六度遇朔則與日㑹此日月行道之
　大率也
或問日是陽如何反行得遲如月朱子曰正是月遲又
　問日一日行一度月行十三度有竒如何却是月遲
　曰歴家是將他退底度數算天行健故日常少及他
　一度月又遲故不及天十三度有竒且如月生於西
　一夜一夜漸漸向東便可見月遲
朱子曰明之生時大盡則初二小盡則初三月受日之
　光常全人望在下却在側邊了故見其盈虧不同或
　云月形如餅非也筆談云月形如彈丸其受光如粉
　塗一半月去日近則光露一眉漸逺則光漸大且如
　月在午日在酉則是近一逺三謂之弦至日月相望
　則去日十矣故謂之望日在西月在東人在下面得
　以望見其光之全自十六日生魄之後其光之逺近
　如前之弦謂之下弦至晦則月與日相疊月在日下
　光盡體伏矣　真氏曰月太隂也本有質而無光其
　盈虧也以受日光之多少月之朔也始與日合越三
　日而明生八日而上弦其光半十五日而望其光滿
　此所謂三五而盈也既望而漸虧二十三日而下弦
　其虧半三十日而晦其光盡此所謂三五而闕也方
　其晦也是謂純隂故魄存而光滅至日月合朔而明
　復生焉　魯齋鮑氏曰前輩有云日月㑹於晦朔之
　間初一晚最好看起日纔西墜微茫之月亦隨以墜
　至初二便相隔微濶初三生明以後相去漸逺直至
　十五日月對望則是日行速進而逺至半天月行不
　及日而退亦逺半天矣自十六至月晦日行全逺盡
　一天月行全不及亦盡一天則日進盡本數月退盡
　本數而復相㑹
朱子曰月受日光其質常圓不曾缺如圓毬只有一面
　受日光望夕日在酉月在卯正相對受光為盛天積
　氣上面勁只中間空為日月往來地在天中不甚大
　四邊空有時月在天中央日在地中央則光從四傍
　上受於月其中昏陷便是地影望以後月與日行便
　差背向一半相去漸漸逺其受光面不正至朔行又
　相遇月與日正繫相合月便純無光月或從上過或
　從下過亦不受光又曰月之中有影者蓋天包地外
　地形小日在地下則月在天中日光甚大從地四面
　衝上其影則地影也地碍日之光所謂山河大地影
　是也如星亦受日光凡天地之光皆日光也問人言
　月中黒影為地影是否曰前輩有此説理或有之然
　非地影乃是地形到去遮了他光耳
草廬吳氏曰天與七政八者皆動今人只將天做硬盤
　却以七政之動在天盤上行古來歴家非不知七政
　亦左行在順行難算只得將其逆退與天度相直處
　算之因此遂謂日月五星逆行也譬如兩船使風皆
　趨北其一船行緩者見前船之快但覺自己之船如
　倒退南行然其實只是行緩趕前船不著故也今當
　以太虛中作一空盤却以八者之行較其遲速天行
　最速一日過了太虛空盤一度鎮星之行比天稍遲
　於太虛盤中雖畧過了些子而不及於天積二十八
　箇月則不及天三十度歳星之行比鎮星猶遲其不
　及於天積十二箇月與天爭差三十度熒惑之行比
　嵗星更遲其不及於天積六十日爭差三十度太陽
　之行比熒惑又遲但在太虛之盤中一日行一周匝
　無餘無欠比天之行一日不及天一度積一月則不
　及天三十度太白之行稍遲於太陽但有疾時遲疾
　相凖則與太陽同辰星之行又稍遲於太白但有疾
　時遲疾相凖則與太白同太隂之行最遲一日所行
　比天為差十二三四度其行遲故退數最多今人不
　曉以為逆行則謂太隂之行最疾也今次其行之疾
　遲天一土二木三火四日五金六水七月八天土木
　火其行之速過於日金水月其行之遲又不及日此
　其大率也
緣督趙氏曰日月兩曜懸虛運轉本不附著於天各有
　所行之道五緯亦然月因日而有晦朔弦望其遲疾
　却不因日五星則因日而遲留伏逆近日則疾逺日
　則遲遲甚而留留乆而退初遲退漸疾退退最疾而
　復遲退如初遂止而留留乆而順行却從最遲以至
　於最疾最疾則與太陽同躔矣又曰若謂七曜不附
　天而空轉則右轉者亦皆是左旋留者是一日遶地
　一周而與天同過一度行疾者反是遲行遲者反是
　疾退者反是疾之甚順行而遲疾皆是一日遶地一
　周而以不及天行之數為所行度退行者却是一日
　遶地一周而多過天行之數退遲者先天不甚多退
　疾則逾多矣
深山董氏曰日月麗乎天宜皆隨天而行也而曰天左
　旋日月五星右轉何哉大要天最健而行速日月五
　星不相及耳故自地面而觀其運行則皆東升西沒
　遶地而左旋自天度而考其次舍則日月五星獨以
　漸而東為逆天而右轉蓋由其行不及天而次舍日
　以退然舍雖退而行未嘗不進也退雖逆而進未嘗
　不順也於天雖逆而右轉於地則未嘗不順而左旋
　也
夾漈鄭氏曰日為太陽之精循黄道而行行西陸謂之
　春行南陸謂之夏行東陸謂之秋行北陸謂之冬所
　以成隂陽寒暑之節月者太隂之精其形圓其質清
　日光照之則見其明日光所不照則謂之魄故月望
　之日日月相望人居其間盡覩其明故形圓也二弦
　之夕日照其側人觀其傍故半魄也晦朔之時日照
　其表人在其裏故不見也月行之道斜帶黄道十三
　日有竒在黄道表又十三日有竒在黄道裏表裏極
　速者去黄道六度二十七日有竒隂陽一終
張衡曰文曜麗乎天其動者有七日月五星是也日者
　陽精之宗月者隂精之宗五星五行之精衆星列布
　體生於地精成於天列居錯峙各有攸屬在野象物
　在朝象官在人象事一居中央謂之北斗四布於方
　為二十八宿五緯經次用告禍福
張子曰五緯五行之精氣也　今按漢天文志嵗星曰
　東方春木熒惑曰南方夏火太白曰西方秋金辰星
　曰北方冬水填星曰中央季夏土是也
朱子曰緯星隂中之陽經星陽中之隂盖五星皆是地
　上木火金水土之氣上結而成却受日光經星却是
　陽氣之餘凝結者也受日光但經星則閃爍開闔其
　光不定緯星則不然縱有芒角其本體之光亦自不
　動細視之可見又曰二十八宿隨天而轉皆有光芒
　五星運行而動無光芒
朱子曰五星之色各異觀其色則金木水火土之名可
　辨衆星光芒閃爍五星獨不如此
問星辰有形質否朱子曰無只是氣之精英凝聚者或
　云如燈光否曰然
朱子曰星有墜地其光燭天而散者有變而為石者
朱子曰夜明多是星月早日欲上未上之際已先爍退
　了星月之光然日光猶未上故天欲明時一霎時暗
朱子曰辰天壤也每一辰各有幾度謂如日月宿於角
　幾度即所宿處為辰　鮑氏曰辰者天之體故曰天
　壤亦猶土者地之體也
晉天文志曰衆星浮生虛空之中其行其止皆須氣焉
楊泉曰星者元氣之英也
嚴善思曰山川之精氣上為列星
禮記正義曰月是隂精日為陽精故周髀云日猶火月
　猶水火則外光水則含景故月光生於日所照魄生
　於日所蔽當日則光盈就日則明盡京房云月與星
　辰隂者也有形無光日照之乃有光先師以為日似
　彈丸月亦似彈丸日照之則明不照處則暗陽精為
　日日分為星故其字日生為星
　　　　右論日月星辰西山真氏曰按張子有言日
　　　　月星辰之事聖人不言必是顔曾輩皆已理
　　　　㑹得更不須言也以張子之説推之則日月
　　　　星辰之事亦學者所當講也　愚按先儒之
　　　　説天之積氣為辰凡無星處皆是猶地之土
　　　　也積氣之中有光耀者為星二十八宿及衆
　　　　經星皆是猶地之石也日月五緯乃隂陽五
　　　　行之精成象而可見者浮生太虛之中與天
　　　　不相繫著各自運行遲速不等天左旋於地
　　　　外一晝夜一周匝自地之正午而觀之則其
　　　　周匝之處第一日子時至第二日子時微有
　　　　爭差蓋周匝而過之觀天者定其濶狹名曰
　　　　一度日亦左行晝行地上夜行地下晝夜一
　　　　周匝但比天度則不及一度蓋日之行也與
　　　　地相直處日日齊同無過不及而天之行也
　　　　與地相直處一日過一度二日過二度故歴
　　　　家以日之不及天而退一度者為右行一度
　　　　蓋以截法取其易算耳月亦左行其行尤遲
　　　　於日一晝夜不及天十三度十九分度之七
　　　　蓋日行疾於月而退度不及於天一度反若
　　　　遲然月行遲於日而退度不及於天十三度
　　　　有竒反若速然五星之行亦猶日月其行有
　　　　遲速行過於天則為逆行與天等則為留行
　　　　不及天則為順逺於日則見近於日則伏
詩小雅十月之交朔日辛卯日有食之亦孔之醜　朱
　子曰十月以夏正言之建亥之月也交日月交㑹謂
　朔晦之間也一嵗凡十二㑹方㑹則月光都盡而為
　晦已㑹則月光復蘇而為朔朔後晦前各十五日日
　月相對則月光正滿而為望晦朔而日月之合東西
　同度南北同道則月揜日而日為之食望而日月之
　對同度同道則月亢日而月為之食是皆有常度矣
　然王者脩德行政用賢去姦能使陽盛足以勝隂隂
　衰不能侵陽則日月之行雖或當食而月常避日故
　其遲速髙下必有參差而不正相合不正相對者所
　以當食而不食也
又曰日月告凶不用其行四國無政不用其良彼月而
　食則維其常此日而食于何不臧　朱子曰凡日月
　之食皆有常度矣而以為不用其仁者月不避日失
　其道也然其所以然者則以四國無政不用善人故
　也如此則日月之食皆非常矣而以月食為其常日
　食為不臧者隂亢陽而不勝猶可言也隂勝陽而揜
　之不可言也故春秋日食必書而月食則無紀焉亦
　以此爾
春秋隱公三年春王二月己巳日有食之　杜氏曰日
　行遲一嵗一周天月行疾一月一周天一嵗凡十二
　交㑹然日月動物雖行度有大量不能不小有盈縮
　故有雖交㑹而不食者有頻交而食者
又桓公三年秋七月壬辰朔日有食之既　杜氏曰歴
　家之説謂日光以望時遥奪月光故月食日月同會
　月掩日故日食食有上下者行有髙下日光輪存而
　中食者相掩密故月光溢出也既者正相當而相掩
　間疏也然聖人不言月食日而以有食為文者闕於
　所不見
程子曰日月薄蝕而旋復者不能奪其常也
張子曰日質本隂月質本陽故於朔望之際精魄反交
　則光為之食
邵子曰日月之相食數之交也日望月則月食月揜日
　則日食猶水火之相克　觀物張氏曰日月相對謂
　之望日月相㑹謂之晦日常食於朔月常食於望正
　如水火之相克日月一年十二㑹十二望而有食不
　食者交則食不交則不食也所以有交不交者日行
　黄道月行九道也亦有交而不食者同道而相避也
朱子曰天有黄道赤道天正如一圓匣赤道是匣子合
　縫處在天之中黄道一半在赤道内一半在赤道外
　東西兩處與赤道相交度只是將天横分為許多度
　數㑹時是日月在黄道赤道十字路頭相交處撞著
　望時是月與日正相向如一箇在子一箇在午皆同
　一度謂如月在畢十一度日亦在畢十一度雖同此
　一度却南北相向日所以食於朔者月常在下日常
　在上既是相㑹被月在下面遮了日故日食望時月
　食固是隂敢與陽敵然歴家又謂之暗虛蓋火日外
　影其中實暗到望時恰當著其中暗處故月食
或問月食如何朱子曰至明中有暗虛其暗至微望之
　時月與之正對無分毫相差月為暗虛所射故食雖
　是陽勝隂畢竟不好若隂有退避之意則不相敵而
　不食矣　夾漈鄭氏曰張衡云對日之衝其大如日
　日光不照謂之暗虛暗虛逢月則月食值星則星亡
　今歴家月望行黄道則值暗虛矣值暗虛有表裏深
　淺故食有南北多少　緣督趙氏曰日體對衝之處
　往古名曰暗虛似乎日之像景月體因之而失明故
　云暗日非有像影强立其名故云虛言其非實有也
　暗虛緣日而有故其圓徑與日相等
廖子晦問曰月之行其道各異然每月合朔不知何以
　同度而㑹於所㑹之辰又有或食或不食悉未能曉
　向承指諭其行或髙而出黄道之上或低而出黄道
　之下或相近而偪或差逺而不相值則皆不食如何
　朱子曰日之南北雖不同然皆隨黄道耳月道雖不
　同然亦常隨黄道而出其傍耳其合朔時日月同在
　一度其望日則日月極逺而相對其上下弦則日月
　近一而逺三故合朔之時日月之東西雖同在一度
　而月道之南北或差逺於日則不食或南北雖亦相
　近而日在内月在外則亦不食此正如一人秉燭一
　人執扇相交而過一人自内觀之其兩人相去差逺
　則雖扇在内燭在外而扇不能掩燭或秉燭在内而
　執扇在外則雖近而扇亦不能掩燭以此推之可見
　又曰魄加日之上則日食在日之後則不食謂之晦
　朔則日月相並
容齊洪氏曰歴家論日月食自漢太初以來始定日食
　不在朔則在晦否則二日然甚少月食則有十四十
　五十六之差蓋置望參錯也天體有二交道曰交初
　曰交中交初者星家以為羅㬋交中者計都也隱暗
　不可見於是為入交法求之然不過能求朔望耳若
　餘日入交則書所不載
緣督趙氏曰世人觀望日體見為月體所障故云日食
　然日體未嘗有損所謂食者强名而已日道與月道
　相交處有二若正㑹於交則月體障盡日體謂之食
　既然日月之行遲速不同須臾則兩輪參差而生光
　矣若不正㑹於交但在交之前後而度相近者亦見
　其食兩輪雖相犯所食却不既近於正交者食分多
　逺於正交者食分少兩朔之間日月對躔而望平分
　黄道之半黄道有二交若不當二交前後而望則不
　食望在二交前後者其月必食或食既或不既食分
　之數當以距交逺近而推之
　　　　右論日月之食　愚按日月五星之與天體
　　　　相值也由北而南而從分之謂之度由東指
　　　　西而横截之謂之道月之行也二十九日半
　　　　有竒而與日同度是為朔十四日九時有竒
　　　　而與日對是為望合朔之時從雖同度横不
　　　　同道若横亦同道則月掩日而日為之食對
　　　　望之時從雖同度横不對道若横亦對道則
　　　　日射月而月為之食其食之分數則由同道
　　　　對道所交之多少也又按左傳註月體無光
　　　　待日照而光生半照即為弦全照乃成望交
　　　　在望前朔則日食望則月食交在望後望則
　　　　月食後月朔則日食交正在朔則日食既前
　　　　後望不食交正在望則月食既前後朔不食
　　　　大率一百十三日有餘而道始一交非交則
　　　　不相侵犯故朔望不常有食
　
　
　
　
　
　
　
　理學類編卷二
欽定四庫全書
　理學類編卷三　　　　　明　張九韶　撰
　　　天文(下/)
易豫卦象曰雷出地奮　程子曰雷者陽氣奮發隂陽
　相薄而成聲也陽始潛閉地中及其動則出地奮震
　也
易小畜密雲不雨自我西郊彖曰密雲不雨尚往也自
　我西郊施未行也　程子曰雲隂陽之氣二氣交而
　和則相畜固而成雨陽唱而隂和順也故和若隂先
　陽唱不順也故不和不和則不能成雨雲之畜聚雖
　密而不成雨者自西郊故也東北陽方西南隂方自
　隂唱故不和而不能成雨又曰凡雨須陽唱乃成隂
　唱則不成矣今雲過西則雨過東則否是其義也長
　安西風而雨終未曉此理須是自東自北而風則雨
　自南自西則不雨何者東北屬陽西南屬隂陽唱而
　隂和故雨隂唱則陽不和故不雨易言密雲不雨自
　我西郊自西則是隂先唱也故雲雖密而不雨今西
　風而雨恐是山勢使然　朱子曰密雲不雨自我西
　郊此是以巽畜乾畜他不得故不能成雨凡雨者是
　隂氣盛凝結得密方濕潤下降為雨且如飯甑蓋得
　密了氣鬱不通四畔方有濕汗也又曰密雲不雨尚
　往也是隂包他不住陽氣便散故雨不成所以尚往
　也又曰密雲不雨尚往也蓋止是下氣上升所以未
　能雨必是上氣蔽蓋無發泄處方能有雨
易解卦彖曰天地解而雷雨作　程子曰天地之氣開
　散交感而和暢則成雷雨　朱子曰隂陽之氣閉結
　之極忽然迸散出做這雷雨若只管閉結不解散如
　何㑹有雷雨作小畜所以不能成雷雨者畜不極也
　雷便只是如今一箇爆杖
詩小雅如彼雨雪先集維霰　朱子曰霰雪之始凝者
　也將大雨雪必先微温雪自上下遇温氣而摶則成
　霰乆而寒勝則大雪矣
春秋隱公九年春三月癸酉大雨震電庚辰大雨雪
　胡氏曰震電者陽精之發雨雪者隂氣之凝
禮記孔子閒居曰天有四時春秋冬夏風雨霜露無非
　敎也地載神氣風霆流形庶物露生無非敎也　孔
　氏曰神氣謂神妙之氣於地言神氣者氣從地出又
　風著於土雷出於地故神氣風霆偏屬於地
月令仲春之月雷乃發聲始電　孔氏曰雷是陽氣之
　聲將上與隂相衝蔡邕云季冬雷在地中孟春動於
　地之上至此升而動於天之下其聲發揚以雷有漸
　故云乃電是陽光陽微則光不見此月陽氣漸升以
　擊於隂其光乃見故云始電
程子曰電者隂陽相軋雷者隂陽相擊軋者如石相磨
　而火光出者電便有雷擊者是也　問程子以雷是
　氣相摩軋是否朱子曰然或以為有神物如何曰氣
　聚則須有然纔過便散如雷斧之類亦是氣聚而成
　者但已有渣滓便散不得又曰電者陽之光陽在外
　隂有所麗故閃爍而為電
問人有不善霹靂震死是人懷不善之心聞霹靂震懼
　而死否程子曰是雷震之也問有使之者否曰人之
　作惡與天地之怒氣相擊搏遂以震死霹靂天地之
　怒氣也如人之怒固自有正然怒時必為之作惡是
　怒亦惡氣也怒氣與惡氣相感故耳曰雷所擊處必
　有火何也曰雷自有火動極生陽自然之理
程子曰雹者隂陽相搏之氣蓋沴氣也聖人在上無雹
　雖有不為災　按春秋左氏傳昭公四年王正月大
　雨雹季武子問於申豐曰雹可禦乎對曰聖人在上
　無雹雖有不為災鄭氏曰雨水陽也雪雹隂也雨水
　而伏隂薄之則凝而為雹雨雪而愆陽薄之則合而
　為霰故曰雹沴氣也
程子曰易曰雲從龍風從虎龍隂物也出來則濕氣蒸
　然自出如濕物在日中氣亦自出雖木石之微感隂
　氣尚亦有氣則龍之興雲不足怪虎行處則風自生
程子曰霜露星之氣異乎雨雪又曰霜與露不同霜金
　氣星月之氣露亦星月之氣看感得甚氣即為露甚
　氣即為霜　或問伊川云露是金之氣如何朱子曰
　露自是有清肅之氣古語云露結為霜今觀之誠然
　然露氣與霜氣不同露能滋物而霜殺物也雪霜亦
　有異霜能殺物而雪不殺物也雨與露不同雨氣昏
　而露氣清也露與霧不同露氣肅而霧氣昏也
張子曰氣坱然大虛升降飛揚未嘗止息虛實動靜之
　機隂陽剛柔之始浮而上者陽之清降而下者隂之
　濁其感遇聚結為風雨為霜雪萬品之流行山川之融
　結糟粕煨燼無非敎也
張子曰隂性凝聚陽性發散隂聚之陽必散之其勢均
　散陽為隂累則相持為雨而降隂為陽得則飄揚為
　雲而升故雲物班布太虛者隂為風驅斂而未散者
　也凡隂氣凝聚陽在内者不得出則奮擊而為雷霆
　陽在外者不得入則周旋不舍而為風其聚有逺近
　虛實故雷風有小大暴緩和而散則為雪霜雨露不
　和而散則為戾氣曀霾隂常散緩受交於陽則風雨
　調寒暑正　朱子曰横渠此論極分曉陽氣正升忽
　遇隂氣則相持而下為雨蓋陽氣輕隂氣重故陽氣
　為隂氣壓墜而下也隂氣正升忽遇陽氣則助之飛
　騰而上為雲也陽氣伏於隂氣之内不得出則爆開
　而為雷隂氣凝結於内陽氣欲入不得則旋繞其外
　不已而為風至吹散隂氣乃已戾氣飛雹之類曀霾
　黄霧之類皆隂陽不正之氣所以雹水穢濁或青黒
　色
邵子曰陽得隂而為雨隂得陽而為風剛得柔而為雲
　柔得剛而為雷無隂則不能為雨無剛則不能為雷
　雨柔也而屬隂隂不能獨立故待陽而後興雷剛也
　而屬體體不能自用必待陽而後發也　觀物張氏
　曰陽唱而隂從則流而為雨隂格而陽薄則散而為
　風剛唱而柔從則蒸而為雲柔畜而剛動則激而成
　雷客主後先隂陽逆順不同也風雨自天而降故言
　隂陽雲雷自地而升故言柔剛天陽也陽必資隂故
　無隂則不能為雨陽薄隂然後聚而成體也地隂也
　隂必資陽故無陽則不能為雷隂得陽然後發而成
　聲也此言隂陽之相資也雨之形柔也屬隂者本乎
　天之氣也隂不能獨立待陽而興者天之隂資乎天
　之陽也雷之聲剛也屬體者出乎地之形也體不能
　自用必待陽而發者地之隂資乎地之陽也
邵子曰有雷則有電有電則有風雨生於水露生於土
　雷生於石電生於火電與風同為陽之極故有電必
　有風　觀物張氏曰雷者震之氣也電者離之氣也
　風者巽之氣也陽為重隂所制怒氣發而為雷怒而
　極者為電隂已不能制矣散而為風則反制隂也
　故風與雷皆為陽之極雨者水之氣蒸則為雲凝則
　為雪露者土之氣升則為霧結則為霜雷出於石電
　生於火有雷則有電火出於石也
致堂胡氏曰或問雷霆何為而然者有形邪有神邪曰
　古人未之言也然先達大儒亦嘗明其理矣蓋天地
　之間無非隂陽聚散闔闢之所為也可以神言不可
　以形論非如異端所謂龍車石斧鬼鼓火鞭怪誕之
　難信也故其言曰隂氣凝聚陽在内而不得出則奮
　擊而為雷霆雖聖人復起不能易矣凡聲陽也光亦
　陽也光發而聲隨之陽氣奮擊欲出之勢也電緩小
　則震亦緩小電迅大則震亦迅大震電交至則必有
　雨震而不電電而不震則無雨由隂氣凝聚之有疎
　緩迅密也曰世人所得雷斧者何物也曰此猶星隕
　而為石也本乎天者氣而非形偶隕於地則成形矣
　然而不盡然也曰雷之破山壞廟折樹殺人者何也
　曰先儒以為隂陽之怒氣也氣鬱而怒方爾奮擊偶
　或值之則遭震矣然而不盡然也曰電之閃爍激疾
　如金蛇飛騰之狀何謂也曰光之發也惟光耳適映
　雲際則如是不當乎雲之際而在同雲之中則無是
　矣凡天地造化之迹茍不以理推之必入于幻怪偽
　誕之説而終不能明故君子窮理之為要也
朱子曰雷擊所在只一氣衮來間有見而不為害只緣
　氣未掤裂有所擊處皆是已發蔡季通云人於雷所
　擊處拾得雷斧之屬是一氣擊後方始結成不是將
　這箇來打物見人拾得雷斧如今斧之狀似細黄石
或問龍行雨之説朱子曰龍水物也其出與陽氣交蒸
　故能成雨然雨者隂陽之氣蒸鬱而成非必龍之為
　也
朱子曰如飯甑有蓋其氣蒸鬱而汗下淋漓則為雨如
　飯甑不蓋其氣散而不收則為霧
朱子曰霜只是露結成雪只是雨結成古人云露是星
　月之氣不然今髙山頂上雖晴亦無露露只是自下
　蒸上人言極西髙山上亦無霜露或問髙山無霜露
　其理如何曰上面氣漸清風漸𦂳雖微有霧氣便吹
　散了所以不結若雪則是雨遇寒而凝故髙寒處先
　雪
朱子曰雪花所以必六出者六為隂數天地自然之數
　也太隂𤣥精石亦六棱
朱子曰雪非能為豐年其所以然者以其凝結陽氣在
　地至來嵗發達而生長萬物也
朱子曰風與天相似旋轉未嘗息也今此處無風蓋或
　旋在他處或旋在上面都不可知如夏多南風冬多
　北風蓋亦可見
真氏曰雷霆雖威初非為殺物設也易稱鼔萬物者莫
　疾乎雷其與日之烜雨之潤風之散同於生物而已
　世人惡戾之氣適與之㑹而震死者有之非雷霆求
　以殺之也　按隋文帝欲以六月殺人大理少卿趙
　綽爭之帝曰六月豈無雷霆我則天而行有何不可
　致堂胡氏嘗論之曰雨露猶人君之惠澤雷霆猶人
　君之號令生成萬物之時固有雷霆而雷霆未嘗殺
　物隋文取則雷霆而乘怒殺人其違天多矣
爾雅曰地氣發而天不應曰霧
莊子曰大塊噫氣其名為風作則萬竅怒號
淮南子曰天地之氣怒者為風和者為雨隂陽相薄感
　而為雷激而為霆亂而為霧陽氣勝則散而為雨露
　隂氣勝則凝而為霜雪
劉向曰盛陽雨水温暖而湯熱隂氣脇之不相入則轉
　而為雹盛隂雨雪凝滯而氷寒陽氣薄之不相入則
　散而為霰故沸湯之在閉氣而湛於寒泉則為氷及
　雪之消亦氷解而散此其騐也
韓子曰龍之嘘氣成雲雲固弗靈於龍也然龍乘是氣
　茫茫窮乎𤣥間薄日月伏光景感震電神變化水下
　土汩陵谷雲亦靈怪矣哉
　　　　右論雲雷風雨之屬　愚按隂陽之氣流動
　　　　充滿於天地之間或聚或散或升或降或清
　　　　或濁或蒸或潤或震擊或凝結為風為雲為
　　　　雷為電為雨露為霜雪皆是氣也造化之妙
　　　　豈有出乎隂陽之外者哉蓋其聚則有其散
　　　　則無聚而為神散而為鬼而風雲雷雨亦各
　　　　有神以主之故周禮大宗伯有祭風師雨師
　　　　之禮
詩鄘風蝃蝀在東莫之敢指又曰朝隮於西崇朝其雨
　　朱子曰蝃蝀虹也日與雨交倐然成質似有血氣
　之類乃隂陽之氣不當交而交者蓋天地之淫氣也
　在東者暮虹也虹隨日所映故朝西而暮東也隮升
　也註以為虹蓋忽然而見如自下而升也崇終也從
　旦至食時為終朝言方雨而虹見則其雨終朝而止
　矣蓋淫慝之氣有害於隂陽之和也今俗謂虹能截
　雨信然
程子曰虹者隂陽二氣之交映日而見
張子曰螮蝀者隂氣薄而日氣見也有二其全見者是
　隂氣薄處不全見者是隂氣厚處
朱子曰蝃蝀本是薄雨為日所照成影然亦有形能吸
　水吸酒人家有此或為妖或為祥問虹蜺只是氣還
　有形質曰既能吸水亦必有形質只纔散便無了如
　雷部神物亦此類
蔡邕曰隂陽不和即生此氣虹見有青赤之色常依隂
　雲而晝見於日衝無雲不見太隂亦不見輒與日相
　互率以日西見於東方
邢氏曰虹雙出色鮮盛者為雄雄曰虹暗者為雌雌曰
　蜺虹是隂陽交㑹之氣純隂純陽則虹不見若雲薄
　漏日日照雨滴則虹生　趙德麟曰先儒以為日照
　雨滴則虹生今以水噀日側視之則暈為虹蜺然則
　虹雖天地淫氣不暈於日不成也故雨氣成虹朝陽
　射之則在西夕陽射之則在東
史記天官書曰漢者金之散氣其本曰水
晉天文志曰天漢起東方經尾箕之間謂之漢津乃分
　為二道至天津下而合南道乃西南行至七星南而
　沒
楊泉曰漢者水之精也氣發而升精華浮上宛轉隨流
　名曰天河一曰天漢
　　　　右論虹蜺河漢　愚按虹蜺者俗名之曰旱
　　　　龍以為此物見則雨止故也嘗聞長老言有
　　　　人雨霽夾溪而行虹起溪中兩人相望如隔
　　　　紅紗蓋微雨將散為日光所照即成是彩雨
　　　　散則無矣天河者俗呼為河氣蓋黄河之水
　　　　精華所發也昔人言天漢與黄河相通亦謂
　　　　是耳
　
　
　
　
　
　
　理學類編卷三
欽定四庫全書
　理學類編卷四　　　　　明　張九韶　撰
　　　地理
屈子天問九州安錯川谷何洿東流不溢孰知其故
　朱子曰錯置也洿深也水注海曰川注川曰溪注溪
　曰谷此章三問今答之曰九州所錯天地之中也川
　谷之洿衆流之㑹也不溢之故則列子曰渤海之東
　不知幾億萬里有大壑焉實惟無底之谷名曰歸墟
　八紘九野之水天漢之流莫不注之而無增無减焉
　莊子曰天下之水莫大於海萬川歸之不知何時止
　而不盈尾閭泄之不知何時已而不虛柳子曰東窮
　歸墟又環西盈脈穴土區而濁濁清清墳墟燥疏滲
　渇而升充融有餘泄漏復行器運浟浟又何溢焉三
　子之言遞相祖述而柳又明歸墟之泄非出之天地之
　外也但水入於東而復遶於西又滲縮而升乃復出
　於髙原而下流於東耳此其説亦近似矣然以理驗
　之則天地之化往者消而來者息非以往者之消復
　為來者之息也水流東極氣盡而散如沃焦釡無有
　遺餘故歸墟尾閭亦有沃焦之號非如未盡之水山
　澤通氣而流注不窮也
又問東西南北其脩孰多南北順㯐其衍幾何　朱子
　曰脩長也㯐狹而長也衍餘也此問四方長短若何
　若謂南北狹而長則其長處所餘又計多少也答曰
　地之形量固當有窮但既非人力所能徧歴算術所
　能推知而書傳臆說又不足信惟靈憲所言八極之
　廣原於歴算若有据依然非專言地之廣狹也柳對
　直謂其極無方則又過矣
問周公定豫州為天地之中東西南北各五千里今其
　邊無極而南方交趾際海道里夐殊何以云各五千
　里朱子曰此但以中國地段四方相去言之未說極
　邊與際海處南邊雖近海然地形則未盡如海外有
　島夷諸國則地雖連屬彼處海猶有底至海無底處
　地形方盡周公以土圭測天地之中則豫州為中而
　南北東西際天各逺許多至於北逺而南近則地形
　有偏耳所謂地不滿東南也
或問周禮以土圭之法測土深正日景以求地中日南
　則景短多暑日北則景長多寒日東則景夕多風日
　西則景朝多隂鄭註云日南謂立表處太南近日也
　日北謂立表處太北逺日也景夕謂日昳景乃中立
　表處太東近日也景朝謂日未中而景中立表處太
　西逺日也朱子曰景夕多風景朝多隂此二句鄭註
　不可非但説倒了看來景夕者景晩也謂日未中而
　景已中蓋立表處近南則取日近午前景短而午後
　景長也景朝者謂日已過午而景猶未中蓋立表太
　北而取日逺午前景長而午後景短也問多隂多風之
　説曰今近東之地自是多風如海邊諸郡極多風每
　如期而至如春必東風夏必南風不如此間之無定
　盖土地曠濶無髙山之限故風各以其方至某舊在
　漳泉驗之早間則風始生至午而盛午後則風力漸
　微至晚則更無一㸃風色未嘗少差蓋風隨陽氣生
　日方升則陽氣生至午而陽氣盛午後則陽氣微故
　風亦從而盛衰如西北邊多隂非特山髙障蔽之故
　自是陽氣到彼處衰謝蓋日到彼方午則彼已甚晚
　不乆即落故西邊不甚見日古語云蜀之日越之雪
　言其少也所以蜀有漏天言其地多雨如天漏然以
　此觀之天地之不甚濶以日月所照及寒暑風隂觀
　之可以騐矣
朱子曰河圖言崑崙者地之中也地下有八柱互相牽
　制名山大川孔穴相通素問曰天不足西北地不滿
　東南註云中原地形西北髙東南下今百川滿湊東
　之滄海則東西南北髙下可知矣
或問天竺國去處極濶朱子曰以崑崙山言之天竺直
　崑崙之正南所以土地濶而所生亦多異人水經云
　崑崙取嵩山五萬里看來不㑹如此逺蓋中國至于
　闐二萬里于闐去崑崙無緣更有三萬里文昌雜録
　記于闐遣使來貢獻使者自言其西千三百餘里即
　崑崙山今中國在崑崙之東南而天竺諸國在其正
　南水經又云黄河自崑崙東北流入中國如此則崑
　崙當在西南上或又云西北不知如何恐河流曲折
　多入中國後方見其東北流耳佛書所説阿耨山者
　即崑崙也云山頂有阿耨大池水分流四面去為四
　大水入中國者黄河入東海其三面各入南西北海
　如弱水黒水之類大抵地形如饅頭其撚尖則崑崙
　也
朱子曰自古無人窮至北海想北海只挨著天殻邊過
　緣北邊地長其勢北海不甚濶地之下與地之四邊
　皆海水周流地接水上與天接天包水與地
問佛家所謂天地四州之説果有之否曰佛書有之中
　國為南禪部州天竺諸國皆在南禪部州東弗于逯
　西瞿耶厄北鬱單越亦如鄒衍所説赤縣之類四州
　統名娑婆世界如是世界凡有幾所而娑婆世界獨
　居其中其形正圓故所生人物亦獨圓正象其地形
　蓋得天地之中氣其他世界則形皆偏側尖缺而環
　處娑婆世界之外不得天地之正氣故所生人物亦
　多不正但其言日初出時先照娑婆世界故其氣和
　其他世界則日之所照或正或昃故氣不和只他此
　説便自可破彼言日之所照必經歴諸世界了然後
　入地則一日之中須歴照四處方得周匝今纔照得
　娑婆一處即已曛黒若更照其他三處經多少時節
　如此則夜須極長何故今中國晝夜有均停時而冬
　夏漏刻長短相去亦不甚逺其説於是不通矣
朱子曰分野之説始見於春秋時而詳於漢志然今左
　傳所載大火辰星之説又却只因其國之先曾主二
　星之祀而已是時又未有所謂趙魏晉者然後來占
　星者又却有驗殊不可曉　魯齋鮑氏曰分星禮經
　所載不可磨也其説有三伶州鳩曰嵗星所在則我
　之分野古堪輿書亡後郡國所入非古嵗星或北或
　西與古受封所在不同一也唐虞及夏萬國殷周千
　七百國並依附十二州以係十二次之星法先王命
　親之意以主祀為重如封閼伯商丘主辰為商星商
　人是因封實沈大夏主參為夏星唐人是因唐後為
　晉參為晉星二也今以分野次舍考之青州在東𤣥
　枵却在北雍州在西鶉首却在南以至揚東南星紀
　在北冀東北大梁在西徐東降婁西豫與三河居中
　大火在正東鶉火在南此躔次之最差者也三説不
　同識者當自擇之　今按周禮春官保章氏以星土
　辨九州之地所封封域皆有分星以觀妖祥鄭氏註
　星土星所主土也封猶界也十二次之分星紀吳越
　也𤣥枵齊也娵訾衛也降婁魯也大梁趙也實沈晉
　也鶉首秦也鶉火周也鶉尾楚也壽星鄭也大火宋
　也析木燕也此分野之妖祥主用客星彗孛之氣為
　象
朱子曰冀州正是天地中間好風水山脈從雲中發來
　雲中正髙脊處自脊以西之水則西流入于龍門西
　河自脊以東之水則東流入于海前面一條黄河環
　繞右畔是華山自華來至中為嵩山是謂前案遂過
　去為泰山聳于左淮南諸山為第二重案江南諸山
　為第三重案
或問天下之山西北最髙朱子曰然自闗中一支生下
　函谷以至嵩少東盡泰山此是一支又自嶓冢漢水
　之北生下一支至揚州而盡江南諸山則又自岷山
　分一支以盡乎兩浙閩廣
朱子曰大凡兩山夾行中間必有水兩水夾行中間必
　有山江出岷山岷山夾江兩岸而行那邊一支去為
　江北許多去處這邊一支為湖南又一支為建康又
　一支為福建二廣
朱子曰岷山之脈其一支為衡山者已盡於九江之西
　其一支又南而東度桂嶺者則包湘源而北徑袁潭
　之境以盡於廬阜其一支又南而東度大庾嶺者則
　包彭蠡之源以北盡於建康其一支則又東包浙江
　之源而北其首以盡㑹稽南其尾以盡乎閩粤也
朱子曰江西山皆是五嶺贑上來自南而北故皆逆閩
　中山却是自北而南故皆順又曰閩中之山多自北
　來水皆東南流江浙之山多自南來水多北流
九峯蔡氏曰河北諸山根本脊脈皆自代北寰武嵐憲
　諸州乘髙而來其脊以西之水則西流以入龍門西
　河之上流其脊以東之水則東流而為桑乾幽冀以
　入于海其西一支為壺口太岳次一支包汾晉之源
　而南出以為析城王屋而又西折以為雷首又次一
　支乃為大行又次一支乃為恒山此大河北境之山
　也其江漢南境之山則岷山之脈其北一支為衡山
　而盡於洞庭之西其南一支度桂嶺北經袁筠之地
　至德安之敷淺原二支之間湘水間斷衡山在湘水
　西南敷淺原在湘水東北孔氏以為衡山之脈連延
　而為敷淺原者非也
　　　　右論地理之廣闊　愚按淮南子地形訓言
　　　　闔四海之内東西二萬八千里南北二萬六
　　　　千里禹乃使大章步自東極至于西極二億
　　　　三萬三千五百里七十五步使豎亥步自北
　　　　極至于南極二億二萬三千五百里七十五
　　　　步此皆荒誕無稽之語故今不取
程子曰今夫海水潮日出則水涸是潮退也其涸者已
　無也月出則潮水復生却不是將已涸之水為潮水
　自然能生也
邵子曰海潮者地之喘息也所以應月者從其類也
朱子曰潮汐之説余襄公言之尤詳大抵天地之間東
　西為緯南北為經故子午卯酉為四方之正位而潮
　之進退以月至此位為節耳以氣之消息言之則子
　者隂之極而陽之始午者陽之極而隂之始卯為陽
　中酉為隂中也　今按余襄公安道之言曰潮之漲
　退海非增减盖月之所臨則水往從之日月右轉而
　天左旋一日一周臨於四極故月臨卯酉則水漲乎東
　西月臨子午則潮平乎南北彼竭此盈往來不絶皆
　繫於月何以知其然乎夫晝夜之運日東行一度月
　行十三度有竒故太隂西沒之期常緩於日三刻有
　竒潮之日緩其期率亦如是自朔至望常緩一夜潮
　自望而晦復緩一晝潮朔望前後月行差疾故晦前
　三日潮勢長朔後三日潮勢大望亦如之月弦之際
　其行差遲故潮之去來亦合沓不盡盈虚消息一之
　於月隂陽之所以分也夫春夏晝潮常大秋冬夜潮
　常大蓋春為陽中秋為隂中嵗之有春秋猶月之有朔
　望也故潮之極漲常在春秋之中潮之極大常在朔
　望之後此又天地之常數也
古州馬氏曰禮記朝日曰朝致月曰夕江海之水朝生為
　潮夕至為汐日太陽也歴一次而成月月太隂也合
　於日以起朔隂陽消息晦朔弦望潮汐應焉由朔至
　望明生而為息自望及晦魄見而為消水隂物也而
　生于陽潮汐依日而滋長隨月而漸移日起於朔月
　盈於望一朔一望天西運一周有竒月東行迎日之
　所次月合於地下之中則日之所次也故潮平於地
　下之中而㑹於月潮於寅則汐於申潮於已則汐於
　亥兩辰而盈兩辰而縮日百刻刻為三分時得八刻
　三分刻之一周天三百六十五度四分度之一分十
　二次次得三十度八十分度之三十五日行一度月
　行十三度有竒漸逺於日故潮汐之期寖移日後六
　刻三分刻之一一朝夕而再至故一晦朔而再周朔
　後三日明生而潮壯望後三日魄見而汐湧每嵗仲
　春月落水生而汐微仲秋月明水落而潮倍减於大
　寒極隂而凝弱於大暑畏陽而縮隂陽消長不失其
　時故曰潮信
或問燕肅曰四海潮皆有漸惟浙江濤至則常如山嶽
　奮若雷霆奔激可畏何也答曰龕赭二山謂之海門
　岸狹勢逼湧而為濤耳若言狹逼則東溟自定海吞餘
　姚奉化二江侔之浙江尤甚狹逼潮來不聞有聲今
　浙江之口起自纂風北望嘉興大山水濶二百餘里
　海舶怖於上潬故取餘姚易舟而浮運河以達杭越
　蓋以南北岸下夾以沙潬隔礙洪波蹙遏潮勢夫月
　離震兊他潮已生惟浙江水未洎月徑巽乾潮來已
　半觸浪推滯後水益來於是溢於沙潬猛怒頓湧聲
　勢激射故起而為濤耳非山川淺狹使之然也
　　　　右論潮汐之消長　愚按先儒有言天包水
　　　　水承地而一元之氣升降於太空之中地乘
　　　　水力以自持與元氣相為升降氣升地沉則
　　　　水溢而為潮氣降地浮則水縮而為汐計日
　　　　十二辰由子至巳其氣為陽而陽之氣又自
　　　　有升降以運乎晝由午至亥其氣為隂而隂
　　　　之氣又自有升降以運乎夜一晝一夜合天
　　　　地之氣凡再升再降故一日之間潮汐皆再
　　　　焉當卯酉之月則隂陽之交也氣以交而盛
　　　　故潮之大也獨異於他月當朔望之後則天
　　　　地之變也氣以變而盛故潮之大也獨異於
　　　　他日其説見於臨安志甚詳今剟其大㫖著
　　　　於此
　
　
　
　
　
　
　
　
　
　
　理學類編卷四
欽定四庫全書
　理學類編卷五　　　　　明　張九韶　撰
　　　鬼神
易繫辭曰原始反終故知死生之說精氣為物遊魂為
　變是故知鬼神之情狀　程子曰人能原始知所以
　生便能要終知所以死又曰原始則足以知其終反
　終則足以知其始死生之說如是而已矣故必以春
　為始而原之其必有冬以冬為終而反之其必有春
　死生者其與是類也或問遊魂為變是變化之變否
　曰既是變則存者亡堅者腐更無物也又問鬼神果
　有情狀否曰有之曰既有情狀必有鬼神矣曰易說
　鬼神便是造化也　張子曰精氣者自無而有遊魂
　者自有而無自無而有神之情也自有而無鬼之情
　也自無而有故顯而為物神之狀也自有而無故隠
　而為變鬼之狀也　朱子曰原者推之於前反者要
　之於後隂精陽氣聚而成物神之伸也魂遊魄降散
　而為變鬼之歸也又曰反只如摺轉來謂推原其始摺
　轉來㸔其終如回頭之義是反囬來觀其終也精氣
　為物遊魂為變此是兩箇合一箇離精氣合則魂魄
　凝結而為物離則陽已㪚而隂無所歸故為變又曰
　精氣為物是合精與氣而成氣魂而精魄也遊魂為
　變則是魂魄相離雖只說遊魂而不言魄而離魄之
　意自可見矣
宰我曰吾聞鬼神之名不知其所謂子曰氣也者神之
　盛也魄也者鬼之盛也合鬼與神教之至也衆生必
　死死必歸土是之謂鬼骨肉斃于下隂為野土其氣
　發揚于上為昭明焄蒿悽愴此百物之精也神之著
　也　鄭氏曰氣謂嘘吸出入者耳目之聰明為魄隂
　讀為䕃言人之骨肉䕃於地中為土壤焄謂香臭也
　蒿謂氣蒸出貌一言衆生此言百物明其與人同也
　不如人貴耳　朱子曰鬼神之露光處是昭明其氣
　蒸上處是焄蒿使人精神竦動處是悽愴又曰焄蒿
　是鬼神精氣交感處
子曰鬼神之為徳其盛矣乎視之而弗見聴之而弗聞
　體物而不可遺使天下之人齊明盛服以承祭祀洋
　洋乎如在其上如在其左右　朱子曰為徳猶言性
　情功效鬼神無形與聲然物之終始莫非隂陽合散
　之所為是其為物之體而物所不能遺也然能使人
　畏敬奉承而發見昭著如此乃其體物而不可遺之
　驗也　定宇陳氏曰此章自體物而不可遺以上所
　謂鬼神所包甚濶凡天地造化日月風雨霜露雷霆
　四時寒暑晝夜潮水消長草木生落人生血氣盛衰
　萬物生死無非鬼神自使人齊明以下方是就無所
　不包之鬼神中提出所當祭祀之鬼神來說見得鬼
　神随祭而在流動充滿昭著發見無所不在所謂體
　物而不可遺者可驗於此
季路問事鬼神子曰未能事人焉能事鬼敢問死曰未
　知生焉知死　程子曰晝夜者死生之道也知生之
　道則知死之道盡事人之道則盡事鬼之道死生人
　鬼一而二二而一者也　朱子曰問事鬼神盖求所
　以奉承祭祀之意而死者人所必有不可不知皆切
　問也然非誠敬足以事人則必不能事神非原始而
　知所以生則必不能反終而知所以死盖幽明始終
　初無二理但學之有序不可躐等故夫子告之以此
樊遲問知子曰務民之義敬鬼神而逺之可謂知矣
　程子曰人多信鬼神惑也而不信者又不能敬能敬
　能逺可謂知矣　朱子曰専用力於人道之所宜而
　不惑於鬼神之不可知知者之事也　饒氏曰務民
　之義敬鬼神而逺之兩句當合看如未病而謹疾有
　病而問醫此人事之所宜也若不務此而専禱鬼神
　是不知也為善去惡亦人道之所宜也或者不務為
　善而専媚神以求福不務去惡而専求神以免禍是
　不知也夫鬼神謂之無則洋洋如在謂之有則不可
　度思當於有無間處之
程子曰鬼神天地之功用造化之迹也　朱子曰功用
　只是論發見者如寒來暑往日來月往春生夏長皆
　是又曰風雨露雷日月晝夜此造化之迹也此是公
　平正直鬼神若所謂嘯于梁觸于胸此則不正邪暗
　或有或無或去或來或聚或散者又曰古之戰場往
　往有鬼彼皆强死固宜未㪚問此亦造化之跡乎曰
　若論正理則如樹上忽生出花葉空中忽然有雷電
　風雨此便是造化之跡但人所常見故不之怪忽聞
　鬼嘯見鬼火則便以為怪不知此亦造化之跡但不
　是正理故以為妖怪耳
張子曰鬼神者二氣之良能也　朱子曰良能是說往
　來屈伸乃理之自然非有安排措置二氣是隂陽良
　能是其靈處又曰伊川謂鬼神者造化之跡却不如
　横渠所謂二氣之良能盖程子之說固好但只渾淪
　在這裏張子之說分明便見有箇隂陽在　饒氏曰
　造化之跡指其屈伸者而言二氣良能指其能屈能
　伸者而言程子說得粗張子說得精程子只說他屈
　伸之跡不說他靈處又曰良能是指鬼神之性情而
　言
張子曰物之初生氣日至而滋息物生既盈氣日反而
　遊散至之謂神以其伸也反之謂鬼以其歸也天地
　不窮寒暑耳衆動不窮屈伸耳鬼神之實不越乎二
　端而已矣　問滋息是生息之息是止息之息朱子
　曰只是生息又曰人是方生而天地之氣只管增添
　在身上漸長漸大至極盛了又漸衰耗以至于散
　平巖葉氏曰物自少以至壯氣日至而滋息息者生
　而就滿也自壯以至老氣日反而遊㪚㪚者消而就
　盡也
張子曰氣於人生而不離死而遊散者魂聚成形質雖
　死而不散者魄
張子曰鬼神往來屈伸之義故天曰神地曰祗人曰鬼
　神祇者歸之始歸往者來之終　朱子曰天下萬物
　萬事自古及今只是箇隂陽消息屈伸横渠將屈伸
　來說鬼神說得變通又曰鬼神屈伸也如風雨雷電
　初發時神也及風止雨過雷往電息則鬼也又曰鬼
　神只是氣屈伸往來者氣也天地間無非氣人之氣
　與天地之氣常相接無間斷人自不見人心纔動便
　達於氣便與這屈伸往來者相感通問來而伸者為
　神往而屈者為鬼凡隂陽魂魄人之嘘吸皆然不獨
　死者為鬼生者為神故横渠云神祇者歸之始歸往
　者來之終曰然問既屈之氣又自有屈伸曰祭祀致
　得鬼神來格便是既屈之氣又能伸也
邵子曰鬼神無形而有用其情狀可得而知也於用則
　可見之矣若人之耳目鼻口手足草木之枝葉華實
　顔色皆鬼神之所為也福善禍淫主之者誰邪聰明
　正直有之者誰邪不疾而速不行而至任之者誰邪
　皆鬼神之情狀也　觀物張氏曰管子云流行於天
　地之間者謂之鬼神鬼神者太極之英氣正理行乎
　兩間為天地之用者也氣其狀也理其情也
邵子曰氣形盛則魂魄盛氣形衰則魂魄亦從而衰矣
　魂随氣而變魄随形而止故形在則魄存形化則魄
　散
或問死生之說上蔡謝氏曰人死時氣盡也曰有鬼神
　否曰余當時亦曽問明道先生先生云待向汝道無
　來汝怎生信得及待向汝道有來汝但去尋討㸔
或問鬼神之說其詳奈何朱子曰鬼神之義孔子所以
　告宰我者見於祭義之篇其說已詳而鄭氏釋之亦
　已明矣其以口鼻之嘘吸者為魂耳目之精明者為
　魄盖指血氣之類以明之程子張子更以隂陽造化
　為說則其意又廣而天地萬物之屈伸往來皆在其
　中矣盖陽魂為神隂魄為鬼是以其在人也隂陽合
　則魂凝魄聚而有生隂陽判則魂升為神魄降為鬼
　易大傳所謂精氣為物遊魂為變故知鬼神之情狀
　者正以明此而書所謂徂落者亦以其升降為言耳
　若又以其往來者言之則來者方伸而為神往者既
　屈而為鬼盖二氣之分實一氣之運故陽主伸隂主
　屈而錯綜以言亦各得其義焉　問鄭氏云口鼻之
　嘘吸者為魂耳目之精明者為魄先生謂此盖指血
　氣之類言之口鼻之嘘吸是以氣言耳目之精明是
　以血言目之精明以血言可也耳之精明何故亦以
　血言朱子曰醫家以耳屬腎精血盛則聴聰精血耗
　則耳聵矣氣為魂血為魄又問眼體也眼之光為魄
　耳體也何以為耳之魄曰能聴者便是如老人耳重
　目昏便是魄漸要散又曰陽魂為神隂魄為鬼鬼者
　隂之靈神者陽之靈此以二氣言也然二氣之分實
　一氣之運故凡氣之來而方伸者為神氣之往而既
　屈者為鬼陽主伸隂主屈此以一氣言也故以二氣
　言則隂為鬼陽為神以一氣言則方伸之氣亦有伸
　有屈其方伸者神之神其既屈者神之鬼既屈之氣
　亦有屈有伸其既屈者鬼之鬼其來格者鬼之神天
　地神物皆然不離此氣之往來屈伸合散而已此所
　謂可錯綜而言者也又曰二氣之分即一氣之運以
　分言之則精為隂而氣為陽故魄為鬼而魂為神以
　運言之則消為隂而息為陽故伸為神而歸為鬼然
　魂性動故當其伸時非無魄也而必以魂為主魄性
　靜故方其歸時非無魂也而必以魄為主則亦初無
　二理矣
朱子曰子産有言物生始化曰魄既生魄陽曰魂盖甞
　推之物生始化云者謂受形之初精血之聚其間有
　靈者名之曰魄也既生魄陽曰魂者既生此魄便有
　暖氣其間有神者名之曰魂也二者既合然後有物
　易所謂精氣為物者是也及其散也則魂遊而為神
　魄降而為鬼矣　北溪陳氏曰所謂始化是胎中畧
　成形時人初間纔受得氣便結成箇胚胎模様是魄
　既成魄便漸漸會動屬陽曰魂及形既生矣神發知
　矣故人之知覺屬魂形體屬魄
朱子曰天地間如消底是鬼息底是神生底為神死底
　為鬼四時春夏為神秋冬為鬼人之語為神黙為鬼
　動為神靜為鬼呼為神吸為鬼或問氣魄曰魄屬鬼
　氣屬神析木煙出是氣滋潤底是魄人之語言動作
　是氣屬神精血是魄屬鬼發用底皆屬神是氣靜定
　底皆屬隂是魄知識底是神記事底是魄人初生時
　氣多魄少後來魄漸盛既老魄又少所以耳聾目昏
　精力衰記事不定
問草木土石有魄而無魂否朱子曰易說精氣為物則
　是有精氣方有魂魄草木土石不可以魂魄論但出
　底氣便是魂精便是魄譬如燒香煙便是魂燒出漿
　汁來是魄魂者魄之光燄魄者魂之根本又問體魄
　有分别如耳目是體聰明是魄曰然魂者氣之神魄
　者體之神淮南子註謂魂人陽神魄人隂神此說好
問魂魄隂陽之義朱子曰魂如火魄如水又問鬼神便
　是精神魂魄曰然且就一身㸔自㑹笑自有許多聰
　明知識虚空之中忽然有風雨有雷電這是如何得
　恁地這都是隂陽相感都是鬼神㸔得到此見這一
　身只有箇軀殻在這裏内外無非天地隂陽之氣所
　以横渠云天地之塞吾其體天地之帥吾其性只是
　一箇道理
朱子曰魂魄死者之神靈盖魂神而魄靈魂氣而魄精
　魂陽而魄隂魂動而魄靜生則魂載其魄魄檢其魂
　死則魂遊散而歸於天魄淪墜而歸於地也
朱子曰精氣就物而言魂魄就人而言鬼神離乎人物
　而言生則謂之精氣死則謂之魂魄物則謂之鬼神
朱子曰魂氣升于天體魄歸于土神氣上升鬼魄下降
　不特人也凡物之枯敗其香氣騰上物則腐於下又
　曰天地隂陽之氣交合便成人物氣便是魂精便是
　魄到得將死熱氣上出所謂魂升下體漸冷所謂魄
　降
或問天地之化雖生生不窮然而有聚必有散有生必
　有死能原始而知其聚而生必知其後必散而死能
　知其生也得於氣化之日初無精神寄寓於太虚之
　中則知其死也與氣俱散無復更有形象尚留於㝠
　漠之内朱子曰死便是都散無了又問遊魂為變間
　有為妖孽者是如何曰遊字是漸漸散若妖孽者多
　是不得其死其氣未散故鬱結成妖孽若尫羸病死
　的人這氣消耗盡了方死豈得更鬱結而成妖孽然
　不得其死者久之亦散也
或問世人有為精怪迷惑此理如何朱子曰家語有之
　曰山之怪曰䕫魍魎水之怪曰龍罔象土之怪曰羵
　羊皆是氣之雜揉乖亂所生以為無則不可如冬寒
　夏熱春榮秋枯此理之正也有時忽夏寒冬熱冬月
　開一朶花豈可謂無此理但非正耳故謂之怪孔子
　所以不語學者未須理㑹也
叔器問先生前日說日為神夜為鬼所以鬼夜出如何
　朱子曰間有然者亦不能皆然夜屬隂且如妖鳥皆
　隂類故皆夜鳴
南軒張氏曰鬼神之說合而言之來而不測謂之神往
　而不返謂之鬼分而言之天地山川風雷之屬凡氣
　之可接者皆曰神祖考祀享於廟曰鬼就人物言之
　聚而生為神散而死曰鬼又就一身言之魂氣為神
　體魄為鬼凡六經所稱盖不越是數端然一言以蔽
　之莫非造化之跡而語其徳則誠而已
北溪陳氏曰自天地言之天屬陽神也地屬隂鬼也就
　四時言之春夏氣之伸屬神秋冬氣之屈屬鬼又自
　晝夜分之晝屬神夜屬鬼就日月言之日屬神月屬
　鬼又如鼓之以雷霆潤之以風雨是氣之伸屬神及
　至收斂後帖然無蹤跡是氣之歸屬鬼以一日言之
　則旦起日方升屬神午以後漸退屬鬼如草木生枝
　生葉時屬神衰落時屬鬼如潮之來屬神潮之退屬
　鬼凡氣之伸者皆為陽屬神凡氣之屈者皆為隂屬
　鬼古人論鬼神大槩如此更在人自體究又曰就人
　身上細論大概隂陽二氣會在吾身之中為鬼神以
　寤寐言則寤屬陽寐屬隂以語黙言則語屬陽黙屬
　隂動靜進退行止皆有隂陽凡屬陽者皆為神為魂
　凡屬隂者皆為魄為鬼人自孩提至於壯是氣之伸
　屬神中年以後漸漸衰老是氣之屈屬鬼以生死論
　則生者氣之伸死者氣之屈就死上論則魂之升者
　為神魄之降者為鬼魂氣本乎天故騰上體魄本乎
　地故降下書言帝乃徂落徂是魂之升上落是魄之
　降下者也
勉齋黄氏曰鬼神之說其别有三在天之鬼神隂陽造
　化是也在人之鬼神人死為鬼是也祭祀之鬼神神
　示祖考是也三者雖異其所以為鬼神者則同知其
　異又知其同斯可以語鬼神之道矣
魯齋鮑氏曰隂陽二氣散在兩間觸目無非鬼神者不
　隨他地頭去分别則混為一區幽明惑亂而人道不
　立矣故在天為日月星辰風雨霜露四時寒暑必有
　鬼神行乎其間顯然可見書所謂禋於六宗是也自
　當作一類㸔在地則五嶽四瀆山君川后能出興雲
　雨以助化工不可謂無武成所謂所過名山大川是
　也自當作一類㸔有功徳在民載在祀典如韓子所
　謂勾龍后稷以功孔子以徳為聖為賢歴萬世而不
　可磨滅者自當作一類㸔如人死曰鬼氣已散了子
　孫精誠聚處則祖考來格論語所謂祭如在祭神如
　神在不特士祭其先為然自天子至於庻人皆有等
　級分際不可踰越自當作一類㸔下而至於山䕫土
　羵水罔木妖或懸箕附穎或生霆起鶴天地間自有
　此等遊魂鬼術足以惑人不可謂無但非正理亦當
　自作一類㸔
　　　　右論鬼神之情狀　愚按鬼神之說先儒論
　　　　之詳矣盖天地之間隂陽之氣流動充滿莫
　　　　非鬼神即天地之大言之日月雷電風雲雨
　　　　露皆鬼神也春夏秋冬晦明晝夜皆鬼神也
　　　　即人身之微言之動止語黙寤寐嘘吸皆鬼
　　　　神也生長老死精氣魂魄皆鬼神也以至山
　　　　川之融結潮汐之消長皆鬼神也草木之榮
　　　　枯華實之開落皆鬼神也不此之論而指土
　　　　木偶人以為神魑魅魍魎以為鬼是皆愚民
　　　　無知之論曽可以此論正大之鬼神哉
子曰非其鬼而祭之諂也　朱子曰非其鬼謂非所當
　祭之鬼諂求媚也　南軒張氏曰祀典自天子至於
　庶人各有其分而不可踰盖天理也有是理則有是
　鬼神若於非所當祭而祭焉既無其理何享之有
祭如在祭神如神在　程子曰祭祭先祖也祭神祭外
　神也祭先主於孝祭神主於敬　范氏曰君子之祭
　七日戒三日齋必見所祭者誠之至也是故有其誠
　則有其神無其誠則無其神可不謹乎吾不與祭如
　不祭誠為實禮為虛也
或問名山大川能興雲致雨何也程子曰是氣蒸成耳
　又問既有氣莫須有神否曰只氣便是神也今人不
　知此理纔有水旱便去廟中祈禱不知雨露是甚物
　從何處出却於廟中求邪名山大川能興雲致雨却
　都不說著只於土木人身上求之土木人身上有雨
　露邪世人只因祈禱有雨遂指為靈豈知適然
問先王祭享鬼神則甚謝氏曰是他意思别三日齊五
　日戒求諸隂陽四方上下盖是要集自家精神所以
　王假有廟必於渙與萃言之雖然如是以為有亦不可
　以為無亦不可這裏有妙理於若有若無間斷制得
　去始得曰如此却是鶻突也曰不是鶻突自家要有
　便有要無便無始得鬼神在虚空中辟塞滿觸目皆
　是為他是天地間妙用祖考精神便是自家精神
　或問上蔡說鬼神云道有便有道無便無與范氏說有
　其誠則有其神無其誠則無其神同否朱子曰有其
　誠則有其神無其誠則無其神便是合有底我若誠
　則有之不誠則無之合有底當有合無底當無上蔡
　說得麄了只合當道有底從而有之則有合無底自
　是無了便從而無之今却只說道有便有道無便無
　則不可
問性即是理不可以聚散言聚而生散而死者氣也所
　謂精神魂魄有知有覺者氣也故聚則有散則無若
　理則亘古今常存不復有聚散消長朱子曰只是這
　箇天地隂陽之氣人與物皆得之氣聚則為人散則
　為鬼然其氣雖已散這箇隂陽天地之理生生不窮
　祖考之精神魂魄雖已散子孫之精神魂魄自相屬
　故祭祀之禮盡其誠敬便可以致得祖考之魂魄這
　箇自是難說㸔既散後一似都無了然能盡其誠敬
　便有感格亦緣是理常只在這裏也
問人之死也不知魂魄便散否朱子曰固是散又問子
　孫之祭祀却有感格者如何曰畢竟子孫是祖先之
　氣他氣雖散他根却在這裏盡其誠敬則亦能感召
　得他氣聚在此如水波漾後水非前水後波非前波
　然却通只是一水波子孫之氣與祖考之氣亦是如
　此他那氣當下自散了然他根却在這裏根既在此
　又却能引聚得他那氣在此此事難說要自人㸔得
朱子曰古人到祭祀處便招呼得來問祖先已死以何
　而來曰只是以我之祭承接其氣便有來底道理又
　曰人死雖是魂魄各散要之魄又較定須是招魂來
　復這魄要他相合聖人教人子孫常常祭祀是要聚
　得他
問人之禱天地山川是以我之有感彼之有子孫之祭
　先祖是以我之有感彼之無朱子曰神祇之氣常屈
　伸而不已人鬼之氣則消散而無餘然其消散亦有
　久速之異祭祀之感格或求之隂或求之陽各從其
　類求則俱來然非有一物積于虛空之中以待子孫
　之求也但主祭者既是他一氣之流𫝊則盡其誠敬
　感格之時此氣固寓此也又問祖考精神便是自家
　精神故齊戒祭祀則可以來格若旁親外親之屬則
　其精神非我之精神矣豈於此但以理感之而不以
　氣乎曰但所祭者其精神魂魄無不感通盖本從一
　源中流出初無間斷雖天地山川鬼神亦然也
問祭天地山川而用牲幣酒醴者只是表吾心之誠邪
　抑有其氣來格也朱子曰若道無神來享時自家祭
　甚底肅然在上令人奉承敬畏是甚物若謂其有雲
　車風馬擁從而來則又誕矣
問鬼神中有謂祖宗是天地間一箇總氣因子孫祭享
　而聚散朱子曰他這說便是上蔡說道要有時便有
　道要無時便無是皆由乎人矣鬼神是合有底物事
　祖宗亦是同此一氣但有箇總腦處子孫這身上祖
　宗之氣便在此他是有箇血脉貫通所以神不歆非
　類民不祀非族只為這氣不相關如天子祭天地諸
　侯祭山川大夫祭五祀雖不是我祖宗然天子者天
　地之主諸侯者山川之主大夫者五祀之主我主得
　他他氣便總統在我身上便是箇相關處問祭古聖
　賢如何曰聖賢道在萬物功在萬世今行聖賢之道
　𫝊聖賢之心便是負荷這物事此氣便與相通如釋
　奠列許多籩豆設許多禮儀不是為此姑謾為之耳
問先生所答廖子晦書有云死氣之已㪚者既化而無
　有矣而根於理之日生者則固浩然而無窮此莫是
　說天地之氣否朱子曰此氣只一般雖有天神地示
　人鬼其實則一若有子孫底固是引得氣聚不成無
　子孫底氣便絶了他血氣雖不流𫝊他那生生不已
　底亦自浩然日生而無窮禮諸侯祭其國之無後者
　如齊祭爽鳩氏之類盖他先主此國來理合祭他非
　在其國便不當祭理合如此便有此氣所以晉侯夢
　康叔云相奪予享當祭不祭宜其如此又如晉侯夢
　黄熊入寢為鯀之神亦是此類不惟有子孫者方有
　感格其無子孫者氣亦未甞亡也又問人死氣散若
　如此說氣又未甞散也曰如今祭勾芒更是逺只是
　理合當祭便有此氣要之天地人只是這一氣所以
　說洋洋如在其上如在其左右虚空拍塞無非此理
　自要人㸔得活難以言曉也
或問祭夫子不當以塑像只當用木主曰向日白鹿洞
　欲塑孔子像於殿某謂不必但設一空殿臨時設席
　祭之不然只塑孔子坐於地上則可用籩豆簠簋今
　塑像髙髙在上而設器皿於地甚無義理
問鬼者隂之靈神者陽之靈司命中霤竈與門行人之
　所用者有動有靜有行有止故亦有隂陽鬼神之理
　古人所以祀之然否朱子曰有此物則有此鬼神莫
　非隂陽之所為也若細分之則户竈屬陽門行屬隂
　中霤兼統隂陽就一事之中又自有隂陽也
問今愚民於村落創立一祠合聚以祈禱之其神便靈
　何也朱子曰衆心之所輻凑便有生氣所以祭神必
　用血肉者盖欲藉他之生氣耳如古人釁廟釁龜之
　意皆然輔廣曰人心聚處便有神故古人郊則天神
　格廟則人鬼享亦是此理曰固是但古人之心正故
　其神亦正後世人心不正故所感無由而正因言古
　人祭山川只是設壇位以行禮祭時便有祭了便無
　故不䙝凟後世却先立一箇廟貌在此所以反致惑
　亂人心倖求非望無所不至
北溪陳氏曰大凡不當祭而祭皆曰淫祀淫祀無福由
　脉絡不相關之故後世祀典只縁佛老亂了如老氏
　設醮以庻人祭天有何關繫如釋迦本是胡神與中
　國人何相關只如忠臣義士配享元勲君是已不當
　祭皆與我無干涉自聖學不明鬼神情狀都不曉如
　畫星辰都畫箇人以星君目之如泰山曰天齊仁聖
　帝唐為天齊王至本朝以東方主生加仁聖二字封
　帝帝只是一上帝而已安有一山而謂之帝今立廟
　儼然人形貌垂旒端冕衣裳而坐又立后殿於其後
　不知又是何山可以當其配而為夫婦邪據泰山魯
　封内惟魯公可以祭今隔一江一淮與南方地脉全
　不相涉而所在州縣皆髙東嶽行祠亦失於不講明
　之故南嶽廟向者回祿劉太尉欲再造問於五峯先
　生先生答以天道人事本一理在天為皇天上帝在
　人為大君五嶽視三公與皇天上帝並為帝則天道
　亂矣大君有二則人道亂矣而世俗為貌像為立配
　為置男女屋而貯之䙝凟神祇之甚南軒又詳之曰
　川流山峙是其形也而人之也何居其氣之流通可
　以相接也而宇之也何居皆可謂正大之論可以發
　愚䝉破聾瞽
陳氏又曰江淮以南自古多淫祀以其在蠻夷之域不
　沾中華禮義狄仁傑毁江淮淫祀一千七百區所存
　者夏禹伍子胥二廟伊川猶以存伍子胥廟為未是
　伍子胥可血食於呉而不可血食於楚今去狄公未
　久而淫祠極多皆縁世教不明而世俗好怪耳　今
　按程子遺書載范文甫赴河清尉問於伊川先生曰
　到官三日例須謁廟如何伊川曰正者謁之如社稷
　先聖是也其他古先賢哲亦當謁之又問城隍如何
　曰城隍不與土地之神社稷而已又問恐駭衆聴曰
　昔狄仁傑毁江淮淫祠千七百處所存惟呉太伯伍
　子胥耳今人做不得以謂時不可是誠不然只是無
　狄仁傑耳當時子胥廟存之亦無謂
陳氏又曰後世㸔理不明諸神廟有靈感響應者則以
　為英靈神聖之祠在生必聰明正直之人也殊不知
　此類煞有曲折一様是富貴權勢等人如伯有為厲
　子産所謂用物精多則魂魄强之類一様是壯年蹈
　白刃而死英魂不散底人一様是生稟氣厚精神强
　底人死後未便消散一様是人塑神像時捉箇生禽
　獸之猛鷙者如猴鳥之屬生蔵於腹中此物皆生被刼
　而死魂魄不散便㑹有靈一様是人心歸以為靈則
　人精神都聚在那上便自㑹靈一様是山川雄峙廟
　宇坐得其穴其氣自靈又有是人之本心自有靈處
　自極其誠敬則精神聚㑹凡所占之事自有脉絡相
　關便自然感應只緣都是一理一氣所謂齊戒以神
　明其徳即此意
唐𤣥宗好鬼神以太常博士王璵為祠祭使祈禱或焚
　紙錢類巫覡習禮者羞之　致堂胡氏曰古者祭必
　用幣所以交神猶人之相見有贄以為禮非利之也
　後世淫祀既衆於是廢幣帛而用楮泉是以賄交於
　神也使神而果神也夫豈可賄使其不神而可賄也
　又安用事雖然王璵行之而世以為羞則當時猶未
　盡用也今舉四海用之而未有革之者不亦悲乎
　　　　右論祭祀感通之理　愚按古人之祭祀鬼
　　　　神非以求福也將以盡報本之意耳是以竭
　　　　其誠敬薦其時物而奉其祭祀故能致鬼神
　　　　之來格後世此理不明其所以事鬼神者既
　　　　無誠敬之心徒從事於禱祈之語於是古人
　　　　報本之意亡矣吁
　
　理學類編卷五
欽定四庫全書
　理學類編卷六　　　　　明　張九韶　撰
　　　人物
易繫辭曰天地絪緼萬物化醇男女搆精萬物化生
　朱子曰絪緼交密之狀醇謂厚而凝也言氣化者也
　化生形化者也　魯齋鮑氏曰天地是劈初隂陽之
　氣結成立其大者以為之主便是箇坯墣子然後為
　父為母生人生物千變萬化皆不出此所以充塞宇
　宙何莫非隂陽之氣也
禮記曰故人者天地之德隂陽之交鬼神之㑹五行之
　秀氣也　朱子曰天地之德理也隂陽之交鬼神之
　㑹氣也交者其氣之妙合㑹者其氣之凝聚而成形
　者也　真氏曰天地之德指乾坤健順而言此天地
　之理人之所得以為性者也隂陽鬼神五行皆指氣
　而言流行天地之間而人之所得以為形者也然氣
　之流行理實寓焉非氣之外有所謂理也但理無不
　善氣則有清濁昏明之不同耳　北溪陳氏曰禮運
　言人者隂陽之交鬼神之㑹說得亦親切此真聖賢
　之遺言非漢儒所能道也盖人受隂陽二氣而生此
　身莫非隂陽如氣陽而血隂脉陽而體隂頭陽而足
　隂上體為陽下體為隂至於口之語黙目之寤寐鼻
　息之呼吸手足之屈伸皆是隂陽分屬不特人如此
　凡萬物皆然
周子曰無極之真二五之精妙合而凝乾道成男坤道
　成女二氣交感化生萬物萬物生生而變化無窮焉
　　朱子曰真以理言精以氣言妙合者太極二五本
　混融而無間也凝者聚也氣聚而成形也盖性為之
　主而隂陽五行為之經緯錯綜又各以類凝聚而成
　形焉陽而健者成男則父之道也隂而順者成女則
　母之道也是人物之始以氣化而生者也氣聚成形
　則形交氣感遂以形化而人物生生變化無窮矣又
　曰無極是理二五是氣無極之理便是性性為之主
　而二氣五行經緯錯綜於其間也凝只是此氣結聚
　自然生物若不如此結聚亦何由造化得萬物出來
程子曰萬物之始氣化而已既形氣相禪則形化長而
　氣化消　朱子曰氣化是當初一箇人無種後自生
　出來底形化却是有此一箇人後乃生生不窮底
程子曰隂陽之運升降盈縮未甞少息陽常盈隂常虧
　一參差不齊而萬變生焉譬如磨既行齒都不齊既
　不齊便生出萬變　朱子曰太極分開只是兩箇隂
　陽都括盡天下事物千變萬化只是他兩箇隂氣流
　行則為陽陽氣流行則為隂只這一氣消長進退做
　出古今天地間無限事出來
程子曰天地儲精得五行之秀者為人　朱子曰得五
　行之秀者為人只說五行而不說隂陽者盖做這人
　須要五行方做得成然隂陽便在五行中如甲乙木
　甲便是陽乙便是隂丙丁火丙便是陽丁便是隂不
　須更說隂陽而隂陽在其中矣
程子曰隕石無種種於氣麒麟無種亦氣化厥初生民
　亦如是至如海濵露出沙灘便有百蟲禽獸草木無
　種而生此猶是人所見若海中島嶼稍大人不到者
　安知其無種之人不生於其間若已有人類則必無
　氣化之人又問人初生時還以氣化否曰此必燭理
　當徐論之且如海上忽露出沙島便有草木生有土
　而生草木不足怪既有草木自然禽獸生焉曰今天
　下未有無父母之人古有氣化今無氣化何也曰有
　兩般有全是氣化而生者若腐草化為螢是也既是
　氣化到合化時自化有氣化生之後而種生者且如
　人身上著新衣服過幾日便有蟣蝨生其間此氣化
　也氣既化後更不化便以種生去此理甚明
張子曰天地之始固未甞先有人也則人固有化而生
　者矣盖天地之氣生之也　朱子曰天地之初如何
　討箇種自是氣蒸結成兩箇人後方生許多物事所
　以先說乾道成男坤道成女後方説化生萬物當初
　若無那兩箇人如今如何有許多人那兩箇人便似
　而今人身上蝨自然變化出來
張子曰遊氣紛擾合而成質者生人物之萬殊隂陽兩
　端循環不已者立天地之大義　或問横渠此言是
　言二氣混沌之初天地未判之時為復是亘古亘今
　如此朱子曰只是統說只今便如此又曰晝夜運而
　無息者便是隂陽兩端其四邊散出紛擾者便是遊
　氣以生人物之萬殊此正如麵磨相似其四邊只管
　層層撒出天地之氣運轉無已只管層層撒出人物
　其中有粗有細故人物有偏有正有精有粗又曰隂
　陽循環如磨遊氣紛擾如磨中出者易曰剛柔相磨
　八卦相盪此隂陽之循環也乾道成男坤道成女此
　遊氣之紛擾也　鮑氏曰一元之氣畧無停間只是
　生出許多物天地只是包得許多氣在裏無出處衮
　一畨便生一畨物造化之運如磨其生物似磨中撒
　出來有精有粗只是不齊
張子曰乾稱父坤稱母予兹藐焉乃混然中處故天地
　之塞吾其體天地之帥吾其性民吾同胞物吾與也
　　朱子曰天陽也以至健而位乎上父道也地隂也
　以至順而位乎下母道也人稟氣於天賦形於地以
　藐然之身混合無間而位乎中子道也然不曰天地
　而曰乾坤者天地其形體也乾坤其性情也乾者健
　而無息之謂萬物之所以資始也坤者順而有常之
　謂萬物之所資以生者也是乃天地之所以為天地
　而父母乎萬物者故指而言之人物並生於天地間
　其所資以為體者皆天地之氣塞乎兩間者也其所
　得以為性者皆天地之志為氣之帥者也然體有偏
　正之殊故其於性也不無明暗之異惟人也得其形
　氣之正是以其心之最靈而有以通乎性命之全體
　於並生之中又為同類而最貴焉故曰同胞則其視
　之也皆如己之兄弟矣物則得夫形氣之偏而不能
　通乎性命之全故與我不同類而不若人之貴然原
　其體性之所自是亦本之天地而未甞不同也故曰
　吾與則其視之也亦如己之儕輩矣　北溪陳氏曰
　塞字是就孟子浩然之氣塞乎天地句掇一字來說
　氣帥字是就孟子志氣之帥也句掇一字來說理
朱子曰天道流行發育萬物其所以為造化者隂陽五
　行而已而所謂隂陽五行者又必有是理而後有是
　氣及其生物則又必因是氣之聚而後有是形故人
　物之生必得是理然後有以為健順仁義禮智之性
　必得是氣然後有以為魂魄五藏百骸之身周子所
　謂無極之真二五之精妙合而凝者正謂此也然以
　其理而言之則萬物一原固無人物貴賤之殊以其
　氣而言之則得其正且通者為人得其偏且塞者為
　物是以或貴或賤而不能齊也
或問太極圖下二圈固是乾道成男坤道成女各有一
　太極也若曰乾道成男坤道成女方始萬物化生易
　中却云有天地然後有萬物有萬物然後有男女如
　何朱子曰太極圖所說乃生物之初隂陽之精自凝
　結成兩箇後來方漸漸生去萬物皆然如牛羊草木
　皆有牝牡一為陽一為隂萬物有生之初亦各自有
　兩箇故曰二五之精妙合而凝
朱子曰乾道成男坤道成女凝體於造化之初二氣交
　感化生萬物流形於造化之後者理之常也若姜嫄
　簡狄之生稷契則又不可以先後言矣此理之變也
魯齋鮑氏曰天地之氣交而生人物觀其所交則氣之
　所至可以知其類之所從出矣天氣交乎地於人為
　男於物為牡地氣交乎天於人為女於物為牝男女
　牝牡又自交而生生化化之類不窮人物既生氣随
　天地之氣升降交感人得天地之中氣四方之氣無
　不感物得天地之偏氣而亦各随所感故觀天地之
　氣交可以知人物之初生矣觀天地之氣感可以知人
　物之相生矣
問人之生也精氣凝時此理便在氣上否朱子曰天道
　流行發育萬物雖是一齊都有必竟是理為主然氣
　有清濁清者為氣濁者為質清者屬陽濁者屬隂知
　覺運動陽之為也骨肉毛血隂之為也　勉齋黄氏
　曰水火之氣一濕一燥水濕氣而生木火燥極而生
　金人物始生亦精與氣聚而為之耳精濕而氣燥精
　沉而氣浮故精為貌而氣為言精之盛者濕之極故
　為木為肝為視氣之盛者燥之極故為金為肺為聴
　大抵貌與視屬精故精衰而目暗言與聴屬氣故氣
　塞而耳聾
朱子曰天之生此人無不與之以仁義禮智之性亦何
　甞有不善但欲生此物必須有氣然後此物有以聚
　而成質而氣之為物有清明昏濁之異稟其清明之
　氣而無物欲之累則為聖稟其清明之氣而未能純全
　未免微有物欲之累而能克以正之則為賢稟其昏
　濁之氣又為物欲之所蔽而不能去則為愚不肖是
　皆氣稟物欲之所為而性之善未甞不同也
朱子曰有是理而後有是氣有是氣必有是理但稟氣
　之清者為聖為賢此如寳珠在清泠水中稟氣之濁
　者為愚不肖此如寳珠在濁水中所謂明明徳者是
　就濁水中揩拭此珠也物亦有是理又如寳珠在至
　汚處然其所稟有些明處就上面便自不昧如虎狼
　之父子蜂蟻之君臣是也
朱子曰人得其氣之正故是理通而無所塞物得其氣
　之偏故是理塞而無所通且如人頭圓象天足方象
　地平正端直以其受天地之正氣所以識道理有知
　識物受天地之偏氣所以禽獸横生草木頭本向下
　尾反向上物之有知者不過通得一路如烏之知孝
　獺之知祭犬之能守禦牛能耕而已人則無不知無
　不能人所以與物異所爭者此耳
朱子曰論萬物之一原則理同而氣異觀萬物之異體
　則氣猶相近而理絶不同氣相近如知寒暖識饑飽
　好生惡死趨利避害人與物都一般理不同如蜂蟻
　之君臣只是義上有一㸃子明虎狼之父子只是仁
　上有一㸃子明其他更推不去
問人稟天地五行之氣然父母所生與是氣相值而然
　否朱子曰便是這氣須從人身上過來今以五行枝
　幹推算人命與夫地理家推擇山林向背皆是此理
　然又有異處如磁窑中器物聞說千百件中或有一
　件紅色大段好者此是異稟惟人亦然瞽鯀之生舜
　禹亦猶是也
問人物皆稟天地之理以為性皆受天地之氣以為形
　若人稟之不同固是氣有昏明厚薄之異若在物言
　之不知是所稟之理便有不全邪亦是縁氣稟之昏
　蔽有不同邪朱子曰惟其所受之氣只有許多故其
　理亦只有許多如犬馬形氣如此故只㑹得如此事
　又問物物具一太極則是理無不全也曰以理言之
　則無不全以氣言之則不能無偏
問虎狼之父子蜂蟻之君臣豺獺之報本雎鴈之有别
　物雖得其一偏然徹頭徹尾得義理之正人合下具
　此天命之全體乃為物欲氣稟所昏反不能如物之
　能通其一處而全盡何也朱子曰只有這一路通便
　却専人却事事理㑹得些便却泛泛所以易昏
問鳥獸亦有知覺但他知覺有通塞草木亦有知覺否
　朱子曰亦有如一盆花得些水澆灌便敷榮若摧折
　他便枯悴謂之無知覺可乎周茂叔忩前草不除又
　與自家意思一般便是有知覺只是鳥獸底知覺不
　如人底草木底知覺又不如鳥獸底
朱子曰草木都是得隂氣走飛都是得陽氣各分之草
　是得隂氣故草弱木是得陽氣故木堅走獸是得隂
　氣飛鳥是得陽氣故獸伏草而鳥棲木然獸又有得
　陽氣者如猿猴之類是也鳥又有得隂氣者如雉鴿
　之類是也雖草木都是得隂氣然却有隂中陽陽中
　隂者
問動物有知植物無知何也朱子曰動物有血氣故能
　知植物雖不可言知然一般生意亦可見若戕賊之
　便枯悴不悅懌亦似有知者
朱子曰冬間花難謝如水仙至脆弱亦耐久如梅花蠟
　梅皆然至春花則易謝若夏間花則尤甚矣如葵㨨
　荷花只開得一兩日必竟冬時其氣貞固故難得謝
　若春夏間纔發便發盡了故不能久又云大凡花頭
　大者易謝果實亦然如梨樹極易得衰謝將死時須
　猛結一年實了便死此亦得氣將脫也
朱子曰古者伏羲觀鳥獸之文與地之宜想聖人心細
　雖鳥獸羽毛之微也盡察得有隂陽今人心粗如何
　察得因言凡草木禽獸無不有隂陽鯉魚背上有三
　十六鱗隂數也龍脊上有八十一鱗陽數也龜背上
　文中間五段者五行也兩邊各有四段者八卦也周
　圍二十四段者二十四氣也箇箇如此又如草木之
　有雌雄銀花桐楮牝牡麻竹之類皆然又樹木向陽
　處則堅實背隂處必虛軟男生必伏女生必偃盖男
　陽氣在背女陽氣在腹故也
程子因見賣兔者曰聖人見河圖洛書而畫八卦然何
　必圖書只有此兔亦可作八卦數便在中可起古之
　聖人只取神物之至著者耳只如樹木亦可見數兔
　何以無尾只為是隂物大抵陽物尾長陽盛者尾尤
　長如雉是盛陽之物故尾極長又其身文明今之行
　軍者多植雉尾車上以候雨晴天將雨則先垂向下
　纔晴便直上
程子曰動植之分有得天氣多者有得地氣多者本乎
　天者親上本乎地者親下然要之木植亦兼有五行
　之性在其中只是偏得土之氣故重濁也　朱子曰
　本乎天者親上凡動物首向上是親乎上人類是也
　本乎地者親下凡植物首向下是親乎下草木是也
　禽獸首多横生所以無智此本康節說
程子曰近取諸身一身之内百理具備背在上故為陽
　胸在下故為隂至如男女之生已有此象天有五行
　人有五藏心火也著些天地間熱氣乘之則便須發
　燥肝木也著些天地間風氣乘之則便須發怒推之
　五藏皆然孟子將四端便為四體仁便是箇木氣象
　惻隠之心便是箇生物春底氣象羞惡之心便是箇
　秋底氣象推之四端皆然此箇道理雖牛馬血氣之
　類亦然都恁具備只是流行不同各隨形氣後便昏
　了他氣如子愛其母母愛其子亦有木底氣象又人
　皆有羞惡之心如避害就利别所愛惡一一理完更
　如獼猴尤似人故於獸中最為智巧童昏之人見解
　不及者多矣然而惟人氣最清可以輔相裁成立乎
　天地之間所以為三才
問理是人物同得於天者如物之無情者亦有理否朱
　子曰固有是理如舟只可行之於水車只可行之於
　陸
北溪陳氏曰人物之生不出乎隂陽五行之氣本只是
　一氣分來有隂陽隂陽又分來為五行二與五則管
　分合運行便有參差不齊有清有濁有厚有薄且以
　人物合論同是一氣但人得氣之正物得氣之偏人
　得氣之通物得氣之塞且如人形骸却與天地相應
　頭圓居上象天足方居下象地北極為天中央却在
　北故人百會穴在頂心却向後日月徃來只在天之
　南故人之兩眼皆在前海鹹水所歸在南之下故人之
　小便亦在前下此所以為得氣之正物則禽獸頭横
　植物頭向下枝葉却在上此皆得氣之偏處人氣通
　明物氣壅塞人得五行之秀故為萬物之靈物氣塞
　而不通所以義理皆不通
魯齋鮑氏曰人頭圓頂天足方履地面南背北左東右
　西耳聰目明手舉足履無不通正君臣父子五典之
　倫仁義禮智五常之性根於心而著於外得其氣之
　清者為聖為賢得其氣之濁者為愚為不肖至於近
　東者多仁而柔近西者多義而剛亦氣稟之異不得
　不然夷狄亦人類悍暴無禮義者以其得地偏故稟
　氣亦偏氣使然也非性也人直生禽獸横生草木倒
　生横生者得氣尤偏故首西向背天足地於其偏之
　中亦有仁義存焉得東者仁得西者義所以當夘酉
　之位禽雖横而首昻與獸微異亦得東方之氣者仁
　得西方之氣者義鱗甲毛蜾之類又氣之漸入於地
　者也倒生者得入地之氣得西北者剛得東南者柔
　天下之類盡之矣龍得正東虎得正西故東有蒼龍
　西有白虎說文麒麟東方仁獸騶虞西方仁獸凡得
　東氣皆角得西氣皆齒角者常仁其不及者亦柔而
　易馴如牛羊之類是也其太過者必剛而多賊如豺
　狼犬豕之類是也西方獸皆宵行東方獸宵多暝惟
　龍不麗此數神故也禽横而首昻以氣離地以上漸
　近乎天故首昻而能飛然東南者自下而升首短尾
　長羽多文其將飛必騰而上西北者自上而降首長
　尾短羽多𤣥縞其將飛必墜于下亦有仁義存焉升
　之小者為雞雉飛不離地大者為鸞鳳飛冲天降之
　小者為鴿為鶴飛近天極為鳬鴨飛搶地至於入水
　東南夜暝西北夜飛自戌至酉漸入地自寅至夘漸
　出地故西方為甲蟲蜾蟲常多蟄氣漸入故也東方
　為鱗蟲羽蟲常多生氣漸出故也故龜黿之類善伏
　息魚蛇之類善變化隂陽變化升降使然也草得入
　地之氣故皆倒生與人正相反盖氣有逆順不容不
　然生於東者柔秋落春夏榮生於西者剛春落秋冬
　榮枝葉向隂枝不離地故獸宿之且食其葉木實向
　陽木參乎天故禽棲之且食其實各從其類也
北溪陳氏曰若就人品上論則上天所賦皆一般而人
　随其所值又各有清濁厚薄之不齊惟聖人得氣至
　清賦質至粹如堯舜於清粹之中又得氣之髙厚所
　以貴為天子富有四海至享國皆百餘嵗是又得氣
　之最長者如夫子亦得至清至粹然稟得不髙厚止
　栖栖為一旅人而所得之氣又不甚長止得七十餘
　嵗自聖人以下各有分數顔子亦清明純粹亞於聖
　人只緣氣不長所以夭死大抵得氣之清者不隔蔽
　理義便呈露昭著如銀盞中滿貯清水自透見盞底
　銀花子甚分明若未甞有水然賢人得清氣多而濁
　氣少清中雖有些渣滓未能昏蔽他所以聰明也易
　開發自大賢以下或清濁相半或清少濁多昏蔽得
　厚了如盞底銀花子㸔不見欲見得須十分加澄治
　之功若能力學也解變化氣質轉昏為明有一般人
　稟氣清明於義理上儘㸔得出而行為不篤多般詭
　譎是又賦質不粹此如井泉甚清貯在銀盞裏面亦
　透底清徹但泉脉從淤土惡木根中穿過來味不純
　甘以之煮白米則成赤飯烹茶則酸澁是有惡味夾
　雜了又有一般人生下來於世味一切簡淡所為甚
　純正但與說到道理處全發不來是又賦質純粹而
　稟氣不清此如井泉脉味純甘絶佳而有泥土混濁
　了終不透瑩又有一般人甚好說道理只是執拗自
　立一家意見是稟氣清中被一條戾氣來衝拗了如
　泉出來甚清却被一條别水横衝破了及遭巉岩石
　頭横截衝激不帖順去反成險惡之流㸔來人生氣
　稟有多少般様或相倍蓰或相什百或相千萬不可
　一律齊畢竟清明純粹恰好底極為難得所以聖賢
　少而愚不肖者多
　　　　右論人物之始生　愚按論人物始生於天
　　　　地肇判之初則由氣化而後有形化張子所
　　　　謂天地之氣生之是也論人物始生於結胎
　　　　受形之初則由精氣之聚而後有是物朱子
　　　　所謂隂精陽氣聚而成物是也由是言之則
　　　　人也物也氣也形也孰有出於隂陽之外哉
　　　　又按淮南子精神訓言精神者所受於天也
　　　　而形體者所稟於地也萬物背隂而抱陽冲
　　　　氣以為和故一月而膏二月而胅三月而胎
　　　　四月而肌五月而筋六月而骨七月而成八
　　　　月而動九月而躁十月而生形體以成五藏
　　　　乃形而醫書之說亦然因附見於此
孔子曰天地之性人為貴　龜山楊氏曰人稟五行之
　秀氣而靈於萬物者也故曰天地之性人為貴然人
　之下愚卒至於同乎物者豈賦予之異哉失其性而
　自賊之過也
荀子曰水火有氣而無生草木有生而無知禽獸有知
　而無義人有氣有生有知亦且有義故最為天下之
　貴也
董子曰人受命於天固超然異於羣生入有父子兄弟
　之親出有君臣上下之誼㑹聚相遇則有耆老長幼
　之施粲然有文以相接驩然有恩以相愛此人之所
　以貴也生五穀以食之桑麻以衣之六畜以養之服
　牛乘馬圏豹檻虎是其得天之靈貴於物也
周子曰惟人也得其秀而最靈　朱子曰人物之生莫
　不有太極之道焉然隂陽五行氣質交運而人之所
　稟獨得其秀故其心為最靈而有以不失其性之全
　所謂天地之心而人之極也
邵子曰飛者食木走者食草人則兼之而又食飛走也
　故最貴於萬物也
朱子曰得天地之中氣為人而四方之氣無不具故人
　為天地之貴萬物之靈也
朱子曰性者人之所得於天之理也生者人之所得於
　天之氣也性形而上者也氣形而下者也人物之生
　莫不有是性亦莫不有是氣然以氣言之則知覺運
　動人與物若不異也以理言之則仁義禮智之稟豈
　物之所得而全之哉此人之性所以無不善而為萬
　物之靈也
朱子曰天之生物有血氣知覺者禽獸是也無血氣知
　覺而但有生氣者草木是也生氣已絶而但有形質
　臭味者枯槁是也是雖其分之殊而其理則未甞不
　同也但其分之殊則其理之在是者不能不異故為
　人最靈備有五常之性禽獸則昏而不能備草木枯
　槁則并與其知覺者而亡焉但其所以為是物之理
　則未甞不具耳
　　　　右論人為物之靈　愚按人與萬物並生於
　　　　天地之間當知自貴於物知自貴於物則天
　　　　以是理賦於我而我受之以為性者可不自
　　　　盡其道哉茍不能盡其道而甘自棄於殄絶
　　　　之域則是生與禽獸同行死與草木同腐吁
　　　　可哀也已
程子曰近取諸身百理皆具屈伸往來之義只於鼻息
　之間見之屈伸徃來只是理不必將既屈之氣復為
　方伸之氣生生之理自然不息如復卦言七日來復
　其間元不斷續陽以復生物極必返其理須如此有
　生便有死有始便有終　朱子曰此段為横渠形潰
　反原之說而發　按張子甞曰形聚為物物潰反原
　反原者其遊魂為變乎故程子辨其非　果齋李氏
　曰屈伸往來者氣也其所以屈伸往來者理也往而
　屈者其氣已散來而伸者其氣方生生生之理自然
　不窮若以既屈之氣復為方伸之氣則是天地間只
　有許多氣來來去去造化之理不幾於窮乎釋氏不
　明乎此所以有輪迴之說
程子曰凡物之散其氣遂盡無復歸本原之理天地之
　化自然生生不窮更何資既返之氣以為造化哉况
　既返之氣已散豈有復在天地之間造化又焉用此
　既散之氣其造化者自有生氣至如海水潮因陽盛
　而涸及隂盛而生亦不是將已涸之水來生水自然
　能生往來屈伸只是理也
張子曰浮圖明鬼謂有識之死受生循環遂厭苦求免
　可謂知鬼乎惑者指遊魂為變為輪迴未之思也今
　浮圖劇論要歸必論死生流轉非得道不免謂之悟
　道可乎
鮑若雨問輪迴之說凡為善者死則復生為善人為惡
　者死則變為禽獸之類切恐有此理何則凡禀沖氣
　以生者未始不同聖人先得人之所同者而踐履之
　故能保合太和至死其氣㝠㑹於沖和之氣造化之
　中自然有復生為人之理惡者平居作惡而沖氣已
　䘮至死其氣則㑹於謬戾之所造化之中自然有為
　禽獸之理如何程子答曰未知生焉知死知生則知
　死矣知原始則能要終矣　今按程子此言引而不
　發盖欲學者深思而自得之能原其始之所以生而
　要其終之所以死則輪迴之說不辨自明矣
致堂胡氏曰佛之言曰衆生各因淫欲而正性命使世
　人皆離此以證無生其不能然則愛為根本死於此
　生於彼或人而為畜畜而為人輪轉相尋無有窮己
　故人貴修行不殺免於報身随念之善即生樂處欲
　驗其不然者請有以質之羽毛鱗介與夫􁀙耎肖翹
　之物在天地間抑有定數乎抑無定數乎若有定數
　則安知人死為畜畜死為人也若無定數則自古及
　今人與禽獸相為死生不過此數以大較論之人殺
　禽獸不可謂少矣禽獸能殺人者無幾是當禽獸日
　加多充滿于宇内人日加少遂至于無人然後報復
　之事信矣而有不然者太平之際人得其養海内之
　民以千萬計于時動物亦不可勝用若禽獸為人則
　禽獸宜凋耗而反加繁多喪亂之後人失其養或至
　千里人烟斷絶于時庻類亦不能獨茂若人為禽獸
　則禽獸宜繁多而反以凋耗此以目睹實事而質之
　者一也人之寐也氣不離形識知固在也而不能於
　寐之中自知其寐也其將寐也雖大聖人亦不能卓
　然知寐與寤之分際也死之異於寐也以方寤之時
　或呼之或觸之瞿然而覺也死則不能矣呼之觸之
　瞿然而覺然其寐之熟也則晦昧㝠漠與死者無異
　又况於氣既離形如光之脫火知識冺滅不可復陽
　乃曰我有一念由吾所積皎皎然随善惡所感而有
　所如往哉此又以聚散真理而質之者二也智者即
　是以思之則輪轉之有無亦可識矣
朱子曰歸根本老氏語畢竟無歸這箇何曽動此性只
　是天地之性當初不是自彼來入此亦不是自往而
　復歸如月影在這盆水裏除了盆水這影便無了豈
　是這月影又飛上天去歸那月裏哉又如這花落便
　無些花了豈是歸去那裏明年又復來生枝上哉
朱子曰人死終歸於散然亦未便散盡故祭祀有感格
　之理然已散者不可復聚釋氏却謂人死為鬼鬼復
　為人如此則天地間常只是許多氣來來去去更不
　由造化生生必無是理也
問禮記言魂氣歸于天與張子形潰反原之說如何朱
　子曰魂氣歸于天是消散了正如火煙騰上有散而
　己論理大概是如此然亦有死而未遽散者亦有寃
　恨而未散者然亦不皆如此
朱子曰死則氣散冺然無跡是其常也有託生者是偶
　然聚得不散乂去凑着那生氣亦能再生然非其常
　也問人死為禽獸恐無此理然甞見永春人家生子
　耳上有猪毛猪皮者何也曰此不足怪向見籍溪借
　事一兵胸前有猪毛睡時作猪鳴此只是稟得猪氣
　耳
朱子曰人呼氣時腹却脹吸氣時腹却厭論來呼而腹
　厭吸而腹脹乃是今若此者盖呼氣時此一口氣雖
　出第二口氣已生故其腹脹及吸氣時其所生之氣
　又從裏趕出故其腹却厭大凡人生至死其氣只管
　出出盡便死知吸氣時非是吸外氣而入只是住得
　一霎時第二口氣又出若無得出時便死　今按朱
　子此語尤可證輪迴之說盖所呼之氣既出而所吸
　之氣即生非謂所吸之氣即所呼之氣也造化之理
　生生不窮明乎此則輪迴之說不足辨矣
平巖葉氏曰精氣聚則為人散則為鬼散則漸滅就盡
　而已釋氏乃謂神識不散復寓形而受生是不明鬼
　之理也
　　　　右論輪迴生死之辨　愚按輪迴之說起於
　　　　老佛之徒儒者非之是也然自聖賢之教不
　　　　明於天下世俗之人惟老佛之言是信故南
　　　　齊范縝甞著論以辨之曰形者神之質神者
　　　　形之用也神之於形猶利之於刀也未聞刀
　　　　沒而利存豈容形亡而神在哉斯言有理故
　　　　併録之
　
　
　
　
　
　
　
　
　
　理學類編卷六
欽定四庫全書
　理學類編卷七　　　　　明　張九韶　撰
　　　性命
中庸曰天命之謂性　朱子曰命猶令也性即理也天
　以隂陽五形化生萬物氣以成形而理亦賦焉猶命
　令也於是人物之生因各得其所賦之理以為健順
　五常之徳所謂性也又曰天命之謂性言天之所以
　命乎人者是則人之所以為性也盖天之所以賦予
　萬物而不能自已者命也吾之得乎是命以生而莫
　非全體者性也故以命言之則曰元亨利貞而四時
　五行庻類萬物莫不由是而出以性言之則曰仁義
　禮智而四端五典萬事萬物之理無不統於其間盖
　在天在人雖有性命之分而其理則未甞不一在人
　在物雖有氣稟之異而其理則未甞不同此吾之性
　所以純粹至善而非若荀揚韓子之云也又曰天命
　之謂性命便是誥勅之類性便是合當做底職事如
　主簿銷注縣尉巡捕心便是官人氣質便是官人所
　習尚或寛或猛情便是當㕔處斷事如縣尉捉得賊
　情便是發處性只是仁義禮智
程子曰天所賦為命物所受為性　朱子曰命猶誥勅
　性猶職任天以此理命於人人稟受此理則謂之性
　又曰天之生此人如朝廷之命此官人之有此性如
　官之有此職
邵子曰天使我有是之謂命命之在我之謂性性之在
　物之謂理
朱子曰理一也自天所賦予萬物言之謂之命以人物
　所稟受於天言之謂之性
朱子曰天生蒸民有物有則只生此民時便已是命他
　以此性了性即是理以其在人所稟故謂之性甞譬
　之命字如朝廷差除性字如官守職業故伊川言天
　所賦為命物所受為性其理甚明故凡古聖賢說性
　命皆是就實事上說如言盡性便是盡得此三綱五
　常之道而無餘言養性便是養得此性而不害至微
　之理至著之事一以貫之畧無餘矣非虚語也
問天與命性與理四者之别天則就其理之自然言之
　命則就其流行而賦於物者言之性則就其全體而
　萬物所得以生者言之理則就事事物物各有其則
　者言之合而言之天即理也命即性也性即理也是
　如此否朱子曰然
　　　　右論性命之理　愚按北溪陳氏有言性命
　　　　只是一箇道理不分㸔則不分曉只管分㸔
　　　　不合㸔又離了不相干渉須是就渾然一理
　　　　中㸔得有界限不相亂所以謂之命謂之性
　　　　者何故大底性只是理然人之生不成只空
　　　　得箇理須有箇形骸方載得此理其實理不
　　　　外乎氣得天地之氣成這形得天地之理成
　　　　這性所以張子曰天地之塞吾其體天地之
　　　　帥吾其性
孟子道性善言必稱堯舜　朱子曰性者人所稟於天
　以生之理也渾然至善未甞有惡人與堯舜初無少
　異但衆人汨於私欲而失之堯舜則無私欲之蔽而
　能充其性耳
公都子曰告子曰性無善無不善也或曰性可以為善
　可以為不善或曰有性善有性不善今曰性善然則
　彼皆非與孟子曰乃若其情則可以為善矣乃所謂
　善也若夫為不善非才之罪也　朱子曰情者性之
　動也人之情本但可以為善而不可以為惡則性之
　本善可知矣才猶材質人之能也人有是性則有是
　才性既善則才亦善人之為不善乃物欲陷溺而然
　非其才之罪也或問情與才皆善如何曰情本自善
　其發也未有㸃注何甞不善才只是資質亦無不善
　譬物之未染只是白也又曰孟子所謂性善者以其
　本體言之仁義禮智之未發者是也所謂可以為善
　者以其用處言之四端之情發而中節者是也盖性
　之與情雖有未發已發之不同然其所謂善者則血
　脉貫通初未甞有不同者此孟子道性善之本意伊
　洛諸君子之所𫝊而未之有改者也　真氏曰善者
　性也而能為善者才也性以體言才以用言　饒氏
　曰孟子是指那好底才說如仁之能愛其親義之能
　敬其兄所謂良能是也
程子曰性即理也天下之理原其所自未有不善喜怒
　哀樂未發何甞不善發而中節則無往而不善發不
　中節然後為不善故凡言善惡皆先善而後惡言吉
　凶皆先吉而後凶言是非皆先是而後非　朱子曰
　性即理也一語自孔子後無人見得到此伊川此語
　直是攧撲不破性即是天理那得有惡又曰理是天
　地間公共之理人稟得便為性所有
張子曰性者萬物之一原非有我之得私也惟大人為
　能盡其道　朱子曰所謂性者人物之所同得非惟
　已有是人亦有是非惟人有是物亦有是
朱子曰性本善故順之而無不善本無惡故反之而後
　為惡非本無定體而可以無所不為也
北溪陳氏曰性即理也何以不謂之理而謂之性盖理
　是汎言天地間人物公共之理性是在我之理只這
　道理受於天而為我所有故謂之性性字從心從生
　是人生來具是理於心方名之曰性其大目只是仁
　義禮智四者而已得天命之元在我謂之仁得天命
　之亨在我謂之禮得天命之利在我謂之義得天命
　之貞在我謂之智性與命本非二物在天謂之命在
　人謂之性
　　　　右論本然之性　愚按本然之性天地之性
　　　　也天地之性有善而無惡故孟子言性必道
　　　　性善而先儒以為發聖賢之所未及者也
子曰性相近也習相逺也　程子曰此言氣質之性非
　言性之本也若言其本則性即是理理無不善孟子
　之言性善是也何相近之有哉　朱子曰此所謂性
　兼氣質而言也氣質之性固有美惡之不同矣然以
　其初而言則皆不甚相逺也但習於善則善習於惡
　則惡於是始相逺耳
程子曰生之謂性性即氣氣即性生之謂也人生氣稟
　理有善惡然不是性中元有此兩物相對而生也有
　自幼而善有自幼而惡是氣稟有然也善固性也然
　惡亦不可不謂之性也盖生之謂性人生而靜以上
　不容說纔說性時便已不是性也凡人說性只是說
　繼之者善也孟子言性善是也夫所謂繼之者善也
　者猶水流而就下也皆水也有流而至海終無所汙
　此何煩人力之為也有出而未逺固己漸濁有出而
　甚逺方有所濁有濁之多者有濁之少者清濁雖不
　同然不可以濁者不為水也如此則人不可以不加
　澄治之功故用力敏勇則疾清用力緩怠則遲清及
　其清也則却只是元初水也不是將清來換却濁亦
　不是取出濁來置在一隅也水之清則性善之謂也
　故不是善惡在性中為兩物相對出來　朱子曰程
　子說人生而靜以上是人物未生時只可謂之理未
　可名為性所謂在天曰命也纔說性時便是人生以
　後此理已堕在形氣之中不全是性之本體矣所謂
　在人曰性也　黄氏曰所譬水處尋常作兩截看猶
　水流而就下一句以就下譬性之善孟子所謂人無
　有不善水無有不下者也此結上文人生而靜以上
　不容說以下一段之意皆水也又是發端别說人生
　氣稟不同而性亦随異故有此五者之分有無所汙
　者氣之清明純粹者也有未逺而漸濁有已逺而方
　濁有濁多有濁少觀其文勢皆以有字冠其上則可
　見矣　真氏曰黄氏氣稟不同性亦隨異之云最得
　此段之意盖人之氣稟有至善而不可移奪者有善
　少惡多而易於移奪者有善多惡少而難於移奪者
　又曰性之不能離乎氣猶水之不能離乎土也性雖
　不雜乎氣而氣汨之則不能不惡矣水雖不雜乎土
　而土汨之則不能不濁矣然清者其先而濁者其後
　也善者其先而惡者其後也先善者本然之性也後
　惡者形而後有也故所謂善者超然於降衷之初而
　所謂惡者雜出於有形之後其非相對而並出也昭
　昭矣
程子曰論性不論氣不備論氣不論性不明二之則不
　是　朱子曰天命之性若無氣質却無安頓處且如
　一勺之水非有物盛之則水無歸者程子此論所以
　發明千古聖賢未盡之意甚為有功又曰論性不論
　氣無以見生質之異論氣不論性無以見義理之同
　　葉氏曰論性之善而不推其氣稟之不同則何以
　有上智下愚之不移故曰不備論氣質之異而不原
　其性之皆善則是不達其本也故曰不明然性氣二
　者元不相離判而二之則亦非矣
程子曰性即理也理則堯舜至於塗人一也才稟於氣
　氣有清濁稟其清者為賢稟其濁者為愚學而知之
　則氣無清濁皆可至於善而復性之本湯武身之是
　也　朱子曰程子此說才字與孟子本文小異盖孟
　子専指其發於性者言之故以為才無不善程子兼
　指其稟於氣者言之則人之才固有昏明强弱之不
　同矣張子所謂氣質之性是也二說雖殊各有所當
　然以事理考之程子為宻盖氣質所稟固有不善而
　不害性之本善性雖本善而不可無省察矯揉之功
　學者所當深省也
程子曰性出於天才出於氣氣清則才清氣濁則才濁
　才則有善有不善性則無不善　朱子曰性與氣皆
　出於天性即是理氣則已屬於形象性善人所同氣
　便有不齊處葉氏曰性本乎理理無不善才本乎
　氣氣則不齊故或以之為善或以之為惡
張子曰形而後有氣質之性善反之則天地之性存焉
　故氣質之性君子有弗性者焉　朱子曰氣質之說
　起於張程極有功於聖門有補於後學前此未曽有
　人說到又曰天地之性専指理而言氣質之性以理
　雜氣而言又曰性譬之水本皆清也以淨器盛之則
　清以汚器盛之則濁澄治之則本然之清未甞不在
張子曰性於人無不善繫於善反與不善反而已過天
　地之化不善反者也
或問氣質之性朱子曰天地之所以生物者理也其生
　物者氣與質也人物得是氣質以成形而其理之在
　是者則謂之性然所謂氣質者有偏正純駁昏明厚
　薄之不齊故性之在是者其為品亦不一所謂氣質
　之性者告子所謂生之謂性程子所謂生質之性所
　稟之性所謂才者皆謂是也然其本然之理則純粹
　至善而已所謂天地之性者也孟子所謂性善程子
　所謂性之本所謂極本窮原之性皆謂此也
問惡是氣稟程子云亦不可不謂之性何也朱子曰既
　是氣稟惡便牽引那性不好盖性只是搭付在氣稟
　上乂曰性本善今乃惡亦是此性為氣所汨正如水
　為泥沙所混不成不喚作水
朱子曰性是天賦與人只一同氣質所稟却有厚薄人
　只是一般人厚於仁而薄於義有餘於禮而不足於
　智便是氣質上來　黄氏曰氣有偏正則所受之理
　隨而偏正氣有昏明則所受之理隨而昏明木之氣
　盛則金之氣衰故仁常多而義常少金之氣盛則木
　之氣衰故義常多而仁常少若此者氣質之性有善
　不善也
南軒張氏曰原性之理無有不善人物所同也論性之
　存氣質則人稟天地之精五行之秀固與禽獸草木
　異然就人之中不無清濁厚薄之殊而實未甞不相
　近也
䨇峰饒氏曰朱子甞與勉齋言喜怒哀樂未發之時氣
　不用事盖此時惡自沈在下面善之本體呈露少焉
　接物便打動了性譬之水方其澄靜之時清底在上
　濁底在下少間流出清底先出來流來流去濁底亦
　随後出但聖人純是清底聖人以下則有清多底有
　濁多底清多者便是氣質之美
　　　　右論氣質之性　愚按氣質之性亦自天地
　　　　之性而出但屬乎氣稟則有善不善之殊故
　　　　先儒謂本然之性與氣質之性亦非判然兩
　　　　物是也
程子曰心也性也天也一理也自理而言謂之天自稟
　受而言謂之性自存諸人而言謂之心
問心有善惡否程子曰在天為命在物為理在人為性
　主於身為心其實一也心本善發於思慮則有善不
　善若既發則可謂之情不可謂之心譬之水只可謂
　之水至於流而為派或行於東或行於西却謂之流
　也　朱子曰性無不善心之所發為情却或有不善
　說不善非心亦不得却只是心之本體無不善其流
　而為不善者皆情之感於物而然也
邵子曰性者道之形體心者性之郛郭身者心之區宇
　物者身之舟車　朱子曰邵子所說較之横渠心
　統性情尤宻真不易之論問性如何是道之形體
　曰道是凡言性是就自家身子說道在事物之間
　如何見得只就這裏驗之性之所在則道之所在
　也道是在物之理性是在己之理然物之理都在
　我此性之中又曰理之在心即所謂性故曰心者
　性之郛郭　北溪陳氏曰心只是箇器一般裏面
　貯底物便是性康節謂心者性之郛郭盖郛郭者
　心也郛郭中許多人煙便是心中所具之理相似所
　具之理便是性
張子曰心統性情者也　朱子曰統是主宰性者心之
　理情者心之用心者性情之主又曰統如統兵之統
　言有以主之也
張子曰由太虚有天之名由氣化有道之名合虚與氣
　有性之名合性與知覺有心之名　朱子曰上二句
　是總說下二句就人上說四句本只是一箇太虚漸
　細分說得宻耳且太虚便是這四者之總體而不雜
　乎四者之言氣化者那隂陽造化金木水火土皆是
　太虚便是太極圖上面一圓圈氣化便是隂靜陽動
　合虚與氣有性之名有這氣道理便随在這裏若無
　此氣則道理無安頓處如水中月須是有此水方印
　得天上月影心之知覺又是那氣之虚處聰明視聴
　作為運用皆是知覺　定宇陳氏曰天者理而已惟
　以理言則幾於泛以形體謂之天惟以形體言則涉
　於淺今曰太虚則虚空之中有太極之理此由太虚
　所以有天之名也一隂一陽之謂道所以一隂而又
　一陽一陽而又一隂者氣之化也化云者所以然之
　妙也此由氣化所以有道之名也合太虚之虚與氣
　化之氣理寓於氣而具於人之性此合虚與氣所以
　有性之名也性理也知覺所以知覺此理也偏言知
　覺惟見氣之靈耳必合性與知覺言之所以有心之
　名也　北溪陳氏曰虚是以理言理與氣合遂生人
　物受得去成這性於是乎方有性之名性從理來不
　離氣知覺從氣來不離理合性與知覺於是乎方有
　心之名
五峰胡氏曰誠成天下之性性立天下之有情效天下
　之動心妙性情之徳　朱子曰五峰此說不是曽去
　研窮深體如何直見得恁地　真氏曰誠者真實無
　妄之理天之命於人人之受於天惟此而己故曰誠
　成天下之性凡天下所有之理莫不具于一性之中
　故曰性立天下之有情者性之動也效如爻者效也
　之效天下之理不能無變動卦之有爻所以像之性
　之有情亦猶是也未發則理具于性既發則理著於
　情情之動雖因乎物所以不能無動則理也故曰情
　效天下之動仁義禮智性之徳惻懚羞惡辭讓是非
　情之徳性情之徳雖具而發揮運用則在此心而已
　故中庸論大本達道必以戒懼謹獨為主盖該寂感
　貫動靜者心也心得其正然後性之本然者全而情
　之發亦中節矣故曰心妙性情之徳
朱子曰心者人之神明所以具衆理而應萬事者也性
　則心所具之理而天又理之所從以出者也
朱子曰性猶太極也心猶隂陽也太極只在隂陽之中
　非能離隂陽也然至論太極則太極自太極隂陽自
　隂陽性與心亦然所謂一而二二而一者也氣之流
　行性為之主性之流行心為之主
朱子曰捨心則無以見性捨性又無以見心故孟子言
　心性每每相随性是心所有之理心是理所會之地
朱子曰性只是理情是流出運用處心之知覺即所以
　具此理而行此情者也
朱子曰心譬水也性水之理也性則水之靜情者水之
　動欲則水之流而至於泛濫者也才則水之氣力所
　以能流者其流有急有緩則是才之不同
朱子曰有是形則有是心而心之所得乎天之理則謂
　之性性之所感於物而動則謂之情
朱子曰性情字皆從心古制字必是有意
問心性之别朱子曰靈底是心實底是性性是理心便
　是盛貯這理底心屬火縁他是箇光明發動底物所
　以具得許多道理如向父母則有那孝出來向君則
　有那忠出來這便是性如知道事親要孝事君要忠
　這便是心
或問心性之别朱子曰這箇極難說且是難為譬喻如
　伊川以水喻性其說本好却使曉不得者生病心大
　概似箇官人天命即是君之命性便如執事一般此
　亦大概如此要自理㑹得如邵子云性者道之形體
　盖道只是合當如此性則有箇根苗生出君臣之義
　父子之仁性雖虚都是實理心雖是一物却虛故能
　包含萬理這要人自體察始得
朱子曰在天為命稟於人為性既發為情此其脉理甚
　實仍便分明易曉惟心乃虚明洞徹統性情而為言
　耳據性上說寂然不動處是心亦得據情上說感而
　遂通處是心亦得
朱子曰人之一身知覺運用莫非心之所為則心者固
　所以主於身而無動靜語黙之間者也然方其靜也
　事物未至思慮未萌而一性渾然道義全具其所謂
　中是乃心之所以為體而寂然不動者也及其動也
　事物交至思慮萌焉則七情迭用各有攸主其所謂
　和是乃心之所以為用感而遂通者也然性之靜也
　而不能不動情之動也而必有節焉是則心之所以
　寂然感通周流貫徹而體用未始相離者也然人有
　是心而或不仁則無以著此心之妙人雖欲仁而或
　不敬則無以致求仁之功盖心主乎一身而無動靜
　語黙之間是以君子之於敬亦無動靜語黙而不用
　其力焉未發之際是敬也固以主乎存養之實已發
　之際是敬也又常行於省察之間方其存也思慮未
　萌而知覺不昧是則靜中之動復之所以見天地之
　心也及其察也事物紛糾而品節不差是則動中之
　靜艮之所以不獲其身不見其人也有以主乎靜中
　之動是亦寂而未甞不感有以察乎動中之静是亦
　感而未甞不寂寂而遂感感而常寂此心之所以周
　流貫徹而無一息之不仁也
　　　　右論心為性情之主　愚按論心為性之主
　　　　則涵養此性使仁義禮智常存於中是心統
　　　　性也論心為情之主則節制此情使喜怒哀
　　　　樂發而中節是心統情也故先儒甞謂心猶
　　　　將也性猶在營之軍情猶臨陣之軍皆將實
　　　　統之則心為性情之主可見矣
　
　
　
　
　
　理學類編卷七
欽定四庫全書
　理學類編卷八　　　　　明　張九韶　撰
　　　異端
韓子曰周道衰孔子没火於秦黄老於漢佛於晉宋齊
　梁魏隋之間其言道徳仁義者不入于楊則入于墨
　不入于老則入于佛今其法曰必棄而君臣去而父
　子禁而相生養之道以求所謂清淨寂滅者嗚呼其
　亦幸而出於三代之後不見黜于禹湯文武周公孔
　子也其亦不幸而不出於三代之前不見正於禹湯
　文武周公孔子也然則如之何而可也曰不塞不流
　不止不行人其人火其書廬其居明先王之道以道
　之則庻乎其可也
程子曰楊墨之害甚於申韓佛老之害甚於楊墨楊氏
　為我疑於仁墨氏兼愛疑於義申韓則淺漏易見故
　孟子只闢楊墨為其惑世之甚也佛老之言近理又
　非楊墨之比所以為害尤甚楊墨之害亦經孟子闢
　之所以廓如也
程子曰道之不明異端害之也昔之害近而易知今之
　害深而難辨昔之惑人也乘其迷暗今之入人也因
　其髙明自謂之窮神知化而不足以開物成務言謂
　無不周遍實則外於倫理窮深極微而不可以入堯
　舜之道天下之學非淺陋固滯則必入于此自道之
　不明也邪誕妖異之說競起塗生民之耳目溺天下
　於汚濁雖髙才明智膠於見聞醉生夢死不自覺也
　是皆正路之榛蕪聖門之蔽塞闢之而後可以入道
程子曰釋氏之學於敬以直内則有之矣義以方外則
　未之有也故滯固者入于枯槁䟽通者歸於恣肆此
　佛之教所以為隘也
程子曰佛有一箇覺之理可謂敬以直内矣然無義以
　方外其直内者要之其本亦不是
程子曰釋氏本怖死生為利豈是公道惟務上達而無
　下學然其上達處豈有是也
或曰釋氏地獄之類皆是為下根之人設此怖令為善
　程子曰至誠貫天地人尚有不化豈有立偽教而人
　可化乎
程子曰學者於釋氏之說直須如淫聲美色以逺之不
　爾則駸駸然入於其中矣
程子曰佛氏不識隂陽晝夜死生古今安得謂形而上
　者與聖人同乎　葉氏曰形而上者性命也隂陽晝
　夜死生古今乃天命之流行二氣之屈伸釋氏指為
　輪迴為幻妄則其所談性命亦異乎聖人矣
謝顯道歴舉佛說與吾儒同處以問程子程子曰恁地
　同處雖多只是本領不是一齊差却
或謂佛之理比吾儒為徑程子曰天下果有徑理則仲
　尼豈欲使學者迂逺而難至乎故外仲尼之道而求
　徑則是冒險阻犯荆棘而已耳
程子曰道外無物物外無道只天地之間無適而非道
　也即父子而父子在所親即君臣而君臣在所嚴以
　至為夫婦為長幼為朋友無所為而非道此道所以
　不可須臾離也然則毁人倫去四大者其分於道也
　逺矣
程子曰聖賢以生死為本分事無所懼故不論死生佛
　之學為怕死生故只管說不已下俗之人固多懼易
　以利動楊墨之害今世已無之道家之說其害終小
　惟佛學今人人談之瀰漫滔天其害無涯
程子曰釋氏之學不可道他不知亦儘極乎髙深然要
　之率歸乎自私自利之域何以言之天地之間有生
　便有死有樂便有哀釋氏却言免死齊煩惱卒歸乎
　自私老氏之學更挾些權詐若言與之乃意在取之
　張之乃意在翕之又大意在愚其民而自智秦之愚
　黔首其術盖出於此
程子曰物之不齊物之情也莊周强要齊物然而物終
　不齊也問莊子齊物論如何曰莊周之意欲齊物理
　物理從來齊何待莊周而後齊若齊物形物形從來
　不齊如何齊得
程子曰莊周言遊方之内遊方之外方何甞有内外如
　此則是道有隔斷内外各是一處也豈有此理
張子曰釋氏妄意天性而不知範圍天用反以六根之
　微因緣天地明不能盡則誣天地日月為幻妄蔽其
　用於一身之小溺其志於虛空之大此所以語大語
　小流遁失中其過於大也塵芥六合其蔽於小也夢
　幻人世謂之窮理可乎不知窮理而謂之盡性可乎
　謂之無不知可乎塵芥六合謂天地為有窮也夢幻
　人世明不能究其所從也
張子曰浮圖明鬼謂有識之死受生循環遂厭苦求免
　可謂知鬼乎以人生為妄見可謂知人乎天人一物
　輙生取舍可謂知天乎孔孟所謂天彼所謂道或者
　指遊魂為變為輪迴未之思也大學當先知天徳知
　天徳則知聖人知鬼神今浮圖劇論要歸必謂死生
　流轉非得道不免謂之悟道可乎自其說熾𫝊中國
　儒者未容窺聖學門牆已為引取淪胥其間指為大
　道乃其俗達之天下致善惡智愚男女臧獲人人著
　信使英才間氣生則溺耳目恬習之事長則師世儒
　崇尚之言遂㝠然被驅因謂聖人可不修而至大道
　可不學而知故未識聖人心己謂不必求其迹未見
　君子志己謂不必事其文此人倫所以不察庻物所
　以不明治所以忽徳所以亂異言滿耳上無禮以防
　其偽下無學以稽其弊自古詖淫邪遁之辭翕然並
　興一出於佛氏之門者千五百年向非獨立不懼精
　一自信有大過人之才者何以正立其間與之較是
　非計得失哉
司馬公曰世俗信浮圖誑誘飯僧設道場作水陸大㑹
　冩經造像修建塔廟曰為此者滅彌天罪惡必生天
　堂受諸快樂不為者必入地獄剉焼舂磨受無邊波
　叱之苦殊不知人生含血氣知痛癢或剪爪剃髮從
　而燒斫之己不知苦况於死者形神相離形則入於
　黄壤朽腐消滅與木石等神則飄若風火不知何之
　借使剉燒舂磨豈復知之又況佛法未入中國之前
　人死而復生者亦有之矣何故無一人誤入地獄見
　閻羅等十王治罪不學者固不足言讀書知古者亦
　可以少悟矣
致堂胡氏曰佛者之言其道也曰直指人心見性成佛
　今夫人之所以為人異於禽獸者為其有夫婦父子
　君臣也兹三者性邪非性邪若以為非性則佛固人
　耳不能捨是三者而有己也以為性邪則何乃立教
　使天下之人去此三者以為心也且自侈其道以為
　廣大慈悲無與對者故毒如蛇虎微如蚊䖟皆所憐
　憫損身以飼之割肉以啖之無所顧惜而獨於夫婦
　父子君臣則必斷棄除捨不得與蛇虎蚊䖟為比其
　廣大慈悲又安在哉
問佛老與楊墨之學如何朱子曰楊墨之說猶未足以
　動人墨氏謂愛無差等欲人人皆如至親此自難從
　故人亦未必信楊氏一向為我超然逺舉視營營於
　利䘵者皆不足道此其為說雖甚髙然亦人難學未
　必盡從楊朱即老子弟子人言孟子不闢老氏不知
　孟子闢楊墨則老莊在其中矣後世佛氏之學亦出
　於楊氏其初如不愛身以濟衆生之說雖近墨氏然此
　說淺近未是他深處後因達摩過來初見梁武帝武
　帝不曉其說只從事於因果遂去面壁九年只說人
　心至善即此便是不用辛苦修行又有人取老莊之
　說從而附益之所以其說精妙然只是不是耳
問釋氏之空與老氏之無同否朱子曰老氏依舊有如
　所謂無欲觀其妙有欲觀其徼是也若釋氏則以天
　地為幻妄以四大為假合則是全無也
朱子曰老氏欲保全其身長生不死釋氏又却全不以
　身為事自謂别有一物不生不滅歐陽公甞言老氏
　貪生釋氏畏死其說亦好氣聚則生氣散則死順之
　而已釋老則皆悖之者也或問佛與老莊不同處曰
　老莊滅絕倫理未盡至佛則人倫滅盡至禪則義理
　滅盡
朱子曰佛初入中國止說修行未有許多禪底說話天
　下只是這道理終是走不得如佛老雖是滅人倫然
　自是逃不得如無父子他却拜其師為父以弟子為
　子長者為師兄少者為師弟但他只䕶得箇假底聖
　賢便是存得箇真底
朱子曰道家之學出於老子其所謂三清盖倣釋氏三
　身而為之耳佛氏所謂三身法身者釋迦之本性也
　報身者釋迦之徳業也肉身者釋迦之真身而實有
　之也今之宗其教者遂分為三像而駢列之則既失
　其指矣而道家之徒欲倣其所為遂尊老子為三清
　元始天尊太上道君太上老君而昊天上帝反坐其
　下悖戾僣逆莫此為甚且玉清元始天尊既非老子
　之法身太上道君又非老子之報身設有二像又非
　與老子為一而老子又自為上清太上老君盖倣釋
　氏之失而又失之者也況莊子明言老聃之死則聃
　亦人鬼耳豈可僣居昊天上帝之上哉釋老之學盡
　當毁廢假使不能盡去則老氏之學但當自祀其老
　子關尹莊子列子之徒以及安期生魏伯陽輩而天
　地百神自當領於天子之祠官而不當使道家預之
　庻乎其可也
朱子曰釋氏只四十二章經是古書餘皆中國文士潤
　色成之維摩經亦南北時作道家之書只老子莊列
　及丹經而已丹經如參同契之類然已非老氏之學
　清淨消災二經皆模倣釋書而悞者度人經生神章
　皆杜光庭譔最鄙俚是北斗經蘇子瞻作儲祥宫記
　說後世道者只是方士之流其說得之
朱子曰釋老之書極有髙妙者句句與吾儒同但不可
　將來比方誤煞人事因舉佛氏之言與吾儒甚相似
　處如云有物先天地無形本寂寥能為萬象主不逐
　四時凋他是甚麽様見識今區區小儒怎生出得他
　手宜其為他揮下也
朱子曰佛老之說不待深辨而明只廢三綱五常一事
　已是極大罪名其他更不消說
朱子曰釋氏合下見得一箇道理空虛不實故要得超
　脫盡去物累方是無漏為佛地位其他有惡趣者皆
　是衆生餓鬼只随順有所修為者猶是菩薩地位未
　能作佛也若吾儒合下見得箇道理便實故首尾與
　之不合
朱子曰釋氏更不分善惡只尊向他底便是好人背他
　底便入地獄如此則若是箇殺人的賊一尊向他便
　可生天矣
或問浮屠氏既不足信然世間人為惡死若無地獄治
　之彼何所懲朱子曰且說堯舜三代之世無浮屠氏
　乃比屋可封天下太平及其後有浮屠而為惡者滿
　天下若為惡者必待死而後治之則生人立君乂焉
　用
問佛家言刼數如何朱子曰他亦說天地開闢但理㑹
　不得其書云到末刼人皆小先為火所燒成刼灰又
　為風所吹又為水所淹水乂成沫地自生五穀天上
　人自飛下來喫復成世界他不識隂陽便恁地亂道
朱子曰釋氏地水火風之說粗言之地便是體水便成
　魄火風便是魂他也是見得這魂魄模樣
朱子曰俗言佛燈此是氣盛而有光又恐是寳氣又恐
　是腐葉飛蟲之光蔡季通去廬山問得云是腐葉之
　光云昔人有以合子合得一團光來日看之乃一腐
　葉妙喜在一處見先令人撲之得一小蟲如蛇樣而
　甚細僅如布線大此中有人隨汪聖錫到峨眉山云
　五更初去看初布白氣已而有圓光如鏡其中有佛
　然其人以手裹頭巾則光中之佛亦裹頭巾則知乃
　人影耳今所在有石號菩薩石者如水精狀於日中
　照之便有圓光想是彼處山中有一物日初出照見
　其影圓而映人影如佛耳峨眉山看佛以五更初看
朱子感興詩曰西方論縁業卑卑喻羣迷流𫝊世代久
　梯接凌空虛顧盼指心性名言超有無捷逕一以開
　靡然世爭趨號空不踐實躓彼荆棘塗誰哉繼三聖
　為我焚其書　楊庸成曰佛固西夷之英盖將以身
　化其國人慈悲惻怛淡泊無欲布施捨身粗衣蔬食
　凡其動作語言皆欲以止其國中之亂耳彼見華夏
　之人膠膠役役日以事物嬰心於是鼓其誕說以解
　釋其迷惑持作用是性之說即以為妙道之所存持
　無所染著之說即求以超乎無有之表世之髙才明
　智見其遺去物累一歸於空靡然從之反謂西覺之
　妙勝于吾儒不知聖人之教每因人之性而不咈焉
　故父子有親君臣有義夫婦有别長幼有序朋友有
　信是皆不可須臾離者今其言曰必棄而君臣去而
　父子禁而夫婦而求所謂清淨寂滅者其徒桀黠者
　又從而廣之曰但願空諸所有不願實諸所無吁兹
　非所謂號空不踐實者歟
唐太史令傅奕曰佛在西域言妖路逺漢譯胡書恣其
　假託使不忠不孝削髮而揖君親遊手遊食易服以
　逃租賦偽啟三塗謬張六道遂使愚迷妄求為善而
　近名者為善之過也為惡而近刑者為惡之過也惟
　能不大為善不大為惡而但循中以為常則可以全
　身而盡年矣然其為善無近名者語或似是而實則
　不然盖聖賢之道但教人以力於為善之實初不教
　人以求名亦不教人以逃名也若畏名之累己而不
　敢盡其為善之力則其心亦己不公而入於惡矣至
　於為惡無近刑則尤悖理夫君子之惡惡如惡惡臭
　非有所畏而不為也今乃釋其不至於犯刑者而竊
　為之至於刑禍之所在巧其途以避之而不敢犯此
　其計私而害理又有甚焉乃欲以其依違茍且之兩
　間為中之所在而循之其無忌憚亦甚矣
揚子曰或問人言仙者有諸子曰吁吾聞伏羲神農没
　黄帝堯舜徂落而死文王畢孔子魯城之北獨子愛
　其死乎非人之所及也仙亦無益子之彚矣或曰聖
　人不師仙厥術異也聖人之於天下恥一物之不知
　仙人之於天下恥一日之不生曰生乎生乎名生而
　實死也
谷永曰明於天地之性者不可惑以神怪知萬物之情
　者不可罔以非類諸背仁義之正道不遵五經之法
　言而盛稱竒怪鬼神廣崇祭祀之方求報無福之祠
　及世有仙人服食不終之藥黄冶變化之術者皆奸
　人惑衆挾左道懐詐偽以欺罔世主聴其言洋洋滿
　耳若將可遇求之盪盪如繫風捕景終不可得是以
　明王距而不聴聖人絶而不語　真氏曰谷永此言
　足以盡方士欺詭之情矣然則永所謂天地之性萬
　物之情者何也曰天地雖大萬物雖多其所不能違
　者隂陽而已故春夏不能常春夏而有秋冬焉旦晝
　不能常旦晝而有暮夜焉闔闢之循環往來之更代
　此天地之性也榮必易之以悴盛必繼之以衰有終
　則有始有死則有生此萬物之情也天地以體言故
　曰性萬物以用言故曰情人在天地間是亦一物耳
　而為神仙之學者則曰吾能長生不死有是理乎
歐陽公曰自古有道無仙而後世之士知有道而不得
　其道不知無仙而妄學仙此我之所哀也道者自然
　之理也生而不死亦自然之理也以自然之道養自
　然之生不自戕賊夭閼而盡其天年此古聖賢之所
　同也後世貪生之徒為養生之術者無所不至至茹
　草木服金石吸日月之精光又有以謂此物不足恃
　而反求諸内於是息慮絕慾鍊精氣勤吐納専於内
　守以養其神其術雖本於貪生及其至也尚或可以
　全形而却疾猶愈於肆慾縱情以害其生者是謂養
　内之術故上智任之自然其次養内以却疾最下妄
　意而貪生
致堂胡氏曰夫道則以天下共由而得名猶道路然得
　道而盡惟堯舜文王周公孔子耳老聃之言獨善其
　身不可與天下共由也而名之曰道自漢以來失之
　矣其後乃有飛仙變化之術丹藥符籙之技禱祠醮
　祭之法沉淪鬼獄之論雜然並興皆歸於道家者流
　豈不逺哉
問神仙飛昇之說有諸程子曰若謂白日飛昇之類則
　無若言居山林間保形鍊氣以延年益夀則有之譬
　如一爐火置之風中則易過置之宻室則難過有此
　理也又問揚子言聖人不師仙厥術異也聖人能為
　此事否曰此是天地間一賊若非竊造化之機豈能
　延年使聖人肯為周孔為之矣
人有語導氣者問程子曰君亦有術乎曰吾常夏葛而
　冬裘饑食而渇飲節嗜欲定心氣如斯而已矣
朱子曰氣久必散人說神仙一代說一項漢世說安期
　生其後不復說唐以來說鍾吕今又不復說看得來
　他亦只是養得分外夀考終久亦不能不散
朱子感興詩曰飄飄學仙侣遺世在雲山盜啟元命祕
　竊當生死關金鼎蟠龍虎三年藏神丹刀圭一入口
　白日生羽翰我欲往從之脫屣諒非難但恐逆天道
　偷生詎能安　𤓰山潘氏曰此言神仙之流憑生怖
　死盜竊天機强陽消隂以為長生不死之計也夫人
　之生世有生有死乃理之常吾儒之道生順死安或
　夀或夭修身以俟之何必苦欲偷生於天地間邪
真氏曰神仙之說自戰國始燕齊之君甞求之不驗矣
　而秦皇復求之秦皇求之不驗矣而漢武復求之以
　漢武之髙明英傑而長生不死之欲一動乎中遂為
　方士之所愚惑猶玩嬰兒於股掌之上豈不異哉
真氏曰使仙而可求則漢武得之矣佛而可求則梁武
　得之矣以二君而無得焉則知其不可求也明矣縱
　求而得之裔戎荒幻之教不可以治華夏山林枯槁
　之行不可以治國家况不可求邪漢武貪仙而終致
　虛耗之禍梁武佞佛而卒召亂亡之厄則貪佞之無
　補也又明矣
鶴林羅氏曰道家之教宗老莊其後乃有神仙形解飛
　昇之說方士煉丹保形之術然老子云吾有大患為
　吾有身吾既無身而有何患莊子云吾惡乎知悦生
　之非惑邪予惡乎知惡死之非弱䘮而不知歸者邪
　麗之姬艾封人之子也晉國之始得之也涕泣沾襟
　及其至於王所與王同匡牀食芻豢而後悔其泣也
　予惡乎知夫死者不悔其始之蘄生乎又髑髏謂莊
　子曰子欲聞死之說乎死無君於上無臣於下亦無
　四時之事從然以天地為春秋雖南面王樂不能過
　也莊子曰吾使司命復生子形為子骨肉肌膚反子
　父母妻子閭里知識子欲之乎髑髏深矉蹙頞曰吾
　安能棄南面王樂而復為人間之勞乎是老莊之意
　以身為贅以生為苦以死為樂也今神仙方士乃欲
　長生不死正與老莊之說背馳矣佛家所謂生滅滅
　已寂滅為樂乃老莊之意也歐陽公云道家乃貪生
　之論佛家乃畏死之論此盖未甞深考二家之要指
　也老莊何甞貪生瞿曇何甞畏死貪生畏死之說僅
　足以排方士而已韓文公歐陽公皆不曽深看佛書
　故但能攻其皮毛唯朱文公早年洞究釋氏之㫖故
　其言曰佛說盡出老莊今道家有老莊書不看盡為
　釋氏竊而用之却去倣傚釋氏作經教之屬譬如巨
　室子弟所有珍寳悉為人盜去却去收人家破罋破
　釜此論窺見其骨髄矣唐傅奕亦曰佛入中國孅兒
　幻夫摸擬莊老以文飾之則古人亦甞有是言矣
　　　　右論佛老神仙　愚按異端之說首見於論
　　　　語曰攻乎異端斯害也己先儒釋之曰異端
　　　　非聖人之道而别為一端如楊墨是也謂之
　　　　如則非止楊墨二氏而已盖自夫子没而微
　　　　言絶七十子喪而大義乖邪說横流異端並
　　　　起孟子止闢楊墨為其惑世之甚也由孟子
　　　　之言而楊墨之道息韓子推其功不在禹下
　　　　為是故也自秦漢以來至于今佛老之說日
　　　　新月盛亦屢有攻之者矣然攻之暫破而復
　　　　興撲之未滅而愈熾何也以其死生禍福之
　　　　說足以惑人也故是編獨詳於佛老神仙而
　　　　於楊墨諸子略焉
顔氏家訓曰隂陽說云辰為水墓又為土墓故不得哭
　王充論衡云辰日不哭哭則重䘮今無教者辰日有
　喪不問輕重舉家清謐不敢發聲以辭弔客道書又
　曰晦歌朔哭皆當有罪天奪之算喪家朔望哀感彌
　深寜當惜夀又不哭也
顔氏曰偏傍之書死有歸殺子孫逃竄莫肯在家畫尾
　書符作諸厭勝喪出之日門前然火户外列灰祓送
　家鬼章斷汪連凡如此彼不近有情乃儒雅之罪人
　彈議所當加也
唐太宗以近世隂陽雜書訛偽尤多命太常博士吕才
　刋定才皆為之序質以經史其序宅經曰近世巫覡
　妄分五姓如張王為商武庾為羽似取諧韻至於以
　栁為宫以趙為角又復不類或同出一姓分屬宫商
　或複姓數字莫辨徵羽此則事不稽古義理乖僻者
　也其序禄命曰禄命之書多言或中人乃信之然長
　平坑卒未聞共犯三刑南陽貴族何必俱當六合今
　亦有同年同祿而貴賤懸殊共命共胎而夭夀更異
　此皆祿命不驗之著明者也其序葬書曰古者卜葬
　盖以朝市遷變泉石交侵不可前知故謀之龜筮近
　代或選年月或相墓田以為窮達夀夭皆因卜葬所
　致按禮天子諸侯大夫葬皆有月數是古人不擇年
　月也春秋九月丁巳葬定公雨不克葬戊午日下昃
　乃克葬是不擇日也鄭葬簡公司墓之室當路毁之
　則朝而窆不毁則日中而窆子産不毁是不擇時也
　古之葬者皆於國都之北兆域有常處是不擇地也
　今以妖巫妄言遂於擗踊之際擇地選時以希富貴
　或者云辰日不可哭泣遂莞爾而對弔客或云同屬
　忌於臨壙遂吉服不送其親傷教敗禮莫斯為甚
程子曰卜其宅兆卜其地之美惡也非隂陽家所謂禍
　福者也地之美則神靈安其子孫盛若培㙲其根而
　枝葉茂理固然矣地之惡者則反是然則曷謂地之
　美者土色之光潤草木之茂盛乃其驗也父祖子孫
　同氣彼安則此安彼危則此危亦其理也而拘忌者
　惑以擇地之方位決日之吉凶不亦泥乎甚者不以
　奉先為計而専以利後為慮尤非孝子安厝之用心
　也
司馬公曰古者天子七月諸侯五月大夫三月士踰月
　而葬今五服年月勅王公以下皆三月而葬然世俗
　信葬師之說既擇年月日時又擇山水形勢以為子
　孫貧富貴賤賢愚夀夭盡係於此而其術又多不同
　爭論紛紜無時可決至有終身不葬或累世不葬子
　孫衰替忘失處所遂棄捐不葬者乃使殯葬實能致
　人禍福為子孫者亦豈忍使其親臭腐暴露而自求
　其利也悖禮傷義無過於此
羅氏曰古人建都邑立室家未有不擇地者如詩所謂
　望楚與堂降觀於桑度其隰原觀其流泉書所謂達
　觀於新邑營卜瀍澗之東西盖自三代時已然矣余
　行天下凡通都會府山水固皆翕聚至於百家之邑
　十室之市亦必倚山帯溪氣象囘合若風氣虧疏山
　水飛走則必無人煙之聚此誠不可不擇也乃若葬
　者藏也藏者欲入之不得見也古人之所謂卜其宅
　兆者乃孝子慈孫之心謹重親之遺體使異日不為
　城邑道路溝渠耳借曰精擇亦不過欲其山水迴合
　草木茂盛使親之遺體得安耳豈藉此以求子孫富
　貴乎郭璞謂本骸乘氣遺體受䕃此說殊未通夫銅
　山西崩靈鍾東應木生於山栗芽於室此乃活氣相
　感也今枯骨朽腐不知痛癢積日累月化為朽壤矣
　豈能與生者相感以致禍福乎此決無之理也世之
　人惑璞之說有貪求吉地未能愜意至數十年不葬
　其親者有既葬以為不吉一掘未巳至再至三者有
　因買地致訟棺未入土而家已蕭條者有兄弟數人
　惑於各房風水之說至於骨肉化為仇讐者凡此皆
　璞之書為之也且人之生貧富貴賤賢愚夀夭稟賦
　已定謂之天命不可改也豈冢中枯骨所能轉移乎
　若如璞之說則上天之命反制於一抔之土矣楊誠
　齋甞言郭璞精於風水宜妙選吉地以福其身利其
　子孫然璞身不免於刑戮子孫卒以衰微則其說已
　不驗於其身矣而後世方且誦其遺書而尊信之不
　已惑乎
沈顔曰古者國家將有事乎戎祀必先擇時日以定其
　期是用備物於有司習儀於禮寺俾臻其慮而戒其
　誠非所以定吉凶決勝負也後之惑者不詳其故推
　考時日妄生穿鑿斯風不革拘忌益深致使凡庻之
　家將欲開一溝隍折一葭葦必待擇日而後為之構
　一衡宇薙一榛蕪必審方位而後為之且吉凶由人
　焉係時日故吉人凶其吉凶人吉其凶一之於天之
　所為而已矣惑者不知其在人也有一不吉則歸罪
　於時日矣且以不謀之將不練之士有能以日時勝
　者乎不耕之土不實之穀有能以日時種者乎是皆
　不能也則時日於人何有哉
　　　　右論隂陽家之說　愚按隂陽家之說自太
　　　　史公以來有之矣其言曰隂陽之術太詳而
　　　　衆忌諱使人拘而多所畏然其序四時之太
　　　　順不可失也褚先生曰臣為郎時與太卜待
　　　　詔為郎者同署言曰孝武帝時聚㑹占家問
　　　　之某日可取婦乎五行家曰可堪輿家曰不
　　　　可建除家曰不吉叢辰家曰大凶歴家曰小
　　　　凶天人家曰小吉太乙家曰大吉辨訟不決
　　　　以狀聞制曰避諸死忌以五行為主人取於
　　　　五行者也由是言之則隂陽之術其來久矣
　　　　諸家所說吉凶不同自古如此又况數千百
　　　　載之下其說愈多其吉凶愈舛又可得而盡
　　　　信之乎
荀子曰相古之人無有也學者不道也古者有姑布子
　卿今之世梁有唐舉相人形狀顔色而知其吉凶妖
　祥世俗稱之古之人無有也學者不道也故相形不
　如論心論心不如擇術形不勝心心不勝術術正而
　心順之則形相雖惡而心術善無害為君子也形相
　雖善而心術惡無害為小人也君子謂之吉小人謂
　之凶故長短小大善惡形相非吉凶也古之人無有
　也學者不道也
皮日休曰今之相工言人相者必曰某相類龍某相類
　鳳某相類牛馬某至公侯某至卿相類禽獸者則富
　貴也意立形於天地分性於隂陽其貴者不過人耳
　焉有真人形而貧賤類禽獸而富貴哉又曰聖人
　之相人也不差忽微不失絫黍言其善必善言其惡
　必惡言其勝任必勝任今之人不以是術行其心而
　區區求子卿唐舉之術居其窮處其困不思以道達
　不能以徳進言其有位必翻然自負坐白屋有公侯
　之恣食藜藿有卿相之色盖不能自相其心也或有
　士居窮處困望一金之助已有沒齒之難有妄誕之
　人自稱精子卿唐舉之術取其金易於反掌有能以
　聖賢之道自相其心哉
東萊吕氏曰孔子以前相術固己概見於世矣若周叔
　服相公孫敖之二子一言其必食子一言其必收子
　是以相而預言人之福也子文及叔向母見越椒伯
　石之始生一言其必滅若敖氏一言其必喪羊舌氏
　是以相而預言人之禍也數十年之後福焉而福禍
　焉而禍無一不合盖曲伎小術豈無或驗乃若吾夫
　子之門自有相法非卜祝所誦之相書也申申夭夭
　即孔門相容貌之術誾誾侃侃即孔門相言語之術
　躩如翼如即孔門相步趨之術勃如怡如即孔門相
　顔色之術一部一伍一占一候毫釐不差季咸唐舉
　許負之術至是皆敗矣
　　　　右論相人之術　愚按相者視人之狀貌而
　　　　知其吉凶貴賤者也而妄誕者多以此惑世
　　　　人故荀子作非相之篇以論之而東萊吕氏
　　　　乃謂彼挾相術以茍衣食者卑冗凡賤而荀
　　　　卿乃親屈儒者之重以與之辨何其不自重
　　　　也因附著其說于此
漢光武信圖䜟多用決定嫌疑給事中桓譚上疏曰凡
　人情忽於見事而貴於異聞觀先王之所紀述咸以
　仁義正道為本非有竒怪虚誕之事盖天道性命聖
　人所難言也自子貢以下不得而聞况後世淺儒能
　通之乎今諸巧慧小才伎數之人増益圖書矯稱䜟
　記以欺惑貪邪詿誤人主焉可不抑逺之哉宜垂明
　聴發聖意屏群小之曲說述五經之正義
張衡以儒者爭學圖䜟上疏曰圖䜟成於哀平之際皆
　虚偽之徒以要世取資欺罔較然莫之糾禁且律歴
　候卦九宫風角數有徵效世莫肯學而競稱不占之
　書譬猶畫工惡圖犬馬而好作鬼魅誠以實事難形
　而虚偽不窮也宜收蔵圖䜟一禁絶之
真氏曰䜟緯者末世之邪說張衡以為起於哀平之間
　盖得之矣夫異端小數豈無或驗要非六經之法言
　先王之正道故劉歆見之而改名公孫述因之而僣
　畔是徒足以起亂臣賊子之心而已果何益於世教
　哉
　　　　右論䜟緯之說　愚按䜟緯之說秦以前未
　　　　之聞也始皇時方士盧生入海還奏録圖書
　　　　曰亡秦者胡也此其圖䜟之所始乎其後王
　　　　莽以金匱符命而篡漢遣五威將帥頒符命
　　　　四十二篇於天下光武之即位也以赤伏符
　　　　之言曰劉秀發兵捕不道四夷雲集龍鬬野
　　　　四七之際火為主由是信用圖䜟終漢之世
　　　　儒者鮮不傳習至引之以釋經先儒歐陽子
　　　　甞議取九經註疏删其䜟緯之文惜乎當時
　　　　未之能行也
　
　
　
　
　
　
　
　
　
　
　
　
　
　
　理學類編卷八
