#+TITLE: 周子抄釋-明-呂柟
#+DATE: 2016-06-11 12:22:54
#+SOURCE: github.com/kanripo/KR3a0089 master fa3e890c                
欽定四庫全書　　　　　子部一
　周子抄釋　　　　　　　儒家類
　　提要
　　　　(臣/)等謹案周子抄釋二卷明呂柟撰柟有涇
　　　　野經說别著録宋五子惟周子著書最少而
　　　　諸儒辨論則惟周子之書最多無極太極之
　　　　說朱陸兩家齗齗相規至今五六百年不能
　　　　歸一太極圖說與通書表裏之說元何虚中
　　　　至特著一書辨此一語論者亦遞相攻撃究
　　　　無定評主靜之說至明代詬爭尤甚是編葢
　　　　因周子全書而撮其精要一卷為太極圖說
　　　　通書二卷為遺文遺詩而附以襍記一卷則
　　　　本𫝊墓碣事狀也較全書特為簡潔每條之
　　　　下各釋以一二語或標其大㫖或推所未言
　　　　之意較諸家連篇累牘之辨亦特為淳實其
　　　　釋荀子元不識誠一條謂貶荀子太過而以
　　　　大學中庸之言誠擬荀子之言誠未免駁襍
　　　　釋飬心亭記一條謂寡欲亦允執厥中之義
　　　　若至於無恐難通行於衆亦未免詞不逹意
　　　　然大㫖亦為不悖觀周子之書者其精華畧
　　　　具於此矣乾隆四十五年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
周子抄釋原序
通書四十章周子之所述也周子名惇頥字茂叔舂陵
人推其道學所自或曰傳太極於穆修也修傳先天圖
於种放放傳於陳搏此殆其學之一師也非其至者也
希夷先生有天下之願而卒與鳯歌荷蓧長往不來者
伍於聖人無可無不可之道亦似有未至者程明道先
生嘗謂門弟子曰昔受學於周子令尋仲尼顔子所樂
者何事而明道先生自再見周子吟風弄月以歸道學
之士皆謂程顥氏續孟子不傳之緖則周子豈特為种
穆之學而止者哉粤若稽古孔子述三王之道立百王
經世之法孟軻氏闢楊墨推明孔子之澤以為萬世不
斬人謂孟氏功不在禹下今周子啟程氏兄弟以不傳
之玅一旦萬古之光明將為百世之利澤如日中天如
水行地其功蓋在孔門之間矣人見其書之約也而不
知其道之大也見其文之質也而不知其義之精也見
其言之淡也而不知其味之長也顧愚何足以知之然
服膺有年矣試舉其一二語為同志者啓予之益乎患
人以發䇿决科榮身肥家希世取寵為事也則曰志伊
尹之所志患人以廣聞見工文詞矜智能慕空寂為事
也則曰學顔子之所學人有真能立伊尹之志修顔子
之學者然後知通書之言包括至大而聖門之事業無
窮矣故此二卷書皆發端以示人者宜度越諸子直以
易詩書春秋語孟同流行乎天下是以叙而藏之遇天
下之善士又尚前修而欲讀其書者則傳焉五峯胡宏
序
欽定四庫全書
　周子抄釋卷一
　　　　　　　　　　　　　明　吕柟　撰
　
　
　
　
　
　　　太極圖解義　　　　　　新安朱子
○此所謂無極而太極也所以動而陽静而隂之本體
也然非有以離乎隂陽也即隂陽而指其本體不雜乎
隂陽而為言耳□此○之動而陽静而隂也中○者其
本體也□者陽之動也○之用所以行也□者隂之靜
也○之體所以立也□者□之根也□者□之根也□
　　此陽變隂合而生水火木金土也□者陽之變也
□者隂之合也□隂盛故居右□陽盛故居左□陽穉
故次火□隂穉故次水□冲氣故居中而水火之□交
系乎上者隂根陽陽根隂也水而木木而火火而土土
而金金而復水如環無端五氣布四時行也○
五行一隂陽五殊二實無餘欠也隂陽一太極精粗本
末無彼此也太極本無極上天之載無聲臭也五行之
生各一其性氣殊質異各一其○無假借也□此無極
二五所以妙合而無間也○乾男坤女以氣化者言也
各一其性而男女一太極也○萬物化生以形化者言
也各一其性而萬物一太極也(此以上引說觧剥圖體/此以下據圖推盡說意)
惟人也得其秀而最靈則所謂人○者於是乎在矣然
形□之為也神□之發也五性　　之德也善惡男女
之分也萬事萬物之象也此天下之動所以紛綸交錯
而吉㓙悔吝所由以生也惟聖人者又得夫秀之精而
有以全乎○之體用者也是以一動一靜各臻其極而
天下之故常感通乎寂然不動之中葢中也仁也感也
所謂□也○之用所以行也正也義也寂也所謂□也
○之體所以立也中正仁義渾然全體而靜者常為主
焉則人○於是乎立而○□　　天地日月四時鬼神
有所不能違矣君子之戒謹恐懼所以脩此而吉也小
人之放僻邪侈所以悖此而㓙也天地人之道各一太
極也陽也剛也仁也所謂□也物之始也隂也柔也義
也所謂□也物之終也此所謂易也而三極之道立焉
實則一○也故曰易有太極□之謂也
無極而太極太極動而生陽動極而靜靜而生隂靜極
復動一動一靜互為其根分隂分陽兩儀立焉陽變隂
合而生水火木金土五氣順布四時行焉五行一隂陽
也隂陽一太極也太極本無極也五行之生也各一其
性無極之真二五之精妙合而凝乾道成男坤道成女
二氣交感化生萬物萬物生生而變化無窮焉惟人也
得其秀而最靈形既生矣神發知矣五性感動而善惡
分萬事出矣聖人定之以中正仁義而主靜立人極焉
故聖人與天地合其德日月合其明四時合其序鬼神
合其吉㐫君子修之吉小人悖之㐫故曰立天之道曰
隂與陽立地之道曰柔與剛立人之道曰仁與義又曰
原始反終故知生死之說大哉易也斯其至矣(釋易言/有太極)
(者著其本也圖言無極者究其精也易言四象八卦而/吉㓙在大業之先者以蓍卦而論主後天也圖言隂陽)
(五行而吉凶在萬物之後者以道而論本/先天也故讀易人懼為惡玩圖人易從善)
　通書
　　　誠上第一
誠者聖人之本大哉乾元萬物資始誠之源也乾道變
化各正性命誠斯立焉純粹至善者也故曰一隂一陽
之謂道繼之者善也成之者性也元亨誠之通利貞誠
之復大哉易也性命之源乎(釋天道聖德惟一誠外此/不獲罪于天即見尤于聖)
　　　誠下第二
聖誠而已矣誠五常之本百行之源也靜無而動有至
正而明逹也五常百行非誠非也邪暗塞也故誠則無
事矣至易而行難果而確無難焉故曰一日克己復禮
天下歸仁焉(釋誠仁一理/明公一道)
　　　誠㡬德第三
誠無為㡬善惡德愛曰仁宜曰義理曰禮通曰智守曰
信性焉安焉之謂聖復焉執焉之謂賢發微不可見充
周不可窮之謂神(釋誠其本也㡬其用也德其目也故/賢其學也聖其熟也神其妙也皆至)
(于誠/焉耳)
　
　
　　　聖第四
寂然不動者誠也感而遂通者神也動而未形有無之
間者㡬也誠精故明神應故妙㡬微故幽誠神㡬曰聖
人(釋㡬有善惡而以誠神/㡬為聖人者能知㡬耳)
　　　慎動第五
動而正曰道用而和曰德匪仁匪義匪禮匪智匪信悉
邪也邪動辱也甚焉害也故君子慎動(釋本在/謹獨)
　　　道第六
聖人之道仁義中正而已矣守之貴行之利廓之配天
地豈不易簡豈為難知不守不行不廓耳(釋守在信行/在勇廓在智)
　　　師第七
或問曰曷為天下善曰師曰何謂也曰性者剛柔善惡
中而已矣不逹曰剛善為義為直為斷為嚴毅為幹固
惡為猛為隘為強梁柔善為慈為順為巽惡為懦弱為
無斷為邪佞惟中也者和也中節也天下之逹道也聖
人之事也故聖人立教俾人自易其惡自至其中而止
矣故先覺覺後覺闇者求於明而師道立矣師道立則
善人多善人多則朝廷正而天下治矣(釋行天下逹/道易得師難)
　　　幸第八
人之生不幸不聞過大不幸無耻必有耻則可教聞過
則可賢(釋不自棄方能有耻/不自是方能聞過)
　　　思第九
洪範曰思曰睿睿作聖無思本也思通用也㡬動於彼
誠動於此無思而無不通為聖人不思則不能通微不
睿則不能無不通是則無不通生於通微通微生於思
故思者聖功之本而吉㓙之機也易曰君子見㡬而作
不俟終日又曰知㡬其神乎(釋㡬之不見/未之思耳)
　　　志學章第十
聖希天賢希聖士希賢伊尹顔淵大賢也伊尹耻其君
不為堯舜一夫不得其所若撻於市顔淵不遷怒不貳
過三月不違仁志伊尹之所志學顔子之所學過則聖
及則賢不及則亦不失於令名(釋顔亦尹之志/尹亦顔之學)
　　　順化第十一
天以陽生萬物以隂成萬物生仁也成義也故聖人在
上以仁育萬物以義正萬民天道行而萬物順聖德修
而萬民化大順大化不見其迹莫知其然之謂神故天
下之衆本在一人道豈逺乎哉術豈多乎哉(釋立天之/道曰隂與)
(陽立人之道曰仁與義/其神一也故順且化)
　　　治第十二
十室之邑人人提耳而教且不及况天下之廣兆民之
衆哉曰純其心而已矣仁義禮智四者動靜言貌視聽
無違之謂純心純則賢才輔賢才輔則天下治純心要
矣用賢急焉(釋求治而不求要急/是舍耕而求食也)
　　　禮樂第十三
禮理也樂和也隂陽理而後和君君臣臣父父子子兄
兄弟弟夫夫婦婦萬物各得其理然後和故禮先而樂
後(釋書言作樂在象刑惟明之後/易言作樂在天下和豫之時)
　　　務實第十四
實勝善也名勝恥也故君子進德修業孶孳不息務實
勝也德業有未著則恐恐然畏人知逺恥也小人則偽
而已故君子日休小人日憂(釋先憂者休/先休者憂)
　　　愛敬第十五
有善不及曰不及則學焉問曰有不善曰不善則告之
不善且勸曰庶㡬有改乎斯為君子有善一不善二則
學其一而勸其二有語曰斯人有是之不善非大惡也
則曰孰無過焉知其不能改改則為君子矣不改為惡
惡者天惡之彼豈無畏耶烏知其不能改故君子悉有
衆善無弗愛且敬焉(釋此可/觀仁矣)
　　　動靜第十六
動而無靜靜而無動物也動而無動靜而無靜神也動
而無動靜而無靜非不動不靜也物則不通神妙萬物
水隂根陽火陽根隂五行隂陽隂陽太極四時運行萬
物終始混兮闢兮其無窮兮(釋君子學/天斯不差)
　　　樂上第十七
古者聖王制禮法修教化三綱正九疇叙百姓大和萬
物咸若乃作樂以宣八風之氣以平天下之情故樂聲
淡而不傷和而不淫入其耳感其心莫不淡且和焉淡
則欲心平和則躁心釋優柔平中德之盛也天下化中
治之至也是謂道配天地古之極也後世禮法不修政
刑苛紊縱欲敗度下民困苦謂古樂不足聽也代變新
聲妖淫愁怨導欲增悲不能自止故有賊君棄父輕生
敗倫不可禁者矣嗚呼樂者古以平心今以助欲古以
宣化今以長怨不復古禮不變今樂而欲至治者逺矣
(釋禮古而樂不/古并禮亦廢矣)
　　　樂中第十八
樂者本乎政也政善民安則天下之心和故聖人作樂
以宣暢其和心逹於天地天地之氣感而太和焉天地
和則萬物順故神祗格鳥獸馴(釋樂即/政之極)
　　　樂下第十九
樂聲淡則聽心平樂辭善則歌者慕故風移而俗易矣
妖聲艶辭之化也亦然(釋化係/乎所感)
　　　聖學第二十
聖可學乎曰可曰有要乎曰有請聞焉曰一為要一者
無欲也無欲則靜虛動直靜虛則明明則通動直則公
公則溥明通公溥庶矣乎(釋無欲便/可虛直)
　　　公明第二十一
公於己者公於人未有不公於己而能公於人也明不
至則疑生明無疑也謂能疑為明何啻千里(釋公明皆/自已作)
　　　理性命第二十二
厥彰厥㣲匪靈弗瑩剛善剛惡柔亦如之中焉止矣二
氣五行化生萬物五殊二實二本則一是萬為一一實
萬分萬一各正小大有定(釋性命/一理)
　　　顔子第二十三
顔子一簞食一瓢飲在陋巷人不堪其憂而不改其樂
夫富貴人所愛也顔子不愛不求而樂乎貧者獨何心
哉天地間有至貴至愛可求而異乎彼者見其大而忘
其小焉爾見其大則心泰心泰則無不足無不足則富
貴貧賤處之一也處之一則能化而齊故顔子亞聖(釋/尋)
(顔子樂處/惟見大耳)
　　　師友上第二十四
天地間至尊者道至貴者德而已矣至難得者人人而
至難得者道德有於身而已矣求人至難得者有於身
非師友則不可得也已(釋惟求真/師良友難)
　　　師友下第二十五
道義者身有之則貴且尊人生而䝉長無師友則愚是
道義由師友有之而得貴且尊其義不亦重乎其聚不
亦樂乎(釋義聚須/自得知)
　　　過第二十六
仲由喜聞過令名無窮焉今人有過不喜人規如䕶疾
而忌醫寧滅其身而無悟也噫(釋此子路百世/之師不啻令名)
　　　勢第二十七
天下勢而已矣勢輕重也極重不可反識其重而亟反
之可也反之力也識不早力不易也力而不競天也不
識不力人也天乎人也何尤(釋識力/兼用)
　　　文辭第二十八
文所以載道也輪轅飾而人弗庸徒飾也况虛車乎文
辭藝也道德實也篤其實而藝者書之美則愛愛則傳
焉賢者得以學而至之是為教故曰言之無文行之不
逺然不賢者雖父兄臨之師保勉之不學也強之不從
也不知務道德而苐以文辭為能者藝焉而已噫弊也
久矣(釋道以文行/亦以文泥)
　　　聖藴第二十九
不憤不啓不悱不發舉一隅不以三隅反則不復也子
曰予欲無言天何言哉四時行焉百物生焉然則聖人
之藴㣲顔子殆不可見發聖人之藴教萬世無窮者顔
子也聖同天不亦深乎常人有一聞知恐人不速知其
有也急人知而名也薄亦甚矣(釋聖人之藴顔子發猶/天地之藴八卦發朱子)
(深厚淺薄之/注乃互文也)
　　　精藴第三十
聖人之精畫卦以示聖人之藴因卦以發卦不畫聖人
之精不可得而見㣲卦聖人之藴殆不可悉得而聞易
何止五經之源其天地鬼神之奥乎(釋卦者掛也懸天/地人物之理於世)
(間如圖/畫然也)
　　　乾損益動第三十一
君子乾乾不息於誠然必懲忿窒慾遷善改過而後至
乾之用其善是損益之大莫是過聖人之㫖深哉吉㓙
悔吝生乎動噫吉一而已動可不愼乎(釋君子學天莫/先損益吉由是)
(出也朱子曰/思誠之方)
　　　家人睽復无妄第三十二
治天下有本身之謂也治天下有則家之謂也本必端
端本誠心而已矣則必善善則和親而已矣家難而天
下易家親而天下䟽也家人離必起於婦人故睽次家
人以二女同居而志不同行也堯所以釐降二女于媯
汭舜可禪乎吾兹試矣是治天下觀於家治家觀身而
已矣身端心誠之謂也誠心復其不善之動而已矣不
善之動妄也妄復則无妄矣无妄則誠矣故无妄次復
而曰先王以茂對時育萬物深哉(釋茂育萬物起于復/不善之動人可不猛)
(省/)
　　　富貴第三十三
君子以道充為貴身安為富故常泰無不足而銖視軒
冕塵視金玉其重無加焉爾(釋身安則心正家齊/可知他不足道也)
　　　陋第三十四
聖人之道入乎耳存乎心藴之為德行行之為事業彼
以文辭而已者陋矣(釋入耳存心有不言而/信之義故為德行事業)
　　　擬議第三十五
至誠則動動則變變則化故曰擬之而後言議之而後
動擬議以成其變化(釋擬議所以求學至誠/故朱子曰誠之之事也)
　　　刑第三十六
天以春生萬物止之以秋物之生也既成矣不止則過
焉故得秋以成聖人之法天以政飬萬民肅之以刑民
之盛也欲動情勝利害相攻不止則賊滅無倫焉故得
刑以治情偽㣲瞹其變千狀茍非中正明逹果斷者不
能治也訟卦曰利見大人以剛得中也噬嗑曰利用獄
以動而明也嗚呼天下之廣主刑者民之司命也任用
可不愼乎(釋張敬夫以中正為仁明逹為智果㫁/為勇則德者刑之本也故利見大人)
　　　公第三十七
聖人之道至公而已矣或曰何謂也曰天地至公而已
矣(釋公則無/偏無遺)
　　　孔子上第三十八
春秋正王道明大法也孔子為後世王者而修也亂臣
賊子誅死者於前所以懼生者於後也宜乎萬世無窮
王祀夫子報德報功之無盡焉(釋夫子之功/宜不止此)
　　　孔子下第三十九
道德高厚教化無窮實與天地參而四時同其惟孔子
乎(釋朱子謂孔子其/太極亶其然乎)
　　　蒙艮第四十
童䝉求我我正果行如筮焉筮叩神也再三則瀆矣瀆
則不告也山下出泉靜而清也汩則亂亂不决也愼哉
其惟時中乎艮其背背非見也靜則止止非為也為不
止矣其道也深乎(釋教人修己/皆惟靜乎)
　　　太極圖通書後序(建安本/)　　　朱子
右周子之書一編今舂陵零陵九江皆有本而互有同
異長沙本最後出乃熹所編定視他本最詳密矣然猶
有所未盡也葢先生之學其妙具於太極一圖通書之
指皆發此圖之藴而程先生兄弟語及性命之際亦未
嘗不因其說觀通書之誠動靜理性命等章及程氏之
書李仲通銘程邵公誌顔子好學論等篇則可見矣故
潘清逸誌先生之墓敘所著書特以作太極圖為稱首
然則此圖當為書首不疑也然先生既手以授二程本
因附書後(邢寛居/之云)傳者見其如此遂誤以圖為書之卒
章不復釐正使先生立象盡意之㣲㫖暗而不明而驟
讀通書者亦復不知有所總攝此則諸本皆失之而長
沙通書因胡氏所傳篇章非復本次又削去分章之目
而别以周子曰加之於書之大義雖若無害然要非先
生之舊亦有去其目而遂不可曉者(如理性命/章之類)又諸本
附載銘碣詩文事多重複亦或不能有以發明於先生之
道以待學者故今特據潘誌置圖篇端以為先生之精
意則可以通乎書之說矣至於書之分章定次亦皆復
其舊貫而取公及蒲左丞孔司封黄太史所記先生行
事之實刪去重複合為一篇以便觀者葢世所傳先生
之書言行具此矣潘公所謂易通疑即通書而易説獨
不可見向見友人多蓄異書自謂有傳本亟取而觀焉
則淺陋可笑皆今之時舉子綴葺緒餘與圖說通書絶
不相似不問可知其偽獨不知世復有能得其眞者與
否以圖書推之知其所發當極精要㣲言湮沒甚可惜
也熹又嘗讀朱内翰震進易說表謂此圖之傳自陳摶
种放穆修而來而五峯胡公仁仲作通書序又謂先生
非止為种穆之學者此特其學之一師耳非其至者也
夫以先生之學之妙不出此圖以為得之於人則决非
种穆所及以為非其至者則先生之學又何以加於此
圖哉是以竊嘗疑之及得誌文考之然後知果先生之
所自作而非有所受於人者公葢皆未見此誌而云云
耳然胡公所論通書之指曰人見其書之約而不知其
道之大也見其文之質而不知其義之精也見其言之
淡而不知其味之長也人有眞能立伊尹之志修顔子
之學則知此書之言包括至大而聖門之事業無窮矣
此則不可易之至論讀是書者所宜知也因復掇取以
系於後云乾道己丑六月戊申新安朱熹謹記
　　　又(南康本/)　　　　　　　　　前人
右周子太極圖并說一篇通書四十章世傳舊本遺文
九篇遺事十五條事狀一篇熹所集次皆以校定可繕
寫熹今附見於此學者得以考焉
　　　通書後跋　　　　　　　　　張栻
濓溪周先生通書友人朱熹元晦以太極圖列於篇首
而題之曰太極通書栻刻於嚴陵學宫以示多士嗟乎
自聖學不明語道者不睹夫大全卑則割裂而無統髙
則汗漫而不精是以性命之說不參乎事物之際而經
世之務僅出乎私意小智之為豈不可歎哉惟先生生
乎千有餘載之後超然獨得夫大易之傳所謂太極圖
乃其綱領也推明動靜之一源以見生化之不窮天命
流行之體無乎不在文理密察本末該貫非闡㣲極幽
莫能識其指歸也然而學者若之何而可以進於是哉
亦曰敬而已矣誠能起居食息主一而不舍則其德性
之知必有卓然不可掩於體察之際者而後先生之藴
可得而窮太極可得而識矣乾道庚寅閏月謹題
　
　
　
　
　
　
　
　
　周子抄釋卷一
欽定四庫全書
　周子抄釋卷二
　　　　　　　　　　　　　明　吕柟　撰
　　　拙賦第一
或謂予曰人謂子拙予曰巧竊所恥也且患世多巧也
喜而賦之
巧者言拙者黙巧者勞拙者逸巧者賊拙者德巧者㓙
拙者吉嗚呼天下拙刑政徹上安下順風清弊絶(釋巧/只是)
(偽拙只/是實)
　　　愛蓮說第二
水陸草木之花可愛者甚蕃晉陶淵明獨愛菊自李唐
來世人甚愛牡丹予獨愛蓮之出淤泥而不染濯清漣
而不夭中通外直不蔓不枝香逺益清亭亭淨植可逺
觀而不可䙝玩焉予謂菊花之隱逸者也牡丹花之富
貴者也蓮花之君子者也噫菊之愛陶之後鮮有聞蓮
之愛同予者何人牡丹之愛宜乎衆矣(釋周子不惟以/陶自比其言富)
(乎/)
　　　養心亭記第三
孟子曰養心莫善於寡欲其為人也寡欲雖有不存焉
者寡矣其為人也多欲雖有存焉者寡矣予謂養心不
止於寡焉而存耳葢寡焉以至於無無則誠立明通誠
立賢也明通聖也是聖賢非性生必養心而至之養心
之善有大焉如此存乎其人而已張子宗範有行有文
其居背山靣水山之麓構亭甚清淨予偶坐而愛之因
題曰養心既謝且求說故書以勉(釋寡欲亦允執厥中/之義若至於無恐難)
(通行/於衆)
　　　邵州遷學釋菜文第四
惟夫子道高德厚教化無窮實與天地參而四時同上
自國都下及州縣通立廟貌州守縣令春秋釋奠雖天
子之尊入廟肅恭行禮其重誠與天地參焉儒衣冠學
道業者列室於廟朝夕目瞻睟容心慕至德㡬於顔氏
之子者有之得其位施其澤及生民者代有之然夫子
之宫可忽歟而邵置於惡地掩於衙門左獄右庾穢喧
歴年惇頥攝守州符嘗拜堂下惕汗流背起而議遷得
地東南高明協卜用舊增新不日成就采章冕服儼坐
有序諸生既集率僚告成謹以禮幣藻蘋式陳明薦以
兖國公顔子等配
維治平五年歳次戊申正月甲戌朔三日丙子朝奉郞
尚書駕部員外郞通判永州軍州兼管内勸農事權發
遣邵州軍州事上騎都尉賜緋魚袋周惇頥敢昭告於
先師兖國公顔子爰以遷修廟學成恭修釋菜於先聖
至聖文宣王惟子睿性通㣲實幾於聖明誠道確夫子
稱賢謹以禮幣藻齊式陳明獻從祀配神(釋配獨稱顔/子則周子學)
(行為人可/想見矣)
　　　吉州彭推官詩序第五
惇實慶厯初為洪州分寧縣主簿被外臺檄承乏袁州
盧溪鎭市征之局局鮮事袁之進士多來講學於公齋
因談及今朝江左律詩之工坐間誦吉州彭推官篇者
六七其句字信乎能覷天巧而膾炙人口矣我聞分寧
新邑宰上未踰月而才明之譽已飛數百里有謂惇實
曰邑宰太博思永即嚮所誦之詩推官之子也吉與袁
鄰郡父兄輩皆識推官苐為善内樂殊忘官之高卑齒
之壯老以至於没其慶將發於是乎惇實故又知推官
之德暨還邑局聞推官之詩益多亦能記誦不忘十五
年而太博為刑部郎中直史舘益州路轉運使惇實自
南昌知縣就移僉署巴川郡判官㕔公事益梓鄰路也
泝流赴局過渝州越三舍接巴川境間有温泉佛寺艤
舟遊覽忽覩榜詩乃推官之作喜豁讀訖録本納於轉
運公公復書重謝且曰願刻一石若䝉繼以短序尤荷
厚意故序於詩後而命工刻石置寺之堂焉實嘉祐二
年正月十五日云承奉郎守太子中舍僉署合州軍事
判官㕔公事周惇實撰(釋序止詳歴履而不言其/詩美何似可知其恭矣)
　　　簡書第六
上二十六叔書云惇實啓孟秋猶熱伏惟二十六叔三
十一叔諸叔母諸兄長尊體起居萬福周興來知安樂
喜無盡惇實守官外與新婦幸如常不勞憂念來春歸
鄉即遂拜侍床間伏望順時倍加保愛不備姪男惇實
狀拜上七月六日夜二十六叔三十一叔諸叔母諸兄
長座前　諸弟諸姪安樂好將息好將息(釋觀此書恭/慈和睦之氣)
(藹然可知其能復不/善之動以齊家矣)
與仲章姪書云仲章夏熱計新婦男女安健我此中與
叔母李老通老韓姐善二以下並安近逓中得先公加
贈官誥贈諫議大夫家門幸事幸事汝備酒果香茶詣
墳前告聞先公諌議也未相見千萬好將息不具叔押
付仲章　六月十四日　諸處書立使周一父子送去
　叔母韓姐傳語汝與新婦姪女姪兒各計安好將息
百一百二附兄嫂起居之問善二與新婦安安汝切不
得來汝切不得來周　翁夫妻安否周一父子看守墳
塋小心否周㓜二安否如何也(釋讀此書而不興孝/慈之念者非夫也)
與傅茂才書云惇實頓首傅君茂才足下昨日飯㑹上
草草致書不識已逹否日惟履用休適惇實自春來郡
事併多又新守將至諸要備辦稍有一日空暇則或過
客或節辰或不時聚㑹每㑹即作詩雅則雅矣形亦勞
瘁故尚未有意思為足下作䇿問勿訝勿訝遂州平絞
紗輕細者染得好皂者告買一疋自要作夏衫并買樗
蒲綾袴叚二箇碎事煩聒愧悚愧悚急遣人探新守次
走筆不謹暄燠加愛加愛不宣惇實頓首傅君茂才足
下(釋自是近人/情而不詭)
慰李才元書云惇實頓首變故不常竊審尊夫人太君
奄棄榮養伏惟號天永慕難以勝處罔極奈何孝思奈
何敢冀節哀以從中制卑情不任苦痛之至謹奉疏以
慰不宣謹疏四月某日汝南周惇實疏上(釋其臨䘮/也哀矣)
　　　詩絶句第七(釋絶句自見胸次/飄然有道存焉)
有風還自掩無事晝常闗開闔從方便乾坤在此間(題/門)
(扇/)
退之自謂如夫子原道深排佛老非不識大顛何似者
數書珍重更畱衣(題大/顛壁)
鳥落柴門掩夕暉昏鴉數㸃傍林飛吟餘小立闌干外
遥見樵漁一路歸(題春/晚)
東風放牧出長坡誰識兒童樂趣多歸路轉鞭牛背上
笛聲吹老太平歌(題牧/童)
琳宫金刹接林巒一徑潛通竹徑寒是處塵埃皆可息
時清終未忍辭官(經古/寺)
劒立溪峯信險深吾皇大道正天心百年外户都無閉
空有關名㸃貢琛(題劒/門)
聞有山巖即去尋亦躋雲外入松隂雖然未是洞中境
且異人間名利心(同友人/遊羅巖)
紅塵白日無閑人况有魚緋繋此身闕上羅浮閑送目
浩然心意復吾眞(題惠州/羅浮山)
山盤江上虬龍活殿倚雲中洞府深欽想眞風杳何在
偃松喬栢共蕭森(酆州仙/都觀)
久厭塵坌樂靜元俸㣲猶乏買山錢徘徊眞境不能去
且寄雲房一榻眠(宿山/房)
到官處處須㝷勝惟此合陽無勝尋赤水有山仙甚古
攀躋聊足到官心(遊赤水縣龍多/山書仙臺觀壁)
尋山㝷水侣尤難愛利愛名心少閑此亦有君吾甚樂
不辭髙逺共躋攀(喜同費/長官逰)
雲樹巖泉景盡竒登臨深恨訪尋遲長棲未得於何記
猶有君能雅和詩(和費君樂/遊山之什)
　　　詩五七言律第八
劉侯戴武弁政則心吾儒士茂先興學子賢勤讀書猷
為莫不善才力葢有餘西北方求帥浩然寧乆居(題浩/然閣)
一日復一日一杯復一杯青山無限好俗客不曾來往
事一如此朱顔安在哉寄語地上客歴亂竟誰催(題冦/順之)
(道院/壁)
靜思歸舊隱日出半山晴醉榻雲籠潤吟忩瀑瀉清閑
方為逹士忙只是勞生朝市誰頭白車輪未曉鳴(思親/歸舊)
(隱/)
三月山房暖林花互照明路盤層頂上人在半空行水
色雲含白禽聲谷應清天風拂襟袂縹緲覺身輕(逰大/林寺)
清時望郎貴白首故鄉歸有子紆藍綬將孫着綵衣松
喬新道院鶴老舊漁磯知止自髙德寧為遁者肥(贈虞/部譚)
(眆致/仕)
公程無暇日暫得宿清幽始覺空門客不生浮世愁温
泉喧古洞晚磬度危樓徹曉都忘寐心疑在沃州(宿大/林寺)
秋風拂盡熱半夜雨淋漓遶屋是芭蕉一枕高響圍恰
似釣魚船蓬底睡覺時(書忩/夜雨)
濓溪溪上釣思歸復思歸釣魚船好睡寵辱不相隨肯
為爵禄重白髪猶覊縻(石唐橋/晚釣)
老子生來骨性寒宦情不改舊儒酸停盃厭飲香醪味
舉筯嘗餐淡菜盤事冗不知筋力倦官清贏得夢魂安
故人欲問吾何况為道舂陵只一般(任所寄郷/闗故舊)
公暇頻陪塵外遊朝天仍得送行舟軒車更共入山脚
旌斾且從畱渡頭精舍泉聲清㶁㶁高林雲色淡悠悠
談終道奥愁言去明日瞻思上郡樓(萬安香城寺/别處守趙公)
　　　雜記第九
伊川先生作其父太中公家傳曰公嘗假倅南安軍獄
掾周惇實甚少不為守所知公視其氣貌非常人與語
果為學知道者因與為友及為郎官故事當舉代每遷
授輒一薦之(釋周專務内若孔/子并務内忘矣)
伊川先生作明道先生行狀曰先生自十五六時聞汝
南周茂叔論道遂厭科舉之業慨然有求道之志(釋宋/之道)
(學自汝南/周子始)
河間劉立之敘述明道先生事曰先生從汝南周惇頥
問學窮性命之理率性㑹道體道成德出入孔孟從容
不勉(釋周教人專在/性命上理㑹)
程氏門人記二先生語曰昔受學於周茂叔令尋仲尼
顔子樂處所樂何事(釋樂在尋/時猛省)
又曰明道先生言自再見周茂叔後吟風弄月以歸有
吾與㸃也之意(釋可想見茂叔之為/人更有甚存著也)
又曰李初平見周茂叔云某欲讀書如何茂叔云公老
矣無及矣待某只説與公初平遂聽説話二年乃覺悟
(釋説話處即是力行然亦有/如此太守亦有如此縣令)
又曰王君貺嘗見茂叔為與茂叔世契便受拜及坐間
大風起説大畜卦君貺乃起曰適來不知受却公拜今
却當請納拜茂叔走避君貺此一事却過人謝用休問
當受拜不當受拜曰分已定不受乃是(一本作風天小/畜卦○釋前革)
(還知謙讓一王君貺/見善連尊卑都忘也)
又曰田獵自謂今無此好周茂叔曰何言之易也但此
心潛隱未發一日萌動復如初矣後十二年因見果知
未也(釋必力行過方/知此心復如初)
又曰周茂叔忩前草不除去問之云與自家意思一般
子厚觀驢鳴亦謂如此(釋自家意豈惟/草與驢嗚乎)
又曰周茂叔謂荀子元不識誠伯淳曰既誠矣心焉用
養邪荀子不知誠(釋貶茍子大過大/學中庸亦言誠)
邵伯温作易學辨惑記康節先生事曰伊川同朱光庭
公掞訪先君先君畱之飲酒因以論道伊川指靣前食
卓曰此卓安在地上不知天地安在甚處先君為極論
天地萬物之理以及六合之外伊川歎曰平生惟見周
茂叔論至此(釋伊川聞諸周/子者亦深乎)
吕本中作童蒙訓曰正獻公在侍從聞茂叔名力薦之
自常調除轉運判官茂叔以啓謝正獻公云在薄宦有
四方之遊於髙賢無一日之雅(釋可謂直/躬而行矣)
營道何弃仲農父自作營道齋詩序曰營道縣出郭三
十里而近有村落曰濓溪周氏家焉族衆而業儒至先
生逺宦弛肩廬阜力不能返故居乃結屋臨流寓濓溪
之名志鄉關在目中也蘇黄二公與之同時而所為賦
詩皆失本意文字傳誤吁可歎已濓溪之周至今蕃衍
云(釋乆宦至力不能/返可知其為政矣)
邢恕和叔敘述明道先生事云茂叔聞道甚早(釋􁑻邢/亦推信)
(云/)
王荆公為江東提㸃刑獄時已號為通儒茂叔遇之與
語連日夜荆公退而精思至忘寢食(釋周子葢發荆/公之初心也)
南豐潘興嗣墓誌銘曰吾友周茂叔諱惇頥其先營道
人曾祖諱從逺祖諱智強皆不仕考諱輔成任賀州桂
嶺縣令贈諌議大夫君㓜孤依舅氏龍圖閣學士鄭珦
以君有逺器愛之如子龍圖公名子皆用惇字因以惇
名君景祐中奏補試將作監主簿授洪州分寧縣君博
學力行遇事剛果有古人風衆口交稱之部使者以君
為有才奏舉南安軍司理參軍轉運使王逵以苛刻蒞
下吏無敢可否君與之辨事不為屈因置手版歸取誥
𠡠納之投劾而去逵為之改容復薦之移郴令改桂陽
令皆有治績用薦者遷大理寺丞知洪州南昌縣其為
治精宻嚴恕務盡道理民至今思之改太子中書簽判
覃恩改虞部員外郎通判永州今上即位恩改駕部趙
公抃入參大政奏君為廣南東路轉運判官稱其職遷
虞部郎中提㸃本路刑獄君盡心職事務在矜恕雖瘴
癘僻逺無所惮勞竟以此得疾懇請郡符知南康軍未
㡬分司南京趙公抃復奏起君而君疾已篤熈寧六年
六月七日卒於九江郡之私第享年五十七君篤氣義
以名節自礪郴守李初平最知君既薦之又賙其所不
給初平卒子尚㓜君䕶其䘮以歸塟之士大夫聞君之
風識者指君曰是能塟舉主者君奉養至亷所得俸禄
分給宗族其餘以待賔客不知者以為好名君處之裕
如也在南昌時得疾暴卒更一日一夜始蘇視其家服
御之物止一敝篋錢不滿百人莫不歎服此予之親見
者也嘗過潯陽愛廬山因築室溪上名之曰濓溪書堂
每從容為予言可止可仕古人無所必束髪為學將有
以設施可澤於斯民者必不得已止未晩也此濓溪者
異時與子相從於其上歌詠先王之道足矣此君之志
也尤善談性理深於易學作太極圖易説易通數十篇
詩十卷今藏於家母鄭氏封仙居縣太君娶陸氏職方
郎中參之女再娶蒲氏太常丞師道之女子二人曰夀
曰燾皆補太廟齋郎以其年十一月二十一日窆於德
化縣德化鄉清泉社母夫人墓左從遺命也壽等次列
其狀來請銘乃泣而為之銘曰人之不然我獨然之義
貫於中貴於自期謭謭日甚風俗之偷乃如伊人吾復
何求志固在我壽則有命道之不行斯謂之病(釋潘志/亦載太)
(極圖稱有古人/風潘其執友乎)
朱元晦撰行實録先生姓周氏名惇實字茂叔避厚陵
藩邸名改惇頥世居道州營道父輔成大中祥符八年
登蔡齊榜進士第嘗為賀州桂嶺令贈諌議大夫母鄭
氏封仙居縣太君先生少孤養外家景祐中用舅氏龍
圖閣學士鄭公珦奏試將作監主簿授洪州分寧主簿
先生博學力行遇事剛果有古人風其為政精密嚴恕
務盡道理縣有獄久不决先生至一訊立辨衆口交稱
之部使者薦其才為南安軍司理獄有囚法不當死轉
運使王逵欲深治之逵苛刻吏無敢與相可否者先生
獨與之辨不聽則置手版歸取告身委之而去曰如此
尚可仕乎殺人以媚人吾不為也逵感悟囚得不死且
賢先生薦之移郴州桂陽令皆有治績用薦者改大理
寺丞知洪州南昌縣於是更相告語毋違教命而以汚
善政為恥也改太子中舍人簽書合州判官事轉殿中
丞一郡之事不經先生手吏不敢决民不肯從清獻公
為使者小人或讒先生趙公臨之甚威而先生處之超
然也轉國子博士通判䖍州趙公來為守熟視先生所
為執其手曰今日乃知周茂叔也遷尚書虞部員外郎
通判永州權發遣邵州事新學校以教其人熈寧元年
用趙公及吕正獻公薦為廣南東路轉運判官三年轉
虞部郎中提㸃刑獄先生不憚出入之勞瘴毒之侵雖
荒崖絶島人迹所不至處亦必緩視徐按務以洗寃澤
物為己任設施措置未及盡其所為而先生病矣因請
南康軍以歸趙公再尹成都復起先生朝命及門而先
生卒矣熈寧六年六月七日也年五十有七塟江州德
化縣清泉社娶陸氏封縉雲縣君再娶蒲氏封德清縣
君子壽燾皆太廟齋郎先生所著書有太極圖易說易
通數十篇詩十卷藏於家先生在南安時年甚少不為
守所知洛人程公珦攝通守事視其氣貌非常人與語
知其為學知道也因與為友且使其子顥頥受學焉及
為郎故事當代舉每一遷授輒以薦之程公二子皆唱
鳴道學以繼孔孟不傳之統世所謂二程先生者其原
葢自先生發之也在郴時其守李公初平知先生賢不
以屬吏遇之既薦諸朝又周其乏困嘗聞先生論學歎
曰吾欲讀書如何先生曰公老矣無及也惇頥請得為
公言之初平逐日聽先生語葢二年而有得王荆公提
㸃江東刑獄時已號為通儒先生遇之與語連日夜荆
公退而精思至忘寢食先生自少信好古義以名節自
砥礪其奉己甚約俸禄盡以周宗族在南昌時得疾暴
卒更一日夜始甦或視其家止一敝篋錢不滿百李初
平卒子幼不克葬先生䕶其䘮歸塟之分司而歸妻子
􁉸粥不給曠然不以為意也廬山之麓有溪焉築室其
上名之曰濓溪因語其友清逸居士潘延之曰可仕可
止古人無所必束髪為學將有以設施可澤於斯民者
必不得已止未晩也此濓溪者異時與子相從於其上
歌詠先王之道足矣此其出處之本意也豫章黄庭堅
稱之曰茂叔人品甚髙胷中洒落如光風霽月好讀書
雅志林壑不卑小官職思其憂論法常欲與民决訟得
情而不喜其為使者進退官吏得罪者自以不寃濓溪
之名雖不足以對其美然茂叔短於取名而樂於求志
薄於徼福而厚於得民菲於奉身而燕及惸嫠短於希
世而尚友千古聞茂叔之風猶足律貪則此溪之水配
茂叔以永久所得多矣識者亦或有取於其言云(釋行/實又)
(收黄庭堅語豈周子在廬阜時/與黄逰乎然黄亦知茂叔矣)
　
　
　
　
　周子抄釋卷二
欽定四庫全書
　周子抄釋附録
　　　宋史道學本傳
道學之名古無是也三代盛時天子以是道為政教大
臣百官有司以是道為職業黨庠術序師弟子以是道
為講習四方百姓日用是道而不知是故盈覆載之間
無一民一物不被是道之澤以遂其性於斯時也道學
之名何自而立哉文王周公既沒孔子有德無位既不
能使是道之用漸被斯世退而與其徒定禮樂明憲章
刪詩書脩春秋讃易象討論墳典期使三五聖人之道
昭明於無窮故曰夫子賢於堯舜逺矣孔子沒曾子獨
得其傳傳之子思以及孟子孟子沒而無傳兩漢而下
儒者之論大道察焉而弗精語焉而弗詳異端邪說起
而乘之幾至大壞千有餘載至宋中葉周惇頥出於舂
陵乃得聖賢不傳之學作太極圖説通書推明隂陽五
行之理命於天而性於人者瞭若指掌張載作西銘又
極言理一分殊之㫖然後道之大原出於天者灼然而
無疑焉仁宗明道初年程顥及弟頥寔生及長受業周
氏已乃擴大其所聞表章大學中庸二篇與語孟並行
於是上自帝王傳心之奥下至初學入德之門融㑹貫
通無復餘藴迄宋南渡新安朱熹得程氏正傳其學加
親切焉大抵以格物致知為先明善誠身為要凡詩書
六藝之文與夫孔孟之遺言顛錯於秦火支離於漢儒
幽沉於魏晉六朝者至是皆焕然而大明秩然而各得
其所此宋儒之學所以度越諸子而上接孟氏者歟其
於世代之汚隆氣化之榮悴有所闗係也甚大道學盛
於宋宋弗究於用甚至有厲禁焉後之時君世主欲復
天德王道之治必來此取法矣邵雍高明英悟程氏實
推重之舊史列之隱逸未當今置張載後張栻之學亦
出程氏既見朱熹相與博約又大進焉其他程朱門人
考其源委各以類從作道學傳周惇頥字茂叔道州營
道人元名惇實避英宗舊諱改焉以舅龍圖閣學士鄭
珦任為分寧主簿有獄久不決惇頥至一訊立辨邑人
驚曰老吏不如也部使者薦之調南安軍司理叅軍有
囚法不當死轉運使王逵欲深治之逵酷悍吏也衆莫
敢爭惇頥獨與之辨不聽乃委手板歸將棄官去曰如
此尚可仕乎殺人以媚人吾不為也逵悟囚得免移郴
之桂陽令治績尤著郡守李初平賢之語之曰吾欲讀
書何如惇頥曰公老無及矣請為公言之二年果有得
徙知南昌南昌人皆曰是能辨分寧獄者吾屬得所訴
矣富家大姓黠吏惡少惴惴焉不獨以得罪於令為憂
而又以汚穢善政為恥歷合州判官事不經手吏不敢
決雖下之民不肯從部使者趙抃惑於譖口臨之甚威
惇頥處之超然通判䖍州抃守䖍熟視其所為乃大悟
執其手曰吾幾失君矣今而後乃知周茂叔也熈寧初
知郴州用抃及吕公著薦為廣東轉運判官提㸃刑獄
以洗寃澤物為己任行部不憚勞苦雖瘴癘險逺亦緩
視徐按以疾求知南康軍因家廬山蓮花峯下前有溪
合於湓江取營道所居濓溪以名之抃再鎮蜀將奏用
之未及而卒年五十七黄庭堅稱其人品甚高胸懷灑
落如光風霽月亷於取名而鋭於求志薄於徼福而厚
於得民菲於奉身而燕及㷀嫠陋於希世而尚友千古
博學力行著太極圖明天理之根源究萬物之終始其
說曰無極而太極太極動而生陽動極而靜靜而生隂
靜極復動一動一靜互為其根分隂分陽兩儀立焉陽
變隂合而生水火木金土五氣順布四時行焉五行一
隂陽也隂陽一太極也太極本無極也五行之生也各
一其性無極之眞二五之精妙合而凝乾道成男坤道
成女二氣交感化生萬物萬物生生而變化無窮焉惟
人也得其秀而最靈形既生矣神發知矣五性感動而
善惡分萬事出矣聖人定之以中正仁義而主靜立人
極焉故聖人與天地合其德日月合其明四時合其序
鬼神合其吉凶君子修之吉小人悖之凶故曰立天之
道曰隂與陽立地之道曰柔與剛立人之道曰仁與義
又曰原始反終故知死生之說大哉易也斯其至矣又
著通書四十篇發明太極之藴序者謂其言約而道大
文質而義精得孔孟之本源大有功於學者也掾南安
時程珦通判軍事視其氣貌非常人與語知其為學知
道因與為友使二子顥頥往受業焉惇頥每令尋孔顔
樂處所樂何事二程之學源流乎此矣故顥之言曰自
再見周茂叔後吟風弄月以歸有吾與㸃也之意侯師
聖學於程頥未悟訪惇頥惇頥曰吾老矣說不可不詳
畱對榻夜談越三日乃還頥驚異之曰非從周茂叔來
耶其善開發人類此嘉定十三年賜諡曰元公淳祐元
年封汝南伯從祀孔子廟庭二子壽燾燾官至寳文閣
待制
　　　先生墓碣銘(大字晦菴刪本/小字蒲碣全文)　　蒲宗孟
始予有女弟明爽端淑欲求配而未之得嘉祐己亥泛
蜀江道合陽與周君語(三日/三夜)退而歎曰世有斯人歟(眞/吾)
(妹之/敵也)明年以吾妹歸之周君世為營道人始名(光宗/御諱)實
避英宗藩邸名改(光宗/御諱)頥曾祖從逺祖智強皆不仕父
輔成賀州桂嶺縣令累贈諫議大夫母鄭氏仙居縣太
君君少孤養於舅家鄭舅為龍圖閣學士以㤙補君試
將作監主簿(自其窮時慨然欲有所施以見於世/故仕而必行其志為政必有能名)初從
吏部調洪州分寧主簿未幾南安獄上屢覆轉運使薦
君為南安軍司理叅軍移郴州郴縣令又為桂陽令分
寧有獄不決君至一訊立辨(邑人驚詫曰/老吏不如也)南安囚法不
當死轉運使欲深治之君爭不勝投其司理叅軍告身
以去曰如此尚可仕乎殺人以媚人吾不為也轉運使
感悟囚卒得不死自桂陽用薦者言改大理寺丞知洪
之南昌南昌人見君來咸曰是能辨分寧獄者吾屬得
所訴矣(君益思以竒自名屠姦剪/弊如快刀健斧落手無畱)富家大姓黠胥惡少
惴惴懷恐不獨以得罪於君為憂而又以汙善政為恥
也江之南九十餘邑如君比者無一二改太子中舍僉
書合州判官事轉殿中丞賜五品服一郡之事不經君
手吏不敢決茍下之民不肯從蜀之賢人君子莫不喜
稱之今資政殿學士趙公為使者小人隂中君趙公惑
比去尚疑君有過嘉祐中轉國子博士通判䖍州趙公
來守䖍熟視君所為執君手曰幾失君矣今日迺知周
茂叔也英宗登極遷尚書虞部員外郎䖍大火焚其州
改通判永州轉比部員外郎今上即位遷駕部員外郎
熈寧元年擢授廣南東路轉運判官三年轉虞部郎中
提㸃本路刑獄君(以朝廷躐等見/用奮發感厲)不憚出入之勤瘴毒
之侵雖荒崖絶島人跡所不至處皆緩視徐按務以洗
寃澤物為己任施設置措未及盡其所為而君已病矣
(病且劇念/其母未塟)求南康以歸(塟已君曰強疾而來者為塟/耳今猶欲以病汙麾紱耶)病
且劇(三字元在上/晦菴移於此)上南康印分司南京趙公再尹成都
聞君之去拜章乞起君朝命及門疾已革熈寧六年六
月七日卒卒年五十七嗟乎茂叔命止斯乎(先時以書/抵宗孟曰)
(上方興起數百年無有難能之事捋圖大平天下㣲才/小智茍有所長者莫不皆獲自盡吾獨不能補助萬分)
(又不得竊須臾之生以見堯舜禮/樂之盛今死矣命也其語如此)嗚呼可哀也已初娶
陸氏縉雲縣君再娶吾妹德清縣君二子夀燾皆太廟
齋郎(君自少信古喜/義以名節自高)李初平守郴與君相好不以部中
吏待君初平卒子㓜不克塟君曰吾事也往來其家終
始經紀之雖至貧不計貲恤其宗族朋友分司而歸妻
子饘粥不給君曠然不以為意也(生平襟懷飄灑有高/趣常以仙翁隐者自)
(許尤樂佳山水遇適/意處終日徜徉其間)酷愛廬阜買田其旁築室以居號
曰濓溪書堂(乘興結客與高僧道人跨松蘿躡雲嶺放/肆於山巔水涯彈琴吟詩經月不返及其)
(以病還家猶藍舉而往登覽忘倦語其友曰今日出處/無累正可與公等為逍遥社但媿以病來耳君之卒四)
(月十/六日)二甥(求吾/銘)將以其年十一月二十一日塟君於江
州德化縣德化鄉清泉社(吾嘗謂茂叔為貧而仕仕而/有所為亦大概畧見於人人)
(亦頗知之然至其孤風逺操寓懷於塵埃之外常有高/棲遐遁之意則世人未必盡知之也於其死吾深悲焉)
(故想像君之平生而寫/其所好以寄之銘云)來求銘(三字/續添)銘曰廬山之月兮
暮而明湓浦之風兮朝而清翁飄颻兮何所琴悄寂兮
無聲杳乎欲訴而奚問浩乎欲忘而難平山巔水涯兮
生既不得以自足死而塟乎其間兮又安知其不為清
風白月往來於深林幽谷皎皎而泠泠也形骸兮歸此
適所願兮攸安攸寧
　　　先生墓室記　　　　　　　何子舉
先生世家舂陵之濓溪今以故里名行於湓葢襲舂陵
舊耳自先生講道此邦距今幾二百年流風所漸民醇
俗魯其為士也愿而文過化之盛非止家藏書人誦言
而已邦人瞻仰有祠學聚有堂墓道有表碣闕而未舉
惟春秋之祭爼罍班榛荆衿佩濡露雨耳寳祐癸丑制
帥陳公夢斗以南豫學子典郡事二年間㤙浹和集以
公於己者公於人克臻暇裕於縮迫中將以餘力起廢
墜乃諏急先命理掾鳩工築室墓右踰時告成萃賔僚
相祀妥厥像於中冠屨肅穆光霽洋洋如生也竣事命
某有以識夫圖書之妙中天日月天下見道即見先生
室之築特以寄瓣香勺齊之敬耳尚何言以藻繪斯道
抑某反復左丞蒲公宗孟銘先生墓不能不扼腕於仲
尼日月也其言曰先生疾革時致書某上方興起數千
百年無有難能之事將圖太平天下材智皆圖自盡吾
獨不能補助萬分一又不能竊須臾之生以見堯舜禮
樂之盛今死矣命也嗟乎有是言哉先生之學靜虚動
直明通公溥以無欲為入聖之門者也窮逹常變漠無
繫累浮雲行藏晝夜生死其所造詣夫豈執世俗戀榮
偷生之見者所可窺其藩言焉不擇左丞安得為知先
生者然則先生之道豈固信於來世而獨不知於姻親
者哉按左丞黨金陵者也方金陵倡新法毒天下熏心
寵榮者無慮皆和附一辭其所不然者惟特士醇儒未
可以氣力奪左丞所云興起數千百年無有難能之事
吾獨不能補助者得無影響借重為新法厚自扳援者
耶牟叔遐征里粟議者難之遂借其說於子産徐逢吉
以河内冦為平民預引更生之對實其事自古貿亂是
非往往一轍若左丞者設易簀之言堅金陵無復忌憚
之心騰自欺之舌誣先生於無從究詰之地其為毁譽
求合罔世塞道又罪浮於臧倉者也因辨識末以質於
當世君子又一年五月既望後學金華何子舉撰并書
建安翁甫題額
　　　先生事狀　　　　　　　　　朱子
先生家世道州營道縣濓溪之上姓周氏名惇實字茂
叔從避英宗舊名改惇頥用舅氏龍圖閣學士鄭公珦
奏授洪州分寧縣主簿縣有獄久不決先生至一訊立
辨衆口交稱之部使者薦以為南安軍司理叅軍移郴
及桂陽令用薦者改大理寺丞知洪州南昌縣事僉書
合州判官㕔公事通判䖍州事改永州權發遣邵州事
熈寧初用趙清獻公吕正獻公薦為廣南東路轉運判
官改提㸃刑獄公事未幾而病亦㑹水齧其先墓遂求
南康軍以歸既塟上其印綬分司南京時趙公再尹成
都府復奏起先生朝命及門而先生卒矣熈寧六年六
月有七日也年五十有七葬江州德化縣德化鄉清泉
社先生博學力行聞道甚早遇事剛果有古人風為政
精密嚴恕務盡道理嘗作太極圖易說易通數十篇在
南安時年少不為守所知洛人程公珦攝通守事視其
氣貌非常人與語知其為學知道也因與為友且使其
二子往受學焉及為郎故事當舉代每一遷授輒以先
生名聞在郴時郡守李公初平知其賢與之語而歎曰
吾欲讀書何如先生曰公老無及矣某也請得為公言
之於是初平日聽先生語二年果有得而程公二子即
所謂河南二先生者也南安獄有囚法不當死轉運使
王逵欲深治之逵苛刻吏無敢與相可否先生獨力爭
之不聽則置手板歸取告身委之而去曰如此尚可仕
乎殺人以媚人吾不為也逵亦感悟囚得不死在郴桂
皆有治績來南昌縣人迎喜曰是能辨分寧獄者吾屬
得所訴矣於是更相告語莫違教命葢不惟以抵罪為
憂實以汙善政為恥也在合州事不經先生吏不敢決
茍下之民不肯從蜀之賢人君子皆喜稱之趙公時為
使者人或讒先生趙公臨之甚威而先生處之超然趙
公疑終不釋及守䖍先生適佐州事趙公熟視其所為
乃悟執其手曰幾失君矣今日乃知周茂叔也於邵州
新學校以教其人及使嶺表不憚出入之勤瘴癘之侵
雖荒崖絶島人跡所不至亦必緩視徐按務以洗寃澤
物為己任施設置措未及盡其所為而病以歸矣自少
信古好義以名節自砥礪奉己甚約俸禄盡以周宗族
奉賔友家或無百錢之儲李初平卒子幼䕶其喪歸塟
之又往來經紀其家始終不懈及分司而歸妻子􁉸粥
或不給而亦曠然不以為意也襟懷飄灑雅有高趣尤
樂佳山水遇適意處或徜徉終日廬山之麓有溪焉發
源於蓮花峯下潔清紺寒下合於湓江先生濯纓而樂
之因寓以濓溪之號而築書堂於其上豫章黄太史庭
堅詩而序之曰茂叔人品甚髙胸中灑落如光風霽月
知德者亦深有取於其言云
(晦菴即潘誌蒲碣及孔司封黄太史所/記先生行事之實刪去重複為此事狀)
　　　濓溪先生行録　　　　　　　前人
先生姓周氏名惇實字茂叔避厚陵藩邸名改惇頥世
居道州營道父輔成大中祥符八年登蔡齊榜進士第
嘗為賀州桂嶺令贈諌議大夫母鄭氏封仙居縣太君
先生少孤養外家景祐中用舅氏龍圖閣學士鄭公珦
奏試將作監主簿授洪州分寧主簿先生博學力行遇
事剛果有古人風其為政精密嚴恕務盡道理縣有獄
久不決先生至一訊立辨衆口交稱之部使者薦其才
為南安軍司理獄有囚法不當死轉運使王逵欲深治
之逵苛刻吏無敢與相可否者先生獨與之辨不聽則
置手板歸取告身委之而去曰如此尚可仕乎殺人以
媚人吾不為也逵感悟囚得不死且賢先生薦之移郴
州桂陽令皆有治績用薦者改大理寺丞知洪州南昌
縣於是更相告語勿違教命而以汚善政為恥也改太
子中舍人僉書合州判官事轉殿中丞一郡之事不經
先生手吏不敢決民不肯從清獻公為使者小人或讒
先生趙公臨之甚威而先生處之超然也轉國子博士
通判䖍州趙公來為守熟視先生所為執其手曰今日
乃知周茂叔也遷尚書虞部員外郎通判永州權發遣
邵州事新學校以教其人熈寧元年用趙公及吕正獻
公薦為廣南東路轉運判官三年轉虞部郎中提㸃刑
獄先生不憚出入之勞瘴毒之侵雖荒崖絶島人跡所
不至處亦必緩視徐按務以洗寃澤物為己任設施措
置未及盡其所為而先生病矣因請南康軍以歸趙公
再尹成都復起先生朝命及門而先生卒矣熈寧六年
六月七日也年五十有七塟江州德化縣清泉社娶陸
氏封縉雲縣君再娶蒲氏封德清縣君子夀燾皆太廟
齋郎先生所著書有太極圖易說易通數十篇詩十卷
藏於家先生在南安時年甚少不為守所知洛人程公
珦攝通守事視其氣貌非常人與語知其為學知道也
因與為友且使其子顥頥受學焉及為郎故事當舉代
每一遷授輒以薦之程公二子皆唱鳴道學以繼孔孟
不傳之統世所謂二程先生者其原葢自先生發之也
在郴時其守李公初平知先生賢不以屬吏遇之既薦
諸朝又周其乏困嘗聞先生論學歎曰吾欲讀書如何
先生曰公老矣無及也惇頥請得為公言之初平逐日
聽先生語葢二年而有得王荆公提㸃江東刑獄時已
號為通儒先生遇之與語連日夜荆公退而精思至忘
寢食先生自少信古好義以名節自砥礪其奉已甚約
俸禄盡以周宗族在南昌時得疾暴卒更一日夜始甦
或視其家止一敝篋錢不滿百李初平卒子幼不克塟
先生䕶其喪歸塟之分司而歸妻子􁉸粥不給曠然不
以為意也廬山之麓有溪焉築室其上名之曰濓溪因
語其友清逸居士潘延之曰可仕可止古人無所必束
髪為學將有以設施可澤於斯民者必不得已止未晩
也此濓溪者異時與子相從於其上歌詠先王之道足
矣此其出處之本意也豫章黄庭堅稱之曰茂叔人品
甚高胸中灑落如光風霽月好讀書雅志林壑不卑小
官職思其憂論法常欲與民決訟得情而不喜其為使者
進退官吏得罪者自以不寃濓溪之名雖不足以對其
美然茂叔㢘於取名而樂於求志薄於徼福而厚於得
民菲於奉身而燕及惸嫠短於希世而尚友千古聞茂
叔之風猶足律貪則此溪之水配茂叔以永久所得多
矣識者亦或有取於其言云
　
　
　
　
　
　
　
　
　
　
　
　
　
　周子抄釋附録
