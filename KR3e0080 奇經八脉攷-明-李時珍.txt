#+TITLE: 奇經八脉攷-明-李時珍
#+DATE: 2016-06-11 12:23:13
#+SOURCE: github.com/kanripo/KR3e0080 master 5a8fdae6                
欽定四庫全書　　　　　子部五
　竒經八脉考　　　　　　醫家類
　　提要
　　　　(臣/)等謹案竒經八脉考一卷明李時珍撰其
　　　　書謂人身經脉有正有竒手三隂三陽足三
　　　　隂三陽為十二正經隂維陽維隂蹻陽蹻衝
　　　　任督帶為八竒經正經人所共知竒經醫所
　　　　易忽故特評其病源治法並叅考諸家之説
　　　　薈粹成編其原委精詳經緯貫徹洵辨脉者
　　　　所不可廢又創為氣口九道脉圖暢發内經
　　　　之㫖而詳其診法尤能闡前人未洩之秘考
　　　　明初滑夀嘗撰十四經發揮一卷於十二經
　　　　外益以督任二脉舊附刋薛已醫案之首(案/薛)
　　　　(已醫案凡二本其/一本不載此書)醫家據為繩墨時珍此書
　　　　更加精核然皆根據靈樞素問以究其委曲
　　　　而得其端緒此以知徵實之學由於考證逓
　　　　推逓宻雖一技亦然矣乾隆四十四年三月
　　　　恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　竒經八脉攷
　　　　　　　　　　　　明　李時珍　撰
　　竒經八脉總説
凡人一身有經脉絡脉直行曰經旁支曰絡經凡十二
手之三隂三陽足之三隂三陽是也絡凡十五乃十二
經各有一别絡而脾又有一大絡并任督二絡為十五
也(難經作隂/絡陽絡)共二十七氣相隨上下如泉之流如日月
之行不得休息故隂脉營於五藏陽脉營於六府隂陽
相貫如環無端莫知其紀終而復始其流溢之氣入於
竒經轉相灌溉内溫藏府外濡腠理竒經凡八脉不拘
制於十二正經無表裏配合故謂之竒盖正經猶夫溝
渠竒經猶夫湖澤正經之脉隆盛則溢於竒經故秦越
人比之天雨降下溝渠溢滿霶霈妄行流於湖澤此發
靈素未發之祕者也八脉散在羣書者畧而不悉醫不
知此罔探病機仙不知此難安爐鼎時珍不敏叅攷諸
説萃集於左以備學仙醫者筌蹄之用云
　　八脉
竒經八脉者隂維也陽維也隂蹻也陽蹻也衝也任也
督也帶也陽維起於諸陽之會由外踝而上行於衞分
隂維起於諸隂之交由内踝而上行於營分所以為一
身之綱維也陽蹻起於跟中循外踝上行於身之左右
隂蹻起於跟中循内踝上行於身之左右所以使機闗
之蹻㨗也督脉起於會隂循背而行於身之後為陽脉
之總督故曰陽脉之海任脉起於㑹隂循腹而行於身
之前為隂脉之承任故曰隂脉之海衝脉起於㑹隂夾
臍而行直衝於上為諸脉之衝要故曰十二經脉之海
帶脉則横圍於腰状如束帶所以總約諸脉者也是故
陽維主一身之表隂維主一身之裏以乾坤言也陽蹻
主一身左右之陽隂蹻主一身左右之隂以東西言也
督主身後之陽任衝主身前之隂以南北言也帶脉横
束諸脉以六合言也是故醫而知乎八脉則十二經十
五絡之大㫖得矣仙而知乎八脉則虎龍升降𤣥牝幽
微之竅妙得矣
　　隂維脉
隂維起於諸隂之交其脉發於足少隂築賔穴為隂維
之郄在内踝上五寸腨肉分中上循股内亷上行入小
腹會足太隂厥隂少隂陽明於府舎(在腹哀下三寸去/腹中行四寸半)
上㑹足太隂於太横腹哀(太横在腹哀下一寸五分腹/哀在日月下一寸五分並去)
(腹中行/四寸半)循脇肋㑹足厥隂於期門(直乳下/一寸半)上胸膈挾咽
與任脉㑹於天穾亷泉上至頂前而終(天穾在結喉下/四寸半宛宛中)
(亷泉在結喉下/二寸中央是穴)凡一十四穴
　　陽維脉
陽維起於諸陽之㑹其脉發於足太陽金門穴在足外
踝下一寸五分上外踝七寸會足少陽於陽交為陽維
之郄(在外踝上七寸/斜属二陽之間)循膝外亷上髀厭抵少腹側會足
少陽於居髎(在章門下八寸/監骨上陷中)循脇肋斜上肘上㑹手陽
明手足太陽於臂臑(在肘下七寸兩筋鏬/陷中肩髃下一寸)過肩前與手少
陽會於臑㑹天髎(臑㑹在肩前亷去肩端三寸宛宛中/天髎在缺盆中上毖骨際陷中央)
却㑹手足少陽足陽明於肩井(在肩上陷中缺盆上/大骨前一寸五分)入
肩後㑹手太陽陽蹻於臑俞(在肩後大骨下/脾上亷陷中)上循耳後
㑹手足少陽於風池(在耳後髪/際陷中)上腦空(承靈後一寸半/夾玉枕骨下陷)
(中/)承靈(正營後/一寸半)正營(目忩寸/後一)目忩(臨泣後/一寸)臨泣(在瞳人直/上入髪際)
(五分/陷中)下額與手足少陽陽明五脉㑹於陽白(眉上一寸/瞳人相對)
循頭入耳上至本神而止(本神直耳上/入髮際中)凡三十二穴
　　二維為病
越人曰陽維隂維者維絡於身溢畜不能環流灌溉諸
經者也故陽維起於諸陽之會隂維起於諸隂之交陽
維維於陽隂維維於隂隂陽不能自相維則悵然失志
溶溶不能自収持又曰陽維為病苦寒熱隂維為病苦
心痛(溶溶緩/慢貌)
張潔古曰衞為陽主表陽維受邪為病在表故苦寒熱
營為隂主裏隂維受邪為病在裏故苦心痛隂陽相維
則營衞和諧矣營衞不諧則悵然失志不能自収持矣
何以知之仲景云病常自汗是衞氣不與營氣和也宜
桂枝湯和之又云服桂枝反煩不解先刺風池風府却
與桂枝湯此二穴乃陽維之㑹也謂桂枝後尚自汗發
熱惡寒其脉寸浮尺弱而反煩為病在陽維故先鍼此
二穴仲景又云藏無他病時發熱自汗出而不愈此衞
氣不和也桂枝湯主之
又曰隂維為病苦心痛治在三隂之交太隂證則理中
湯少隂證則四逆湯厥隂證則當歸四逆湯呉茱茰湯
主之
李瀕湖曰陽維之脉與手足三陽相維而足太陽少陽
則始終相聨附者寒熱之證惟二經有之故陽維為病
亦苦寒熱盖衞氣晝行於陽夜行於隂隂虚則内熱陽
虚則外寒邪氣在經内與隂争而惡寒外與陽争而發
熱則寒熱之在表而兼太陽證者有汗當用桂枝無汗
當用麻黄寒熱之在半表半裏而兼少陽證者當用小
柴胡加减治之若夫營衞惵卑而病寒熱者黄茋建中
及八物湯之類主之潔古獨以桂枝一證屬之陽維似
未擴充至於隂維為病主心痛潔古獨以三隂温裏之
藥治之則寒中三隂者宜矣而三隂熱厥作痛似未備
矣盖隂維之脉雖交三隂而行實與任脉同歸故心痛
多屬少隂厥隂任脉之氣上衝而然暴痛無熱乆痛無
寒按之少止者為虚不可按近者為實凡寒痛兼少隂
及任脉者四逆湯兼厥隂者當歸四逆湯兼太隂者理
中湯主之凡熱痛兼少隂及任脉者金鈴散延胡索散
兼厥隂者失笑散兼太隂者承氣湯主之若營血内傷
兼夫任衝手厥隂者則冝四物湯養營湯妙香散之類
因病藥之如此則隂陽虚實庻乎其不差矣
王叔和脉經曰寸口脉從少隂斜至太陽是陽維脉也
動苦肌肉痺癢皮膚痛下部不仁汗出而寒又苦顛仆
羊鳴手足相引甚者失音不能言宜取客主人(在耳前/起骨上)
(亷開口有空乃手/足少陽陽明之㑹)
又曰寸口脉從少陽斜至厥隂是隂維脉也動苦癲癎
僵仆羊鳴又苦僵仆失音肌肉痺癢應時自發汗出惡
風身洗洗然也取陽白金門(見/前)僕叅(見陽/蹻)
　瀕湖曰王叔和以癲癎屬隂維陽維靈樞經以癲癎
　屬隂蹻陽蹻二説義異㫖同盖陽維由外踝而上循
　陽分而至肩肘歴耳額而終行於衞分諸陽之會隂
　維由内踝而上循隂分而上脇至咽行於營分諸隂
　之交陽蹻起於跟中循外踝上行於股外至脇肋肩
　髆行於一身之左右而終於目内眥隂蹻起於跟中
　循内踝上行於股内隂氣行於一身之左右至咽喉
　㑹任脉而終於目内眥邪在隂維隂蹻則發癲邪在
　陽維陽蹻則發癎癎動而屬陽陽脉主之癲静而屬
　隂隂脉主之大抵二疾當取之四脉之穴分其隂陽
　而已
王叔和曰診得陽維脉浮者暫起目眩陽盛實者苦肩
息洒洒如寒
診得隂維脉沉大而實者苦胸中痛脇下支滿心痛其
脉如貫珠者男子兩脇下實腰中痛女子隂中痛如有
瘡状
素問腰痛論曰陽維之脉令人腰痛痛上怫然腫刺陽
維之脉與太陽合腨間去地一尺
　王啓𤣥曰陽維起於陽則太陽之所生並行而上至
　腨下復與太陽合而上也去地一尺乃承山穴也在
　鋭腨腸下分内間陷中可刺七分
肉里之脉令人腰痛不可以欬欬則筋縮急刺肉里之
脉為二痏在太陽之外少陽絶骨之後
　王啓𤣥曰肉里之脉少陽所生陽維脉氣所發絶骨
　之後陽維所過分肉穴也在足外踝直上絶骨之端
　如後二分筋肉分間刺可五分
飛陽之脉令人腰痛痛拂拂然甚則悲以恐
　啓𤣥曰此隂維之脉也去内踝上五寸腨分中並少
　隂經而上也刺飛陽之脉在内踝上一寸少隂之前
　與隂維之㑹築賔穴也　甲乙經云太陽之絡别走
　少隂者名曰飛陽
　　隂蹻脉
隂蹻者足少隂之别脉其脉起於跟中足少陽然谷穴
之後(然谷在内踝前/下一寸陷中)同足少隂循内踝下照海穴(在内/踝下)
(五/分)上内踝之上二寸以交信為郄(交信在内踝骨上少/隂前太隂後亷筋骨)
(間/)直上循隂股入隂上循胸裏入缺盆上出人迎之前
至咽嚨交貫衝脉入頄内亷上行屬目内眥與手足太
陽足陽明陽蹻五脉㑹於睛明而上行(睛明在目内眥/外一分宛宛中)
凡八穴
張紫陽八脉經云八脉者衝脉在風府穴下督脉在臍
後任脉在臍前帶脉在腰隂蹻脉在尾閭前隂囊下陽
蹻脉在尾閭後二節隂維脉在頂前一寸三分陽維脉
在頂後一寸三分凡人有此八脉俱屬隂神閉而不開
惟神仙以陽炁衝開故能得道八脉者先天大道之根
一炁之祖采之惟在隂蹻為先此脉纔動諸脉皆通次
督任衝三脉總為經脉造化之源而隂蹻一脉散在丹
經其名頗多曰天根曰死户曰復命闗曰鄷都鬼户曰
死生根有神主之名曰桃康上通泥丸下透涌泉倘能
知此使真炁聚散皆從此闗竅則天門常開地户永閉
尻脉周流於一身貫通上下和炁自然上朝陽長隂消
水中火發雪裏花開所謂天根月窟閒來往三十六宫
都是春得之者身體輕健容衰返壮昏昏黙黙如醉如
癡此其騐也要知西南之鄉乃坤地尾閭之前膀胱之
後小腸之下靈龜之上此乃天地逐日所生炁根産鉛
之地也醫家不知有此
　瀕湖曰丹書論及陽精河車皆徃徃以任衝督脉命
　門三焦為説未有專指隂蹻者而紫陽八脉經所載
　經脉稍與醫家之説不同然内景隧道惟返觀者能
　照察之其言必不謬也
　　陽蹻脉
陽蹻者足太陽之别脉其脉起於跟中出於外踝下足
太陽申脉穴(在外踝下五分陷/中容爪甲白肉際)當踝後遶跟以僕叅為
本(在跟骨下陷/中拱足得之)上外踝上三寸以附陽為郄(在外踝上/三寸足太)
(陽之/穴也)直上循股外亷循脇後胛上會手太陽陽維於臑
俞(在肩後大骨下/胛上亷陷中)上行肩髆外亷㑹手陽明於巨骨(在/肩)
(尖端上行兩又/骨罅間陷中)㑹手陽明少陽於肩髃(在髆骨頭肩端/上兩骨鏬陷宛)
(宛中舉臂/取之有空)上人迎夾口吻㑹手足陽明任脉於地倉(夾/口)
(吻旁四分外如近/下有微脉動處)同足陽明上而行巨窌(夾鼻孔旁八/分直瞳子平)
(水/溝)復㑹任脉於承泣(在目下七分/直瞳子陷中)至目内眥與手足太
陽足陽明隂蹻五脉㑹於睛明穴(見隂/蹻下)從睛明上行入
髪際下耳後入風池而終(風池在耳從夾玉/枕骨下髪際陷中)凡二十二
穴　難經曰蹻脉從足至目長七尺五寸合一丈五尺
甲乙經曰蹻脉有隂陽何者當其數曰男子數其陽女
子數其隂當數者為經不當數者為絡氣之在身也如
水之流如日月之行不休故隂脉營其藏而陽脉營其
府如環之無端莫知其紀終而復始其流溢之氣内溉
藏府外臑腠理
　　二蹻為病
秦越人難經曰隂絡者隂蹻之絡陽絡者陽蹻之絡隂
蹻為病陽緩而隂急陽蹻為病隂緩而陽急
王叔和脉經曰隂蹻脉急當從内踝以上急外踝以上
緩陽蹻脉急當從外踝以上急内踝以上緩
又曰寸口脉前部左右彈者陽蹻也動苦腰背痛又為
癲癎僵仆羊鳴惡風偏枯􁟇痺身體强又曰微濇為風
癎並取陽蹻在外踝上三寸直絶骨是穴(附陽/穴也)
又曰寸口脉後部左右彈者隂蹻也動苦癲癎寒熱皮
膚淫痺又為少腹痛裏急腰及髖窌下相連隂中痛男
子隂疝女子漏下不止(髖髀骨也窌/腰下穴也)
又曰癲癎瘈瘲不知所苦兩蹻之下男陽女隂
張潔古曰蹻者㨗疾也二脉起于足使人蹻㨗也陽蹻
在肌肉之上陽脉所行通貫六府主持諸表故名為陽
蹻之絡隂蹻在肌肉之下隂脉所行通貫五藏主持諸
裏故名為隂蹻之絡隂蹻為病隂急則隂厥脛直五絡
不通表和裏病陽蹻為病陽急則狂走目不昧表病裏
和隂病則熱可灸照海陽陵泉(在膝下一寸䯒外亷陷/中足少陽之合也筋病)
(治/此)陽病則寒可鍼風池風府(風府在項後入髪際一寸/大筋内宛宛中督脉太陽)
(陽維之/㑹也)又曰在陽表者當汗之在隂裏者當下之又曰
癲癎晝發灸陽蹻夜發灸隂蹻素問腰痛論曰腰痛不
可舉者申脉僕叅舉之(太陽之穴陽/蹻之本也)又曰㑹隂之脉令
人腰痛痛上漯漯然汗出汗乾令人欲飲飲已欲走刺
直陽之脉上三痏在蹻上郄下五寸横居視其盛者出
血
　王啓𤣥云足太陽之脉循腰下㑹於後隂故曰㑹隂
　直陽之脉俠脊下行貫臀至膕循腨過外踝之後條
　直而行者故曰直陽之脉也蹻為陽蹻所生申脉穴
　也蹻上郄下乃承筋穴也即腨中央如外陷者中也
　太陽脉氣所發禁鍼刺但視其兩腨中央有血絡盛
　滿者乃刺之出血
又曰昌陽之脉令人腰痛痛引膺目䀮䀮然甚則反折
舌卷不能言刺内筋為三痏在内踝上大筋前太隂後
上踝二寸所
　王啓𤣥云隂蹻起於然谷之後上内踝之上循隂股
　入隂而循腹入胸裏缺盆上出人迎之前入頄内亷
　屬目内眥㑹於太陽陽蹻而上行故病状如此内筋
　即隂蹻之郄交信穴也
素問繆刺論曰邪客於足陽蹻之脉令人目痛從内眥
始刺外踝之下半寸所各二痏(即中/脉也)左刺右右刺左如人
行十里頃而已
靈樞經曰目中赤痛從内眥始取之隂蹻(文信/穴也)
又曰風痙反折先取足太陽及膕中及血絡出血若中
有寒邪取隂蹻及三毛上及血絡出血
　李瀕湖曰足太陽京骨穴也在足外側小指本節後
　大骨下赤白際陷中鍼三分灸七壮膕中委中穴也
　在曲膝後横文中鍼三分隂蹻取交信穴見前三毛
　大敦穴也在足大指外側三毛中肝脉之井也鍼三
　分灸三壮血絡者視其處有絡脉盛滿者出其血也
又曰隂蹻陽蹻隂陽相交陽入隂隂出陽交於目鋭眥
陽氣盛則瞋目隂氣盛則瞑目熱厥取足太陽少陽
甲乙經曰人病目閉不得視者衞氣留於隂不得行於
陽留於隂則隂氣盛隂氣盛則隂蹻滿不得入於陽則
陽氣虗故目閉也
病目不得瞑者衞氣不得入於隂常留於陽留於陽則
陽氣滿陽氣滿則陽蹻盛不得入於隂則隂氣虚故目
不瞑也
靈樞曰五糓入於胃也其糟粕津液宗氣分為三隧故
宗氣積於胸中出於喉嚨以貫心肺而行呼吸焉營氣
者泌其津液注之於脉化而為血以榮四末内注五藏
六府以應刻數焉衞氣者出其悍氣之疾而先於四
末分肉皮膚之間而不休焉晝日行於陽夜行於隂常
從足少隂分間行於五藏六府今厥氣客於五藏六府
則衞氣獨衞其外行於陽不得入於隂行於陽則陽氣
盛陽氣盛則陽蹻陷不得入於隂則隂氣虚故目不瞑
也治當補其不足瀉其有餘以通其道而去其邪飲以
半夏湯一劑隂陽已通其卧立至其方用流水千里以
外者八升揚之萬遍取其清五升煮之炊以葦薪火沸
置秫米一升治半夏五合徐炊令至一升半去其滓飲
汁一小杯日三稍益以知為度故其病新發者覆杯則
卧汗出則已乆者三飲而已
　李瀕湖云靈樞有云足太陽之筋為目上綱足陽明
　之筋為目下綱寒則筋急目不合熱則筋縱目不開又
　云壮者血氣盛肌肉滑營衞不失其常故晝精而夜
　瞑老人氣血衰氣道澀衛氣内伐故晝不精而夜不
　瞑又云多卧者腸胃大而皮膚澀分肉不解衞氣行
　遲故也張子和云思氣所至為不眠為嗜卧巢元方
　云脾病困倦而嗜卧膽病多煩而不眠王叔和脉經
　云水流夜疾有聲者土休故也人亦應之人夜卧則
　脾不動揺脉為之數疾也一云脾之候在瞼瞼動則
　知脾能消化也脾病則瞼澀嗜卧矣數説皆論目閉
　目不瞑雖不言及二蹻盖亦不離乎隂陽營衞虚實
　之理可互攷者也
　　衝脉
衝為經脉之海又曰血海其脉與任脉皆起於少腹之
内胞中其浮而外者起於氣衝(一名氣衝在少腹毛中/兩旁各二寸横骨兩端)
(動脉宛宛中/足陽明穴也)並足陽明少隂二經之間循腹上行至横
骨(足陽明去腹中行二寸少隂去腹中行五分衝脉行/於二經之間也  横骨在隂上横骨中宛如偃月去)
(腹中行/一寸半)俠臍左右各五分上行歴太赫(横骨上一寸去/腹中行一寸半)
氣穴(即胞門一名子户太赫上一寸去/腹中行一寸半少隂衝脉之㑹)四滿(氣穴上/一寸)中
注(四滿上/一寸)肓俞(中注上/一寸)商曲(肓俞上/一寸)石闗(商曲上/一寸)隂
都(石闗上/一寸)通谷(隂都上/一寸)幽門(通谷上一寸夾巨闕/兩旁各五分陷中)至胸
中而散凡二十四穴
靈樞經曰衝任皆起於胞中上循背裏為經絡之海其
浮而外者循腹右上行㑹於咽喉别而絡唇口血氣盛
則充膚熱肉血獨盛則渗灌皮膚生毫毛婦人有餘於
氣不足於血月下數脫血任衝並傷脉不榮其口唇故
髭鬚不生宦者去其宗筋傷其衝脉血寫不復皮膚内
結唇口不榮故鬚亦不生天宦不脫於血而任衝不盛
宗筋不强有氣無血唇口不榮故鬚亦不生
素問水熱穴論曰三隂之所交結於脚也踝上各一行
者此腎脉之下行也名曰太衝
　王啓𤣥曰腎脉與衝脉並下行循足太而盛大故曰
　太衝一云衝脉起於氣衝衝直而通故謂之衝
素問隂陽離合論曰聖人南靣而立前曰廣明後曰太
衝太衝之地名曰少隂其衝在下名曰太隂
　啓𤣥曰心藏在南故前曰廣明衝脉在北故後曰太
　衝足少隂腎脉與衝脉合而盛大故曰太衝兩脉相
　合為表裏也衝脉在脾之下故曰其衝在下名曰太
　隂
靈樞經曰帝曰少隂之脉獨下行何也岐伯曰不然夫
衝脉者五藏六府之海也其上者出於頑顙渗諸陽灌
諸精其下者注於少隂之大絡起於腎下出於氣街循
隂股内亷斜入膕中伏行骭骨内亷並少隂之經下入
内踝之後入足下其别者並於少隂渗三隂斜入踝伏
行出屬跗屬下循跗上入大指之間渗諸絡而温足脛
肌内故其脉常動别絡結則跗上不動不動則厥厥則
寒矣
王海藏曰手少陽三焦相火為一府右腎命門為相火
心包主亦名相火其脉同診腎為生氣之門出而治臍
下分三岐上衝夾臍過天樞上至膻中兩乳間元氣所
繫焉又足三焦太陽之别並足太陽正路入絡膀胱約
下焉三焦者從頭至心心至臍臍至足為上中下三焦
其實真元一氣也故曰有藏無府脉訣云三焦無状空
有名寄在胸中膈相應一云其府在氣街中上焦在胃
上口治在膻申中焦在胃管治在臍旁下焦在臍下膀
胱上口治在臍經曰原氣者三焦之别使也腎間動氣
者真元一氣分為三路人之生命也十二經之根本也
　李瀕湖曰三焦即命門之用與衝任督相通者故附
　著於此
　　衝脉為病
越人難經曰衝脉為病逆氣而裏急
靈樞經曰氣逆上刺膺中陷下者與下胸動脉腹痛刺
臍左右動脉按之立已不已刺氣街按之立已
李東垣曰秋冬之月胃脉四道為衝脉所逆脇下少陽
脉二道而反上行名曰厥逆其證氣上衝咽不得息而
喘息有音不得卧宜調中益氣湯加呉茱茰五分隨氣
多少用之(脾胃論/)夏月有此乃大熱之證用黄連黄蘗
知母各等分酒洗炒為末白湯和丸毎服一二百丸空
心白湯下即以美膳壓之不令停留胃中直至下元以
㵼衝脉之邪也盖此病隨四時寒熱温凉治之
又曰凡逆氣上衝或兼裏急或作躁熱皆衝脉逆也若
内傷病此宜補中益氣湯加炒蘗炒連知母以泄衝脉
　凡腎火旺及任督衝三脉盛者則宜用酒炒黄蘗知
母亦不可乆服恐妨胃也　或腹中刺痛或裏急宜多
用甘草或虚坐而大便不得者皆屬血虚血虚則裏急
宜用當歸　逆氣裏急膈咽不通大便不行者宜升陽
瀉熱湯主之(方見蘭/室秘藏)麻木厥氣上衝逆氣上行妄聞妄
見者宜神功丸主之(方見蘭/室秘藏)
孫真人千金方云欬唾手足厥逆氣從小腹上衝胸咽
其面翕熱如醉因復下流隂股小便難時復冐者寸脉
沉尺脉微宜茯苓五味子湯以治其氣衝其方用茯苓
五味子(二/錢)桂心甘草(一/錢)水煎服胸滿者去桂
程篁墩曰太平侯病膻中痛喘嘔吞酸臍上一㸃氣上
至咽喉如氷毎子後申時輙發醫以為大寒不效祝橘
泉曰此得之大醉及厚味過多子後申時相火自下騰
上故作痛也以二陳加芩連巵子蒼术數飲而愈
素問痿論曰治痿獨取陽明者何也曰陽明者五藏六
府之海也主闗宗筋宗筋主束骨而利機闗衝脉者經
脉之海主渗灌谿谷與陽明合於宗筋㑹於氣街而陽
明為之長皆屬於帶脉而絡於督脉故陽明虚則宗筋
縱帶脉不引故足痿不用治之當各補其營而通其俞
調其虚實和其逆順筋脉骨肉各以其時受月則病已
(謂肝甲乙心丙丁脾/戊巳王氣法時月也)
李東垣曰暑月病甚則傳腎肝為痿厥痿乃四肢痿軟
厥乃四肢如火或如氷心煩衝脉氣逆上甚則火逆名
曰厥逆故痿厥二病多相須也經曰下氣不足則痿厥
心悗宜以清燥去濕熱之藥或生脉散合四苓散加酒
洗黄蘗知母以洩其濕熱　李瀕湖曰濕熱成痿乃不
足中有餘也宜渗洩之藥若精血枯涸成痿乃不足中
之不足也全要峻補之藥
靈樞經曰胸氣有街腹氣有街頭氣有街脛氣有街故
氣在頭者止之於腦氣在胸者止之膺與背腧氣在腹
者止之背腧與衝脉於臍之左右之動脉氣在脛者止
之於氣街與承山踝上以下取此者用毫鍼先按在上
乆應手乃刺而與之所治者頭痛眩仆腹痛中滿暴脹
及有新積作痛
素問舉痛論曰寒氣客於衝脉衝脉起於闗元隨腹直
上寒氣客則脉不通脉不通則氣因之故喘動應手
王叔和脉經曰兩手脉浮之俱有陽沉之俱有隂隂陽
皆盛此衝督之脉也衝督之脉為十二經之道路也衝
督用事則十二經不復朝於寸口其人若恍惚狂癡
又曰脉來中央堅實徑至闗者衝脉也動苦少腹痛上
搶心有瘕疝遺溺脇支滿煩女子絶孕
又曰尺寸俱牢直上直下此乃衝脉胸中有寒疝也
張仲景曰傷寒動氣在右不可發汗汗之則衂而渇心
苦煩飲水即吐(先以五苓散/次以竹葉湯)不可下下之則津液内竭
頭眩咽燥鼻乾心悸(竹葉/湯)　動氣在左不可發汗汗之
則頭眩汗不止筋惕肉膶此為難治(或先用防風白术/牡蠣湯次用小建)
(中/湯)不可下下之則腹裏拘急不止動氣反劇身雖有熱
反欲拳(先服甘草乾薑湯/次服小建中湯)　動氣在上不可發汗汗之
則氣上衝正在心端(李根/湯)不可下下之則掌握熱煩身
熱汗泄欲水自灌(竹葉/湯)　動氣在下不可發汗汗之則
無汗心中大煩骨節疼頭痛目運惡寒吐榖(先服大陳/皮湯次服)
(小建/中湯)不可下下之則腹滿卒起頭眩食則下清榖心下
痞堅(甘草瀉/心湯)
　李瀕湖曰此乃臍之左右上下有氣築築然牢而痛
　正衝任足少隂太隂四經病也成無已註文以為左
　肝右肺上心下肺盖未審四藏乃兼邪耳
岐伯曰海有東西南北人亦有四海以應之胃者水榖
之海其輸上在氣街下至三里衝脉為十二經之海其
輸上在於大杼下出於巨虚之上下亷膻中者為氣之
海其輸上在於柱骨之上下前在人迎腦為髓之海其
輸上在於盖下在風府　氣海有餘氣滿胸中悗息面
赤氣海不足則氣少不足以言　血海有餘則常想其
身大怫然不知其所病血海不足亦常想其身小狹然
不知其所病　水榖之海有餘則腹滿水糓之海不足
則饑不受食　髓海有餘則輕勁多力自過其度髓海
不足則腦轉耳鳴脛痠眩冐目無所見懈怠安卧
　　任脉
任為隂脉之海其脉起於中極之下少腹之内㑹隂之
分(在兩隂/之間)上行而外出循曲骨(横骨上毛/際陷中)上毛際至中
極(臍下四寸/膀胱之募)同足厥隂太隂少隂並行腹裏循闗元(臍/下)
(三寸小腸之募/三隂任脉之㑹)歴石門(即丹田一名命門在/臍下二寸三焦募也)氣海(臍下/一寸)
(半宛宛中男/子生氣之海)㑹足少陽衝脉於隂交(臍下一寸當膀胱/上口三焦之募)
循神關(臍中/央)水分(臍上一寸當/小腸下口)㑹足太隂於下脘(臍上/二寸)
(當胃/下口)歴建里(臍上/三寸)㑹手太陽少陽足陽明於中脘(臍上/四寸)
(胃之/募也)上上脘(臍上/五寸)巨闕(鳩尾下一寸/心之募也)鳩尾(蔽骨下/五分)中庭
(膻中下一寸/六分陷中)膻中(玉堂下一寸六/分直兩乳中間)玉堂(紫宫下一/寸六分)紫宫
(華盖下一/寸六分)華盖(璇璣下/一寸)璇璣(天穾下/一寸)上喉嚨㑹隂維於
天穾亷泉(天穾在結喉下四寸宛宛中/亷泉在結喉上舌下中央)上頥循承漿與
手足陽明督脉㑹(唇下/陷中)環唇上至下齗交復出分行循
面繫兩目下之中央至承泣而終(目下七分直瞳/子陷中二穴)凡二
十七穴　難經甲乙經並無循面以下之説
任衝之别絡名曰尾翳下鳩尾散於腹實則腹皮痛虚
則癢搔
靈樞經曰缺盆之中任脉也名曰天穾其側動脉人迎
足陽明也
　　任脉為病
素問曰任脉為病男子内結七疝女子帶下瘕聚
又曰女子二七而天癸至任脉通太衝脉盛月事以時
下七七任脉虚太衝脉衰天癸竭地道不通故形壊而
無子
又曰上氣有音者治其缺盆中(謂天穾穴也隂維任脉/之㑹刺一寸灸三壮)
脉經曰寸口脉來𦂳細實長至闗者任脉也動苦少腹
繞臍下引横骨隂中切痛取闗元治之
又曰横寸口邉脉丸丸者任脉也苦腹中有氣如指上
搶心不得俛仰拘急
　　督脉
督乃陽脉之海其脉起於腎下胞中至於少腹乃行
於腰横骨圍之中央繫溺孔之端男子循莖下至篡女
子絡隂器合篡間俱繞篡後屏翳穴(前隂後隂/之間也)别繞臀
至少隂與太陽中絡者合少隂上股内亷由㑹陽(在隂/尾尻)
(骨兩旁/凡二穴)貫脊㑹於長强穴在骶骨端與少隂㑹並脊裏
上行歴腰俞(二十一/椎下)陽闗(十六/椎下)命門(十四/椎下)懸樞(十三/椎下)脊
中(十一/椎下)中樞(十椎/下)筋縮(九椎/下)至陽(七椎/下)靈䑓(六椎/下)衝道
(五椎/下)身柱(三椎/下)陶道(大椎/下)大椎(一椎/下)與手足三陽㑹合
上瘂門(項後入髮/際五分)㑹陽維入繫舌本上至風府(項後入/髮際一)
(寸大筋内/宛宛中)㑹足太陽陽維同入腦中循腦户(在枕/骨上)强間
(百㑹後/三寸)後頂(百㑹後/一寸半)上巔歴百㑹(頂中央/旋毛中)前頂(百㑹前/一寸半)
𩕄㑹(百㑹前三/寸即𩕄門)上星(𩕄㑹前/一寸)至神庭(顖㑹前二寸直鼻/上入髮際五分)
為足太陽督脉之㑹循額中至鼻柱經素髎(鼻準/頭也)水溝
(即人/中)㑹手足陽明至兊端(在唇/上端)入齗交(上齒/縫中)與任脉足
陽明交㑹而終凡三十一穴督脉别絡自長强走任脉
者由小腹直上貫臍中央上貫心入喉上頥環唇上繫
兩目之下中央㑹太陽於目内眥晴明穴(見隂/蹻下)上額與
足厥隂同㑹於巔入絡於腦又别自腦下項循肩胛與
手足太陽少陽㑹於大杼第一椎下兩旁去脊中一寸
五分陷中内俠脊抵腰中入循膂絡腎　難經曰督脉
任脉四尺五寸合共九尺　靈樞經曰頸中央之脉督
脉也名曰風府
張潔古曰督者都也為陽脉之都綱任者妊也為隂脉
之妊養
王海藏曰隂蹻陽蹻同起跟中乃氣井而相連任脉督
脉同起中極之下乃水溝而相接
滑伯仁曰任督二脉一源而二岐一行於身之前一行
於身之後人身之有任督猶天地之有子午可以分可
以合分之以見隂陽之不離合之以見渾淪之無間一
而二二而一者也
李瀕湖曰任督二脉人身之子午也乃丹家陽火隂符
升降之道坎水離火交媾之鄉故魏伯陽叅同契云上
閉則稱有下閉則稱無無者以奉上上有神徳居此兩
孔穴法金氣亦相須崔希範天元入藥鏡云上鵲橋下
鵲橋天應星地應潮歸根竅復命闗貫尾閭通泥丸大
道三章直指云修丹之士身中一竅名曰𤣥牝正在乾
之下坤之上震之西兊之東坎離交媾之地在人身天
地之正中八脉九竅十二經十五絡聨輳虚間一穴空
懸黍珠醫書謂之任督二脉此元氣之所由生真息之
所由起修丹之士不明此竅則真息不生神化無基也
俞琰註叅同契云人身血氣徃來循環晝夜不停醫書
有任督二脉人能通此二脉則百脉皆通黄庭經言皆
在心内運天經晝夜存之自長生天經乃吾身之黄道
呼吸徃來於此也鹿運尾閭能通督脉龜納鼻息能通
任脉故二物皆長夀此數説皆丹家河車妙㫖也而藥
物火候自有别傳
王海藏曰張平叔言鉛乃北方正氣一㸃初生之真陽
為丹母其蟲為龜即坎之二隂也地軸也一陽為蛇天
根也陽生於子藏之命門元氣之所繫出入於此其用
在臍下為天地之根𤣥牝之門通厥隂分三岐為三車
一念之非降而為漏一念之見守而成鉛升而接離補
而成乾隂歸陽化是以還元至虚至静道法自然飛昇
而僊
　　督脉為病
素問骨空論云督脉生疾從小腹上衝心而痛不得前
後為衝疝女子為不孕癃閉遺溺嗌乾治在骨上(謂腰/横骨)
(上毛際中/曲骨穴也)甚者在臍下營(臍下一寸/隂交穴也)
　王啓𤣥曰此乃任衝二脉之病不知何以屬之督脉
　李瀕湖曰督脉雖行于背而别絡自長强走任脉者
　則由小腹直上貫臍中貫心入喉上頥環唇而入於
　目之内眥故顯此諸證啓𤣥盖未深攷爾
素問曰督脉實則脊强反折虚則頭重高揺之俠脊之
有過者取之所别也
秦越人難經曰督脉為病脊强而厥
　王海藏曰此病宜用羌活獨活防風荆芥細辛藁本
　黄連大黄附子烏頭蒼耳之類
張仲景金匱云脊强者五痓之總名其證卒口噤背反
張而瘛瘲諸藥不已可灸身柱大椎陶道穴
又曰痓家脉築築而弦直上下行
王叔和脉經曰尺寸俱浮直上直下此為督脉腰背强
痛不得俛仰大人癲病小兒風癎
又曰脉來中央浮直上下動者督脉也動苦腰背膝寒
大人癲小兒癎宜灸頂上三壯
素問風論曰風氣循風府而上則為腦風風入係頭則
為目風眼寒
　王啓𤣥云腦户乃督脉足太陽之㑹故也
　　帶脉
帶脉者起於季脇足厥隂之章門穴同足少陽循帶脉
穴(章門足厥隂少陽之㑹在季肋骨端肘尖盡處是穴/  帶脉穴屬足少陽經在季脇下一寸八分陷中)
圍身一周如束帶然又與足少陽㑹於五樞(帶脉下/三寸)維
道(章門下五/寸三分)凡八穴
靈樞經曰足少隂之正至膕中别走太陽而合上至腎
當十四椎出屬帶脉
　楊氏曰帶脉總束諸脉使不妄行如人束帶而前垂
　故名婦人惡露隨帶脉而下故謂之帶下
　　帶脉為病
秦越人曰帶之為病腹滿腰溶溶如坐水中(溶溶緩/慢貌)
明堂曰帶脉二穴主腰腹縱溶溶如囊水之状婦人小
腹痛裏急後重瘛瘲月事不調赤白帶下可鍼六分灸
七壮
張潔古曰帶脉之病太隂主之宜灸章門二穴三壮
素問曰邪客於太隂之絡令人腰痛引小腹控䏚不可
以養息(䏚謂季脇下/之空軟處)
張仲景曰大病瘥後腰以下有水氣牡礪澤㵼散主之
若不已灸章門穴
王叔和曰帶脉為病左右遶臍腰脊痛衝隂股也
王海藏曰小兒癲疝可灸章門三壮而愈以其與帶脉
行於厥隂之分而太隂主之
又曰女子經病血崩乆而成枯者宜澀之益之血閉乆
而成竭者宜益之破之破血有三治始則四物入紅花
調黄茋肉桂次則四物入紅花調鯪鯉甲桃仁桂童子
小便和酒煎服末則四物入紅花調易老沒藥散
張子和曰十二經與竒經七脉皆上下周流惟帶脉起
少腹之側季脇之下環身一周絡腰而過如束帶之状
而衝任二脉循腹脇夾臍旁傳流於氣衝屬於帶脉絡
於督脉衝任督三脉同起而異行一源而三岐皆絡帶
脉因諸經上下往來遺熱於帶脉之間客熱鬱抑白物
滿溢隨溲而下綿綿不絶是為白帶内經云思想無窮
所願不得意淫於外入房太甚發為筋痿及為白淫白
淫者白物淫衍如精之状男子因溲而下女子綿綿而
下也皆從濕熱治之與治痢同法赤白痢乃邪熱傳於
大腸赤白帶乃邪熱傳於小腸後世皆以赤為熱白為
寒流誤千載是醫誤之矣又曰資生經載一婦人患赤
白帶下有人為灸氣海未效次日為灸帶脉穴有鬼附
耳云昨日灸亦好只灸我不着今灸着我我去矣可為
酒食祭我其家如其言祭之遂愈予初怪其事因思晉
景公膏肓二鬼之事乃虚勞已甚鬼得乗虚居之此婦
亦或勞心虚損故鬼居之灸既着穴不得不去自是凡
有病此者毎為之按此穴莫不應手酸痛令歸灸之無
有不愈其穴在兩脇季肋之下一寸八分若更灸百會
穴尤佳内經云上有病下取之下有病上取之又曰上
者下之下者上之是矣
劉宗厚曰帶下多本於隂虚陽竭營氣不升經脉凝澀
衛氣下陷精氣積滯於下焦竒經之分藴釀而成以帶
脉為病得名亦以病形而名白者屬氣赤者屬血多因
醉飽房勞服食燥熱所至亦有濕痰流注下焦者腎肝
隂淫濕勝者或驚恐而木乘土位濁液下流或思慕無
窮發為筋痿所謂二陽之病發心脾也或餘經濕熱屈
滯於少腹之下或下元虚冷子宫濕淫治之之法或下
或吐或發中兼補補中類利燥中兼升發潤中兼温養
或温補或収澀諸例不同亦病機之活法也
巢元方病源曰腎着病腰痛冷如氷身重腰如帶五千
錢不渇小便利因勞汗出衣裏冷濕而得乆則變為水
也　千金用腎著湯三因用滲濕湯東垣用獨活湯
主之
　　氣口九道脉
手檢圖曰肺為五藏華盖上以應天解理萬物主行精
氣法五行應四時知五味氣口之中隂陽交㑹中有五
部前後左右各有所主上下中央分為九道診之則知
病邪所在也
　李瀕湖曰氣口一脉分為九道總統十二經并竒
　經八脉各出診法乃岐伯祕授黄帝之訣也扁鵲
　推之獨取寸口以决死生盖氣口為百脉流注朝
　㑹之始故也三部雖傳而九道淪隠故竒經之脉
　世無人知今撰為圖并附其説於後以洩千古之
　祕藏云
　
　
　
　
　
　
　
　
岐伯曰前部如外者足太陽膀胱也動苦目眩頭項腰
背强痛男子隂下濕癢女子少腹痛引命門隂中痛子
臟閉月水不利　浮為風　濇為寒　滑為勞熱　緊
為宿食
中部如外者足陽明胃也動苦頭痛面赤　滑為飲
浮為大便不利　濇為嗜卧腸鳴不能食足脛痺
後部如外者足少陽也動苦腰背胻股肢節痛　浮為
氣　濇為風　急為轉筋為勞
前部如内者足厥隂肝也動苦少腹痛引腰大便不利
男子莖中痛小便難疝氣兩丸上入女子月水不利隂
中寒子户閉少腹急
中部如内者足太隂脾也動苦腹滿胃中痛上管有寒
食不下腰上状如居水中　沉濇為身重足脛寒痛煩
滿不能臥時欬唾有血洩利食不化
後部如内者足少隂腎也動苦少腹痛與心相引背痛
小便淋女人月水來上搶心胃脇滿股裏拘急
前部中央直者手少隂心手太陽小腸也動苦心下堅
痛腹中急　實急者為感忤　虚者為下利腸鳴女子
隂中癢痛　滑為有娠
中部中央直中者手厥隂心主也動苦心痛靣赤多喜
怒食苦咽　微浮苦悲傷恍惚　濇為心下寒　沉為
恐怖如人将捕之状時寒熱有血氣
後部中央直者手太隂肺手陽明大腸也動苦欬逆氣
不得息　浮為風　沉為熱　𦂳為胸中積熱　濇為
時欬血
前部横于寸口丸丸者任脉也動苦少腹痛逆氣搶心
胸拘急不得俛仰　脉經云寸口脉𦂳細實長下至闗
者任脉也動苦少腹遶臍痛男子七疝女子瘕聚
三部俱浮直上直下者督脉也動苦腰脊强痛不得俛
仰大人癲小兒癎
三部俱牢直上直下者衝脉也苦胸中有寒疝　脉經
曰脉來中央堅實徑至闗者衝脉也動苦少腹痛上搶
心有瘕疝遺溺女子絶孕
前部左右彈者陽蹻也動苦腰背痛癲癎僵仆羊鳴偏
枯􁟇痺身體强
中部左右彈者帶脉也動苦少腹痛引命門女子月事
不來絶繼復下令人無子男子少腹拘急或失精也
後部左右彈者隂蹻也動苦癲癎寒熱皮膚强痺少腹
痛裏急腰胯相連痛男子隂疝女子漏下不止
從少隂斜至太陽者陽維也動苦顛仆羊鳴手足相引
甚者失音不能言肌肉痺癢
從少陽斜至厥隂者隂維也動苦癲癎僵仆羊鳴失音
肌肉痺癢汗出惡風
　　釋音
蹻(脚却喬蹺四音舉/足高也又蹻㨗也)　　跗(音膚足/背也)　跟(音根足/踵也)
踝(花上聲足/螺螄骨也)嗌(音益/喉也)　　噤(音禁口/閉也)　齦(音銀齒/根肉也)
臑(濡嫩二音/軟肉也)䏚(音抄季/肋下也)　腨(音喘脚/肚也)　膕(音國曲膝/腕中也)
膻(音亶胷/中也)　腧(音戊五/藏腧也)　脘(音管胃/脘也)　胛(音甲背兩/旁骨也)
膂(音旅夾/脊骨也)　臀(髀股/也)　　瞤(音淳目/動也)　眥(音劑目/角際也)
昧(音妹目/不明也)　瞋(音嗔怒/目張也)　瞑(音眠/寐也)　　瞼(音檢眼/弦也)
髆(音博肩/胛骨也)　髖(音寛髀/上也)　䯒(音行臁/骨也)　髃(虞偶二音/肩前也)
骭(音幹脛/骨也)　骶(音氐尾/脊骨也)　髎(音寥骨/空處也)　窌(與髎同説文/音皰窖也)
癲(音顛仆/病也)　癎(音閑驚/病也)　痙(音頸風/强病也)　痓(痴去聲乍前/乍後病也)
􁟇(音頑/痺也)　　痿(音委肢/軟也)　瘕(音賈積/病也)　疝(山訕二音/寒痛病也)
癃(音隆小/便淋也)　􁟆(音頺隂/腫也)　瘂(與啞同/)　痠(與酸同/)
痏(音洧針/瘡也)　瘥(初介初何二/切病除也)輳(音奏輻/輳也)　俠(古文俠/挾通用)
俛(音免/俯也)　　仆(音赴顛/倒也)　溉(音槩/灌也)　　泌(音筆别/水也)
溺(音尿小/便也)　溲(音捜小/便也)　澀(音濇不/滑也)　怫(音佛怫/鬱也)
悍(音汗/猛也)　　慓(音漂/疾也)　　悗(音悶同義/又音瞞惑)惕(音狄心/動也)
頏(音杭/頸也)　　頄(音求靣/顴也)　顙(桑上聲/額也)　郄(與隙同/孔郄也)
鏬(呼訝切/孔罅也)　擴(音郭引/長之意)　隧(音遂小/路也)　篡(初患切隂/下縫間也)
募(與膜/同)　　毖(音琵/)　　椎(音槌脊之/骨節也)髀厭(音篳掩股後/骨即環跳也)
瘈瘲　瘛瘲(並音洽縱手/足舒縮也)膏肓(音高荒心/上鬲下也)惵卑(音蝶怯/弱也)
漯漯(音踏汗應/時出之貌)　　　　䀮䀮(音荒目/不明也)築築(氣痛如/築也)
丸丸(脉如珠/丸也)洗洗(音璽皮毛凄/凔惡寒之貌)　　　洒洒(音洗同/義)
　
　
　
　
　
　
　竒經八脉攷
