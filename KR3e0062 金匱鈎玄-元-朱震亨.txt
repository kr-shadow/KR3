#+TITLE: 金匱鈎玄-元-朱震亨
#+DATE: 2018-05-12 10:17:44
#+SOURCE: github.com/kanripo/KR3e0062 master ac1d9072                
欽定四庫全書　　　　　子部五
　金匱鈎𤣥　　　　　　　醫家類
　　提要
　　　　(臣/)等謹案金匱鈎𤣥三卷元朱震亨撰明戴
　　　　原禮校補中稱戴云者原禮説也末附論六
　　　　篇不列於卷第中一曰火豈君相五志俱有
　　　　論一曰氣属陽動作火論一曰血屬隂難成
　　　　易虧論一曰滯下辨論一曰三焦之疾燥熱
　　　　勝隂論一曰泄㵼經濕治有多方論皆不題
　　　　誰作觀其滯下辨論引震亨之言則亦原禮
　　　　所加也震亨以補隂為宗實開直補真水之
　　　　先其以鬱治病亦妙闡内經之㫖開諸家無
　　　　窮之悟雖所用黄柏知母不如後人之用六
　　　　味圓直達本原所製越鞠丸亦不及後人之
　　　　用逍遥散和平無弊然蓽路繿縷究以震亨
　　　　為首庸是書詞㫖簡明不愧鈎元之目原禮
　　　　所補亦多精確明史方技傳載此書於原禮
　　　　傳中卷數與今本同稱其附以己意人謂不
　　　　愧其師其為醫家善本可知矣原禮洪武中
　　　　御醫本名思恭以字行浦江人朱國禎湧幢
　　　　小品曰戴元禮國朝之聖醫也太祖稱為仁
　　　　義人太孫即位拜院使云云元禮即原禮葢
　　　　國禎得諸傳聞故音同字異耳乾隆四十六
　　　　年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)陸　費　墀
欽定四庫全書
　金匱鈎𤣥卷一
　　　　　　　　　　　元　朱震亨　撰
中風
　大率主血虗有痰以治痰為先或虗挟火與濕亦有
　　死血留滯者外中於風者亦有中氣者當従痰治
　　順氣化痰若口開手散眼合遺尿吐沬直視喉如
　　鼾睡肉脫筋痛者皆不治
　半身不遂大率多痰在左屬死血無血在右屬痰有
　　熱
　氣虗在左者四物湯等加桃仁紅花竹瀝薑汁在右
　　者二陳湯四君子等加竹瀝薑汁
　痰擁盛者口眼喎斜者皆當吐
　吐法輕用𤓰蒂鰕汁皂角重用藜蘆半錢或三分加
　　麝香灌入鼻内或口内吐痰出一吐不已再吐之
　　亦有虗而不可吐者
　氣虗卒倒參茋補之
　氣虛有痰濃參湯合竹瀝薑汁
　血虗宜四物湯俱用薑汁炒恐泥痰再加竹瀝薑汁
　　入内服䏻食者去竹瀝加荆瀝
　又法以猪牙皂角白􁦝等分為末薑湯調下名稀涎
　　㪚
　血虗者四物湯補之　挟痰者亦用薑汁竹
　脉訣内言諸不治證見則不可治筋枯者不治舉動
　　則筋痛者是筋枯以其無血滋潤故也
　治痰氣實䏻食用荆瀝　氣虗少食用竹瀝此二味
　　用開經絡行血氣入四物湯中必用薑汁助之
　肥白人多濕少用附子烏頭行經
　初昏倒急掐人中至醒然後用去痰藥二陳湯四物
　　四君子等湯加减用
六欝
　　戴云欝者結聚而不得發越也當升者不得升當
　　　䧏者不得䧏當變化者不得變化也此為傳化
　　　失常六欝之病見矣氣欝者胸脇痛脉沉澁濕
　　　欝者周身走痛或闗莭痛遇隂寒則發脉沉細
　　　痰欝者動則即喘寸口脉沉滑熱欝者必小便
　　　赤脉沉數血欝者四肢無力能食便紅脉沉食
　　　欝者噯酸腹飽不能食人迎脉平和氣口脉𦂳
　　　盛者是也
　氣血中和萬病不生一有怫欝諸病生焉
　氣欝　香附子　蒼术　川芎
　濕　　蒼术　川芎　白芷
　痰　　海石　香附　南星　𤓰蒌
　熱　　青黛　香附　蒼术　川芎　梔子
　血　　桃仁　紅花　青黛　川芎　香附
　食　　蒼术　香附　針沙(醋/炒)山查　神麯(炒/)
　　　　春加芎　夏加苦参　秋冬加吴茱茰
　越鞠丸　觧諸欝　又名芎术丸
　　　蒼术　香附　撫芎　神麯　梔子等分為末
　　　水丸如菉豆大
　凡欝皆在中焦以蒼术撫芎開提其氣以升之假如
　　食在氣上提其氣則食自降餘皆倣此
癩
　大風病是受得天地間殺物之氣古人謂之癘風者
　　以其酷烈暴悍可畏耳人得之者須分在上在下
　　夫在上者以醉仙散取涎血於齒縫中出在下者
　　以通天散取惡物陳䖝於榖道中出取出雖有道
　　路之異然皆不外乎陽明一經治此證者須知此
　　意㸔其疙瘩與瘡上先見者上體多者在上也下
　　先見者下體多者在下也上下同得者在上復在
　　下也陽明胃經與大腸無物不受此風之入人也氣
　　受之則在上多血受之則在下多血氣俱受之者
　　上下俱多也自非醫者神手病者鐵心罕有免此
　　夫従上従下以漸而来者皆可治人見其病勢
　　之緩多忽之雖按法施治病已痊可若不能忌口
　　絶色皆不免再發發則終於不能救也余曽治五
　　人中間惟一婦人不再發以其貧甚而且寡無物
　　可喫也餘四人三四年後皆再發孫真人云吾嘗
　　治四五十人終無一人免於死非真人不能治蓋
　　無一人能守禁忌耳此婦人本病藥外又是百餘
　　貼加減四物湯半年之上方得經行十分安愈
　治法　在上者醉仙散在下者通天再造散後用通
　　神散及三稜針於委中出血但不能忌口絶房者
　　不治
　醉仙散
　　　胡麻仁　牛旁子　蔓荆子　枸把子(各半兩/為粗末)
　　　(同炒/紫色)白蒺藜　苦參　𤓰蒌仁　防風(各半/兩)
　　右八味為細末毎一兩半入輕粉二錢拌匀大人
　　一錢空心日午臨睡各一服淡茶調下五七日間
　　必於齒縫中出臭涎水渾身覺痛昏悶如醉利下
　　惡臭屎為度量大小虚實加减與之證候重而急
　　者須以再造散下之候補養得還復與此藥喫須
　　斷鹽醬醋諸般魚肉椒料果子燒炙等物止可淡
　　粥及淡煮熟時菜食之茄尚不可食惟有烏稍蛇
　　菜花蛇可以淡酒煮熟食之以助藥力
　再造散
　　　鬱金(半兩/生用)大黃(一兩/炮)皂角刺(一兩黒/者大者)白牽牛(頭/末)
　　　(六錢半炒/半生用)
　　右為末五錢臨夜冷酒調下以净桶伺候泄出䖝
　　如䖝口黒色乃是多年䖝口如赤色是近者三數
　　日又進一服直候無䖝即絶根也
寒　主乎温散
　有卒中天地之寒氣有口傷生冷之物
　　戴云此傷寒謂身受肅殺之氣口食氷水𤓰果冷
　　　物之類病者必脈沈細手足冷息微身倦雖身
　　　熱亦不渴倦言語或遇熱病誤用此法輕者至
　　　重重者至死凢脈數者或飲水者或煩燥動摇
　　　者皆是熱病寒熱二證若水火也不可得而同
　　　治誤即殺人學者慎之
傷寒
　傷寒必須身犯寒氣口食寒物者從補中益氣湯中
　　加發散藥屬内傷者十居八九其法邪之所凑其
　　氣必虚只用補中益氣湯中從所見之證出入加
　　減氣虚熱甚者少用附子以行參耆之劑如果氣
　　虚者方可用此法　已上傷寒治法可用於南方
　　不宜北
暑
　　戴云暑乃夏月炎暑也盛熱之氣著人也有冐有
　　　傷有中三者有輕重之分虚實之辨或腹痛水
　　　瀉者胃與大腸受之惡心者胃口有痰飲也此
　　　二者冐暑也可用黃連香薷飲蓋黃連退暑熱
　　　香薷消畜水或身熱頭疼躁亂不寕者或身如
　　　針刺者此為熱傷在分肉也當以解毒白虎湯
　　　加柴胡氣如虚者加人參或咳𠻳發寒熱盜汗
　　　出不止脈數者熱在肺經用清肺湯柴胡天水
　　　散之類急治則可遲則不可治矣或火乘金也
　　　此為中暑凢治病須要明白辨别慎勿混同施
　　　治春秋間亦或有之切莫執一隨病處方為妙
　　黃連香薷飲　挾痰加半夏　乘虚加人參黃耆
　　或清暑益氣湯加減用
注夏　屬隂虚元氣不足
　　戴云秋初夏末頭痛脚軟食少體熱者是也補中
　　　益氣湯去柴胡升麻加炒黃栢挾痰止用南星
　　　半夏陳皮之類或生脈散出千金方
暑風
　　戴云暑風者夏月卒倒不省人事者是也有因火
　　　者有因痰者火君相二火也暑天地二火也内
　　　外合而炎爍所以卒倒也痰者人身之痰飲也
　　　因暑氣入而皷激痰飲塞碍心之竅道則手足
　　　不知動躡而卒倒也此二者皆可吐内經曰火
　　　鬱則發之挾火挾痰實者可用吐法吐即發散
　　　也量其虚實而吐之吐醒後可用清劑調治之
濕
　　戴云濕有自外入者有自内出者必審其方土之
　　　致病源東南地下多隂雨地濕凢受必從外入
　　　多自下起以重腿脚氣者多治當汗散久者宜
　　　疎通滲泄西北地髙人多食生冷濕麵或飲酒
　　　後寒氣怫鬱濕不能越作腹皮脹痛甚則水皷
　　　脹滿或通身浮腫如泥按之不起此皆自内而
　　　出也辨其元氣多少而通利其二便責其根在
　　　内也此方土内外亦互相有之但多少不同須
　　　對證施治不可執一
　本草蒼术治濕上下俱可用
　二陳湯加酒芩羌活蒼术散風之藥行濕最妙
内傷
　内傷病退後燥渴不解者有餘熱在肺家可用參苓
　　甘草少許薑汁冷服或茶匙挑薑汁與之虚者可
　　用人參湯試之病此者為多但有挾痰者有挾外
　　邪者有熱鬱於内而發者皆以補元氣為主看其
　　所挾之病而兼用藥
火
　有可發者二　風寒外來者可發　鬱者可發
　隂虚火動難治　火鬱當發看何經
　輕者可降　重則從其性升之　實火可瀉
　小便降火極速　凢氣有餘便是火
　火急甚重者必緩之生甘草
　兼瀉兼緩人參白术亦可
　人壯氣實火盛顛狂者可用正治或硝水氷水飲之
　人虚火盛狂者可用生薑湯與之若投以氷水正治
　　立死有補隂即火自降者炒黃栢地黃之類
　山梔子仁大能降火從小便泄去其性能屈曲下行
　　降火人所不知
　凢火盛者不可驟用凉藥必用溫散
　又方左金丸治肝火
　　　黃連(六/兩)茱茰(一兩或/半兩)水丸白湯下五十丸
傷風
　　戴云新咳𠻳鼻塞聲重者是也
　屬肺者多　散宜辛温或辛涼之劑
發斑　屬風熱
　　戴云斑有色㸃而無頭粒是如有頭粒者即疹也
　風熱挾痰而作自裏而發於外通聖散消息當以微
　　汗以散之下之非理也
　内傷斑者胃氣極虚一身火逰行於外所致宜補以
　　降之發斑似傷寒者痰熱之病發於外微汗以散
　　之下之非理也
疹
　　戴云疹浮小有頭粒者是隨出即收收則又出者
　　　是也非若斑之無頭粒也當明辨之
　屬熱與痰在肺清肺火降痰或解散出汗亦有可下
　　者
温疹
　衆人病一般者是也又謂之天行時疫有三法宜補
　　宜降宜散
　又方
　　　大黃　黃芩　黃連　人參　桔梗　防風
　　　蒼术　滑石　香附　人中黃
　　右為末神麴為丸五六十丸分氣血痰作湯使氣
　　虚四君子湯血虚四物湯痰多二陳湯送下如熱
　　甚者可用童子小便送下
　大頭天行病東垣有方
　　　𦍑活　酒芩　大黃(酒蒸/)
　冬温為病非其時而有其氣者冬時君子當閉藏而
　　反發泄於外専用補藥帶表
　又方以竹筒兩頭留節中作一竅納甘草於中仍以
　　竹木釘閉竅於大糞缸中浸一月取出晒乾治疫
　　毒
瘧　有風有暑有食老瘧瘧母痰病
　老瘧病此係風暑入隂分在臟用血藥川芎撫芎紅
　　花當歸加蒼术白术白芷黃栢甘草煎露一宿次
　　早服之無汗要有汗散邪為主帶補有汗要無汗
　　正氣為主帶散有瘧母者用丸藥消導醋煮鱉甲
　　為君三稜蓬术香附隨證加減
　三日一發者受病一年間發者受病半年一日一發
　　者受病一月連二日發者住一日者氣血俱受病
　　一日間一日者補藥帶表藥後用瘧丹截之在隂
　　分者用藥徹起在陽分方可截
　又方
　　　草果　知母　㯽榔　烏梅　常山　甘草(炙/)
　　　川山甲(炮/)　用水酒一大碗煎至半碗露一宿
　　臨發時前二時温服如吐則順之
　截瘧青蒿丸
　　　青蒿(一/兩)冬青葉(二/兩)馬鞭草(二/兩)官桂(二/兩)
　　右三葉皆晒乾秤為末法丸如胡椒子大毎兩作
　　四服於當發前一時服盡
　大法暑風必當發汗夏月多在風凉處歇遂閉其汗
　　而不泄因食者從食上治
　瘧而虚者須先用參术一二貼托住其氣不使下陷
　　後用他藥治内傷挾外邪者同法内必主痰必以
　　汗解二陳湯加常山柴胡黃芩草果
　瘧而甚者發寒熱頭痛如破渴而飲水自汗可與參
　　耆术芩連梔子川芎蒼术半夏等治
　久病瘧二陳湯加川芎蒼术柴胡葛根白术一補一
　　發
咳嗽
　風寒　火主降火　勞　肺脹　火鬱
　痰主降痰
　　戴云風寒者鼻塞聲重惡寒者是也火者有聲痰
　　　少面赤者是也勞者盜汗出兼痰者多作寒熱
　　　肺脹者動則喘滿氣急息重痰者嗽動便有痰
　　　聲痰出嗽止五者大槩耳亦當明是否也
　風寒行痰開腠理二陳湯加麻黃杏仁桔梗
　火降火清金化痰
　勞四物湯中加竹瀝薑汁必以補隂為主
　肺脹而𠻳者用柯子青黛杏仁柯子能治肺氣因火
　　傷極遂成鬱遏脹滿取其味酸苦有收歛降火之
　　功佐以海蛤粉香附𤓰蔞青黛半夏麴
　食積痰作𠻳發熱者半夏南星為君𤓰蔞蘿蔔子為
　　臣青黛石鹻為使
　火鬱𠻳者柯子海石𤓰蔞青黛半夏香附
　咳𠻳聲嘶者此血虚受熱也用青黛蛤粉蜜調服
　久𠻳風入肺用鵞管石雄黃鬱金欵冬花碾末和艾
　　中以生薑一片留舌上炙之以烟入喉中為度
　乾咳𠻳者難治此係火鬱之證乃痰鬱火邪在中用
　　苦梗以開之下用補隂降火不已則成勞倒倉法
　　此證不得愈者用之
　𠻳而脇痛宜疎肝氣用青皮等方在後二陳湯加南
　　星香附青黛薑汁
　治𠻳藥大槩多用生薑者以其辛散也
　上半日𠻳多者屬胃中有火貝母石膏能降胃火
　午後𠻳多者此屬隂虚必用四物湯加知母黃栢先
　　降其火
　五更𠻳多者此胃中有食積至此時候流入肺金知
　　母地骨皮降肺火
　火氣浮於肺者不宜用凉藥用五味五倍飲而降之
　　有痰因火逆上者先治火後治其痰
　肺虚甚者用參膏此好色腎虚有之以生薑陳皮佐
　　之大槩有痰者可加痰藥治之
　治𠻳多用粟殻不必疑但要先去病根此乃收後之
　　藥也　師云隂分𠻳者多屬隂虚治之
　有𠻳而肺脹壅遏不得眠者難治
　治𠻳烟筒
　　　佛耳草　欵冬花　鵝管石
　　右為末用紙捲燒其烟薫之或白湯調亦得
　治𠻳有痰天突肺腧二穴炙治𠻳泄火熱大瀉肺氣
　　三椎骨下橫過各一寸半是穴
　𠻳春是春升之氣用清藥二陳加薄荆之類夏是火
　　炎上最重芩連秋是濕熱傷肺冬是風寒外來用
　　藥發散之後以半夏必逐去痰庶不再來
　又方治𠻳刼藥
　　　五味子(半/兩)五倍子(一/錢)甘草(二錢/半)風化硝(一/錢)
　　為末以蜜為丸噙化之
痰　脈浮當吐
　凢治痰用利藥過多致脾氣下虚則痰反易生多也
　温痰　用蒼术
　老痰　海石　半夏　𤓰蔞　香附　五倍子
　熱痰　用青黛　黃連
　食積痰　神麴　麥蘖　山查子
　痰在腸胃間者可下而愈痰在經絡中者非吐不可
　　出吐法中就有發散之義也
　膈上之痰必用吐之瀉亦不能去也
　氣實痰熱結在上者則吐吐難得出或成塊或吐咯
　　不出氣滯兼鬱者此則難治矣
　膠固者必用吐之
　吐法兼用牙茶虀水薑汁醋少許𤓰蔞散少許加防
　　風桔梗皆升動其氣便吐也
　吐法　用附子尖　桔梗蘆　人參蘆　𤓰蒂
　　砒(不甚/用)藜蘆　艾葉　末茶
　　右藥此皆自吐不用手探但藥但湯皆可吐
　吐法先以布搭膊勒腰於不通風處行此法蘿蔔子
　　半升擂和以漿水一碗濾去滓入少油與蜜旋至
　　半温服後以鵞翎探吐凢用鵞翎須以桐油浸即
　　以皂角水洗去肥晒乾用之
　又法用蝦帶殻半斤入醬葱薑等料物煮汁先喫蝦
　　後飲汁以翎勾引吐必須𦂳勒肚腹
　二陳湯一身之痰都能管如在下加下引藥如在上
　　加上引藥
　凢人身上中下有塊者多是痰也問其平日好食何
　　物吐下後用藥
　許學士用蒼术治痰飲成窠囊一邊行極効痰挾瘀
　　血遂成窠囊
　痰之清者屬寒用二陳湯之類
　内傷挾痰必用人參黃耆白术之屬多用薑汁𫝊送
　　或用半夏之屬虚甚者宜加竹瀝
　痰熱者多挾風外證為多
　濕者多軟如身倦而重之類熱者清之食積者必用
　　攻之兼氣虚者用補氣藥送
　因火盛逆上者治火為先白术黃芩石膏之類中氣
　　不足則加人參白术痰之為物隨氣升降無處不
　　到
　脾虚者清中氣二陳加白术之類兼用提藥
　中焦有痰與食積胃氣賴其所養卒不便虚若攻之
　　盡則虚矣
　眩暈嘈雜乃火動其痰用二陳湯加梔子芩連之類
　噫氣吞酸此係食鬱有熱火氣上動以黃芩為君南
　　星半夏為臣橘紅佐之熱多者加青黛
　痰在脇下非白芥子不能達
　痰在皮裏膜外者非薑汁竹瀝不可達
　痰在膈間使顛狂健忘宜用竹瀝風痰亦服竹瀝又
　　又能養血痰在四肢非竹瀝不開
　痰結核在咽喉燥不能出入化痰藥加軟堅醎藥味
　　　杏仁　海石　桔梗　連翹　𤓰蔞仁
　　少佐樸硝以薑汁蜜調丸噙化之
　海粉即海石熱痰能降濕痰能燥結痰能軟頑痰能
　　消可入丸子末子不可入煎藥
　黃芩治熱痰假以降其熱也
　竹瀝可滑痰非薑汁不能行經絡也
　枳實瀉痰能衝牆壁　五倍子能治老痰
　小胃丹治膈上痰熱風痰濕痰肩膊諸痛然能損胃
　　氣食積痰實者用之不宜多
　青礞石丸去濕痰重在風化硝
　潤下丸降痰最妙
　　　陳皮(半斤去白以水化鹽半兩拌陳皮/令得所煮候乾炒燥一方不去白)甘草(一/兩)
　　右為末蒸餅丸菉荳大毎服三十五丸温水送下
　油炒半夏大治濕痰又治喘止心痛粥丸薑湯下三
　　十丸
　痰方
　　　黃芩(空/心)香附　半夏(薑/製)貝母已上治濕痰加𤓰
　　　蔞仁　青黛　作丸子治熱痰
　中和丸
　　治濕痰氣熱　蒼术　黃芩　香附　半夏(各等/分)
　　　為末粥丸
　燥濕痰方亦治白濁因痰者
　　　南星(一/兩)半夏(一/兩)蛤粉(二/兩)青黛(為/衣)
　　右為末神麴糊丸
　痰𠻳方
　　　黃芩(一兩半/酒浸洗)滑石(半/兩)貝母(一/兩)南星(一/兩)風化硝(二錢/半)
　　　白芥子(半兩/去殻)
　　右為末湯浸蒸餅為丸
　導痰湯
　　　半夏(四/兩)南星　橘皮　枳殻　赤茯苓(一/兩)甘草
　　　(半/兩)用生薑煎服
　千緡湯
　　　半夏(七枚泡製/四片破之)皂角(去皮炙一/寸二分)甘草(炙一/寸)生薑
　　　(如大/指)煎服治喘
　治痰方
　　　南星　半夏　滑石　輕粉(各三/錢)巴豆(三十/粒)吳
　　　茱茰(三/兩)黃連(八/兩)粥為丸
　軟石膏碾末醋丸如菉荳大瀉胃火食積痰
噯氣　胃中有火有痰
　　　南星　半夏　軟石膏　莎草根　或湯或丸
吞酸
　　戴云濕熱在胃口上飲食入胃被濕熱鬱遏其食
　　　不得𫝊化故作酸也如榖肉在器濕熱則易為
　　　酸也
　必用茱茰順其性而折之反佐　茱茰　黃連
嘈雜　只是痰因火動
　　戴云此即俗謂之心嘈也
　梔子薑炒黃連不可無　梔子黃芩為君　南星
　　　半夏　橘皮　熱多加青黛
　肥人嘈雜二陳湯加撫芎用蒼术白术炒梔子
五疸
　不用分五同是濕熱如盫麴相似
　　戴云五疽者週身皮膚并眼如梔子水染因食積
　　　黃者量其虚實下其食積其餘但利小便為先
　　　小便利白即黃自退
　輕者小温中丸　重者大温中丸
　熱多者加黃連　濕多者茵蔯五芩散加食積藥
消渴泄瀉
　先用白术白芍藥炒為末調服後却服消渴藥
消渴　養肺　降火　生血為主　分上中下治
　　　黃連末　天花粉末　人乳　生藕汁　生地
　　　黃汁
　　右二物汁為膏入上藥捜和佐以薑汁和蜜湯為
　　膏徐徐留於舌上以白湯少許送下
　能食加軟石膏　𤓰蔞根治消渴神藥
水腫
　　戴云水腫者通身皮膚光腫如泡者是也以健脾
　　　滲水利小便進飲食元氣實者可下
　此因脾虚不能制水水積妄行當以參术補脾氣得
　　實則自能健運自能升降運動其樞機則水自行
　　非五苓之行水也宜補中行濕利小便水切不可
　　下
　二陳湯加白术人參為主佐以蒼术炒梔子
　治積方　用鷄子略敲殻損膜不損浸扵尿缸内三
　　四日夜取出煮熟食之効蓋雞子能去風痰
痢　身熱　後重　腹痛　下血
　　戴云痢雖有赤白二色終無寒熱之分通作濕熱
　　　治但分新舊更量元氣用藥與赤白帶同
　身熱挾外感
　　不惡寒小柴胡湯去人參
　　惡寒發熱為表證宜微汗和解
　　　蒼术　川芎　陳皮　芍藥　甘草　生薑煎
　　　服
　後重積與氣鬱墜下兼升兼消
　或氣行血和積少但虚坐努力此為亡血倍用歸身
　　尾却以生芍藥生地黄桃仁佐之復以陳皮和之
　或下痢而大孔痛者此因熱流扵下也用木香㯽榔
　　黃芩黃連炒乾薑
　或纒退减十之七八積已盡糟粕未實當炒芍藥炒
　　白术炙甘草陳皮茯苓湯下固腸丸三十粒然固
　　腸丸性燥有去濕實腸之功恐滯氣未盡者不可
　　遽用此藥只宜單服此湯可也
　或痢後糟粕未實或食稍多或饑甚方食腹中作痛
　　者切勿驚恐以白术陳皮各半盞煎服和之則安
　或久痢後體虚氣弱滑瀉不止又當以柯子肉豆蔲
　　白礬半夏之類擇用以澁之甚則加牡蠣然須以
　　陳皮為佐若大澁亦能作痛又甚者炙天樞氣海
　古方用厚朴為瀉凝滯之氣然朴太温而散氣久服
　　大能虚人滯氣稍行即去之餘滯未盡以炒枳殻
　　陳皮然枳殻亦能耗氣比之厚朴少緩比陳皮亦
　　重滯退一半當去之只用陳皮以和諸藥陳皮去
　　白有補瀉之兼才若為參术佐亦能補也
　凡痢疾腹痛必以白芍藥甘草為君當歸白术為佐
　　惡寒痛者加桂惡熱痛者加黃栢達者更能叅以
　　嵗氣時令用藥則萬舉萬全豈在乎執方而已哉
　諸不治證
　　下痢純血者必死　下痢如塵腐色者死
　　下痢如屋漏者死　下痢如竹筒注者不可治
　　下痢如魚腦者半生半死
噤口痢　胃口熱甚故也
　黃連多加人參煮湯終日呷之如吐了再喫開以降
　　之人不知此多用温藥甘味此以火濟火以滯益
　　滯哀哉
　一方臍中用田螺盫之以引下其熱
　亦有誤服熱藥澁藥毒之犯胃者當明審以祛其毒
　痢方亦作丸
　　　大黃　黃連　黃芩　黃栢　枳殻　當歸
　　　白芍藥　滑石　甘草　桃仁　白术(各等/分)為
　　　末神麴糊丸
　孫郎中因飲水過多腹脹瀉痢帶白
　　　蒼术　白术　厚樸　茯苓　滑石
　　右煎服保和丸
　小兒八嵗下痢純血以食積治
　　　蒼术　白术　黃芩　白芍　滑石　茯苓
　　　甘草　陳皮　炒麴　煎下保和丸
　又下痢法熱不止者屬隂虚用寒凉藥兼升藥熱
　　藥
泄瀉　濕　氣虚　火　痰　食積
　　戴云凡瀉水腹不痛者是濕也飲食入胃不住或
　　　完谷不化者是氣虚也腹痛瀉水腹鳴痛一陣
　　　瀉一陣是火也或瀉時或不瀉或多或少是痰
　　　也腹痛甚而瀉瀉後痛减者是食積也
　濕燥濕兼滲泄之四苓散加蒼术白术甚者二术炒
　氣虚人參白术芍藥炒升麻
　火宜伐火利小水黃芩木通入四苓散
　痰􁂴宜豁之海石青黛黃芩神麴蛤粉或用吐法
　食積宜消導疎滌之神麴大黃
　　已上諸藥皆作丸子服之
　凡泄瀉水多者仍用五苓散治之
　世俗類用澁藥治痢與瀉若積久而虚者或可行之
　　而初得之者恐必變他疾為禍不小矣殊不知多
　　因於濕惟分利小水最為上䇿
　止瀉方
　　　肉荳蔲(五/錢)滑石(春冬一兩二錢半/夏一兩半秋二兩)
　又方薑麴丸
　　　陳麴(六兩/炒)陳麥(亦可/)茴香(五/錢)生薑(一/兩)
　　右炒白术炒麴炒芍藥或丸或散或湯作丸子切
　　　當
脾泄
　治一老人奉養太過飲食傷脾常常泄瀉亦是脾泄
　　　白术(二兩/炒)白芍藥(一兩酒/拌炒)神麴(一兩/半炒)山查(一兩/半炒)
　　　半夏(一兩/洗)黃芩(五錢/炒)
　　右為末荷葉包飯燒為丸
　治一老人年七十面白脉弦數獨胃脈沈滑因飲白
　　酒作痢下血淡水膿後腹痛小便不利裏急後重
　　參术為君甘草滑石㯽榔木香蒼术最少下保和
　　丸二十五丸第二日前證俱减獨小便不利以益
　　元散服之
霍亂
　　戴云霍亂者吐也有聲有物凡有聲無物而躁亂
　　　者謂之乾霍亂也
　轉筋不住男子以手挽其隂女子以手牽其乳近兩
　　傍邊此乃千金妙法也
　内有所積外有所感陽不升隂不降乖隔而成矣切
　　勿與米湯喫之立死　脈多伏為絶
　見成吐瀉還用吐提其氣起
　大法生薑理中湯最好　有可吐者　有可下者
　　吐用二陳湯加减亦可　或梓樹木煎湯吐亦可
乾霍亂
　此病最難治死在須㬰升降不通故也
　此係内有物所傷外有邪氣所遏有用吐法者則兼
　　發散之義也
　吐提其氣極是良法　世多用鹽湯
　有用温藥解散者　其法解散不用凉藥
　二陳湯加和解散　川芎防風蒼术白芷
嘔吐
　凢有聲有物謂之嘔吐有聲無物謂之噦
　有痰隔中焦食不得下者　有氣逆者
　有寒氣鬱於胃口者　胃中有痰有熱
　然胃中有火與痰而致嘔吐者多
　朱奉議以半夏生薑橘皮為主
　孫真人誤以噦為咳逆
　劉河間謂吐者火氣炎上此特一端耳
　胃中有熱膈上有痰二陳湯加炒梔子黃連生薑
　久病嘔者胃虚不納榖也生薑人參黃耆白术香附
惡心　有熱　有痰　有虚
　　戴云惡心者無聲無物但心中欲吐不吐欲嘔不
　　　嘔雖曰惡心非心經之病其病皆在胃口上宜
　　　用生薑蓋能開胃豁痰也　皆用生薑隨證用
　　　藥
翻胃　即膈噎　膈噎乃翻胃之漸　發揮備言
　　戴云翻胃有四血虚氣虚有熱有痰血虚者脈必
　　　數而無力氣虚者脈必緩而無力氣血俱虚者
　　　則口中多出沫但見沬大出者必死有熱者脈
　　　數而有力有痰者脈滑數二者可治血虚者四
　　　物為主氣虚者四君子為主熱以解毒為主痰
　　　以二陳為主
　大約有四　血虚　氣虚　有熱　有痰兼病
　必用童便竹瀝薑汁牛羊乳
　糞如羊屎者斷不可治大腸無血故也
　痰用二陳湯為主寸闗脈沈或伏而大
　有氣滯結者通氣之藥皆可用也寸闗脈沈而濇
　氣虚四君子湯為主血虚四物湯為主左手脈無力
　　大不可用香燥之藥服之必死宜薄滋味
　馬剥兒燒灰存性一錢重好棗肉平胃散二錢温酒
　　調服食即可下然後隨病源調理神効
　　　陳皮(三斤/三兩)朴(三斤/二兩)草(三十/兩)蒼(五/斤)
傷食
　　戴云惡食者胸中有物導痰補脾
　二陳湯加　白术　山查　川芎　蒼术
痞　食積兼濕　東垣有法有方
　又痞滿方
　　右用皂角仁浸濃汁丸如梧桐子大毎服五七丸
　黃連化痰丸
　　　黃連(一/兩)陳皮(五/錢)吳茱茰(酒浸/一錢)半夏(一兩/半)
　　右為末入桃仁二十四箇研如泥和匀神麴糊丸
　　如菉荳大毎服百丸薑湯送下
　消痰方
　　　益元散(七/錢)吳茱茰(三/錢)
　治鬱痰方
　　　白疆蚕　杏仁　𤓰蔞　柯子　貝母
喘
　　戴云有痰喘有氣急喘有胃虚喘有火炎上喘痰
　　　喘者凡喘便有痰聲氣急喘者呼吸急促而無
　　　痰聲有胃虚喘者檯肩縮肚喘而不休火炎上
　　　喘者乍進乍退得食則减食已則喘大槩胃中
　　　有實火膈上有稠痰得食咽墜下稠痰喘即止
　　　稍乆食已入胃及助其火痰再升上喘反大作
　　　俗不知此作胃虚治以燥熱之藥者以火濟火
　　　也昔葉都督患此諸醫作胃虚治之不愈後以
　　　導水丸利五六次而安
　凢乆喘未發以扶正氣為要已發以攻邪為主有氣
　虛短氣而喘　有痰亦短氣而喘
　有陰虛自小腹下火起而上者
　喘急有風痰者婦人大全方十緍湯
　陰虛有痰喘急者補隂降火四物湯加枳殻半夏
　氣虛者人參蜜炙黃栢麥門冬地骨皮之類
　大槩喘急之病甚不可用苦藥凉藥火氣盛故也可
　用導痰湯加十緍湯治之
　諸喘不止者用刼藥一二貼則止之刼藥之後因痰
　　治痰因火治火椒目碾極細末用一二錢以生薑
　　湯調下
　又法用蘿蔔子蒸熟為君又皂角燒灰等分為末以
　　生薑汁煉蜜為丸小桐子大毎服五七十丸噙化
　　之
哮　専主於痰宜吐法
　治哮必用薄滋味不可純用凉藥必帶表散黃芩麥
　　門冬制肝木若腹脹少佐厚朴氣不運加木香木
　　通
　氣若陷下升麻柴胡提之隨證加减必須補中
　産後必用大補氣血為主少佐以蒼术茯苓使水日
　　降用大劑白术補脾壅滿用半夏陳皮香附監之
　有熱當清肺麥門冬黃芩之屬
　一方用山梔子去皮取仁炒槌碎米飲送下若胃脘
　　熱病在上者帶皮用
皷脹　又名單皷　其詳在格致論中
　大補中氣行濕此乃脾虚之甚須必逺音樂斷厚味
　　以大劑人參白术佐以陳皮茯苓蒼术之類
　有血虚　當以四物湯行血
　脈實兼人壯盛者或可用攻藥便用收拾白术為主
　　厚朴治腹脹因味辛以散其氣在中焦故也
自汗　屬氣虛　虛濕熱　陽虛
　東垣有法有方
　　人參　黃茋　少佐桂枝
　陽虛附子亦可用
　撲法
　　　牡蠣　麸皮　藁本　糯米　防風　白芷
　　　麻黃根　為末週身撲之
　火氣上蒸胃中之濕亦能作汗凉膈散主之痰證亦
　有汗者
盗汗　血虛　隂虛
　　戴云盗汗者睡則汗自出覺則無矣非若自汗而
　　　自出也　小兒不須治
　東垣有法有方當歸六黃湯
　盗汗方
　　　白术(四兩一兩用黃茋同炒一兩用石斛同炒/一兩用壯礪末同炒一兩用麩皮同炒各)
　　　　(㣲黃色餘藥不/用只用白术)
　　右為細末毎服三錢用粟米湯調下盡四兩為效
吃逆　有痰　氣虛　隂火　視其有餘不足治之
　　戴云吃逆者因痰與熱胃火者極多
　不足者人參白术湯下大補丸
　有餘并痰者吐之人參蘆之屬
頭風　有痰者多
　左屬風　荆芥　薄荷
　　屬血虛　川芎　當歸　芍藥
　右屬痰　蒼术　半夏　屬熱　黃芩
　搐藥有用蓽撥猪膽
頭痛　多主於痰
　痛甚者火多　亦有可吐者　亦有可下者
　清空膏治諸般頭痛除血虚頭痛不治
　血虛頭痛自魚尾上攻頭痛必用川芎當歸湯
　古方有追涎藥　出東垣試効
　　　𦍑活　防風　黃連(各炒/一兩)　柴胡(七/錢)川芎(二/錢)
　　　甘草(炙一/兩半)黃芩(三兩刮取黃色剉/碎一半酒炒一半)
　　右為末毎服二錢匕熱盞内入茶少許湯調如膏
　　抹在口内少用湯送下臨卧服之
頭眩
　痰挾氣虛火治痰為主　挾補氣藥并降火藥
　屬痰　無痰則不能作眩
　屬火　痰因火動　又有濕痰者　有火多者
　左手脈數熱多　脈濇有死血
　右手脈實痰積　脈大必是久病
眩暈　火動其痰
　二陳湯加黃芩蒼术羌活散風行濕或用防風行濕
　　之劑可也
　昔有一老婦患赤白帶一年半是頭眩坐立不久睡
　　之則安　専用治赤白帶除之其眩則自安矣
眉稜痛
　風熱痰　作風痰治類痛風
　白术酒黃芩末茶調
　又方川烏頭草烏二味為君童便浸洗炒去毒細辛
　　黃芩𦍑活甘草佐之
耳聾
　少陽厥隂熱多　皆屬於熱耳鳴者是
　　戴云亦有氣閉者蓋亦是熱氣閉者耳不鳴也
　　　萆麻子(四十/九粒)棗肉(十箇/)
　　右入人乳搗成膏子石頭上略晒乾便丸如桐子
　　大以綿褁塞於耳中
　又方用䑕膽入耳中尤好　仍開痰散風熱
　大病復須用四物湯降火
　有隂虛火動耳聾者亦如上法
　
　
　
　
　
　
　
　
　
　
　
　
　
　
　金匱鈎𤣥卷一
欽定四庫全書
　金匱鈎𤣥卷二
　　　　　　　　　　　　　元　朱震亨　撰
心痛　即胃腕痛
　心痛雖日數多不喫飲食不死若痛方止便喫還痛
　　必湏三五服藥後方可喫物
　大凡心膈之痛湏分新久若明知身受寒氣口食寒
　　物而病於初得之時當以温散或温利之藥若曰
　　病得之稍久則成鬰矣鬱則蒸熱熱則久必火原
　　病式中備言之矣若欲行温利寧無助火添病耶
　　由是古方中多以山梔為熱藥之向導則邪伏而
　　病易退正易復而病易安雖然病安之後若縱恣
　　口味不改前非病復作時必難治也
　山梔炒去皮毎十五箇濃煎湯一呷入生薑汁令辣
　　再煎小沸服或入芎一錢尤妙山梔大者用七箇
　　或九箇大槩胃口有熱而作痛非山梔子不可佐
　　以薑汁或半夏橘紅各五黄芩三甘草一
　用二陳湯加蒼芎倍加炒梔痛甚者加炒乾薑從之
　　反治之法心痛輕者散之麻黄桂枝重者加石鹻
　　川芎蒼术梔子必炒去皮用作丸服
　凡治病必湏先問平日起居如何假如心痛有因平
　　日喜食熱物以致死血流於胃口作痛用桃仁承
　　氣湯下之切記輕者用韭汁桔梗能開提氣血藥
　　中兼用之
　以物柱按痛則止者挾虗也以二陳湯加炒乾薑和
　　之有䖝痛者面上白斑唇紅能食属䖝治苦練根
　　錫灰之類脉堅實不大便者下之
　痛甚者脉必伏多用温藥不用參术可用附子
　諸痛不可用補氣藥
　客寒犯胃草荳蔲丸用之熱亦可用止用一二服
　　　草荳蔲(一錢四分褁/燒熱去皮)呉茱茰(湯炮洗去/梗焙秤)
　　　益智仁　　白僵　　橘皮　　人參
　　　黃茋(各八/分)生甘草　歸身　　炙甘草
　　　青皮(各六/分)麹末　　薑黄(各四/分)桃仁(七箇去皮/)
　　　半夏(洗一/錢)麥蘖　　澤瀉(一錢小便多减半/)
　　　柴胡(四分/)詳膈下痛多為用之
　　右一十八味除桃仁另研如泥外餘極細末同桃
　　仁研匀用湯泡蒸餅為丸如桐子大毎服三十丸
　　食逺用熱白湯送下旋斟酌多少用之
　又方用黄荆子炒焦為末米飲調服亦治白帶
　又方脾痛用海蛤粉佐以香附末用川芎山梔生薑
　　煎辣湯調服為佳
　又方單用牡粉酒調下一二錢氣實不可用
腰疼　濕熱　腎虗　瘀血
　濕熱腰疼者遇天隂或乆坐而發者是腎虗者疼之
　　不已者是也瘀血者日輕夜重者是
　脉大者腎虗用杜仲龜板黄栢知母枸把五味之類
　　用猪脊髓丸
　脉澁者瘀血用補隂丸中加桃仁紅花
　濕熱者用蒼术杜仲黄栢川芎
　痰者用南星
　凡諸痛皆属火寒凉藥不可峻用必用温散之藥
　諸痛不可用人參盖人參補氣氣旺不通而痛愈甚
　臍下忽大痛者人中如黑色者多死難治也
　人面上忽有紅㸃者多死
脇痛
　肝火盛　木氣實　有死血　肝急　有痰流注
　木氣實　川芎　蒼术　青皮　當歸
　　龍會丸瀉火要藥
　死血
　痰流注　二陳湯加　南星　蒼术　川芎
　肝苦急急食辛以散之用撫芎蒼术血病入血藥中
　行血脇痛甚者用薑汁下龍會丸肝火盛故也
　咳嗽脇痛二陳湯加南星多香附青皮青黛薑汁
腹痛　有寒　積熱　死血　食積　濕痰
　　戴云寒痛者綿綿痛而無増减者是時痛時止者
　　　是熱也死血痛者毎痛有處不行移者是也食
　　　積者甚欲大便利後痛减者是濕痰者凡痛必
　　　小便不利
　脉弦强者食　脉滑者痰
　滑痰多作腹痛用苔芎蒼术香附白芷生薑汁入湯
　　服腹中水鳴乃火繫動其水也二陳湯加黄芩黄
　　連梔子
　凡心腹痛必用温散此是欝結不散阻氣不運故病
　　在下者多属食宜温散之
　一老人腹痛年髙不禁下者用
　　　川芎　蒼术　香附　白芷　乾薑　茯芩
　　　滑石
痛風
　四肢百節走痛　風熱　風濕　血虗　有痰
　大法之方　蒼术　南星　川芎　白芷　當歸
　　　酒黄芩
　在上者加𦍑活　桂枝　桔梗　葳靈仙
　在下者加牛膝　防己　木通　黄栢
　血虗者多用川芎　當歸　佐以桃仁　紅花
　薄桂治痛風無味而薄者獨此能横行手臂領南星
　　蒼术等治之
　上中下痛風方
　　　葳靈仙(三錢/)南星(二兩/)苔芎(一兩/)白芷(半兩/)
　　　桃仁(五錢/)桂枝(三錢/)防己(半錢/)蒼术(二兩/)
　　　黄柏(酒浸炒/二兩)紅花(一錢/半)𦍑活(三錢/)神麴(一兩/炒)
　　　草龍膽(五分/)
　張子元氣血虗有痰濁隂火痛風
　　　人參(一兩/)白术(二/)兩黄栢(二兩炒/黒色)山藥(一兩/)
　　　海石(一兩/)𤨏陽(五錢/)乾薑(五錢/燒灰)南星(一兩/)
　　　敗龜板(二兩/酒炙)熟地黄(二兩/)粥為丸
　治臂痛
　　　半夏(一錢/)陳皮(五分/)茯苓(五分/)蒼术(一錢/半)
　　　酒芩(一錢/)靈仙(三分/)白术(一錢/)甘草(少許/炒)
　　　南星(一錢/)香附(一錢/)
勞瘵　其主在乎隂虚　　痰與血病
　青蒿一斗五升童便三斗文武火熬約童便减二斗
　　去蒿熬至一斗入猪膽汁七箇再熬數沸甘草末
　　收之
　虚勞身痩属火因火燒爍
　勞病四物湯加人尿薑汁
咳血　痰盛　　身熱多是血虗
　　戴云咳血者嗽出痰内有血者是嘔血者嘔全血
　　　者是咯血者毎咯出皆是血疙瘩衂血者鼻中
　　　出血也溺血小便出血也下血者大便出血也
　　　雖有名色分六俱是熱證但有虚實新舊之不
　　　同或妄言為寒者誤也　青黛　訶子　山梔
　　　　海石　𤓰蔞仁
　　右為末薑汁蜜調噙化嗽甚者加杏仁後以八物
　　湯加减調理
　身熱多是血虗四物湯加减
嘔血　火載血上錯經妄行
　脉大發熱喉中痛者是氣虚用人參黄茋蜜炙黄柏
　　荆芥並當歸生地黄用之
　嘔血用韭汁童便薑汁磨欝金同飲之其血自清
　火載血上錯經妄行四物湯加炒梔子童便薑汁
　　山茶花童便薑汁酒調
　欝金末治吐血入薑汁童便
　痰帶血絲出者童便薑汁竹瀝
　又方用韭汁童便二物相合用欝金細研入在二物
　　之内同飲其血自消
　又方治衂血上行欝金如無山茶薑汁童便和好酒
　　調服即止之
咯血
　薑汁童便青黛入血藥中用之加四物湯地黄膏牛
　　膝膏之類
衂血
　凉血行血為主　犀角地黄湯入鬱金同用經血逆
　行或血腥或唾血吐血用韭葉汁立效
溺血　屬熱
　山梔子炒水煎服　或用小薊琥珀
　有血虗者四物湯加牛膝膏
下血
　不可純用寒凉藥必於寒凉藥中用辛味并温如酒
　　浸炒凉藥酒煮黄連之類
　有熱四物湯加炒梔子升麻秦芃膠珠
　下血屬虚當温散四物湯加炮乾薑升麻
　又方用白芷五倍子丸
　凡用血藥不可單行單止
　有風邪下䧟宜升提之盖風傷肝肝生血故有濕傷
　　血宜行濕消熱可也
　内經謂身熱即死寒則生此亦是大槩言之必兼證
　　詳之則可今豈無身熱生寒而死者
　脉沉小流連或㣲者易治
　脉浮大洪數者難愈宜滑不宜弦
　仲景治痢可温者五法可清者十法或觧表或利小
　　便或待其自己區分易治難易極密但與瀉同立
　　法不分學者當辯之
　大孔痛一曰温之一曰清之
　乆病身冷自汗脉沉小者　　宜温
　暴病身熱脉浮洪者宜清
　有可吐者　有可下者　有可汗者
　初得時元氣未虚必推蕩之此通用之法稍乆氣虗
　　則不可
　先水泄後膿血此脾傷腎賊邪難愈
　先膿血後水泄此腎傷脾㣲邪易愈
　如荳汁者濕也盖脾胃為水穀之海無物不受常兼
　　四藏故如五色之相雜當先通利此迎而奪之之
　　義如虚者亦宜審之
　因熱而作不可用巴豆等藥如傷冷物者或可用亦
　　宜謹之
　又有時疫作痢或至一家之内上下傳染相似却宜
　　明運氣之勝復以治之
腸風　獨在胃與大腸出
　　　黄芩　􁂸芃　槐角　升麻　青黛
夣遺　專主熱　脫精
　　戴云因夣交而出精者謂之夣遺不因夣而自泄
　　　精者謂之精滑皆相火所動乆則有虚而無寒
　　　者也
　帶下與夣遺同法治
　　　青黛　海石　黄柏　即春樹根丸
　内傷氣血不能固守當補八物湯加减吞椿樹根丸
　　思想成病其病在心安神帶補熱則流通
　　　知母　黄柏　蛤粉
精滑　專主濕熱
　　戴云滑者小便精滑下也俱是膀胱濕熱雖有赤
　　　白之異終無寒熱之别河間云天氣熱則水渾
　　　濁寒則澄徹清冷由此觀之濁之為病濕熱明
　　　矣
　　　　黄栢　知母　牡蠣　蛤粉
　又方　良薑(三錢/)芍藥(二錢/)黄栢(二錢燒灰存性/)
　　　　樗樹皮(白皮一兩半/)
　　右為末糊為丸毎服三十丸
濁
　濕熱　有痰　有虚　赤濁屬血　白濁屬氣
　寒則堅凝　熱則流通
　大率皆是濕熱流住宜燥中宫之濕用二陳湯加蒼
　　术白术燥去濕赤者乃是濕傷血加白芍藥仍用
　　珍珠粉丸加椿樹根皮滑石青黛等作丸
　虚勞者用補隂藥大槩不利熱藥
　肥白人必多痰以二陳湯去其熱胃弱者兼用人參
　　以柴胡升麻升胃中之氣丸藥用　　青黛
　　　黄栢(炒褐/色)乾薑(炒㣲黒/色)海石　蛤粉
　胃中濁氣下流為赤白濁者用柴胡升麻蒼术白术
　　二陳湯丸藥用樗末蛤粉炒薑炒黄栢
　專主胃中之濁氣下流滲入膀胱用青黛蛤粉
　肝脉弦者用青黛以瀉肝
　又方　黄栢(一兩炒/黒)生栢(二錢半一/作三兩)海石(三兩/)
　　　　神麴(五/)錢　為末水丸
　有熱者　黄栢　滑石　青黛之類
　燥濕痰　南星　半夏　蛤粉
　　右神麴為丸青黛為衣或用海石代麴
　張子元氣血兩虚有痰痛風時作隂火間起小便白
　　濁或帶下赤白方在前痛風中
　一人便濁常有半年或時夣遺形痩作心虚主治珍
　　珠粉丸和勻定志丸服
　一婦人年近六十形肥奉養膏梁飲食肥美中焦不
　　清濁氣流入膀胱下注白濁白濁即是濕痰也
　　戴云斷用二陳湯去痰加升麻柴胡升胃中之清
　　　氣加蒼术去濕白术補胃全在活法服四貼後
　　　濁减大半覺胷滿因柴胡升麻升動其氣痰阻
　　　滿閉用二陳湯加炒麴白术素無痰者升動胃
　　　氣不滿
　丸藥方　青黛　椿皮　蛤粉　滑石　乾薑(炒/)
　　　　　黄柏(炒/)
　　右為末炒神麴糊丸仍用前燥濕痰丸亦能治帶
　又方　滑石利竅　黄柏治濕熱　青黛觧鬱結
　　蛤粉醎寒入腎
　　炒乾薑味苦歛肺氣下降使隂血生乾薑塩制之
淋　皆屬於痰熱
　淋者小便淋瀝欲去不去不去又來皆屬於熱也
　觧熱利小便山梔子之類用苦藥甘草煎服諸藥中
　　皆加牛膝
　老人亦有氣虚者人參白术中帶木通山梔
　亦人死血作淋者以牛膝作膏此證亦能損胃不食
小便不通　氣虚　血虚　痰　風閉　實熱
　吐之以提其氣氣升則水自下盖氣承載其水也
　氣虚用人參黄茋升麻等先服後吐或參茋藥中探
　　吐
　血虚四物湯先服後吐芎歸湯吐亦可痰多二陳湯
　　先服後吐皆用探吐
　痰氣閉塞二陳湯加木香香附探吐實熱利之
　一婦人脾疼後患大小便不通此是痰隔中焦氣滯
　　於下焦二陳湯加木通初喫後煎滓吐之
闗格
　　戴云闗格者謂膈中覺有所碍欲升不升欲䧏不
　　　降欲食不食此為氣之横格也
　必用吐提其氣之横格不必在出痰也
　有痰以二陳湯吐之吐中便有降有中氣虚不運者
　　補氣藥中升降
小便不禁　屬熱　屬虚
　　戴云小便不禁出而不覺赤者有熱白者為氣虚
　　　也熱者五苓散加觧毒散虚者五苓散加四物
　　　湯
癎　驚　痰　宜吐
　　戴云癎者俗曰猪癲風者是也
　大率行痰為主
　　　黄連　南星　𤓰蔞　半夏
　尋痰尋火分多少治無不愈
　分痰分熱有熱者以凉藥清其心
　有痰者必用吐藥吐後用東垣安神丸
　此證必用吐吐後用平肝之藥青黛柴胡川芎之類
徤忘
　　戴云徤忘者為事有始無終言談不知首尾此以
　　　為病之名非比生成之愚頑不知世事者
　精神短少者多　亦有痰者
怔忡　大故屬血虚
　有慮便動屬虚　時作時止痰因火動
　　戴云怔忡者心中不安愓愓然如人将捕者是也
　痩人多是血少　肥人屬痰尋常者多是痰
　真覺心跳者是血少用四物安神之類
驚悸　血虚　用硃砂安神丸
痓　大率與癎病相似
　多是血虚有火兼痰人參竹瀝之類不用兼風藥
血塊　一名積瘕
　塊在中為痰飲　在右為食積　在左為血積
　氣不能作塊成聚塊乃有形之物痰與食積死血此
　　理曉然醋煑海石三稜莪术桃仁紅花五靈脂香
　　附之類
　白术湯吞下瓦龍子能消血塊次消痰
　治塊當降火消食積食積即痰也
　行死血塊去湏大補石鹻一物有痰積有血塊可用
　　洗滌垢膩又消食積
吐䖝
　以黒錫炒成灰㯽榔末米飲調
癥瘕
　　戴云積聚癥瘕有積聚成塊不能移動者是癥或
　　　有或無或上或下或左或右者是瘕
　用蜀葵根煎湯煎人參白术陳皮青皮甘草梢牛膝
　　成湯入細研桃仁𤣥明粉各少許熱飲一服可見
　　塊下
　病重補接之後加减再行
　消塊丸即千金大消石丸止可磨塊不令人困湏量
　　虚實而用可也
　　　硝石(六兩/)大黄(八兩/)人參　甘草(各三兩/)
　　右為末以三年苦酒三斗置銅噐中以竹片作凖
　　毎入一升作一刻柱噐中熬先納大黄不住手攪
　　使㣲沸盡一刻乃下餘藥又盡一刻㣲火熬使可
　　丸則取丸如雞子中黄大毎服一丸米飲下如不
　　能大丸則作小丸如桐子大毎服三十丸後下如
　　雞肝如米泔赤黒等色下後忌風冷淡軟粥將理
　又三聖膏
　　　未化石灰(半斤為末瓦噐中炒令淡紅色/提出候熱少减次下大黄末)
　　　大黄(一兩為末就爐炒候/熱减入下桂心末)桂心(半兩為末畧炒/入米醋熬成膏)
　　　(藥厚攤/患處)
　貼積聚塊　大黄　朴硝(各一兩/)
　　右為末用大蒜搗膏和勻貼之
　痞塊在皮裏膜外湏用補氣香附開之兼二陳湯加
　　補氣藥先湏斷厚味
　茶癖　石膏　黄芩　升麻
　　右為末砂糖水調服
　癭氣　先湏斷厚味　海藻(一兩/)黄藥(二兩/)
　　右為末以少許置於掌中時時舐之津嚥下如消
　　三分之二湏止後藥服
　食積一方乃在婦人門食積條下
疝
　濕熱痰積流下作痛大槩因寒鬱而作也即是痰飲
　　食積并死血
　　戴云疝本屬厥隂肝之一經余嘗見俗說小腸膀
　　　胱下部氣者皆妄言也
　子和云疝本肝經宜通勿塞只此見治之法
　專主肝經與腎絶無干　不宜下
　　　㿗濕多　疝氣灸大敦穴
　食積與瘀血成痛者
　　　梔子　桃仁　山查　枳實　呉茱茰
　　右為末生薑汁順流水作湯調服
　按之不定必用桂枝屬虚
　　　桂枝　山梔(炒/)烏頭(細切炒/)
　　右為末薑汁為丸毎服三十丸刼痛
　治疝方定痛速效　濕勝者加荔枝
　　　枳殻(十五/箇)山梔(炒/)糖毬(炒/)茱萸(炒/)
　又方守丸治㿗要藥不疼者
　　　蒼术　南星　白芷　山查　川芎　半夏
　　　枳實　為末神麴作丸
　治陽明受濕熱傳入大腸惡寒發熱小腸連毛際結
　　核悶痛不可忍
　　　山梔(炒/)枳殻(炒/)桃仁(炒/)山查(等分/)
　　右研細砂鉢内入生薑汁用水一盞煎令沸熱服
　　之
　治諸疝發時用海石香附二味為末以生薑汁湯調
　　服亦能治心痛
　治疝方
　　　梔子　桃仁　橘核　茱萸　川烏
　　右碾煎服刼藥用烏頭細切炒梔子枳核散單止
　　痛
脚氣
　　　蒼术(塩炒/)白术　防己　㯽榔　川芎　犀角
　　　甘草　木通　黄連　生地黄(酒炒/)黄栢
　　　有熱加　黄芩　黄連
　有痰加竹瀝薑汁
　大熱及時令熱加石膏大便實加桃仁小便澁加牛
　　膝
　有食積流注
　　　蒼术　黄栢　防己　南星　川芎　白芷(作/丸)
　　　犀角　㯽榔　血虚加牛膝　龜板
　如常腫者專主乎濕熱朱先生有方肥人加痰藥
　　戴云有脚氣衝心宜四物加炒栢再宜湧泉宂用
　　　附子津拌貼以艾炙泄引其熱
　徤歩丸
　　　歸尾　芍藥　陳皮　蒼术(各一/兩)生地黄(一兩/半)
　　　大腹子(三/箇)牛膝　茱茰(各半兩/)黄芩(半/兩)桂枝(二/錢)
　　右為末蒸餅為丸毎服百丸白术通草煎湯食前
　　下
　一婦人足腫
　　　黄栢　蒼术　南星　紅花(酒/洗)草龍膽　川芎
　　　牛膝(酒/洗)生地黄
　筋動於足大指動上來至大腿近腰結了奉養厚因
　　風寒作四物湯加酒芩紅花蒼术南星
　筋轉皆屬乎血熱四物湯加酒芩紅花
　大病虚脱夲是隂虚用艾炙丹田者所以補陽陽生
　　則隂生故也不可用附子可用參多服
痿
　斷不可作風治而用風藥
　濕熱　痰　無血而虚　氣弱　瘀血
　濕熱東垣徤歩方中加燥濕降隂火藥芩栢蒼术之
　　類
　濕痰二陳湯中加蒼术白术黄芩之類入竹瀝
　氣虚四君子湯中加蒼术黄芩黄栢之類
　血虚四物湯中蒼术黄栢下補隂丸
　亦有食積妨碍不得降者　亦有死血者
　徤歩丸方
　　　羗活　柴胡　滑石(炒/)甘草(炙/)天花粉(酒製各/半兩)
　　　防己(及/酒)防風　澤瀉(各三/錢)肉桂(半/錢)川烏
　　　苦參(酒製各/一錢)
　　右為末酒糊丸如桐子大毎服七十丸煎愈風湯
　　以空心服下之
發熱　隂虚難治
　　戴云凡脉數而無力者便是隂虚也
　隂虚發熱用四物湯加黄栢兼氣虚加參茋白术盖
　　四物湯加黄栢是降火補隂之妙藥
　又云隂虚發熱用四物湯甚者加龜板炒黄栢
　喫酒人發熱者難治
　不飲酒之人若因酒而發熱者亦難治
　一男子年三嵗因酒發熱用青黛𤓰蔞仁薑汁毎日
　　以數匙入口中三日而愈
陽虚惡寒
　　戴云凡背惡寒甚者脉浮大而無力者是陽虚也
　　　用人參黄茋之類甚者加附子少許以行參茋
　　　之氣
　一女子惡寒用苦參一錢赤小豆一錢為末虀水吐
　　用川芎蒼术南星黄芩酒麴丸
手心熱
　　　梔子　香附　蒼术　白芷　川芎　半夏(生/用)
　　右為末麴糊丸
手麻
　此是氣虚也
手木　東垣云麻木氣不行也補肺中之氣是濕痰死
血　十指麻是胃中有濕痰死血
厥　因痰　用白术　竹瀝
　厥者手足冷也熱厥逆也非寒證因氣虚血虚　熱
　承氣湯外感解散加薑汁酒
面寒面熱
　火起　寒鬱熱　面寒　退胃熱
喉痺
　大槩多是痰熱也只以桐油吐之
　或用射干逆流水吐
　又方用李實根皮一片噙口内更用李實根碾水傅
　　項上一遭立效新採園中者
纒喉風
　　戴云屬痰熱纒喉風者謂其咽喉裏外皆腫者是
　　　也用桐油以鵝翎探吐
　又法用燈油脚探吐之
　又方用逺志去心水調傅項上一遭立效
喉咽生瘡並痛
　多屬虚血熱㳺行無制客於咽喉人參蜜炙黄柏荆
　　芥
　虚　人參　竹瀝　無實火
　熱　黄連　荆芥　薄荷　硝石
　　右為細末用蜜薑汁調噙
　血虚　四物湯中加竹瀝
口瘡
　服凉藥不愈者此中焦氣不足虚火泛上無制用理
　　中湯甚者加附子
　或噙官桂亦可
　又方用西𤓰漿水口痛甚者以此徐徐飲之冬月紫
　　榴皮燒灰噙之
酒皶鼻　血熱入肺
　四物湯加陳皮紅花酒炒黄芩煎入好酒數滴就炒
　　五靈脂末服効
　又用桐油入黄連以天弔藤燒油熱傅之
肺癰
　已破入風者不治　搜風湯吐之(出醫壘元戎/)
　收歛瘡口止有合懽樹皮白歛煎湯飲之
肺痿
　專主養肺養血養氣清金
天疱瘡
　通聖散及蚯蚓泥畧炒蜜調傅之妙
　從肚皮上起者裏熱發外還服通聖散可也
漏瘡
　湏先服補藥以生氣血即參茋术歸芎為主大劑服
　　之外以附子末唾和作餅如錢厚以艾炷炙之漏
　　大艾炷亦大漏小艾炷亦小但炙令㣲熱不可令
　　痛乾則易之乾研為末再和再炙如困則止來日
　　如前法再炙直至肉平為効亦有用附牛炙仍前
　　氣血藥作膏藥貼之
痔漏
　用五倍子朴硝桑寄生蓮房煎湯先薰後洗腫者用
　　木鱉子五倍子研細末調傅
　漏專以凉藥為主
　痔漏方
　　　人參　黄茋　當歸　川芎　升麻　枳殻
　　　條芩　槐角
腸癰
　作濕熱　食積治　入風難治
　治漏外塞藥　蘆甘石小便煆　牡礪粉
結核
　或在頸或項在身在臂如腫毒者多痰注作核不散
　　治耳後项門各一塊
　　　僵蚕炒青黛　膽星　酒大黄
　　右為末蜜丸噙化之
　頸頬下生痰核
　　二陳湯加炒大黄　連翹　桔梗　柴胡
　治臂核作痛
　　　連翹　防風　川芎　酒芩　蒼术　皂角刺
　治還跳穴痛防生附骨癰方
　　以蒼术佐黄栢之辛行以青皮冬月加桂枝夏月
　　加條子黄芩體虚者加土牛膝以生甘草為使大
　　料煎入生薑汁帶辣食前飲之病甚者加黄栢桂
　　枝十數貼發不動少加大黄一兩貼又不動者恐
　　癰將成矣急橛地成坑以火煆紅沃以小便赤體
　　坐其上以被蓆圍抱下體伏熱氣薰蒸腠理開血
　　氣暢而愈
脱肛
　氣熱　氣虚
　氣虚補氣用　人參　當歸　黄茋　川芎　升麻
　血虚者四物湯
　血熱者凉血四物湯加黄栢炒
　
　
　
　
　
　
　
　
　
　
　
　
　
　金匱鈎𤣥卷二
欽定四庫全書
　金匱鈎𤣥卷三
　　　　　　　　　　　　元　朱震亨　撰
婦人科
　經水經候過期而作疼者乃虚中有熱所以作疼
　經水不及期血熱也四物湯加黄連
　經候將來而作疼者血實也
　　　桃仁　　香附　　黄連
　過期乃血少也
　　　川芎　當歸　𢃄人參白术與痰藥
　過期紫黑色有塊血熱也必作痛
　　　四物湯加　黄連　香附
　淡色過期者乃痰多也
　　　二陳湯加　川芎　當歸
　紫色成塊者乃是熱也四物湯加黄連之類
　痰多占住血海地位因而下多者目必漸昏肥人如
　　此
　　　南星　蒼术　香附　川芎　作丸服
　肥人不及日數而多者痰多血虚有熱前方加黄連
　　白术若血枯經閉者四物湯加桃仁紅花
　軀肥脂滿經閉者導痰湯加芎連不可服地黄泥鬲
　　故也如用以生薑汁炒
血崩
　崩之為病乃血之大下豈可為寒但血去後其人必
　　虚當大補氣血
　東垣有治法但不言熱其主於寒學者冝再思之
　急則治其標白芷湯調百草霜
　甚者棕櫚皮灰後用四物湯加乾薑調理
　因勞者用參茋𢃄升補藥
　因寒者加乾薑　因熱者加黄芩參茋
　崩過多者先服五靈脂末一服當分寒熱五靈脂能
　　行能止婦人血崩用白芷香附為丸
　白𢃄用椒目末又用白芷末
　一方用生狗頭骨燒灰存性或酒調服或入藥服之
　又方用五靈脂半生半熟為末以酒調服
　氣虚血虚者皆於四物湯加人參黄茋
　漏下乃熱而虚者四物湯加黄連
𢃄下赤白　赤属血　白属氣　主治燥濕為先
　𢃄漏俱是胃中痰積流下滲入膀胱宜升無人知此
　　肥人多是濕痰
　　　海石　半夏　南星　蒼术　川芎　椿皮
　　　黄栢
　痩人𢃄病如有𢃄者是熱也
　　　黄栢　滑石　川芎　椿皮　海石
　甚者上必用吐以提其氣下用二陳湯加蒼术白术
　　仍用丸子(一本作瓦龍子/)
　又云赤白𢃄皆属於熱出於大腸小腸之分
　一方黄荆子炒焦為末米飲湯下治白𢃄亦治心痛
　羅先生治法或十棗湯或神祐丸或玉燭散皆可用
　　不可峻攻實者可用此法虚則不宜
　血虚者加减四物湯
　氣虚者以參术陳皮間與之
　濕甚者用固腸丸
　相火動者於諸藥中加少炒栢
　滑者加龍骨赤石脂
　滯者加葵花性燥者加黄連
　寒月少入薑附臨機應變必湏斷厚味
　又方用
　　　良薑　芍藥　黄栢(二錢各/燒灰)入椿樹皮末(一兩/半)
　　右為末粥為丸毎服三四十丸
　痰氣𢃄下者
　　　蒼术　香附　滑石　蛤粉　半夏　茯苓
　婦人上有頭風鼻涕下有白𢃄
　　　南星　蒼术　黄栢(炒/焦)滑石　半夏　川芎
　　　辛夷　牡蠣粉(炒/)茯苓
白𢃄兼痛風
　　　半夏　茯苓　川芎　陳皮　甘草　蒼术(炒/浸)
　　　南星　牛膝(酒/洗)黄栢(酒浸晒/乾炒)
子嗣
　肥盛婦人不能孕育者以其身中脂膜閉塞子宮而
　　致經事不能行可用導痰湯之類
　痩怯婦人不能孕育者以子宫無血精氣不聚故也
　　可用四物湯養血養隂等藥
産前胎動
　孕婦人因火動胎逆上作喘者急用條黄芩香附之
　　類將條芩更於水中沉取重者用之
　固胎
　　　地黄(半/錢)人參　白芍(各一/錢)白术(一錢/半)川芎
　　　歸身尾(一錢/半)　陳皮(一錢/)甘草(二錢/)糯米(十四/粒)
　　　黄連(些少/)　　黄栢(些少/)桑上羊兒藤(七葉完/者)
　　右㕮咀煎湯服之
　血虚不安者用阿膠　痛者縮砂行氣故也
　一切病不可表
惡阻　從痰治
　　戴云惡阻者謂婦人有孕惡心阻其飲食者是也
　　　肥者有痰痩者有熱多用二陳湯
　或白术為末水丸隨所好或湯或水下
　婦人懐姙愛物乃一藏之虚假如肝蔵虚其肝氣止
　　能生胎無餘物也
　血塊死血食積痰飲成塊在兩脇動作腹鳴嘈雜胘
　　暈身熱時作時止
　　　黄連(一兩一半用茱茰炒去茱/茰一半益智炒去益智)山梔(半兩/炒)
　　　台芎(半/兩)香附(一兩用/童便浸)蘿蔔子(一兩/半炒)山查(一/兩)
　　　三稜　青皮　神麴(各半/兩)莪术(半兩用米/醋煮)
　　　桃仁(半兩留/尖去皮)白芥子(一兩/半炒)瓦龍子(消血/塊)為末作
　　　丸子服之
　一婦人血塊如盤有孕難服峻削
　　　香附(四兩/醋煮)桃仁(一兩去/皮尖)海石(二兩/醋煮)白术(一/兩)為末
　　　神麴為丸
束胎
　束胎丸第八箇月服
　　　黄芩(酒炒夏用一兩秋用/七錢半冬用半兩)茯苓(七錢/半)陳皮(二兩/忌火)
　　　白术(二/兩)粥為丸
　束胎散即達生散
　　　人參(半/錢)陳皮(半/錢)白术　白芍　歸身尾(各一/錢)
　　　甘草(二錢/炙)大腹皮(三/錢)紫蘇(半/錢)
　或加枳殻砂仁作一貼入青葱五葉黄楊木葉稍十
　　箇煎待於八九箇月服十數貼甚得力或夏加黄
　　芩冬不必加春加川芎或有别證以意消息
　第九箇月服
　　　黄芩(一兩酒炒宜熱藥不/宜凉藥怯弱人减半)白术(一/兩)枳殻(七錢/半炒)
　　　滑石(七錢半臨月十日前/小便多時减此一味)
　　右為末粥為丸如梧桐子大毎服三十丸空心熱
　　湯下不可多恐損元氣
安胎
　　　白术　黄芩　炒麵　粥為丸
　黄芩安胎乃上中二焦藥能降火下行
　縮砂安胎治痛行氣故也
　益母草即茺蔚子治産前産後諸病能行血養血難
　　産作膏　地黄膏　牛膝膏
胎漏　氣虚　血虚　血熱
　　戴云胎漏者謂婦人有胎而血漏下者
子腫　濕多
　　戴云子腫者謂孕婦手足或頭靣通身浮腫者是
　　　也用山梔炒一合米飲湯吞下　三因方中有
　　　鯉魚湯
難産
　難産之由亦是八九箇月内不謹者
　氣血虚故亦有氣血凝滯而不能轉運者
催生方
　　　白芷灰　滑石　百草霜
　　右為末芎歸湯或薑汁調服之
　治胎衣不下
　　婦人大全方别有藥
産後　血暈
　虚火戴血漸漸暈來
　用鹿角燒灰出火毒研為極細末以好酒調灌下即
　　醒行血極快也
　又方用韭葉細切盛於有嘴瓶中以熱醋沃之急封
　　其口以嘴塞産婦鼻中可愈眩暈
産後補虚
　　　人參　白术(各二/錢)黄芩　陳皮　川芎(各半/錢)
　　　歸身尾(半/錢)甘草(一錢/炙)有熱加　生薑(三/錢)茯苓(一/錢)
　必用大補氣血雖有雜證以末治之
　當清熱補血氣
消血塊
　　　滑石(三/錢)沒藥(一/錢)麒麟竭(一/錢)無則用牡丹皮　為
　　　末醋糊作丸
　瓦龍子能消血塊
泄
　　　川芎　黄芩　白术　茯芩　乾薑　滑石
　　　白芍(炒/)陳皮　㕮咀煎湯服
惡露不盡
　謂産後敗血所去不盡在小腹作痛
　　　五靈脂　香附末　蛤粉　醋丸　甚者入桃
　　　仁(不去尖/)
　如惡血不下以五靈脂為末神麴糊丸白术陳皮湯
　　下
中風
　不可作風治切不可以小續命湯服之必大補氣血
　　然後治痰當以左右手脉分其氣血多少而治
　口眼喎斜不可服小續命湯
發熱惡寒
　大發熱必用乾薑輕用茯苓淡渗其熱一應苦寒熱
　　發表藥皆不可用也
　纔見身熱便不可表發熱惡寒皆是氣血
　　左手脉不足補血藥多於補氣藥
　　右手脉不足補氣藥多於補血藥
　惡寒發熱腹滿者當去惡血腹滿者不是腹痛者是
　産後不可下白芍以其酸寒伐生發之氣故也
　産後一切病皆不可發散
小兒科
　小兒食積痰熱傷乳為病大槩肝與胆病多
　小兒肝病多及大人亦然肝只是有餘腎只是不足
吐瀉黄疸
　　　三稜　莪术　陳皮　青皮　神麴　麥芽
　　　甘草　白术　茯苓　黄連
　　右為末水調服
　傷乳吐瀉者加山查　時氣吐㵼者加滑石　發熱
　　者加薄荷
　吐瀉用益元散錢氏五補五瀉之藥俱可用
急慢驚風
　　發熱　口瘡　手心伏熱　痰熱　痰喘　痰嗽
　並用通法重則用𤓰蒂散輕則用苦參赤小豆末湏
　　酸虀汁調服吐之後用通聖散蜜丸服之
　驚有二證一者熱痰主急驚當直瀉之一者脾虚乃
　　為慢驚所主多死當養脾
　東垣云慢驚者先實脾土後散風邪
　急者只用降火下痰養血
　慢者只用硃砂安神丸更於血藥中求之
　黑龍丸
　　　牛膽南星　礞石(各一两熖/硝等分煆)天竺黄
　　　青黛(各半/兩)蘆薈(二兩/半)硃砂(三/錢)僵蚕(五/分)
　　　蜈蚣(二錢半火/燒存性)
　　右為細末煎甘草湯膏丸如雞頭大每服一丸或
　　二丸急驚薄荷湯下慢驚桔梗白术湯下
　神聖牛黄奪命散
　　　㯽榔(半/兩)木香(三/錢)大黄(二兩麺褁/煨熟為末)
　　　黒牽牛(麄末一半生/用一半炒用)
　　右為一處研作細末入輕粉少許毎服二錢用蜜
　　漿水調下不拘時候微利為度
疳病
　胡黄連丸
　　　胡黄連(半錢去/果積)阿魏(一錢半醋/煮去果積)麝香(四/粒)
　　　神麯(二錢半/去食積)黄連(二錢半炒/去食積)
　　右為末猪膽汁丸如黍米大毎服二十丸白术湯
　　下
　小兒疳病腹大黃連丸二十丸白术湯下
痘瘡
　分氣虚血虛補之
　氣虛用人參白术加解毒藥
　但見紅㸃便忌升麻葛根湯發得表虛也
　吐瀉少食為裏虛不吐瀉能食為實
　裏食而補則結癰腫
　䧟伏倒靨灰白為表虛或用燒人屎黑䧟甚者燒人
　　屎紅活綻凸為表實而後用表藥則要潰爛不結
　　痂二者俱見為表裏俱虚
　痘瘡或初出或未出時人有患者宜預服此藥多者
　　合少重者合輕方用絲𤓰近蒂三寸連𤓰子皮燒
　　灰存性為末砂糖拌喫入硃砂末亦可
　解痘瘡毒藥
　　　絲𤓰　升麻　酒芍藥　甘草(生用/)
　　　糖毬　黒荳　犀角　　赤小豆
　解痘瘡法已出未出皆可用硃砂為末以蜜水調服
　　　多者可减少者可無
腹脹
　　　蘿蔔子(蒸/)紫蘇梗　陳皮　乾薑(各等/分)
　　　甘草(减半/)食减者加白术煎服
夜啼
　　　人參(一錢/半)黃連(一錢半/姜汁炒)甘草(半錢/)竹葉(二十/片)
　　　作二服加薑一片煎服之
口糜
　　戴云謂滿口生瘡者便是
　江茶粉草傅之
　又方苦參黃丹五倍子青黛各等分傅之
脫囊腫大
　　戴云脫嚢者隂嚢腫大墜下不收上之說
　　　木通　甘草　黃連　當歸　黃芩　煎服
　脫嚢紫蘇葉為末水調𫝊上荷葉褁之
脫肛
　　戴云脫肛者大腸脫下之說
　東北方陳壁上土湯泡先薫後洗亦可脫嚢用藥服
　　之
木舌
　　戴云木舌者舌腫硬不和軟也又言重舌者亦是
　　　此類二者盖是熱病用
　　　百草霜　滑石　芒硝　為末酒調敷
癮疹　黒斑　紅斑　瘡癢
　用通聖散調服
咯紅
　　戴云咯紅者即唾内有血非吐血與咳血
　　　黒荳　甘草　陳皮　煎服
喫泥　胃熱故也
　　　軟石膏　甘草　黃芩　陳皮
　　　茯苓　　白术　煎服
痢疾　食積
　　　黃芩　黃連　陳皮　甘草　煎服
　赤痢加紅花桃仁　白痢加滑石末
　食積痢
　　　炒麴　蒼术　滑石　芍藥　黃芩
　　　白术　甘草　陳皮　茯苓
　　右㕮咀煎下保和丸
解顱
　乃是母氣虚與熱多耳
　　戴云即初生小兒頭上骨未合而開者
　　右以四君子湯四物湯有熱加酒芩炒黃連生甘
　　草煎服外以帛束𦂳用白歛末敷之
蚘䖝
　練樹根為君佐以二陳湯煎服
口噤
　　欝金　藜蘆　𤓰蒂　為末搐鼻
風痰
　　　南星(半两切/)白礬(半兩入器中水髙一指浸晒/乾研細末入)
　　　白附子(二两/)用飛白麵為丸如鷄頭大每服一
　　　丸或二丸薑蜜薄荷湯化下服之
癩頭
　用紅炭焠長流水令熱洗之又服酒製通聖㪚除大
　　黃酒炒外以胡荽子伏龍肝懸龍尾黃連白礬為
　　末調敷
　又方用
　　　松樹厚皮(燒灰二两/)白膠香(熬沸傾石上二两/)
　　　黃丹(一两飛/)白礬(半两火飛/)軟石膏(一两/)
　　　黃連(半两/)　大黃(五錢/)　　輕粉(四盝/)
　　右極細末熬熟油調敷瘡上須先洗了瘡口敷乃
　　　佳
赤溜
　　　生地黃　木通　荆芥
　　　苦藥帶表之類　用巴蕉油塗患䖏
鼻赤
　　　雄黃　黃丹　同敷
　一小兒好喫粽成腹痛
　　　黄連　白酒藥　為末調服乃愈
　　火豈君相五志俱有論
火之為病其害甚大其變甚速其勢甚彰其死甚暴何
者盖能燔灼焚熖飛走狂越消爍於物莫能禦之逰行
乎三焦虚實之两途曰君火也猶人火也曰相火也猶
龍火也火性不妄動能不違道於常以禀位聽命運行
造化生存之機矣夫人在氣交之中多動少静欲不妄
動其可得乎故凡動者皆属火龍火一妄行元氣受傷
勢不两立偏勝則病移他經事非細故動之極也病則
死矣經所以謂一水不勝二火之火出於天造君相之
外又有厥隂蔵府之火根於五志之内六欲七情激之
其火隨起大怒則火起於肝醉飽則火起於胃房勞則
火起於腎悲哀動中則火起於肺心為君主自焚則死
矣丹溪又啟火出五蔵主病曰諸風掉眩属於肝火之
動也諸瘡痛瘍属於心火之用也諸氣憤欝属於肺火
之升也諸濕腫滿属於脾火之勝也經所謂一水不勝
五火之火出自人為又考内經病機一十九條内舉属
火者五諸熱瞀瘈皆属於火諸禁皷慄如䘮神守皆属
於火諸氣衝上皆属於火諸燥狂越皆属於火諸病胕
腫疼痠驚駭皆属於火而河間又廣其說火之致病者
甚多深契内經之意曰喘嘔吐酸暴疰下迫轉筋小便
渾濁腹脹火皷之有聲癰疽瘍疹瘤氣結咳吐下霍亂
瞀欝腫脹鼻塞齀衂血溢血泄淋閉身熱惡寒戰慄驚
惑悲笑譫妄衂衊血汚之病皆少隂君火之火乃真心
小腸之氣所為也若瞀瘛暴瘖冐昧躁擾狂越罵詈驚
駭胕腫痠疼氣逆上衝禁慄如䘮神守啑嘔瘡瘍喉瘂
耳鳴及聾嘔湧溢食不下目昧不明暴注瞤瘈暴病暴
死此皆少陽相火之熱乃心包絡三焦之氣所為也是
皆火之變見於諸病也謂為脉虚則浮大實則洪數藥
之所主各因其属君火者心火也可以濕伏可以水滅
可以直折惟黄連之属可以制之相火者龍火也不可
以濕折之從其性而伏之惟黄栢之属可以䧏之噫瀉
火之法豈止如此虚實多端不可不察以蔵氣司之如
黄連瀉心火黄芩瀉肺火芍藥瀉脾火柴胡瀉肝火知
母瀉腎火此皆苦寒之味能瀉有餘之火耳若飲食勞
倦内傷元氣火不两並為陽虚之病以甘温之劑除之
以黄茋人參甘草之属若隂微陽强相火熾盛以乗隂
位日漸煎熬為火虚之病以甘寒之劑降之如當歸地
黄之属若心火亢極欝熱内實為陽強之病以醎冷之
劑折之如大黄朴硝之属若腎水受傷其隂失守無根
之火為虚之病以壮水之劑制之如生地黄𤣥參之属
若右腎命門火衰為陽脫之病以温熱之劑濟之如附
子乾薑之属若胃虚過食冷物抑遏陽氣於脾土為火
欝之病以升散之劑發之如升麻乾葛柴胡防風之属
不明諸此之類而求火之為病施治何所依據故於諸
經集畧其說畧備䖏方之用庶免實實虚虚之禍也
　　氣属陽動作火論
悍衛冲和不息之謂氣擾亂妄動變常之謂火當其和
平之時外護其表復行於裏周流一身循環無端出入
升䧏繼而有常源出中焦緫統於肺氣曷甞病於人也
及其七情之交攻五志之間發乖戾失常清者遽變之
為濁行者抑遏而反止表失衛護而不和内失徤悍而
少䧏營運漸逺肺失主持妄動不已五志厥隂之火起
焉上燔肺氣乃病焉何者氣本属陽反勝則為火矣河
間有曰五志過極則為火也何後世不本此議而一槩
類聚香辛燥熱之劑氣作寒治所據何理且言七氣湯
製作其用青皮陳皮三稜蓬术益智官桂甘草遂以為
平和可常用通治七情所傷混同一意未喻其藥以治
真氣以下諸氣尤有甚焉者兹不復叙况所居之情各
各不同且夫經言九氣之變未甞畧而不詳如怒則氣
上喜則氣緩悲則氣消恐則氣下寒則氣收熱則氣泄
驚則氣亂勞則氣耗思則氣結其言治法髙者抑之下
者舉之寒者熱之熱者寒之驚者平之勞者温之結者
㪚之喜者以恐升之悲者以喜勝之九氣之治各有分
别何甞混作寒治論而類聚香熱之藥通言而治諸氣
豈理之謂歟若香辛燥熱之劑但可刼滯氣衝快於一
時以其氣久抑滯借此暫行開發之意藥中無佐使制
伏所起之氣服之甚則増熾欝火蒸薫氣液而成積自
積滋長而成痰一飲下隔氣乃氤氲清虚之象若霧露
之着物雖滯易㪚内挾痰積開而復結服之日久安有
氣實而不動氣動而不㪚者乎此皆人所受誤之由習
俗已久相沿而化卒莫能救升發太過香辛散氣燥熱
傷氣真氣耗散濁氣上騰猶曰腎虚不能攝氣歸原遂
與蘇子䧏氣湯四磨湯下黒鍚丹養氣丹鎮墜上升之
氣且流黄黒鍚佐以香熱又無補養之性藉此果能生
氣而補腎乎請熟詳之夫濕痰盛甚者亦或當之初服
未顯憎變由其喜墜而愈進形質弱者何以收救不悟
肺受火炎子氣亦弱䧏令不行火無以制相扇而動本
勢空虚命絶如縷積而至深丹毒濟火一旦火氣狂散
喘息奔急而死所以有形丹石丸藥重墜無形之氣将
何扺受隨而䧏之乎譬以石投水水故未甞沉也豈不
死歟丹溪有曰上升之氣自肝而出中挾相火其熱愈
甚自覺無冷非無冷也火熱似水積熱之甚陽亢隂微
故有此證認假作真似是之禍可勝言哉内經雖云百
病皆生於氣以正氣受邪之不一也今七情傷氣欝結
不舒痞悶壅塞發為諸病當詳所起之因滯於何經上
下部分蔵氣之不同隨經用藥有寒熱温凉之同異若
枳殻利肺氣多服損􁗀中至髙之氣青皮瀉肝氣多服
損真氣與夫木香之汗中下焦氣香附之快滯氣陳皮
之泄氣霍香之馨香上行胃氣紫蘇之散表氣厚朴之
瀉衛氣檳榔之瀉至髙之氣沉香之升䧏其氣腦麝之
散真氣若此之類氣實可宜其中有行散者有損泄者
其過劑乎用之能却氣之標而不能治氣之本豈可又
佐以燥熱之藥以火濟火混同謂治諸氣使之常服多
服可乎氣之與火一理而已動静之變反化為二氣作
火論治與病情相得丹溪發揮論云冷生氣者出於髙
陽生之謬言也身非自受寒氣口食寒物而足論寒者
吾恐十之無一二也
　　血属隂難成易虧論
内經曰榮者水糓之精也和調五蔵洒陳於六腑乃能
入於脉也源源而來生化於脾緫統於心蔵於脾肝宣
布於肺施泄於腎灌溉一身目得之而能視耳得之而
能聽手得之而能攝掌得之而能握足得之而能歩蔵
得之而能液腑得之而能氣是以出入升䧏濡潤宣通
者由此使然也注之於脉少則濇充則實常以飲食日
滋故能陽生隂長取汗變化而亦為血也生化旺則諸
經恃此而長養衰耗竭則百脉由此而空虚可不謹養
哉故曰血者神氣也持之則存失之則亡是知血盛則
形盛血弱則形衰神静則隂生形役則陽亢陽盛則隂
必衰又何言陽旺而生隂血也盖謂血氣之常隂從乎
陽隨氣運行於内而無隂以覊束則氣何以樹立故其
致病也易而調治也難以其比陽常虧而又損之則陽
易亢隂易乏之論可以見矣諸經有云陽道實隂道虚
陽道常饒隂道常乏陽常有餘隂常不足以人之生也
年至十四而經行至四十九而經斷可見隂血之難成
易虧知此隂氣一虧傷所變之證妄行於上則吐衂衰
涸於外則虚勞妄返於下則便紅稍有熱則膀胱癃閉
溺血滲透腸間則為腸風隂虚陽摶則為崩中濕蒸熱
瘀則為滯下熱極腐化則為膿血火極似水血色紫黒
熱盛於隂發於瘡瘍濕滯於血則為痛癢癮疹皮膚則
為冷痺畜之在上則人喜忘畜之在下則為喜狂墮恐
跌仆則瘀惡内凝若分部位身半已上同天之陽身半
已下同地之隂此特舉其所顯之證者治血必血属之
藥欲求血藥其四物之謂乎河間謂隨證輔佐謂之六
合湯者詳言之矣余故陳其氣味專司之要不可不察
夫川芎血中之氣藥也通肝經性味辛散能行血滯於
氣也地黄血中血藥也通腎經性味甘寒能生真隂之
虚也當歸分三治血中主藥通腎經性味辛温全用能
活血各歸其經也芍藥分隂藥也通脾經性味酸寒能
和血氣腹痛也若求隂藥之属必於此而取則焉脾胃
論有云若善治者隨經損益損其一二味之所宜為主
治可也此特論血病而求血藥之属者也若氣虚血弱
又當從長沙血虚以人參補之陽旺則生隂血也若四
物者獨能主血分受傷為氣不虚也輔佐之属若桃仁
紅花蘇木血竭牡丹皮者血滯所宜蒲黄阿膠地榆百
草霜櫚灰者血崩所宜乳香沒藥五靈脂凌霄花者血
痛所宜蓯蓉𤨏陽牛膝枸把子益母草夏枯草敗龜板
者血虚所宜乳酪血液之物血燥所宜乾薑桂者血寒
所宜生地黄苦參血熱所宜此特取其正治之大畧耳
以其觸類而長可謂無窮之應變矣
　　滯下辯論
滯下之病甞見世方以赤白而分寒熱妄用兠澁燥劑
止之或言積滯而行巴碙丸藥攻之或指濕熱而與淡
滲之劑利之一偏之誤可不明辯乎謹按原病式所論
赤白同於一理反復陳喻但不熟察耳果腸胃積滯不
行法當辛苦寒凉藥推陳致新蕩滌而去不宜巴碙毒
熱下之否則欝結轉甚而病變危者有之矣若瀉痢不
分兩證混言濕熱不利小便非其治也夫泄者水糓濕
之象滯下者垢瘀之物同於濕熱而成治分兩岐而藥
亦異若淡滲之劑功能散利水道濁流得快使泄自止
此有無之形豈可與滯下混同論治而用導滯行積可
乎其下痢出於大腸傳送之道了不干於腎氣所下有
形之物或如魚腦或下如豆汁或便白膿或下純血或
赤或白或赤白相雜若此者豈可與瀉混同論治而用
淡滲利之可乎甞原其本皆由腸胃日受飲食之積餘
不盡行留滯於内濕蒸熱瘀欝結日深伏而不作時逢
炎暑不行相火司令又調攝失宜復感酷熱之毒至秋
陽氣始收火氣下䧏蒸發畜積而滯下之證作矣以其
積滯之滯行故名之曰滯下其濕熱瘀積干於血分則
赤干於氣分則白赤白兼下氣血俱受邪矣久而不愈
氣弱不運脾積不磨陳積脱滑下凝猶若魚腦矣甚則
腸胃空虚闗司失守濁液井流色非一類錯雜混下注
出狀如豆汁矣若脾氣下䧟虚坐努責便出色如白膿
矣其熱傷血深濕毒相瘀粘結紫色則紫黒矣其汚濁
積而欲出氣滯而不與之出所以下迫窘痛後重裏急
至圊而不能便緫行頻併亦少乍止乍起而不安此皆
大腸經有所壅遏窒碍氣液不得宣通故也衆言難處
何法則可求之長沙論云利之可下者悉用大黄之劑
可温者悉用薑附之類何甞以巴碙熱毒下之𦂳澁重
欲兠之又觀河間立言後重則宜下腹痛則宜和身重
則宜温脉弦則去風膿血粘稠以重藥竭之身冷自汗
以重藥温之風邪内縮宜汗之鶩溏為痢當温之在表
者汗之在裏者下之在上者湧之在下者竭之身表熱
者内踈之小便澁者分利之用藥輕重之别又加詳載
行血則便自愈調氣則後重自除治實治虚之要論而
丹溪又言大虚大寒者其治驗備載局方發揮觀此諸
法豈可膠柱而調瑟又有胃弱而閉不食此言禁口痢
病七方未有詳論者以内經大法推之内格嘔逆火起
炎上之象究乎此則胃虚木火乘之是土敗木賊也見
此多成危候
　　三焦之疾燥熱勝隂
甞讀劉河間先生三消之論始言天地六氣五味以配
養人身六位五蔵而究乎萬物之源終引内經論渇諸
證以辯乎世方熱藥之悮此比物立象反復詳明非深
達隂陽造化之機者孰能如是邪請陳其畧夫經中有
言心肺氣厥而渇者有腎熱而渇者有言胃與大腸結
熱而渇者有因脾痺而渇者有因小腸痺熱而渇者有
因傷飽肥甘而食渴者有因醉飽入房而渇者有因逺
行勞倦遇天熱而渇者有因傷害胃乾而渇者有因腎
熱而渇者有因痛風而渇者雖五蔵之部分不同而病
之所遇各異其功燥熱之液一也三消之熱本濕寒之
隂氣衰燥熱之陽氣大甚皆因乎飲食之餌失節腸胃
乾涸而氣液不得宣平或耗亂精神過違其度或因大
病隂氣損而血液衰虚陽氣悍而燥熱欝甚或因久嗜
醎物恐食炙􁳚飲食過度亦有年少服金石丸散積久
實熱結於下焦虚熱血氣不能制實熱燥甚於腎故渇
而不飲若飲水多而小便多者名曰消渇若飲食多而
不甚渇小便數而消痩者名曰消中若渇而飲水不絶
腿消痩而小便有脂液者名曰腎消此三消者其燥熱
同也故治疾者補腎水隂寒之虚而瀉心火陽熱之實
除腸胃燥熱之甚濟身津液之衰使道路散而不結津
液生而不枯氣血利而不澁則病日已矣豈不以滋潤
之劑養隂以制燥滋水而克液哉何故泄漏消渇多者
不知其書謂因下部腎水虚不能制其上焦心火使上
實熱而多煩渇下虚冷而小便若更服寒藥則元氣轉
虚而下部腎水轉衰則上焦心火尤難治也但以煖藥
補養元氣若下部腎水得實而勝退上焦心火則自然
渇止小便如常而病愈也吁若此未明隂陽虚實之道
也夫腎水属隂而本寒虚則為熱心火属陽而本熱虚
則為寒若腎水隂虚則心火陽實是謂陽實隂虚而上
下俱熱矣以彼人言但見消渇數溲妄言為下部寒爾
豈知腸胃燥熱怫欝使之然也且夫寒物属隂能養水
而瀉心熱物属陽能養火而耗水今腎水既不能勝心
火則上下俱熱奈何以熱養腎水欲令勝心火豈不闇
哉彼不謂水氣實者必能制火虚則不能制火故陽實
隂虚而熱燥其液小便淋而常少隂實陽虛不能制水
小便利而常多此又不知消渇小便多者盖燥熱太甚
而三焦腸胃之勝理怫欝結滯緻宻壅塞而水液不能
滲泄浸潤於外以養乎百骸故腸胃之外燥熱太甚雖
多飲水入於腸胃之内終不能浸潤於外故渇不止而
小便多水液既不能滲泄浸潤於外則隂燥竭而無以
自養故久而多變為聾盲瘡瘍痤疿之類而危殆其為
燥熱傷隂也明矣
　　泄瀉從濕治有多法
泄瀉者水瀉所為也由濕本土土乃脾胃之氣也得此
證者或因於内傷或感於外邪皆能動乎脾濕脾病則
升舉之氣下䧟濕變注并出大腸之道以胃與大腸同
乎陽明一經也云濕可成泄垂教治濕大意而言後世
方論泥云治濕不利小便非其治也故凢泄瀉之藥多
用淡滲之劑利之下久不止不分所得之因遽以為寒
而用𦂳澁熱藥兠之夫泄有五飱泄者水糓不化而完
出濕兼風也溏泄者所下汁積粘垢濕兼熱也鶩泄者
所下澄徹清冷小便清白濕兼寒也濡泄者體重軟弱
泄下多水濕自甚也滑泄者久下不能禁固濕勝氣脱
也若此有寒熱虚實之不同舉治不可執一而言謹書
數法於後夫泄有宜汗觧者經言春傷於風夏必飱泄
又云久風為飱泄若保命集云用蒼术麻黄防風之属
是也有宜下而保安者若長沙言下痢脉滑而數者有
宿食也當下之下利己差至其時復發者此為下未盡
更下之安悉用大承氣湯加减之劑有宜化而得安者
格致餘論夏月患泄百方不効視之久病而神亦瘁小
便少而赤脉滑而頗弦格悶食减因悟此久積所為積
濕成痰留於肺中宜大腸之不固也清其源則流自清
以茱茰等作湯温服一碗許探喉中一吐痰半升如利
减一半次早晨飲吐半升而利止有以補養而愈者若
脾胃論言脉弦氣弱自汗四肢發熱大便泄瀉從黄茋
建中湯有宜調和脾濕而得止者若潔古言曰四肢懶
倦小便不利大便走泄沉困飲食减少以白术芍藥茯
苓加减治之有宜升舉而安者若試効方言胃中濕脾
弱不能運行食下則為泄助甲膽風勝以尅之以升陽
之藥𦍑活獨活升麻防風炙甘草之属有宜燥濕而後
除者若脾胃論言土濕有餘脉緩怠惰嗜卧四肢不收
大便泄瀉從平胃散有宜寒凉而愈者若長沙言恊熱
自利者黄芩湯主之舉其濕熱之相宜者若長沙言下
利脉遲𦂳痛未欲止當混之下利心痛急當救裏下利
清白水液澄徹可與理中四逆湯輩究其利小便之相
宜者河間言濕勝則濡泄小便不利者可與五苓散益
元散分導之以其收歛之相宜者東垣言寒滑氣泄不
固製訶子散澁之以上諸法各有所主宜獨利小便而
濕動也豈獨病因寒必待龍骨石脂𦂳重燥毒之属澁
之治者又當審擇其説一途取利約而不博可乎
　
　
　
　
　
　
　
　
　
　
　
　金匱鈎𤣥巻三
