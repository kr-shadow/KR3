#+TITLE: 楓窗小牘-宋-袁□
#+DATE: 2016-06-11 12:24:18
#+SOURCE: github.com/kanripo/KR3l0056 master 3232623e                
欽定四庫全書　　　　子部十二
　楓窻小牘　　　　　　　小說家𩔖一(雜事之屬/)
　　提要
　　　　(臣/)等謹案楓窻小牘二卷不著撰人名氏前
　　　　有明海鹽姚士粦序以書中所載先三老一
　　　　條証以洪适隸釋𡊮良碑知其姓𡊮又有少
　　　　長大梁及僑寓臨安語可知其鄉貫其名則
　　　　終莫得詳查慎行注蘇軾來鶴亭詩引為𡊮
　　　　褧未詳何據也上卷記見崇寧間作大髩方
　　　　額下卷言嘉㤗二年月食事即以崇寧末年
　　　　而計亦相距九十七年舊本題百嵗老人不
　　　　誣也所記多汴京故事如艮嶽京城河渠宫
　　　　闕户口之𩔖多可與史𫝊相叅其是非亦皆
　　　　平允惟洪芻以根括金銀之日勢刼内人徴
　　　　歌佐酒其罪不可勝誅長流海島宋法已為
　　　　寛縱此乃力辨其無辜則紕繆之甚不足徴
　　　　據矣乾隆四十二年八月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)陸　費　墀
楓窓小牘原序
楓窓小牘不著撰人姓名特檢所載先三老一叚與𨽻
釋𡊮良碑對質因知其人𡊮姓而牘中東坡手書所云
彦方者即其大父賛善公也但文忠集目秪云與人而
已至稱其父每曰家大夫不知何官曽為艮嶽蕚綠華
臺作頌定亦禁近班列又云曽王大毋得封縣君從祖
嘗倅鄭子曰博士頤亦是汴中衣簮喬舊惟此翁若無
官而留意當世者其所記載有大闗係如趙普醮章及
玉牒宗室同姓事則是上果㤀其創業下自信其背盟
知靖康之禍髙嗣之斬所從來矣惟名園記謂普歸洛
月餘便卒洛去汴四百五十里醮章乗風吹堕太逺又
如張李醉醒志清論家人一卦盧之翰不謝錢若水皆
足補宋史之闕其他細碎多杭汴見聞耳庚戌春嘗以
質之金壇王損庵太史云此中多史外别聞而于惠生
王伯弢各稱其鸚鵡文佳余獨喜燕丹一叙最為雄爽
簡妙頃見吳伯霖言家亦藏有此本為條質歎賞第云
東坡釋相國寺詩必謫外時書謎壁間後來解破耳不
然即慧争徳祖㨗給不能至此併識以咨博雅海鹽姚
士粦叔祥序
欽定四庫全書
　楓窻小牘卷上
　　余迫猝渡江僑寓臨安山中父書手定都爲烏有
　　第日對窻西烏桕省念舊聞得數十事録之以備
　　遺忘時晩秋蕭瑟喜有丹葉殘霞來射几案㑹録
　　成輒呼酒落之名曰楓窻小牘
藝祖受命元年秋三佛齊來貢時尚不知皇宋受禪也
　貢物有通天犀中有形如龍檠一葢其龍形騰上而
　尾少左向宋其文即宋字也真主受命豈偶然哉藝
　祖即以此犀爲帶每郊廟則繫之
予僑家後圃有一大井是武肅王外祖家舊物井上有
　文曰於維此井渟育坎靈有萃有邰實此儲英時有
　長虹上貫青㝠是惟王氣宅相先徵爰啓霸主奠妥
　蒼氓沛膏漸澤配徳東溟臣羅隱謹頌
太祖征李筠以太宗為大内都㸃檢都民驚曰㸃檢作
　天子矣更為一天子地邪此又人口木簡也
太平興國中蜀人張思訓製上渾儀其製與舊儀不同
　最為巧捷起為樓閣數層髙丈餘以木偶為七直人
　以直七政自能撞鐘擊鼔又為十二神各直一時至
　其時即自執辰牌循環而出余大王父贊善公嘗入
　文明殿漏室中見之
國初杭粤蜀漢末入版圗總户九十六萬七千五百五
　十三至開寶末増至二百五十萬八千六十五户太
　宗拓定南北户猶三百五十七萬四千二百五十七
　此後遞増至徽廟有一千八百七十八萬之多噫可
　謂盛矣及乘輿南渡江淮以北悉入敵庭今上主户
　亦至一千一百七十萬五千六百有奇生息之繁視
　宣和已前僅減七百萬耳尚令此敵假氣游魂何也
太宗命儒臣輯太平廣記時徐鉉實無編纂稽神録鉉
　所著也每欲採擷不敢自專輒示宋白使問李昉曰
　徐率更以博信天下乃不自信而取信於宋拾遺乎
　詎有率更言無稽者中採無疑也于是此録遂得見
　收
楊億作二京賦既成好事者多為𫝊冩有輕薄子書其
　門曰孟堅再生平子出世文選中間恨無隙地楊亦
　書門答之曰賞惜違顔事等隔世雖書我門不爭此
　地余謂此齊東之言也楊公長者肯相較若爾耶
道君皇帝改元宣和人或離合其字曰一旦宋亡此與
　蕭巋離合後周宣政為宇文亡日同
太常音律官田琮家庭中嘗有光怪掘地得古鐸三枚
　一黄鐘一中吕一土死無聲又一玉管校長于古玉
　管蓋漢晉間物也其年遂遷職
趙韓王疾夜夢甚惡使道流上章禳謝道流請章㫖趙
　難言之從枕躍起索筆自草曰情闗母子弟及自出
　于人謀計協臣民子賢難違乎天意乃憑幽祟逞此
　强陽瞰臣氣血之衰肆彼魘呵之厲倘合帝心誅既
　不誣管蔡幸原臣死事堪永謝朱均云云密封令勿
　發向空焚之火正爇亟而此章為大風所掣吹墮朱
　雀門為人所得傳誦于時竟不起
淳化三年冬十月太平興國寺牡丹紅紫盛開不踰春
　月冠葢雲擁僧舍填駢有老妓題寺壁云曽趂東風
　㸔幾巡冒霜開喚滿城人殘脂剩粉憐猶在欲向彌
　陀借小春此妓遂復車馬盈門
古人稱士農工商為四民今有六民真宗初即位王禹
　偁上五事有云古者井田之法農即兵也今執戈之
　士不復事農是四民之外又一民也自佛教入中國
　度人修寺不畊不𧖟而具衣食是五民之外又一民
　也
李文靖賢相也與張齊賢稍不協齊賢竟以被酒失儀
　罷相時人語曰李相太醒張相太醉此亦里巷公論
　也
汴京閨閣粧抹凡數變崇寧間少嘗記憶作大髩方額
　政宣之際又尚急扎垂肩宣和已後多梳雲尖巧額
　髩撑金鳯小家至為剪紙襯髮膏沐芳香花鞾弓履
　窮極金翠一襪一領費至千錢今聞敵中閨飾復爾
　如痩金蓮方瑩面丸遍體香皆自北傳南者
邢昺以九經及第鬰為儒者乃傾意欽若納身垢汙為
　士流所薄嘗奉較撰爾雅疏義其后太學生郭盛言
　昔人不分老子與韓非同𫝊郭注邢疏無論周公不
　享其意即先人得無稱寃地下且郭迕逆敦邢附欽
　若爾雅近正今則近邪盛舉九經乞辭此疏時邢自
　稱子才之裔太學中語曰景純有孫子才無後
宣和中有反語云冦萊公之知人則哲王子明之將順
　其美包孝肅之飲人以和王介甫之不言所利此皆
　賢者之過人皆得而見之者也
祥符中天書既降復有道士趙壽國來上靈寶大洞人
　皇經稍記其首篇云爾時玉清虚皇上帝在玉清景
　靈之宫忽從自明簾内𫝊下玉音清越嘹亮三十三
　天一時耳根共感是諸天衆速駕雲車龍鸞填隘天
　路皆滿諸天既集面覲虚皇于雲陛之下劒珮瑽琤
　交暎左右虚皇曰嗟爾諸天聽予渙號夫天有天皇
　地有地皇人有人皇天得清皇地得寧皇惟此林林
　衆滿太蒼下方大亂予閔是痌爰召宓羲遣兹訟靈
　下撫方州二亥後先命處天門八方歸工天下太平
　今兹嗣皇實惟聖神合壽千春東封泰山西封金天
　威鎮幽朔鬼方血腥云云其言誕譽不經皆若此𩔖
　朝廷雖知其妄亦賜金帛設朝受之供奉大内
吕夷簡有總髻交王至清以屢試不第隱遯山壑後以
　子簿畿縣薄遊京師吕折簡召之不赴㑹仁宗詔廢
　郭后吕實贊之至清寓書夷簡曰僕初與坦夫讀書
　山寺論家人一卦坦夫獨以孔子反身二字為此卦
　入證語乃今天子第有取于威如之吉使天下夫婦
　之主不得終始其義坦夫獨不可以反身之説諫之
　而將順至此乎安在其有證于尼父一言也僕今知
　讀書與仕宦自是兩截事幸哉天以布衣終我身也
　雖然坦夫自今永保禄位矣何者有所廢必有所愛
　能從人主所愛處有勲力焉亦必不愛爵禄以愛其
　人于衆人之外也此一牘也先為相業唁後為相位
　賀惟坦夫兩受之夷簡大怒併其子逐焉
賢士大夫亦有天理抹煞處如錢惟演之下石冦萊公
　是也凶忍大奸亦有天理不冺處如秦檜之不盡殺
　鄂國子孫是也
洪駒父才而傲每讀時輩篇什大叫云使人齒頰皆甘
　其人喜而問之曰似何物駒父曰不減樹頭霜柿人
　每頳面而去比汴京失守尼瑪哈勾括金銀駒父以
　奉命行事日惟觴酌幸醉中不見此時情狀竟為綱
　紀自利峻于捜索坐貶沙門亦大寃也
余少長大梁豢養于保抱之手即淮泗之間近在襟帶
　未嘗眼見身到比一旦崩亂將母則棄妻挈妻則擲
　女屈身孤蓬之底乘風渡淮濁浪掀空幾葬于寶應
　魚腹魂魄盡喪相顧失色及至江上于時海潮上逆
　狂濤東㵼渺逆極望雖騰價買舟猶與僧尼雜販共
　載一船母妾悲號至不欲渡願投江流舟發未幾檣
　為風折半欹浪中滿船狂呌人心先覆幸呼它舟擲
　纜得抵潤州此葢生平未遭之危合門未遘之苦也
　後嘗問人曰江必從此渡乎必當更有狹處其人亦不
　知答既而司諫呉表臣上疏言大江之南上自荆鄂
　下至常潤不過十郡之間其要不過七渡上流最急
　者三荆南之公安石首岳之北澤中流最急者二鄂
　之武昌太平之采石下流最急者二建康之宣化鎮
　江之𤓰洲此七渡當擇官兵守之其餘數十處或道
　路迂曲水陸不便非大軍往來徑捷之處于是始知
　前問之失也望洋之喻豈虚也哉
慶厯三年三月吕夷簡以司徒歸第夏竦召至國門而
　罷詔以賈昌朝叅知政事杜衍為樞密使富弼為樞
　密副使弼固辭改資政殿學士乃以范仲淹代弼又
　以歐陽修余靖蔡襄王素充諌官一時朝野懽欣至
　酌酒相慶太學博士石介因作慶厯聖徳頌其詞太
　激邪佞切齒其頌至范仲淹曰太后乘勢湯沸火熱
　汝時小臣危言嶪嶪太后一語仁宗含之在中不敢
　出之口者所不宜言其最儆心目者如衆賢之進如
　茅斯拔大奸之去如距斯脱又曰神武不殺其黙如
　淵聖人不測其動如天時韓魏公與范文正公適自
　陜來朝竦之密姻有令于閺者手録此頌進于二公
　且口道竦非為諸君子慶二公去閺范拊股謂韓曰
　為此恠鬼輩壞之也韓曰天下事不可如此必壞孫
　復聞之亦曰石守道禍始于此矣
汴中呼餘杭百事繁庶地上天宫及余邸寓山中深谷
　枯田林莽塞日魚鰕屏斷鮮適莫擈惟野蔥苦蕒紅
　米作炊炊汁少許代脂供飲不謂地上天宫有此受
　享也
國朝婦人封自執政以上封夫人尚書以上封淑人侍
　郎以上封碩人太中大夫以上封令人中散大夫以
　上封恭人朝奉大夫以上封宜人朝奉郎以上封安
　人通直郎以上封孺人然夫人有國郡之異而武臣
　一準文階其後三公大將封帶王爵者妾亦受封特
　視正妻減階耳若郡縣君則先曽王太母亦封縣君
　政和二年詔除之
本朝以童子舉如國初賈黄中舉自五代不論若太宗
　朝洛陽郭忠恕通九經七嵗舉童子科淳化二年賜
　泰州童子譚孺卿出身雍熈間得楊億年十一以童
　子召對授秘書正字咸平間得宋綬景徳間撫州進
　士晏殊年十四大名府進士姜葢年十三祥符間又
　得李淑又趙煥以童子召封令從祕閣讀書時年十
　二蔡伯希年四嵗誦詩百餘篇召為祕書正字神宗
　朝元豐七年賜饒州童子朱天錫五經出身年九嵗
　賜錢五萬又天錫從兄天申年十二試十經皆通賜
　五經出身紹興七年賜處州孝童周智出身乾道淳
　熈間吕嗣興王克勤賜童子出身先君子以十嵗通
　九經以不謁丁晉公擯不以聞竟不得與諸君子同
　聲治朝也
壽山艮嶽在汴城東北隅徽宗所築初名鳯凰山後改
　壽山艮嶽周圍十餘里其最髙一峰九十步上有介
　亭分東西二嶺直接南山山之東有萼緑華堂家大
　夫嘗承命作頌曰玉皇御天金母嫁女琱璧成車裁
　瑛作麈龍馭崑丘鳥發𤣥圃笑月光微㸔雲色阻荷
　露添華柳烟生嫵九重歡眷六宫遜處乃搆椒房用
　當金宇碌碌宜堦瑟瑟為户碧落深沉青霞墉堵小
　臣獻頌庶叶萬舞書館八仙館紫石岩棲真嶝覽秀
　軒龍吟堂山之南則壽山兩峰並峙有雁池噰噰亭
　山之西有藥寮西莊巢雲亭白龍沜濯龍峽蟠秀練
　光跨雲三亭羅漢巖又西有萬松嶺嶺畔有倚翠樓
　上下設兩閣閣下有平地鑿大方沼沼中作兩洲東
　為蘆渚浮陽亭西為梅渚雪浪亭西流為鳯池西出
　為雁池中分二館東曰流碧西曰環山有巢鳯閣三
　秀堂東池後有揮雪亭復由嶝道上至介亭亭左有
　極目亭蕭森亭右有丽雪亭半山北俯景龍江引江
　之上流注山澗西行為漱瓊軒又行石間為煉丹凝
　觀圜山三亭下視江際見髙陽酒肆及清澌閣北岸
　有勝筠菴躡雲亭蕭閒閣飛岑亭支流别為山莊為
　回溪又於南山之外為小山横亘二里曰芙容城窮
　極巧妙而景龍江外則諸館舍尤精山之西北有老
　君洞為供奉道像之所其地又因瑶華宫火取其地
　作大池名曲江中有堂曰蓬壺東盡封丘門而止西
　則是天波門橋引水直西殆半里江乃折南又折北
　折南者過閶闔門為複道通茂德帝姬宅折北者四
　五里屬之龍徳宫既成帝自為艮嶽記以為山在國
　之艮位故名艮嶽嶽之正門名曰陽華故亦號陽華
　宫宣和五年朱勔于太湖取石髙廣數丈載以大舟
　挽以千夫鑿河斷橋毁堰折牐數月乃至㑹初得燕
　山之地因賜號敷慶神運石石傍植兩檜一夭矯者
　名朝日升龍之檜一偃蹇者名臥雲伏龍之檜皆玉
　牌金字書之徽宗御題云拔翠琪樹林雙檜植靈囿
　上稍蟠木枝下拂龍髯茂撑拏天半分連卷虹南負
　為棟復為梁夾輔我皇搆嗟乎檜以和議作相不能
　恢復中原已兆于半分南負而一結更是髙廟御名
　要皆天定也巖曰玉京獨秀太平岩峰曰慶雲萬態
　奇峰又作絳宵樓直山北勢極髙峻夐出雲表葢工
　藝之巧其後羣閣興築不已四方花竹奇石悉萃於
　斯珍禽異獸無不畢集命市人薛翁豢擾馴狎駕至
　迎立鞭扇間名萬嵗山珍禽命局曰來儀所及金芝
　産于艮嶽萬壽峰只改名壽嶽
先三老碑在扶溝石牛廟役徙墓下碑横裂為二上復
　破泐如圭然光瑩可鑒少嘗從祖父詣碑拜讀至斬
　賊公先勇食邑遺鄉六百户事考之東漢先人列𫝊
　了不可得後從駕南渡得歐陽公集古録第釋序世
　次及缺文而已最後得趙明誠金石録始知公先勇
　為公孫勇又不知出自何書今耄矣目不能觀書徒
　悒悒此事未了忽從宇文學博處得鄱陽洪景伯碑
　跋方知此事在范書田廣明𫝊𫝊云故城父令公孫
　勇謀反衣繡衣乘駟馬車至圉圉使小史侍之知其
　非是守尉魏不害等共收捕之上封四人為侯小史
　竊言上問之對曰為侯者得東歸否上曰汝鄉名為
　何對曰名遺鄉上曰用遺汝矣于是賜小史爵闗内
　侯食邑遺鄉六百户不覺快躍而起籜冠墮地老髪
　躧躧弗暇手握也家世讀書碑碣尚在至一千年不
　知碑上事媿己媿己
余嘗見内庫書金棋子有李後主手題曰梁孝元謂王
　仲宣昔在荆州著書數十篇荆州壊盡焚其書今在
　者一篇知名之士咸重之見虎一毛不知其斑後西
　魏破江陵帝亦盡焚其書曰文武之道盡今夜矣何
　荆州壞焚書二語先後一轍也詩以慨之曰牙籖萬
　軸褁紅綃王粲書同付火燒不是祖龍留面目遺篇
　那得到今朝書卷皆薛濤紙所抄惟今朝字誤作金
　朝徽廟惡之以筆抹去後書竟如䜟入金也
丁謂傾意以媚萊公冀得大拜然事未可必生平最尚
　禨祥每晨占鳴鵲夜㸔燈蕋雖出門歸邸亦必竊聽
　人語用卜吉兆時有無頼于慶貧寒不振計且必死
　凍餓謀于一落第老儒老儒曰汝欲自振必易姓名
　當大濟耳幸無忘我慶拜而聽之老儒遂改于為丁
　易名宜禄使投身于謂謂大喜收之門下皆怪問之
　謂不答第曰吾得此人大拜必矣不旬月而謂果入
　相此人遂以寵冠紀綱雖大僚節使無弗倚藉闗説
　不踰年而宜禄家十萬矣老儒亦以引見竟得教授
　大郡至今相𫝊不解所謂頃偶讀沈約宋書曰宰相
　蒼頭呼為宜禄宜復姓丁愈愜所念莫謂晉公眼不
　讀書也
道君皇帝以于闐玉益八寳為九寳其文云範圍天地
　幽贊神明保合太和萬壽無疆王初寮草詔曰太極
　函三運神功于八索乾元用九増寳厯于萬年八索
　用九可謂切事徽廟以銀椀盛蘇合香賜之
司馬温公保身説云天下有道君子揚于王庭以正小
　人之罪而莫敢不服天下無道君子括囊不言以避
　小人之禍而猶或不免倘人生昏亂之世不在其位
　四海横流而欲以口舌救之臧否人物激濁揚清撩
　蛇虺之頭踐虎狼之尾以至身被滛刑禍及朋友士
　𩔖殱滅而國隨以亡不一悲乎夫惟郭泰既明且哲
　以保其身申屠蟠見機而作不俟終日卓乎其不可
　及也先君書此以置座右葢自鑑其生平所遭耳呉
　趙諸公惜不早見及此遂䧟秦氏酷禍悲哉
杭州江隄築自梁開平四年八月時錢氏始伯武肅王
　以候潮通江二門之外潮水衝齧版築不就命强弩
　數百射之潮水為避擊西陵遂以竹籠石植大木圉
　之率數嵗輒復壞祥符七年潮直抵郡城守臣戚綸
　漕臣陳堯佐議累木為岸實薪土以捍之或言非便
　命發運使李溥按視十月壬戌溥請如錢氏舊制立
　木積石以捍潮波從之其後踰年隄不成卒用薪土
　天聖四年二月辛酉侍御史方謹言請修江岸二斗
　門慶厯六年漕臣杜杞築錢塘隄起官浦至沙陘以
　捍風濤浙江石塘剙于錢氏景祐中工部郎中張夏
　為轉運使置捍江兵採石修塘人為立祠紹興二十
　年修石隄二十二年十一月二十五日吏部尚書林
　大鼐言潮為呉患其來已久捍禦之䇿見于浙江亭
　碑自江流失道潮與洲門怒號激烈千霆萬鼓民以
　不寧宜顓置一司究利病而後興工乾道七年十一
　月十八日帥臣沈夐修石隄成増石塘九十四丈
武肅王還臨安與父老飲有三節還鄉之歌父老多不
　解王乃髙揭呉音以歌曰你輩見儂底歡喜别是一
　般滋味子長在我儂心子裏至今狂童游女借為奔
　期問答之歌呼其宴處為歡喜地
汴京故宫躡雲蔽日常在夢寐稍能記憶條載于此宫
　城本五代周舊都宋因之建隆三年廣皇城東北隅
　命有司畵洛陽宫殿按圗修之周圍五里南三門中
　曰乾元東曰左掖西曰右掖東西面門曰東華西華
　北一門曰拱宸乾元門内正南門曰大慶東西横門
　曰左右升龍左右北門内各一門曰左右銀臺東華
　門内一門曰左承天祥符西華門内一門曰右承天
　左承天門内道北門曰宣祐正南門内正殿曰大慶
　東西門曰左右太和正衙殿曰文徳兩掖門曰東西
　上閣東西門曰左右嘉福大慶殿北有紫宸殿視朝
　之前殿也西有埀拱殿常日視朝之所也次西有皇
　儀殿又次西有集英殿宴殿也殿後有需雲殿東有
　升平樓宫中觀宴之所也宫後有崇政殿閱事之所
　也殿後有景福殿殿西有殿北向曰延和便坐殿凡
　殿有門者皆隨殿名宫中有延慶安福觀文清景慶
　雲玉京等殿壽寧堂延春閣福寧殿東西有門曰左
　右昭慶觀文殿西門曰延真其東真君殿曰積慶前建
　感真閣又有龍圗閣下有資政崇和宣徳述古四殿
　天章閣下有羣玉蘂珠二殿有寳文閣閣東西有嘉
　徳延康二殿前有景輝門後苑東門曰寧陽苑内有
　崇聖殿太清樓其西又有宣聖化成金華西凉清心
　等殿翔鸞儀鳯二閣華景翠芳瑶津三亭延福宫有
　穆清殿延慶殿北有柔儀殿崇徽殿北有欽明殿延
　福宫北有廣聖宫内有太清玉清冲和集福㑹祥五
　殿建流盃殿于後苑又有慈徳殿觀稼殿延曦閣邇
　英殿隆儒閣慈壽殿慶壽宫保慈宫玉華殿基春殿
　睿思殿承極殿崇慶隆祐二宫睿成宫宣和殿聖瑞
　宫顯謨閣玉虚殿玉華閣親𧖟宫燕寧殿延福宫政
　和三年春作新宫始南向殿因宫名曰延福次曰蕋
　珠有亭曰碧琅玕其東門曰晨暉其西門曰麗澤宫
　左復列二位其殿有穆清成平㑹寧睿謨凝和崑玉
　羣玉其東閣則有蕙馥報瓊蟠桃春錦疊瓊芬芳麗
　玉寒香拂雲偃葢翠葆鉛英雲錦蘭薫摘金其西閣
　有繁英雪香披芳鉛華瓊華文綺絳蕚穠華緑綺瑤碧
　清隂秋香叢玉扶玉絳雲㑹寧之北疊石為山山上
　有殿曰翠微旁為二亭曰雲巋曰層巘凝和之次閣
　曰明春其髙踰一百一十尺閣之側為殿二曰玉英
　曰玉潤其背附城築土植杏名杏岡覆茅為亭修竹
　萬竿引流其下宫之右為佐二閣曰晏春廣十有二
　丈舞臺四列山亭三峙鑿圓池為海跨海為亭架石
　梁以升山亭曰飛華横度之四百尺有畸縱數之二
　百六十有七尺又流泉為湖湖中作隄以接亭隄中作
　梁以通湖梁之上又為茅亭鶴莊鹿砦孔翠諸柵蹄
　尾動數千嘉花名木𩔖聚區别幽勝宛若生成西抵
　麗澤不𩔖塵境其東直景龍門西抵天波門宫東西
　二横門皆視禁門法所謂晨暉麗澤者也而晨暉門
　出入最多其後又跨舊城修築號延福第六位跨城
　之外浚豪深者水三尺東景龍門橋西天波門橋二
　橋之下疊石為固引舟相通而橋上人物外自通行
　不覺也名曰景龍江其後又闢之東過景龍門至封
　丘門此特大概耳其雄勝不能盡也
余汴城故居近陳州門内蔡河東畔居後有圃喬林深
　竹映帶城隅中有來鶴亭王大父時有野鶴來棲遂
　馴狎不去蘇子瞻有詩云鴻漸偏宜丹鳯南冠霞披
　月羽毿毿酒酣亭上來㸔舞有客新名喚作耽每誦
　此詩未嘗不淚滿青衫也
子瞻又有與王大父手墨一紙云累日欲上謁竟未暇
　辱教承足疾未平不勝馳繫足疾惟葳靈仙牛膝二
　味為末蜜丸空心服必効之藥也但葳靈仙艱得真
　者俗醫所用多藁本之細者爾其驗以味極苦而色
　紫黒如胡黄連狀且脆而不韌折之有細塵起向明
　示之斷處有黒白暈俗謂之有鴝鵒眼此數者備然
　後為真服之有奇驗腫痛拘攣皆可已久乃有走及
　奔馬之効二物當等分或視臟氣虚實酌飲牛膝酒
　及熟水皆可下獨忌茶耳犯之不復有効若常服此
　即每嵗收槐皁莢芽之極嫩者如造草茶法貯之以
　代茗飲此効屢甞目擊知君疾苦故詳以奉白元素
　書已作稍暇詣見軾白彦方足下王大父有末疾故
　以此方見示此紙尚存篋中渡江已來與妻孥共寳
　者
徽廟嘗乘驄馬至太和宫前忽宣平日所愛小烏其馬
　至御前􁁌足不肯進左右鞭之益鳴跳不如調訓時
　圉人進曰此願封官耳上曰猴子且官供奉況使小
　烏白身邪勑賜龍驤將軍然後帖然就轡
荆公柄國時有人題相國寺壁云終嵗荒蕪湖浦焦貧
　女戴笠落柘條阿儂去家京洛遥驚心冦盜來攻剽
　人皆以為夫出婦憂荒亂也及荆公罷相子瞻召還
　諸公飲蘇寺中以此詩問之蘇曰于貧女句可以得
　其人矣終嵗十二月也十二月為青字荒蕪田有草
　也草田為苗字湖浦焦水去也水旁去為法字女戴
　笠為安字柘落木條剩石字阿儂是呉言合呉言為
　誤字去家京洛為國冦盜為賊民葢言青苗法安石
　誤國賊民也
家大夫嘗謂曽子固南齊書序是一部十七史序不可
　不熟看其要處云所謂良史者其明必足以周萬事
　之理道必足以適天下之用智必足以通難知之意
　文必足以發難顯之情然後其任可得而稱也昔者
　唐虞有神明之性有微妙之德使由之者不能知知
　之者不能名其言至約其體至備而為之二典者推
　而明之所記者豈獨其迹併與其深微之意而傳之
　無不盡也至于後世諸史事迹擾昧雖有隨世以就
　功名之君相與合謀之臣未有得赫然傾動天下之
　耳目而一時偷奪悖理之人亦幸而不暴著于世豈
　非所託不得其人故邪第其中反覆照應處多累句
　重叠為可惜耳
汴京河渠凡四曰蔡河自陳蔡由西南戴樓門入京城
　繚繞向東南陳州門出曰汴河自西京洛口分水從
　東水門入京城繞州橋御路水西門出曰五丈河表
　自濟鄆自新曹門入通汴河曰金水河自京城西南
　分京索河築隄從汴河上用水槽架過從西北水門
　入京城夾牆遮擁入大内灌後苑池浦先是詔析金
　水河透槽回水入汴北引洛水入禁中賜名天源河
　然舟至即啓槽頻妨行舟乃自城西超宇坊引洛由
　咸豐門立隄凡三千三十步水遂入禁而槽廢
呉越忠懿王以天成四年八月二十四日四鼓生以端
　拱元年八月二十四日四鼓薨年政六十是夕大流
　星墜于正寢之上光燭滿庭
羅昭諫投身武肅特加殊遇復命簡書辟之曰仲宣逺
　託婁荆州都縁亂世夫子辟為魯司冦只為故鄉以
　劉為婁避武肅嫌名也
余邸寓于錢氏之舊鄉蒼山碧樹想見衣錦風煙因念
　余昔家京邑每遇南宫城太學左方禮賢宅未嘗不
　欽仰忠懿之賢雖喬木埀楊朱門雕砌宛若猶在于
　時子姓貧寒至有衣食不周者嘗讀兩朝供奉録太
　祖太宗雖所賜金器六萬四千七百餘兩銀器四千
　萬八千八百餘兩玉石器皿一萬七千事寶玉帶四
　十二條錦綺一千六萬六千三百餘疋然忠懿入貢
　如赭黄犀龍鳯龜魚仙人鼇山寳樹等通犀帶凡七
　十餘條皆希世之寳也玉帶二十四紫金獅子帶一
　金九萬五千餘兩銀一百一十萬二十餘兩錦綺二
　十八萬餘疋色絹七十九萬七十餘疋金飾玳瑁器
　一千五百餘事水晶瑪瑙玉器凡四千餘事珊瑚十
　萬三尺五寸金銀飾陶器一千四萬餘事金銀飾龍
　鳯船舫二百艘銀粧器械七十萬事白龍腦二百餘
　觔及歸國之初舉朝文武閹寺皆有餽遺葢有國已
　來所積一空矣
舊京工伎固多奇妙即烹煮槃案亦復擅名如王樓梅
　花包子曹婆肉餅薛家羊飯梅家鵝鴨曹家從食徐
　家瓠羮鄭家油餅王家乳酪段家熝物不逢巴子南
　食之𩔖皆聲稱于時若南遷湖上魚羮宋五嫂羊肉
　李七兒奶房王家血肚羮宋小巴之𩔖皆當行不數
　者宋五嫂余家蒼頭嫂也每過湖上時進肆慰談亦
　它鄉寒故也悲夫
比部郎洪湛以王欽若賄賣任懿及第累謫儋州竟死
　海外忽有相識遇洪大庾嶺猶儀衛赫然若有官者
　相識謂是赦還與執手慶慰洪曰我往捕王欽若耳
　言訖不見其人愕然已而欽若病甚口呼洪卿寛我
　我以千金累卿然恵秦已槖百兩不難償卿九百也
　觀此則二百五十金之説猶當時鞫者嘿為欽若減
　貫也然湛寃極矣
　
　
　
　
　
　楓窻小牘卷上
欽定四庫全書
　楓窻小牘卷下
名畫李成以山水供奉禁中然以子姓饒貲為宫市珠
　玉大商不易為人落筆惟性嗜香藥名酒人亦不知
　獨相國寺東宋藥家最與相善每往醉必累日不特
　楮素揮灑盈滿箱篋即舖門兩壁亦為淋漓潑染識
　者謂壁畫家入神妙惜在白堊上耳
思陵神輿就祖道祭陳設窮極工巧百官奠哭紙錢差
　小官家不喜諌官以為俗用紙錢乃釋氏使人以過
　度其親者恐非聖主所宜以奉賔天也今上抵于地
　曰邵堯夫何如人而祭先亦用紙錢豈生人處世如
　汝能日不用一錢否乎
岳少保既死獄籍其家僅金玉犀帶數條及鎖鎧兠鍪
　南蠻銅弩鑌刀弓劒鞍轡布絹三千餘疋粟麥五千
　餘斛錢十餘萬書籍數千卷而已視同時諸將如某
　某輩莫不寳玩滿堂寢田園佔幾縣享樂壽考妻兒
　滿前禍福頓懸不意如此天道亦自有不可知者
本朝厯凡十變在建隆則曰應天在太平興國則曰乾
　元在咸平則曰儀天在天聖曰崇天在治平曰明天
　在熈寧曰奉天在元祐曰觀天在崇寧曰占天未幾
　又改曰紀元在紹興曰統元
真宗時賈昌朝撰國朝時令初景祐中丁度等承詔約
　唐時令為國朝時令以備宣讀最後昌朝又參以秦
　邕髙誘李林甫諸家月令之説為集時劉安靖撰時
　鏡所書以四時分十二月各繫其事孫㞯撰備用時
　令見賈昌朝所奏時令見夫紹興中雖訪得之非復
　舊本乃以景祐厯書者日月之合疏列分度併取一
　二名數注字音于下以備閱時之宜焉
余少從家大夫觀金明池水戰見船舫迴旋戈甲照耀
　為之目動心駭比見錢塘水軍戈船飛虎迎弄江濤
　出没聚散歘忽如神令人汗下以為金門池事故如
　兒戲耳至如韓蘄王困敵王天蕩飛輪八檝蹈軍槃
　回江面者更不知何如也
熈寧元年十月詔頒河北諸軍教閱法凡弓分三等九
　斗為第一八斗為第二七斗為第三弩分三等二石
　七斗為第一二石四斗為第二二石一斗為第三
余始寓京邸于紹興二年五月大火僅挈母妻出避湖
　上此時被燬者一萬三千餘家及家山中六年十二
　月京師復火更一萬餘家人皆以為中興之始改元
　建炎致此然周顯徳五年夏四月辛酉城南火作延
　于内城忠懿王避居都城驛詰旦且焚鎮國倉王泣
　禱而滅計一萬九千餘家但臨安撲救視汴都為疎
　東京毎坊三百步有軍巡舖又于髙處有望火樓上
　有人探望下屯軍百人及水桶洒箒鈎鋸斧􁍦梯索
　之𩔖每遇生發撲救須㬰便滅
髙廟在建康有大赤鸚武自江北來集行在承塵上口
　呼萬嵗宦者以手承之鼓翅而下足有小金牌有宣
　和二字因以索架置之稍不驚怪比上膳以行在草
　草無樂鸚鵡大呼卜尚樂起方響久之曰卜娘子不
　敬萬嵗葢道君時掌樂宫人以方響引樂者故猶以
　舊格相呼髙廟為罷膳泣下後此鳥持至臨安忽死
　髙宗親為文祭之云金距絳裳何意朱紫乘軒駭散
　纒羅鬬死不逺長江來自汴水匪飢則附曰忠自矢
　謝跡雲端投身禁裏毎呼舊人以勵近侍禽言若斯
　烏官誰似云胡委羽歸魂鶉尾借號有鳥來朝死雉
　漸肻為儀厯仍輝紀尚饗宸翰灑灑一時大手當為
　置筆
真宗皇帝祀汾而還駕過伊闗親洒宸翰為銘勒石文
　不加㸃群臣皆呼萬嵗其文曰夫結而為山融而為
　谷設險阻于地理資手距于國都足以表坤載之無
　疆示神州之大壯者也矧復洪源南導髙岸中分夏
　禹濬川初通闗塞周成相宅肇建王城風雨所交形
　勢斯在靈葩珍木接畛而揚芬盤石檻泉奔流而激
　響寳塔千尺蒼崖萬尋祕等覺之真身刻大雄之尊
　像豈獨勝遊之是屬故亦景貺之潛符躬荐兩圭祝
　汾隂而祈民福言旋六轡臨雒宅而觀土風既周覽
　于名區乃刋文于貞石銘曰髙闕巍峩羣山迤邐乃
　固王域是通伊水形勝居多英靈萃止螺髻偏摩鴈
　㟷髙峙奠玉河濵回輿山趾鳴蹕再臨貞珉斯紀
國朝開獻書之路祥符中獻書者十九人賜出身得書
　萬七百五十四卷宣和五年三館參校榮州助教張
　頥所進書二百二十三卷李東一百六十二卷皆係
　闕逸乞加褒賞頥賜進士出身東補迪功郎七年取
　索到王闡張宿等家藏書以三館祕閣中日比對所
　無者凡六百五十八部二千四百一十七卷闡補承
　務郎宿補迪功郎
余從祖姑婿陳從易得與太清樓校勘天聖三年六月
　陳以十代興亡論妄加塗竄同官皆降一職
崇寧二年五月秘閣書冩成二千八十二部未冩者一
　千二百十三部及闕卷二百八十九立程限繕録政
　和七年十一月十四日戊戌校書郎孫覿奏四庫書
　尚循崇文舊目頃訪求遺書總目之外凡數百家幾
　萬餘卷請譔次増入總目合為一卷詔覿等譔次名
　曰祕書總目及汴京不守悉為金人輦去車駕渡江
　詔捜江浙閩粤載籍四庫至四萬四千四百八十六
　卷較崇文舊目多一萬三千八百十七卷又思陵以
　萬幾之暇御書六經論語史記列傳刋石立於太學
　典籍之盛無媿先朝苐奇秘闕逸較前少損所増多
　近代編述耳
余向從汴中得見錢武肅王鐵劵其文曰維乾寧四年
　嵗次丁巳八月甲辰朔四日丁未皇帝若曰咨爾鎮
　海鎮東等軍節度浙江東西等道觀察處置營田招
　討等使兼兩浙鹽鐵制置發運等使開府儀同三司
　檢校太尉兼中書令持節潤越等州刺史上柱國彭
　城郡王食邑五千户實封一百户錢鏐朕聞銘鄧隲
　之勲言埀漢典載孔悝之徳事美魯經則知褒徳榮
　勲古今一致頃者董昌僭偽為昏鏡水狂謀惡迹漸
　染齊人爾能披攘兇渠盪定江表忠以衞社稷惠以
　福生靈其機也氛䘲清其化也疲羸泰拯永粤于塗
　炭之上師無私焉保餘杭于金湯之固政有經矣志
　奬王室績冠侯藩溢于旂常流在丹素雖鍾繇刋五
　熟之釜竇憲勒燕然之山未足顯功抑有異數是用
　錫其金板申以誓詞長河有似帶之期泰華有如拳
　之日惟我念功之㫖永將延祚子孫使卿長襲寵榮
　克保富貴卿恕九死子孫三死或犯常刑有司不得
　加責承我信誓往惟欽哉宜付史館頒于天下賫劵
　中使則焦楚鍠也
歐陽文忠公樊侯廟災記真稿舊存余家其中改竄數
　處如立軍功三字稿但曰起家平生曰生平振目曰
　瞋目勇力曰威武雄武曰英勇生能萬人敵死不能
　庇一躳曰生能讋喑啞叱咤之主死不能保束草附
　土之形有司曰殘暴(闕/)喑嗚叱咤四字無茅曰使風
　馳電擊平北咆哮凡定二十三字書亦遒勁時余家
　從祖倅鄭故得其稿今竟失去不得與蘇公手書並
　存惜哉
紹興九年十月二十一日詔皇太后宫殿名慈寧三十
　日畢功羣臣上表云臣等言徳之大者必盡萬物之
　報以稱其禮孝之至者必得四表之心以寧其親天
　祚文武之隆世基任姒之徳仰模太紫前考異宫宜
　昭揭于鴻名以答揚于流澤臣中賀竊以來朝置衞
　逺存長樂之鴻名中禁承顔近著寳慈之茂實皆以
　體王居于宸極據寳執于坤靈廣一人欽愛之風極
　萬世尊崇之奉載新令典允屬聖時伏惟皇帝達孝
　通于神明要道形于徳教紹復大業對越祖宗在天
　之靈抑畏小心躳蹈帝王髙世之行人與能而樂戴
　天復命以中興上推履武之祥丕啓生商之慶方且
　致天下之養用寅奉于母儀成路寢之威示日嚴于
　子道臣等率籲衆志懇欵一詞爰藉合于前章極崇
　施于顯號叶情文而並舉煥典冊以増華輦道中通
　朝夕燕兩宫之奉珮環入覲時節奉萬年之觴示垂
　裕于無疆益儲休於有美伏請建皇太后宫殿以慈
　寧為名時顯仁太后尚羈敵庭讀此真堪為髙廟泣
　下也
雞冠花汴中謂之洗手花中元節則兒童唱賣以供祖
　先今來山中此花滿庭有髙及丈餘者每遙念墳墓
　涕淚澘然乃知杜少陵感時花濺淚非虚語也
頃從臨安得見石晉授文穆王玉冊文曰惟天福八年
　嵗次癸夘十月丙午朔六日辛亥皇帝若曰在天成
　象拱辰分將相之星惟帝念功啓土列侯王之國朕
　所以法昊穹而光宅稽典禮以疏封而況世著大勲
　時推令器探寳符而嗣位仗金鉞以宣威羽翼大朝
　藩籬東夏宜列諸侯之上特隆一字之封簡自朕心
　叶于輿論咨爾保邦宣化忠正翊戴功臣起復鎮國
　大將軍右金吾衛上將軍員外置同正員檢校太師
　兼中書令杭州越州大都督充鎮海鎮東等軍節度
　浙江東西等道管内觀察處置兼兩浙鹽鐵制置發
　運營田等使上柱國呉越國王食邑一萬七千户實
　封四千户錢佐為時之瑞命世而生負經文緯武之
　才藴開物成務之志英華發外精義入神亞夫繼社
　稷之勲顧榮擅東南之美眷言祖考志奉國朝清呉
　越之土疆執桓文之弓矢天資厥徳代有其人荷基
　搆以克家事梯航而述職殊庸斯在信史有光是舉
　彝章爰行盛典土茅符節方推翼世之資黻冕輅車
　更重榮勲之禮斯為異數允屬真王今遣光禄大夫
　檢校司徒行太子賔客上柱國太原縣開國男食邑
　三百户王珓使副正議大夫行尚書吏部郎中柱國
　賜紫金魚袋趙熈等持節備禮冊爾為呉越國王於
　戲周寵元臣四履錫命漢封異姓八國始王指河岳
　以誓功俾子孫而襲爵爾纂服舊業朕考前文勿忘
　必復之言更廣無窮之祚懋昭前烈爾惟欽哉
余家藏春秋繁露中缺兩紙比從藏書家借對缺紙皆
　然即館閣訂本亦復爾爾不知當時校勘受賞銀絹
　者得無媿乎後從相國寺資聖門買得抄本兩紙俱
　全此時歡喜如得重寳架槖似為生氣及離亂南來
　缺本且不可得矣
東坡歐公集序云宋興七十餘年民不知兵富而教之
　至天聖景祐極矣而斯文終有媿于古士亦因陋守
　舊論卑而氣弱自歐陽子出天下爭自濯磨以通經
　學古為髙以救時行道為賢以犯顔納諌為忠長育
　成就至嘉祐末號稱多士歐陽子之功為多劉摯司
　馬温公文集序云是文也君天下者得之足以鑒興
　衰通治體公卿大夫得之足以為忠嘉盡臣節士庶
　人得之足以檢身厲行為君子之歸以至山顛水涯
　幽人放客得之則浩歌流詠斟酌厭飫隨取隨足兩
　公之文真不媿蘇劉序言也
國朝自建隆至靖康自建炎至乾道大赦凡一百二十
　有三恩洽率土可謂至矣嘗神宗即位大赦詔曰夫
　赦令國之大恩所以蕩滌瑕穢納于自新之地是以
　聖王重焉中外臣僚多以赦前事捃摭吏民興起訟
　獄茍有詿誤咸不自安甚非持心近厚之誼使吾號
　令不信于天下其曰詔内外言事按察司毋得依前
　舉劾且按取㫖否則科違制之罪知諫院司馬光上
　言切惟御史之職半以繩按百辟糾植姦邪之狀固
　非一日所為國家素尚寛仁數下赦令或一嵗之間
　至于再三若赦前之事皆不得言則其可言者無幾
　矣萬一有姦邪之臣朝廷不知誤加進用御史欲言
　則違今日之詔若其不言則陛下何從知之臣恐因
　此言者得以箝口偷安姦邪得以放心不懼此乃人
　臣之至幸非國家之長利也請追改前詔刋去言事
　兩字帝命光送詔于中書
周顯徳中嘗詔王朴考正雅樂朴以為十二律管互吹
　難得其真乃依京房為律準以九尺之弦十三依管
　長斷分寸設柱用七聲為均樂乃和至景祐元年九
　月帝御觀文殿詔取王朴律準觀視御筆篆冩律準
　字於其底復付太常祕藏本寺模勒刻石于㕔事博
　士直史館宋祁為之贊其詞曰有周有臣嗣古成器
　絃冩琯音柱分律位俾授攸司謹傳來世上聖稽古
　規庭閱視嘉御正聲親銘寳字奎鈎奮芒河龍獻勢
　樂府増榮乾華俯賁用協咸韶永和天地
元祐六年七月朔皇帝既視文徳朝翰林學士拜疏於
　庭曰陛下即位尊有徳親有道詔舉賢良方正經明
　行修藝文之士欲以幸教天下甚惠夫太學者教化
　之原也且先皇帝初斥三學舍增弟子至三千員惟
　聖上幸照臨其宫上以問丞相丞相曰學士議是今
　嵗屢豐賀海内誠無事而陛下聰明仁孝好學出天
　性不因是以風動四方則事尚何可為者況祖宗之
　舊章皆在可考請下有司討論以進制曰可以嵗十
　月庚午駕自景靈宫移伏謁孔子祠入門降輦步就
　小次由東階以升奠爵再拜禮官告禮成然後退幸
　太學詔博士皆升堂坐諸生兩廡下乃命國子祭酒
　講書之無逸終篇因而幸武成王廟而過左丞相實
　從於是率諸公賦詩以形容之在位者皆屬和十二
　月許至太學祭酒司業仝其僚屬以謀之曰此太平
　希闊盛事也太學何敢私有必刻金石以𫝊之天下
　為穪且屬格非序其本末格非竊惟成周之隆其人
　君起居動作之美載于詩聲于樂者多出于左右輔
　弼之臣而王之徳意志慮至設官而𫝊道之不為區
　區也今丞相諸公賦詩與雅頌之作無異祭酒欲𫝊
　之天下與道王之徳意無異宜刻石不疑元祐七年
　正月丁酉謹序此李公格非筆也諸公詩皆七言以
　章庠行王堂為韻賦詩諸公為吕公大防蘇公頌韓
　公忠彦蘇公轍馮公京王公巖叟范公百禄梁公燾
　劉公奉世顧公臨李公之純孫公升馬公黙范公純
　禮王公欽臣孔公武仲陳公軒呉公安持豐公稷趙
　公挺之李公師徳李公階王公誼許公彦孫公諤蔡
　公肇周公知黙傅公楫宋公彬周宋公商呉公師仁
　張公敦義劉公符陳公祥通鄧公忠臣李公格非凡
　三十六人
東坡謂食河魨值得一死余過平江姻家張諌院言南
　來無它快事祗學得手煮河魨耳須臾烹煮對余方
　且共食忽有客見顧俱起延欵為猫翻盆犬復佐食
　頃之猫犬皆死幸矣哉奪兩人于猫犬之口也乃汴
　中食店以假河魨餉人以今念之亦足半死
余家所藏燕丹子一序甚奇附載于此目無秦技無人
　然後可學燕丹子有言不信有劒不神不可不讀燕
　丹子從太虚置恩怨以名教衡意氣便可焚却燕丹
　子此荆軻事也有燕丹而後有荆軻也秦威太赫燕
　怨太激威怨相軋所為白虹貫日和歌變徵我固知
　其事之不成倚柱一笑所謂報太子而成其為荆卿
　者乎余本孱夫不能學亦不須讀苐不忍付之宵燭
　而録之以副子家卷軸惜無作者姓名耳
靖康已前汴中家户門神多番樣戴虎頭盔而王公之
　門至以渾金飾之識者謂虎頭男子是虜字金飾更
　是金人在門也不三數年而家户被虜王公被其酷
　尤甚
政和四年汝蔡有司上言連山巖石往往採撃多變瑪
　瑙地不愛寳聖瑞非常乞下詔封禁以供御用時遣
　中使出採粗者以供屏牖糚嵌而晶瑩成形巧絶天
　工者蓋充滿内府矣然此亦靖康預徵也山者以譬
　國家磐石之安變為瑪瑙者馬為南方火當國家以
　火徳應之瑙者惱也變磐石之安為火徳憂惱也
宣和三年二月新鄭門官夫淘溝從助産朱婆婆牆外
　溝底得一銅器如壺兩旁有環腹上有線其色翡翠
　間之以緑其文曰綏和元年供三昌為湯宜造三十
　鍊銅黄塗壺容二斗重十二斤八兩塗工乳䕶紋級
　樣臨主守在亟同守令寳省苐重六觔耳漢權雖減
　不宜如許權知開封府王革上之内府
花石綱百卉臻集廣中美人蕉大都不能過霜節惟鄭
　皇后宅中鮮茂倍常盆盎溢坐不獨過冬更能作花
　此亦后隨北駕美人憔悴之應也
先正有洛陽名園記汴中園囿亦以名勝當時聊記於
　此州南則玉津園西去一丈佛園子王太尉園景初
　園陳州門外園館最多著稱者奉靈園靈嬉園州東
　宋門外麥家園虹橋王家園州北李駙馬園西鄭門
　外下松園王大宰園蔡太師園西水門外養種園州
　西北有庶人園城内有芳林園同樂園馬季艮園其
　它不以名著約百十不能悉記也
王荆公字説序云文者奇耦剛柔雜比以相承如天地
　之文故謂之文字者始於一二而生於無窮如母之
　字子故謂之字其聲之抑揚開塞合散出入其形之
　衡從曲直邪正上下内外左右皆有義皆出於自然
　非人私知所能為也其言甚佳奈字説多出私智何
　耶
程泰之演繁露云唐人婚禮多用百子帳特貴其名與
　婚宜而其制度則非有子孫衆多之義葢其制本出
　大漠特穹廬拂廬之具體而微者耳棬栁為圏以相
　連鎖百張百闔為其圏之多也故以百子名之亦非
　其有百圏也其弛張既成大抵如今尖頂圓亭子而
　用青氊通冒四隅上下便于移置耳若今禁中大婚
　百子帳則以錦繡織成百子兒嬉戲狀非若程説矣
太宗興國五年涇州言定縣婦人怒夫前妻之子婦斷
　其喉而殺之下詔曰刑憲之設葢厚于人倫孝慈所
　生實由乎天性矧乃嫡繼之際固有愛憎之殊法貴
　原心理難共貫自今繼母殺傷夫前妻之子及姑殺
　婦者並以凡人論慶厯間寧州童子年九嵗毆殺人
　當棄市帝以童孺爭鬬無殺心止命罰金入死者家
　開封民聚童子教之有因夏楚死者為其父母所訟
　府上具獄當抵死宰相以為可矜帝曰情雖可矜法
　亦難屈命杖脊赦之九重之上乃能究極民情如此
臨安有諺語凡見人不下禮呼曰强團練余不知其所
　自來後得之長老云錢氏有國時攻常州執其團練
　使趙仁澤以歸見王不拜王怒命以刀抉其口至耳
　丞相元徳昭救解云此强團練宥之足以勸忠也遂
　以藥附創送歸於唐故至今以為羙諺
皇朝玉牒昉于至道所載自太祖太宗秦王以下子孫
　凡六百六人公主附之書以銷金花白羅紙黄金軸
　銷金紅羅褾帶複墨漆飾金匣紅綿錦裹金鎖鑰宗
　室始本支次女氏次始生次宗婦次宗女次宫院次
　官爵次壽考次賜賚然秦王以下太祖本支第云同
　姓惟太宗已來稱宗室云
慶元四年九月朔太史言日食于夜而草澤言食在晝
　驗視如草澤言嘉泰二年日食五月朔太史以為午
　正草澤趙大猷言午初三刻食三分詔著作張嗣古
　監視渾儀祕丞朱欽則等覆驗卒如大猷所言史官
　乃抵罪蓋自渡江後厯差多矣
范文正之同寅而失懽于韓魏公程伊川之儒正而見
　誚于蘇子瞻丁謂之小人而始薦于王元之蔡京之
　姦邪而見取于司馬温公李丞相之拮据于建炎而
　有不展之譏韓蘄王之威宣于金敵而有畏懦之議
　皆不知其然而然者也
乾徳四年三月遣僧行勤等一百五十七人訪經西域
　興國五年北天竺僧天息災與施䕶各持梵筴來獻
　及中天竺僧法天有意翻譯乃詔内侍鄭守鈞于太
　平興國寺大殿兩度地作譯經院中設譯經堂其東
　序為潤文堂西序為正義堂七年六月院成召息災
　等三人入院以所賫梵本各譯一經命光禄卿湯悦
　兵部郎張洎潤色法進等筆受綴文慧逹苛證義七
　月十二日息災等各上新譯經二卷詔鏤版入藏自
　是取禁中梵筴藏録半載者譯之每誕聖節五月一
　日即獻新經八年改譯經院為𫝊法院又置印經院
　十月甲申出新譯經五卷示宰相天禧五年十一月
　丁丑以宰臣丁謂王欽若為譯經使四年十二月丙
　子夏竦上譯經音義七十卷景祐二年九月法䕶惟
　淨以華梵對參為天竺字源七卷
冊府元龜凡一千卷三十一部千一百四門門有小序
　譔自李維等六人而竄定于楊億其書止採六經諸
　史國語國䇿管安孟晏淮南吕覽韓詩外𫝊及修文
　御覽藝文𩔖聚初學等書即如兩京雜記明皇雜録
　等皆擯不採其編修官供帳飲饌皆異常等王欽若
　以魏書宋書有索虜島夷之號欲改去王文正公謂
　舊文不可改又如杜預以長歴推甲子多誤皆以誤
　注其下而不改帝下手詔凡悖逆之事不足為訓者
　刪去之復親覽摘其舛誤多出手書詰問或召對指
　示商畧凡八年而成然開卷皆常目所見無罕覯異
　聞不為藝家所重
張佛子名慶京師人也以淳化元年生生三嵗而父母
　俱亡亦無伯仲昆季遂養于外戚趙氏洎長因襲姓
　趙亦未知自明趙氏之鄰有郭榮者世為右軍巡院
　吏趙氏因以慶屬焉郭氏告老慶遂補郭氏之闕實
　祥符三年也慶之司獄常以矜慎自持好潔獄囚必
　親沐之暑月尤數每戒其徒曰人之麗于法豈得已
　哉我輩以司獄為職若不知恤則罪者何所赴愬耶
　飲食湯藥臥具必加精潔常為其徒侮之曰若區區
　為此乃欲要福乎慶亦莫之顧也好看法華經每有
　重囚就戮則為之齋素誦佛一月乃止囚有無辜者
　欲私釋也取具去乃祝之曰若無舉我願以具贖若
　也坐罪後遇囚得報必自免其囚獄有訛鞫者慶以
　至誤于畫條令美言以喻之也不訊考而疑獄常決
　獄官往往屬意焉後慶年八十有二無病而卒其子
　亨官三班借職亨六子洪左藏庫副使鍔鏄鐸元豐
　五年同登黄裳榜鎬鋭並顯薦聞封隂徳有後乃如
　此
轉運使盧之翰為李繼隆誣奏轉運乏糧太宗怒召中
　使取之翰等三人首時丞相吕端不敢言樞密副使
　錢若水犯顔力諍之翰等得免黜為行軍副使後之
　翰于都堂見錢長揖不謝吕丞相在坐謂盧曰君言
　樞相更生耶盧大言曰錢公此舉使明主不拒諫大
　臣敢直言律法無枉濫所當謝者在彼不在翰也吕
　為憮然
太𤣥極為本朝儒舊詆議然司馬温公法之以著濳虚
　邵康節每謂揚雄太𤣥不獨知厯法且知厯理
有仇生者少與富鄭公善後以失懽游于韓公之門未
　幾韓富不協遷怒仇謂背有所短也及魏公卒富公
　至不往弔且欲甘心于仇或謂仇須面詣謝仇曰刺
　骨之恨豈送面可消但富公正人韓公君子短正人
　于君子之前能不入于妒婦之條乎富公聞之于是
　釋然所謂難以情求可以理諭也苐不弔韓公至竟
　為富公身後名累
余嘗見太子玉冊用珉玉簡六十枚前後四枚刻龍填
　金貫以金絲藉以錦褥盛以漆匣裝以金華飾以螭
　首今請用珉簡七十五枚
　
　
　
　
　
　
　
　
　
　
　
　
　楓窻小牘卷下
