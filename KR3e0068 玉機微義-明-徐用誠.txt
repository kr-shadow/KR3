#+TITLE: 玉機微義-明-徐用誠
#+DATE: 2018-05-12 10:17:48
#+SOURCE: github.com/kanripo/KR3e0068 master f406683d                
欽定四庫全書　　　　　子部五
　玉機㣲義　　　　　　　醫家類
　　提要
　　　　(臣/)等謹案玉機㣲義五十卷明徐用誠撰劉
　　　　純續増用誠字彦純㑹稽人純字宗厚咸寧
　　　　人用誠原本名醫學折衷分中風痿傷風痰
　　　　飲滯下泄瀉瘧頭痛頭眩欬逆痞滿吐酸痓
　　　　癘風癎破傷風損傷十七類純以其條例未
　　　　備又益以欬𠻳熱火暑濕燥寒瘡瘍氣血内
　　　　傷虚損積聚消渴水氣脚氣諸疝反胃脹滿
　　　　喉痺淋悶眼目牙齒腰痛腹痛心痛癍疹黄
　　　　疸霍亂厥痺婦人小兒三十三類始改今名
　　　　仍於目録各注續添字以相辨識或於用誠
　　　　原本十七類中有所附論亦注續添字以别
　　　　之是二人相繼而成本書可據明史藝文志
　　　　惟著劉純之名葢失考也其書雖皆採掇諸
　　　　家舊論舊方而各附案多所訂正非餖飣抄
　　　　撮者可比嘉靖庚寅延平黄焯刻於永州首
　　　　載楊士竒序知二人皆明初人士竒序謂二
　　　　人皆私淑朱震亨今觀其書信然又謂北方
　　　　張元素再𫝊李杲三𫝊王好古南方朱震亨
　　　　得私淑焉則於宗派源流殊為舛迕張李王
　　　　之學皆以理脾為宗朱氏之學則以補隂為
　　　　主去河間一派稍近而去潔古東垣海藏一
　　　　派稍逺遺書具存可以覆按王禕青巖叢録
　　　　曰李氏弟子多在中州獨劉氏𫝊之荆山浮
　　　　圖師師至江南𫝊之宋中人羅知悌南方之
　　　　醫皆宗之云云其宗派授受亦極明白士竒
　　　　合而一之誤之甚矣乾隆四十六年十月恭
　　　　校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
玉機微義原序
此編輯於㑹稽徐彦純呉陵劉宗厚續有増益皆明於
醫者凡五十卷門分類集於論病因證治條理粲然既
詳備矣夫醫家神農軒岐伊尹及秦越人張仲景之書
萬世所宗不可易也歴晉唐宋代有明者近代張元素
起北方蓋得神授深造閫奥再傳李明之二𫝊王好古
南方朱彦脩得私淑焉遂為醫家之正派彦純宗厚又
私淑彦脩者也論者謂元素醫家之王道蓋王道以養
民為本元素之法厚脾土為要此知本之務也是編主
素難金匱及元素一派之㫖若諸家治法不倍此者亦
旁采而附益之雖中醫執此施治可以成功如病者有
能知之亦必不為庸醫所誤其所濟利豈小補哉東里
楊士奇
欽定四庫全書
　玉機微義卷一　　　　明　徐用誠　原輯
　　　　　　　　　　　　　劉　純　續増
　中風門
　　中風叙論之始
内經曰風之傷人也或為寒熱或為寒中或為熱中或
為偏枯風善行而數變至其變化乃為他病歴陳五臟
與胃之傷及風病名皆多汗而惡風(詳見本文/)
　按風論發明風邪係外感之病有内外臟腑虚實寒
　熱之不同别無癱瘓痿弱卒中不省僵仆喎邪攣縮
　眩運語濇不語之文後世始與痿證混殽矣
要略云風之為病當半身不遂經絡空虚賊邪不瀉或
左或右邪氣反緩正氣即急正氣引邪喎僻不遂邪在
於絡肌膚不仁在經即重不勝邪入腑則不識人入臟
即難言口吐涎
千金云岐伯中風大法有四一曰偏枯半身不遂二曰
風痱於身無痛四肢不收三曰風懿奄忽不知人四曰
風痺諸痺類風狀
　按後世編集中風方治皆祖要畧巢氏千金之論但
　不當以外中風邪立名而與内臟痿證衮同出治此
　千古之弊也
　　中風脉法
要畧云脉㣲而數中風使然又云頭痛脉滑者中風風
脉虚弱也又寸口脉浮而𦂳寸口脉緩而遲皆曰中風
也
脉經云浮而大者風又浮而緩皮膚不仁風寒入肌肉
又滑而浮散者癱瘓風又診人被風不仁痿蹷其脉虚
者生堅急疾者死
　　中風不治證
髪直吐沫揺頭上竄直視口開手撒眼合遺尿不知人
或面赤如粧或頭面青黒汗綴如珠聲如鼾睡皆不可
治
　　風分在臟在腑之異
病機機要云風本為熱熱勝則風動宜以靜勝其燥是
養血也治須少汗亦宜少下多汗則虚其衛多下則損
其榮宜治在經雖有汗下之戒而有中臟中腑之分中
腑者多著四肢有表證而脉浮惡風寒拘急不仁中臟
者多滯九竅唇緩失音耳聾鼻塞目瞀大便結秘中腑
者宜汗之中臟者宜下之表裏已和宜治之在經當以
大藥養之
發明云中血脉則口眼喎斜中腑則支節廢中臟則性
命危三治各不同中血脉外有六經之形證則從小續命
加減中腑内有便溺之阻隔宜三化湯等通利之外無
六經之形證内無便溺之阻隔宜養血通氣大秦芁湯
羌活愈風湯主之
　按此分在表在裏在經之三證立汗下調養之三法
　可謂開後世之盲聾但所用諸方學者宜詳審之
　　治風不可下論
發明云治風當通因通用惟宜宣發以散之不可便以
苦寒之藥妄下龍麝硃砂牛黄諸鎮墜之藥㵼之
　按此言風本外邪惟宜宣散此風在表之時也如傷
　寒中風𫝊入於胃亦未嘗不可下論中便字妄字可
　見其意便者有早與急之義妄者謂有不當下之義
　　治風不可利小便
如小便少不可以藥利之既以自汗則津液外亡小便
自少若利之使榮衛枯竭無以制火煩熱愈甚當俟熱
退汗止小便自行也兼此證乃陽明經大忌利小便
　　濕病似中風論
元戎云酒濕之為病亦能作痺證口眼喎斜半身不遂
渾似中風舌强不正當㵼濕毒不可作風病治之而汗
也衍義論甚當易簡所言與此相同
　按此則知口眼喎邪半身不遂之病豈止風之一端
　而已况六氣皆能中人其證亦有縱急搐搦不知人
　等證不可不以脉證分别
　　中風先調氣說
嚴用和云人之元氣強壯榮衛和平腠理緻密外邪焉
能為害或因七情飲食勞役致真氣先虚榮衛空疎邪
氣乗虚而入故致此疾若内因七情而得者法當調氣
不當治風外因六滛而得者亦當先調氣後依所感六
氣治之此良法也宜八味順氣散
　按此說真氣先虚榮衛空疎邪氣乘虚而入擴前人
　所未發但既曰虚矣邪又入矣補虚散邪理所當然
　而止曰調者意其謂因病而氣壅不通調其通暢條
　達則真氣自復邪氣自行之義惜乎不能詳也况中
　風治法豈止一端而已
　　氣中論
許學士云世言氣中者雖不見於方書然暴怒傷隂暴
喜傷陽憂愁不已氣多厥逆往往得此疾便覺涎潮昏
塞牙闗𦂳急若便作中風用藥多致殺人惟宜蘇合香
九灌之便醒然後隨寒熱虚實而調之無不愈者經云
無故而瘖脉不至不治自己謂氣暴逆也氣復則己審
如是雖不服藥自可
　按氣中之說即七情内火之動氣厥逆由其本虚故
　也用蘇合香丸通行經絡其决烈之性如摧枯拉朽
　恐血氣虚者非所宜也後云不治自復之意葢儆用
　藥之失實勝誤於庸醫之手也
　　四肢不舉有虚有實
病機云四肢不舉俗曰癱瘓經謂土太過則令人四肢
不舉此真膏粱之疾非肝腎經虚其治瀉令氣弱陽虚
土平而愈三化湯調胃承氣湯選而用之若脾虚亦令
人四肢不舉其治可補十全散加減四物去邪留正
　按四肢不舉世俗皆以為中風病此云脾土太過不
　及皆能致之其可一槩用藥乎
　　論風非外來乃本氣病
發明曰經云陽之氣以天地之疾風名之此中風者非
外來風邪乃本氣病也凡人年逾四旬氣衰之際或因
憂喜忿怒傷其氣者多有此疾壯嵗之時無有也若肥
盛則間有之亦是形盛氣衰而如此治法當和臟腑通
經絡便是治風然亦有賊風襲虚傷之者也治法輕重
有三見前分在經在腑在臟之異
　按此云本氣自病乃與劉河間論内熱所生相合但
　彼云熱而此云虚虚之與熱並行而不相悖也
　　風本於熱論
河間曰風病多因熱甚俗云風者言末而忘其本也所
以中風有癱瘓者非謂肝木之風實甚而卒中之也亦
非外中於風良由將息失宜而心火暴甚腎水虚衰不
能制之則隂虚陽實而熱氣拂鬱心神昏冐筋骨不用
而卒倒無知也多因喜怒悲憂恐五志過極而卒中者
皆為熱甚故也若微則但僵仆氣血流通筋脉不攣緩
者發過如故或熱氣太甚鬱滯不通隂氣暴絶陽氣後
竭而死　痰涎者由熱甚則水化制火而生　偏枯者
由經絡一側得通否者痺而癱瘓也　口噤筋急者由
風熱太甚以勝水濕又津液滯于胸膈以為痰涎則筋
太燥然燥金主於收斂勁切故也　或筋反緩者乃燥
之甚血液衰少也諸筋攣易愈諸筋痿難復以見燥之
㣲甚也
　　治風用汗吐下三法
子和云諸風掉眩皆屬肝木掉揺眩運目喎筋急手搐
瘈瘲皆厥隂肝木之用也經云風滛所勝平以辛凉世
何以熱藥治風邪予治驚風癎病屢用汗吐下三法隨
治愈木鬱達之者吐之令其條達也汗者風隨汗出也
下者推陳致新也失音悶亂口眼喎斜可用三聖散吐
之如牙闗𦂳急鼻内灌之吐出涎口自開也次用通聖
散凉膈散大人參半夏丸甘露飲除熱養液之寒藥排
而用之
　按此法的係邪氣卒中痰涎壅盛實熱者可用否則
　不敢輕易也
　　論中風不當與痿證同治
丹溪曰今世所謂風病大率與諸痿證衮同論治良由
局方多以治風之藥通治痿也古聖論風痿各有條目
源流不同治法亦異夫風病外感善行數變其病多實
發表行滯有何不可局方治風之外又歴述神魂恍惚
起便須人手足不隨神志昏憒癱瘓嚲曵手足筋衰眩
運倒仆半身不遂脚膝軟弱四肢無力顫掉拘攣不語
語澁諸痿等證悉皆治之不思諸痿皆起於肺熱𫝊入
五臟散為諸證其昏惑瘈瘲瞀悶瞀昧暴病鬱冐蒙昧
暴瘖瘈昧皆屬於火曰四肢不舉舌本強足痿不收痰
涎有聲皆屬於土悉是濕熱之病當作諸痿論治若以
外感風邪治之寧免虚虚實實之禍乎若夫岐伯仲景
孫思邈之言風大意似指外之感劉河間之言風明指
内傷熱證實與痿證所言諸痿生於熱相合外感之邪
有寒熱虚實而挾寒者多内熱之傷皆是虚證無寒可
散無熱當作實可瀉
　謹按中風之病古方冠諸方首以其為人之大病也
　夫風乃六淫中之一天之邪氣自外而入者也古人
　用藥皆是發散表邪通行經絡之劑以其自表而入
　亦當自表而出也至於東垣分在經在腑在臟而有
　汗下調養之法可謂詳備精密則又通表裏中三法
　而治矣若劉河間以為熱甚制金不能平木或濕土
　過甚反兼木化皆非外中於風乃因内熱而生迥出
　前古之論我先師丹溪先生謂數千年得經意者河
　間一人耳由是觀之若病從外邪而得元氣壯實者
　當從古方發散之例但用藥不宜小續命湯須分所
　挾有寒熱温凉之異受邪有臟腑經絡之殊若病因
　内熱而生者當從劉河間之論但有用藥不宜如子
　和専以吐汗下為法葢病邪有虚有實難一槩論又
　况痿病實與内熱所生相同醫者須宜識此或問外
　邪之感與内熱之傷何者為多也丹溪曰西北氣寒
　為風所中誠有之矣東南氣温而地多濕有風病者
　非風也皆濕生痰痰生熱熱生風也經曰亢則害承
　廼制是也治痿之法詳見痿條此不贅及
　　内因似中風論(續添/)
盧砥鏡曰經云神傷於思慮則内脫意傷於憂愁則肢
廢魂傷於悲哀則筋攣魄傷於喜樂則皮槁志傷於盛
怒則腰脊難以俛仰也何侍郎有女適夫夫早世女患
十指拳攣掌垂莫舉膚體瘡瘍粟粟然湯劑雜進飲食
頓減幾於半載適與診之則非風也正乃憂愁悲哀所
致耳病屬内因於是料内因藥仍以鹿角膠輩多用麝
香熬膏貼痿垂處漸得掌能舉指能伸病漸近安
　謹按經云風之傷人也為病善行而數變變至他證
　之類故為治不得其病情者往往或以風為他證或
　以他證為風皆不免乎得失之誚惟近代河間東垣
　丹溪諸先生者出始論他證之非中風治法當異此
　又盧氏治例可謂深達病情之機者即河間所論五
　志過極為病之例非真中風也而王安道又曰人
　有卒暴僵仆或偏枯或四肢不舉或不知人或死或
　不死者世以中風呼之而方書亦以中風治之因嘗
　攷諸内經論風為諸證其卒暴僵仆不知人四肢不
　舉者並無所論止有偏枯一語而已及觀千金方則
　皆引岐伯之㫖金匱要畧具脉證邪在絡在經入腑
　入臟之異由是觀之則卒暴僵仆不知人偏枯四肢
　不舉等證固為因風而致者矣乃用大小續命西州
　續命排風八風等諸湯散治之及近代河間東垣丹
　溪三子者出所論始與昔人有異河間主于火東垣
　主于氣丹溪主于濕反以風為虚象而大異于昔人
　矣吁昔人之與三子者果孰是與果孰非與若以三
　子為是則三子未出之前固有從昔人而治愈者矣
　以昔人為是則三子已出之後亦有從三子而治愈
　者矣故不善讀其書者往往不得其奥以余觀之昔
　人與三子之論皆不可偏廢但三子以類乎中風之
　病視為中風而立論故使後人狐疑而不能决殊不
　知因於風者真中風也因火因氣因于濕者類中風
　而非中風也三子所論者自是因火因氣因濕而為
　暴病暴死之證與風何相干哉如内經所謂三隂三
　陽發病為偏枯痿易四肢不舉亦未嘗必因於風而
　後然也夫風火氣濕之殊望聞問切之間豈無所辨
　乎辨之為風則從昔人以治辨之為火氣濕則從三
　子以治如此庶乎析理明而用法當矣惟其以因火
　因氣因濕之證強引風而合論之所以真偽不分名
　實相紊若以因火因氣因濕證分而出之則真中風
　病彰矣所謂西北有中風東南無中風者其然與否
　與斯辨諸子所論名實相紊而不明真中風之異可
　謂精切又何疑丹溪東南無中風之語哉夫風者天
　地之大氣也五運之造化四時之正令耳上下八方
　無所不至者且人在氣中形虚者即感之傷之中之
　有輕重不同實八風虚實之異耳矧有痿濕火熱痰
　氣虚諸證而似中風故古今治例不一是以徐先生
　折衷諸經之㫖辨已上諸證不得與中風同治又豈
　惟三子所論哉然王氏以擴充其例因有是辨亦不
　害其為叮嚀也余嘗居凉州即漢之武威郡也其地
　高阜四時多風少兩土藝粟麥引泉灌溉天氣常寒
　人之氣實腠密毎見中風或暴死者有之葢折風燥
　烈之甚也時洪武乙亥秋八月大風起自西北時甘
　州城外路死者數人余亦始悟經謂西北之折風傷
　人至病暴死之旨不誣丹溪之言有所本也人葢不
　經其所雖審經意故莫不有疑者也吁醫之不明運
　氣造化地理病機之微而欲行通變之法者難矣哉
　中風治法
　　發表之劑
金匱續命湯(千金名西州續命/)治中風痱身不收口不
　能言冐昧不知痛處拘急不能轉側
　　麻黄(三兩去節/)　　　　桂枝(去皮/)　當歸
　　人參　　　石膏(碎綿裹/)炙甘草(各二兩/)
　　川芎(一兩/)　杏仁(去皮尖十四枚/)　　乾薑(二两/)
　右咀水煎
　按心肺脾胃肝之藥也又太陽經血氣藥也
千金大續命湯比前方無人參有黄芩荆瀝(元戎作竹瀝/)
局方小續命湯(出千金/)治卒暴中風不省人事半身不
　遂口眼喎斜手足戰掉語言蹇濇神清氣亂及治諸
　風(云云/)
　　防己　　　肉桂(去粗皮/)杏仁(去皮尖炒黄/)
　　黄芩　　　白芍　　　甘草(煨/)　　川芎
　　麻黄(去節/)　人參(去蘆各一兩/)　　　　防風(兩半/)
　　附子(炮去皮臍半兩/)
　右為粗末毎三錢薑五片棗一枚煎
　按心肺脾胃肝三焦命門藥也
　古今録驗有白术無杏仁　救急無芎藭杏仁只十
　味　延年無防風　機要春夏加石膏知母秋冬加
　桂附芍藥
易老六經加減法(詳見本方/)
　　麻黄續命湯　桂枝續命湯　白虎續命湯
　　葛根續命湯　附子續命湯　羌活連翹續命湯
　按續命湯治太陽外感風邪之藥然外感挾寒者多
　故用桂枝等輩千金等方所收此類之藥甚多無分
　經絡不辨虚實寒熱所謂雖多亦奚以為易老分六
　經庻乎活法也
　丹溪曰局方比要畧少當歸石膏多防風附子防己
　果與仲景意合否也仲景謂汗出則止藥局方則曰
　久服差又曰治諸風似皆非仲景意然麻黄防己可
　久服乎諸風可通治乎
局方排風湯治風虚冷濕邪氣入臟狂言妄語精神錯
　亂及五臟風發等證(詳見本方/)
　　白蘚皮　　當歸(酒浸/)　肉桂　　　白芍
　　杏仁　　　甘草(炒/)　　防風　　　芎藭
　　白术(各二兩/)獨活　　　麻黄(去根節/)茯苓(各三/兩)
　右粗末毎服三錢薑四片水煎
　丹溪曰此云治邪氣入臟而又曰風發又似有内出
　之意夫病既在五臟道逺而所感深用麻黄以發其
　表寧不犯誅伐無過之戒乎
　按此與小續命相類而無所發明因世俗用之故收
　入其餘雷同發散風寒者並畧去
寳鑑秦芁升麻湯治風寒客手足陽明經口眼喎斜惡
　風寒四肢拘急脉浮𦂳
　　升麻　　　乾葛　　　甘草　　　芍藥
　　人參(各半兩/)秦芁　　　白芷　　　防風
　　桂枝(各三錢/)
　右咀毎一兩連鬚葱白二根同煎
　按此治風寒外入陽明經即小續命之變法也古人
　續命雖有加減之不同大抵多因太陽一經之藥今
　特留此方以見風邪所傷有六經之異也
寳鑑不換金丹退風散熱
　　羌活　　　川芎　　　白附子　　烏頭
　　藿香葉　　蝎稍(各半兩/)荆芥穗　　天麻
　　炙甘草　　殭蠶(各一兩/)薄荷(三兩/)　防風(一兩/)
　右為末煉蜜丸彈子大毎一丸細嚼茶酒任下塗喎
　處亦可
　按古方治風解表多兼用熱劑至守真開發凉劑始
　行然此等方極多姑存此以見意若防風通聖散治
　風熱雖佳則又表裏之劑也
　　攻裏之劑
機要三化湯中風外有六經之形證先以加減續命湯
　治之内有便溺之阻隔者此方主之
　　厚朴　　　大黄　　　枳實　　　羌活(各八/分)
　右剉毎服一兩水煎
　此治風邪入裏之下藥也即傷寒用承氣之意非内
　實者不可
子和搜風丸治風熱上攻眼昏耳鳴鼻塞頭痛眩運痰
　逆涎嗽心腹痞痛大小便結滯
　　人參　　　茯苓　　　天南星　　薄荷(各半/兩)
　　乾生薑　　寒水石　　生白􁦝(各一兩/)
　　蛤粉　　　黄芩　　　大黄(各一兩/)滑石
　　牽牛(各四兩/)藿香(一分/)　半夏(一兩/)
　右為末水丸小豆大生薑湯下日三
　按此方名為搜風其實乃下實熱痰之藥
　　發表攻裏之劑
宣明防風通聖散治一切風熱
　　防風　　　川芎　　　當歸　　　芍藥
　　大黄　　　芒硝　　　連翹　　　薄荷
　　麻黄(各半兩/)甘草(二兩/)　石膏　　　桔梗
　　黄芩(各一兩/)滑石(三兩/)　白术　　　山梔
　　荆芥穗(各半兩/)　一方去芒硝加牛膝人參半夏
　右咀末生薑煎
　按此乃肺脾膀胱胃肝心經之藥也又表裏血氣之
　藥也海藏云防風麻黄汗劑也大黄芒硝下劑也梔
　子滑石利小便也發表攻裏合而並進故治雜病則
　佳治傷寒傷風有失仲景云發表攻裏本自不同在
　大定間此藥盛行於世而多效何哉當時雖市井之
　徒口腹備衣著全但志樂而形不苦然是凉亦多效
　而少失變亂之際虀鹽糟糠有所不充加以天地肅
　殺之運敢用凉藥如平泰之世耶故多失而少效有
　如仲景用桂枝當漢之末也韓祗和戒桂枝當宋之
　隆時時世之異不可不知
川芎石膏湯治風熱
　　防風通聖散去朴硝麻黄加人參寒水石甘菊砂
　　仁
　右為末水煎
　按此乃通聖散加減藥法劉張此等方極多兹不詳
　録
　　調血養血諸劑
機要大秦艽湯治中風外無六經之形證内無便溺之
　阻隔知是血弱不能養於筋手足不能運口强不能
　語言宜養血而筋自榮也
　　秦艽　　　石膏(各二兩/)甘草　　　川芎
　　當歸　　　芍藥　　　羌活　　　獨活
　　防風　　　黄芩　　　白芷　　　生地黄
　　熟地黄　　白茯苓　　白术(各一兩/)細辛(半兩/)
　　　春夏加知母一兩
　右剉毎服一兩水煎天隂雨加生薑七片
羌活愈風湯療腎肝虚筋骨弱語言難精神昏憒此藥
　安心養神調隂陽無偏勝治中風内外無邪服此藥
　以行中道
　　羌活　　　甘草(炙/)　　防風　　　蔓荆子
　　川芎　　　熟地黄　　細辛　　　枳殻
　　人參　　　麻黄　　　甘菊　　　薄荷
　　拘杞　　　當歸　　　知母　　　地骨皮
　　黄茋　　　獨活　　　白芷　　　杜仲
　　秦艽　　　柴胡　　　半夏　　　前胡
　　厚朴　　　防己(各二兩/)白茯苓　　黄芩
　　芍藥(各三兩/)桂(一兩/)　　生地黄　　石膏
　　蒼术(各四兩/)　天隂雨加生薑
　右毎服一兩水煎如微汗加麻黄如通利加大黄更
　有四時加減法
　就以此湯嚥下四白丹清肺養魄二丹元安神定志
　和血是動以安神靜以清肺
天麻丸治風因熱而生熱勝則動宜以靜勝其躁是養
　血也此藥行榮衛壯筋骨
　　天麻　　　牛膝(各六兩同酒浸三日焙乾/)
　　萆薢(另研細/)𤣥參(各六兩/)附子(一兩炮/)杜仲(七兩/)
　　羌活(十四両或十五兩/)　生地黄(一斤/)當歸(十兩/)
　　　一方有獨活五兩去腎間風
　右為細末蜜丸桐子大常服五七十丸病大至百丸
　空心食前温酒或白湯下良久則食服藥半月後覺
　壅塞以七宣九疎之
　按己上三方東垣云調經養血安神之劑然風而挾
　虚理宜補養仲景治風虚脚氣用八味丸畧露端緒
　而世人莫能擴充之也局方骨碎補丸治肝腎風虚
　換腿丸治足三隂經虚尃用疎通燥疾之藥既失之
　矣此三方較之局方雖優亦所得不償所失也何以
　為然秦艽湯愈風湯雖皆有補血之藥而行經散風
　之劑居其大半將何以養血而益筋骨也天麻丸養
　血壯筋骨庶幾近理
　　理氣之劑
局方烏藥順氣散治風氣攻注四支骨節疼痛遍身頑
　麻及療癱瘓語言蹇澁脚氣步履艱難脚膝痿弱
　　麻黄　　　陳皮　　　烏藥(去木各二兩/)
　　白殭蠶(去絲觜炒/)　　　乾薑(炮半兩/)川芎
　　枳殻(麩炒/)　甘草(炒/)　　白芷　　　桔梗(各一/兩)
　右為細末毎服三錢水一盞生薑三片棗一枚煎服
　按嚴氏調氣之設或出於此也太隂陽明氣藥也藥
　性主治恐未必然
嚴氏八味順氣散
　　白术　　　白茯苓　　青皮　　　香白芷
　　陳皮　　　烏藥　　　人參(各一兩/)甘草(炙半/兩)
　右為末毎服三錢水煎
　按嚴氏謂真氣虚而得此疾法當調氣故用此藥補
　虚行氣雖此論迥出前人其用藥則未也何者四君
　子補脾胃中氣藥也更用白芷去手陽明經風烏藥
　通腎胃間氣陳皮理肺氣青皮泄肝氣若風果在手
　陽明經而肝肺腎胃之氣實者可用但人身經有十
　二皆能中邪五臟之氣互有勝負此方安能盡其變
　乎又况真氣先虚之人亦難用此也
　　理血之劑
良方治風六合湯治風虚眩運　機要同四物四兩
　　秦芁一作防風　羌活
　右粗末水煎服
愈風湯療産後中風口噤手足瘈瘲如角弓狀亦治血
　暈四支強直
　　荆芥(畧炒為末/)
　右毎服三錢豆淋酒調下用童便亦可其效如神
治婦人産後中風口吐涎手足瘈瘲
　　當歸　　　荆芥(等分/)
　右為細末毎服二分水一盞酒少許煎七分灌下之
　咽即醒
　按風本陽邪故内經曰陽受風氣又曰賊風虚邪者
　陽受之所以諸方皆用氣分之藥多血分之藥少惟
　此二方以産後得疾多因血虚故専用行血之藥
　　通關透肌骨之劑
局方至寳丹療卒中急風不語中惡氣絶又療心肺積
　熱及小兒諸癎急驚心熱(詳見本方/)
　　安息香一兩半為末以無灰酒攪澄飛過濾去砂
　　石約取淨數一兩慢火熬成膏子
　　生烏犀角　生玳瑁屑　琥珀　　　硃砂
　　雄黄(各一兩/)龍腦　　　麝(各一分/)　牛黄(半兩/)
　　銀箔　　　金箔(各五十片一半為衣/)
　右將生犀玳瑁為細末入餘藥研匀將安息香膏重
　湯煮凝成後入諸藥和搜成劑入不津器中盛並旋
　丸如桐子大
牛黄清心丸治諸風瘓瘲不隨語言蹇澁心怔徤忘恍
　惚去來頭目眩冐胸中煩鬱痰涎壅塞精神昏憒(云云/)
　　牛黄(一兩二錢/)　　　　龍腦　　　麝香
　　羚羊角末(各一兩/)　　　當歸　　　防風
　　黄芩　　　白术　　　麥門冬　　白芍(各兩/半)
　　柴胡　　　桔梗　　　白茯苓　　杏仁
　　芎藭(各一兩二錢半/)　　肉桂　　　大豆卷
　　阿膠(各一兩七錢半/)　　蒲黄　　　人參
　　神麯(各二兩半/)　　　　雄黄(八錢/)　甘草(五兩/)
　　白斂(七錢半/)乾薑(七錢半/)犀角末(二兩/)
　　乾山藥(七兩/)金箔(一千二百片内四百片為衣/)
　　大棗(一百核蒸熟去皮核研爛成膏/)
　右為細末煉蜜與棗膏丸毎兩作一十丸用金箔為
　衣毎服一丸温水化下食逺服(詳見本方/)
　發明云凡用丹劑者為風入骨髓不能得出故用龍
　麝牛雄犀珀珠金皆入骨髓透肌膚之劑使風邪得
　以外出也若中血脉中腑之病初不宜用龍麝牛黄
　恐引風入骨髓如油入麪莫之能出若中臟痰涎昏
　冐煩熱者宜用之下痰鎮墜清神
　　治痰通經諸方
局方青州白丸子治半身不遂口眼喎斜痰涎壅塞手
　足頑麻
　　半夏(七兩水洗過生用/)　南星(三兩生用/)
　　川烏頭(半兩去皮臍生用/)白附子(一兩生用/)
　右製度丸法見局方
三生飲治卒中昏不知人口眼喎斜半身不遂并痰厥
　氣厥
　　南星(一兩生用/)　　　　川烏(去皮生用/)
　　附子(去皮生用各半兩/)　木香(二錢半/)
　右毎服五錢水二盞薑十片煎八分服
　按中風之病多因痰得己上二方乃行經治寒痰之
　藥也相類之方極多兹不再録
局方省風湯治中風口噤口眼喎斜筋脉攣急抽掣疼
　痛風盛痰實
　　防風　　　南星(生用各四兩/)　　　黄芩
　　半夏(水浸洗生用/)　　　甘草(生用各二兩/)
　右生薑煎湯滓毎半兩
　按此治風痰挾熱之藥也
濟生導痰湯治痰涎壅盛或胷膈留飲痞塞(方見痰門/)
　按此治痰泄痞之藥世俗用之者衆姑存之
千金地黄煎治熱風心煩悶及脾胃間熱不下食
　　生地黄汁　枸杞子汁(各二升/)　　　生薑汁
　　酥(各三升/)　天門冬　　人參(各半斤/)茯苓(六兩/)
　　荆瀝(五升/)　大黄　　　梔子(各四兩/)竹瀝(五升/)
　右十一味以五物為細末先煎地黄等汁成煎内藥
　末調服方寸日再漸加至三以利為度
竹瀝湯治四肢不收心神恍惚不知人不能言
　　竹瀝(二升/)　生葛汁(一升/)生薑汁(三合/)
　右三味相和温暖分三服
荆瀝湯凡患風人多熱常宜服此
　　荆瀝　　　竹瀝　　　生薑汁(各五合/)
　右三味相和温暖為一服
三因小竹瀝湯治中風涎潮譫語昏塞四肢縱緩
　　秦艽(去苗/)　防風(去蘆/)　附子(炮去皮臍/)
　　獨活(各一錢/)
　右咀以水四盞煎至二盞入生地黄汁淡竹瀝各半
　􁑭再煎去滓分四服無時
　丹溪曰竹瀝本草言大寒其意以與石膏芩連同類
　而諸方治産後胎前諸病及金瘡口噤與血虚自汗
　消渴尿多皆是隂虚之病無不用之何世俗因其大
　寒二字棄而不用内經云隂虚則發熱夫寒而能補
　正與病對竹瀝味甘性緩能除隂虚之有大熱者大
　寒言其功也非以氣言也又况假火而成何寒之有
　按竹瀝等方兼大黄附子者分寒熱之異用兼荆瀝
　者視痰氣之虚實葛汁秦艽獨活地黄門冬等又隨
　經而用也不可不知
　　雜方
衍義治風涎潮塞氣不通
　　皂角(炙一兩/)白􁦝(生半兩/)輕粉(半錢/)
　右末水調一二錢灌之須㬰吐涎用􁦝者分膈下涎
　也
易簡稀涎散治中風四肢不收涎潮膈塞氣閉不通
　　晉􁦝(二兩/)　猪牙皂角
　右為細末毎服一錢至二錢温水調下
寳鑑分涎散治中風涎潮作聲不得口噤手足搐搦
　　藿香　　　乾蝎　　　白附　　　　南星
　　硃砂　　　膩粉　　　粉霜(各二兩/)
　右研和匀毎服一錢至二錢薄荷湯調下未吐利再
　服
千金葈耳散治諸風
　右以葈耳葉曝燥為末酒調服方寸匕日三若吐逆
　者蜜和為丸服十丸准前汁一方寸匕日三
濟生稀薟丸
　右以稀薟草五月五日六月六日採葉九蒸九曝凡
　蒸用酒蜜洒晒乾為末蜜丸桐子大空心酒下百丸
聖惠方治中風口喎
　巴豆七箇去皮爛研如左喎塗右手心右塗左仍以
　煖水一􁑭安向手心須㬰便正洗去藥頻抽掣手中指
宣明防風天麻散治風麻痺走注肢節疼痛中風偏枯
　或暴瘖不語内外風熱壅滯解昏眩西北方人多用
　之與後方同
　　防風　　　川芎　　　天麻　　　白芷
　　小川烏　　白附子　　荆芥穗　　當歸
　　甘草　　　羌活(各半兩/)滑石(二兩/)
　右為末熱酒化蜜少許調半錢加至一錢覺藥力運
　行微麻為度或蜜丸彈大熱酒化下一丸或半丸白
　湯化下亦得
經驗如聖散治中風身體麻木走動眩運頭疼牙闗𦂳
　急手足搐搦涎潮悶亂及破傷風一切證
　　蒼术(一斤/)　川芎(八兩/)　細辛(四兩/)　防風
　　白芷(八兩/)　草烏(四兩/)　川烏(五兩/)　天麻(二兩/)
　右為末毎服半錢或一錢温酒調下茶清亦得如風
　狗蛇蝎等所傷先用漿水口含洗净用此貼上仍服
　之至效金瘡血出不止貼上立定
　　灸法
風中脉則口眼喎斜　中腑則肢體廢　中臟則性命
　危　凡治莫如以上發表調氣血治痰諸法然此可
　扶持疾病若要收全功火艾為良也
灸風中脉口眼喎斜
　聽㑹二穴在耳前䧟者中張口得之有穴動脉應手
　頰車二穴在耳下二韭葉䧟者宛宛中開口得之
　地倉二穴在横口吻旁四分外近下有脉微動者是
　凡喎向右者為左邊脉中風而緩也宜灸左喎䧟中
　二七壯
　喎向左者為右邊脉中風而緩也宜灸右喎䧟中二
　七壯
灸風中腑手足不遂等疾
　百㑹一穴在頂中央旋毛中
　肩髃二穴在肩端兩骨間䧟者宛宛中舉臂取之
　曲池二穴在肘外輔骨屈肘曲骨中以手拱胷取之
　紋頭陷中是
　風市二穴在膝外兩筋間平立舒下兩手着腿當中
　指頭者宛宛中
　足三里二穴在膝下三寸脛骨外大筋内筋骨之間
　陷者宛宛中舉足取之
　絶骨二穴在足外踝上三寸動脉中
　凡覺手足痺或不仁或痛良久乃己此將中腑之候
　宜灸此七穴病在左則灸右在右則灸左
灸風中臟氣塞涎上不語昏危者下火立效
　百㑹一穴如前
　風池二穴在顳顬後髪際䧟中
　大椎一穴在項後第一顀上䧟者是
　肩井二穴在肩上䧟罅缺盆上大骨前一寸半以三
　指按之當其中指下陷者中舉臂取之
　曲池二穴如前
　間使二穴在掌後三寸兩筋間䧟中
　足三里二穴如前
　凡覺心中憒亂神思不怡或手足麻痺此將中臟之
　候不問是風與氣可速灸此七穴但依次第灸之各
　五七壯日别灸之隨年壯止如素有風人尤宜留意
　此灸法可保無虞此法能灸猝死經云凡人風發強
　忍怕痛不肯灸忽然猝死謂是何病風入臟故也
　
　
　
　
　
　
　
　
　
　
　玉機微義卷一
欽定四庫全書
　玉機微義卷二　　　　明　徐用誠　原輯
　　　　　　　　　　　　　劉　純　續増
　痿證門
　　諸痿因肺熱相𫝊
内經曰肺熱葉焦五臟因而受之發為痿蹷心氣熱生
脉痿故脛縱不任地肝氣熱為筋痿故宗筋弛縱脾氣
熱生肉痿故痺而不任腎氣熱生骨痿故足不任身然
治痿獨取陽明陽明者五臟六腑之海主潤宗筋宗筋
主束骨而利機闗也云云故陽明虚則宗筋縱帶脉不
引故足痿不用也(詳見本文/)
　　痿因内臟不足所致
陳無擇云人身有皮毛血脉筋膜肌肉骨髓以成其形
内則有肝心脾肺腎以主之若隨情妄用喜怒勞逸致
内臟精血虚耗使皮血筋骨肉痿弱無力以運動故致
痿躄狀與柔風脚氣相類柔風脚氣皆外所因痿則内
臟不足之所致也
　　痿因血少
原病式曰病痿皆屬肺金大抵肺主氣病則其氣膹鬱
至於手足痿弱不能收持由肺金本燥燥則血液衰少
不能營養百骸故也
　　治痿與治痺不同
張子和曰痿因肺熱相𫝊四臟其脉多浮而大今人便
作寒濕脚氣治之驟用燥藥針艾湯蒸痿弱轉甚此證
與治痺頗異風寒濕痺猶可蒸湯燔灸惟痿因熱而成
若作寒治是殺之也
　　治痿大法
丹溪曰内經痿論肺熱葉焦五臟因而受之發為痿躄
又曰諸痿皆屬於土指病之本在肺也又曰昏惑又曰
瘈瘲曰瞀悶曰瞀眛曰暴病皆屬於火又曰四支不舉
曰舌本强曰足痿不收曰痰涎有聲皆屬於土又禮記
注曰魚肉天産也以養陽作陽徳以為倦怠悉是濕熱
之病當作諸痿治之何局方治風之方兼治痿者十居
八九不思諸痿皆起於肺熱𫝊入五臟散為諸證大抵
只宜補養若以外感風邪治之寧免實實虚虚之禍乎
或曰諸風掉眩皆屬於肝諸暴强直皆屬於風至於振
掉不能久立善暴僵仆皆以木病風者木之氣何為皆
屬於火曰舌本强痰涎有聲何為皆屬於土痿論未嘗
言及而吾子合火土二家之病而又與倦怠並言總作
諸痿治之何也予曰按原病式曰風病多因熱甚俗云
風者言末而忘其本也所以中風而有癱瘓諸證者熱
甚故也又病源曰脾之脉連舌本散舌下今脾濕受邪
故舌强又河間曰胃膈熱甚火氣炎上故津液湧而為
痰涎潮上因甚稠粘難出故作聲也一以屬脾一以屬
胃熱謂之屬火與上不亦宜乎或曰内經治痿之法獨
取陽明何也曰諸痿生於肺熱只此一句便見治法大
意經曰東方實西方虚㵼南方補北方此固是就生尅
言補瀉而大經大法不外於此五行之中惟火有二腎
雖有兩水惟其一陽常有餘隂常不足故經曰一水不
能勝二火理之必然金體燥而居上主氣畏火者也土
性濕而居中主四支畏本者也火性炎上若嗜欲無節
則水失所養火寡于畏而侮所勝肺得火邪而熱矣木
性剛急肺受邪熱則金失所養木寡于畏而侮所勝脾
得木邪而傷矣肺熱則不能營攝一身脾傷則四支不
能為用而諸痿之病作瀉南方則肺金清而東方不實
何脾傷之有補北方則心火降而西方不虚何肺熱之
有故陽明實則宗筋潤能束骨而利機關矣治痿之法
無出於此駱龍吉亦曰風火相熾當滋腎水東垣先生
取黄柏為君黄茋等補藥為輔佐而無一定之方有兼
痰積者有濕多者有熱多者有濕熱相半者有狹寒者
臨病製方其善於治痿乎雖然藥中肯綮矣若將理失
宜聖醫不治也但是患痿之人若不淡薄食味吾知其
必不能安全也
　謹按五痿等證内經特立篇目所論至詳後代諸方
　獨於此證槩多缺畧攷其由皆因混入中風條内故
　也丹溪先生痛千古之弊憫世之罹此疾者多誤于
　庸醫之手故叮嚀告戒極其明白有志之士必當於
　此究心焉若夫陳無擇謂痿因内臟不足所致誠得
　之矣然痿之所不足者乃隂也血也而諸方悉是補
　陽補氣之劑能免實實虚虚之患乎且無擇以二因
　立方可謂諸方之冠其餘此證猶且未明况求之於
　他者乎
　痿證治法
　　雜方
東垣清燥湯治濕熱成痿以燥金受濕熱之邪是絶寒
　水生化之源絶則腎虧痿厥之病大作腰以下痿軟
　癱瘓不能動
　　黄茋(一錢半/)蒼术(一錢/)　白术　　　橘皮
　　澤瀉(各半錢/)五味子(九箇/)人參　　　白茯苓
　　升麻(各三分/)麥門冬　　當歸身　　生地黄
　　麯末　　　酒黄柏　　猪苓(各二分/)柴胡
　　黄連　　　甘草(炙各一分/)
　右咀毎半兩水煎空心熱服
徤步丸治膝中無力屈伸不得腰背腿脚沉重行步艱
　難
　　羌活　　　柴胡　　　炒滑石　　甘草(炙/)
　　𤓰蔞根(酒洗各半錢/)　　防風(三錢/)　澤瀉(三錢/)
　　酒苦參　　川烏(各一錢/)肉桂(半錢/)　酒防己(一/兩)
　右為細末酒糊為丸桐子大七十丸空心煎愈風湯
　送下
三因加味四斤丸治腎臟肝虚熱淫于内致筋骨痿弱
　不能勝持
　　蓯蓉(洒浸/)　牛膝(酒浸/)　天麻　　　乾木𤓰
　　鹿茸(燎去毛切酥炙/)　　兔絲子(酒浸軟另研細/)
　　熟地黄　　五味子(酒浸各一分/)
　右為末蜜丸桐子大五十丸温酒米飲下食前
　按此方云熱淫于内而用温補何也然隂血衰弱血
　不養筋筋緩不能自勝持陽燥熱淫于内故用此養
　陽滋隂隂實則水升火降矣
　
　
　
　
　
　
　
　
　
　
　
　
　玉機微義卷二
欽定四庫全書
　玉機微義卷三　　　　明　徐用誠　原輯
　　　　　　　　　　　　　劉　純　續増
　傷風門
　　叙風之為病
内經曰風為百病之長又曰風勝則動又曰賊虚邪者
陽受之又曰傷於風者上先受之
　按風本陽邪故善動善變甚傷於陽者所以各從其
　類也
脉經云脉浮而大者風
傷寒論云太陽病脉浮而緩者名曰中風又云太陽中
風陽浮而隂弱
　論傷風與傷寒六經轉變相同
陳無擇云經曰春傷於風乃四時之序也或表中風在
經絡中循經流注以日𫝊變與傷寒無異但寒泣血故
無汗惡寒風散氣故有汗惡風為不同仲景太陽經分
傷寒傷風不同而後人纂集者不分門類但以傷寒暑
濕時氣疫沴凡太陽病皆謂之傷寒今别立傷風一門
且依先哲以太陽經為始分注六經學者當自知
　按此分傷風六經用藥可謂發諸家之未備在足太
　陽膀光經用桂枝湯足陽明胃經用杏子湯足少陽
　膽經用柴胡加桂湯足太隂脾經用桂枝芍藥湯足
　少隂腎經用桂附湯足厥隂肝經用八物湯其方以
　桂枝湯三味加以各經之藥皆是辛温解散之劑然
　既云與傷寒𫝊變相似此六方亦可以盡其變也學
　者當求仲景之法以調治之可也今不載其方(詳見/)
　(本文/)
　謹按傷風一證仲景與傷寒同論其藥雖有麻黄桂
　枝之分至於𫝊變之後亦未嘗悉分之也諸家之論
　皆與感冐四氣并中風條内衮同出治惟陳無擇别
　立傷風一方在四淫之首且依傷寒以太陽為始分
　注六經可謂詳密但以風本外邪諸方例用解表發
　表而治然受病之源亦有不同者且風為天地浩蕩
　之氣四時八風之變未嘗無也然人亦未嘗悉傷之
　也間有受傷者皆因不能法道清淨腠理不密表上
　陽虚之所致也内經曰清淨則内腠閉拒雖有大風
　苛毒弗之能害是也又有内挾痰熱其氣拂鬱風邪易
　於外束者若表虚受風専用發表之藥必致汗多亡
　陽之證若内挾痰熱而受風者亦宜内外交治不可
　専於解表也或曰此云表虚與成無已注傷寒中風
　表虚同與予曰不同也彼以太陽中風而於有汗無
　汗分虚實實者加麻黄虚者加葛根俱解表也此云
　表虚者當固守衛氣而散風者也
　傷風治法
　　辛温解表之劑
仲景桂枝湯治太陽經傷風自汗
　　桂枝　　　芍藥(各三兩/)甘草(一兩/)
　右咀生薑三片棗一枚煎
　按此發散足太陽經風邪之藥也
局方神术散治傷風頭痛鼻塞聲重
　　蒼术(五兩/)　藳本　　　白芷　　　細辛
　　羌活　　　川芎　　　甘草(炙各一兩/)
　右為末三錢水一盞薑三片葱三寸煎傷風鼻塞葱
　茶調下
　按此足太陽少隂手陽明經藥也
　　辛平解表之劑
消風百解散治頭疼發熱欬嗽鼻塞聲重
　　荆芥　　　白芷　　　陳皮　　　麻黄
　　蒼术　　　甘草
　右咀薑三片葱白三根煎
　按此手太隂陽明經藥也
川芎茶調散治諸風上攻頭目昏疼鼻塞聲重
　　薄荷(八兩/)　荆芥　　　川芎(各四兩/)羌活
　　白芷　　　甘草(各二兩/)防風(一兩半/)細辛(一兩/)
　右為末毎服二錢食後茶調下
　按此足太陽少隂手太隂陽明厥隂經藥也
消風散治諸風上攻頭目昏眩項背拘急鼻塞聲重及
　皮膚頑麻瘙痒癮疹婦人血風
　　荆穗　　　甘草(炙/)　　陳皮(去白/)　厚朴(各半/兩)
　　白殭蠶　　人參　　　茯苓　　　防風
　　芎藭　　　藿葉　　　蟬蛻(去土炒/)羌活(各二/兩)
　右為末毎服二錢荆芥茶清調下瘡癬温酒調下
金沸草散治肺經受風頭目昏疼咳嗽聲重涕唾稠粘
　　荆芥穗(四兩/)前胡(三兩/)　旋覆花(三兩/)麻黄(三兩/)
　　甘草(炙/)　　赤芍　　　半夏(各一兩/)
　右咀薑三片棗一枚煎服活人書減麻黄赤芍加細
　辛赤伏苓
　按此手足太隂經藥出陽明旋覆代赭石例解利痰
　飲之藥也
　　辛凉解表之劑
柴胡升麻湯治頭痛壯熱惡風體疼鼻塞咽乾痰盛欬
　嗽涕唾稠粘
　　柴胡　　　前胡　　　黄芩(各六兩半/)
　　荆芥(七兩半/)赤芍　　　石膏(各十兩/)升麻(五兩/)
　　桑白皮　　乾葛
　右咀薑三片䜴十粒水煎
　按此足少陽陽明經藥也
　　辛凉解表攻裏之劑
錢氏大青膏發散風邪
　　天麻(一錢/)　麝(一字匕/)　白附子末(生用一錢半/)
　　朱砂(研一字/)青黛(研一錢/)天竺黄(一字七/)
　　蝎尾(去毒生半錢/)　　　烏稍蛇肉(半錢/)
　右同再研細生蜜和成膏毎服半皂子大至一皂子
　大月中兒粳米大大人彈子大同牛黄膏温薄荷水
　化下一處服之
宣明防風通聖散　　方見中風門
　謹按傷風諸方俱是解表之劑蓋以風從外入之邪
　也其所挾有寒熱温凉之不同故此分辛温辛平辛
　凉之異然風雖外邪傳變入裏亦宜隨證施治錢仲
　陽論傷風當發散者用大青膏解不散有下證者用
　大黄丸可謂得仲景之奥矣諸方於此俱未曽論及
　也又前論表虚受風與内挾痰熱之方亦未詳備學
　者當自求之所謂大黄丸亦附於後
　　大黄　　　黄芩
　二味各等分水丸
　
　
　
　
　
　
　玉機微義卷三
欽定四庫全書
　玉機微義卷四　　　　明　徐用誠　原輯
　　　　　　　　　　　　　劉　純　續増
　痰飲門
　　痰飲脉法
要畧云脉雙弦者寒也皆大下後善虚脉偏弦者飲也
　肺飲不弦但苦喘氣短　又云脉浮而細滑者傷飲
　脉弦數有寒飲冬夏難治　脉沉而弦者懸飲内痛
　其人短氣四支歴節痛脉沉者有留飲
陳無擇云飲脉皆弦㣲沉滑　或云左右闗脉大者膈
上有痰也可吐之
病人百藥不效闗上脉伏而大者痰也眼皮及眼下如
灰烟黒者痰也
　　仲景四飲
要畧云四飲者懸飲留飲支飲痰飲是也其人素盛今
痩水走腸間瀝瀝有聲謂之痰飲飲後水流在脇下欬
唾引痛謂之懸飲飲水流於四支當汗出而不汗身體
重痛謂之溢飲欬逆倚息短氣不得卧其形如腫謂之
支飲又有留飲者背寒如手大或短氣而渴四支歴節
疼脇下痛引缺盆欬嗽則轉甚又有伏飲者膈滿嘔吐
喘咳發則寒熱腰背痛目泪出其人振振惡寒身瞤惕
病溢飲者當發其汗懸飲者法當下之痰飲者當以温
藥和之
　按古方謂四飲生六證者即四飲加伏飲留飲也或
　云五飲者即留飲伏飲合為一證也三因為痰飲用
　温藥從小便去之支飲則隨證汗下以補四飲之治
　法愚嘗觀仲景治飲諸方之意在表者汗之在裏者
　下之挾濕則分利之寒熱温涼隨其所屬以治之何
　必拘此四證
　　痰分三因
陳無擇云人之有痰飲者由榮衛不清氣血濁敗凝結
而成也内則七情汩亂臟氣不行鬱而生涎涎結為飲
為内所因外則六淫侵冐𤣥府不通當汗不泄蓄而為
飲為外所因或飲食過傷色慾無度運動失宜津液不
行聚為痰飲屬不内外因其為病也為喘為欬為嘔為
泄為眩暈嘈煩忪悸愪㦜寒熱疼痛腫滿攣癖癃閉痞
鬲如風如癲未有不由痰飲所致
　按此分三因為病之状至為切當而其論中所引三
　因之藥有外因而用裏藥者有内因而用表藥者其
　意詳見方後論中
　　論治痰理氣之論
嚴氏云人之氣道貴乎順順則津液流通决無痰飲之
患古方治飲用汗下温利之法愚見不若以順氣為先
分導次之氣順則津液流通痰飲運下自小便中出矣
　按嚴氏謂氣順則痰自下之說葢以人之七情鬱結
　氣滯生涎聚為痰飲治者能使氣道通利則痰自降
　下也然有病人元有痰積其氣因痰而結滯者豈但
　理氣而痰能自行耶必先逐去痰結則滯氣自行豈
　可専主一說又云人身無倒上之痰天下無逆流之
　水此乃齊東之語夫水性潤下搏而躍之則可使過
　顙痰性順下被火泛上亦可至巔今庸醫莫察其義
　又毎口誦以語人良可悲夫
　　論痰為諸病
王隱君論云痰證古今未詳方書雖有五飲痰諸飲之
異而莫知其為病之源或頭風眩目運耳鳴或口眼蠕
動眉稜耳輪俱痒或痛或四支游風腫硬而似疼非疼
或為齒頰痒痛牙齒浮而痛痒不一或噫氣吞酸心下
嘈雜或痛或噦或咽嗌不利咯之不出嚥之不下其痰
似墨有如破絮挑膠蜆肉之狀或心下如停冰鐡心氣
冷痛或夢寐竒怪之狀或足腕酸軟腰腎骨節卒痛或
四支筋骨疼痛難名並無常所乃至手麻臂疼狀若風
濕或脊上毎日一條如線之寒起者或渾身習習如卧
芒刺者或眼粘濕痒口縻舌爛喉痺等證或遶項結核
狀若瘰􁣲或胸腹間如有二氣交紐噎塞煩悶有如烟
火上衝頭面烘熱或為失志顛狂或中風癱瘓或勞瘵
荏苒之疾或風毒脚氣或心下怔忡如畏人捕或喘𠻳
嘔吐或嘔冷涎緑水黒汁甚為肺癰腸毒便膿攣跛葢
内外為病百般皆痰所致其狀不同難以盡述葢津液
既凝為痰不復周潤三焦故口燥咽乾大便秘面如枯
骨毛髪焦槁婦人則因此月水不通若能逐去敗痰自
然服餌有效余嘗用一藥即衮痰丸以愈諸疾不可勝
數矣今特相𫝊於世云
脉經云病人一臂不遂時復移在一臂其脉沉細非風
也必有飲在上焦
活人書云中脘有痰亦令人憎寒發熱惡風自汗胸膈
痞滿有類傷寒但頭不痛項不强為異
　按所叙病證患者十居八九足見痰之為病誠多也
　何則人血氣流行無一息間斷纔有壅滯津液凝閉
　鬱而成熱痰遂生焉人於六滛七情飲食起居之際
　豈能一一中節而無所壅滯乎故余特叙脉經活人
　二條以證隱君之說有所本也但所製衮痰丸一方
　難以通治諸疾
　　論飲専主於濕
原病式曰積飲留飲積蓄而不散也水得於燥則消散
得濕則不消以為積飲土濕主痞故也
　　論痰證有五
子和云凡人病痰者有五一曰風痰二曰熱痰三曰濕
痰四曰酒痰五曰食痰葢風痰者形寒飲冷熱痰者火
盛制金濕痰者停飲不散酒痰食痰者飲食過傷所致
　按痰乃積飲所化故原病式列於太隂濕土之條又
　子和有五痰之說葢其實一出於濕而所挾所因有
　五者之異故王隱君之方書論痰有五曰風痰寒痰
　熱痰氣痰味痰夫味痰者因飲食酒醪厚味而然也
　氣痰者因事逆意而然也熱痰者因飲食辛辣炙煿
　重䄄厚服而然也寒痰者因冐寒凉而然也風痰者
　因感風而發或風熱拂鬱而然也此皆素抱痰氣因
　風寒氣熱味而作非别有此五種之痰也愚謂治法
　當以痰為本以所挾之氣為標也
　　論痰清濁
王隱君云論痰清白者為寒黄而濁者為熱殊不知始
則清白久則黄濁清白稀薄漬於上黄濁稠粘凝於下
嗽而易出者清而白也欬而不能出則黄濁結滯者也
若咯唾日久濕熱所鬱上下凝結皆無清白者也甚至
帶血血敗則黒痰為闗格異病人所不識又清白者氣
味淡日久者漸成惡味酸辣腥臊焦苦不一
　按此以痰之新乆分清濁可謂得病機之情矣
　　飲當去水温補轉劇論
子和云留飲一證也古人有四飲五飲之分皆觀病之
形狀而定名也予論飲之所得其來有五有憤鬱而得
之者有因乏而得之者有思慮而得之者有痛飲而得
之者有熱而傷冷得之者飲證雖多其因無出於此夫
水隂物也但積水則生濕停酒則發燥久則成痰在左
脇者同肥氣在右脇者同息賁入肺則多嗽入大腸則
為瀉入腎則為湧水在太陽則為支飲皆由氣逆而得
之故在上則面浮在下則胕腫在中者支滿痞鬲痰逆
在陽不去者久則化氣在隂不去者久則成形今之用
方者例以飲為寒積皆用温熱之劑以補之燥之水濕
未除反増心火况留飲無補法氣方補則轉増豈知内
經所謂留者攻之也且白术參苓服之尚加閉塞况燔
針艾火其痞可知前人處五飲丸用礬石巴豆烏附雖
是下攻終同燥熱今劉河間以十棗湯加大黄牽牛製
三花神祐丸新得之疾服之氣流飲去而愈昔有病數
年不愈予診之左手皆微小右手皆滑而大微小為寒
滑大為燥以𤓰蒂散湧其寒痰數升汗出如沃次以導
水丸禹功散去腸中燥垢亦數升其人半愈然後以痰
劑流濕降火開其胃口不踰月而差
　按此論飲乃水濕所為發為諸證不宜温補可謂詳
　明但専以三花神佑丸為說則失之太峻也(詳見總/)
　(論中/)
　　論局方用熱藥治諸氣痰飲嘔吐膈噎之誤
丹溪曰夫氣之初病也其端甚微或因飲食不謹或外
觸風兩寒暑或内感七情或食味過厚偏助陽氣藴為
膈熱或資禀充實表密無汗津液不行清濁相干氣為
之病或痞或痛或不思食或噫腐氣或吞酸或嘈雜或
膨滿不求病原便認為寒遽以辛香燥熱之劑投之數
貼時暫得快以為神方厚味仍前不節七情又復相仍
舊病被刼暫開濁液易於攢聚或半月或一月前證復
作如此延曼自氣成積自積成痰此為痰為飲為吞酸
之由也良工未遇謬藥又行痰挾瘀血遂成窠囊此為
痞為痛為嘔以為噎鬲反胃之次第也飲食湯液滯泥
不行滲道蹇濇大便或秘或溏下失𫝊化中焦愈停醫
者不察猶執為冷翻思前藥隨手得失至此賔主皆恨
藥欠燥熱顒俟久服可以温脾壯胃消積行氣以兾一
旦豁然之效不思胃為水糓之海多血多氣脾為消化
之器氣清和則徤而運行不息今久得香熱之味偏助
氣血沸騰其始也胃液凝聚其久也脾氣耗散𫝊化漸
遲醫者又曰虚而積寒非尋常草木可療徑以烏附助
佐丹劑専意服之積而久也血液俱耗胃脘乾槁遂成
鬲噎亦曰反胃仲景論飲有六分别五臟諸證可表者
汗之可下者利之滯者導之鬱者揚之熱者清之寒者
温之偏熱偏寒者反佐而行之挾濕者淡以滲之挾虚
者補而養之治法至矣第恨醫者不善處治病者不守
禁忌遂使藥助病邪展轉深痼去生漸逺深可哀憫
　按此論嘔吐痞滿噫腐吞酸噎鬲反胃致病之由皆
　以氣之初病誤服燥熱結為痰飲所致故列於痰飲
　門中而於彼諸證内不詳載宜於此通考焉
　謹按痰之為病仲景論四飲六證無擇叙内外三因
　俱為切當葢四飲則叙因痰而顯諸證者三因則論
　其因有所傷而生痰者也唯王隱君論人之諸疾者
　悉出於痰此發前人所未論可謂深識痰之情狀而
　得其奥者矣製衮痰丸一方總治斯疾固為簡便較
　之仲景三因有表裏内外而分汗下温利之法則疎
　濶矣况又有虚實寒熱之不同者哉夫痰病之原有
　因熱而生痰者亦有因痰而生熱者有因風寒暑濕
　而得者有因驚而得者有因氣而得者有因酒飲而
　得者有因食積而得者有脾虚不能運化而生者若
　熱痰則多煩熱風痰多成癱瘓竒證冷痰多成骨痺
　濕痰多倦怠軟弱驚痰多成心痛癲疾飲痰多成脇
　痛臂痛食積痰多成癖塊痞滿其為病狀種種難名
　王隱君論中頗為詳盡學者但察其病形脉證則知
　所挾之邪隨其表裏上下虚實以治也若夫子和謂
　飲無補法必當去水故用吐汗下之三法治人常愈
　又論熱藥治痰之誤固為精切亦有挾寒挾虚之證
　不可不論夫久痰凝結膠固不通狀若寒凝不用温
　藥引導必有拒格之患况有風寒外束痰氣内鬱者
　不用温散亦何以開鬱行滯也又有血氣虧乏之人
　痰客中焦閉塞清道以致四支百骸發為諸病理宜
　導去痰滯必當補接兼行又難拘於子和之三法也
　大凡病久淹延卒不便死者多因食積痰飲所致何
　以然葢胃氣亦賴痰積所養飲食雖少胃氣卒不便
　虚故也亦有治痰用峻利過多則脾氣愈虚津液不
　運痰反又生而愈盛法當補脾胃清中氣則痰自然
　運下此乃治本之法世謂醫中之王道者正此類也
　　論痰證有似邪祟(詳見補虚門/)
　痰飲治法
　　解表之劑
仲景大青龍湯
小青龍湯並治溢飲者當發其汗二方並見傷寒門
　按二方太陽經發散風寒之藥辛温之劑也小青龍
　用乾薑細辛半夏以治水氣葢傷寒表未解心下有
　水飲水寒相搏乃為喘欬諸證故用此發汗散水金
　匱要畧借為治飲之方也
三因參蘇飲治痰積停積胸膈中脘閉嘔逆痰涎眩暈
　嘈煩或頭痛發熱狀如傷寒(方見局方/)
　按此出少陽柴胡例藥治感冐異氣挾痰飲之病本
　方云前胡葛根但能解肌枳殻橘紅輩自能寛中快
　膈毋以性凉為疑愚觀藥性非凉亦是辛平之劑
局方金沸草散治風化痰除頭項強寒熱欬嗽
　　旋覆花　　荆芥　　　麻黄(去節/)　前胡(各一/兩)
　　甘草(炙/)　　赤芍　　　半夏(製各三錢/)
　右咀薑棗煎　活人金沸草散去麻黄赤芍加茯苓
　細辛
　按此出陽明旋覆花代赭石例解利治痰之藥也局
　方氣味辛平活人則辛温
　　攻下之劑
金匱十棗湯治懸飲内痛
　　芫花(熬/)　　甘遂　　　大㦸(各等分/)
　右搗篩以水一升半煑大棗十枚至八合去柤内藥
　末強人一錢匕羸人半錢平旦服之不下更加半錢
　快下後以糜粥自養
　按此出少隂水氣例藥芫花之辛以散飲二物之苦
　以泄水甘遂直達水氣所結之處乃泄水之聖藥性
　有毒不可輕用下同
三因控涎丹凡人忽患胸背手足頸項腰胯隱痛不忍
　筋骨牽引釣痛時時走易不定乃是痰涎在心鬲上
　下變為此疾或手足冷痺氣脉不通誤認癱瘓非也
　　甘遂(去心/)　紫大㦸(去皮/)真白芥子(各等分/)
　右為末糊丸桐子大晒乾食後臨臥淡薑湯或熟水
　下五七丸至十丸痰猛加丸數
　一方妙應丸亦只上三味
　　驚痰加硃砂　　　　　痛者加全蝎
　　酒痰加雄黄全蝎　　　臂痺加木鱉子(去油殻/)
　　驚氣成塊者加穿山甲鱉甲𤣥胡索蓬术
　　熱痰加盆硝　　　　　寒痰加丁香胡椒桂
宣明三花神祐丸
　　十棗湯加牽牛大黄輕粉(詳見下劑/)
　按以上二方仍十棗湯加減法也並出少隂水氣例
　前方去芫花加白芥子本草主上氣發汗胸膈痰冷
　葢胸有痰非此不達此方加牽牛大黄大瀉血氣之
　濕熱而輕粉又去涎積也虚家不可輕用
金匱厚朴大黄湯治支飲脇滿者
　　厚朴(一尺/)　大黄(六兩/)　枳實(四枚/)
　右水五升煮二升温服
　按此即小承氣湯陽明可下例藥也
王隱君衮痰丸
　括曰甑裏翻身甲掛金于今頭戴草堂深相逢二八
　求斤正硝煆青礞倍若沉十七兩中零半兩水丸桐
　子意常斟千般怪證如神效水瀉雙身却不任
　按此以大黄黄芩為君大瀉陽明濕熱之藥礞石以
　墜痰沉香則引諸氣上而至天下而及泉為使也有
　實熱者可用
脾胃論蠲飲枳實丸逐飲消痰導滯清膈
　　枳實　　　半夏　　　陳皮(去皮各二兩/)
　　黒牽牛(半斤取末二兩/)
　右末水煮麪糊丸桐子大毎五十丸薑湯下
瑞竹堂方神仙墜痰丸
　　皂角不蛀者(去皮弦酥炙黄色去子净一兩六錢/)
　　黒牽牛(一斤取頭末四兩/)生白礬(一兩二錢/)
　右為細末清水丸桐子大毎五十丸空心温酒下
寳鑑大利膈丸風痰實滿喘嗽風氣上攻
　　黑牽牛(四兩生用/)　　　半夏　　　皂角
　　青皮(各二兩/)槐角(一兩炒/)木香(半兩/)　加㯽榔
　　大黄(各五錢/)
　右為細末薑汁糊丸桐子大食後薑湯下五十丸
滌痰丸治三焦氣塞下痰飲酒食
　　黒牽牛(二兩炒取末/)　　木香　　　㯽榔
　　青皮　　　陳皮　　　三稜　　　大黄(煨/)
　　枳殻　　　半夏(各一兩/)
　右末糊丸桐子大毎服五十丸食後薑湯下
　按以上四方所用牽牛皂角木香㯽榔者並出厥隂
　例藥也牽牛以大黄引之則入血以諸氣藥引之則
　入氣本瀉氣中濕熱之藥大能脫人元氣用者戒之
透羅丹治痰實欬嗽胸膈不利
　　皂角(酥炙去皮弦一兩/)　黒牽牛(微炒一兩/)
　　杏仁(麪炒黄去皮尖一錢/)巴豆(去油另研一錢/)
　　半夏(一兩/)　大黄(一兩紙裹水浸慢火焙乾/)
　右為細末生薑自然汁為丸桐子大食後薑湯下三
　十丸
　按此仲景備急丸加減法也破堅積結聚寒熱兼用
　之藥也
三因破飲丸治五飲停蓄結為癥癖支滿胸脇搶心疼
　痛
　　畢撥　　　丁香　　　胡椒　　　砂仁
　　青皮　　　烏梅肉　　巴豆(去皮/)　木香
　　蝎稍(各等分/)
　右以青皮同巴豆漿水浸一宿次日漉出同炒橘皮
　焦去巴豆將所浸水淹烏梅肉炊一熟飯細研為膏
　如菉豆大毎服五十丸臨臥薑湯下津咽亦得
　按此破堅積寒癖大熱之藥也
局方妙香丸治一切久逺沉積
　　巴豆　　　膩粉　　　硇砂　　　硃砂
　　牛黄　　　水銀　　　腦　　　　麝
　右分兩修製見本方
　按此用巴豆􁴖砂削堅破癖加以腦麝等辛香飛竄
　通達五臟入骨透肌之藥也
錢氏白餅子
　　巴豆(二卜四箇去皮膜水一斗煮水盡為度/)
　　半夏(湯浸七次焙為末/)　輕粉　　　滑石
　　天南星(各一錢/)
　右研勻巴豆後入衆藥以糯米飯為丸小豆大捻作
　餅子煎葱白湯下
　按此錢氏用治小兒風痰驚涎癲癎驚搐下痰之藥
　也以上所用巴豆等方葢以痰飲癖積結聚堅固非
　此不能除故易老號斬關奪門之將然大宜詳審不
　可輕用
　古方巴豆加減寒熱温凉五色佐使之藥甚多用之
　各隨其宜(並見元戎/)
　　吐劑
仲景𤓰蒂散
子和三聖散(並見吐劑/)
稀涎散
　　猪牙皂角　碌礬　　　晉礬　　　藜蘆
元戎勝金丸
　　薄荷　　　𤓰蒂　　　藜蘆　　　硃砂
　　猪牙皂角
　按以上用𤓰蒂藥並出三陽可吐藥例古今吐法以
　病在頭或在胸中但在上焦者皆可用也在經絡者
　亦可用吐法中就有發散之義焉諸亡血虚家不可
　用此
　　分利之劑
仲景五苓散治痩人臍下悸吐涎沫而癲眩者水也(方/)
　(見濕門/)
　　治濕和中之劑
金匱苓桂术甘湯治心下有痰飲胸脇支滿目眩
　　茯苓(四兩/)　桂枝　　　白术(各二兩/)甘草(二兩/)
　右水六升煮取三升三服小便即利
　按此太陽經藥也
茯苓湯治胸中有痰飲自吐出水後心胸間虚氣滿不
　能食消痰氣令能食
　　茯苓　　　人參　　　白术(各三兩/)枳實(二兩/)
　　橘皮(二兩半/)生薑(四兩/)
　右水六升煮取一升八合分温三服
　按此足太隂陽明經藥也
枳术湯治心中堅大如盤水飲所作(方見水氣門/)
　按此足太隂陽明經藥也
澤瀉湯治心下有支飲其人苦眩冐
　　澤瀉(五兩/)　白术(二兩/)
　右以水二升煑取一升分温再服
　按此足太隂陽明太陽少隂經藥也
小半夏湯治心下水支飲嘔吐不渇
　　半夏(一升/)　生薑(半斤/)
　右以水七升煮取一升半分温再服
　按此足太隂陽明經藥也
小半夏加茯苓湯治卒嘔吐心下痞隔間有水眩悸者
　三因名半夏湯
　　半夏(一升/)　生薑(半斤/)　茯苓(三兩/)
　右同煎服如前
　按此足太隂陽明太陽手太隂經藥也
　按以上諸方並出太隂痰飲例藥也白术除濕益燥
　和中益氣半夏治寒痰和胃勝濕茯苓澤瀉逐水利
　小便上下分消其濕也
局方橘皮半夏方(方見本方/)
局方二陳湯治痰飲為患嘔吐惡心頭眩心悸等證(方/)
　(見本方/)
桔梗半夏湯治胸痞痰涎不利氣逆嘔噦
　　桔梗　　　半夏　　　陳皮
　右等分細末生薑水煎薑糊丸亦可加枳實減半名
　桔梗湯
嚴氏導痰湯治一切痰飲頭目眩暈或痰飲留積不散
　(方見本方/)
　右剉薑煎
　按以上所用橘半等乃足太隂陽明經藥也出太隂
　嘔噦例
許學士神术丸治痰飲
　　茅山蒼术(一斤米泔浸一宿去皮切片焙乾為末/)
　　生油麻(半兩水二盞研細取漿/)
　　大棗(十五箇煮取肉研旋入麻漿拌和藥/)
　右末為丸桐子大日晒乾毎服五七十丸温酒空心
　下
　按此足陽明太隂經藥治濕發散之藥也
仁齋加味二陳湯治痰攻眼腫痛并酒家手臂痛重成
　麻痺
　　二陳湯中加蒼术片子薑黄製枳殻各少許
芎夏湯逐水利飲
　　二陳湯加川芎白术青皮枳殻
　右剉薑五片煎葢川芎半夏能逐水也
　按此二方乃二陳湯加蒼术川芎等藥是亦治濕帶
　表之藥也
　　治風痰之劑
局方青州白丸子(方見小兒門/)
　按此足太隂經藥出厥隂例治風痰行經通痺之熱
　藥也
局方玉壺丸
　　南星　　　半夏　　　天麻　　　白麪
辰砂化痰丸
　　南星　　　半夏　　　辰砂　　　白礬
　右主治修製並見本方
易老水煮金花丸治風痰脉弦欬嗽
　　南星　　　半夏(各一兩生用/)　　　天麻(五錢/)
　　白麪(三兩/)　雄黄(一錢/)　寒水石(一兩燒存性/)
　右為細末滴水為丸小豆大毎服五七十丸至百丸
　煎漿水沸下藥煮浮為度漉出淡漿水浸另用生薑
　湯下或通聖加半夏局方川芎丸防風丸皆可用也
　按以上三方並出太隂嘔噦例治痰挾風之凉藥也
良方天南星丸治婦人風疾
　　半夏麯(一兩/)天南星(一兩/炮)晉礬(半兩枯/)
　　白附子(炮/)　皂角仁(炒黄各一兩/)
　按此足太隂厥隂經藥也
　　熱痰之劑
仲景小䧟胸湯
　　半夏　　　黄連　　　括蔞實
　右先以水二􁑭煎括蔞實至一􁑭半下諸藥煎八分
　温服未利再服
嚴氏半夏丸治肺熱痰嗽
　　𤓰蔞仁(另研/)半夏(湯洗焙各一兩/)
　右件和勻薑汁打糊丸
　按此小䧟胸加减法也
機要小黄丸治熱痰
　　人參　　　黄芩　　　南星　　　半夏
　　生薑
　右薑汁糊為丸　一方南星半夏黄芩只三味
宣明茯苓半夏湯治風熱痰涎
　　二陳湯中加黄芩
　按此手足太隂經藥也
人參半夏丸化痰治涎止欬定嗽諸痰不可盡述
　　人參　　　茯苓　　　南星(各半兩/)半夏
　　乾生薑　　生白礬　　寒水石(各一兩/)
　　薄荷葉(半兩/)蛤粉(二兩/)　藿香葉(一分/)
　　一法加黄連(半兩/)　　　黄栢(二兩/)
　右為末麪糊丸如小豆薑湯下二三十丸食後
　　治寒痰之劑
深師消飲丸治停飲胸滿嘔逆腹中水聲不思飲食
　　白术(二兩/)　枳實(炒/)　　乾薑(各七錢/)茯苓(半兩/)
　右細末蜜丸桐子大温水下三十丸
寳鑑温胃化痰丸治膈内有寒脾胃傷飲胸膈不快痰
　涎不已
　　陳皮　　　乾薑　　　白术(各一兩/)半夏(三兩/)
　右為末薑汁糊丸桐子大薑湯下二十丸
局方温中化痰丸治停痰留飲
　　青皮　　　良薑　　　乾薑　　　陳皮
　右主治修合見本方
局方丁香五套丸治脾胃虚弱不能宣行水穀故為痰
　飲結聚胸膈嘔吐不食(方見本方/)
　按以上諸方乃温胃燥濕治寒痰温裏之藥也若久
　痰凝滯内藴濕熱悮服燥熱多成吞酸膈噎等病用
　者審之
發明半夏温肺湯治中脘痰水冷氣心下汪洋嘈雜多
　唾清水脇脹不食此胃虚冷所致其脉沉弦細遲
　　旋覆花　　細辛　　　桂心　　　人參
　　甘草　　　陳皮　　　桔梗　　　芍藥
　　半夏(各半兩/)赤茯苓(三分/)
　右咀四錢薑七片煎
丁香半夏丸治心下停飲冷痰
　　㯽榔(三分/)　丁香　　　半夏(各一兩/)細辛
　　乾薑　　　人參(各半兩/)
　右細末薑汁糊為丸毎服三十丸薑湯下
機要薑桂丸治寒痰
　　南星　　　半夏　　　官桂(各一兩/)
　右細末糊丸桐子大毎服五七十丸薑湯下
　按以上三方治寒燥痰温中散表寒之藥也
　　理氣之劑
局方四七湯治七情氣鬰結聚痰涎狀如破絮或如梅
　核在咽喉之間咯不出咽不下并治中脘痞滿痰涎
　壅盛上氣喘急
　　紫蘇葉(二兩/)厚朴(三兩/)　茯苓(四兩/)　半夏(五兩/)
　右剉生薑棗煎服
百一選方三仙丸治中脘氣滯痰涎不利
　　南星　　　半夏(各五兩用薑汁作麴/)香附(五兩/)
　右末糊丸桐子大毎服四十丸薑湯下
　機要去香附加橘皮名玉粉丸治氣痰
指迷茯苓丸治中脘留伏痰飲臂痛難舉
　　半夏(二兩/)　茯苓(一兩/)　枳殻(炒半兩/)
　　風化硝(二錢半/)
　右末薑汁糊丸薑湯下三十丸
　按以上三方用南星半夏所以勝痰而兼用諸氣藥
　即嚴氏順氣則痰自下之意然紫蘇枳殻肺氣藥也
　厚朴脾胃氣藥也香附肝氣藥也隨臟氣而用不可
　不分
　　降氣墜痰温補之劑
局方蘇子降氣湯治虚陽上攻氣不升降上盛下虚痰
　涎壅盛
俞山人降氣湯治同前
黒錫丹治痰氣壅盛上盛下虚心火炎熾腎水枯竭
靈砂丹治上盛下虚痰涎壅盛此藥最能鎭墜升降隂
　陽(四方並見本方/)
　按以上諸方並係類聚温熱之藥而出證皆云治上
　盛下虚氣不升降夫所謂盛者即心火之炎虚者即
　腎水之弱火炎水弱則有升無降故津液湧而為痰
　涎於上今以金石丹藥濕熱香燥之藥而欲補下焦
　之虚如抱薪救火爾若以為下焦陽虚而議治者亦
　非也夫陽火之虚則隂水必盛痰涎津液自然隨氣
　而降又何必用此藥也
金匱腎氣丸治短氣有微飲當從小便去之(方見補虚門/)
　按仲景以腎虚有飲故用此補腎逐水以其中有澤
　瀉茯苓故也而嚴氏以此方治腎虚寒而不能攝養
　腎水使邪水溢上多吐痰唾夫腎既虚寒則陽火必
　盛未審所録攝養腎水者何物耶夫腎水乃天一所
　生人之根蒂痰涎乃津液敗濁而成豈可直指腎水
　不攝而邪水溢上耶若云腎水虚弱隂虧難降使津
　液敗濁而為痰水故用此藥於義則明白矣
　謹按痰病多生於濕故古方多用南星半夏之類然
　亦有所挾之邪故藥有風寒暑濕之異又人身體叚
　有上下表裏故在表者汗之在裏者下之在上者湧
　之在下者分利之治飲之法可謂詳矣或曰陳無擇
　以大小青龍五苓承氣為外因參苓八味參蘇為内
　因十棗葶藶大小半夏控涎破飲為不内外因今吾
　子所編諸方意不侔此何也予曰大小青龍外因之
　表藥五苓承氣外因之裏藥也參苓八味内因之裏
　藥參蘇飲内因之表藥也十棗葶藶控涎破飲不内
　外因之下藥也大小半夏不内外因和中藥也彼以
　三因立論故叙藥止以所因為主而不分其表裏内
　外之異今予以表裏内外分類諸方則難拘其所因
　也
　
　
　玉機微義卷四
欽定四庫全書
　玉機微義卷五　　　　明　徐用誠　原輯
　　　　　　　　　　　　　劉　純　續増
　滯下門
　　腸澼生死脉法
内經曰腸澼便血身熱則死寒則生腸澼下白沫脉沉
則生浮則死腸澼之屬身不熱脉不懸絶滑大者生懸
濇者死以臟期之又曰隂陽虚腸澼死又曰泄而脫血
脉實皆曰難治
　按此云生死亦是大槩言之必須更兼證以詳審之
　下同
脉經云腸澼下膿血脉沉小流連者生數疾且大有熱
者死又腸澼筋攣其脉小細安靜者生浮大𦂳者死
嚴氏云凡下利之脉微小者生浮洪者難治腸澼下膿
血者脉宜滑大若弦急者死
　　仲景治痢大法
下痢脉沉弦者下重脉大者為未止脉微弱數者為欲
自止雖發熱不死下痢手足厥冷無脉者灸之不温若
脉不還反㣲喘者死　下痢有㣲熱而渴脉弱者令自
愈下痢脉數有微熱汗出令自愈設脉𦂳為未解　下
痢脉數而渴者令自愈設不差必清膿血以有熱故也
　下痢反弦發熱身汗者自愈　下痢氣蔽者當利其
小便　下痢腹脹滿身體疼痛先温其裏乃攻其表温
裏宜四逆攻表宜桂枝湯　下痢脉滑而數者有宿食
也當下之　下痢脉遲而滑者實也痢為未止急下之
下痢脉反滑當有所去下之安　下痢不欲食有宿食
者當下之　下痢腹滿痛為寒實當下之　下痢腹堅
者當下之　下痢譫語有燥屎當下之　下痢三部脉
皆平按之心下堅急下之　下痢己差至其時復發者
此為下未盡更下之安　下痢脉大浮弦下之當自愈
　風寒下痢者不可下下後心下堅痛脉遲此為寒宜
温之　下痢脉浮大此為虚強下之故也設脉浮革者
因而腸鳴當温之　下痢脉遲𦂳痛未欲止當温之
下痢心痛急當救裏可與理中四逆附子輩　下痢大
孔痛宜温之
　按丹溪曰仲景治痢可下者十法可温者五法或解
　表或利小便或待其自己區别易治難治不治之證
　至為詳密但與泄痢衮同立論而未分今載於滯下
　門内故於瀉痢條内不載宜於此通考焉
　　東垣治痢法
病機機要云後重則宜下腹痛則宜和身重則除濕脉
弦則去風膿血稠粘以重劑竭之身冷自汗以毒藥温
之風邪内縮宜汗之鶩溏為利當温之又云在外者發
之在裏者下之在上者湧之在下者竭之身表熱者内
疎之小便濇分利之又曰盛者和之去者送之至者止
之兵法曰避其銳氣擊其惰歸此之謂也
秘藏云假令傷寒飲食䐜脹滿而𫝊飱泄者宜温熱之
劑以消導之傷濕熱之物而成膿血者宜苦寒之劑以
内疎之風邪下䧟者升舉之濕氣内勝者分利之裏急
者下之後重者調之腹痛者和之洞泄腸鳴無力不及
拈衣其脉弦細而弱者温之收之膿血稠粘至圊而不
能便其脉洪大而有力者寒之下之
　按此分風寒濕熱表裏温補寒下等治至為切當學
　者尤宜熟玩但其裏急後重腹痛之義未詳今别論
　於左
　　太隂受濕𫝊腎為膿血痢
機要云有太隂經受濕而為水泄虚滑身重㣲滿不和
榖味久則防變而為膿血脾經𫝊腎謂之賊邪故難愈
者若先利而後滑謂之微邪故易痊此皆脾土受濕之
所為也
　再有風寒二證在泄痢條下
　　論風寒暑濕皆能作痢
陳無擇云滯下之證内經所載血溢血泄血便注下古
方則有清膿血近世呼為痢疾其實一也多由脾胃不
和飲食過度停積於腸胃不能尅化又為風寒暑濕之
氣干之故為此疾傷熱則赤傷冷則白傷風則純下清
血傷濕則下如豆汁冷熱交併赤白兼下治法當先用
通利之藥疎滌臟腑
嚴氏云以巴豆等劑推其積熱後辨以冷熱風濕之證
用藥調治熱赤者清之冷白者温之傷風而下清血者
則祛逐之傷濕而下豆汁者分利之冷熱相併温凉以
調之仍須先調胃氣切不可驟用罌粟訶子之藥止之
澁之使停滯不泄多致危殆
　按赤白分冷熱之說河間論之甚詳其云風下清血
　濕下豆羮汁者葢謂風喜傷肝肝主血故下清血者
　為風也濕喜傷脾脾胃為五穀之海無物不受常兼
　四臟葢豆汁之色如五色之相雜故下豆羮汁者為
　濕也又云治法當先通利此迎而奪之之義若有虚
　者亦宜審之使果有積滯在腸胃者方所當通利然
　嚴氏謂巴豆等藥使用之於傷冷物則可若用之於
　熱者為害非輕又云風則祛逐所謂祛逐者果何法
　何藥與若以邪氣當祛逐則豈獨於風而寒濕熱為
　不可耶此又失於明白
　　論滯下分三因
陳無擇云古方風停膚腠下瘀血或下鮮血濕毒下如
豆羮汁皆外所因之明文也古方有五洩因臟氣鬱結
隨其所發使利膿血作青黄赤白黒色一一不同即内
所因也又飲食冷熱酒醴醯醢縱情恣慾房室致傷精
血腸胃粘溢久積冷熱遂成毒痢皆不内外因治之先
推其嵗運以平其外察其鬱結以調其内審其所傷以
治不内外條然明白不致妄投也
　按此所分三因治法其理甚當但外因六淫所傷者
　古方用藥則多有之内因臟氣鬱結與夫飲食房勞
　而得者諸方則未之見也凡三因所傷皆能干犯腸
　胃而為痢今陳無擇立論有三因之分而用藥無三
　因之别此又所當分而治者失於開示焉
　　時疫作痢
大全良方云有一方一家之内上下𫝊染長幼相似是
疫毒痢也治法雖當察運氣之相勝亦不可狎泥當先
察其虚實冷熱首用敗毒散加人參甘草陳皮隨證用
之
　按時疫作痢嵗常有之其謂當察其運氣之相勝與
　病冷熱虚實之不同誠為確論葢欲學者知五運六
　氣有太過不及勝負之不同以分風寒暑濕燥火為
　病而平治之也然首專用敗毒散之義何其自狎泥
　也
　　論食毒作痢
陳無擇云飲服冷熱酒醴醯醢腸胃粘溢久積冷熱遂
成毒痢
嚴用和云或有飲服冷酒寒物房室勞傷精血而成久
毒痢則宜化毒以保衛之
　按人之飲食過傷恣食辛熱寒冷之物皆能致傷腸
　胃腸胃一傷不能運化𫝊送遂蓄積停滯而為痢經
　日飲食不節起居不時者隂受之隂受之則入五臟
　䐜滿閉塞下為飱泄久為腸澼是也治法當先消化
　食毒或可攻伐然後隨寒熱温凉以調之此二論本
　諸内經而世所未言者也
　　論裏急後重
病機云裏急後重脉大而洪實為裏熱甚而閉是有物
結墜也若脉浮大甚不宜下雖裏急後重而脉沉細弱
者謂寒在内而氣散也可温養自愈裏急後重閉者大
腸經氣不宣通也宜加㯽榔木香宣通其氣原病式云
下廹後重裏急窘迫急痛也火性急速而能燥物故也
　按裏急者窘迫急痛是也後重者大腸墜重而下也
　夫裏急後重其證不一有因火熱者所謂火性急速
　而能燥物是也有因氣滯此大腸經氣壅而不宣通
　也有因積滯壅盛者是有物結墜也有氣虚者此大
　腸氣降而不能升也有血虚者所謂虚坐努責是也
　治法火熱者寒之清之氣滯者調之積滯者去之氣
　虚而降者升之舉之血虚者補之各察其所因也切
　觀前論未為詳盡
　　論泄痢而嘔
病機云如痢或泄而嘔者胃中氣不和也上焦不和治
以生薑橘皮中焦不和治以芍藥當歸桂茯苓下焦不
和而寒治以輕熱甚以重熱藥
　按此云泄痢而嘔謂胃氣不和所致葢亦有胃中火
　逆衝上而嘔者有胃虚而嘔者有積滯毒氣上攻而
　嘔者有隂虚而嘔者豈可一於胃氣之不和而不他
　及耶
　　論泄痢腹痛
機要云腹痛者和之如發熱惡寒腹不痛藥加黄芩為
主腹痛甚者加當歸倍芍藥
　按泄痢腹痛其證甚多皆因内氣鬱結不行所致理
　宜行氣散鬱為先然亦有挾寒有挾火熱者有因積
　滯者有血虚者又宜隨證處治為當也今機要云和
　之一字總言之耳葢加當歸倍芍藥之法惟血虚可
　用
　　論禁口痢
百一選方云禁口痢是毒氣上衝心肺所致用石蓮肉
以通心氣
　按痢而能食知胃未病也若脾胃濕熱之毒薰蒸清
　道而上以致胃口閉塞而成禁口之證理宜除胃口
　之邪熱而此云毒氣上衝心肺其毒不知指何者之
　邪然亦有脾胃虚而得者亦有誤服利劑藥毒犯胃
　者又有服濇熱之劑太早而邪氣閉遏於胃口者必
　當求責
　　論下痢吃逆
丹溪曰吃病氣自下衝上屬火之象古方悉以胃弱言
之殊不知胃弱者隂弱也虚之甚也滯下之久多見此
證乃因久下而隂虚也(詳見吃逆本門/)
　　辨痢色分五臟
原病式曰瀉白為寒青黄紅赤黒皆為熱也葢瀉白者
肺之色也由寒水制火不能平金則金肺自甚故色白
也痢色青者肝木之氣由火甚制金不能平木故色青
也或言痢色青為寒者誤也仲景少隂病下痢清水色
純青熱在裏也大承氣湯下之及小兒熱甚急驚痢色
多青為熱明矣痢色黄者由火甚則水必衰而脾土自
旺故色黄也痢色紅為熱心火之色也或赤熱深甚也
至若痢色黒亦言熱者由火熱亢甚則反兼水化制之
故色黒也故傷寒陽明病(云云/)法當大承氣下之大便
不黒者難(恐作易/)治諸痢同法
　按世人多以瀉痢之青白黒三色為寒黄赤二色為
　熱今觀河間分五臟之論煥然耳目而知世人之非
　也或曰内經視絡脉之色曰寒多則凝泣凝泣則青
　黒熱多則淖澤淖澤則黄赤又曰黄赤則熱多白則
　寒世俗之論豈非本於此與愚曰内經論經脉之常
　色心赤肺白肝青脾黄腎黒也隂絡之色應其經但
　陽絡之色隨四時而行應無常色遇天氣之寒則經
　絡凝泣故其色多青黒遇天氣之熱則經絡淖溢故
　其色多黄赤此葢因外氣之寒熱而浮絡相應而然
　凡人之在冬月炎天與夫久坐逺行其面色相應亦
　皆然非痢色之出於臟腑隨内氣所感而生也况
　滯下之證多因濕熱所致内經曰肺熱者色白而毛
　敗心熱者色赤而經絡溢肝熱者色蒼而爪枯脾熱
　者色黄而肉蠕動腎熱者色黒而齒槁此雖論痿亦
　可見五臟之内熱皆能顯此五色今滯下之論五色
　意實相同然此不可與浮絡之因外氣相應者同語
　也
　　辨赤白分冷熱之誤
原病式曰或言下痢白為寒者誤也若果為寒則不能
消穀何由反化為膿也所謂下痢穀反為膿血如世
之穀肉果菜濕熱甚則自化腐爛潰發化為膿血也其
熱為赤熱屬心火故也其濕為黄濕屬脾土故也燥鬱
為白屬肺金也經曰諸氣憤鬱皆屬於肺謂燥金之化
也然諸瀉痢皆兼於濕今反言氣燥者謂濕熱甚於腸
胃之内而腸胃拂鬱結而又濕至於否以致氣液不得
宣通因以成腸胃之燥使煩渴不止也假如下痢赤白
俗言寒熱相兼其說尤誤豈知水火隂陽寒熱者猶權
衡也一高則必一下一盛則必一衰豈能寒熱俱甚於
腸胃而同為痢乎如熱瘡瘍而出白膿者豈可以白為
寒與其在皮膚之分屬金故色白也次在血脉之分屬
心火故為血也在肌肉屬脾土故作黄膿在筋部屬肝
木故其膿色帶蒼深至骨屬腎水故紫黒血出也各隨
五臟之部而見五色是其標也本則一出於熱但分淺
深而已大法下迫窘痛後重裏急小便赤澁皆屬燥熱
而下痢白者必多有之然則為熱明矣
　按河間謂赤白不當分冷熱乃屬肺金心火之化又
　謂五色各屬五臟本則一出於熱其論至當但世患
　此疾者赤白居多今既以不當分冷熱為治若専以
　辛苦寒退熱此則治本之法所謂心火肺金之化者
　抑有别與葢心主血肺主氣白屬肺金此氣受病也
　赤屬心火此血受病也赤白相雜血氣俱受病也知
　此則肝青脾黄腎黒之說亦可得而互明矣
　　論熱藥治痢之誤
原病式云或曰白痢既為熱病何故服辛熱之藥亦有
愈者耶葢辛熱之藥能開發腸胃鬱結使氣液宣流通
濕潤燥氣和而己葢病微者可愈甚者鬱結不開其病
轉加而死矣凡治熱甚吐瀉亦然夫治諸痢者莫若以
辛苦寒藥治之或㣲加辛熱佐之則可葢辛能發散開
通鬱結苦能燥濕寒能勝熱使氣宣平而巳如錢氏香
連丸之類是也故治諸痢者黄連黄栢為君以其至苦
大寒正主濕熱之病乃若世𫝊辛熱金石毒藥治諸吐
瀉下痢或有愈者以其善開鬱結故也然雖亦有驗者
或不中效反更加害
　按治痢用辛苦寒之劑開鬱燥濕勝熱三法俱備世
　之用辛熱金石毒藥者誠非也然亦有久痢腸胃虚
　滑者亦當求責
　　治痢通因通用之法
子和云夫下痢膿血腹痛不止可用調胃承氣湯加薑
棗煎更下藏用丸瀉訖以五苓益元散調下又一男子瀉
痢不止如傾不敢冷坐諸醫皆以為寒治延二十載兩
手寸脉皆滑余不以為寒所以寒者水也以茶調散湧
寒水五七升又以無憂散泄積水數十行乃通因通用
之法也次以淡劑利水道
　按此用吐下以治痢本内經通因通用之說使腸胃
　虚滑者其可下乎中氣虚弱者其可吐乎今云可下
　者謂有積滯在腸胃壅不通者也可吐者謂有痰飲
　在膈上氣不能降以致大腸不能收斂者也
　丹溪曰積濕成痰在肺中宜大腸之不固也清其源
　則流自清矣正是此意
　　論局方用熱藥澁藥之非
丹溪曰洩痢一證局方用鍾乳徤脾丸朝真丹訶藜勒
丸大温脾丸等藥皆用熱藥為主治澁藥為佐使當為
腸虚感寒而成滑者設也彼瀉痢者將無熱證耶將無
積滯耶内經曰痢有膿血多屬滯下夫瀉痢證其類尤
多先賢曰濕多成泄此確論也然有挾風者固不可得
而同矣况風與濕之外又有雜合受邪似難例用澁熱
之藥局方出證有兼治裏急者有兼治後重者有兼治
裏急後重者此豈非滯下病乎今瀉痢與滯下衮同論
治實實虚虚之患將不俟終日矣經曰暴注下迫皆屬
於熱又曰暴注皆屬火又曰下痢清白屬於寒屬火熱
者二屬水寒者一瀉痢一證似乎屬熱者多屬寒者少
局方専以澁熱為用若用之於下痢清白為寒者或可
矣所謂下迫者即裏急後重之謂也其病屬火相火所
為其毒甚於熱矣投以澁藥非殺而何
　　滯下亦有挾虚挾寒
丹溪曰或問河間之言滯下似無挾虚挾寒者乎否乎
予曰洩痢之病水穀或化或不化並無努責惟覺困倦
若滯下則不然或膿或血或膿血相雜或腸垢或無糟
粕或糟粕相混雖有痛不痛大痛之異然皆裏急後重
逼迫惱人似乎皆熱證實證也予近年涉歴亦有大虚
大寒者不可不知敢筆其畧以備采覧予從叔年踰五
十夏間患滯下病腹微痛所下褐色後重頻併穀食大
减時有微熱察其脉皆弦而澁似數而稍長却喜不甚
浮大兩手相等視其神氣大減予曰此滯下憂慮所致
心血虧脾氣弱耳遂以參术為君當歸陳皮為臣川芎
炒芍藥茯苓為佐使時暄熱甚加少黄連兩月而安婁
長官年三十餘奉養厚者夏秋間患滯下腹大痛有人
教服單煮乾薑與一貼則痛定少頃又作又與之定由
是服乾薑至三斤八日視之左脉弦而稍大似數右脉
弦而大稍減亦似數重取之似𦂳予曰此必醉飽後吃
寒凉太過而當作虚寒治之因其多服乾薑遂教用四
物湯去地黄加人參白术陳皮酒紅花茯苓桃仁煎入
生薑汁飲之至一月而安金氏婦年近四十秋初尚熱
患滯下腹但隱痛夜重於晝全不得睡食亦稍減口乾
不飲已得治痢靈砂二貼矣予觀之兩手脉皆澁且不
勻神思倦甚飲食全減因與四物湯倍加白术以陳皮
佐之與十數貼而安此三病者若因其逼迫而用峻劑
豈不悞人
　按滯下之證古人多與泄瀉同論至三因方始能另
　立條目葢實有不同夫病有從外感而得者須分六
　氣之異外既受傷腸胃鬱結遂成赤白等證當隨其
　寒熱温凉以調之有因臟氣發動干犯腸胃而得者
　須察其何臓相乗以平治之又有因飲食失節而得
　者則又審其何物所傷以消尅之世之感此疾者其
　因誠不越乎是三者但其受病之後腸胃拂鬱膿血
　稠粘裏急後重諸方雖有寒熱虚實之論劉河間則
　以為一出於熱然考之内經似亦熱多而寒少也我
　丹溪先生則以為亦有挾虚挾寒之證深戒學者須
　宜識此世之局方不辨三因専用澁熱之藥其失甚
　矣至河間立說專用苦寒疎下之藥則亦未甚為當
　何則葢病有虚實治有先後若病氣暴至元氣壯實
　積滯膠固須宜下之病久氣脫腸胃虚滑不禁者亦
　宜温之澁之大抵治痢當從仲景河間之法可温則
　温可下則下或解表或利小便或待其自己劉河間
　分别在表在裏挾風挾熱挾寒等證後之作者無越
　於斯但氣血一條未嘗表出立論其於芍藥湯下有
　曰行血則便自愈調氣則後重除葢謂溲便膿血血
　之滯也故曰行血自愈奔迫後重氣之實也故曰調
　氣自除誠哉是言但膿血赤白亦有氣病血病之分
　後重裏急亦有氣實血虚之異學者又不可不察詳
　見前論
　滯下治法
　　治熱之劑
仲景白頭翁湯治熱痢重下者
　　白頭翁(二兩/)黄連(三兩/)　黄栢(三兩/)　秦皮(三兩/)
　右四味以水七升煮取二升去柤服一升不愈再服
　按此治痢在下焦腎虚有熱也經云腎欲堅故用純
　苦之劑以堅之出太隂例藥也以其下痢屬太隂故
　也
機要黄芩芍藥湯治泄痢腹痛或後重身熱久不愈脉
　洪疾及下痢膿血稠粘
　　黄芩　　　芍藥(各二兩/)甘草(五錢/)
　右咀毎服半兩水一􁑭半煎一􁑭温服
　按此手足太隂經之藥也仲景用芍藥甘草湯以復
　其隂酸以收之甘以緩之酸甘相合以補隂血也芍
　藥白者補赤者瀉出太陽芍藥甘草例
大黄湯治泄痢久不愈膿血稠粘裏急後重日夜無度
　　大黄(一兩/)
　右細剉好酒二大􁑭同浸半日許再同煎至一􁑭半
　去大黄將酒分為二服頓服之痢止一服如未止再
　服取利為度後服芍藥湯以和之利止再服黄芩芍
　藥湯徹其毒也
　按此乃陽明調蕩滌邪熱之藥用酒煎者欲其上至
　頂顛外徹皮毛也
芍藥湯下血調氣經曰溲而便膿血知氣行而血止也
　行血則便自愈調氣則後重除
　　芍藥(一兩/)　當歸　　　黄連(各半兩/)㯽榔
　　木香(各二錢/)桂(二錢半/)　大黄(三錢/)　黄芩(半兩/)
　　甘草(二錢炙/)
　右咀毎服半兩水煎食後温服清如利不減加大黄
　按此行血調氣不熱之藥也大凡用藥之雜與品味
　之多者難以細分經絡當觀其大體如何此則太陽
　桂枝例藥也
白术黄芩湯服前藥痢雖除更宜此調和
　　白术(一兩/)　黄芩(七錢/)　甘草(三錢/)
　右咀勻作三服水煎服清
　按此去濕熱和中活血之藥也
錢氏芍藥蘗皮丸
　　芍藥　　　黄栢(各等分/)
　右為末水丸
守真芍藥蘗皮丸治一切濕熱惡痢
　　芍藥　　　黄栢(各一兩/)黄連(半兩/)　當歸(半兩/)
　右為末水丸如小豆大
　按此二方補隂降火下焦之藥也出太陽例
局方黄連阿膠丸治冷熱不調赤白下痢
　　阿膠(炒二兩/)黄連(三兩/)　茯苓(二兩/)
　右水熬阿膠膏溲和二末為丸米飲服
　按此補虚退熱除濕之藥也出太陽例海藏云以上
　苦寒之劑元病不經内傷冷物者宜察亦當審人之
　虚實及以脉别之
　　治寒之劑
局方桃花丸治冷痢腹痛下如魚腦白物
　　赤石脂(煅/)　乾薑(炮各等分/)
　右為末蒸餅糊丸米飲下三四十丸日三服
　按此出陽明例藥方
　丹溪曰桃花丸即要畧桃花湯也仲景以治便膿血
　用赤石脂丸者乾薑粳米同煮作湯一飲病安便止
　後藥意謂病下焦血虚且寒非乾薑之温石脂之澁
　且重不能止血粳米味甘引入腸胃不使重澁之體
　少有凝滯藥行易散餘毒亦無局方不知深意改為
　丸藥劑以麪糊日與三服果能與仲景之意合否也
嚴氏當歸丸治冷留腸胃下痢純白腹痛
　　當歸(酒洗/)　芍藥　　　附子(炮去皮臍/)
　　白术　　　乾薑(炮/)　　厚朴　　　阿膠(各一兩/)
　　烏梅肉(二兩/)蛤粉(炒各一兩/)
　右為細末醋糊丸桐子大毎服五十丸米飲送下
局方訶藜勒散治腸胃虚弱泄利水穀漸成痢疾
　　青皮(去穰/)　肉豆蔲(麪裹煨/)　　　　肉桂(五錢/)
　　附子(炮去皮臍一兩/)　　訶子仁(各四兩/)
　右為末毎服三錢薑三片煎服
　按局方以白痢為寒多用辛熱燥毒之藥若用之於
　下痢清穀腸虚感寒者或可矣若膿血稠粘屬火之
　證用之非殺而何但感寒之證吾恐什百而一二也
　　冷熱之劑
古方駐車丸治冷熱下痢腸滑赤白
　　黄連(六兩/)　乾薑　　　當歸(各二兩/)阿膠
　右先以醋煮膠令消入前三藥和勻衆手丸桐子大
　米飲下
局方香連丸治冷熱不調下痢赤白膿血相雜裏急後
　重
　　黄連(去蘆二十兩用呉茱萸十兩同炒令赤色去/茱萸不用)
　　木香(四兩八錢不見火/)
　右為細末醋糊丸桐子大毎服二十丸空心米飲下
　按此出太隂例藥也
戊巳丸治胃經受熱泄痢不止
　　黄連　　　呉茱萸(去梗炒/)白芍(各五兩/)
　右為細末麪糊丸桐子大毎服三十丸米飲下
　按此出厥隂已寒例以上三方出證治冷熱下痢葢
　冷熱異氣水火相反豈能同在腸胃為病耶論中辨
　之詳矣但其製方亦有暗合妙理惜乎世人莫知其
　深意也三方皆以黄連苦寒之藥為君正治濕熱之
　氣佐以辛苦温藥所以開鬱行滯氣血宣通病亦自
　己乾薑木香茱茰三者各隨經合宜而用要在學者
　臨機應變又不可拘執於此也
　　治風之劑
機要防風芍藥湯治泄痢飱泄身熱脉弦腹痛而渴及
　頭痛而㣲汗
蒼术防風湯治泄痢脉弦頭痛
良方神术散治春傷於風夏必飱泄(以上三方並見泄/瀉門)
澹寮方倉廩湯治下痢頭痛心煩不食
　　局方敗毒散四錢加陳倉米百粒薑棗煎服
　按此乃發散風寒之劑出太陽例藥也
　　治熱之劑
機要白术芍藥湯治脾經受濕水泄注下蒼术芍藥湯
　同
仲景五苓散
宣明益元散(以上四方並見泄瀉門/)
　　治暑之劑
局方黄連香薷飲治感暑下痢鮮血(方見暑門/)
　按此解散暑熱心肺藥也出太隂厚朴例
宣明桂苓甘露飲
子和桂苓甘露飲(方並見暑劑/)
　按此三方解表利小便大瀉濕熱氣分藥也太陽經
　藥也
　　攻下之劑
仲景大承氣湯(方見下劑/)
　按此泄熱蕩滌腸胃之劑痞滿燥實四證者可用出
　陽明例藥也
宣明𤣥青丸治下痢勢惡頻併窘迫或久不愈諸藥不
　能止須可下之以開除濕熱痞悶積滯
　　黄連　　　黄栢　　　大黄　　　甘遂
　　芫花(醋拌炒/)大㦸(各半兩/)牽牛(四兩取末二兩/)
　　輕粉(二錢/)　青黛(一兩/)
　右為末勻水丸小豆大初服十丸毎服加十丸日三
　以快利為度
機要厚朴枳實湯治虚滑久不愈多𫝊變為痢先以此
　湯防其𫝊變
　　厚朴(一兩/)　枳實(炒一兩/)訶子皮(一兩半生熟/)
　　黄連　　　甘草(炙/)　　大黄(各三錢/)木香(半兩/)
　右為末毎服三五錢水煎服
　按以上三方逐積去熱之藥也大黄瀉血也牽牛瀉
　氣也甘遂大㦸芫花泄水也厚朴枳殻泄痞滿也各
　隨其病所宜選而用之
局方蘇感丸去臟腑有積下痢
　以蘇合香丸與感應丸二藥和勻如粟米大毎服五
　丸淡薑湯空心下
　按局方之學多以此治痢去積故録於此然二藥之
　類聚温熱用於傷寒傷冷之物者則可然有熱之人
　積滯雖去熱毒必行其害何可勝言哉
本事方靈砂丹治一切積痢
　　硇砂　　　硃砂(並研細各二錢半/)
　右用黄蠟半兩巴豆三七粒去殻皮膜同於銀石器
　内重湯煮一伏時候巴豆紫色為度去二七粒止將
　一七粒與前藥同研極勻溶蠟和藥旋丸菉豆大毎
　服三丸至五丸水瀉生薑湯下白痢艾湯下赤白痢
　烏梅湯下空心服
　丹溪曰仲景治痢之法下者率用承氣加減何嘗以
　砒巴豆丹碙决烈燥毒之劑葢大黄之寒其性善走
　佐以厚朴之温善行滯氣緩以甘草之甘飲以湯液
　灌滌腸胃滋潤輕快無所留滯積行即止此砒丹巴
　碙熱毒類聚成丸其氣凶暴其體重燥積垢雖行毒
　氣未歇借使有愈疾之功其腸胃清淳之氣能免旁
　損暗傷之患乎
　　消積之劑
脾胃論聖餅子治瀉痢赤白臍腹撮痛久不愈
　　黄丹(二錢/)　定粉(三錢/)　蜜陀僧(二錢/)
　　舶上硫黄(三錢/)　　　　輕粉(少許/)
　右為細末入白麪四錢滴水和如指尖大捻作餅子
　隂乾食前漿水磨化服之大便黒色為妙
元戎聖功丸專治血痢
　　膩粉(三錢匕/)定粉(二錢匕/)一法加蛤粉
　右研勻水浸蒸餅丸菉豆大艾湯下
　　止澁之劑
仲景桃花湯治下痢便膿血
　　赤石脂(一斤半剉一半末/)乾薑(一兩/)　粳米(一升/)
　右三味以水七升煮米令熟去滓温七合内赤石脂
　末方寸匕日三服若一服愈勿再服
　按此方出手陽明例藥也但赤治丙而白治庚也
嚴氏禹餘粮丸治腸胃虚寒滑泄不禁
　　禹餘粮石(煅/)赤石脂(煅/)　龍骨　　　畢撥
　　乾薑(炮/)　　訶子(麪裹煨/)肉豆蔲(麪裹煨/)
　　附子(炮去皮臍各等分/)
　右為末醋糊丸桐子大毎服七十丸空心米飲下
局方真人養臟湯治冷熱不調下痢赤白裏急後重腹
　痛脫肛
　　罌粟殻(去蒂葢蜜炙三兩六錢/)　　　人參
　　當歸(各六錢/)肉桂(八錢/)　訶子皮(一兩二錢/)
　　木香(二兩四錢/)　　　　肉豆蔲(麪裹煨半兩/)
　　白芍(一兩六錢/)　　　　生甘草(一兩八錢/)
　　白术(六錢/)
　右咀毎服四錢水煎服臟寒加附子
水煮木香丸治一切下痢赤白膿血相雜裏急後重
　　罌粟殻(去穣一兩四錢/)　青皮(去白二兩八錢/)
　　甘草(二兩四錢/)　　　　當歸(洗去蘆六兩/)
　　訶子(炮去核八兩/)　　　木香(不見火六兩/)
　右為末蜜丸如彈子大每服一丸水八分盞煎化温
　服
祕藏訶子散治腸胃虚寒泄瀉米穀不化腸鳴腹痛脫
　肛及作膿血日夜無度
　　御米殻(去蒂葢蜜炒半兩/)訶子(煨去核七分/)
　　乾薑(炮六分/)橘皮(半錢/)
　右為細末分作二服水煎和滓熱服空心下
　十劑云澁可以去脫以米殻之酸微澁上收固氣去
　脫主用為君以訶子皮之㣲酸上收固血治其形脫
　橘皮㣲苦温益真氣升陽為之使以乾薑大辛熱除
　寒為臣亦為主治也
　按以上諸方皆行温熱之藥固氣止血𦂳澁腸胃當
　為腸虚感寒而成滑者設也且滯下之證多屬於熱
　兼有積滯局方一門専主澁熱似難例用
宣明香連丸
　　木香　　　訶子肉(麪煨/)黄連(炒各半/兩)龍骨(一錢/)
　右為細末飲丸黍米大毎服二十丸米飲湯下
機要訶子散治泄痢腹痛漸以泄下㣲少宜此止之法
　云大勢已去而宜止之
　　訶子皮(一兩半生半熟/)　木香(半兩/)　黄連(三錢/)
　　甘草(炙三錢/)
　右為細末毎服二錢以白术芍藥湯下如止之不已
　宜歸而送之加厚朴一兩竭其邪氣也
脾胃論訶藜勒丸治休息痢日夜無度腥臭不可近臍
　腹撮痛
　　椿根白皮　訶子肉(半兩/)母丁香(三十個/)
　右為細末醋糊為丸如桐子大毎服五十丸温米飲
　下
　按以上諸方用温凉之藥以上痢較之局方専用澁
　熱則變法矣夫脫則用澁理所當然脫而挾寒温之
　熱之可也脫而挾熱凉而澁之可也寒熱各隨所宜
　而用似難偏執一說
宣明三聖散治産後下血痢不止
　　烏魚骨　　燒綿灰　　血餘灰(各等分/)
　右細末毎服一錢煎石榴皮湯調下熱服
　按此專主止血之劑
　　收斂之劑
嚴氏烏梅丸治熱留腸胃下痢純血臍腹㽲痛
　　烏梅肉(二兩/)當歸　　　枳殻(各一兩/)黄連(二兩/)
　右為細末醋糊丸桐子大毎服七十丸食前米飲下
元戎烏梅散治下痢津少大渴引飲不休
　　烏梅(焙乾半兩/)　　　　茯苓(一兩/)　木𤓰(一兩/)
　　一法加桂三錢半
　右咀毎服五錢生薑三片煎
　按仲景烏梅丸治傷寒吐蚘後人用治下痢此皆酸
　收之義出太陽桂苓例藥也
　　血劑
局方胃風湯治風冷乗虚入客腸胃水穀不化泄瀉注
　下及腸胃濕毒如下豆汁或下瘀血日夜無度
　　人參　　　白茯苓　　芎藭　　　桂
　　當歸　　　白芍　　　白术(各等分/)
　右粗散毎服二錢入粟米數粒同煎食前服
　按此方名為治風而實非治風乃補血和血益胃氣
　之藥下血痢而挾虚者實可倚仗出太陽桂苓例藥
　也
良方加味四物湯治血痢
　　四物加阿膠艾葉
　　保命集一方四物内加槐花黄連御米殻等分
　按此補血温血之藥出厥隂例藥也
宣明白术湯治孕婦痢膿血
　　白术　　　黄芩　　　當歸(各等分/)
　右為末毎服三二錢水煎食前服
　　補劑
良方十全大補湯治一切婦人病痢四十日諸藥不愈
　六脉沉弱大凡痢脉宜沉宜弱但服此藥而愈(方見/補劑)
　右薑棗煎成加白蜜半匙再煎數沸服
良方治妊娠下痢腹痛小便澁
　　糯米(一合/)　當歸(炒/)　　黄茋(各一兩/)
　右細切和勻水煎服
　按此二方不分經絡補血之劑今人治痢而用此者
　葢鮮矣殊不知血氣虚脫之人與夫胎前産後之證
　此法不可無也故特立條目以表章之
　　雜方
良方治疫毒痢敗毒散多加人參甘草陳皮薑棗煎服
　按此方詳見論中
嚴氏茜根丸治一切毒痢及蠱注利血下如雞肝心煩
　腹痛
　　茜根(洗/)　　川升麻　　犀角　　　地榆
　　當歸　　　黄連　　　枳殻　　　白芍
　右等分為末醋煮米糊為丸如桐子大毎服七十丸
　空心米飲下
　按此方消化死血解飲食毒之藥
百一選方治禁口痢
　　石蓮去殻留心并肉碾為細末毎二錢陳皮飲調
　　下此是毒氣上衝心肺借此以通心氣便覺思食
澹寮方治禁口痢毒氣上衝心肺者
　　敗毒散(四錢/)陳倉米(一百粒/)
　薑三片棗一枚煎
　右方治脾胃虚弱禁口痢用山藥一味剉如小豆大
　一半銀器内炒熟一半生用同為末米飲調下
　按禁口痢古人論之者少故留此三方以備急然石
　蓮之通心氣敗毒散散表邪山藥之補脾胃果能開
　胃口而進食乎
導氣湯治下痢膿血裏急後重腹疼作渴日夜無度
　　黄連　　　黄芩　　　大黄　　　白芍
　　當歸　　　木香　　　㯽榔
　右㕮咀水煎
　此方即前芍藥湯加減桂甘草二味今人多如此用
　故收入
　
　
　
　
　
　
　玉機微義卷五
欽定四庫全書
　玉機微義卷六　　　　明　徐用誠　原輯
　　　　　　　　　　　　　劉　純　續増
　泄瀉門　　　此門宜與滯下㸔
　　瀉痢生死脉法
内經云脉細皮寒少氣泄利前後飲食不入是謂五虚
死其漿粥入胃泄注止則虚者活
脉經云洩注脉緩時小結者生浮大數者死又洞洩食
不化不得留下膿血脉㣲小連者生𦂳急者死
脉訣云下利㣲小即為生脉大浮洪無差日
　　仲景治利大法
　　東垣治利大法　　按此並見滯下門
　　瀉分寒熱
病機機要云藏府瀉利其證多種大抵從風濕熱論是
知寒少熱多寒則不能乆也故曰暴瀉非陽乆瀉非隂
大便完榖下有寒有熱熱者脉疾身多動音聲響亮暴
注下廹此陽也寒者脉沉而細身不動作目睛不了了
飲食不下鼻凖氣息者姜附湯主之若身重四肢不舉
术附湯主之
　按此以瀉之乆暴分隂陽正如傷寒之病始為寒而
　終則𫝊變而為熱也然亦必以脉證參訂焉
原病式曰瀉白為寒青黄紅赤黒皆以為熱也大抵瀉
利小便清白不洽為寒赤色者為熱又完榖不化而色
不變其利脾氣虚弱畏泠小便清白不澁身涼不渇脉
遲細而㣲者寒也榖雖不化而色變非白煩渇小便赤
澁者熱證也凡榖消化無問色及他證便為熱也寒泄
而榖消化者未之有也或火性急速𫝊化失常榖雖不
化而飱泄者亦有之矣仲景云邪熱不殺榖然熱得濕
則飱泄也
　　論瀉痢有濕有熱有風有寒
機要云有太隂經受濕而為水泄虚滑身重微滿不知
穀味久則防變而為膿血脾經𫝊腎謂之賊邪故難愈
若先利而後滑謂之微邪故易痊此皆脾土受濕之所
為也
有厥隂經下痢不止其脉沉而遲手足厥逆涕唾膿血
此難治宜麻黄湯小續命汗之此有表邪縮於内當瀉
表邪而愈
有暴下無聲身冷自汗小便自利大便不禁氣難布息
脉㣲嘔吐急以重藥温之漿水散是也
　　論暴注屬火
子和云夫暴注瀉水不已内經曰注下也注下水利也
暴速甚者屬火宜用氷調桂苓甘露飲五苓益元散或
以長流水煎放冷服凉膈通聖亦能治之慎不可驟用
嬰粟殻乾薑豆蔲之類縱瀉止亦轉生他疾止可分隂
陽利水道而已
　按以上所論辨寒熱風濕火等證所以明六滛之邪
　皆能為瀉為注者亦當各隨所滛之邪分而治之可
　也
　　論胃氣下降為飱泄
機要云夫脾胃同濕土之化主腐熟水穀胃氣和平飲
食入胃精氣則輸於脾土歸於肺行於百脉而成榮衛
若飲食一傷起居不時損其胃氣則上升精華之氣反
下降是為飱泄久則太隂轉少隂而為腸澼
　　論春傷於風夏必飱泄
機要云春宜緩形形緩動則肝木乃榮反靜密則是行
秋令金能制木風内臟夏至則火盛而金去獨火木旺
而脾土損矣輕則飱泄脉泄穀不化重則下痢膿血稠
粘良方云經云春傷於風夏必飱泄葢風喜傷肝春時
木旺不受邪反移氣尅於脾土脾既受尅不能運化因
成積滯夏秋之間再感暑濕風冷之氣發動而成痢也
　　論飱泄屬風宜汗
子和云飱泄不止完穀不出發汗可也桂枝麻黄湯主
之此證以風為根葢風隨汗出也
　按飱泄證機要謂胃氣下流及春行秋令良方謂春
　木旺移氣尅脾二論雖殊要之皆因風木𫝊變而脾
　土受邪爾子和謂風隨汗解此論固是然亦須隨其
　𫝊變而治不可執此一法也
　　瀉分三因
三因嚴氏云泄瀉一證經中所謂洞泄飱泄溏泄溢泄
濡泄米穀注下是也所因有内外不内外差殊耳經云
春傷於風夏必飱泄又云濕勝則濡泄寒甚則為泄暑
熱盛之亦為泄至於七情感動臓氣不平亦致溏泄其
如飲食不節過食生冷而成泄瀉者乃脾胃有傷也但
停滯泄瀉一證直須積滯已消然後用以斷下藥今人
徃徃便固止之多成痢疾者矣治法先理中焦次分利
水穀治中不效然後斷下
　按此三因所分甚詳但外所滛者既六而立方止有
　其二内之七情為證而又不詳及於治法
　　治瀉痢用吐下汗三法
子和云一僧臟腑不調三年不效此洞泄也以謀慮不
决而成肝主謀慮甚則乗脾脾濕不流乃上湧痰半盆
又以丹車丸濬川散下數行仍使澡浴出汗自爾日勝
一日常以胃風湯白术散調養之
　按子和為治大率多用此三法洞泄一證縱其果有
　積滯鬱結之甚元氣壯實者亦不宜驟用此三法况
　有積滯雖甚而元氣尤虚者哉設使果當用此三法
　者亦當如仲景察證以辨其吐汗下者有可不可下
　之殊况仲景治痢又有合下合温之法焉此得非孟
　浪乎
丹溪論局方用熱藥澁藥治痢之誤
　按此見滯下門
　謹按泄瀉一證古方率以為腸胃虚寒與風冷乗之
　為論故多行澁熱之劑彼瀉痢者豈無積滯豈無熱
　證乎今觀病機機要所論有屬寒屬風濕屬火之證
　此因於外而傷者也又云厥隂經動并胃氣下降為
　瀉痢三因所言七情感動臓氣不平亦致溏泄此則
　因於内而傷者也外則當調六氣内則當平五臟况
　又有飲食所傷腸胃停滯所致者治法各不同也然
　更有因胃氣下流而泄者在法則當升舉因風而成
　飱泄者則當解散因痰積於上焦以致大腸之不固
　而泄者又當去上焦之痰而不治其瀉因脾胃氣虚
　而泄者又當補中益氣使胃氣升騰而泄自止葢各
　求其本而治可也
　泄瀉治法
　　治濕之劑
機要白术芍藥湯治太隂脾經受濕水泄注下體重微
　滿困弱無力不欲飲食暴泄無數水穀不化宜此湯
　和之身重暴下是大勢來亦宜和也
　　白术　　　芍藥(各一兩/)甘草(五錢/)
　右剉毎服一兩水煎
治濕瀉茯苓湯又治食瀉濕熱
　　白术　　　茯苓(各七錢半/)
　右咀毎服一兩水煎食前服　一方有芍藥三味等
　分名白术散
　按以上三方和中除濕足太隂陽明經藥也白术之
　甘入胃而除脾胃之濕芍藥之酸澁除胃中之濕熱
　四支困茯苓利水道而除濕此三味泄痢須用之藥
　也
蒼术芍藥湯如前證
　　蒼术(二兩/)　芍藥(一兩/)　黄芩(半兩/)
　右剉每服一兩加淡味桂半錢煎服清
　按此解散濕熱上中二焦之劑太隂經的藥也
良方胃苓湯治夏秋之間脾胃傷冷水穀不分泄瀉不
　止
　　五苓散　　平胃散
　右和合薑棗煎空心服
　按此乃表裏除濕之劑東垣所謂上下分消其濕是
　也太陽太隂經藥也出陽明飲痞例
仲景五苓散
宣明益元散(方並見濕劑/)
　按以上二方除濕利小便之劑太陽經的藥也
　　治風之劑
機要防風芍藥湯治泄痢飱泄身熱脉弦腹痛而得及
　頭痛微汗
　　防風　　　芍藥　　　黄芩(各一兩/)
　右咀毎服半兩水煎服清
　按此治風辛凉之劑太隂太陽經藥也
蒼术防風湯治泄痢脉弦頭㣲痛
　　蒼术(二兩/)　防風(一兩/)
　　一方蒼术四兩麻黄一兩防風五錢薑七片煎
　按此足太隂陽明經藥也
良方神术散治春傷於風夏必飱泄
　　蒼术(一斤/)　藁本　　　川芎(各六兩/)羌活(四兩/)
　　粉草　　　細辛(一兩六錢/)
　右粗末毎服三錢薑三片煎要出汗加葱白
　按以上三方治風勝濕辛温之劑此則太陽經藥也
局方胃氣湯治大人小兒風冷乗虚入客腸胃水穀不
　化泄瀉注下(方見滯下門/)
　按此方名曰治風其實和血之藥也
　　治熱之劑
局方戊巳丸治脾胃濕熱泄痢不止(方見滯下門/)
　按泄瀉局方多以為寒至劉張始言有屬熱屬火之
　證故諸方中治熱瀉之方甚少然仲景治傷寒挾熱
　下痢用葛根黄芩黄連湯但人未之思耳
　　治暑之劑
局方來復丹治伏暑泄瀉如水(方見本方/)
　易簡云硝石性寒佐以陳皮其性疎快硫黄且能利
　人若作煖藥以止瀉誤矣葢由啖食生冷或冒暑熱
　之氣中脘閉結揮霍變亂此藥通利三焦分理隂陽
　服之甚驗
　按此出厥隂硫黄例藥也
香薷飲治伏暑吐瀉(方見暑劑/)
　按此治暑之表藥也肺脾經藥也出太隂厚朴例
宣明桂苓甘露飲治飲水不消嘔吐泄痢或下痢赤白
　(方見暑劑/)
　按五苓散益元散加寒水石解利濕熱太陽經藥也
　　治寒之劑
機要漿水散治暴瀉如水周身汗出一身盡冷脉㣲而
　弱氣少不能語甚者加吐此為急病
　　半夏(一兩湯洗/)　　　　附子(半兩泡/)桂(五錢/)
　　甘草(炙五錢/)良薑(二錢半/)乾薑(一作乾生薑五錢/)
　右為細末毎服三五錢漿水二􁑭煎至半􁑭和滓熱
　服
白术湯
　　白术　　　芍藥　　　甘草(炙各三錢/)
　　乾薑(半兩炮/)
　右如前服甚者去乾薑加附子三錢謂辛能發散也
局方理中湯治臟腑停寒泄瀉不已(方見寒劑/)
　按此出厥隂已寒例藥也以上用薑附之藥皆為暴
　瀉氣脫如五虚等證救急之劑所謂暴瀉非陽者也
　然有屬火者亦當求責
　　治風寒濕之劑
本事麴藭丸治中風或中風濕臓腑滑瀉
　　川芎　　　附子(炮/)　　神麴　　　白术(等分/)
　右為細末麪糊丸桐子大毎服三五十丸温米飲下
　此藥亦治飱泄
　按此出太隂例藥也
　　止澁之劑(按諸方論並見滯下門/)
　　去積之劑
本事温脾湯治痼冷在腸胃間泄瀉腹痛宜先取去然
　後調治不可畏虚以養病也
　　厚朴　　　乾薑　　　甘草　　　桂心
　　附子(生各二/兩)大黄(生四錢碎切湯一􁑭漬半日搦/去滓煎湯時和滓下)
　右細剉水二升半煎八合後下大黄汁再煎六合去
　滓服
　按泄痢腹痛其證多種有積滯者固宜取去豈但痼
　冷一端而已須詳證虚實寒熱隨其所宜以調之
　　升發之劑
東垣升陽除濕湯自下而上者引而竭之
　　升麻　　　柴胡　　　防風　　　神麴
　　澤瀉　　　猪苓(各半兩/)陳皮(三錢/)　蒼术(一兩/)
　　大麥蘖麫　甘草(炙各三錢/)如胃寒腸鳴加益智
　　仁半夏各半錢薑棗同煎非腸鳴不得而用之
　右作一服水煎早飯後熱服之
升陽除濕防風湯如大便閉塞或裏急後重數至圊而
　不能便或有白膿或血慎勿利之利之則必致重病
　及鬱結而不通也以此湯舉其陽則隂氣自降矣
　　蒼术(泔浸去皮乾浄四兩/)防風(二錢/)　白术
　　白茯苓　　白芍藥(各一錢/)
　右咀除蒼术另作片子水一碗半煎至二􁑭内諸藥
　同煎至一大􁑭熱服食前
　按飲食入胃氣上升輸精心肺然後下降若脾胃有
　傷不能上升反下流腎肝而成泄痢者法宜填補中
　氣升之舉之不可疎下此東垣發前人所未論也
　　調補脾胃之劑
錢氏白术散治小兒泄瀉胃熱煩渴不問隂陽並宜服
　之
　　人參　　　白茯苓　　白术　　　木香
　　甘草　　　藿香(各一兩/)乾薑(按中論即是葛根/)
　右為末水煎
　按此太隂經四君子例藥也治小兒陽明本虚隂陽
　不和吐瀉亡津液煩熱口乾以參术甘草甘温補胃
　和中木香藿香辛温芳香可以助脾茯苓甘平分隂
　陽導水濕葛根甘平倍於衆藥其氣輕浮鼓舞胃氣
　上行津液又解風肌熱治脾胃虚弱泄瀉之勝藥也
易簡白术湯治證同前
　　前方藿香改黄茋是也
秘藏黄茋補胃湯治一日大便三四次溏而不多有時
　泄腹中鳴
　　黄茋　　　當歸身　　柴胡　　　益智仁
　　陳皮(各三錢/)甘草(炙二錢/)升麻(六分/)　紅花(少許/)
　右咀作一服水煎食前服
　　補腎之劑
機要肉豆蔲丸治腎泄久不愈脉沉細無力者效
　　破故紙(炒/)　肉豆蔲(麪裹煨各等分/)
　右為末棗肉為丸桐子大飲湯下空心本事方破故
　紙四兩肉豆蔲二兩名二神丸治脾腎虚弱
本事五味子散治腎泄
　　五味子(二兩/)呉茱茰(半兩細粒緑色者/)
　右二味炒香熟為度細末毎服二錢陳米飲下有一
　親識毎五更初曉時必溏泄一次此名腎泄服此而
　愈
局方金鎖正元丹治腎虚泄瀉小便頻數虚冷之證
　　五倍子　　茯苓(各八兩/)硃砂(别研三兩/)
　　龍骨(煅三兩/)紫巴㦸(去心一斤/)
　　補骨脂(酒浸炒十兩/)　　肉從蓉(洗焙/)
　　葫蘆巴(焙各一斤/)
　右為末入研藥令勻酒糊丸桐子大毎服三十丸空
　心温酒鹽湯任下
　
　
　
　
　
　
　玉機微義卷六
欽定四庫全書
　玉機微義卷七　　　　明　徐用誠　原輯
　　　　　　　　　　　　　劉　純　續増
　瘧門
　　内經叙瘧
内經云夏傷於暑秋必痎瘧又云先寒後熱者名曰寒
瘧先熱而後寒名曰温瘧其但熱而不寒者名曰癉瘧
　按内經論瘧謂隂陽相并之虚實發為寒熱歴叙四
　時及六經五臟與胃之瘧以至連日間日發之蚤晏
　最為詳盡學者必通考全文以熟玩之
　　瘧脈
畧要云師曰瘧脈自弦弦數者多熱弦遲者多寒弦小
緊者下之差弦遲者可温之弦緊者可發汗針灸也浮
大者可吐之弦數者風發也以飲食消息止之
脈經云瘧脈自弦微則為虚代散則死
　　瘧備三因
陳無擇云夫瘧備三因外則感四氣内則動七情飲食
飢飽房室勞逸皆能致之經所謂夏傷暑秋痎瘧者此
則因時而叙耳不可專以此論外所因證有寒瘧有温
瘧有癉瘧並同素問有濕瘧者寒熱身重骨節煩疼脹
滿自汗善嘔因汗出復浴濕舎皮膚及冐雨濕有牝瘧
者寒多不熱但慘戚􁀙慄病以時作此則多感隂濕陽
不能制隂也五種瘧疾以外感風寒暑濕與衛氣相并
而成除癉瘧獨熱温瘧先熱牝瘧無熱外諸瘧皆先寒
後熱内所因證病者以蓄怒傷肝氣鬱所致名曰肝瘧
以喜傷心心氣耗散所致名曰心瘧以思傷脾氣鬱涎
結所致名曰脾瘧以憂傷肺肺氣凝痰所致名曰肺瘧
以失志傷腎所致名曰腎瘧所致之證不同素問此五
種瘧疾以感氣不和鬱結痰飲所致不内外因有疫瘧
者一嵗之間長幼相似有鬼瘧者夢寐不祥多生恐怖
有瘴瘧者乍熱乍寒乍有乍無南方多病有胃瘧者飲
食飢飽傷胃而成世謂食瘧有勞瘧者經年不差前後
復發微勞不任亦有數年不差結成癥癖在腹脇名曰
老瘧亦曰母瘧已上諸證各有方治宜推而用之
　按無擇有七情感動鬱氣成瘧之論可謂發千古之
　未發但所集隨證施治之方皆是温熱脾胃之劑止
　有四獸飲云治五臟氣虚結聚涎飲夫以各臟君臣
　之藥補虚瀉實之法各各不同豈可以一方通治七
　情之瘧哉豈欲學者自求之與嗟夫醫之為學宋三
　百年錢仲陽之下一人而已其集方者尚如是欲使
　人據證撿方烏可得也
　　論痰能致瘧
嚴用和云素問謂瘧生於風又夏傷於暑此四時之氣
也或乗凉飲冷當風臥濕饑飽失時致脾胃不和痰積
中脘遂成此疾所謂無痰不成瘧一日一發易治間日
一發難愈三日一發者尤其難愈
　按此謂胃氣不和痰積中脘而成瘧則自内而生病
　於外也與素問風暑外傷雖異然外既受傷則内氣
　必鬰亦生痰此自外而生病於内也瘧而挾痰誠有
　之矣其引以無痰不成瘧之一句則失之偏也其用
　藥治法亦且未詳
　　瘧分三陽三隂淺深之異
病機機要云經曰夏傷於暑秋必痎瘧傷之淺者近而
暴傷之重者逺而為痎痎者久瘧也是知夏傷暑氣閉
而不能發泄於外邪氣内行至秋而為瘧也有中三陽者有
中三隂者其證各殊同傷寒也在太陽經謂之寒瘧治多汗之
在陽明經謂之熱瘧治多下之在少陽經謂之風瘧治
多和之此三陽受病謂之暴瘧發在夏至後處暑前此
乃傷之淺者近而暴也在隂經則不分三經總謂之濕
瘧當從太隂經論之發在處暑後冬至前此乃傷之重
者逺而為痎痎者老也居西方宜毒藥療之
　按此分風暑所傷有隂陽淺深之異發前人所未論
　也
　詳見後論中
　　瘧非脾寒及鬼食辨(後添論斷/)
子和云内經既以夏傷於暑而為瘧何世醫皆以脾寒
治之用薑附硫黄之類甚者歸之􁁑恠良可笑耶又或
因夏月飲食生冷之類指為食瘧此又非也豈知内經
之論則不然皆夏傷於暑遇秋風寒而後作也邪熱淺
則連日邪熱深則間日併入於裏則寒併入於表則熱
若此論則了不相干於脾也治平之時其民夷靜雖用
砒石辰砂有毒之藥以熱治熱亦能取效擾攘之時其
民勞苦内火與外火俱動以熱攻熱轉為吐血瀉血瘡
瘍嘔吐之疾豈與夷靜之人同治哉余嘗用張長沙汗
吐下三法愈瘧病極多大忌錯作脾寒治之
　按此云無脾寒及鬼瘧皆是得之於暑又謂平治與
　擾攘之時治瘧不同皆確論也然食瘧則世亦有之
　者然觀其用藥以白虎加人參湯小柴胡五苓桂苓
　甘露之類則調之也甚者臟用承氣大柴胡下之更
　不愈以常山散吐之悉是寒藥降火之劑盖以瘧從
　火之化也又有謂治芻蕘貧賤之人與富貴膏粱不
　同之論固是然仍用温脾散辰砂丹刼藥貧賤之人
　豈與治平時人同歟貧賤者脾胃虚寒其可用刼劑
　歟此恐非出於子和之筆也學者試思之
　或問俗以瘧為脾寒何也曰此亦有理天地之間惟
　呉楚閩廣人患此至多為陽氣之所盛處其地卑濕
　長夏之時人多患暍瘧霍亂瀉痢傷濕熱也本暑盛
　陽極人伏隂在内脾困體倦腠理開發或因納凉於
　水閣木隂及泉水澡浴而微寒客於肌肉之間經所
　謂遇夏氣凄愴之小寒迫之是也或勞役飢飽内傷
　而即病作故指肌肉屬脾發則多惡寒戰慄乃謂之
　脾寒爾實由風寒濕暍之邪鬱於腠理夏時毛竅疎
　通而不為病至秋氣歛之際表邪不能發越故進退
　不已往來寒熱病勢如凌虐人之狀所以名瘧即四
　時之傷寒故十二經皆能為病古方治法多兼於理
　内傷取效脾胃和而精氣疎通隂陽和解諸邪悉散
　此實非脾病也但病氣隨經升降其發早暮日次不
　等内經具病例已詳季世以發表解肌温經散寒等
　法亦未嘗執於燥脾刼劑也又曰既瘧本夏傷於暑
　為病世有不服藥餌或人與符呪厭之亦止何也曰
　此夏時天地氣交百物生發濕熱熏蒸禽蟲吐毒之
　際人因暑熱汗出神氣虚耗感得時間乖戾之氣為
　病故與厭之亦止若移精變氣之謂也然古人稱瘧
　不得為脾寒者正恐人專於温脾之說不明造化之
　源而失病機氣宜之要故也
　　痎瘧
丹溪曰内經謂夏傷於暑至秋為痎又曰痎瘧皆生於
風痎瘧老瘧也以其隔兩日一作纒綿未去前賢或用
峻劑恐其禀受怯弱與居養所移者所宜始悟常山烏
梅砒母刼劑或誤投之輕病為重重者危矣夫三日一
作者隂經受病也作於子午卯酉少隂瘧也作於寅申
巳亥厥隂瘧也作於辰戌丑未日太隂瘧也瘧得於暑
當汗而解或因取凉太過汗鬱成痰其初感也弱者即
病胃氣強者伏而不動至於再感復因内傷其病乃作
宜其難差夫感暑與風皆外邪也非汗多不解來求治
者皆已經試刼劑胃氣重傷似難速愈必先與參术等
補劑加减以取汗得汗而虚又行補養下體屬隂最難
得汗補藥力得汗出至足方是佳兆又有感病極深邪
氣必自臟𫝊出至腑其發無時若發於午之後寅之前
者血受病也為難愈須漸漸䟎蚤方是佳兆故治此病
者春夏易秋冬難大忌飽食以汗之難易為優劣也僉
憲詹公春得痎瘧累試刼藥綿延至冬來求治予知其
久得汗惟胃氣未完非補不可一味白术末之粥丸與
二斤盡藥大汗而安如此者多但畧有加減不必盡述
　按内經以瘧從風寒暑而得之乃天之邪氣所傷當
　以汗解仲景河間悉用發表之藥但以寒熱多少分
　經絡而治然亦有三隂三陽之異也盖傷在陽者遲
　而暴傷在隂者逺而深在氣則發之早在血則發之
　晏淺則日作深則間之此雖分在隂在陽是乃淺深
　之謂皆當從汗而解也機要謂在三陽經其汗下和
　解同傷寒治外邪解而内未已者以蚤晩分氣血而
　用大柴胡大承氣桃仁承氣下之久瘧胸中鬱鬱欲
　吐而不能吐當以藜蘆散雄黄散吐之此為暴病而
　氣實者設也我丹溪先生論邪氣深入隂分血分而
　成久瘧者當用升發之藥自臟而出之於腑然後自
　表作汗而解若用下藥則邪氣愈陷下而難出也又
　久瘧之人正氣虚者不可用刼藥損其胃氣刼之數
　次不愈者病若不變必待春來氣升瘧氣隨升發之
　氣而出方已遇此者當以補之一婦人久痢一子亦
　痢死哭甚數日後痢止瘧作醫與四獸飲之類凡兩
　月召予視之一日五六作汗如雨無休歇不能起臥食
　少懶語脈微數予以痢後無隂悲哀傷氣又進濕熱
　之藥助起旺火正氣愈虚汗既大出無邪可治隂虛
　陽散將在旦夕豈小劑之所能補今用人參二兩白
　术二兩芍藥一兩黄茋半兩甘草少許作一服濃煎
　一鍾日服四五次兩日寒熱止又二婦同病瘧一者
　面光澤予以濕在氣分非汗不解兩發汗出而愈一
　者面赤黒色予以暑傷血分用四物湯加辛苦寒之
　劑二日發唇瘡而愈臨病處治其可執一乎前論又
　有食瘧痰瘧疫瘧瘴瘧者其方皆未備學者又當
　随證而思其所以治之也
　瘧門治法
　　解表之劑
仲景白虎加桂枝湯治温瘧
　　知母(六兩/)　甘草(二兩炙/)　石膏　(斤碎/)桂枝(三/)
　　(兩/)粳米(六合/)
　右咀以水一斗二升煑米熟去滓煎至三升温服一
　升日三服汗出愈
　按此太陽陽明經藥也
柴胡桂薑湯治寒多微有熱或但寒不熱名曰牝瘧
　　柴胡(八兩/)　桂枝　　　黄芩(各二兩/)　　　括
　　蔞根(四兩/)　牡蠣　　　甘草(炙/)　　乾薑(各二/)
　　(兩/)
　右咀水煎服一升日三初煩汗出愈
　按此少陽太陽經藥也
機要桂枝羌活湯治瘧處暑以前發頭項痛脈浮惡風
有汗
　　桂枝　　　羌活　　　防風　　　甘草(各半/)
　　(兩/)
　右為粗末每服半兩水一􁑭半煎至一􁑭温服清迎
　發而服之如吐加半夏麯
麻黄羌活湯治證如前惡風無汗
　　麻黄(去節/)　羌活　　　防風　　　甘草(各半/)
　　(兩/)
　右如前服加法同
　按以上二方太陽經藥也
治瘧病身熱目痛熱多寒少脈長先以大柴胡下之微
利為度後餘熱不盡者當服白芷湯以盡其邪
　　白芷(一兩/)　知母(一兩七錢/)石膏(四兩/)
　右粗末依前服
　按此陽明經藥也
桂枝芍藥湯治瘧寒熱大作不論先後此太陽陽明合
　病也謂之大争寒熱作則必戰經曰熱勝而動也發
　熱則必汗泄經曰汗出不愈知内熱也陽盛隂虚之
　證當内實外虚不治恐久而𫝊隂經也此湯主之
　　桂(三錢/)　　　黄茋　　　　　知母
　　石膏　　　　芍藥(各一兩/)
　右粗末每服五錢加至一兩水煎
　按此太陽陽明經藥也
桂枝黄芩湯如服前藥轉大者知三陽合病也宜此和
　之
　　柴胡(一兩二/)錢　黄芩　　　人參
　　甘草(各四錢半/)　半夏(四錢/)　　　石膏
　　知母(各五錢/)　　桂枝(二錢/)
　右為粗末依前服之前服此藥已如外邪已罷内邪
　未巳再服下藥從卯至午發者宜大柴胡下之從午
　至酉發者知其邪氣在内也宜大承氣下之從酉至
　子發者或至寅發者知其邪氣在血也宜桃仁承氣
　下之微利後更以小柴胡徹其邪氣可也
　按此太陽陽明少陽經藥也以上諸方並係發風寒
　暑熱之氣自外而入中於三陽之經者也
桂枝石膏湯治瘧無他證隔日發先寒後熱寒少熱多
　　桂枝(五錢/)　　　石膏(一兩半/)
　　知母(一兩半/)　　黄芩(一兩/)
　右為粗末分三服水煎服
　按此太陽陽明經藥也治隔日發則邪氣所舎深者
　也
麻黄黄芩湯治瘧發如前證而夜發者
　　麻黄(一兩去節/)　甘草(炙三錢/)　桃仁(三十箇去皮尖/)
　　桂(二錢/)　　　　黄芩(五錢/)
　右為細末依前服桃仁味苦甘辛肝者血之海血驟
　則肝氣燥經所謂肝苦急急食甘以緩之故桃仁散
　血緩肝謂邪氣深逺而入血故夜發乃隂經有邪此
　湯發散血中風寒之劑
　按此治風暑深入隂分而夜發乃血受病邪氣所舍
　尤深者也麻黄桂枝桃仁等乃太陽經血藥也非三
　隂經藥也
　温熱燥脾之劑
寶鑑交解飲子治痰瘧辟瘴氣
　　肉豆蔲　　　　草豆蔲(各二箇麫裹煨熱一箇生用/)
　　厚朴(二寸半生半薑汁製/)　　大甘草(二寸生炒各半/)
　　生薑(二塊一生一濕紙煨熟/)
　右等分銀石器内水煎發日空心服未愈再服必效
局方常山飲治瘧疾發散不愈漸成勞瘵
　　知母　　　川常山　　　草果(各二斤/)
　　良薑(二十兩/)甘草(炙一斤/)　烏梅(去核一斤/)
　右咀薑五片棗一枚水煎温服
易簡七寶飲治一切瘧疾或先寒後熱或先熱後寒不
　問鬼瘧食瘧
　　常山　　　厚朴　　　青皮　　　陳皮
　　甘草　　　檳榔　　　草果仁(等分/)
　右咀每服半兩於未發隔夜用水一碗酒一􁑭煎至
　一大􁑭濾出露一宿再將滓如前煎另放亦露一宿
　來日當發之蚤盪温面東先服頭藥少歇再服藥柤
　大有神效
人參養胃湯治外感風寒内傷生冷四時温疫或飲食
　傷脾發為痎瘧(方見局方/)
　平胃散加人參茯苓半夏草果藿香生薑烏梅
　煎
　按此平胃散加減法也出太隂厚朴例以上諸方悉
　是温脾燥烈之藥盖認此疾為脾寒故也然人用之
　亦或有效遂指為治瘧之良方殊不知偶值病者隂
　陽相并脾氣鬱結暫得温散則氣易行濁液凝痰中
　脘閉塞因得燥熱亦以暫開所以氣通而疾止内經
　所謂勇者氣行則已是也此古人為病氣淺而厚質
　者設也若中氣虚弱之人内有鬱火之證復用燥熱
　愈劫愈虚咎將誰執
嚴氏清脾湯治癉瘧脈來弦數但熱不寒或熱多寒少
　口苦咽乾大小赤澁
　　青皮　　　厚朴　　　白术　　　草果
　　柴胡　　　茯苓　　　半夏　　　黄芩
　　甘草(炙等分/)
　右咀薑五片煎
　按此小柴胡湯加減也治口苦咽乾大小赤澁則是
　内熱之證用柴胡黄芩所以㵼少陽之熱乃前方温
　脾之一變也方名清脾其義可知然後以草果等藥
　寒熱兼用則是未能免俗也
三因四獸飲治五臟氣虚七情兼并結聚涎飲與衛氣
　相搏發為瘧疾兼治瘴瘧
　　半夏　　　茯苓　　　人參　　　草果
　　陳皮　　　甘草　　　烏梅肉　　白术(各等/)
　　(分/)
　右咀同棗薑等分以鹽少許淹食須厚皮紙裹煨令
　香熟焙乾每服半兩水煎未發前併進三服
　按此四君子加減也出太隂藥例
七棗湯治五臟氣虚隂陽相勝乍為痎瘧不問寒熱先
　後並治
　　附子(一枚炮以鹽水浸再炮如此七次去皮臍/)
　右剉水一碗薑七片棗七箇煎至八分當發日空心
　温服
　按陳無擇謂七情感動鬱氣成瘧故此二方以治五
　臟氣虚結聚涎飲等證未審孰為補虚孰為散結鬱
　孰為導痰學者宜自詳之
　　消瘧之劑
仲景鱉甲煎丸治瘧不差結為癥瘕名曰瘧母(方見金/)
　(匱/)
嚴氏鱉甲飲子治瘧久不愈腹中結塊名曰瘧母
　　鱉甲(醋炙/)　白术　　　黄茋　　　草果
　　檳榔　　　芎藭　　　橘紅　　　白芍
　　甘草(炙/)　　厚朴(等分/)
　右咀生薑七片棗一枚烏梅少許煎
　按痎瘧多成癖於左脇之下名曰瘧母乃肝之積也
　瘧屬少陽病少陽東方之氣故同歸於肝又况久瘧
　病在血分血亦屬肝所主也當以鱉甲君佐使之藥
　隨證虚實用之不必泥此也
　　消食之劑
三因紅丸子專治食瘧
　　蓬术　　　三稜(各二兩醋煑一伏時/)
　　胡椒(一兩/)　　　青皮(三兩炒/)　阿魏(一分醋化/)
　右為末别研蒼术末用阿魏醋米糊為丸桐子大炒
　土硃為衣每服五十至百丸
　按此出厥隂南星半夏例消積滯通鬱氣之温藥也
　食瘧既因飲食而得亦當隨其所傷而治之
　　吐瘧之劑
子和常山散吐瘧
　　常山(二兩水煑晒乾/)
　右水煎空心服
機要梨蘆散　雄黄散(方並見吐劑/)
　按瘧因外感病屬上焦又胸膈多結聚痰涎故用吐
　法以取效然常山砒霜之類發吐取涎縱使獲安脾
　胃不能不損能用無毒之藥以取效者為佳
寶鑑温脾散治瘧疾寒熱發歇多時不差
　　紫河車　　　菉豆(各一兩/)　甘草(半兩/)
　　生砒(一兩半另研子和作錢半/)
　右為末與砒一處研勻每服半錢新汲水少許調下
　須於發日隔夜夜深服藥忌葷酒𤓰果生冷魚腥肉
　物三日孕婦勿服但至心合此藥與人並不吐此雖
　有砒一味河車甘草菉豆三味性凉解得新水亦解
　得
一剪金治瘧疾乃是聖藥也
　　信豆硫黄各等分
　右作一處乳鉢内杵為末用緋絹子捻藥一捻在絹
　上裹如豆大細絲牢纒定訖剪下每服一丸星宿全
　用新汲水送下空心服毋令人知或先一日夜服之
辰砂丹治瘧
　　硃砂(一兩五錢入藥中留五錢為衣/)　信
　　雄黄(各五錢另研/)
　右為末入白麫六錢研勻滴水丸如菉豆大硃砂為
　衣星宿全時用無根水吞下
宣明辟邪丹治嵐瘴鬼瘧食瘧
　　菉豆　　　雄黒豆(各四十九箇/)　信砒(半錢另研/)
　　硃砂(二粒/)　黄丹(一錢為衣/)
　右為末同入乳鉢内滴水為丸分作三十粒每服一
　粒用東南桃心取七枝研汁將井花水於發日蚤辰
　日欲出未出向日吞之醋湯亦得
三因紅散子
　　黄丹(炒色變/)
　右入建茶合和二錢七白湯調下或温酒調下一方
　用蒜不以多少杵黄丹丸雞頭大每服一丸臨晨面
　東新水下
　按瘧丹多用砒霜大毒之藥本草主諸瘧風痰在胸
　膈可作吐藥盖以其性之至燥大能燥痰也黄丹本
　草能主驚癎癲疾除熱下氣亦是勝痰去積之藥大
　抵瘧丹雖有燥痰之功大傷胃氣脾胃虚者切宜戒
　之
　謹按治瘧之方風暑外傷者解表之藥機要詳矣痎
　瘧之治宜從丹溪所論陳無擇論濕瘧有术附湯此
　不詳載又機要有中三隂經之論而治法用藥雖有
　痎瘧入血之一方然亦失於詳悉嚴氏謂瘧生於痰
　三因疫瘧食瘧瘴瘧七情感動等瘧而諸方未有可
　取况亦多所缺畧竊觀其意盖以脾濕燥熱之方可
　以兼治諸瘧故不詳述此缺畧之所由也學者知其
　名識其意苟能思之則可得而施治矣又何必待其
　詳也哉
　
　
　
　
　
　
　
　玉機微義卷七
欽定四庫全書
　玉機微義卷八　　　　明　徐用誠　原輯
　　　　　　　　　　　　　劉　純　續増
　欬𠻳門
　　諸經敘欬
内經曰五臟六腑皆令人欬非獨肺也皮毛者肺之合
也皮毛先受邪氣邪氣以從其合也五臟之欬久乃移
於六腑
　　本文腑臟欬狀見後湯液方下
　按欬論五臟六腑千金方又引心主欬然則十二經
　皆有欬證也
千金方曰論云有風欬有寒欬有肝欬有心欬有脾欬
有肺欬有腎欬有膽欬有厥隂欬有肢欬十欬之異欲
語因欬言不得竟謂之風欬飲冷食寒因之而欬謂之
寒欬心下堅滿欬則支痛其脈反遲謂之肢欬欬則引
脅下痛謂之肝欬欬而唾血引手少隂謂之心欬欬而
涎出續續不止引少腹謂之脾欬欬引頸項而唾涎沬
謂之肺欬欬則耳無所聞引腰并臍中謂之腎欬欬而
引頭痛口苦謂之膽欬欬而引舌本謂之厥隂欬風欬
者不下之寒欬肢欬肝欬刺足太衝心欬刺手神門脾
欬刺足太白肺欬刺手太泉腎欬刺足太谿膽欬刺足
陽陵泉厥隂欬刺手太陵
　按此論五臟洎風寒肢膽厥隂經為十欬其引現證
　與經論臟腑欬證皆稍異詳肢欬即氣與支飲證也
　經有三焦欬而無心主此有心主而無三焦然已發
　其秘矣惜乎胃大小腸膀胱欬及針治皆畧之不議
　　脈法
脈經曰闗上脈微為欬　肺脈微急為欬而唾血　欬
而脈弦濇為少血　脈緊者肺寒雙弦者寒浮緊者虚
寒　脈浮而緩傷風　脈細傷濕　數則為熱沉數者
為實熱　脈弦為水偏弦為飲脈沉為留飲　洪滑多
痰　欬脈浮直者生浮軟者生
　　欬證死脈
欬而脈緊者　小沉伏匿者　欬而羸痩脈形堅大者
　欬而脫形發熱脈小堅急者　肌痩下脫形熱不去
欬而嘔腹脹且洩其脈弦急者皆死不治
　　論欬與𠻳本一證
子和曰内經隂陽應象論云秋傷於濕冬生欬嗽五臟
生成篇云欬嗽上氣診要經終篇云春刺秋分環為欬
嗽示從容篇云欬嗽煩寃者腎氣之逆也此四篇中連
言欬嗽其餘篇中止言欬而不言嗽如生氣通天論云
秋傷於濕上逆而欬與大象論文義同而無嗽字乃知
欬即嗽明矣
　謹按欬與嗽本兩字義内經己作一證連言之愚詳
　大抵欬者氣動也陽也嗽者兼血也隂也况是證其
　本雖殊其標則一故世俗不以為疑唯潔古發内經
　微㫖其義見下
病機機要云欬謂無痰而有聲肺氣傷而不清也嗽謂
無聲而有痰脾濕動而為痰也咳嗽謂有聲有痰也因
傷肺氣動於濕因欬而有嗽也夏月嗽而發熱者謂之
熱痰嗽小柴胡四兩加石膏一兩知母半兩用之冬月
嗽而發寒熱謂之寒嗽小青龍加杏仁服之蜜煎生薑
湯蜜煎橘皮湯燒生薑胡桃皆治無痰而嗽者此乃大
例更當隨時隨證加減之痰而能食者大承氣微下之
痰而不能食者厚朴湯主之
　　論嗽分六氣母拘於寒
子和曰素問言皮毛者肺之合也邪因而客之則為肺
欬後人見是斷嗽為寒更不㕘較他篇豈知六氣皆能
為嗽然可以辨其六者之狀　風乗肺者日夜無度汗
出頭痛痰涎不利
熱乗肺者急喘而嗽面赤潮熱手足寒乳子亦多有
之
寒乗肺者欬喘上壅涕唾出血甚者七竅血溢　燥乗
肺者氣壅不利百節内痛頭面汗出寒熱往來皮膚乾
燥細瘡燥痒大便秘澁涕唾稠粘　寒乗肺者或因形
寒飲冷冬月坐臥濕地或胃冷風寒秋冬水中感之嗽
急而喘此非六氣之云乎
　按此只述六氣為病故其論中集司天勝復為欬之
　畧但無濕乗肺式方治則又有之式盖脫簡爾然丹
　溪先生論欬有因勞因痰因肺脹因食積作痰發熱
　致嗽或嗽而聲嘶者此因血虚受熱所致皆内因病
　本之不同如傷寒小青龍湯治例為水飲與表寒相
　合而欬真武湯所主為水飲與裏寒相合而欬傷寒
　中風往來寒熱胸滿心煩喜嘔而欬加減小柴胡主
　之為陽邪𫝊肺加味四逆散主隂邪𫝊裏而欬者此
　皆外因𫝊變之例豈可枚舉但欬證之標一人故不
　歴求其本也觀子和之論然亦啓其微爾
　　論欬分三因
陳無擇云傷風欬者憎寒壯熱自汗惡風口乾煩燥傷
寒欬者憎寒發熱無汗惡寒煩躁不渴傷暑欬者煩熱
引飲口燥或吐涎沫聲嘶咯血傷濕欬者骨節煩疼四
肢重著洒淅此屬外因五臟欬而不已則六腑受之者
此屬内因如欬而發作寒熱引腰背痛或喘滿此因房
勞傷腎或中滿腹脹搶心痛不欲食此因飢飽傷脾或
欬而左脇偏疼引小腹并膝腕疼此因疲極傷肝或吐
白涎口燥聲嘶此因呼呌傷肺或欬而煩熱自汗咽乾
咯血此因勞神傷心並屬不内外因也假如尺脈浮濇
而數則知傷腎右闗脈濡則知飲食傷脾左闗脈弦短
則知疲極傷肝但不應人迎氣口者即是不内外因也
嚴氏云欬嗽始闗於肺終則聚於胃使人多涕唾而面
浮腫氣逆也治法當審脈證三因若外因邪氣止當發
散又須原其虚實冷熱若内因七情則隨其部經在與
氣口脈相應浮緊為虚寒洪滑為多痰當以順氣為先
下痰次之有停飲而欬又須消化之切不可用烏梅粟
殻澁酸之藥其寒邪未除亦不可便用補藥尤忌憂思
過度房室勞傷遂成瘵疾矣
　按此論欬證備三因可謂詳悉但外因現證與前子
　和論六氣異者此盖言邪氣外感非乗客於肺之比
　也惜乎諸因方治未備所論脈證治法極闖其微至
　禁不可便用澁補甚得大法之要大抵此證其原實
　多故不可便用澁之補之也然不能忌憂思戒房室
　而性躁及脫營之人皆所難療
　　論濕痰主嗽
潔古曰嗽者秋傷於濕積於脾經曰秋傷於濕冬必
欬嗽大抵素秋之氣宜清而肅反動之則氣必上衝而
為欬嗽甚則動於濕而為痰也是知脾無留濕雖傷肺
氣不為痰也有痰者寒少熱多各隨五臟而治之假令
濕在肝經謂之風痰濕在心經謂之熱痰濕在脾經謂
之濕痰濕在肺經謂之氣痰濕在腎經謂之寒痰宜隨
證而治之欬而無痰者以辛甘潤其肺欬而嗽者治痰
為先故以南星半夏勝其痰而欬嗽自愈枳殻陳皮利
其氣而痰自下
　按此論欬因濕在於經致痰為欬五臟亦皆有之可
　謂發内經之秘矣然至氣鬱津液不降或停水飲所
　致或腎氣虚弱火炎水涸津液湧而為痰涎於上此
　氣飲及真臟為病非諸經之留濕致病也故易老云
　半夏止能洩痰之標而不能治痰之本是矣詳已上
　所言枳殻等利氣下痰恐非易老語也
　　論痰飲治欬(詳見痰飲門/)
　　論嗽發蚤晏病本不同
丹溪曰上半日嗽者屬胃中有火午後嗽者屬隂虚五
更嗽多者此胃中有食積至此時滯肺氣不利諸邪或
痰皆然春是春升之氣或外感夏是火炎上最重秋是
濕熱傷肺冬是風寒外來也
　　論乾欬嗽治法
原病式曰人痩者腠理疎通而多汗泄血液衰少而為
　燥熱故多為勞嗽之疾也
丹溪曰欬而無痰者此係火鬱之證乃痰鬱火邪在中
用苦梗以開之下用補隂降火不已則成勞此證不得
志者有之
　謹按欬無痰者本肺氣傷而不清欬久則痰鬱於中
　不能上出故當用藥以開提之實者宣法亦可施也
　凡嗽久亦有痰中兼血者或帶血絲者燥熱血少者
　皆當取其化源故曰滋隂降火燥熱勞嗽是宜合而
　論治
　　論欬為肺痿
金匱方論曰熱在上焦者因欬為肺痿得之或從汗出
或從嘔吐或從消渴小便利數或從便難又被快藥下
利重亡津液故寸口脈數其人欬口中反有濁唾涎沫者
為肺痿之病若口中辟辟燥欬即胸中隠隠痛脈反滑
數此為肺癰欬唾膿血脈數虚者為肺痿數實者為肺
癰
　按此言肺痿屬熱如欬久肺□聲啞聲嘶咯血此屬
　隂虚火熱甚是也本論治肺痿吐涎沫而不欬者其
　人不渴必遺尿小便數以上虚不能制下故也此為
　肺中冷必眩多涎唾用炙甘草乾薑此屬寒也肺痿
　涎唾多心中温液温液者用炙甘草湯此補虚勞也
　亦與補隂虚火熱不同是皆宜分治故肺痿又有寒
　熱之異也
　欬嗽治法
　　治風之劑
局方消風百解散治欬嗽聲重身熱頭疼
　按此手太隂陽明藥也
金沸草散治欬因感風寒頭痛聲重(方並見傷風門/)
　按此手足太隂藥也
敗毒散治痰嗽身熱鼻塞
　　柴胡　　　前胡　　　羌活　　　獨活
　　桔梗　　　枳殻　　　茯苓　　　甘草
　　人參　　　川芎(各等分/)
　右㕮咀水煎每一兩或半兩
　按此足太陽少陽手太隂藥也
　　表裏氣血之劑
子和搜風丸(方見中風門/)
　按此手足太隂陽明足太陽藥也
　按以上諸方並出太陽解表例但此丸下濕熱痰之
　劑也實亦汗下之異
　　治寒之劑
小青龍湯治感風寒表不解而欬心下有水氣或喘
　　方見痰飲門
　　金匱方治欬而脈浮去芍加厚朴杏仁石膏小麥
簡易九寶湯治欬而身熱發喘惡寒
　　麻黄　　　薄荷　　　陳皮　　　桂心
　　紫蘇　　　杏仁　　　甘草　　　桑白皮
　　大腹皮(各等分/)
　右㕮咀入葱薑煎
　按此手太隂足太陽藥也
　　散風寒下氣之劑
人參杏子湯止嗽散風寒逐痰飲
　　人參　　　半夏　　　茯苓　　　白芍
　　桂枝　　　乾薑　　　細辛　　甘草(各一錢/)
　　五味子(半錢/)杏仁(一錢/)
　右㕮咀入薑煎
　按此手足太隂足太陽少隂藥也
半夏温肺湯止嗽喘治虚寒(方見痰飲門/)
局方華盖散治感寒而嗽胸滿聲重
　　蘇子　　　陳皮　　　赤茯苓　　桑白皮
　　麻黄(各一兩/)甘草(十兩/)
　右㕮咀入薑煎
　按此手太隂之本藥也
　　氣分之劑
金匱射干麻黄湯治欬而上氣喉中水雞聲
　　射干　　　細辛　　　紫苑　　　欵冬花(各/)
　　(一錢半/)　　麻黄　　　生薑(各二錢/)
　　半夏(二錢半/)五味子(一錢/)大棗(二箇/)
　右㕮咀水煎作一服
　按此足太陽例藥也
　按以上諸方並足太陽解表例兼逐飲降痰下氣之
　法不同况寒證亦有輕重用者自宜取擇
　　治暑之劑
人參白虎湯治欬而身熱脈虚發渴
東垣清暑益氣湯治中暑身熱自汗欬而脈虚
局方黄連香薷飲治暑熱乗肺欬而脈洪
　(方並見暑門/)
　按暑嗽亦自病本不一姑録此三方可見治例輕重
　亦殊如消暑丸亦其法也(方見暑門/)
　　治濕之劑
五苓散治欬而煩脈緊而細
　按此足太陽藥解表之劑也
十棗湯治欬而脈弦有水氣者(方並見痰飲門/)
　按此足少隂例下劑也
白术湯治欬而脈細
　　白术　　　白茯苓　　　半夏(各等分/)
　右㕮咀每服一兩薑煎或為末每半兩煎取清汁調
　神麯末二錢頓服之　一方加黄苓等分
　按此足陽明太隂藥也
白术木香散治喘嗽腫滿欲變水氣者
　　白术　　　猪苓　　　甘草　　　澤㵼
　　茯苓(各半兩/)木香　　　檳榔(各三錢/)陳皮(二兩/)
　　桂枝(二錢/)　滑石(三兩/)
　右為末每服五錢入薑煎
　按此足太陽手太隂藥也以上三方並太陽例但加
　半夏為治痰加姜桂兼散寒温胃加木香檳榔為兼
　下氣爾
機要欵氣丸治欬久痰喘肺氣浮腫
　　青皮　　　陳皮　　　檳榔　　　木香
　　杏仁(炒/)　　郁李仁　　白茯苓　　澤㵼
　　當歸(各一兩/)馬兠零　苦葶藶(各三兩/)人參
　　防已(各五錢/)牽牛頭末(一兩半/)
　右為末薑汁糊丸桐子大每三十丸至五六十丸煎
　水下
　按此手足太隂氣血之藥也
　　治燥之劑
千金五味子湯治欬嗽不已皮膚乾燥唾中有血胸脇
　疼痛
　　五味子　　桔梗　　　紫苑　　　甘草
　　續斷(各二錢/)竹茹(三錢/)　赤小豆(一撮/)生地黄
　　桑白皮(各半兩/)
　右㕮咀作二服水煎
　按此手足太隂藥也
　　氣血之劑
子和神功丸
　　大黄(煨/)　　訶子　　　麻子仁(另研/)
　　人參(各一兩/)
　右為末入麻仁研匀煉蜜丸桐子大每三二十丸温
　水下
　按此手足太隂陽明藥也丹溪曰訶子治肺氣因火
　傷極遂鬱遏脹滿取其味酸苦有收歛降火之功若
　佐以海粉香附𤓰蔞青黛半夏麯治嗽非止澁之藥
　也
　　治火之劑
黄連解毒湯治欬而脈洪喘急
梔子仁湯治熱躁而欬
麥門冬湯治火熱乗肺欬唾有血(方並見火門/)
　　治熱之劑
仲景加减小柴胡湯治欬而寒熱往來
　　柴胡　　　半夏　　　黄芩　　　甘草
　　乾薑　　　五味子
　右㕮咀水煎
地骨皮散
　　知母　　　柴胡　　　甘草　　　人參
　　地骨皮　　茯苓　　　半夏
　右㕮咀入薑煎
　按此二方足少陽例藥也
海藏紫苑散治欬中有血虚勞肺痿
　　人參　　　紫苑　　　知母　　　貝母
　　桔梗　　　甘草　　　五味子　　茯苓
　　阿膠
　右㕮咀水煎
人參蛤蚧散治三二年肺氣上喘欬嗽膿血滿面生瘡
　　蛤蚧(一對全者河水浸五日每換水洗酥炙黄/)
　　杏仁(去皮尖/)　　甘草(各五兩/)　　人參
　　茯苓　　　　　貝母　　　　　知母
　　桑白皮(各二兩/)
　右為末磁器内盛每日熱茶清㸃服
　按以上二方手太隂之的藥也或曰欬之病本不同
　何用藥往往必於肺然欬者因聲名病也故多本於
　肺經云肺象金堅勁扣之有聲邪擊於肺故為欬也
　且肺為腑臟之華盖主於氣生皮毛朝百脈布化精
　氣者也或一臟一脈不利或九氣所動或天之六氣
　所感或水榖寒熱内因所動則肺亦病矣故欬證雖
　曰病本不同是以治例往往相類但病有輕重所兼
　之殊方亦竒偶温凉之異爾
宣明知母茯苓湯治欬嗽不已往來寒熱自汗肺痿
　　甘草　　　茯苓(各一兩/)　　知母
　　五味子　　人參　　　　　薄荷
　　半夏　　　柴胡　　　　　白术
　　欵冬花　　桔梗　　　　　麥門冬
　　黄芩(各半兩/)川芎(二錢/)　　　阿膠(三錢/)
　右㕮咀每一兩入薑煎
　按此足少陽例藥也
　　手足太隂之劑
東垣加减㵼白散治隂氣在下陽氣在上欬嗽嘔吐喘
　急
　　桑白皮(一兩/)　地骨皮(七錢/)　甘草
　　陳皮　　　　青皮　　　　五味子
　　人參(各五錢/)　白茯苓(三錢/)
　右㕮咀每服半兩水煎入粳米二十粒
寶鑑加减㵼白散治欬而口乾煩熱胸膈不利氣喘促
　　桑白皮(一兩/)　地骨皮　　知母　　　陳皮
　　桔梗(各五錢/)　青皮　　　細黄芩　甘草(炙/)
　　(各三錢/)
　右㕮咀每服五錢水煎食後温服
　按此一方手太隂氣分藥也寶鑑曰華陀云盛則為
　喘減則為枯活人云發喘者氣有餘也凡看文字須
　要㑹得本意盛而為喘者非肺氣盛也喘為氣有餘
　者亦非肺氣有餘也氣盛當認作氣衰有餘當認作
　不足肺氣果盛為有餘當清肅下行而不喘以其火
　入於肺衰與不足而為喘焉故言盛者非言肺氣盛
　也言肺中之火盛也言有餘者非言肺氣有餘也言
　肺中之火有餘也故㵼肺以苦寒之劑非㵼肺也㵼
　肺中之火實補肺也用者不可不知然已上一方畧
　有加减不同故兩存之
局方欵冬花散止嗽袪痰散風熱
　　知母　　　桑白皮　　欵冬花　　麻黄
　　阿膠　　　貝母　　　杏仁　　　甘草
　　半夏
　右㕮咀入薑煎
　按此手太隂之藥出足太陽麻黄例兼發表也然治
　風與寒皆宜解表但亦有可下者如傷風有下證同
　况欬證多兼痰飲宜後滚痰小胃選用
金匱澤漆湯治欬而脈沉
　　小柴胡内減柴胡加紫參白前(各五錢/)
　　桂枝(三錢/)　澤漆(三合另煑/)
　右九味㕮咀内澤漆汁中煑取温服
　按此出太陽解肌例然未至為肺痿藥也
　　理氣之劑
三因參蘇飲治欬嗽發熱
局方四七湯治欬而痰涎在喉嗌間不下
二陳湯治欬而胸膈不利
蘇子降氣湯治痰嗽喘促氣不升降(方並見痰飲門/)
東垣加減三竒湯治欬嗽上氣喘促胸膈不利
　　桔梗　　　陳皮　　　　甘草　　　青皮
　　人參　　　紫蘇　　　桑白皮(各五錢/)半夏(七錢/)
　　杏仁(三錢/)　五味子(四錢/)
　右㕮咀每六七錢入薑煎
濟生橘蘇飲
　　前方減桔梗青皮人參加貝母白术
寶鑑人參欵花膏治肺胃虚寒久嗽不已咽膈滿悶欬
　嗽痰涎勞嗽
　　欵冬花　　人參　　　五味子(各八錢/)紫苑
　　桑白皮(各一兩/)杏仁(八錢/)木香　　　　檳榔
　　蘇葉　　　半夏(湯泡數次各五錢/)
　右熬成膏入煉蜜丸如雞頭大每一丸食後細嚼淡
　薑湯下
　按以上三方理氣導痰之劑也皆本手太隂例比之
　前四方此則兼有滋補之意又當隨臟氣而用之可
　也
　　收歛之劑
局方人參清肺湯治喘嗽胸滿煩熱聲瘖自汗
　　地骨皮　　知母　　　杏仁　　　人參
　　甘草　　　阿膠　　　桑白皮　　烏梅
　　粟殻(各等分/)
　右㕮咀水煎
　按此以甘寒降火兼酸收辛金之散凉而澁之也
人參定喘湯治欬而上喘
　　人參　　　麻黄　　　半夏　　　阿膠
　　甘草　　　桑白皮　　五味子(各一兩半/)
　　粟殻(二兩/)
　右㕮咀入薑煎每半兩或一兩
　按此以辛散之甘緩之酸收之本於寒邪者可用
宣明寧神散治欬嗽多年不已常自汗服藥不效者
　　粟殻(一兩醋炒/)烏梅(半兩/)
　右為末每二三錢沸湯調下
　按此刼劑也非虚脫者勿用故上澁之藥似難例使
　　滋隂之劑
金匱腎氣丸治腎隂虚弱津液不降敗濁為痰致欬逆
　者
　　方見補虚門　　　按此論見痰飲門
良方補肺湯治勞嗽
　　桑白皮　　熟地黄(各二兩/)人參　　　紫苑
　　黄茋　　　川五味子(各一兩/)
　右為末每二錢水煎入蜜少許服
　按此二方少隂例藥也然勞嗽諸方如前治熱之劑
　皆可選用但因勞而嗽則非嗽為本也良方刼勞散
　例是矣故補劑不復具例
　　治邪注之劑
深師四滿丸治五嗽一上氣嗽二飲嗽三鱢嗽四冷嗽
　五邪嗽
　　乾薑　　　桂心　　　躑躅花　　芎藭
　　紫苑　　　芫花根皮(各二分/)　　　蜈蚣(一條/)
　　(去頭足炙/)　細辛　　　甘草(炙/)　　鬼督郵
　　人參　　　半夏(各一分/)
　右為末煉蜜丸如大豆許每五丸米飲下日三未效
　加至七八丸忌羊肉餳葱生菜
　按此太陽例藥邪謂邪惡鬼注之疾故立是方如千
　金方謂夢與鬼交及飲食者用通氣丸全以蜈蚣是也
　盖曽有如是而治愈者矣姑存之以備其㫖但今人罕
　能識矧治療乎且云通療五嗽恐未必然也如鱢嗽
　以臭而名之病體豈無熱與濕熱乎
　　治痰諸方
青州白丸子
水煑金花丸治嗽而脈弦面青四肢滿便溺秘多怒
　按此治風痰之劑也
王隠君滚痰丸
機要小黄丸治嗽而脈洪面赤煩熱心痛口乾
　按此治熱痰之劑也
局方温中丸
機要薑桂丸治嗽而脈沉面色黧黒小便急痛足寒
而逆
　按此治寒痰之劑也　(已上方並見痰飲門/)
白术丸治嗽而脈緩面黄肢體沉重嗜臥不收腹脹食
　不消
　　南星　　　半夏(各製一兩/)白术(一兩半/)
　為細末浸湯蒸餅為丸桐子大每五六十丸姜湯下
　按此治濕痰之劑也
玉粉丸治欬而脈澁面白氣上喘促洒淅寒熱悲愁不
　樂
　　南星　　　半夏(各製一兩/)陳皮(一兩/)
　右末浸蒸餅丸桐子大每三四十丸人參薑湯下
　按此治氣痰之劑也
瑞竹堂化痰丸順氣快脾化痰消食
　　半夏　　　南星(去皮/)　　白礬　　　皁角(切/)
　　生薑(各一斤/)
　右用水煑至南星無白㸃為度去皁筴不用薑切同
　晒乾
　　陳皮　　　青皮(去穣/)　紫蘇子(炒/)　蘿白子(炒/)
　　(别研/)　　　杏仁(去皮尖炒研/)葛根　　　神麯(炒/)
　　麥蘖(炒/)　　唐毬子　　　　香附子(各一兩合前/)
　　(四味一處碾為末/)
　右浸蒸餅為丸如桐子大每服五七十丸臨臥食後
　茶酒任下
　按此治食痰之劑也
丹溪小胃丹治膈上熱痰濕痰肩膊疼痛
　　甘遂(水濕麫褁再浸半日/)　大㦸(長流水煑一時再/)
　　(水洗/)　　　芫花(醋拌匀過一宿瓦上微炒焦各/)
　　(半兩/)　　　黄柏(三兩炒/)　　大黄(紙褁濕灰内/)
　　(煨再切酒浸炒一兩半/)
　右為末粥丸麻子大每二三十丸津唾下
　按此治濕熱之劑也
干緍湯
　　太半夏(七箇泡切/)皁筴(去皮一寸/)甘草(炙一寸/)
　右㕮咀入薑三大片煎服
　按此治風濕之劑也
導痰湯
　　半夏(四兩/)　南星　　　枳實　　　赤茯苓
　　陳皮(各一兩/)甘草(半兩/)
　右㕮咀每服一兩入薑煎
　按此理氣導痰之劑也然諸飲致欬導痰治積諸方
　詳見痰飲門兹不備録
　　腑臟湯液諸方
小柴胡湯治肝臟發欬兩脇下痛甚則不可以輾轉則
　兩脇下滿(方見熱門/)
黄芩加半夏生薑湯治膽腑發欬嘔苦水若膽汁
　　黄芩　　　生薑(各三錢/)　甘草(炙/)　　芍藥(各/)
　　(一錢/)　　　大棗(二箇/)　　半夏(半合/)
　右㕮咀水煎
桔梗湯治心臟發欬欬而喉中如梗狀甚則咽腫喉痺
　　苦梗(三錢/)　甘草(六錢/)
　右㕮咀水煎
芍藥甘草湯治小腸腑發欬欬而失氣
　　芍藥　　　甘草(炙各四錢/)
　右㕮咀水煎
升麻湯治脾臟發欬欬而右脇下痛痛引肩背甚則不
　可以動
　　升麻　　　白芍　　　甘草(各二錢/)
　　葛根(三錢/)
　右㕮咀水煎
烏梅丸治胃腑發欬欬而嘔嘔甚則長蟲出
　　烏梅(三十箇/)　細辛　　　附子　　　桂枝
　　人參　　　　黄柏(各六錢/)乾薑(一兩/)　黄連(一/)
　　(兩半/)　　　　當歸　　　蜀椒(各四錢/)
　右酒浸烏梅一宿去核蒸之與米飯搗如泥和諸藥
　末相得加蜜丸桐子大每三十丸白湯下
麻黄湯治肺臟發欬欬而喘息有聲甚則吐血
　　麻黄(三錢/)　桂枝(二錢/)　甘草(一錢/)　杏仁(二十箇/)
　右㕮咀水煎
赤石脂禹餘糧湯治大腸腑發欬欬而遺屎
　　赤石脂　　禹餘糧(各二兩並打碎/)
　右水煎服
麻黄附子細辛湯治腎臟發欬欬則腰背相引而痛甚
　則欬涎
　　麻黄　　　細辛(各二錢/)　附子(一錢/)
　右㕮咀水煎
茯苓甘草湯治膀胱腑發欬欬而遺溺
　　茯苓(二錢/)　桂枝(二錢半/)　生薑(五大片/)
　　甘草(炙一錢/)
　右㕮咀水煎
異功散治久欬不已三焦受之其狀欬而腹滿不欲飲
　食此皆聚於胃闗於肺使人多涕唾而面浮腫氣逆
　也
　　人參　　　　茯苓　　　白术　　　甘草
　　陳皮(等分/)
　右㕮咀或為末每服二三錢入薑棗煎服
　謹按已上諸方並傷寒例藥也故存之以備其㫖然
　欬證以三因論之則一臟一腑病機亦非止於寒也
　熏法
治久嗽風入肺者用鵝管石雄黄鬱金欵冬花碾末和
　艾中以生薑一片留舌上灸之以煙入喉中為度如作
　筒子捲藥燒煙吸之亦妙
　灸法
千金方云欬者灸兩乳下黑白際各數十壯即差　又
以蒲當乳頭周匝圍身令前後正中當脊骨灸十壯
上氣欬嗽短氣氣滿食不下灸肺募五十壯　上氣欬
逆短氣風勞百病灸肩井二百壯　上氣欬逆短氣胸
滿多唾唾惡冷痰灸肺俞五十壯
　玉機微義卷八
欽定四庫全書
　玉機微義卷九　　　　　明　徐用誠　原輯
　　　　　　　　　　　　　　劉　純　續増
　熱門(發熱附/)
　　内經叙熱為諸證
諸病喘嘔吐酸暴注下迫轉筋小便渾濁腹脹大鼓之
有聲如鼓癰疽瘍疹瘤氣結核吐下霍亂瞀鬱腫脹鼻
塞􁋄衂血溢血泄淋閟身熱惡寒戰慄驚惑悲笑譫妄衂
衊血汚皆屬於熱
　按此病機皆内經氣交變論五常政論至真要論等
　文河間劉守真撮而為六氣為病今但以身熱發熱
　分例如已下經言有諸病本之不同故兹病機不復
　參附一一見各類云餘證倣此
　　叙隂陽虚盛為熱
經曰夫熱病者皆傷寒之類也　陽勝則熱　隂虚則
内熱　陽盛則外熱内外皆熱則喘而渴故欲冷飲也
　陽盛則身熱腠理閉喘粗為之俛仰汗不出而熱齒
乾以煩寃腹滿死能冬不能夏　有四肢熱逢風寒如
炙於火者是人隂氣虚陽氣盛也　人身非常熱也為
之熱而煩滿者隂氣少而陽氣勝故熱而煩滿也　三
陽之病發寒熱　病熱而有所痛者是三陽之動也
　　脉法
内經曰大熱病氣熱脈滿是謂重實尺寸脈俱虚是謂
重虚
粗大者隂不足陽有餘為熱中也王註云粗大謂脈洪
大也脈洪為熱脈緩而滑脈尺粗常熱者皆熱中也
陽氣有餘為身熱無汗脈反濇者為太過血少隂虚也
　謹按經曰脈至而從按之不皷諸陽皆然王註云病
　熱而脈數按之不皷動乃寒盛格陽而致之非熱也
　　形證是寒按之而脈氣皷擊於指下盛者此為熱
　盛拒隂而生病非寒也
　又曰推而内之外而不内身有熱也傷寒論曰寸口
　脈微為陽不足隂氣上入陽中則洒淅惡寒尺脈弱
　為隂不足陽氣下陷入隂中則發熱也與難經言覆溢
　相乗及六難浮損沉實義皆診法之至要於熱證大
　宜諳識
難經曰熱病之脈隂陽俱浮浮之而滑沉之散濇
脈經曰弦數多熱　數為熱極數脈為虚為熱　數洪
熱煩　脈來如懸鈎而浮為熱　滑數心下結熱盛
緊而數寒熱俱發　沉細滑疾者熱　脈盛滑緊者病
在外熱　脈沉而緊上焦有熱下寒脈浮緊且滑直者
外熱内冷内不通　寸口脈浮大而疾者名曰陽中之
陽病苦煩滿身熱頭痛腹中熱　寸口脈實熱在脾肺
數為吐為熱在胃口　闗脈滑數胃中有客熱　緩而
滑為熱中　牢脈為脾胃盛熱　尺脈實為身熱心痛
數為臍下熱痛浮為下熱風　凡脈洪大傷寒熱病也
　謹按經曰脈浮緊發熱為傷寒卒病　脈浮而大者
　風脈浮數無熱者為風　脈浮如數而有熱者氣也
　皆與熱證脈相類
脈經曰熱病脈小或細喘逆不得大小便腹大而脹汗
出而厥逆泄注脈大小不調皆難治　熱病已得汗而
脈尚躁盛此隂脈之極也死　熱病不得汗而脈躁盛
者此陽脈之極也死　脈浮而濇濇而身有熱者死
　　論熱在氣在血之分
東垣曰晝則發熱夜則安靜是陽氣自旺於陽分也晝
則安靜夜則發熱煩躁是陽氣下陷入隂中也名曰熱
入血室晝則發熱煩躁夜則發熱煩躁是重陽無隂也
當亟㵼其陽峻補其隂
　　論五臟有邪身熱各異
以手捫摸有三法以輕手捫之則熱重按之則不熱是
熱在皮毛血脈也重按之至筋骨之分則熱蒸手極甚
輕手則不熱是邪在筋骨之間也輕手捫之不熱重力
以按之不熱不輕不重按之而熱是在筋骨之上皮毛
血脈之下乃熱在肌肉也
肺熱者輕手乃得微按全無日西熱甚乃皮毛之熱其
證必見喘咳寒熱輕者㵼白散重者凉膈散地骨散
心熱者微按至皮膚之下肌肉之上輕手乃得微按至
皮毛之下則熱少加力按之則全不熱是熱在血脈也
其證煩心心痛掌中熱而􁋋以黄連㵼心湯導赤散硃
砂安神丸
脾熱者輕手捫之不熱重按至筋骨又不熱不輕不重
在輕手重手其間熱在肌肉遇夜尤甚其證必怠惰嗜
臥四肢不收無氣以動㵼黄散
肝熱者重按之肌肉之下至骨之上乃肝之熱寅夘間
尤甚其脈弦四肢滿悶便難轉筋多怒多驚四支困熱
筋痿不能起於床㵼青丸柴胡飲子
腎熱者輕手重手俱不熱如重手按至骨分其熱蒸手
如火其人骨蘇蘇如蟲蝕其骨困熱不任亦不能起於
床滋腎丸主之
　按此手太隂少隂足太隂厥隂少隂本病為皮毛肌
　肉骨分熱也然面熱者足陽明　口中熱如膠足少
　隂　口熱舌乾足少隂　耳肌熱若寒手太陽　掌
　中熱手厥隂少隂太隂　足下熱而痛足少隂　足
　外熱足少陽　身熱膚痛手少隂　身前熱足陽明
　　洒淅寒熱手太隂　肩上熱肩似拔手太陽　中
　熱而喘足少隂　肩背熱及足小指外膁脛踝後皆
　熱足太陽　一身盡熱狂而妄聞妄見妄言足陽明
　　熱而筋縱緩不收隂痿足陽明厥隂手少隂與前
　熱在氣血之分皆諸經現證腑臟隂陽是動所生之
　本病也
　　論表裏熱
病機機要云有表而熱者謂之表熱無表而熱者謂之
裏熱有暴熱而為熱者乃久不宣通而致也有服温藥
而為熱者有惡寒戰慄熱者治法小熱之氣凉以和之
大熱之氣寒以取之甚熱之氣以汗發之發之不盡則
逆制之制之不盡求其屬以衰之苦者治臟臟屬隂而
居内辛者治腑腑屬陽而在外故内者下之外者發之
又宜養血益隂其熱自愈
　按此但總言表裏之意而未分所受標本之源然合
　前後諸論觀之則其病機著矣
　　論雜病隂陽虚實寒熱與傷寒不同
内經曰隂虚生内熱者因有所勞倦形氣衰少榖氣上
盛上焦不行下脘不通胃氣熱熱氣熏胸中故内熱陽
盛則外熱者因上焦不通利則皮膚緻宻腠理閉塞𤣥
府不通衞氣不得泄故外熱　陽虚則外寒隂盛則内
寒(見寒門/)
　謹按趙嗣真曰素問論隂陽虚實四證者雜病也難
　經六難之文論脈也外臺所述之文論傷寒表裏也
　但仲景所主隂陽虚盛之意理實奥焉經云邪氣盛
　則實精氣奪則虚因正氣先虚以致邪氣客之而為
　盛實於是有陽虚隂盛隂虚陽盛二證之别如活人
　書却將素問所論雜病隂陽虚盛四證合而引證仲
　景傷寒二證之法又改陽盛外熱作内熱隂盛内寒
　作外寒所論初未嘗合因拓仲景所主隂陽虚盛之
　理而詳說之盖盛者指邪氣而言虚者指正氣而言
　隂陽虚盛邪正消長之機且正氣在人陽主表而隂
　主裏邪氣中人表為隂而裏為陽若夫表之真陽先
　虚故隂邪乗陽而盛實表受邪者陽虚也脈浮緊者
　隂邪盛於外也是謂陽虚隂盛所以桂枝麻黄辛甘
　之温劑汗之則隂邪消温之則真陽長使邪去正安
　故愈又若裏之真氣先虚故陽邪入隂而盛實裏受
　邪者隂虚也脈沉實者陽邪盛於裏也是謂隂虚陽
　盛所以用承氣酸苦之寒劑下之則陽邪消寒之則
　真隂長邪去正安故愈如其不然陽盛而用桂枝下
　咽即斃隂盛而用承氣入胃以亡是皆盛盛虚虚而
　致邪失正也以是知仲景所主陽虚隂盛隂虚陽盛
　二證之意深盖指一為表證一為裏之邪正消長而
　言非兼言表和裏病裏和表病而謂之隂陽虚盛也
　况和者無病處也虚者受病處也斯論可謂得仲景
　之心法然隂虚生内熱詳東垣丹溪之說則又有隂
　虚外熱之證陽勝外熱考之河間往往有陽勝内熱
　之例是皆原其病機也然經言者内因證也本病也
　河間東垣丹溪言者極變之證也標病也所謂亢則
　害承迺制之例又按仲景論隂陽相搏名曰動陽動
　為陽虚虚則汗出隂動為隂虚虚則發熱如不汗出
　發熱而反形冷惡寒者三焦傷也或病因醫所誤汗
　下之致惡寒發熱者一為隂陽不和一為隂陽陷下
　致病若此諸例豈止隂陽虚實而已但所因不同極
　變之異爾
　　論雜證發熱惡寒與傷寒不同
許學士曰仲景云假令寸口脈微名曰陽不足隂氣上
入陽中則洒淅惡寒也尺脈弱名曰隂不足陽氣下陷
入隂中則發熱也此謂元受病而然也又云陽微則惡
寒隂弱則發熱此醫發其汗使陽氣微又大下之令隂
氣弱此謂醫所病而然也大抵隂不足陽徃從之故陽
内陷則發熱陽不足隂往乗之故隂上入陽中則惡寒
隂陽不歸其分故寒熱交爭是以發熱而惡寒也
原病式曰身熱惡寒熱在表也邪熱在表而淺邪畏其
正故病熱而反惡寒也或言惡寒為寒在表或言身熱
惡寒為熱在皮膚寒在骨髓者皆誤也仲景法曰無陽
病寒不可發汗又言身熱惡寒麻黄湯汗之汗泄熱去
身凉即愈然則豈有寒者歟大法煩躁多渴欲寒惡熱
為病熱也亦有亢則害承乃制之則病熱甚而反覺其
冷者也雖覺其冷而病為熱實非寒也其病熱鬱甚而
反惡寒得寒轉甚而得煖少愈者謂煖則腠理疎通而
陽氣得散怫熱少退故少愈也其寒則腠理固宻陽氣
怫鬱而熱轉甚故病加爾上下中外周身皆然俗因之
妄謂寒病誤以熱藥投之為害多矣
又曰隂勝則寒陽勝則熱者謂裏氣與邪熱并之於表
則為陽勝而發熱也表氣與邪熱并之於裏則為隂勝
而寒慄也由表氣虚而裏熱亢則害承乃制故反戰慄
也大抵本熱非病寒也或傷寒病寒熱往來者邪熱在
表而淺邪惡其正故惡寒也邪熱在裏而深邪甚無畏
物畏其極故不惡寒而反惡熱也表裏進退不已故為
寒熱往來也此氣不并於表裏故異於瘧而寒熱微也
　按此數論並言雜病隂陽相乗及火熱盛反兼水化
　為病亢則害承乃制之例但河間所引傷寒身熱寒
　熱與仲景及明理論義不相合詳趙氏曰明理論云
　往來寒熱者邪正分爭也邪氣之入也正氣不與之
　爭則但熱而無寒若邪正分爭於是寒熱作矣盖以
　寒邪為隂熱邪為陽裏分為隂表分為陽邪之客於
　表也為寒邪與陽爭則為寒矣邪之入於裏也為熱
　邪與隂爭則為熱矣若邪在半表半裏之間外與陽
　爭而為寒内與隂爭而為熱表裏之不拘内外之無
　定由是寒熱且往且來日有至於三五甚者則十數
　發也若以隂陽相勝陽不足則先寒後熱隂不足則
　先熱後寒此特論雜病隂陽二氣自相乗勝然也非
　可以語傷寒斯論為甚精切深合仲景之意盖不唯
　釋疑於活人書而已可與前篇兼看
　又按河間言惡寒為寒在表或身熱惡寒為熱在皮
　膚寒在骨髓者皆誤也而活人書亦以此為表裏言
　之故趙氏曰詳仲景論止分皮膚骨髓而不曰表裏
　者盖以皮脈肉筋骨五者素問以為五臟之合主於
　外而充於身者也惟曰臟曰腑方可言裏可見皮膚
　即骨髓之上外部浮淺之分骨髓即皮膚之下外部
　深沉之分與經絡屬表臟腑屬裏之例不同况仲景
　出此證於太陽篇首其為表證明矣是知虚弱素寒
　之人感邪發熱熱邪浮淺不勝沉寒故外怯而欲得
　近衣此所謂熱在皮膚寒在骨髓藥用辛温至於壯
　盛素熱之人或酒客輩感邪之初寒未變熱隂邪閉
　於伏熱隂凝於外熱鬱於内故内煩而不欲近衣此
　所為寒在皮膚熱在骨髓藥用辛凉必矣一發之餘
　表解正和此仲景不言之妙若以皮膚為表骨髓為
　裏則麻黄湯證骨節疼痛其可名為有表復有裏
　之證耶然仲景傷寒一書人但知為方家之祖而未
　解作秦漢文字觀故於大經大法之意反有疑似而
　後世賴其餘澤者往往類輯傷寒方論其間失其本
　義及穿鑿者亦有之矧以雜病為論但引其例乎兹
　趙氏釋疑可謂得其㫖趣且黄帝針經有論皮寒熱
　肌寒熱骨寒熱等例如此則仲景所論分邪在皮膚
　骨髓之殊雖欲以盡證例之變盖自有所本云
　　惡寒非寒惡熱非熱論
丹溪曰經云惡寒戰慄者皆屬於熱又云禁慄如喪神
守皆屬於火惡寒者雖當炎月若遇風霜重綿在身自
覺凛凛戰慄禁慄動揺之貎如喪神守惡寒之甚原病
式曰病熱甚而反覺其寒此為病熱實非寒也或曰往
往見有得熱藥而少愈者何也予曰病熱之人其氣炎
上鬱為痰飲抑遏清道隂氣不升病熱尤甚積痰得熱
亦為暫退熱勢助邪其病益深或曰寒勢如此誰敢以
寒凉與之非殺而何予曰古人遇戰慄之證有以大承
氣湯下燥糞而愈者惡寒戰慄明是熱證但有虚實之
分耳經曰隂虚則發熱夫陽在外為隂之衞隂在内為
陽之守精神外馳嗜欲無節隂氣耗散陽無所附遂致
浮散於肌表之間而惡熱也實非有熱當作隂虚治之
而用補養之法可也或曰惡寒非寒宜用寒藥惡熱非
熱宜用補藥甚駭耳目明示我治之之法可乎予曰進
士周本道年逾三十得惡寒病服附子百數而病甚求
予治診其脈弦而似緩予以江茶入薑汁香油些小吐
痰一升許病减大半又與防風通聖散去硝黄加地黄
當歸百餘貼而安周甚喜予曰未也燥熱已多血傷亦
深須食淡以養胃内觀以養神則水可生火可降也不
從吾言附毒必發彼勇於仕進一切務外不守戒忌予
曰若多與補血凉藥亦可稍安内外不靜腎水不生附
毒必發病安之後官於婺城巡夜冐寒非附子不可以
療而性怕生薑只得以猪腰作片煑附子與三貼而安
予曰可急歸知其附毒易發彼以為迂半年後果發背
而死又司丞叔平生脚自踝以下常覺熱冬不可加綿
於上常自言曰我資禀壯不怕冷予曰此足三隂之虚
宜蚤斷慾事以補養隂血庶乎可免笑而不答年才五
十患痿半年而死觀此二人治法或可知矣或曰傷寒
病惡寒惡熱者亦若是耶予曰若病傷寒者自外入内
先賢言之詳矣愚奚庸贅
　謹按東垣曰發熱惡熱大渴不止煩躁肌熱不欲近
　衣其脈洪大按之無力者或無目痛鼻乾者非白虎
　湯證也此血虚發躁當以當歸補血湯主之又有火
　鬱而熱者如不能食而熱自汗氣短者虚也以甘寒
　之劑㵼熱補氣非如能食而熱口舌乾燥大便難者
　以辛苦大寒之劑下之㵼熱補水之比當細分之不
　可槩論與以上皆宜參考如言煩躁虚煩亦與實煩
　不同如傷寒煩者為真陽内鬱隂中伏陽之證與隂
　虚躁熱病本亦異
　　虚中有熱宜灸論
衞生寶鑑云奥屯周卿之子年二十三病發熱肌熱消
痩四支困倦嗜臥盜汗大便溏多不思飲食腸鳴舌不
知味懶於言語時來時去近半載其脈浮數按之無力
正應脈訣云臟中積冷榮中熱欲得精要補虚先灸中
脘引清氣上行肥腠理又灸氣海穴乃生發元氣滋榮
百脈灸三里助胃氣撤上熱使下於隂分以甘寒之劑
㵼熱火佐以甘温養其中氣又食粳米羊肉之類固其
胃氣以慎言語節飲食至數月病減得平復
　按此證治乃陽虚而胃氣不足隂陽不升降致發熱
　者宜灸之以助陽藥以甘寒㵼血中之大熱又非止
　隂虚之例也
　　論骨蒸勞熱用吐下法
子和曰皮膚枯乾痰涎稠粘四肢疼痛面赤唇乾煩躁
睡臥不寧或時喘咳飲食少味困弱無力虚汗黄痩等
證先以茶調散輕涌訖次以導水禹功輕㵼三兩行後
服柴胡飲子桂苓甘露飲搜風丸白术調中湯人參散
之類量虚實用之如咯血吐血便血此亡血也並不宜
吐吐則神昏不可峻服熱藥大忌炙􁳚酒麫宜食疏菜
氷水凉物亦慎不可過忌則胃口閉形痩脈大乃死候
也諸勞倣此
　謹按一切病候必憑脈驗證施治則自切當也詳已
　上勞熱未必不兼隂陽兩虚濕熱自甚或隂虚或勞
　傷形氣或脾胃虚損為熱之證吐去痰涎及開提鬱
　陷之氣次以調養之法治之猶可若便利與禹功導
　水重峻之劑吾恐實實虚虚不善用而藥之太過多
　致殺人且如積熱畜熱有餘之證非汗吐下法則不
　能已者不善用而藥之不及亦致悞人矣當必憑脈
　驗證施治庶不致藥有太過不及之失
　　論虚熱發汗之誤
東垣曰仲景論内外不足發熱自汗之證大禁發汗若
飲食勞倦雜病發熱自汗表虚之證認作有餘便用麻
黄發之汗大出則表益虚也
　謹按仲景論傷寒分例不可發汗者三十餘條至一
　證有二禁者若寒熱有血弱氣虚者也况雜病乎然
　誤則致逆為禍至速所謂一逆尚引日再逆促命期
　矣
　　論隂盛格陽身熱治例
東垣云馮内翰之姪櫟同病傷寒目赤而煩渴脈息七
八至按之不皷擊經曰脈至而從按之不皷諸陽皆然
此隂盛格陽於外非熱也與薑附之劑汗出而愈
　(詳見試效方/)
　按此與王海藏治狂言發斑身熱脈沉細隂證例同
　東垣又有治脚膝痿弱下尻臋皆冷隂汗臊臭精滑
　不固脈沉數有力為火鬱於内逼隂向外為陽盛拒
　隂用苦寒藥下之者此水火徴兆之微脈證治例之
　妙王太僕曰紀於水火餘氣可知因併録之以勸
　　論諸發熱病本不同
此事難知曰一身盡熱先太陽也從外而之内者先無
形也為外傷
　謹按仲景論傷寒證例三隂俱有發熱但微甚不同趙氏曰
　論中三陽皆有發熱如少隂二證外又有吐利手足不逆冷
　反發熱者不死少隂病一身手足盡熱以熱在膀胱必便
　血少隂病四逆散中用柴胡亦有治發熱意又厥隂病先厥
　後發熱而利者必自止下利脈數有微熱汗出今欲愈靣赤
　身微熱為鬱冐嘔而發熱小柴胡與夫太隂病中風四肢煩
　疼是三隂皆有發熱明矣但寒傷隂經發熱則為逆
手足不和兩脇俱熱如火先少陽也從内而之外者先有形
也為内傷
内經曰人數醉若飽以入房氣聚於脾中不得散酒氣與
穀氣相薄熱盛於中故熱遍於身内熱而溺赤也
飲食不節起居不時者隂受之入六腑則身熱不得臥
上為喘呼
活人書曰傷食令人頭痛脈數發熱但左手人迎脈平
和身不疼痛是也
難知曰脈人迎氣口俱緊盛或舉按皆實大發熱而惡
寒腹不和而口液此内外俱傷也
　按已上辨内傷外感(詳見内傷門/)
内經曰身熱脈弦數戰慄而不惡寒者癉瘧也
要畧曰發熱身疼而身如熏黄者濕也　一身盡疼發
熱日晡所劇者此名風濕　汗出而身熱者風也
活人書云中脘有痰令人増寒發熱惡風自汗寸口脈
浮胸痞滿有類傷寒但頭不痛項不強為異
孫尚云虚煩與傷寒相似身熱脈不浮緊不惡寒但熱
而煩或不煩頭不痛　脚氣為病大便堅脚膝腫痛兩
脛或有腫滿或枯細者方其發時亦有發熱増寒嘔惡
似傷寒證也
難經曰發熱惡寒脈來浮數者温病也身熱頭疼自汗
多眠陽脈浮滑隂脈濡弱者風温也
傷寒論曰脈虚身熱得之傷暑
東垣云四肢發熱者或口乾舌乾咽乾盖心生火小腸
生熱火熱來乗主位乃濕熱相合故煩躁悶亂也四肢
者脾土也火乗之故四肢發熱也　或身體沉重走注
疼痛盖濕熱相摶而風熱鬱而不得伸也
　謹按諸病表熱有相類則脈氣病本之不同也因類
　已上諸例是故仲景論傷寒卒病發熱而惡寒者發
　於陽也其脈浮緊而濇為風寒客於榮衞之中也分
　六經𫝊變脈證至二百餘例有因壞悞所致及温瘧
　風温温疫等證皆冬傷於寒發為諸脈證之變此傷
　寒論之所以作也河間劉守真論熱病因陽氣怫鬱
　而為熱或鬱結轉甚而惡寒所謂亢則害承乃制陽
　極反似隂與傷寒皆相類此原病式之所以作也東
　垣李明之論内傷脾胃之證始得之多氣髙而喘身
　熱而煩其脈洪大而頭痛或渴不止其皮膚不任風
　寒而生寒熱與外感傷寒多相似此脾胃論之所以
　作也斯三君子之論本推明内經病機之㫖條熱證
　標本之不同勿視此以為彼也然學者不審其義而
　各為專門是以丹溪朱先生曰學先仲景書者以傷
　寒為主恐悞内傷作外感先東垣書者以胃氣為主
　恐悞外感為内傷先河間書者以熱為主恐悞以寒
　為熱不若先主於内經則自然活潑潑地盖内經之
　義則精而博者也然則微三君子之論又何由知經
　義之積隠乎但不審其義而各為專門者視此以為
　彼悞人多矣吁丹溪之㫖微哉切觀仲景之法必憑
　脈驗證施治變化無窮深合内經之㫖如寒邪在表
　以辛温之藥汗之在裏以辛熱之藥温之𫝊變在半
　表裏者以甘寒之藥和解之𫝊變入裏者以苦寒之
　藥下之凉劑亦未嘗委而不用也大抵固憑脈驗證
　以自通變不可執論專方如此矧人身之病有水火
　徴兆之微若王太僕曰熱來復去晝見夜伏夜發晝
　見時節而動是無火也是例固河間論亢則害承乃
　制病式亦庶幾矣丹溪更有論隂陽為惡寒非寒惡
　熱非熱者因人身之病水火徴兆幽顯莫測先哲推
　論亦且至矣然仲景論傷寒脈法亦未嘗不引雜病
　河間論熱證脈法而且未詳學者能本仲景參叔和
　脈法自辨内傷外感之分殊如王海藏曰仲景言弦
　濇為隂叔和言弦濇為陽雖有隂陽之别則不離諸
　數為熱諸遲為寒仲景叔和言本兩途非相違背合
　而論之皆是也仲景所言傷寒自外從氣而入以弦
　脈為隂邪從外入先太陽也叔和所言雜病自内從
　血而出以弦脈為陽病自内生先少陽也如此則形
　證有相類脈氣病本之不同學者審是則自然通變
　不致視此以為彼拘於執論專方而已也
　熱證治法
　　發表之劑
易簡參蘇飲治感冐發熱頭痛或因痰飲凝積為熱狀
　似傷寒者
　　前胡　　　人參　　　紫蘇　　　乾葛
　　半夏　　　茯苓(各三分/)枳殻　　　陳皮
　　甘草　　　　桔梗　　　木香(各半錢/)
　右㕮咀生薑五片水煎服
人參敗毒散(方見欬門/)
　按此二方足少陽柴胡例藥
　參蘇飲解見痰飲門
局方柴胡升麻湯治發熱頭痛惡風體疼鼻塞咽乾痰盛
　　方見傷風門
　按此足少陽陽明手太隂藥也
葛根解肌湯治發熱惡寒頭痛項強傷寒温病
　　葛根(四錢/)　桂(一錢/)　　　黄芩　　　甘草
　　白芍(各二錢/)麻黄(三錢/)
　右㕮咀入薑棗煎
　按此足太陽陽明太隂藥也
知母葛根湯治身熱頭痛風温温毒證
　　知母(一錢半/)　葛根(四錢/)　石膏(三錢/)　甘草
　　木香　　　　升麻　　　黄芩　　　南星
　　人參　　　　防風　　　杏仁　　　川芎
　　羌活(各一錢/)萎蕤(二錢半/)麻黄(二錢/)
　右㕮咀作二服入薑煎
　按此足太陽陽明手太隂藥也以上三方並足太陽
　例
河間六神通解散治發熱頭痛發渴身疼脈洪無汗
　　麻黄(二錢/)　甘草(三錢/)　石膏　　　滑石
　　黄芩(各四錢/)蒼术(八錢/)
　右㕮咀入薑葱煎
　按此足三陽手足太隂藥也出太陽例
易老九味羌活湯治發熱惡寒無汗或自汗頭痛項強
　或傷風見寒脈傷寒見風脈並宜服之
　　羌活　　　防風　　　蒼术(各一錢半/)
　　川芎　　　白芷　　　生地黄
　　黄芩　　　甘草　　　細辛(一錢/)
　右㕮咀水煎
　按此足太陽陽明三隂藥也
　易老云經曰有汗不得服麻黄無汗不得服桂枝若
　差失則其變不可勝言故立此法使不犯三陽禁忌
　為解利神方非獨治雜病藥也
　謹按仲景論傷寒發表藥分六經及解肌可刺諸法
　盖恐藥致悞變逆慎之至也今集已上諸方皆傷寒
　表藥之變法宜詳審脈證而擇用之然易老九味河
　間通解意雖不同務在藥證相對名實相符方可行
　之否則犯禁致逆及失其立法之意也是以許文正
　公曰近世論醫有主河間劉氏者有主易老張氏者
　張氏用藥依准四時隂陽升降而増損之正内經四
　氣調神之義醫而不知此妄行也劉氏用藥務在推
　陳致新不使少有怫鬱正造化新新不停之義醫而
　不知此無術也然而主張氏者或未盡張氏之妙則
　暝眩之劑終莫敢投至失幾後時而不救者多矣主
　劉氏者或未悉劉氏之藴則刼效目前隂損正氣遺
　禍於後日者多矣能用二家之長而無二家之弊則
　治庶幾乎於此二方製法可見大抵學者當於經論
　中求之知其所主不可偏執於一家而已
　　攻裏之劑
宣明三乙承氣湯治臟腑積熱痞滿燥實堅脹
　　甘草　　　枳實　　　　厚朴　　大黄
　　芒硝
　右㕮咀入薑煎
　按此足陽明例藥也發明曰漢張仲景作傷寒論為
　邪自外入𫝊於胃者謂之入腑腑之為言聚也胃為
　水榖之海榮衞之源水榖㑹聚變化而為榮衞邪氣
　入胃則胃中之氣菀滯糟粕秘結而為實實則瀉之
　人所共知如緩急輕重之劑則臨時消息焉不惡寒
　反惡熱發渴譫語腹滿而喘手足濈然汗出者急下
　之宜大承氣湯如邪氣未深恐有燥屎少服小承氣
　湯試之腹中轉失氣者有燥屎也乃可攻之不轉失
　氣者初硬後溏尚未可攻攻之則腹滿不能食若腹
　滿不通與小承氣湯微和胃氣勿令大泄如發汗後
　不惡寒但熱者胃實也當和胃氣調胃承氣湯主之
　成無已云大熱結實者與大承氣湯小熱微結者與
　小承氣湯以熱不太甚故於大承氣湯中去芒硝
　又以結不至堅故减厚朴枳實也如不至大堅滿邪熱
　甚而須攻下者亦未可投大承氣湯必以輕緩之劑
　攻之於大承氣湯减厚朴枳實加甘草乃輕緩之劑
　以調胃也設若大承氣反用調胃治之則邪氣不服
　小承氣證反用大承氣下之則過傷正氣而腹滿不
　能食故有勿大泄之戒此仲景所以分治之未嘗越
　聖人制度後之醫者以此三藥合而為一且云通治
　三藥之證及無問傷寒雜證内外一切所傷若依此
　說與仲景之方甚相違背及失軒岐緩急之㫖由是
　紅紫眩亂迷惑世人一唱百和使病者暗受其弊將
　何訴哉倘有仁心審是者當於内經仲景方中求之
　貴使藥證相對以聖賢之心為心則方之真偽自可
　得而知矣
當歸承氣湯治燥熱裏熱火鬱為病或皮膚枯燥或咽
　乾鼻乾或便溺結悶通宜用此
　　當歸　　　大黄(各四錢/)甘草　　　芒硝(各三/)
　　(錢/)
　右㕮咀入薑煎
　按此足太隂厥隂陽明藥也凡血證下藥詳見仲景
　抵當諸湯例兹不備録但此與前方可見有氣血之
　分
　　發表攻裏之劑
宣明雙解散治一切風熱積熱
　　益元散　　　防風通聖散(各一兩/)
　右每三五錢入葱白鹽䜴五十粒薑三片煎服
　按此足太陽陽明少隂厥隂手足太隂藥也治風熱
　鬱熱甚㨗但本論云治風寒暑濕飢飽勞役内外諸
　邪所傷無問雜病便可通解然斯意混同主治而寒
　濕何以得散内傷不足之證何以抵受邪實實虚虚
　不無致逆故潘思敬云是仲景調胃承氣湯後人一
　變加連翹梔子薄荷黄芩謂之凉膈至河間又一變
　於凉膈中加防風川芎當歸芍藥麻黄石膏桔梗滑
　石荆芥白术謂之防風通聖古之復方也今復之又
　復製法盖可知矣而學者識之
大柴胡湯治傷寒雜證發熱脈沉實弦數熱日數多或
　有表復有裏脈洪頭痛而譫妄或濕熱自利表裏證
　已急宜此下之
　　柴胡(四錢/)　黄芩　　　芍藥(各一錢半/)　半夏
　　(一錢二分/)　枳實(二錢/)　大黄(二錢半/)
　右㕮咀入薑棗煎
　按此足少陽陽明太隂厥隂藥也出太陽例
　　清氣之劑
局方人參白虎湯治氣熱心煩發渴
　　石膏(四錢/)　知母(一錢半/)　甘草(一錢/)　人參(半/)
　　(錢/)
　右㕮咀入粳米一合煎
　按此足陽明少隂手太隂藥也
清心蓮子飲治發熱口乾小便白濁夜則安靜晝則發
　熱
　　黄芩　　　麥門冬　　地骨皮　　車前子
　　甘草(各三錢半/)蓮肉　　茯苓　　　黄茋
　　柴胡　　　人參(各二錢半/)
　右㕮咀水煎
　按此足少陽少隂手足太隂藥也
宣明柴胡飲子解一切肌熱蒸熱積熱或汗後餘熱脈
　洪實弦數
　　黄芩　　　甘草　　　大黄　　　芍藥
　　柴胡　　　人參　　　當歸(各二錢半/)
　右㕮咀入薑煎
　按此足少陽例又表裏血藥也寶鑑附於氣分熱例
　下今姑從之學者宜取擇焉
　機要云若膚如火燎而熱以手取之不甚熱為肺熱
　目睛赤煩燥或引飲黄芩一味主之晝則行陽二十
　五度此言氣分熱也
　　凉血之劑
清凉飲子治大人小兒血脈壅實臟腑生熱面赤煩渴
　睡臥不寧
　　大黄　　　芍藥　　　當歸　　　甘草(各等/)
　　(分/)
　右㕮咀水煎
　按此足太隂厥隂之的藥也
元戎四物二連湯治血虚虚勞發熱五心煩熱晝則明
　了夜則發熱
　　當歸　　　生地黄　　白芍　　　川芎
　　黄連　　　胡黄連
　右㕮咀水煎服
　按此足太隂厥隂手少隂經藥也
　機要云若夜發熱主行隂夜則行隂二十五度若脇
　肋熱或一身盡熱或日晡肌熱者皆血病也宜以上
　方及桃仁承氣選而用之
　　清氣凉血之劑
局方洗心散治風壅壯熱頭目昏痛熱氣上衝口苦唇
　焦咽喉腫痛心神煩燥多渴五心煩熱小便赤澁大
　便秘滯
　　大黄(煨/)　　甘草　　　當歸　　　芍藥
　　麻黄　　　荆芥穗(各六錢/)白术(五錢/)
　右為末每服二三錢生薑薄荷湯煎服
　按此足太陽陽明厥隂手足太隂經藥也今人多用
　之故收入然以白术合大黄入心故名洗心而從以
　麻黄荆芥亦是表裏藥
甘露飲治男子婦人小兒煩熱胃中客熱口臭齒齦煩
　渴咽瘡等證
　　熟地黄　　生地黄　　枇杷葉　　山茵陳
　　天門冬　　麥門冬　　枳殻　　　黄芩
　　石斛　　　甘草(各等分/)
　右為末每服二錢水煎服
　按此足陽明手太隂少隂經藥也
龍腦雞蘇丸除煩熱鬱熱肺熱欬嗽鼻衂吐血血崩下
　血熱淋消渴驚悸解酒毒胃熱口臭口苦開心明目
　　薄荷葉(一兩六錢/)生地黄(六錢/)　麥門冬(四錢/)
　　蒲黄(炒/)　　　　阿膠(炒各二錢/)黄茋(一錢/)
　　人參　　　　　木通(各二錢/)　銀州柴胡(同木/)
　　(通浸二日取汁入膏/)甘草(一錢半/)
　右為末用蜜三兩二錢煉過後下地黄末木通柴胡
　汁熬成膏丸桐子大每二十丸嚼破湯下
　按此三焦藥也
　　安神清鎮諸方
局方至寶丹(方見中風門/)
　按此氣血之藥通闗透肌骨之劑也
東垣朱砂安神丸治心神煩亂怔忡兀兀欲吐氣亂而
　熱似懊憹狀
　　黄連(一錢半/)　生地黄　　當歸身　　甘草(炙/)
　　(各半錢/)　　　朱砂(一錢别研/)
　右為末蒸餅丸黍米大每十丸或十五二十丸唾津
　下
　按此二方血分藥也
牛黄膏治熱入血室發狂不認人者
　　牛黄(二錢半/)　朱砂　　　蔚金(各三錢/)
　　腦子　　　　甘草(各一錢/)牡丹皮(二錢/)
　右為細末煉蜜丸皂子大新水化下
錢氏安神丸治熱渴心悶脈實頰赤口燥
　　麥門冬　　　馬牙硝　　白茯苓　　山藥
　　寒水石(各半兩/)朱砂(一兩/)　甘草(半兩/)　龍腦(一字/)
　右為末煉蜜丸雞頭大每服半丸或一丸沙糖水化
　下
　按此氣分藥也
　　瀉諸經實熱方
局方凉膈散治上焦積熱煩躁多渴面赤面熱頭昏咽
　燥喉咽腫痛口瘡便溺赤澁狂言譫妄睡臥不安並
　宜服之
　　大黄　　　朴硝　　　　甘草(各二兩/)連翹(四兩/)
　　梔子仁　　黄芩　　　　薄荷葉(各一兩/)
　右為末每服二錢竹葉蜜些小煎服
　按此手太隂少隂足太隂陽明藥也輕者宜用桔梗
　湯母犯下二焦也餘倣此(桔梗湯見喉痺門/)
調胃承氣湯治中焦實熱胃熱實而不滿
　　大黄(一兩/)　　甘草(二錢半/)芒硝(四錢半/)
　右㕮咀水煎
　按此足陽明經藥也輕者宜用前胡散
八正散治下焦積熱二便閉澁多渴咽乾口熱生瘡腫
　痛淋血
　　大黄　　　瞿麥　　　木通　　　滑石
　　扁竹　　　車前子　山梔　　　甘草(各等分/)
　右為末每服二錢水煎入燈心
　按此足太陽陽明經藥也輕者宜用導赤散
錢氏㵼青丸治肝經鬱熱
　　當歸　　　龍膽草　　川芎　　　山梔
　　大黄　　　羌活　　　防風
　右為末蜜丸雞頭子大每一二丸
㵼心湯治心熱
　　黄連(一兩/)
　右為末水調二三分量病人大小與之
㵼黄散治脾熱口臭咽乾
　　藿香葉(七錢/)　山梔(一兩/)　石膏(半兩/)　甘草(三/)
　　(兩/)　　　　　防風(四兩/)
　右為末同蜜酒拌微炒香每服一錢
㵼白散治肺熱
　　桑白皮　　地骨皮(各一兩/)甘草(半兩/)
　右為末每服二三錢
東垣滋腎丸治腎熱
　　黄柏(三錢/)　知母(二錢/)　桂(一分半/)
　右為末熟水丸桐子大每七八十丸至百丸食前百
　沸湯下
　按此五臟藥例也
半夏湯治膽腑實熱精神不守熱泄病
　　半夏　　　宿薑(各三錢/)黄芩　　　逺志
　　茯苓(各二錢/)生地黄(五錢/)秫米(數合/)酸棗仁(一合/)
　右㕮咀長流水煎
導赤散治小腸實熱小便赤澁而渴
　　生地黄　　木通　　　甘草(各等分/)
　右末入竹葉同煎
前胡散治胃氣實熱唇口乾裂中心熱躁大便秘結非
　時煩渴睡中口内生涎
　　大黄(半兩/)　桔梗　　　枳殻　　　前胡
　　杏仁(各一錢/)葛根(二錢/)
　右為末每二錢入薑煎
㵼白湯治大腸實熱腹脹不通俠臍痛食不化喘不
　能久立口生瘡
　　橘皮　　　淡竹茹　　黄芩　　　梔子仁
　　蘗皮(炙各半兩/)茯苓　　芒硝(各一兩/)生地黄(三/)
　　(兩/)
　右剉每四錢入薑棗煎空心服
赤茯苓湯治膀胱實熱腹脹小便不通口苦舌乾咽腫
　不利
　　赤茯苓　　猪苓　　　葵子　　　枳實
　　瞿麥　　　木通　　　黄芩　　　車前子
　　滑石　　　甘草(各等分/)
　右㕮咀入薑煎食前服
　按以上諸方出五臟治要例
　　治虚熱升陽之劑
小柴胡湯治潮熱身熱黙黙不欲飲食或嘔或渴或利
　或欬
　　人參　　　半夏　　　生甘草　　黄芩(各二/)
　　(錢/)　　　　柴胡(四錢/)　生薑(五片/)　棗(二枚/)
　右㕮咀水煎
　按此足少陽藥也出太陽例主虚勞煩熱能引清氣
　上行陽道在經主氣在臟主血故更能入血室也
東垣升陽益胃湯治肺之脾胃虚怠惰嗜臥四肢不收
　身體沉重口乾食無味大便不調小便頻數食少食
　不消洒淅惡寒而或微熱
　　(方見内傷門/)
　按此手太隂足陽明太隂之藥欲升浮中焦下陷之
　氣故加太陽諸經藥也
補中益氣湯治形神勞役或飲食失節勞倦虚損身熱
　而煩脈洪大而虚頭痛或惡寒而渴自汗無力氣髙
　而喘
　　黄茋(一錢半/)人參　　　甘草(炙各一錢/)白术
　　當歸身　　柴胡　　升麻　　　陳皮(各半錢/)
　右㕮咀水煎
　按此手足太隂少陽經藥表裏氣血之劑也
　　(加减見内傷門/)
　謹按發明曰經云治熱以寒温而行之治寒以熱凉
　而行之治温以清冷而行之治清以温熱而行之夫
　治熱以寒温而行之者有三皆同大熱在身止用黄
　茋人參甘草此三味者皆甘温雖表裏皆熱躁發於
　内捫之肌熱於外能和之汗自出而解矣此温能除
　大熱之至理也熱極生風乃左遷入地補母以虚其
　子使天道右遷順行諸病得天令行而必愈二也况
　大熱在上其大寒必伏於内温能退寒以助地氣地
　氣者在人乃胃之生氣使真氣旺三也此與熱因寒
　用寒因熱用必伏其所主而先其所因治法理同而
　證不同學者最宜深玩
　　治虚熱滋隂之劑
楊氏秦艽扶羸湯治肺痿骨蒸成勞或嗽或寒或熱聲
　嗄不出體虚自汗四肢怠惰
　　柴胡(二錢/)　人參　　　鱉甲(炙/)　　秦艽
　　當歸　　　地骨皮(各一錢半/)半夏　紫苑
　　甘草(各一錢/)
　右㕮咀水煎
　按此足少陽例藥又氣血之劑也
局方當歸補血湯治肌熱躁熱目赤面紅煩渴引飲晝
　夜不息其脈洪大而虚重按全無此脈虚血虚也若
　悞服白虎湯必死宜此主之
　　黄茋　　　當歸
　右㕮咀水煎
　按此足三隂經藥也
十味人參散治虚熱潮熱身體倦怠
　　柴胡　　　甘草　　　人參　　　茯苓
　　半夏　　　白术　　　黄芩　　　當歸
　　白芍　　　葛根(等分/)
　右㕮咀入薑煎
　按此足少陽陽明太隂經藥也
瑞竹堂柴胡梅連散治骨蒸勞熱久而不痊三服除根
　其效如神及五勞七傷虚弱皆治
　　胡黄連　　柴胡　　　前胡　　　烏梅(各三/)
　　(錢/)
　右㕮咀每二錢童便一盞猪胋一枚猪脊髓一條韭
　根白半錢同煎至七分去柤温服不拘時
　按此足少陽厥隂手少隂太隂經藥也出少陽例亦
　　是刼劑
元戎五蒸湯治骨蒸勞熱自汗
　　甘草　　　人參　　　知母　　　黄芩(各二錢/)
　　茯苓　　　熟地黄　　　葛根(各三錢/)石膏(半兩/)
　　竹葉(二十片/)
　右㕮咀作一服入粳米一合煎加减見本論
　按此足陽明手太隂手足少隂經藥也已上並氣血
　之劑
　　升陽滋隂之劑
局方十全大補湯治諸虚不足五勞七傷不進飲食久
　病虚損時發潮熱者
　　白茯苓　　人參　　　當歸　　　　白术
　　黄茋　　　川芎　　　　肉桂　　　白芍(炒/)
　　熟地黄　　　甘草(等分/)
　右㕮咀每服一兩入薑棗水煎
　按此手足三隂氣血藥也
人參養榮湯治久病虚損口乾食少欬而下利心驚悸
　熱而自汗
　　前方减芎加陳皮五味逺志
　右㕮咀入薑棗煎
　按此手足太隂藥氣血之劑也
黄茋鱉甲散治男女虚熱身痩五心煩熱四肢怠惰欬
　嗽咽乾自汗食少
　　人參　　　肉桂　　　桔梗(各一錢半/)生地黄
　　半夏　　　紫苑　　　知母　　　白芍
　　黄茋　　　甘草　　　桑白皮(各二錢半/)
　　天門冬　　鱉甲(各五錢/)秦艽　　　茯苓
　　地骨皮　　柴胡(各三錢/)
　右㕮咀入薑煎每服一兩衞生寶鑑减桂芍地骨皮
　人參黄茋散
　按此手太隂例藥氣血之劑然氣亂於胸中為清
　濁相干者須加氣藥以理之又不必拘此如氣液衰
　隂血竭古方有兼用烏梅蛤蚧猪腎脊髓人屎等物
　皆其法也
　　治風熱之劑
川芎石膏湯
　　(方見中風門/)
仙术芎散治風熱燥熱
　　防風通聖中加菊花藿香砂仁减麻黄芒硝
　右為末每服一二錢
　按此足太陽陽明三隂經藥也
　　寒熱之劑
柴胡薑桂湯治寒熱自汗
　　柴胡(四錢/)　桂枝　　黄芩　　　乾薑
　　甘草　　　牡蠣(各一錢半/)　　　𤓰蔞根(二錢/)
　右㕮咀水煎
　按此少陽例藥也
桂枝麻黄各半湯治發熱惡寒便清不渴脈浮緊而濇
　　(方見傷寒例/)
陽旦湯治身熱惡寒頭痛脈洪盛自汗
　　桂枝湯加黄芩一兩
　按此並太陽例藥
　　暑熱之劑
局方黄連香薷飲
　按此手太隂少隂藥也
東垣清暑益氣湯(方並見暑門/)
　按此手足太隂少隂足陽明藥也
　　濕熱之劑
五苓散(方見濕門/)
東垣清燥湯(方見痿門/)
　按此手足太隂氣血之劑也出太陽例
　　火熱之劑
黄連解毒湯
　按此手足太陽陽明少隂手太隂藥也
當歸龍膽丸(方並見火門/)
　按此足陽明厥隂手足太隂少隂藥也
　　風濕熱之劑
東垣𦍑活湯治身重或眩運麻木小便澁大便不調下
　焦痿軟不能行止
　　羌活　　　防風　　　柴胡(各一錢/)藁本
　　獨活　　　茯苓　　　澤瀉　　　猪苓
　　黄茋　　　甘草(炙/)　　陳皮　　　黄柏
　　黄連　　　蒼术　　　升麻　　川芎(各半錢/)
　右㕮咀水煎
　按此疎風勝濕升陽之劑也出太陽茯苓澤㵼例
　　治食熱之劑
千金紫丸治飲食傷先寒後熱
拔萃妙香丸(方見風癎門/)
丹溪越鞠丸治食鬱
　　蒼术　　　神麯　　　香附　　　山查
　　醋炒鍼砂　撫芎(等分/)
　右為末糊丸後加減法為六鬱例併附於左
氣鬱
　　香附　　　蒼术　　　撫芎
血鬱
　(見血門/)
濕鬱
　(見濕門/)
痰鬱
　　海石　　　香附　　　𤓰蔞仁　　　南星
熱鬱
　　香附　　　撫芎　　　青黛　　　蒼术
　按食傷發熱諸例宜於内傷門選用
　
　
　玉機微義卷九
欽定四庫全書
　玉機微義卷十　　　　明　徐用誠　原輯
　　　　　　　　　　　　　劉　純　續増
　火門
　　内經叙火為諸證
諸熱瞀瘈暴瘖冐昧躁擾狂越罵詈驚駭胕腫疼酸氣
逆衝上禁慄如䘮神守啑嘔瘡瘍喉痺耳鳴及聾嘔涌
溢食不下目眯不明暴注瞤瘈暴病暴死皆屬于火
　　論相火動為諸證
丹溪曰太極動而生陽靜而生陰陽動而變陰靜而合
而生水火木金土各一其性惟火有二曰君火人火也
曰相火天火也火内陰而外陽主乎動者也故凡動皆
屬火以名而言形質相生配於五行故謂之君以位而
言生於虛無守位稟命因動而見故謂之相天主生物
故恒於動人有此生亦恒於動其所以恒於動者皆相
火助之為也見於天者出於龍雷則木之氣出於海則
水之氣也具於人者寄於肝腎一部肝屬木而腎屬水
也膽者肝之腑膀胱者腎之腑心胞絡者腎之配三焦
以焦言而下焦司肝腎之分皆陰而下者也天非此火
不能生物人非此火不能有生天之火雖出於木水而
皆本乎地故雷非伏龍非蟄海非附地則不能鳴不能
飛不能波也鳴也飛也波也動而為火者也腎肝之陰
悉其相火人而同乎天也或曰相火天人所同何東垣
為元氣之賊又曰火與元氣不相兩立一勝則一負然
則如之何則可使之無勝負乎曰周子曰神發知矣五
性感動而萬事出有知之後五者之性為物所感不能
不動謂之動者即内經五火也相火易起五性厥陽之
火相扇則妄動矣火起於妄變化莫測無時不有煎熬
眞陰陰虛則病陰絶則死君火之氣經以暑與熱言之
相火之氣經以火言之葢表其暴悍酷烈有甚於君火
者也故曰相火元氣之賊周子又曰聖人定之以中正
仁義而主静朱子亦曰必使道心常為一身之主而人
心每聽命焉此善處乎火者人心聽命於道心而又能
主之以靜彼五火將寂然不作而相火者惟有裨補造
化而為生生不息之運用爾何賊之有或曰内經相火
注言少陰少陽矣未曾言及厥陰太陽而吾子言之何
也曰足太陽少陰東垣嘗言之矣治以炒栢取其味辛
能瀉水中之火是也戴人亦言膽與三焦尋火治肝和
胞絡都無異此厯指龍雷之火也予亦備述天人之火
皆生於動如上文所云者實推廣二公之意或曰内經
言火者不一徃徃於六氣中見之言臟腑者未之見也
二公豈他有所據耶子能為我言之乎經曰百病皆生
於風寒暑濕燥火之動而為變者岐伯厯舉病機一十
九條而属火者五此非相火為病之出於臟腑者乎考
之内經少陽病為瘈瘲太陽病時眩仆少陰病瞀暴㾦
欎冐不知人非諸熱瞀瘈之屬火者乎少陽病惡寒皷
慄膽病振寒少陰病洒淅惡寒振慄厥陰病洒淅振寒
非諸振皷慄如䘮神守之屬火者乎少陽嘔逆厥氣上
行膀胱病衝頭痛太陽病厥氣上衝胸少腹控睪引腰
脊上衝心少陰病氣上衝胸嘔逆非諸逆衝上之屬火
者乎少陽病譫妄太陽病譫妄膀胱病狂顛疾非諸躁
狂越之屬火者乎少陽病胕腫善驚少陰病瞀熱以酸
胕腫不能乆立非諸病胕腫痛酸驚駭之屬火者乎又
原病式曰諸風掉眩屬於肝火之動也諸氣憤欎病痿
屬於肝火之升也諸濕腫滿屬於脾火之勝也諸痛痒
瘡瘍屬於心火之用也是皆火之為病出於臟腑者然
也注文未之發爾以陳無擇之通逹且以暖熾論君火
日用之火言相火而又不曽深及宜乎後人之不無聾
瞽也悲夫
　　論火豈君相五志俱有
原病式曰五臟之志過度則勞傷本臟凡五志所傷皆
熱也所謂陽動陰静故形神勞則躁不寧静則清平也
是故上善若水下愚若火如卒暴僵仆多因五志七情
過度而卒病也故喜為心火之志病笑者火之甚也五
志過極皆為火也
　謹按或曰火之為病其害甚大其變甚速其勢甚彰
　其死甚暴何者葢能燔灼焚熖飛走狂越消爍於物
　莫能禦之遊行乎三焦虛實之兩途曰君火也猶人
　火也曰相火也猶龍火也火性不妄動能不違於道
　常以稟位聽命運行造化生存之機矣夫人在氣交
　之中多動少静欲不妄動其可得乎故凡動者皆屬
　火化火一妄行元氣受傷勢不兩立偏勝則病移害他
　經事非細故動之極也病則死矣經所謂一水不勝
　二火之火出於天造君相之外又有厥陽臟腑之火
　根於五志之内六欲七情激之其火隨起葢大怒則
　火起于肝醉飽則火起于胃房勞則火起于腎悲哀
　動中則火起于肺心為君主自焚則死矣丹溪又啓
　火出五臟主病曰諸風掉眩屬肝火動之類經所謂
　水不勝五火之火出自人為又考内經病機一十九
　條内舉屬火者五諸熱瞀瘈皆屬於火之類而河間
　又廣其説火之致病者甚多深契内經之意曰諸病
　喘嘔吐酸(云云見熱門/)此皆少陰君火之熱乃眞心
　小腸之氣所為也若瞀瘈暴瘖冐昧(云云見前/)此皆
　少陽相火之熱乃心包絡三焦之氣所為也是皆火
　之變見為諸病也為脈虛則浮大實則洪數藥之所
　主各因其屬君火者心火也可以濕伏可以水滅可
　以直折惟黄連之屬可以制之相火者龍火也不可
　以水濕折之從其性而伏之惟黄柏之屬可以降之
　噫瀉火之法豈止如此虛實多端不可不察以臟氣
　司之如黄連瀉心火黄芩瀉肺火芍藥瀉脾火柴胡
　瀉肝火知母瀉腎火此皆苦寒之味能瀉有餘之火
　耳若飲食勞倦内傷元氣火不兩立為陽虛之病以
　甘温之劑除之如黄茋人參甘草之屬若陰微陽强
　相火熾盛以乘陰位日漸煎熬為血虛之病以甘寒
　之劑降之如當歸地黄之屬若心火亢極欎熱内實
　為陽强之病以醎冷之劑折之如大黄朴硝之屬若
　腎水受傷其陰失守無根之火為陰虛之病以壯水
　之劑制之如生地黄𤣥參之屬若右腎命門火衰為
　陽脫之病以温熱之劑濟之如附子乾薑之屬若胃
　虛過食冷物抑遏陽氣於脾土為火欎之病以升散
　之劑發之如升麻葛根之屬不明諸此之類而求火
　之為病施治何所依據故於諸經集略其説備處方
　之用庶免實實虛虛之禍也
　又按火熱之極者經曰壮火散氣壮火之氣衰故有
　陽極似陰之證河間治身冷唯心胸微暖昏冐不知
　人事不能言脈微而欲絶者用涼膈散養陰以退陽
　此因病陽厥而尚不下所致身冷脈微而似陰證亢
　則害承乃制極變病例也然人火龍火治法與論唯
　太僕河間丹溪之意已詳其未悉之㫖今輯于左
　王安道曰予讀内經六微㫖論至于亢則害承乃制
　喟然嘆曰至矣哉其造化之樞紐乎王太僕發之於
　前劉河間闡之於後聖人之藴殆靡遺矣然學者尚
　不能釋然得不猶有未悉之㫖也歟謹按經帝曰願
　聞地理之應六節氣位何如岐伯曰(云云/)嘗觀夫陰
　陽五行之在天地間也高者抑之下者舉之强者折
　之弱者濟之葢莫或使然而自不能不然也不如是
　則高者愈高下者愈下强者愈强弱者愈弱而乖亂
　之弊日已極矣天地豈能位乎雖然高也下也强與
　弱也亦莫或使然而自不能不然也故易也者造化
　之不可常也惟其不可常故神化莫能以測莫測故
　不息也可常則息矣亢則害承乃制者其莫或使然
　而自不能不然也歟夫太僕河間已發揮者兹不贅
　及其未息之㫖請推而陳之夫自顯明之右止君火
　治之十五句言六節所治之位也自相火之行下止
　陰精承之十二句言地理之應乎歳氣也亢則害承
　乃制二句言抑其過也制生則化止生化大病四句
　言有制之常與無制之變也承猶隨也然不曰隨而
　曰承者以下言之則有上奉之象故曰承雖謂之承
　而有防之之義存焉亢者過極也害者害物也制者
　克勝之也然所承也其不亢則隨之而已故雖承而
　不見既亢則克勝以平之承斯見矣然而迎之不知
　其所来迹之不知其所止固若有不可必者然可必
　者常存乎杳㝠恍惚之中而莫之或欺之
　河間曰已亢過極則反似勝己之化似也者其可以
　形質求哉故後篇厥陰所至為風生終為肅少陰所
　至為熱生終為寒之類其為風生為熱生者亢也其
　為肅為寒者制也又水發而為雹雪土發而飄驟之
　類其水發土發者亢也其雹雪飄驟者制也若然者
　葢造化之常不能以無亢亦不能以無制焉耳夫前
　後二篇所主雖有歳氣運氣之殊然亢則害承乃制
　之道葢無往而不然也惟其無往而不然故求之於
　人則五臟更相平也一臟不平所不勝平之五臟更
　相平非不亢而防之乎一臟不平所不勝平之非既
　亢而克勝之乎姑以心火而言其不亢則腎水雖心
　火之所畏亦不過防之而已一或有亢即起而克勝
　之矣餘臟皆然制生則化當作制則生化葢𫝊寫之
　誤而釋之讀之者不覺求之不通遂併遺四句而弗
　取殊不知上二句止言亢而害害而制耳此四句乃
　害與制之外之餘意也苟或遺之則無以見經㫖之
　周悉矣制則生化正與下文害則敗亂相對辭理俱
　順不勞曲說而自通制則生化者言有所致則六氣
　不至與亢而為平平則萬物生生而變化無窮矣化
　為生之盛故生先於化也外列盛衰者言六氣分布
　主治迭為盛衰昭然可見故曰外列害則敗亂生化
　大病者言既亢為害而無所制則敗壊乖亂之政行
　矣敗壊乖亂之政行則其變極矣其災甚矣萬物其
　有不病者乎生化指所生所化者言謂萬物也以變
　極而災甚故曰大病上生化以造化之用言下生化
　以萬物言以人論之制則生化猶元氣周流滋營一
　身凡五臟六腑四肢百骸九竅皆藉焉以為動靜云
　為之主生化大病猶邪氣恣横正氣耗散凡五臟六
　腑四肢百骸九竅舉不能遂其運用之常也或以害
　為自害或以承為承襲或以生為自無而有化為自
　有而無或以二生化為一意或以大病為喻造化之
　機息此數者皆非也且夫人之氣也固亦有亢而自
　制者苟亢而不能自制則湯液鍼石導引之法以為
　之助若天地之氣其亢而自制者固復於平亢而不
　制者其孰助哉雖然造化之道苟變至於極則亦終
　必自反而復其常矣學者能本之太僕河間而㕘之
　此論則造化樞紐之詳亦庶矣乎
　　氣屬陽動作火論
　　　詳見氣門
　　論陰虛火動
　　　詳見熱門
　　論積温畜熱成火宜汗吐下法
子和曰李屏山素飲酒一日得病醫用酒蒸丸熱後目
覩天地但見紅色遂成龍火卒不能救　棠溪李濟之
常病目及居省掾每服補肝散以致睛脹但見忩檻横
排幾至䘮明令涌泄五七次繼服涼劑方始如故　丹
霞朱僧氏代章宗出家既病三陽畜熱常居静室不敢
見明明則頭疼如錐每置氷於頂上不能解其熱厯諸
醫莫能辯其病後治之七日而愈其法用汗吐下三法
而已後用涼物清鎭之平復如故
　謹按己上病例非汗吐下法則不能已人惟隂平陽
　秘神氣以寧葢昧者狥情縦慾因致積熱之證非一
　朝一夕故也治當如此其為治不能究其源委豈得
　不遂致誤人者哉今以積熱沉寒論附録于左
　王安道曰人之所藉以生者氣也氣者何隂陽是也
　夫陰與陽可以和而平可以乖而否善攝與否吉凶
　於是乎定夫惟攝之不能以皆善也故偏寒偏熱之
　病始莫迯於乖否之餘矣雖然寒也熱也苟未至於
　甚粗工為之而不難設熱積而寒沈良工猶弗能以
　為計況其下乎奈之何俗尚顓䝉恪恃方藥愈投愈
　盛迷不之反豈知端本澄源中含至理執其樞要衆
　妙俱呈且以積熱言之始而涼和次而寒取寒取不
　愈則因熱而従之従之不愈則技窮矣由是苦寒頻
　歳而弗停又以沉寒言之始而温和次而熱取熱取
　不愈則因寒而従之従之不愈則技窮矣由是辛熱
　比年而弗止嘆夫苦寒益深而積熱彌熾辛熱太過
　而沉寒愈滋苟非大聖慈仁明垂樞要生也孰従而
　全之經曰諸寒之而熱者取之陰熱之而寒者取之
　陽所謂求其屬也屬也者其樞要之所存乎斯㫖也
　王太僕知之故曰益火之原以消陰翳壯水之主以
　制陽光又曰取心者不必齊以熱取腎者不必齊以
　寒但益心之陽寒亦通行强腎之陰熱之猶可吁混
　乎千言萬語之間殆猶和璧之在璞也夫寒之而熱
　者徒知以寒治熱而不知熱之不衰者由乎眞水之
　不足也熱之而寒者徒知以熱治寒而不知寒之不
　衰者由乎眞火之不足也不知眞水火不足汎以寒
　熱藥治之非惟臟腑習熟藥反見化於其病而有者
　弗去無者復至矣故取之陰所以益腎水之不足而
　使其制夫心火之有餘取之陽所以益心火之不足
　而使其勝夫腎水之有餘也其指水火也屬猶主也
　謂心腎也求其屬者言水火不足而求之於心腎也
　火之原者陽氣之根即心是也水之主者陰氣之根
　即腎是也非謂火為心而原為肝水為腎而主為肺
　也寒亦益心熱亦强腎此太僕之至理於䂓矩凖繩
　之外而非迂生曲士之可以跂及矣
　火證治法
　　吐劑
仲景𤓰蒂散
子和三聖散
元戎勝金丸
　　方並見痰飲門
　按賈元良曰宣劑者湧吐是也以君召臣曰宣言以
　上召下之義也俚人以瀉為宣非也古曰春宣五臟
　之積滯仲景大法春則人病在頭故宜吐之南地人
　服屠蘇自下而上是也下攻者非也然一切風熱積
　熱或火熾者其證寸口脈滑而有力胸中實滿煩悗
　氣上而不化面赤痰盛罵詈驚駭等證並宜吐之但
　已上諸方恐非所宜義見痰飲門
　　升散之劑
東垣瀉陰火升陽湯治肌熱煩熱面赤食少喘欬痰盛
　脈右闗緩弱或弦或浮數
　　羌活　　　甘草(炙/)　　黄茋　　　蒼术(各一/兩)
　　升麻(八錢/)　柴胡(一兩半/)人參　　　黄芩(各七/錢)
　　黄連(半兩酒/炒)石膏(半兩秋深勿用/)
　右㕮咀每服一兩或半兩水煎
　按此發脾胃火邪之劑又心膽肝肺膀胱藥也瀉陰
　火升發陽氣榮養氣血也
升陽散火湯治男子婦人四肢發熱肌熱筋痺熱骨髓
　中熱發困熱如燎捫之烙手此病多因血虛而得之
　或胃虛過食冷物抑遏陽氣於脾土火欎則發之
　　升麻　　　葛根　　　獨活　　　羌活(各半/兩)
　　防風(二錢半/)柴胡(八錢/)　甘草(炙三錢/)人參
　　白芍(各半兩/)甘草(生二錢/)
　右㕮咀每服半兩或一兩水煎稍熱服
　按此胃膽脾肺膀胱經藥也
千金麥門冬湯治諸病後火熱乗肺欬唾有血胸脇脹
　滿上氣羸瘦五心煩熱渴而煩悶
　　麥門冬　　桑白皮　　生地黄(各一/兩)半夏
　　紫苑　　　桔梗　　　淡竹茹　　麻黄(各七/錢半)
　　五味子　　甘草(各半兩/)
　右㕮咀每服五錢或一兩入薑煎
　按此心肺藥也然麻黄恐非病後所宜
拔萃方地骨皮散治渾身壯熱脈長而滑陽毒火熾發
　渴
　　地骨皮　　茯苓(各半兩/)柴胡　　　黄芩
　　生地黄　　知母(各一兩/)石膏(二兩/)　羌活
　　麻黄(各七錢半有汗並去之/)
　右㕮咀每服一兩入薑煎
　按此肝心脾肺腎藥又表裏氣血之劑也雲歧子曰
　　在五臟之標本者皆可用
梔子仁湯治發熱潮熱發狂煩躁面赤咽痛
　　梔子仁　　赤芍　　　大青　　　知母(各一/錢)
　　升麻　　　黄芩　　　石膏(各二錢/)杏仁(二錢/)
　　柴胡(二錢半/)甘草(二錢/)　豉(百粒/)
　右㕮咀水煎
　按此脾肺肝膽胃經藥也
陽毒升麻湯治傷寒雜病汗吐下後變成陽毒發狂譫
　妄喉痛下利
　　升麻(五錢/)　犀角　　　射干　　　黄芩
　　人參　　　甘草(各二錢半/)
　右㕮咀水煎
　按此升散肺胃火熱藥也
葛根橘皮湯治諸熱證温毒成㿀或欬或心悶或嘔
　　葛根(三錢/)　橘皮　　　杏仁　　　知母
　　黄芩　　　麻黄　　　甘草(各二錢/)
　右㕮咀入薑煎
　按此肺胃膀胱經藥也
　謹按古方治火升散之劑其例少得姑採已上諸方
　　以備其㫖
　　折制之劑
局方涼膈散
　按此瀉脾胃肺心主膽三焦大腸火熱藥也
調胃承氣湯
　按此瀉胃火之藥也
當歸承氣湯
　　方並見熱門
　按此瀉脾胃肝火之藥也
麥門冬散治丈夫婦人藴積邪熱心胸煩悶咽乾口燥
　睡卧不安或大小腸不利口舌生瘡
　　芒硝(一兩/)　麥門冬(三錢/)小草　　　黄連
　　升麻　　　犀角屑　　甘草(炙/)　　黄芩
　　枳殻　　　大青(各半兩/)
　右為末每三錢水煎
　按此瀉心肺肝胃火熱之劑與己上諸方皆醎寒之
　藥經云火滛于内治以醎寒而為正治然亦有氣血
　上下之分也用者自宜取擇
黄連解毒湯治一切火熱毒狂躁煩心口燥咽乾熱勢
　之甚者及吐下後熱不解而脈洪喘急鄭聲目赤睛
　疼燥渴
　　黄連　　　黄柏　　　大梔子　　黄芩(各等/分)
　右㕮咀水煎
　按此太倉公火劑湯也瀉心肺腎膀胱大小腸胃火之藥
真珠散治男女五臟積熱毒氣上攻心胸煩悶口乾舌
　燥精神恍惚悶亂坐卧不安
　　琥珀　　　　真珠粉　　天花粉　　鐵粉
　　硃砂　　　　生甘草　　寒水石(煆/)　牙硝
　　大黄(各等分/)
　右為細末每一錢竹葉湯調下
　按此瀉心腎胃火之劑鎮墜藥也
宣明大金花丸治中外諸熱寢汗咬牙睡語驚悸溺血
　淋閟欬血衂血瘦弱頭痛并骨蒸肺痿勞𠻳去大黄
　加梔子名梔子金花丸
　　黄連　　　　黄柏　　　黄芩　　　大黄(各等/分)
　右為末滴水丸小豆大每二三十丸新水下
　按此解毒湯之變法也出陽明例但云治瘦弱頭痛
　已下諸證猶宜詳審用之
當歸龍膽丸治腎水陰虛風熱藴積時發驚悸筋惕搐
　搦神志不寧榮衛壅滯頭目昏眩肌肉瞤瘛胸膈咽
　嗌不利腸胃燥澁躁擾狂越罵詈驚駭火熱等證
　　當歸　　　草龍膽　　大梔子　　黄連
　　黄柏　　　黄芩(各一兩/)大黄　　　蘆薈
　　青黛(各半兩/)木香(一錢/)　麝(半錢/)
　右為末煉蜜丸如小豆大薑湯下三二十丸
　按此瀉心肝脾肺腎胃火之藥也
神芎丸治一切熱證常服保養除痰飲消酒食清頭目
　利咽膈能令遍身結滯宣通氣利而愈神强體健耐
　傷省病
　　大黄　　　黄芩(各二兩/)牽牛　　　滑石(各四/兩)
　　黄連　　　薄荷　　　川芎(各半兩/)
　右為末水丸如小豆大温水下十丸至十五二十丸
　按此瀉肝心脾胃肺膀胱火熱之劑又氣血藥也下
　濕熱導滯甚捷但云常服神强體健省病與前方云
　治腎水陰虛虛損者恐未必然
　　升散折制之劑
宣明防風通聖散
川芎石膏湯
　　方並見中風門
局方紅雪通中散治煩熱躁熱毒熱喉閉狂躁胃爛發
　斑酒毒
　　麝香(半兩/)　朱砂(一兩/)　川朴硝(十斤/)羚羊角屑
　　黄芩　　　升麻(各三兩/)赤芍　　　竹葉
　　枳殻　　　人參　　　木香　　　㯽榔
　　甘草(各二兩/)葛根　　　大青　　　藍葉
　　梔子　　　桒白皮　　木通(各一兩/半)蘇木(六兩/)
　右件藥製合見局方
　按此表裏氣血之藥也
紫雪治内外煩熱不觧口中生瘡狂易呌走解諸熱毒
　藥毒邪熱小兒驚癎百病
　　黄金(百兩/)　寒水石　　磁石　　　石膏
　　滑石(各三斤打碎/)
　以上用水一石煮至四斗去查入下項
　　甘草(炙八兩/)羚羊角屑　犀角屑　　青木香
　　沈香(各五兩/)丁香(一兩/)　升麻　　𤣥參(並剉細/各一斤)
　以上再煮至一斗五升入下項
　　硝石(四升芒硝亦得每升得七兩七/錢半)朴硝(十斤提/净者)
　以上入前藥汁中微火煎栁枝不住手攪候有七升
　投放水盆中半日欲凝入下項藥攪令匀
　　朱砂(研三兩/)麝香當門子(一兩二錢半/)
　右藥成霜雪紫色每服一錢或二錢冷水調下大人
　小兒臨時以意加减並食後服
　按此心脾肺腎胃經藥也
千金黒奴丸治火熱陽毒發狂發斑煩躁大渴倍常
　　黄芩　　　釜底煤　　芒硝　　　竈突墨
　　梁上塵　　小麥奴　　麻黄　　　大黄(各一/兩)
　右為末煉蜜丸如彈大新汲水化服不定再服半丸
　飲水盡足當發寒寒已汗出乃差未汗再服半丸不
　大渴者不可與
　按此出陽明藥例取諸火化者為従治之意又表裏
　之劑也
　　滋隂壯水之劑
㧞萃六味地黄丸治腎氣虚乆新憔悴寢汗發熱五臟
　齊損瘦弱虛煩骨蒸下血
丹溪大補丸降陰火補腎水
補陰丸降陰火治煩渴骨熱補腎水真陰不足
　　並見補虛門
　按此三方足少陰藥下二方入陰中至陰之劑經云
　壯水之主以制陽光所謂求其屬也
局方𤣥參湯治腎臟實熱心胸煩滿耳聽無聲腰背俯
　仰强痛口乾溺赤
　　生地黄　　𤣥參　　　五加皮　　黄芩
　　赤茯苓　　通草　　　石菖蒲　　甘草(炙/)
　　羚羊角屑　麥門冬(各等分/)
　右㕮咀水煎
　按此滋腎通心氣血之藥也
　　從治之劑
丹溪左金丸瀉肝火行濕為熱甚反佐開痞結治肝邪
　　黄連(六兩/)　吳茱萸(一兩/)
　右為末粥糊丸
局方温膽湯治膽虛痰熱驚悸不眠
　　半夏　　　竹茹　　　枳實(各二兩/)陳皮
　　生薑(四兩/)　甘草(二兩/)
　右㕮咀水煎每服一兩
治要茯苓散治心實熱口乾煩渴眠卧不安
　　茯神　　　麥門冬(各一/兩半)通草(一兩二/錢半)知母(一兩/)
　　紫苑　　　桂心(各七錢/半)升麻(一兩二/錢半)淡竹茹(半/兩)
　　大棗(十二枚/)赤石脂(一兩七錢半/)
　右㕮咀每服一兩井花水煎
茱萸散治小腸虛熱或酒後頻吃冷水等物其病臍下
　結塊連外腎俱腫者
　　吳茱萸(二錢/半)川芎(半兩/)　木通(四錢/)　半夏(一錢/)
　右㕮咀每三四錢入葱煎服
瀉熱湯治脾臟熱面黄目赤季脇痛滿
　　半夏　　　母薑(各八兩/)枳實　　　梔子
　　茯苓　　　芒硝(各三兩/)細辛(五兩/)　白术
　　杏仁(各四兩/)生地黄　　淡竹葉(各一升/)
　右㕮咀每服一兩或兩半水煎後下硝温服
桂苓甘露飲治胃受濕熱頭疼身熱煩渴吐瀉口乾
　　方見熱門
橘皮湯治肺熱氣欬息喘奔
　　橘皮　　　麻黄(各三兩/)紫蘇　　　柴胡(各二/兩)
　　宿薑　　　杏仁(各四兩/)石膏(八兩/)
　右㕮咀每服一兩水煎
生薑泄腸湯治大腸實熱腹脹不通口舌生瘡
　　生薑　　　橘皮　　　竹茹　　　黄芩
　　梔子仁　　白术(各三兩/)桂心(一兩/)　茯苓
　　芒硝(各二兩/)生地黄(十兩/)
　右㕮咀入大棗煎每服一兩
金匱腎氣丸治腎經虛熱
　　方見補虛門
五苓散治發熱而渴小便不利煩躁頭痛
　　方見泄瀉門
　按内經註曰若調寒熱之逆冷熱必行則熱物冷服
　下咽之後冷體既消熱性便發由是病氣隨愈矣已
　上諸方皆從其氣以去拒格之熱可臨證選用求其
　意例也
　
　
　
　玉機微義卷十
欽定四庫全書
　玉機微義卷十一　　　明　徐用誠　原輯
　　　　　　　　　　　　　劉　純　續增
　暑門
　　諸經叙暑熱脈證
内經曰夏至日後病熱為暑暑當與汗皆出勿止　因
於暑汗煩則喘渴静則多言體若燔炭汗出而散　脈
虛身熱得之傷暑
難經曰傷暑得之為正邪火自病也當惡臭其病身熱
而煩心痛其脈浮大而散
傷寒論曰太陽中熱者暍是也其人汗出惡寒身熱而
渴也太陽中暍者身熱疼重而脈微弱此亦夏月傷冷
水水行皮中所致也　太陽中暍者發熱惡寒身重而
疼痛其脈弦細芤遲小便已洒洒然毛聳手足逆冷小
有勞身即熱口開前板齒燥若發汗則惡寒甚加温針
則發熱甚數下之則淋甚
　謹按許學士云傷暑其脈弦細芤遲何也内經曰寒
　傷形熱傷氣葢傷氣而不傷形則氣消而脈虛弱所
　謂弦細芤遲皆虛脈也仲景以弦為陰而朱肱亦曰
　中暑脈細弱則皆虛脈也可知矣
　　論中暑中熱受病不同
㓗古曰静而得之為中暑動而得之為中熱中暑者陰
證中熱者陽證
東垣曰暑熱之時無病之人或避暑熱納涼於深堂大
厦得之者名曰中暑其病必頭痛惡寒身形拘急肢節
疼痛而煩心肌膚火熱無汗為房室之陰寒所遏使周
身陽氣不得伸越多以大順散熱藥主之是也若行人
或農夫於日中勞役得之者名曰中熱其病必苦頭痛
發躁熱惡熱捫之肌膚大熱必大渴引飲汗大泄無氣
以動乃為天熱外傷肺氣蒼术白虎湯涼劑主之
　按此論中暑即仲景所謂暍是也此只作暑熱分之
　可見有陰陽二證受病不同然夏月受病有隂寒所
　遏使周身陽氣不得伸越以大順散主之者為中暑
　葢當暑月名之猶冬月發熱為傷寒也但中熱治例
　雖云用蒼术白虎湯而又處清暑益氣之法況大順
　散一方是仲景太陽例藥然東垣施用諒不如此必
　有若益氣湯證例發揮􁰎􁰎者惜乎無傳故使後人
　不能無疑也詳後所論矧中暑證亦有扵勞役動而
　得之中熱證亦有扵避暑静而得之大抵因人元氣
　虛實不同故所受亦異為治豈得而無變法哉
　　論暑傷五臟為證不同
陳無擇曰暑熱喜歸心心中之使人噎悶昏不知人入
肝則眩暈頑痺入脾則昏睡不覺入肺則喘滿痿躄入
腎則消渴凡中暍死治之切不得用冷唯宜温養得冷
則死道途中無湯即以熱土熨臍中仍使更溺槩可見
矣凡覺中暑急嚼生薑一大塊水送下如已迷悶嚼大
蒜一大瓣水送下如不能嚼水研灌之立醒
　謹按暑暍之證變異不等亦豈止歸五臟也冷熱當
　憑脈證用之葢人之形氣有虛實所感有輕重輕則
　後時而發至秋成瘧痢是也重則即時發者如已上
　之證至有輕變重重變輕亦自感有淺深𫝊有兼併
　爾況人之形志苦樂不一豈得無變異乎大抵四時
　之證皆然
　　論暑熱傷氣為痿厥諸證
東垣曰夫脾胃虛弱必上焦之氣不足遇夏天熱盛損
傷元氣怠惰嗜卧四肢不收精神不足兩脚痿軟遇早
晩寒厥日高之後陽氣將旺復熱如火乃陰陽氣血俱
不足也或四肢困倦精神短少懶扵動作胸滿氣促肢
節沉疼或氣高而喘身熱而煩心下膨痞小便黄而少
大便溏而頻或利出黄糜或如泔色或渴或不渴不思
飲食自汗體重或汗少者血先病而氣不病也其脈中
得洪緩若濕氣相搏必加之以遲遲病雖互換少差其
天暑濕令則一也宜以清燥之劑治之或有所逺行勞
倦逢大熱而渴渴則陽氣内伐内伐則熱舍于腎腎者
水臟也今水不能勝火則骨枯髓虛足不任身發為骨
痿者生扵火熱也此濕熱成痿令人骨乏無力或熱厥
而陰虛或寒厥而氣虛厥者四肢如在火中為熱厥四
肢寒冷者為寒厥寒厥則腹中有寒熱厥則腹中有熱
為脾主四肢故也
　按此論暑熱證候即同冬月傷寒𫝊變為證之不一
　也彼為寒邪傷形此則暑熱傷氣若真氣元氣虛甚
　受病忽有於一時不救者與傷寒陰毒頃刻害人實
　同故東垣啓是病例大開後人之盲瞶矣學者當審
　究其機宜與痿門兼㸔
　　論暑為瘧痢
　　　詳見瘧門滯下門
　　論暑為吐瀉霍亂
　　　詳見本門
　　論中暑宜補真氣
東垣曰夫脾胃虛弱遇六七月間河漲霖雨諸物皆潤
人汗沾衣身重短氣甚則四肢痿軟行步不正脚欹眼
黒此腎水與膀胱俱竭之狀也當急救之滋肺氣以補
水之上源又使庚大腸不受邪熱不令汗大泄也汗泄
甚則止津液七神無所依津液相成神乃自生津者庚
大腸所主三伏之義庚金受囚木無可制故風濕相搏
骨節煩疼一身盡痛亢則害承乃制是也五月常服五
味子是瀉丙火補庚大腸益五臟之元氣壬膀胱之寒
已絶于己癸腎水已絶于午今更逢濕旺助熱為邪西
方北方之寒清絶矣聖人立法夏月宜補者補天元真
氣非補熱火也今人夏食寒是也為熱傷元氣以人參
麥門冬五味子生脈􁀙者元氣也
　謹按王太僕曰蒼天布氣尚不越於五行人在氣中
　豈不應乎天道然為醫者不審陰陽消長升降浮沉
　之理將何所據焉故丹溪先生有夏月伏陰在内論
　深明東垣未悉之㫖因附于左宜㕘考焉
　丹溪曰天地以一元之氣化生萬物根於中者曰神
　機根於外者曰氣立萬物天地同此一氣人靈於物
　形肖天地參而為三者以其得氣之正而通之故天
　地之氣升人之氣亦升天地之氣浮人之氣亦浮降
　亦降沉亦沉人與天地同一槖籥也子月一陽生寅
　月三陽生此氣之升也巳月六陽生陽盡出地之上
　矣此氣之浮也人之腹屬地氣於此時浮於肌表散
　於皮毛腹中之陽虛矣經曰夏月經滿氣溢入孫絡
　受血皮膚充實長夏經絡皆盛内溢肌中又曰夏氣
　在孫絡長夏氣在肌肉所以表實者裏必虛世言夏
　月伏陰在内此陰字有虛之義若作陰冷㸔其誤甚
　矣或曰以手捫腹明知其冷而何前人治暑病有用
　玉龍丹大順散桂苓丸單煑良姜與縮脾飲用草果
　等皆行温熱之劑何吾子不思之甚也予曰經言春
　夏養陽王太僕謂春食涼夏食寒所以養陽也其意
　可見矣若夫涼臺水館大扇風車陰木寒泉水果氷
　雪寒涼之傷自内及外不用温熱病何由安詳玩其
　意實非為内伏陰冷而用之也前哲又謂升降浮沉
　則順之寒熱温涼則逆之若謂夏月火令之時妄投
　温熱寧免實實虛虛之患乎或曰巳月純陽於理或
　通五月一陰六月二陰陰氣既動豈無陰冷曰此陰
　之初動於地下也四陽浮於地上燔灼焚炎流金爍石
　何冷之有孫真人生脈散令人夏月服之非虛而何
　　論暑火證治大法
賈元良曰暑者相火行令也夏月人感之自口齒而入
傷心包絡之經其脈虛外證頭疼口乾面垢自汗倦怠
少氣或背寒惡熱氣甚者迷悶不省而為霍亂吐利痰
滯嘔逆腹痛瀉痢下血發黄生斑皆是其證甚者火熱
制金不能平木搐搦不省人事其脈虛浮一曰浮者風
也虛者暑也俗名暑風證者皆是相火甚而行令也先
以温水化蘇合香丸次進黄連香薷飲加羌活只用雙
解加香薷尤良大抵治暑之法清心利小便甚好若自
汗甚者不可利小便宜白虎湯清解之次分表裏治之
如在表頭疼惡寒雙解散加香薷及二香散十味香薷
散之類解之如在半表半裏泄瀉煩渴飲水吐逆五苓
散治之熱甚煩渴者益元散清之若表解裏熱甚宜半
夏解毒湯下神芎丸酒蒸黄連丸等或人平生素弱及
老人冐暑脈微下痢渴而喜温或厥冷不省人事宜竹
葉石膏湯加熟附半箇冷飲次以來復丹五苓散治之
凡夏月暑證不可服諸熱燥劑致斑毒發黄小水不通
悶亂而死矣
　按此言治暑之法可謂詳備然云暑風相火為病而
　先用蘇合香丸至用雙解皆當審諦脈證施治不可
　少有差失詳蘇合香但可用於陰寒所遏或内傷生
　冷太過及氣中或中惡者此等又不可謂之暑風相
　火之證矣葢暑證有陰陽二者不同治法寒熱霄壤
　之隔學者慎之
　暑證治法
　　清暑之劑
局方香薷飲治一切暑熱腹痛霍亂吐利煩心等證
　　香薷(一斤/)　厚朴(製/)　　白扁豆(各半斤/)
　右㕮咀每服三四錢水煎
　按此手足太陰藥也世俗用於暑月中煎飲然氣虛
　者不可過多葢厚朴乃泄氣下氣藥也雖活人書用
　後方亦只是治暑火清心而已故例不可不分
黄連香薷飲
　　香薷(一斤/)　厚朴(製半斤/)黄連(四兩/)
　右㕮咀每二三錢水煎
　按此手太陰少陰藥也
　　益氣之劑
局方人參白虎湯治暑熱發渴脈虛
　　人參(一錢半/)知母(二錢/)　石膏(半兩/)　甘草(一錢/)
　右㕮咀入粳米一合水煎
　按此手太陰足陽明藥也出太陽例
竹葉石膏湯
　　石膏(一兩/)　半夏(二錢半/)甘草　　　人參(各二/錢)
　　麥門冬(半兩/)竹葉
　右㕮咀入生薑煎
　按此足陽明手足太陰經藥也
東垣人參益氣湯治暑熱傷氣四肢困倦嗜卧兩手指
麻木
　　黄茋(八錢/)　甘草(七錢内/炙二錢)人參(半兩/)　升麻(二錢/)
　　白芍(三錢/)　五味子(百四/十箇)柴胡(二錢半/)
　右㕮咀分作四服
　按此手足太陰足陽明少陽經藥也
　　清暑益氣之劑
宣明益元散
　　方見泄瀉門
　按此足太陽足三陰經藥也
選方十味香薷散治伏暑身體倦怠神昏頭重吐利
　　香薷(一兩/)　人參　　　陳皮　　　白术
　　茯苓　　　黄茋　　　木𤓰　　　厚朴
　　扁豆　　　甘草(各半兩/)
　右㕮咀水煎每服一兩
　按此手足太陰經藥也
東垣清暑益氣湯治長夏濕熱蒸人人感之四肢困倦
　精神少懶扵動作胸滿氣促支節疼或氣高而喘身
　熱而煩心下膨閟小便黄而數大便溏而頻或痢或
　渴不思飲食自汗體重
　　黄茋　　　升麻　　　蒼术(各一錢/)人參
　　白术　　　神麯　　　陳皮(各半錢/)甘草(炙/)
　　黄柏　　　麥門冬　　當歸(各三分/)葛根(二分/)
　　五味子(九箇/)澤瀉(半錢/)　青皮(二分/)
　右㕮咀水煎
　按此手足太陰少陰足陽明經藥也仲景太陽中暍
　證例禁汗下温針無治法宜是湯主之所謂發千古
　之秘也
　　温散之劑
五苓散治暑濕為病發熱頭疼煩躁而渴
　　方見泄瀉門
桂苓丸治冐暑煩渴飲水過多心腹脹滿小便赤少
　　肉桂(去皮/)　　茯苓(各一兩/)
　右為末蜜丸每兩作十丸每細嚼一丸白湯下
　按已上足太陽例藥也
縮脾飲解伏熱除煩渴消暑毒止吐瀉霍亂
　　砂仁　　　草果　　　烏梅肉　　甘草(炙各/四兩)
　　扁豆(炒/)　　乾葛(各二兩/)
　右㕮咀每服四錢水煎冷服
　按此手足太陰少陰足陽明經藥也
消暑十全飲
　　香薷　　　扁豆　　　厚朴　　　甘草
　　紫蘇　　　白术　　　茯苓　　　藿香
　　木𤓰　　　檀香
　右㕮咀水煎
　按此手足太陰之劑氣藥也然已上二方今世俗多
　用姑存之以偹取擇
消毒丸治傷暑發熱頭疼
　　半夏　　　甘草　　　茯苓(各半斤/)
　右為末生薑汁作薄糊丸如梧桐子大每五十丸水
　下
　易簡方以好醋煮半夏薑汁作糊丸
　按此足三陽少陰手太陰經藥也
大順散治冐暑伏熱引飲過多脾胃受濕水榖不分清
　濁相干陰陽氣逆霍亂嘔吐臟腑不調
　　甘草　　　乾薑　　　杏仁(去皮尖/)桂(去皮/)
　右先將甘草用白砂炒次入薑却下杏仁炒過篩去
　沙净合桂為末每服二三錢湯㸃服
　按此太陽例藥
冷香飲子治傷暑暍霍亂腹痛煩燥脈沉微或伏
　　方見霍亂門
來復丹治伏暑泄瀉身熱脈弱
　　硝石(一兩同硫黄火上微炒用栁條攪結砂子不/可大)
　　太陰𤣥精石(研/)　　　　舶上硫黄(各一兩/)
　　五靈脂(去砂/石)青皮　　　陳皮(各二兩/)
　右為末和勻好醋糊為丸菀豆大每服二十丸空心
　米飲下
　按此出厥陰例藥也通利三焦分理陰陽温胃開結
　治揮霍變亂神志昏憒元氣下䧟者甚捷然病因暑
　火濕熱者勿用
　　治濕熱之劑
子和桂苓甘露飲治伏暑發渴脈虛
　　桂　　　　人參　　　藿香　　　茯苓
　　白术　　　甘草　　　葛根　　　澤瀉
　　石膏　　　寒水石(各一/兩)滑石(二兩/)　木香(一錢/)
　右為末每服三錢白湯調下
宣明桂苓甘露飲
　　茯苓　　　澤瀉(各一兩/)石膏　　　寒水石(二/兩)
　　滑石(四兩/)　白术　　　桂　　　　猪苓(各半/兩)
　右為末每服二三錢温湯調下
局方辰砂五苓散治伏暑煩渴頭疼身重泄瀉
　　本方加辰砂
　右為末每二三錢或水或湯調下
　按此三方並太陽經藥然有温散淡滲解表不同也
　　治火之劑
黄連解毒湯治暑熱證脈洪實而渴
大金花丸治一切火熱暑證
神芎丸治一切濕熱内甚火暑之實者
　　方並見火門
　
　
　玉機微義卷十一
欽定四庫全書
　玉機微義卷十二　　　明　徐用誠　原輯
　　　　　　　　　　　　　劉　純　續增
　濕門
　　内經叙濕為諸證
經曰諸濕腫滿皆屬脾土　濕勝則濡瀉　地之濕氣
感則害人皮肉筋脈
原病式曰諸痙强直積飲痞膈中滿霍亂吐下體重附
腫肉如泥按之不起皆屬於濕
　　脈法
脈經曰脈沉而緩沉而細微緩者皆中濕　脈浮風濕
　脈大或浮虛而濇者皆寒濕　脈來滑疾身熱煩喘
胸滿口燥發黄者濕熱　脈洪而緩隂陽兩虛濕熱自
甚　脈洪而動濕熱為痛也
　　論濕為痿為痺為痛為腫所挾寒熱不同
内經曰因於濕首如裹濕熱不攘大筋腝短小筋弛長
腝短為拘弛長為痿因於氣為腫四維相代陽氣乃竭
　按丹溪曰濕者土之濁氣首為諸陽之㑹其位髙其
　氣清其體虛故聰明係焉濁氣熏蒸清道不通沉重
　不利似乎有物䝉之失而不治濕欎為熱熱留不去
　大筋腝短者熱傷血不能養筋故為拘攣小筋弛長
　濕傷筋不能束骨故為痿弱因於濕首如裹各三字
　為句濕熱不攘以下各四字為句文整而意明第四
　章因於氣為腫下文不叙恐有脫簡然王註曰素常
　氣疾濕熱加之氣濕熱争故為腫也邪氣漸盛正氣
　漸㣲陽氣衰少致邪代正氣不宣通故四維發腫諸
　陽受氣於四肢也但今人見膝間闗節腫疼全以為
　風治者多悞矣
風寒濕三氣雜至合而為痺也濕氣甚者為著痺也其
多汗而濡者陽氣少隂氣盛也傷於寒濕肌膚盡痛名
曰肌痺
　謹按濕證挾寒内甚則腹痛下利外甚則四肢沉重
　疼痛或肌肉濡潰痺而不仁也挾風多外甚而身重
　痛汗出挾熱内甚則瀉痢外甚則或痛或熱或腫發
　黄如此等證雖内傷外感不同況有錯雜之邪合至
　當論其先後多少分治可也
寒濕之中人也皮膚不収肌肉堅𦂳榮血泣衛氣去故
曰虛虛者聶辟氣不足按之則氣足以温之故怏然而
不痛
　按東垣曰此清虛之地氣傷人也必從足始故地之
　濕氣感則害人皮肉筋脈夫百病之變皆生於風雨
　寒暑及飲食居處隂陽喜怒針經解云若身形不虚
　外邪不能傷也
要畧曰太陽病闗節疼痛而煩脈沉而細者此名中濕
亦曰濕痺其候小便不利大便反快但當利其小便
一身盡痛發熱日晡所劇者此名風濕此病傷於汗出
當風或乆傷冷所致也　風濕脈浮身重汗出惡風
風濕相搏身體疼煩不能轉側不嘔不渴脈虛浮而濇
　風濕相搏骨節疼煩掣痛不得屈伸近之則痛劇汗
出短氣小便不利惡風不欲去衣或身微腫也
　按以上論風濕寒濕之異
濕家之為病一身盡疼發熱身色如熏黄也　濕家病
身疼發熱面黄而喘頭痛鼻塞而煩其脈大自能飲食
腹中和無病病在頭中寒濕故鼻塞内藥鼻中則愈
　按以上前一病本濕熱證例而論不言熱無治法當
　分出之濕家者唯東南方濕熱證多丹溪曰濕熱相
　火為病十居八九東垣有濕熱證例詳見熱門
　　論中濕為脾虛所致
陳無擇曰脾虛多中濕故曰濕流闗節中之多使人䐜
脹四肢闗節疼痛而煩乆則浮腫喘滿昏不知人挾風
則眩暈嘔噦兼寒則攣拳掣痛治之不得猛發汗及灼
艾泄瀉惟利小便為佳也
　謹按脾虛中濕内因多中滿痞膈瀉痢外感多為痿
　痺胕腫疼痛等證葢脾主肌肉爾況有挾風寒暑熱
　不一詳前人以挾風與濕在表者宜解肌兼寒與在
　半表裏者宜温散宜滲泄唯濕熱在裏宜下裏虗者宜分
　消實脾土為上外感非脾虛宜汗之灸之要在適中病
　情也
　　論濕生痰飲
　　詳見痰飲門
　　論濕為瀉痢欬瘧等證
　　詳見泄瀉滯下等門
　　論濕病似中風
　　詳見中風門
　　論濕為脚氣
　　詳見脚氣門
　　治濕大法
賈真孫曰濕為土氣火熱能生濕土故夏熱則萬物濕
潤秋涼則萬物乾燥濕病本不自生因熱而怫欎不能
宣行水道故停滯而生濕也況脾土脆弱之人易為感
冐豈必水不流而後為濕哉人只知風寒之威嚴不知
暑濕之炎暄感人於㝠㝠之中也病式云諸痙强直積
飲等證皆屬於濕或胕腫體寒而有水氣裏必小便赤
少不通或渴是蓄熱入裏極深非病寒也大抵治法宜
理脾清熱利小便為上故治濕不利小便非其治也宜
桂苓甘露木香葶藶木通治之守真師曰葶藶木香散
下神芎丸此藥下水濕消腫脹利小便理脾胃無出乎
此也腹脹脚腫甚者舟車丸下之濕熱内深發黄茵陳
湯下之或佐以防己黄茋一身盡腫痛或無汗是濕流
闗節邪氣在表宜五苓散加官桂蒼术微汗之不可大
汗若自汗出多熱燥津液内水不利切勿利之重損津
液也宜防風白术甘草湯主之其濕證有二濕熱證多
濕寒證少當以脈證明辨之如脈滑數小便赤澁引飲
為濕熱證若小便自利清白大便瀉痢身疼自汗為寒
濕證治之宜五苓散加生附蒼术木𤓰主之
　濕證治法
　　解表之劑
金匱防己黄茋湯治風濕脈浮身重汗出惡風或痛
　　防己(一兩/)　甘草(炙半兩/)白术(七錢半/)黄茋(一兩/一錢)
　右㕮咀每服一兩入薑棗煎　喘者加麻黄　胃氣
　不和加芍藥　氣上衝加桂枝　下有寒加細辛
　按濕勝身重陽微中風則汗出惡風故用黄茋炙草
　實表防己白术勝濕也足三隂例藥
桂枝附子湯治風濕相搏身體疼煩不能自側不嘔不
　渴脈浮虛而濇者此湯主之
　　桂枝(八錢/)　生薑(六錢/)　　附子(二錢/)　甘草(炙四/錢)
　右㕮咀入大棗作二次煎若小便自利者去桂加白
　术湯主之服後其人如冐狀勿怪
甘草附子湯治風濕相搏骨節疼煩掣痛不得屈伸近之
　則痛劇汗出短氣小便不利惡風不欲去衣或身微
　腫痛者
　　甘草(炙四錢/)附子(三錢/)　　白术(四錢/)　桂枝(八錢/)
　右㕮咀水煎　金匱减桂枝加生薑大棗名白术附
　子湯
　按此一方足太陽例藥解肌之劑也
麻黄加术湯治濕勝身煩疼
　　麻黄(六錢/)　桂枝(四錢/)　甘草(炙二錢/)杏仁(二十/五箇)
　　白术(八錢/)
　右㕮咀水煎取微汗金匱减桂术加薏苡仁名麻黄
　杏仁薏苡甘草湯治濕勝身疼日晡所劇者
　按此太陽發表例藥已上諸方治風寒濕之劑
元戎加味五苓散治濕勝身痛小便不利體重發渴
　　本方加羌活
　按此太陽解表滲利之劑治風濕寒濕藥也
局方五積散治外感風寒冐寒濕身體重痛　見本方
　按海藏云麻黄桂芍甘草即麻黄桂枝各半湯也蒼
　术甘草陳皮厚朴即平胃散也枳殻桔梗陳皮茯苓
　半夏即桔梗半夏等湯也又川芎當歸治血兼乾薑
　厚朴散氣此數藥相合為解表温中泄濕之劑去痰
　消痞調經之方雖為内寒外感表裏之分之所制實
　非仲景表裏麻黄桂枝薑附之的方也主於積冷嘔
　泄時疫項背拘急加葱白豆豉厥逆加吳茱萸寒熱
　欬逆加棗婦人難産加醋始知用之非一途也惟知
　活法者其擇之
東垣羌活湯治濕熱自甚身重或眩暈麻木小便澁赤
　下焦痿弱無力行步不正
　　方見熱門
　按此勝濕升陽之劑也出太陽茯苓澤瀉例
　温散之劑
真武湯治寒少甚腹痛下痢四肢沉重
附子湯
　　方並見寒門
　按此少隂例藥也
局方滲濕湯治寒濕所傷身重腰冷如坐水中小便或
　澁大便溏泄皆坐卧濕地或隂雨所襲之也
　　蒼术　　　白术　　　甘草(各一兩/)乾薑
　　茯苓(各二兩/)陳皮　　　丁香(各二錢半/)
　右㕮咀每四錢入棗煎
　按此足陽明太隂藥也温中勝濕之劑
　　治熱散鬰之劑
茵陳五苓散治濕熱勝發熱黄疸
　　茵陳蒿(十分/)五苓散(五分/)
　右二物和勻水煎服
宣明桂苓甘露飲治濕熱内甚煩渴瀉痢小便澁大便
　急痛霍亂吐下頭痛口乾
　　方見暑門
大橘皮湯治濕熱内甚心腹脹滿小便不利大便滑洩
　　橘皮(一兩半/)木香(一錢/)　滑石(六兩/)　㯽榔(三錢/)
　　茯苓(一兩/)　猪苓　　　澤瀉　　白术
　　桂枝(各半兩/)甘草(二錢/)
　右㕮咀每服六七錢入薑煎
葶藶木香散治濕熱内外餘熱水腫腹脹小便赤澁大便洩
　　葶藶　　　　茯苓　　　猪苓　　　白术(各一/兩)
　　木香(半錢/)　　澤瀉　　　木通　　　甘草(各半/兩)
　　桂枝(半兩/)　滑石(三兩/)
　右為末毎三錢白湯調下
　按以上諸方出太陽例藥也河間曰若小便不得通利而
　反轉泄者乃濕熱痞悶極深而攻之不開是能反為注泄
　此正氣已衰而多難救慎不可與此也然當滋其化源
東垣清燥湯治表裏有濕熱痿厥癱瘓不能行走或足
　踝膝上皆腫痛口乾瀉痢
　　方見痿門
　按隂陽兩虚濕熱甚者不可缺此
當歸拈痛湯
　　方見瘡瘍門
　按此治濕熱盛實之劑
　　宣劑
𤓰蒂散治中寒濕頭痛面黄鼻塞煩而脈大
　　𤓰蒂(一味為末/)
　右以些小於鼻内吹之其水自下
　按濕盛致痰液留膈上肩背重痛麻痺者宜此吐之
　出足太陽例藥也
　　攻下之劑
宣明三花神佑丸治一切水濕腫病大腹實脹喘滿
　　方見痰飲門
舟車丸
　　大黄(二兩/)　甘遂　　　大㦸　　　芫花
　　青皮　　　陳皮　　　牽牛(頭末四/兩)木香(半兩/)
　右為末水丸如桐子大每六七十丸白湯下隨證臨
　時加減
濬川散
　　大黄(煨二兩/)郁李仁(二兩/)芒硝(半兩/)　甘遂(一兩/製)
　　牽牛(頭末四兩/)
　右為末　湯調下半錢空心臨卧隨證加减服
導水丸治濕熱内欎胸膈痞悶鼽衂口舌生瘡咽喉不
　利牙疳齒蝕口臭或遍身生濕瘡乾疥睡語咬牙驚
　惕怔忡大小便滯澁風熱酒毒藴熱等證
　　大黄　　　黄芩(各二兩/)牽牛(頭末/)　滑石(各四/兩)
　右為末水丸如梧子大每四五十丸煎水下隨證臨
　時加減
　按以上諸方出陽明例藥也又氣血之劑濕熱甚者
　非此不䏻除但中病者即止虚弱者慎之故守真亦
　云凡正氣已衰者不可與葶藶木香散况以上諸藥
　乎
禹功散
　　方見疝氣門
除濕丹治諸濕客搏腰膝重痛足脛浮腫筋脈𦂳急津
　液凝澁便溺不利
　　㯽榔　　　甘遂　　　葳靈仙　　赤芍
　　澤瀉　　　葶藶(各二兩/)乳香　　　沒藥(各一/兩)
　　牽牛(半兩/)　大㦸(炒三兩/)陳皮(四兩/)
　右為末糊丸桐子大每五十丸至七十丸温水下
　按此出太陽例藥諸濕欎滯於表裏重痛沉著非此
　不除
東垣海金沙散治脾濕太過通身腫滿喘不得卧及腹
　脹如皷
　　牽牛(一兩半/微炒)甘遂(半兩/)　白术(一兩/)　海金沙(三/錢)
　右為末每二錢煎倒流水調下得利止後服
聖靈丹治脾肺有濕喘滿腫盛小便赤澁
　　苦葶藶(四兩/炒)茯苓(寒食麵包煨/)　　　木香
　　㯽榔　　　漢防己　　木通　　　人參(各二/錢半)
　右為末棗肉丸梧子大每三十丸桒白皮湯下
續隨子丸治肺經有濕通身虛腫滿悶不快或欬或喘
　　人參　　　漢防己　　赤茯苓(如工/煨)㯽榔
　　木香(各半兩/)葶藶(四兩炒/)續隨子(一兩/)海金沙(半/兩)
　右為末棗肉丸梧子大每三十丸桒白皮湯下
　按此三方並太陽例藥當較其輕重選使可也
　　升散滲利之劑
機要白术芍藥湯
白术湯
茯苓湯
東垣升陽除濕湯
升陽除濕防風湯
　　方並見泄瀉門
導滯通經湯治脾濕有餘氣不宣通面目手足腫注悶
　而痛陳五苓内减猪苓桂加木香陳皮
　右㕮咀每服五錢水煎
局方五苓散
　　白术　　　猪苓　　　茯苓(各兩半/)桂(一兩/)
　　澤瀉(二兩半/)
　右為末每服三二錢熱湯調下
　按已上諸方並太陽例藥宜隨證選用
平胃散
　　蒼术(八兩/)　陳皮(五兩/)　甘草(炒三兩/)厚朴(五兩/)
　右為末每三錢薑棗煎或鹽湯㸃服
對金飲子治脾胃受濕腹脹米榖不化飲食不進身體
　沉重肢節酸疼皮膚微腫
　　平胃散(一兩/)桒白皮(炒一兩/)
　右為末每三二錢入薑煎服
　按此二方足太隂陽明手太隂藥也
丹溪越鞠丸治濕欎
　　蒼术　　　撫芎　　　白芷
　
　
　
　玉機微義卷十二
欽定四庫全書
　玉機微義卷十三　　　明　徐用誠　原輯
　　　　　　　　　　　　　劉　純　續増
　燥門(結燥附/)
　　内經論燥為諸證
諸澁枯涸乾勁皴揭皆属於燥
　按此河間論治已詳然當分大便閟結或消渴之類
　為裏證皮膚燥澁乾疥𤓰枯之類為表證而於陽結
　隂結氣盛血少痰欎風熱可得而悉
　　燥本風熱論
原病式云經曰風熱火同陽也寒燥濕同隂也又燥濕
小異也然燥金雖屬秋隂而異于寒濕故反同其風熱
也故火熱勝金衰而風生則風能勝濕熱能耗液而反
寒陽實隂虛則風熱勝于水濕而為燥也凡人風病多
因熱甚而風燥者為其兼化以熱為其主也然陽實隂
虛而風熱太甚以勝水濕因而成燥肝主于筋而風氣
自甚又燥熱加之液還聚扵胸膈則筋太燥也燥金主
扵收歛勁切𦂳濇故為病筋脈勁强𦂳急而口噤也或
病燥熱太甚而脾胃乾涸成消渴者或風熱燥甚怫欎
在表而裏氣平者善伸數欠筋脈拘急或時惡寒或筋
惕而搐脈浮數而弦也風熱燥并欎甚于裏故煩滿而
或閟結也及風癎之發作者由熱甚而風燥為其兼化
涎溢胸膈燥爍而瘈瘲昏冐僵仆也凡此諸證皆由熱
甚而生風燥各有異者由風熱燥各微甚不等故也所
謂中風或筋緩者因其風熱勝濕而為燥乃燥之甚也
然筋緩不收而痿痺故諸膹欎病痿皆屬金肺乃燥之
化也如秋深燥甚則草木痿落而不收病之象也是以
手得血而能握足得血而能步夫燥之為病者血液衰
少也而又氣血不能通暢故病然也
　　論燥熱勝隂
　　見消渴門
　　論結燥病本不同
東垣曰金匱真言論云北方黒色入通扵腎開竅扵二
隂藏精扵腎又云腎主大便大便難取足少隂夫腎主
五液津液潤則大便如常若飢飽勞逸損傷胃氣及食
辛熱味厚之物而助火邪伏扵血中耗散真隂津液虧
少故大便結燥然結燥之病不一有熱燥有風燥有陽
結有隂結又有年老氣虛津液不足而結者治法云腎
惡燥急食辛以潤之結者散之如少隂不得大便以辛
潤之太隂不得大便以苦瀉之陽結者散之隂結者熱
之仲景云小便利大便硬不可攻下以脾約丸潤之食
傷太隂腹滿食不化腹響然不能大便者以苦藥瀉之
大抵津液耗少而燥者以辛潤之有物而結者當下之
若不究其源一槩用巴豆牽牛之類下之損其津液燥
結愈甚有復下復結極則以至引導於下而不能通者
遂成不救之證可不慎哉
　按此只是論結燥言裏證也河間所論則兼表裏而
　言之矣猶宜以燥熱勝隂相火論諸篇兼㸔
　燥證治法
　　治風之劑
機要大秦艽湯治血弱隂虛不能養筋筋燥而手足不
　能運動指爪乾燥屬風熱甚者
　　方見中風門
　按此散風熱養血之劑太陽例藥也
麻仁丸
　　郁李仁　　麻子仁(各一兩/另研)大黄(二兩半以一半/炒)
　　山藥　　　防風　　　枳殻(炒各七/錢半)㯽榔(半兩/)
　　羌活　　　木香(各五錢半/)
　右為細末煉蜜丸梧子大每三二丸温水下
　按此手足陽明足太陽經藥表裏之劑氣分藥也
東垣潤腸丸治脾胃中伏火大便秘澁或乾燥秘塞不
　通全不思食乃風結秘血結秘皆令秘塞也以潤燥
　和血疏風自然通矣
　　麻子仁　　桃仁(各一兩去/皮尖另研)羌活　　當歸尾
　　大黄(煨各半/兩)皂角仁　　秦芁(各五錢/)
　右除另研外為細末五上火煉蜜丸如桐子大每三
　五十丸食前白湯下又有潤燥丸一方於本方加郁
　李仁防風是也
　按此足太隂手足陽明表裏藥也
　　治熱之劑
宣明當歸龍膽丸
　　方見火門
清涼飲子
　　方見熱門
　　和血潤下之劑
東垣導滯通幽湯治大便難幽門不通上衝吸門不開
　噎塞不便燥閉氣不得下治在幽門以辛潤之
　　當歸　　　升麻　　　桃仁(各一錢/另研)生地黄
　　熟地黄(各半/錢)紅花　　　炙甘草(各三分/)
　右件作一服水煎調㯽榔細末半錢服加大黄名當
　歸潤燥湯
元戎四物湯治臓結秘澁者
　　當歸　　　熟地黄　　川芎　　　白芍藥
　　大黄(煨/)　　桃仁(各等分/)
　右㕮咀水煎或為丸服亦得
　按此手足厥隂經藥也
子和脾約丸
　　麻仁(一兩二/錢半)枳實(炒/)　　厚朴　　　芍藥(各二/兩)
　　大黄(四兩蒸/)杏仁(去皮尖炒一兩二錢/)
　右為末煉蜜丸梧子大每三二十丸温水下
潤體丸
　　郁李仁　　大黄　　　桂心　　　黒牽牛
　　當歸　　　黄柏(各半兩/)輕粉(少許/)
　右為末水丸如梧子大每三四十丸温水下
　按已上二方一氣分藥一血分藥也二方故所主不
　同然氣血不能宣通者非此莫能療而氣虛津液不
　足者慎之
神功丸
　　方見欬門
　按此手足太隂藥也氣分之劑
　　滋隂之劑
㧞萃六味地黄丸治下焦燥熱小便澁而數
丹溪大補丸治隂虛燥熱
　　方見火門
　
　
　
　
　
　
　
　玉機微義卷十三
欽定四庫全書
　玉機微義卷十四　　　明　徐用誠　原輯
　　　　　　　　　　　　　劉　純　續増
　寒門
　　内經敘寒氣為痛為積為嘔為泄
舉痛論云寒氣入經而稽泣經脈不行客於脈外則血
少客於脈中則氣不通故卒然而痛重中於寒則痛乆
矣　寒氣客於小腸募原之間絡血之中血泣不得注
於大經血氣稽留不得行故宿昔而成積　寒氣客於
腸胃厥逆上出故痛而嘔也　寒氣客於小腸小腸不
得成聚故腹痛後泄矣
　謹按篇中具寒氣客於諸脈及相引腹股等為痛甚
　詳宜玩本文為積
　　又詳見積聚門
　　論寒為癥瘕堅痞厥逆諸證
原病式曰諸病上下所出水液澄徹清冷下痢清白吐
痢腥穢食已不飢堅痞腹滿急痛癥瘕㿗疝屈伸不便
厥逆禁固皆屬於寒
　　論寒為滯下泄瀉欬嗽諸證
　　詳見滯下等門
　按已上諸論病機多屬内中於寒口食生冷所致皆
　非外感證也因兹所類但以傷寒外感分例然已上
　病機亦有標本不同故不復叅附詳見各門
　　脉法
難經曰傷寒之脈隂陽俱盛而𦂳濇
傷寒論曰脈隂陽俱𦂳者名曰傷寒　寸口脈浮而𦂳
浮則為風𦂳則為寒　浮濇而𦂳為傷寒
　謹按傷寒脈及六經𫝊變本論已詳兹不備録惟許
　學士百證歌第一篇甚得㫖要但其中二句訛舛如
　脈浮而緩風傷榮浮𦂳兼濇寒傷衛正與仲景脈理
　差别此非許學士之不精盖亦後人傳寫之誤也
　許學士云仲景言脈大浮數動滑此名陽也沉濇弱
　弦微此名隂也脈訣以動脈為隂弦為陽何也大抵
　此兼衆脈而合言之也唯傷寒如此雜病各見一脈
　仲景之意若曰浮大者陽也兼之以動滑數之類安
　得不為陽沉細者隂也兼之以濇弦數之類安得不
　為隂故仲景論動脈則曰陽動則汗出隂動則發熱
　數脈見于闗上上下無頭尾如豆大厥厥動揺名曰
　動也又結胸證云脈浮而動浮則為風動則為痛故
　兼數與浮而言動脈則陽脈陽病也宜矣仲景論弦
　者狀如弓弦按之不移弦則為减又曰支飲急弦又
　少隂證云手足寒脈弦遲故此兼遲而言弦則為隂
　證脈也宜矣故仲景傷寒脈不可與雜病脈同日而
　語也今陽證往往浮大而厥厥厥動揺其沈細而弦
　者必隂證也何疑之有哉故知治傷寒當以仲景脈
　法為本
脈經曰遲𦂳為寒　寒則𦂳弦　濇遲沈細為寒　脈
小實而𦂳者病在内冷　脈沈而細下焦有寒　脈累
累而貫珠不前至有風寒在大腸　脈細小𦂳急病速
進在中寒為疝瘕　寸口脈遲上焦有寒脈𦂳寒之實
也闗脈遲胃中寒尺脈遲濇寒在下焦　弦小者寒癖
　遲而緩微而𦂳皆有寒也
　　論傷寒中寒受病不同
丹溪曰仲景論傷寒矣而未及乎中寒先哲治胃大寒
而昏用附子理中而安其議藥則得之矣曰傷曰中未
聞有議其異同之者因思傷寒有即病有不即病必大
發熱邪循經而入以漸而深中寒則倉卒感受其病即
發而暴傷寒之人因其舊有欎熱風寒外來肌腠自宻
欎發為熱其初也用麻黄桂枝􁲕發表而安以病體不
甚虛也中寒之人乘其膚腠踈豁一身受邪難分經絡
無熱可發温補自觧此胃氣之大虛也傷寒熱雖甚不
死中寒若不急治去生甚逺其虛實葢可見矣
　謹按仲景論傷寒至三隂病例可汗外感也韓祗和
　例温中即中寒也張㓗古三隂可下王海藏例可補
　皆言内傷也但韓氏不直指中寒而就於隂證立便
　例例可温中之法與仲景三隂病論證不同乃别立
　方意指中寒而未甚瑩故丹溪先生重明此意然皆
　宜詳玩臨證合宜處治也
　　論隂陽虛盛惡寒與傷寒不同
内經曰陽虛則外寒者陽受氣於上焦以温皮膚分肉
之間令寒氣在外則上焦不通上焦不通則寒氣獨留
於外故寒慄　隂盛則内寒者因厥氣上逆寒氣積於
胸中而不瀉不瀉則温氣去寒獨留則血凝泣凝則脈
不通其脈盛大以澁故中寒
　按此言隂陽虛盛為寒本七情所動之致義見調經
　論篇皆與傷寒中寒受病不同者也
東垣曰夜則惡寒晝則安静是隂血自旺於隂分也
夜則惡寒晝則惡寒是重隂無陽也當亟瀉其隂峻補
其陽　夜則安静晝則惡寒是隂氣上溢於陽中也
　按此亦隂盛所致之本病非感寒外因也傷寒外因
　三陽惡寒皆表邪未解太隂手足自温故不惡寒少
　隂厥隂手足厥逆而惡寒者隂盛然也與此稍異
　　論隂毒
王海藏云隂毒本因腎氣虛寒因慾事或食生冷物而
後傍風内既伏隂外又傷寒或先感外寒而後伏隂内
外皆隂則陽氣不守遂發隂毒身重眼睛疼身體倦怠
而甚熱四肢厥逆冷額上及手背冷汗不止或多煩渴
精神恍惚如有所失三二日間或可起行不甚覺重診
之則六脈沈細而疾尺部短小寸口或無若服涼藥則
渴轉甚躁轉急有此證者急服還陽退隂之藥則安惟
補虛和氣而已宜服正元散之類隂證不宜發汗如氣
正脈大身熱未差用藥發汗無妨　或寸口小而尺脈
微大亦同積隂感於下則微陽消於上故其候沈重四
肢逆冷腹痛轉甚或喉不利或心下脹滿結硬躁渴虛
汗不止或時狂言爪甲面色青黒六脈沈細而一息七
至以來有此證者速宜於氣海闗元二穴灸三二百壯
以手足和暖為効仍服金液丹來復丹之類隨證治之
　按此言陽氣不守或積隂感於下微陽消於上遂為
　隂毒與活人書論隂毒為隂氣獨盛陽氣暴絶者殊
　有發明矣但言不守與消之義而又不若趙氏釋活
　人書云隂氣極盛陽氣極微為隂毒陽氣極盛隂氣
　極微為陽毒庶不為竭絶之證義尤明白隂盛格陽
　脈附見熱門
　　論諸證寒熱似傷寒
　　詳見熱門
　謹按世傳以寒痰脚氣食積勞煩四證為似傷寒然
　以形證較之亦豈止四證而已故集證論
　　詳見熱門
　　論傷寒傳變
此事難知云足太陽為巨陽為老陽又為諸陽之首故
多傳變爾太陽傳陽明謂之微邪是水傳土也又謂之
循經得度傳太陽傳少陽謂之越經傳太陽傳太隂謂
之誤下傳太陽傳少隂謂之表裏傳變之邪太陽為甚
復傳少隂水勝火火勝水此南北二方之變頃刻之間
其害人也甚於太陽多矣若辨之不早必成不救之疾
況亂投湯藥者乎太陽傳厥隂謂之首尾傳厥隂與督
脈上行與太陽相接又名巡經得度傳灾變至重不為
不多矣
　按此可謂發仲景之心法矣趙氏亦曰傷寒六經傳
　變或虛或實或冷或熱無非邪氣之所為也有次第
　傳經之陽邪有直入本經之隂邪有下後内䧟之邪
　皆不可不辨也然成無已引華陀云傷寒一日在皮
　二日在膚三日在肌四日在胸五日在腹六日入胃
　即傳裏也與成所論七日不解為再經二七日不解
　為過經皆大約也故一無治例惟六經傳變為的故
　太陽傳變居多者因其初感邪氣乘虛而入則傳也
　有三五日止在本經或十數日不傳者有之有傳過
　一經而不再傳者亦有之有悞服藥而致傳變者多
　矣大抵邪在陽經則易治傳入隂分則危殆葢陽微
　隂盛正虛邪實矣況悞下内䧟汗虛别經者則壊異
　傾危可立待也學者慎之
　　論傷寒只傳足經不傳手經
發明曰傷寒受病之由皆出熱論一篇而已皆傳足經
不傳手經何也葢傷寒病冬月得之足太陽膀胱經為
首次至足厥隂肝經為尾此病惟傷北方與東方反戌
土上有足陽明胃濕之專位兼丑上有足太隂脾土之
專位葢足之六經皆在東北之方經云冬傷於寒即發
者為傷寒春發為温病夏發為温疫為病最重此之謂
也仲景云無竒經則無傷寒縁竒經皆附足六經不附
手經寒邪只傷足經者為有竒經故也長夏為大熱病
者夏火既王火之方與秋之分皆手經居之水方與春
之分皆足經不足及夏火王客邪助于手經則不足者
愈不足矣故所用之藥皆泄有餘而非足經藥何者泄有
餘則不足者補矣此傷寒只先足經而不言手經也大
大意如此至於傳手經者亦有之矣
　　論傷寒傳手經
此事難知曰傷寒傳至五六日間漸變神昏不語或睡
中獨語一二句目赤唇焦舌乾不飲水稀粥與之則嚥
終日不與則不思六脈細數而不洪大心下不痞腹中
不滿大小便如常或傳至十日以來形貎如醉人虛見
神昏不已多用承氣湯下之則誤矣葢不知此熱傳手
少隂心經也然而又未知自何經而來答曰本太陽經
傷風風為陽邪陽邪傷衛隂血自燥熱畜膀胱壬病逆
傳於丙丙丁兄妹由是傳心心火自上迫而熏肺所以
神昏也謂肺為清虛之藏内有火邪致令神昏宜梔子
黄苓黄連湯若脈在丙者導赤散脈在丁者瀉心湯若
誤用涼膈散乃氣中之血藥也在左手寸脈沈滑有力
者則可用之或用犀角地黄湯近於是也本方所説若
無犀角以升麻代之是陽明經藥也此解陽明經血中
熱藥若脈浮沈俱有力者是丙丁中俱有熱也可以導
赤瀉心各半服之則宜矣此證膀胱傳丙足傳手經也
下傳上也丙傳丁也表傳裏也壬傳丁者艮傳離也越
經傳也又謂腑傳臟也活人云傷寒只傳足經不傳手
經此言不盡意也有從足經而傳手經者何以知之經
云傳寒或止傳一經或間傳三經不可一途而取之但
憑其脈與外證治之此活法也與食則嚥者邪不在胃
也不與則不思者以其神昏故熱邪既不在胃誤與承
氣湯下之其死也必矣
　謹按傷寒本只傳足經已上又例傳手經之義可謂
　發病機之秘矣葢只是邪藴日乆因足經實手經虛
　故寃熱爾有因汗下差悞而傳有因七情或勞倦等
　而致者有之大抵傳于經必有所因所以古人有救
　逆復脈等法豈但切中病情實啓後人之意例爾
　　論傷寒隂分發熱為反用温汗法
趙嗣真曰詳仲景論發汗湯劑各分輕重不同如麻黄
桂枝青龍各半越婢等湯各有等差至於少隂發汗二
湯雖同用麻黄附子亦自有輕重加减之别故以加細
辛為重加甘草為輕辛散甘緩之義也其第一證以少
隂本無熱此發熱故曰反也葢發熱為邪在表而當汗
又兼脈沈屬隂而當温故以附子温經麻黄散寒而熱
須汗解故加細辛是汗劑之重者第一證既無裏寒之
可温又無裏熱之可下求其所用麻黄附子之意則是
脈亦沈方可名曰少隂病身亦發熱方可行發表藥又
得之二三日病氣尚淺比之前證亦稍輕故不重言脈
證而但曰微發汗所以去細辛加甘草是汗劑之輕者
向使脈不沈身不熱又無他證則是無病人也又何藥
焉仲景本分作兩證以别汗劑之輕重活人書却於第
二證中除去無證兩字改作常見少隂熱陽證者所謂
少隂熱陽証如經云心中煩不得卧或咽瘡聲不出
者或欬而嘔渴或口燥咽乾或腹脹不大便數證皆是
也夫豈麻黄附子甘草湯發汗劑所可治耶抑又有聞
焉麻黄附子細辛湯為治少隂病之脈沈反發熱者固
也而仲景又有四逆湯治太陽病之發熱反脈沈者均
謂之反也仲景云病發熱頭疼脈反沈若不差身體頭
疼痛者當救其裏宜四逆湯此證出太陽篇又云少陰
病始得之反發熱脈沈者麻黄附子細辛湯此證出少
隂篇切詳太陽病發熱頭痛法當脈浮今反沈少隂脈
沈法當無熱今反熱仲景於此兩證各言反者謂反常
也葢是太陽病脈似少隂少隂病證似太陽所以謂之
反而治之異也今深究其㫖均是脈沈發熱以其有頭
痛故為太陽病陽證當脈浮今反不能浮者以裏虚乆
寒正氣裏微所致又身體疼痛故宜救裏使正氣内強
逼邪出外而乾薑生附亦能出汗而解假使裏不虛寒
則當見脈浮而正屬太陽麻黄湯證也均是脈沈發熱
以其無頭痛故名少隂病隂病當無熱今反寒邪在表
未傳在裏但皮腠欎閉而為熱而在裏無病故用麻黄
細辛以發表邪之熱附子以温少隂之經假使寒邪入
裏則外必無熱當見吐利厥逆等證而屬正少隂四逆
湯證也由此觀之表邪浮淺發熱之反猶輕正氣衰微
脈沈之反為重此四逆湯為劑不為不重於麻黄附子
細辛湯也又可見熟附配麻黄發中有補生附配乾薑
補中有發仲景之㫖微矣嗟夫常病用常法夫誰不知
設有證變者或脈變者往往疑似參差亦欲以常法例
治之惑矣如仲景所論太陽少隂兩證脈沈發熱雖同
而受病與用藥自别此實證治之竒異醫法之𤣥微故
併及之
　謹按傷寒六經證仲景例表裏六經藥矣而又於毎
　經表藥中分脈證輕重而用藥如此實萬世無窮之
　惠也然厯世而下得此意例之妙者能幾人哉但近
　世習俗不求其意托時世風土之異或例用氣藥以
　治傷寒表邪逆悮多矣況裏證乎論見後發表諸方
　下
　　論傷寒兩感
王海藏曰天之邪氣感則害人五臟以是知内外兩感
臟腑俱病欲表之則有裏欲下之則有表表裏既不能
一治故云兩感者不治然所禀有虛實所感有淺深虛
而感之深者必死實而感之淺者猶可治治之而不救
者有矣未有不治而獲生者矣余嘗用大羌活湯間有
生者十得二三故立此以待好生君子用之
　按本方治法見後
趙嗣真曰仲景論兩感為必死之證而復以治有先後
發表攻裏之説繼之者葢不忍坐視而欲覬其萬一之
可活也活人書云宜救裏以四逆湯後救表以桂枝湯
殊不知仲景云太陽與少隂俱病則頭痛為太陽邪盛
於表口乾而渴為少隂邪盛於裏也陽明與太隂俱病
則身熱譫語為陽明邪盛於表不欲食腹滿為太隂邪
盛於裏也少陽與厥隂俱病則耳聾為少陽邪盛於表
囊縮而厥為厥隂邪盛於裏也三陽之頭痛身熱耳聾
救表己自不可三隂之腹滿口乾渴縮囊而厥不下可
乎活人書引下痢身疼痛虛寒救裏之例而欲施於煩
渇腹滿譫語囊縮熱實之證然乎否乎葢仲景所謂發
表者葛根麻黄是也所謂攻裏者調胃承氣是也活人
書所謂救裏則是四逆救表則是桂枝今以救為攻豈
不相背若用四逆湯是以火濟火而腹滿譫語囊縮等
證何由而除臟腑何由而通榮衛何由而行而六日死
者可立而待也吁兩感雖為不治之證矣然用藥之法
助正除邪虛實實虛補不足損有餘之理學者不可不
素有一定之法於胸中也
　　傷寒合病併病論
趙嗣真曰愚嘗疑合病與併病之為難明也乆矣因姑
釋之葢合病者二陽經或三陽經同受病病之不傳者
也併病者一陽經先病又過一經病之傳者也且如太
陽陽明併病一證若併而未盡是傳未過尚有表證仲
景所謂太陽證不罷面色赤陽氣怫欎在表不得越煩
躁短氣是也猶當汗之以各半湯若併之已盡是為傳
過仲景所謂太陽證罷潮熱手足汗出大便硬而譫語
者是也法當下之以承氣湯是知傳則入腑不傳則不
入腑所以仲景論太陽陽明合病止出三證如前於太
陽陽明併病則言其有傳受如此也又三陽經互相合
病皆曰下利仲景於太陽陽明合病則主以葛根湯太
陽少陽合病主以黄芩湯少陽陽明合病主以承氣湯
至於太陽少陽併病其證頭項强痛眩閟如結胸心下
痞鞕當刺大椎肺俞肝俞不可汗下太陽陽明併病已
見上論但三陽合病仲景無背惡寒語句雖别有口燥
渴心煩背微惡寒者乃屬太陽證而非三陽合病也三
陽若與三隂合病即是兩感所以三隂無合病例也
　按三陽合病證治見傷寒論陽明例篇
　　傷寒變温熱病論
趙嗣真曰按仲景論謂冬月冐寒伏藏於肌膚而未即
病因春温氣所變則為熱夫變者改易之義也至此則
伏寒各隨春夏之氣改變為温為熱既變之後不得復
言其為寒也所以仲景云温病不惡寒者其理可見矣
活人書却於温病曰陽熱末盛為寒所制豈有伏寒既
已變而為温尚可言寒能制其陽熱耶又於熱病曰陽
熱已盛寒不能制亦不當復言其為寒也葢是春夏陽
熱已變其伏寒即非有寒不能制其陽熱爾外有寒能
折陽氣者乃是時行寒疫仲景所謂春分以後秋分節
前天有暴寒為時行寒疫也三月四月其時陽氣尚弱
為寒所折病熱則輕五月六月陽氣已盛為寒所折病
熱則重七月八月陽氣已衰為寒所折病熱亦微是知
時行寒疫與温熱二病所論陽氣盛衰時月則同至於
論暴寒之寒與伏寒已變之寒自是相違名不正則言
不順矣仲景又云其病與温及暑病相似但治有殊者
要在辨其病源寒熱温三者之殊則用藥冷熱之品味
判然矣
　謹按王安道傷寒立法考曰讀仲景書當求其立法
　之意不然則疑信相雜未免通此而礙彼也夫傷寒
　有即病者則為傷寒不即病者則謂之温與暑焉其
　類雖殊其所受之源則不殊也夫仲景之書三隂經
　寒證居熱證十之七八彼不即病之温暑但一於熱
　耳何由而為寒哉就三隂寒證而詳味之然後知予
　言之不妄或謂三隂經寒證本是雜病為王叔和増
　入其中又或謂其證之寒葢由寒藥誤治而致若此
　者非也夫叔和之増入者辨脈平脈與可汗可下等
　諸篇而已其六經病篇必非叔和所能賛辭也但厥
　隂經中下痢嘔噦諸條却是叔和因其有厥逆而附
　遂併無厥逆而同類者亦附之耳至若以藥誤治而
　成變證則為太陽為多縱使三隂證亦或有寒藥誤
　治而變寒者然豈應如是之衆乎夫惟後人以仲景
　書通為傷寒温暑者設遂致諸温劑皆疑之而不敢
　用韓祗和雖覺桂枝湯之難用但謂今昔之世不同
　然未悟仲景書本為即病之傷寒設也且其著微㫖
　一書又純以温暑作傷寒立論而即病之傷寒反不
　言及此已是捨本從末全不能窺仲景藩籬又以夏
　至前胸膈悶嘔逆氣塞腸鳴腹痛身體拘急手足逆
　冷等證視為傷寒謂與仲景三隂證脈理同而證不
　同遂别立温中法以治以予觀之其胸膈滿悶嘔逆
　氣塞等證既與仲景所叙三隂證不同則是内傷雜
　病豈温暑病乎況仲景所叙三隂證求對於春夏温
　暑之病不亦惛乎雖然祗和時内傷之理未明而又
　適當温暑病作之際其為感也固宜若非内傷雜病
　則不止暴寒所中之病也且但曰寒而當温然未嘗
　求其所以為寒之故也能求其故則知温暑本無寒
　證其為寒證者皆内傷雜病與暴寒所中也至於劉
　守真出亦以温暑作傷寒立論而遺即病之傷寒其
　所處辛涼解散之劑固為昧者有中風傷寒錯治之
　失而立葢亦不無桂枝麻黄難用之惑也既於此則
　無由悟夫仲景立桂枝麻黄湯之有所主用桂枝麻
　黄湯之有其時矣故原病式曰夏熱用桂枝麻黄之
　類熱藥發表須加寒藥不然則熱甚發黄或出斑矣
　殊不知仲景主桂枝麻黄湯本不欲用於夏月之時
　矣苟悟夫桂枝麻黄本非温暑之劑則羣疑氷泮矣
　何也夫寒之初客於表也開腠理欎陽氣而為熱故
　非辛温之藥不能開腠理以泄其熱此麻黄湯之所
　由立也至於風邪傷表雖反疎腠理而不閉然邪既
　客表則表之正氣受傷而不能流通故亦發熱也必
　以辛甘温之藥發其邪則邪去而腠理自宻矣此桂
　枝湯之所由立也其所以不加寒藥者葢由寒風在
　表又當天令寒冷之時而無所避故也後人不知仲
　景立法之意故有惑於桂枝麻黄之熱有犯於春夏
　之司氣而不敢用於是有須加寒藥之論夫欲加寒
　藥於桂枝麻黄之中此乃不悟其所以然故如此耳
　若仲景為温暑立方必不如此必别有法但惜其遺
　帙不傳致使後人有多岐之患若知仲景傷寒論專
　為即病傷寒作則知麻黄桂枝所宜用之故除傳經
　熱病之外其直傷隂經與太陽不欎熱即傳隂經諸
　寒證皆有所歸著而不復疑為藥寒誤下而生矣若
　春夏有惡風惡寒有汗無汗之證葢春夏暴中風寒
　之新病非冬時受傷過時而發者不然則或是温暑
　將發而復感於風寒或因感風寒而動乎乆欎之熱
　遂發温暑也仲景曰太陽證發熱而渴不惡寒者為
　温病觀此則知温病不當惡寒而當渴其惡寒而不
　渴者非温病矣仲景雖不言暑病然暑病與温病同
　但復過一時而加重於温病矣其不惡寒而渴則無
　異也春夏雖有惡寒惡風表證其桂枝麻黄二湯終
　難輕用勿泥於發表不逺熱之語也於是而用辛涼
　解散庶為得宜苟不慎而槩用之誠不能免夫狂躁
　斑黄衂血之變而亦無功也雖或者行桂枝麻黄於
　春夏而效乃是因其辛散之力而偶中於萬一斷不
　可視為常道而守之後人以通解散百解散之類不
　問四時中風傷寒一例施之雖非至正之道然較之
　不慎而輕用麻黄桂枝以致變者則反庶幾矣若夫
　仲景於三隂經每用温藥亦由病之所必須與用之
　有其時耳若槩以三隂寒證視為雜病而外之得無
　負於仲景濟人利物之至仁而誤後世乎自先覺不
　示傷寒温暑異治之端緒但一以寒涼為主而諸温
　熱之劑悉在所畧致使後之學者視仲景書欲仗焉
　而不敢以終決欲棄焉則猶以為立法之祖而不能
　外也能明夫仲景本為即病者設法則桂枝麻黄未
　必難用諸温熱之劑未必可畧矣若謂仲景法不獨
　為即病者設則凡時行及寒疫温瘧風温等證亦通
　似傷寒六經病諸方治之乎故仲景曰冬温之毒與
　傷寒大異為治不同又曰寒疫與温病及暑病相似
　但治有殊耳是知温暑及時行寒疫温瘧風温等病
　必别有治法今不見者亡之也觀其所謂為治不同
　所謂温瘧風温温毒温疫脈之變證方治如説之語
　豈非有法而亡之乎決不可以傷寒六經病諸方通
　治也夫素問謂人傷於寒為病熱者言常而不言變
　也仲景謂或寒或熱而不一者備常與變而弗遺也
　仲景槩言古人之所未言大有功於古人者雖欲偏
　廢可乎
　按右説與前論互有發明皆甚有功於仲景矣然傷
　寒卒病與夫時行寒疫但在脈證相符而治之何以
　能致變逆也夫審傷寒雜病脈異則所用辛温辛涼
　之劑判然矣大抵於既傳之後變異多端豈無實肖
　雜證者故仲景叔和論次雖例有混淆而證因標本
　不同治則權變不一證例多同而治療有殊故不能
　不使人致疑也人能求其意合而歸一以觀之則證
　例自定證定則治法不差矣但要將經論熟讀玩味
　有疑處兼看别書如趙氏為活人書釋疑曰活人書
　之可疑者甚多仲景論亦有可疑者如白虎湯仲景
　既云表不解者不可與而白虎加人參湯證一曰惡
　風一曰惡寒豈非表不解而復用白虎何耶葢惡風
　曰微則但見於背而不至甚於惡風曰時時則時或
　乍寒而不常是表證已輕非若前證脈浮發熱無汗
　全不解者加之大熱大渴所以用白虎而無疑也又
　曰仲景論太陽病得之八九日如瘧狀發熱惡寒熱
　多寒少其人不嘔清便欲自可一日二三度發脈微
　緩者為欲愈若脈微而惡寒者此隂陽俱虛不可更
　發汗更下更吐也面色反有熱色者未欲解也以其
　不能得小汗出身必痒宜桂枝麻黄各半湯仲景之
　意葢以得病八九日如瘧狀發熱惡寒熱多寒少十
　六字為自初至今之證以下文乃是已後擬病防變
　之辭當分作三截看若其人不嘔清便欲自可一日
　二三度發脈浮緩為欲愈此一節乃裏和無病而脈
　微者邪氣微緩也隂陽同等脈證皆向安之兆可不
　大汗而欲自愈若脈微而惡寒者此隂陽俱虛不可
　更發汗更下更吐之此節宜温之若面色反有熱色
　者未欲解也以其不能得少汗出其身必痒宜各半
　湯此一節必待汗而後愈也活人書不詳文意却將
　其人不嘔清便欲自可九字本是欲愈之證反以他
　證各半湯汗之又將不可汗吐下證及各半湯證語
　句並脫畧而不言取此證而用彼藥汗其所不當汗
　何也若是可見仲景文法多如此學者必須反復詳
　玩熟觀其意其例自見則治不差矣故趙氏嘗曰仲
　景之書一字不同則治法霄壤讀之者可不於片言
　隻字以求其意歟幸相與勉焉
　　論傷寒雜病分二科
王海藏云世之治傷寒有法療雜病有方是則是矣然
猶未也吾謂治雜病亦有法療傷寒亦有方方即法也
法即方也豈有異乎要當全識部分經絡表裏臟腑豈
有二哉以其後世才智之不及古也所以分傷寒雜病
為二門故有長於此而短於彼者亦有長於彼而短於
此者逮夫國家取士分科為七宜乎愈學而愈陋愈專
而愈粗也試以傷寒雜病二科論之傷寒從外而之内
者法當先治外而後治内雜病從内而之外者法當先
治内而後治外至於中外不相及則治主病其方法一
也亦何必分之為二哉大抵雜病之外不離乎表傷寒
之内不離乎裏表則汗裏則下中則和不易之法也劑
之寒熱温涼在其中矣餘風産二條目疾瘡腫小兒等
科各自專門無怪其工之陋且粗也是以知證不知脈
知藥不知源是豈真知而全識哉耳熟目厭習壊多經
涉乆誤合則病愈不契則疾甚所嘗見所嘗聞者粗有
曉㑹其所未嘗見未嘗聞者則有所不知也此繼述而
不及剏物者逺矣嗚呼天之所錫其智識有限量故耶
哀哉庸夫以衣食迫以口舌爭視學業如仇讐專妬忌
為能幹悞人性命恬不知恤甘為忍人不顧隂理其教
之有所失耶時世之有所俾然耶抑疾者之不幸而有
所自致耶
　謹按漢張仲景推充内經傷寒脈證論例立法雖因
　證傳變而不離即病之傷寒也至宋之季有托時世
　之異乃别立方用參蘇藿香正氣之類而遺即病之
　傷寒使世俗因之往往失仲景意況與雜病分二科
　專傷寒者尚不能備曉其通變主雜病者而不能遍
　識其彷彿宜乎其教之乖悞為疾之不幸使人不能
　無憾恨也噫仲景推充内經大法可謂無窮之惠人
　猶不知其例三百餘法備即病傷寒之傳變宋醫所
　論為時氣變法非真傷寒也故其方不多且病從外
　而之内者不離乎風寒暑濕其間傳變者餘傷寒皆
　輕從内而之外者不離乎内傷七情其間壊異者非
　傷寒之重故有輕重不同因分二科大抵學者要於
　診候之際辨内外之感傷寒表裏之輕重雜病傷寒
　脈證所異傷寒雜病治法不殊不殊者雜病之外不
　離乎表傷寒之内不離乎裏所異者傷寒從外而之
　内雜病從内而之外外感法仲景内傷法東垣六氣
　推充乎劉張雜病融㑹乎諸氏萬法歸吾一心一心
　貫乎萬法不致得此而失彼為二科之分遺乎世之
　譏誚也
　寒証治法
　　發表之劑
麻黄湯治傷寒惡風寒發熱身疼無汗
　　麻黄(六錢/)　桂枝(四錢/)　甘草(炙二錢/)杏仁(二十/箇)
　右㕮咀水煎如法服
　按此太陽經藥也
葛根湯治傷寒惡寒項背强几几無汗惡風或下利
　　葛根(四錢/)　麻黄　　　生薑(各三錢/)桂枝
　　芍藥(各二錢/)甘草(炙二錢/)大棗(三枚/)
　右㕮咀水煎如法服之
　按此出太陽例陽明藥也
柴胡桂枝湯治傷寒發熱潮熱脈弦自汗或渴或利
　　桂枝(二錢/)　黄芩　　　人參　　　白芍(各一/錢半)
　　甘草(炙一錢/)半夏(一錢/)　生薑(一錢/)　柴胡(四錢/)
　　大棗(二枚/)
　右㕮咀水煎服
　按此出太陽例少陽經藥也
桂枝湯治傷風寒發熱自汗鼻鳴乾嘔者
　　桂枝　　　白芍　　　生薑(各三錢/)甘草(炙二/錢)
　　大棗(二枚/)
　右㕮咀水煎如法服
　按此出太陽例太隂經藥也
麻黄附子細辛湯治感寒脈沈或微細反發熱或但欲
　寐者
　　麻黄　　　細辛(各四錢/)附子(炮二錢半/)
　右㕮咀水煎
　按此少隂經藥也
當歸四逆湯治感寒手足厥冷脈細欲絶者
　　當歸　　　桂枝　　　白芍　　　細辛(各三/錢)
　　大棗(三枚/)　甘草(炙/)　　通草(各二錢/)
　右㕮咀水煎
　按此厥隂經藥也已上六經治寒之例隨脈證加减
　變法自有仲景論例兹不詳錄
桂枝麻黄各半湯治傷寒見風脈發熱自汗或無汗
　　桂枝(二錢/)　白芍　　　生薑　　　甘草(炙/)
　　麻黄(各一錢/半)大棗(二枚/)　杏仁(十二箇/)
　右㕮咀水煎
　按此足太陽手足太隂手少隂經藥出太陽例治風
　寒之劑也夫仲景論已上六經藥然其中有發表解
　肌温經不同葢風寒有淺深榮衛有虛實故也學者
　審此則用藥湯液之源可得而悉又表裏變悞詳見
　小兒門葛根升麻湯下
　謹按傷寒與夫時行寒疫皆宜從仲景已上法然立
　春已後立秋已前非有時行暴寒而致病者宜從韓
　秪和法較脈證治之元戎云韓氏十四藥以經絡求
　之各有部分輕重緩急自有所宜運氣加臨各極其
　當因時在其中矣不必分至之逺近寒暑之盛衰而
　謂之因時也但方世俗罕用今附入濕門
　海藏云韓氏微㫖可汗一篇有和解因時法言傷寒
　之脈頭小尾大傷風之脈頭大尾小李思訓保命新
　書亦分寸尺與韓氏同非若前人總言尺寸脈俱浮
　而𦂳尺寸脈俱浮而緩𦂳則為傷寒無汗緩則為傷
　風自汗又有傷寒有汗者有傷風無汗者脈亦互差
　與證不同前人已盡之矣惟韓李所言頭小尾大即
　為傷寒尾小頭大即為傷風也人病間有脈證只顯
　于尺寸者故韓李述為和解因時法也又恐後人疑
　其不與前聖合遂于本方藥内又立加减數條亦不
　越前人之意何其當哉兼二公者當宋之盛時故又
　戒桂枝麻黄不可輕用改用石膏升麻葛根柴胡之
　平劑當時則可非百代常行時世遷移之活法也可
　汗一篇若從湯液隨證應見自有定規雖明哲不可
　踰
易簡參蘇飲治感冐風邪發熱頭疼痰欬
　　方見熱門
局方十神湯治時氣瘟疫兩感風寒
　　川芎　　　甘草　　　麻黄(各四錢/)乾葛(一兩/四錢)
　　紫蘇　　　升麻　　　白芍　　　白芷
　　陳皮　　　香附(各四錢/)
　右㕮咀入薑煎每服半兩或一兩
藿香正氣散治傷寒頭痛増寒壯熱
　　大腹皮　　白芷　　　茯苓　　　紫蘇
　　藿香(各三錢/)厚朴(製/)　　白术　　　陳皮
　　苦梗　　　半夏(各二錢/)甘草(炙二錢半/)
　右㕮咀每五錢入薑棗煎
　按已上三方今世俗多用之治傷寒故收入然傷寒
　之病表裏六經仲景言在三隂則可汗傳三隂則宜
　下此大畧言之爾於陽明則又可下少隂則又可汗
　一經病則有一經表裏藥病居太陽所禁居多在少
　陽有三禁陽明有二禁三隂非胃實不可下之類併
　病用刺法是各有其故者葢恐反致逆而成壊證之
　戒也至宋之時治傷寒者有變仲景法製已上諸方
　縁其承平日乆民食用之志樂形逸病居疑似之間
　本因氣逸經滯乃用其法然其間豈全捨仲景之法
　哉金時劉守真製防風通聖散亦是變法義見中風
　例中當遇是證則必施是治可也然於傷寒不辨邪
　於某經深求仲景意例當汗之可設妄以此施治則
　先虛正氣逆其經絡得汗不觧復不求經救逆亂投
　湯劑其致危殆也必矣是則宋醫處方皆平人氣而
　不平時氣因於人用藥而不先乎時因於時用藥而
　不先乎人其理得於人事天和之中其意得於不傳
　之妙離經取法固不離於經專方治病病固不可以
　專於方然亦未易可為格例也以待後之明者而正
　之
　温中之劑
真武湯治傷寒腹痛小便不利四肢沉重疼痛下痢
　　茯苓　　　白芍　　　生薑(各三錢/)白术(二錢/)
　　附子(一錢半/)
　右㕮咀水煎
附子湯治感寒身體痛手足寒骨節疼惡寒脈沈弱
　　附子　　　人參(各二錢/)茯苓　　　白芍(各二/錢)
　　白术(四錢/)
　右㕮咀水煎
　按此二方少隂例藥也治寒濕之劑
理中湯
　　人參　　　白术　　　乾薑　　　甘草(炙各/等分)
　右㕮咀水煎
韓氏温中湯
　　丁皮　　　厚朴(各一兩/)乾薑　　　白术
　　陳皮　　　丁香(各二錢/)
　右為末每服二錢入葱白荆芥穗煎
　按韓祗和云凡病人兩手脈沈遲或𦂳皆是胃中寒
　也若寸脈短小及力小於闗尺者此隂盛陽虛也或
　胸膈滿悶腹中脹滿身體拘急手足逆冷急宜温之
　然寒盛體虛者宜從少隂例此止可作温中藥姑存
　之
海藏黄茋湯
　　人參　　　黄茋　　　茯苓　　　白术
　　白芍(各一兩/)甘草(炙七錢/半)乾薑　　　陳皮
　　藿香(各半兩/)
　右㕮咀入生薑煎
　按已上三方出理中例法也
寶鑑鐵刷湯治寒積上焦嘔吐不止痰飲胸膈不快食
　不下
　　半夏(四錢/)　草豆蔲　　丁香　　　乾薑(炮/)
　　訶子皮(各三/錢)生薑(一兩/)
　右散作三服水煎
附子理中丸治中焦有寒腹痛或感寒頭痛發熱惡寒
　腹痛不飲水
　　理中湯(三兩/)附子(一枚/)
　右為末蜜丸如雞黄大每一丸温湯化下
元戎苦楝丸治下焦有寒積小腹急痛奔豚等證
　　川苦楝　　茴香　　　附子(各一兩三味酒煑/乾再焙)
　　𤣥胡(半兩/)　全蝎(十八箇/炒)丁香(十八箇/)
　右為末酒糊丸梧子大每五十丸食前當歸湯下
　按已上諸方治寒積或食寒物等致者雖分三焦等
　用則不離乎温中法也然寒冷之物停蓄於中則當
　温劑下之者又不必拘此如氣分寒宜仲景桂枝附
　子湯選用血分寒宜當歸四逆湯之類要在臨時通
　變可也
　　發表温中之劑
小青龍湯治感寒發熱頭疼脈沈細或嘔或欬或利或
　噎或小便不利少腹滿或喘
　　麻黄　　　白芍　　　乾薑　　　甘草(炙/)
　　細辛　　　桂枝(各二錢/)五味子　　半夏(各一/錢半)
　　附子(炮二錢脈浮不用/)
　右㕮咀水煎
海藏肉桂散治傷寒服冷藥過度心腹脹滿四肢逆冷
　昏沈不識人變為隂毒惡證
　　肉桂(三錢/)　白芍　　　陳皮　　　前胡
　　當歸　　　附子(炮/)　　人參(各一兩/)白术
　　木香　　　厚朴(炒/)　　良薑(各三錢/)吳茱萸(半/兩)
　右為粗末每服五錢入棗三枚水煎
天雄散治隂毒傷寒身重背强腹中疞痛咽喉不利毒
　氣攻心心下堅强短氣嘔逆唇青面黒四肢厥逆其
　脈沈細而厥
　　天雄(一兩炮/去皮)麻黄　　　當歸　　　白术
　　半夏(各半兩/)川椒(一錢/)　肉桂　　　厚朴(各一/兩)
　　生薑　　　陳皮(各二錢/)
　右為粗末每五錢入生薑棗煎取汗
　按已上二方表裏氣血藥也出太陽例兼看後兩感
　法
　　發表攻下之劑
桂枝加大黄湯治寒邪傳裏為大滿大實痛闗脈實者
　　桂枝　　　生薑(各三錢/)白芍(四錢/)　甘草(二錢/半炙)
　　大黄(一錢/)　大棗(二枚/)
　右㕮咀水煎
　按此太陽例藥也邪雖已傳寒未變熱故用此攻下
　然既傳之後邪已變熱而用和解下熱諸法則不用
　温劑矣故大柴胡等湯詳見熱門及本論例兹不備
　録
　　和解之劑
柴胡薑桂湯治寒熱自汗
　　方見熱門
小柴胡湯治傷寒潮熱而嘔
　按此並少陽例藥也
黄連湯治傷寒胸中有熱胃中有邪氣腹痛欲嘔吐者
　　黄連　　　甘草(炙/)　　乾薑　　　桂枝(各二/錢)
　　人參　　　半夏(各一錢/半)大棗(二枚/)
　右㕮咀水煎
　按此出太陽例藥也與已上三方解表裏中上隂陽
　交錯之劑傷寒論此法甚多宜隨證選用
　　解兩感之劑
海藏大羌活湯
　　羌活　　　獨活　　　防己　　　防風
　　黄芩　　　黄連　　　蒼术　　　白术
　　甘草(炙/)　　川芎　　　細辛(各三錢/)知母
　　生地黄(各一兩/)
　右㕮咀每半兩水煎熱服未解再服一二劑若有餘
　證並依仲景法
　按此出太陽例藥也然傷寒兩感亦有兼風兼濕不
　同或表裏俱虛俱實之異保命集云兩感可治者感
　異氣也使表中於風内傷於寒可治者宜加味小青
　龍湯表熱内寒宜和解之此方宜治表中於風内有
　熱者則表濕裏寒表寒裏濕表裏證俱見者宜擴充
　也大抵兩感多表裏俱虛是以易老曰當切脈逆從
　知其吉凶兩感之邪三隂三陽皆有之脈從陽可治
　從隂難治陽生隂死之謂也
　　隂毒外接法
迴生神膏治隂毒傷寒
　　牡蠣　　　煉粉　　　乾薑(等分/)
　右為末男病用女唾調手内擦熱𦂳掩二卵上得汗
　出愈女病用男唾調掩二乳取汗
代灸塗臍膏
　　附子　　　馬藺子　　蛇床子　　木香
　　肉桂　　　吳茱萸
　右六味等分為末用白麫相和生薑汁渨成膏紙上
　圓三寸許貼臍下闗元氣海自晩至曉貼之
隂毒傷寒四肢逆者
　　吳茱萸(不拘多少/)
　右為末温酒和匀生絹袋盛之熱熨脚心令通暢愈
　若以為湯煎洗接四肢亦可
灰包熨法治下焦積寒冷上焦陽盛更難投温藥者用
　灰二三升許入好醋拌和乾濕得所銚内炒令灰熱
　以帛包裹置臍下熨之頻換灰包令常熱以腹不滿
　痛為度如得利三兩行或小便行或㣲似有汗此隂
　氣外出也
　　灸法　(附灸法論/)
氣海穴在臍下一寸五分治隂厥脈㣲絶者
石闗一穴在臍下二寸
闗元一穴在臍下三寸治臟結不可攻者及隂汗不止
　腹脹腸鳴面黒指甲青者宜灸百壯
陽陵泉二穴在膝下一寸㓗古曰煩滿囊縮宜灸此
太谿二穴在足内踝後跟骨上動脈䧟中灸七壯治少
　隂吐利手足不冷反熱脈不至者
　按傷寒灸穴詳見資生經故不備録大抵不可刺者
　宜灸之一則沈寒痼冷二則無脈知陽絶也三則腹
　皮急而陽䧟也捨此三者餘皆不可灸葢恐致逆也
　今附灸法于左
　醫學發明曰鍼經云䧟下則灸之天地間無他惟隂
　與陽二氣而已陽在外在上隂在内在下今言陷下
　者陽氣下䧟入隂血之中是隂反居其上而覆其陽
　脈證俱見寒在外者則灸之異法方宜論云北方之
　人宜灸焫也為冬寒大旺伏陽在内皆宜灸之以至
　理論則腎主臟藏陽氣在内冬三月主閉藏是也若
　太過則病固宜灸焫此陽明䧟入隂水之中是也難
　經云熱病在内取㑹之氣穴為陽䧟入隂中取陽氣
　通天之竅穴以火引火而導之此宜灸焫也若將有
　病者一槩灸之豈不誤哉仲景云微數之脈慎不可
　灸因火為邪則為煩逆追虛逐實血散脈中火氣雖
　微内攻有力焦骨傷筋血難復也又云脈浮宜以汗
　解用火灸之邪無從出因火而盛病從腰以下必重
　而痺名火逆也脈浮熱甚而灸之此為實實而虛治
　因火而動必咽燥唾血又云身之穴三百六十有五
　其三十穴灸之有害七十九穴刺之為災并中髓也
　仲景傷寒例
　按明堂鍼經各條下所説禁忌明矣内經云脈之所
　見邪之所在脈沈者邪氣在内脈浮者邪氣在表世
　醫只知脈之説不知病證之禁忌若表見寒證身汗
　出身常清數慄而寒不渴欲覆厚衣常惡寒手足厥
　皮膚乾枯其脈必沈細而遲但有一二證皆宜灸之
　陽氣下䧟故也若身熱惡熱時見燥作或靣赤面黄
　咽乾嗌乾口乾舌上黄赤渴咽嗌痛皆熱在外也但
　有一二證皆不宜灸其脈必浮數或但數而不浮不
　可灸灸之災害立生若有鼻不聞香臭鼻流清涕眼
　臉時痒或欠或啑惡寒其脈必沈是脈證相應也或
　輕手得弦𦂳者是隂伏其陽也雖面赤宜灸之不可
　拘於面赤色而禁之也
　　附虚寒温經諸方
補肝散治肝臟氣虛視物不明兩脇脹滿筋脈拘急靣
　色青小腹痛
　　山茱茰　　當歸　　　五味子　　山藥
　　黄茋　　　川芎　　　木𤓰(各半兩/)乾地黄
　　白术(各一錢/)獨活　　　酸棗仁(各四銖/)
　右末每二錢七以水煎入棗一枚
茯神湯治膽氣虛冷頭痛目眩心神恐畏不能獨處胸
　中滿悶
　　茯神　　　酸棗仁(炒去/殻)黄茋　　　白芍
　　五味子　　柏子仁(各一/兩)桂心　　　熟地黄
　　人參　　　甘草(各半兩/)
　右㕮咀每四錢半入薑煎
補心丸治本臟虛冷善恐怖如魘狀及女人産後中寒
　腹痛月水不調
　　當歸　　　川芎　　　白芍　　　甘草
　　附子　　　防風　　　桂心　　　細辛
　　乾薑　　　蜀椒　　　厚朴　　　半夏
　　大黄　　　猪苓(各一兩/)茯苓　　　逺志(各二/兩)
　右末蜜丸如梧子大酒服五七丸日三加至十丸
椒附丸治小腸虛冷小腹疼小便頻而清白
　　椒紅(炒/)　　桒螵蛸(炙/)　龍骨　　　山茱茰
　　附子(炮/)　　鹿茸(酒蒸焙/)
　右等分為末酒糊丸梧子大每六十丸空心鹽湯下
㯽榔散治脾寒飲食不消勞倦氣脹噫滿憂恚不樂
　　㯽榔(八箇/)　人參　　　茯苓　　　陳麯
　　麥蘖　　　吳茱萸　　厚朴　　　白术(各二/兩)
　　陳皮(一兩半/)
　右末食後酒服方寸匕日二次
進食散治胃氣虛冷或食生冷或飲食不節胸膈痞塞
　腹脹怠惰不思食惡心溏泄
　　半夏麯　　肉豆蔲(煨/)　草果仁　　高良姜
　　麥蘖(炒/)　　附子(炮/)　　丁香　　　厚朴
　　陳皮　　　人參　　　青皮　　　甘草(炙半/兩)
　右㕮咀每四錢入薑棗煎
白石英湯治肺氣虛弱惡寒欬嗽鼻流清涕喘息氣微
　者
　　白石英　　細辛　　　五味子　　陳皮
　　鍾乳粉　　阿膠　　　蛤粉　　　桂心
　　人參　　　甘草(炙各五/錢)紫苑(一兩/)
　右㕮咀每四錢入薑煎
訶梨勒丸治大腸虛冷腸鳴泄瀉腹脇氣痛飲食不化
　　訶子　　　附子　　　肉豆蔲　　木香
　　吳茱萸　　龍骨　　　茯苓　　　畢撥(各二/錢)
　右末薑汁糊丸梧子大每四五十丸空心米湯下
十補丸治腎臟虛弱面色黎黒足冷足腫耳鳴耳聾肢
　體羸瘦足膝軟弱小便不利或多或少腰脊疼痛
　　附子(炮/)　　五味子(各一/兩)山茱萸肉　山藥
　　牡丹皮　　鹿茸(製/)　　桂心　　　茯苓
　　澤瀉(各一兩/)
　右為末煉蜜丸梧子大每六七十丸空心鹽湯下
韮子丸治膀胱虛冷小便白濁滑數日夜無度
　　赤石脂(煅/)　韮子(炒/)　　牛膝(酒浸/)　牡蠣(煅/)
　　附子(炮/)　　覆盆子(酒浸/)桒螵蛸　　鹿茸(製/)
　　龍骨　　　肉蓯蓉(各一/兩)雞肶胵(燒灰/)沈香(各五/錢)
　右為末酒糊丸梧子大每六七十丸空心鹽湯下
　按已上諸方並出五臟治要例
　
　
　
　
　
　玉機微義卷十四
欽定四庫全書
　玉機微義卷十五　　　明　徐用誠　原輯
　　　　　　　　　　　　　劉　純　續增
　瘡瘍門
　　内經論瘡瘍之因
生氣通天論云膏粱之變足生大丁又云營氣不從逆
於肉理乃生癰腫
隂陽應象論云地之濕氣感則害人皮肉筋脉
脉要精微論云諸癰腫筋攣骨病痛者此寒氣之腫八
風之變也
至真大要論云諸痛痒瘡瘍皆属心火
　　河間原瘡瘍之病
原病式云諸痛痒瘡瘍皆属心火者蓋人近火氣者微
熱則痒熱甚則痛附近則灼而為瘡皆火之用也或痒
痛如針輕刺者猶飛迸火星灼之然也痒者羙疾也故
火旺于夏而萬物蕃鮮榮羙也炙之以火漬之以湯而
痒轉甚者微熱之所使也因而痒去者熱令皮膚縱緩
腠理開通陽氣得泄熱散而去故也或夏熱皮膚痒而
以冷水沃之不去者寒䏻收歛腠理閉宻陽氣欎結不
能散越怫熱内作故也痒得爬而解者爬為火化微則亦
能令痒甚則痒去者爬令皮膚辛辣而属金化辛能散
故金化見則火力分而解矣或云痛為實痒為虚者非
謂虚為寒也正謂熱之微甚也或疑瘡瘍皆属火熱而
反腐出膿水者何也猶穀肉果菜熱極則腐爛而潰
為汙水也潰而腐爛者水之化也所謂五行之理過極
則勝己者反來制之故火熱過極則反兼水化又如鹽
能固物令不腐爛者鹹寒水化制其火熱使不過極故
得久固也萬物皆然
癰淺而大也經曰熱勝血則為癰也三因方曰癰者壅也
疽深而惡也三因方曰疽者沮也癤者節也
瘍有頭小瘡也
疹浮小癮疹也
瘤氣赤瘤丹熛熱勝氣也火之色也
結核火氣熱甚則欎結堅硬如果中核也不必潰發但
令熱氣散則自消也
　　瘡瘍脉證
身重脉緩濕勝除濕　身熱脉大心燥時腫乍來乍去
遂熱　諸痛眩暈動揺脉弦去風　氣濇氣滯乾燥亡
津液脉濇瀉氣補血　寒勝則浮食不入便溺多惡寒
脉𦂳細宜㵼寒水
　　丹溪論相火能動為諸病瘡瘍亦然
　　詳見火證門
　　癰疽當分經絡論
丹溪云六陽經六隂經有多氣少血者有多血少氣者
有多氣多血者不可一槩論也少陽經多氣少血理宜
預防肌肉難長驅毒利藥亦難輕用予從叔多慮神勞
年近五十左膊外側紅腫如栗予曰勿輕視且先與人
參濃湯得數升乃佳與數貼而止旬餘值大風㧞木瘡
上起一紅線遶背抵右肋予曰大料人參湯加芎术補
劑與之兩月而安李兄年三十連得憂患且好色又作
勞左腿外側臁生紅腫如栗一醫與承氣兩貼下之矣
又一醫教與解毒下之予視之脉大實後果死或曰生
臀癰者何如予曰臀在少腹之後居其下此隂中之隂
也其道逺其位僻雖太陽多血氣運雖及血亦罕來中
年後生者須預補之若無積補之功其禍多在瘡成痂
之後或半年以來乃病粗工不察或致失手慎之戒之
病機機要云瘰癧者結核是也或在耳後或在耳前或
在耳下連及頥頷或在頸下連缺盆皆謂瘰癧或在胸
及胸之側或在兩脇皆謂之馬刀手足少陽主之
　按此謂分經用藥則不致有犯禁壊逆之失也然手
　少陽三焦少隂心太隂肺足少陽膽少隂腎太隂脾
　多氣少血手厥隂心包絡太陽小腸足太陽膀胱厥
　隂肝多血少氣手陽明大膓足陽明胃多氣多血也
　故不可一槩論治况已上病例不係膏粱丹毒火熱
　之變因虚勞氣鬱所致止宜補形氣調經脉其瘡當
　自消散蓋不待汗之下之而已也其不詳脉證經絡
　受病之異者下之先犯病禁經禁故致失手如此丹
　溪又曰纔得腫痛叅之脉證但有虚弱便與滋補血
　氣無虧可保終吉若用尋常驅熱㧞毒及氣藥虚虚
　之禍如指諸掌且夫火熱為病亦有微甚所謂君火
　相火是也瘡瘍所發而有癰疽癤癧輕重淺深或止
　發於一經或兼二經者止當求責於一二經則不可
　干擾餘經也若東垣處方用藥是矣矧有兼風兼濕
　兼痰兼氣兼血兼隂虚等證者病本不同治當求責
　前論雖略比之世俗外科等書圖人形瘡様而不分
　經絡者此則大有徑庭矣
　　治瘡大要三法
病機機要云瘡瘍者火之屬須分内外以治其本若其
脉沉實當先踈其内以絶其源也其脉浮大當先托裏
恐邪氣入内也有内外之中者邪氣至盛遏絶經絡故
發癰腫此因失托裏及失踈通又失和榮衛也治瘡之
大要須明托裏踈通榮衛之三法内之外者其脉沉實
發熱煩躁外無焮赤痛深於内其邪氣深矣故踈通臟
腑以絶其源外之内者其脉浮數焮腫在外形證外顯
恐邪氣極而内行故先托裏也内外之中者外無焮惡
之氣内亦臟腑宣通知其在經當和榮衛也用此三法
之後雖未差必無變證亦可使邪氣峻减而易愈
　　瘡宜發汗論
内經云汗之則瘡已東垣云東南二方者在人則為丙
小腸熱甲膽風小腸與膽皆居其下其性炎上其瘡外
有六經之形證内無便溺之阻隔飲食如故清便自調
知不在裏非疽瘡也止癰癤也小則為癤大則為癰其
邪所受於下風濕之地氣自外而來侵加於身者也經
云榮氣不從逆於肉理乃生癰腫諸痛痒瘡皆屬心火
此瘡自外而入是丙小腸左遷入於膽作痛而非痒也
此二方皆主血血為病必痛此元氣不足營氣逆行其
瘡初出未有傳變在於肌肉之上皮毛之間只於風熱
六經所行經絡地分出矣宜瀉其風濕熱醫者只知隂
覆其陽則汗也此宜發汗者乃濕熱鬱其手足少陽致
血脉凝逆使榮衛周身元氣消弱也其風熱鬱滯於下
其面色必赫赤而腫微黯色東方清埋沒之色也風木
之性上衝顔必忿色其人多怒其瘡之色亦赫赤腫硬
微帶黯色其瘡之形勢亦奮然髙起結硬而作痛也其
脉止在左手左手主表左寸外洪緩左關洪緩而弦是
客邪在於血脉之上皮膚之間宜急發其汗而通其榮
衛則邪氣去矣以托裏榮衛湯主之
　謹按前論大要三法即此瘡宜汗之及先托裏恐邪
　氣入内言外因也宜先踈内以絶其源言内因也當
　和榮衛謂不内外因之證也故瘡之發於皮表者因
　大略言汗其汗下和之間然亦有外治之次第焉如
　郭氏治驗云一婦人五十九嵗右耳下天容穴間患
　一疔瘡其頭黒黶四邉泡起黄水時流渾身麻木發
　熱譫語時時昏沉六脉浮洪用烏金散汗之就以鈚
　針先刺瘡心不痛周遭再刺十餘下紫黒血出方知
　疼痛就將寸金錠子絍入瘡内外用提丁錠子放於
　瘡上膏藥貼䕶次日汗後精神微爽却用破棺丹下
　之病即定其疔潰動後用守效散貼塗紅玉錠子絍
　之八日其疔自出矣兹所謂審脉證汗下之間外治
　次第如此殊勝不察脉證但見發熱譫語便投凉劑
　與下或兼以香竄之藥遂致悮人者逺矣
　　瘡辨五善七惡
外科精要云熱發於皮膚之間浮腫根小至大不過三
二寸者為癤六腑積熱騰出於外肌肉之間其發暴盛
腫皮光軟侵展廣大為癰五臟風毒積熱攻焮肉骨風
毒猛暴初生一如䔒蕾形自焦枯觸之應者乃疽也
夫五善七惡者動息自寧飲食知味一善也便利調匀
二善也膿清腫消不臭三善也神采精明語聲清爽四
善也體氣和平五善也煩躁時嗽腹痛渇甚或泄痢無
度小便如淋一惡也膿血大泄腫焮尤甚膿色敗臭痛
不可近者二惡也喘麄短氣恍惚嗜卧三惡也目視不
正黒睛𦂳小白睛青赤瞳子上㸔者四惡也肩背不便
四肢沉重五惡也飲食不下服藥而嘔食不知味六惡
也聲嘶色敗鼻青赤面目四肢浮腫七惡也五善見三
則差七惡見四則危然則病有源同七惡者乃皮𦂳急
而知善也病有源同五善者乃皮緩虚而知惡也知是
者豈凡醫之所知哉
　此事難知論中定癰疽死之地分
　一伏莵　二腓腨　　三背　　四五臟俞
　五項上　六腦　　　七髭　　八髩
　九頥
　謹按素間靈樞諸篇具瘡瘍之由生死之要針治之
　法甚詳宜翫本文大抵已上所言地分皆脉絡所㑹
　内系腑臟然患者得而早言醫者審證按法治之則
　皆為不死矣設不早治治不對證雖發於不死之地
　分乃恐亦致死矣
　　論瘡瘍攻補法
元戎云䧟脉為瘘留連肉腠營氣不從逆於肉理乃生
癰腫榮逆血鬱血鬱則熱聚為膿正理論曰熱之所過
則為癰腫營氣不從亦有不熱者乎答曰膏粱之變芳
草之羙金石之過氣血不盛榮衛之氣充滿而抑遏不
能行故閉塞血氣腐而為癰也當泄之以奪盛熱之氣
若其人飲食踈精神衰氣血弱肌肉消薄榮衛之氣短
促而濇滯故寒薄腠理閉鬱而為癰腫也當補之以接
虚怯之氣亦當以脉浮沉别之既得盛衰泄之則連翹
大黄補之則内托之類是也
　按此辨瘡瘍因熱因寒及氣血鬱而成當攻補之法
　不同宜與前後諸篇兼㸔殆無餘藴矣但世俗昧此
　理而云是瘡不是瘡且服五香連翹湯然或中或否
　致悮者多蓋不審形氣虛實瘡毒淺深發表攻裏所
　因不同故也今以丹溪先生外科精要發揮諸法之
　義附于後方例之下庶學者幸有所鑑焉
　　論瘡瘍宜灸
元戎云瘡瘍自外而入者不宜灸自内而出者宜灸外
入者托之而不内内出者接之而令外故經云䧟者灸
之灸而不痛痛而後止其灸灸而不痛者先及其潰所
以不痛而後及良肉所以痛也灸而痛不痛而後止其
灸灸而痛者先及其未潰所以痛而次及將潰所以不
痛也
　按此亦約法也因以東垣等法附于左宜叅用之
凡人初覺發背欲結未結赤熱腫痛先以濕紙覆其上
立視候之其紙先乾處即是結癰頭也取大蒜切成片
如當三錢厚薄安於頭上用大艾炷灸之三壯即換一
蒜片痛者灸至不痛不痛灸至痛時方住最要早覺早
灸為上一日三日十灸十活三日四日六七活五六日
三四活過七日則不可灸矣若有十數頭作一處生者
即用大蒜研成膏作薄餅鋪頭上聚艾於蒜餅上燒之
亦能活也若背上初發赤腫一片中間有一片黄粟米
頭子便用獨蒜切去兩頭取中間半寸厚薄正安於瘡
上著艾灸十四壯多至四十九壯
　按此謂癰疽所發宜灸之也然諸瘡患乆成漏者常
　有膿水不絶其膿不臭内無歹肉尤宜用附子浸透
　切作大片厚三二分於瘡上著艾灸之仍服内托之
　藥隔三二日再灸之不五七次自然肌肉長滿矣至
　有膿水惡物漸潰根深者郭氏治用白麫硫黄大蒜
　三物一處搗爛㸔瘡大小捻作餅子厚約三分於瘡
　上用艾炷灸二十一壯一灸一易後隔四五日方用
　翠霞錠子并信效錠子互相用之絍入瘡内歹肉盡
　去好肉長平然後貼收歛之藥内服應病之劑調理
　即瘥矣蓋不止宜灸於瘡之始發也大抵始發宜灸
　要汗下補養之藥對證至灸冷瘡亦須内托之藥切
　當設有反逆不唯不愈恐致轉生他病之患也
　　瘡分三因
陳無擇云發背癰疽者該三因而有之論曰癰疽瘰癧
不問虚實寒熱皆由氣鬱而成經亦云氣宿於經絡與
血俱澁而不行壅結為癰疽不言熱之所作而後成癰
者此乃内因喜怒憂思有所鬱而成也身有熱被風冷
搏之血脉凝泣不行熱氣壅結而成亦有隂虚陽氣湊
襲寒化為熱熱成則肉腐為膿者此亦外因寒熱風濕
所傷而成也又服丹石及灸􁳚酒麫温床厚被所致又
盡力房室精虚氣節所致者此乃因不内外所傷而成
也故知三因備矣
　按此所分三因雖備但未具瘡瘍之邪在經在表在
　裏之異故其治法亦不能詳備也
　　論隂滯陽則生癰陽滯隂則生疽
丹溪曰精要云陽滯於隂脉浮洪弦數隂滯於陽脉沉
細弱濇陽滯以寒治之隂滯以熱治之切詳其意陽滯
隂滯當作熱治寒治求之寒熱固可作隂陽論於隂於
陽分明是於氣於血他無可言也熱滯於氣固無寒滯
耶寒滯於血固無熱滯耶何寒不能傷氣熱不能傷血
耶以予觀之氣為陽行脉外血為隂行脉内相並分𣲖
周流循環一身無停止謂之脉一呼脉行三寸一吸脉
行三寸呼吸定息共得六寸一身通行八十一丈得熱
則行速而太過得寒則行遲而不及五味之偏七情之
厚過氣為滯津液稠厚積而乆也為飲為痰滲入脉内
血為所亂因而凝濁運行沍泣或為沸騰此隂滯於陽
也正血滯於氣也氣病今入或以藥助邪病上生病血
之病日増溢出脉外墜道隘塞升降有妨運化失令此
陽滯於隂也正氣滯於血也病分寒熱者當是禀受之
素偏虛邪之雜合豈可以陽為熱隂為寒耶浮洪弦數
氣病之脉也豈可遽此作熱論沉細弱濇血病之脉豈
可遽此作寒論此萬病之根本豈止疥癬瘡瘍癰疽而
已幸相評其是否
　　明瘡瘍之本末
東垣曰生氣通天論云營氣不從逆於肉理乃生癰腫
又云膏粱之變足生大丁受如持虚隂陽應象論云地
之濕氣感則害人皮肉筋脉是言濕氣外傷則營氣不
行榮衛者皆營氣之所經營也營氣者胃氣也運氣也
榮氣為本本逆不行為濕氣所壊而為瘡瘍也膏粱之
變亦是言厚滋味過度而使營氣逆行凝於經絡為瘡
瘍也此邪不在表亦不在裏惟在其經中道病也已上
内經所說俱言因營氣逆而作也遍㸔諸瘡瘍論中多
言二熱相摶熱化為膿者有只言熱化為膿者又言濕
氣主瘡寒化為熱而為膿者此皆瘡疽之源也宜於所
見部分用引經藥并兼見證中分隂證陽證先㵼營氣
是其本本逆助火濕熱相合敗壊肌肉而為膿血者此
治次也宜逺取諸物以比之一嵗之中大熱無過夏當
時諸物皆不壊爛壊爛者交秋濕令大行之際也近取
諸身熱病在身止顯熱而不敗壊肌肉此理明矣標本
不得邪氣不服言一而知百者可以為上工矣
營氣不從逆於肉理乃生瘡癰且營氣者胃氣也飲食
入於胃先輸於脾而朝於肺肺朝百脉次及皮毛先行
陽道下歸五臓六腑而氣口成寸矣今富貴之人不知
其節以飲食肥醲之類雜以厚味日久太過其氣味俱
厚之物乃陽中之陽不能走空竅先行陽道反行隂道
逆於肉理則濕氣大勝則子能令母實火乃大旺熱濕
既盛必來尅腎若雜以不順又損其真水腎既受邪積
久水乏水乏則從濕熱之化而上行其瘡多出背出腦
此為大丁之最重者也若毒氣行於肺或脾胃之部分
毒之次也若出於他經又其次也濕熱之毒所止處無
不潰爛故經言膏粱之變足生大丁受如持虚如持虚
器以受物物無不受治大丁之法必當㵼其營氣以標
本言之先受病為本非若寒之劑為主為君不能除其
若楚疼痛也諸瘡瘍有痛徃徃多以乳香没藥雜以芳
香之藥止之必無少减之理若使經絡流通臓腑中去
其壅滯必無痛矣苦寒之劑除其疼痛藥下於咽則痛
立已此神品藥也
瘡瘍食肉乃自棄也瘡瘍者乃營氣而作也今反補之
而自棄何異雖用藥施治而不能愈地之濕氣自外而
入内者瘡癤當先服藥而用鍼如瘡癤小不欲飲藥或
嬰兒之瘡先當温衣覆蓋令其凝泣壅滯血脉温和則
出血立已者不如此血脉凝滯便針則邪毒不瀉反傷
良肉又益其瘡勢也瘡瘍及諸病面赤雖伏大熱禁不
得攻裏為陽氣怫鬱邪氣在經宜發表以去之故曰火
鬱則發之雖大便數日不見宜多攻其表以發散陽氣
少加潤燥之藥以潤之如見風脉風證只可用發表風
藥便可以通利得大便行也若只乾燥秘澁尤宜潤之
慎不可下也瘡瘍鬱冐俗呼昏迷是也宜汗之則愈驗
瘡名色治之當從素問鍼經聖濟揔録易老瘡論及諸
家治瘡用藥法度此為𦂳要臨病之際宜詳審焉
　謹按聖濟緫録能悉諸瘡之名色但其用藥則多主
　寒凉而無通變之法惟已上易老東垣等言深擷鍼
　經之大法陳脉病治例之要學者能熟此等議論則
　臨證處方便自胸中了然明白
　　論腸癰
陳無擇云癰疽初無定處隨其所發即命名在外則為
發背發腦在内則為腸癰内癰心癰肺癰臍癰等證得
其法則生失其法則死外證易識内證難明不可不備
述也腸癰為病身甲錯腹皮急按之濡如腫状腹無聚
積身無熱脉數此為腸内有膿乆積隂冷所成也故金
匱有用附子温之小腹腫痞按之狀如淋小便自調發
熱身無汗復惡寒其脉遲𦂳者膿未成可下之當有血
洪數者膿已成不可下此以内結熱所成也故金匱有
用大黄利之甚者腹脹大轉側聞水聲或遶臍生瘡或
膿從臍出或大便出膿血不治必死其如五内生瘡亦
止分利隂陽而已不比外癰須依四節八事之次第也
脉經引官羽林婦病醫診之其脉滑而數滑則為實數
則為熱滑則為榮數則為衛衛數下降榮滑上升榮衛
相干血為濁敗少腹痞堅小便或澁或時汗出或復惡
寒膿為已成設脉遲𦂳即為瘀血血下即愈更内經所
載有息積病此見有得之二三年遍身微腫續乃大腸
與臍連日出膿遂致不救此亦腸癰之類也不可不審
　按此言内癰腸癰等候語約而精脉經與此大同小
　異宜並詳審可也
　瘡瘍治法
　　純早年居淮南於陳復初契家齋堂得東原郭文
　　才甫家傳瘡科心要二卷持行四方按法每擇用
　　之多獲竒效故不敢湮沒其道因取東垣先生諸
　　試効法雜以古今名方於下每附丹溪先生外科
　　精要發揮之㫖以為通變之義亦學者之一助云
　　辛涼發散之劑
東垣黄連消毒散治癰疽發於腦項或背太陽經分腫
　勢外散熱毒焮發麻木不痛者宜先灸之或痛而發
　熱並宜服此
　　黄連(製/)　羌活(各一錢/)黄芩　　　黄栢(各半錢/酒製)
　　生地黄　　知母(製/)　　獨活　　　防風
　　當歸尾　　連翹(各四分/)藁本　　　防己
　　桔梗(各半錢/)黄茋　　　蘇木　　　陳皮
　　澤瀉(各二分/)人參　　　甘草(各三分/)
　右㕮咀水煎
　按元好問記云素飲酒於九月中患腦之下項之上
　出小瘡後數日腦項麻木腫勢外焮瘍醫遂處五香
　連翹至八日不下而云不可速療十八日得膿俟膿
　出用藥或砭刺三月乃可平四月如故予記醫經凡
　瘡見膿九死一生果如醫言則當有束手待斃之悔
　矣乃請明之診視且謂膏粱之變不當投五香五香
　已無及當先用火攻之䇿然後用藥以大艾炷如兩
　核許者攻之至百壯乃痛覺次為處方云是足太陽
　膀胱之經其病逆當反治脉中得弦𦂳按之洪大而
　數又且有力必當仗其所主而先其所因其始則同
　其終則異可使破積可使潰堅可使氣和可使必已
　必先嵗氣無伐天和以時言之可收不可汗經與病
　禁下法當結者散之醎以䎡之然寒受邪而禁醎諸
　苦寒為君為用甘寒為佐酒熱為因用為使以辛温
　和血大辛以解結為臣三辛三甘益元氣而和血脉
　淡滲以𨗳酒濕扶持秋令以益氣瀉火以入本經之
　藥和血且為引用既以通經為主用君以黄芩連栢
　生地黄知母酒製之本經羌活獨活防風藁本防己
　當歸連翹以解結黄茋人參甘草配諸苦寒者三之
　一多則滋營氣補土也生甘草瀉腎之火補下焦元
　氣人參橘皮以補胃蘇木當歸尾去惡血生地黄補
　血酒製防己除膀胱留熱澤瀉助秋去酒之濕熱凡
　此諸藥必得桔梗為舟楫乃不下沉投劑之後疽當
　不痛不拆食進體徤如言服之投床大鼾日出乃寤
　以手捫瘡腫减七八至瘡痂歛都十四日而已世醫
　用技豈無取效者至於治效之外乃能歴數體中不
　言之秘平生所見惟明之一人而已　詳見試效方
内托羌活湯治足太陽經中左右尺脉俱𦂳按之無力
　尻臀生癰堅硬腫痛大作
　　羌活　　　黄栢(酒製各/二錢)防風　　　藁本
　　當歸尾(各一/錢)肉桂(三分/)　連翹　　　甘草(炙/)
　　蒼术　　　陳皮(各半錢/)黄茋(一錢半/)
　右㕮咀水酒各半煎食前温服取汗
白芷升麻湯治手陽明經分臂上生癰左右寸部脉皆
　短中得之俱弦按之洪緩有力此得之八風之變者
　也
　　白芷(一錢半/)升麻　　　桔梗(各一錢/)甘草(炙半/錢)
　　黄茋　　　黄芩(酒製各/四錢)生黄芩(三錢/)紅花(半錢/)
　右㕮咀作二服每水酒各半煎食後温服
内托黄茋柴胡湯治瘡生腿内近膝股或癰或附骨癰
　初起腫痛勢大此足大隂厥隂之分脉細而弦按之
　洪緩有力
　　黄茋(二錢/)　柴胡(一錢/)　羌活(半錢/)　連翹(一錢/半)
　　肉桂(三分/)　　土𤓰根(酒製一錢/)　　生地黄(二分/)
　　黄柏(二分/)　　當歸尾(七分/)
　右㕮咀作一服水二分酒一分煎食前服
内托黄茋酒煎湯治瘡生腿外側或因寒濕得附骨癰
　於足少陽經分微侵足陽明經堅硬漫腫行歩作痛
　或不能行
　　柴胡(一錢半/)連翹　　　肉桂　　　大力子(炒各/一錢)
　　黄茋　　　　當歸尾(各二/錢)黄栢(半錢/)　升麻(七分/)
　　炙甘草(半錢/)
　右㕮咀水酒各半煎食前服
　按已上諸方有脉病證治之例立方之㫖皆東垣試
　效法也學者識之則臨病處方當有所據矣
當歸拈痛湯治一切風濕熱毒浸淫瘡瘍下注濕毒脚
　膝生瘡赤腫裏外臁瘡膿水不絶或痒或痛脉沉𦂳
　實數動滑者並宜服之
　　羌活(半兩/)　人參　　　　苦參(酒製/)　升麻
　　葛根　　　蒼术(各二錢/)炙甘草　　黄芩(酒製/)
　　茵陳葉(酒炒各半兩/)　　防風　　　當歸身
　　知母(酒製/)　澤瀉　　　猪苓(各三錢/)白术(一錢/半)
　右㕮咀每服一兩水煎空心服臨睡再服之
　按此足太陽陽明三隂藥也東垣本處為治脚氣濕
　熱之劑然世人用治已上諸瘡甚驗故録之
内托升麻湯治婦人兩乳間出黒頭瘡瘡頂䧟下作黒
　眼子其脉弦洪按之細小宜服之并乳癰初起亦治
　　升麻　　　葛根　　　連翹(各一錢/半)肉桂(三分/)
　　黄茋(一錢/)　當歸身　(錢/)黍粘子(半錢/)黄栢(二分/)
　　炙甘草(一錢/)
　右㕮咀作一服水二分酒一分同煎食後服
　按此足陽明厥隂藥也
散腫潰堅湯治馬刀瘡結硬塊子堅如石者在耳下至
　缺盆中或至肩上或入脇下皆手足少陽經中及瘰
　癧遍於頦或至頰車堅硬如石在足陽明經中所出
　或二證瘡已破流膿水並皆治之
　　柴胡(四錢/)　　升麻(三分/)　草龍膽(半兩酒製炒/)
　　黄芩(八錢二/半酒炒)炙甘草(三錢/)　桔梗(半兩/)　連翹(三錢/)
　　𤓰蔞根(半兩/酒製)當歸尾　　　白芍(各二錢/)黄栢(酒製/去皮)
　　知母(酒製各/半兩)葛根(二錢/)　黄連(一錢/)　京三稜(酒製/微炒)
　　廣术(製如上各三錢/)　　　昆布(净半兩/)
　右件㕮咀每服六錢或七錢水二盞八分先浸多半
　日煎至一盞去柤熱服於卧處身脚在髙處頭低垂
　每含一口作十次嚥服畢依常安卧取藥在膈上停
　蓄故也另攢半料作極細末煉蜜為丸如菉豆大每
　服百丸或百五十丸用此湯一口送下食後服之藥
　多少量病人虛實應服藥皆效此例
升麻調經湯治頦下或至頰瘰癧此證出足陽明胃之
　經中來也若瘡深逺隠曲肉底是足少隂腎中來也
　乃戊傳癸腎是夫胃傳妻俱作塊子堅硬大小不等
　並皆治之或作丸服亦得
　　升麻(八錢/)　葛根(五錢/)　草龍膽(酒製/炒)黄芩(酒製各/半兩)
　　當歸尾(三錢/)桔梗　　　　連翹(各半兩/)芍藥(三錢/)
　　黄栢(酒炒一/錢)知母(酒炒一/兩)黄連　　　　廣术(酒炒/)
　　甘草(炙/)　　　京三稜(酒炒各半兩/)　　生黄芩(四/錢)
　右件另秤一半作末蜜為丸如菉豆大每服百丸或
　百五十丸一半多作㕮咀每服秤半兩若能食便硬
　可旋加至七八錢服如潰堅湯法此制之緩也
連翹散堅湯治耳下至缺盆或至肩上生瘡堅硬如石
　動之無根名曰馬刀從手足少陽經中來也或生兩
　脇或已流膿作瘡未破皆治之
　　柴胡(一兩二/錢)連翹　　　　當歸尾(酒製/)芍藥
　　生黄芩(各半/兩)炙甘草(三錢/)土𤓰根(酒炒/)　草龍膽(酒/製)
　　(四次各一兩/)蒼术(二錢/)　黄芩(酒炒二/次二錢)黄連(酒炒二/次二錢)
　　廣术　　　京三稜(細切各半兩同廣术酒製一/次微炒乾)
　右件另秤一半蜜丸如菉豆大如上法服㕮咀和匀
　每服半兩服如上法亦緩治之
　按已上三方本於經分用藥潰堅散鬱之劑也
消腫湯治馬刀瘡
　　柴胡(二錢/)　　連翹(三錢/)　當歸尾　　甘草(各一/錢)
　　生黄芩(二錢/)紅花(少許/)　黄連　　　　黍粘子(炒/各)
　　(半錢/)　　　　𤓰蔞根　　黄茋(各一錢半/)
　右件每服半兩或一兩水煎熱服食後
　按此足少陽例藥也
柴胡通經湯治小兒項側有瘡堅而不潰名曰馬刀
　　柴胡　　　連翹　　　當歸尾　　黄芩
　　生甘草　　黍粘子　　桔梗　　　京三稜(各二/分)
　　紅花(少許/)　黄連(五分/)
　右㕮咀作一服水煎稍熱服
　按此手少隂太隂足少陽厥隂藥也東垣諸法類此
　者甚多兹不詳録郭氏亦有治瘰癧數方本攻裏内
　消之劑故附于後雜方内
郭氏升麻牛蒡子散治時毒瘡疹脉浮洪在表者瘡發
　於頭面胸膈之際
　　升麻　　　牛蒡子　　甘草　　　桔梗
　　葛根　　　𤣥參　　　麻黄(各一錢/)連翹(二錢/)
　右㕮咀薑三片水二盞作一服
中和湯治時毒脉弦洪在半表裏者
　　菖蒲　　　牛蒡子　　羌活　　　川芎
　　防風　　　漏蘆　　　荆芥　　　麥門冬
　　前胡　　　甘草
　右㕮咀每服一兩水煎
　按此並出足太陽陽明例藥也
機要方治結核耳前後或耳下頷下有者皆瘰癧也桑
　椹二斗極熟黒色者以布裂取自然汁砂噐内文武
　火慢熬成薄膏子每日白湯㸃一匙食後日三服
　　辛平發散之劑
良方升麻和氣飲治瘡腫癤疥痒痛
　　甘草　　　陳皮(各一兩/半)芍藥(七錢半/)大黄(半兩/煨)
　　乾葛　　　蒼术　　　桔梗　　　升麻(各一/兩)
　　當歸　　　半夏　　　茯苓　　　白芷(各二/錢)
　　乾薑　　　枳殻(各半錢三因方有厚朴半錢/)
　右㕮咀每服一兩水煎
　按此手足太隂陽明經藥也五積散加减法世俗多
　用之故收入蓋欲燥脾胃勝濕和氣為治瘡之劑然
　臨證而不通變恐未合宜也
當歸飲子治瘡疥風癬濕毒燥痒瘡
　　當歸　　　白芍　　　川芎　　　生地黄
　　白蒺䔧　　防風　　　荆芥(各一兩/)何首烏
　　黄茋　　　甘草(各半兩/)
　右㕮咀每服一兩水煎或為末每服一二錢亦得
　按此踈風熱之劑手足三隂藥也血虚者不可缺此
聖濟緫録金鍼散治發背諸瘡腫
　　皂角針春取一半新採一半黒者
　右一味不拘多少晒乾為末食後酒調二三錢服
　按丹溪曰此藥治癰疽已破未破皆用直􁦒領到潰
　處意謂當入羣隊中用也
　　辛温發散之劑
局方托裏十補散
　　黄茋　　　人參　　　當歸(各二錢/)厚朴
　　桔梗　　　川芎　　　防風　　　桂心
　　甘草　　　白芷(各一錢/)
　右㕮咀水煎
　謹按衛生寳鑑曰諸痛痒瘡瘍皆屬心火言其常也
　如瘡盛形羸邪高痛下始熱終寒此反常也固當察
　時下之宜而權治故曰經者常也法者用也醫者意
　也隨其宜而治之可收十全之功矣故此方用之於
　癰疽初發或已發或内托然瘡證脉緩澁或身倦惡
　寒熱少脉弦或𦂳細者宜用之散風寒助陽之劑也
　表裏氣血之藥若施之於積熱焮毒更不分經絡時
　宜不能不無悮也丹溪曰精要謂排膿内補十宣散
　治未成者速散已成者速潰誠哉是言也若用之於
　些小癰疽與冬月時令儘用内托之功若於冬月腫
　瘍用之亦可轉重就輕移深於淺若潰瘍於夏月用
　之其桂朴之温散佐以防風白芷吾恐雖有參茋難
　為倚仗比見世人用此者不分癰疽冬夏無經絡無
　前後如盲人騎瞎馬半夜臨深池危哉
十六味流氣飲治無名惡腫癰疽等證
　　川芎　　　當歸　　　芍藥　　　防風
　　人參　　　木香　　　黄茋　　　官桂
　　桔梗　　　白芷　　　㯽榔　　　厚朴
　　烏藥　　　甘草　　　紫蘇　　　枳殻
　右㕮咀水煎
　按此表裏氣血藥也復以踈風助陽之劑世俗多用
　之故收入非脉之洪緩沉遲𦂳細者不宜用此每見
　外科諸家載此往往不分經絡脉證不具時宜但云
　化毒消腫有云不退者加以補氣血之藥蓋又使人
　不能無疑也用者當觸類而長之可矣
郭氏神效烏金散治癰疽疔腫時毒附骨疽諸惡瘡等
　證若瘡黒䧟如石堅四肢冷脉細或時昏冐譫語循
　衣煩渇危篤者服此汗之瘡起
　　蒼耳頭(五月五日午時收/)小草烏頭　火麻頭(火/日)
　　(收採/)　　　木賊(去節/)　蝦蟇頭　　樺皮節(酥/炙)
　　麻黄(去根節/)
　右晒乾各等分同入磁器内鹽泥固濟炭火内從早
　煆至申分如黒煤色為度碾為末每服二錢病重者
　三錢用熱酒調下未汗再一服如汗乾却服解毒踈
　利之藥如修合此藥必選天晴好日於静室中勿令
　雞犬猫畜及隂人見也又名首功𤣥黒散
奪命丹治諸般腫毒疔疽惡瘡
　　蟾酥　　　輕粉(各半錢/)朱砂(三錢/)　白礬(枯/)
　　寒水石　　銅緑(各一錢/)蝸牛(二十一/箇别研)乳香
　　沒藥　　　麝香(一錢/)
　右件為細末將蝸牛别研一處丸如丸不就用好酒
　糊和丸如菉豆大每服一丸生葱三五莖嚼極爛吐于
　手心包藥在内熱酒和葱送下如重車行五七里汗
　出為效重者再服一二丸
蟾酥丸治疔黄一切惡瘡
　　川烏　　　蓮花蘃　　　硃砂(各一錢/半)乳香
　　沒藥(各二錢/)輕粉　　　　蟾酥(各一錢/)麝香(半錢/)
　右為細末糊丸菀豆大每服一丸病重者二丸依前
　法服取汗
　按已上三方郭氏稱為首藥皆主乎發散散出太陽
　例後二方出少隂例然皆刼劑也智者當較輕重隂
　陽之分取擇用之
東垣托裏榮衛湯治證見前瘡宜發汗論
　　黄茋　　　紅花　　　　桂枝(各五錢/)蒼术(三錢/)
　　柴胡　　　　連翹(各二錢/)羌活　　　防風
　　當歸身　　　炙甘草　　黄芩(各一錢/半)人參(一錢/)
　右㕮咀每服一兩水酒各半煎
　按此足三陽太隂經藥出桂枝例表裏氣血之劑也
　　辛熱發散之劑
托裏温中湯治瘡為寒變而内䧟者膿出清解皮膚凉
　心下痞滿腸鳴切痛大便微溏食則嘔氣短吃逆不
　絶不得安卧時發昏憒
　　羌活(三錢/)　附子(炮去皮/四錢)乾薑(炮三錢/)益智仁
　　丁香　　　沉香　　　木香　　　茴香
　　陳皮(各一錢/)炙甘草(二錢/)
　右㕮咀作一服水三盞生薑五片煎服
　衛生寳鑑曰經云寒淫于内治以辛熱佐以苦温以
　薑附大辛熱温中外發陽氣自裏之表以為君羌活
　苦辛温透關節炙甘草温補脾胃行經絡通血脉胃
　寒則嘔吐吃逆不下食益智丁沉大辛熱以散寒為
　佐瘡氣内攻氣聚而為滿木香陳皮苦辛温治痞散
　滿為使按此手足太陽陽明三隂經藥也
　　辛涼攻裏之劑
機要内踈黄連湯治瘡皮色腫硬發熱而嘔大便閉脉
　洪實者
　　黄連　　　芍藥　　　當歸　　　㯽榔
　　木香　　　黄芩　　　梔子　　　薄荷
　　桔梗　　　甘草(各一兩/)連翹(二兩/)　大黄(二兩/半)
　右㕮咀每服一兩入薑煎
　按此本黄連湯加大黄手足少陽足陽明太隂手三
　隂之藥也丹溪曰精要以大黄治癰疽之要藥以其
　宣熱㧞毒第二論曰瘡始作皆須以大黄等藥極轉
　利之又排日不廢繼又自言患癰疽者每有瀉泄皆
　是惡候此又不能無疑者也借曰前說用大黄恐因
　病體實而大腑秘結有積熱沉痼之疾者發也止可
　破結𨗳滯推令轉動而已豈可謂極轉利之而且排
　日不廢若利下之後又與利藥恐非防微杜漸之意
　瘡之始作即周禮腫瘍之時也腫在肌肉若非大滿
　大實堅之證自當行仲景發表之法借五香湯為例
　散之於外何必遽以峻下之藥奪其裏自取其禍切
　詳河間謂地之濕氣感則害人皮肉筋脉其在外盛
　而内行其脉沉實當先踈其内以絶其源又謂嘔啘
　心逆發熱而煩脉沉而實硬腫發悶皮肉不變色根
　深而大病在内臟腑秘結當急踈利之宜黄連湯先
　服一二貼次加大黄未效再加二錢以利為度如有
　熱證只與黄連湯無熱證少煎内托復煎散時時呷
　之如此則内外皆通血氣流行彼加大黄者自因體
　實而腑秘也未當如此之多
聖濟射干散治癰疽發背諸瘡腫痛脉洪實數者
　　射干　　　犀角　　　升麻　　　𤣥參
　　黄芩　　　麥門冬　　大黄(各一兩/)山梔(半兩/)
　右㕮咀每服五錢加竹葉芒硝一錢以利為度
　按此足陽明手太隂經藥也
托裏散治一切惡瘡發背丁疽便毒始發脉洪弦實數
　腫甚欲作膿者三服消盡
　　大黄　　　　牡蠣　　　𤓰蔞根　　皂角針
　　朴硝　　　連翹(各三錢/)當歸　　　金銀花(各一/兩)
　　赤芍　　　　黄芩(各二錢/)
　右為粗末每半兩水酒各半煎服
　按此足厥隂太隂陽明經藥也
破棺丹治諸熱腫一切風熱瘡證發熱多汗大渇便閉
　譫語結陽之證
　　大黄(二兩半半生半熟/)　芒硝　　　　甘草(各二/兩)
　右為末煉蜜丸弹子大每服半丸病重一丸至二丸
　食後童便入酒半盞化服之或白湯合酒化服
　按此仲景正陽陽明經藥也
瀉心湯治瘡毒癰腫發躁煩渇脉實洪數者
　　大黄(四兩/)　黄連　　　　山梔　　　漏蘆
　　澤蘭　　　　連翹　　　黄芩　　　蘇木(各二/兩)
　　犀角(一兩/)
　右㕮咀每服三五錢水煎服
　按此手少隂太隂少陽藥也出足陽明例
　　辛平攻裏之劑
郭氏瑞效丸治腸癰胃癰内積兼男子婦人積聚證
　　當歸　　　京三稜　　㯽榔　　　木鱉子
　　川山甲(炒各/一兩)牡蠣(為末炒山甲都用/)　連翹
　　枳殻(炒各一/兩半)􁀙砂(焙/)　　琥珀(各一兩/)巴豆(二十/一粒)
　　(去油/)　　　麝香(少許/)
　右為末酒糊丸桐子大每服十丸至二三十丸温酒
　下臨卧再服如利動臟腑减丸數大小便有膿血出
　者却用别藥調治之
萬靈奪命丹郭氏又名延夀濟世膏　如意金丹
　廣效保命丹　　朱砂備急膏　　三教濟世膏
　仙授靈寳膏　　聖僧慈救膏蓋實一藥也
　治一切瘡腫疔疽初起脉沉實及服汗藥後毒氣在
　裏不盡者宜此下之
　　硃砂　　　鹽花(各二錢/半)雄黄　　　明礬(生用/)
　　楓香(各二錢/)黄丹　　　赤石脂　　琥珀
　　輕粉(各一錢/半)麝香　　　片腦(各一錢/)巴豆(去殻/水煑)
　　(十沸/)　　　萆麻(另研各四十九粒/)
　右為末用巴豆萆麻子膏和藥為丸如和不就加煉
　蜜就成膏收磁噐内如用時旋丸如雞頭大每服一
　丸井花水下或湯亦得忌熱物半日大人小兒以意
　加减與服
　謹按郭氏用藥格式云凡人患一切瘡腫若脉在表
　者先服首功𤣥黒散或奪命丹蟾酥丸之類選用汗
　之繼服廣效保命膏或化毒凉劑下之若脉在裏者
　便只服延夀濟世膏或破棺丹下之病屬裏不必汗
　之故也如是有頭瘡疽就便用硃砂備急膏一丸如
　黄豆大安於瘡頭上却用軟粘膏藥蓋䕶之其瘡必
　破如瘡暈紫黒色外用宣毒散周圍敷住毒氣如瘡
　暈赤紅色用水澄膏敷之次日用𦂳峻碧雲錠子開
　了瘡口次用𦂳緩碧霞錠子去其歹肉稍净却用緩
　慢碧玉錠子生肌揔名青金錠子不拘日數直待歹
　肉去净单用膏藥貼之候膿水盡肌肉平方許貼生
　好肌歛口之藥若依此法免教人受刀剪針烙之苦
　如是無頭癰腫待膿成用針刺破方依法收功也愚
　詳瘡之汗後或始有頭癰疽便用是藥後施錠子雖
　有次第然病體亦有積熱或風毒氣鬱等證若待開
　潰次第用藥及無頭癰腫待膿成用法而又不及東
　垣法之通變神速也如瘡潰動或結歹肉疔疽堅硬
　却次第用外治之法方可
　　辛熱發表攻裏之劑
飛龍奪命丹治一切疔瘡惡腫癰疽初發或發而黒䧟
　毒氣内䧟者
　　天南星　　雄黄　　　巴豆(各一錢/)硇砂
　　黄丹　　　信石　　　乳香(各半錢/)斑猫(十六/箇去)
　　(翅足/)　　　麝(少許/)
　右為末取蟾酥和為丸如黄黍米大每服十一二丸
　或十四五丸㸔瘡上下食前後以好酒送下量人虛
　實與之忌油膩魚肉葷物七日
　按此方世俗多用之故收入然香竄燥毒之劑蓋無
　經不至者故能宣泄備汗吐下三法病因食一切禽
　畜毒發所致及瘡脉沉𦂳細數毒藴在裏并濕毒用
　之神效但世人多不分此更不審瘡之大熱大渇毒
　氣焮發而脉浮洪在表及膏粱積熱之人未宜輕舉
　况有以半夏代雄黄殊不知雄黄治諸瘡及百節中
　大風中惡者之意此與郭氏二方皆手少隂例藥兹
　則表裏法也
　　辛平發表攻裏之劑
五香連翹湯治諸瘡腫初覺一二日便厥逆喉咽塞發
　寒熱
　　沉香　　　木香　　　麝香　　　連翹
　　射干　　　升麻　　　丁香　　　獨活
　　桑寄生　　炙甘草(各一/兩)大黄(一兩/半)　木通
　　乳香(各二兩/)
　右㕮咀每服五錢水一盞半煎七分温服取利
　按丹溪曰精要第一論云不問癰疽瘡癤虚實冷熱
　先與内托散五香連翹湯沉麝湯等諸方不冷不熱
　不問老㓜少壯隂陽虚實冷熱多服為妙夫癰疽瘡
　癤臟腑隂陽有淺深虚實冷熱用藥有補瀉温凉老
　㓜少壯其禀受厚薄形志苦樂隨年嵗而増損奈何
　欲以不冷不熱四五方而通治之又以多服為妙此
　不能無疑也學者當審經絡察病機而處治大抵豈
　可仗此為通治之法
　　辛涼發表攻裏之劑
千金漏蘆湯治積熱丹毒無名惡腫脉洪實弦滑發熱
　煩熱者
　　漏蘆　　　麻黄　　　升麻　　　赤芍
　　黄芩　　　甘草　　　白歛　　　白芨
　　枳殻(各四兩/)大黄(十二兩/)
　右㕮咀每服一兩入薑煎
　按此出陽明例藥也驅積熱藴於表裏之劑
防風通聖散
　　方見中風門
　按此表裏氣血之藥也治一切風毒積熱瘡腫脉候
　弦洪實數浮𦂳氣血盛實者不可缺此見近有秘傳
　外科家方以是藥加人參赤茯苓黄茋蒼术金銀花名
　消腫托裏散雖以參茋為主復云人參無亦可蓋使
　人不能無疑而難用也且臨證加减須較表裏之法
　如表證多者當從此方以辛甘為主散之也裏證多
　者方可從變故此分辛温辛平辛凉之異
　　内托之劑
機要内托復煎散托裏徤胃
　　地骨皮　　黄芩　　　茯苓　　　白芍
　　人參　　　黄茋　　　白术　　　桂
　　甘草　　　防己　　　當歸(各一兩/)防風
　右㕮咀先以蒼术一斤水五升煎至三升去术入前
　十二味再煎至三四盞取清汁分三四次終日飲之
　又煎蒼术查為湯去查依前又煎前十二味查分飲
　之
五香湯治毒氣入腹托裏若有異證於内加减
　　丁香　　　木香　　　沉香　　　乳香(各一/兩)
　　麝(三錢/)
　右為末水煎空心服若嘔者去麝加藿香一兩渇者
　加參一兩
　按丹溪曰或問内托之法古人有行之者乎曰河間
　治腫焮于外根盤不深形證在表其脉多浮病在皮
　肉非氣盛則必侵于内急須内托以救其裏宜復煎
　散除濕散鬱使胃氣和平如或未已再煎半料飲之
　如大便秘及煩熱少服黄連湯如微利及煩熱已退
　却與復煎散半兩如此使榮衛俱行邪氣不能内傷
　也然世俗多用十補散論已見前
聖濟托裏湯治諸疔腫發背曽經汗下毒氣投心迷悶
　嘔吐而痛可服二三次又名内托散
　　乳香(明者一/兩)真菉豆粉(四兩一方止用二兩/)
　右二味合匀每服一錢或二錢甘草煎湯調下
　按丹溪曰精要謂内托散一日至三日之内進十數
　服防毒氣攻衝臟腑名護心散切詳菉豆解丹毒又
　言治石毒味甘入陽明性寒能補為君以乳香去惡
　腫入少隂性温善竄為佐甘草性緩解五金八石及
　百藥毒為使想此方專為服丹石而發疽者設不因
　丹石而發疽恐非必用之劑又次與五香連翹湯射
　干散散結氣消瘀血夫善於驅逐以五般香竄佐之
　與漏蘆湯相間大黄為佐雖各有黄茋漏蘆甘草之
　補果能免驅逐之禍乎况大黄入陽明太陽性走而不
　守瀉諸實熱以其峻㨗有將軍之名癰疽因積毒在
　臟腑非一朝夕今發於外宜以標重為治當先助氣
　壯胃使根本堅固而行經活血為佐叅以經絡時令
　使毒氣外發此正仲景解表用麻黄桂枝之意治施
　之早可以内消此乃内托之本意與夫年老者病深
　者證備者體虚者菉豆雖補將有不勝重任之患矣
　嘗治一婦人年將七十形實性急而好酒腦生疽才
　五日脉𦂳急且濇急用大黄酒煨細切酒拌炒為末
　又酒拌人參炒入薑煎調一錢重又兩時再與得睡
　而上半身汗睡覺病已失此亦内托之意又一男子
　年五十餘形實色黒背生紅腫及胛骨下痛其脉浮
　數而洪𦂳食亦嘔正冬月與麻黄桂枝湯加酒黄栢
　生附𤓰蔞子甘草節羌活青皮人參黄芩半夏生薑
　六貼而消此非内托之意歟如此者非一不敢悉具
郭氏定疼托裏散治一切瘡腫疼痛不可忍如少壯氣
　實先用踈利後服此藥
　　粟殻(去蒂炒/三兩)當歸　　　白芍　　　川芎(各半/兩)
　　乳香　　　沒藥　　　桂(各三錢/)
　右㕮咀每服五錢水煎
乳香止痛散治一切瘡腫疼痛不止
　　栗殻(六兩製/)白芷(三兩/)　炙甘草　　陳皮(各二/兩)
　　乳香　　　沒藥(各一兩/)丁香(半兩/)
　右㕮咀每服三錢水一盞半煎
　按丹溪曰精要第十三論云初覺則宣熱㧞毒既潰
　則排膿止痛豈瘡之初作無痛耶已潰之後痛又甚
　耶每見瘡之作也先發為腫氣血鬱積蒸肉為膿故
　其痛多少瘡之始作時也膿潰之後腫退肌寛痛必
　漸减而反痛者此為虚也宜補之亦有穢氣所觸者
　宜和解之亦有風寒逼者宜温散之審此則已上二
　方因有所取擇矣
東垣黄茋人參湯治諸瘡破後食少無睡及有虚熱并
　穢氣所觸者
　　人參　　　麥門冬　　陳皮　　　白术
　　蒼术(各半錢/)黄茋(一錢/)　黄栢(四分炒/)升麻(六分/)
　　當歸身(半錢/)炒麯(三分/)　炙甘草(半錢/)五味子(九/箇)
　右㕮咀作一服水煎
　按此手足太隂例藥也
聖濟竹葉黄茋湯通治疔腫諸瘡發熱而渇
　　淡竹葉(二兩/)生地黄(八兩/)麥門冬　　黄茋
　　當歸　　　川芎　　　甘草　　　黄芩
　　芍藥　　　人參　　　半夏　　　石膏(各二/兩)
　右㕮咀每服一兩水煎
　按此于少隂太隂足陽明藥也
托裏黄茋湯治諸瘡發渇脉虚
　　綿黄茋(一兩/)炙甘草(一錢/)
　右㕮咀水煎
東垣聖愈湯治諸瘡血出多而心煩不安不得眠睡此
　亡血也
　　熟地黄　　生地黄　　川芎　　　人參(各半/錢)
　　當歸身　　黄茋(各一錢/)
　右㕮咀水煎
　按已上二方手足太隂之劑一氣分一血分藥也
内補黄茋湯治諸瘡腫發背已破後虚弱無力體倦懶
　言語食無味少睡脉濇自汗口乾並宜服之
　　黄茋　　　麥門冬(各一/兩)熟地黄　　人參
　　茯苓　　　炙甘草(各三/錢)白芍　　　川芎
　　官桂　　　逺志　　　當歸(各半兩/)
　右㕮咀或為末每服三錢入薑棗煎
　按此手太隂例藥也補氣血滋隂助陽之劑
聖濟透膿散治諸般癰瘡及貼骨癰不破者宜此不用
　針刀
　　大蠶繭兒一箇燒灰酒調服即透切不可用兩三
　　箇恐瘡口亦作兩三孔也
　按瘡腫有於皮肉厚處發者此法恐不能及用者審
　之
　　外治之劑
郭氏青金錠子
　　銅緑(三錢/)　青􁦝　　　膽􁦝　　　輕粉
　　砒霜　　　白丁香　　苦葶􁋜(各一/錢)腦子
　　麝香(各少許/)
　右將葶􁋜研細次下餘藥同研極細打稠糊為錠子
　或煉蜜加白芨末一錢為錠如麻黄粗細二三寸長
　㸔瘡口深淺絍入疼者可治不疼難治
　　第一般𦂳峻碧雲錠子砒霜生開瘡口用
　　第二般𦂳緩碧霞錠子砒霜煆去死肉用
　　第三般緩慢碧玉錠子去砒加枯􁦝生好肉用
翠霞錠子治年深冷瘺日乆惡瘡有歹肉用之
　　銅緑　　　寒水石(煆/)　滑石(各三錢/)明􁦝
　　膩粉　　　砒霜　　　雲母石(研如粉各一錢/二分半)
　右研細末糊為錠子如麻黄粗細長短不拘量瘡口
　深淺絍之如修合此候天色晴明則可
信效錠子治一切惡瘡
　　紅娘子　　黄丹　　　砒霜　　　鷹屎
　　土硝　　　白芨(各一錢/半)銅緑(二錢半/)腦子
　　麝香(各少許/)
　右研細末厮兒乳汁和為錠子用中病即止
寸金錠子治疔毒惡瘡
　　硃砂(二錢/)　黄丹　　　明􁦝(枯/)　　砒霜
　　輕粉　　　花醎　　　白芨(各一錢/半)蟾酥
　　腦子　　　麝香(少許/)
　右研極細末稠糊和為錠子用之
紅玉錠子去歹肉生肌用
　　乾胭脂　　白􁦝(枯各三/錢)輕粉　　　砒霜
　　黄丹　　　腦子　　　麝香(少許/)
　右研極細末稠糊和錠子用之
提丁錠子　又名透肉錠子治疔瘡危篤發昏兼治瘰
　􁪱
　　雄黄　　　硃砂(各二錢/)青鹽　　　砒霜(生/)
　　白丁香　　輕粉　　　斑猫(去翅足各一錢半/)
　　蟾酥　　　麝香(各一錢/)黄蠟　　萆麻子(三七/粒)
　右為細末於銀器内或磁器内先將蠟溶開和前藥
　丸如桐子大捻作餅子用針刺破疔瘡放一餅於瘡
　頭上又刺四邉五七下惡血出為妙却用軟膏藥貼
　之立騐内服首功𤣥黒散或蟾酥丸
翠青錠子　又名善效錠子治腦疽發背惡瘡并潰爛
　追膿水長肌
　　銅青(四錢/)　明􁦝(枯/)　　韶粉　　　乳香(另研/)
　　青黛(各一錢/半)白歛　　　輕粉(各一錢/)麝(半錢/)
　　杏仁(三七粒另研/去皮尖)　如有死肉加白丁香(一錢半/)
　右研細末稠糊為錠子或糯米飯和亦得㸔淺深絍
　之直至瘡平復尤可用之大有神效如前數方不可
　多用謂犯生砒也此藥無毒恐病家猜疑是毒藥請
　口内甞之為憑也
搜膿錠子先用追蝕等錠子蝕去歹肉惡物止有膿水
　皆宜用之
　　自然銅　　川芎　　　白芷(各半兩/)黄連
　　白歛(各二錢/半)木香(一錢半/)麝香(少許/)
　右為極細末糯米飯和為錠子用之或作散末乾上
　亦佳
守效散㸃疔瘡惡肉
　　砒(生/)　　　白丁香　　松香　　　輕粉
　　川烏　　　生􁦝(各一錢/)蜈蚣(一條焙/)
　右為極細末鈚針刺破瘡口令血出唾津調藥貼之
　瘡上其根自潰
時效針頭散追蝕惡瘡歹肉兼治瘰􁪱
　　赤石脂(半兩/)乳香　　　白丁香(各二/錢)砒(生/)
　　黄丹(各一錢/)輕粉　　　麝(各半錢/)　蜈蚣(一條/焙乾)
　右為極細末摻於瘡口歹肉自去矣若動刀針其瘡
　雖可有瘢
神聖換肌散去瘰􁪱頑瘡
　　白殭蠶(二錢/)白􁦝(一錢半/)砒(生/)　　　斑猫(去翅/足)
　　草烏頭　　青黛(各一錢/)麝(少許/)
　右研極細末乾摻些小於瘡口内用膏藥蓋護其惡
　肉化為膿水
雄黄散治癰疽發背紫暈疼痛不止
　　粟米小粉(三兩炒/)　　　草烏　　　南星
　　絡石　　　百合(各一兩/)白芨(二兩/)　乳香
　　沒藥　　　雄黄　　　黄丹(各半兩/)
　右極細末温水調敷之
水澄膏治風熱腫毒赤紅色攻焮疼痛不止
　　白芨　　　白歛(四錢/)　鬱金(一對/)　大黄
　　黄栢　　　黄藥子　　榆皮(各七錢/半)乳香
　　沒藥　　　雄黄(各半兩/)
　右細末用新汲水一碗藥末不以多少澄於水内藥
　定去水敷於腫處上用白紙封之用雞翎掠水濕潤
金黄散治熱毒丹流㳺走不定疼痛不止
　　寒水石(二兩/)鬱金(一對/)　藍實　　　大黄
　　黄栢　　　黄連　　景天(各一兩/)
　右細末用雞子清調敷水亦可
乳香散治諸疳浸蝕日乆不愈下注膁瘡内外踝生瘡
　頑瘡等證
　　枯􁦝　　　白膠香　　赤石脂(各半/兩)黄丹
　　乳香　　　沒藥(各二錢/)輕粉(二錢/)
　右細末加麝些小如瘡濕乾上乾則香油調敷之
輕粉散治下注疳瘡蝕臭腐爛疼痛不可忍者
　　黄栢(蜜炙/)　蜜陀僧　　黄丹　　　高末茶
　　乳香(各三錢/)輕粉(一錢半/)麝(少許/)
　右末用葱湯洗瘡後次貼此藥兼治小兒疳瘡
竒功㪚治瘰􁪱馬刀頑惡等瘡
　　野糞尖(乾一/兩)蜜陀僧　　無名異(各半/兩)皂角
　　乳香　　　沒藥(各三錢/)
　右糞用鹽泥封固炭火燒之去泥取出同藥五味研
　為末加麝香少許用清油調勻漫敷上濕即乾摻其
　功神妙
立應散治金瘡血出不止并諸瘡乆不生肌
　　寒水石(一兩/半煆)花蘂石　　龍骨　　　黄丹
　　沒藥(各半兩/)黄藥子(七錢/半)一方加白芨乳香輕粉
　右為細末如一切金刃刀鐮傷者用藥敷上絹帛扎
　之不作膿血瘡膿水乾貼生肌定疼(已上並郭氏方/)
祛風散治一切風毒腫痛
　　天南星(二兩/)白􁦝　　　草烏(各半兩/)
　右為末酒調敷生薑汁亦可
聖濟方治疔瘡
　　蜣蜋(心腹下肉稍白者/)
　右捕取不以多少貼瘡上半日許未可再上之血盡
　根出神效
走馬散圍一切惡瘡諸腫神效
　　大黄(三兩/)　黄栢　　　當歸　　　白芨
　　赤小豆　　黄芩(各二兩/)荆芥穂　　半夏(各一/兩半)
　　白芷　　　白歛　　　南星(各一兩/)檀香
　　雄黄(各三錢/)乳香(七錢/)　沒藥(五錢/)　紅花(一兩/)
　右為細末以水調敷如瘡色黯薑汁調瘡未成膿者
　好米醋調敷
乳香善應膏治一切腫毒惡瘡
　　大黄　　　黄茋　　　赤芍　　　杏仁(各一/兩)
　　當歸(七錢半/)川山甲　　猪牙皂角(各二錢半/)
　　木鱉子(三錢/)乳香　　　沒藥(各半兩/)血竭
　　輕粉(各二錢/半)黄丹(七兩/)　香油(一觔/)
　右除黄丹乳沒血輕五味外其餘剉於油内浸十餘
　日砂鍋内熬藥色微黒用槐柳條攪之瀘去柤物净
　用油入丹熬成膏滳水中不散然後入乳香等四味
　攪勻為度攤紙上貼瘡
至寳玉連膏治一切瘡腫
　　黄連(二兩/)　黄栢　　　黄芩　　　大黄
　　生地黄　　赤芍　　　川椒　　　杏仁
　　白芷　　　桂　　　　猪牙皂角　當歸尾(各半/兩)
　　葱白(七根/)　净髪(一拳大/)
　槐柳榆桒梔栢桃枝條各三錢已上用真香油二斤
　春浸五日夏三秋七冬十日如上法熬微焦黒瀘去
　柤入松香四兩黄丹碾篩净十兩用藥油熬成膏滴
　入水中不散然後入下項藥
　　乳香　　　沒藥　　　朴硝　　　龍骨
　　枯􁦝　　　血竭(各半兩/)輕粉　　　膽􁦝
　　麝香(各二錢/)　　共為細末入膏内
　右用净磁器盛頓旋攤紙上貼
　　收斂之劑
生肌散
　　白􁦝枯　　㯽榔(各一兩/)蜜陀僧(一錢/半)黄丹
　　血竭(各一錢/)輕粉(半錢/)
紅玉散
　　軟石膏(半兩/煆)黄丹(一錢半/炒)
完肌散
　　定粉　　　枯􁦝　　　黄連　　　乳香
　　龍骨(各二錢/)黄丹　　　輕粉(各一錢/)
　右各料為極細末貼瘡口生肌長肉㸔輕重選用之
　　雜方
脂調散治疥瘡膿窠瘡神效
　　蛇床子(二兩/)䕡茹　　　草烏　　　花椒
　　苦參　　　荆芥(各一兩/)雄黄　　　硫黄
　　􁦝(各半兩/)
　右為細末猪脂調搽
羌活散治頑癬疥癩風瘡成片流黄水乆不差者
　　羌活　　　獨活　　　明􁦝　　　硫黄
　　狼毒　　　白鮮皮　　白附子　　蛇床子(各一/兩)
　　輕粉　　　黄丹
　右細末香油調成膏搽之
雄黄散治癬
　　桎皮　　　剪草(各一兩/)􁦝　　　　白芨(各半/兩)
　　雄黄(二錢半/)斑猫(七箇去/翅足)草烏頭尖(四/箇)
　右為末水調敷津唾亦可
楓實膏治風瘡燥痒癬疥
　　大楓子肉(半/兩)輕粉　　　枯􁦝(各些小/)
　右搗為膏擦瘡上
一上散治風痒裂折燥瘡
　　苦參(一兩/)　白芷　　　熖硝　　　枯􁦝(各半/兩)
　　荆芥穂(三錢/)寒水石(二兩/煆)白芨(三錢/)
　右為末油調搽
聖濟烏蛇丸治一切風癬多年不效者
　　烏蛇(酒浸去/骨)天麻(各二兩/)槐花(半斤/)　附子(小便/浸宿)
　　白附子(炮各/一兩)全蝎(炒/)　　殭蠶(炒/)　　羌活
　　乳香(各一兩/半)苦參(十兩/)
　右為細末生薑汁和蜜各一斤熬成膏入藥和為丸
　桐子大每三四十丸空心温酒下夜荆芥湯下
宣風換肌散治一切風癬疥瘡疙瘩風瘡
　　炙甘草　　黄茋　　　當歸(各一兩/)黄連
　　黄芩(各酒浸/炒)大力子(炒/)　防風　　　白芷
　　荆芥穂　　川芎　　　烏蛇肉(各半/兩)羌活
　　蒼术　　　何首烏(各三/錢)全蝎(十箇炒/)
　右為細末酒調服茶清亦可下二錢
東垣内托升麻湯治婦人乳中結核
　　𤓰蔞仁(三錢/)連翹(二錢/)　甘草節　　青皮(各一/錢)
　右作一服水煎食後細細呷之
連翹飲子治乳癰
　　青皮　　　𤓰蔞仁　　桃仁　　　橘葉
　　川芎　　　連翹　　　甘草節　　皂角針(各等/分)
　右㕮咀每服七八錢水煎食後細細呷之
　　已破者加參茋當歸
　　未破者加柴胡
消毒飲治便毒初發三四日可消
　　皂角針　　金銀花　　防風　　　當歸
　　大黄　　　甘草節　　𤓰蔞仁(各等分/)
　右㕮咀水酒各半煎食前温服仍頻提掣頂中髪立
　效
下疳瘡洗藥
　　黄連　　　黄栢　　　當歸　　　白芷
　　獨活　　　防風　　　朴硝　　　荆芥
　右等分水煎入錢五十文烏梅五箇鹽一匙同煎温
　洗日五七次用下藥敷
　　木香　　　㯽榔　　　黄連　　　銅青
　　輕粉　　　枯􁦝　　　螵蛸　　　麝(各等分/)
　右為極細末洗後至夜敷上
法製靈雞弹治瘰􁪱馬刀腋下生者
　　斑猫(七箇去頭翅足/)
　右將雞子一箇頂上敲開些小入藥在内紙封固了
　於飯上蒸熟取出去殻切開去藥五更空心和米飯
　嚼服候小便通如米泔水状如脂即驗也如大小便
　不通却服琥珀散三二貼催之然後常服後二藥猶
　佳
妙靈散服前藥後却將此散與連翹丸相間常服瘡愈
　方止
　　木香(三錢/)　沉香(二錢/)　牛膝　　　何首烏
　　當歸　　　螵蛸　　　桒寄生(各一/兩)海藻(二兩/)
　　青葙子　　昆布　　　海𢃄　　　甘草節(各半/兩)
　右末每服三二錢食後温酒調下
内消連翹丸
　　連翹(三兩/)　射干　　　白芨　　　夏枯草
　　土𤓰　　　漏蘆　　　沙參　　　澤蘭
　　胡桃仁(各一兩半/)
　右末入桃仁研匀酒糊丸桐子大每服三五十丸空
　心食前鹽酒下
琥珀散治諸般瘡癤表裏有熱小便赤澁
　　白茯苓　　黄芩　　　茵陳　　　紫草
　　瞿麥　　　茅根　　　石韋　　　烏藥
　　琥珀　　　連翹　　　車前子
　右各等分為極細末每二三錢燈心湯調下無時
聖濟緫録治漆瘡諸方
　　生柳葉(三斤冬用皮/)煎湯適寒温洗之　芒硝(五/兩)
　　湯化浸洗之猪膏一味熬去滓停冷塗貼之
　　生螃蠏一味取黄塗傅日三五次　荷葉燥者(一/斤)
　　煑水洗之以貫衆末摻之乾則油和塗　雞子黄
　　塗瘡上乾則易之不過三次　黄櫨木煎湯頻洗
　　之　一方榖精草煎湯洗甚速
經驗方治腿膝生瘡有膿治金刃傷亦妙五倍子細碾
　摻之
　
　玉機微義卷十五
欽定四庫全書
　玉機微義卷十六　　　明　徐用誠　原輯
　　　　　　　　　　　　　劉　純　續増
　氣證門
　　内經敘諸氣動為病
隂陽應象論云喜怒傷氣寒暑傷形暴怒傷隂暴喜傷
陽厥氣上行滿脉去形喜怒不節寒暑過度生乃不固
故重隂必陽重陽必隂
玉機真藏論云憂喜悲恐怒令不得以其次故令人有
大病矣因而喜大虚則腎氣乗矣憂則心氣乗矣怒則
肝氣乗矣悲則肺氣乗矣恐則脾氣乗矣
舉痛論云百病生於氣也怒則氣上喜則氣緩悲則氣
消恐則氣下寒則氣收炅則氣泄驚則氣亂勞則氣耗
思則氣結九氣不同為病(詳見本文/)
　　脉法
經曰脉滑者多血少氣　澁者少血多氣　大者血氣
俱多　脉來大而堅者血氣俱實　小者血氣俱少
脉來細而緩者血氣俱虚　代者氣衰　細者氣少
浮而絶者氣辟　大而滑中有短氣　尺脉澁而堅為
血實氣虚　尺脉細而微者血氣俱不足(云云見本文/)
劉立之脉理𤣥要曰下手脉沉便知是氣沉極則伏濇
弱難治其或沉滑氣兼痰飲
　　論九氣動為諸證
子和云夫天地之氣常則安變則病而况人禀天地之
氣五運迭侵於外七情交戰於中是以聖人嗇氣如持
至寳庸人投物而反傷大和此軒岐所以論諸痛皆因
於氣百病皆生於氣遂有九氣不同之說氣本一也因
所觸而為九怒喜悲恐寒暑驚思勞也其言曰怒則氣
逆甚則嘔血及飱泄故氣逆上矣王太僕曰怒則陽氣
逆上而肝木乗脾故甚則嘔血及飱泄也喜則氣和志
逹榮衛通利故氣緩矣悲則心系急肺布葉舉而上焦
不通榮衛不散熱氣在中故氣消矣恐則精却却則上
焦閉閉則氣還還則下焦脹故氣不行矣太僕云恐則
傷精却上而不下流下焦隂氣亦廻還而不散故聚而
脹也然上焦固禁下焦氣還故氣下行也寒則腠理閉
氣不行故氣收矣太僕云身凉則衛氣沉故皮膚文理
及滲泄之處皆閉宻而氣不流行衛氣收歛于中而不
散也炅則腠理開榮衛通汗大出故氣泄矣太僕云人
在陽則舒在隂則慘故熱則膚腠開發榮衛大通津液
而汗大出也驚則心無所依神無所歸慮無所定故氣
亂矣勞則喘息汗出内外皆越故氣耗矣太僕云疲勞
役則氣奔速故喘息氣奔速則陽外發故汗出内外皆
踰越於常紀故氣耗損也思則心有所存神有所歸正
氣留而不行故氣結矣太僕云繫心不散故氣亦停留
此素問之論九氣其變甚詳其理甚明然論九氣所感
之疾則畧惟論嘔血及飱泄餘皆不言惟靈樞論思慮
悲哀喜樂愁憂盛怒恐懼而言其病曰思慮而傷神神
傷則恐懼自失破㬷脫肉毛瘁色夭死于冬脾憂愁而
不解則傷意意傷則恍亂四肢不舉毛瘁色夭死于春
肝悲哀動中則傷魂魂傷則狂忘不精不正當人隂而
攣筋兩脇不舉毛瘁色夭死于秋肺喜樂無極則傷魄
魄傷則狂狂者意不存人毛革焦毛瘁色夭死于夏腎
盛怒而不止則傷志志傷則喜忘其前腰脊不可俯仰
屈伸毛瘁色夭死于季夏恐懼不解則傷精精傷則骨
痿厥精時自下是故五臟主藏精者也不可傷傷則失
守而隂虚虚則無氣無氣則死矣靈樞論神意魂魄志
精所主之病然無寒暑驚勞四證余以是推而廣之怒
氣所至為嘔血為飱泄為煎厥為薄厥為陽厥為胸滿
脇痛食則氣逆而不下為喘渇煩心為焇癉為肥氣為
日暴盲耳暴閉筋縱發於外為疽癰喜氣所至為笑不
休為毛革焦為肉病為陽氣不收甚則為狂悲氣所至
為隂縮為筋攣為肌脾為脉痿男為數溲血女為血崩
為酸鼻辛頞為目昏為少氣不能報息為泣則臂麻恐
氣所至為破㬷脫肉為骨痠痿厥為暴下渌水為面熱
膚急為隂痿為懼而脫頥驚氣所至為潮涎為目睘為
口呿為癡癎為不省人為僵仆乆則為􁟍痺勞氣所至
為咽噎病為喘促為嗽血為腰痛骨痿為肺鳴為髙骨
壊為隂痿為唾血為㝠視為耳閉男為少精女為不月
衰甚則潰潰乎若壊都汩汩乎不可止思氣所至為不
眠為嗜卧為昏瞀為中痞三焦閉塞為咽嗌不利為膽
癉嘔苦為筋痿為白淫為得後與氣快然如衰為不嗜
食寒氣所至為上下所出水液(云云見寒門/)炅氣所至
為喘嘔吐酸暴注下迫(云云見火門/)凡此九者内經有
治法但以五行相勝之理治之夫怒傷肝肝屬木怒則
氣并於肝而脾土受邪木太過則肝亦自病喜傷心心
屬火喜則氣并於心而肺金受邪火太過則心亦自病
悲傷肺肺屬金悲則氣并於肺而肝木受邪金太過則
肺亦自病恐傷腎腎屬水恐則氣并於腎而心火受邪
水太過則腎亦自病思傷脾脾屬土思則氣并於脾而
腎水受邪土太過則脾亦自病寒傷形形屬隂寒勝熱
則陽受病寒太過則隂亦自病炅傷氣氣屬陽熱勝寒
則隂受病熱太過則陽亦自病凡此七者更相為治故
悲可以治怒以愴惻苦楚之言感之喜可以治悲以謔
浪䙝狎之言娱之恐可以治喜以迫遽死亡之言怖之
怒可以治思以汚辱欺㒺之言觸之思可以治恐以慮
彼忘此之言奪之凡此五者必詭詐譎恠無所不至然
後可以動人耳目易人視聽若胸中無材器之人亦不
能以此五法也炅可以治寒寒可以治炅逸可以治勞
習可以治驚經曰驚者平之平謂平常也夫驚以其忽
然而遇之也使習見習聞則不驚矣此九者内經自有
是理庸工廢而不行今代劉河間治五志獨得言外之
意(云云見後/)昔余治一書生勞苦太過大便結燥欬逆
上氣時喝喝然有音唾嘔鮮血以苦劑解毒湯加木香
漢防己煎服時時啜之復以木香㯽榔丸泄其逆氣不
月餘而痊余又嘗以巫躍妓抵以治人之悲結者又嘗
以鍼下之時使雜舞忽鼔笛應之以治人之憂而心痛
者余嘗擊拍門忩使其聲不絶以治因驚而畏響魂氣
飛揚者嘗治一婦人乆思而不眠余日醉而不問婦果
呵怒是夜困睡又嘗以酸棗仁丸治人多憂者然惟勞
而氣耗恐而氣奪者為難治喜者少病百脉舒和故也
又聞莊先生者治喜樂之極而病者莊切其脉為之失
聲佯曰吾取藥去數日更不來病者悲泣辭其親友曰
吾不乆矣莊知其將愈慰之詰其故莊引素問曰懼勝
喜可謂得𤣥關者也
　按此論九氣所動病機至為詳悉然七情諸證局方
　多用氣藥論治固然但不分其夾熱兼痰虚實之例
　而於寒熱二證亦似謂備於九氣兼用氣藥而治之
　其弊甚矣且夫七情諸證有乗逆厥中之殊人有苦
　樂安擾之異是以先哲就用五志相勝之理治之藥
　之於傷寒温暑自有其例也後世俗不能本此恃之
　於藥而相勝之理不行况其藥不熱即峻虚虚實實
　不無差悮故河間戴人者出論已上病機究所至之
　因以平火為主兼五志相勝之理或音樂抵戯甚至
　詭詐譎怪諸法為治應變亦已至矣我東垣丹溪先
　生更論諸氣為病有鬱痞逆滯不同隨證用藥有寒
　熱温凉之異如勞氣者宜補中益氣滋隂助陽或兼
　所挾之邪論治深備先哲㫖趣惜乎其道皆不能大
　行于世者由局方障之也
　　氣中似風證論
　　詳見中風門
　　理氣宜𨗳痰論
　　詳見痰飲門
　　氣屬陽動作火論
原病式曰氣為陽而主輕微諸所動亂勞傷乃為陽火
之化神狂氣亂而為病熱者多矣子和云河間治五志
獨得言外之意凡見喜怒悲恐思之證皆以平心火為
主至于勞者傷於動動便屬陽驚者駭于心心便屬火
二者亦以平心火為主今之醫者不逹此㫖遂有寒凉
之謗
　謹按或云捍衛冲和不息之謂氣擾亂妄動變常之
　謂火當其和平之時外護其表復行於裏周流一身
　循環無端出入升降繼而有常源出中焦緫統於肺
　氣曷嘗病於人也及其七情之交攻五志之間發乖
　戾失常清者遽變之為濁行者抑遏而反止表失衛
　護而不和内失徤悍而少降營運漸逺肺失主持妄
　動不已五志厥陽之火起於馬上燔於肺氣乃病焉
　何者氣本屬陽反勝則為火矣河間有曰五志過極
　皆為火也何後世不本此議而一槩類聚香辛燥熱
　之劑氣作寒治所據何理且言指迷七氣湯製作者
　其皆用青皮陳皮三稜蓬术益智官桂甘草遂為平
　和可以常用通治七情所傷混同一意未喻某藥以
　治某氣已下諸方尤有甚焉者兹不復敘况所起之
　情各各不同且夫經言九氣之變未嘗略而不詳如
　怒則氣上等證其言治法髙者抑之下者舉之寒者
　熱之熱者寒之驚者平之勞者温之結者散之喜者
　以恐勝之悲者以喜勝之九氣之治各有分别何嘗
　混作寒論而類以香熱之藥通言而治諸氣豈理之
　謂歟若香辛燥熱之劑但可刼滯氣衝快於一時以
　其氣乆抑滯借此暫行開發之意藥中不佐制伏所
　起之氣服甚則増熾鬱火蒸熏氣液而自成積積滋
　長而成痰一飲下膈氣乃氤氲清虚之象若霧露之
　著物雖滯易散内挾痰積開而復結服之日乆安有
　氣實而不動氣動而不散者乎此皆人所受悮之由
　習俗已乆相沿而化卒莫能救升發大過香辛散氣
　燥熱傷氣真氣耗散濁氣上騰猶曰腎虚不能攝氣
　歸原遂與蘇子降氣湯四磨湯下黒錫丹養氣丹鎮
　墜上升之氣且硫黄黒錫佐以香熱又無補養之性
　藉此果能生氣而補腎乎請熟詳之夫濕痰甚者亦
　或當之初服未顯増變由喜墜而愈進形質弱者何
　以收救不悟肺受火炎子氣亦弱降令不行火無以
　制相扇而動本勢空虚命絶如縷積而至深丹毒濟
　大一旦火氣狂散喘息奔急而死吁以有形丹石丸
　藥重墜無形之氣將何抵受隨而降之乎譬以石投
　水水故未嘗沉也豈不死歟丹溪有曰上升之氣自
　肝而出中挾相火其熱為甚自覺其冷非真冷也火
　極似水積熱之甚陽亢隂微故有此證認假作真似
　是之禍可勝言哉内經雖云百病皆生於氣以正氣
　受邪之不一也今七情傷氣鬱結不舒痞悶壅塞發
　為諸病當詳所起之因滯於何經上下部分臟氣之
　不同隨經用藥有寒熱温凉之同異若枳殻利肺氣
　多服損胸中至髙之氣青皮瀉肝氣多服損真氣與
　夫木香之行中下焦氣香附之快滯氣陳皮之泄逆
　氣紫蘇之散表氣厚朴之瀉衛氣㯽榔之瀉至髙之
　氣藿香之馨香上行胃氣沉香之升降真氣腦麝之
　散真氣若此之類氣實所宜其中有行散者有損泄
　者其過劑乎用之能却氣之標而不能制氣之本豈
　可又佐以燥熱之藥以火濟火混同謂治諸氣使之
　常服多服可乎氣之與火一理而已動静之變反化
　為二氣作火論治與病情相得丹溪發揮論之冷生
　氣者出於髙陽生之謬言也身非自受寒氣口食寒
　物而是論寒者吾恐十之無一二也
　　論局方用熱藥治諸氣之誤
丹溪曰治氣一門有曰治一切氣冷氣滯氣逆氣上氣
用安息香丸丁沉丸大沉香丸蘇子丸匀氣散如神丸
集香丸白沉香散煨薑丸鹽煎散七氣散温白丸生氣
湯悉用熱藥夫天地周流於人之一身以為生者氣也
陽往則隂來隂往則陽來一升一降無有窮也苟内不
傷於七情外不感於六淫其為氣也何病之有今曰滯
氣逆氣上氣皆是肺受火邪氣得炎上之化有升無降
熏蒸清道甚而至於上焦不納中焦不化下焦不滲遂
展轉傳變為嘔為吐為膈為噎為痰為飲為翻冐為吞
酸夫治寒以熱治熱以寒此正治之法也治熱用熱治
寒用寒此反佐之法也詳味前方既非正治又非反佐
此愚之所以不能無疑也觀其微意可表者汗之可下
者利之滯者𨗳之鬱者揚之熱者清之寒者温之偏寒
偏熱者反佐而行之挾濕者淡以滲之挾虚者補而養
之何嘗例用辛香燥熱之劑以火濟火實實虚虚咎將
誰執
　　論氣無補法之誤
丹溪曰氣無補法俗論也痞悶壅塞似難於補不思正
氣虚者由七情内傷六淫外侵飲食不節房勞致虚脾
土之隂受傷轉運之官失職胃雖受榖不能運化故陽
升隂降而成天地不交之否清濁相混邪何由行此等
理宜補養却厚味斷妄想逺音樂無有不安
　謹按氣者本腑臟天真之原也虚由七情及勞傷等
　因所致則正氣原氣不足也故宜補之則氣實氣化
　病邪漸除經曰虚則補之是也此補者補其不足也
　非為病邪䧟下腑臟精氣已憊天真元氣已絶而施
　補乎此等非虚也非不足也無補之法必矣大抵世
　俗拘此止謂治病攻邪不審補虚養正之理實實虚
　虚悮人生命蓋不思之甚矣
　氣證治法
　　升散之劑
局方七氣湯治七情之氣鬱結于中心腹絞痛
　　人參　　　甘草(炙/)　　肉桂(各一錢/半)半夏(一錢/)
　右㕮咀水煎服
　按此出太陽例寒則氣收宜辛散之甘緩之治氣虚
　寒鬱藥也
鹽煎散治一切冷氣攻冲胸脇刺痛不已及脾胃虚冷
　嘔吐泄瀉
　　砂仁　　　甘草(炙/)　　茯苓　　　草果
　　肉豆蔲　　川芎　　　茴香(炒/)　　澄茄
　　麥蘖　　　㯽榔　　　良薑　　　枳殻
　　厚朴(炒/)　　陳皮　　　羌活　　　蒼术(各等/分)
　右㕮咀每服四五錢入鹽些小煎
　按此足太陽陽明太隂經藥也
木香流氣飲治諸氣痞塞不通胸膈膨脹面目虚浮四
　肢腫滿
　　半夏　　　厚朴　　　青皮　　　紫蘇
　　香附子　　甘草(各一錢/)陳皮(二錢/)　桂
　　莪术　　　丁皮　　　大腹皮　　㯽榔
　　麥門冬　　木香　　　草果(各六分/)木通(八分/)
　　藿香　　　白芷(各四分/)茯苓　　　白术
　　木𤓰　　　人參　　　石菖蒲
　右㕮咀每服四五錢入薑棗煎
　按此太陽例藥與已上方世俗多用之故收入然類
　以香燥非寒者氣實者不可用
秘傳降氣湯治上盛下虚氣不升降頭目昏眩痰實嘔
　逆胸膈不快
　　骨碎補　　訶子　　　草果　　　五加皮
　　半夏　　　桔梗(各半錢/)桒白皮(二錢/)地骨皮
　　枳殻　　　陳皮　　　柴胡　　　甘草(各一/錢)
　右製服見局方
　按此出少陽例然怒則氣上驚則氣亂意例宜求諸
　此
易簡參蘇飲
　　方見熱門
　謹按天地六氣併人之氣分為病治例亦詳見各門
　故當分治也
東垣升陽順氣湯治七情所傷及勞役飲食不節滿悶
　短氣
　　升麻　　　柴胡　　　陳皮(各一錢/)半夏
　　人參(各/)　(錢/)黄茋(四錢/)　甘草　　　黄栢(各半/錢)
　　當歸(一錢/)　草豆蔲(二錢/)神麯(炒一錢半/)
　右㕮咀每服半兩入薑煎
　按此補劑也然恐則氣下宜求諸此
　　攻下之劑
戴人木香㯽榔丸散滯氣胸腹脹滿實痞氣結痛
　　木香　　　㯽榔　　　青皮　　　陳皮
　　廣术　　　枳殻　　　黄連　　　黄栢
　　大黄(各半兩/)牽牛　　　香附(各二兩/)
　右為末水丸梧子大每服五六十丸煎水下量虚實
　與之
　按此陽明例藥下熱之劑也
局方神保丸治諸積氣為痛
　　乾蝎(七箇/)　木香　　　胡椒(各二錢/半)巴豆(十箇/去心)
　　(皮别研取霜/)
　右為末和匀湯化蒸餅丸如麻子大朱砂為衣每五
　十丸隨病氣例湯下
　按此太陽例藥下寒之劑也
𨗳氣丸宣壅𨗳氣除脹滿利大膓
　　大黄(四兩煆/)胡椒(四十九/粒)青皮　　　陳皮
　　蝎稍(炒/)　　茴香(炒/)　　乾薑(炮/)　　甘草(炙各/一兩)
　　阿魏(半錢用麫和炒/)　　黒牽牛(取頭末二兩/)
　右為末水丸
御院方木香順氣丸治諸氣不和
　　方見積聚門
　按已上二方手足太隂足厥隂陽明經藥𨗳滯之劑
　也
　　調理之劑
局方沉香降氣湯治隂陽壅滯氣不升降胸膈痞悶噫
　醋吞酸
　　沉香(四錢/)　砂仁(半兩/)　甘草(炙一兩/二錢)香附子(四/兩)
　右為末每二錢入鹽少許湯調下
分心氣飲治一切氣留滯於胸膈之間不能流暢以致
　痞悶噎塞
　　木香　　　丁皮(各二錢/)人參　　　麥門冬
　　大腹皮　　大腹子　　桒白皮　　草果
　　桔梗　　　厚朴　　　白术(各半兩/)香附子
　　藿香　　　陳皮　　　紫蘇(各一兩/半)甘草(炙一/兩)
　右㕮咀每三錢入薑棗煎
　按此二方手足太隂陽明足少隂經藥也
大七氣湯治喜怒不節憂思兼併多生悲恐致臟氣不
　平心腹脹滿
　　半夏　　　白茯苓(四錢/)厚朴(炒三錢/)紫蘇(三錢/)
　右剉入薑煎服
　按此足陽明手足太隂經藥也
紫沉通氣湯治三焦氣澁不能宣通腹脇脹大便澁
　　紫蘇　　　枳殻(炒/)　　陳皮　　茯苓
　　甘草　　　㯽榔(各一兩/)沉香　　木香
　　麥門冬　　五味子　　桒白皮　黄茋
　　乾生薑　　薄荷　　　枳實　　荆芥穂(各半/兩)
　右㕮咀每半兩水煎服
　按此手太隂之劑也世俗調理之劑而多雜峻削之
　藥故並畧去然此方有發散意而不大燥烈姑存之
　用者自宜損益按經云氣血弱者不可服枳實以其
　損氣也氣血盛者不可服丁香以其益氣也於調理
　不可不分
東垣木香順氣湯治濁氣在上則生䐜脹
　　方見脹滿門
　按此亦七情所致濁隂之氣不降而為䐜脹也故出
　陽明承氣例然七氣之方先哲亦未見分其異者蓋
　氣之厥逆收緩乆而鬱變病機不同而亦不可不本
　其所因而治之也
　　補養之劑
東垣補中益氣湯治喜怒憂恐損傷元氣勞倦體怠
　　方見熱門
調中益氣湯
　　方見内傷門
　按此二方治勞則氣耗宜益之也出少陽例
清暑益氣湯治暑傷元氣食少體倦
　　方見暑門
　按此所謂炅則氣泄宜益之也
局方養氣丹
養正丹
　　方見和劑
　按已上方治元陽虧損氣短身羸氣不升降食少脉
　弱隂陽之氣下䧟者甚㨗然不可盡劑也論見補虚
　門
　　消𨗳之劑
局方異香散治胃氣不和腹脇膨脹飲食難化一切冷
　氣結聚
　　石蓮肉(一兩/)莪术　　　三稜　　　益智仁
　　甘草(炙各六/兩)青皮　　　陳皮　　　厚朴(炙各/二兩)
　右為末每服三二錢薑棗煎服
　按本方云治腎氣不和腎字為胃字之悮爾出陽明
　例藥
御院方助氣丸
　　方見積聚門
分氣丸治胸膈氣痞痰實不化並宜服之
　　砂仁　　　青皮　　　陳皮　　　白豆蔲
　　三稜(炮/)　　莪术(煨/)　　澄茄　　　蘿蔔子(炒/)
　　枳實　　　木香(各一兩/)黒牽牛(炒二兩取頭末/)
　右為末湖丸如梧子大每五十丸薑湯下
　按已上諸方治氣積痞之劑非調理比也宜分虚實
　寒熱用之又皆氣中之血藥也
　　治痰之劑
二陳湯
桔梗半夏湯
四七湯
　　並見痰飲門
蘇子降氣湯
　　方見欬門
　按此諸方散鬱和中之藥也
　　理血之劑
本事方槐角散
濟生歸脾湯
㧞萃門冬飲子
　　並見血證門
　按氣病血從已見前論故録已上方以備其例用者
　自宜推格之
　　宣劑
稀涎散
元戎勝金丸
　　並見痰飲門
　謹按諸氣鬱或七情所滯最宜宣𨗳正木鬱逹之之
　意也大抵是證中夾火熱者多已上諸方恐未合宜
　用者自臨時通變可也
　　通關竅之劑
局方蘇合香丸治氣中或卒暴氣逆心痛鬼魅惡氣
　　沉香　　　麝香　　　訶子　　　丁香
　　青木香　　安息香　　香附　　　蓽撥
　　白术　　　白檀(各二兩/)薫陸香　　蘇合油
　　龍腦(各一兩/)朱砂　　　烏犀角(各製/)
　右為末入研極匀用安息膏并煉蜜丸如梧子大温
　水化四丸
　按此足手太陽足陽明手足太隂足三隂藥也
　　雜方
嚴氏四磨湯治七情傷感上氣喘息妨悶不食
　　人參　　　㯽榔　　　沉香　　　天台烏藥
　右四味各濃磨水和作七分煎三五沸温服
紺珠正氣天香湯治一切上氣湊心心胸築痛
　　方見婦人門
　玉機微義卷十六
欽定四庫全書
　玉機微義卷十七　　　明　徐用誠　原輯
　　　　　　　　　　　　　劉　純　續増
　血證門
　　諸經敘血證所因
内經厥論云陽明厥逆喘欬身熱善驚衂吐血　温淫
汗出􁋄衂　生氣通天論云陽氣者大怒則形氣絶而
血菀於上
氣厥論云脾移熱於肝則為驚衂胞移熱於膀胱則癃
溺血　舉痛論云怒則氣逆甚則嘔血故氣上矣　陰
陽别論云結陰者便血(云云見下/)　鍼經云厥氣生足悗
悗生脛寒後則血(云云見積聚門/)脈經云下血先見血
後見便此近血也先見便後見血此逺血也
　　脈法
内經云脈來懸鈎為衂血常脈脈至而搏血衂身熱者
死　腸癖下膿血脈弦絶則死滑大則生　血温身熱
者死　脈經曰脈得諸澁濡弱為亡血　脈來輕輕在
肌肉尺中自浮目睛暈黄衂必未止　太陽脈大而浮
必衂吐血　病人面無血色無寒熱脈沈沈弦衂也
脈浮弱手按之絶者下血　脈芤為失血　濇為少血
　尺脈滑而疾為血虚　脈弦而𦂳脇痛臟傷有瘀血
　吐血唾血脈滑小弱者生實大者死　唾血脈𦂳强
者死滑者生　腎脈小搏沈為腸癖下血心肝癖亦下
血
　　論血證分三因
陳無擇云衂者因傷風寒暑濕流傳經絡湧泄于清氣
道中而致者皆外所因積怒傷肝積憂傷肺煩思傷脾
失志陽腎暴喜傷心皆能動血隨氣上溢清氣道中而
致者屬内因飲酒過多啖炙煿辛熱或墜墮車馬傷損
致者為不内外因吐血者或因四氣傷于外七情動于
内及飲食房勞墜閃傷損致榮血留聚膈間滿則吐溢
世謂妄行或吐瘀血此名内傷　便血或清或濁或鮮
或黒或在便前便後或與泄物並下此由内外有所感
傷疑停在胃隨氣下通亦妄行之類　尿血因心腎氣
結所致或憂勞房室過度此得之虚寒不可專以血得
熱而淖　二者皆致尿血與淋不同
　謹按衂血下血傷寒邪氣壅迫於經而致者故有之
　雜證見者多火熱所致或吐溢於空竅皆五志所動
　或陰分鬱熱或内外有所傷而成有寒邪者少如尿
　血因房勞者實由精氣滑脫陰虚火動榮血妄行爾
　已上論為虚寒恐未必然也若便血清者屬榮虚有
　熱濁屬熱與濕色鮮者屬火黒者火極與泄物並下
　屬有積或絡脈傷也並宜分治
　　論下血為内傷絡脈所致
　　詳見積聚門
　　論嘔唾血溢為氣逆所致
東垣曰經云怒氣逆甚則嘔血暴癉内逆肝肺相搏血溢鼻
口取天府穴又足少隂腎之脈從腎上貫肝入肺中循喉嚨
其病則飢不欲食面黒如地色咳唾則有血夫氣者陽
也血者隂也氣主呴之血主濡之今血妄行上出於鼻口
者皆氣逆也故經言陽明厥逆怒則氣逆暴癉内逆者是也
　謹按悲氣勞氣等皆能致血證詳見氣門但怒氣致
　血證者則暴甚故經曰抑怒以全隂者是矣否則五
　志之火動甚火載血上錯經妄行也
　　論衂吐血泄為火熱所致
原病式曰衂者陽熱怫鬱干於足陽明而上熱則血妄
行鼻衂也　血溢者上出也心養扵血故熱甚則血有
餘而妄行或謂嘔吐紫凝血為寒者誤也此非冷凝由
熱甚銷爍以為稠濁而熱甚則水化制之故赤兼黒而
為紫也　血泄熱客下焦而大小便血也　衂衊血汙
血出也汙者濁也心火熱極則血有餘熱氣上甚則為血
溢熱勢亢極則燥而汙濁害承乃制則色兼黒而為紫也
　　論衂血下血為傷寒所致
成無已曰傷寒衂者為邪氣不得發散壅盛於經逼迫
於血則因致衂也桂枝湯麻黄湯治衂者非治衂也即
是發散經中邪氣爾至畜血者血在下焦結聚而不行
畜積而不散者是也血菀於上而吐血者謂之薄厥留
於下而瘀者謂之畜血此由太陽隨經瘀熱在裏血為
熱所搏結而不行畜於下焦之所致經曰太陽病七八
日表證仍在脈微而沈反不結胸其人如狂者以熱在
下焦少腹當鞕滿小便自利者下血乃愈
傷寒例少陰證下利便膿血者桃花湯以固脫散寒補
正
許氏治少隂誤汗衂血及臍中出血用薑附湯治少陰
之本
陰證略例治三焦出血色紫不鮮此重沓寒濕化毒凝
泣浸漬而成治要用黒錫丹(見直指方/)
　按所論已上證皆寒邪之變病也至又有甚者如論
　云服桂枝湯吐血其後必吐膿血又厥陰證傷寒六
　七日大下後寸脈沈而遲手足厥冷下部脈不至咽
　喉不利唾膿血泄利不止者為難治宜麻黄升麻湯
　火邪亦咽燥唾血陽毒亦吐血皆變證之極者也非
　衂證之比大抵傷寒畜血下血為傳變故下血衂血
　身凉乃愈其不傳變入裏邪氣不得發散逼迫於血
　因致妄行於下者為逆下血必多不能止為難治也
　　論結陰便血
衞生寶鑑云真定史十年四十二形體本瘦秋時因勉
强飲酸酒數杯少時腹痛次傳下利無度待十餘日便
後見血或紅或紫腹鳴時痛諸醫以為血熱用芍藥柏
皮丸治之未效仍不欲食食則嘔酸形體愈瘦面色青
黄不澤心下痞惡冷物口乾時有煩燥不得安臥診時
脈弦細而微遲手足稍冷經曰結陰者便血一升再結
二升三結三升又邪在五臟則陰脈不和陰脈不和則
血留之結陰之病陰氣内結不得外行無所禀滲入腸
間故便血也外灸中脘三里氣海等穴内服平胃地榆
湯而愈
　按此治例實内傷法也宜與積聚門敘積之始兼看
　　血屬陰難成易虧論
丹溪曰經云人年至四十陰氣自半而起居衰矣又曰
男子六十四而精絶女子四十九而經斷夫以陰氣之
成止供給二十年之運用已先虧矣人之情欲無涯此
難成易虧之陰氣若之何而可以縱欲也
　謹按或曰經云榮者水穀之精也和調五臟洒陳於
　六腑乃能入於脈也源源而來生化於脾總統於心
　藏受於肝宣布於肺施泄於腎灌溉一身目得之而
　能視耳得之而能聴手得之而能攝掌得之而能握
　足得之而能步臟得之而能液腑得之而能氣是以
　出入升降濡潤宣通者由此使然也注之於脈少則
　濇充則實常以飲食日滋故能陽生陰長取汁變化
　而赤為血也生化旺則諸經恃此而長養衰耗竭則
　百脈由此而空虚可不謹養哉故曰血者神氣也持
　之則存失之則亡是知血盛則形盛血弱則形衰神静
　則陰生形役則陽亢陽盛則陰必衰又何言陽旺而
　生陰血也蓋謂血氣之常陰從乎陽隨氣運行於内
　苟無陰以羈束則氣何以樹立故其致病也易調治
　也難以其比陽常虧而又損之則陽易亢陰易乏之
　論可以見矣諸經有云陽道實陰道虚陰道常乏陽
　常有餘陰常不足以人之生也年至十四經行至四
　十九而經斷可見陰血之難成易虧如此陰氣一傷
　所變之證妄行於上則吐衂衰涸於外則虚勞忘反
　於下則便紅稍熱膀胱則癃閉溺血滲透腸間則為
　腸風陰虚陽搏則為崩中濕蒸熱瘀則為滯下熱極
　腐化則為膿血火極似水血色紫黒熱勝於陰發為
　瘡瘍濕滯於血則為痛痒癮疹皮膚則為冷痺畜之
　在上則人喜忘畜之在下則人喜狂墮恐跌仆則瘀
　惡内凝若分部位身半以上同天之陽身半以下同
　地之陰此特舉其所顯之證者治血必血屬之藥欲
　求血藥其四物之謂乎河間謂隨證輔佐謂之六合
　湯者詳言之矣余故陳其氣味專司之要不可不察
　夫川芎血中氣藥也通肝經性味辛散能行血滯於
　氣也地黄血中血藥也通腎經性味甘寒能生真陰
　之虚也當歸分二治血中主藥也通肝經性味辛温
　全用能活血各歸其經也芍藥陰分藥也通脾經性
　味酸寒能和血治虚腹痛也若求陰藥之屬必於此
　而取則焉脾胃論有云若善治者隨經損益摘其一
　二味之所宜為主治可也此特論血病而求血藥之
　屬者也若氣虚血弱又當從長沙血虚以人參補之
　陽旺則生陰血也若四物者獨能生血分受傷為氣
　不虚也輔佐之屬若桃仁紅花蘇木血竭牡丹皮者
　血滯所宜蒲黄阿膠地榆百草霜棕櫚灰者血崩所
　宜乳香沒藥五靈脂凌霄花者血痛所宜蓯蓉瑣腸
　牛膝枸杞子益母草夏枯草敗龜板者血虚所宜乳
　酪血液之物血燥所宜乾姜桂者血寒所宜生地黄
　苦參血熱所宜特取其正治大畧耳以能觸類而長
　可謂應無窮之變矣
　　論治血證大法
東垣曰傷寒家衂血者仲景言不可發汗蓋為脈微也
若浮𦂳者麻黄湯浮緩者桂枝湯脈已微者二藥俱不
可用宜黄芩芍藥湯主之雜病見血多責其熱如衂血
出於肺以犀角升麻栀子黄芩芍藥生地黄紫參丹參
阿膠之類主之咯唾血者出於腎以天門冬麥門冬貝
母知母桔梗百部黄柏逺志熟地黄之類主之痰涎血
者出於脾葛根黄茋黄連芍藥當歸甘草沈香之類主
之嘔吐血出於胃也實者犀角地黄湯主之虚者小建
中湯加黄連主之血證上行或唾或嘔或吐皆逆也若
變而下行為惡痢者順也血上行為逆其治難下行為
順其治易故仲景云畜血證下血者當自愈也與此意
同若無病之人忽然下痢其病進也今病血證上行而
復下行惡痢者其邪欲去是知吉也經曰諸見血身熱
脈大者難治是火邪勝也身凉脈静者易治是正氣復
也故脈訣云鼻衂吐血沈細宜忽然浮大即傾危此之
謂也
　血證治法
　　婦室經血諸證詳見婦人門
　　治風之劑
敗毒散治風熱流入大腸經下血不止若因酒毒加黄
連
　　方見欬門
　按此出少陽例表裏藥也
本事方槐花散治腸風臟毒下血
　　槐花(炒/)　　柏葉(杵/)　　荆芥穗　　枳殻(等分/)
　右為末每服二錢空心米飲送下
拔萃方結陰丹治腸風下血臟毒下血
　　枳殻(炒/)　　葳靈仙　　黄茋　　　陳皮
　　椿根　　　何首烏　　荆芥穗(等分/)
　右為末酒糊丸桐子大每五七十丸米飲下入醋少
　許
　按此二方手太陰陽明藥也
濟生加減四物湯治腸風下血不止
　　側柏葉　　生地黄　　當歸　　　川芎(各一/兩)
　　枳殻　　　荆芥穗　　槐花(炒/)　　甘草(各半/兩炙)
　右咀每四錢入烏梅薑同煎
　按此手足厥陰太陰藥也大抵此藥主補血凉血而
　以風為虚象者蓋非風客於腸間也
東垣黄茋芍藥湯治衂多歳面黄眼澁多眵手麻
　　黄茋(三兩/)　甘草(炙二兩/)升麻　　　葛根
　　芍藥(各一兩/)羌活(半兩/)
　右㕮咀每三錢水煎温服
　按此手足太陰陽明藥也然血虚久則陽分亦虚矣
　故血不足則麻木陰虚火動變證百出亦實非風也
　此出升陽滋陰例
　　治寒之劑
東垣麻黄桂枝湯治感寒發衂脈微弱者
　　麻黄　　　黄茋　　　白芍　　　甘草(各一/錢)
　　桂枝　　　當歸(各半錢/)人參(一分/)　麥門冬(三/分)
　　五味子(五箇/)
　右㕮咀作一服水煎
　按此太陽例藥也傷寒論有例兹不詳錄
濟生斷紅丸治臟腑虚寒下血不止面色痿黄羸瘦
　　側柏葉(炒/)　川續斷(酒浸/)鹿茸(醋煮/)　附子(炮/)
　　黄茋　　　阿膠(炒/)　　當歸(各一兩/)白礬(枯一/兩)
　右為末醋煮米糊丸如梧子大每七十丸空心米飲
　送下
　按此厥陰例藥也
寶鑑平胃地榆湯治結陰便血
　　白术　　　陳皮　　　茯苓　　厚朴
　　葛根(各半錢/)地榆(七分/)　乾薑(五分/)　炙甘草
　　當歸　　　炒麯　　　白芍　　　人參
　　益智仁(各三/分)蒼术　　　升麻　　　附子(炮各/一錢)
　右㕮咀作一服水煎加薑棗
　按此少陰例藥也
　　治暑之劑
局方黄連香薷飲治伏暑純下鮮血
　　方見暑門
　按此手少陰足太陰藥心主血脾裹血也
枇杷葉散治水毒攻心嘔吐鮮血
　　香薷(二錢/)　厚朴(一錢半/)甘草(炙/)　　麥門冬
　　乾木𤓰　　白茅根(各一/錢)枇杷葉　　陳皮
　　丁香(各半錢/)
　右細末每二錢入薑煎
　按此手足太陰經藥中熱者慎之
　　治濕之劑
胃風湯治風濕乗虚入於腸胃下瘀血者
　　方見滯下門
拔萃升陽和血湯治腸癖下血作派其血唧出有力而
　逺射四散如篩春二月中下二行腹中大作痛乃陽
　明氣衝熱毒所作也當去濕毒和血而愈
　　生地黄　　牡丹皮　　生甘草(各半/錢)炙甘草
　　黄茋(各一錢/)當歸身　　熟地黄　　蒼术
　　秦艽　　　肉桂(各三分/)陳皮(二分/)　升麻(七分/)
　　芍藥(一錢半/)
　右㕮咀作一服水煎
當歸和血散治腸癖濕毒下血
　　槐花　　　青皮(各六分/)當歸身　　升麻(各二/錢)
　　川芎(四分/)　荆芥穗　　熟地黄　　白术(各六/分)
　右為末每服三二錢米飲調下
　按此諸方疎風勝濕藥也然濕熱者多宜從滯下法
　擇用
　　治熱之劑
局方龍腦雞蘇丸治膈熱欬嗽或吐血衂血
　　方見熱門
甘露飲治男女血妄流溢或吐或咯衂血齒齦臭出血
　並治之
　　方見熱門
簡易選竒黄茋散治欬血成勞
　　黄茋　　　麥門冬　　熟地黄　　桔梗
　　白芍(各半兩/)甘草(四錢/)
　右㕮咀每服半兩水煎
　按此手太陰足少陰藥也
濟生犀角地黄湯治鬱熱不解干經絡隨氣湧泄為衂
　血或清道閉塞流入胃脘吐出清血如鼻衂吐血不
　盡餘血停留致面色痿黄大便黒者並宜服
　　犀角　　　生地黄　　白芍　　　牡丹皮(等/分)
　右㕮咀每四錢水煎
　按此足太陰藥也
良方四生丸凡吐衂血陽乗於陰血熱妄行宜此
　　生荷葉　　生艾葉　　生柏葉　　生地黄(等/分)
　右爛研丸如雞子大每一丸水煎服或用鹽湯化下
河間生地黄散治鬱熱衂血咯血吐血
　　枸杞　　　柴胡　　　黄連　　　地骨皮
　　天門冬　　白芍　　　甘草　　　黄芩
　　黄茋　　　生地黄　　熟地黄(等分/)
　右㕮咀水煎服下血者加地榆
　按此二方手足少陰太陰藥也
局方槐角丸治五種腸風下血痔瘻脫肛下血並宜服
　之
　　槐角(炒一兩/)地榆　　　黄芩　　　當歸
　　防風　　　枳殻(麫炒各半斤/)
　右為末酒糊丸如梧子大每三四十丸空心米飲下
　按此雖有治風例而性味辛苦寒故從熱劑少陽藥
　也
秘方枳殻湯治便血下血
　　枳殻(一兩麫/炒)黄連(一兩以槐花四兩/同炒去花不用)
　右二味水煎取濃食前温服
　按此又氣例藥也
　　治火之劑
黄連解毒湯
大金花丸
　　方並見火門
　　理氣之劑
三因茯苓補心湯治心氣虚耗不能藏血以致面色黄
　瘁五心煩熱欬嗽唾血
　　半夏　　　前胡　　　紫蘇　　　茯苓
　　人參　　　枳殻(炒/)　　桔梗　　　甘草
　　乾葛(各半兩/)當歸(一兩三/錢)川芎(三分/)　陳皮
　　白芍(各二兩/)熟地黄(一兩半/)
　右㕮咀每半兩入薑棗煎
本事槐角散治腸胃不調脹滿下血
　　蒼术　　　厚朴　　　陳皮　　　當歸
　　枳殻(各一兩/)槐角(二兩/)　甘草　　　烏梅(各半/兩)
　右㕮咀每五錢水煎服
　按已上又氣血藥也然三因方雖云補劑而雜以發
　表之藥姑存之收入此理氣例
　　補劑
濟生雞蘇散治勞傷肺經唾内有血咽喉不利
　　雞蘇葉　　黄茋　　　生地黄　　阿膠(炒/)
　　貝母　　　白茅根(各一/兩)桔梗　　　麥門冬
　　蒲黄　　　甘草(各半兩炒/)
　右㕮咀每四五錢入薑煎
歸脾湯治思慮傷脾不能統攝心血以此致妄行或吐
　血下血
　　白术　　　茯神　　　黄茋　　　龍眼肉
　　酸棗仁(各一/兩)人參　　　木香(各半兩/)甘草(炙二/錢半)
　右㕮咀每四五錢入棗薑煎
東垣麥門冬飲子治吐血久不愈者
　　五味子(十箇/)麥門冬(去心/)黄茋(各一錢/)當歸身
　　人參　　　生地黄(各半錢/)
　右㕮咀水煎服
金匱赤豆當歸散治先血後糞此近血也
　　赤豆(浸出芽/)當歸
　右二味為散漿水調服
三因伏龍肝湯治先糞後血此逺血也
　　伏龍肝(半斤/)甘草(炙/)　　白术　　　阿膠
　　黄芩　　　熟地黄(各三兩/)
　右㕮咀每四五錢水煎服
髮灰散治小便尿血或便前便後亦逺近之謂也
　　髮灰
　右一味每二錢以米醋二合湯少許服井花水調亦
　得
玉屑膏治尿血
　　黄茋　　　人參(等分/)
　右為末用蘿蔔大者切一指厚四五片蜜淹少時蘸
　蜜炙乾盡蜜二兩為度勿令焦㸃藥末喫不以時仍
　以鹽湯送下
　按已上諸方平補藥也然病體亦有寒熱氣積等因
　不同用者自宜求責
　　止澁之劑
三因龍骨散治衂過多
　　龍骨不以多少研為末以少許吹入鼻中凡九竅
　　出血皆可用
御藥院方麝香散治衂不止
　　白礬(枯/)　　龍骨(粘舌者各另研半兩/)麝香(半字/)
　右拌勻每先將冷水洗浄鼻内然後用藥吹入孔内
　或以濕紙蘸入尤妙
濟生烏梅丸治便血不止
　　烏梅三兩燒存性為末用好米醋打糊丸如梧子
　　大每七十丸米飲下
經驗方治㵼血
　　百藥煎一兩(半兩燒為灰/)
　右和飯丸如梧子大每三四十丸空心米飲下或作
　末服三二錢
　又方乾柿燒灰飲調下二三錢
　　雜方
試效方治吐血不止以三稜針於氣衝出血立愈
鼻衂不止或素有熱而暴作諸藥無驗者
　　以紙一張作八牒或十牒於極冷水内濕過置項
　　中不止仍以熱熨斗於濕紙上熨之立止
　　灸法
便血不止宜灸等穴
　　勞宫(手厥陰經/)
　　大白(足太陰經/)
　　會陽(足太陽經/)
　　三里(足陽明經/)
　按血證宜灸等穴詳見資生等經兹不備錄然火熱
　脈盛實者非所宜也
　　通利之劑
拔萃犀角地黄湯治熱鬱血結上焦寸脈芤
　　犀角　生地黄(二兩/)黄芩(一兩半/)黄連(一兩/)大黄(半兩/)
　右㕮咀每兩水煎食後服之
桃仁承氣湯治血結胸中心下手不可近為中焦畜血
　無寒熱胸滿嗽水不欲嚥喜妄昏迷其人如狂
　　桃仁(半兩/)　大黄(一兩/)　甘草(二錢半/)桂
　　芒硝(各三錢/)
　右㕮咀每兩入薑煎服
抵當湯治下部畜血即臍下手不可近或其人發狂少
　腹滿硬小便自利大便反黒如狂者在中發狂者在
　下也
　　大黄　　　水蛭(炒各半/兩)䖟蟲(三錢去/翅足)桃仁(三錢/)
　右製每五錢水煎服如作丸煉蜜和
當歸導滯湯治跌搏墮擊損傷血滯於中
　　大黄　　　當歸(等分/)
　右㕮咀每一兩或半兩水煎服
　按已上血滯證諸方也蓋畜血有上中下之分故藥
　亦隨而輕重之也至血熱血積陰虚等證例見各門
　兹不詳錄
　　解鬱之劑
丹溪越鞠丸治血鬱
　　桃仁　　　香附子　　紅花　　　撫芎
　　青黛(等分/)
　右為末糊丸每四五十丸食前服
　
　
　
　玉機微義卷十七
欽定四庫全書
　玉機微義卷十八　　　明　徐用誠　原輯
　　　　　　　　　　　　　劉　純　續増
　内傷門
　　按此一門東垣先生内外傷辨法也議論方製精
　　備故不取他書但其間不係内傷法皆節而不錄
　　内論暑證者附入暑門
　　辨脈法
古人以脈上辨内外傷於人迎氣口人迎脈大於氣口
為外傷氣口脈大於人迎為内傷此辨固是但其說有
所未盡耳外感風寒皆有餘之證是從前客邪來也其
病必見於左手左手主表乃行陽二十五度内傷飲食
及飲食不節勞役所傷皆不足之病也必見於右手右
手主裏乃行陰二十五度故外感寒邪則獨左手人迎
脈浮𦂳按之洪大𦂳者急甚於弦是足太陽寒水之脈
按之洪大而有力中見手少陰心火之脈丁與壬合内
顯洪大乃傷寒脈也若外感風邪則人迎脈緩而大或
大於氣口一倍或兩倍三倍内傷飲食則右寸氣口脈
大於人迎一倍傷之重者過在少陰則兩倍太陰則三
倍此内傷飲食之脈若飲食不節勞役過甚則心脈變
見於氣口是心火刑肺其肝木挾心火之勢亦來薄肺
經云侮所不勝寡於畏者是也故氣口脈急大而數時
一代而澁也澁者肺之本脈大者元氣不相接脾胃不
及之脈洪大而數者心脈刑肺也急者肝木挾心火而
反尅肺金也若不甚勞役惟右關脾脈大而數謂獨大
於五脈數中顯緩時一代也如飲食不節寒暑失所則
先右關胃脈損弱甚則隠而不見惟内顯脾脈之大數
微緩時一代也宿食不消則獨右關脈沈而滑經云脈
滑者有宿食也
　　辨内傷諸證與外感不同
甚哉陰陽之證不可不詳也遍觀内經中所說變化百
病其源皆由喜怒過度飲食失節寒温不適勞役所傷
而然夫元氣榖氣營氣清氣衞氣生發諸陽上升
之氣此六者皆飲食入胃榖氣上行胃氣之異名
其實一也既脾胃有傷則中氣不足中氣不足則
六腑陽氣皆絶於外故經言五臟之氣已絶於外
者是六腑之元氣病也氣傷臟乃病臟病則形乃
應是五臟六腑真氣皆不足也惟隂火獨旺上乗
陽分故榮衞失守諸病生焉其中變化皆由中氣
不足乃生發耳後有脾胃已受勞役之疾飲食又
復失節躭病日乆事息心安飽食太甚病乃大作
槩其外傷風寒六淫客邪皆有餘之病當㵼不當
補飲食失節中氣不足之病當補不當㵼舉世醫
者皆以飲食失節勞役所傷中氣不足當補之證
認作外感風寒有餘客邪之病重㵼其表使榮衞
之氣外絶其死只在旬日之間所謂差之毫釐謬
以千里可不詳辨乎按隂陽應象論云天之邪氣
感則害人五臟是八益之邪乃風邪傷人筋骨風
從上受之風傷筋寒傷骨蓋有形質之物受病也
繫在下焦肝腎是也肝腎者地之氣難經解云肝
腎之氣已絶於内以其肝主筋腎主骨故風邪感
人則筋骨疼痛筋骨之絶則肝腎之本亦絶矣乃
有餘之證也又云水榖之寒熱感則害人六腑是
七損之病乃内傷飲食也黄帝針經解云適飲食
不節勞役所傷濕從下受之謂脾胃之氣不足而
反下行極則衝脈之火逆而上是無形質之元氣
受病也系在上焦心肺是也心肺者天之氣故難
經解云心肺之氣已絶於外以其心主榮肺主衞
榮者血也脈者血之府神之所居也衞者元氣也
神之别行衞護周身在於皮毛之間者肺絶故皮
毛先絶神無所依故内傷飲食則亦惡風寒是榮
衛失守皮膚間無陽以滋養不能任風寒也皮毛
之絶則心肺之本亦絶矣蓋胃氣不升元氣不生
無以滋養心肺乃不足之證也謂受病之人飲食
失節勞役所傷因而飽食内傷者極多外傷者間
而有之世俗不知徃徃將元氣不足之證便作外
傷風寒表實之證而反㵼心肺是重絶其表也安
得不死乎古人所謂實實虚虚醫殺之耳若曰不
然請以衆人之耳目聞見者證之向者壬辰改元
京師戒嚴迨三月受敵者凡半月圍解之後都人
之不受病者萬無一二既而病死者繼踵不絶都
門十有二所每日各門所送多者二千少不下一
千似此者幾三月此百萬人豈俱感風寒外傷者
耶大抵人在圍城中飲食不節乃勞役所傷不待
言而知由其朝飢暮飽起居不時寒温失所動經
兩三月胃氣虧乏乆矣一旦飽食太過感而傷人
而又調治失宜其死也無疑矣非惟大梁為然逺
在真祐興定間如東平如太原如鳳翔解圍之後
病傷死無不然者余在大梁凡所親見有發表者
有以巴豆推之者有以承氣湯下之者俄而變結
胸發黄又以陷胸湯丸及茵陳湯下之無不死者蓋初
非傷寒以調治差互變而似真傷寒之證皆藥之罪也
徃者不可追來者猶可及輙以平生已試之效著内外
傷辨論一篇推明前哲之餘論歴舉近世之變故庶幾
同志者審其或中觸類而長之免後人無横天耳僭易
之罪將何所逃乎
　右辨陰證陽證
外傷寒邪之證與飲食失節勞役形質之病及内傷飲
食俱有寒熱舉世盡將内傷飲食失節勞役不足之病
作外傷寒邪有餘表實之證反㵼其表枉死者豈勝言
哉皆由不别其寒熱耳今細為分解之外傷寒邪發熱
惡寒寒熱併作其熱也翕翕發熱又為之拂拂發熱發
於皮毛之上如羽毛之拂明其熱在表也是寒邪犯高
之高者也皮膚毛腠陽之分也是衞之元氣所滋養之
分也以寒邪乗之鬱遏陽分陽不得伸故發熱也其面
赤鼻氣擁塞不通心中煩悶稍以袒露其皮膚已不能
禁其寒矣其表上虚熱止此而已其惡寒也雖重衣下
幕逼近烈火終不能禦其寒一時一日増加愈甚必待
傳入裏作下證乃罷其寒熱齊作無有間斷也其内傷
飲食不節或勞役所傷亦有頭痛項强腰痛與太陽表證
微有相似餘皆不同論中已辨之矣内傷不足之病表
上無陽不能禦風寒也此則常常有之其躁熱發於腎
間者間而有之與外中寒邪畧不相似其惡風寒也蓋
脾胃不足營氣下流而乗腎肝此痿厥氣逆之漸也若
脾氣平常飲食入胃其營氣上行以舒於心肺以滋養
上焦之皮膚腠理之元氣也既下流其心肺無所禀受
皮膚間無陽失其榮衞之外䕶故陽分皮毛之間虚弱
但見風見寒或居陰寒處無日陽處便惡之也此常常
有之無間斷者也但避風寒及温暖處或添衣蓋温養
其皮膚所惡風寒便不見矣是熱也非表傷寒邪皮毛
發熱也乃腎間受脾下流之濕氣閉塞其下致陰火上
衝作蒸蒸而燥熱上徹頭項傍徹皮膚渾身躁熱作須
待袒衣露居近寒凉處即已或熱極而汗出亦解彼外
傷惡寒發熱豈有汗出者乎若得汗則病愈矣以此
辨之豈不如黑白之易見乎當内虚而傷之者躁熱也
或因口吸風寒之氣鬱其陰火使咽膈不通其吸入之
氣欲入為膈上衝脈之火所拒使氣不得入其胸中之
氣為外風寒所遏而不得伸令人口開目瞪極則聲發
於外氣不得上下塞於咽中而氣欲絶或又因噦因噎
因吐而躁熱發必有所因方見此證其表虚惡風寒之
證復見矣表虚之弱為陰火所乗躁發須臾而過其表
虚無陽不任風寒復見矣是表虚無陽常常有之其躁
熱則間而有之此二者不齊作躁作寒已寒作躁已非
如外傷之寒熱齊作無有間斷也百病俱有身熱又為
之肌熱又為之皮膚間熱以手捫之方知者是也乃肌
體有形之熱也亦須皆待陰陽既和汗出則愈矣慎不
可於此上辨之以其虚實内外病皆有之故難辨耳只
依先說病人自覺發熱惡寒之熱及躁作之熱上辨之
為準則矣
　右辨寒熱
外感八風之邪乃有餘證也内傷飲食不節勞役所傷
皆不足之病也其内傷亦惡風自汗若在温暖無風處
則不惡矣與外傷鼻流清涕頭痛自汗頗相似分之特
異耳外感風邪其惡風自汗頭痛鼻流清涕常常有之
一日一時增加愈甚直至傳入裏作下證乃罷語聲重
濁高厲有力鼻息擁塞不通能飲食腹中和口知味大
小便如常筋骨疼痛不能動揺便著牀枕非扶不起其
内傷與飲食不節勞役所傷然亦惡風居露地中遇大
漫風起却不惡也惟門窓隙中些小賊風來必大惡也
與傷風傷寒俱不同矣况鼻流清涕頭痛自汗間而有
之鼻中氣短少氣不足以息語則氣短而怯弱妨食或
食不下或不飲食三者互有之腹中不和或腹中急而
不能伸口不知五榖之味小便頻數而不渇初勞役得
病食少小便赤黄大便常難或秘或結或虚坐只見些
小白膿時有下氣或泄黄如糜或溏泄色白或結而不
通若心下痞或胸中閉塞如刀劙之痛二者亦互作不
併出也有時胃脘當心而痛上支兩脇痛必臍下相火
之勢如巨川之水不可遏而上行使陽明之經逆行亂
於胸中其氣無止息甚則高喘熱傷元氣令四支不收
無氣以動而懶倦嗜臥其外感風寒俱無此證故易分
别耳
　右辨外感八風之邪或有飲食勞役所傷之重者三
　二日間特與外傷風者相似其餘證有特異者若不
　將兩證重别分解猶恐將内傷不足之證誤作有餘
　外感風邪雖詞理有重復處但欲病者易辨醫者易
　治耳
内傷及勞役飲食不節病手心熱手背不熱外傷風寒
則手背熱手心不熱此辨至甚皎然
　右辨手背手心
若飲食勞役所傷其外證之顯必在口必口失味必失
穀味必腹中不和必不欲言縱勉强對答聲必怯弱口
沃沫多唾鼻中清涕或有或無即隂證也外傷風寒則
其外證必顯在鼻鼻氣不利聲濁不清其言壅盛有力
而口中必和傷寒則面赤鼻壅塞而乾傷風則鼻流清
涕而已内經云鼻者肺之候肺氣通於天外傷風寒則
鼻為之不利口者坤土也脾氣通於口飲食失節勞役
所得口不知穀味亦不知五味又云傷食惡食傷食明
矣
　右辨鼻口
外傷風寒者故其氣壅盛而有餘内傷飲食勞役者其
口鼻中皆氣短促不足以息何以分之蓋外傷風寒者
心肺元氣初無減損又添邪氣助之使鼻氣擁塞不利
面赤不通其鼻中氣不能出併從口出但發一言必前
輕而後重其言高其聲壯厲而有力傷寒則鼻乾無涕
面擁色赤其言前輕後重其聲壯厲而有力者乃有餘
之驗也傷風則決然鼻流清涕其聲嗄其言響如從甕
中出亦前輕而後重高掲而有力皆氣盛有餘之驗也
内傷食勞役者心肺之氣先損為熱既傷氣四肢無力
以動故口鼻中皆短氣少氣上喘懶語人有所問十不
欲對其一縱勉强答之其氣亦怯其氣亦低是其氣短
少不足之驗也明白如此雖婦人女子亦能辨之豈有
醫者反不能辨之乎
　右辨氣少氣盛
内證頭痛有時而作有時而止外證頭痛常常有之直
須傳裏實方罷此又内外證之不同也
　右辨頭痛
内傷等病是心肺之氣已絶於外必怠惰嗜臥四肢沈
困不收此乃熱傷元氣脾主四肢既為熱所乗無氣以
動經云熱傷氣又云熱則骨消筋緩此之謂也若外傷
風寒是腎肝之氣已絶於内腎主骨為寒肝主筋為風
自古腎肝之病同一治以其遞相維持也故經言膽主
骨膀胱主筋是也或中風或傷寒得病之日便著牀枕
非扶不起筋骨為之疼痛不能動揺乃形質之傷經云
寒傷形又云寒則筋攣骨痛此之謂也
　右辨筋骨四肢
外感風寒之邪三日已外穀消水去邪氣傳裏始有渇
也内傷飲食失節勞役久病者必不渇是邪氣在血脈
中有濕故不渇也初勞役形質飲食失節傷之重者必
有渇以其心火熾上尅於肺金故渇也又當以此辨之
雖渇欲飲水者當徐徐少與之不可縱意而飲恐水多
峻下則胃氣愈弱輕則為脹重則傳變諸疾必反復悶
亂百脈不安夜加增劇不得安臥不可不預度也
　右辨渇與不渇
仲景傷寒論中風能食傷寒亦能食二者皆口中和而
不惡食若勞役所傷及飲食失節寒温不適三者俱惡
食口不知五味亦不知五穀之味只此一辨足以分内
外有餘不足二證也傷寒證雖亦能食而不惡食口中
和知五味亦知穀味蓋無内證則心氣和脾氣通知五
榖之味矣
　右辨外傷不惡食若勞役飲食失節寒温不適三者皆惡食
　　論飲食勞倦為胃氣不足所致
古者至人窮隂陽之化究生死之際所著内經悉言人
以胃氣為本蓋人受水榖之氣以生所謂清氣營氣衛
氣春升之氣皆胃氣之别稱也夫胃為水榖之海飲食
入胃遊溢精氣上輸於脾脾氣散精上歸於肺通調水
道下輸膀胱水精四布五經並行合於四時五臟隂陽
揆度以為常也苟飲食失節寒温不適則脾腎乃傷喜
怒憂恐勞役過度而損耗元氣既脾胃虚弱元氣不足
而心火獨盛心火者隂火也起於下焦其系繫於心心
不主令相火代之相火下傷包絡之火元氣之賊也火
與元氣不兩立一勝則一負脾胃氣虚則下流於腎肝
隂火得以乗其土位故脾胃之證始得之則氣髙而喘
身熱而煩其脈洪大而頭痛或渇不止皮膚不任風寒
而生寒熱蓋隂火上衝則氣髙而喘身煩熱為頭痛為
渇而脈洪大脾胃之氣下流穀氣不得升是生長之令
不行無陽以䕶其榮衞不任風寒乃生風熱皆脾胃之
氣不足所致也然而與外感風寒之證形頗同而理異
内傷脾胃乃傷其氣外感風寒乃傷其形傷外為有餘
有餘者瀉之傷内為不足不足者補之治之下之吐之
克之之類皆㵼也温之和之調之養之之類皆補也内
傷不足之病苟認作外感有餘之病而反瀉之則虚其
虚也難經云實實虚虚損不足而益有餘如此死者醫
殺之耳惟當以甘温之劑補其中升其陽甘寒以瀉其
火則愈内經曰勞者温之損者温之蓋温能除大熱大
忌苦寒瀉胃土耳今立補中益氣湯主之
　　論勞役傷與内傷外感不同
或因勞役腎間陰火沸騰事閒之際於陰凉處解脫衣
裳更有新沐浴於背陰處坐臥其陰火下行還歸腎間
皮膚腠理極虚無陽為寒凉所遏表虚不任其風寒自
認外感風寒求醫解表以重絶元氣取禍如反掌苟幸
而免者致虚勞氣血皆弱其表虚之人為風寒所遏亦
是虚邪犯表始病一二日之間特與外中賊邪有餘之
證頗相似處故致疑惑請醫者只於氣少氣盛上辨之
其外傷賊邪必語聲高厲而有力若是勞役所傷飲食
不節表虚不足之病必短氣氣促懶語其聲因弱而無
力至易見也
　右辨勞役受病表虚不作表實治之
復有一等乗天氣大熱之時在於路途中勞形得之或
在田野間勞形得之更或有身體薄弱食少勞役過甚
又有修善常齋之人胃氣久虚而因勞役得之者皆與
陽明中熱白虎湯證相似必肌體捫摸之壯熱必躁熱
悶亂大惡熱渇而飲水以勞役過甚之故亦身疼痛始
受病之時特與中熱外得有餘之病相似若悞與白虎
湯旬日必死此證脾胃大虚元氣不足鼻口中氣皆短
促而上喘至日轉以後是陽明得時之際病必少減若
是外中熱之病必到日晡之際大作譫語其熱增加大
渇飲水煩悶不止其勞役不足者皆無此證尤易為分
解若有難決疑似之證必當待一二日而求醫治療必
不至錯誤矣
　右辨中熱頗相似
　　論飲食自倍腸胃乃傷分而治之
痺論云隂氣者静則神藏躁則消亡飲食自倍腸胃乃
傷此混言之也分之為二飲也食也又經云因而大飲
則氣逆因飽食筋脈横解則腸癖為痔飲者無形之氣
傷之則宜發汗利小便使上下分消其濕解酲湯五苓
散之類主之食者有形之物傷之則宜損其穀其次莫
若消導丁香爛飯丸枳术丸之類主之稍重則攻化三
稜消積丸木香見晛丸之類主之尤重則或吐或下𤓰
蒂散備急丸之類主之以平為期蓋脾已傷又以藥傷
使營運之氣減削食愈難消故至真要論云大毒治病
十去其六小毒治病十去其七無毒治病十去其八常
毒治病十去其九穀肉果菜食養盡之無使過之傷其
正也不盡行復如法聖人垂此嚴戒是為萬世福如能
慎言語節飲食所謂治未病也
　謹按王安道曰勞倦傷飲食傷二者雖俱為内傷然
　不可混而為一難經所謂飲食勞倦則傷脾者蓋為
　脾主飲食而四肢亦屬脾故飲食失節勞役四肢皆
　能傷於脾爾非謂二者同類而無辨也夫勞倦傷飲
　食傷雖與風寒暑濕有餘之病不同然飲食傷又與
　勞倦傷不同勞倦傷誠不足矣飲食傷尤當於不足
　之中分其有餘不足何也蓋飢餓不飲食與飲食太
　過雖皆失節然必明其有兩者之分方盡其理節也
　者何也無不及無太過之中道也夫飢餓不飲食者
　胃氣空虚此為不足固失節也飲食自倍而停滯者
　胃氣受傷此不足之中兼有餘亦失節也以受傷言
　則不足以停滯言則有餘矣惟其不足故補益惟其
　有餘故消導亦有物滯氣傷必補益消導兼行者亦
　有物暫滯而氣不甚傷宜消導獨行不須補益者亦
　有既停滯而復自化不須消導但當補益或亦不須
　補益者潔古東垣枳术丸之類雖曰消導固有補益
　之意存乎其間其它如木香分氣丸導氣枳實丸大
　枳殻丸之類雖無補益然施之於物暫滯氣不甚傷
　者豈不可哉但不宜視為通行之藥爾且所滯之物
　非枳术丸之力所能去者亦安可泥於消導而弗知
　變乎故備急丸煑黄丸𤓰蒂散等之推逐者潔古東
　垣亦未嘗委之而弗用也故善用兵者攻亦當守亦
　當不善者則宜攻而守宜守而攻其敗也非兵之罪
　用兵者之罪可觀乎此則知消導補益推逐之理矣
　斯論本已上所辨又推廣之因取參附以備其旨
　又曰經云有所勞倦形氣衰少穀氣不盛上焦不行
　下脘不通胃氣熱熱氣熏胸中故内熱嗟夫此内傷
　之說之原乎請釋其義如左夫人身之陰陽有以表
　裏言者有以上下之分言者有以升降呼吸之氣言
　者餘如動静語黙起居之類甚多不必悉舉此所謂
　陰虚之陰其所指與數者皆不同蓋勞動之過則陽
　和之氣皆亢極而化為火矣况水穀之味又少入是
　故陽愈盛陰愈衰也此陰虚之陰蓋指身中之陰氣
　與水穀之味耳或以下焦陰分為言或以腎水真陰
　為言皆非也夫有所勞倦者過動屬火也形氣衰少
　者壯火食氣也穀氣不盛者勞傷元氣則少食而氣
　衰也上焦不行者清陽不升也下脘不通者濁陰不
　降也夫胃受水穀故清陽升而濁陰降以傳化出入
　滋榮一身也今胃不能納而穀氣衰少則清無升濁
　無降矣故曰上焦不行下脘不通然非謂絶不行不
　通也但比之平常無病時則謂之不行不通耳上不
　行下不通則鬱矣鬱則少火皆成壯火而胃居上焦
　下脘兩者之間故胃氣熱熱則上炎故熏胸中而為
　内熱也斯東垣所謂勞傷形體所謂飲食失節而致
　熱者此言正與調經論篇之㫖相合宜引此段經文
　於内外傷辨以為之主今特采附并外傷内傷所受
　經㫖異同論錄于左
　客或難予曰素問陰陽應象論云天之邪氣感則害
　人五臟水穀之寒熱感則害於六腑太陰陽明論云
　犯賊風虚邪者陽受之食飲不節起居不時者陰受
　之陽受之則入六腑陰受則入五臟兩說正相反願
　聞其解余復之曰此所謂似反而不反者也夫感天
　之邪氣犯賊風虚邪外傷有餘之病也感水穀寒熱
　食飲不節内傷不足之病也二者之傷臟腑皆嘗受
　之但隨其所從所發之處而為病耳不可以此兩說
　之異而致疑蓋並行不相悖也讀者當合而觀之其
　㫖斯盡若曰不然請以諸處所論證之金匱真言論
　曰風觸五臟邪氣發病八正神明論曰夫八正之虚
　邪以身之虚而逢天之虚兩虚相感其氣至骨入則
　傷五臟靈樞經曰五臟之中風又曰東風傷人内舍
　於肝南風傷人内舍於心西南風傷人内舍於脾西
　風傷人内舍於肺北風傷人内舍於腎觀乎此則天
　之邪氣固傷五臟矣靈樞又曰邪之中人也無有常
　中於陰則溜於腑又曰虚邪之中人也始從皮膚以
　入其傳自絡脈而經而輸而伏衝之脈以至於腸胃
　又曰東北風傷人内舍於大腸西北風傷人内舍於
　小腸東南風傷人内舍於胃觀乎此則天之邪氣豈
　不傷六腑乎素問曰飲食自倍腸胃乃傷觀乎此則
　水穀寒熱固傷六腑矣靈樞又曰形寒飲冷則傷肺
　難經曰飲食勞倦則傷脾觀乎此則水穀寒熱豈不
　傷五臟乎至於地之濕氣亦未必專害皮肉筋脈而
　不能害臟腑邪氣水穀亦未必專害臟腑而不能害
　皮肉筋脈也但以邪氣無形臟主藏精氣故以類相
　從而多傷臟水穀有形腑主傳化物故因其所由而
　多傷腑濕氣浸潤其性緩慢其入人也以漸其始也
　自足故從下而上從淺而深而多傷於皮肉筋脈耳
　孰謂濕氣全無及於臟腑之理哉至若起居不時一
　語蓋勞役所傷之病不系上文異同之義故不及之
　　論酒飲傷
夫酒者大熱有毒氣味俱陽乃無形之物也若傷之止
當發散汗出則愈矣此最妙法其次莫如利小便二者
乃上下分消其濕何酒病之有今之酒病者往往服酒
蒸丸大熱之藥下之又有用牽牛大黄下之者是無形
元氣受病反下有形陰血乖悞甚矣酒性大熱已傷元
氣而復重瀉之况亦損腎水真陰及有形陰血俱為不
足如此則陰血已虚真水愈弱陽毒之熱大旺反增其
陰火是謂元氣消亡七神何依折人長命不然則虚損
之病成矣金匱要略云酒疸下之久久為黒疸慎不可
犯此戒不若令上下分消其濕解酲湯主之
　謹按酒者是有形之物即水飲同體也今言無形元
　氣受病不得傷於有形陰血者蓋謂酒者濕熱之物
　入胃則臟氣俱熱逐氣升降之際而半有消耗之矣
　至傷於腸胃則升之不散降之不下鬱於氣分無形
　之地位故言無形之物非若水飲然體全降於腸胃
　中也若今人之飲醇酒則便少此其可驗是以傷則
　宜汗之泄之不得用重峻下劑蓋此等藥不能入氣
　分反傷有形陰血爾但斯意隠然使人不能無疑故
　或有辨之者兹不復具然昔人有用下劑者蓋或有
　酒飲傷積日久而汗之泄之不能愈則重峻下劑而
　或可哉故用者自宜對證詳審勿以辭害意可也
　　論傷食宜吐
解云盛食填塞於胸中為之窒塞兩手寸脈當主事兩
尺脈不見其理安在胸中有食故以吐出之食者物也
物者坤土也是足太陰之號也胸中者肺也為物所傷
肺者手太陰金也金主殺伐也與坤土俱在於上而旺
於天金能尅木故肝木生發之氣伏於地下非木鬱而
何吐去上焦陰土之物木得舒暢則鬱結去矣食塞於
上脈絶於下若不明天地之道無由達此至理水火者
陰陽之徴兆天地之别名也故曰獨陽不生獨陰不長
天之用在於地下則萬物生長矣地之用在於天上則
萬物收藏矣此乃天地交而萬物通矣此天地相根之
道也故陽火之根本於地下陰水之源本於天上故曰
水出高源故人五臟主有形之物物者陰也陰者水也
右三部脈主之偏見於寸口食塞在上是絶五臟之源
源絶則水不下流兩尺竭絶此其理也何疑之有
　　論内傷飲食用藥所宜所禁
内傷飲食付藥者受藥者皆以為瑣末細事是以所當
重者為輕利害非細殊不思胃氣者營氣也衞氣也穀
氣也清氣也資少陽生發之氣也人之真氣衰旺皆在
飲食入胃胃和則穀氣上升穀氣者升騰之氣也乃足
手少陽元氣始發生長萬化之别名也飲食一傷若消
導藥的對其所傷之物既消則胃氣愈旺五穀之精華
上騰乃清氣為天者也精氣神氣皆强盛也七神衞護
生氣不乏增益大旺氣血周流則百病不能侵雖有大
風苛毒弗能害也此一藥之用其利博哉易水張先生
嘗戒不可用峻利食藥食藥下咽未至藥丸施化其標
皮之力始開便言空快也所傷之物已去若更待一兩
時辰許藥盡化開其峻藥必有情性病去之後脾胃安
得不損乎脾胃既損是真氣元氣敗壊促人之壽常時
用枳术丸一藥消化胃中所傷下胃不能即去須待一
兩時辰許食則消化是先補而後化其所傷則不峻利
矣因用荷葉燒飯為丸荷葉一物中央空虚象震卦之
體震者動也人感之生足少陽甲膽也甲膽者風也生
化萬物之根蒂也左傳云履端於始序則不愆人之飲
食入胃營氣上行即少陽甲膽之氣也其手少陽三焦
經人之元氣也手足經同法便是少陽元氣生發也胃
氣穀氣元氣甲膽上升之氣一也異名雖多止是胃氣
上升者也若内傷脾胃以辛熱之物酒肉之類自覺不
快覓藥於醫者此風習以為常醫者亦不問所傷付之
以集香丸巴豆大熱藥之類下之大便下則物去遺留
食之熱性藥之熱性重傷元氣七神不熾經云熱傷氣
正謂此也其人必無氣以動而熱困四肢不舉傳變諸
疾不可勝數使人真氣自此衰矣若傷生冷硬物世醫
或用大黄牽牛二味大寒藥投之物隨藥下所傷去矣
遺留食之寒性藥之寒性重㵼其陽陽去則皮膚筋肉
血脈無所依倚便為虚損之證論言及此令人寒心夫
辛辣氣薄之藥無故不可亂服非止牽牛而已至人要大
論云五味入口各先逐其所喜攻攻者克似㵼也辛味
下咽先攻㵼肺之正氣正氣者真氣元氣也其牽牛之
辛辣猛烈奪人尤甚飲食所傷脾胃受邪當以苦味泄
其腸胃可也肺與元氣何罪之有夫牽牛不可用者有
五此其一也况胃主血為物所傷物者有形之物也皆
血病血病瀉氣此其二也且飲食傷於中焦止合克化
消導其食重瀉上焦肺中已虚之氣此其三也食傷腸
胃當塞因塞用又寒因寒用枳實大黄苦寒之物以治
有形是也反以辛辣牽牛散瀉真氣犯大禁四也殊不
知針經有云外來客邪風寒傷人五臟若誤瀉胃氣必
死誤補亦死其死也無氣以動故静若内傷腸胃反瀉
五臟必死誤補亦死其死也陰氣有餘故躁今内傷腸
胃是謂六腑不足之病及㵼上焦虚無肺氣肺者五臟
之一數也為牽牛之類朝損暮損其元氣消耗此乃暗
折人夀數犯大禁五也良可哀歎又曰胃惡熱而喜清
大腸惡清冷而喜熱兩者不和何以調之岐伯曰調此
者飲食衣服亦欲適寒温寒無凄愴暑無出汗飲食熱
無灼灼寒無凔凔寒温中適故氣將持乃不致邪僻詳
見本經是必有因用豈可用俱寒俱熱之食藥致損者
與内經云内傷者其氣口脈反大於人迎一倍二倍三
倍分經用藥又曰上部有脈下部無脈其人當吐不吐
者死如但食不納惡心欲吐者不問一倍二倍不當正
以瓜蒂散吐之但以指或以物探去之若所傷之物去
不盡者更診其脈問其所傷以食藥去之以應塞因塞
用又謂之寒因寒用泄而下降乃應太陰之用其中更
加升發之藥令其元氣上升塞因塞用因曲而為之直
何為曲内傷胃氣是也何為直而升發胃氣是也因治
其飲食之内傷而使生氣增益胃氣完復此乃因曲而
為之直也若依分經用藥其所傷之物寒熱温凉生硬
柔軟所傷不一難立定法只隨所傷之物不同各立治
法臨時加減用之其藥又當問病人從來稟氣盛衰所
傷寒物熱物是喜食而食之耶不可服破氣藥若乗飢
困而食之耶當益胃氣或為人所勉勸强食之宜損血
而益氣也診其脈候傷在何臟方可與對病之藥豈可
妄瀉天真生氣以輕喪身寶乎且如先食熱而不傷繼
之以寒物因後食致前食亦不消化而傷者當問熱食
寒食孰多孰少斟酌與藥無不當矣喻如傷熱物二分
寒物一分則當用寒藥二分熱藥一分相合而與之則
榮衞之氣必得周流更有或先飲酒而後傷寒冷之食
及傷熱食冷水與氷如此不等皆當驗其節次所傷之
物約量寒熱之劑分數各各對證而與之無不取驗
　内傷治法
　　消導之劑
潔古枳术丸治痞消食强胃
　　枳實(麩炒一/兩)白术(二兩/)
　右同為細末荷葉裹飯燒為丸如桐子大毎五十丸
　多用白湯送下
　按論云用术者本意不取其食速化但久令人胃氣
　强食不復傷也
丁香爛飯丸治飲食所傷
　　丁香皮　　甘草(炙各二/錢)砂仁　　　益智仁
　　甘松(各三錢/)丁香　　　京三稜(炮/)　木香
　　廣术(炮各一/錢)香附子(半兩/)
　右為細末湯浸蒸餅為丸如菉豆大毎三十丸白湯
　下或細嚼亦可不拘時候
　按此寒濕勝者最宜用之
東垣橘皮枳术丸治老幼元氣虚弱飲食不消或臟腑
　不調心下痞悶
　　橘皮　　　枳實(各一兩/)白术(二兩/)
　右為細末荷葉燒飯為丸如桐子大毎五十丸温水
　送下食逺服
　按此内傷用藥之大法所貴服之强人胃氣令益厚
　雖猛食多食而不傷此能用食藥者也
麯蘖枳术丸治為人所勉强食之破心腹滿悶不快
　　白术(二兩/)　枳實(炒/)　　神麯(炒/)　　麥蘖(麫一炒/各  兩)
　右為細末荷葉燒飯丸如桐子大毎五十丸温水下
木香枳术丸破滯氣消飲食開胃進食
　　木香　　　枳實(炒各一/兩)白术(二兩/)
　右製服如前
木香化滯湯治内憂氣食濕麫結於中脘腹皮底徹痛
　心下痞滿不思飲食食之不散常常痞氣
　　木香　　　紅花(各三錢/)橘皮　　　當歸梢(各二/錢)
　　柴胡(四錢/)　草豆蔲　　甘草(炙各半/兩)半夏(一兩/)
　　枳實(炒二錢/)
　右剉如麻豆大毎服三五錢入薑煎食逺服
半夏枳术丸治因食冷内傷
　　半夏(湯洗焙/)枳實(炒各一/兩)白术(二兩/)
　右為細末荷葉燒飯為丸如菉豆大毎五六十丸温
　水下如食傷寒熱不調毎服加二黄丸十粒
草豆蔲丸治秋冬傷寒冷物胃脘當心而痛上支兩脇
　膈咽不通
　　草豆蔲(麫裹煨一兩/)　　神麯(炒半兩/)白术(一兩/)
　　橘皮　　　乾生薑　　青皮(各二錢/)黄芩
　　麥蘖　　　半夏　　　炒鹽(各半兩/)枳實(炒一/兩)
　右為細末湯浸蒸餅為丸如菉豆大毎服五十丸白
　湯下量所傷多少加減服之
　按論云如冬月用别作一藥不用黄芩歳火不及又
　傷冷物加以温劑是其治也然有熱物傷者從權以
　寒藥治之隨時之宜不可不知也
除濕益氣丸治傷濕麫心腹滿悶肢體沈重
　　枳實(麩炒/)　白术　　　黄芩(各一兩/)蘿白子(炒/)
　　(熟去氣半兩/)神麯(炒一兩/)紅花(三錢/)
　右為細末荷葉燒飯為丸如菉豆大毎五六十丸白
　湯下
二黄丸治傷熱食痞悶兀兀欲吐煩亂不安
　　黄芩(二兩/)　黄連(酒浸一/兩)升麻　　　柴胡(各三/錢)
　　甘草(一錢/)　枳實(半兩炒/)
　右為極細末湯浸蒸餅丸如菉豆大毎五七十丸白
　湯下
白术丸治傷豆粉濕麫油膩之物
　　白术　　　半夏(湯洗/)　神麯(炒/)　　枳實(炒各/一兩)
　　橘皮(七錢/)　黄芩(半兩/)　白礬(枯三錢/)
　右為細末湯浸蒸餅為丸如菉豆大一倍毎五十丸
　白湯下量所傷加減服
　論曰素食者多用乾薑故加黄芩以㵼之按已上諸
　方並宜隨寒熱所用出太陰例
葛花解酲湯
　　白豆蔲　　砂仁　　　葛花(各半兩/)木香(半錢/)
　　青皮(三錢/)　陳皮　　　白茯苓　　猪苓
　　人參(各一錢/半)白术　　　神麯(炒/)　　澤瀉
　　乾生薑(各二錢/)
　右為細末和勻毎三錢白湯調下但得微汗酒病去
　矣論云此蓋不得已用之豈可恃賴日日飲酒是方
　氣味辛辣偶因酒病服之則不損元氣何者敵酒病
　故也若頻服之損人天年也
除濕散治傷馬乳并牛羊駱水一切冷病
　　車前子(炒/)　澤瀉(各半兩/)神麯(炒一兩/)半夏(湯泡/七次)
　　乾生薑(各三/錢)紅花　　　甘草(炙各二/錢)茯苓(七錢/)
　右為細末毎三錢匕白湯調食前服
五苓散
　　方見濕門
　按以上三方並太陽例藥妙利之劑也
三稜消積丸治傷生冷硬物不能消化心腹滿悶
　　丁皮　　　益智仁(各三/錢)陳皮　　　青皮(各五/錢)
　　茴香(炒半兩/)炒麯　　　廣术(炮/)　　京三稜(炮/)
　　(各七錢/)　　巴豆(和米炒去米五錢/)
　右為細末醋糊丸如桐子大毎十丸至二十丸温薑
　湯下食前服
備急大黄丸療心腹諸卒暴百病
　　大黄　　　乾薑　　　巴豆(去皮各一兩/)
　右須精擇好藥搗羅蜜和更搗一千杵丸如小豆大
　毎三丸大小量之若中惡客忤心腹脹滿卒痛如錐
　刀刺痛氣急口噤尸卒死者以煖水若酒服之或不
　下捧頭起下嚥須臾未差更與三丸以腹中鳴轉即
　吐下便愈若口已噤亦須折齒嚾之令入尤妙忌蘆
　笋猪肉冷水肥膩易水張先生又名獨行丸乃急劑
　也
海藏神應丸治因一切冷物冷水及潼乳酪水腹痛腸
　鳴米穀不化
　　巴豆　　　杏仁　　　乾薑　　　百草霜(各/)
　　(半兩/)　　　丁香　　　木香(各二錢/)黄蠟(一兩/)
　右先將黄蠟用好醋煑去柤將巴豆杏仁同炒黒烟
　盡研如泥將蠟再上火入小油半兩溶開入在杏仁
　等泥子内同攪旋下丁香木香等藥末研勻搓作挺
　子油紙裹了旋丸毎用三五十丸温米飲下食前服
　　吐劑
瓜蒂散
　　方見痰飲門
　按論云若不兩尺脈絶無不宜便用此藥恐損元氣
　令人胃氣不復若止是胸中窒塞悶亂不通以指探
　去之如不得吐者以物探去之得吐則已如食不去
　用此藥去之
　　補益之劑
補中益氣湯
　　方見熱門
　按立方本指云夫脾胃虚者因飲食勞倦心火亢甚
　而乗其土位其次肺氣受邪須用黄茋最多人參甘
　草次之脾胃一虚肺氣先絶故用黄茋以益皮毛而
　閉腠理不令自汗上喘氣短損其元氣人參以補之
　心火乗脾炙甘草之甘温以瀉火熱而補脾胃中元
　氣若脾胃急痛腹中急縮者宜多用之經云急者緩
　之白术苦甘温除胃中熱利腰臍間血胃中清氣在
　下升麻柴胡以引之引黄茋甘草甘温之氣味上升
　能補衞氣之散解而實其表也又緩帶脈之縮急二
　味苦平味之薄者陰中之陽引清氣上升也氣亂於
　胸中為清濁相干用陳皮以理之又能助陽氣之升
　以散滯氣助諸甘辛為用也脾胃氣虚不能升浮為
　陰火傷其生發之氣榮血大虧營氣不榮陰火熾盛
　是血中伏火日漸煎熬血氣日減心主血血減則心
　無所養致使心亂而煩病名曰悗悗者心惑而煩悶
　不安也故加辛甘微温之劑生陽氣陽旺則能生陰
　血更以當歸和之少加黄栢以救腎水能㵼隂中之
　伏火如煩不止少加生地黄補腎水水旺而心火自
　降如氣浮心亂以硃砂安神丸鎮固之則愈
安神丸
　　方見熱門
　頭痛加蔓荆子三分痛甚加川芎五分頂痛腦痛加
　藁本五分細辛三分諸頭痛併用此四味頭痛有痰
　沈重懶倦者乃太隂厥頭痛加半夏半錢薑三分
　耳鳴目黄頰頷腫頸肩臑肘臂外後膁痛面赤脈洪
　大者以羌活一錢防風七分甘草五分藁本七分通
　其經血加黄芩三分黄連三分消其腫人參五分黄
　茋七分益元氣而㵼火邪
　嗌痛頷腫脈洪大面赤加黄芩三分桔梗七分甘草三
　分口乾嗌乾者加葛根五分升引胃氣上行以潤之
　心下痞夯悶者加芍藥黄連各一錢如痞腹脹加枳
　實三分厚朴七分木香三分砂仁三分如天寒少加
　乾薑
　心下痞覺中寒加附子黄連各一錢不能食而心下
　痞加生薑陳皮各一錢能食而心下痞加黄連半錢
　枳實三分脈緩有痰而痞加半夏黄連各一錢
　腹中痛加白芍半錢甘草三分如惡寒覺冷痛加中
　桂半錢夏月腹中痛不惡寒不惡熱者加黄芩五分
　芍藥一錢甘草五分以治時熱也
　腹痛在寒凉時加半夏益智豆蔲之類
　脇下痛或縮急俱加柴胡
　臍下痛加真熟地黄半錢有寒者加肉桂半錢
升陽散火湯
　　方見火門
當歸補血湯
　　方見熱門
升陽順氣湯治因飲食不節勞役所傷腹脇滿悶短氣
　遇春則口無味遇夏雖熱猶寒飢常如飽不喜食冷
　　升麻　　　柴胡(各一錢/)黄茋(一兩/)　半夏(三錢/)
　　甘草(炙半錢/)陳皮(一錢/)　人參(三錢/)　神麯(炒一/錢)
　　當歸身(一錢/)黄柏(半錢/)　草豆蔲仁(二錢/)
　右㕮咀毎三錢或半兩水煎入生薑三片
　按論云脾胃不足之證須用升麻柴胡苦平味之薄
　者陰中之陽引脾胃中清氣行於陽道及諸經生發
　陰陽之氣以滋春氣之和也又引黄茋參草甘温之
　氣味上行充實腠理使陽氣得衞外而為固也凡治
　脾胃之藥多以升陽補氣名之者此也
升陽補氣湯治飲食不時飢飽勞役胃氣不足脾氣下
　溜氣短無力不能寒熱早飯罷轉增昏悶須要眠睡
　怠惰四肢不收懶倦動作及五心煩熱
　　升麻　　　羌活　　　獨活　　　防風
　　白芍　　　澤瀉　　　甘草(炙各一/錢)厚朴(半錢/製)
　　柴胡(二錢半/)生地黄(一錢半/)
　右為粗末毎五錢水煎入薑三片棗二枚如腹脹及
　窄狹加厚朴腹中似硬加砂仁三分
　按此用升浮扶持胃氣抑肝清脾藥也
參术調中湯瀉熱補氣止嗽定喘和脾胃進飲食
　　黄茋(四分/)　桑白皮(五分/)人參　　　甘草(炙/)
　　白茯苓(各三/分)五味子(二十/箇)白术(三分/)　地骨皮
　　麥門冬　　陳皮(各二分/)青皮(一分/)
　右㕮咀作一服水煎大温服早飯後忌多言語勞役
　按論云内經曰火位之主其瀉以甘以黄茋甘温㵼
　熱補氣桑白皮苦微寒瀉肺火定喘故以為君肺欲
　收急食酸以收之以五味之酸收耗散之氣止咳嗽
　脾胃不足以甘補之白术人參炙甘草苦甘温補脾
　緩中為臣地骨皮苦微寒善解肌熱茯苓甘平降肺
　火麥門冬甘微寒保肺氣為佐青陳皮苦辛温散胸
　中滯氣為使也
升陽益胃湯治脾胃虚則怠惰嗜臥四肢不收時值秋
　燥令行濕熱少退體重節痛口乾舌乾飲食無味大
　便不調小便頻數食不消兼見肺病洒淅惡寒慘慘
　不樂面色惡而不和乃陽氣不伸故也當以升陽益
　胃名之
　　羌活　　　獨活　　　防風(各半兩以秋旺故/以辛温瀉之)
　　柴胡　　　白术　　　茯苓(渇者勿/用)澤瀉(各三/錢)
　　黄茋(二兩/)　人參　　　半夏　　　甘草(炙各/一兩)
　　黄連(一錢/)　陳皮(四錢/)　白芍(五錢何故秋旺用/參术芍藥之類反)
　　　(補旺脾胃虚則肺俱受邪/故因時而補易為力也)
　右㕮咀毎服三錢水煎入薑棗温服早飯後或加至
　半兩服藥後如小便罷而病加劇是不宜利小便當
　少去茯苓澤瀉若喜食初一二日不可飽食恐胃再
　傷以藥力尚少胃氣不得轉運升發也須薄味之食
　或美食助其藥力益外浮之氣而滋其胃氣慎不可
　淡食以損力而助邪氣之降沈也可以小役形體使
　胃與藥得轉運升發慎勿大勞役使氣復苦脾胃得
　安静為佳若胃氣稍强少食果以助穀藥之力經云
　五穀為養五果為助者也
雙和散補血益氣治虚勞少力
　　黄茋　　　川芎　　　當歸　　　熟地黄(各/)
　　(一兩/)　　　官桂　　　甘草(炙各七/錢半)白芍(二兩/半)
　右為粗末毎四錢入薑棗水四盞煎温服
　論云治大疾之後虚勞氣乏者以此調治不熱不冷
　温而有餘
調中益氣湯夫脈弦洪緩而沈按之中之下得一澁其
　證四肢滿閉肢節煩疼難以屈伸身體沈重煩心不
　安忽肥忽瘦四肢懶倦口失滋味大小便清利而數
　或上飲下便或大便澁滯不行一二日一見夏月飱
　泄米穀不化或便後見血見白膿胸滿短氣咽膈不
　通安臥嗜睡無力不思飲食
　　升麻(二分/)　黄茋(一錢/)　甘草(半錢/)　蒼术(四分/)
　　木香(一分/)　人參(五分/)　柴胡　　　橘皮(各二/分)
　右㕮咀作一服水煎食前熱服
　如時顯熱躁是下元陰火蒸蒸發也加生地黄黄柏
　如大便虚坐不得或大便了而不了腹常逼迫血虚
　血澁也加當歸身
白术和胃丸治病久不能食而臟腑或結或溏此胃氣
　虚弱也常服則和中理氣消痰去濕和脾胃進飲食
　　厚朴(製/)　　半夏(各一兩/)白术(一兩二/錢)陳皮(八錢/)
　　檳榔　　　枳實(各二錢/半)木香(一錢/)　人參(七錢/)
　　甘草(炙三錢/)
　右為細末生薑汁浸蒸餅為丸如桐子大毎三十丸
　温水送下食逺服之
寛中進食丸滋形氣美飲食
　　神麯(炒五錢/)甘草(炙一錢/)木香(五分/)　草豆蔲仁
　　(五錢/)　　　枳實(炒四錢/)半夏(七錢/)　人參(一錢/)
　　乾生薑(一錢/)青皮(一錢/)　陳皮　　　白术
　　白茯苓　　澤㵼(各二錢/)猪苓(一錢/)　砂仁(一錢/半)
　　大麥芽(一兩/)
　右為細末湯浸蒸餅為丸如桐子大毎三四十丸温
　米飲下食逺服之
厚朴温中湯治脾胃虚寒心腹脹滿及秋冬客寒犯胃
　時作疼痛
　　厚朴(製/)　　陳皮(各一兩/)茯苓　　　草豆蔲
　　甘草(炙/)　　木香(各半兩/)乾薑(二錢/)
　右為粗末毎五錢入薑煎食前服
　論云戊火已衰不能運化又加客寒聚為滿痛散以
　辛熱佐以苦甘以淡泄之氣温胃和痛自止矣
　按此三方又消導之劑也
益胃散治服寒藥過多或脾胃虚弱胃脘痛(又名温胃/湯)
　　白豆蔲　　薑黄　　　乾生薑(各三/錢)澤㵼
　　砂仁　　　甘草　　　人參　　　厚朴
　　陳皮　　　黄茋(各七錢/)益智仁(六錢/)
　右為細末毎服三錢水煎温服如脈弦惡寒腹痛乃
　中氣弱也以仲景小建中加黄茋錢氏異攻散加芍
　藥選而用之
沈香温胃丸治中焦氣弱脾胃受寒飲食不美氣不調
　和臟腑積冷心腹疼痛大便滑泄腹中雷鳴霍亂吐
　瀉手足厥逆大便利無度又治下焦陽虚臍腹冷痛
　及療傷寒陰濕形氣沈困自汗
　　沈香　　　甘草(炙/)　　良薑　　　當歸
　　吳茱萸　　人參　　　木香　　　茯苓
　　白术　　　白芍(各半兩/)附子(炮/)　　巴㦸(酒浸/)
　　乾薑(炮/)　　茴香(各一兩/)官桂(七錢/)　丁香(二錢/)
　右為細末用好醋打麫糊為丸如桐子大毎五七十
　丸熱米飲空心下日二服忌一切生冷物
　按此治腎之脾胃虚寒藥也論云凡脾胃之證調治
　差悞或妄下之未傳寒中復遇時寒則四肢厥逆而
　心胃絞痛冷汗出舉痛論云寒氣客於五臟厥逆上
　泄陽氣未入故卒然痛死不知人氣復則生矣夫六
　氣之勝皆能為病惟寒毒最重陰主殺故也聖人以
　辛熱散之復其陽氣故曰寒邪客之得炅則痛立止
　此之謂也
神聖復氣湯治氣乗冬足太陽寒氣足少陰腎水子能
　令母實手太陰肺實反來侮土火木受邪腰背胸膈
　閉塞疼痛善啑口中涎目中泣鼻流濁涕不止或息
　肉不聞香臭欬嗽痰沫上熱如火下寒如氷頭作陣
　痛目中流火視物昏>昏>耳鳴耳韻頭并口鼻或惡風
　寒喜日陽夜臥不安常覺痰塞膈咽不通口失味兩
　脇縮急而痛牙齒動揺不能嚼物隂汗前隂冷行步
　欹側起居艱難掌中寒風痺麻木小便數而晝多夜
　頻而欠氣短喘渇少氣不足以息卒遺失無度婦人
　白帶陰户中痛牽心而痛面如赭色食少大便不調
　煩心霍亂逆氣裏急而腹皮色白後出餘氣復不能
　努或腸鳴膝下筋急肩甲大痛此皆寒水木復火土
　之讎也
　　乾薑(炮三分/)半夏(湯洗七/分)柴胡(一錢/)　藁本(八分/)
　　防風　　　人參　　　郁李仁(研各/半錢)升麻(七分/)
　　附子(炮二分/)當歸身(六分/)羌活(一錢/)　甘草(八分/)
　　白葵花(五朶去心/)
　右㕮咀都作一服水五􁑭煎至二􁑭入
　　黄茋(一錢/)　陳皮(五分/)　草豆蔲(麫裹煨一錢在/)
　　(内煎至一􁑭再入下項藥/)
　　黄柏(酒浸/)　黄連(酒洗/)　枳殻　　　生地黄(各/)
　　(三分/)
　已上四味預一日别用新水浸又以
　　華細辛(二分/)川芎　　　蔓荆子(各三分/)
　預一日用新水半大􁑭分作二處浸此三味并黄柏
　等煎正藥作一大􁑭不去柤入此浸者藥再上火煎
　至一大􁑭去柤空心稍熱服又能治咬頰咬脣咬舌
　舌根强硬等證如神宜食肉湯不宜食肉不助經絡
　中火邪也大抵腎與膀胱經中有寒元氣不足者皆
　宜服之神驗於月生月滿時隔三五日一服如病急
　不拘時分
益胃湯治頭悶勞動則微痛不喜飲食四肢怠墮躁熱
　氣短口不知味腸鳴大便微溏黄色身體昏悶口乾
　不喜食冷
　　黄茋(半錢/)　甘草(二分/)　黄芩(三分/)　當歸(半錢/)
　　蒼术(一錢半/)陳皮　　　升麻(各五分/)柴胡
　　人參　　　白术　　　益智仁(各三/分)半夏(二分/)
　右㕮咀作一服水煎食前稍熱服忌生冷硬物酒濕
　麫
强胃湯治因飲食勞倦所傷腹脇滿悶短氣遇春口淡
　無味遇夏雖熱而惡寒常如飽不喜食冷物
　　前方減黄芩蒼白术益智加草豆蔲黄柏麯生薑
　論曰治法已驗者可以意求其的觸類而長之則不
　可勝用矣予病脾胃久衰視聴半失此陰乗陽而上
　氣短精神不足且脈弦皆陽氣衰弱伏匿於陰中故
　耳癸卯歳六七月間霖雨陰寒踰月不止時人多病
　瀉痢乃濕多成五泄故也一日體重肢節疼痛大便
　泄併下者三而小便閉塞黙思内經有云在下者引
　而竭之是先利小便也又治諸瀉小便不利者先分
　利之治濕不利小便非其治也法當淡滲之劑意聖
　人之法雖布在方䇿其不盡者以意求之今客邪寒
　濕之勝自外入裏而甚暴若以淡滲之劑利之病雖
　即已是降之又降復益其陰而重竭其陽也則陽氣
　愈削而精神愈短陰重强而陽重衰也兹以升陽之
　藥是為宜爾羌活獨活升麻各一錢防風半錢炙甘
　草半錢一劑乃愈大法云寒濕之勝助風以平之又
　曰下者舉之此得陽氣升騰故愈是因曲而為之直
　也夫聖人之法可以類推舉一則知百矣
　　雜方
拔萃檳榔丸治傷食心腹膨脹
　　檳榔(二錢半/)陳皮(一兩/)　木香(二錢半/)牽牛(頭末/)
　　(半兩/)　　　枳實(半兩/)
　右為細末醋糊丸桐子大米飲下二三十丸
千金紫丸治食癎
　　赤石脂　　代赭石(各一/錢)巴豆(三十箇/另研)杏仁(五箇/)
　　(另研成膏/)
　右以杏仁膏相和杵二千下入蜜些小丸麻子大三
　十日兒一丸乳下
丹溪越鞠丸治食鬱
　　方見熱門
　
　
　
　
　
　
　
　玉機微義卷十八
欽定四庫全書
　玉機微義卷十九　　　明　徐用誠　原輯
　　　　　　　　　　　　　劉　純　續増
　虚損門
　　脈法
脈經曰脈來耎者為虚　緩者為虛　微則為虚　弱
為虚　濡為虚　弦為中虚　脈來細而微者血氣俱
虚　脈小者血氣俱少
内經曰脈虚氣虚尺虚是謂重虚所謂氣虚者言無常
也尺虚者行步恇然脈虚者不象陰也如此者滑則生
濇則死
要略曰脈芤為虚　脈沈小遲者脫氣
　　虚損脈證
難經曰至脈從下上損脈從上下也一損損於皮毛皮
聚而毛落二損損於血脈血脈虚少不能榮於五臟六
腑三損損於肌肉肌肉消瘦飲食不能為肌膚四損損
於筋筋緩不能自收持五損損於骨骨痿不能起於牀
反此者至脈之病也從上下者骨痿不能起於牀者死
從下上者皮聚而毛落者死然治損之法損其肺者益
其氣損其心者調其榮衞損其脾者調其飲食適其寒
温損其肝者緩其中損其腎者益其精
病機機要論曰虚損之疾寒熱因虚而感也感寒則損
陽陽虚則陰盛自上而下治之宜以辛甘淡過于胃則
不可治也感熱則損陰陰虚則陽盛故損自下而上治
之宜以苦酸醎過于脾則不可治也自上而損者一損
損於肺皮聚而毛落二損損於心血脈虚少不能榮於
臟腑婦人月水不通三損損於胃飲食不為肌膚自下
而損者一損損于腎骨痿不能起于牀二損損于肝筋
緩不能自收持三損損于脾飲食不能消尅論曰心肺
損而色蔽腎肺損而形痿穀不能化而脾損感此病者
皆損之病也漸漬之深皆虚勞之疾也
　謹按難經論損脈證者謂因勞損其形體血脈臟腑
　内外因也故治法宜調養之已上論者謂因虚外感
　也然傷寒中暑初感必先足太陽今歸之於手太陰
　足少陰者蓋肺主皮毛腎主骨爾若此則因虚外感
　不獨傷於足經也但足經傷寒有傳變恐不可作損
　證論乎
　　論虚為陰氣不足
丹溪曰人受天地之氣以生天之陽氣為氣地之陰氣
為血故氣常有餘血常不足何以言之天地為萬物父
母天大也為陽而運於地之外地居天之中為陰天之
大氣舉之日實也屬陽而運於月之外月缺也屬陰禀
日之光以為明故人身之陰陽其消長亦視月之盈虧
焉夫人之生也男子十六歳而精通女子十四歳而經
行是有形之後猶有待於乳哺水穀之養陰氣始成而
可與陽氣為配以能成人而為人父母古人必待三十
二十而後嫁娶可見陰氣之難於成而古人之善於保
養也錢仲陽腎有補無瀉正是此意又按禮記注曰惟
五十然後養陰者有以加内經曰年至四十陰氣自半
而起居衰矣又曰男子六十四而精絶女子四十九而
經斷夫以陰氣之成止供給得三十年之運用已先虧
矣人之情欲無涯此難成易虧之陰氣若之何而可以
縱欲也經曰陽者天氣也主外陰者地氣也主内故陽
道實陰道虚非吾之過論也或曰仰觀俯察乎天地日
月既若是之不同何寒暑温凉之見於四時者又如此
之相等而無降殺也曰動極復静静極復動猶人之嘘
吸也寒者吸之極氣之沈也熱者嘘之極氣之浮也温
者嘘之微氣之升也凉者吸之微氣之降也一嘘一吸
所乗之機有以使之宜其相等而無降殺此以流行之
用而言前以大小虚實言者蓋其對待之體也或曰逺
取諸天地日月近取諸男女之身曰有餘曰不足吾知
之矣人在氣交之中今欲順陰陽之理而為攝養之法
如之何則可曰主閉藏者腎也司疏泄者肝也二臟皆
有相火而其系上屬於心心君火也為物所感則易於
動心動則相火翕然而隨雖不交會亦暗流而滲漏矣
所以聖賢只是教人收心養性其㫖深矣天地以五行
更迭衰旺而成四時人之五臟六腑亦應之而衰旺四
月屬巳五月屬午為火大旺火為肺金之夫火旺則金
衰六月屬未為土大旺土為水之夫土旺則水衰况腎
水常藉肺金為母以補助其不足故内經諄諄然資其
化源也古人以夏月必獨宿而淡味兢兢業業於愛謹
保養金水二臟正嫌火土之旺爾内經又曰藏精者春
不病温十月屬亥十一月屬子正大氣潛伏閉藏以養
其本然之真而為来春升動發生之本若於此時不恣
欲以自戕至春升之際根本壯實氣不輕浮焉有温熱
之病夫夏月火土之旺冬月大氣之伏此論一年之虚
耳若上弦前下弦後月廓空亦為一月之虚大風大霧
虹電飛雹暴寒暴熱日月薄蝕憂愁忿怒驚恐悲哀醉
飽勞倦謀慮勤動又皆為一日之虚若病患初退瘡痍
正作尤不止於一日之虚今人多有春末夏初患頭痛
脚軟食少體熱仲景論春夏劇秋冬差而脈弦大者正
世俗謂注夏病也若犯此四者之虚似難免此夫當壯
年便有老態仰事俯育一切隳廢興言至此深可驚懼
古人謂不見可欲使心不亂夫以温柔之感於體聲音
之感於耳顔色之感於目馨香之感於鼻誰是鐵心漢
不為動善養生者於此五個月出居於外苟值一月之
虚一日之虚亦宜暫逺帷薄久自珍重保全天和庶可
以滋助化源水得所養陰無虧必與陽齊平然後陽得
所附而無飛越之尤遂成天地交之泰何病之可言願
相與遵守期無負敬身之教幸甚
　謹按人身肖天地一氣實同陽有餘陰不足而常若
　是此其道也故有起居不時七情六慾而增虚極者
　多在陰爾但世俗不審此理往往補陽是以先生論
　此誠千古不傳之妙實啓後人之盲瞶也且於内經
　謂以身之虚而逢天之虚兩虚相感其氣至骨入則
　傷五臟二候救之弗能傷也㫖趣為明白養生者最
　宜玩味
　　論虚為勞倦所傷
東垣曰經云陰虚生内熱(云云見熱門/)又云勞則氣耗
勞則喘且汗出内外皆越故氣耗矣夫喜怒不節起居
不時有所勞傷皆損其氣氣衰則火旺火旺則乗其脾
土脾主四肢故困熱無氣以動懶於言語動作喘乏表
熱自汗心煩不安當病之時宜安心静坐以養其氣以
甘寒瀉其火熱以酸味收其散氣以甘温補其中氣經
言勞者温之損者温之者是也要略云平人脈大為勞
以黄茋建中湯治之之意也
　謹按丹溪先生曰治病之方先顧原氣蓋謂諸病多
　因虚致故也是以勞倦之證其因甚多東垣丹溪論
　治詳矣然比之虚損證不同有因病致虚者如傷寒
　暑飲食後或久病所致之類是也因虚致損者如病
　後形瘁痿弱勞瘵之類是也此則虚損皆與勞倦不
　同大抵因病致虚則為輕蓋病勢尚淺原氣未虚也
　至病初愈而復勞或復飲食勞倦或房勞七情六慾
　陽瘁陰弱加至羸損此因虚致損則為重病勢已過
　原氣已索故也愚謂此當分治如因病致虚及勞倦
　不足與已下諸證兼虚者宜從東垣丹溪之論治之
　因虚致損者又當於東垣丹溪論治而推充行之可
　也
　　論虚證為痿
　　詳見痿門
　　論虚證發熱
　　詳見熱門
　　論虚證惡寒
　　詳見寒門
　　論虚證為瀉痢
　　詳見滯下門
　　論虚證似中風
　　詳見中風門
　　論虚為頭痛頭眩
　　詳見各門
　　論虚證夾痰有似邪祟
丹溪曰血氣者身之神也神既衰乏邪因而入理或有
之若夫血氣俱虧痰客中焦妨碍升降不得運用以致
十二宫各失其職視聽言動皆有虚妄以邪治之焉能
愈病憲幙傅兄之子年十七暑月因勞而渇恣飲梅漿
又連得大驚三四次妄言妄見病似邪鬼兩脈皆虚弦
而沈數予曰數為有熱虚弦是大驚又酸漿停於中脘
補虚清熱導去痰滯病乃可安與參术陳皮茯苓芩連
等濃作湯入竹瀝薑汁與浹旬未效衆皆尤藥之未對
予知其虚之未回痰之未導仍與前藥加荆瀝又旬餘
而安外弟一日醉飽後亂言妄見且言伊兄生前事甚
的乃叔叱之曰食魚肉與酒大過痰所為耳灌鹽湯一
大椀吐痰一升許汗因大作困睡一宵而安又金氏婦
壯年暑月赴筵回乃姑詢其座次失序自愧因成病言
語失倫其中又時間一句曰奴奴不是兩脈皆弦而數
予曰非鬼神乃病也但與補脾導痰清熱數日自安其
弟不信以數巫者噴水而呪之旬餘而死或曰病無鬼
以邪治之何至於死曰暑月赴筵外境蒸熱辛辣適口
内境鬱熱而况舊有積痰加之愧悶其痰與熱何可云
喻今乃驚以法尺是驚其神而血不寧也噴以法水是
冷密其肌汗不得泄也汗不得泄則熱内燔血不得寧
則陰消而陽不能獨立也不死何俟或曰外臺秘要有
禁呪一科庸可廢乎予曰移精變氣乃小術耳可治小
病若内有虚邪外有實邪自有定法符何能也惟符水
可治膈上熱痰一呷凉冷豈不清快若内傷而虚與冬
令嚴寒符水入口必氷胃而死斯言也可與識者道
　　論原氣陷下因虚所致
内經曰感虚乃陷下也
　謹按針經曰陷下則灸之夫病有邪氣陷下正氣陷
　下者也然經謂邪氣陷下者是經虚氣少邪入故曰
　感虚乃陷下也故諸邪陷下在經者宜灸之正氣陷
　下者若東垣所謂飲食勞倦内傷元氣胃脘之陽不
　能升舉并心肺之氣陷入於中焦藥以扶持元氣胃
　氣是也然用藥亦有輕重輕者用升浮之劑如補中
　益氣湯益胃升陽湯之類是也重者宜用劫劑來復
　丹靈砂丹之類是也况諸邪陷下宜灸之證亦有標
　本不同論見寒門方後
　　論精氣奪則虚(奪謂精氣減少如奪去/也出内經通評虚實論)
　謹按人禀沖和之氣而生身有三曰元精曰元氣曰
　元神者本身中之真精真氣真脈也夫精乃腑臟之
　真非榮血之比故曰天癸氣乃腑臟之大經為動静
　之主故曰神機脈為天真委和之一氣經謂其名有
　三曰命之本氣之神形之道其機運升降皆隨氣而
　動因血而榮精氣資始相生不失以養一身為人之
　司命形質之體用也至若精不足則氣失資化氣不
　足則血失所營血不足則氣無所附天真散亂則氣
　血精神無所禀命矣是以相生長養之道精化氣氣
　生神而皆禀乎身中腑臟之真也夫氣血從乎榮衞
　榮衞又宗乎經隧榮衞者精氣之化為先天清濁之
　始經隧者胃之水穀氣化此經隧不能不生榮衞榮
　衞不能不散而養經脈經脈不能不順而資天真為
　生養涵容造化形質理之然也凡人之視聴言動壯
　壽皆此理之常也疾病盲瞶關格天折皆此理之失
　也故有精神氣血不足則病真脈散亂則死者皆由
　平日攝養之過與不及動止之不踰常度也經云出
　入廢則神機化滅升降息則氣立孤危然房勞甚則
　精血竭而神無所依氣無所附則忽致暴絶也竊嘗
　第究先哲經義濟生微㫖益氣之補肺補精之滋腎
　皆滋其化源也蓋人之精血而常不足加之數奪其
　真資化失則榮氣乃虚虚則衞氣不固精亦滑奪腎
　氣竭而陰微不能與胃氣上升以接清陽之氣故病
　多頭重或痛氣弱而食少元氣下陷脈即微弱外散
　欲絶而虚洪或見損脈此實元精不足之所致非有
　外感賊邪之病也
　　論形氣不足有餘用補瀉法
東垣曰黄帝云形氣之逆順奈何岐伯曰形氣不足病
氣有餘是邪勝也急瀉之　形氣有餘病氣不足急補
之　形氣不足病氣不足此陰陽俱不足也不可刺之
刺之重不足重不足則陰陽俱竭血氣皆盡五臟空虚
筋骨髓枯老者絶滅壯者不復矣形氣有餘病氣有餘
此謂陰陽俱有餘也急瀉其邪調其虚實故曰有餘者
瀉之不足者補之此之謂也
　按釋云聖人垂慈仁之心已詳矣不合立言誠恐市
　井莊農山野間不知文理故以俚語開解之云但病
　來潮作之時病氣精神增添者是為病氣有餘乃邪
　氣勝也急㵼之以寒凉酸苦之劑若病來潮作之時
　神氣困弱者為病氣不足乃真氣不足也急補之以
　辛甘温熱之劑不問形氣有餘并不足只取病氣有
　餘不足也不足者補之有餘者瀉之
　夫形氣者氣謂口鼻中喘息也形謂皮肉筋骨血脈
　也形勝者為有餘消瘦者為不足其氣者審口鼻中
　氣勞役如故為氣有餘也若喘息氣促氣短或不足
　以息者為不足故曰形氣也乃人之身形中氣血也
　當補當瀉令不在於此只在病勢潮作之時病氣增
　加者是邪氣勝也急當瀉之如潮作之時精神困弱
　語言無力及懶語者是真氣不足急當補之若病人
　形氣不足病來潮作之時病氣亦不足此乃陰陽俱
　不足也禁用針宜補之以甘藥不可以盡劑不已臍
　下一寸五分氣海穴取之
　　論無病好補之誤
子和曰人之好補者有無病而補有有病而補或咨之
庸醫或問諸游客庸醫以要用相求故所論者輕輕之
則草木而已草木則蓯蓉牛膝巴㦸兔絲之類游客以
好名自高故所論者重重之則金石而已金石則丹砂
起石硫黄之類吾不知此為補也而補何臟乎以為補
心耶而心為丁火其經則手少陰熱則瘡瘍之類生矣
以為補肝耶肝為乙木其經則足厥陰熱則掉眩之類
生矣脾為已土而經則足太陰以熱補之則病腫滿肺
為辛金而經則手太隂以熱補之病憤鬱心不可補肝不
可補脾不可補肺不可補莫非為補腎乎人皆知腎為
癸水而不知其經則子午君火焉補腎之火火得熱而
益熾補腎之水水得熱而益涸既熾其火又涸其水上
接于心之丁火火獨用事肝不得以制脾土肺金不得
以制肝木五臟之極傳而之六腑六腑之極遍而之三
焦則百病交起萬疾俱生小不足言大則可懼不宜則
中不中則暴瘖而死矣以為無病而補之者所得也且如
有病而補之者嘔而補吐而補泄而補痢而補瘧而補
欬而補勞而補産而補嘔吐則和胃丸丁沈煎瀉痢豆
蔲丸御米殻散欬嗽則寧神散勞不桂附則山藥産不
烏金則黒神吾不知此為補果何意耶殊不知嘔得熱
而愈酸吐得熱而愈暴泄得熱而清濁不分痢得熱而
休息繼至瘧得熱而進不能退欬得熱而濕不能除勞
得熱而火益煩産得熱而血愈崩蓋如是而死者八九
生者一二死者枉生者幸幸而一生憔悴之態人之所
不堪大抵有餘者損之不足者補之是則補之義也陽
有餘而陰不足則當損陽而補陰陰有餘而陽不足則
當損陰而補陽熱則芒硝大黄損陽而補陰也寒則乾
薑附子損陰而補陽也豈可以熱藥云乎哉而寒藥亦
有補之義也經曰因其盛而減之因其衰而彰之此之
謂也
　謹按仲景論傷寒脈結代為血氣虚衰不能相續而
　用炙甘草湯實補虚之法也殊無常補之例後世俗
　往往例用常補故子和極論其弊善莫大矣但所言
　大黄芒硝損陽而補陰是指仲景所謂陰陽虚盛之
　意非補不足之法也學者當審東垣丹溪之論則可
　以擴充矣
又曰人知補之為利而不知補之為害也論補者蓋有
六法平補峻補温補寒補筋力之補房室之補以人參
黄茋之類為平補以附子硫黄之類為峻補以豆蔲官
桂之類為温補以天門冬五加皮之類為寒補以巴㦸
蓯蓉之類為筋力之補以石燕海馬起石丹砂之類為
房室之補此六者近代之所謂補者也若施之治病非
徒功效疎闊至其害不可勝言難經言東方實西方虚
瀉南方補北方此言肝木實而肺金虚瀉心火補腎水
也以此論之前所謂六補者了不相涉試舉補之所以
為害者皆温補之罪也内經雖言形不足者温之以氣
精不足者補之以味氣屬陽天之所以食人者血屬陰
地之所以食人者戒乎偏勝非便以温為熱也又若經
曰損者補之勞者温之此温乃温存之温也豈以温為
熱哉又如虚則補其母實則瀉其子者此欲權衡之得
其平也又烏在燔針壯火煉石燒砒硫姜烏附然後為
補哉所謂平補者使陰陽兩停是已奈時人往往惡寒
喜温甘受酷烈之毒雖死而不悔也可勝歎哉
寶鑑曰諺云無病服藥如壁裏安柱此無稽之說為害
甚大夫天之生物五味備焉食之以調五臟過則生疾
至於五穀為養五果為助五畜為益五菜為充氣味合
而食之補精補氣倘用之不時食之不節猶或生疾况
藥乃攻邪之物無病而可服哉聖濟經云彼修真者弊
於補養輕餌金石藥陽劑剛勝病起則天癸竭而榮涸
陰劑柔勝病生則真火微而衞散一味偏勝一臟偏傷
安得不病唐孫思邈言藥勢有所偏助令人臟氣不平
裴潾諫憲宗曰夫藥以攻疾非朝夕常用之物况金石
性酷烈有毒又加煉以火氣非人五臟所能禁至於張
臯諫穆宗也亦謂神慮清則血氣和嗜慾多而疾疢作
夫藥以攻疾無疾不可餌也故昌黎伯銘李子之墓曰
余不知服食說起自何世殺人不可計而世慕尚之益
至此其惑也今直取目見親與之游而以藥敗者六七
公以為世誡今復取目見者三四人皆無故求益生之
祥病反生焉或至喪身壁裏安柱果何如哉且夫高堂
大厦梁棟安基址固壊塗毁塈柱於壁中甚不近人情
潔古老人云無病服藥乃無事生事此誠不易之論人
之養身幸而五臟安泰六腑和平謹於攝生春夏奉以
養生之道秋冬奉以收藏之理飲食有節起居有常少
思寡欲恬澹虚無精神内守不藥之藥也噫前人既往
不可咎矣後人其鑑焉
　謹按近世俗謂壁裏安柱為安鼠安鼠則必致穿壊
　垣壁矣此無病服藥致無事生事斯為近理然亦必
　古人之深戒也後世俗因為柱字之語訛爾不然則
　因有所化之矣
　　論局方用諸熱藥補虚之失
丹溪曰虚者補而養之局方何例用辛香燥熱之劑以
火濟火不無實實虚虚之禍若曰兔絲子丸之治腎虚
金釵石斛丸之治氣不足茴香丸之治臟虚冷玉霜丸
之治氣虚養正丹之治諸虚朴附丸之治脾虚弱按氣
丹之治真元虚四神丹之治五臟虚蓯蓉大補丸之治
元臟虚鍾乳白澤丸之治諸虚三健湯之治氣不足甚
者内聚丹劑悉曰補脾胃補腎補五臟補真氣而方各
條下曰口苦面黄曰氣促喘急口淡曰舌澁曰噫酸曰
舌乾曰溺數曰水道澁痛曰脣口乾燥等證悉是明具
熱論如何類聚燥熱而謂可以健脾温胃而滋腎補氣
乎又骨碎補丸治肝腎風虚乳香宣經丸治體虚換腿
丸治足三陰經虚或因感風而虚或因虚而感寒既曰
體虚肝腎虚足三陰經虚病非輕小理宜補養而自然
銅半夏威靈仙荆芥地龍川楝烏藥防風牽牛靈脂草
烏羌活石南天麻南星檳榔等疎通燥疾之藥俱補劑
之大半果何以補虚乎地仙丹既曰補腎而滋補之藥
與僣燥走竄之藥相半用之腎惡燥而謂可以補腎乎
借曰足少陰經非附子輩不能自達八味丸仲景腎經
藥也八兩地黄以一兩附子佐之觀此則是非可得而
定矣
　虚損治法
　　調理之劑
金匱桂枝加龍骨牡蠣湯治諸脈芤動微𦂳男子失精
　女人夢交
　　桂枝　　　白芍　　　生薑(各三錢/)甘草(一錢/)
　　大棗(一枚/)　龍骨　　牡蠣(各三錢/)
　右㕮咀水煎食前服
小建中湯治虚勞裏急悸衂腹中痛失精四肢痠疼手
　足煩熱咽乾口燥
　　桂枝　　　甘草(炙各三/錢)大棗(二枚/)　白芍
　　生薑(二錢/)　阿膠(炒一合/)
　右㕮咀水煎
黄茋建中湯治虚勞裏急諸不足
　　前方加黄茋(二錢/)
炙甘草湯治虚勞不足汗出而悶脈結悸行動如常不
　出百日危急者十一日死
　　甘草(二錢炙/)桂枝　　　生薑(各一錢/半)麥門冬(一/合)
　　麻子仁(一合/)人參　　　阿膠(各一錢/)大棗(二枚/)
　　生地黄(三錢/)
　右㕮咀水煎入酒些小日作三四料服
局方人參養榮湯
　　方見熱門
　按已上諸方並太陽例藥也
十味人參散
人參黄茋散
東垣補中益氣湯
　　方並見熱門
益胃升陽湯血脫益氣古聖人之法也先補胃氣以助
　生發之氣故曰陽生陰長諸甘藥為之先務舉世皆
　以為補氣殊不知甘能生血此陽生陰長之理故先
　理胃氣人之身内穀為寶
　　前方加炒麯(一錢半/)　　生黄芩(瀉盛暑之伏庚/金肺逆每服少)
　　(許秋涼/去之)
　右㕮咀水煎
　按已上諸方並少陽例藥也東垣云表虚用桂枝黄
　茋裏虚用人參芍藥已上方有兼用者治表裏俱虚
　也然觀其法有辛温甘温甘寒主治之别苦寒酸苦
　之佐升降竒耦之意皆異者蓋虚中有兼寒兼熱或
　氣虚血虚陰陽氣血俱不足或陰虚陽虚虚脫與夫
　胃氣下陷精神不足等因不同故也用者當細分之
　　補氣之劑
嚴氏茋附湯治氣虚陽弱虚汗不止肢體倦怠
　　黄茋(蜜炙/)　附子(炮等分/)
　右咀每四錢加生薑煎
參附湯治真陽不足上氣喘急自汗盜汗氣短頭暈
　　人參(半兩/)　附子(炮去皮臍一兩/)
　右咀分作三服加生薑煎
　按此二方少陰例藥也
四君子湯治肺損皮聚而毛落宜此益氣
　　人參　　　白术　　　茯苓　　　甘草(炙/)
　右㕮咀水煎服
濟生茯神湯治脈虚極或欬則心痛喉中介或腫
　　茯神　　　人參　　　逺志　　通草
　　麥門冬　　黄茋　　　桔梗　　甘草(等分/)
　右㕮咀每半兩入薑煎
瑞竹堂補氣湯治氣虚脉浮而軟怔忡無力自汗
　　黄茋(三兩蜜水拌炒/)　　人參　　　甘草(炙各/半兩)
　　麥門冬(去心/)桔梗(炒各一兩/)
　右㕮咀每四錢水煎入薑三片三因方名潤神散
　按此三方手太陰少陰藥也
　　補血之劑
四物湯滋榮血不足
　　方見婦人門
當歸補血湯
　　方見熱門
　按此二方滋榮氣藥也
丹溪大補丸降陰火補腎水
　　黄柏(炒褐色/)知母(酒浸炒各四兩/)　　熟地黄(酒/)
　　(蒸/)　　　　敗龜板(酥炙黄為末各六兩/)
　右為末猪脊髓和煉蜜丸如桐子大每七十丸空心
　淡鹽湯送下
補陰丸
　　黄柏(半斤鹽/酒炒)知母(酒浸炒/)熟地黄(各三/兩)敗龜板(四/)
　　(兩酒浸炙/)　白芍(炒/)　　陳皮　　牛膝(各二/兩)
　　瑣陽　　　當歸(各一兩/半)虎骨(一兩酒浸酥炙/)
　右為末酒煑羊肉丸如桐子大每五六十丸鹽湯下
　冬加乾薑半兩
　按此二方滋陽之藥也
　　補氣血之劑
局方十全大補湯治心肺損及胃損飲食不為肌膚
　　方見熱門
十四味建中湯治榮衞失調血氣不足勞損形體瘦弱
　短氣嗜臥
　　當歸　　　白芍　　　白术　　　麥門冬
　　黄茋　　　甘草(炙/)　　蓯蓉　　　人參
　　川芎　　　官桂　　　半夏　　　熟地黄
　　茯苓(各半錢/)附子(三分/)
　右㕮咀作一服入薑棗煎食前服
　按此並手足三陰藥也
養氣丹治諸虚百損真陽不固上實下虚氣不升降一
　切體弱氣虚之人
　　禹餘糧石　紫石英　　赤石脂　　代赭石
　　磁石　　　已上各煅法見局方
　　附子(二兩/)　肉蓯蓉(一兩/半)當歸　　　茴香
　　破故紙　　木香　　　肉桂　　　巴㦸
　　肉豆蔲　　丁香　　　山藥　　　鹿茸
　　白茯苓　　沈香　　　逺志(並製/)　乳香
　　五靈脂　　沒藥　　　朱砂　　　陽起石(煅/)
　　鍾乳粉(並别研各一兩/)
　右同碾為細末糯米粉糊為丸
　按此固滑脫鎮虚逆復陽助陰藥也出太陽例古方
　類此者甚多姑存此一法如真氣結薄氣不升降陰
　寒濕勝胃冷肝虚者非此藥不可蓋宜重劑劫之是
　也然有陰陽兩虚濕熱自甚元氣下陷津液涸竭氣
　血無所滋養濁陰下溜虚火上乗惟宜調之補之以
　輕清之劑者此方安能盡其變乎用者自宜詳審
金匱腎氣丸治形體瘦弱無力多困腎氣久虚久新憔
　悴寢汗發熱五臟齊損瘦弱下血
　　乾山藥　　山茱萸肉(各四兩/)　　　澤瀉
　　牡丹皮　　白茯苓(各三/兩)熟地黄(八兩/)
　右為末煉蜜丸如梧子大每五六十丸空心温水下
拔萃三才封髓丹降心火益腎水
　　天門冬　　熟地黄　　人參(各半兩/)黄柏(炒三/兩)
　　砂仁(一兩半/)甘草(七錢半炙一方無/)
　右為細末水糊丸梧子大每五十丸用蓯蓉半兩切
　作片子酒一大盞浸一宿次日煎三四沸去滓空心
　送丸下　除前三味五臟治要作鳳髓丹
　按此二方足少陰手太陰藥也
機要八物湯治心肺虚損皮聚而毛落血脈虚損婦人
　月水愆期宜益氣和血
　　四君子合四物湯
　按此手足太陰少陰藥也
　　補虚損壯筋骨之劑
金匱崔氏八味丸治腎虚氣乏下元冷憊腹臍疼痛夜
　多旋溺脚膝緩弱肢體倦怠面皮痿黄或黧黑及虚
　勞不足渇欲飲水腰重疼痛小腹急痛小便不利並
　宜服之
　　前腎氣丸加桂心(一兩/)　附子(炮一兩/)
　右為細末煉蜜丸如桐子大每五七十丸温酒送下
　鹽湯亦得空心食前婦人淡醋湯下
局方西川石刻安腎丸治真氣虚憊脚膝弱緩夜夢遺
　精小便滑數而清
　　青鹽(四兩/)　鹿茸(炙/)　　柏子仁(净/)　石斛
　　附子　　　川烏(炮/)　　巴㦸(去心/)　肉桂
　　兔絲子　　蓯蓉　　　韭子　　　葫蘆巴
　　杜仲　　　破故紙(炒/)　石棗　　　逺志
　　赤石脂　　茯苓　　　茯神　　　茴香(炒各/一兩)
　　蒼术　　　川楝　　　川椒　　　山藥(各四/兩)
　右為末山藥酒糊丸如梧子大每七八十丸空心鹽
　湯下
無比山藥丸治諸虚百損五勞七傷肌體消瘦膚燥脈
　弱
　　赤石脂　　茯神(各一兩/)山藥(三兩/)　蓯蓉(四兩/酒浸)
　　巴㦸　　牛膝(酒浸/)　　澤瀉　　　山茱萸肉
　　(各一兩/)　　五味子(二兩/)杜仲　　　兔絲子
　　熟地黄(各三兩/)
　右石臼内杵為末煉蜜丸梧子大每四五十丸空心
　温酒下
楊氏還少丹大補真氣虚損肌體瘦弱
　　肉蓯蓉　　逺志　　　茴香　　　巴㦸
　　山藥　　　枸杞子　　熟地黄　　石菖蒲
　　山茱萸　　牛膝　　　杜仲　　　楮實子
　　五味子　　白茯苓
　右石臼内搗為末煉蜜丸如梧子大每五十丸空心
　温酒送下
機要牛膝丸治腎肝損骨痿不能起于牀宜益精筋緩
　不能自收持宜緩中此丸主之
　　牛膝(酒浸/)　萆薢　　　杜仲(炒/)　　蓯蓉(酒浸/)
　　兔絲子　　防風　　　葫蘆巴(炒/)　桂　(減半/)
　　補骨脂　　沙苑蒺䔧
　右等分為細末酒煑猪腰子為丸每五七十丸空心
　温酒下
　按此用防風以升發肝氣非補肝也
地黄丸治陽盛陰虚肝腎不足房室虚損形瘦無力面
　多青黄而無常色宜此養榮血腎氣
　　蒼术(泔浸/)　熟地黄(各一/斤)乾薑(春七錢夏半兩秋/七錢冬一兩)
　右石臼杵為末蒸棗肉為丸桐子大每五七十丸至
　百丸諸飲下若加五味子為腎氣丸述類像形神品
　藥也
　按已上諸方少陰例藥也蓋謂腎為真水有補無瀉
　故古人立腎氣丸法後世俗因之以補陽然陽虚者
　亦有之但不可例為常補爾
　謹按虚損之證其源雖多莫不因胃氣元氣不足
　致氣虚血虚陰陽俱虚或房勞精竭榮衞弱而腑臟
　氣痿不能輸養為疲極甚者變為勞瘵之疾但世俗
　處治昧此病機源委例用香燥或金石之劑往往悞
　人惟有宋錢仲陽建五臟虚方迥出前人之論我丹
　溪先生發揮局方之失示用補端緒言東垣所謂飲
　食勞倦内傷元氣則胃脘之陽不能升舉并心肺之
　氣陷入於中焦而用補中益氣治之此實前人之所
　無也然天不足於西北地不滿於東南天陽而地陰
　西北之人陽氣易降東南之人陰氣易升苟不知此
　而徒取其法則於氣之降者固可以獲效而於氣之
　升者亦從而用之吾恐反增其病矣意此不可恃為
　通行之法云人之虚者多是陰不足邵子謂天地自
　相依附天依形地附氣其形也有涯其氣也無涯人
　之形質有涯者也天癸絶後則形衰矣苟不益陰以
　内守則陽亦無得以發揚為健運之能是天失所依
　也而為飄散飛蕩如喪家之狗耳陽既飄散則地愈
　失所附也形氣不相依附則死矣人其補養殘衰傷
　朽之質又何云哉斯論虚衰與東垣製法雖證不同
　實本乎内經陰精所奉其人夀陽精所降其人夭之
　㫖蓋謂人之壽夭比之經論南北二方亦自微甚不
　等升陽之例當為活法滋陰之劑義亦是焉必求的
　在之虚合病機而行其法如此與世俗不明造化之
　理槩用温補者天地懸隔故於諸書補劑而不詳錄
　學者審是則思過半矣
　
　
　
　
　
　
　
　
　
　
　玉機微義卷十九
欽定四庫全書
　玉機微義卷二十　　　明　徐用誠　原輯
　　　　　　　　　　　　　劉　純　續增
　積聚門
　　諸經敘積之始
黄帝針經百病始生第三云積者葢厥氣生足悗悗生
脛寒脛寒則血脈凝濇凝濇則寒氣上入於腸胃入於
腸胃則䐜脹䐜脹則腸外之汁沫迫聚不得散日以成
積卒然多飲食則腸滿起居不節用力過度則絡脈傷
陽絡傷則血外溢血外溢則衂血隂絡傷則血内溢血
内溢則後血腸胃之絡傷則血溢於腸外有寒汁沫與
血相搏則并合凝聚不得散而成積矣或外中於寒内
傷於憂怒則氣上逆氣上逆則六輸不通温氣不行凝
血藴褁不散津液凝濇滲著而不去而成積矣
難經曰肝之積名曰肥氣(見後方下云云/)以季夏戊己
日得之何以言之肺病傳於肝肝當傳脾脾季夏適王
王者不受邪肝復欲還肺肺不肯受故留結為積故知
肥氣以季夏戊己日得之心之積名曰伏梁(云云/)脾之
積名曰痞氣(云云/)肺之積名曰息賁(云云/)腎之積名曰
奔豚(云云並見本文/)
　按滑氏本義曰越人之意葢以五行之道推其理勢
　之所有者演而成文耳初不必論其情感亦不必論
　其還不還與其必然否也讀者但以所勝𫝊不勝及
　王者不受邪遂留結為積觀之則不以辭害志而思
　過半矣
　謹按越人論五臟積傳受之本病也然針經又主絡
　脈傷及飲食七情所致而論之可謂詳悉然今較之
　積聚因飲食傷及七情而成者多且三因方於五積
　無主治引經况他書乎故具法不取今以東垣方附
　于後
　　脈法
脈經曰脈來細而附骨者積也寸口積在胸中微出寸
口積在喉中闗上積在臍傍上闗上積在心下微下闗
積在少腹尺積在氣街脈出在右積在右脈出在左積
在左脈兩出積在中央各以其部處之　脈來小沈而
實者胃中有積聚不食食即吐　肺積脈浮而毛按之
辟易　心積脈沈而芤上下無常處　肝積脈弦而細
　腎積脈沈而急　脈沈重而中散者因寒食成癥
脈左轉而沈重者氣癥陽在胸中右轉出不至寸口者
内有肉癥也
　　論積聚癥瘕不同
難經曰積者隂氣也聚者陽氣也故隂沈而伏陽浮而
動氣之所積名曰積氣之所聚名曰聚故積者五臟所
生聚者六腑所成也積者隂氣也其始發有常處其痛
不離其部上下有所終始左右有所窮處聚者陽氣也
其始發無根本上下無所留止其痛無常處謂之聚故
以是别知積聚也
原病式曰癥者腹中堅硬按之應手然水體柔順而今
反堅硬如地者亢則害承乃制也瘕者中雖硬而忽聚
忽散無其常故其病未及癥也經曰血不流而滯故血
内凝而為瘕也小腸移熱於大腸乃為虙瘕大腸移熱
於小腸謂兩熱相搏則血溢而為伏瘕血澁不利月事
沈滯而不行故云為虙瘕為虙與伏同傳寫誤爾
　謹按積者實停蓄之總名癥者有所成而名之亦皆
　積爾瘕者血病也似不可言為聚聚者陽氣也然大
　小腸移熱為瘕如此則亦聚爾但前人施治亦未見
　有分其異同者唯丹溪先生曰積塊在中為痰飲在
　左為血積在右為食積氣不能作塊成聚塊乃有形
　之物痰與食積死血爾此深得病情之㫖學者可因
　此例而求諸
　　論積聚分三因
陳無擇云癥瘕屬肝部積聚屬肺部夫癥者堅也瘕者
假也假物而成形然七癥八瘕之名經論亦不詳出雖
有蛟蛇鼈肉髮蝨米等七證初非定名偶因食物相感
而致患爾若婦人癥瘕則由内外不内外因動傷五臟
氣血而成古人謂為痼疾以蛟蛇等為生瘕然亦不必
泥此並屬血病蛇髪等事皆出偶然但飲食間誤中之
留聚假血而成自有活性亦猶永徽中僧病噎者腹中
有一物其狀如魚即生瘕也
　按此論積聚等屬臟部葢分氣血爾亦不必拘此然
　生瘕亦有外因而成者如昔之徐之才治取蛤精疾
　生於足間者若此陳扵三因何不之及
　　論婦人腸覃石瘕之積
水脹篇曰石瘕何如岐伯曰石瘕生於胞中寒氣客于
子門子門閉塞氣不通惡血當瀉不瀉衃以留止日以
益大狀如懷子月事不以時下皆生於女子可導而下
寶鑒曰夫膀胱為津液之腑氣化則能出矣今寒客於
子門則必氣塞不通血壅不流而衃以止之結硬如石
是名石瘕也此氣先病而血後病故月事不來則可宣
導而下出者也故難經云任之為病其内苦結男子為
七疝女子為瘕聚此之謂也非大辛之藥不能已可服
見睍丹
腸覃何如岐伯曰寒氣客於腸外與胃相搏不得榮因
有所繫瘕而内著惡氣乃起瘜肉乃生其始生者大如
雞卵稍以益大至其成如懷子之狀久者離嵗按之則
堅推之則移月事以時下此其候也夫腸者大腸也覃
者延也大腸以傳道為事乃肺之腑肺主衞衞為氣氣
得炅則泄寒則凝今寒客於大腸故衞氣不榮有所繫
止而結瘕在内貼者其延久不已是名腸覃也氣散則
清氣聚則濁結為瘕聚所以惡氣發起瘜肉乃生小漸
益大至期而䜵其腹則如懷子狀也此氣病而血未病
故月水不斷以時下本非姙娠可以此為辨矣
　按此謂石瘕為血壅不流故月事不來腸覃為清氣
　聚而濁結成瘕故血未病月水不斷而知此二積之
　異然亦有諸積所致或有病癰膿而似此二證者不
　可不察也
　　論五積六聚治同欝斷
子和曰且積之成也或因暴喜怒悲思恐之氣或傷五
味之食或停温涼寒熱之飲或受六氣之邪其初甚微
可呼吸按導而去之不幸遇庸醫强補而留之留而不
去遂成五積夫肥氣者不獨氣有餘也其中亦有血矣
葢肝藏血故也伏梁者火之欝也以熱藥散之則益甚
以火炙之則彌聚况伏梁證有二名同而實異不可不
詳焉其一上下左右皆有根在腸胃之外有大膿血此
伏梁義同腸癰其二身體髀股胻背腫環臍而痛是即
風根不可動動則為水溺濇之病此二者内經雖言不
可動止謂不可大下非謂全不可下恐病去而有害痞
氣者舉世皆言寒則痞内經以為濕則痞雖因飲冷而
得其陽氣為濕所畜以熱攻之則不散以寒攻之則濕
去而寒退矣息賁者喘息憤而上行也此舊説也余以
謂賁者賁門也手太隂之筋結胸裏故貫合賁下抵季
脇其痛支轉筋痛甚則成息賁手心主結於賁其病胸
痛息賁又云肺下則居賁迫肝善脇下痛肝髙則上支
賁門脇悦為息賁若是言之是積氣於賁而不散此靈
樞説五臟處言此賁自是多故予發之賁豚者賁與奔
同銅人言或因讀書得之未必皆然也腎主骨此積最
深難寮大忌吐涌以其在下止宜下之故予嘗以獨聖
散吐肥氣揃以木架必燠室中吐兼汗也肝之積便言
風也吐出數升後必有血一二滴勿疑病當然也續以
磨積之藥調之嘗治伏梁先以荼調散吐之兼汗以禹
功導水奪之繼之以降火之藥調之又嘗治痞氣萬舉
萬全先以𤓰蒂散吐其酸苦黄膠腥腐之物三二升次
以導水禹功下二三十行末以五苓淡劑等藥調之又嘗
治息賁用𤓰蒂散不計四時置燠室中更以火一爐以
助其汗吐汗下三法齊行此病不可逗遛久則傷人又
嘗治賁豚以導水通經三日一下之一月十下前後百
行次用治血化氣磨積之藥調之此積雖不傷人亦與
人偕老若六聚之物在腑屬陽而無形亦無定法倣此
而行之何難之有
　按此論五積之異同可謂極備病情之要積為欎而
　用吐法更甚得古人之妙矣但每吐後繼之以禹功
　導水之劑則不可為例矧古人施吐必本積因而用
　藥如徐文伯以油為宫人吐髮瘕楮澄以蒜為李道
　念吐雞子積甄權以雄黄為人吐髮瘕成蛇者葢所
　因不同而用藥殊也大抵禹功五苓之劑十下百行
　等法用於濕熱盛實及體厚者則可設有隂虚氣痿
　積聚實而血氣弱者豈可例用乎
　　論痰積飲積主於濕
　　詳見痰飲門
　　論治積大法
許學士云大抵治積或以所惡者攻之或以所喜者誘之
則易愈如碙砂水銀治肉積神麯麥蘖治酒積水蛭䖟
蟲治血積木香檳榔治氣積牽牛甘遂治水積雄黄膩
粉治涎積礞石巴豆治食積各從其類也若用羣隊之
藥分其藥勢則難取効須要認得分明是何積聚兼見
何證然後增減斟量使之不爾反有所損要在臨時通
變也
　謹按諸積有不因氣動而成者如偶有所食或誤吞
　錢物之類是也因氣動而成者如七情所致或飲食
　勞倦或五臟傳受之類是也故所積之物不一氣血
　之聚有殊或成蠱瘤生瘕之類難測故須是認得分
　明是何積聚用藥宜各從其類然亦要㸔元氣虚實
　或攻取峻削或養正漸除可也不爾則豈但有損而
　已
　　論養正積自除
衞生寶鑑曰㓗古云養正積自除譬如滿座皆君子縱
有一小人自無容地而出令其真氣實胃氣强積自消
矣潔古之言豈欺我哉内經曰大積大聚衰其太半而
止滿實中有積氣大毒之劑尚不可過况虚中有積者
乎此乃治積之一端也邪正虚實宜詳審焉
　按或云積非下之不可今言養正而後積除將以待
　正氣而除乎將以待藥力而除乎然人之有積則皆
　為身中之邪氣若君子座中之有小人也惟其調正
　氣則真氣運行不失其常而積自除夫君子衆而正
　直在位其小人自然退避矣不然則正氣虚而真氣
　乖致積增膜膈胃亂真正氣絶而死矣亦若小人得
　志則政亂法壞而君子有所不能制焉且夫養正者
　非為飲食起居之間也葢積既成矣形漸悴矣必用
　調養使榮衞充實而積自除餘有堅而不去者方可
　亟下之此先補後攻期于邪去正復而後已然除之
　不以漸則必有顛覆之害矣若昔之武氏斵喪唐宗
　幾於改物尚賴狄張諸公匡扶之力漸除黨與興復
　丕祚惜乎中宗不鑒前轍之失而留三思至致韋氏
　之禍其猶積餘之尚在者而不亟下之更不慎守禁
　戒遂縱口嗜慾病證復起而不可制其有不喪身者
　未之有也
　積聚治法
　　五臟積方
東垣肥氣丸治肝之積在左脇下如覆杯有頭足久不
　愈令人發欬逆㾬瘧連嵗不已
　　厚朴(半兩/)　黄連(七錢/)　　柴胡(二兩/)　椒(四錢/)
　　巴豆霜(五分/)川烏頭(炮去皮一錢二分/)　乾薑(炮半錢/)
　　人參(二錢半/)白茯苓(一錢半/)昆布(二錢半/)甘草(炙三錢/)
　　廣术(炮二錢半/)皂角(去皮弦煨一錢半/)
　右件除茯苓皂角豆霜另末外為極細末和匀煉蜜
　為丸如桐子大初服二丸一日加一丸二日加二丸
　漸漸加至大便微溏再從二丸加服周而復始積減
　太半勿服
伏梁丸治心之積起臍上大如臂上至心下久不愈令
　人煩心
　　黄連(一兩半/)厚朴(製/)　　人參(各半兩/)　黄芩(三錢/)
　　乾姜　　　菖蒲　　　巴豆霜(各五分/)桂(一錢/)
　　紅豆(二分/)　川烏頭(五分炮/)茯神　　丹參(炒各一錢/)
　右件除巴豆霜外為細末另研豆霜旋旋入末煉蜜
　為丸如桐子大服如上法淡黄連湯下
痞氣丸治脾之積在胃脘覆大如盤久不愈令人四肢
　不收發黄疸飲食不為肌膚
　　厚朴(四錢半/)　黄連(八錢/)吳茱萸(三錢/)黄芩(二錢/)
　　白茯苓　　　澤瀉　　人參(各一錢/)川烏頭(炮/)
　　川椒(炒各半錢/)白术(二分/)巴豆霜(四分/)桂(四分/)
　　茵陳(酒炒/)　乾薑(泡/)　砂仁(各一錢半/)
　右件除豆霜另研茯苓另末旋入外同為細末煉
　蜜為丸如桐子大淡甘草湯下服如上法
息賁丸治肺之積在右脇下覆大如杯久不已令人
　洒淅寒熱喘欬發肺壅
　　厚朴(製八錢/)黄連(炒一兩三錢/)乾薑(泡/)　白茯苓
　　川椒(炒/)　　紫苑(各一錢半/)　桂　　　川烏頭(炮/)
　　桔梗　　　白豆蔲　　　　陳皮　　京三稜
　　天門冬(各一錢/)巴豆霜(四分/)人參(二錢/)青皮(五分/)
　右件除茯苓巴豆霜旋入外為末煉蜜丸如桐子大
　以淡薑湯送下服如上法已上四方秋冬加厚朴減
　黄連四分之一
奔豚丸治腎之積發於小腹上至心下若豚狀或下或
　上無時久不已令人喘逆骨痿少氣及治男子内結
　七疝女人瘕聚滯下
　　厚朴(製七錢/)黄連(五錢/)　白茯苓　　澤瀉
　　菖蒲(各二錢/)川烏頭　　丁香(半錢/)　桂(二分/)
　　巴豆霜(四分/)全蝎　　　附子　　　獨活(各一錢/)
　　𤣥胡索(一錢半/)苦楝(酒煮三錢/)
　右除巴豆霜茯苓另為末旋入外為細末煉蜜丸如
　桐子大淡鹽湯下服如上法
　按已上諸方宜隨證加減用之所謂益元氣洩隂火
　破滯氣削其堅也
　　吐劑
𤓰蒂散
　　方見痰飲門
　按吐法意畧具前宜兼㸔各門吐例
　　倒倉法
丹溪曰人之七情厚味停痰瘀血互相糾纒日積月深
　欝結成聚甚者如桃核之穰諸般竒形之蟲成於中
　形於外發為癱瘓為勞瘵為蠱脹為癩疾為無名竒
　病宜行此法
　用黄牡牛肉擇肥者買一二十斤長流水煮糜爛融
　入湯中為液以布濾出柤滓取淨汁再入鍋文武火
　熬成琥珀色則成矣每飲一鍾少時又飲如此者積
　十數鍾寒月則重湯温而飲之病在上者欲其吐多
　病在下者欲其利多病在中者欲其吐利俱多全在
　活法而為緩急多寡也須晴明日早於一室明快不
　通風處以安病人視所出之物可盡病根則止吐利
　後或渇不得與湯水其小便必長取以飲病者名曰
　輪迴酒與一二椀非惟可以止渇抑且可滌濯餘垢
　睡一二日覺饑甚乃與粥淡食之待三日後始與少菜
　羮自養半月覺精神渙發形體輕健沈痾悉除其後
　須五年忌牛肉
　　消導之劑
御藥院方助氣丸治三焦痞閉胸膈滿悶氣不流通藴
　結成積痃癖氣塊並皆治之
　　京三稜　莪术(各炮二斤/)青皮　　陳皮(並去白/)
　　白术(各十五兩/)　㯽榔　枳殻　　　木香(各十兩/)
　右為末糊丸如梧子大每五十丸煎水下
　按此治諸氣積藥也然世俗治積之方多兼氣藥欲
　其氣化而積易散殊不知氣虚者何以抵受中夾熱
　者豈不助火反傷氣耶故用者宜分虚實寒熱選使
　况此方雜削氣之藥過半而云助氣恐未必然也
三因散聚湯治久氣積聚狀如癥瘕隨氣上下發作有
　時心腹絞痛攻刺腰脇小腹䐜脹大小便不利
　　半夏　　檳榔　　　　當歸(各三分/)陳皮
　　杏仁(去皮央炒/)桂(各二兩/)茯苓　　　甘艸(炙/)
　　附子(炮/)　川芎　　　　枳殻(炒/)　　厚朴(製/)
　　呉茱萸(湯泡洗各一兩/)　大黄(大便利去之/)
　右㕮咀每服四錢水煎
濟生大七氣湯治積聚狀如癥瘕隨氣上下發作有時
　心腹㽲痛上氣窒塞小腹脹滿
　　桔梗　　肉桂　　　　藿香葉　　甘艸(炙/)
　　青皮(各二分/)益智仁　　京三稜　　陳皮
　　蓬术　　　香附子(炒各一兩半/)
　右㕮咀每服五錢水煎
　按此二方治聚之劑也然聚瘕用湯蕩滌之意亦要
　隨臟氣虚實寒熱而增損之可也
東垣草豆蔲丸治酒積或傷寒冷物胃脘痛咽膈不通
　　草豆蔲(煨/)　白术(各一兩/)大麥蘖　　神麯(各炒/)
　　黄芩　　　半夏(各半兩/)枳實(炒二兩/)炒鹽(半錢/)
　　陳皮　　　青皮　　　　乾生薑(各二錢/)
　右為極細末湯浸蒸餅丸如菉豆大每服百丸煎水
　下
　按此治酒積飲積藥也入氣血之分
廣术潰堅湯治有積塊堅硬如石形如袢大令人坐卧
　不安中滿腹脹
　　方見腹脹門
寶鑒香殻丸破痰癖消癥塊及冷積
　　木香　　　丁香(各五錢/)京三稜(剉酒浸一宿/)青皮
　　廣术(剉酒浸一宿用去皮巴豆三十粒同炒巴豆黄色/)
　　枳殻(炒/)　　川楝子　　茴香(炒各一兩/)
　右末醋糊丸如梧子大朱砂為衣每服二十丸薑鹽
　湯下
　按此治氣積寒積之劑下焦藥也
丹溪阿魏丸治肉積
　　連翹(半兩/)　糖毬子(一兩/)黄連(六錢半/)
　　阿魏(一兩醋煮作糊/)
　右為末用阿魏糊丸如梧子大每二三十丸白湯下
保和丸治食積
　　糖毬子(三兩/)半夏　　茯苓(各一兩/)神麯(二兩/)
　　陳皮　　　連翹　　蘿蔔子(各半兩/)
　右為末粥糊丸如梧子大每三四十丸白湯下
　按此二方食積藥也又此方治痰積飲積之劑丹溪
　曰脾虛者須以補脾藥下之切不可獨用虚虚之禍
　疾如反掌葢慎之也氣實新病宜於攻下諸方選用
　又不必拘此
宣明三稜湯治癥瘕痃癖積聚不散堅滿痞膈食不下
　腹脹
　　蓬术　　　當歸(各半兩/)京三稜(二兩/)白术(一兩/)
　　檳榔　　　木香(各三分/)
　右為末每三錢沸湯調下
　按此治癥瘕之劑氣血藥也然瘕者雖硬而忽聚散
　即聚也屬陽氣也經云血不流而寒薄故血内凝而
　瘕葢又屬血爾固當兼治之此方亦可以推其變從
　虚實加減而輕重之可也
　謹按針經備隂絡傷汁血相搏并合成積或臟氣傳
　受及子和論七情為欝皆元氣自病不係傷諸飲食
　致者當先調理不可妄下故已上五臟方消導法宜
　選用氣虚弱甚者又宜消息此養正積自除之意若
　傷諸飲食致者元氣未病初非下之削之不可然治
　之不早元氣日減正氣日偷方用下削而能獲安者
　實僥倖焉至是者亦宜上法先補後攻可也醫反是
　之多致悞爾若積欎在身形氣飲食如常者則已下
　削堅之方或吐或下的在選用衰其太半宜漸除之
　否則失機後時而不救者多矣然有除之未盡元氣
　未復而使内縱口味恣七情病遂復起者亦不鮮矣
　嗚呼世道不古人之不謹致積又不能歸罪於已安
　心調理卒致殞沒不得以盡其天年者固不足惜然
　醫之不能精明其道悞人生命者豈無所報耶
　　削堅之劑
楊氏木香檳榔煎丸治脾積氣塊腹脇走痛口吐清水
　　肉豆蔲(五枚/)木香　　　肉桂(各一兩/)　檳榔(七枚/)
　　乾漆(半兩炒令烟盡/)　　硇砂(半兩另研/)胡椒(四十九粒/)
　右為末次入硇砂和匀煉蜜丸如梧子大每七丸橘
　皮湯下
　按此治肉積寒積藥也入氣血之分
局方丁香脾積丸治諸般食積氣滯胸脹滿心腹刺痛
　　丁香　　　木香　　　巴豆　　　髙良薑(醋煮各/半兩)
　　莪术(一兩/)　三稜(二兩/)　青皮(一兩/)　皂角(三大/挺燒)
　右入百草霜三匙同碾細為末糊丸如麻子大每十
　丸至二十丸
　按此治寒冷食積藥也
鄧山房感應丸治食積化宿滯
　　黑角沈香　檀香　　　丁香　　　木香
　　陳皮　　　青皮　　黄連　　　砂仁
　　香附子　　半夏　　三稜　　　蓬术(煨各一兩/為細末)
　　肥烏梅(百錢重/)巴豆(三百粒肥白者去衣膜心/)
　右用磁器一隻盛巴豆上以梅肉葢之却用米醋浸
　過與梅肉平於甑坐蒸至極熟以巴豆紅色為度却
　擂二件如泥用糯米飯和前藥勻搗千百下丸如蘿
　白子大每十丸湯下
　按此下氣積食積藥也
宣明積氣丹治一切新久沈積氣塊面黄黑瘦癥瘕積
　聚口吐酸水
　　檳榔(二箇/)　芫花　　　　京三稜　　黄連
　　牛膝　　　樟柳根(各一兩/)肉豆蔲(二箇/)硇砂(二錢/)
　　青皮　　　陳皮　　　　石菖蒲(各三錢/)大㦸
　　大黄　　　甘遂　　　　白牽牛　　乾薑
　　青礞石　　乾漆(各半兩/)　蓬术(一兩/)　巴豆
　　木香(各二錢半/)
　右為末醋糊為丸如桐子大每服一丸臨卧燒棗湯
　下量病人虛實加減與服
　按此下飲積氣積肉積水積藥也
本事碙砂丸治一切積聚痰飲心脇引痛
　　硇砂　　　　三稜　　乾薑　　　白芷
　　巴豆(去油各半兩/)大黄　乾漆(各一兩/)檳榔
　　肉豆䓻(各一箇/)木香　　青皮　　　胡椒(各一分/)
　右為末釅醋二升煮巴豆五七沸復下三稜大黄末
　同煎五七沸入硇砂煎成膏却入别藥和勻杵丸如
　菉豆大每五丸薑湯下
　按此下肉積氣積例藥因其中用白芷為散水行氣
　故更言治痰飲也
破積導飲丸治積塊堅硬飲食不消心下痞悶
　　木香　　　檳榔　　　陳皮　　　青皮
　　枳殻(炒/)　　枳實(炒/)　　廣术(炮/)　　三稜(炮/)
　　半夏　　　神麯(炒/)　　麥蘖　　　乾生薑
　　茯苓　　　澤瀉　　　甘艸(炙各半兩/)牽牛(頭末/六錢)
　　巴豆(三十粒去皮心油/)
　右細末入巴豆霜令匀姜汁糊丸梧子大每三十丸
　温薑湯下
　按此治飲積酒積氣積藥也然世俗方類此者甚多
　大抵多合以熱劑不能以盡病情之變唯此方庶幾
　用者自宜取擇
三因破飲丸
　　方見痰飲門
晞露丸治傷寒於内氣凝不流結於腸外久為癥瘕時
　作疼痛腰不得伸
　　廣术　　　三稜(各酒浸一兩/)乾漆(炒五錢/)茴香(炒/)
　　青皮　　　雄黄　　　　穿山甲(炮各三錢/)
　　硇砂(四錢研/)輕粉(一錢/)　　川烏(五錢炮/)麝香(半錢/)
　　巴豆(三十粒去殻同三稜术炒黄色去巴豆不用/)
　右細末和勻薑汁糊丸梧子大每三二十丸温薑湯
　下空心服
　按此治腸覃寒積之劑也
寶鑒見晛丹治婦人石瘕狀如懷子者
　　附子(四錢炮/)鬼箭羽　　紫石英(各三錢/)澤瀉
　　肉桂　　　𤣥胡　　　木香(各二錢/)　血竭(一錢半/)
　　水蛭(一錢炒烟盡/)　　　檳榔(二錢半/)　桃仁(炒三/十箇)
　　三稜(五錢/)　大黄(二錢同三稜酒浸一宿焙/)
　右各研匀酒糊丸梧子大每三十丸食前用鹽湯或
　酒下
　按此治血積藥也
温白丸治心腹絞痛久癥癖塊大如杯碗十種水病八
　種痞塞九種心痛
　　紫苑　　　　呉茱萸　　菖蒲　　　　柴胡
　　桔梗　　　　厚朴(製/)　　皂角(去皮子弦/)茯苓
　　黄連　　　　桂　　　　川椒(炒去目/)　乾薑(炮/)
　　巴豆(去心膜油/)人參(各半兩/)川烏(炮去皮臍二兩半/)
　右末入巴豆研令勻蜜丸梧子大每三丸生薑湯下
　按此治食積寒積藥也
經驗方塌腫神應丸治諸腫蟲毒肚脹如鼓脾癖癥瘕
　氣塊上喘氣急欬嗽倚息不得睡服藥不效者
　　三稜　　　　莪术　　　青皮　　　陳皮
　　乾漆(燒各一兩/)芫花(七錢半/)大㦸(三錢/)　硇砂
　　巴豆霜(各一錢/)
　右前藥和一處用好米醋一大椀慢火上煮醋乾為
　度取出晒乾碾為末醋和作丸如梧子大每四五十丸
　生薑湯下五更服隨用椒目六兩蘿白子半斤炒香
　熟用手帕盛於患處熨如冷再炒熨至再三大小便
　行後才住熨以温稀粥補之
　按此治癥瘕之劑飲積氣積水積血積藥也
聖散子治逺年積塊
　　硇砂(六兩/)　川大黄(八兩/)大麥蘖(六兩/)乾漆(燒過/)
　　萹蓄　　　茴香(炒/)　　瞿麥　　　檳榔(各一兩/)
　　如婦人乾血氣加穿山甲(二兩炮/)
　右末每五錢温酒調下仰卧此藥只在心頭至明大
　便如爛魚小便赤為驗取出並無毒性小兒用一錢
　量大小與之
　按此氣血藥也
　謹按治積之方氣實者故宜峻削故古方多相類近
　世又多用推逐之劑如剪紅丸蠟丸去積亦是一法
　但不分氣血蟲物諸積之異人之虚實不同往往悞
　人故皆不録其或可吐者宜從子和之法氣虚羸弱
　者觀東垣諸方已啓其微用者當自求其意而為通
　變可也
　
　
　
　
　玉機微義卷二十
欽定四庫全書
　玉機微義卷二十一　　明　徐用誠　原輯
　　　　　　　　　　　　　劉　純　續增
　消渇門
　　諸經論消渇脈證所因
内經隂陽别論曰二陽結謂之消脈要精微論曰癉成
為消中
　按東垣曰二陽者陽明也手陽明大腸主津病消則
　目黄口乾是津不足也足陽明胃主血熱則消穀善
　飢血中伏火乃血不足也結者津液不足結而不潤
　皆燥熱為病也此因數食甘美而多肥故其氣上溢
　轉為消渇治之以蘭除陳氣也不可服膏粱芳艸石
　藥其氣慓悍能助燥熱也
調逆論曰心移熱於肺傳為膈消也　凡治消癉仆繫
偏枯痿厥氣滿發逆肥貴人則膏粱之疾也岐伯曰脈
實病久可治脈弦小病久不可治後分為三消髙消者
舌上赤裂大渇引飲
脈經云緊數相搏則為消渇　脈軟散者當病消渇
　　論消渇為三焦受病
病機云消渇之疾三焦受病也上消者肺也多飲水而
少食大便如常小便清利知其燥在上焦也治宜流濕
以潤其燥消中者胃也渇而飲食多小便赤黄熱能消
穀知其熱在中焦也宜下之
消腎者初發而為膏淋謂淋下如膏油之狀至病成面
色黧黑形瘦而耳焦小便濁而有脂液治法宜養血以
肅清分其清濁而自愈也
　　論消中三證之異
陳無擇云消渇屬心故煩心致心火散漫渇而引飲諸
脈軟散皆氣實血虚也消中屬脾癉熱減則為消中消
中復有三有因寒中隂勝陽欝久必為熱中經云脈洪
大隂不足陽有餘則為熱中多食數溺為消中隂狂興
盛不交精泄則為强中至病强中不亦危矣消腎屬腎
盛壯之時不謹而縱慾房勞年長腎衰多服金石真氣
既喪口乾精溢自洩不飲而利經云腎實則消不渇而
小便自利名曰腎消亦曰内消
　　論三消之疾燥熱勝隂
河間曰三消之疾本濕寒之隂氣極衰燥熱之陽氣太
甚皆因乎飲食服餌失節腸胃乾涸而氣液不得宣平
或耗亂精神過違其度或因大病隂氣損而血液衰虚
陽氣悍而燥熱欝甚或因久嗜鹹物恣食炙􁳚飲食過
度亦有年少服金石丸散積久實熱結於下焦虛熱血
氣不能制濕熱燥甚於腎故渇而引飲若飲水多而小
便多者名曰消渇若飲食多而不甚渇小便數而消瘦
者名曰消中若渇而飲水不絶腿消瘦而小便有脂液
者名曰腎消此三消者其燥熱同也夫經中有言心肺
氣厥而渇者有言肝痺而渇者有言脾熱而渇者有言
腎熱而渇者有言胃與大腸結熱而渇者有言脾痺而
渇者有言小腸痺熱而渇者有因病瘧而渇者有因肥
甘美食而渇者有因醉飽入房而渇者有因逺行勞倦
遇大熱而渇者有因傷害胃乾而渇者有因病風而渇
者雖五臟之部分不同而病之所遇各異其為燥熱亡
液一也
　謹按先生三消之論始言天地六氣五味以配養人
　身六位五臟而究乎萬物之源終引内經論渇諸證
　以辨乎世方熱藥之誤比物立象反覆詳明非深達
　隂陽造化之機者孰能如是哉夫治此疾者補腎水
　隂寒之虚而瀉心火陽熱之實除腸胃燥熱之甚濟
　身津液之衰使道路散而不結津液生而不枯氣血
　利而不澁則病日已矣豈不以滋潤之劑養隂以制
　燥滋水而充液哉何故世論消渇者多不知其意謂
　因下部腎水虚不能制其上焦心火使上實熱而多
　煩渇下虚冷而小便若更服寒藥則元氣轉虚而下
　部腎水轉衰則上焦心火尤難治也但以暖藥補養
　元氣若下部腎水得實而勝退上焦心火則自然渇
　止小便如常而病愈也吁若此未明隂陽虚實之道
　也夫腎水屬隂而本寒虚則為熱心火屬陽而本熱
　虚則為寒若腎水隂虚則心火陽實是謂陽實隂虚
　而上下俱熱矣以彼之言但見消渇數溲妄言為下
　部寒爾豈知腸胃燥熱怫欝使之然也且夫寒物屬
　隂能養水而瀉心熱物屬陽能養火而耗水令腎水
　既不勝心火則上下俱熱奈何以熱藥養腎水欲令
　勝心火豈不闇哉彼不謂水氣實者必能制火虚則
　不能制火故陽實隂虚而熱燥其液小便淋而常少
　隂實陽虚不能制水小便利而常多此又不知消渇
　小便多者葢燥熱太甚而三焦腸胃之腠理怫欝結
　滯緻密壅塞而水液不能滲泄浸潤於外以養乎百
　體故腸胃之外燥熱大甚雖多飲水入於腸胃之内
　終不能浸潤於外故渇不止而小便多水液既不能
　滲泄浸潤於外則隂燥竭而無以自養故久而多變
　於聾盲瘡瘍痤疿之類而危殆其為燥熱傷隂也明
　矣
　　論治消渇大法
東垣曰膈消者以白虎加人參湯治之中消者善食而
瘦自汗大便硬小便數叔和云口乾飲水多食饑虚癉
成消中者調胃承氣三黄丸治之下消者煩燥引飲耳
輪焦乾小便如膏叔和云焦煩水易虧此腎消也六味
地黄丸治之總録所謂末傳能食者必發腦疽背瘡不
能食者必傳中滿皷脹皆謂不治之證潔古老人分而
治之能食而渇者白虎加人參湯不能食而渇者錢氏
方白术散倍加葛根治之上中既平不復傳下消矣前
人用藥厥有㫖哉或曰末傳瘡疽者何也此火邪勝也
其瘡痛甚而不潰或赤水者是也經云有形而不痛陽
之類也急攻其陽無攻其隂治在下焦元氣得强者生
失强者死末傳中滿者何也以寒治熱雖方士不能廢
其繩墨而更其道也然臟腑有逺近心肺位近宜制小
其服腎肝位逺宜制大其服皆適其至所為故如過與
不及皆誅罰無過之地也如髙消中消制之太急速過
病所久而成中滿之病正謂上熱未除中寒復生者也
非藥之罪失其緩急之制也處方之治宜加意焉
　按已上所論三消傳變可謂發病機之㫖比與陳氏
　三因論消中復有三證皆病傳所異大抵末傳發瘡
　疽者為傳外發脹滿强中為傳内亢極之甚也但三
　因所出治强中一方然未見其肯綮今姑存之以備
　其㫖且傳脹滿皆不治之證况强中乎
　消渇治法
　　治熱之劑
局方清心蓮子飲
調胃承氣湯治消中熱在胃而能飲食小便赤黄
　　方並見熱門
三因真珠丸治心虚煩悶積熱煩渇口乾舌燥引飲無
　度小便或利或不利
　　知母(一兩一分/)黄連　　　苦參　　𤣥參
　　鉄粉　　　牡蠣(各一兩/)朱砂(二兩/)　麥門冬(去心/)
　　天花粉(各半兩/)金箔　　銀箔(二百片/)
　右為末煉蜜入生𤓰蔞汁少許丸如梧子大用金銀
　箔為衣每二三十丸先用𤓰蔞根汁下一服次用麥
　門冬熟水下病退日二服
　按此心胃經藥也已上三方有輕重之殊宜選使
　　治燥之劑
東垣當歸潤燥湯治消渇舌上白乾燥唇乾口乾眼澁
　黑處見浮雲大便閉澁乾燥結硬喜温飲隂頭短縮
　　升麻(一錢半/)柴胡(七分/)　甘草(六分半一半生/)
　　細辛(一分/)　杏仁(六箇/)　紅花(少許/)　小椒(三箇/)
　　生地黄(三分/)黄柏　　　知母　　　石膏
　　桃仁　　　麻仁　　　防風　　　荆芥穗
　　當歸身(各一錢/)
　右㕮咀作一服水煎
清凉飲子治消中能食而瘦口乾舌乾自汗大便結燥
　小便頻數
　　羌活　　　柴胡　　　炙甘草　　知母(酒製/)
　　黄芪　　　黄芩(酒製各一錢/)　　　生甘艸
　　漢防已　　生地黄(酒製各半錢/)　　紅花(少許/)
　　桃仁(五箇/)　杏仁(十箇/)　升麻(四分/)　防風(五分/)
　　石膏　　　黄柏　　　草龍膽(製各一錢半/)
　　當歸身(六分/)
　右㕮咀作一服水煎入酒些小此方減黄芪黄芩防
　風草龍膽加麻黄根三分黄連八分名地黄飲子
　按已上脾心肝腎藥也
　　清氣之劑
局方人參白虎湯治髙消上焦燥渇不欲多食
　　方見熱門
東垣蘭香飲子治渇飲水極甚善食而瘐自汗大便結
　燥小便頻數
　　石膏(三錢/)　知母(酒製一錢/)生甘艸　　防風(各一錢/)
　　炙甘艸　　人參　　蘭香　　　連翹
　　白豆蔲仁　桔梗　　升麻(各五分/)半夏(二分/)
　右為細末湯浸蒸餅和匀成劑捻作薄片子日中晒
　半乾碎如粉每服二錢食後淡生薑湯下
　按已上二方主上中二消之劑肺胃經藥也
　　滋隂之劑
丹溪補隂丸
　　方見補虚門
局方加減八味丸治腎虚消渇引飲
　　金匱腎氣丸減附子加五味子
　右服如本方法要畧治男子消渇小便反多仍用本
　方
簡易地黄飲子治消渇咽乾面赤煩躁
　　人參　　　　生地黄　　熟地黄　黄芪
　　天門冬　　　麥門冬(去心/)澤瀉　　石斛
　　枇杷葉(去毛炒/)枳殻(炒/)　　甘艸(炒各等分/)
　右㕮咀每三錢水煎服
　按此心腎脾肺藥也已上三方主下消之劑
硃砂黄連丸治心虚藴熱或因飲酒過多發為消渇
　　硃砂(一兩/)　宣連(三兩/)　生地黄(二兩/)
　右為末煉蜜丸如梧子大每四五十丸燈心棗湯送
　下
　按此心脾藥也上消之例
　　清氣滋隂之劑
局方黄茋六一湯治男女諸虚不足胸中煩悸時常消渇
　或先渇而後發瘡或病諸瘡而後渇者並宜服
　　方見前
　按此肺腎脾三焦命門之劑也
東垣生津甘露飲子治髙消大渇飲水無度舌上赤澁
　上下齒皆麻舌根强硬腫痛食不下腹時脹痛渾身
　色黄目白睛黄甚則四肢痿弱無力面塵脱色脇下
　急痛善啑善怒健忘臀腰背寒兩尻冷甚
　　石膏(一錢二分/)人參　　炙甘艸(各一錢/)白葵(半錢/)
　　麥門冬　　　蘭香　　當歸身(各半錢/)桔梗(三錢/)
　　生甘草　　　山梔　　蓽澄茄(各一錢/)藿香(二分/)
　　全蝎(二箇/)　　升麻　　知母(酒製各二錢/)
　　黄連　　　　木香　　柴胡(各三分/)　白芷
　　白豆䓻　　　連翹　　薑黄(各一錢/)　黄柏(酒拌/)
　　杏仁(各一錢半/)
　右為細末湯浸蒸餅和匀攤薄晒乾杵細食後每二
　錢抄於掌中以舌砥之隨津唾下或導以白湯少許
　按此肺胃心腎藥也東垣曰此制之緩也不惟不成
　中滿亦不傳下消矣三消皆可用
宣明麥門冬飲子治膈消胸滿煩心津液乾少短氣多
　為消渇
　　知母　　　甘草(炒/)　　𤓰蔞　　　人參
　　五味子　　生地黄　　葛根　　　茯神
　　麥門冬(去心各等分/)
　右㕮咀每五錢入竹葉十四片煎
　按此肺腎脾胃藥也
　　雜方
寶鑒麥門冬湯治消渇日夜飲水不止飲下即溲
　　麥門冬(去心/)黄連　　　冬瓜(各二兩/)
　右㕮咀每五錢水煎服如無乾者用新者一枚重三斤
　去皮穰分作十二片為十二服每服一片日三次
酒蒸黄連丸治消渇飲水無度至二三升小便五七十
　次發熱瘦弱口乾食已如饑此名消癉今用味苦無
　毒除熱正氣消渇厚腸消渇之人脾胃惡濕黄連為
　對
　　黄連淨半斤酒一升湯重蒸伏時晒乾用
　右末滴水丸梧子大每五十丸食前温水下
仁齋加味錢氏白术散治消渇不能食
　　木香　　　五味子　　柴胡(各三分/)藿香(一錢/)
　　乾葛(二錢/)　白茯苓　　甘艸(炙/)　　白术
　　人參　　　枳殻(炒各半錢/)
　右㕮咀作一服水煎
宣明大黄甘艸飲子治男女一切消渇不能止者
　　大豆(五升煮三沸去苦水/)大黄(一兩半/)甘草(四兩/)
　右三味用井水一桶同煮軟盛放冷令病人食豆渇
　飲汁無時候食盡病不盡再如前服不三次愈矣
三因石子薺苨湯治强中多因躭嗜色慾及快意飲食
　或服丹真氣既脱煩渇引水飲食倍常隂氣常興不
　交精出故虚熱注於下焦最為難治
　　薺苨　　　石膏(各三兩/)人參　　茯神
　　瓜蔞根　　磁石(煅淬/)　知母　　乾葛
　　黄苓　　　甘艸(各二兩/)
　右剉每水三盞腰子一箇去脂膜黑豆一合煮至盞
　半去腰子大豆入藥四錢煎服
秘方用紫背浮萍搗汁每頓服半盞效
丹溪方
　　黄連末　　天花粉末　生地黄汁　生藕汁
　右二物汁為膏入上藥搜和入牛乳佐以薑汁和蜜
　湯為膏徐徐留於舌上以白湯少許送下
　機要方無天花粉有牛乳汁二汁熬膏和末為丸桐
　子大每二十丸少呷温水下日進十服
　
　
　
　
　
　
　
　
　
　
　玉機微義卷二十一
欽定四庫全書
　玉機微義卷二十二　　明　徐用誠　原輯
　　　　　　　　　　　　　劉　純　續增
　水氣門
　　諸經叙水氣為病所因
内經曰腎者至隂也至隂者盛水也肺者太隂也少隂
者冬脈也故其本在腎其末在肺皆積水也帝曰腎何
以能聚水而生病岐伯曰腎者胃之闗也闗門不利故
聚水而從其類也上下溢於皮膚故為胕腫胕腫者聚
水而生病也故水病下為胕腫大腹上為喘呼不得卧者
標本俱病故肺為喘呼腎為水腫肺為逆不得卧　下
焦溢為水王註曰下焦為分注之所氣窒不瀉則溢而為
水　肺移寒於腎名曰涌水(云云證見後葶藶九方下/)
諸有水氣者微腫先見於目下也
針經曰水始起也目窠上微腫如新卧起之狀其頸脈
動時欬隂股間寒足頸腫腹乃大其水已成矣以手按
其腹隨手而起如裹水之狀此其候也　肢脛者人之
管以趨翔也莖垂者身中之機隂精之候津液之道也
故飲食不節喜怒不時津液内溢乃下流於睪血道不
通日大不休俛仰不便趨翔不能此病榮然有水不上
不下也
　謹按内經論諸水氣皆諸臟本病也針經所引則又
　主飲食及七情等因皆能致之可見病機之微矣但
　有濕腫氣腫初皆頗相似然以手按之成凹不即起
　者濕也濕與水有微甚之意况有氣腫及諸水形證
　不同要在臨證詳審也
　　脈經叙諸水脈證
病有風水有皮水有正水有石水　寸口脈沈滑者中
有水氣面目腫大有熱或身體反重而酸或惡風一身
悉腫脈浮不渇續自汗出而無大熱者皆為風水　皮
水其脈亦浮外證胕腫按之沒指不惡風其腹如皷不
渇當發其汗皮水之為病四肢腫水氣在皮膚中四肢
聶聶動者防己茯苓湯主之　正水其脈沈遲外證自
喘　石水其脈自沈外證腹滿不喘　黄汗風水其脈
自浮外證骨節疼痛惡風　心水者其身重而少氣不
得卧煩而燥其隂大腫　肝水者其腹大不能自轉側
脇下腹中痛時時津液生小便續通　肺水者其身
腫小便難時時鴨溏　脾水者其腹大四肢苦重津液
不生但苦少氣小便難　腎水者其腹大臍腫腰痛不
得溺隂下濕如牛鼻上汗其足逆冷面又瘦　裏水者
一身面目黄腫其脈沈小便不利故令病水也　諸有
水者腰以下腫當利小便腰以上腫當發汗乃愈
　按已上論五臟所主見證與諸經論根本不同詳見
　後神金散下宜並詳審
　　論生死脈法
水病脈洪大者可治微細者不可治水病脹閉其脈浮
　大軟者生沈細虚小者死水病腹大如皷脈實者生虚
　者死
　　論水氣生於濕熱
原病式曰或云水腫者由脾虚而不能制其腎水則水
氣妄行而脾主四肢故水氣遊走四肢身面俱腫者似
是而實非也夫治水腫腹脹以辛苦寒藥為君而大利
其大小便也經曰中滿者治之于内然則豈為脾土之
虚也此説正與素問相反經曰諸濕腫滿皆屬脾土又
曰太隂所主胕腫又曰濕勝則濡泄甚則水閉胕腫皆
所謂太隂脾土濕氣之實甚也又經曰諸腹脹大皆屬
于熱又云諸胕腫疼酸皆屬于火又曰熱勝則胕腫皆
所謂心火實熱而安得言脾虚不能制腎水之實甚乎
故諸水腫者濕熱之相兼也如六月濕熱太甚而庶物
隆盛水腫之象明可見矣故古人制以辛苦寒藥治之
葢以辛散結而苦燥濕以寒除熱而隨其利濕去結散
熱退氣和而已所以妄謂脾虚不能制其腎水者但謂
數下致之又多水液故也豈知巴豆熱毒耗損腎水隂
氣則心火及脾土自甚濕熱相搏則怫欝痞膈小便不
利而水腫也更宜下之者以其辛苦寒藥能除濕熱怫
欝痞膈故也若夫世𫝊銀粉之藥以治水腫而愈者以
其善開怫欝痞膈故也慎不可過度而加害爾况銀粉
亦能傷牙齒者謂毒氣感於腸胃而精神氣血水穀能
勝其毒故毒氣循經上行而至齒齦嫩薄之分則為害
也上下齒縫者手足陽明之經也凡用此藥先當固濟
爾或云隂水徧身而又惡寒止是寒者非也
丹溪曰諸氣膹欝皆屬於肺者諸濕腫滿皆屬於脾諸
腹脹大皆屬於熱葢濕者土之氣土者火之子故濕病
每生於熱熱氣亦能自濕者子氣感母濕之變也凡病
腫皆以治腫為主所挾不同治法亦異盧砥鏡治水脹
辨以𨽻於腎肝胃三經而不及脾下文繼以肺金盛生
水水液妄行之説豈理也哉夫脾土受病肺為之子焉
有自盛而生水者哉若為腫之水果生於肺金之清氣
則滋長腎隂奉行降令為生化之源何病腫之有今滲
透經絡注流溪谷皆濁腐之氣窒碍津液久久灌入隧
道血亦化水而欲藉脾土以制之導腎氣以利之不思
脾病則肝木來侮子氣益衰木寡於畏脾欲不病不可
得矣治法宜清心經之火補養脾土全運化之職肺氣
下降滲道開通敗濁之氣其稍清者復回而為氣為血
為津液其敗濁之甚者在上為汗在下為溺以漸而分
消矣盧不明言而更曰制水燥水得非白圭以鄰國為
壑乎
　謹按河間論水氣主於脾土濕甚為病葢言有餘證
　也但脾虚受濕或濕熱自甚不足所致者為甚多故
　以丹溪之論併及之觀者當自審察然脈經論熱甚
　金衰金棄土母而歸水水藏火神土亡其子其氣衰
　微水為洋溢浸漬為池走擊皮膚面目浮腫歸於四
　肢愚醫見水直往下之虚脾空胃水逐居之(云云見/)
　(本文/)此實諸臟之本病也夫水為物元土為物母然
　物元物母為病則真氣危矣故不得妄下之也由是
　觀之則水氣之病始非氣欝飲食濕熱諸證所致者
　禁不得妄下葢恐真臟為病也是以丹溪宣明肺腎
　脾之意深備此理
　　論諸證似水氣
發明曰夫脚氣之疾實水濕之所為也(云云見濕門/)
河間曰結陽病主四肢脛腫四肢熱勝則腫(云云/)
　　論濕證似水氣
　　詳見濕門
　謹按濕者水氣之漸也故治有輕重所殊爾
　　論水氣繆刺法
内經曰經脈滿則絡脈溢絡脈溢則繆刺之以調其絡
脈使形容如舊而不腫故曰繆刺其處以復其形也
　謹按繆刺謂不分隧穴而刺之也故此水熱穴論無
　刺水穴分大法水溢於表或腹脹或四肢雖腫而氣
　稍實脈浮洪者宜行此至病氣孤危脈微弱而四肢
　水氣盛實者今人往往繆刺之禍不旋踵葢不審經
　言脈滿絡溢宜繆刺之理也
　　論水氣證治大法
内經曰不從毫毛病生於内者隂氣内盛陽氣竭絶不
得入於腹中故言五臟陽以竭也津液者水也充廓皮
中隂畜於内水氣脹滿上攻於肺肺氣孤危魄者肺神
腎為水害子不救母故云其魄獨居也夫隂精損削於
内陽氣耗減於外則三焦閉溢水道不通水滿皮膚身體
否腫故云形不可與衣相保也凡此之類皆四肢脈數
急而内皷動於肺中也肺動者謂氣急而欬也如是者
皆水氣格拒於腹膜之内浮腫施張於身形之外欲窮
標本其可得乎平治權衡謂察脈浮沈也脈浮為在表
脈沈為在裏在裏者泄之在表者汗之故云開鬼門㓗
淨府也去宛陳莝謂去積久之水物猶如草莝之不可
久留於身中也
　謹按經論水氣證治至為機密故云開鬼門㓗淨府
　然鬼門者猶幽𤣥之謂有毛竅而不見其開闔邪氣
　感入邪與正相搏毛竅閉塞而寒熱作為病客於表
　故宜發汗遣邪氣以開鬼門也此亦發汗之别稱泄
　諸病在表之通例也浄府者謂膀胱内無入孔而外
　有出竅為清淨津液之府馮腎氣藏氣化水穀之精
　而滲入脬中氣約成溺出也夫腎主下焦司開闔闗
　竅二隂肺脾之氣通調水道下輸膀胱氣化水行而
　自清淨否則便澁或濁或淋為水氣溢於腠理為膚
　腫諸病若宛屈陳莝壅滯於身中當泄去是物而淨
　潔宜此二法在表者汗之在裏者泄之權衡於治也
　雖然經云水病本之於肺腎二經而古今方論並不
　以治水獨瀉腎氣為説者何葢腎隂奉行降令為生
　化之源而常不足至隂精損削於内生氣不能運化
　至為胕腫其氣索矣况肺弱而母氣孤危者故東垣
　曰若治以甘淡滲泄陽藥獨陽無隂其欲化得乎此
　深擷已上治例之妙也如積飲留飲傷脾若土之於
　雨中則為泥矣或因七情所致手足太隂俱病身面
　浮腫似水氣者用燥脾導氣之劑即愈一則若泥土
　之得和風暖日水濕去而陽化自然萬物生長一則
　肺氣開泄滲道通利水氣不濡於脾矣此正諸濕腫
　滿皆屬脾土諸氣膹欝皆屬於肺而與隂陽為病水
　氣機之不同故亦不待開鬼門潔淨府而已也
　水氣治法
　　發表之劑
金匱越脾湯治風水惡風一身悉腫脈浮不渇續自汗
　出無大熱
　　麻黄(四錢/)石膏(四錢半/)生薑(二錢/)　大棗(二枚/)
　　甘草(二錢/)
　右㕮咀水煎作一服惡風加附子古今録驗加白术
防己伏苓湯治皮水為病四肢腫水氣在皮膚中四肢
　聶聶動者
　　防己　　黄芪　　　桂枝(各三錢/)茯苓(六錢/)
　　甘草(二錢/)
　右㕮咀作一服水煎
越脾加术湯治裏水　前越脾湯加白术(四錢/)
甘草麻黄湯治裏水濟生云治水腫從腰已上俱腫宜
　此汗之
　　甘草(半兩/)　麻黄(一兩/)
　右㕮咀水煎作一服
麻黄附子湯治水之為病其脈沈小屬少隂
　　麻黄(三錢/)　甘草　　附子(各二錢/)
　右㕮咀水煎
黄芪芍藥桂枝苦酒湯治黄汗之為病身體腫發熱汗
　出而渇狀如風水脈自沈
　　黄茋(五錢/)　芍藥　　桂枝(各三錢/)
　右㕮咀水煎入苦酒相和作一服
　按已上諸方並足太陽例藥也
　　攻裏之劑
仲景十棗湯治水氣四肢浮腫上氣喘急大小便不通
三因方作丸
三花神佑丸
　　方並見痰飲門
　按此並少隂例藥也義見痰飲例中
局方神助散治十種水氣面目四肢浮腫以手按之隨
　手而起欬𠻳喘急不得安卧小便赤澁大便不利
　　椒目(一兩半/)澤瀉　　　黑牽牛末(各一兩/)
　　猪苓(二兩/)　葶藶(三兩/)
　右為末每服三錢葱白三莖水煎入酒調服
　按此太隂例藥也
宣明導水丸治濕熱腫滿
　　方見濕門
　按此陽明例藥也
濬川散
　　方見濕門
大㦸散治水腫腹大如皷或遍身皆腫
　　大㦸　　　白牽牛末　木香(等分/)
　右為細末每服三錢以猪腰子一對批開摻藥在内
　燒熟空心食之如食左腰子左臂塌消右消右如腫
　不盡於腹遶塗甘遂末飲甘草水少許其腫盡去
　按此並出厥隂例藥也
葶藶丸治涌水證如溢囊褁裏漿或徧身腫滿按腹不
　堅疾行則濯濯有聲或喘欬不定
　　葶藶(炒/)　　澤瀉　　　椒目　　　桑白皮
　　杏仁(炒/)　　木猪苓(各半兩/)
　右為末煉蜜為丸如梧子大每二三十丸葱白湯下
　不拘時以利為度
雄黄神金散
　　雄黄　　　葶藶(一兩糯米和炒熟去米不用/)
　　澤瀉　　　椒目(減半/)　大㦸　　　巴㦸
　　茯苓　　　芫花(醋浸一日炒/)　　　甘遂
　　桑白皮(各一兩/)
　右為末空心用井花水調下每一錢加至五錢以利
　為度忌鹽醋生冷油膩之物從脚腫加葶藶
　　肚腫加椒目　　　　　從隂腫加澤瀉
　　面腫加桑白皮　　　　從四肢腫加茯苓
　　從心腫根在助加雄黄　從肢腫根在脾加甘遂
　　從口腫根在小腸加巴㦸　從腰腫根在腎加大㦸
　　從膝腫根在肝加芫花
　按此並太陽例藥也宣明論此類方甚多宜選用之
東垣續隨子丸治肺經有濕通身虚腫
　　方見濕門
　按此手太隂藥也出太陽例
三因消腫丸治水腫喘滿小便不利
　　滑石　　　木通　　　白术　　　黑牽牛(炒/)
　　通脱木　　茯苓　　　茯神　　　半夏
　　陳皮(各一錢/)木香　　　瞿麥穗　　丁香(各半錢/)
　右為末酒糊丸梧子大每五十丸燈心麥門冬湯下
　按此太陽例藥也已上諸方世俗多用之故收入然
　行者宜斟量其證輕重深淺寒熱選使則不致少有
　差失也
　　滲洩之劑
五苓散
　　方見濕門
　按此太陽經表之裏藥也
宣明葶藶木香散
　　方見濕門
　按此太陽手足二經藥又表裏藥也
大橘皮湯治濕熱内甚心腹脹水腫小便不利大便滑洩
　　方見濕門
　按此太陽藥又氣分藥也
澹寮五皮散治面目虚浮四肢腫滿心腹脹上氣喘急
　　陳皮　　　桑白皮　　生薑皮　　大腹皮
　　茯苓皮
　右㕮咀每服半兩水煎服
　按此手足太隂藥也出太陽例
拔萃楮實子丸治水氣皷脹㓗淨府
　　白丁香(一兩/)　茯苓(二兩/)　楮實(一斗五升熬膏/)
　右為末用膏子為丸梧子大服至小便清利及腹脹
　消為度後服中治調養藥
　按此足太陽少隂藥也
機要茯苓湯治泄瀉後通身腫或胕腫或水氣者
　　方見泄瀉門
　按此足太陽陽明藥也
　　燥濕之劑
局方平胃散治脾經受濕泄而胕腫
　　蒼术　　　厚朴　　　陳皮　　　甘艸(炙/)
　按此足陽明太隂藥也
胃苓湯治脾胃濕勝傷冷泄瀉胕腫如水氣者
　　方見泄瀉門
　按此足太陽太隂藥也
濟生實脾散治隂水發腫用此先實脾土
　　厚朴(姜製/)　　白术　　　木𤓰　　　木香
　　乾薑(炮各一兩/)草果仁　　大腹子　　附子
　　白茯苓　　　甘艸(炙各半兩/)
　右㕮咀每四錢入薑棗水煎服
　按此手足太陽足三隂藥也
三因復元丹治脾腎俱虚發為水腫四肢虚浮心腹堅
　脹小便不通兩目下腫
　　附子(炮二兩/)木香　　　茴香(炒/)　　川椒(炒/)
　　獨活　　　厚朴　　　白术　　　陳皮
　　呉茱萸(炒/)　桂枝(各一兩/)澤瀉(一兩半/)肉菓(煨/)
　　檳榔(各半兩/)
　右為末糊丸如梧子大每五十丸紫蘇湯下
　按此太陽例藥也然脾為太隂腎為少隂隂氣既虚
　故不能化而此藥恐不合是理但宜與脾腎受寒濕
　為病則可故已上諸方從燥濕例庶名實不紊若前
　云滲洩者滲為利毛竅洩為利水竅也
　　消導之劑
金匱枳术湯
　　枳實(半兩/)　白术(二兩/)
　右二味以水五升煑取三升分温三服
楊氏消腫丸治水氣腹脹頭面四肢隂囊皆腫喘急欬
　𠻳睡卧不安小便赤澁
　　淡豉(二兩/)　巴豆(一兩水半升煮去油/)京三稜(泡/)
　　大㦸　　　杏仁(燒存性各半兩/)　　五靈脂(一分/)
　右為末以生麪和杵千百下丸如菉豆大每五十丸
　煎桑皮白湯下
東垣中滿分消丸治水氣熱脹
　　方見痞脹門
温白丸治十種水病
　　方見積聚門
　按已上諸方並太陽例藥有輕重不同宜隨證選用
　　調理之劑
三因當歸散水腫之疾多由腎水不能攝養心火心火
　遂不能滋養脾土故土制水水氣盈溢氣脈閉塞滲
　透經絡發為浮腫之疾
　　木香　　　赤茯苓　當歸　　　桂
　　木通　　　赤芍　　牡丹皮　　檳榔
　　陳皮　　　白术
　右等分㕮咀每半兩入紫蘇五葉木𤓰一片煎服
濟生加味腎氣丸治腎脾虚損腰重脚腫小便不利
　　白茯苓(三兩/)　附子(半兩/)　澤瀉　　桂
　　川牛膝　　　車前子　　山藥　　山茱萸
　　牡丹皮(各一兩/)熟地黄(四兩/)
　右為末煉蜜丸如梧子大每七十丸空心米飲下
　按此二方並出太陽例丹溪曰治水腫脾胃虚者宜
　行濕利小水使脾氣得實則自能健運自能升降運
　動其樞機則水自行非五苓之行水也切不可下葢
　慎之也然雖無所出之法學者觀此例則思過半矣
　　雜方
嚴氏塗臍膏治水腫小便絶少
　　地龍　　猪苓(去皮/)　針砂(各一兩/)
　右為細末擂葱涎調成膏敷臍中約一寸髙闊絹帛
　束之以小便為度日兩易
　
　
　
　
　
　
　
　
　
　玉機微義卷二十二
欽定四庫全書
　玉機微義卷二十三　　明　徐用誠　原輯
　　　　　　　　　　　　　劉　純　續增
　脚氣門
　　辨南方脚氣所得之由
孫真人云凡四時之中皆不得久坐久立濕冷之地亦
不得因酒醉汗出脱衣跣足當風取凉皆成脚氣若暑
月久坐久立濕冷之地者則濕熱之氣蒸人經絡病發
必熱而四肢痠疼煩悶若寒月久坐久立濕冷之地者
則濕冷之氣上入經絡病發則四肢皆酷冷轉筋世有
勤工力學之士久坐久立于濕地冷風來入經絡不覺
成病也若欲使之不成病者初覺則灸所覺處二三十
壯則愈不復發熱黄帝云當風取凉醉以入房能成此
疾也
東垣云千金外臺總録所録皆謂南方卑濕霧露所聚
之地其民腠理疎陽氣不能外固因而履之則清濕襲
虚病起于下此由血氣衰弱受清濕之邪氣與血併行
於膚腠邪氣盛正氣少故血氣澁澁則痺虚則弱故令
痺弱也後人名曰脚氣針經云有道以來有道以去治
之多以炙焫為佳以導引濕氣外出及飲醪醴以通經
散邪所制之方寒藥少熱藥多用麻黄川烏姜附之屬
内經云濕淫于内以苦發之麻黄苦温發之者也川烏
辛熱走而不能守通行經絡薑附辛甘大熱助陽退隂
亦散清濕之邪又察足之三隂三陽是何經絡所起以
引用藥為主治復審六氣中何氣客之治以佐使之藥
孫真人云醫者意也隨時增損物無定方真知言哉
　　辨北方脚氣所得之由
發明曰異法方宜論云北方者其地髙陵居風寒氷冽
其俗飲潼酪而肉食凡飲潼酪者以飲多速飲為能經
云因而大飲則氣逆又云食入於隂長氣於陽今乃反
行隂道是為逆也夫乳酪醇酒者濕熱之物飲之屬也
加以奉養太過亦滋其濕水性潤下氣不能呴故下疰
於足脛積久而成腫滿疼痛此飲食下流之所致也通
評虚實論云穀入多而氣少濕居下也况潼酪醇酒之
濕熱甚於穀者也至真要大論云太隂之勝火氣内菀
流散于外足脛胕腫飲發於中胕腫于下此之謂也故
飲入於胃遊溢精氣上輸于脾脾氣散精上歸于肺通
調水道下輸膀胱水精四布五經並行合於四時五臟
隂陽揆度以為常也若飲食自倍脾胃乃傷則胃氣不
能施行脾氣不能四布故下流乗其肝腎濕流於足脛
加之房事不節陽盡隂盛遂成脚氣孫真人云古人少
有此疾自永嘉南渡衣冠之人多有之亦此意也
　按此言北方脚氣為脾之濕氣下乗加之房事不節
　而致當作内因處治可謂發病機之秘然南方是證
　亦莫不為下虚邪氣乗之故也以陳無擇所論外感當
　分風濕寒熱内臟虚實所因為治迥出千金之文何
　此理又不復具焉葢北方此證殊少耳學者審是則
　又知南方脚氣有全非外因者焉於紫蘇子等湯例
　可見
　　論脚氣脉證
嚴氏曰古無脚氣之説内經名厥兩漢間名緩風宋齊
之後謂之脚氣名雖不同其實一也初得不覺因他病
乃始發或奄然大悶經三兩日方覺之先從脚起或緩
弱疼痺或行起忽倒或兩脛腫滿或足膝枯細或心中
忪悸或小腹不仁或舉體轉筋或見食吐逆惡聞食氣
或胸滿氣急或遍體痠疼此其候之不同也其脈浮而
弦者起於風濡而弱者起於濕洪而數者起於熱遲而
濇者起於寒夫脚氣皆由腎虚而生然婦人亦病脚氣
者必因血海虚乗七情遂成斯疾兼今婦人病此者衆
則知婦人以血海虚而得之與男子腎虚類矣男女用
藥固無異但兼以治憂恚藥無不效也須量人盛衰微
加滋補不然則氣血日衰必使年年遇蒸熱而作理之
必然
陳無擇曰脚氣不専主一氣亦不専在一經故與中風
寒暑濕為異耳兼有所雜生諸病未易分别須尋三隂
三陽病所在後察脈虚實為治自汗走疰為風勝無汗
藥急掣痛為寒勝腫滿重着為濕勝煩渇熱積為暑勝
四氣兼中者但推其多者為勝分其表裏以施治也脈
浮為風緊為寒緩細為濕洪數為熱見於諸陽在外宜
發散沈而弦者亦為風沈而緊者為寒沈細為濕沈數
為熱見諸隂在内宜温利之若大虚氣之間作補湯隨
病冷熱而用之千金方論但備諸證不説隂陽經絡所
受從何為治
　按已上所言脈證但備四氣而已至於腫焮發瘡泡
　為濕熱熱毒之勝腫而重者有濕痰勝或腫或消兼
　氣不升降諸例皆所未詳陳云六經證見後各方下
　　論脚氣主於水濕
發明曰夫脚氣之疾實水濕之所為也葢濕之害人皮
肉筋脈而屬于下然亦有二焉一則自外而感一則自
内而致其治法自應不同故詳析而論之其為病也有
證而無名脚氣之稱自晉蘇敬始而闗中河朔無有也
惟南方地下水寒其清濕之氣中於人必自足始故經
曰清濕襲虚則病起於下或者難曰今兹北方其地則
風土髙寒其人則腠理緻密而復多此疾者豈是地之
濕氣感之而為邪答曰南方之疾自外而感者也北方
之疾自内而致者也(二論見前/)其自外而入者止於下
脛腫而痛自内而致者乃或至于手節也經曰足脛腫
曰水太隂所至為胕腫此但言其自外者也所治之法
前人方論備矣自内而致者治法則未有也
　謹按前論南北二方脚氣之由已頗詳盡而發明更
　具此者大抵言是證主於水濕而成故重宣此義合
　前二論之㫖也自内致者古無其法然觀東垣所出
　數方則意例兼備之矣
　　論江東嶺南瘴毒為脚氣
發明曰内經論南方者其地下水土弱霧露之所聚也
江東嶺南大率如此春夏之交山川蒸菀風濕毒氣為
甚足或感之遂成瘴毒脚氣其候則脚先屈弱漸至痺
疼脛微腫小腹不仁頭痛煩心痰壅逆脯作寒熱便溲
不通甚者攻心而勢迫治之誠不可緩支法存所以留
意經方偏善此術者豈非江東嶺表此疾得之多歟
　謹按南方温熱多隂雨土濕之氣因熱蒸菀人膚腠
　故疎豁體虚者多感此疾及有逺行足熱乃過溪澗
　為水寒所傷而致者至其傳變為證不一况瘴毒乎
　然近江東證多主於水濕亦有夾風夾寒者其發時
　則或腫或痛濕熱勝者成水泡瘡或成赤腫丹毒或
　如疝氣攻上引下皆宜詳悉分治
　　論脚氣似傷寒
　　詳見熱門病本不同例下
　　論南方脚氣病禁
外臺秘要云第一忌嗔嗔則心煩煩則脚氣發又禁大
語大語則傷肺肺傷亦發動又不得露足當風入水以
冷水洗足兩脚脛尤不宜冷雖暑月常須著綿袴至冬
寒倍令兩脛温煖微汗大佳依此將息氣漸薄損每至
寅丑日割手足甲割少侵肉去氣夏時腠理開不宜當
風卧睡睡覺令人按挼勿令邪氣稽留數勞動闗節常
令通暢此並養生之要拒風邪之法也尋常有力每食
後行三五百步疲倦便止脚中惡氣隨即下散雖浮腫
氣不能上也
發明云第一凡酒及潼酪勿使過度過則損傷脾胃下
疰於足脛胕腫遂成脚氣第二慾不可縱嗜欲則脚氣
發凡飲食之後宜緩行如上法經云逸者行之又云病
在脾忌温食飽食濕地濡衣
　　論脚氣疎下
楊太受云脚氣之疾自古皆尚疎下為疾壅故也然不
可太過太過則損傷脾胃使營運之氣不能上行反下
注為脚氣也又不可不及不及則使氣壅不得消散今
立三方于後詳虚實而用之
　按三方醫學發明謂導滯湯導引丸除濕丹例是也
　然亦大畧言爾如脚氣在表在氣血之分而疎下之
　法可例用乎
　　論脚氣洗渫
活人書云凡脚氣服補藥及用湯渫洗者皆醫之大禁
也發明謂此為南方外感濕氣乗虚襲入為腫痛而言
非為北方内受濕氣注下腫痛而言也葢濕氣不能外
達宜淋渫開導泄越其邪也
　　論脚氣宜砭刺
楊太受云脚氣是為壅疾治當以宣通之劑使氣不能
成壅也壅既成而盛者砭惡血而去其重勢經曰畜則
腫熱砭射之也後以藥治之
　脚氣治法
　　發表之劑
三因麻黄左經湯治風寒暑濕流注足太陽經腰足攣
　痺闗節重痛增寒發熱無汗惡寒或自汗惡風頭疼
　　麻黄　　　乾葛　　　細辛　　　白术
　　茯苓　　　防己　　　桂　　　　羌活
　　甘草　　　防風
　右㕮咀每半兩入薑棗煎服
　按此出太陽例治風寒濕之藥也
半夏左經湯治足少陽經為風寒暑濕流注發熱腰脇
　疼痛頭目眩暈嘔吐不食熱悶煩心腿痺緩縱不隨
　　半夏　　　乾葛　　　細辛　　　白术
　　麥門冬　　茯苓　　　桂枝　　　防風
　　乾薑　　　黄芩　　　小草　　　甘草(炙/)
　　柴胡
　右㕮咀每半兩入薑棗煎熱悶加竹瀝喘急加杏仁
　桑白皮
　按此出少陽例解風寒濕熱錯雜之邪藥也
六物附子湯治四氣流注於足太隂經骨節煩疼四肢
　拘急自汗短氣小便不利手足或時浮腫
　　附子　　　桂　　　　防己(各四錢/)白术
　　茯苓(各三錢/)甘草(炙二錢/)
　右㕮咀每半兩入薑煎
　按此出少隂例治寒濕之藥也
局方換腿丸治足三隂經為風寒暑濕之氣所乗發為
　攣痺緩縱上攻胸脇肩背下注脚膝疼痛足心發熱
　行步艱辛
　　薏苡仁　　南星　　　石楠葉　　石斛
　　檳榔　　　萆薢　　　川牛膝(酒浸/)羌活
　　防風　　　木𤓰(各四兩/)黄茋　　　當歸
　　天麻　　　續斷(各一兩/)
　右為末酒糊丸如梧子大每五十丸鹽湯下
　按此出厥隂例疎風勝濕藥也
五積散
　　方見濕門
　按此出太陽例治風寒濕之劑氣血藥也
東垣當歸拈痛湯治濕熱為病肢節煩疼肩背沈重胸
　膈不利兼遍身疼痛下注手足足脛腫痛不可忍者
　　方見瘡瘍門
　按此出太陽例治濕熱之藥也
　　攻裏之劑
宣明導水丸治脚氣胕腫疼痛或發熱濕熱盛者
　按此出陽明例治濕熱之藥也
除濕丹
　　方並見濕門
　按此出太陽例治濕透機闗藥也
　謹按脚氣多係濕熱為病世人用已上方每效故收
　入然下之法詳見前疎下論但下後便要収拾如滲
　之清之升之之法是已學者宜擴充焉
　　發表攻裏之劑
三因大黄左經湯治四氣流注足陽明經使腰脚赤腫
　痛不可行大小便秘或惡聞食氣喘滿自汗
　　細辛　　　茯苓　　　羌活　　　大黄(煨/)
　　甘草(炙/)　　前胡　　　枳殻　　　厚朴(製/)
　　黄芩　　　杏仁(等分/)
　右㕮咀每半兩入薑棗煎
　按此出陽明例治濕熱疎風導氣藥也
加味敗毒散治足三陽經受熱毒氣流注脚踝上焮赤
　腫痛寒熱如瘧自汗惡風或無汗惡寒
　　羌活　　　獨活　　　前胡　　　柴胡
　　枳殻　　　桔梗　　　甘草　　　人參
　　茯苓　　　川芎　　　大黄　　蒼术(等分/)
　右㕮咀每半兩入薑煎
　按此出少陽例治風濕熱氣血藥也
東垣羌活導滯湯治脚氣初發一身盡痛或肢節腫痛
　便溺阻隔先以此藥導之後用當歸拈痛湯
　　羌活　　　獨活(各半兩/)防己　　當歸(各三錢/)
　　大黄(酒濕煨一兩/)　　　枳實(炒二錢/)
　右㕮咀每五錢或七錢水煎服
　按此出陽明例治風熱之藥也
　　理氣之劑
濟生檳榔湯治一切脚痛順氣防壅
　　檳榔　　　香附子　　陳皮　　紫蘇葉
　　木𤓰　　　五加皮　　甘草(炙各一兩/)
　右㕮咀每四錢或半兩入薑煎
大腹皮散治諸脚氣腫痛小便不利
　　檳榔　　　荆芥穗　　烏藥　　陳皮
　　紫蘇葉(各一兩/)　蘿蔔子(炒半兩/)沈香　　桑白皮
　　枳殻(炒各一兩半/)大腹皮(三兩/)木𤓰(二兩半/)紫蘇子(炒/)
　右㕮咀每半兩入薑煎
澹寮方治脚氣入腹衝心疼痛腫滿大小便秘
　　沈香　　　　木香　　羌活　　　　　白芍
　　檳榔(各五錢/)　甘草　　撫芎　　　　　青皮
　　枳殻(各二錢/)　紫蘇葉　木𤓰(各一錢半/)　蘇子(六錢/)
　右㕮咀每半兩入薑煎
　按已上三方因於氣滯氣壅者可用故收入然不可
　防壅而服大抵因氣者宜取擇焉
　　理血之劑
金匱八味丸治足少隂經脚氣入腹腹脹疼痛上氣喘
　急腎經虛寒所致也此證最急以腎乗心水尅火死
　不旋踵
　　方見補虛門
　按此治隂虛挾寒濕之藥也
三因神應養真丹治足厥隂經為四氣進襲左癱右瘓
　痰涎半身不遂手足頑麻語言蹇澁脚膝榮氣凝滯
　遍身疼痛
　　四物内加羌活天麻
　右為末蜜丸雞子大每丸木𤓰兔絲子浸酒下
　按此治血虚挾風濕之劑也
加味四斤丸治足痿無力脚膝疼酸
　　方見痿
　按此治血虚挾風熱之劑也
　　理氣血之劑
三因紫蘇子湯治脚弱上氣隂陽交錯清濁不分上重
　下虚中滿喘急嘔吐自汗無復紀律
　　紫蘇子(微炒/)半夏(各五兩/)前胡　　厚朴(製/)
　　甘草(炙/)　　當歸(各二兩/)桂心　　陳皮(各三兩/)
　右㕮咀每四錢入棗薑煎服
　按此出少陽例血虚氣逆者可用
　　通闗透肌骨之劑
三因勝駿丸治元氣不足為寒濕之氣所襲腰足攣拳
　脚靣連指走痛無定筋脈不伸行步不隨常服益真
　氣壯筋骨
　　附子(一箇炮/)當歸(酒浸一宿/)天麻　　牛膝(酒浸/)
　　木香　　　酸棗仁(炒/)　熟地黄　防風(各二兩/)
　　木𤓰(四兩/)　羌活　　　乳香(半兩/)麝香(二錢/)
　　全蝎(炒/)　　沒藥　　　甘草(炙各一兩/)
　右為末用生地黄三斤研如泥入無灰酒四升煮爛
　如膏以前藥和勻杵令堅每兩作十丸每丸細嚼臨
　睡酒下如冬月無地黄煉蜜為丸如梧子大每五十
　丸服
　按此治血虚而風寒濕勝藥也氣血之劑
　　疎風養血之劑
獨活寄生湯治肝腎虚弱風濕内攻兩脛緩縱攣痛痺
　弱足膝攣重
　　方見腰疼門
　　消導之劑
東垣開結導引丸治飲食不消心下痞悶
　　白术　　　　陳皮　　　澤瀉　　　茯苓
　　神麯(炒/)　　　麥蘖麯　　半夏(各一兩/)青皮
　　乾生薑(各半兩/)枳實(炒/)　　巴豆霜(各一錢半/)
　右為末湯浸蒸餅丸梧子大每四五十丸或七十丸
　温水下
　按此治内傷飲食脾胃營運之氣有虧不能上升下
　注為脚氣故用此導飲行水化脾氣也出太陽例然
　亦有致腫於身腰已上及面者意見水腫論平治法
　下
　　雜洗
洗藥導氣除濕湯
　　葳靈仙　　防風　　　荆芥　　　地骨皮
　　當歸　　　升麻　　　白芍　　　朔藋葉
　右等分剉水二斗煮一斗五升去柤熱淋洗無時候
敷藥
　　白芷　　　蒼术　　　羌活(各半兩/)
　　細辛(二錢半/)
　右為末生薑汁調敷患處
　
　
　玉機微義卷二十三
欽定四庫全書
　玉機微義卷二十四　　明　徐用誠　原輯
　　　　　　　　　　　　　劉　純　續増
　諸疝門　(小腸氣附/)
　　諸經敘疝脈證
内經曰厥隂脈滑則病狐疝少隂脈滑則病肺風疝太
隂脈滑則病脾風疝陽明脈滑則病心風疝太陽脈浮
則病腎風疝少陽脈浮則病肝風疝
針經曰心脈微滑為心疝引臍少腹鳴肝脈滑甚為㿗
疝腎脈滑甚為癃㿉
　按發明云夫滑脈關已上見者為大熱盖陽與陽併
　也故大熱脈滑尺部見為大寒生㿗疝滑脈者命門
　包絡之名也為丙丙丁熱火併於下盖丙丁不勝壬
　癸從寒水之化也故生㿗疝然滑屬隂脈也病自内
　因寒亦與已上證同
難經曰任之為病其内苦結男子為七疝
　按滑氏本義曰任脈起胞門行腹故病苦内結男為
　七疝女為瘕聚也
脈經曰腎脈大急沉為腎疝　肝脈大急沉為肝疝
心脈搏滑急為心疝　肺脈沉搏為肺疝　三隂急為
脾疝三隂脾脈也　寸口脈弦而𦂳弦𦂳相搏則為寒
疝　趺陽脈虚遲為寒疝寒疝繞臍痛若發則白汗出
手足厥寒
　　諸經敘小腸氣
内經曰小腹控睾引腰脊上衝心唾出清水及為噦噫
甚則入心善忘善悲甲乙經曰邪在小腸也小腸病者
小腹痛引腰脊貫肝肺其經虚不足則風冷乗間而入
邪氣既入則冷之證上衝肝肺客冷散於胸結於臍控
引睾丸上而不下痛而入腹甚則衝於心胸盖其經絡
所係屬也啟𤣥子曰控引也睾丸隂丸也
　謹按寒邪始客於小腸因經絡並於厥隂故下控引
　睾丸為痛雖亦如疝然止言小腸氣所以古人治法
　往往相類但自有所兼之證殊爾
　　論疝氣屬寒
原病式曰㿗疝少腹控卵腫急絞痛也寒主拘縮故也
寒極而土化制之故腫滿也經言丈夫㿗疝謂隂器連
少腹急痛也故言婦人少腹腫皆肝足厥隂之脈也經
注曰寒氣聚而為疝也又按經言五臟皆主疝但脈急
也注言脈急者寒之象也然寒則脈當短小而遲今言
急者非急數而洪也由𦂳脈主痛急為痛甚病寒雖急
亦短小也所以有痛而脈𦂳急者脈為心之所養也凡
六氣為痛則心神不寧而𦂳急不得舒緩故脈亦從之
而見也欲知何氣為其病者適其𦂳急相兼之脈而可
知也如𦂳急洪數則為熱痛之類也又經言脾傳之腎
病名曰疝瘕少腹煩寃而痛出白蠱注言少腹痛溲出
白液也一作客熱内結銷爍脂肉如蠱之食故名白蠱
也然經之復言熱為疝瘕則亦不可止言為寒當以脈
證别之
　　論疝氣屬濕熱
丹溪曰疝痛之甚者睾丸連小腹急痛也或有形或無
形或有聲或無聲自素問以下皆以為寒盖經絡得寒
收引不行所以作痛世有得寒而無疝者又必有說以
通之可也予屢踢氷徒渉不曽病此以予素無熱也因
而思此病始於濕熱在經鬱遏至久又感外寒濕熱被
鬱而作痛若只作寒論恐為未備或曰此證多客厥隂
一經濕熱之積何由而致予曰夫勞則火起於筋醉飽
則火起於胃房勞則火起於腎大怒則火起於本經火
鬱之久濕氣便盛濁液凝聚并入血隧流於厥隂肝屬
木性速急火性暴為寒束宜其痛甚而暴也愚見古方
以烏頭梔子等分作湯用之其效亦速後因此方隨形
證加減無有不應又須分濕熱多少而治之但腫多為
濕㿗是也却有水氣而腫又有挾虚而發者當以參术
為君而佐以踈導診其脈沉𦂳而豁大者是也若不以
補劑而行决裂之法禍不旋踵
　　論疝證有寒有熱
發明曰經云三陽為病發寒熱下為壅腫及為痿厥腨
㾓其𫝊為索澤其𫝊為㿗疝夫熱在外寒在内則累垂
此九夏之氣也寒在外熱在内則卵縮此三冬之氣也
足太陽膀胱之脈逆上迎手太陽小腸之脈下行至足
厥隂肝之脈不得伸其任脈並厥隂之脈逆則如巨川
之水致陽氣下墜是風寒濕熱下出囊中致兩睾腫大
謂之曰疝太甚則為㿗足厥隂肝之脈與大腸膀胱寒
水之脈同至前隂之末傷寒家說足厥隂肝經為病煩
滿囊縮急下之宜大承氣湯以瀉大熱靈樞經云足厥
隂肝經筋中以為寒則筋攣卵縮為大寒前說囊縮為
大熱此說為大寒此說囊縮垂睾下引㿗疝脚氣為大
寒風濕盛下垂為寒與上二說不同
　按釋云以平康不病之人論之夏暑大熱囊卵累垂
　冬天大寒急縮收上與前三說又不同何也是相乖
　耶不相乖耶荅曰傷寒家囊卵縮大熱在内宜承氣
　湯急下之與經筋說囊卵縮大寒在外亦是熱在内
　與傷寒家同故再引平康之人以證之冬天陽氣在
　内隂氣在外人亦應之故寒在外則皮急皮急則囊
　縮夏月隂氣在内陽氣在外人亦應之故熱在外則
　皮緩皮緩則囊垂此㿗疝之象也三說文殊皆一理
　也用藥者詳而審之故已上三論各有所主兼此考
　訂則脈證隂陽寒熱虚實之異判然矣
　　論疝分三因
陳無擇曰經云七疝諸疝等更不見名狀但出寒疝㿗
疝而已唯太竒論列五臟脈為五疝(云云見前/)大抵血
因寒泣則為瘕氣因寒聚則為疝但五臟脈理不同不
可不辨且腎脈本沉心脈本滑受寒則急於理乃是肝
脈本弦肺脈本濇並謂之沉未為了義又脾不出本脈
但云急為疝亦文義之缺也凡云急者𦂳也𦂳為寒亦
可類推且賊風入腹亦為疝冒暑履濕皆能為疝當隨
四氣(改易急字/)風則浮弦暑則洪數濕則緩細於理明
要知疝雖兼臟氣皆外所因也寒泣風散暑鬱濕著絞
刺擊搏無有定處倉卒之際痛不堪忍世人稱為横弦
竪弦膀胱小腸氣賊風入腹等名義不同證狀則一
　按此辨脈證之異頗詳但温寒散風利暑燥濕之方
　未積備然陳氏具此意盖欲學者自擴充爾
　　論疝氣不宜預補
許學士云大抵此疾因虚得之不可以虚而驟補經云
邪之所凑其氣必虚留而不去其病則實故必先滌所
畜之熱然後補是以諸方多借巴豆氣者盖謂此也
　謹按疝證雖始為因虚而得必邪實迫痛而未下故
　當先瀉而後補也至有虚甚迫痛上為吐逆或下有
　遺精者此邪實正虚之甚矣此欲不補可乎但恐補
　之則無益瀉之則正氣轉陷幸而獲生者鮮矣
　　論疝本肝經宜通勿塞
子和曰疝有七前人論者甚多非靈樞素問銅人之論
余皆不取非余好異也但要窮其原耳俗工不識因立
謬名或曰膀胱或曰腎俞或曰小腸氣立名既謬併䘮
其實何哉盖醫者既斷為膀胱腎俞小腸氣必曰虚寒
所致其藥之用也不附子烏頭則乾薑官桂之類餌之
曽無殊效浸成大錯曽無覺者豈知諸疝皆歸肝經其
奈庸流歸之小腸脬囊夫膀胱水府専司滲泄小腸水
道専主通流腎為少隂總統二水人之小溲自胃入小
腸滲入膀胱膀胱者脬囊也氣化則水出莖端此常道
也及其為疝乃屬足厥隂肝經盖環隂器而上入小腸
者足厥隂肝經也夫肝腎皆屬于下與衝任督相附然
靈樞經言足厥隂肝經病則有遺溺癃閉狐疝主腎與
膀胱小腸三經則不言疝是受疝之處乃肝之部分也
且内經男子宗筋為束骨之㑹也而肝主筋睾者囊中
之丸雖主外腎非厥隂環而引之與玉莖無由伸縮在
女子則為篡戸其内外為二其一曰廷孔其二曰窈漏
此是厥隂與衝任督之所㑹也靈樞言足厥隂之經筋
聚于隂器其病傷於寒則隂縮入傷於熱則縱挺不收
治在行臥漬隂器故陽明與太隂厥隂之筋皆㑹于隂
器惟厥隂主筋故為疝者必本之厥隂靈樞又言足厥
隂之别名曰蠡溝去内踝五寸别走少陽循脛上睾結
於莖其病氣逆睾腫卒疝實則挺長虚則暴痒取之所
别矣豈非厥隂為受病之處耶靈樞又言邪在小腸連
睾係屬於腎貫肝絡肺心系氣盛厥逆上衝腸胃燻肝
散於肓結於臍故取之肓原以散之刺太隂以平之取
厥隂以下之取巨虚下亷以去之按其所遇之經以調
之此其初雖言邪在小腸至其治法必曰取厥隂以下
之乃知諸疝關於厥隂可以無疑以脈考之素問論六
疝雖見於他脈中皆言風疝者足厥隂肝經之氣也靈
樞亦云三臟脈之疝皆以滑為疝也三隂急為疝三陽
急為瘕王太僕云太陽受寒血凝為瘕太隂受寒氣聚
為疝此言太隂受寒傳之肝經也可以温藥逐之不可
以温藥補之若補之者是欲病去而強挽留之也歴考
素問三陽為病發寒熱其傳為㿗疝此亦言膀胱非受
病之處必傳於厥隂部分然後為疝也又言病在少腹
腹痛不得大小便病名曰疝得之寒言脈急者曰疝瘕
少腹痛凡言少腹者豈非厥隂之部分耶又言脾風傳
胃名曰疝瘕此謂非肝木不能為風氣名曰厥疝盖脾
土虚而不能制水又為肝木所凌也又言督脉為衝疝
盖厥隂與衝任督俱㑹於前隂也豈不明哉又嘗遍閱
銅人俞穴亦相表裏惟厥隂言疝獨多為疝之主也其
它經穴雖亦治疝終非受疝之地但與足厥隂相連耳
如運氣或在泉寒勝木氣攣縮禁於此經或司天燥勝
木氣抑鬱於此經或忿怒悲哀憂抑頓剉結於此經或
藥淋外固閉尾縮精壅於此經其病差别如此且夫遺
溺閉癃隂痿脬痺精滑白淫皆男子之疝也不可妄歸
之腎冷血涸不月月罷腰膝上熱足躄嗌乾癃閉少腹
有塊或定或移前隂突出後隂痔核皆女子之疝也但
女子不謂七疝而謂之瘕若年少而得之不計男子婦
人皆無子故隱蔽委曲之事了不干脬腎小腸之事乃
足厥隂肝經之職也奈俗方止言脬腎小腸殊不言肝
木一句惑人甚矣且肝經乙木也木屬東方為心火之
母也凡疝者非肝木受邪則肝木自甚也不可便言虚
而補之難經所謂東方實西方虚瀉南方補北方此言
瀉火木自平金自清水自王也七疝下去其病之後可
調則調可補則補各量病勢勿拘俗法經所謂隂盛而
腹脹不通者㿗癃疝也不可不下
　　七疝名狀
寒疝其狀囊冷結硬如石隂莖不舉或控睾丸而痛得
於坐臥濕地或寒月渉水或置雨雪或坐臥磚石或風
冷處使内過勞宜以温劑下之久而無子
水疝其狀腎囊腫痛隂汗時出或囊腫而狀如水晶或
囊痒而操其黄水或少腹中按之作水聲得於飲水醉
酒使内過勞汗出而遇風寒濕之氣聚於囊中故水多
令人為卒疝宜以逐水之劑下之有漏針去水者人多
不得其法
筋疝其狀隂莖腫脹或潰或膿或痛而裏急筋縮或莖
中痛痛極則痒或挺縱不收或白物如精隨溲而下久
而得於房室勞傷及邪術所使宜以降心之劑下之
血疝其狀如黄𤓰在少腹兩傍横骨兩端約中俗云便
癰得於重感春夏大燠勞於使内氣血流溢滲入脬囊
留而不去結成癰腫膿少血多宜以和血之劑下之
氣疝其狀上連腎區下及隂囊或因號哭忿怒則氣鬱
之而脹怒哭號罷則氣散者是也有一治法以針出氣
而愈者然針有得失宜以散氣之藥下之或小兒亦有
此疾俗曰偏氣得於父已年老或年少多病隂痿精怯
強力入房因而有子胎中病也此疝不治惟築賓一穴
言之
狐疝其狀如瓦臥則入小腹行立則出小腹入囊中狐
則晝出穴而溺夜則入穴而不溺此疝出入上下往來
正與狐相類也亦與氣疝大同小異今人帶鉤鈐是也
宜以逐氣流經之藥下之
㿗疝其狀隂囊腫縋如升如斗不痒不痛是也得之地氣
卑濕所生故江淮之間湫溏之處多感此疾宜以去濕之藥
下之女子隂户突出雖亦此類乃熱則不禁固也不可便謂
虚寒而澁之燥之補之本名曰瘕宜以苦下之以苦堅之
　按已上所論病本經絡之原至為詳盡但七疝名固
　不同治法當異然俱用攻下之法愚竊疑馬雖仲陽
　亦曰肝為相火有瀉無補丹溪有曰肝只是有餘腎
　只是不足夫厥隂一經受疝宜通勿塞固宜亦當視
　其淺深而行之可也况有邪氣止客於膀胱小腸之
　經者若干於少隂腎經則宜通勿塞之法可例用乎
　諸疝治法
　　治寒之劑
金匱烏頭桂枝湯治寒疝腹中痛逆冷手足不仁若身
　疼痛灸刺諸藥不能治者
　　烏頭(蜜一觔煎減半去滓三箇/)
　　桂枝(湯煎解蜜半兩/)
　右每服三合不知二合其知者如醉狀得吐者為中
　病也若自汗出脈沉弦者止用烏頭煎
　按此用桂枝因身疼痛兼表有寒也太陽例藥
三因大烏頭桂枝湯治風寒疝氣腹中刺痛手足不仁
　身體拘急不得轉側或致隂縮
　　大烏頭(五箇去皮尖蜜煎過洗切/)　　桂心
　　白芍(各三錢/)甘草(一錢/)
　右㕮咀每四錢入薑棗煎
補腎湯治寒疝入腹小腹疼痛時復泄瀉胸膈痞塞
　　人參　　　茯苓　　　黄芪　　　附子(炮/)
　　白术(各一兩/)沉香(四錢/)　木𤓰(一兩半/)羌活(半兩/)
　　甘草(炙/)　　川芎(各二錢/)紫蘇(三錢/)
　右㕮咀每三四錢入薑棗煎
局方奪命丹治逺年日近小腸疝氣偏墜搐疼臍下撮
　痛以致悶亂及外腎腫硬日漸滋長隂間濕痒抓成
　瘡
　　吳茱萸(浄一觔四兩用酒醋湯童便各浸過一宿/焙乾)
　　澤㵼(二兩/)
　右為細末酒煮麫糊丸如梧子大每五十丸空心鹽
　湯下
茱茰内消丸治腎經虚弱膀胱為邪氣所搏結成寒疝
　隂㿗偏大
　　山茱萸(去核/)陳皮　　　吳茱茰　馬藺花
　　木香　　　肉桂　　　山藥　　川楝子
　　青皮　　　茴香
　右為末酒糊丸如梧子大每五十丸空心温酒送下
百一選方十補丸治小腸寒疝
　　附子(一兩用防風一兩剉鹽四兩黒豆一合同炒/取附子去皮尖用)
　　葫蘆巴　　木香　　　巴㦸肉
　　川楝肉　　官桂　　　𤣥胡
　　蓽澄茄　　舶上茴香　破故紙(炒各一兩/)
　右為末糯米粉酒打糊丸梧子大朱砂為衣每五十
　丸空心酒下
葫蘆巴丸治小腸氣蟠腸氣奔豚疝氣偏墜隂腫小腹
　有形如卵上下來去痛不可忍或絞結遶臍攻刺嘔
　吐者
　　葫蘆巴(炒一觔/)大巴㦸(炒六兩/)川楝子(炒一觔二/兩)
　　吳茱茰(湯洗七次炒十兩/)　　川烏(炮去皮六兩/)
　　茴香(二十兩炒/)
　右末酒糊丸梧子大每十五至二十丸空心温酒下
　按此與前方加減不同故兩存之
寳鑑沉香桂附丸治中氣虚弱其脾胃虚寒臟腑積冷
　心腹疼痛手足厥逆冷便利無度七疝引痛不可忍
　喜熱熨少緩者
　　沉香　　　附子(炮/)　　川烏(炮/)　　乾薑(炮/)
　　良薑　　　官桂　　　吳茱茰(湯炮去苦水/)
　　茴香(炒各一兩/)
　右為末好醋煮糊丸梧子大每五十丸至七八十丸空
　心米飲下
　按已上諸方並太陽例藥然初感寒邪所至或素虚
　寒之人宜此劫之皆可但久病者多有濕熱寒濕血
　虚等證之變而用者自宜詳審
　　治濕之劑
元戎加味五苓散治疝氣卒痛小便澁
　　本方加川楝(一分/)
　右為末空心米飲調下一二錢
　按此滲洩之劑也
　　攻下之劑
局方三白散治膀胱藴熱濕熱相乗隂囊腫脹大小便
　不利
　　白牽牛(二兩/)桑白皮(炒/)　木通　　　白术
　　陳皮(各半兩/)
　右末每二錢薑湯調下空心服
復元通氣散
　　舶上茴香　川山甲(蛤粉炒各二兩/)　陳皮
　　牽牛末(炒/)　𤣥胡　　　甘草(炒各一/兩)木香(一兩/半)
　右細末每一大錢熱酒食前調下
戴人禹功散
　　黒牽牛(頭末四兩/)　　　茴香(炒一兩/)
　右為末以生薑自然汁調一二錢臨睡服或加白术
　一兩
寳鑑控引睾丸治小腸病結上而不下痛引心臆
　　茴香　　　川楝實(各炒/)石茱茰　　陳皮
　　馬藺花(醋炒各一兩/)　　芫花(醋炒半兩/)
　右為末醋糊丸梧子大每十丸至二十丸空心温酒
　送下
茴香楝實丸治隂疝痛不可忍及小腸氣痛
　　川楝(炒/)　　茴香(炒/)　　山茱茰　　石茱茰
　　吳茱茰　　青皮　　　陳皮　　　芫花(醋炒/)
　　馬藺花(各等分/)
　右為末醋糊丸梧子大每二十丸温酒送下食前服
天台烏藥散治小腸疝氣牽引臍腹疼痛
　　烏藥　　木香　　茴香(炒/)　　青皮
　　良薑(炒各半/兩)檳榔(二箇/)　川楝(十箇/)　巴豆(七十/粒)
　右先以巴豆微打破同川楝麩炒黒去麩及巴豆不
　用外餘藥同末酒調下一錢甚者薑酒亦得
　按已上諸方並下氣之藥也治寒之例宜隨輕重取
　擇
　　濕熱之劑
濟生葵子湯治膀胱實熱腹脹小便不通口舌乾燥
　　赤茯苓　　猪苓　　葵子　　　枳實
　　瞿麥　　　木通　　黄芩　　　車前子
　　滑石　　　甘草(等分/)
　右㕮咀每半兩入薑煎空心服
　按此八正散加減法也永類鈐方例為治疝之劑頗
　有理故收入
子和𨗳水丸
　　方見濕門
　按此陽明例藥也然濕熱鬱結於下焦非此莫能療
　氣血皆可用
　　冷熱之劑
寳鑑蒺莉湯治隂疝疼痛
　　蒺莉(去刺/)　　附子(炮/)　　梔子(去皮各半兩/)
　右為末每三錢水煎食前温服
丹溪方定疝氣疼痛速效
　　枳殻　　　山梔子　　唐毬子
　　吳茱茰(皆炒/過)荔枝核
　右為末用長流水調下一二錢空心服
又方治陽明受濕熱傳入太陽惡寒發熱小腹連毛際
　結核悶痛不可忍
　　梔子(炒/)　　桃仁(炒/)　　枳殻(炒/)
　　唐毬子(等分/)
　右為末於砂鉢内入薑汁用水一鍾盪起煎熱服
　按已上太陽例藥也
　　理氣之劑
局方蟠葱散治寒疝氣疝衝心疼痛
　　𤣥胡　　　蒼术　　　甘草(各半觔/)茯苓
　　蓬术　　　三稜　　　青皮(六兩/)　丁皮
　　砂仁　　　檳榔(各四兩/)桂　　　　乾薑(二兩/)
　右為末毎服二錢入連鬚葱一莖水煎空心服
鹽煎散治冷疝寒氣卒痛
　　草果　　砂仁　　檳榔　　厚朴
　　肉豆蔲　羌活　　蒼术　　陳皮
　　蓽澄茄　枳殻　　良薑　　茯苓
　　茴香　　大麥蘖　川芎　　甘草(各二/兩)
　右㕮咀或散每半兩水煎入鹽少許
　按此二方並燥脾𨗳氣之藥劫劑也世俗多用之故
　收入
寳鑑川苦楝散治小腸氣痛不可忍
　　廣木香　茴香(鹽一捻炒去鹽各一兩/)
　　大川楝子(一兩剉用巴豆十粒破皮同炒黄去巴/豆)
　右為細末每二錢温酒一盞空心調下
　按此𨗳手太陽寒氣之藥較之前二方治疝此殊有
　理
　　理血之劑
金匱當歸生薑羊肉湯治寒疝腹中痛及脇痛裏急
　　當歸(三兩/)　生薑(五兩/)　羊肉(一觔/)
　右三味以水八升煮取三升温服七合日三若寒多
　加生薑嘔者加陳皮二兩白术一兩
蜘蛛散治隂狐疝氣偏有大小時時上下
　　蜘蛛(十四枚熬焦/)　　　桂枝(半兩/)
　右二味為散取八分匕飲和服日再服蜜丸亦可
三因失笑散治小腸氣痛
　　五靈脂　　蒲黄(等分/)
　右為末每二錢先用醋一合熬成膏水一盞煎
　　理氣血之劑
本事方立效散
　　川芎　　　川楝子　　青皮
　　舶上茴香　牽牛(炒/)　　桃仁(各一兩/)
　右為末每二錢無灰酒一盞煎食前温服
三因葱白散治一切冷疝疼痛
　　川芎　　　當歸　　　枳殻(炒/)　　厚朴(炒/)
　　官桂　　　青皮　　　乾薑　　　茴香(炒/)
　　茯苓　　　川楝子　　麥蘖(炒/)　　神麯(炒/)
　　三稜(炮/)　　莪术(煨/)　熟地黄　　　白芍
　　木香　　　人參(各一兩/)
　右㕮咀每三錢葱白二寸鹽少許水煎空心服
東垣丁香楝實丸治男子七疝痛不可忍婦人瘕聚帶
　下皆任脈所主隂經也乃腎肝受病故治同法
　　當歸　　　附子(炮/)　　茴香(炒/)　　川楝(各一/兩)
　右剉細用好酒三升同煮盡為度焙乾作細末每藥
　末一兩入
　　丁香　　木香(各半錢/)𤣥胡索(五錢/)全蝎(十三/箇)
　右為末入在前藥末内拌勻酒糊丸梧子大每三十
　丸加至百丸空心温酒送下
　按已上方與前理血之劑並厥隂例藥也然諸經論
　疝主於風盖指厥隂風木之氣爾故疝病則多痛痛
　亦木氣之實即風象也但古今方多主寒主氣論治
　然行者不察氣寒淺深之異以分治則不能不無差
　悮也觀東垣之法庶幾近理大抵亦不可視為常例
　盖腎惡燥恐久則反増其勢矣
　熨法　嚴氏云鹽半觔炒極熱以故帛包熨痛處
一法用葱白泥一握置臍中上用熨斗熨之或上置艾
　灼之妙
　
　玉機微義卷二十四
欽定四庫全書
　玉機微義卷二十五　　明　徐用誠　原輯
　　　　　　　　　　　　　劉　純　續増
　反胃門　(噎膈同附/)
　　反胃脈法
難經云脈格則吐逆　見淋閟門
脈經云𦂳而滑者吐逆小弱而濇胃反
千金云寸𦂳尺濇其人胸滿不能食而吐吐止者為下
之故不能食設言未止者此為胃反故尺為微濇
　　敘吐脈證
金匱云病人脈數數為熱當消榖引飲而反吐者以發
其汗令陽微膈氣虛脈乃數數為客熱不能消榖胃中
虚冷故也脈弦者虚也胃氣無餘朝食暮吐變為胃反
寒在於上醫反下之今脈反弦故名曰虚
趺陽脈浮而濇浮則為虚濇則傷脾脾傷則不磨朝食
暮吐暮食朝吐宿榖不化名曰胃反脈𦂳而濇其病難
治
　　論膈噎治病之因
丹溪云胃為水榖之海脾為消化之器清和則健而運
行世人以痰飲嘔吐諸氣多服香熱之藥偏助氣血沸
騰其始也胃液凝聚其久也脾氣耗敗傳化漸遲又以
烏附丹劑服之積久血液俱耗胃脘乾槁其槁在上近
咽之下水飲可行食物難入間或可入入亦不多名之
曰噎其槁在下與胃為近食雖可入難盡入胃良久復
出名之曰膈亦曰反胃大便秘小若羊屎然名雖不同
病出一體或曰千金治噎膈反胃未嘗廢薑桂等藥何
吾子之多言也予曰氣之鬱滯久留清道非借香熱不
足以行然悉有大黄石膏竹茹芒硝澤瀉前胡朴硝茯
苓黄芩蘆根𤓰蔞等藥為之佐使其始則同其終則異
也病邪易伏其病自安
　　論五噎五膈
嚴氏云(三因同/)五噎五膈者由喜怒不常七情傷於脾
胃鬱而生痰痰與氣搏升而不降飲食不下盖氣留於
咽嗌者則成五噎結於胸膈者為五膈五噎之名憂思
勞食氣也五噎之名憂恚寒熱氣也其病令人胸膈痞
悶嘔逆噎塞妨碍飲食治法調順隂陽化痰下氣隂陽
平勻氣順痰下則病無由而作矣
　按膈噎之證皆由氣聚成積自積成痰痰積之久血
　液俱病以其為病在咽在膈故前人立膈噎二者之
　名三因方又分五噎五膈病狀徒有其名為治則一
　而已故不敘焉又嚴氏為化痰下氣之說夫氣之不
　下痰之不化必有為病之因苟不治其本而専以香
　燥之藥治其標痰氣何由而自下也
　　論三陽結為膈病
子和云内經曰三陽結謂之膈三陽者大小腸膀胱也
結謂熱結也小腸熱結則血脈燥大腸熱結則不圊膀
胱熱結則津液涸三陽既結則前後閉濇下既不通必
反上行所以噎食不下縱下而復出也此陽火不下推
而上行也故經曰少陽所至為嘔涌溢食不下此理明
矣後世強分為十膈五噎其𣲖既多其惑滋甚人之溢
食初未遽然也或傷酒食或胃熱欲吐或胃風欲吐醫
者不察本原投下香桂胡椒丁香之屬設如傷酒傷食
正可攻逐豈可言虚便將熱補素熱之人三陽必結食
必上潮醫氏猶云胃寒不納燔針灼艾三陽轉結嵗月
彌深遂成噎病世傳五噎寛中散有姜有桂十膈散有
附有烏其可用乎今代劉河間治膈氣噎食承氣三湯
獨超近代用藥之時更詳輕重假如閉久宜先潤養小
著湯丸累累加之關扄自透其或咽噎上阻痰涎微用
酸苦涌出因而治下藥勢易行設或不行蜜鹽下導結
散陽消飲食自下莫將巴豆耗却天真
　按此論三陽結為膈病力開世俗言胃冷用熱藥之
　誤可謂明矣但用藥専指承氣而言則失之太峻盖
　此藥有實熱者可用之其有脾胃衰虚并血液枯竭
　之人皆在所禁也
　　論噎為諸氣所致
鍼經曰怒氣所至食則氣逆而不下勞氣所至為咽噎
病為喘促思氣所至為中痞三焦閉塞為咽噎不利
　　論噎塞由隂中伏陽所致
發明曰噎者六腑之所生陽也氣也塞者五臟之所生
隂也血也二者皆由隂中伏陽而作也
　謹按噎為七情所發或因三焦傳化失常所致此即
　主於氣也或血液所虧胃脘乾槁或血積所致即皆
　因於血也塞由填塞不通之義故發明有治幽門不
　通噎塞不便通幽湯例盖陽無隂不能施化隂之失
　位而陽伏其中傳化不變而反上行矣然人有所擊
　撲墜跌内致血瘀忽即吐而食不能納此由氣血俱
　傷所可見也大抵始由氣致者初當從氣治之由血
　致者當從血治之豈可類用香熱之劑反耗氣血耶
　但世俗拘泥不能究乎病情遂成危證也悲夫
　　治吐分三焦法
病機云治吐有三氣積寒也皆從三焦論之上焦吐者
皆從於氣氣者天之陽也其脈浮而洪其證食已暴吐
渴於飲水火便燥結氣上衝胸發痛其治當降氣和中
中焦吐者皆從於積有隂有陽食與氣相假為積而痛
其脈浮而匿其證或先痛而後吐或先吐而後痛治法
當以小毒藥去其積檳榔木香行其氣下焦吐者皆從
於寒地道也其脈沉而遲其證朝食暮吐暮食朝吐小
便清大便秘而不通治法當以毒藥通其閉塞温其寒
氣大便漸通復以中焦藥和之不令大便秘結而自愈
也
　按此分三法治吐以上焦為陽陽主熱下焦為隂隂
　主寒中焦為寒熱相半之分有隂而有陽此亦大畧
　之法耳盖以其在上者則食已而暴吐在下者則食
　久而始吐久暴之間所以為寒熱之别難専以上下
　為寒熱之别也王氷曰食不得入是有火也食入反
　出是無火也與此同意乂原病式曰嘔涌溢食不下
　火氣炎上胃膈熱甚則𫝊化失常故也
　　論治噎之法并治驗
丹溪曰或云胃脘乾槁其治可得用乎予曰古方用人
參以補肺御米以解毒竹瀝以清痰乾薑以養血粟米
以實胃蜜以潤燥正是此意張雞峯亦曰噎當是神思
間病惟内觀自養可以治之此言深中病情治法亦為
近理夫噎病生於血乾夫血隂氣也隂主靜内外而靜
則臟腑之火不起而金水二氣大勝隂血自生腸胃津
潤𫝊化合宜何噎之有因觸類而長之曽製一方治一
中年婦人以四物湯加和白陳皮去皮留尖桃仁生甘
草酒紅花濃煎入驢尿飲以防其或生蟲也與數十貼
而安又台州一匠者年僅三十勤於工作而有艾妻且
喜酒面白其脈濇重則大而無力令謝去工作臥於牛
家取新温牛乳細細呷之每頓盡一杯一晝夜可五七
次盡却食物以漸而至八九次半月大便潤月餘而安
或口乾盖酒毒未解間飲甘蔗汁少許或又曰古方治
膈噎未有不言寒者何也予曰古人著方必為當時抱
病設也其證實因於寒故用之得效非以為定式也但
今人為染此病率因痰氣久得醫藥傳變而成其為無
寒也明矣
　謹按反胃之證其始也或由飲食不節痰飲停滯或
　因七情過用脾胃内虚而作古方不察病因悉指為
　寒用香燥大熱之藥治之夫此藥止能逐寒邪行滯
　氣其於飲食痰積豈能祛逐七情之火反有所熾脾
　胃之隂反有所耗是以藥助病邪日以深痼其中病
　情丹溪先生言之詳矣夫治此疾也咽嗌閉塞胸膈
　痞悶似屬氣滯然有服耗氣藥過多中氣不運而致
　者當補氣而自運大便燥結而羊矢似屬血熱然服
　通利藥過多致血液耗竭而愈結者當補血潤血而
　自行有因火逆衝上食不得入其脈洪大有力而數
　者或痰飲阻滯而脈結濇者當清痰泄熱其火自降
　有因脾胃陽火亦衰其脈沉細而微者當以辛香之
　藥温其氣仍以益隂養胃為之主非如局方之惟務
　燥烈也若夫不守戒忌厚味房勞之人及年高無血
　者皆不能療也
　反胃治法
　　和中利痰散氣之劑
金匱大半夏湯治胃反嘔吐者千金云治反胃不受食
　食入即吐
　　半夏(二升/)　人參(三兩/)　白蜜(一升/)
　　千金有白术生薑
　右以水一斗二升和蜜揚之二百四十遍煮藥取一
　升半温服一升後再服
茯苓澤瀉湯治胃反吐而渴欲飲水者
　　茯苓(半觔/)　澤瀉(四兩/)　甘草　　　桂枝(各二/兩)
　　白术(三兩/)　生薑(四兩/)
　右水一斗煮取三升内澤瀉再煮取二升半温服八
　合日三外臺有小麥一升
　按已上二方兼出太隂嘔吐噦例藥也
病機和中桔梗湯治上焦氣熱上衝食已暴吐脈浮而
　洪
　　桔梗(一兩半/)半夏麯(二兩/)陳皮(去白/)　枳實(炒/)
　　白茯苓(各一/兩)白术(一兩半/)厚朴(一兩薑/製)煮法如前
　右㕮咀每服一兩取清温調木香散二錢隔夜空服
　三服之後氣漸下吐漸止然後去木香等末每料中
　加芍藥二兩黄芪一兩半服之病愈即已如大便燥
　硬食不盡下以大承氣湯去硝微下之少利為度再
　服前藥補之
木香散方檳榔木香各等分為末
　按此太隂陽明經藥也
　　治風木之劑
病機青鎮丸治上焦吐頭發痛有汗脈弦
　　柴胡(二兩/)　黄芩(七錢半/)甘草(半兩/)　青黛(二錢/半)
　　人參(半錢/)
　右為細末薑汁浸蒸餅為丸如桐子大每服五十丸
　生薑湯下食後服
　按此少陽經藥也
金花丸治吐食而脈弦者由肝乗於脾而吐宜治風安
　脾
　　半夏(一兩/)　檳榔(二錢/)　雄黄(二錢半/)
　右細末如上法丸薑湯下從少至多漸次服之
　按此厥隂例藥也青鎮丸治肝火之藥金花丸治風
　痰乗於脾胃之藥故總入風木之劑
　　治熱踈下之劑
金匱大黄甘草湯治食已即吐者
　　大黄(四兩/)　甘草(一兩/)
　右水三升煮取一升分温再服
　按此出太隂嘔吐噦例藥也
病機荆黄湯治暴吐者上焦熱氣所衝也脈浮而洪
　　荆芥穂(一兩/)人參(五錢/)　甘草(二錢半/)大黄(三錢/)
　右粗末都作一服水煎去滓調檳榔散二錢空心服
檳榔散方檳榔二錢木香一錢半輕粉少許為丸亦可
　按此厥隂陽明太陽經藥也
發明人參利膈丸治胸中不利痰嗽喘滿利脾胃壅滯
　治膈氣聖藥
　　木香　　　檳榔(七錢半/)人參　　　當歸
　　藿香(一兩/)　甘草　　　枳實(各一兩/)大黄(酒浸/)
　　厚朴(製二兩/)
　右為末滴水丸桐子大温水送下
　按此太隂陽明經藥也
　　治寒之劑
病機紫沉丸治中焦吐食由食積與寒氣相假故吐而
　痛
　　半夏麯　　代赭石　　砂仁(各五錢/)杏仁
　　沉香　　　木香　　　白术(各一錢/)烏梅肉
　　丁香　　　檳榔(各二錢/)橘皮(二錢/)　肉果
　　巴豆霜(各半錢另研/)
　右為末入巴豆霜令勻醋糊為丸如黍米大每服五
　十丸食後柿霜湯下吐愈則止
　按此太隂陽明經藥也
厚朴丸主翻胃吐逆飲食噎塞氣上衝心腹中結疾
　　厚朴　　黄連(二兩半/)吳茱茰(湯洗七次/)
　　紫苑　　菖蒲　　　柴胡　　桔梗
　　茯苓　　皁角(炙/)　　桂(刮/)　　乾薑(炮/)
　　巴豆霜(另研/)蜀椒(炒出汁/)人參(各半兩/)
　　川烏頭(炮去皮臍二兩半/)
　右為細末入巴豆霜勻煉蜜為劑旋丸桐子大每服
　三丸漸次加之以利為度薑湯下春夏加黄連二兩
　秋冬加厚朴二兩
　按此太隂陽明厥隂經藥也
　　理氣之劑
嚴氏五噎散治五噎食不下嘔啘痰多咽喉噎塞
　　人參　　　半夏　　　桔梗(炒/)　　白豆蔲
　　木香　　　杵頭糠　　白术　　　畢澄茄
　　沉香　　　枇杷葉　　乾生薑(各一/兩)甘草(炙半/兩)
　右細末每服二錢入生薑七片煎服
五膈散治五膈胸鬲痞悶諸氣結聚肋脇脹滿痰逆惡
　心
　　枳殻(炒/)　　木香　　　青皮　　　大腹子
　　白术　　　半夏麯(炒/)　丁香　　　天南星
　　乾薑(炒/)　　麥蘖(炒/)　　草果仁(各一/兩)甘草(炙半/兩)
　右細末每服二錢水煎入薑
局方五膈寛中散治七情四氣傷于脾胃以致胸膈痞
　滿停痰氣逆遂成五膈之病
　　青皮　　　陳皮　　　丁香(各四兩/)厚朴(製一/觔)
　　甘草(炙五兩/)白豆蔲(一兩/)香附子(炒/)　砂仁
　　木香(各三兩/)
　右為末每服二錢薑鹽湯㸃服
　按已上三方並太隂陽明經藥也
　謹按反胃諸方古方悉是香燥大熱之藥皆不足為
　法今姑存其一二至於丹溪所言補血益隂潤燥和
　胃調中等藥雖無其方自宜隨證用之觀其立論則
　思過半矣
　　雜方
燒針丸
　　方見小兒門
　
　
　
　
　
　
　
　玉機微義卷二十五
欽定四庫全書
　玉機微義卷二十六　　明　徐用誠　原輯
　　　　　　　　　　　　　劉　純　續増
　脹滿門
　　諸經敘脹所因
鍼經曰夫脹者皆在于臟腑之外排臟腑而廓胸脇脹
皮膚故命曰脹或厥氣在下榮衛留止寒氣逆上真邪
相攻兩氣相搏乃合為脹也
　按論中備五臟六腑發脹為諸證宜玩本文
内經曰諸腹脹大皆屬於熱　腹滿䐜脹支鬲胠脇下
厥上冒過在太隂陽明乃寒濕鬱遏也
原病式曰腹脹大皷之如皷氣為陽陽為熱氣甚則如
是也
　　脈法
針經曰其脈大堅以濇者脹也
脈經曰關上脈虚即脹内　遲而滑者脹　脈盛而𦂳
者脹
嚴氏曰脹脈浮者易治虚者為難
　　論脹分三因
陳無擇云臟氣不平勝乗相因為病如怒傷肝肝尅脾
脾氣不正必脹於胃名曰勝尅怒乗肺肺氣不傳必脹
於大腸名曰乗尅憂思結聚本臟氣鬱皆内所因或冒
寒暑風濕隨經絡傳至陽明致脹者屬外因飲食饑飽
生冷甜膩聚結不散或作胚塊膨脹滿悶屬不内外因
也
　按此論肝木勝乗脾肺為脹滿即東垣所謂脾胃之
　上不足火木大勝致脹也此不言火况怒傷肝者豈
　無火動耶所出大半夏湯以桂附中加參歸以調血
　氣言其脈弦遲恐非肝氣尅脾臟閉腑鬱病也
　　論腹脹屬濕
内經云太隂所至為畜滿又云太隂所至為中滿霍亂
吐下又云諸濕腫滿皆屬脾土
　按發明辨云脾為隂中之太隂又云脾為隂中之極
　隂乃為坤元亘古不遷之土天為陽也火也地為隂
　也水也在人則為脾同隂水之化脾有餘則腹脹食
　不化故無陽則不能化五榖脾盛乃大寒為脹滿故
　脈經云胃中寒則脹滿大抵此病皆水氣寒濕為之
　也治宜大辛熱之劑如土久於雨水中則為泥矣豈
　能生化萬物必待和風暖日濕去陽生自然長生矣
　脾濕有餘無陽則不能化五榖所以宜辛熱治之必
　愈然亦有輕重
　　論腹脹有熱有寒屬外感
東垣曰經云諸腹脹大屬熱此乃八益之邪有餘之證
自天外而入感風寒之邪𫝊入于裏寒變為熱作胃實
日晡潮熱大渴引飲譫語是太陽陽明倂病大實大滿
者大承氣湯下之少陽陽明微滿實者小承氣湯下之
五常正大論云下之則脹已是也假令痎瘧為脹滿亦
有寒脹熱脹是天之邪氣傷暑而得之不即時發至秋
暑氣衰絶而瘧病作矣知其寒也局方交加飲子是也
豈不聞素問及靈樞經中說内虚不足中寒濕令人中
滿及五臟六腑俱有脹滿更以脹家寒熱多少較之胃
中寒則脹滿隂陽應象論云濁氣在上則生䐜脹針經
云脹取三陽三陽者足太陽膀胱寒水為脹與通評虚
實論中說腹暴滿按之不下取太陽經絡者胃之募正
同五臟生成論云腹滿䐜脹(云云見前/)胃中寒濕菀遏
故也脈經所謂胃中寒則脹滿也又厥論云太隂之厥
則腹滿䐜脹後不利不欲食食則嘔不得臥按所說寒
脹多如此湯液醪醴論中說中滿治法當開鬼門謂發
汗也潔淨府利小便也又云中滿者瀉之於内謂脾胃
有病當今上下分消其氣下焦如瀆氣血自然分化不
待泄滓穢如或大實大滿大小便不利從權以寒熱藥
下之
　　論腹脹屬内傷所致
東垣曰或傷酒濕麫及味厚之物膏粱之人或食已便
臥使濕熱之氣不得施化致令腹脹滿此亦是熱脹調
經篇云因飲食勞倦損傷脾胃始受熱中末𫝊寒中皆
由脾胃之氣虚弱不能運化精微而致水榖聚而不散
而成脹滿此寒濕鬱遏而脹也醪醴論中治法謂先瀉
其血絡後調其真經氣血平陽布神清此治之正也或
曰諸腹脹大皆屬於熱者何也此乃病機總辭假令外
傷風寒有餘之邪自表𫝊裏寒變為熱而作胃實腹滿
仲景以承氣湯治之亦有膏粱之人濕熱鬱於内而成
脹滿者此熱脹之謂也大抵寒脹多而熱脹少治之者
宜詳辯之
　　論皷脹屬濕熱
丹溪曰心肺陽也居上腎肝隂也居下脾居中亦隂也
屬土經曰飲食入胃逰溢精氣上輸於脾脾氣散精上
歸於肺通調水道下輸膀胱水精四布五經並行是脾
具坤靜之徳而有乾健之運故能使心肺之陽降腎肝
之隂升而成天地交之泰是為一平人今也七情内傷
六淫外侵飲食不節房勞致虚脾土之隂受傷轉運之
官失職胃雖受榖不能運化故陽升隂降而成天地不
交之否清濁相混隧道壅塞鬱而為熱熱留為濕濕熱
相生遂成脹滿經曰皷脹是也以其外雖堅滿中空無
物有似於皷膠固難治又名曰蠱若蟲侵蝕之義理宜
補脾又須養肺金以制木使脾無賊邪之患滋腎以制
火使肺氣得清却厚味斷妄想逺音樂無有不安醫者
不察急於作效病者苦於脹急喜行利藥以求通快不
知覺寛得一日半日其腫愈甚病邪甚矣真氣傷矣古
方惟禹餘糧丸又名石中黄丸又名紫金丸制肝補脾
殊為切當亦須隨證加減用之予友俞仁叔連得家難
年近五十得此疾自製禹餘糧丸服之其脈弦濇而數
予曰此丸新製煅煉之火邪尚存温熱之藥太多宜自
加減不可執方俞笑曰此方不可加減服之一月口鼻
見血色黒骨立而死又楊兄年近五十性嗜酒病瘧半
年患脹診其脈弦而濇重則大瘧未愈手足痩而腹大
如蜘蛛狀予教以參术為君當歸川芎芍藥為臣黄連
陳皮茯苓厚朴為佐生甘草些小作濃湯飲之一日定
三次彼亦嚴守戒忌一月後瘧愈又半年小便長而脹
愈中間須稍有加減大意只是補氣行濕又陳氏年四
十餘性嗜酒大便時見血春間患脹色黒而腹大形如
鬼狀脈數而濇重似弱以四物湯加連芩木通白术陳
皮厚朴生甘草作湯與之一月而安一補氣一補血餘
藥大率相出入皆獲安或曰氣無補法今何補氣而獲
安予曰氣無補法俗論也痞悶壅塞似難於補不思正
氣虚者不能自運經曰壯者氣行則愈弱者則著而成
病若不補氣邪何由行或曰子之藥審矣何効之遲也
病者將厭子之迂而求速效矣予曰此病之起或三五
年或十餘年根深勢篤難求速効知王道者能治此病
或曰脹病將終不利耶予曰灼知其不虚病淺胃壯積
滯不痼而又有可下之證矣
　按此論七情内傷六淫外侵致脹合東垣所謂八益
　之邪有餘之證自外入也内傷勞倦虚損脾胃等致
　不足之證自内生也可見虚實之殊寒熱病機互有
　則用藥當有所據矣
　　論脹為諸氣所致
　　詳見氣證門
　　論脹為諸積所致
陳無擇云五積久而必心腹脹滿但内所因不待成積
即致也亦當隨其臟氣而平治之
　謹按脹滿屬寒或内傷或諸氣或因病數服通利藥
　脾胃虚而致者為甚多屬濕熱者少至積成者亦甚
　有之但古方多不分治如禹餘糧丸類燥熱氣血之
　劑於内鬱之火豈得不反有所助耶夫治是疾遇大
　實滿燥實痞閉氣滯或始由内傷脈洪實者非下之
　不可然有服下劑過多或瀉痢後所至或素脾胃虚
　弱不能運化而成者皆宜補脾行濕盖此際正氣已
　衰矣况積而脹乎故云平治之又如血畜血瘀致者
　當從血藥治之寒者熱之熱者寒之結者散之清濁
　混者分消之或升降其氣或消導皆宜適事為故可
　也
　　論濁氣在上則生䐜脹
内經云清氣在下則生飱泄濁氣在上則生䐜脹此隂
陽反作病之逆從也發明曰夫䐜脹者以寒熱温凉論
之此何脹也曰此飲食失節為脹乃受病之始也濕熱
亦能為脹右關脈洪緩而沉弦脈浮於上是風濕熱三
氣相合而為病也是脾胃之令不行隂火亢甚乗於脾
胃盛則左遷而陽道不行是六腑之氣已絶於外大盛
能令母實風氣外絶風氣外絶者是榖氣入胃清氣營
氣不行便是風氣也異呼同類即胃氣者是也經云虚
則兼其所勝土不勝者肝之邪也是脾胃之土不足火
木大勝者也經云濁隂出下竅濁隂走五臟濁隂歸六
腑濁隂歸地此平康不病之常道反此則為脹也經云
飲食不節起居不時者隂受之隂受之則入五臟入五
臟則䐜滿閉塞調經論云下脘不通則胃氣熱熱氣熏
胸中故内熱下脘者幽門也人身之中上下有七衝門
皆下衝上也幽門上衝吸門吸門者㑹厭也衝其吸入
之氣不得下歸於腎肝為隂火動相拒故咽膈不通致
濁隂之氣不得下降而大便乾燥不行胃之濕與客隂
之火俱在其中則腹脹作矣治在幽門使幽門通利泄
其隂火潤其燥血生益新血幽門通利則大便不閉吸
門亦不受邪其膈咽得通䐜脹腹滿俱去矣是濁隂得
下歸地矣故經曰中滿者瀉之於内此法是也
　　論下之則脹巳
發明曰西北二方地形高寒經曰隂者其精奉於上其
寒在外故曰寒則氣浮知隂之寒凉西北二方之氣為
主用也異法方宜論云北方之人臟寒生滿病亦謂適
寒凉者脹皆秋冬之氣也在人則為肺腎冬天之時寒
凉在外六陽在於坤土之中坤土者人之脾胃也五臟
之病外寒則必内熱脈經所謂五臟脈小皆為消癉之
病消癉者消榖善饑北方之地無不能食者此也隂勝
陽虚下之則愈正謂此也病機云諸腹脹大皆屬於熱
下之則脹巳此理悉矣
　謹按脹主下之一法亦大畧言爾故出方宜之論若
　泛用之多往往腹脹是失運化之職也然是證雖主
　於下盖病因寒熱積濕氣血機本不同於治可不為
　分例云
　脹滿治法
　　調理之劑
局方紫沉通氣湯治三焦氣澁不能宣通腹脹便澁
　　方見氣證門
濟生紫蘇子湯治憂思多度致傷脾胃心腹脹滿喘促
　煩悶腸鳴氣走漉漉有聲大小便不利脈虚𦂳而濇
　　蘇子(一兩/)　大腹皮　草果仁　　半夏
　　厚朴(製/)　　木香　　陳皮　　　木通
　　白术　　　枳實　　人參　　　甘草(各半/兩)
　右㕮咀每四錢入薑棗煎
　按此二方手足太隂之劑也
三因大半夏湯治肝氣不平勝尅於脾脾鬱不行結聚
　涎沫閉於臟氣腑氣不舒胃則脹滿其脈弦遲故知
　中虚胃冷脹滿服此可下氣進食
　　半夏(洗/)　　桂心(各五錢/)附子　　人參
　　甘草(炙/)　　厚朴(製/)　　當歸　　茯苓
　　枳實(炒各三/錢)川椒(炒八十粒/)
　右剉每四大錢入薑棗煎
禹餘糧丸治中滿氣脹喘滿及水氣脹
　　蛇含石(三兩/煅)真針砂(五兩/)禹餘糧(三兩同上砂炒/)
　已上三物為主其次量人虚實入下項藥
　　木香　　　牛膝　　蓬术(炮/)　　白蒺䔧
　　桂心　　　川芎　　白豆蔲　　茴香(炒/)
　　三稜　　　羌活　　茯苓　　　乾薑
　　青皮　　　陳皮　　附子(炮/)　　當歸(各半/兩)
　右為末拌勻以湯浸蒸餅去水搗勻丸如梧子大每
　五十丸空心温酒下
　按此治寒脹消積藥也氣血之劑隂陽之氣下陷者
　可用故存之與前方並足太隂例
東垣木香順氣湯治濁氣在上則生䐜脹
　　木香(三分/)　厚朴(四分/)　青皮　　陳皮
　　益智仁　　茯苓　　　澤瀉　　乾生薑
　　半夏　　　吳茱茰(湯洗各二分/)　當歸(五分/)
　　升麻　　　柴胡(各一分/)草豆蔲(煨三/分)蒼术(三分/)
　右㕮咀水煎
　按此足太陽陽明厥隂藥也
木香塌氣丸治中焦腹脹
　　蘿蔔子(炒/)　陳皮(去白各/五錢)胡椒　　　草豆蔲(煨/)
　　木香　　　青皮(各三錢/)蝎梢(去毒二錢半/)
　右為細末水糊為丸梧子大每三十丸温米飲下忌
　服油膩白粥百日量人大小與服隂囊腫用青鹽乾
　薑白麫為末水調貼之
中滿分消湯治中滿寒脹寒疝大小便不通隂躁足不
　收四肢厥逆食入反出下虚中滿腹中寒心下痞下
　焦躁寒沉厥奔豚不收並宜服之
　　益智仁　　半夏　　茯苓　　木香
　　升麻(各三分/)吳茱茰　草豆蔲　黄芪(各五/分)
　　川烏頭　　澤瀉　　人參　　青皮
　　當歸　　　生薑　　麻黄　　柴胡
　　乾薑　　　黄連　　　畢澄茄
　　黄栢(各二分為熱因寒用/)
　右㕮咀只作一服水煎
　按此二方治寒脹之劑也
廣茂潰堅湯治中滿腹脹内有積塊堅硬如石令人坐
　臥不安大小便澁滯上氣喘促通身虚腫
　　厚朴　　　黄芩　　　益智仁　　草豆蔲
　　當歸(各五錢/)黄連(六錢/)　半夏(七錢/)　廣茂
　　升麻　　　紅花　　　吳茱萸(各二/錢)甘草(生/)
　　柴胡　　　澤瀉　　　神麯　　　青皮
　　陳皮(各三錢/)渴者加乾葛(四錢/)
　右㕮咀每七八錢水煎食前温服
中滿分消丸治中滿皷脹氣脹水氣脹大熱脹
　　黄芩　　　黄連　　　枳實(炒/)
　　半夏(製各五/錢)薑黄　　　白术　　　人參
　　甘草(炙/)　　猪苓(各一錢/)生乾薑　　白茯苓
　　砂仁(各一錢/)厚朴(一兩/)　知母(四錢/)　澤瀉
　　陳皮(各三錢/)
　右為細末水浸蒸餅為丸梧子大每百丸焙熱白湯
　下食後寒因熱用故焙服
　按此並治熱脹之劑也又濕熱之藥
　　攻下之劑
三因七物厚朴湯治腹滿發熱脈浮數飲食如故脹滿
　者為熱脹
　　厚朴(炒一兩/)甘草(炙/)　　大黄(煨各三錢/)
　　枳實(炒半兩/)桂心(一分/)
　右為末每四大錢入薑棗煎嘔者加半夏
　按此治熱之劑陽明例藥也
簡易是齋推氣丸治三焦痞塞氣不升降腹脹
　　檳榔　　　陳皮　　　黄芩　　　大黄
　　枳實　　　黒牽牛(等分/)
　右為末煉蜜丸梧子大每五七十丸臨睡湯下量虚
　實與服
楊氏消脹丸
　　木香　　　黒牽牛　　蘿蔔子(炒/)　檳榔
　右等分為末水糊丸梧子大每三十丸
宣明肉豆蔲丸治食痼腹脹如皷不食者病可下
　　肉豆蔲　　檳榔　　　輕粉(各一錢/)
　　黒牽牛(一兩半服頭末/)
　右為末糊為丸如菉豆大每服十丸二三十丸煎連
　翹湯下食後日三服
　按此並氣分藥也
雞屎醴散治心腹脹滿旦食不能暮食致令胃逆皷脹
　證
　　大黄　　　桃仁　　　雞屎醩(乾者等分/)
　右為末每一二錢水煎入薑食前服
　按此血分藥也
東垣沉香海金砂丸治一切積聚脾濕腫脹肚大青筋
　羸瘦
　　海金砂(一錢/半)沉香(二錢/)　牽牛末(一兩/)輕粉(一錢/)
　右為末獨蒜如泥為丸如梧子大每三十丸煎白沸
　燈心通草湯量虚實與服
海金砂散治脾濕太過腹脹如皷
　　方見濕門
　按此二方治濕之劑也
沉香交泰丸治濁氣在上干擾清陽之氣菀而不伸以
　為䐜脹
　　沉香　　　白术　　　當歸(各三錢/)厚朴(製五/錢)
　　枳實(炒/)　　吳茱萸(洗/)　白茯苓　　澤瀉
　　陳皮　　　青皮　　　木香(各二錢/)
　　大黄(酒浸一兩/)
　右為末湯浸蒸餅為丸梧子大每五十加至七十丸
　温湯送下
　按此分消之劑也氣血之藥
三花神佑丸治一切腫病大腹實脹喘滿
　　方見濕門
　按此治濕熱之藥也
　　治積聚之劑
澹寮三稜煎丸治心腹堅脹脇下𦂳硬胸中痞塞喘滿
　　京三稜(半觔為末以酒三升銀器内熬成膏/)
　　青皮　　　蘿蔔子(炒/)　神麯(炒各二/兩)麥蘖(炒三/兩)
　　􁴖砂(一兩/)　乾漆(炒/)　　杏仁(炒各半兩/)
　右為末以膏子丸如梧子大每三十丸食後温米飲
　下
𨗳氣丸治諸氣痞塞關膈不通腹脹如皷大便虚秘
　　青皮(用水蛭/炒)莪术(蝱蟲炒/)三稜(乾漆炒/)檳榔(斑猫/炒)
　　茱茰(牽牛炒/)乾薑(碙砂炒/)附子(鹽炒/)　赤芍(川椒/炒)
　　胡椒(茴香炒/)石菖蒲(桃仁炒/)
　右各剉與所同炒藥熟去水蛭等不用只以青皮等
　十件為末酒糊為丸如梧子大每五丸至七丸空心
　紫蘇湯下
塌腫神應丸治諸蠱毒腹脹
　　方見積聚門
　按此並治積聚𨗳氣散鬱之劑也又能入血分
　謹按已上攻治諸方皆有輕重所宜之製宜對證選
　用不得少差致有實實虚虚之失也發明曰禁服論
　云約方猶約囊也囊滿弗約則輸泄方成弗約則神
　與氣俱未滿而知約之可以為工不可以為天下師
　此聖人所以退太過而進不及以平為期也大凡氣
　味者有毒無毒固宜常制矣是以大毒治病十去其
　六常毒治病十去其七小毒治病十去其八無毒治
　病十去其九餘以榖肉果菜食養盡之至如君一臣
　二竒之制也君二臣四耦之制也近而竒耦制小其
　服逺而竒耦制大其服大則數少小則數多矣多則九
　之少則二之補上治上制以緩補下治下制以急急
　則氣味厚緩則氣味薄下不以耦汗不以竒隨其邪
　之所在高下淺深輕重虚實影響無間萬舉萬全是
　謂中行故可為師也假如病大而湯劑小則邪氣少
　屈而藥力已乏欲不復治其可得乎猶一杯之水救
　一車薪之火竟不能滅是謂不及故不可為師而可
　以為工矣小而湯劑大則邪服已盡而藥有餘力欲
　不傷正何所容哉猶火炎崑岡玉石俱焚莫之能止
　是謂太過此又不可以為工是乃粗醫也三者之論
　惟中而已過與不及皆為偏廢然而太過尤甚於不
　及何以明之盖失之於姑息邪復勝正者止於勞而
　無益猶可勉而適中或失於苛暴則正氣被傷因而
　羸瘠者有之危殆者有之滅亡者有之非徒無益而
　又害之此所謂尤甚也可不戒哉嘗見仲景之書於
　承氣條下攻裏則曰若更衣止後服於桂枝湯後發
　表乃云漐漐微汗益佳不可令如水淋漓本乎軒岐
　之微㫖有所得耳
　
　
　
　
　
　
　
　
　玉機微義卷二十六
欽定四庫全書
　玉機微義卷二十七　　明　徐用誠　原輯
　　　　　　　　　　　　　劉　純　續増
　喉痺門
　　論喉痺為火熱所致
原病式曰喉痺痺不仁也俗作閉猶閉塞也火主腫脹
故熱客上焦而咽嗌腫脹也
子和曰内經云一隂一陽結謂之喉痺王太僕曰一隂
者手少隂君火心主之脈氣也一陽者手少陽相火三
焦之脈氣也二脈並絡於喉氣熱則内結結甚則腫脹
腫脹甚則痺痺甚而不通則死矣夫推原十二經惟足
太陽别下項其餘皆湊于喉嚨然内經何為獨言一隂
一陽結為喉痺盖君相二火獨勝則熱結正絡故痛且
速也予謂一言可了者火是也故十二經中言嗌乾嗌
痛咽腫頷腫舌本強皆君火為之也惟喉痺急速相火
所為也夫君火者猶人火也相火者猶龍火也人火焚
木其勢緩龍火焚木其勢速内經之言喉痺則咽與舌
其兩間耳然其病同於火故不分也後之醫者各詳其
狀強立八名曰單乳蛾雙乳蛾單閉喉雙閉喉子舌脹
木舌脹纒喉風走馬喉閉熱氣上行故傳於喉之兩傍
近外腫作以其形似是謂乳蛾一為單一為雙也其比
乳蛾差小者名閉喉熱結於舌下復生一小舌子名曰
子舌脹熱結於舌中舌為之腫名曰木舌脹木者強而
不柔和也熱結於咽喉腫遶於外且麻且痒腫而大者
名曰纒喉風喉痺暴發暴死者名曰走馬喉痺此八種
之名雖詳若不歸之火則相去逺矣其微者可以鹹䎡
之而大者以辛散之今之醫者皆有其藥也如薄荷烏
頭殭蠶白礬朴硝銅碌之類也至於走馬喉痺何待此
乎其生死人反掌之間耳其最不誤人者無如砭針出
血血出則病已易曰血去惕出良以此夫昔予治一婦
人木舌脹其舌滿口諸醫不愈令以䤵針小而銳者砭
之五七度腫減三日方平計所出血幾至盈斗又治一
男子纒喉風腫表裏皆作藥不能下予以凉藥灌於鼻
中下十餘行外以㧞毒散傅之陽起石燒赤與伏龍肝
各等分細末之日以新水掃百遍三日熱始退腫始消
又嘗治一貴婦喉痺盖龍火也雖用凉劑而不可使冷
服為龍火宣以火逐之火者烹飪之火是也乃使爆於
烈日之中登于高堂之上令侍婢携火爐坐藥銚于上
使藥常極熱不至大沸通口時時呷之百餘次龍火自
散此法以熱行寒不為熱病扞格故也大抵治喉痺用
針出血最為上䇿但人畏針委曲旁求瞬息䘮命凡用
針而有針創者宜搗生薑一塊調以熱白湯時時呷之
則創口易合銅人中亦有灸法然痛微者可用病速者
恐遲則殺人故治喉痺之火與救火同不容少待内經
火鬱發之發謂發汗然咽喉中豈能發汗故出血者乃
發汗之一端也後之君子毋執小方而曰吾藥不動臟
腑又妙於出血若幸遇小疾而獲效不幸遇大病而死
矣毋遺後悔可也
　　論喉痺為傷寒所致
龎氏曰經云伏氣之病古方謂之腎傷寒謂非時有暴
寒中人伏毒氣於少隂經始衰不病旬月乃發脈微弱
法當咽痛以傷寒非喉痺之病次必下痢
　謹按少隂傷寒一二日病乃不自太陽傳也因是經
　不足而卒中寒寒邪抑鬱内格陽氣為熱上行於咽
　門經㑹之處寒熱相搏而痛或成喉痺為醫不察脈
　證虚實即用寒凉之劑攻治卒致殞没而患者自謂
　其分嗚呼寃哉殊不察少隂病咽痛及生瘡不能言
　聲不出者藥用甘苦辛温制其標病以通咽嗌至若
　傷寒伏氣内發咽痛兼下利清榖裏寒外熱面赤脈
　微弱者用辛熱之藥攻其本病以順隂陽利止則水
　升火降而咽痛自無也此非雜病一隂一陽結為喉
　痺之比不可妄施針砭及寒凉之藥且夫火熱之動
　為病急速子和論治已詳然傷寒伏氣為病咽痛或
　腫本隂寒厥甚逼熱上行其喉為痺逼熱下行必便
　膿血此標熱而本寒也仲景自有治例故子和畧之
　不議若是則火熱喉痺腫甚者急用藥吹㸃或刺少
　商合谷豐隆湧泉關衝等穴以解脈絡之結輕者内
　與甘辛凉劑降火制其標本亦不可便用苦寒之藥
　攻治倘有内寒格熱為病吾恐反増其勢矣
　　論喉痺為痰飲所致
　　詳見痰飲門
　　論喉痺為氣逆所致
　　詳見氣門
　　論喉痺為風燥所因
陳無擇云風燥皆使喉痺咽腫則不能吞乾則不能嚥
多因飲啖辛熱或復嘔吐咯傷致咽系乾枯之所為也
與喉門自别又有懸門暴腫閉塞喉嚨亦如喉閉但懸
壅在上腭俗謂鶯翁又謂之鵝聚俗語聲訛不可不備
識
　喉痺治法
　　㸃吹藥
濟生二聖散治纒喉風急喉痺
　　鴨嘴膽礬(二錢半/)　　　白殭蠶(炒去絲嘴半兩/)
　右為末每用少許以竹管吹入喉中
白礬散治急喉閉
　　白礬(一錢/)　巴豆(二箇去殻作六瓣/)
　右將礬於銚内慢火熬化為水置巴豆其内候乾去
　巴豆取礬研為末每用少許吹入喉中立愈
楊氏一字散治時氣纒喉風漸入咽塞水榖不下牙關
　𦂳急不省人事者
　　雄黄(研/)　　蝎梢　　　白礬(枯/)　　藜蘆
　　猪牙皁角(炙各等分/)
　右為末每用一豆大鼻内㗜之立效
三因玉鑰匙治風熱喉閉及纒喉風
　　焰硝(一兩半/)硼砂(半兩/)　白殭蠶(一錢/)腦子(一字/)
　右研勻以竹管吹半錢許入喉中立愈或加雄黄二
　錢名金鑰匙
　　宣劑
三因解毒雄黄丸治纒喉風及喉痺卒然仆倒失音不
　出聲或牙關𦂳急者
　　雄黄(一兩/)　巴豆(去油十四箇/)　　　鬱金(一錢/)
　右研醋糊丸菉豆大熱茶清下七丸吐出頑涎即甦
　省未吐再服至如死者亦以物斡開口灌之下咽無
　有不活者吐洩些小不妨
丹溪方用射干汁和逆流水吐之　用桐油以鵝翎蘸
　探吐之　用燈火油脚吐之
　　治熱之劑
局方龍腦雞蘇丸治上焦熱咽腫嗌痛
　　方見熱門
澹寮牛蒡子散治風熱上壅咽喉腫痛或生乳蛾
　　牛蒡子(研/)　𤣥參　　　升麻　　　桔梗
　　犀角　　　黄芩　　　木通　　　甘草(各等/分)
　右㕮咀每半兩水煎入生薑二片
㧞萃桔梗湯治熱腫喉痺
　　桔梗　　　甘草　　　連翹　　　梔子
　　薄荷　　　黄芩
　右為㕮咀入竹葉煎
百一選方治咽喉腫閉
　　山豆根洗淨新汲水浸少時
　右以一塊入口中含之嚥下苦汁未愈再用
　　治火之劑
局方碧雪
凉膈散
　　方並見火門　絳雪見下
御藥院麝香朱砂丸治咽喉腫閉或作瘡或舌根腫痛
　者
　　馬牙硝(生用七錢/)　　　鈆白霜(三錢/)硼砂(三兩/)
　　龍腦(三錢/)　寒水石(燒一/觔)麝香(二錢/)　朱砂(一兩/半)
　　甘草(十兩熬膏/)
　右研極細用膏子和丸如桐子大朱砂為衣每含化
　一二丸一法減鈆霜麝甘草只五味名絳雪散
龍麝聚聖丹治心脾客熱毒氣攻衝咽喉腫赤疼痛或
　成喉痺或結硬不消愈而復發經久不差或舌本腫
　脹滿口生瘡
　　川芎(一兩/)　生地黄　　犀角屑
　　羚羊角屑　南琥珀　　南𤣥參　　連翹(各半/兩)
　　人參　　　赤茯苓　　馬牙硝　　腦子
　　麝香(各三錢/)桔梗　　　升麻
　　鉛白霜(研各半兩/)　　　朱砂
　　牛黄(各研二/錢)南硼砂(研一/兩)金箔(五十片/)
　右為末煉蜜丸每兩作十丸金箔為衣以薄荷湯化下
　或細嚼或含化之
　按已上諸方有輕重之分宜隨證選用
　　治風之劑
局方如聖勝金錠子治咽喉急閉腮頷腫痛并單蛾雙
　乳蛾結喉重舌木舌並皆治之
　　硫黄(細研/)　川芎　　　臈茶　　　薄荷葉
　　川烏(炮/)　　硝石　　　生地黄(各等分/)
　右為末生葱汁搜和為錠每服先用新汲水灌嗽次
　嚼薄荷五七葉却用藥一錠同嚼極爛以井花水嚥下
　甚者連進三服并含之即安
本事方利膈湯治脾肺有熱虚煩上壅咽喉瘡腫
　　薄荷葉　　荆芥穂　　防風　　　桔梗
　　人參　　　牛蒡子(炒/)　甘草(各等分/)
　右㕮咀毎半兩食後水煎服
　　治寒之劑
仲景半夏湯治傷寒寒相搏咽痛或聲不出者
　　半夏　　　桂枝　　　甘草(炙等分/)
　右㕮咀每七八錢或半兩水煎放冷細細嚥之
　按本論咽中傷生瘡不能言聲不出者少隂證用苦
　酒湯或桔梗等方皆可選用
三因蜜附子治腑寒咽閉吞吐不利
　　大附子(一箇去皮臍切作大片蜜塗炙令黄/)
　右每含嚥津甘味盡更以附片塗蜜炙用
　　治痰之劑
王隱君礞石滚痰丸治痰熱咽嗌腫痛不利
桔梗半夏湯治痰氣不降咽腫欲成喉痺者
　　方並見痰飲門
三因玉粉丸治寒痰壅結咽喉不利語聲不出者
　　半夏(洗五錢/)草烏(一字炒/)桂(一字/)
　右末生薑自然汁浸蒸餅丸如雞頭大每大人一丸
　至夜含化多年不愈亦有效針經中說寒氣客於㑹
　厭卒然如啞此藥主之
　
　
　玉機微義卷二十七
欽定四庫全書
　玉機微義卷二十八　　明　徐用誠　原輯
　　　　　　　　　　　　　劉　純　續増
　淋閟門　(小便不禁附/)　(胞痺附/)
　　淋閟脈證
脈經曰少隂脈數婦人則隂中生瘡男子則氣淋　熱
結下焦則令人淋閟不通淋之為病小便數如粟狀小
腹弦急痛引臍中
　　論淋證主熱
原病式曰淋小便澁痛也熱客膀胱鬱不能滲泄故也
或曰小便澁而不通者為熱遺尿不禁者為冷豈知熱
甚客于腎部干於足厥隂之經廷孔鬱結極甚而氣血
不能宣通則痿痺而神無所用故液滲入膀胱而旋溺
遺失不能收禁也經云目得血而能視臟得血而能液
腑得血而能氣夫血隨氣運氣血宣行則其中神自清
利而應機能為用矣又靈樞經曰腎主二隂然水衰虚
而怫熱客其部分二隂鬱結則痿痺而神無所用故溲便
遺失而不能禁止然則熱證明矣是故世𫝊方論雖曰
冷淋復用榆皮黄芩瞿麥茯苓通草雞蘇郁李仁梔子
之類寒藥治之而已其說雖妄其方乃是由不明氣運
變化之機宜乎認是而為非也或謂患淋而服茴香益
智滑石醇酒温藥而愈者然則非冷歟不知此皆利小
便之要藥也盖醇酒益智之性雖熱而茴香之性温滑
石之性寒所以能開發鬱結使氣液宣通熱散而愈也
　按此只是論熱因處治然寳鑑曰小便不利其治有
　三不可槩論津液偏滲於腸胃大便洩瀉而小便澁
　少者宜分利而已熱𫝊下焦津液則熱熱而不行者必
　滲泄則愈脾胃氣澁不能通調水道下輸膀胱而化者
　故可順氣令施化而出矣可見非止於熱因也况有標
　本不同有論見後大抵三因謂大率有五者總病機
　言也以氣為本者氣行而水自化也亦氣血之謂然
　有得之於胎氣者丹溪云鄭憲使子年十六生七箇
　月後得淋病五七日必一作其發則大痛水道下如
　漆和粟者一盞方定脈之輕則濇重則弦視其形瘦
　而長色青如蒼意其必因其父服下部藥遺熱在胎
　留於子之命門而然遂以紫雪和黄栢末丸梧子大
　晒及乾熱湯下百丸半日又下二百丸食物壓之又
　半日痛大作連腰腹水道乃行下漆和粟者椀許痛
　減十之八後張子中與陳皮一兩桔梗木通各半兩
　又下一合許而安父得燥熱尚能病子况母得之者
　乎書此以證東垣紅絲瘤之事(云云見婦人門/)
　　論淋澁主寒
寳鑑曰痺論云胞痺者小腹膀胱按之内痛若沃以湯
澁於小便上為清涕夫膀胱為州都之官津液藏焉氣
化則能出焉今風寒濕邪客於胞中則氣不能化出故
胞滿而水道不通其證小腹膀胱按之内痛若沃以湯
澁於小便以足太陽經其直行者上交額上入絡腦氣
下灌於鼻竅則為清涕也
　按此則知淋閟有寒熱之殊宜參脉理分治
　　論淋閟分三因
陳無擇云淋古謂之癃名稱不同也癃者罷也淋者滴
也古方皆云心腎氣鬱致小腸膀胱不利復有冷淋濕
淋熱淋等屬外所因既言心腎氣鬱與夫驚思恐憂即
内所因况飲啖冷熱房室勞役及乗急忍溺多致此病
豈非不内外因也大率有五曰冷曰熱曰膏曰血曰石
五種不同皆以氣為本
嚴氏曰五淋氣石血膏勞是也氣淋為病小便澁常有
餘瀝石淋莖中痛尿不得卒出膏淋尿似膏出勞淋勞
倦即發痛引氣衝血淋遇熱即發甚則溺血候其鼻頭
色黄者小便難也大抵此證多由心腎不交積藴熱毒
或酒後房勞服食熱燥七情鬱結所致癃閉淋閟為病
皆一類也
　按此云五淋名各不同故兩存之然石淋世俗又名
　沙石淋子和曰世人多為服金石燥熱之劑得之常
　見農家有此證豈是服金石之人也大抵是膀胱畜
　熱而成此疾如湯瓶久在火中煮瓶底白碱而不能
　去沙石淋之證與此理同其論最為得矣内經云少
　腹熱溲出白液亦甚似之也
　　論小便不利氣病血病之異
發明曰難經云脈有關有格何謂也然關則不得小便
格則吐逆關者甚熱之氣格者甚寒之氣是關無出之
由故曰關格無入之理故曰格也按寒在胸中遏絶不
入熱在下焦填塞不便内經曰人迎大四倍於氣口名
曰格氣口大四倍於人迎名曰關關則不得小便格則
吐逆夫小便者是足太陽膀胱所主長生於申申者西
方金也故金能生水金者肺也肺中伏熱水不能出是
絶小便之源也人輔相天地膀胱之源自頭項下至於
足故曰陽中之隂如渴而小便不通者不得降是也故
聖人立法皆用清燥金之正化氣薄之藥茯苓猪苓澤
瀉琥珀燈心通草車錢子瞿麥萹竹之類皆為滲淡之
藥能瀉肺火而清肺金滋水之化源也若熱在下焦是
絶其流而溺不泄也須用氣味俱厚隂中之隂藥治之
長安王善夫病小便不通漸成中滿腹大堅硬如石壅
塞之極腿脚堅脹裂裂出黄水雙睛凸出晝夜不得眠
飲食不下痛苦不可名狀伊戚趙謙甫詣予求治視歸
從夜至旦耿耿不寐究記素問有云無隂則陽無以生
無陽則隂無以化又云膀胱者州都之官津液藏焉氣
化則能出矣此病小便癃閉閉是無隂而陽氣不化也
凡利小便之藥皆淡味滲泄為陽止是氣藥陽中之隂
非北方寒水隂中之隂所化者也此乃奉養太過膏粱
積熱損北方之隂腎水不足膀胱腎之室久而乾涸小
便不化火又逆上而為嘔噦非膈上所生也獨為關非
格病也潔古云熱在下焦填塞不便是治關格之法今
病者内關外格之病悉具死在旦夕但治下焦可愈隨
處以禀北方寒水所化大苦寒之味者黄栢知母桂為
引用丸如桐子大沸湯下二百丸少時來報服藥須㬰
如刀刺前隂火燒之痛溺如瀑泉湧出臥具皆濕床下
成流顧盼之間腫脹消散予驚喜曰大哉聖人之言豈
可不遍覽而執一者也其證小便閉塞而不渴時見躁
者是也凡諸病居下焦皆不渴也二者之病一居上焦
在氣分而必渴一居下焦在血分而不渴血中有濕故
不渴也二者之殊至易分别耳
　謹按或問肝主小便淋溲今治法主腎何也然大凡
　病便數者多腎經氣虚而然淋閟者有標本之分氣
　熱鬱結則膀胱津溢主約不利為本病小腹痛不得
　便下焦氣脈實而不利是客約不行為標病傷寒變
　極者遺溲直視是少隂腎先絶也故此三經干於下
　部為病非獨肝也或脾肺之氣不能通調水道下輸
　膀胱清氣不降皆能為癃閟腎氣虚而濁氣不升虚
　熱干於厥隂之絡隂廷痿痺而神無所用乃旋溺頻
　數人老年來多有此患矣腎虚極則水涸火熾真氣
　散而死也或曰若久寡居之人病便數者豈腎氣虚
　之不為約乎然是金為火鑠土為水濡腑臟兼體相
　資之道失濕熱甚而經脈縱緩亦成斯疾也觀先哲
　用腎氣丸等以收精氣之虚脫為養氣滋腎伐火導
　水使機關利而脾土健實之意是焉若全指為虚寒
　處治者是則一槩論也
　　論小便不禁或癃為下焦虚實不同
内經曰胞移熱於膀胱則癃溺血膀胱不利為癃不約
為遺溺注曰膀胱為津液之腑水注由之然足三焦脈
實約下焦而不通則不得小便足三焦脈虚不約下焦
則遺溺也靈樞經曰足三焦者太陽之别也並太陽之
正入絡膀胱約下焦實則閉癃虚則遺溺
王海藏曰因有盧氏醫鏡見薑附石脂硃砂丹一藥味
數分兩皆同惟丹砂一味用伏火者及治病有差所治
者小便數而不禁怔忡多忘魘夢不已之不同耳其不
同者審而詳之乃得此之治决不差耳泛舉之言腎主
大便肝主小便淋溲難經云小腸為赤腸是面赤色及
便溺赤色者皆出心與小腸南方赤色顯於外也經言
下焦如瀆者正謂大小便也大便為隂為有形乃下焦
之下者也腎臟為病主大便不言大腸者明矣子行父
之道小便為氣所化乃下焦之高者也謂肝主小便淋
溲亦是子行父道為腑病諸氣化者皆腑諸有形血化
者皆臟病所主此腑言膀胱病此二證俱在下焦則同
藥有形無形及在臟在腑有殊俱是丹田衰憊不言心
火者以其相火化行君之令故也細分之則膀胱壬水
勝丙小腸者是不𫝊隂則隂不病何為有形病此為隂
之體也為腑之用也天地隂陽反為體用以斯可見是
明五臟者為六腑所用六腑者為五臟所用明矣是有
形皆為𫝊隂也夫小便不禁是膀胱不約為遺溺此不
𫝊隂也是丹田胞絡受寒為壬所尅大抵諸腑皆盛有
形物有形病皆在腑責其所來皆在臟也用伏火硃砂
者去其寒邪耳治法同者以其俱在下焦補諸無形同
在胞絡耳以其胞與腎相對有時相連故也腎主大
便肝主小便所治安得不殊
　按此論遺溺為經虚之本病也然亦有悞服凉劑太
　過而致者如東垣曰立夏前悞用白虎湯過多致遺
　溺者宜温藥升陽以解之是也故用藥者當審誅罰
　無過之戒
　謹按丹溪先生曰淋證多主於氣虚亦有死血作淋
　者小便不通實熱者當利之因氣者宜吐之以提其
　氣氣升則水自下盖氣承載其水也痰多者用二陳
　湯先服後吐痰氣閉塞者二陳加木通香附探吐一
　男子病小便不通醫用利藥而加劇先生曰此積痰
　病也積痰在肺肺為上焦膀胱為下焦上焦閉則下
　焦塞譬如滴水之器必上竅通而後下竅之水出焉
　乃以法大吐之吐已病如失然此可見癃淋又不獨
　主於經病也
　淋閟治法(小便不禁附/)
　　治淋澁之劑
金匱腎氣丸治腎虚小便淋澁及婦人子淋
　　方見補虚門
錢氏導赤散治心經藴熱小便赤澁或成淋痛
　　方見熱門
局方五淋散治膀胱有熱水道不通淋澁不出或尿如
　豆汁或成沙石或如膏或熱怫便血
　　赤茯苓(六錢/)赤芍　　　山梔子(各二錢/)
　　當歸　　　甘草(各五錢/)
　右㕮咀每半兩入燈心水煎
本事火府丹治小便赤少及五淋澁痛
　　木通　　　黄芩(各一兩/)生地黄(二兩/)
　右為末煉蜜丸如梧子大每五十丸木通湯下
濟生小薊飲子治下焦結熱尿血成淋
　　生地黄　　小薊根　　通草　　　滑石
　　山梔仁　　蒲黄(炒/)　　淡竹葉　　當歸
　　藕節　　　甘草
　右等分為㕮咀每半兩水煎空心服
琥珀散治五淋澁痛小便膿血
　　琥珀　　　海金砂　　沒藥　　　蒲黄(各研/)
　右各一兩和勻每三錢食前煎萱草根湯調下日二
　服
　按已上諸方並血分藥也
局方八正散治小便熱淋澁痛
清心蓮子飲治小便濁或澁
　　方並見熱門
立効散治下焦熱結小便黄赤淋閟疼痛或有血出
　　瞿麥穗(一兩/)甘草(三分/)　山梔(炒去皮半兩/)
　右為末每五錢入葱白燈心薑煎食前時時服
濟生地膚子散治諸病後體虚觸熱熱結下焦遂成淋
　病小便赤澁數起少出
　　猪苓　　　地膚子　　知母　　　黄芩
　　海藻　　　通草　　　瞿麥　　　枳實(炒/)
　　升麻　　　葵子
　右㕮咀每半兩水煎入薑
　按已上方又氣中之血藥也
海金砂散治小便淋瀝及下焦濕熱氣不施化或五種
　淋疾癃閉不通
　　海金砂(研/)　木通　　　瞿麥穗　　滑石
　　通草(各半兩/)杏仁(去皮尖一兩/)
　右為末每五錢水煎入燈心二十根
寳鑑茯苓琥珀湯治小便數而欠淋澁脈沉緩時時帶
　數
　　五苓散加琥珀(半兩/)　滑石(七分/)　甘草(三分/)
　右細末每五錢長流水煎服食前
　按以上方並氣分藥也
局方石葦散治膀胱有熱水道不通淋瀝不出臍腹急
　痛蓄作有時勞倦即發或尿如豆汁或出沙石
　　芍藥　　　白术　　　滑石　　　葵子
　　當歸　　　瞿麥(各三錢/)石葦　　　木通(各二/錢)
　　甘草　　　王不留行
　右為末每二錢空心小麥湯調下
　按此血中之氣藥也與已上並治熱之劑
三因生附散治淋而脈沉微小便秘澁數起不通竅中
　痛
　　附子　　　滑石(各半兩/)瞿麥　　　木通
　　半夏(各一兩半/)
　右為末每二錢入薑三片燈心二十莖蜜半匙水煎
　食前服
　按此治竅之劑也
　　治癃閟之劑
東垣滋腎丸治下焦隂虚脚膝無力隂汗隂痿足熱不
　履地不渴而小便閉
　　黄栢(酒洗焙/)知母(酒洗焙各一兩/)　　肉桂(二錢/)
　右為末水丸如桐子大每服百丸加至二百丸煎百
　沸湯送下
白花散治小便不通膀胱藴熱
　　朴硝
　右為末每二錢煎茴香湯調下食前服
　按已上並血分藥也
清肺散治渴而小便閟或黄或澁
　　五苓散加琥珀(半錢/)　　燈心(一分/)　木通(七分/)
　　通草(一分/)　車前子(炒一/分)瞿麥(半錢/)　萹蓄(七分/)
　右為細末每五錢水煎食前服作湯亦可
紅秫散治小便不通止喘
　　紅秫黍根(一兩/)　　　　萹蓄(一兩半/)
　　燈草(一百根三寸長/)
　右㕮咀每五錢長流水煎服
　按已上並氣分藥也
黄芩清肺飲治肺燥而小便不通
　　黄芩(一錢/)　梔子(三箇打破/)
　右㕮咀長流水煎服不利加鹽䜴二十粒
滋隂化氣湯治因服熱藥過多小便不利諸藥不效或
　臍下悶痛難忍
　　黄連　　　黄栢(各炒/)　甘草(炙等分/)
　右㕮咀毎五錢水煎食前服如不通加知母
　按此二方助隂藥也
　　治胞痺之劑
千金方茯苓丸治胞痺小便内痛
　　赤茯苓　　防風　　　細辛　　　白术
　　附子(炮/)　　澤瀉　　　官桂(各半兩/)天花粉
　　紫苑　　　牛膝(酒浸/)　黄芪　　　芍藥
　　甘草(炙各三/分)生地黄　　山茱茰　　山藥
　　獨活　　　半夏(各一分/)
　右末蜜丸梧子大每十丸温酒送下食前服
巴㦸丸治胞痺臍腹痛小便不利
　　巴㦸(去心一兩半/)　　　桒螵蛸(麩炒黒/)
　　逺志(去心/)　山芋　　　生地黄　　附子(炮/)
　　續斷　　　肉蓯蓉(酒浸各一兩/)　　杜仲(炒/)
　　石斛　　　鹿茸(酥炙/)　龍骨　　　五味子
　　兎絲子(酒浸/)山茱茰　桂(各二分/)
　右十六味細末蜜丸梧子大每三十丸空心酒下
腎瀝湯治胞痺小腹急小便不利
　　麥門冬　　木通　　　桔梗　　　桒白皮
　　杜仲(炒/)　　犀角屑　　五加皮(各一/兩)赤芍(五錢/)
　右㕮咀每五錢水煎加羊腎一箇竹瀝少許
宣明腎著湯治胞痺證小腹膀胱按之内痛若沃以湯
　澁於小便上為清涕不止者
　　赤茯苓　　白术(各四兩/)甘草(炙三兩/)乾薑(炮二/兩)
　右為末每五錢水煎温服日三
　按此四方當分寒熱之異選使然腸痺亦有腹痛飱
　泄小便秘澁者宣明論有證治例詳見本論又可見
　小便不利非止胞痺為患也
　　治淋瀝不禁之劑
局方二氣丹治内虚裏寒膀胱積冷陽漸微小便不禁
　　硫黄研　　肉桂(各一分/)乾薑(炮/)
　　朱砂(為衣各二錢/)　　　附子(一枚大者炮去皮/臍為末半兩)
　右為末糊丸如梧子大每五十丸鹽湯下食前服
薑附赤石脂朱砂丹治小便數而不禁怔忪多忘魘夢
　不已
　　附子(生/)　　乾薑(各半兩/)赤石脂(一兩半水飛/)
　　朱砂(一兩研/)
　右為細末酒糊為丸如菉豆大每十五至二三十丸
　大便有病米飲下小便不禁茯苓湯下
　按此二方助陽之劑也
御藥院方秘元丹治内虚裏寒自汗時出小便不禁
　　白龍骨(三兩/)訶子(十箇/)　砂仁(一兩/)　靈砂(二兩/)
　右為末煮糯米粥丸如梧子大每五十丸空心鹽酒
　下
　按此固陽之劑也
濟生兎絲子丸治小便多或致失禁
　　兎絲子(二兩/)牡蠣(煅/)　　附子(炮/)　　五味子
　　鹿茸(酒炙各一兩/)　　　蓯蓉(酒浸二兩/)
　　雞䏶胵(炙乾/)桒螵蛸(酒炙各半兩/)
　右為末酒糊丸如梧子大每七十丸空心鹽湯温酒
　任下
三因家韭子丸治下元虚冷小便不禁或成白濁
　　家韭子(六兩/炒)鹿茸(四兩酥/炙)蓯蓉(酒浸/)　牛膝
　　熟地黄　　當歸(各二兩/)巴㦸(去心/)
　　兎絲子(酒浸各一兩半/)　杜仲　　　石斛
　　桂心　　　乾薑(炮各一兩/)
　右為末酒糊丸如梧子大每百丸空心湯酒任下
　按此一方助陽滋隂之劑也
茯苓丸治心腎俱虚神志不守小便淋瀝不禁
　　赤茯苓　　白茯苓(等分/)
　右為末以新汲水挼洗澄去新沬控乾别取熟地黄
　汁與好酒同於銀石器内熬成膏搜和丸如彈子大
　空心鹽酒嚼下一丸
　按此滋隂固真之劑也
　　雜方
澹寮桒螵蛸散治小便頻數或如稠米泔色
　　桒螵蛸(鹽水/炙)逺志　　　菖蒲(鹽炙/)　龍骨
　　人參　　　茯神　　　當歸
　　鱉甲(醋炙各等分/)
　右為末每二錢臨臥人參湯調服
五子丸治小便頻數時有白濁
　　兎絲子(酒蒸/)家韭子(炒/)　益智仁　　茴香(炒/)
　　蛇床子(去皮炒等分/)
　右為末酒糊丸如桐子大每七十丸米飲鹽湯任下
治小便不通諸藥無效或轉胞至死此法用之便自出
　用猪尿胞一箇底頭出箇小竅兒著翎筒通過放在
　竅内根底細線繫定翎筒口子細杖子堵定上用黄
　蠟封尿胞口頭吹滿氣七分繫定了再用手捻定翎
　筒根頭放了黄蠟堵塞其翎筒放在小便頭放開翎
　筒根頭手其氣透裏自然小便即出大有神效
灸小便淋澁法炒鹽不以多少熱填滿病人臍中是神
　闕穴也却用筯頭大艾炷灸七壯良驗或灸三隂交
　穴
一法小水閟澁以猪膽連汁籠住小便少時汁入自出
　婦人用藥末貯袋子安入隂户中必通
　
　
　
　
　
　
　玉機微義卷二十八
欽定四庫全書
　玉機微義卷二十九　　明　徐用誠　原輯
　　　　　　　　　　　　　劉　純　續増
　眼目門
　　論目為血脉之宗
内經曰諸脉者皆属於目目得血而能視針經曰五臟
六腑精氣皆上注於目而為之精精之窠為眼骨之精
為黒眼血之精為絡其窠氣之精為白眼肌肉之精則
為約束裏擷筋骨血氣之精而與脉并為系上属於腦
後出於項中故邪中於項因逢其身之虚其入深則隨
眼系入於腦則腦轉腦轉則引目系急目系急則目眩
以轉矣邪中其精其精所中不相比也則精散精散則
視岐故見兩物目者五臟六腑之精榮衛䰟魄之所常
營也神氣之所主也故神勞則䰟魄散志意亂是故瞳
子黑眼法於隂白眼赤脉發於陽故隂陽合𫝊而為精
明也目者心之使也心者神之舍也故神精亂而不轉
卒然見非常之處精神䰟魄散不相得故曰惑也東垣
曰夫十二經脉三百六十五絡其血氣皆上走於面而
走空竅其清陽氣上散於目而為精其氣走於耳而為
聴因心煩事冗飲食失節勞役過度致脾胃虛弱心火
大盛則百脉沸騰血脉逆行邪害空竅失明則日月
不明矣夫五臟六腑之精氣皆禀受於脾上貫於目脾
者諸隂之首也目者血脉之宗也故脾虚則五臟之精
氣皆失所司不能歸明於目矣心者君火也主人之神
宜静而安相火化行其令相火者包絡也主百脉皆榮
於目既勞役運動勢乃妄行又因邪氣所并而損血脉
故諸病生焉凡醫者不理脾胃及養血安神治標不治
本是不明正理也
　按此論目為腑臟血脉精氣之宗至為詳悉豈但世
　俗拘之於五輪八廓而已也
　　論目昏赤腫翳膜皆属於熱
原病式曰目昧不明目赤腫痛翳膜皆瘍皆為熱也及
目膜俗謂之眼黑亦為熱也或平白目無所見者熱氣
鬱之甚也或言目昧為肝腎虚冷者誤也是以妄謂肝
生於目腎主瞳子故妄言目昧為虚而冷也然腎水冬
隂也虚則當熱肝木春陽也虚則當冷腎隂肝陽豈能
同虚而為冷者歟或通言肝腎之中隂實陽虚而無由
目昧也俗妄謂肝腎之氣衰少而不能至於目也不知
經言熱甚目瞑眼黑也豈由寒乎又如仲景言傷寒病
熱極則不識人乃目盲也正理論曰由熱甚怫鬱於目
而致之然也若目無所見耳無所聞悉由熱氣怫鬱𤣥
府閉密而致氣液血脉榮衞精神不能升降出入故也
各隨鬱結微甚而有病之輕重也故知熱鬱於目無所
見也故目微昏者至近則轉難辨物由目之𤣥府閉小
也隔縑視物之象也或視如蠅翼者𤣥府有所閉合者
也或目昏而見黑花者由熱氣甚而發之於目亢則害
承乃制而反出其泣氣液昧之以其至近故雖微而亦
見如黑花也及衝風泣而目暗者由熱甚而水化制之
也故經言厥則目無所見夫人厥則陽氣并於上隂氣
并於下陽并於上則火獨光也隂氣并於下則足隂足
隂則脹也夫一水不能勝五火故目眥而盲是以衝風
泣下而不止夫風之中於目也陽氣内守於睛是火氣
燔目故見風泣下
　按此論熱甚怫鬱隂陽并厥𤣥府閉密致目病之由
　為詳葢一主於火熱之化也若由飲食辛熱七情所
　動六氣淫鬱氣血虚實則東垣子和陳無擇輩論亦
　已詳然亦有痰熱濕熱與夫服食金石燥熱之藥致
　者或乆病後榮衛虚弱肝氣腎隂不足或元氣精氣
　虚衰及脫營為病皆有虚熱實熱之殊並宜分治
　　論眼證分表裏治
機要曰在腑則為表當除風散熱在臟則為裏宜養血
　安神暴發者為表而易治乆病者在裏而難愈
　　論目疾宜出血最急
子和曰聖人雖言目得血而能視然血亦有太過不及
也太過則目壅塞而發痛不及則目耗竭而失明故年
少之人多太過年老之人多不及但年少之人則無不
及年老之人其間猶有太過者不可不察也夫目之内
皆太陽經之所起血多氣少目之銳眥少陽經也血少
氣多目之上綱太陽經也亦血多氣少目之下綱陽明
經也血氣俱多然陽明經起於目兩旁交頞之中與太陽
少陽俱㑹于目惟足厥隂經連於目系而已故血太過
者太陽陽明之實也血不及者厥隂之虚也故出血者
宜太陽陽明葢此二經血多故也少陽一經不宜出血
血少故也刺太陽陽明出血則目愈明刺少陽出血則
目愈昏要知無使太過不及以血養目而已凡血之為
物太多則濫太少則枯人熱則血行疾而多寒則血行
遲而少此常理也目者肝之外候也肝主目在五行屬
木雖木之為物太茂則蔽密太衰則枯瘁矣夫目之五
輪乃五臟六腑之精華宗脉之所聚其白人屬肺金肉
輪属脾土赤脉属心火黑水神光属腎水兼属肝木此
世俗皆知之矣及有目疾則不知病之理豈知目不因
火則不病何以言之白輪變赤火乗肺也肉輪赤腫火
乗脾也黑水神光被翳火乗肝與腎也赤脉貫目火自
甚也能治火者一句可了故内經曰熱勝則腫凡目暴
赤腫起羞明隱澁泪出不止暴寒目瞞皆太熱之所為
也治火之法在藥則鹹寒吐之下之在針則神廷上星
顖㑹前頂百㑹血之翳者可使立退痛者可使立已昧
者可使立明腫者可使立消惟小兒不可刺顖㑹為肉
分淺薄恐傷其骨然小兒水在上火在下故目明老人
火在上水不足故目昏内經曰血實者宜決之又經曰
虚者補之實者瀉之如雀目不能夜視及内障暴怒大
憂之所致也皆肝主目血少禁出血止宜補肝養腎至
於暴赤腫痛皆宜以䤵針刺前五穴出血而已次調鹽
油以塗髪根甚者雖至于再至于三可也量其病勢以
平為期
　按此謂目疾出血最急於初起熱痛暴發或久病鬱
　甚非三稜針宣洩不可然年髙之人及乆病虚損并
　氣鬱者宜從毫針補瀉之則可故知子和亦大畧言
　爾於少陽一經不宜出血無使太過不及以血養目
　而已斯意可見
　　論内障外障
龍木論曰眼疾有七十二般内障二十三候外障四十
九候病狀一一不同據其疾狀認識既不差錯治療必
有所憑
　謹按諸候詳見本論然内障為黒水神光昏翳外障
　則有翳膜者是今論中雖具諸候而所用藥多本風
　熱故並畧去然内障有因於痰熱氣鬱血熱陽陷隂
　虚脫榮所致種種病因皆畧之不議況外障之翳有
　起於内眥外眥睛上睛下睛中當視其翳色從何經
　而來如東垣治例魏邦彦夫人目翳從下而上病自
　陽明來也緑非五色之正殆肺腎合而為病也乃就
　畫家以墨調膩粉合成色諦視之與翳色同矣肺腎
　為病者無疑乃㵼肺腎之邪而以入陽明之藥為之使
　既效而他日復病作者三其所從來之經與翳色各
　異因詢此必經絡不調目病未已問之果然如所論
　治之疾遂不作若此憑其色究其所兼所本之因處
　治而不愈者蓋邪藴日久而實元氣隂氣不足所致
　也當以王道論治庶可但世俗不能守此理遂致失
　明者多矣悲夫
　　論瞳子散大
東垣曰瞳子散大者由食辛熱之物太甚故也所謂辛
主散熱則助火上乘於腦中其精故散精散則視物亦
散大也夫精明者所以視萬物者也今視物不真則精
衰矣蓋火之與氣勢不兩立故經曰壯火食氣壯火散
氣手少隂足厥隂所主風熱連目系邪入中人各從其
類故循此道而來攻頭目腫悶而瞳子散大皆血虚隂
弱故也當除風熱凉血益血以收耗散之氣則愈矣
　　論倒睫赤爛
東垣曰夫眼生倒睫拳毛者兩目𦂳急皮縮之所致也
蓋内復熱致隂氣外行當去其内熱并火邪眼皮緩則
眼毛立出翳膜亦退用手法攀出内臉向外速以三稜
針出血以左手爪甲迎其針鋒立愈
目眶歲久赤爛俗呼為赤瞎是也當以三稜針刺目眶
外以瀉濕熱而愈
　按已上所論可謂深達病情然是證亦多是血熱隂
　虚火動所致蓋血所以滋經脉養毛髪者也故當外
　治以瀉其瘀熱内治以杜絶其源可也
　　論目不能逺視為隂氣不足
東垣曰能逺視不能近視者陽氣不足隂氣有餘也乃
氣虚而血盛也血盛者隂火有餘氣虚者氣弱也此老
人桑榆之象也能近視不能逺視者陽氣有餘隂氣不
足也乃血虚氣盛血虚氣盛者皆火有餘元氣不足火
者元氣穀氣真氣之賊也元氣來也徐而和細細如線
邪氣來也𦂳而强如巨川之水不可遏
　謹按陽氣者猶日火也隂氣者金水也先儒所謂金
　水内明而外暗日火内暗而外明者也然人目眼備
　臟腑五行精華相資而神明故能視即此理之常也
　雖經曰目得血而能視殊不言氣者蓋血得氣為水
　火之交而能神明之也否則隂虚不能視逺陽乏不
　能視近是為老人桒榆之漸然學者於目病能求諸
　此則思過半矣
　　論目疾分三因
陳無擇云病者喜怒不節憂思兼並致臟氣不平鬱而
生涎隨氣上厥逢腦之虚侵淫眼系䕃注於目輕則昏
澁重則障翳眵淚努肉白膜瞞睛皆内所因或數冒風
寒不避暑濕邪中於項乗虚循系以入於腦故生外翳
醫論中所謂青風緑風紫風黑風赤風白風白翳黄翳
等隨八風所中變生諸證皆外所因或嗜慾不節飲食
無時生食五辛熱啖炙􁳚馳騁田獵冒渉烟塵勞動外
情喪明之本皆不内外因治之
　按論中所言致證之因至為詳悉惜乎其方多本於
　風熱及水臟陽虚處治而未備學者當自為通變矣
　　論偷針眼
巢氏曰凡眼内眥頭忽結成皰三五日間便生濃汁世
呼為偷針此由熱氣客在眥間熱摶於津液所成但其
勢輕者小小結聚汁潰熱歇乃瘥
　謹按世𫝊眼眥初生小皰視其背上即有細紅㸃如
　瘡以針刺破眼時即瘥故名偷針實解太陽經結熱
　也人每試之有驗然巢氏但具所因而不更分經絡
　其諸名實所過者多矣
　眼目治法
　　治風之劑
局方蜜蒙花散治風氣攻注兩眼昏暗眵淚羞明并暴
　赤腫
　　羌活　　　白蒺䔧(炒/)　木賊　　　蜜蒙花
　　石決明(各一/兩)菊花(二兩/)
　右為末每服二錢茶清食後調下
三因羌活散治風毒上攻眼目昏澁翳膜生瘡及偏正
　頭疼目小黒花累累者
　　羌活　　　川芎　　　天麻　　　青皮
　　旋覆花　　南星(炮/)　　藁本(各一兩/)
　右為末每服二錢水煎入薑三片薄荷七葉
　按已上並足太陽厥隂藥也
東垣明目細辛湯治兩目發赤微痛羞明畏日怯風寒
　怕火眼睫成紐眵糊多癮澁而難開眉攢腫悶鼻塞
　涕唾稠粘大便秘澁
　　麻黄　　　羌活(各三錢/)防風(二錢/)　藁本
　　白茯苓　　當歸尾(各一/錢)川芎　　　細辛
　　蔓荆子(各半/錢)荆芥穗(一錢/半)生地黄(一錢/酒製)椒(八箇/)
　　桃仁(二十箇/)紅花(少許/)
　右㕮咀分作四服每服水煎食後熱服
　按此足太陽厥隂手少隂藥也
機要四物龍膽湯治目赤暴發雲翳疼痛不可忍
　　四物湯(各半/兩)羗活　　　防風(各三錢/)防己
　　龍膽草(各二/錢)
　右㕮咀作數服水煎
　按此足厥隂太隂太陽藥也
防風飲子治拳毛倒睫
　　黄茋　　　甘草　　　人參(各一錢/)葛根(半錢/)
　　防風　　　細辛葉　　蔓荆子(各半/錢)當歸(七分/半)
　右㕮咀作一服水煎食後服
　按此足太陽陽明手足太隂藥也
　　治熱之劑
局方洗心散
　　方見熱門
濟生羊肝丸治肝經有熱目赤睛疼視物昏澁
　　羊肝(一具生用局/方用白羊肝)　　　黄連(去鬚為/末)
　右先將羊肝去筋膜於沙盆内搗爛入連末杵和丸
　如梧子大每五十丸用熟水送下
　按此手少隂足太隂厥隂藥也
東垣瀉熱黄連湯治眼暴發赤腫疼痛
　　黄芩(酒製炒/)黄連(同上製/)草龍膽　　生地黄(各一/兩)
　　升麻(半兩/)　柴胡(一兩/)
　右㕮咀每四錢水煎去滓於日午前飯後熱服
　按此手少隂太隂足陽明少陽少隂藥也
　　治風熱之劑
局方明目流氣飲治風熱上攻眼目視物不明常見黒花
　當風多淚隱澁難開
　　大黄(煨/)　　牛蒡子(炒/)　川芎　　　菊花
　　白蒺䔧(炒/)　細辛　　　防風　　　𤣥參
　　山梔　　　黄芩　　　甘草(炙/)　　蔓荆子
　　荆芥　　　木賊(各一兩/)草決明(一兩/半)蒼术(泔浸炒/二兩)
　右為末每二錢臨卧用温酒調下
　按此手足三隂足陽明太隂藥也
洗肝散治風毒上攻暴作赤目腫痛難開隱澁眵淚
　　薄荷葉　　當歸　　羌活　　　防風
　　山梔仁　　甘草　　大黄　　　川芎(各二/兩)
　右為末每二錢食後煎水調下
　按此足太陽厥隂手足太隂藥也
錢氏瀉青丸治目暴發赤腫疼痛
　　方見熱門
　按此足太陽少陽太隂厥隂藥也
東垣連翹飲子治目中溜火惡日與火癮澁小角𦂳久
　視昏花迎風有淚
　　蔓荆子　　生甘草　連翹(各三分/)柴胡(二分/)
　　黄芩(酒製半/錢)生地黃　當歸　　　紅葵花
　　人參(各三分/)黃茋　　防風　　　羌活(各半/錢)
　　升麻(一錢/)
　右㕮咀作一服水煎食後熱服
　按此足三陽少隂厥隂藥也
　　治濕熱之劑
神芎丸治濕熱内甚目赤腫或白睛黄色
　　方見火門
　按此足陽明厥隂藥也
東垣龍膽飲子治肝眼流膿生疳翳濕熱為病
　　黄芩(炒/)　　青蛤粉　　羌活　　　草龍膽(各三/錢)
　　麻黄(一錢半/)蛇退皮　　穀精草　　川鬱金
　　炙甘草(各半/錢)升麻(二錢/)
　右細末每二錢食後茶調服
　按此足太陽陽明手足太隂藥也已上六方宜隨表
　裏而輕重之亦不可例用
　　理血之劑
局方明目地黄丸治男女肝腎俱虚風邪所乗熱氣上
　攻目翳遮睛目澁多淚
　　牛膝(酒浸三/兩)石斛　　　枳殻(炒/)　　杏仁(去皮/炒)
　　防風(各四兩/)生熟地黃(各一斤/)
　右為末煉蜜丸如梧子大毎三十丸食前鹽湯下
　按此出太陽例又氣藥也
簡易加減駐景丸治肝腎氣虛兩目昏暗視物不明
　　車前子(炒二/兩)熟地黄　　當歸(各五兩/)楮實子
　　川椒(炒各一/兩)五味子　　枸杞子(各二/兩)兎絲子(酒製/半斤)
　右為末蜜和丸如梧子大每三十丸食前温酒下
　謹按肝為相火有瀉無補況隂水虚而陽火實病目
　者多故此二方蓋補肝之隂虚也頗有理故收入
地芝丸治目不能逺視能近視或亦妨近視
　　生地黄(焙乾/)天門冬(去心各/四兩)枳殻(二兩/炒)甘菊花(二兩/)
　右為細末煉蜜為丸如桐子大茶清送下百丸食後
　　理氣之劑
局方定志丸治眼不能近視反能逺視者
　　白茯苓　　人參(各三兩/)逺志(去心/)　菖蒲(各二/兩)
　右為細末煉蜜丸如梧子大以朱砂為衣每服七丸
　至二三十丸温米飲下食後日三服
　按已上二方手太隂少隂藥也
濟生桒白皮散治肺氣壅塞毒氣上攻眼目白睛腫脹
　日夜疼痛
　　𤣥參　　　桒白皮　　枳殻(炒/)　　升麻
　　杏仁(炒/)　　旋復花　　防風　　　赤芍
　　黄芩　　　甘菊花　　甘草(炙/)　　甜葶藶(炒各/一兩)
　右㕮咀每半兩入薑三片煎
　按此又治風熱之劑也出太陽例
　　養陽之劑
東垣神效黄茋湯治渾身麻木不仁或頭面或手或腿
　脚麻木不仁兩目𦂳急縮小及羞明畏日或視物無
　力
　　黃茋(二兩/)　人參(八錢/)　炙甘草(一兩/)蔓荆子(三/錢)
　　白芍(一兩/)　陳皮(半兩/)
　右㕮咀每五錢水煎臨卧熱服
益氣聰明湯治飲食不節勞役形體脾胃不足得内障
　耳鳴或多年目昏暗視物不能此藥能令人目廣大
　久服無内外障耳鳴耳聾之患
　　黄茋　　　甘草　　　人參(各半兩/)升麻
　　葛根(各三錢/)蔓荆子(一錢/半)芍藥　　　黄栢(酒炒/各一)
　　(錢/)
　右㕮咀每服三錢水煎臨睡熱服近五更再服之得
　腫更妙如煩悶或有熱漸加黄栢春夏加之盛暑夏
　月倍之若此一味多則不效
人參補胃湯治勞役所傷飲食不節内障昏暗
　　前黄茋湯減陳皮茋再減半加黄栢(一兩酒拌透/)
　右㕮咀每服三四錢水煎食逺稍熱服後兩目廣大
　視物如童時覺兩脚踏地不知高下蓋冬天多服升
　陽藥故也病減住服
　按已上手足太隂少隂藥也
　　滋隂之劑
東垣連栢益隂丸
　　羌活　　　獨活　　　甘草　　　當歸尾(製/)
　　防風　　　五味子(各半/兩)石決明(燒三/錢)草決明
　　細黄芩　　黄栢　　　知母　　　黄連(酒拌/炒各)
　　(一兩/)
　右件為細末煉蜜為丸如菉豆大每服五十丸漸加
　至百丸食逺茶清送下常多服補陽湯少服此丸
滋隂腎氣丸此壯水之主以鎮陽光
　　熟地黄(三兩/)牡丹皮(半兩/)生地黄(四兩/)澤瀉
　　茯苓(各二兩/半)當歸尾　　山茱茰　　柴胡
　　五味子　　乾山藥(各半/兩)
　右件於石臼中杵為細末煉蜜丸如桐子大每服五
　七十丸鹽湯空心服
　按已上並少隂藥也
　養陽滋隂之劑
局方菊睛丸治肝腎不足眼目昏暗常見黒花多淚
　　枸杞子(三兩/)蓯蓉(酒浸炒/)巴㦸(去心各/一兩)甘菊花(四/兩)
　右為末煉蜜丸如梧子大每五十丸温酒鹽湯食逺
　任下
東垣滋隂地黄丸治眼目瞳子散大於黄睛視物無的
　或卒然見非常之處
　　熟地黄(一兩/)生地黄(一兩/半)柴胡(八錢/)　天門冬
　　炙甘草　　枳殻(各三錢/)人參　　　地骨皮(各/二)
　　(錢/)　　　　黄連　　　五味子(各三/錢)黄芩(半兩/)
　　當歸身(半兩酒拌焙/)
　右件為細末煉蜜為丸如菉豆大每百丸温茶清送
　下日進二次忌辛辣生冷之物
　按此二方足少隂之劑也前方主右腎此方主左腎
　之藥故亦異爾
補陽湯治陽不勝其隂乃隂盛陽虚則九竅不通青白
　翳見於大眥及足太陽少隂經中鬱遏足厥隂肝經
　氣不得上通於目故青白翳内阻也當於太陽少隂
　經中九原之下以益肝中陽氣衝天上行此乃先補
　其陽後於足太陽太隂標中(標者頭也/)瀉足厥隂
　肝經火下伏於陽中乃次治也内經云隂盛陽虚則
　當先補其陽後瀉其隂是也每日清晨服補陽湯臨
　卧服益隂丸若天色變飲食不調俱不得服
　　羌活　　　獨活　　　甘草　　　人參
　　熟地黄　　黄茋　　　白术(各一兩/)澤瀉
　　陳皮(各半兩/)生地黄　　白茯苓　　知母(炒各/三錢)
　　柴胡(三兩/)　防風　　　白芍(各半兩/)肉桂(一錢/)
　　當歸身(酒製三錢/)
　右同為粗末每服半兩水煎空心服之
冲和養胃湯治内障眼得之脾胃元氣衰弱心火與三
　焦俱盛飲食失節形體勞役心不得休息故上為此
　疾服之神效
　　柴胡(七錢/)　防風(半兩/)　𦍑活　　　炙甘草
　　黄茋(各一兩/半)當歸(製/)　　白术　　　升麻
　　人參　　　葛根(各一兩/)白芍(六錢/)　白茯苓(三/錢)
　　乾薑(一錢/)　五味子(二錢/)黄芩　　　黄連(各七/錢)
　右㕮咀每五六錢水煎食逺稍熱服
　按已上足三陽手足太隂藥也
　　治障翳諸方
龍木論還睛丸治眼内赤澁有花或黒或白或紅皆因
　肝臟積熱肺受風邪初患之時宜令針治諸穴内服
　此
　　人參　　　桔梗　　　黄芩　　　熟地黄
　　防風　　　茺蔚子　　車前子　　知母(各二/兩)
　　細辛　　　五味子(各二/兩半)𤣥參(半兩/)
　右為末煉蜜丸如梧子大空心茶下十丸
　按本論治内障諸方與此相類者甚多姑存此法
局方蟬花無比散治大人小兒風毒傷肝或為氣攻一
　切眼目昏暗漸生翳膜及久患頭風牽搐兩眼漸漸
　細小連眶赤爛
　　茯苓　　　甘草(炙/)　　防風(各四兩/)石決明(鹽/水)
　　(煮研如粉/)　川芎　　　羌活　　　當歸(各三/兩)
　　赤芍(十兩炒/)蒺䔧(炒半斤/)蟬退(二兩/)　蒼术(十二/兩)
　　蛇蜕(一兩/)
　右為末每三錢食後米泔調茶清亦得
　按此足三陽太隂厥隂藥也
蟬花散治肝經藴熱毒氣上攻眼目赤腫多淚羞明一
　切風熱昏翳
　　糓精草　　菊花　　　蟬脱　　　羌活
　　甘草(炙/)　　白蒺䔧(炒/)　草決明　　防風
　　山梔　　　川芎　　　蜜䝉花　　木賊
　　荆芥穗　　黄芩　　　蔓荆子
　右為末每二錢食後茶清調下
　按此足太陽少陽厥隂手太隂藥也
本事方羊肝丸
　　兎絲子　　車前子　　麥門冬　　決明子
　　茯苓　　　五味子　　枸杞子　　茺蔚子
　　苦葶藶　　㽔仁　　　地膚子　　澤瀉
　　防風　　　黄芩　　　杏仁(炒/)　　細辛
　　桂心　　　青箱子(各一/兩)熟地黄(一兩/半)白羯羊肝
　　(只用子肝一片薄切新瓦上炒乾/)
　右為細末煉蜜為丸如梧子大每服三四十丸温水
　下日三次
　按此足太陽少隂手太隂少隂藥也
秘方撥雲退翳丸　　皇統年間醫官劉昌祖傳于世
　　𤓰蔞根　　枳實　　　甘草(炙/)　　蔓荆子(焙/)
　　薄荷(各五錢/)川芎　　　木賊(浸一宿/焙)蜜䝉花
　　荆芥穗　　地骨皮　　羌活　　　白蒺䔧
　　甘菊花(各一/兩)蛇退　　　黄連(各三/錢)　川椒(七錢/半炒)
　　(去目/)　　　當歸(一兩半酒浸焙乾/)　蟬退(三錢/)
　右為細末煉蜜丸每兩作十丸每服一丸食後臨卧
　日進三服翳者米泔水下睛暗當歸湯下内障木香
　湯下
　按此足太陽厥隂手少隂藥也然翳膜之疾有氣血
　虚實或夾痰熱七情六淫或隂火動濕熱致者種種
　不同皆宜求責但已上法不能以盡病情之變學者
　宜擴充焉
　　㸃洗諸方
局方湯泡散治肝經風熱上壅眼目赤澁睛疼多淚
　　赤芍　　　當歸　　　黄連(等分/)
　右為末每二錢湯頓調熱洗日三五次御藥院方加
　荆芥
三因立勝散治風熱攻眼隱澁羞明腫痛
　　黄連　　　秦皮　　　防風　　　黄芩(等分/)
　右㕮咀水煎熱用新羊毫筆蘸刷洗眼
金露膏除昏退翳截定疼
　　蕤仁(槌碎/)　黄丹(各一兩/)黄連(半兩/)　蜜(六兩/)
　右先将黄丹炒令紫色入蜜攪勻下長流水四升以
　嫩桞枝五七莖一把定攪之次下㽔仁候滚十數沸
　又下黄連用柳枝不住手攪熬至升七八合罩籬内
　傾藥在紙上慢慢滴之勿令塵汚如有瘀肉加􁴖砂
　末一錢上火上慢開入前膏子内用
　龍木論云患傷寒熱病後切不可㸃恐損眼也斯言
　可以為藥禁云
寳鑑春雪膏治風熱上攻眼目昏暗痒痛癮澁難開多
　眵淚羞明疼痛或生翳膜
　　黄連(四兩剉用童便二升浸一宿去連用淬甘石/)
　　南蘆甘石(十二兩淬便汁浸/)　好黄丹(六兩水飛/)
　　􁴖砂(一錢細研水調在盞内頓乾為度/)
　　乳香　　　烏魚骨(焼存/性)當歸(各三錢/)麝香
　　輕粉(各少許/)白丁香(半錢/)
　右各研另貯先用好蜜一斤四兩煉去蠟却下甘石
　末不住手攪次下丹次下諸藥末不住手攪至紫金
　色不粘手為度搓作鋌子每用一粒新水磨化時時
　㸃之忌酒濕麫蕎麥之類
拔萃方㗜藥治偏頭疼眼疾
　　蒼耳頭　　薄荷葉　　盆硝　　　石膏(各一/錢亂)
　　(文者/)　　　乳香　　　華細辛　　貫芎(各半/錢)
　右為極細末早午夕三時㗜鼻
　寳鑑方無蒼耳乳香細辛有荆芥桔梗
蟾光膏治逺年病日不通道路退去雲膜須用十二月
　開成日合
　　白砂蜜(四兩用隔年葱一根去鬚皮切短與蜜同熬/去白膜要候葱熟為度以綿濾浄紙取蠟面)
　　黄丹　　　蜜陀僧(各水飛三錢生用/)蘆甘石(火/煆)
　　(五錢水飛/)
　已上三味研極細傾入前蜜中桃柳無節者各一枝
　攪勻
　　當歸　　　赤芍　　　杏仁(湯泡去皮尖各五/錢)
　　黄連(去蘆净/二兩)川芎(半兩/)　秦皮　　　訶子皮
　　防風　　　石膏　　　𤣥精石　　井泉石
　　無名異　　𤣥參　　　代赭石　　石决明
　已上十味各三錢㕮咀用雪水或長流水五升於銀
　器内熬至二升濾去滓浄再熬至一升傾入前藥蜜
　内銀器内慢火熬紫金色時再下後藥勿令過火
　　乳香　　　沒藥　　　琥珀　　　朱砂
　　蕤仁(各三錢/)
　已上五味先乾研極細入㽔仁研細水飛澄清極細
　才傾入前藥一同復熬以筯㸃藥於水中不散為度
　勿令過與不及取下於土中埋七日取出置於銀器
　或磁器中如法收貯便再添入後細藥以桃柳枝攪
　匀
　　南鵬砂　　珎珠　　　珊瑚枝　　龍腦(各一/錢)
　　麝香(半錢/)
　右五味研極細入藥中封定如有取不盡藥用净水
　斟酌洗渲熬過另放洗眼或膏子稠了傾些小調解
　　灸雀目疳眼法
寳鑑云小兒雀目夜不見物灸手大指甲後一寸内膁
　横文頭白肉際灸一炷如小麥大
小兒疳眼灸合谷二宂各一壯炷如小麥大在手大指
　次指兩骨間陷者中
　按灸法詳見資生等經兹不備錄
　
　
　
　
　
　
　
　
　
　
　
　玉機微義卷二十九
欽定四庫全書
　玉機微義卷三十　　　明　徐用誠　原輯
　　　　　　　　　　　　　劉　純　續増
　牙齒門
　　論牙齒諸痛所因
東垣曰夫齒者腎之標口者脾之竅諸經多有㑹於口
者其牙齒是也手足陽明之所過上齗𨽻於坤土乃足
陽明胃之脉貫絡也止而不動下齗嚼物動而不休手
陽明大腸之脉所貫絡也手陽明惡寒飲而喜熱足陽
明喜寒飲而惡熱其病不一牙者腎之標亦喜寒寒者
堅牢為病不同熱甚則齒動齗㫁袒脱作痛不已故所
治療不同也有惡寒作痛者有惡熱而作痛者有惡寒
又惡熱而作痛者有惡寒飲少熱飲多而作痛者有惡
熱飲少寒飲多而作痛者有牙齒動揺而作痛者有齒
袒而為痛者有齒齗為疳所蝕缺少血出為痛者有齒
齗腫起為痛者有脾胃中有風邪但覺風而作痛者又
有牙上多為虫所蝕其齒缺少而色變為虫牙痛者有
胃中氣少不能於寒袒露其齒作痛者有牙齒疼痛而
穢臭之氣不可近者痛既不一豈可一藥而盡之哉
　按此論齒惡寒熱等作痛本手足陽明動揺齗脱本足
　少隂故此三經所主為多然齒袒虫疳濕熱齗腫血出作痛
　痛而穢臭者皆胃熱火盛所致亦有諸經錯雜之邪與夫
　外因者故已上病機現證甚詳學者宜究其機而處治焉
　　論牙痛分三因
陳無擇云齒為闗門腎之榮骨之餘也腎衰則齒豁精
固則齒堅又大腸支脉在牙齗主灌注於牙大腸壅則
齒為之浮大腸虚則齒露挾風則攻目頭面疳䘌則齲
脱為痔皆氣鬱而生諸證不同治之
　謹按頭面外冒風寒或口吸寒冷致牙痛者皆外因
　也實熱或隂虚火動骨蒸所致氣鬱血熱虫疰皆内
　因也硬物所支打擊等致皆不内外所因也故諸證
　不同治之陳止言經病而不具三因者恐傅梓時脫簡爾
　　論齒痛為風熱濕熱所致
東垣曰劉經歴之内年三十餘病齒痛不可忍須騎馬
外行口吸凉風則痛止至家則其痛復作家人以為祟
神禱於巫師而不能愈病乃濕熱為邪也足陽明多血
多氣加以膏粱之味助其濕熱故為此病因立一方不
須騎馬常令風寒之氣生於齒間以黄連胡桐淚之苦
寒新薄荷葉荆芥穗之辛凉四味相合而作風寒之氣
治其濕熱為主以新升麻之苦平行陽明經為使牙齒
骨之餘以羊䯒骨灰補之為佐麝香少許入肉為引用
為細末擦之痛乃减半又以調胃承氣湯去硝加黄連
以治其本服之下三兩行其痛良愈遂不復作
　按此論實熱例而合辛凉風劑蓋風能勝濕苦以洩
　熱也今世俗有以大㦸芫花小麥椒細辛蒼耳熬湯
　熱𠻳而牙痛立止者正同此例大抵人之牙齒致病
　實多内則氣鬱血熱骨蒸等因外則咀炙熱受寒氷
　醎酸辛辣之味適口豈不漬搏耶且如以醋沃石則
　石為蘇況人之骨餘者乎然雖經絡之喜寒熱氣不
　同所受病異者則豈全在標爾
　牙齒治法
　　治風之劑
局方細辛散治風蛀牙疼腮頷浮腫
　　荆芥穗　　細辛(各一兩/)砂仁(半兩/)　白芷
　　紅椒　　　草烏(各二兩/)鶴虱　　　牙皂角
　　畢撥(各半兩/)
　右為末每少許頻擦患處有涎吐之仍用水灌嗽
　按此手陽明足少隂厥隂藥也
三因玉池散治風蛀牙疼腫痒動揺牙齦潰爛宣露出
　血口氣
　　地骨皮　　白芷　　　升麻　　防風
　　細辛　　　川芎　　　槐花　　當歸
　　藁本　　　甘草(等分/)
　右為末每用一字揩之痛甚取二錢水盞半黒豆半
　合薑三片煎嗽
　按此手足陽明厥隂藥也
百一選方治風牙疼
　　白芷(一兩/)　朱砂(一分/)
　右為末煉蜜丸櫻桃大每一丸擦牙上
　按此手陽明之的藥也
御藥院方獨活散治風毒牙疼牙根腫痛
　　川芎　　獨活　　　羌活　　防風(各半兩/)
　　細辛　　　荆芥　　薄荷　　　生地黄(各二/錢)
　右㕮咀每三錢水煎漱嚥
　按此足太陽厥隂少隂藥也
元戎立效散治牙疼
　　小椒　　　露蜂房　　青鹽(等分/)
　右為細末煎數沸熱𠻳即止
　按此足少隂藥也
東垣羌活散治風寒寒濕犯腦項筋急牙齒動揺肉齗
　袒脱疼痛苦楚
　　麻黄(去節三/兩)羌活(一錢半/)柴胡(半兩/)　升麻
　　蒼术(各半兩/)草豆蔻(一錢/)防風(三分半/)藁本(三分/)
　　細辛(少許/)　當歸身(六分/)白芷　　桂(各三分/)
　　羊脛骨灰(二錢半/)
　右為末先以温水漱過擦之
　按此足三陽太隂藥也
　　治寒之劑
御藥院方丁香散治牙齒
　　丁香　　　畢撥　　　蝎梢　　　大椒(等分/)
　右為末每少許擦於患處
　按此足陽明太隂藥也
萆薢散搐藥
　　萆薢　　　良薑　　　胡椒　　　細辛(等分/)
　右為末每少許温水隨痛處鼻内搐
　按此足少隂太隂藥也
東垣白芷散治大寒犯腦牙齒疼痛
　　麻黄　　　草豆蔻(各一/錢半)黄茋　　　升麻(各二/錢)
　　吳茱茰　　白芷(各四分/)當歸(一錢/)　藁本(三分/)
　　熟地黄(一錢/)桂枝(二分半/)羌活(八分/)
　右為末先用温水漱净以藥擦之
　按此手足陽明太陽厥隂藥也
　　治風熱之劑
元戎胡桐淚散治足陽明經虚風熱所襲流傳牙齒攻
　注牙齗則致腫結妨悶甚者與齗間津液相搏化為
　濃汁宜用此藥
　　胡桐淚　　石膽礬　　黄礬　　　蘆薈
　　升麻(各半兩/)麝香　　　亂髪灰(各一/錢)朱砂
　　細辛　　　當歸身　　川芎　　　牛膝(各二/錢半)
　右為末先以甘草湯漱口後用藥少許傅之以常用少
　許擦牙去風熱消腫化毒牢固永無牙宣疳血之病
　按此足陽明厥隂藥也
犀角升麻湯治陽明經受風熱口唇頰車連牙腫痛
　　犀角(七錢半/)升麻(五錢/)　防風　　羌活(各三/錢半)
　　川芎　　　白芷　　　白附子　黄芩(各二/錢半)
　　甘草(一錢半/)
　右㕮咀水煎服
　按此手足陽明太陽藥也
　　治寒熱之劑
東垣當歸龍膽散治寒熱停牙痛
　　麻黄　　　升麻　　黄連　　　龍膽草
　　草豆蔲(各一/錢)白芷　　　當歸尾　骨灰(各半/錢)
　　生地黄(五分/)
　右件為末擦之
　按此太陽陽明少隂厥隂藥也
益智仁律散治寒熱牙疼
　　草豆蔲(二錢/二分)木律(二分/)　熟地黄　　益智仁
　　骨灰(各錢半/)升麻(一錢半/)黄連　　　當歸(各四/分)
　右為末乾擦之如寒多不用木律
　按此足陽明厥隂藥也
麝香散治熱多寒少牙露根肉齗脱血出齒動欲落大
　作疼痛妨食凉少忤熱多
　　麻黄根(一分/)草豆蔲　　黄連(各一錢/半)升麻(一錢/)
　　益智仁(二分/半)當歸　　　生地黄　　漢防己(酒/製)
　　人參(各三分/)熟地黄(二分/)骨灰(二錢/)　麝(少許/)
　右為抹擦之
　按此足陽明太隂藥也
　　攻下之劑
元戎調胃丸治齒痛血出不止
　右以謂胃承氣湯為末蜜丸服
升麻丸治陽有熱攻注牙齒腫痛脉洪大而實
　　細辛　　　升麻　　　防己　　　𦍑活
　　牽牛　　　大黄
　右等分煉蜜丸桐子大毎二十丸温水臨睡服
　按此二方陽明例藥也論云病源有手陽明之支脉
　入於齒齒是骨之所終髓之所養若風冷客於經絡
　傷於骨髓冷氣入齒根則齒痛或胃與大腸俱熱
　大便秘結經絡壅滯而齒齗痛者治法不同也
　　清胃凉血之劑
東垣清胃散治因服熱藥使上下牙疼不可忍引頭腦
　滿面發熱大痛喜寒惡熱
　　生地黄(二分/酒製)升麻(一錢/)　牡丹皮(半錢/)當歸(三分/)
　　黄連(三分/)
　右作末為一服水煎冷服
神功丸治多食肉人口臭不可近牙齒疳蝕牙齗肉将
　脱齒落血不止
　　黄連(酒製/)　砂仁(各半兩/)生地黄　　甘草(各三/錢)
　　藿香葉　　木香　　　當歸身　　蘭香葉(如/無)
　　(藿香葉代之/各一錢)升麻(二錢/)
　右為末湯浸蒸餅丸如菉豆大每服百丸至二百丸白
　湯食逺服
　按此二方並陽明例藥也
　　治虫之劑
秘方馬夜眼燒存性為末敷上立愈
瑞竹堂方治虫牙疼
　　天仙子不以多少燒烟用竹筒抵牙引烟燻之其虫即死
　謹按牙齦生虫乃陽胃土濕熱甚而生也學者宜治其本
　　補劑
金匱八味丸治腎虚牙痛
　　方見補虚門
三因安腎丸治虚壅牙齒疼痛浮腫
　　方見腰痛門
　按此二方並少隂例藥也
　　取牙藥
本事方取牙落不犯手
　　草烏　　　　畢撥(各兩半/)川椒　　　細辛(各三/兩)
　右為末每少許揩在患處其牙自落
　謹按牙齒動揺多因陽明風熱或濕熱疳蝕牙齦坦
　露故久則動揺脱之漸也然亦宜求其本而治其内
　堅藥擦其外庶或有可安之意否則一以動揺取之
　非也況此藥太躁恐非所宜姑采之以備其例爾
　　堅牙藥
聖濟總錄方治牙齒動揺
　　黒錫半斤大鍋内化成汁入桑條灰柳木槌研合
　　成砂以熟絹羅為末每日早辰揩牙温水潄在盂
　　内以水洗眼能明目黒鬚鬢
食療云治牙動及血䘌並差其齒堅牢
　　皂角(二錠/)　鹽(半兩/)
　右燒令赤細研夜夜用擦牙齒一月
西嶽華峯方
　　猪牙皂角及生薑　　西國升麻熟地黄
　　木律旱蓮槐角子　　細辛荷葉要相當(荷葉/取心)
　　青鹽等分同燒煆　　研細将來用最良
　　揩牙牢牙髭髪黒　　誰知世上有仙方
元戒麝香間玉散
　　酸石榴皮　訶子(各二兩/)升麻　　　綠礬(枯/)
　　何首烏　　青鹽　　　百藥煎　　五倍子
　　沒石子(各兩/半)白茯苓(一兩/)石膽礬　　細辛(各半/兩)
　　荷葉灰　　白檀　　　川芎　　　白芷
　　甘松　　　茯苓　　　茴香　　　藿香葉
　　猪牙皂角(灰/)木鱉子(各二/錢)畢撥　　　青黛(各一/錢半)
　　麝香(一錢/)　腦子(半錢/)
　右為末用藥後茶清漱又方無腦子加沉香二錢
瑞竹堂方蒺䔧散治打動牙齒
　　蒺䔧根一味燒灰貼動處
東垣白牙散
　　升麻(一錢/)　骨灰(二錢/)　白芷(七分/)　石膏(一錢/半)
　　麝香(少許/)
　右為末先以温水漱擦之
　按齒者骨之餘精氣所養然無病不可常擦蓋精氣
　腎氣反有所惡耳昔人有以苦參揩牙久病腰者腎
　受傷也此其鏗焉已上方宜隨證選用
嚴氏香鹽散常用牢牙去風冷蛀齲宣露一切齒疾
　　大香附子(炒令極黒三兩/)　青鹽(半兩另研/)
　右為細末如常法擦用
　
　
　
　
　
　
　
　
　玉機微義卷三十
欽定四庫全書
　玉機微義卷三十一　　明　徐用誠　原輯
　　　　　　　　　　　　　劉　純　續増
　腰痛門
　　内經敘諸經腰痛
經曰足太陽脉令人腰痛引項脊尻背如重狀　少陽
令人腰痛如以針刺其皮中循循然不可以俯仰不可
以顧　陽明令人腰痛不可以顧顧如有見者善悲
足少隂令人腰痛痛引脊内廉　厥隂之脉令人腰痛
腰中如張弓弩絃　太隂腰痛下如有横木居其中甚
則遺溲
　按本論備言諸經及奇經同隂解脉等為痛并刺法
　甚詳宜玩本文
又曰太陽所至為腰痛巨陽虚則腰背頭項痛是動則
項如拔挾脊痛腰似折髀不可以曲　腰者腎之腑轉
揺不能腎将敗矣
脉經曰凡有所用力舉重若入房過度汗出如浴水
則傷腎腎脹者腹滿引背央央然腰髀痛　腎着之為
病從腰以下冷腰重如帶五千錢
　按此云用力已下為内傷腎着是外因也
　　脉法
脉經曰尺脉沉腰背痛腰痛時時失精飲食減少其脉
洪滑而遲此為可治
劉三㸃曰腰痛之脉皆沉而弦沉弦而𦂳者為寒沉弦
而浮者為風沉弦而濡細者為濕沉弦而實者為閃肭
　　論腰痛為虚宜補
東垣曰太陽氣虚則邪客之痛病生矣夫邪者是風熱
寒濕燥皆能為病大抵寒濕多而風熱少然有房室勞傷
腎虚腰痛者是陽氣虚弱不能運動故也陽之不足宜
補陽如膏粱之人久服陽藥醉以入房損其真隂腎氣
熱則腰脊痛而不能舉久則髓減骨枯骨枯發為骨痿
隂之不足宜補隂
　　論腰痛宜刺
經云腰痛上寒不可顧取足太陽陽明　腰痛上熱取
足厥隂不可以俛仰取足少陽東垣云蓋足之三陽從
頭走足足三隂從足入腹經所過處皆能為痛治之者
當審其何經所過分野循其空穴而刺之審其寒熱而藥
之假令足太陽令人腰痛引項脊尻背如重狀刺其郄中
太陽二經出血餘皆倣此
　按本篇論刺法甚詳宜玩本文然太陽腰痛刺委中出
　血效速王注經中更言灸疑誤灸者宜腎俞腰俞穴
　　論腰痛宜下
子和云腰者腎之腑為大闗節血氣不行則沉痛不能
轉側世人多服補腎藥鮮有效者惟用牽牛甘遂等藥
大瀉其濕其痛自可
　按此論治只是謂氣鬱氣挫經壅血瘀及濕熱甚者
　宜行此法至於氣血不足腎虚之類皆未宜輕舉宜以
　脉體别之丹溪有曰腰痛脉大者腎虚脉濇者瘀血
　有濕熱成痰者不可不辨
　　論腰痛分三因
陳無擇云六經腰痛皆外因大抵太陽少隂多中寒少
陽厥隂多中風熱太隂陽明多燥濕以類推之失志傷
腎鬱怒傷肝憂思傷脾皆致腰痛者以肝腎同系脾胃
表裏脾滯胃閉最致腰痛其證虚羸不足面目䵩黒逺
行久立力不能盡失志所為也腹急脇脹目視􁞃􁞃所
祈不得意淫於外宗筋㢮縱及為白淫鬰怒所為也肌
肉濡漬痺而不仁飲食不化腸胃脹滿閉墜腰脇憂
思所為也此屬内因腎著腰痛腰冷如水身重不渴小
便自利飲食如故腰以下冷重如帶五千錢因作勞汗
出衣裏冷濕久久得之腎腰傴僂腫重引季脇痛因於
墜墮惡血流滯及房勞疲力耗竭精氣致腰疼痛此屬不
内外因補瀉施治
　按此所論病機甚詳惜乎方治所畧今聊具其例一
　二于左學者自宜推格
　腰痛治法
　　治風之劑
小續命湯治因風腰痛(方見中風門三因方加桃仁炒/)
三因獨活寄生湯治腎虚卧冷濕當風所得
　　獨活(三兩/)　桑寄生　　杜仲(炒/)　　細辛
　　牛膝　　　秦艽　　　茯苓　　　白芍
　　桂心　　　川芎　　　防風　　　甘草(炙/)
　　人參　　　熟地黄　　當歸(各等分/)
　右㕮咀每四錢水煎空心服
　按此足少隂厥隂藥也
牛膝酒治傷風毒腰痛
　　牛膝　　　川芎　　　羌活　　地骨皮
　　五加皮　　薏苡仁(各一/兩)生地黄　　甘草(各十/兩)
　　海桐皮(二兩/)杜仲(一兩/)
　右㕮咀帛裹入無灰酒浸各二七日夏三五日毎服
　一盃日三五次
　按此足太陽少隂藥也
　　治寒濕之劑
濟生术附湯治濕傷腎經腰重冷痛小便自利
　　附子　　　白术(各一兩/)杜仲(炒半兩/)
　右㕮咀每四錢入薑煎
三因腎著湯治腎虚為病身重腰冷如水洗狀不渴小
　便自利食如故腰以下冷痛如帶五千錢
　　茯苓　　白术(各四兩/)乾薑　　　甘草(炙各/二兩)
　右㕮咀毎四錢水煎空心冷服本方薑苓各四兩
　按此二方足少隂藥也
　　治風寒濕之劑
局方五積散治感寒濕脾胃氣閉腰痛(方見濕門三因/方加桃仁)
東垣川芎肉桂湯治冬月露卧感寒濕腰痛用此代針
　　羌活(一錢半/)柴胡　　　肉桂　　　桃仁
　　當歸尾　　蒼术　　　甘草(炙/)　　川芎(各一/錢)
　　獨活　　　麯(炒各半錢/)漢防己(酒製/)防風(各三/分)
　右㕮咀作一服好酒三盞煎至一盞食前暖處温服
麻黄蒼术湯治寒濕所客身體沉重腰痛面色痿黄
　　麻黄　　　澤瀉　　　白茯苓　　炒麯
　　陳皮(各一錢/)蒼术(二錢/)　杏仁(十箇/)　桂枝
　　草豆蔻　　半夏　　　猪苓(各半錢/)黄茋(三分/)
　　甘草(炙二錢/)
　右㕮咀作一服水煎食前温服
　按此足太陽少隂藥也
　　治濕熱之劑
東垣獨活湯治因勞役濕熱自甚腰痛如折沉重如山
　　羌活　　　防風　　　獨活　　　桂
　　大黄(煨/)　　澤瀉(各三錢/)甘草(炙二錢/)當歸
　　連翹(各半兩/)防己　　　黄柏(各酒製/一兩)桃仁(三十/箇)
　右㕮咀毎半兩酒水各半盞煎空心熱服
　按此足太陽少隂表裏藥也
蒼术湯治濕熱腰腿疼痛
　　蒼术(三錢/)　柴胡(二錢/)　黄柏　　　防風(各一/錢)
　右作一服水煎空心温服
健步丸治下虚濕熱腰腿疼痛(方見痿門/)
　謹按腰痛亦有内因寒熱致者詳見婦人門師尼寡
　婦之治論中宜隨證為治故其例不復具也
　　攻下之劑
三因熟大黄湯治墜墮閃肭腰痛不能屈伸
　　大黄(炒/)　　生薑(各半兩/)
　右㕮咀水浸一宿五更去滓頓服之
　按此陽明例藥也
子和益腎散
　　甘遂
　右為末每三錢獖猪腰子細批開以鹽椒等物淹透
　爛切摻藥在内荷葉裹燒熟酒送嚼下
　按此足少隂例藥也
　　理氣之劑
局方小七香丸治鬱怒憂思或因閃挫攧撲一切氣滯腰
　痛
　　丁皮　　　香附　　　甘草(各一兩/二錢)蓬术
　　砂仁(各二錢/)甘松(八錢/)　益智仁(六錢/)
　右為末水浸蒸餅丸菉豆大每三二十丸米飲下
易簡枳殻湯治腰背氣動發痛
　　枳殻(五兩/)　甘草
　右為末葱白湯調下一二錢服訖即卧少時
　按已上並太隂例藥也
　　理血之劑
元戎加味四物湯治瘀血腰痛
　　本方加桃仁紅花
　按此厥隂例藥也
東垣地龍散治打撲傷損從高墜下惡血在太陽經中
　令人腰脊或脛腨臂痛股中痛不可忍鼻壅塞不通
　　中桂(四分/)　桃仁(六箇/)　羌活(二錢/)　獨活
　　黄柏(各一錢/)麻黄(半錢/)　當歸(一分/)　地龍(四分/)
　　甘草(一錢/)　蘇木(六分/)
　右㕮咀每五錢水煎服
　按此出太陽例藥也
　　通闗節之劑
濟生菴䕡九治墜墮閃肭血氣疑滯腰痛
　　菴䕡子(半兩/)沒藥　　　乳香(各二錢/半)補骨脂(炒/)
　　葳靈仙　　杜仲(炒/)　　桂　　　　當歸(各半/兩)
　右為末酒糊丸如桐子大每七十丸空心温酒鹽湯
　任下
東垣趂痛丸治打撲閃損腰痛不可忍
　　白萵苣子(炒/黄)白粟米(炒/)　乳香　　　沒藥(各一/錢)
　　烏梅(一箇/)
　右為末蒸餅為丸如彈子大每服一丸細嚼用温酒
　空心下
　按此出厥隂例藥也
　　補劑
局方青娥丸治腎虚腰痛或風寒乗之血氣相搏為痛
　　杜仲(薑炒一/斤)破故紙(炒八/兩)胡桃(二十箇/)
　右為末蒜四兩為膏和丸如梧子大毎三十丸空心
　温酒送下一法酒糊丸不用蒜
黄茋建中湯治男女諸虚不足身重短氣腰背強痛
　　方見補虚門
三因安腎丸治腎虚腰痛
　　破故紙(炒/)　胡蘆巴(炒/)　茴香(炒/)　　川楝子(炒/)
　　續斷(炒各三/兩)桃仁(炒/)　　杏仁(炒/)　　山藥
　　茯苓(各二兩/)
　右為末蜜丸梧子大每五十丸空心鹽湯下
百一選方補髓丹治老人虚弱腎傷腰痛不可屈伸
　　杜仲(炒/)　　破故紙(各十兩用芝蔴五兩同研以/芝蔴黒色無聲為度篩去芝)
　　(蔴不用/)　　鹿茸(一兩燎去毛酒浸炙/)沒藥(一兩/另研)
　右為末和勻用胡桃三十箇浸去皮杵為膏入麫少
　許煮糊丸如梧子大每百丸温酒鹽湯任下
摩腰膏治傷寒濕腰痛
　　附尖　　　烏頭尖　　南星(各二錢/半)砂薑(一錢/)
　　雄黄　　　樟腦　　　丁香(各一錢/半)麝香(五粒/)
　右末煉蜜為膏薑汁化如彈大放掌中火上烘熱摩
　之
　按此法是代灸之意灸者宜腎俞二宂腰俞一宂見
　資生經
　
　
　
　
　
　
　
　玉機微義卷三十一
欽定四庫全書
　玉機微義卷三十二　　明　徐用誠　原輯
　　　　　　　　　　　　　劉　純　續増
　腹痛門
　　内經敘腹痛所因
舉痛論云寒氣入經而稽遲泣而不行客於脉外則血
少客於脉中則氣不通故卒然而痛其痛或卒然而止
者或痛甚不可按或按之痛止或按之無益或喘動應
手者或脇肋與少腹相引而痛者或腹痛引隂股者或
卒然痛死不知人少間復生者或痛而嘔者或腹痛而
後泄者或痛而閉不通者各不同形
　按本論具已上病形異候皆寒氣所因甚詳宜玩本
　文唯痛而閉不通為熱氣留於小腸腸中痛癉熱焦
　渴則堅乾不得出為熱痛此述病機寒熱皆能為痛
　也蓋寒痛者多熱痛者少
　　脉法
脉經曰脉細小𦂳急病速進在中腹中刺痛　隂弦則
腹痛　弦急小腹痛　尺脉𦂳臍下痛　尺脉伏小腹痛
癥疝　尺脉實小腹痛當利之　心腹痛痛不得息脉
細小遲者生堅大疾者死　腹痛脉反浮大而長者死
傷寒論曰傷寒脉陽澁隂弦腹中急痛裏有虚寒
　　論傷寒腹痛
成無已云隂寒為邪者則腹滿而吐食不下自利益甚腹
自痛太隂證也發汗不解醫反下之因而腹滿時痛者
屬太陽也桂枝加芍藥湯主之大實痛者桂枝加大黄
湯主之
東垣曰腹中諸痛皆因勞役過甚飲食失節中氣不足
寒邪乗虚而入客之故卒然而作大痛經言得炅則止
炅者熱也以熱治寒治之正也然腹痛有部分臟位有
高下治之者宜分之
　按已上脉證言諸虚痛矣然邪傳入裏熱結下焦實
　滿血結硬痛皆實痛也脉經云腹滿按之不痛為虚痛
　者為實此述病機虚實之異又兼部分高下言也
　　論腹痛為隂毒所致
　　詳見寒門
　　論腹痛屬熱
原病式曰熱鬱于内而腹滿堅結痛者不可言為寒也
　按丹溪曰腹痛有積熱者或死血食積濕痰皆能作
　痛脉弦者食脉滑者痰清痰多作腹痛宜分治之
　詳已上蓋言寒熱之分故此論及已後病例皆不之
　及
　　論腹痛屬血
成無已曰邪氣聚於下焦則津液不得通血氣不得行
或溺或血畱滯於下是生脹滿而鞕痛也若從心下
至少腹皆鞕滿而痛者是邪實也須大䧟胷湯下之若
但少腹鞕滿而痛小便利者則是畜血之證小便不利
者則是溺澁之證
　　論腹痛為疝所致
　　見疝門
　　論腹痛為瀉痢
　　詳見滯下等門
　　論腹痛為積聚所致
　　見積聚門
　　論腹痛為腸癰所致
　　見瘡瘍門
　　論治腹痛大法
此事難知曰傷寒中脘痛太隂也理中建中黄茋湯之類
臍腹痛少隂也四逆真武附子湯之類少腹痛厥隂也
重則正陽囬陽丹之類輕則用當歸四逆湯太隂連少
隂痛甚者當變下利不止　雜證而痛四物苦楝湯酒
煮當歸丸之類夏月腹痛肌熱惡熱脉洪疾手太隂足
陽明主之黄芩芍藥湯秋腹痛肌寒惡寒脉沉疾足太
隂足少隂主之桂枝芍藥湯四時腹痛芍藥甘草湯主
之
　按此治法本傷寒與夫寒疝時行治例也然學者觀
　已上諸病機則脉治思過半矣
　腹痛治法
　　温散之劑
桂枝加芍藥湯治腹滿時痛脉弱
　按此太隂例藥也
理中丸治霍亂頭疼身寒腹痛
　　方並見寒門
小建中湯治傷寒陽脉濇隂脉弦腹中急痛者
　　方見補虚門
　按已上太陽例藥也
真武湯治腹痛下利四肢沉重
　　方見寒門
四逆湯治傷寒下利腹痛四肢逆冷
　　甘草(二錢/)　附子(數大片/)乾薑(三錢/)
　右㕮咀水煎服
霹靂散治腹痛脉欲絶
　　附子一枚炮取出用冷灰培之取半兩入真臘茶
　　　　一大錢同研細分二服每水煎臨熟入蜜半
　　　　匙候温冷服
桃花湯治腹痛下利膿血小便不利
　　赤石脂(一兩/)乾薑(一錢/)　粳米(一合/)
　右末水煎服
　按已上少隂例藥也
當歸四逆湯治傷寒小腹急痛
　　方見寒門
　按此厥隂例藥也
　　踈下之劑
仲景桂枝加大黄湯治腹滿時痛煩躁
　　桂枝　　　生薑(各三錢/)芍藥(六錢/)　大黄(一錢/)
　　甘草(二錢/)　大棗(二枚/)
　右㕮咀水煎
大陷胷湯治潮熱煩渴從心下至少腹硬滿而痛不可
　近
　　大黄(六錢/)　芒硝(一合/)　甘遂(一分/)
　右先煮大黄去滓内硝再煮後下甘遂末温服
　按已上太陽例藥也
大承氣湯治闗脉實腹滿大便秘按之痛或繞臍痛
　　大黄　　　厚朴　　　枳實　　　芒硝
　右㕮咀水煎
　按此陽明例藥也
　　和解之劑
黄連湯治胷中有熱胃中有邪氣腹中痛欲嘔吐者用
　此升降隂陽
　　黄連　　　甘草(炙/)　　乾薑　　　桂枝(各三/錢)
　　人參(二錢/)　半夏(半合/)
　右㕮咀水煎入大棗二枚
芍藥甘草湯
　　白芍藥　　甘草(炙/)
　右等分㕮咀水煎入生薑
　元戎云腹痛脉弦傷氣用本藥　脉洪傷金加黄芩
　脉緩傷水加桂枝　脉濇傷血加當歸　脉遲傷火
　加乾薑
　按已上並太陽例藥也
加減小柴胡湯治寒熱脉弦腹中痛
　　本方去黄芩加芍藥
四逆散治寒邪變熱傳裏小便不利腹中痛或泄利
　　甘草(炙/)　　枳實(炒/)　　柴胡　　　芍藥
　右等分每半兩水煎
黄芩芍藥湯治腹痛脉洪
　　黄芩　　　白芍　　　甘草
　右㕮咀水煎加生薑
　按已上並少陽例藥也
　　雜方
元戎四物苦楝湯治臍下虚冷腹痛
　　四物湯(四兩/)𤣥胡　　　苦楝(各一兩/炒)
　右㕮咀水煎服每服一兩
酒煮當歸丸治小腹下痛
　　當歸(一兩/)　茴香(半兩/)　附子　　　良薑(各七/錢)
　右四味酒煮乾再焙
　　炒黄鹽　　丁香(各半兩/)全蝎(二錢/)　柴胡(二錢/)
　　升麻　　　木香(各一錢/)苦楝(半錢/)　甘草(炙半/錢)
　　𤣥胡(四錢/)
　右酒煑糊丸梧子大每二三十丸空心白湯下
増損當歸丸治三隂受邪心腹㽲痛
　　四物湯(半兩/)防風　　　獨活　　　全蝎(各五/錢)
　　續㫁　　　茴香(各一兩/)苦楝　　　𤣥胡(各七/錢)
　　木香　　　丁香(各二錢/半)
　右末酒糊丸梧子大每四五十丸白湯下
苦楝丸治奔豚小腹痛
　　苦楝　　　茴香　　　附子
　右三味酒煮焙乾末之每兩入𤣥胡半兩全蝎炒丁香
　各十八箇為末酒糊丸桐子大每五十丸食前温酒
　下
熨法　　見寒門
廻陽丹治隂毒
　　牡蠣(燒/)　　不灰木(燒/)　良薑(炒/)　　川烏(炮/)
　　白芍(各一錢/)麝(少許/)
　右細末每用一錢男病用女唾津調塗外腎女病用
　男唾調塗乳上
　謹按已前諸方皆傷寒例法也餘屬血屬積聚屬疝
　等因作痛方例見各門兹不備錄
　
　
　
　玉機微義卷三十二
欽定四庫全書
　玉機微義卷三十三　　明　徐用誠　原輯
　　　　　　　　　　　　　劉　純　續増
　心痛門　(胃腕痛附/)
　　諸經敘心痛所因
内經曰五臟卒痛何氣使然曰寒氣客於背俞之脉則
血脉泣脉泣則血虚血虚則痛其俞注於心故相引而痛
按之則熱氣至則痛止矣重感於寒則痛久矣
鍼經曰足太隂之脉其支者復從胃别上鬲注心中是動
則病舌木強食則嘔胃脘痛腹脹善噎心下急痛　胃
病者腹䐜脹胃脘當心而痛上支兩脇鬲咽不通　厥
心痛者乃寒邪客於心包絡也　真心痛者寒邪傷其
君也手足青至節甚則旦發夕死夕發旦死
脉經曰愁憂思慮則傷心傷心則苦驚喜忘善怒心傷者
其人勞倦即頭面赤而下重心中痛徹背其脉弦此心
臟傷所致也　諸虫痛者如心腹痛懊憹發作腫聚往來
上下行痛有休作心腹中熱善渴涎出面色乍青乍白
乍赤嘔吐清水者蚘咬也以手緊按而堅持之無令得
移以針刺之久持之虫不動乃出針也
　　脉法
脉經曰脉隂弦為心痛　心脉微急為痛微大為心痺引背
　短而數心痛　濇則心痛　脉浮大弦長者死沉細者生
　　論心痛有熱厥寒厥不同
病機機要曰諸心痛者皆少隂厥隂氣上衝也有熱厥心痛
者身熱足寒痛甚則煩躁而吐額自汗出知為熱也其脉
浮大而洪當灸太谿及崑崙謂表裏俱瀉之是謂熱病汗
不出引熱下利表汗通身而出者愈也灸畢服金鈴子散
則愈痛止服枳术丸去其餘邪也有大實心中痛者因氣
而食卒然發痛大便或秘久而注悶心胸高起按之愈痛
不能飲食急以煮黄丸利之利後以藁本湯去其邪也有
寒厥心痛者手足逆而通身冷汗出便溺清利或大便利
而不渴氣微力弱急以术附湯温之寒厥暴痛非久病
也朝發暮死急當救之是知久病無寒暴病非熱也
　按此論寒厥熱厥與夫大實心痛及治法已詳然亦有病
　久氣血虚損及素作勞羸弱之人患心痛者皆虚痛也
　故錢氏曰心虚者炒鹽補之觀圖經衍義中具蠣治心
　痛則蠣粉與鹽實得之矣但世俗莫知其妙而先哲不
　言此例者欲人自求之爾
　　論心痛分三因
陳無擇云十二經絡外感六淫則其氣閉塞鬰于中焦氣與
邪爭發為疼痛足厥隂心痛兩脇急引小腹連隂股相引痛
手心主痛徹背心煩掌中熱咽乾目黄赤協滿足太隂心痛腹
脹滿濇濇然大便不利膈閉咽塞手太隂心痛短氣不足以
息季脇空痛遺失無度胸滿煩心足少隂心痛煩劇面黒心
懸若飢胸滿腰脊痛背輸諸經心痛心與背相引心痛徹背背
痛徹心諸腑心痛難以俯仰小腹上衝卒不知人嘔吐泄瀉此皆
諸經諸俞諸腑涉邪所致病屬外所因若五臟内動汩以七情
則其氣痞結聚于中脘氣與血搏發為疼痛肝心痛者色蒼蒼
如死狀終日不得安息真心痛者(云云見前/)脾心痛者如針
錐刺其心腹藴藴然氣滿肺心痛者若從心間起動作
痛益甚色不變腎心痛者與背相引善瘛如物從後觸
其心身傴僂胃心痛者腹脹滿不下食食則不消皆臟
氣不平喜怒憂鬱所致屬内因飲食勞逸觸忤非類使
臟氣不平痞膈于中食飲遁注變亂腸胃發為疼痛或
飲啖生冷果實中寒不能消散結而為積遇食還發名
積心痛及其臟寒生蚘致心痛者所謂九種心痛曰飲
飲曰食曰風曰冷曰熱曰悸曰虫曰疰曰去來痛者除
風熱冷屬外所因餘皆不内外更婦人惡血入心脾經發
作疼痛尤甚於諸痛更有卒中客忤鬼擊尸疰使人心
痛亦屬不内外因
　按此具三因病機甚詳但欠諸經病及九痛治例欲
　人自擴充爾然臟病連心心病連臟及胃脘病結胷之
　不同久新淫鬱之異隨其所甚者為療故宜其無所定
　之法也矧有七情九種之致者丹溪先生亦曰凡心膈
　之痛須分久新若明知身受寒氣口食寒物而病於初
　得之時當用温散或温利之藥若其病得之稍久則
　成鬱矣鬱則蒸熱熱乆必生火原病式中偹言之
　矣若欲行温利温散寧無助火添病耶由是古方中
　多以山梔為熱藥之鄉導則邪易伏病易退然向安
　之後若縱恣口味病必復作凡治此病必要先問平
　日起居何如假如心痛有因平日喜食熱物以致死
　血留於胃口作痛者用桃仁承氣湯下之若此等例
　皆前人所未舉也學者識之
　心痛治法
　　治寒之劑
金匱赤石脂丸治心痛徹背背痛徹心
　　烏頭(一分炮/)附子(半兩炮/)蜀椒　　　乾薑
　　赤石脂(各一/兩)
　右末密丸如梧子大食後湯下一丸日三服
九痛丸治九種心痛兼卒中惡腹脹痛
　　附子(三錢炮/)生狼牙(二錢/炙)巴豆(一錢去皮心熬研/如脂)
　　人參　　　乾薑　　　吳茱萸(各一錢/)
　右六味為末煉蜜丸梧子大酒下强者初服三丸
三因倉卒散治氣自腰腹間攻心攣急痛不可忍腹中
　冷白汗如洗手足冷
　　山梔(四十九箇連皮燒半過/)附子(一箇炮去皮臍/)
　右為末毎二錢酒一盞入鹽少許煎温服
元戎术附湯治寒厥暴痛脉微氣弱
　　甘草(炙一兩/)白术(四兩/)　附子(炮去皮臍切片一/兩半)
　右㕮咀每三錢入薑棗煎服
宣明神砂一粒丹治一切厥心痛
　　附子(炮/)　　鬱金　　　薑紅(各半兩/)
　右為末醋麫糊丸如酸棗大以朱砂為衣每服一丸
　男子酒下婦人醋湯下
　按已上出少隂例藥也
機要藁本湯治大實心痛大便已利宜此服之
　　藁本(半兩/)　蒼术(一兩/)
　右為粗末水煎服
　按此足太隂太陽藥也
東垣麻黄豆蔻丸治客寒犯心胃大痛不可忍
　　麻黄(不去節/一錢)草豆蔻(五錢/)益智仁(八分/)炒麯(二錢/)
　　升麻　　　半夏　　　麥蘖　　　砂仁
　　黄茋　　　白术　　　陳皮　　　柴胡
　　炙甘草　　吳茱茰　　當歸身(各半/錢)木香
　　青皮　　　厚朴　　　畢澄茄(各四/分)蘇木(三分/)
　　紅花(二分/)
　右為末湯浸蒸餅為丸如桐子大毎三十丸温水下或細嚼
　按此出太陽例又氣血之劑也
　　治熱之劑
大陷胸湯治熱結胸中脉沉而緊心下痛按之石硬
　　大黄(六錢/)　芒硝(半合/)　甘遂(一分/)
　右先煮大黄後下硝遂末取温服
　按此陽明例藥也
機要金鈴子散治熱厥心痛或發或止久不愈者
　　金鈴子　　𤣥胡(各一兩/)
　右為末毎服二三錢酒調下温湯亦得
瑞竹堂方應痛丸治心氣痛不可忍者
　　好茶末(四兩/)揀乳香(二兩/)
　右為末用臘月兎血和丸如雞頭大每服一丸温醋湯下
　按此二方少隂經藥也
　　調血之劑
元戎四神湯治婦人血虚心腹㽲痛
　　本方減地黄加乾薑
濟生愈痛散治急心痛胃脘痛
　　五靈脂　　𤣥胡索(炒/)　莪术　　良薑
　　當歸
　右等分為末每一錢熱醋湯調下不拘時候服
錢觀文方治心脾疼
　　當歸(八兩/)　白术(一分/)
　右為末沸湯㸃服一二錢
丹溪方治死血胃脘痛者
　　𤣥胡(一兩半/)桂　　　　滑石　　　紅花
　　紅麯(各半兩/)桃仁(三十箇/)
　右為末湯浸蒸餅丸
　按已上並厥隂例藥也治血虚血實例各不同宜選用
　　理氣之劑
局方蘇合香丸治疰忤鬼氣卒心痛
　　方見氣門
　按此厥隂例藥也然世俗多用蟠䓤散
　　方見疝門宜較輕重選使
元戎立應散治心腹急痛
　　香附子(炒/)　良薑(等分/)
　右細末毎二錢湯㸃服
濟生加味七氣湯治七氣為病及外感風寒為心痛
　　半夏(五兩/)　桂　　　　𤣥胡(炒各一/兩)人參
　　甘草(各半兩/)乳香(三錢/)
　右㕮咀每四錢入薑煎
　按已上太隂例藥也
　　理氣調血之劑
楊氏方郤痛散治心氣冷痛不可忍
　　五靈脂　　蒲黄(炒一兩/半)當歸　　　桂
　　石菖蒲　　木香　　　胡椒(各一兩/)川烏(炮七/錢半)
　右㕮咀每四錢入鹽醋少許煎
　按此出厥隂例藥也
百一選方手拈散治心脾疼
　　草果　　　𤣥胡　　　五靈脂　　沒藥
　右等分每三錢温酒調下
宣明沒藥散治一切心肚疼痛不可忍者
　　沒藥　　　乳香(各三錢/)穿山甲(炙五/錢)木鱉子(四/錢)
　右為末毎半錢至一錢酒大半盞同煎温服
　　消導之劑
元戎厚朴丸治大實心痛
　　方見積聚門
百一選方薑橘丸治中酒惡心心脾痛嘔逆
　　生薑(一斤青鹽一兩淹一宿/)青皮　　砂仁
　　木香(各三分/)莪术(一兩/)　　甘草(炙/)　陳皮(一兩/半)
　右末煉蜜丸杵千下丸如櫻桃大每丸鹽湯下
易簡感應丸治酒積食積痰積為患心腹㽲痛
　　丁香　　　木香　　　豆蔻　　　乾薑
　　巴豆　　　杏仁　　　百草霜
　右用見成丸子半兩入巴豆十個去殻研成膏用烏
　梅三箇蒸過去肉三件一處研令極匀丸如菉豆大
　每三五丸温水下
丹溪方治痰飲積胃脘痛
　　螺螄殻(墻上年久者燒/)　滑石(炒/)　　蒼术
　　山梔　　　香附　　　南星(各一兩/)枳殻
　　青皮　　　木香　　　半夏　　　砂仁(各半/兩)
　右為末生薑汁浸蒸餅丸如菉豆大每三四十丸薑
　湯下春加川芎夏加黄連秋加芍藥冬加吳茱茰半兩
　按已上出太隂例藥也
　　治虫之劑
三因集效丸治臟腑虚弱或多食甘肥致蚘動作心腹
　絞痛
　　木香　　　鶴虱(炒/)　　檳榔　　　訶子(煨去/核)
　　蕪荑(炒/)　　附子(炮/)　　乾薑(炒各七/錢半)大黄(一兩/半炒)
　右為末密丸如梧子大每三十丸食前橘皮湯下婦
　人醋湯下
　按此陽明例藥也姑錄此以備其例
　　雜方
衍義方銅青一味淡醋湯調些小服之
集錄方荔枝核一味燒存性為末用醋湯調下一錢
失笑散治心腹痛百藥不效
　　五靈脂　　蒲黄(等分/)
　右為末先以釅醋調二錢熬成膏入水一盞食前温
　服
　
　
　
　
　
　
　
　
　
　
　
　
　玉機微義卷三十三
欽定四庫全書
　玉機微義卷三十四　　明　徐用誠　原輯
　　　　　　　　　　　　　劉　純　續増
　頭痛門
　　論厥頭痛真頭痛
靈樞云厥頭痛取足六經手少隂真頭痛頭痛其腦盡
痛手足寒至節死不治(詳見厥病篇/)
難經云手三陽之脉受風寒伏留而不去則名厥頭痛入
連在腦者名真頭痛
　按靈樞有厥頭痛之名而不指何邪為病至難經始
　言風寒伏留不去而三因嚴氏論云氣血俱虚風寒
　暑濕之氣所侵傳於陽經伏留不去名曰厥頭痛蓋
　厥者逆也逆壅而衝於頭也痛引腦巔䧟至泥丸宫
　者名真頭痛非藥之能愈夕發旦死旦發夕死則根
　氣先絶也斯言得之矣
　　頭痛脉法
内經云寸口脉中短者曰頭痛
脉經云陽弦則頭痛又云寸口脉浮中風發熱頭痛
脉緊頭痛是傷寒脉𦂳上寸口者風頭痛
脉訣云頭痛短澁應須死浮滑風痰皆易除
　　傷寒頭痛
活人書云頭痛者陽證也太陽證頭痛發熱惡寒無汗
麻黄湯有汗桂枝湯若已發汗未發汗頭痛如破者連
鬚䓤白湯不止者葛根䓤白湯陽明證頭痛不惡寒反
惡熱胃實也調胃承氣湯少陽頭痛小柴胡湯太隂少
隂並無頭痛之證仲景只有厥隂一證吳茱茰湯
　按傷寒以足三陽經上行至頭并厥隂與督脉㑹于
　巔故止言四經頭痛若雜病所感者諸經皆能頭痛
　也活人用䓤白湯以通上下之陽氣也
　　諸經内外頭痛用藥法
太陽頭痛惡風寒川芎　少陽頭痛往來寒熱脉弦柴
胡　陽明頭痛自汗發熱惡熱白芷　太隂頭痛體重
痰實腹痛半夏　少隂頭痛三隂三陽經不流行而足
寒逆為寒厥頭痛細辛　厥隂頭痛項痛脉微浮緩欲
入太陽其疾痊然亦當用川芎(寳鑑作藁本一作吳茱/)
(茰/)氣虚頭痛黄茋　血虚頭痛當歸(寳鑑作川芎下同/)
諸氣血俱虚頭痛黄茋當歸　傷寒太陽頭痛麻黄湯
桂枝湯　陽明頭痛白虎湯　少陽頭痛柴胡湯　太
隂頭痛脉浮桂枝湯脉沉理中湯　少隂頭痛脉沉微
熱麻黄附子細辛湯　厥隂頭痛外傷本經桂枝麻黄
各半湯　嘔而微吐水吳茱茰湯
　按此與後論重出者衆然中間藥味畧有不同故兩
　存之
　　東垣頭痛論
金匱真言論云東風生於春病在肝俞在頭項故春氣
者病在頭又諸陽㑹於頭面如足太陽之脉病衝頭痛
足少陽之脉病頭角頷痛夫風從上受之風寒傷上邪
從外入客於經絡令人振寒頭痛身重惡寒治在風池
風府調其隂陽不足則補有餘則瀉汗之則愈此傷寒
頭痛也頭痛耳鳴九竅不利者腸胃之所生乃氣虚頭
痛也心煩頭痛者病在膈中過在手巨陽少隂乃濕熱
頭痛也如氣上不下頭痛巔疾者下虚上實也過在足
少隂巨陽甚則入腎寒濕頭痛也如頭半寒痛者先取
手少陽陽明後取足少陽陽明此偏頭痛也有真頭痛
甚則腦盡痛手足寒至節者死不治有厥逆頭痛者所
犯大寒内至骨髓髓者以腦為主腦逆故令頭痛齒亦
痛凡頭痛者木也風則温也治以辛涼秋尅春之意
故頭痛皆以風藥治之者總其大體而言之高巔之上
惟風可到故味之薄者隂中之陽乃自地升天者也然
有三隂三陽之異故太陽頭痛脉浮緊惡風寒川芎羌
活獨活麻黄之類為主少陽經頭痛脉弦細往來寒熱
柴胡為主陽明頭痛身熱目疼鼻乾惡寒發熱惡熱其
脉浮緩而長升麻湯或石膏白芷為主太隂頭痛必有
痰體重或腹痛為痰癖其脉沉緩蒼术半夏南星為主
少隂經頭痛三隂三陽經不流行而足寒氣逆為寒厥
其脉沉細麻黄附子細辛湯為主厥隂頭痛項痛或痰
吐涎沫厥冷其脉浮緩吳茱茰湯主之諸血虚頭痛當
歸川芎為主諸氣虚頭痛人參黄芪為主為主者主治
也兼見何證以佐使藥治之此立方之大法也氣血俱
虚頭痛者於調中益氣湯中少加川芎蔓荆子細辛其
效如神半夏白术天麻湯治痰厥頭痛藥也青空膏乃
風濕熱頭痛藥也羗活附子湯厥逆頭痛藥也如濕氣
在頭者以苦吐之不可執方而治
　按此論頭痛至為詳悉首言傷寒内傷頭痛歴引内
　經以明濕熱寒濕偏頭痛真頭痛厥逆頭痛等證細
　分六經用藥之法後世無以加矣
　　論三陽受病頭痛
子和云頭痛不止乃三陽受病也三陽分部分頭與項
痛者足太陽經也攅竹痛俗呼為眉虎骨痛者是也額
角上痛俗呼為偏頭痛者足少陽經也如痛久不已則
令人喪目以三陽受病皆胸膈有宿疾之致然也先以
茶調散吐之吐訖可服川芎薄荷辛涼清上之藥叔和
云寸脉急而頭痛是也
　按此云頭痛乃三陽受病皆胸膈有痰之致乃指病
　之壅鬱於上而言也内經云春氣者病在頭蓋天氣
　在上知病氣亦升於上也吐之所以宣達在上之邪
　仲景云大法春宜吐是也此亦治頭痛之一法但不
　可專執於此
　　論頭痛屬火熱之病
子和云丹陽僧病頭熱痛不散見明以布圜其巔上置
冰於其中日易數次戴人曰此三陽畜熱故也乃置炭
火於煖室中出汗涌吐三法併行七日而愈
一婦人偏頭痛五七年大便結燥兩目赤腫眩運世之
頭風藥無不服其頭上針艾數千百矣一日戴人診其
脉急數而有力風熱之甚也此頭角痛是三焦相火之
經乃陽明燥金勝也燥金勝乗肝則肝氣鬱肝氣鬱則
氣血壅氣血壅則上下不通故燥結於裏尋至失明治
以大承氣湯令河水煎二兩加芒硝一兩煎成頓令分
二五服下泄如湯二十餘行次服七宣丸神功丸以潤之
菠稜葵菜猪羊血以滑之三劑之外目豁首輕燥澤結
釋而愈
　按此所治之疾既已多年不解豈非風濕熱三氣鬱
　滯膠固而然哉故其所施之法雖峻而於中病之情
　則得也又論頭風之甚者久則目昏偏頭風者少陽
　相火也久則目束小大便秘澁皆宜出血而大下之
　出血之義是即開鬱解表也
　謹按頭痛之證其原甚多東垣之論可謂詳矣然自
　外而致者有風寒暑濕之異若仲景之傷寒東垣分
　六經之類皆是也自内而致者有氣血痰飲五臟氣
　鬱之異東垣論氣虚血虚痰厥頭痛之類皆是也大
　抵四淫皆外邪隨其風寒濕熱多少而治於外也氣
　血痰飲五臟之證皆内邪亦宜隨其血氣痰飲七情
　内火分虚實寒熱而調其内以治於外也然氣血虚
　而用補宜東垣之論若三因等方用附子以治氣虚
　此則從陽虚立意非人身平和之血氣也若夫久年
　偏正頭風者多因内挾痰涎風火鬱遏經絡氣血壅
　滯之證然亦有血虚者須宜分别以治之
　頭痛治法
　　治風之劑
局方川芎茶調散治頭風上攻偏正頭痛
　　方見傷風門
秘藏徹清膏
　　川芎　　　薄荷葉(各三/分)藁本(一錢/)　甘草(生半/錢)
　　炙甘草(半錢/)蔓荆子　　細辛(各一分/)
　右為末每二錢茶清下食後服
　按此手足少陽厥隂太陽少隂經藥也
元戎治三陽頭痛
　　羌活　　　防風　　　荆芥　　升麻
　　葛根　　　白芷　　　石膏　　　柴胡
　　川芎　　　芍藥　　　細辛　　　䓤白(連鬚/)
　若隂證頭痛只用温中藥足矣如理中薑附軰此則専
　治三陽頭痛也
　　治風寒之劑
仲景麻黄湯治太陽傷寒頭痛無汗
桂枝湯治太陽傷風頭痛有汗
　　二方並見傷寒門
局方如聖餅子治風寒伏留陽經氣厥痰飲頭痛
　　防風　　　天麻(各半兩/)南星　　　乾薑
　　川芎　　　甘草(炙各一/兩)半夏(半兩/)　川烏(去皮/一兩)
　右細末蒸餅糊丸捻作餅子每五餅同荆芥穗細嚼茶
　清下
　按此足三陽經藥也
秘藏羌活附子湯治冬月大寒犯腦令人腦痛齒亦痛
　名曰腦風
　　麻黄(不去節/)黒附子　　防風　　　白芷
　　白殭蠶　　黄栢(各二分/)羌活　　　蒼术(各半/錢)
　　升麻(二分/)　黄芪(一分/)　甘草(二分/)　佛耳草(三/分)
　　(無寒嗽去之/)
　右㕮咀水煎服
　按此手足太陽陽明太隂經藥也
寳鑑川芎神功散治風熱上攻偏正頭痛
　　川芎　　　川烏　　　白芷　　　南星
　　麻黄(各半兩/)甘草(一分/)
　右為末每服三錢薑水煎服
　按此手足少陽厥隂手陽明太隂經藥也
三因芎辛湯治傷風寒生冷及氣虚痰厥頭疼如破兼眩
　暈嘔吐
　　附子(去皮臍/生用)烏頭(生/)　　　天南星　　乾薑
　　甘草(炙/)　　川芎　　　　細辛(各等分/)
　右剉散每四錢薑五片茶芽少許煎服
　按此足少陽經藥也
嚴氏小芎辛湯治風寒在腦或感邪濕頭重頭疼眩暈嘔吐
　　川芎(一兩/)　細辛　　　白术　　甘草(炙各半/錢)
　右㕮咀每四錢生薑五片茶牙少許煎服
局方加减三五七散治風寒入腦陽虚頭痛
　　山茱茰(去核/三斤)細辛(一斤半/)乾薑(炮三斤/)防風(四斤/)
　　附子(三十五隻炮去皮臍/)茯苓(去皮三斤/)
　右為末每二錢温酒調下
　按已上二方亦足少隂經藥也
　　治風熱之劑
秘藏青空膏治偏頭疼年深不愈者及療風濕熱頭痛
　上壅損目
　　羌活　　　　防風(各一兩/)柴胡(七錢/)　　川芎(五錢/)
　　甘草(炙一兩/半)　黄連(炒一兩/)細挺子黄芩(三兩一半酒/洗一半炒)
　右為末每服二錢匕熱茶調如膏抄在口内少用白湯
　送下如苦頭痛加細辛二分如太隂脉緩有痰減去羌
　活防風川芎甘草加半夏(一兩半/)如偏頭痛服之不
　愈減羌活防風川芎一半加柴胡一倍如陽明頭痛
　只與白虎湯中加白芷
　按此足三陽經藥也
川芎散治頭目不清利
　　川芎(三分/)　羌活　　　防風　　　藁本
　　升麻　　　甘草(各一錢/)柴胡(七分/)　黄芩(炒四/錢半)
　　黄連(四錢半/酒洗)生地黄(一錢/)
　右為末每服一二錢茶清調下
　按此亦三陽經藥也
細辛散治偏正頭疼
　　細辛(二分/)　川芎(七分/)　柴胡(二錢/)　黄芩(二錢/一半)
　　(酒洗一半炒/)瓦粉(二錢/)　炙甘草(一錢/半)黄連(七分/)
　　芍藥(半錢/)
　右㕮咀每服三錢煎服
　按此少陽少隂太隂經藥也
寳鑑石膏散治頭疼
　　川芎　　　石膏　　白芷(等分/)
　右為末每服四錢熱茶清調下
　按此陽明少陽經藥也已上東垣治風熱頭痛諸方
　多不同者以其有臟腑經絡之異也今不詳載其方
　然有用羗活防風川芎柴胡升麻藁本細辛之異者
　行各經也有用黄芩黄連黄柏知母石膏生地黄之
　異者分各臟瀉火也用澤瀉茯苓者導濕也又使邪
　氣自天而降也用黄茋者補氣行氣也各隨病而増
　損之意不可拘執也
　　治濕之劑
三因芎术湯治濕著頭重眩暈痛極
　　川芎　　　白术　　　附子(生去皮尖各半兩/)
　　桂心　　　甘草(各一分/)
　右㕮咀每服四錢薑七片棗一枚同煎食前服
　按此足少隂經藥也治寒濕之藥有熱者不治
　　痰厥頭痛之劑
秘藏半夏白术天麻湯治素有脾胃之證時顯煩燥大
　便不利又出入為寒氣所鬱悶亂大作火鬱不伸故
　也醫疑有熱服踈風丸下之元證不減復添嘔逆食
　不能停痰唾稠粘湧出不止眼澁頭旋惡心煩悶氣
　短促上喘無氣力目不敢開如在風雲中頭苦痛如
　裂身重如山四肢厥冷是胃氣已損復下兩次重虚
　脾胃病名曰痰厥頭痛
　　半夏(一錢半/)　白术　　　炒麯(各一錢/)天麻
　　黄茋　　　　人參　　　蒼术　　　陳皮
　　澤瀉　　　　茯苓(各半錢/)大麥麫(一錢/半)乾薑(三/分)
　　黄柏(二分/)
　此頭痛苦甚為足太隂痰厥頭痛非半夏不能療目
　黒頭旋風虚内作非天麻不能除(詳見試效方/)
家珎水煑金花丸治頭痛毎發時兩頰青黄眩暈目不
　欲開懶欲言語身重兀兀欲吐數日方過此厥隂太
　隂合而為病名曰風痰服此藥更灸俠谿二穴不旬
　日愈
　　局方玉壺丸加雄黄白术以治風濕
　按此出太隂嘔噦例治風痰之藥也
嚴氏三生丸治痰厥頭痛
　　半夏　　　白附子　　南星(各一分/)
　右為細末生薑自然汁浸蒸餅為丸菉豆大每服四
　十丸食後薑湯下
　按此藥出厥隂南星半夏例亦治風痰之藥也
寳鑑茯苓半夏湯治風熱痰逆嘔吐頭痛
　　大半夏(三枚/)赤茯苓(一分/)黄芩　　　甘草
　　陳皮(各二分/)
　右剉薑三片煎
　按此手足太隂經藥治痰挾熱之藥也其治痰挾寒
　之藥與治風寒之劑相類者采之
　　補氣之劑
寳鑑順氣和中湯治年高氣弱清氣不能上升頭面昏
　悶本無表邪因發汗數次清陽之氣愈虚故苦頭痛
　惡風不喜飲食氣短脉弱弦細而微宜升陽氣
　　黄茋(一錢半/)人參(一錢/)　白术　　　陳皮
　　當歸　　　白芍(五分/)　甘草(七分/)　升麻
　　柴胡(各三分/)川芎　　　細辛　　　蔓荆子(各/二)
　　(分/)
　右剉作一服水煎食後服
　按此即補中益氣湯加減法也内傷頭痛本方加蔓
　荆子三分痛甚加川芎二分項痛腦痛加藁本二分
　若苦頭痛者加細辛二分諸頭痛併用此四味足矣
　若頭上有熱則此不能治當以清空之劑
　　補血之劑
機要四物湯治頭疼
　　四物湯中倍加川芎
元戎古方治頭痛欲裂
　　當歸(二兩酒一升煮取六合/)
　按此二方並出厥隂例藥也
　　搐藥
本事方治八般頭風
　　草烏尖　　細辛(等分/)
　　黄丹(少許/)為末搐入鼻中立効
秘方治頭痛不可忍
　　𤣥胡(七枚/)　猪牙皂角(肥實者二箇/)　青黛(二錢/)
　右為末水丸成小餅子如杏仁大用時令病者仰卧
　以水化開用竹管送入男左女右鼻中覺藥至喉少
　酸令病者坐却令咬定銅錢一箇於當門齒當見涎
　出成盆即愈
三因搐鼻藥
　　蓽撥　　良薑(各一分/)白芷(一錢/)　細辛(半錢/)
　右為末每服一小字先含水一口分搐鼻内吐水即
　止
秘藏搐鼻鬱金散治風熱頭痛
　　石膏　　　芒硝　　　白芷(各二錢/)鬱金(一錢/)
　　薄荷(三分/)
　右為末極細口含水鼻内搐之
　按此陽明經藥也
太陽經嚏藥
　　防風(二分/)　羌活(二分/)　紅豆(二箇/)
　右為末鼻内搐之
元戎搐藥𤓰蒂散治偏頭痛久不愈服藥及針灸不效
　者以其濕氣在頭也
　　𤓰蒂一味為末少許吹鼻中清水徐徐出一晝夜
　　濕盡病止為度
　按此已上搐藥元戎云亦吐之義也經云濕氣在上
　以苦吐之故邪在胸中服之邪在頭目搐之皆吐之
　屬也張子和㸃目出淚搐鼻流涕口含漉涎皆以同
　乎吐也
　　貼藥
前本事方或三因藥為末和䓤白搗泥為膏貼兩額
　上
　　雜方
嚴氏䓤附丸治元氣虚壅上攻頭痛
　　附子(一隻炮去皮臍/)
　右為末䓤涎為丸桐子大空心茶清下
玉真丸治腎厥頭痛不可忍其脉舉之則弦按之則堅
　　生硫黄(二兩/另研)石膏(硬者/)　半夏(湯洗十/次)硝石(另研/各一)
　　(兩/)
　右為末研匀用生薑自然汁煑糊為丸桐子大每服
　四十丸食前米飲下
　按頭痛古人多從風而議治故其藥雖有辛平辛涼
　辛温辛熱之殊大抵皆於解散之中分所挾之寒熱
　耳至於傷寒頭痛仲景論中亦詳兹不詳載但内因
　痰厥氣虚血虚頭痛之類東垣雖有論有方學者亦
　宜隨病審機而用藥亦難拘於所錄之方以盡其變
　也又嚴氏治氣虚頭痛用附子治腎厥頭痛用硫黄
　等藥本出三因之論其義皆未切當今姑存之以備
　其説耳
　
　
　
　
　
　
　
　
　
　
　
　玉機微義卷三十四
欽定四庫全書
　玉機微義卷三十五　　明　徐用誠　原輯
　　　　　　　　　　　　　劉　純　續増
　頭眩門
　　論頭眩屬肝虚
内經云徇蒙招尤目瞑耳聾下實上虚過在足少陽厥
隂甚則入肝
　按許學士云上虚者肝虛也攻肝虚則頭暈徇䝉者
　如以物䝉其首招揺不定目眩耳聾皆暈之狀也故
　肝厥頭暈治宜鈎藤散(方見後/)
　　論眩暈屬肝木風火之證
原病式曰諸風掉眩皆屬肝木風主動故也所謂風氣
甚而頭目眩暈者由風木旺必是金衰不能制木而木
復生火風皆屬陽陽主乎動兩動相搏則為之旋轉故
火本動也熖得風則自然旋轉也
　　論傷寒頭眩屬虚
成無已云傷寒頭眩責其虚也起則頭眩與眩冒者皆
發汗吐下後所致是知陽虚也故針經曰上虚則眩然
風家亦多有眩者風主動故爾
　　論眩暈分内外所因等證
嚴用和云眩暈之證經雖云皆屬於肝風上攻所致然
體虚之人外感六淫内傷七情皆能眩暈當以脉證别
之風則脉浮有汗項強不仁寒則脉𦂳無汗筋攣掣痛
暑則脉虚煩悶濕則脉細沉重吐逆及其七情所感遂使
臟氣不平鬱而生涎結而為飲隨氣上逆令人眩暈眉
稜骨痛眼不可開寸脉多沉此為異耳若疲勞過度下
虚上實金瘡吐衂便利及婦人崩傷産後去血過多皆
令人眩暈當隨其所因而治之
　按此所分四氣痰飲亡血等證可謂親切但其所集
　之方則欠發明學者當自求之
　　論頭風眩暈有飲宜吐
子和云大風頭風眩暈手足麻痺胃脘發痛皆風寒濕
三氣雜至合而為痺也在上謂之停飲可用獨聖散吐
之吐訖後服清上辛涼之藥
　按此法施於胸膈痰涎閉塞多年眩暈不已血氣充
　實之人其效甚㨗
　謹按眩暈一證人皆稱為上盛下虛所致而不明言
　其所以然之故蓋所謂虚者血與氣也所謂實者痰
　涎風火也原病之由有氣虚者乃清氣不能上升或
　汗多亡陽而致當升陽補氣有血虚者乃因亡血過
　多陽無所附而然當益隂補血此皆不足之證也有
　因痰涎鬱遏者宜開痰導鬱重則吐下有因風火所
　動者宜清上降火若因外感而得者嚴氏雖分四氣
　之異皆當散邪為主此皆有餘之證也世有所謂氣
　不歸元而用丹藥鎮墜沉香降氣之法蓋香竄散氣
　丹藥助火其不歸之氣豈能因此而復耶内經所謂
　治病必求其本氣之不歸求其本而用藥則善矣
　頭眩治法
　　治風之劑
本事川芎散治風眩頭暈
　　山茱茰(一兩/)山藥　　　甘菊花　　人參
　　茯神　　　小川芎(各半/兩)
　右為末毎服二錢酒調下
　按此名治風眩而用藥帶補肝之意若因風而頭眩
　者分其所挾寒熱而用辛温辛凉之劑可也若因肝
　虚而病者此藥雖近理亦難執此而用
　　治風寒之劑
嚴氏三五七散治陽虚風寒入腦頭痛目眩耳鳴
　　天雄(炮去皮/)細辛(各三兩/)山茱茰　　乾薑(炮各/五兩)
　　防風　　　山藥(炒各七/兩)
　右為末毎服二錢温酒調下
　按此治上焦陽虚發散風寒之藥也若果有風寒所
　傷而頭眩者但用辛温辛熱之劑解散可也何必拘
　此
　　治濕之劑
嚴氏芎术湯治冒雨中濕眩暈嘔逆頭重不食
　　川芎　　　半夏　　　白术(各一兩/)甘草(炙半/兩)
　右㕮咀每服四錢薑七片煎
　按此和中散濕之藥也亦可治痰
　　治濕之劑
子和芎黄湯治頭目眩暈
　　大黄　　　荆芥　　　川芎　　　防風(各等/分)
　右為粗末大作劑料水煎去滓服以利為度
　按此瀉上焦風熱之藥也若果有風熱頭眩如防風
　通聖之類皆可選揀而用
　　治痰之劑
嚴氏玉液湯治七情感動氣鬱生涎隨氣上逆頭目眩
　暈心嘈忪悸眉稜骨痛
　　大半夏(湯洗七次/)
　右每服四錢水煎生薑十片煎入沉香水一呷温服
　風痰眩暈者宜青州白丸子選用
直指二陳湯治因氣鬱痰眩暈
　　二陳加乾生薑煎服
　按此二方去痰和中之平劑足太隂陽明經藥也若
　痰氣甚者如吐下之法皆可施自宜隨證而用
　去痰和中瑞竹堂化痰丸亦妙(方見欬門/)
　　治血虚頭眩之劑
嚴氏芎藭湯治一切失血過多眩暈不甦
　　芎藭　　　當歸(酒浸各/等分)
　右㕮咀每服四錢水煎服
良方治風六合湯治風虚眩暈
　　四物湯加秦艽羌活(詳見中風門/)
　按已上二方皆補血和血之藥並出厥隂例然芎歸
　補血之陽而四物則隂陽俱補秦芁羌活可為佐使
　不宜等分而用
　　治氣虚頭眩之劑
直指香橘飲治氣虚眩暈
　　木香　　　白术　　　半夏麯　　橘皮
　　白茯苓　　砂仁(各半兩/)甘草(炙/)　　丁香(各一/分)
　右剉每服三錢薑五片煎吞蘇合香丸本方加芎歸
　各三分官桂半兩治血虚眩暈
　按直指方云淫慾過度腎家不能納氣歸元使諸氣
　逆奔而上此眩暈出於氣虚也吐衂崩漏肝家不能
　收攝榮氣使諸血失道妄行此眩暈生於血虚也夫
　既曰腎家不能納氣使氣奔上而用此香散辛熱之
　藥此藥果能降氣乎又曰氣虚此藥果能補氣乎又
　曰血虚加芎歸官桂夫血虚用芎歸則可矣所加官
　桂與丁香木香等藥縱使血有虚寒亦難例用若血
　虚有熱者其害将何如哉孟子所謂盡信書則不如
　無書者正此類也
　　治下虚頭眩之劑
局方黒錫丹治隂陽不升降上盛下虚頭目眩暈
養正丹治虚風頭旋吐涎不已此藥升降隂陽
　　二方並見局方以乳香泡湯送下
順氣散治體虚痰盛氣不順頭目眩暈
　　南星(一兩炮/)川烏　　　附子(各半兩/)木香(二錢/半)
　右每服三錢薑十片煎
嚴氏沉香磁石丸治上盛下虚頭目眩暈耳鳴耳聾
　　沉香(半兩另/研)磁石(火煆醋淬/七次研)胡蘆巴(炒/)　川巴㦸(去/心)
　　陽起石(煅/)　附子(炮/)　　椒紅(炒/)　　山茱茰肉
　　山藥(炒各一/兩)青鹽(另研/)　甘菊花　　蔓荆子(各半/兩)
　右為細末酒煮米糊丸梧子大每七十丸空心鹽湯
　下
　按已上諸方皆是温熱金石鎮墜之藥雖能補下焦
　之陽虚然金石體質雖重必候火煆而成佐以燥熱
　之藥多致飛越之亢况眩暈多有屬風屬火之證用
　者宜致思焉
　　雜方
本事鈎藤散治肝厥頭暈清頭目
　　鈎藤　　　陳皮　　半夏　　　麥門冬
　　茯苓　　　茯神　　人參　　　甘菊花
　　防風(各半兩/)甘草(一分/)　石膏(一兩/)
　右㕮咀每四錢薑七片煎
　按前許學士所論近是則此方用藥其義未詳
　謹按頭暈諸方用藥俱未切當直指香橘飲之説尤
　為背理大抵外邪之感理宜解表但隨其風寒暑濕
　以治痰涎内蓄者必當清痰為先氣虚者宜補氣如
　東垣之法血虚者宜補血如四物増損之類若腎虚
　而氣不降者又當益隂而補腎若専執前藥豈能中
　其肯綮耶
　
　
　
　玉機微義卷三十五
欽定四庫全書
　玉機微義卷三十六　　明　徐用誠　原輯
　　　　　　　　　　　　　劉　純　續増
　欬逆門
　　叙欬逆為病
内經云歲金太過欬逆金鬱之發欬逆少隂二氣欬逆
　按内經所言欬逆者止此他書惟傷寒論欬逆脉散
　者死又金匱治欬逆上氣諸方而已似皆指肺金及
　火為病也活人書謂欬逆證為極惡仲景所不載孫真
　人云徧尋方論無此名遂斷欬逆為噦證而靈樞云噦
　者糓入於胃胃氣上注於肺故寒氣與新糓氣俱入於胃
　新故相亂真邪相攻氣并相逆復出於胃故為噦注云
　噦氣仵也仵偶敵也保命集又以欬逆為噫噫氣者胸
　中氣不交也少隂經至胸中交於厥隂水火相傳而有
　聲靈樞云噫者寒氣客於胃厥逆從下上復出於胃故
　為噫注云噫象火烟隨焰出心不受邪故噫出之愚謂二説
　各有其義未知是否而難知力辨朱氏之非其論見後
　　論傷寒欬逆有寒有熱
活人書云欬逆者仲景所謂噦是也胃寒所生傷寒本
虚攻其熱必噦又云傷寒大吐下之極虚後極汗出者
因得噦所以然者胃中寒冷故也橘皮亁薑湯羌活附
子散半夏生薑湯退隂散主之不差者灸乳下必愈然
亦有陽證者欬逆者有潮熱時時噦小柴胡湯橘皮竹
茹湯又云傷寒噦而腹滿視其前後何部不利利之愈
　按活人書以欬逆為噦故今從而以仲景言噦者入於
　欬逆之門縱使仲景言噦非此證而活人論證用藥則
　是欬逆而非嘔噦大抵欬逆者多由汗下之後胃虚而
　作活人以虚作寒治故用諸温熱之藥然亦有虚而有
　熱者有實而有熱者所引橘皮竹茹湯未能詳盡也
　　欬逆分隂陽證
畧例云陽證欬逆者胃熱失下也隂消将盡陽逆上行使隂
不内也為之惡候或兼以舌攣語言不正而反昏胃與咽痛
者少隂也速下之宜大承氣湯若陽極脉微将盡者不宜
下宜瀉心湯養隂退陽而已涼膈芒硝清肺亦可隂證者
内已伏隂隂氣太甚腎水擅權肝氣不生胃火已病丁火又
消所有遊行相火寒邪迫而率集於胸中亦欲盡也故令人
發熱大渴引飲并去葢覆病人獨覺熱也他人按之身體
皆寒此火即無根之火也故用丁香亁薑之類温胃其火
自下欬逆乃止非如陽證以涼膈瀉心湯退心火隂氣乃
生且隂證欬逆從嘔噦而生胃寒嘔噦不已陽逆繼之也
　按欬逆本由隂氣已虚陽火暴甚直衝而上出於胃
　入於肺而作聲東垣用凉藥者所以瀉熱降火也若夫
　所謂隂證欬逆者蓋以隂氣先消陽火亦竭浮於胸
　中亦欲散也故不宜用寒而反以温藥養胃留其陽
　氣胃氣一和陽生則隂長之説也而此畧例以陽證
　為失下用承氣瀉心二藥分便秘便軟用之則可矣
　以隂證為隂氣太甚腎水擅權寒邪迫火而上愚謂
　腎隂若盛則火自不妄動矣其所謂寒邪者未審其
　指受外寒耶内寒耶還只是虚耶姑俟明哲
　又案張子和云火欲上行為寒邪所遏寒不勝火
　故作聲此則是上寒遏下熱與外寒鬱内熱之義同
　亦與前説不同
　　辯欬逆與噦不同
難知云夫欬逆證活人斷為噦逆其説似是而非蓋噦
者乾嘔也若有物直出則為吐也嘔物旋出則為嘔也
嘔無物出則為噦也欬逆者或水漬於肺而心痞或連
續不已而氣逆或喜笑過多而氣噎或嚥飲而錯喉而
氣搶或急食亁物而氣塞皆能作欬逆之聲連續不絶
俗謂之吃忒是也大抵欬逆者不順之義吃忒者差錯
之義二者皆氣不得下為火熱托之而使上至咽喉中
噎而止也人或以紙撚鼻嚏而止或詐寃盜賊因恐而
止或鼻熱聞食香調氣而止皆抑之駭之而使氣下也
千金以欬逆上氣者為病肺脉散者死是心火刑於肺
金也是以李氏稱易老云欬逆者火熱奔急上行而肺
金不内何其當哉故便秘者大承氣湯下之便軟者瀉
心湯主之朱氏斷為胃寒并陽證二法用藥治噦雖勝
大抵其噦之意止是氣逆上行似欬逆耳即非仲景所
謂欬逆之本證也盡噦者出聲也噦出其氣噦聲盡然
後吸欬逆者入聲也抑氣不出逆聲盡然後呼也出入
呼吸其大不同兼嘔噦者本於胃欬逆者本於肺何其
難辨哉
　　欬逆噦分手足經標本辨
難知云活人以欬逆為噦謂若可下之宜調胃承氣湯
是邪氣在胃故斷之為噦是則然矣抑不思欬逆者是
足陽明失下傳手太隂活人但言其火之本不言其火
之標炎上至極髙之分而欬逆也合而觀之噦與欬逆
同一熱也分而言之噦為本為膽為胃為中欬逆為標
為心為肺為上若標病應見止當治標不必名噦若
言作噦使後人只見膽胃本而不見心肺標也此一説
又足經甲戊而傳手經丁辛也
　按海藏論欬逆與噦二者不同謂其聲有出入之異
　臟腑有肺胃標本之殊其説尤長但欬逆與噦其氣
　皆自下而上嘔噦則直出於口欬逆則至咽膈吃忒
　而中止然後出也實非有出入之異
　　論雜病欬逆皆由病後胃虚所生
三因云欬逆之病古人以為噦耳多因吐利之後胃中
虚寒遂成此疾亦有胃中虚膈上熱噦至八九聲相連
収氣不回者大抵傷寒乆病後老人虚人及婦人産後
多有此證者皆病深之候也亦有噦而心下痞悸者有
痰水所為别無惡候者是
　　論吃逆病由隂虚火上亦有暴病屬實者附
丹溪云吃病者氣逆也氣自臍下直衝上出於口而作
聲之名也書曰火炎上内經曰諸逆衝上皆屬於火古
方悉以胃弱言之而不及火且以丁香柿蒂竹茹陳皮
等劑治之未審孰為降火孰為補虚人之隂氣依胃為
飬胃土傷損則木氣侮之矣此土敗木賊也隂為火所乗
不得内守木挾相火乘之故直衝清道而上言胃弱者
隂弱也虚之甚也病人見此似為危證然亦有實者不
可不知趙立道年近五十質弱而多怒七月炎暑大飢
索飯其家不能急具因大怒両日後得滯下病口渇自
以冷水調生蜜飲之甚快滯下亦漸緩如此者五七日
召予視脉稍大不數遂令止蜜水渇時且令以人參白
术煎湯調益元散與之滯下亦漸収七八日後覺倦甚
發吃予知其因下乆而隂虚也令其守前藥然滯下尚
未止又以煉蜜飲之如此者三吃猶未止衆皆尤藥之
未當将以薑附飲之予曰補藥無速效附子非補隂者
服之必死衆曰冷水飲多得無寒乎予曰炎暑如此隂
涼非寒勿多疑待以日數力到當自止又四日而吃止
滯下亦安又陳澤仁年近七十厚味之人也有乆喘病
而作止不常新秋患滯下食大減至五七日後吃作召
予視脉皆大豁衆以為難予曰形瘦者尚可為以人參
白术湯下大補丸以補血至七日而安此二人者虚之
為也又一女子年踰笄性躁味厚暑月因大怒而吃作
每作則舉身跳動神昏不知問之乃知暴病視其形氣
俱實遂以人參蘆湯飲一椀大吐頑痰數椀大汗昏睡
一日而安人參入手太隂補陽中之隂者也蘆則反耳
大瀉手太隂之陽女子暴怒氣上肝主怒肺主氣經曰
怒則氣逆氣因怒逆肝脉乘火侮肺故吃大作而神昏
參蘆喜吐痰盡氣降而火衰金氣復位胃氣得和而觧
矣
　謹按欬逆一證古方悉作胃寒所致俱用丁香柿蒂
　薑附等藥然此證有虚有實有火不可專作寒論盖
　傷寒發汗吐下之後與滯下日乆及婦人産後而有
　此者皆隂大虚之為也若平人食入太速而氣噎或
　飲水喜笑錯喉而氣搶或因痰水停膈心下或因暴
　怒氣逆痰厥或傷寒熱病失下而有此者則皆屬實
　也夫水性潤下火氣炎上今其氣自下衝上而作聲
　非火而何大抵治法虚則補之補中須分寒熱如因
　汗吐下誤服寒凉過劑當以温而補之如脾胃隂虚
　火逆衝上當以平而補之挾熱者涼而補之若夫實
　者如傷寒失下地道不通因而欬逆當以寒下之如
　痰飲停蓄心下或暴怒氣逆痰厥此等必形氣俱實
　别無惡候皆當隨其邪之所在而涌之泄之清之利
　之也世醫凡遇此疾首以丁香柿蒂為言殊不知此
　藥不能補虚不能降火不能清氣利痰唯有温煖助
　火而已豈宜總治斯疾乎
　欬逆治法
　　治熱之劑
活人橘皮竹茹湯治噦逆嚴氏治吐利後胃虚膈熱而
欬逆
　　橘皮(一升/)　　　竹茹(一升半/)　　甘草(二兩炙/)
　　人參(半兩/)　　　棗子(三十箇/)　　生薑(半兩/)
　右剉以水一斗煮取三升去滓温服一升日三服
　按此出太隂嘔噦例藥也姜棗參橘亦是温藥故三
　因云此治胃中虚冷但以此藥比之姜桂丁香則性
　平故從嚴氏入治熱之劑
小柴胡湯治陽證欬逆
難知大承氣湯治欬逆大便秘者
　　二方並見寒門
瀉心湯治欬逆大便軟利者
　　方見心下痞門
　治寒之劑
半夏生薑湯治噦欲死
　　半夏(洗一兩/一錢)生薑(二兩切/)
　右水二盞煎八分分作二服
橘皮乾薑湯治噦
　　橘皮　　　通草　　　乾薑　　　桂心
　　甘草(炙各二/兩)人參(一兩/)
　右剉每服四錢水煎温服日三次
　按已上二方並太隂嘔噦例藥也
三因丁香散治欬逆
　　丁香　　　杮蒂(各一錢/)甘草(炙/)　　良薑(各半/錢)
　右爲末熱湯㸃二錢乗熱服不拘時
嚴氏柿蒂湯治胸滿欬逆不止
　　杮蒂　　　丁香(各一兩/)
　右㕮咀四錢薑五片煎家珍有人參一味寳鑑有青
　陳皮二味並各等分爲末水煎服
　按已上二方並太隂陽明經藥也
活人羌活附子散治欬逆嚴氏治吐利後胃寒欬逆
　　羌活　　　附子(炮/)　　茴香(微炒各/半兩)木香
　　乾薑(各一棗許/大)
　右細末每服一錢水一盞塩一捻同煎熱服
三因方木香作丁香
按此太陽少隂太隂經藥也
本事方治隂毒欬逆
　　川烏頭　　乾薑(炮/)　　附子(炮/)　　肉桂
　　芍藥　　　甘草(炙/)　　半夏　　　吳茱萸
　　陳皮　　大黄
　右等分爲細末每服一錢薑五片煎去濁查取清熱
　服
　按此三隂經藥也
　　補虚之劑
寳鑑炙甘草湯治許伯威中氣本弱病傷寒八九日醫
　見其熱甚以凉藥下之又食梨三枚痛傷脾胃四肢
　冷時發昏憒其脉動而中止有時自還乃結脉也心
　亦悸動吃逆不絶色變青黄精神減少目不欲開踡
　臥惡人語以此藥治之
　　甘草(炙/)　　生薑　　　桂枝　　　人參
　　生地黄　　阿膠　　　麥門冬　　麻子仁
　　大棗
　成無已云補可以去弱人參大棗之甘以補不足之
　氣桂枝生薑之辛以益正氣五臟痿弱榮衛涸流濕
　劑所以潤之麻仁阿膠麥門冬地黄之甘潤經益血
　復脉通心也加以人參桂枝急扶正氣生地黄減半
　恐傷陽氣剉一兩服之其證減半再服而安
　按此心肺藥也
　謹按欬逆諸方古方唯有治寒之劑至於補虛降火
　養隂之藥及治痰氣厥逆之法皆未詳也學者自宜
　隨證用之
　　灸法
嚴氏云欬逆治法婦人屈乳頭向下盡處骨間是穴丈
夫及乳小者以一指爲率正男左女右與乳相直間䧟
中動脉處是穴艾炷如小豆許灸三壯
　
　
　
　
　玉機微義卷三十六
欽定四庫全書
　玉機微義卷三十七　　明　徐用誠　原輯
　　　　　　　　　　　　　劉　純　續增
　心下痞滿門
　　論痞為濕土之病
内經云備化之紀其病痞又云太隂所至為積飲痞膈
　按原病式云痞與否同不通泰也謂精神榮衛血氣
　津液出入流行之紋理閉密而為痞也
　　論傷寒心下痞
成無已云傷寒心下滿者不經下後則有吐下之殊若
下後則有結胸痞氣之别經曰病人手足厥冷脉乍𦂳
邪結在胸中心滿而煩當吐之又云脉浮而大心下反
硬有熱屬臟者攻之此二者不經汗下而心下滿或吐
之或下之隨其邪氣之髙下要在泄其邪也又邪氣在
表未應下而强下之邪氣乘虚結於心下實者硬滿而
痛為結胸虚者滿而不痛為虚痞盖結胸是實邪大䧟
胸湯主之痞是虚邪須諸瀉心湯散可也
　　論痞為痰飲及諸氣所致
　　詳見各門
　　論傷寒雜病痞皆血證
秘藏云内經曰備化之紀其病痞又曰太隂所致為積
飲痞膈太隂者濕土也主壅塞乃土來心下為痞滿也
傷寒下之太早亦為痞乃因寒傷榮血心主血邪入於
本故為心下痞仲景瀉心湯數方皆用黄連以瀉心下
之土邪至於酒積雜病下之太過亦作痞滿皆血證也
蓋下多則亡隂亡隂者即損脾胃謂脾胃水榖之隂亡
也故胸中之氣以其血虚而下䧟於心之分故致心下
痞上宜理脾胃以血藥治之若全用氣藥𨗳之則其痞
益甚而復下之氣愈下降必變為中滿皷脹非其治也
又有虚實之殊如實痞大便秘厚朴枳實主之虚痞大
便利芍藥陳皮主之飲食所傷而為痞滿者當用藥消
𨗳其胸中窒塞欲吐者則宜吐之
難知云傷寒痞者從血中來從外之内從無形雜病痞
者亦從血中來從内之外從有形故無形以苦泄之有
形以辛散之
　按痞之凝滯閉塞人皆知氣之不運也獨東垣指以
　血病言之謂下多則亡隂而損血此前人之未論也
　世有用氣藥治痞而不效者蓋不知此理故也
　　論諸瀉心湯用藥寒熱不同
保命集云三隂三陽之標本治各不同有用寒藥而為
熱痞大黄黄連之類也有用寒熱藥者隂與陽不和而痞
大黄黄連加附子之類也有用辛熱藥多而寒藥少者隂
盛陽虚而痞半夏甘草生薑瀉心三方之類瀉心湯者非
瀉心火之熱瀉心下之痞也通而論之其藥陽多而隂少
蓋病發於隂而得之有大黄黄連瀉心湯獨為隂心下痞
而脉疾一證桂枝後用從太陽浮弱所變餘皆隂陽雜用
　　論痞為熱證
直格云傷寒裏之隂分已受熱邪是病發於隂也或熱
微下證未全誤下之早則裏熱除去表熱乗虚入裏而
作痞也故仲景攻痞多用大黄黄連黄芩寒藥爾後或
加附子乾薑之類者是以辛熱佐其寒藥欲令開發痞
之怫熱結滯也非攻寒耳
　按前保命集論瀉心湯分隂陽寒熱多少而用藥可
　謂詳切矣而此論則專主於熱二者似乎不同要之
　各有所當葢直格是言其受病之本保命集是論其
　用藥之標若以為痞有隂寒之證耶則仲景瀉心五
　方何皆用黄芩黄連之藥若以為痞無隂陽之異耶
　何瀉心湯又有兼用乾薑附子半夏生薑之類者也
　一言其本一論其標而已
　謹按痞之為病由隂伏陽蓄氣與血不運而成處心
　下位中央䐜滿痞塞皆土之病也與脹滿有輕重之
　分痞則内覺痞悶而外無脹急之形脹滿則外亦有
　形也前人所論皆指誤下而致之葢誤下則裏氣虚
　故傷寒之表邪乗虚入於心下雜病則所受之邪氣
　亦蓄於心下因致痞也亦有不因悞下而得之如中
　氣虚弱不能運化精微為痞者有飲食痰積不能施
　化為痞者有濕熱太甚土乗心下為痞者故古方治
　痞用黄連黄芩枳實之苦以泄之厚朴生薑半夏之
　辛以散之人參白术之甘苦温以補之茯苓澤瀉之
　淡以滲之隨其病之所在以調之也既痞同濕治惟
　宜上下分消其氣如果有内實之證庶可畧與踈𨗳
　世人苦於痞塞喜行利藥以求速效暫時通快痞若
　再作益以滋甚是皆不察夫所謂下多亡隂之意也
　心下痞滿治法
　　治熱之劑
仲景大黄黄連瀉心湯治心下痞按之濡其脉關上浮
　者或寸沉關浮而有熱者
　　大黄(二兩/)　黄連(一兩/)
　右剉以麻沸湯二升漬之須臾絞去滓分温再服
　按此手少隂經藥也出陽明例成無已云大黄黄連
　以𨗳瀉心下之虚熱以麻沸湯漬服者取其氣薄而
　泄虚熱也
　又按活人云伊尹湯液論大黄黄連黄芩湯共三味
　今監本無黄芩脫落之也又保命集無黄芩却加甘
　草(一兩/)
　　散寒泄熱之劑
仲景附子瀉心湯治心下痞而復惡寒汗出脉沉遲也
　　大黄(二兩/)　黄連　　　黄芩(各一兩/)
　　附子(一枚炮去皮别煑/)
　右剉以麻沸湯二升漬之須臾絞去滓内附子汁分
　温再服
半夏瀉心湯治汗下後身寒痞滿而嘔食飲不下脉微
　按之不痛非柴胡證
　　半夏(半升洗/)黄芩　　　乾薑　　人參(各三兩/)
　　黄連(一兩/)　大棗(十二枚/)甘草(二兩炙/)
　右七味以水一斗煑取六升去滓再煑取三升温服
　一升日三服
生薑瀉心湯治汗下後胃中不利乾噫食臭自利腸鳴
　脇下有水氣而心下痞滿
　　比半夏瀉心湯加生薑(四兩/)減乾薑作(一兩/)
甘草瀉心湯治下之後腹中雷鳴心下痞硬再下之痞
　益甚此非結熱以胃中虚客氣上逆也
　　比半夏瀉心湯無人參加甘草作(四兩/)
　按以上諸瀉心湯元戎云手少隂藥也以其心下痞
　故入陽明例况服梔子黄芩黄連黄栢大黄為上下
　通經之劑安得不例陽明乎
秘藏大消痞丸治一切心下痞悶及積年久不愈者
　　黄連(炒/)　　黄芩(各六錢/)薑黄　　白术(各一錢/)
　　炙甘草　　砂仁　　　乾生薑
　　神麯(炒各一錢/)人參(二錢/)枳實(炒五錢/)橘皮(二錢/)
　　澤瀉(三錢/)　厚朴(炒三錢/)猪苓(一錢半/)半夏(四錢/)
　右同為細末水浸蒸餅丸桐子大毎五十丸至百丸
　白湯下
枳實消痞丸治右關脉浮弦心下虚痞惡食懶倦開胃
　進食
　　枳實　　　黄連(各五錢/)乾生薑(二錢/)
　　半夏麯(三錢/)厚朴(炙四錢/)人參(三錢/)白术(三錢/)
　　炙甘草(二錢/)茯苓　　　大麥麫(各二錢/)
　右同為細末水浸蒸餅為丸毎三五十丸温水下
　按以上二方並半夏瀉心湯加減法也内有枳术湯
　四君子五苓平胃等利濕消痞補虚之藥也
　　温中散飲之劑
寳鑑枳實理中丸治中脘痞滯氣不宣通積寒停飲食
　不化
　　人參　　　乾薑(炮/)　　白术　　　枳實
　　甘草(炙各一兩/)
　右為細末煉蜜為丸如雞子黄大毎服一丸細嚼白
　湯下或沸湯化服活人有茯苓
深師消飲丸治停飲心下痞
　　方見痰飲門
　按已上二方並出陽明飲痞例
　　理氣之劑
活人桔梗枳殻湯治傷寒痞氣胸滿欲絶
　　桔梗　　　枳殻(去穰炒各三兩/)
　右剉水二盞煎至一盞去滓分作二服
　按此手太隂經藥也出少隂枳殻例活人云審知是
　痞先用湯尤妙縁枳桔行氣下膈先用之無不驗也
　海藏云活人用此非治痞也審知錯下必成痞是氣
　將䧟於胸中故先用此使不至於痞也若已成痞而
　用則失之晩胸中之氣反痞矣先之一字預早之意
　也先用此若不應後當以仲景痞藥治之若執此治
　痞其害深矣
宣明㯽榔散治傷寒隂證下後成痞滿而不痛按之軟虚
　　㯽榔　　　枳殻(等分/)
　右為末毎服三錢煎黄連湯調下
寳鑑三脘痞氣丸治三焦痞滯水飲停積脇下虚滿
　　木香　　　白豆蔲　　　青皮(炒/)
　　京三稜(炮各一兩/)㯽榔(半兩/)半夏(湯洗七次/)
　　大腹子　　陳皮(各二兩/)砂仁　　沉香(各半兩/)
　右為末麫糊為丸桐子大毎服三十丸加至六十丸
　食後陳皮湯下
　按此出太隂調氣例藥也
秘藏木香消痞丸治因憂氣結中脘腹皮厚微痛心下
　痞滿不思飲食
　　木香(半兩/)　柴胡(四錢/)　橘皮(三錢/)　甘草(炙/)
　　半夏(各一兩/)乾薑(半兩/)　當歸尾(一錢/)紅花(半錢/)
　右為細末水浸蒸餅丸服之
　　補虚之劑
加味補中益氣湯治内傷心下痞
　　方見内傷門
　脉緩有痰而痞加半夏黄連
　脉弦四肢滿閉便難而心下痞加柴胡黄連甘草
　大便秘燥加黄連桃仁少加大黄歸身
　心下痞夯悶者加白芍黄連
　心下痞腹脹加五味子白芍砂仁如天寒少加乾薑
　或中桂
　心下痞中寒者加附子黄連
　心下痞嘔逆者加黄連生薑陳皮如冬月加黄連少
　入丁香藿香葉
　能食而心下痞加黄連半錢枳實三錢如不能食心
　下痞者勿加止依方服之
　食已心下痞别服橘皮枳术丸
　按難知云中滿者勿食甘不滿者當食之如自覺滿
　而外無脹急之形乃痞也是不滿也當以甘而撐柱
　之又太陽病下之腹滿時痛為脾桂枝加芍藥湯滿
　木也為甘所主故用芍藥之酸克其滿酸凉除滿急
　收能除甘所主甘温生滿緩散能除酸所主也
　謹按痞證有氣不運化及隂虚損血者前論已詳故
　收入此補虚之劑但世俗不明此理徃徃例用峻快
　藥下之復痞或致危篤者多矣
　
　
　
　
　
　
　
　
　
　
　
　玉機微義卷三十七
欽定四庫全書
　玉機微義卷三十八　　明　徐用誠　原輯
　　　　　　　　　　　　　劉　純　續增
　吐酸門　(吞酸附/)
　　論吐酸屬熱
内經云諸嘔吐酸皆屬於熱又云少陽之勝嘔酸
原病式云酸者肝木之味也由火勝制金不能平木則
肝木自甚故為酸也如飲食熱則易於酸矣是以肝熱
則口酸也或言為寒者但謂傷生硬冷物而喜噫醋吞
酸故俗醫主於温和脾胃豈知人之傷於寒也則為病
熱蓋寒傷皮毛則腠理閉宻陽氣怫欎而為熱故傷寒
熱在表以麻黄湯熱藥發散使腠理開通汗泄熱退而
愈也凡内傷冷物者或即隂勝陽而為病寒或寒熱相
搏而致腸胃陽氣怫欎而為熱亦有内傷冷物而反病
熱得汗泄身凉而愈也或微而吐為中酸俗謂之醋心
法宜温藥散之亦猶解表之義若久喜酸不已則不宜
溫之宜以寒藥下之後以凉藥調之結散熱去則氣和
也所以中酸不宜食粘滑油膩者謂能令氣欎不通暢
也宜食糲食菜蔬能令氣通利也
　　論雜病吐酸與病機外邪不同
發明云病機諸嘔吐酸皆屬於熱此上焦受外來客邪
也胃氣不受外邪故嘔仲景以生薑半夏治之以雜病
論之嘔吐酸水者甚則酸水浸其心不任其苦其次則
吐出酸水令上下牙酸澁不能相對以大辛熱藥療之
必减吐酸水嘔出也酸味者收氣也西方肺金旺也寒
水乃金之子子能令毋實故用大醎熱之劑瀉其子以
辛熱為之佐而瀉肺之實以病機作熱攻之誤矣葢雜
病醋心濁氣不降欲為中滿寒藥豈能治之乎
　按吐酸原病式為熱而此作寒論治者葢東垣以内
　傷不足之病末傳寒中濁氣不降不宜用寒藥治療
　乃指為寒却以素問病機之説作外感客邪論與諸
　腹脹大論分寒熱脹義相同以下文丹溪之論觀之
　其説方備
　　辯素問東垣論酸不同
丹溪云或曰吐酸素問明以為熱東垣又言為寒何也
予曰吐酸與吞酸不同吐酸是吐出酸水如醋平時津
液隨上升之氣欎積而成欎積之乆濕中生熱故從火
化遂作酸味非熱而何其有欎積之乆不能自湧而出
伏於肺胃之間咯不得上咽不得下肌表得風寒則内
熱愈欎而酸味刺心肌表溫煖腠理開發或得香熱湯
丸津液得行亦可暫解非寒而何素問言熱者言其本
也東垣言寒者言其末也但東垣不言外得風寒而作
收氣立説欲瀉肺金之實又謂寒藥不可治酸而用安
胃湯加减二陳湯俱犯丁香且無治濕熱欎結之法為
未合經意予嘗治吞酸用黄連茱萸各炒隨時令迭其
佐使蒼术茯苓為輔佐湯浸炊餅為小丸吞之仍教以
糲食蔬菜自養則病易安
　謹按吐酸一證以病機言之則屬於熱以臟腑論之
　則脾胃受病以内邪言之則痰飲宿食之所為故治
　法熱者寒之脾惡濕以苦燥之有痰飲者清之散之
　分利之有宿食者消之𨗳之驅逐之局方不察斯故
　以噫醋吞酸醋心吐酸水之證並入於諸氣門中率
　用溫熱之藥豈吐酸專主於寒而無他證也故此一
　門以叙河間東垣丹溪之論其病源治法無餘蘊矣
　吐酸治法
　　治寒溫胃之劑
發明藿香安胃散治脾胃虚弱不進飲食嘔吐不待腐
　熟
　　藿香　　　丁香　　人參(各二錢半/)陳皮(五錢/)
　右為細末毎服二錢水煎入生薑
　按此手太隂足陽明太隂經藥也
加减二陳湯治痰飲為患嘔吐頭眩心悸或因食生冷
　脾胃不和
　　丁香(一兩/)　半夏　　陳皮(各五兩/)　茯苓(三兩/)
　　甘草(一兩半/)
　右㕮咀四錢水煎入生薑煎服
　按此出太隂嘔噦例藥也
三因麹末丸治中脘宿食留飲酸蜇心痛口吐清水
　　神麯(炒三兩/)蒼术(泔浸三宿洗淨日乾炒一兩半/)
　　陳皮(一兩/)
　右為末生薑汁别煑神麹糊為丸薑湯送下
　按此足陽明足太隂經藥也
　謹按吐酸諸方前人作寒藥治之甚多兹不詳載至
　於治熱之藥前人既以斯證為寒所以絶無其方也
　若夫消痰去食解外寒治欎熱之法又當隨證用焉
　
　
　
　
　玉機微義卷三十八
欽定四庫全書
　玉機微義卷三十九　　明　徐用誠　原輯
　　　　　　　　　　　　　劉　純　續增
　痓門
　　論痓病屬濕强直屬風
内經曰諸痓項强皆屬於濕王注太陽傷濕又云諸暴
强直皆屬於風王注陽内欎而隂行於外
　按内經言痓肺腎太陽督脉與夫六氣皆能為之大
　抵專生於濕故原病式云諸痙强直筋勁强直而不
　柔和也土主安靜故也隂痓曰柔痓陽痓曰剛痓亢
　則害承乃制故濕過極反兼風化制之然兼化者虛
　象實非風也又云諸暴强直皆屬於風謂筋勁强有
　力不柔和也然燥金主於𦂳歛短縮勁急風木為病
　反見燥金之化由亢則害承乃制也又況風能勝濕
　而為燥也愚謂土性安靜木性動搖痓病强直而安
　靜故主於濕風病强直而搐搦故屬於風況土氣之
　下木氣乗之故痓之强直有似於風又木氣之下金
　氣乗之金之𦂳歛勁切與土相近故風之强直有似
　於濕二者有本化有虛象不可不察也
　又按病機治痓治風之法云諸痓項强皆屬於濕寒
　濕同性水火同居故足太陽屬水而位下所以濕可
　傷也其脉下項故主項强太陽表中風加以濕客於
　經中内挾寒濕則筋脉抽急故痙項強而不柔和當詳
　有汗無汗治以流濕祛風緩發表而愈也强直屬風
　乃厥隂風木勢甚而成千金以强直為風治以瀉火
　補金木能自平矣愚謂此言痓病項强以外感風寒
　濕氣者言之也風病强直以風木自病者言也
　　論傷寒剛柔二痓
仲景云太陽病發熱無汗而反惡寒名曰剛痓太陽病
發熱汗出而不惡寒名曰柔痓病身熱足寒頸項强急
惡寒時頭熱面赤獨頭動揺卒口噤背反張者痓病也
若發其汗寒濕相得其表益虚即惡寒甚
　按活人云太陽經先因傷風又感寒濕而致然也古
　人謂之痓又作痙痙者强直也古人以强直為痓外
　證與傷寒相似但其脉沉遲弦細而項背反張强硬
　如發癎狀為異耳察其有汗無汗以分剛柔二痓無
　汗葛根湯主之有汗桂枝加𤓰蔞湯主之剛痓胸滿
　口噤脚攣急咬齒當行大承氣湯愚謂剛痓柔痓並
　屬太陽至於項强口噤一證例太陽兼陽明也因有
　陽明故不冝發汗而有用大承氣湯法者難知云傷
　寒痓證五種皆屬太陽餘經不言聖人之大意也若
　頭低視下手足牽引肘膝相搆陽明痓也若一目或
　左或右邪視并一手一足搐搦者少陽痓也汗之止
　之和之下之各隨其經可使必已葢謂此也
　　論致痓病因
仲景云太陽病發汗太多因致痓　風病下之則痓復
發汗必拘急　瘡家雖身疼痛不可發汗汗出則痓
　按此謂發汗下之而致痓則不專於風寒濕之外傳
　矣是又因壞證而成也發汗下之太過皆亡津液損
　血之所由也
　　痓病脉法
脉經云太陽病發熱脉沉而細者名曰痓為難治　夫
痓脉按之𦂳如弦直上下行　痓家其脉伏堅直上下
　腹暴脹大為欲解脉反伏弦者痓　痓病發其汗已
其脉浛浛如蛇
　按痓證屬風寒濕所傷有汗者脉必浮緩無汗者脉
　必浮𦂳若其脉沉細者濕所傷也堅直上下行皆𦂳之
　象也發汗已如蛇亡津液而無胃氣之象也
　　論隂陽痙
活人書云隂陽二痙者陽痙屬剛痓隂痙屬柔痓以附
子散桂心白术湯附子防風散八物白术湯可選而用
之
　按仲景論剛柔二痓並屬太陽活人論隂陽二痓既
　以陽痙屬剛痓隂痙屬柔痓而乃以术附薑桂諸熱
　藥治隂痙則是以隂專為寒治矣恐非至當之論姑
　伺明哲其方兹不載詳見本論
　　論風搐反張有風火之證
子和書云吕君玉妻年三十病風搐目眩角弓反張數
日不食諸醫皆作驚風暗風風癎治之以南星雄黄烏
附用之不効戴人曰諸風掉眩皆屬肝木陽主動隂主
靜由火盛制金不能平木肝木茂而自病先涌風痰二
三升次以寒劑下之又以䤵針刺百㑹穴出血二盃立
愈
　按風搐本與痓證不同而痓證屬濕土極必兼風木
　動搖之化風搐屬木木極必見金燥𦂳歛之形要之
　亦可同論故取此條以證痓病不專於風寒濕之外
　至亦有風火熱之内作者也
　　論痓證屬内虛所致
三因方云夫人之筋各隨經絡結束於身血氣内虛外
為風寒濕熱之所中則痓以風散氣故有汗而不惡寒
曰柔痓寒泣血故無汗而惡寒曰剛痓原其所因多由
亡血筋無所营故邪得以襲之所以傷寒汗下過多與
夫病瘡人及産後致斯疾者槩可見矣診其脉皆沉伏
弦𦂳但陽緩隂急則乆乆拘攣隂緩陽急則反張强直
二證各異不可不别
　按傷寒言痓專主外邪為病陳無擇發明血氣内虛
　一節實與仲景所言汗下過多者相合可謂善矣惜
　乎用藥未能詳明也又言隂緩陽急則太陽痓也陽
　緩隂急則陽明痓也
　　論産後發痓
郭稽中云産後汗出多而變痓者由産後血虛肉理不
宻故多汗因遇風邪搏之則變痓冝灌小續命湯稍緩
即汗出如雨手拭不及不可治也
　按此既云産後則血氣本虛矣汗出既多則衛氣亦
　虛縱有風邪乗之小續命用麻黄軰其可服乎況有
　虛象而實非風者哉陳無擇雖嘗論其失所用大豆
　紫湯大聖散亦未盡善也
　謹按傷寒痓病活人以太陽中風又感寒濕而致則
　專於外邪所傷然仲景亦有汗下過多之戒則又出
　於壞證所成矣葢外邪所傷者通冝解散仲景言剛
　柔活人分隂陽難知論經絡等諸方詳矣至於治壞
　證補虚救失之法諸方則亡也又千金謂温病熱入
　腎中亦為痓小兒病癎熱盛亦為痓若此治法俱未
　之見也況此二者之外又有血氣本虚之人如産後
　汗出多而變痓者或因七情怒氣而發痓者或因濕
　熱内盛痰涎壅遏經絡而作痓者治各不同也大抵
　傷寒有外邪之可解宜用風藥發散風寒又風藥亦
　能勝濕耳至於邪熱入腎亦非風藥之所能療也其
　内證作痓本無外邪前人豈仍用風藥處治惟宜補
　虚降火敦土平木清痰去濕隨證而用不可不察也
　痓證治法
　　解散之劑
金匱括蔞桂枝湯治太陽病其證備身體强几几然脉
　反沉遲此為痓病
　　括蔞根　　甘草(炙各二兩/)　　桂枝　芍藥
　　生薑(各三兩/)大棗(十二枚/)
　右六味以水九升煑取三升分温三服取微汗汗不
　出食頃啜熱粥發之
　按此出太陽例藥也
葛根湯治太陽病無汗而小便反少氣上衝胸口禁不
　得語欲作剛痓
　　方見傷寒門
海藏神术湯治剛痓
　　加羌活　　獨活　　　麻黄
白术湯治柔痓
　　加桂心　　黄茋　　　白术
活人舉卿舉敗散治新産血虚痓者汗後中風發搐亦
　然荆芥穂不以多少微炒為末大豆黄卷熟以酒沃
　之去黄卷取汁調細末三五錢和查飲之其效如神
　　一方只以好酒調服
　按此太陽厥隂經藥也按本草荆芥能發汗破結氣
　下瘀血除風濕痺亦是攻邪之藥若血氣果虚之人
　亦非所宜也
　　攻下之劑
金匱大承氣湯治痓為强腦滿口禁卧不着席脚攣急
　必齘齒可與
　　見本方
　按此陽明經藥也陽明揔宗筋以風寒濕熱之邪入
　於胃津液不行宗筋無所養故急宜用此湯下濕熱
　行津液宣明云痓病目置口禁背强如弓卧搖動手
　足搐搦通宜三一承氣湯下之亦此意也然非察證
　之明的有内實熱者不可輕用
　　去風養血之劑
難知防風當歸散治發汗過多發熱頭面搖卒口禁背
　反張者宜去風養血
　　防風　　　當歸　　川芎　　地黄(各一兩/)
　右剉毎服一兩水煎服
　謹按痓證發汗過多與夫血氣内虚之人自當隨證
　用藥古方於此等處多缺畧姑叙此方以見意爾至
　於發散風寒行經之藥甚多及活人治隂痙諸温藥
　難知分經絡用藥兹並不載用究本書
　
　
　
　
　
　
　
　
　玉機微義卷三十九
飲定四庫全書
　玉機微義卷四十　　　明　徐用誠　原輯
　　　　　　　　　　　　　劉　純　續增
　癘風門
　　叙癘風為病
内經曰風氣與太陽行諸脉俞散於分肉之間與衛氣
相干其道不利故使肌肉膹䐜而有瘍衛氣有所凝而
不行故其肉有不仁也癘者有榮衛熱腑其氣不清故
使鼻柱壞而色敗皮膚瘍潰風寒客於脉而不去名曰
癘風
　　癘風治法
内經云病大風骨節重鬚眉墮名曰大風刺肌肉間故
汗出百日王注泄衛氣之怫熱刺骨髓汗出百日泄榮
氣之怫熱凡一百日鬚眉生而止針怫熱屏退隂氣内
復故多汗出鬚眉生也靈樞云癘風者數刺其腫上已
刺以銳針針其處按出其惡氣腫盡乃止常食方食勿
食他食以犯其病
　　論癘風屬肺生䖝屬木皆血熱之病
病機云内經云脉風成為癘俗云癩病也先樺皮散從
少至多服五七日灸承漿穴七壯灸瘡輕再灸瘡愈三
灸之後服二聖散泄熱祛血中之風邪戒房室三年病
愈藥灸同止述類象形此治肺風之法也然此疾非止
肺臟有之以其病發於鼻俗呼為肺風也鼻腫凖赤脹
大而為瘡乃血隨氣化也氣既不施則血為之聚血既
聚則使肉爛而生䖝也生䖝者厥隂主之厥隂為風木
主生五䖝葢三焦相火熱甚而制金金衰故木來尅侮
宜瀉火熱利風之劑䖝自不生也故此疾血熱明矣當
以藥緩疎泄之煎局方升麻湯下錢氏瀉青丸餘病各
隨經治
　按癘風皮毛血脉先受病二者屬榮衛所主故言肺
　風至於内壞生䖝又陽明厥隂所屬故其用藥皆疎
　泄肺氣祛逐血分之邪熱其灸承漿一穴乃陽明任
　脉之㑹所以宣通血脉以散風也
　　論癩風宜汗宜下宜出血
子和書云内經論癩針二百日眉毛再生針同發汗也
但無藥者用針一汗可抵千針故髙供奉嘗採萍治癱
瘓風出汗張主薄病癩十餘年戴人曰足有汗者可治
之當發汗其汗出當臭其涎當腥乃置燠室中以三聖
散吐之汗出周身如卧水中其汗果臭痰皆腥如魚涎
足心微有汗次以舟車丸濬川散下五七行如此數次
乃瘳又一人病風面黒爬搔不已眉毛脫落到其面大
出血如墨刺三次血變色毎刺自額至頥排針上下俱
刺毎隔日一刺至二十餘日方已
　按此論内經用針同發汗至於出血亦同汗也但癘
　證在經在表故宜針宜汗有惡血留滯故宜出血或
　於腫上或於委中皆可也又腸胃有穢惡䖝積故宜
　下大抵皆宣泄表裏血氣邪熱之毒也
　　論癘風所因
三因之經所載癘風即風論所謂惡疾是也雖名曰風
未必皆因風大率多嗜慾勞動氣血熱發汗泄不避邪
風冷濕使滛氣與衛氣相干致肌肉皮膚瘍潰鼻梁塌
壞千金所謂自作不仁極猥之業雖有悔言而無悔心
良得其情然亦有傳染者原其所因皆不内外渉外所
因而成也治之須推其所因凡因風寒濕熱兼勞役飲
食與夫傳染穎然不同若例以瀉風藥治之則失矣
　按此云雖名曰風未必皆因風此論固善葢此疾多
　由嗜慾飲食積毒之所致因其病證穢惡可畏又不
　可不謂之風也若夫傳染之說世或有之雖因其一
　家血脉飲食居處氣味之相傳者本無内熱積毒亦
　不能染也
　　論大風有上下之分
丹溪云大風病是受得天地間殺物之風古人謂之癘
風以其酷烈暴悍可畏爾人得之者須分在上在下夫
在上者以醉仙散取臭涎惡血於齒縫中出在下者以
通天再造散取惡物陳䖝於榖道中出所出雖有上下
道路之異然皆不外乎陽明一經治此病者須知此意
看其疙瘩與瘡上先見者上體多者在上也下先見者
下體多者在下也上下同得者在上後在下也陽明經
胃與大腸也無物不受此風之入人也氣受之則在上
多血受之則在下多血氣俱受者甚重自非醫者有神
病者有鉄心罕有免者夫或從上或從下以漸而來者
皆可治病人見其病勢之緩多忽之雖按此法施治病
已全然脫體若不能絶味絶色後必發再發則終於不
救矣某曾治五人矣中間唯一婦人得免以其貧甚無
物可吃也餘四人三兩年後皆再發孫真人曰吾嘗治
四五百人終無一人免於死非孫真人之不能治也葢
無一人能守禁忌耳此一婦治本病外又是千餘貼加
减四物湯半年之上方得月經行而十分安全
　謹按癘風古方謂之大風惡疾以其瘡痍荼毒膿汁
　淋漓眉鬢墮落手足指脫頑痺痛痒鼻塌眼爛齒豁
　唇掲病勢之可畏耳若專以房勞嗜慾飲食積毒之
　所致何為遽至於是故丹溪先生亦謂之受得殺毒
　之風也葢其風毒之傷與夫内毒所致人皆安得而
　知之及其病證顯露方始歸咎於此其於外受之風
　内積之毒豈可得而分治之也故内經刺肌肉刺骨
　髓以泄榮衛之怫熱靈樞以銳針刺腫上按出惡氣
　惡血子和用汗吐下出血之法河間用疎風泄熱之
　劑俱不分病之所因隨其病之所在以調之也至於
　丹溪分在上在下氣血受病多少其用藥取涎下毒
　雖皆前人之法亦可謂深得病情而善用其法者矣
　學者宜細觀之若夫用藥之外守禁忌謹調養清心
　寡慾獨淡内觀又在乎人而不在乎醫也孫真人戒
　之深矣其可忽乎
　癘風治法
　　驅風之劑
局方樺皮散治肺臟風毒遍身瘡疥及癮疹瘙痒治之
　成瘡又治面上風刺及粉刺
　　樺皮(四兩燒灰/)荆芥穂(二兩/)甘草(炙半兩/)
　　杏仁(二兩去皮尖用水一碗於銀銚子内熬候水/)
　　(减半取出放令乾/)枳殻(四兩去穰用炭火燒存性/)
　　(取出於濕紙上令冷/)
　右除杏仁外餘藥為末將杏仁另研令細次入諸藥
　細合匀磁盒内放之
　按此太隂陽明經藥出厥隂例
家珎凌霄散治癘風
　　蟬退　　　地龍(炒/)　　白殭蠶
　　全蝎(各七個/)凌霄花(半兩/)
　右為細末毎服二錢酒調下於浴室内常在湯中住
　一時許服藥效
元戎治風疾癩病遍身生瘡
　　天麻(七錢半/)荆芥(二錢半/)薄荷(二錢半/)
　　白花蛇(四兩酒浸/)
　右為末好酒二升蜜四兩石噐中熬成膏子毎服一
　盞溫服日三煎餅壓下急於煖處令汗出十日效
　按此已上二方厥隂例藥也
子和治風疥癬及癩
　　浮萍(一兩/)　荆芥　　　川芎　　　甘草
　　麻黄(各半兩/)或加芍藥當歸
　右為末毎服一兩水一碗入葱白豆豉同煎至一半
　無時服汗出為度
寳鑑換肌散治大風疾年深乆不愈以至面毛脫落鼻
　梁崩壞不致踰月取效如神
　　白花蛇　　黑花蛇(各三兩並酒浸一夕/)
　　地龍(去土三兩/)當歸　　細辛　　　白芷
　　天麻(各一兩/)蔓荆子　　威靈仙　　木賊
　　荆芥穂　　甘菊花　　苦參　　　紫參
　　沙參　　　沙苑蒺䔧　不灰木　　赤芍
　　炙甘草　　九節菖蒲　天門冬　　寒風草
　　何首烏　　胡麻子(炒/)　草烏頭(去皮臍/)
　　蒼术(泔浸去皮/)川芎　　木鱉子(已上各二兩/)
　右同為細末毎服五錢溫酒調下食後酒多為妙
　按此出少隂諸風例藥也
　　去風養血之劑
易老祛風丸治疥癩經曰脉風成病即癩也
　　黄茋　　　枳殻　　　防風　　　芍藥
　　甘草　　　熟地黄　　生地黄　　地骨皮
　　枸杞子
　右九味木杵臼為細末煉蜜為丸桐子大白湯下五
　十丸
　按此出少隂諸風例藥也
東坡四神丹醫未有專此四味者乆服可愈大風疾
　　羌活　　　𤣥參　　　熟地黄　　當歸
　按此出少隂腎氣例藥也
　　破血瀉熱補氣之劑
補氣瀉營湯治叚庫使病癘風滿面連頸極痒眉毛已
　脫須用熱水沃之稍緩毎晝夜須數次或砭刺亦緩
　予記内經云癘者榮衛熱胕治者以銳針刺其腫處
　按出其惡氣腫盡乃止如以藥治當破惡血去熱升
　陽去痒瀉榮運辛溫散之甘溫補之行陽明經瀉心
　火補肺氣乃治之正也
　　升麻　　　連翹(各六錢/)蘇木　　　當歸
　　黄連　　　黄茋　　　全蝎　　地龍(各三分/)
　　生地黄　　黄芩(生各四分/)人參(二分/)
　　甘草(一分半/)桔梗(半錢/)　桃仁(三個/)　麝香(少許/)
　　胡桐淚(一分/)蠓䖝(去翅足炒三個/)
　　水蛭(炒令烟盡三個/)白豆蔲(二分/)
　右件除連翹另剉胡桐淚研白豆蔲為細末二味另
　放麝香蠓䖝水蛭三味為細末另放都作一服水二
　盞煎入酒一盞至一盞六分入連翹煎去滓再入豆
　蔲二味并麝香等三味再熬至七分稍熱服早飯後
　忌酒麫及生冷硬物
　　取涎之劑
寳鑑醉仙散治大風疾遍身癮疹瘙痒麻木
　　胡麻子　　牛蒡子　　枸杞子
　　蔓荆子(各一兩同炒/)　　白蒺䔧　　苦參
　　𤓰蔞根　　防風(各半兩/)
　右為細末毎十五錢末入輕粉一錢拌匀毎服一錢
　茶調下晨午夕各一服後五七日先於牙縫内出臭
　黄涎渾身疼痛昏悶如醉次後利下膿血惡臭氣病
　根乃去
　按丹溪方輕粉二錢藥八味各半兩前四味為粗末
　炒紫色為度云須量人大小虛實與之證候重而急
　者須先以再造散下之候補養得還復與此藥服此
　藥須斷塩醬醋諸般魚肉椒料果實煨燒炙煿等止
　可淡粥及煑熟時菜亦須淡食茄亦不可食惟諸般
　蛇以淡酒蒸熟食之可以助藥
　　攻下之劑
病機二聖散治大風癘疾
　　大黄(半兩/)　皂角刺(三錢燒灰/)
　右將皂角刺一二箇燒灰研細煎大黄半兩湯調下
　二錢早服樺皮散中煎升麻湯下瀉青丸晚服二聖
　散此數等藥皆為緩疎泄血中風熱也
三因通天再造散治大風惡疾
　　欎金(半錢/)　大黄(一兩炮/)白牽牛(六錢半生半炒/)
　　皂角刺(一兩經年黒大者/)
　右為末毎服五錢日未出面東以無灰酒調下
　按已上二方並厥隂例藥也
　　雜方
元戎生眉散
　　枽寄生　　南星　　　半夏　　没藥(各一錢/)
　右為細末生薑自然汁調成膏子先用自然銅擦過
　次以此塗之
　子和一方半夏生用羊糞燒焦各等分為末生薑汁
　調塗
渫洗藥
　　何首烏　　荆芥　　　防風　　　馬鞭草
　　蔓荆子
　右為粗末毎二兩水一斗煎十數沸得藥力無風處
　渫洗
本事方萆麻法治癘風十指攣曲節間疼不可忍漸至
　斷落
　　萆麻(去皮/)　黄連(剉各二兩/)
　右以小瓶入水一升同浸春夏三日秋冬五日後用
　萆麻子一粒孹破面赤以浸藥水吞下平旦服漸加
　至四五粒微利不妨水少更添水忌動風物累用得
　效
　按寳鑑以此二味用銀石噐着水大碗煑水盡即添
　熬三日二夜取出只用萆麻隂乾切作四段計五粒
　二十段作一服荆芥湯下用治諸癎病
　
　
　
　
　
　
　
　
　
　
　
　
　
　
　玉機微義卷四十
欽定四庫全書
　玉機微義卷四十一　　明　徐用誠　原輯
　　　　　　　　　　　　　劉　純　續増
　風癎門
　　叙癎病之始
靈樞云暴攣癎眩足不任身取天柱(天柱穴足太陽也/)
又云癲癎瘈瘲不知所苦兩蹻之下男陽女隂
　按潔古云晝發灸陽蹻夜發灸隂蹻各二七壯陽蹻
　起於跟中循外踝上行入風池(申脉穴也/)隂蹻亦起
　於跟中循内踝上行至咽喉交貫衝脉(照海穴也/)
　又按内經言癲而不言癎古方以癲癎或併言或言
　風癲或言風癎或言癲狂所指不一葢癎病歸於五
　臟癲病屬之於心故今以風癎另立一門而癲狂合
　為一門也又癎與痓畧相類而實不同其病發身軟
　時醒者謂之癎也身强直反張如弓不時醒者謂之
　痓也癎病隨其痰之潮作故有時而醒痓病比癎為
　甚而有挾虛者故因其昏冒而遂致亡者多矣
　　論癎病所因
三因云夫癲癎病皆由驚動使臟氣不平鬱而生涎閉
塞諸經厥而乃成或在母胎中受驚或幼小感風寒暑
濕或飲食不節逆於臟氣而成葢忤氣得之外驚恐得
之内飲食屬不内外三因不同忤氣則一
　按此所論三因固皆切當但胎内受驚與飲食作癎
　者多而外感者間而有之
　　論三癎
千金方云小兒之癎有三風癎驚癎食癎也風癎縁衣
暖汗出風因入也初時先屈指如數乃作驚癎起於驚
怖大啼乃作食癎其先不哺乳吐而變熱後發然風癎
驚癎時時有之十兒之中未有一二凡是先寒後熱熱
者皆食癎也驚癎皆按圖灸之風癎當與猪心湯食癎
當下乃愈紫霜丸佳
　按此論三癎葢有三因之分風癎屬外因驚癎屬内
　因食癎屬不内外因也
　　論五癎
三因云古方有三癎五臟癎六畜癎等名證不同難於
備載别録有五癎之證一曰馬癎作馬嘶鳴以馬屬在
午手少隂君火主之故其病生於心二曰羊癎作羊呌
聲以羊屬未足太隂濕土主之應乎脾三曰雞癎作雞
呌聲以雞屬酉足陽明燥金主之應乎胃四曰猪癎作
猪呌聲以猪屬亥手厥隂心包主之應乎右腎五曰牛
癎作牛吼聲以牛屬丑手太隂濕土主之應乎肺此五
癎應乎五畜五畜應乎五臟者也發則旋暈顛倒口眼
相引目睛上搖手足搐搦背脊强直食頃乃甦各隨所
感施以治法
錢氏云凡治五癎皆隨臟治之毎臟各有一獸犬癎反
折上竄犬呌肝也羊癎目瞪吐舌羊呌心也牛癎目直
視腹滿牛叫脾也雞癎驚跳反折手縱雞呌肺也猪癎
如尸吐沫猪呌腎也五癎重者死病後甚者亦死輕者
五色丸主之
　按千金方叙六畜癎曰馬曰牛曰羊曰猪曰犬曰雞
　並不以六畜分屬五臟今三因所引五癎無犬癎一
　證錢氏叙五癎一證無馬癎一證二書以五獸分配
　五臟各各不同俱不知所由然也三因雖有馬無犬
　癎及五臟有胃無腎之說亦難據憑無所載焉
　　論癎有隂陽
千金方云病先身熱掣瘲驚啼呌喚而後發癎脉浮者
為陽癎病在六腑外在肌膚猶易治也病先身冷不驚
掣不啼呼而病發時脉沉者為隂癎病在五臟内在骨
髓難治也
　按此論癎之隂陽後世有認為寒熱者誤也葢此疾
　皆以痰熱所作而得其傷於陽分在表而淺則曰陽
　癎故云易治其傷於隂分入裏而深則曰隂癎故云
　難治所論隂陽者乃表裏臟腑淺深之謂非寒熱之
　謂也
　　論癎證由熱
原病式云風癎之發作者由熱甚而風燥為其兼化涎
溢胸膈燥爍而氣瘲昏冒僵仆也
　　治癎用吐下之法
子和書云夫癎病不至目瞪如愚者用三聖散投之更
用火盆於暖室中令汗吐下三法並行次服通聖散百
餘日則愈矣至於目瞪如愚者不可治内經曰神不守謂
神亂也大凡此疾乃肝經有熱吐後可服瀉青丸下之
　按癎病多由風痰膠固胸膈上下故大法先宜吐之
　吐後可用清熱之藥如東垣安神丸守真龍㑹丸之
　類皆可服不獨通聖散也痰實在裏不解宜𨗳痰清
　熱亦不獨瀉青丸也
　　癎分脉藥寒溫不同
難知云治洪長伏三脉風癎驚癎發狂惡人與火灸第
三第九椎服局方妙香丸以針投眼子透冷水内浸少
時服之如本方法治弦細緩三脉諸癎似狂李和南五
生丸
　按此以脉之隂陽虚實分而用藥可謂善矣但癎病
　出於風熱痰之所致而其藥有寒熱之異者由其標
　本虚實傳變之不同故也
　謹按癎病古方或云風癎或云驚癎或云癲癎由此
　疾與中風顛狂急慢驚相類故命名不同也原其所
　由或在母腹中受驚或因聞大驚而得葢小兒神氣
　尚弱驚則神不守舍舍空則痰涎歸之或飲食失節
　脾胃有傷積為痰飲以致痰迷心竅而作者治法必
　當尋火尋痰而論前人多用鎮墜清心之藥固可以
　治熱可以清痰若有頑痰膠固者此藥未易驅逐在
　上者必先用吐吐後方宜服此更有痰實在裏者亦
　須下之隨病輕重而用也或曰癎有隂陽何也予曰
　此與急慢驚者可同論也陽癎不因吐下由其有痰
　有熱客於心胃之間因聞大驚而作若熱盛雖不聞
　驚亦自作也宜用寒藥以攻治之隂癎亦本於痰熱
　所作醫以寒凉攻下太過損傷脾胃變而成隂宜用
　溫平補胃燥痰之藥治之若曰不因壞證而有隂陽
　之分則是指痰熱所客表裏臟腑淺深而言癎病豈
　本自有隂寒者哉
　風癎治法
　　清心安神之劑
寳鑑龍腦安神丸治男女五般癲癎無問逺近發作無
　時
　　茯神(三兩/)　人參　　　地骨皮　　甘草
　　麥門冬　　桑白皮(各二兩/)馬牙硝(二錢/)
　　龍腦　　　麝香(各三錢/)牛黄(半兩/)　硃砂(二錢/)
　　烏犀(一兩/)　金箔(三十五片/)
　右為細末煉蜜為丸如彈子大金箔為衣如風癎病
　冬月溫水化下夏月凉水化下不以時二三歲者日
　進二服小兒一丸分二服虚勞發熱咳嗽新汲水化
　下
　按此手少隂太隂經藥也出厥隂例
神應丹治諸癎
　　辰砂(不以多少研/)
　右以猪心血和之得所以蒸餅裹劑蒸熟取出就丸
　如桐子大毎服一丸食後臨卧煎人參湯下
　按此手少隂經藥也出厥隂硃砂例
　　墜痰清神之劑
錢氏五色丸
　　硃砂(半兩研/)水銀(一分/)　雄黄(一兩熬/)
　　真珠末(一兩研/)　　　　鉛(三兩同水銀熬/)
　右煉蜜丸如麻子大毎服三四丸煎金銀薄荷湯下
三因六珎丹治風癎失性顛倒欲死或作五畜等聲掣
　縱吐沫乆而方甦
　　雄黄　　　雌黄　　　未鑚真珠(各一兩/)
　　鉛(二兩熬成屑/)丹砂(半兩/)水銀(一兩半/)
　右研令極匀蜜丸桐子大毎服三丸至五丸薑棗湯
　下須搗二三萬杵乃可丸
􁦝丹治五癲五癎無問隂陽冷熱
　　虢丹　　　晉􁦝(各一兩/)
　右用塼鑿一窠可容二兩許先安丹在下次安􁦝在
　上以炭五斤煆令炭盡取出細研以不經水猪心血
　為丸如菉豆大毎服十丸至二十丸橘皮湯下
元戎二白丸
　　白􁦝(一塊約一兩/)
　右用生蒸餅裹劑蒸熟去皮可丸入輕粉一字或半
　錢量虚實加减丸桐子大毎服二三十丸生薑湯下
　小兒丸小些
子和硃砂滚涎散治五癎
　　硃砂　　　白􁦝(生用/)　赤石脂
　　硝石(各等分/)
　右為細末研蒜膏為丸如菉豆大毎服三十丸食後
　荆芥湯下
寳鑑琥珀夀星丸
　　天南星(一斤掘坑用火煅燒坑紅出炭淨入好酒/)
　　(一升潑火穴中放入南星葢穴勿令通氣過一宿/)
　　(取出焙末入/)珠子(四兩/)　硃砂(二兩半為衣/)
　右以猪心血打薑糊丸如桐子大毎服五十丸煎人
　參湯送下空心日三服
　按已上六方雖俱手少隂經藥並出厥隂例
　　治痰溫熱之劑
李和南五生丸治癎有神治隂脉弦細緩者
　　南星　　　半夏　　　川烏
　　白附子(各一兩/)　　　　大豆(去皮一兩/)
　右為細末滴水為丸毎服三丸至五丸不過七丸薑
　湯下
元戎小靈寳丹
　　附子(炮一兩/)天麻　　　全蝎　　　白殭蚕(炒/)
　　藿香葉　　南星(炮/)　　白附子(炮各半兩/)
　右細末酒糊丸桐子大温酒下一十五丸
　按已上二方並出厥隂風癎例藥也
　　吐劑
局方碧霞丹治痰涎壅塞牙關𦂳急心神迷悶目睛上
　視五種癎疾時作搐搦
　　石碌(研九度飛十兩/)　　附子尖
　　烏頭尖　　　　　　　蝎梢(各七十箇/)
　右為末入石碌令匀麫糊丸如雞豆毎服用薄荷汁
　半盞化下一丸更以酒半合温服之須臾吐出痰涎
　然後隨證治之如口禁斡開灌之
子和三聖散
　　方見吐劑
　　治痰攻下之劑
嚴氏控涎丸治諸癎久不愈頑涎散聚無時
　　川烏(生/)　　半夏(各半兩/)鉄粉(三錢/)甘遂(二錢半/)
　　殭蠶(不炒生薑汁浸一宿半兩/)全蝎(去尖七箇/)
　右為細末生薑自然汁成薄糊丸如菉豆大硃砂為
　衣毎服十五丸食後薑湯下忌甘草
　按此厥隂例藥也
三因控涎丹
　　方見痰飲門
錢氏白餅子
　　方見痰飲門
千金紫丸治食癎先寒後熱方
　　方見内傷門
㧞萃妙香丸治時疾傷寒解五毒潮熱積熱及小兒驚
　百病
　　辰砂(研九兩/)牛黄(半兩/)　金箔(九十片研/)
　　龍腦　　　膩粉　　　麝香(研各七錢半/)
　　巴豆(三百十五箇去皮心研去油/)
　右合研勻煉蜜去蠟淨入沙蜜白者七錢半同煉勻
　為丸毎兩作三十丸米飲調下
　按海藏云此治脉洪長大有力内熱者無力内寒五
　生丸主之治小兒毎一丸分十五粒每服二丸蜜水
　下出厥隂風癎例藥也已上五方有寒熱温凉之異
　用者隨證擇焉
　　平肝瀉火之劑
宣明當歸龍膽丸治腎水隂虚風熱藴積時發驚悸筋
　脉搐搦暗風癎病
　　方見諸火門
千金龍膽湯治嬰兒出腹血脉盛實寒熱温壯四肢驚
　掣發熱并諸驚癎方
　　龍膽　　　鈎藤皮　　柴胡　　　黄芩
　　桂枝　　　芍藥　　　茯苓(一作茯神/)
　　甘草(各六銖/)螳蜋(二枚/)　大黄(一兩/)
　右㕮咀以水一升煑取五合為劑服之
　按此少陽厥隂經藥也
錢氏瀉青丸
　　方見小兒門
　　通解風熱之劑
宣明防風通聖散亦治風癎
　　方見中風門
　　救壞證之劑
寳鑑沉香天麻湯治一小兒四歲因長老摩頂受記僧
　人念呪恐懼發搐痰涎有聲目多白睛强項背一時
　許方醒後毎見皂衣人即發多服犀硃腦麝鎮墜之
　藥已四年餘此證尚在又添行歩動作神思如痴診
　其脉沉弦而急針經云心脉滿大癎瘈筋攣病久氣
　弱多服鎮墜寒凉之劑復損正氣致添動作如痴先
　灸兩蹻各二七壯次服此藥
　又肝脉小急葢小兒神氣尚弱因而被驚神思無依
　又動於肝肝主筋故癎瘈筋攣
　　沉香　　　益智仁　　川烏(各二錢/)天麻
　　防風　　　半夏　　附子(炮各三錢/)羌活(五錢/)
　　獨活(四錢/)　甘草　　當歸　　殭蠶(各一錢半/)
　經云恐則氣下精怯而上焦閉以羌活獨活苦温引
　氣上行又入太陽為引用故以為君天麻防風辛温
　以散之當歸甘草辛甘温以補氣血之不足又養胃
　氣故以為臣附子川烏益智大辛温行陽退隂又治
　客寒傷胃腎主五液入脾為涎以生薑半夏燥濕化
　痰沉香辛温體重氣清去怯安神故以為使
　右剉毎服五錢水二盞生薑三片煎至一盞去滓温
　服食前三劑而愈
　按癎證本從熱治然亦有壞證而成隂者如錢仲陽
　所治王氏子吐瀉諸醫藥下之至虚變慢驚手足瘈
　瘲而身冷醫復與八正散錢曰不能食而胃中虚若
　利大小便即死久則脾腎俱虚當身冷而閉目必用
　益黄散史君子丸補脾遂能飲食後又不語錢以地
　黄丸補腎一月而安皆此意也此方用大熱之藥乃
　從權以救前治之失非常治之道也
　
　
　
　
　
　
　
　
　
　
　
　
　
　
　
　玉機微義卷四十一
欽定四庫全書
　玉機微義卷四十二　　明　徐用誠　原輯
　　　　　　　　　　　　　劉　純　續増
　破傷風門
　　論破傷風表裏中治法
病機云破傷風者同傷寒證治通於表裏分别隂陽有
在表有在裏有在半表半裏者在裏宜下在表宜汗在
表裏之間宜和解不可過其治也故表脉浮而無力者
太陽也脉長而有力者陽明也脉浮而弦小者少陽也
若明此三法而施治不中病者鮮矣
原病式云夫破傷中風之由者因瘡熱甚欎結而榮衛
不得宣通怫熱因之徧體故多白痂是時瘡口閉塞氣
難通泄熱甚則生風也不已則表傳於裏亦猶觸冒傷
寒怫熱欎甚不解則表傳於裏者也但有風熱微甚兼
化故殊異矣大法破傷中風風熱燥甚怫欎在表而裏
氣尚平者善伸數欠筋脉拘急或時惡寒或筋惕而搐
脉浮數而弦也宜以辛熱治風之藥開衝結滯而愈猶
傷寒表熱怫欎而以麻黄湯辛熱發散者也凡用辛熱
開衝風熱結滯宜以寒藥佐之則良免致藥中病而風
熱轉甚也如治傷寒發熱用麻黄桂枝加黄芩石膏知
母之類是也若世以甘草滑石葱豉寒藥發散甚妙若
表不已漸傷入裏裏又未太甚而脉在肌肉者宜以退
風熱開結滯之寒藥調之或微加治風辛熱亦得猶傷
寒在半表半裏而以小柴胡和解之也若裏熱已甚而
舌强口禁項背反張驚搐惕搦涎唾稠粘胸腹滿塞而
或便溺閉結或時汗出脉洪數而弦也然汗出者由風
熱欎甚於裏而表熱稍罷則腠理疎泄而心火熱甚故
汗出也法宜除風散結寒藥下之後以退風熱開結滯
之寒藥調之而熱退結散則風自愈矣凡治此亦宜按
摩𨗳引及以藥斡開牙關勿令口禁使粥藥得下也
　按此論表裏中脉病證治至為詳盡前人所未論也
　　論破傷風所因不同
病機云破傷風者有因卒暴傷損風襲之間傳播經絡
至使寒熱更作身體反張口禁不開甚者邪氣入臟有
因諸瘡不瘥榮衛虚肌肉不生瘡眼不合風邪亦能外
入於瘡為破傷風之候有諸瘡不瘥舉世皆言著灸為
上是謂熱瘡而不知火熱客毒逐經諸變不可勝數微
則發熱甚則生風而搐或角弓反張口禁目斜亦有破
傷不灸而病此者因瘡著白痂瘡口閉塞氣難通泄故
陽熱易為欎結熱甚則生風也
　按此論所因有四二者因瘡口入風似屬外因一者
　因灸逐熱似屬不内外因一者因瘡口閉塞内熱生
　風似屬内因也
　謹按破傷風證古方藥論甚少豈非以此疾與中風
　同論故不另立條目也唯河間論傷寒表裏中三法
　同治用藥甚詳其言病因有因外傷於風有因灸及
　内熱所作者然與中風相似也但中風之人尚可淹
　延歳月而破傷風者犯之多致不救葢中風有在經
　在腑在臟之異獨入臟者最難治破傷風或始而出
　血過多或瘡早閉合瘀血停滯俱是血受病血屬隂
　五臟之所主故此風所傷始雖在表隨即必傳入臟
　故多死也又此病或瘡口坦露不避風寒而無所傷
　或瘡口閉合宻避風邪而反病此或病已十分安全
　而忽有此大抵皆由内氣虚而有欎熱者得之若内
　氣壯實而無欎熱者雖傷而無所害也
　破傷風治法
　　治表之劑
病機羌活防風湯治邪初在表
　　羌活　　　防風　　　甘草　　　川芎
　　藁本　　　當歸　　　芍藥(各四兩/)地榆
　　細辛(各二兩/)
　右㕮咀毎五錢水煎熱服無時熱則加大黄黄芩(各/)
　(二兩/)
防風湯治破傷風同傷寒表證未傳入裏急宜服之
　　防風　　　羌活　　　獨活　　　川芎(等分/)
　右㕮咀毎五錢水煎服宜調蜈蚣散大效
　按已上二方並三陽經藥也
蜈蚣散
　　蜈蚣(一對/)　鰾(三錢/)
　右為細末用防風湯調下如表解不已覺轉入裏常
　服左龍丸(即後江鰾丸四味是也/)
蜈蚣散治裏和至愈可服
　　蜈蚣(一對/)　鰾(五錢/)
　　左盤龍(五錢炒烟盡野鴿糞是也/)
　右為細末毎服一錢清酒調下治裏至愈可服但有
　裏證不可服次當下之用蜈蚣散四錢巴豆霜半錢
　燒飯為丸如菉豆大毎服一丸加至六七丸清酒調
　蜈蚣散少許送下宣利為度
發表雄黄散裏和至愈可服
　　雄黄(一錢/)防風(二錢/)草烏(一錢/)
　右為細末毎服一字溫酒調下
天麻雄黄散治表
　　天南星(三錢/)半夏　　天麻(各五錢/)雄黄(二錢半/)
　右為細末毎服一錢溫酒調下如有涎加大黄為下
　藥
三因防風散治風入瘡口項强牙關𦂳急欲死又名玉
　真散
　　防風　　　天南星(炮各等分/)
　右為末毎服三錢童子小便一大盞煎七分熱服
香膠散治破傷風口禁直强
　　魚膠(燒七分存性/)
　右研細入麝香少許毎服二錢酒調下不飲米湯下
　一方以蘇木煎湯下
元戎治破傷風欲死者
　　川烏　　　南星　　　半夏(並生/)
　　天麻(去蘆各等分/)
　右為細末毎服一錢豆淋酒調下稍溫服次以酒一
　二盞投之
治破傷風
　　蝎稍七條為細末熱酒調下
　按此已上八方並厥隂例藥也
　　治半表半裏之劑
病機羌活湯治半在表半在裏
　　羌活　　　菊花　　　麻黄　　　川芎
　　石膏　　　防風　　　前胡　　　黄芩
　　細辛　　　甘草　　　枳殻　　　白茯苓
　　蔓荆子(各一兩/)薄荷　　白芷(各半兩/)
　右㕮咀毎服五錢水煎入生薑五片熱服日二三次
　按此三陽經藥也
地榆防風散治破傷風半在表半在裏頭微汗身無汗
　不可發汗宜表裏治之
　　地丁草　　馬齒莧　　地榆　　防風(各等分/)
　右為細末毎服三錢溫米湯調下
　　治裏之劑
病機大芎黄湯治破傷風臟腑小便赤自汗不止者
　　川芎　　羌活　　黄芩　　大黄(各一兩/)
　右㕮咀五七錢水煎温服臟腑和為度
　按此三陽經藥此自汗乃裏實也如陽明病汗多急下之
江鰾丸治破傷風驚而發搐臟腑秘澁知病在裏可用
　此下之
　　江鰾(剉燒半兩/)野鴿糞(半兩炒/)雄黄(一錢/)
　　白殭蠶(半兩/)　蜈蚣(一對炙/)　天麻(一兩/)
　　只用前四味名左龍丸
　右為細末分作三分將二分燒飯為丸桐子大硃砂
　為衣將一分入巴豆霜一錢用和亦以燒飯為丸如
　桐子大不用硃砂為衣毎服硃砂為衣二十丸入巴
　豆藥一丸第二服二丸加至利為度再服硃砂為衣
　藥病愈即止
　按此厥隂例藥也
　　治汗之劑
病機白术防風湯治服發表藥過有自汗者
　　白术　　　黄茋(各一兩/)防風(二兩/)
　右㕮咀毎服五七錢水煎溫服無時臟腑和而自汗
　者可服此藥若臟腑秘小便赤自汗者無寒也宜速
　下之用大芎黄湯
　按此手少陽足陽明太隂太陽經藥也
白术湯治破傷風大汗不止筋攣搐搦
　　白术　　　葛根(各一兩/)升麻　　黄芩(各半兩/)
　　芍藥(二兩/)　甘草(二錢半/)
　右㕮咀毎服一錢水煎溫服無時
　按此陽明太隂經藥也
　　理血之劑
養血當歸地黄散治病日乆氣血漸虚邪氣入胃養血
　為度
　　當歸　　　地黄　　　芍藥　　　川芎
　　藁本　　　防風　　　白芷(各一兩/)細辛
　右㕮咀水煎服
　按此厥隂四物例藥也
　　雜方
如聖散
　　方見中風門
　　一方本藥内加兩頭尖二兩
　
　
　
　
　
　
　
　玉機微義卷四十二
欽定四庫全書
　玉機微義卷四十三　　明　徐用誠　原輯
　　　　　　　　　　　　　劉　純　續增
　損傷門
　　叙堕墜為病
内經云人有所堕墜惡血留内腹中脹滿不得前後先
飲利藥此上傷厥隂之脉下傷少隂之絡刺足内踝下
然骨之前出血刺足肘上動脉不已刺三毛各一痏見
血立已左刺右右刺左
靈樞云有所堕墜惡血留於内若有所大怒氣上而不
下積於脇下則傷肝又中風及有所擊打若醉入房汗
出當風則傷脾又頭痛不可取於腧者有所擊堕惡血
惡血在於内若内傷痛不已可側刺不可逺取之也
　按發明經云夫從髙墜下惡血留於内不分十二經
　絡聖人俱作風中肝經留於脇下以中風療之血者
　皆肝之所主惡血必歸於肝不問何經之傷必留於
　脇下葢肝主血故也痛甚則必有自汗但人汗出皆
　為風證諸痛皆屬於肝木況敗血凝澁從其所屬入
　於肝也從高墮下逆其所行之血氣非肝而何以破
　血行經藥治之
　　傷損脉法
内經云肝脉搏堅而長色不青當病堕若搏因血在脇
下令人嘔逆
金匱云寸口脉浮微而澁然當亡血若汗出設不汗出
者當身有瘡被刀斧所傷亡血故也
脉經云金瘡出血太多其脉虚細者生數實大者死
　金瘡出血脉沉小者生浮大者死
　砍瘡出血一二石脉來大者二十日死
　砍刺出血不止者其脉止脉來大者七日死滑細者
　生
　從髙顛仆内有血腹脹滿其脉堅强者生小弱者死
　按破傷有瘀血在内脉堅强實則生虚小弱者死若
　亡血過多脉虚細小者生浮大數實者死皆為脉病
　不相應故也
　　論傷損宜下
子和云諸落馬墜井打撲傷損閃肭損折杖瘡腫發焮
痛不止者可峻下二三十行痛止腫消宜以通經散𨗳
水丸等藥或加湯劑瀉之後服和血消腫散毒之藥
　按子和於堕車落馬杖瘡閃肭者俱用峻下其有心
　恙牙關禁急者云是驚涎堵塞於上俱用三聖散先
　吐後下其法雖峻然果有驚涎瘀血停留於内焮痛
　腫脹發於外者亦奏㨗功但於出血過多老弱之人
　脉虚大者亦當求責
　謹按打撲金刄損傷是不因氣動而病生於外外受
　有形之物所傷乃血肉筋骨受病非如六滛七情為
　病有在氣在血之分也所以損傷一證專從血論但
　須分其有瘀血停積而亡血過多之證葢打撲墜堕
　皮不破而内損者必有瘀血若金刄傷皮出血或致
　亡血過多二者不可同法而治有瘀血者宜攻利之
　若亡血者兼補而行之又察其所傷有上下輕重淺
　深之異經絡氣血多少之殊唯宜先逐瘀血通經絡
　和血止痛然後調氣養血補益胃氣無不效也頃見
　圍城中軍士被傷不問頭面手足胸背輕重醫者例
　以大黄等藥利之後大黄缺少甚者遂以巴豆代之
　以為不於初時瀉去毒氣後則多致危殆至於畧傷
　手指亦悉以藥利之殊不知大黄之藥惟與有瘀血
　者相宜其有亡血過多元氣胃氣虚弱之人不可服
　也其巴豆大熱有毒止能破堅逐積用於此疾尤非
　切當所以有服下藥過後其脉愈見堅大醫者不察
　又以為瘀血未盡而後下之因而夭折人命可不慎
　歟
　損傷治法
　　攻下瘀血之劑
金匱治馬墜及一切筋骨損方
　　大黄(一兩切浸成湯下/)緋帛(如手大燒灰/)
　　亂髮(如雞子大燒灰/)　炊單布(一尺燒灰/)
　　敗蒲(一把三寸/)　　　桃仁(四十九箇去皮尖熬/)
　　甘草(如中指節炙剉/)
　右七味以童子小便量多少煎湯成内酒一大盞次
　下大黄去滓分溫三服先剉敗蒲席半領煎湯浴衣
　被處斯須通利數行痛楚立差
發明復元活血湯治從髙堕下惡血留於脇下疼痛不
　可忍
　　柴胡(五錢/)　當歸(六錢/)　甘草(二錢/)
　　穿山甲(炮二錢/)　　　　大黄(酒浸一兩/)
　　桃仁(去皮尖五十箇/)紅花　　　𤓰蔞根(各二錢/)
　右件桃仁研爛餘藥剉如麻豆大毎服一兩水二盞
　半酒半盞煎至七分去滓食前大溫服以利為度得
　利後痛或不盡服乳香神應散靈樞云墜堕惡血留
　於脇下則傷肝肝膽之經行於脇下屬厥隂少陽宜
　以柴胡為引用為君以當歸活血脉又急者痛也以
　甘草緩其急亦能生新血陽生隂長故也為臣穿山
　甲𤓰蔞根桃仁紅花破血潤血為之佐大黄酒製以
　蕩滌敗血為之使
當歸𨗳氣散治損傷瘀血大便不通紅腫暗青疼痛昏
　悶畜血内壅欲死
　　大黄(一兩/)　當歸(三錢/)　麝香(少許/)
　右三味除麝香另研外為極細末入麝香合匀毎服
　三錢熱酒一盞調下食前内瘀血去或骨節傷折疼
　痛接骨紫金丹治之
三因雞鳴散治從髙墜下及木石所壓凡是損傷瘀血
　凝滯疼痛欲死兼以此藥推陳致新神效
　　大黄(一兩酒浸/)　杏仁(三七粒去皮尖/)
　右研細酒一碗煎至六分去滓雞鳴時服至晩取下
　瘀血即愈若便覺氣絶取藥不及急擘開口以熱小
　便嚾之
　按已上四方雖皆蕩逐惡血之藥前三方所以治血
　在肝經血分者也後一方所以治血在肺經氣分者
　也當以脉之浮沉表裏别之又海藏云若登髙墜下
　撞打及傷心腹胸中積血不散以上中下三焦部分
　分之以易老犀角地黄湯桃仁承氣抵當湯丸之類
　下之亦有以小便同煎治之者更有内加生地黄當
　歸煎服者亦有加大黄者惟智者能擇之
　　破血止痛行經之劑
秘藏破血散治乗馬損傷跌其脊骨惡血流於脇下
　其痛苦楚不能轉側
　　羌活　　　防風　　　桂(各一錢/)　柴胡
　　連翹　　　當歸稍　　水蛭(炒烟盡研各二錢/)
　　麝香(少許另研/)　一方有蘇木(一錢半/)
　右件分作二服毎服二大盞酒水一盞除水蛭麝香外另研
　如泥煎餘藥一大盞去滓上火令稍熱調二味飢服之
　按此太陽陽明少陽經藥也
地龍散治腰脊痛或打撲損傷從髙堕下惡血留在太
　陽經中令人腰脊或脛腨臂腰中痛不可忍
　　中桂　　　地龍(各四分/)黄栢　　甘草(各一錢/)
　　羌活(二錢/)　蘇木(六分/)　麻黄(半錢/)桃仁(六箇/)
　　當歸梢(一分/)
　右㕮咀毎服五錢水二盞煎一盞去滓溫服
　按此足太陽經藥也
發明乳香神應散治從髙墜下疼痛不可忍及腹中疼
　痛
　　雄黒豆　　桑白皮　　乳香　　　没藥
　　獨科栗子(各一兩/)　　　破故紙(炒二兩/)
　右為末毎服五錢醋一盞沙石噐内煎至六分入麝
　香少許温服寳鑑有當歸(一兩/)水蛭(炒半兩/)
聖靈丹治一切打撲折傷疼痛不可忍者
　　乳香(五錢/)　烏梅(去核五箇/)白米(一捻秘藏作粟/)
　　萵葵子(一盞炒黄二兩八錢/)
　右為細末煉蜜丸彈子大毎服一丸細嚼熱酒送下
　一伏時痛不止冄服
　按此二方少隂經藥也
三因加味芎藭湯治打傷敗血入胃嘔吐黑血
　　川芎　　　當歸　　　白芍
　　百合(浸半日/)荆芥穗(各等分/)
　右剉毎服四錢水酒各半煎
元戎加味四物湯治虚人損傷不禁下之者
　　四物湯加穿山甲煎服
　按已上二方厥隂例藥通前六方皆溫平之劑
局方花蘃石散治金刄傷及打撲損傷猫狗咬傷或至
　死者急於傷處擦藥其血化為黄水如内損血入臟
　腑煎童子小便入酒少許調一錢服之立效
　婦人産後惡血奔心胎衣不下以小便調一錢取下
　惡物立效
　　硫黄(明淨者四兩/)　　　花蘃石(一斤/)
　右二味粗末拌令匀用紙筋和膠泥固濟丸罐子一
　箇入藥在内密泥封口了焙乾安在四方塼上上畫
　八卦五行字用炭一秤圍燒自已午時從下生火直
　至經宿火盡又經宿已冷取研極細磁盒内盛
　按此厥隂硫黄例藥也海藏云有用此藥以童便煎
　服或酒調服之者與寒藥正分隂陽不可不辨也
補損當歸散治墜馬落車傷腕折臂疼痛服此藥疼痛
　即止筋骨即當相連
　　澤蘭(炒/)　　附子(炮各一錢/)　　　當歸(炒/)
　　甘草(炙/)　　蜀椒(炒/)　桂心(各五分/)芎藭(炒六分/)
　右為細末毎服二錢溫酒調服日三忌生葱猪肉冷
　水生菓
　按此少隂厥隂經藥也已上二方皆溫熱之劑
　　接骨之劑
發明紫金丹定痛接骨
　　川烏(炮/)　　　草烏(炮各一兩/)靈脂(去土半錢/)
　　木鱉子(去殻/)黒牽牛(生/)　骨碎補　　威靈仙
　　金毛狗脊　防風　　　自然銅(淬七次/)
　　地龍(去土/)　烏藥　　　青皮　　　陳皮
　　茴香(各半錢/)禹餘粮(淬四兩/)　　　　沒藥
　　紅藥子　　麝香(各二錢半/)
　右細末醋糊為丸如梧子大毎服十丸至二十丸温
　酒送下病上食後病下食前
元戎接骨丹
　　沒藥　　　乳香　　　當歸　　　川椒
　　自然銅(醋淬/)赤芍　　　骨碎補(炙/)　敗龜(炙/)
　　虎骨　　　白芷(各等分/)千金藤(郁李仁是也各/)
　　(等分/)　又方加龍骨川芎
　右細末化蠟半兩丸如彈子大毎服一丸好酒半升
　化開煎用東南桞枝攪散熱服
經驗方治打攧折骨損斷服此藥自頂心尋病至下遇
　受病處則颯颯有聲覺藥力習習往來則愈
　　自然銅(煅醋淬七次一兩/)川烏(去皮尖/)松明節
　　乳香　　　血竭(三錢/)　龍骨(半兩生/)地龍(半兩/)
　　水蛭(炒半兩/)沒藥　　　蘓木　　　降真香
　　土狗(十箇油浸焙乾/)
　右為末毎服五錢無灰酒調下病在上食後在下食
　前
　按已上三方並出少隂折傷例藥也其用毒藥以行
　諸經亦是瘀血已去者方可用丹溪云世以自然銅
　為接骨藥然此等方儘多大抵在補氣補血補土俗
　工惟在速効以罔利迎合病人之意而銅非煆不可
　服若新出火者其火毒金毒相扇挾香挾藥毒雖有
　接傷之功而燥散之禍甚於刀劒戒之
　　雜方
機要刀箭藥止血定痛没藥散
　　定粉　　　風化灰(各一兩/)　乳香(半錢另研/)
　　枯􁦝(三錢另研/)　　　　　　没藥(一字另研/)
　右件各研為細末同和匀再研摻用之
本事地黄散治金瘡止血除疼痛辟風續筋骨生肌肉
　　地黄苖　　地松　　　青蒿　　　蒼耳苖
　　生艾汁(三合/)赤芍(各五兩入水取汁/)　石灰(三分/)
　右五月五七月七午時修合以前藥汁拌石灰隂乾
　入黄丹三兩更杵羅細丸金瘡出血用藥封包不可
　動十日差無膿腫
經驗方治打撲損筋傷骨折吕顯謨傳
　　黄栢(一兩/)　半夏(半兩/)
　右為細末毎用半兩生薑自然汁調如稀糊傅用紙
　花貼如乾再傅骨折先以絹帛封縛次用沙木扎定
　良乆痛止即痒覺熱乃是血活筋骨復舊輕者三五
　日重者不過旬月
又方治打撲損腫痛不止
　　生薑自然汁米醋牛皮膠同熬溶入馬屁勃末不
　　以多少調如膏以紙攤𫝊腫處
治刀傷斧斫
　　五倍子一味為末乾貼神效
　　桑葉隂乾為末乾貼如無旋熨乾末貼之妙
　
　
　
　
　
　
　
　
　
　
　
　
　玉機微義卷四十三
欽定四庫全書
　玉機微義卷四十四　　明　徐用誠　原輯
　　　　　　　　　　　　　劉　純　續增
　㿀疹門
　　論㿀疹證治
潔古云㿀疹之病其為證各異瘡發焮腫於外者属少
陽三焦相火也謂之㿀小紅靨行皮膚之中不出者属
少隂君火也謂之疹凡顯㿀證若自吐瀉者慎勿亂治
而多吉謂邪氣上下皆出也㿀疹並出小兒難禁是以
别生他證也首尾不可下大抵安裏之藥多發表之藥
少秘則微疎之令邪氣不壅併而能作畨次使兒易禁
也身温煖者順身涼者逆
　按此是例陽證發㿀宜與小兒門㿀論兼㸔證治
　　論傷寒發㿀有隂陽不同
略例曰陽證發㿀有四有傷寒發㿀有時氣發㿀有熱
病發㿀有温毒發㿀班班如錦文或發之面部或𤼵之
胸背或發之四末色紅赤者胃熱也紫黑為胃爛也一
則下之早一則下之晚乃外感熱病而發㿀也當服𤣥參
升麻白虎等藥
　謹按四氣發㿀温毒為至重暑證亦發㿀固有輕重
　之殊見面部者傳手經也難知云戊助少隂心火入
　于手太隂肺也背多者足太陽胸属足陽明四末属
　脾與心也
隂證發㿀亦出背胸又出手足亦稀少而微紅若作熱
證投之涼劑大悞矣此無根失守之火聚於胸中上獨
熏肺傳於皮膚而為班㸃但如蚊蚋蚤虱咬形狀而非
錦文也調中温胃加以茴香芍藥以大建中之類其火
自下㿀自退可謂治本而不治標也
　謹按㿀證固有隂陽輕重之現證矣陽證大率用托
　裏清熱化㿀涼血隂證止用調中温胃其㿀自消病
　體自定非若瘡成膿疱也雖輕重俱從火化大抵急
　則治標緩則治本
　　論中寒發㿀
畧例云完顔小將軍病寒熱間作有㿀三五㸃鼻中微
血出兩手脈沈濇胸膈四肢按之殊無大熱此内傷寒
也問之因暑卧殿角傷風又渇飲氷酪水此外感者輕
内傷者重從内病俱為隂也故先㿀衂後顯内隂寒熱
間作脾亦有之非往來少陽之寒熱也與調中湯數服
而愈
　　論傷寒治誤發㿀
陳無擇云傷寒發㿀者蓋不當下而下之熱則乗虚入
胃當下而失下則胃熱不得泄二者皆能發㿀其狀如
錦繡赤者易治黑者難治蓋熱毒入胃深也
　按此謂㿀主於胃因下早下晚之失而生至如陽證
　悞用熱劑而發㿀或温毒便發㿀者皆宜從脈求其
　本也仲景云寸脈浮滑者可用瓜蒂散吐之是熱毒
　藴於胸膈也又非在胃及虚火之比大抵黑者熱極
　亢則害承乃制也
　　論癮疹
陳無擇云世醫論瘾疹無不謂是皮膚間風然既分冷
熱冷熱即寒暑之證又有因浴出湊風冷而得之者豈
非温也則知四氣偹矣經分諸瘡實熱則痛虚寒則痒
又陽明主肌肉屬胃與大腸亦有冷熱分痛痒不可不
審世人呼白者為婆膜赤者為血風名義混殽當以理
曉察内外隨證治之
　謹按瘾疹多屬脾隐隐然在皮膚之間故言瘾疹也
　發則多痒或不仁者是兼風兼濕之殊色紅者兼火
　化也
　瘾疹治法
　　升散之劑
元戎葛根橘皮湯治㿀在肌　冬温始發肌中㿀爛欬
　而心悶但嘔清汁
　　葛根　　　橘皮　　　杏仁　　　知母
　　黄芩　　　麻黄　　　甘草
　右等分水煎服
　按此足陽明太陽藥也
陽毒升麻湯㿀在面傷寒一二日或吐下後變成陽毒
　腰背痛煩悶不安面赤狂言見鬼下痢脈浮大咽痛
　　升麻(五錢/)　犀角　　　射干　　　黄芩
　　人參　　　甘草(各二錢半/)
　右㕮咀水煎取飲半盞刻許再進温覆手足得汗出
　觧
𤣥參升麻湯㿀在身治汗下吐後毒不散表虚裏實發
　於外甚則煩躁譫妄
　　𤣥參　　　升麻　　　甘草(等分/)
　右㕮咀水煎服
　按已上足陽明藥也
陽毒梔子湯治傷寒壯熱百節疼痛而發㿀
　　升麻　　　梔子仁　　黄芩　　　芍藥
　　石膏　　　知母　　　杏仁　　　柴胡
　　甘草
　右粗末每五錢入薑五片䜴百粒煎服
　按此足陽明少陽藥也
消毒犀角飲子治㿀及瘾疹
　　牛蒡子(六錢/)荆芥　　　防風(各二錢/)甘草(一錢/)
　右㕮咀水煎
　按此手太隂藥也
觧毒防風湯治㿀及瘾疹痒痛
　　防風(一兩/)　地骨皮　　黄茋　　　芍藥
　　荆芥　　　枳殻　　　牛蒡子(各半兩/)
　右為粗末每四五錢水煎服
　按此手足太隂藥也已上諸方本於陽證者宜選用
　之
升麻葛根湯
隂毒升麻鱉甲湯治隂㿀
　　升麻(三兩/)　當歸　　　甘草(各二兩/)蜀椒(一兩/)
　　鱉甲(炙/)　　雄黄(半兩研/)
　右為末每服五錢水煎服
　按此(闕/)
三因加味羌活散治感四時所傳肌膚發為瘾疹增寒
　壯熱
　　羌活　　　前胡(各一兩/)人參　　　桔梗
　　甘草　　　枳殻　　　川芎　　　天麻
　　茯苓(各半兩/)蟬蛻　　　薄荷(各三錢/)
　右㕮咀搗為末每服二大錢薑三片煎服
　按此足太陽手太隂少隂藥也
調中湯治内傷外感而發隂㿀
　　蒼术(一錢半/)陳皮(一錢/)　砂仁　　　藿香
　　芍藥(炒/)　　甘草(炙/)　　桔梗　　　半夏
　　白芷　　　羌活　　　枳殻(各一錢/)川芎(半錢/)
　　麻黄　　　桂枝(各半錢/)
　右㕮咀薑三片水煎服
　按此足太陽太隂手陽明太隂藥也已上諸方本於
　隂證者宜選用之
　　和解之劑
化㿀湯治傷寒汗吐下後㿀發脈虚
　　白虎湯加人參守真類粹再加白术
　右㕮咀時時煎服之
　　下劑
當歸丸治傷寒㿀見無大熱脈虚秘悶
　　當歸(半兩/)　甘草(一分/)　黄連
　　大黄(各二錢半/)
　右先將當歸熬膏子入藥末三味為丸漸加至利為
　度
　　凉血之劑
黒膏治温毒發㿀
　　生地黄(半斤/)好䜴(一升/)
　右二味以猪膏二斤合煎之至濃汁用雄黄麝香如
　大豆大内中攪和毎服用彈子大湯化服未效再服
　之
大青四物湯
　　大青(四兩/)　阿膠　　　甘草(各一兩/)䜴(八合/)
　右㕮咀每服五錢水煎服之
　
　
　
　
　
　
　
　
　
　
　玉機微義卷四十四
欽定四庫全書
　玉機微義卷四十五　　明　徐用誠　原輯
　　　　　　　　　　　　　劉　純　續增
　黄疸門　(發黄附/)
　　諸經叙黄疸脈證
内經曰溺黄赤安卧者黄疸
要略曰寸口脈浮而緩浮則為風緩則為痺痺非中風
四肢苦煩脾色必黄瘀熱以行　尺脈浮為傷腎跌陽
脈緊為傷脾風寒相摶食榖即眩榖食不消胃中苦濁
濁氣下流小便不通隂被其寒熱流膀胱身體盡黄名
曰榖疸　額上黒微汗出手足中熱薄暮即發膀胱急
小便不利名曰女勞疸　腹如水狀心中懊憹而熱不
能食時欲吐名曰酒疸多不治
脈經曰脈沈渇欲飲水小便不利者皆發黄凡黄候其
寸口脈近掌無脈口鼻冷並不可治
　　論五疸
陳無擇云古方叙五種黄者其實一病立名異耳如黄
汗者以胃為脾表屬陽明陽明蓄熱喜自汗汗出因入
水中熱必鬰故汗黄也其後身體腫發熱不渇狀如風
水汗出染衣色正黄如栢汗
黄疸者由暴熱用冷水洗浴熱留胃中所致其候身面
眼悉黄如金色小便如煮蘖汁
榖疸者夫由肌發熱大食傷胃氣衝鬰所致其候食則
腹滿眩暈榖氣不消(云云見前/)
酒疸由大醉當風入水所致唯酒變證最多熱毒流於
清氣道中則眼黄鼻雝
女勞疸由大熱交接竟入水水流濕入於脾因腎氣虚
甚以所勝尅入致腎氣上行故有額黑身黄之證其間
兼渇與腹脹者並難治發於隂必嘔發於陽則振寒面
微熱雖本於胃氣鬰發土色上行然發於脾則為内疸
發於腎則為黑疸若所論因外則風寒暑濕内則喜怒
憂驚酒食房勞三因悉備世醫獨嚴於傷寒論中不亦
濫矣
　按已上五疸與前要略所具不同宜兼考之陳氏治
　例未能以盡其變推其病體究治大抵已上五疸形
　證已具無所隐兼證者黄汗黄疸榖疸誠以元氣脾
　胃之氣為主而治之形氣榖氣稍實者則可得而復
　矣酒疸則元氣胃氣殊已傷甚形氣孤危榖氣與藥
　雜進能有斷厚味而守藥得復生者則㡬希矣女勞
　疸則隂陽之氣虚竭甚者為難治陳云世醫獨嚴於
　傷寒而不及此此則亦非傷寒家法所可髣髴施也
　　論傷寒陽證發黄
保命集云凡發黄有六有畜血發黄邪熱傳於太陽之
本小便先淋而黄其人暴狂内有血也為太陽發黄本
病也濕熱發黄太隂併陽明之本為小便不利風濕熱
發黄併少陽也寒濕發黄太隂併少陽也結胸發黄下
之早附太陽也痞氣發黄附太隂也凡六者各隨脈證
標本而治之大抵發黄從太隂陽明而論脾胃皆土也
故見黄色當從其脾病色黄土氣化濕非濕毒何能發
黄也
　　論隂證發黄
韓秖和云病人三五曰服下藥太過虚其脾胃亡其津
液渇飲水漿脾土為隂濕加之與邪熱相㑹發黄此隂
黄也當以温藥治之如兩手脈沈細遲肢體逆冷皮膚
有粟起或嘔吐舌上有胎遍身發黄煩躁欲於泥水中
卧小便赤少皆隂候也故隂黄多以熱湯温之或湯漬
布搭其胸腹或以湯盛瓢中坐於臍下熨之其病愈者
曾治趙顯宗病傷寒至六七日因服下藥太過致發黄
其脈沈細遲無力皮膚涼發躁欲於泥中卧喘嘔小便
赤澁先投茵陳橘皮湯喘嘔止次服小茵陳湯半劑脈
微出不欲於泥中卧次日又服茵陳附子湯半劑四肢
發熱小便二三升當日中大汗而愈似此治愈者不一
一錄凡傷寒病黄毎遇太陽或太隂司天嵗若下之太
過往徃變成隂黄蓋辰戌太陽寒水司天水來犯土丑
未太隂濕土司天土氣不足即脾胃虚弱亦水來侵犯
多變此證也
　按已上論傷寒隂陽二證發黄殆無餘藴大抵本形
　氣虚實受證不同用藥有汗下温之禁非若雜病之
　比也我丹溪先生謂發黄如􁇖麯相似濕熱有微甚
　及兼熱兼寒瘀血所因不同故治例不可不分
　　論内傷發黄
略例云内感傷寒勞役形體飲食失節中州變寒之病
生黄非傷寒壊之而得只用建中理中大建中足矣不
必用茵陳也
　按此言内傷不足故宜補益惟其有餘新病必湏消
　導之乆病從榖疸施治可也
　　論發黄治例
難知云色如熏黄乃濕病也一身盡痛　色如橘子黄
乃黄病也一身不痛　乾黄燥也小便自利四肢不沈
重渇而引飲者梔子蘗皮湯　濕黄脾也小便不利四
肢沈重似渇不欲飲者大茵陳湯　若大便自利而黄
者茵陳梔子黄連三物湯往來寒熱一身盡黄者小柴
胡加梔子湯
　按一身盡痛而黄者濕勝在表也不痛者病在裏也
　乾燥者熱勝也故後證皆有表裏之分殊東垣云傷
　寒當汗不汗即生黄邪在表者宜急汗之在表之裏
　宜滲利之在半表裏宜和觧之在裏者宜急下之若
　已上諸證及略例云男黄小便自利當與虛勞小建
　中湯若黄色不變欲自利腹滿而喘不可除熱除熱
　必噦小半夏湯皆不必拘於茵陳也
　黄疸治法
　　升散之劑
金匱桂枝加黄茋湯治黄汗身腫汗出出已輒輕輕乆
　必身瞤胸中痛腰以下無汗腰臗㢮痛如有物在皮
　中劇者不能食煩躁小便不利
　　桂枝　　　芍藥(各三錢/)甘草(二錢/)　黄茋(五錢/)
　右水煎入薑棗服後仍飲熱粥助藥力
麻黄連翹赤小豆湯治身熱不去瘀熱在裏發黄小便
　微利
　　麻黄　　　連翹(各一兩/)赤小豆
　右㕮咀作一服水煎
局方茵陳五苓散治傷寒或伏暑發黄小便不利煩渇
　　本方五分加茵陳一分
韓氏茵陳茯苓湯治發黄脈沈細數四肢冷小便濇煩
　躁而渇
　　茯苓　　　桂枝　　　猪苓(各一兩/)滑石(一兩半/)
　　茵陳(一兩/)
　右為末毎服半兩水煎服如脈未出加當歸
　按已上方並太陽例藥也
　　攻下之劑
金匱梔子大黄湯治酒疸心中懊憹或熱痛
　　梔子(十四枚/)大黄(一兩/)　枳實(五枚/)　䜴(一升/)
　右水煎至二升分温三服
大黄硝石湯治黄疸腹滿小便不利而赤自汗此表和
　裏實
　　大黄　　　黄栢　　　硝石(各四兩/)
　　梔子(十五枚/)
　右水煎服如前法
硝石􁦝石散治女勞疸身黄額黑曰晡發熱惡寒膀胱
　急小腹滿足下熱因作黑疸其腹滿如水狀大便必
　黑時溏此女勞之病非水也
　　硝石　　　􁦝石(各燒等分/)
　右二味為散以大麥粥汁和服二錢曰三重衣覆取
　汗隨大小便去小便黄大便黑是其候也
半夏湯治酒疸身黄無熱言了了腹滿欲嘔心煩足熱
　或癥瘕心中懊憹其脈沈弦或緊細
　　半夏　　　茯苓　　　白术(各三兩/)前胡
　　枳殻(炒/)　　甘草　　　大㦸(炒各二兩/)
　　黄芩　　　茵陳　　　當歸(各/)　(兩/)
　右㕮咀每服四錢水煎入薑三片空心服
茵陳蒿湯治身熱鼻乾汗出陽上奔小便赤而不利濕
　熱發黄
　　茵陳蒿(六兩/)梔子(十四箇/)大黄(二兩/)
　右三味每服一兩半水煎服
難知茵陳大黄湯治傷寒大熱發黄面目悉黄小便赤
　　茵陳蒿　　梔子　　　柴胡　　　柏皮
　　黄芩　　　升麻　　　大黄(炒各一兩/)
　　龍膽草(半兩/)
　右為粗末每服五錢水煎服
抵當湯治太陽傷寒頭痛身熱法當汗觧反利小便熱
　瘀在内則身黄脈沈少腹硬小便自利其人如狂者
　下焦有血也宜此湯主之
　　水蛭　　　蝱虫(各十箇/)大黄(一兩/)
　　桃仁(十二箇/)
　右剉作一服水煎食前服
　按已上並陽明經藥也抵當湯厥隂藥輕者桃仁承
　氣湯主之
　　和解之劑
小柴胡加梔子湯
　按此手太隂足少陽藥也
　　治熱和中之劑
梔子柏皮湯治身熱不去大便利而煩熱身黄者
　　梔子　　　柏皮　　　黄連(各等分/)
　右㕮咀每服一兩水煎服
寳鑑茯苓滲濕湯治黄疸寒熱嘔吐而渇欲飲冷身體
　面目黄小便不利不得安卧不思食
　　白茯苓(五分/)澤瀉(三分/)　茵陳(六分/)　猪苓(二錢/)
　　生黄芩　　黄連　　　梔子　　　防己
　　白术　　　蒼术　　　陳皮　　　青皮
　　枳實(各二分/)
　右㕮咀作一服水煎空心服酒疸兼作丸子服之
　按此並太陽例藥
　　温中之劑
金匱小半夏湯治黄疸小便色不異欲利腹滿而喘
　　半夏(湯泡七次/)
　右㕮咀每服三五錢水煎入薑十片
韓氏茵陳橘皮湯治身黄脈沈細數熱而手足寒喘嘔
　煩躁不渇者
　　茵陳　　　橘皮　　　生薑(各一兩/)白术(一分/)
　　半夏　　　茯苓(各半兩/)
　右為末水四升煮取二升放温分作四服
　按此並足陽明太隂藥也
小茵陳湯治發黄脈沈細遲四肢及遍身冷
　　附子(一箇八片/)　　　　甘草(炙一兩/)茵陳(二兩/)
　右為粗末用水二升煮一升温作三服
茵陳四逆湯治發黄脈沈細遲肢體逆冷腰已上自汗
　　甘草(炙一兩/)乾薑(炮一兩半/)
　　附子(一箇作八片/)　　　茵陳(二兩/)
　右為粗末分作四貼水煎服
茵陳附子湯治服四逆湯身冷汗不止者
　　附子(二箇各作八片/)　　乾薑(炮二兩半/)
　　茵陳(一兩半/)
　右為粗末水煎分作三服
　按已上並少隂經藥也
茵陳茱萸湯治服茵陳附子湯證未退及脈伏者
　　吴茱萸(一兩/)當歸(三分/)　附子(二箇作八片/)
　　木通(一兩/)　乾薑(炮/)　　茵陳(各一兩半/)
　右為粗末分作二服水煎
　按此足少隂厥隂藥也
　　吐下之劑
三因苦參散治濕熱内甚小便赤澁大便時秘食飲不
　妨服諸藥不除因為乆黄
　　苦參　　　黄連　　　瓜蒂　　　黄柏
　　大黄(各一分/)葶藶(半兩/)
　右為末每服一大錢飲調下當吐利随時消息加減
　與之服
　按此出太陽陽明例藥也
　　調理之劑
當歸白术湯治酒疸發黄結飲癖在心胸間堅滿骨肉
　沈重逆害飲食小便赤黄此因内虚飲食生冷脾胃
　痰結所致其脈弦濇
　　白术　　　茯苓(各三兩/)當歸　　　黄芩
　　茵陳(各一兩/)前胡　　　枳實(炒/)　　甘草(炙/)
　　杏仁(炒各二兩/)　　　　半夏(一兩半/)
　右㕮咀每服四五錢入薑煎
小建中湯
養榮湯治五疸腳弱心忪口淡耳鳴微寒發熱氣急小
　便白濁當作虚勞治之
　　方並見虚損門
　　消食之劑
三因紅丸子治糓疸發黄
　　方見霍亂門用生薑甘草湯下
寳鑑棗􁦝丸治食勞目黄身黄者
　　皂􁦝(不以多少沙鍋内木炭燒通紅赤用米醋内/㸃之)
　右為末棗肉丸桐子大每服二三十丸食後用生薑
　湯下
　　取黄水法
瓜蒂散
　　瓜蒂(二錢/)　母丁香(一錢/)黍米(四十九箇/)
　　赤小豆(半錢/)
　右為極細末每夜於鼻内㗜之取下黄水内服凉劑
三因如神散治酒毒不散發黄乆乆浸漬流入清氣道
　中宜此内鼻中取黄水
　　苦瓠子(去皮/)苦葫蘆子(去皮三七箇/)
　　黄黍米(三百粒/)　　　　安息香(二皂子大/)
　右為末以一字搐入鼻中滴出黄水一升忌勿吹吹
　或過多即以黍穰燒灰麝香末各少許吹鼻内立止
　
　
　
　
　
　
　
　
　
　
　
　
　玉機微義卷四十五
欽定四庫全書
　玉機微義卷四十六　　明　徐用誠　原輯
　　　　　　　　　　　　　劉　純　續增
　霍亂門
　　内經叙霍亂所因
經曰嵗土不及風乃大行(云云/)民病飱泄霍亂體重腹
痛筋骨繇併
　按此言土運不及木乃太過木乘土而為病宜詳玩
　本文
　　論霍亂脈證
内經曰脈伏者霍亂
傷寒論曰病嘔吐而利名曰霍亂或發熱頭痛身疼惡
寒吐利或自吐下又利止復更發熱也皆是霍亂證傷
寒其脈微澁者本是霍亂今是傷寒却四五日至隂經
上轉入陰必利本嘔下利者不可治也
保命集云傷寒霍亂轉筋身熱脈長陽明本病也脾胃
受濕熱中焦氣滯或因冷飲或傷冷水或感濕氣冷熱
不調水火相干隂陽相摶上下相離榮衛不能相維故
轉筋攣痛經絡亂行暴熱吐瀉中焦胃氣所主也
　謹按傷寒傳變為霍亂者殊少惟夏秋之間暄熱人
　勝理䟱感風濕暍之氣而生此證多有隂陽虚實不
　同脈來浮洪者可治微而遲氣少不語者為難治
　　論霍亂分三因
陳無擇曰霍亂者心腹卒痛嘔吐下利增寒壯熱頭痛
眩暈先心痛則先吐先腹痛則先利心腹俱痛吐利並
作甚則轉筋入腹則斃霍亂惡證無越於斯葢隂陽反
戾清濁相干陽氣暴升隂氣頓墜隂陽痞隔上下奔逸
治之惟宜温煖更詳别三因以調之外因諸風則惡風
有汗傷寒則惡寒無汗胃濕則重著傷暑則熱煩内因
九氣所致鬰聚痰涎飲痞膈不通遂致滿悶随其勝復
必作吐利或諸飽食膾炙恣飱乳酪氷脯寒漿㫖酒胃
既䐜脹脾臟停凝必内鬰發遂成吐利當從不内外因
也
　按此具霍亂三因稍備但立方未能以盡其變學者
　自宜推格
　　論霍亂轉筋
陳氏曰轉筋者以陽明養宗筋属胃與大膓今暴吐下
津液頓亡外感四氣内積七情飲食甜膩攻閉諸脈枯
削於筋宗筋失養必致攣縮甚則卵縮舌卷為難治
　按此言霍亂者多轉筋大抵冷熱不調隂陽相摶故
　筋攣痛甚者遍體轉筋此實隂陽之氣反戾風寒
　乘之筋失氣血所榮而為攣縮急痛也
　　論乾霍亂
陳氏曰乾霍亂者忽然心腹脹滿絞刺疼痛蠱毒煩寃
欲吐不吐欲利不利狀若神靈所附頃刻之間便致悶
絶亦涉三因或臟虛或膓胃素厚故吐利不行
　按此謂人膓胃素厚形氣實者故感四氣則吐利不
　行而乾揮霍撩亂也大抵熱勝痰鬰則悶亂濕勝飲
　鬰則吐下形氣虛者禍不旋踵嚴氏謂胃中諸食結
　而不消隂陽二氣擁而反戾揮霍之間變成吐利然
　飲食致者亦有有餘不足如飲食自倍外感濕暍而
　乾霍亂者宜吐之或下之過傷者宜消導之痰者刼
　之寒者温之熱者清之要在適事為故也
　　論霍亂煩渇
陳氏曰煩渇者以隂陽反戻清濁相干水與糓併小便
秘澁既走津液腎必枯燥引水自救煩渇必矣
　按吐利必竭況腎水竭者乎與水者唯宜温煖熱甚
　者天水軰以甘緩火也
　　霍亂治例
保命集云霍亂陽明證宜和中平胃建中軰或四君子
湯脈浮自汗四君子加桂主之脈浮無汗四君子加麻
黄　吐利轉筋脇下痛脈弦者木尅土也故痛甚平胃
加木瓜五錢或建中加柴胡木瓜　吐利轉筋腹中痛
體重脈沈而細者四君子加白芍良薑　吐利四肢拘
急脈沈而遲此少隂霍亂四君子加薑附厚朴　吐利
四肢厥冷脈微緩屬厥隂建中加歸附　吐利頭痛而
身熱熱多欲飲水者五苓寒多不用水者理中丸主之
元戎云太隂證霍亂者理中加橘紅名治中湯　若吐
下心腹作痛手足逆冷理中去白术加熟附名四順湯
　若吐利後轉筋者理中加火煆石膏一兩
　霍亂治法
　　和中之劑
四君子湯
平胃散
建中湯並治證見前
　　方見虚損門
　　治寒之劑
機要漿水散治暴泄如水周身汗出盡冷脈弱不能語
　言甚者加吐
　　半夏(二錢/)　附子　　　乾生薑　　炙甘草
　　桂(各半錢/)　良薑(三分半/)
　右為末作一服漿水煎服之
薑附湯治霍亂轉筋手足厥冷汗嘔逆多
　　乾薑(一兩/)　附子(一箇生用/)
通脈四逆湯治霍亂多寒身冷脈絶
　　呉茱萸(三兩炒/)　　　　附子(炮一兩/)桂心
　　通草　　　細辛　　　白芍
　　甘草(炙各半兩/)　　　　當歸(三錢/)
　右㕮咀每服四錢水酒各半加生薑煎
理中湯治過食生冷遂成霍亂吐下脹滿食不消心腹
　痛
　　方見寒門加橘皮名橘皮治中湯
　嚴氏曰若臍上築動者腎氣動也去术加桂吐多者
　去术加生薑半夏利多者仍用术心悸者加茯苓腹
　痛者加乾薑腹滿者去术加附子厚朴
　　治濕之劑
三因茯苓澤瀉湯治霍亂吐利後煩渇飲水
　　五苓减猪苓加甘草
　按此太陽例藥也
　　治暑之劑
局方五苓散治霍亂頭痛吐下煩渇
　　方見濕門
嚴氏水浸丹治伏暑傷冷冷熱不調口乾煩渇
　　黄丹(一兩一分炒/)　　　巴豆(二十五箇去皮心/)
　右同研匀用黄蠟作汁為丸如梧子大每服五丸以
　水浸少頃别以新汲水吞下
　按此刼劑也
加味香薷飲治伏暑吐利不止煩悶多渇
　　本方加㯽榔　黄連
　右㕮咀每服五錢水酒各半煎服
冷香飲子治伏暑吐利煩燥
　　草菓仁(三兩/)附子　　　橘紅(各一兩/)甘草(半兩/)
　右㕮咀每服一兩入薑煎水旋冷服
　按已上並太陽例藥也有寒熱隂陽不同要在脉證
　相符而行也
　　温經之劑
三因木瓜湯治霍亂吐下舉體轉筋入腹則悶絶
　　乾木瓜(一兩/)呉茱萸(半兩/)茴香
　　炙甘草(各二錢/)
　右㕮咀每服四大錢入薑三片蘇葉十片煎
　按此陽明例藥也大抵轉筋亦有所兼之證不同用
　者自宜推格
　　墜痰温補之劑
三因胃氣丸治憂思過度脾氣閉聚結痰飲留滯腸胃
　氣欝於隂凝之於陽隂陽反戾吐利交作四肢厥冷
　頭目暈眩或復發熱
　　硫黄(不以多少入猪臟内縳定頭米泔酒童便各/一碗煑乾一半取出洗去穢晒乾秤十兩用)
　　半夏(洗去滑五兩/)人參　　　白茯苓(各一兩/)
　　石膏
　右為末生薑汁浸炊餅為丸每五十丸至百丸空心
　食前米湯下
　　理氣温中之劑
三因七氣湯治七氣發欝致臟氣刑尅隂陽反戾變成
　吐利交作寒熱眩暈痞滿咽塞
　　半夏(五錢/)厚朴　　桂心(各三錢/)茯苓
　　白芍　　紫蘇　　橘皮(各二錢/)人參(一錢/)
　右㕮咀每服四五錢入薑棗煎
訶子散治心脾冷痛霍亂吐利如神
　　訶子　　甘草(炙/)　厚朴(製/)　乾薑
　　草果　　陳皮　　良薑　　茯苓
　　神麯(炒/)　麯(各等分/)
　右為末每服二錢入鹽些小水煎服
　按已上並足陽明經藥也
　　消食之劑
三因紅丸子治脾胃虛冷飲食失節宿食留飲聚癖腸
　胃或因食不調衝胃寒濕忽作霍亂吐利並作心腹
　絞痛
　　蓬术　　三棱(各二兩同用米醋炙一伏時/)
　　胡椒(一兩/)青皮(三兩炒/)阿魏(一分/)
　右為末化阿魏入陳米粉為丸如梧子大朱砂為衣
　每服百丸至二百丸不拘時生薑甘草湯下
　　雜方
嚴氏洗法治霍亂轉筋
　　蓼一把去兩頭水三升煮二升放温熏洗
漬法治霍亂轉筋入腹
　　鹽多用煎湯於槽中暖漬之
三因吐法治乾霍亂蠱毒宿食不消積冷心腹煩滿鬼
　氣極鹹鹽湯三升熱飲一升刺口令吐宿食便盡不
　吐更服吐訖復飲三吐乃止此法大勝諸治俗人以
　為田舍淺近鄙而不用守死而已凡有此證即先用
　之元戎云吐定用理中湯
灸法治霍亂已死腹中有暖氣者　鹽内臍中灸二七
　壯
　
　
　
　
　
　
　
　
　
　
　
　
　玉機微義卷四十六
欽定四庫全書
　玉機微義卷四十七　　明　徐用誠　原輯
　　　　　　　　　　　　　劉　純　續增
　厥門
　　内經論厥證所因
論曰陽氣衰於下則為寒厥隂氣衰於下則為熱厥人
質壯以秋冬奪於所用下氣上争不能復精氣溢下邪
氣因從之而上也氣因於中由陽氣衰不能滲營其經
絡陽氣曰損隂氣獨在故手足為之寒厥也隂氣衰於
下則為熱厥由醉飽入房内亡精氣中虚熱入腎氣日
衰陽盛隂虚故手足為之熱也隂氣盛於上則下虚下
虚則腹脹滿腹滿則下氣重而邪氣逆逆則陽氣亂陽
氣亂則令人暴不知人或至半日逺一日乃知人也名
曰尸厥
　按本論叙六經厥狀與六經厥逆甚詳宜玩本文大
　抵六經之厥陽證至為㫬仆為顛疾為妄見隂證至
　為䐜脹大小便不利或嘔或心痛之類皆素多痰氣
　因虚所乘之為病也惟有輕重之殊爾如成無已註
　傷寒論云厥者手足冷也四逆者四肢不温也邪在三
　陽則手足必熱傳到三隂則手足厥冷厥者逆也而
　有隂陽之殊熱極而成厥逆者陽極似隂也寒極而
　成厥逆者獨隂無陽也
　　論卒厥脈法
脈經曰脈至如喘名曰氣厥氣厥者不知與人言
金匱方論曰寸脈沈大而滑沈則為實滑則為氣實氣
相搏血氣入臟唇口青身冷即死如身和汗自出為入
腑即愈此為卒厥
　按腑者為傳道出内之所其氣通故入腑即愈也
　　論諸厥證寒熱不同
陳無擇曰經論粗分六經殊不出寒熱二證所因欲求
備治當歴明之寒厥則因多慾而奪其精故致陽衰隂
盛熱厥則因醉飽入房精虚則熱入故致隂虚陽盛考
其厥因多以不勝乘其所勝氣不得行遂致厥逆如腎
移寒於脾則水乘於土水既不行乃成寒厥如心移熱
於腎則火乘於水火既不行乃成熱厥六經皆然可次
第論也尸厥亦然正由臟氣相刑或與外邪相忤則氣
遏不行閉於經絡諸脈匿伏昏不知人唯當随其臟氣
而通之寒則熱熱則寒閉則通經中以數醉為熱厥之
因學者不可拘此葢傷寒温病皆有熱厥仲景所謂熱
深厥深經意以酒能發百脈熱故舉此以為例耳寒厥
者初得之四肢冷脈沈微而不數多惡寒引衣自覆下
利清糓外證多惺惺熱厥者初得之必發熱頭疼脈雖
沈伏按之必數其人或畏熱喜冷揚手掉足煩躁不眠
大小便秘赤外證多昏冐傷寒亦然
　謹按寒熱發厥固宜随其隂陽勝負為治如其厥逆
　者不外乎傷寒寒熱二證求隂陽厥逆之淺深餘寒
　熱厥證是沈寒積熱發厥至若隂陽竭閉尸厥卒厥
　又非已上寒熱厥證之比也陳論雖稍闖其頥何治
　例殊未少具爾
　　論寒熱厥證宜吐下
子和曰(云云/)
　謹按厥證寒熱亦有隂陽虛實不同如形氣稍實者
　宜從子和之法吐下之虚甚者惟宜随其所因而調
　理之可也陳氏論臟氣相刑或與外邪相忤氣遏不
　行閉經絡脈伏昏不知人至為尸厥今世俗多作風
　治鮮不致斃如傳引華陀治虢太子尸厥為陽脈下
　墜隂脈上爭㑹氣閉而不通上有絶陽之絡下有破
　隂之紐破隂絶陽之色已發脈亂故形静如死狀此
　與經言隂陽之氣盛衰為厥之㫖甚微後人安能得
　證治之彷彿乎而以隂陽證治之可驗者較之若傷
　寒手足厥逆昏不知人邪正已極温下之間稍或遲
　緩禍不旋踵或汗不觧暴衂不知人而厥或雜病得
　吐衂血而厥不知人者一二日或三日必間間則為
　愈矣葢隂氣尚實必身不熱熱則不厥厥則為血温
　身熱主死矣暴氣厥而形實者七情所致痰飲内鬰
　而厥必半日或一二時必間形虚而氣逆甚者多致
　不救此又可見氣血為厥隂陽暴逆之甚也故不可
　斷作風治
　厥證治法
　　通關竅之劑
蘇合香丸治卒暴厥不知人未辯風痰氣厥宜與此膏
　化濃湯灌之惺後却議脈證用藥
　　吐劑
瓜蒂散
　　方見痰飲門口噤者或先用搐鼻藥
　　升發之劑
三因追魂湯治卒厥暴死及主客忤鬼擊飛尸氣絶不
　覺口噤
　　麻黄湯　方見寒門
　右㕮咀水煎灌之不下者分病人髪左右捉搦按肩
　引之令服取效千金方加桂
　按此治感中邪氣之劑也
　　治寒之劑
四逆湯治寒厥表熱裏寒下利清糓食入則吐脈沈伏
　手足冷
　　方見寒門
　按此治寒熱之劑並出寒暑例然内因氣血之劑詳
　見各門宜對證選用茲不詳錄
　　治熱之劑
白虎湯治熱厥腹滿身重難以轉側靣垢譫語遺溺手
　足厥冷自汗脈沈滑　方見暑門
　
　
　
　
　玉機微義卷四十七
欽定四庫全書
　玉機微義卷四十八　　明　徐用誠　原輯
　　　　　　　　　　　　　劉　純　續增
　痺證門
　　内經叙痺
經曰風寒濕三氣雜至合而為痺其風氣勝者為行痺
寒氣勝者為痛痺濕氣勝者為著痺以冬遇此為骨痺
以夏遇此為筋痺以夏遇此為脈痺以至隂遇此為肌
痺以秋遇此為皮痺
　按本論備五臟等痺甚詳宜玩本文
　　脈法
脈經曰脈澁而緊痺病
　　論痺證所因不同
陳無擇曰雖三氣合痺其用不同三氣襲人經絡入於
筋脈皮肉肌骨乆而不已則入五臟煩滿喘而嘔者是
痺客於肺煩心上氣嗌乾恐噫厥脹滿者是痺客於心
多飲數小便小腹痛如懐妊夜卧則驚者是痺客於肝
善脹尻以代腫脊以代頭者是痺客於腎四肢懈墮發
欬嘔沫上為大寒者是痺客於脾又有腸痺胞痺及六
腑各有俞風寒濕所中治之隨其腑俞以施針灸之法
仍服逐三氣發散等藥則病自愈大抵痺之為病寒多
則痛風多則行濕多則著在骨則重而不舉在脈則血
凝不流在筋則屈而不伸在肉則不仁在脾則寒逢寒
則急逢熱則縱又有血痺以類相從外有支飲作痺
　謹按痺之為證有筋攣不伸肌肉不仁者與風證絶
　相似故世俗多類於風痿痺證通治此千古之弊也徐
　先生已於卷首分出痿證一門大抵固當分其所因
　風則陽受之痺感風寒濕之氣則隂受之為病多重
　痛沈著患者難易得去如錢仲陽為宋之一代明醫
　自患周痺止能移於手足為之偏廢不能盡去可見
　其為難治也况今世俗多類於風證通治宜乎不能
　得其病情也
　　論痺因虛所致
嚴氏曰痺證因體虚腠理空䟱受之而成逢寒則急逢
熱則縱隨所受邪氣而生證也診其脈大而濇為痺脈
來急亦為痺脈濇而緊者亦為痺又有風血痺隂邪入
於血經故也
　謹按人感三氣為痺者正因形虚血虚爾但有在肌
　皮血脈淺深之異故入臟者死雖陳氏具經論頗詳
　而其方未能以盡其變學者自宜充擴也
　痺證治法
　　温經勝濕之劑
三因附子湯治風寒濕痺骨節疼痛皮膚不仁肌肉重
　著四肢緩縱
　　附子(生/)　　白芍　　　桂心　　　甘草
　　白茯苓　　人參(各三分/)白术(一兩/)
　右㕮咀每服四錢水煎服
　按此太陽例藥温中觧表之劑
　　疎風養血之劑
三因黄茋五物湯治人骨弱肌重因疲勞汗出卧不時
　動揺加以微風遂作血痺脈當隂陽俱微尺中少緊
　身體如風痺狀
　　黄茋　　　芍藥　　　桂心(等分/)
　右㕮咀每服四五錢入薑棗煎
嚴氏蠲痺湯治身體煩疼項背拘急或痛或重舉動艱
　難手足冷痺腰腿沈重筋脈無力
　　當歸　　　芍藥　　　黄茋　　　片子薑黄
　　羌活(各一兩半/)　　　　甘草(炙半兩/)
　右㕮咀每服四五錢入薑棗煎
黄茋酒治風濕痺身體頑麻皮膚瘙痒筋脈攣急言語
　蹇澁手足不遂時覺不仁
　　黄茋　　　防風　　　桂　　　　天麻
　　萆􁚲　　　石斛　　　虎骨(炙/)　　白芍
　　當歸　　　雲母粉　　白术　　　茵芋葉
　　木香　　　仙靈脾　　甘草　　　川續斷
　右剉如麻豆大以生絹袋盛好酒一斗浸之春五夏
　三秋七冬十日每服一盞温服之不拘時
防風湯治血痺皮膚不仁
　　防風(二兩/)　川獨活　　川當歸　　赤茯苓
　　秦芁　　　赤芍　　　黄芩(各一兩/)桂心
　　杏仁　　　甘草(炙各半兩/)
　右㕮咀每四五錢入薑煎
獨活寄生湯治肝腎虛弱感風濕致痺兩脛緩縱痺弱
　不仁
　　方見脚氣門
　謹按已上方多太陽例藥也大扺痺證有兼風兼濕
　寒熱獨勝腑臟所受不同用者自宜擴充然此證因
　虛而感既著體不去須製對證藥日夜飲之雖留連
　不愈能守病禁不令入臟庶可扶持也如錢仲陽取
　茯苓其大逾斗者以法噉之閲月乃盡由此雖偏廢
　而氣骨堅悍如無疾者夀八十二而終惜乎其方無
　傳
　　治痰飲之劑
茯苓湯治支飲手足麻痺多唾眩冐
　　半夏　　　赤茯苓　　橘紅(各一兩/)枳實
　　桔梗　　　甘草(各半兩/)
　右㕮咀每服四五錢入薑七片水煎
　按此言支飲能為痺證即飲能為脚氣證是也大抵
　因虛而傳注邪客日久榮衞壅欝多致濕熱經緩不
　能自收持如逄熱則縱也已上方未能盡其例用者
　自宜通變也
　
　
　
　
　玉機微義卷四十八
欽定四庫全書
　玉機㣲義卷四十九　　明　徐用誠　原輯
　　　　　　　　　　　　　劉　純　續增
　婦人門
　　論經閉不行
内經隂陽别論云二陽之病發心脾有不得隱曲女子
不月其傳為風消為息賁者死不治東垣曰婦人脾胃
久虚或形羸氣血俱衰而致經水斷絶不行或病中消
胃熱善食漸瘦津液不生夫經者血脉津液所化津液
既絶為熱所爍肌肉消瘦時見渇躁血海枯竭病名曰
血枯經絶宜瀉胃之燥熱補益氣血經自行矣此證或
經適行而有子子不安為胎病者有矣或心包脉洪數
燥作時見大便秘澁小便雖清不利而經水閉絶不行
此乃血海乾枯宜調血脈除包絡中火邪而經自行矣
内經所謂小腸移熱於大腸為痣瘕為沉月澁不利則
月事沈滯而不利故云為痣瘕為沈也或因勞心心火
上行月事不来安心補血㵼火經自行矣故内經云月
事不来者胞脈閉也胞脈者属心而絡於胞中令氣上
迫肺心氣不得下故月事不来也曾治驗裴澤之夫人
病寒熱而月事不至者數年矣已加喘𠻳醫者率以蛤
蚧桂附等投之曰不然夫人病隂為陽所搏温劑太過
故無益而反害投以涼血和血之藥則經行矣已而果
然
要略曰婦人之病因虚積冷結氣為證經水斷絶至有
歴年血寒積結胞門寒傷經絡凝堅在上嘔吐涎唾久
成肺癰形體損分在中盤結繞臍寒疝或兩脇疼痛與
臟相連或結熱中痛在闗元脈數無瘡經候不匀冷隂
掣痛少腹惡寒或引腰脊下根氣街(云云/)
　謹按良方言婦人月水不通由勞傷血氣致令體虚
　受風寒邪氣客於胞内損衝任之脈并手太陽少隂
　二經致胞絡内血絶不通如已上病機皆略之不議
　且血病經閉又豈止手太陽少隂二經耶然亦有不
　因寒熱或痰飲積聚疝瘕所致如七情所動其為氣
　病血從一也况隂道常虚不足者實多宜翫血證門
　血属隂難成易虧論及後丹溪先生等說
　　論經水不調或紫或黑
丹溪曰經水者隂血也隂必從陽故其色紅禀火色也
血為氣之配氣熱則熱氣寒則寒氣升則升氣降則降
氣凝則凝氣滯則滯氣清則清氣濁則濁上應於月其
行有常名之曰經為氣之配因氣而行成塊者氣之凝
也将行而痛者氣之滯也来後作痛者氣血俱虚也色
淡者亦虚也而有水混之也錯經妄行者氣之亂也紫
者氣之熱也黑者熱之甚也今人但見其紫者黑者作
痛者成塊者率指為風冷乗之而行温熱之劑禍不旋
踵矣良由病源論月水之病皆曰風冷乗之宜其相習
而成俗也或曰黑者北方水之色也紫者黑之漸也非
冷而何予曰經云亢則害承乃制熱甚者必兼水化所
以熱則紫甚則黑也况婦人性執而鄙嗜欲加倍臟腑
厥陽之火無日不起非熱而何若曰風冷必須外得設
或有之吾恐千百而一二也
　按此論經病甚詳大抵不得率指為風冷所乗者此
　由良方所言世俗徃徃因之悞人故戒慎之也然冷
　證外邪初感入經必痛或不痛者久則鬱而變熱矣
　且寒則凝既行而紫黑故非寒也
　　論經漏不止
内經隂陽别論云隂虚陽搏謂之崩東垣曰婦人脾胃
虚損致命門脈沈細而數疾或沈弦而洪大有力寸闗
脈亦然皆由脾胃有虧下䧟於腎與相火相合濕熱下
廹經漏不止其色紫黑如夏月腐肉之臭中有白𢃄者
脉必弦細寒作於中中有赤𢃄者其脈洪數疾熱明矣
必腰痛或臍下痛臨經欲行先見寒熱徃來兩脇急縮
兼脾胃證出見或四肢困熱心煩不得眠卧心下急宜
大補脾胃而升舉血氣可一服而愈或人故貴脫勢人
事䟱少或先富後貧心氣不足其火大熾旺於血脈之
中乂致脾胃飲食失節火乗其中形質肌肉容顔似不
病者此心病者不行於診故脾胃飲食不調其證顯矣
而經水不時而下或適來適斷暴下不止治當先說惡
死之言勸諭令拒死而心不動以大補氣血之藥舉養
脾胃微加鎮墜心火之藥治其心補隂㵼陽經自止矣
痿論云悲哀太甚則胞絡絶則陽氣内動發則心下崩
數溲血也故本病曰大經空虚發則肌痺傳為脈痿此
之謂也
良方論曰婦人崩中由臟腑傷損衝任血氣俱虚故也
衝任為經脈之海血氣之行外循經絡内榮臟腑若無
傷損則隂陽和平而氣血調適若勞動過多致臟腑俱
傷而衝任之氣虚不能約制其經血故忽然暴下或由
隂陽相搏為熱所乗攻傷衝任血得熱則流散甚者至
於昏悶其脈數疾小為順大甚者逆
　按此備言經脈致病之因本於臟腑傷損合前東垣
　所論極言因熱因虚或悲哀七情等所致病機殆無
　餘藴矣
　　脈法
脈經曰尺脈滑血氣實婦人經脈不利　少隂脈弱而
微微則少血少隂脈滑而數者隂中則生瘡　寸口脈
浮而弱浮則為虚弱則無血　脈來至狀如琴弦若少
腹痛主月水不利孔竅生瘡　肝弦沈主月水不利腰
腹痛　尺脈來而斷絶者月水不利　寸闗調如故而
尺脈絶不至者月水不利當患小腹引腰痛氣滯上攻
胸臆也　經不通繞臍寒疝痛其脉沈緊此由寒氣客
於血室血凝不行結積血為氣所衝新血與故血相搏
故痛　漏血下赤白脈遲者脈小虚滑者生急疾者大
緊實數者死　暴崩下血寸口脈微遲尺脈微弦微遲
為寒在上焦但吐爾今尺脈微弦如此即小腹痛引腰
脊痛者必下血也　寸口弦而大弦則為减大則為芤
减則為寒芤則為虚寒虚相搏脈則為革婦人則半産
漏下　尺脈急而弦大風邪入少隂之經女子漏自下
赤　漏下赤白日下血數斗脈急疾者死遲者生　尺
寸脈虚者漏血漏血脈浮不可治也
　　論赤白帶下
機要云赤者熱入小腸白者熱入大腸其本實熱冤結
於脈不散故為赤白帶下也寃屈也結也屈滯而病熱
不散先以十棗湯下之後服苦練丸大𤣥胡散調下之
熱去濕除病自除也
　按此止是論有餘之證也論見下
良方論云帶下起於風氣寒熱之所傷或産後早起不
避風邪風邪之氣入於胞門或中經脈流轉臟腑而發
下血名為帶下若傷足厥隂肝之經其色青如泥傷手
少隂心之經其色赤如紅津傷手太隂肺之經其色白
形如涕傷足太隂脾之經則其色黄如爛𤓰傷足少隂
腎之經則色黑如衃血此其因也
　按此言風氣寒熱之所傷諸臟致證似言外邪大抵
　此證多有本於隂虚陽竭榮氣不升經脈凝泣衛氣
　下陷精氣累滯於下焦竒經之分藴積而成其病或
　醉飽房勞服食燥劑所致也白物如涕之狀故言帶
　者亦病形也經云帶脈為病而得名而白者属氣赤
　属血東垣舉脈訣云崩中日久為白帶漏下多時骨
　木枯言崩中者始病血崩久則血少復亡其陽故白
　滑之物下流不止此可見未得全拘於帶脈矣詳病
　亦有濕痰流注於下焦或腎肝隂滛之濕勝或因驚
　恐而木乗土位濁液下流或思慕為筋痿内經所謂
　二陽之證發心脾是也或餘經濕熱屈滯於少腹小
　腹之下而病本殊則皆為氣血虚損榮衛之精氣累
　滯而成其病標一也前人立論殆盡病機則治法無
　定若戴人以帶下得兩手脈俱滑大而有力乃上用
　宣去痰飲下以導水丸泄濕熱繼以淡劑滲之此為
　瀉實也如其諸脈微細或沈緊而澁按之空虚或洪
　大而澁按之無力正為元氣不足隂虚筋痿虚極中
　寒等證東垣有補陽調經固真等例乃兼責虚也丹
　溪先生治因濕痰下注用海石南星椿根皮之類較
　之前人下之而復吐以提其氣或發中兼補補中兼
　利燥中兼升發潤中益氣温而兼收澁之例不同盖
　病機有輕重淺深之異爾
　　論師尼寡婦異乎妻妾之治
寳鑑曰宋禇澄療師尼寡婦别製方盖有為也此二種
寡居獨隂無陽慾心萌而多不遂是以隂陽交爭乍寒
乍熱全類温瘧久則為勞史記倉公傳載濟北王侍人
韓女病腰背痛寒熱衆醫多以為寒熱倉公曰病得之
欲男子不可得也何以知診得其脈肝脈弦出寸口是
以知之盖男子以精為主婦人以血為主男子精盛以
思室女人血盛以懐胎也如厥隂脈弦出寸口又上魚
際則隂盛可知故知禇氏之言有謂矣
　　論胎産諸證
病機機要云治胎産之病從厥隂經論之無犯胃氣及
上二焦為之三禁不可汗不可下不可利小便發汗者
同傷寒下早之證利大便則脈數而已動於脾利小便
則内亡津液胃中枯燥製藥之法能不犯三禁則榮衛
自和而寒熱止矣如發渇而白虎氣弱則黄茋血刺痛
而用當歸腹中痛而加之芍藥大抵産病天行從增損
柴胡雜證從增損四物宜詳察脈證而用之
　謹按已上云胎産禁例大抵主於元氣本病為要至
　於病體所因不同學者又必當處於權變也且胎前
　之證良方悉具但毎證治例殊少如胎漏胎痛子煩
　子腫等證出方皆是治本病之例設所因不同或有
　所兼之證如胎漏下血亦有氣虚血熱腹痛亦有濕
　熱者或形志苦樂不一七情所動氣動血病胎氣即
　損雖治例未能以盡其變然欲學者臨證自推充而
　行之爾今於諸證未能一一悉具聊以證治數例附
　于後云
　　胎自墮論
丹溪曰陽施隂化胎孕乃成血氣虚乏不足榮養其胎
則墮譬如枝枯則果落藤痿則花墜又有勞恐傷情内
火便動亦能墮胎譬如風撼其木人折其枝也火能消
物造化自然病源乃謂風冷傷於子臟而墮此未得病
情者也予見賈氏婦但有孕至三箇月左右必墮診其
脈左手大而無力重則濇知其血虚也以其壯年只補
中氣使血自榮時正初夏教以濃煎白术湯下黄芩末
一錢與數十貼得保全而生因而思之墮於内熱而虚
者於理為多曰熱曰虚盖孕至三月上属相火所以易
墮不然何以黄芩熟艾阿膠等為安胎妙藥耶
　　難産論
丹溪曰世之難産者往往見於鬱悶安佚之人富貴奉
養之家若貧賤者鮮有之古方止有瘦胎飲一論而其
方為湖陽公主作也恐非至到之言盖用之者其難自
若予族妺苦於難産遇胎則觸而去之予甚憫焉視其
形肥而勤於女工知其氣虚久坐氣不運而愈弱兒在
胞胎因母氣虚不能自運耳當補其母之氣則兒健易
産令其有孕至五六月來告遂於大全良方紫蘇飲加
補氣藥與之數十貼因得男甚快因以此方隨母之性
禀與時令加减服者無不應用臨蓐時腹不覺痛産母
亦無病因名方曰達生散云
　　論局方胎産用藥之誤
丹溪曰或問婦人一門無非經候胎産用藥温熱於理
頗通吾子其妄言乎予曰婦人以血為主血属隂易於
虧欠非善於調攝者不能保全也餘方是否若神仙聚
寳丹則有不能㤀言者其方治血海虚寒虚熱盗汗理
宜補養琥珀之燥麝香之散可以用乎面色痿黄肢體
浮腫理宜導濕乳香没藥自可治血可以用乎胎前産
後虚實不同逐敗養新攻補雜病積塊堅癥赤白崩漏
宜於彼者必妨於此而欲以一方通治乎世人以其品
貴名雅又喜其常服可以安神去邪令人有子殊不知
積温成熱香竄散氣服者無不被禍自非五臟能言醫
者終不知覺及至變生他證悖理肉汁發隂經之火易
成内傷之病先哲具有訓戒或以羊雞濃汁作糜而又
常服當歸丸當歸建中湯四聖理中丸雖是滋補悉犯
桂附乾薑僣熱之劑臟腑無寒何處消受若夫兒之初
生母腹頓寛便啖雞子且喫火鹽不思雞子難化火鹽
發熱展轉為病醫者不識委指他病率爾用藥寧不誤
人予每見産婦之無疾者必教以却去黑神散與夫雞
子火鹽諸般肉食且與白粥將理間以些小石首鮝魚
令甘淡食之至半月以後與少肉雖雞子亦湏豁開煮
之大能養胃却痰彼當富貴之家驕恣之婦率有白帶
頭風氣痛膈滿痰逆口乾經事不調髪脫體熱皆是陽
勝隂虚之病天生血氣本自和平日勝日虚又焉知此
等謬妄有以啓之耶
　　論婦人服熱劑求子之誤
丹溪曰無子之因多起於父氣之不足豈可獨歸罪於
母血之虚寒况母之血病奚止虚與寒而已哉然古方
治婦人無子惟秦桂丸一方其性熱其辭確今之欲得
子者率皆服之無疑夫求子於隂血何至輕用熱劑耶
或曰春氣温和則物生冬氣寒凛則物消不假熱劑何
由子臟得煖而成胎予曰詩言婦人和平則樂有子和
則血氣不爭平則隂陽不乖今得此丸經血必轉紫黑
漸成衰少或先或後始則飲食驟進久則口苦舌乾隂
陽不平血氣不和焉能成胎縱使有成子亦多病以其
能損真隂也鄭憲史子生七箇月得淋(云云見淋閟門/)
　謹按婦人無子多因經血不調或隂虚血少積聚痰
　氣嗜慾等致種種不同奚止虚與寒而已然經寒者
　亦有之但不可例為常法爾是以先生論此戒後人
　不得病機之的者斯藥勿妄行也况無子之因亦豈
　止於婦室者如東垣云李和叔問中年以來得一子
　至一嵗之後身生紅絲瘤不救後三四子至一二嵗
　皆病瘤而死何縁至此疾翌曰思之謂曰汝乃腎中
　伏火精氣中多有紅絲以氣相傳生子故有此疾俗
　名胎瘤是也汝試視之果如其言遂以滋腎丸數服
　以㵼腎中火邪補真隂不足忌酒辛熱之物其妻與
　六味地黄丸以養隂血受胎五月之後以黄芩白术
　二味作散啖五七服後生子至三嵗前證不復作今
　已年壯噫合觀先生已上所論則其㫖深矣
　婦人治法
　　調經之劑
局方四物湯治衝任虚損月水不調臍腹㽲痛
　　當歸　　　川芎　　　白芍藥
　　熟地黄(各等分/)
　右㕮咀每半兩水煎服
　按此手足太隂厥隂藥也
逍遙散治血虚煩熱月水不調臍腹脹痛痰𠻳潮熱
　　甘草(炙半兩/)當歸　　　茯苓　　　白芍
　　白术　　　柴胡(各一兩/)
　右㕮咀每半兩入薑薄荷葉煎服
　按此足三陽三隂藥也散血中濕熱之劑
膠艾湯治勞傷血氣衝任虚損月水過多淋漓不斷
　　阿膠(炒/)　　川芎　　　甘艸(炙各二兩/)
　　當歸　　　艾葉(炒各三兩/)　　　　熟地黄
　　白芍(各四兩/)
　右㕮咀毎半兩水煎
　按此温經補血之藥也厥隂例
良方温經湯治婦人血海虚寒月水不利
　　當歸　　　川芎　　　芍藥　　　桂心
　　牡丹皮　　莪术(各半兩/)人參　　　甘草
　　牛膝(各一兩/)
　右㕮咀毎五錢水煎服
薑黄散治血臟久冷月水不調臍腹刺痛
　　當歸　　　牡丹皮　　延胡(各二兩/)芍藥(三兩/)
　　川芎　　　紅花　　　桂心
　　莪术(各一兩/)川薑黄(四兩/)
　右為末毎一錢水煎服酒同煎
　按此二方通經之劑破血之藥非止於温經也臟冷
　氣血滯者可用姑存之
加减四物湯
　經候微少漸漸不通手足煩疼漸瘦生潮熱脈微數
　本方去地黄川芎加澤蘭葉三倍甘草半分
　經候過多本方去熟地黄加生地黄
　經行身熱脈數頭昏本方加柴胡黄芩各半兩
　經行微少或脹或疼四肢疼痛加延胡没藥白芷與
　本方等淡醋湯調下末子
　經候不調心腹㽲痛只用芎歸二味名君臣散
鹿茸丸治衝任虛損又為風寒所乗尺脈微小甚者可
　灸闗元穴
　　鹿茸(炙/)　　赤石脂　　禹餘粮(各一兩/)
　　續斷(二兩/)　栢葉　　　附子(炮/)　　熟地黄
　　當歸(酒浸/)　艾葉
　右為末酒糊丸梧子大每五十丸空心温酒下
　按此足少隂厥隂藥也今人多用之故收入治血虛
　濕勝帶下甚㨗
元戎加味四物湯
　氣充經脈故月事頻併臍下多痛本方加芍藥
　經欲行臍腹絞痛本方加𤣥胡㯽榔苦楝木香
　經水過多本方加黄芩白术
　經水澁少本方加葵花紅花
　經水適來適斷或有往來寒熱宜先服小柴胡去寒
　熱後以物湯和之
丹溪加味四物湯
　經候過而作疼血氣俱虚也宜本方對四君子湯服
　之
　經候將來作痛者血實也本方加桃仁黄連香附
　經水不及期血熱也本方加黄連
　過期血少也本方加參术帶痰加半夏陳皮
　過期紫黑有塊者血熱也必作痛本方加香附黄連
　過期而淡色者痰多也芎歸二味合二陳湯服
　紫色成塊者熱也本方加黄連柴胡
　肥人不及日數而多痰者多血虚有熱本方加香附
　南星半夏黄連白术
　瘦人血枯經閉者本方加桃仁紅花或越鞠丸(方見/)
　(血門/)
簡易當歸散治經候不匀或三四月不行或一月再至
　或婦人天癸過期經脈不調
　　當歸　　　川芎　　　白芍　　　黄芩
　　白术(各半兩/)山茱萸肉(一兩半/)
　右為末每二錢空心温酒調下日三次
　按此足厥隂少隂藥也
寳鑑生地黄丸治婦人血實厥隂脈弦而長病惡風體
　倦乍寒乍熱面赤心忪或時自汗如傷寒狀宜服抑
　隂藥
　　生地黄　　柴胡　　　秦芁　　　黄芩(各半/)
　　(兩/)　　　　芍藥(一兩/)
　右末蜜丸梧子大毎三十丸烏梅湯吞下日三次
　按此手足少隂太隂足太陽藥也
　謹按已上諸方皆調理法也然血分成水氣腸覃等
　證詳見各門兹不備錄大抵經病實者破之結者散
　之虚者補之要在適事為故也
　　理氣之劑
澹寮煮附丸治經候不調血氣刺痛腹脇膨脹頭暈惡
　心崩漏帶下並宜服之
　　香附子(擦其皮不以多少米醋浸一日用瓦銚煮/)
　　(冷醋盡/)
　右醋糊為丸梧子大曰乾每五十丸淡醋湯下
　一方香附一斤艾葉四兩當歸二兩製同名艾附丸
嚴氏抑氣散治婦人氣盛於血變生諸證頭暈膈滿
　　香附(四兩/)　茯神　　　甘草(炙各一兩/)
　　陳皮(二兩/)
　右為末每二錢食前沸湯調下
　按此方主於氣煮附丸則氣中之血藥也然氣鬱甚
　者宜於氣證門選用不必拘此
東垣益胃升陽湯治婦人經候不調或血脫後脈弱食
　少水泄日三二行
　　黄茋(二錢/)　人參　　　甘草(炙/)　　當歸身
　　陳皮(各一錢/)白术(三錢/)　升麻
　　柴胡(各半錢/)炒麯(一錢半/)黄芩(半錢秋去之/)
　右㕮咀每半兩水煎腹痛加芍藥
補中益氣湯治婦人室女經候不調脈微食少體倦或
　熱
　　方見熱門
　按此二方氣血之藥血脫益氣之大法也
紺珠正氣天香湯治婦人一切氣氣上凑心心胷攻築
　脇肋刺痛月水不調
　　台烏藥(二錢/)香附子(八錢/)陳皮
　　蘇葉(各一錢/)乾薑(半錢/)
　右㕮咀每七八錢水煎服
　謹按婦人經病多有因於七情六鬱致者故集已上
　例以備其義大抵氣行不失其常則經血亦行也
　　通經之劑
良方通經丸治婦人室女經候不通臍腹疼痛或成血
　瘕
　　川椒(炒/)　　蓬术　　　乾漆(炒/)
　　當歸(一錢半/)青皮　　　乾薑　　　大黄
　　桃仁(炒/)　　川烏　　　桂心(各一錢/)
　右為末將一半用米醋熬成膏和餘藥成劑臼中杵
　之丸如梧子大隂乾每三五十丸醋湯下
　嚴氏方無川烏有紅花
加味四物湯(嚴氏名六合湯/)治婦室經事不行腹中結
　塊疼痛腰痛
　　本方加桂蓬术(各等分/)
　右㕮咀每四錢水煎服
紅花當歸散治婦人血臟虚竭或積瘀血經候不行時
　作腹痛腰胯重疼小腹堅硬及室女經不通
　　紅花　　　當歸尾　　紫葳　　　牛膝
　　甘草　　　蘇木(剉各三兩/)　　　　白芷
　　桂心(各一兩半/)　　　　赤芍(九兩/)
　　劉寄奴(五兩/)
　右為細末空心熱酒調三錢一名凌霄花散
桂枝桃仁湯治經不通繞臍寒疝痛其脈沈𦂳此由寒
　客於血室血凝不行
　　桂枝　　　芍藥　　　生地黄(各二兩/)
　　桃仁(五十箇/)甘草(一兩/)
　右為粗末毎服五錢水煎入薑棗
地黄通經丸治經不行結積成塊臍下如覆杯
　　熟地黄(三兩/)䖟䖝(去頭足炒/)
　　水蛭(糯米炒/)桃仁(各五十箇/)
　右為細末煉蜜丸如梧子大空心温酒下五丸未知
　加至七丸
嚴氏琥珀散治婦人室女月事凝滯腹脇脹痛及血逆
　攻心眩暈不省
　　劉寄奴　　牡丹皮　　熟地黄　　𤣥胡索
　　烏藥　　　赤芍　　　莪术　　　三稜
　　當歸　　　桂心(各一两/)
　右用前五味用烏豆一升生薑半斤切片米醋四升
　同煮豆爛為度焙乾入後五味同為細末毎服二錢
　用温酒調服空心食前
戴人玉燭散治經候不通腹脹或痛
　　四物湯對調胃承氣湯
　右㕮咀水煎服
　按已上諸方並出厥隂例藥也然有本於氣虚氣鬱
　血虚痰積等因不同宜於前調經理氣諸方内選用
　　治崩漏之劑
生地黄散治經漏下血脈虛洪經水紫黑
　　方見血證門
簡易黄芩湯治崩中下血陽乗隂經水沸溢
　　黄芩　不以多少
　右為末每一二錢燒秤鎚淬酒調下
　按此二方治熱之劑也
　一法用此味治天癸當住每月却行或過多不止出
　瑞竹堂方名芩心丸
伏龍肝散治氣血勞傷衝任經虚血非時崩下臍腹冷
　痛脈遲弱食少或赤白帶下
　　伏龍肝　　赤石脂　　麥門冬(各一兩/)
　　甘草(炙半兩/)川芎(三兩/)　當歸
　　乾薑(七錢半/)桂　(半兩/)　艾葉(三兩/)
　　熟地黄(二兩/)
　右件為粗末每四錢入棗煎
　按此治寒例藥補血固虚之劑也
備金散治婦室血崩不止
　　香附子(四兩炒/)　　　　當歸尾(一兩二錢/)
　　五靈脂(一兩炒/)
　右為末每五錢淡醋湯調空心食前服一方只用香
　附一味
澹寮茯苓補心湯治婦人亡血過多或氣逆心悶
　　四物湯(一分半/)　　　參蘇飲(三分/)
　右㕮咀入薑煎
　按已上方理氣補榮之劑也
良方縮砂散治血崩
　　新縮砂不以多少瓦上炒香為細末米飲調下三
　　錢
五靈脂散治血山崩不止
　　靈脂十兩水煎去滓澄清再煎成膏入神麯二兩
　　和丸如梧子大每三二十丸温酒下
荆芥散治崩中不止
　　用此一味於麻油燈上燒焦為末每三錢童便調
　　下
瑞竹堂方蒲黄散治崩中不能止
　　破故紙　　蒲黄　　　千古石灰(各等分炒過/)
　右為末每二三錢淡酒或淡醋湯調下
　按已上諸方皆刼劑也
東垣升麻除濕湯治婦人女子漏下惡血月事不調或
　暴崩不止多下水漿之物皆由飲食失節或勞傷形
　體或素有心氣不足因飲食勞倦致令心火乗脾其
　脈緩而弦急按之洪大皆脾土受邪也
　　柴胡　　　羌活　　蒼术
　　黄茋(各一錢半/)　　　　防風　　　甘草(炙/)
　　升麻　　　藁本(各一錢/)蔓荆子(七分/)獨活
　　當歸(各半錢/)
　右㕮咀作一服水煎食前服
涼血地黄湯治婦人血崩是腎水隂虚不能鎮守胞絡
　相火故血走而崩也
　　生地黄(半錢/)黄連　　　羌活　　　柴胡
　　防風(各二分/)黄栢　　　知母　　　升麻
　　藁本　　　細辛　　　川芎(各二分/)甘草(一錢/)
　　荆芥穂　　蔓荆子　　黄芩(各一分/)當歸(半錢/)
　　紅花(少許/)
　右㕮咀作一服水煎
　按已上二方升劑也經漏不止氣血下陷非此不能
　治
當歸芍藥湯治婦人經脈漏下不止其色鮮紅或先因
　勞役脾胃虚損氣短氣逆自汗不止身熱食懶大便
　或泄體倦無力
　　黄茋(一錢半/)白术　　　蒼术　　　當歸身
　　白芍(各一錢/)熟地黄(半錢/)甘草(炙/)
　　生地黄(各三分/)　　　　陳皮(半錢/)　柴胡(二分/)
　右㕮咀作一服水煎
　按此補劑也
　　治帶下之劑
千金方治帶下脈數者
　　枸杞根(一兩/)生地黄(五兩/)
　右二味酒煮一升至三合作一服
　按此治熱例藥也
元戎六合湯治婦人赤白帶下脈沈微腹痛或隂中痛
　　四物湯(四兩/)桂　　　　附子(炒五錢/)
　右㕮咀每五錢水煎食前服
　按此治寒之劑也
宣明導水丸治濕熱鬱於下焦之分赤白帶下不止躁
　熱煩渇
　　方見濕門
　按此治濕熱之藥下劑也
嚴氏當歸煎丸治赤白帶下腹内疼痛不飲食羸瘦
　　當歸　　　赤芍(炒/)　　牡蠣(煅/)　　熟地黄
　　阿膠(炒/)　　白芍(炒/)　　續斷(酒浸各一兩/)
　　地榆(五錢/)
　右為末醋糊丸梧子大每五十丸空心米飲下
　按此治血虚之劑潤燥藥也
良方白芷散治赤白帶下
　　白芷(一兩/)　海螵蛸(二箇燒/)　　　胎髪(一團煅/)
　右為細末空心温酒調下二錢
伏龍肝散治婦人赤白帶下久患不差肌瘦黄瘁多困
　乏力
　　棕櫚(不以多少燒灰火然急以盆蓋蔭/)
　　伏龍肝(於鍋竈直下取炒令烟盡/)
　　屋梁上塵(懸長者如無竈頭虚空中有炒令烟盡/)
　右三味等分碾和令停入龍腦麝香各少許每服二
　錢温酒調下淡醋湯亦可患十年者半月可安
　按已上方皆刼劑也
益母草散治赤白惡露下不止
　　益母草開花時採隂乾為細末空心温酒調二錢
　　日三服
東垣固真丸治白帶久不止臍腹冷痛隂中亦然
　　白石脂(一錢火燒赤/)　　乾薑(炮四錢/)黄栢(酒製/)
　　白芍(各一錢/)白龍骨(二錢/)柴胡(一錢/)
　　當歸身(二錢/)
　右除石脂龍骨另研外同為細末水煮糊丸如桐子
　大每十丸食前煎水下
　按此寒熱之劑又止澁藥也
桂附湯治白帶腥臭多悲不樂大寒
　　肉桂(一錢/)　附子(三錢/)　黄栢　　　知母
　　甘草(炙/)　　升麻(各半錢/)黄茋(一錢半/)人參(七分/)
　右㕮咀作一服水煎食前服
　按此補陽氣極虚用黄栢等為引用又升降隂陽藥
　也
補經固真湯治白帶下流不止始病崩中日久血少復
　亡其陽故白滑之物不止也
　　柴胡　　　甘草　　　郁李仁(研/)
　　黄芩(各一錢/)乾薑(二錢/)　橘皮(半錢/)　人參(二錢/)
　　白葵花(去蕚一朶/)
　右㕮咀水煎空心服
　按此補例藥也
衛生湯治帶下不止脈微弱腹痛
　　白芍(炒/)　　當歸(各二兩/)黄茋(三兩/)　甘草(一兩/)
　右㕮咀或末每五錢水煎空心服下苦楝丸三十粒
　按此補血之劑也
苦楝丸治赤白帶下
　　苦楝(碎酒浸/)茴香(炒/)　　當歸(各等分/)
　右為末酒糊丸桐子大每五十丸空心酒下
　按此謂邪入小腸故用此燥丙藥也
酒煮當歸丸治㿗疝白帶下注腳氣腰已下如在氷雪
　中以火焙乾厚衣蓋其上猶寒冷不任寒之極者靣
　白如枯魚之象肌肉瘦削小便不止與白帶常流不
　禁病甚者
　　當歸(一兩/)　茴香(半兩/)　良薑
　　附子(炮各七錢/)
　已上四味㕮咀以好酒一升半煮至乾再焙乾
　　炒黄鹽　　全蝎(各三錢/)丁香　　　苦楝
　　甘草(炙各半錢/)　　　　柴胡(二錢/)　升麻
　　木香(各一錢/)𤣥胡索(四錢/)
　右與前同為細末酒煮糊為丸如梧子大每五七十
　丸空心淡醋湯下忌酒濕麫油膩物
　按此升陽勝濕之劑氣血藥也
升陽燥濕湯治白帶下隂戸痛控心急痛身黄皮緩身
　重如山隂中如水
　　防風　　　良薑　　　乾薑　　　郁李仁
　　甘草(各一錢/)柴胡(一錢三分/)　　　　橘皮
　　黄芩(各半錢/)白葵花(七朶/)
　右㕮咀分作二服水煎空心服
　按此升散之劑也
坐藥勝隂丹
　　三柰子　　川烏頭　　大椒(各半錢/)柴胡
　　羌活(各二分/)全蝎(三箇/)　蒜(七分/)　　甘松(二分/)
　　破故紙(八分與蒜同煮/)　升麻
　　枯礬(各二分/)麝香(少許/)
　右為細末煉蜜丸如彈子大綿裹留系在外納丸藥
　於隂戸内
　按此刼藥也
　　灸法
氣海一穴在臍下一寸五分主月事不調帶下崩中因
　産惡露不止繞臍㽲痛灸五壯
帶脈二穴在季脇下一寸八分陷者宛宛中灸七壯主
　婦人月水不調及閉不通赤白帶下氣轉運背引痛
　不可忍
血海二穴在膝臏上内膁白肉際二寸中治女子漏下
　惡血月事不調逆氣腹脹灸三壯
隂谷二穴在膝内輔骨後大筋下小筋上按之應手屈
　膝取之治婦人漏血不止腹脹滿不得息小便黄如
　蠱膝如錐不得屈伸小腹引痛灸三壯
闗元一穴在臍下四寸主婦人帶下瘕聚因産惡露不
　止斷産下經冷可灸百壯
　　安胎之劑
金匱方當歸散姙娠宜常服之
　　當歸　　　黄芩　　　白芍
　　川芎(各一兩/)白术(半兩/)
　右五味為末酒飲調服方寸匕日二次
　按此方養血清熱之劑也瘦人血少有熱胎動不安
　數曾半産者難産者皆宜服之以清其源而無後患
　也
千金茯苓半夏湯治姙娠惡阻心悶吐逆頭眩四肢怠
　惰煩疼痰逆嘔吐惡寒自汗黄痩
　　半夏(泡七次炒黄/)　　　　茯苓
　　熟地黄(各三兩/)橘紅　　　細辛
　　人參　　　　芍藥　　　紫蘇
　　川芎(各二兩/)　苦梗　　　甘草(各半兩/)
　右㕮咀每四錢水煎空心服
局方參橘散治姙娠三月惡阻吐逆不食或心虛煩悶
　　橘皮　　　　茯苓(各一兩/)麥門冬
　　白术　　　　厚朴(製/)　　甘草(炙各半兩/)
　右㕮咀每四錢入薑竹茹煎一方加人參名竹茹湯
　良方名人參橘皮湯
良方膠艾湯治姙娠或因頓仆胎動不安腰腹疼痛或
　胎上搶心或去血腹痛
　　膠(一斤炙/)　　艾葉(數莖/)　指迷方加秦艽
　右二味以水五升煑取二升分三服
阿膠散(嚴氏方作膠艾湯/)不問姙娠月數深淺或頓仆
　或因毒藥胎動不安腰痛腹滿搶心短氣
　　熟地黄　　艾葉　　　白芍　　　川芎
　　黄茋　　　阿膠　　　當歸
　　甘草(炙各一兩/)
　右㕮咀每四錢入薑棗煎金匱方無黄茋
佛手散治姙娠傷胎下血
　　當歸(三錢/)　川芎(二錢/)
　右㕮咀水煎食前服
安胎散治姙娠自髙墜下或為重物所壓觸動胎氣腹
　痛下血胃虚嘔逆並宜服之
　　縮砂(不以多少炒過/)
　右為末每二錢用酒調服艾鹽湯亦可
簡易方知母飲治姙娠心脾壅熱咽膈渇苦煩悶多驚
　　赤茯苓　　黄芩　　　黄茋(各三兩/)知母
　　麥門冬　　甘草(各二兩/)
　右㕮咀每四錢入桑白皮熟時再入竹瀝些小服
竹葉湯治姙娠心驚膽怯終日煩悶名曰子煩
　　白茯苓(四兩/)防風　　　麥門冬
　　黄芩(各三兩/)
　右㕮咀每四錢入竹葉五片水煎外䑓方有竹瀝二
　合無葉一方有黄芩知母
㧞萃方枳殻湯治胎漏下血或因事下血
　　枳殻(炒/)　　黄芩(各半兩/)白术(一兩/)
　右為末每一錢白湯調下宣明方無枳殻
二黄散治胎漏下血
　　生地黄　　熟地黄
　右為末煎白术枳殻湯調下二錢或錢半
　按良方論云婦人有子之後血畜以養胎矣豈可復
　能散動耶所以然者有娠而月信每至是亦未必因
　血盛也若謂榮經有風則經血喜動以其風勝則可
　此例可見胎漏之因非止一端也治者宜擴充焉
地黄當歸湯治胎痛
　　當歸(一兩/)　熟地黄(二兩/)
　右為末每半兩水煎良方等分為末蜜丸名内補丸
　許學士云大率婦人姙娠唯在抑陽助隂蓋此等藥
　甚多然胎前藥唯惡羣隊若隂陽交錯别生他病唯
　是枳殻散所以抑陽四物湯所以助隂故爾然枳殻
　散差寒若單服之恐有胎寒腹痛之疾以内補丸佐
　之則陽不至強隂不至弱隂陽調停有益胎嗣此前
　人未嘗論及也愚詳隂陽調停不若不服為愈
全生方白术散治姙娠面目虚浮肢體腫如水氣名曰
　子腫
　　白术(一兩/)　生薑皮　　大腹皮　　陳皮
　　白茯苓(各半兩/)
　右為末每二錢米飲調下指迷方有桑白皮無术
李氏天仙藤散治姙娠自三月成胎之後兩足自脚面
　漸腫腿膝以來行歩艱辛以至喘悶飲食不美狀似
　水氣至於脚指間有黄水出者名曰子氣
　　天仙藤(洗畧炒/)　　　　香附子(炒/)　陳皮
　　甘草　　　烏藥(等分/)
　右為末每服三錢水煎入薑三片木瓜三片紫蘇三
　葉同煎空心食前服日三次腫消止藥
　按此二方治證例相類故併錄之
嚴氏紫蘇飲治胎氣不和湊上心腹脹滿疼痛謂之子
　懸
　　大腹皮　　川芎　　　白芍　　　陳皮
　　蘇葉　　　當歸(各一兩/)人參
　　甘草(各半兩/)
　右㕮咀毎四錢入薑葱煎
安榮散治姙娠小便澁少遂成淋澁名曰子淋
　　麥門冬　　通草　　　滑石(各三錢/)當歸
　　燈心　　　甘艸(各半兩/)人參
　　細辛(各一兩/)
　右為細末每二錢煎麥門冬湯調下
羚羊角散治姙娠中風頭項強直筋脉攣急言語蹇澁
　痰涎不利或時發搐不省人事名曰子癎
　　羚羊角(鎊/)　川獨活　　酸棗仁(炒/)
　　五加皮(各半錢/)　　　　薏苡仁　　防風
　　當歸　　　川芎　　　茯神
　　杏仁(各四分/)木香　　　甘草(各二分半/)
　右㕮咀每五錢入薑煎
八味丸治姙娠小便不通名曰轉胞亦治子淋
　　方見補虛門
丹溪參术散治姙娠轉胞
　　四物湯加人參　　　　白术　　　半夏(製/)
　　陳皮　　　甘草
　右㕮咀入生薑煎空心服
　按丹溪曰轉胞之病胎婦之禀受弱者憂悶多者性
　急躁者食味厚者庸或有之古方皆用滑利藥鮮有
　應效因思胞不自轉為胎所壓展在一邉胞系了戾
　不通耳胎若舉起居於其中胞系自疏水道自利然
　胎之墜下必有其由近吳宅寵人患此兩脈似濇重
　則弦左稍和予曰此得之憂患濇為血少氣多則胎
　氣弱而不能舉弦為有飲血少則胎弱氣多有飲中
　焦不清而隘則胞知所避而就下乃以已上藥與服
　隨以指探喉中吐出藥汁候少頃氣定又與之次早
　亦然至八貼安此法恐偶中耳後又治數人亦效未
　知果何如耶
　仲景云婦人本肌肥盛頭舉自滿今反羸瘦頭舉中
　空胞系了戾亦多致此病但利小便則愈宜服腎氣
　丸以中有茯苓故也地黄為君功在補胞若頭舉等
　語其義未詳恐有能知之者
　按已上安娠諸法皆氣血本病之藥故非辛熱苦寒
　之劑蓋産前當清熱養血也然有外感風寒内傷生
　冷以辛熱散之温之大積大聚以藥衰其大半而止
　經曰婦人重身毒之何如岐伯曰有故無殞故無殞
　也斯法亦不為本病之謂也故姙娠諸證例藥詳見
　大全良方兹不備錄
束胎丸　第八箇月服之
　　黄芩(炒夏一兩春秋七錢半冬半兩/)　白术(二兩/)
　　茯苓(七錢半/)陳皮(三兩忌火/)
　右為末粥為丸桐子大每三四十丸空心白湯下
達生散　(又名束胎散/)
　　大腹皮(三錢/)人參　　　陳皮(各半錢/)白术
　　白芍(各一錢/)甘草(炙二錢/)紫蘇葉莖(半錢/)
　　當歸尾(一錢/)或加枳殻縮砂
　右㕮咀作一服入青葱五葉黄楊腦七箇煎服扵八
　九箇月服十數貼甚得力或夏加黄芩春加芎冬依
　正方或有别證以意消息
又方於第九箇月服
　　黄芩(怯弱人减半/)　　　白术(一兩/)　滑石
　　枳殻(各七錢半/)
　右為末粥丸如桐子大毎服三十丸空心熱湯下
　按世俗婦室姙娠鮮有服束胎藥者蓋局方良方諸
　法未能以盡其妙用者多輙動娠故率不敢行然丹
　溪先生因製已上諸方以備世俗取擇實好生君子
　之一端也
　　滑胎易産藥
枳殻散治姙娠胎肥壅隘難産臨月服之
　　粉草(一兩炙/)商州枳殻(二兩炒/)
　右為細末百沸湯㸃二錢空心日三服
　一方枳殻(六兩/)甘草(一兩/)
　一方有糯米半升淘控乾同炒為末
　温隱居加當歸木香各等分
又法張氏方治姙娠胎肥動止艱辛臨月服之縮胎易
　産治氣寛膈
　　枳殻(五兩/)　甘草(一兩半/)香附子(二兩炒/)
　右為細末薑湯㸃服
神寢丸滑胎易産入月服之
　　通明乳香(半兩/)　　　　枳殻(一兩/)
　右為末煉蜜丸梧子大空心酒下三十丸
　陸氏名寤生丸乳香只一分
保氣散安胎易産或居處失宜偶然頓仆胎動胎痛漏
　胎下血兼服佛手散
　　香附子(四兩/)山藥(二兩/)　縮砂(一兩/)　木香(四錢/)
　　粉草(一兩/)　益智仁　　紫蘇(各半兩/)
　右為細末白湯㸃二錢入月服之
益元散入月服之滑胎易産
　　方見前
　　産間藥
施氏催生如意散臨産腰疼方可服之
　　人參　　　乳香(各一錢末/)　　　　辰砂(半錢/)
　右三味一處研臨産急用雞清一箇調藥末再用生
　薑汁調冷服如横生倒産即時端順而生
催生佛手散
　　方見前
嚴氏無憂散治胎肥氣逆或人瘦血少胎弱臨蓐難産
　者便産湏知名保生無憂散
　　當歸　　　川芎　　　白芍(各一兩/)
　　枳殻(炒五錢/)乳香(三錢/)　木香(一錢半/)
　　血餘灰(二錢/)甘草
　右為末每二錢水煎服
簡易集效黑散子催生兼治横生逆産
　　百草霜　　白芷末(等分/)
　右和勻每二錢童便并好醋調稀更以沸湯調下
局方催生丹治産婦生理不順産育艱難或横或逆並
　宜治之
　　十二月兔腦髓(去皮膜研如泥/)
　　乳香(另研細如泥/)　　　母丁香(二錢半/)
　　麝香(另研五分半/)
　右三味和匀以兎腦和丸如雞頭大隂乾油紙裹每
　一丸温水下即産兒手中握出
良方催生乳香膏　名如神開骨膏　又名乳珠丹
　　一法滴乳為末猪心血為丸五月五日午時合
　右如桐子大朱砂為衣毎一粒面東酒吞下未下再
　服如胎乾者先與四物湯
秘方益母丸專治横生逆産難産并安胎順氣神效
　　益母草五月採隂乾石臼搗為末煉蜜丸如彈子
　　大每一丸或二丸臨産以童便和温酒送下氣不
　　順木香參湯送下或作小丸吞服亦可
獨聖散
　　黄葵子炒七十粒　　　研爛酒服濟君急
　　若也臨危難産時　　　免得全家俱哭泣
小品療横生倒産手足先出方
　　用粗針刺兒手足入二分許兒得痛驚轉即縮自
　　當回順而生
　　一法鹽塗兒足底又可急搔爪之并以鹽摩産婦
　　腹上即産
機要半夏湯治胎衣不下或子死腹中或子衝上而昏
　悶或血暴下及胎乾不能産者
　　半夏麯(一兩半/)　　　　桂(七錢半/)
　　桃仁(三十箇炒/)　　　　大黄(半兩/)
　右為細末先服四物湯三兩次服此生薑同煎
良方治死胎不下其證産母舌青黑及胎上冷者子已
　死或指甲青舌青脹悶甚者口中作屎臭先以平胃
　散一貼作兩服每服酒水各一盞同煎至一盞却投
　朴硝半兩研細再煎數沸温服胎化血水而下
鹿角散治因熱病胎死腹中
　　鹿角屑(一兩/)
　右水煎入葱白五莖䜴半合丹溪云燒過治産後血
　暈
當歸湯治子死不下
　　川當歸(三兩/)川芎(二兩/)
　右為末水酒各半調下四錢未下再服
　一方只用川芎末酒煎服
香桂散下死胎
　　麝香(半錢/)　桂心(三錢為末/)
　右和匀只得一服温酒調下
　一方朴硝末(二錢/)温童便調下
必效方牛膝湯治胎衣不出腹臍堅脹急痛即殺人服
　此胞即爛下死胎
　　牛膝　　　瞿麥(各四兩/)當歸(三兩/)　通草(六兩/)
　　滑石(八兩/)　葵子(五兩/)
　右切細以水九升煮取三升分三服
宣明硇砂散治胎死腹中不下
　　硇砂(研細/)　當歸(各一兩/)
　右二味研極細只分作二服温酒調下如重車行五
　里不下再服
局方至寳丹
　　見本方
花蘂石散治胎死腹中及胎衣不下
　　花蘂石(一斤/)上色硫黄(四兩/)
　右二味相拌匀煉製見良方
黑龍丹治産後一切血疾産難胎衣不下危急惡疾垂
　死者但灌得下無不全活
　　當歸　　　五靈脂　　川芎　　　良薑
　　熟地黄
　各一兩剉以沙合盛赤石脂泥封紙筋鹽泥固濟炭
　火十斤煆令通赤去火候冷取開㸔成黑糟色取細
　研却入後藥
　　百草霜(五兩/)硫黄　　　乳香(各一錢半/)
　　花蘂石　　琥珀(各一錢/)
　右五味並細研與前藥再研如法修製和匀以米醋
　煮麫糊丸如彈子大每服一丸炭火燒令通赤投於
　生薑自然汁與童便入酒漉出控乾研細只此酒下
　一方取死胎用烏雞一隻去毛細切水煎三二升湯
　通手用衣帛蘸摩臍下胎自出
　　産後雜方
局方芎歸湯治産後去血過多暈煩不省
　　當歸　　　芎藭(等分/)
　右㕮咀毎半兩水煎服腹疼加桂名桂香散一名琥
　珀散治腹中痛急自汗頭眩少氣加羊肉名羊肉湯
黑神散治産後惡露不盡胎衣不下血氣攻心及腹痛
　不止
　　黑豆(炒半升/)熟地黄　　當歸　　　肉桂
　　乾薑　　　甘草　　　白芍
　　蒲黄(各四兩/)
　　生地黄(局方良方俱無此味便産湏知有之/)
　右為末每二錢酒童便各半調服一名烏金散
　按此手少隂足厥隂太隂陽明表裏血藥也立方大
　意見前丹溪之論矣今人以為治産後百病率用之
　故收入然用者自宜通變
人參當歸散治産後去血過多血虛則隂虚隂虚則内
　熱心煩短氣自汗頭痛
　　熟地黄　　人參　　　當歸　　　桂
　　麥門冬(各一兩/)　　　　白芍(二兩炒/)
　右㕮咀每五錢入竹葉生薑煎
當歸黄茋湯治産後失血多腰疼身熱自汗
　　當歸(三兩/)　黄茋(二兩/)　白芍(一兩半炒/)
　右㕮咀每五錢入薑煎
失笑散治産後心腹絞痛欲死及兒枕痛
　　蒲黄(炒/)　　五靈脂(各等分/)
　右為末醋調二錢熬成膏湯化服之
　一法治小兒枕痛各單服
經驗方三聖散治兒枕痛
　　當歸　　　桂　　　　𤣥胡索
　右等分為細末每服二錢熱酒或童便調下
嚴氏清魂散治産後血暈昏不知人更宜取漆器於床
　前燒薰之頻置醋炭更服此藥
　　澤蘭葉　　人參(各一兩/)荆芥穂(四兩/)
　　甘草(炙八錢/)川芎(二兩/)
　右為末毎二錢熱湯温酒各半盞調下
抵聖湯治産後血氣傷於脾胃腹脇滿悶嘔逆惡心
　　赤芍　　　半夏　　　澤蘭葉　　陳皮
　　人參(各二錢/)甘草(炙一錢/)
　右㕮咀作一服入生薑煎
當歸羊肉湯治産後發熱自汗肢體疼痛名曰蓐勞
　　當歸　　　人參(各七錢/)黄茋(一兩/)　生薑(半兩/)
　右㕮咀用羊肉一斤煮清汁五大盞去肉入前藥煎
　四盞去柤作六服
良方茯苓散治産後心虚怔忡不定言語錯亂
　　人參　　　甘草　　　山藥
　　當歸(各一錢/)生薑　　　逺志　　　茯苓
　　桂心　　　麥門冬(各半錢/)　　　　大棗
　右㕮咀水煎
機要增損柴胡湯治産後經水適斷感於異證手足撁
　搐咬牙昏冐
　　柴胡(八錢/)　黄芩(四錢半/)人參(三錢/)
　　甘草(炒四錢/)石膏(四錢/)　知母(三錢/)　黄茋(五錢/)
　　半夏(三錢/)
　右為粗末每半兩入薑棗煎
血風湯治産諸風痿攣無力
　　秦芁　　　羌活　　　防風　　　白芷
　　川芎　　　芍藥　　　白术　　　當歸
　　地黄　　　茯苓　　　半夏　　　黄茋(等分/)
　右為末一半為丸煉蜜桐子大一半為散温酒送下
　五七十丸
愈風散治産後中風口噤牙關緊急手足瘈瘲如角弓
　狀
　　荆芥穂(畧炒為末/)
　右每三錢豆淋酒調下童便亦可一方加當歸
　謹按産後多有血病神强瘈瘲而似中風者宜用此
　藥通血脈而清神或加當歸者為然非外因例藥也
　是以姑録此一法義見後丹溪論
獨行散治産後血暈昏迷
　　五靈脂(炒/)
　右為末水酒童便調下一二錢
當歸散治産後氣血俱虚無大補恐增客熱宜服此去
　惡露
　　當歸　　　白芍　　　川芎
　　黄芩(各一兩/)白术(半兩/)
　右為細末温童便調下二錢
黄茋湯治産後汗不止因隂虛而得
　　黄茋(二錢/)　白术　　　防風　　　熟地黄
　　牡蠣(煆/)　　白茯苓　　麥門冬
　　甘草(炙各半錢/)
　右㕮咀每半兩入棗煎
加减四物湯治産後隂虛發熱或日間明了暮則發熱
　增寒
　　當歸　　　川芎　　　生地黄　　柴胡
　右等分每四五錢水煎
瑞竹堂方治産後血塊腹痛
　　京芎(炒/)　　當歸(炒/)　　熟地黄
　　白芍(炒各半兩/)　　　　蒲黄(炒二分/)
　右同為細末每服二錢空心温酒調下
丹溪參术膏治産後胞損成淋瀝證
　　人參(二錢半/)白术(二錢/)　桃仁
　　陳皮(各一/)錢黄茋(一錢半/)茯苓(一錢/)
　　甘草(炙半錢/)
　右㕮咀水煎猪羊胞後入藥作一服
　丹溪曰嘗見尿胞因收生不謹以致破損而得淋瀝
　證有徐氏婦於壯年得此因思肌肉破傷在外者且
　可補完胞雖在腹恐亦可治診其脈虚甚因悟曰難
　産之人多是氣虚難産之後血氣尤虚因用峻補以
　參术膏煎以猪羊胞極飢時與之每劑用一兩至一
　月而愈恐是氣血驟長其胞可完若稍遲緩恐難成
　功
嚴氏趂痛散治産後血滯筋脈拘攣腰背強直遍身疼
　痛
　　當歸　　　桂　　　　白术　　　牛膝
　　甘草(各三/)錢黄茋　　　獨活
　　生薑(各半兩/)
　右㕮咀每半兩水煎
　按此手足三隂藥出大陽例治表之劑也然惡露不
　盡絞痛不止宜良方芎歸湯散治裏之劑以大黄桃
　仁等藥下之血畜經絡成血塊宜没藥丸以䖟虫水
　蛭等藥逐之皆變法也兹不詳錄故已上諸方皆調
　理之劑餘有異證詳見大全良方
　謹按産後血滯於經多成癰腫或有致不救者盖氣
　血虚損逆之甚也大抵此兼隂虚火動凡辛温之劑
　宜慎之矧産後用藥有三禁我丹溪先生謂産後如
　無惡阻當大補氣血雖有雜證以末治之如中風切
　不可作風治與小續命湯必先補氣血然後治痰當
　以左右手之脈分其氣血多少而治如發熱惡寒皆
　是氣血左手脈不足用補血藥多於補氣藥右手脈
　不足用補氣藥多於補血藥惡寒發熱腹痛者當去
　惡血以求通變之意也
　
　
　
　
　玉機微義卷四十九
欽定四庫全書
　玉機微義卷五十　　明　徐用誠　原輯
　　　　　　　　　　　　劉　純　續增
　小兒門
　　論色脉法
脉經曰小兒四五嵗脉呼吸八至細數者吉　小兒脉
呼吸八至者平九至者傷十至者困　診小兒脉法多
雀鬭要以三部脉為主若緊為風癎沈者乳不消弦急
者客忤氣　小兒是其日數應變蒸之時身熱而脉亂
汗不出不欲食食輙吐哯者脉亂無苦也小兒脉沈而
數者骨間有熱欲以腹按冷清也　小兒大便赤青瓣
飱泄脉小手足寒難已脉小手足温易已　小兒病困
汗出如珠著身不流者死　小兒病其頭毛皆上逆者
必死耳間青脉起者瘈痛　小兒病而顋限其口唇乾
目皮反口中氣出冷手足四垂其卧如縛掌中冷皆
死不治
脉訣啟蒙曰凡診小兒脉當大指按三部一息六七至
為平和八九至為發熱五至為内寒弦脉為風癎沈緩
為傷食促急為虛驚弦急為氣不和沈細為冷浮為風
大小不調為鬼祟浮大數為風熱伏結為物聚單細為
疳癆風腸痛多喘嘔而脉洪為有蟲浮而遲潮熱者胃
寒也
　按此本錢氏脉法也頗詳
虎口脉歌曰紫風紅傷寒青驚白色疳黒時因中惡黄
即困脾端
　按全嬰等書云小兒三嵗已前虎口第二指上寅夘
　闗有脉紋見者可驗病狀男左女右視之脉紋從寅
　闗起不至卯闗者病易治若連於卯闗者有病難治
　如寅連卯卯侵過辰闗者十難救一若脉紋小或短
　者病易治也宜叅視之
錢氏曰面上證左腮為肝右腮為肺額上為心鼻為脾
頦為腎赤者熱也隨證治之　目内證赤者心熱導赤
散主之淡紅者心虚熱生犀散主之青者肝熱瀉青丸
主之淺淡者補之黄者脾熱瀉黄散主之無精光者腎
虚地黄丸主之潔古曰青是腹痛桂芍藥潔古曰肝病
面白　肺病面赤　脾病面青　腎病面黄　心病面
黒若肝病驚搐而又加面白痰涎喘急之類此皆難治
餘皆倣此推之叔和云春得秋脉定知死亦此意也
　按錢氏云者本病也潔古則兼勝已制化言之故後
　五臟形證不容不辯也
　　論五臟形證虛實所主
錢氏曰肝主風實則目直大呌呵欠項急頓悶　虚則
咬牙多欠氣熱則外生氣溫則内生　肝熱手尋衣領
及亂捻物瀉青丸主之壯熱飲水喘悶瀉白散主之
肝有風目連劄不搐得心熱則搐治肝瀉青丸治心導
赤散　風甚身反張直不搐心不受熱也當補腎治肝
　肝有熱目直視不搐得心熱則搐治與有風同　凡
病或新或久皆引肝風風動而止於頭目目屬肝風入
於目上下左右如風吹不輕不重兒不能任故目運
劄也若熱入目牽其筋脈兩眥俱緊不能轉視故
目直也若得心熱則搐以其子母俱有實熱風火
相搏故也
潔古曰肝主謀勇熱則尋衣捻物目連劄直視不能轉
視或極則身反强直折皆風熱也目者肝之竅屬木木
性急故如是
錢氏曰心主驚實則呌哭發熱飲水而搐　虚則困卧
悸動不安　心病多呌哭手足動揺驚悸　心氣熱則
心胷亦熱欲言不能而有就凉之意故合面卧　心熱
視其睡口中氣温或合面睡及上竄揺頭咬牙皆心熱
也導赤散主之　心實則氣上下澁合卧則氣不得通
故喜仰卧則氣得上下通也瀉心湯主之
錢氏曰脾主困病則困睡洩㵼不思食　實則困睡身
熱飲水虚則吐瀉生風
肺主喘實則悶亂喘促有飲水者有不飲水者　虚則
哽氣長出氣　肺熱手搯眉目鼻面　肺盛復有風冷
胸滿短氣氣急喘嗽上氣當先散肺後散風冷肺只傷
寒則不胸滿　肺虚熱唇深紅色治之散虚熱　肺臟
怯唇白色當補若悶亂氣麄喘促哽氣者難治肺虚損
故也　脾肺病久則虚而唇白脾者肺之母也母子皆
虚不能相營故名曰怯肺主唇白白而澤者吉如枯骨者
死
潔古曰肺主氣燥熱則壯熱飲水喘悶鼻乾燥手捫眉
面瀉白散　胸滿短氣氣急喘𠻳上氣皆是肺氣有餘
復感風邪之所傷謂之微邪先瀉而復發散之
錢氏曰腎主虛無實也惟瘡疹腎實則黒䧟　腎虚兒
本虚怯由胎氣不成則神不足目中白睛多其顱即解
(自開也/)面色㿠白此皆難養縱長不過八八之數若恣
色慾多不及四旬而亡或有因病而致腎虚者非也又
腎氣不足則下竄蓋骨重惟欲墜下而縮身也腎水隂
也腎虚則畏明宜補之
潔古曰下竄者腎氣不足兩足熱不喜衣覆足然此者
臍以下皆腎之所主縁心氣下行於腎部也此乃腎不
足而心有餘宜地黄丸
　　論五臟相勝虚實之邪
錢氏曰五臟相勝輕重肝臟病見秋木旺肝強勝肺也
宜補肺瀉肝輕者肝病退重者唇白而死
肺病見春金旺肺勝肝當瀉肺輕者肺病退重者目淡
青必發驚更有赤者當搐為肝怯當目淡青色也
心病見冬火旺心強勝腎當補腎治心輕者病退重者
下竄不語腎怯虚也
腎病見夏水勝火腎勝心也當治腎輕者病退重者悸
動當搐也
脾病見四旁皆倣此治之順者易治逆者難治脾怯當
面目赤黄五臟相反隨證治之
又曰如肺病又見肝證咬牙多呵欠者易治肝虚不能
勝肺故也若目直大呌哭項急煩悶者難治葢肺病久
則虚冷肝強實而反勝肺也視病之新久虚實虚則補
母實則瀉子
潔古曰肝勝肺則肝病身熱發搐又見肺虚喘而氣短
病見於申酉戌時是肝真強也内經曰受所制而不能
制謂之真強法當補脾肺而後瀉肝𨗳赤散瀉黄散
肺勝肝則肺病喘嗽氣盛見於寅卯辰時木之位又以
見肝怯少力正為鬼賊所尅法當補肝瀉肺若肺病嗽
久虚羸無實不得瀉肺只宜用地黄丸補之不可服瀉
白散何謂也經云虚則補實則瀉之
　按此謂五臟相勝病機不離五行生尅制化之理者
　盖小兒初在襁褓未有七情六慾只是形體脆弱血
　氣未定腑臟精神未完所以有臟氣虚實勝乘之病
　但世俗不審此理往往遇是率指為外感内傷而用
　藥致枉死者多矣悲夫矧錢論脫畧幸而潔古補之
　今特叅附誠所謂無窮之惠也
潔古曰五臟子母虚實鬼賊微正若不逹㫖意不易得
而入焉
在前者為實邪
　子能令母實拒鬼賊不敢傷於母其子又引母所尅
　者妻相助故曰實邪也
在後者為虚邪
　母引子之鬼賊至由此母能使子虚也内經曰子能
　令母實母能令子虚此之謂也
妻來乗夫為㣲邪
夫來乗妻為賊邪
　法當瀉鬼補本臟
本臟自病為正邪
　法當虚則補之實則瀉之内經曰滋苗者必固其根伐
　下者必枯其上逆其根則伐其本伐其本則敗其真矣
　按此以五行生尅之道論也義見難經五十難及後
　五臟治要論宜參考之
心主熱自病或大熱㵼心湯主之
　實則煩熱黄連瀉心湯主之
　虚則驚悸生犀散主之
肺乗心微邪
　喘而壮熱瀉白散
肝乘心虚邪
　風熱煎大羌湯下大青丸
脾乗心實邪
　洩瀉身熱瀉黄散
腎乗心賊邪
　恐怖惡寒安神丸
　按乗者猶乗車之乗也大抵五臟之病相乗伏匿隠
　顯莫測已上但言本病乗勝之道故以五臟治要附
　于左宜叅攷焉凡心臟得病必先調其肝腎兩臟腎
　者心之鬼肝氣通則心氣和肝氣滯則心氣乏此心
　病先求於肝清其源也五臟受病必傳其所勝水能
　勝火則腎之受邪必傳於心故先治其腎逐其邪也
　故其退腎也益肝氣兩方或診其脉肝腎兩臟俱和
　而心自生疾然後察其心家虚實治之
肺主燥自病則喘嗽燥則潤之
　實則喘而氣盛瀉白散
　虚則喘而少氣先益黄散而後阿膠散
心乗肺賊邪
　熱而喘𠻳先地黄丸中導赤散後阿膠散
肝乗肺微邪
　惡風眩冒昏憒𠻳羗活散
腎乘肺實邪
　增寒𠻳清利百部丸
脾乗肺虚邪
　體重吐痰泄瀉𠻳人參白术散
　凡肺之得疾必先觀心之虚實若心火炎盛鑠金即
　當先抑心氣後喫肺藥若心氣和即更看脾脉若脾
　氣虚冷即不能相生而肺家生氣不足則風邪易感
　故患肺寒者皆脾虚得之若脾氣盛實則亦痞隔中
　焦而大腸與肺表裏不能相通夫中焦熱隔則肺大
　腸不通其毒熱之氣必上蒸於肺而生疾故患肺熱
　者多脾實得之心氣盛瀉之脾氣虚者益之脾氣實
　者通之然後隨其肺之寒熱以治之故有抑心氣益
　脾氣通脾氣三藥若診其脉氣心脾兩臟俱和而肺
　自生疾則但察肺家虛實而治之
肝主風自病則風搐拘急肝苦急急食甘以緩之佐以
酸苦以辛散之
　實則風搐力大㵼青丸
　虚則風搐力少地黄丸
心乗肝實邪
　壯熱而搐利驚丸凉驚丸主之
肺乘肝賊邪
　氣盛則前晨呵欠微搐法當㵼肺先補本臟補肝地
　黄丸主之㵼肺㵼白散主之
脾乗肝微邪
　多睡體重搐先當定搐瀉青丸主之搐止再見後證
　則别立法治之
腎乗肝虚邪
　增寒呵欠搐羌活膏
　凡肝得病必先察其肺腎兩臟根其病之所起然後
　復其肝家本臟之虚實方可治療然腎者肝之母金
　者木之賊今肝之得病若非腎水之不能相生必是
　肺金之鬼來相攻擊不得不詳審而求之故其來在
　肺先治其肺攻其鬼也其來在腎先補其腎滋其根
　也然後審其肝家本臟之虚實而寒溫之
脾主濕自病則泄㵼多睡體重昏倦脾苦濕急食苦以
燥之
　實則泄㵼赤黄睡不露睛㵼黄散
　虚則泄㵼白色睡露睛白术散
肝乘脾賊邪
　風瀉而嘔茯苓半夏湯主之
心乗脾虚邪
　壯熱體重而㵼羌活黄芩蒼术甘草湯主之
肺乗脾實邪
　能食不大便而嘔𠻳煎檳榔大黄湯下葶藶丸
腎乘脾㣲邪
　惡寒泄理中丸之類
　凡脾之得病必先察其肝心兩臟之虚實根其源之
　所起然後救療葢肝是脾之鬼心是脾之母肝氣盛
　則鬼勝心氣虧則脾家生氣不足盛者抑之則退虧
　者益之則不乏故有抑肝氣益心氣兩藥診其脉肝
　心兩臟俱和則是脾自生疾察其虚實而治
腎主寒自病則足脛寒而逆人之五臟惟腎無實小兒
　瘡疹變黒㗖則是腎實水尅退心火是以水能制火
　也
心乗腎微邪
　内熱不惡寒桂枝丸
肺乗腎虚邪
　喘𠻳皮澁寒百部丸
肝乗腎實邪
　拘急氣搐身寒理中丸
脾乘腎賊邪
　體重泄㵼身寒理中丸
　本臟虚弱是自己正令不行乃鬼賊之所尅害當補
　本臟之正氣假令肺病喘嗽時於初春見之法當補腎見
　於夏救肺見於秋瀉肺見於冬補心瀉本臟乃名寒嗽大抵
　五臟各至本位即氣盛不可更補到所尅位不可更瀉
　五行之間惟腎之一臟母盛而子反受邪而物之性
　有不可一槩論者肺腎是也何則肺屬金射於皮毛
　所主者氣腎屬水主於骨髓所藏者精氣之輕浮能
　上而不能下精之沈重能下而不能上此物性之然
　今肺之盛葢熱之作也氣得熱而上蒸則肺不能下
　生於腎而腎受邪矣急食凉藥解之使臟氣溫和自
　能下生於腎此腎之病必先求之於肺若肺臟安和
　而腎忽然受病者不過脾之濕相刑於腎而生疾所
　以有解肺熱去脾邪兩藥若脾肺兩臟俱和而腎自
　生疾亦察其本臟而治之
　　論外感風寒
錢氏曰傷風貪睡口中氣熱呵欠頓悶當發散與大青
膏解不散有下證當下大黄丸大飲水不止善食者可
㣲下餘不可下也　傷風手足冷脾臟怯也當先和脾
後發散和解傷風自利脾虚怯也　傷風腹脹脾虚也
補脾必不喘後發散仍補脾去脹蹋氣丸　傷風兼臟
兼心則驚悸兼肺則悶亂喘息哽氣長出氣𠻳兼腎則
畏明各隨補母臟虚見故也　肝外感風呵欠頓悶口
中氣熱當發散若能食飲水不止當㣲下之餘不可下
　謹按傷風亦有六經不止詳見傷風門
潔古曰小兒外傷於風秋冬用溫熱藥春夏用凉寒藥
若大熱飲水能食不大便用大黄丸作散子服之如身
表無大熱而小便不利是為有濕熱結膀胱仍用勝濕
藥白术茯苓之類利小便則其熱自退如清便自調慎
不可妄下恐外熱逐於内而變結胸危證多矣
又曰傷寒依四時隂陽升降順剛柔而施治氣升則順
發之氣收則下之有汗發熱惡風脉浮緩者風傷衛桂
枝湯無汗發熱惡寒不當風而自增寒脉浮緊者寒傷
榮麻黄湯有汗發熱惡風脉浮緊無汗惡寒脉浮緩謂
之榮衛俱傷青龍湯桂枝麻黄各半湯無汗發熱不惡
風寒脉沈洪者可下之更詳認其厥與不厥量寒熱淺
深而治之有汗四肢厥脉沈㣲者名隂厥四逆湯無汗
四肢厥脉沈滑者名陽厥大承氣湯加膩粉如四肢不
厥身熱内外皆陽不動凉藥三五服下之
　　論諸熱證病本不同
全嬰方論曰夫潮熱者發歇有時或血氣盛實臟腑生
熱或傷寒時疫觸受邪氣隂陽相勝也　驚熱顛呌恍
惚夜熱夕發旦止　餘熱者寒邪未盡或傳經之遺熱
也　食熱者肚背先熱　疳熱者骨蒸盜汗　壯熱一
向不止錢氏云不已甚則發驚癎也　煩熱心躁不安
喘麄甚則發癎也　積熱頰赤口瘡下盛則腰腿癰腫
表裏實則身熱便澁虚則汗下後仍熱也　風熱汗出
身熱呵欠面赤　虚熱困倦少力其有久𠻳久瀉久痢
久血久瘧以致諸疾之後成者皆虚熱也　客熱來去
不定為陽邪干於心也心受邪則熱形於額故先起頭
面身熱多驚由真氣虚而邪氣勝也　癖熱涎𠻳飲水
由乳食不消伏結於中致成癖塊也或痰𠻳而驚或嘔
逆不定日中嗞煎夜則啼呌乍熱乍凉如潮熱也　寒
熱者如瘧狀隂陽相勝也先寒而後熱陽不足先熱而
後寒隂不足寒多而熱少隂勝陽也熱多而寒少陽勝
隂也寒熱相半隂陽交攻也　血熱者每日已午間發
熱遇夜則凉　疹熱耳鼻尖冷
錢氏曰胎熱者生下有血氣時呌哭身熱如淡茶色目
赤大便赤黄糞稠急食乳浴法主之
　按已上辯諸證可謂詳悉但血熱證東垣謂夜則發
　熱晝則明了此血熱也葢晝陽夜隂也食熱者手心
　熱噯氣吐乳嘔吐者多宜隨證推格兼玩本文
　　論變蒸身熱
全嬰方論曰夫變蒸者以長氣血也變者上氣蒸者體
熱變蒸有輕重輕者體熱虚驚耳冷微汗唇中白泡狀
如珠子重者寒熱脉亂腹疼啼呌不能乳食輙吐哯其
輕者三日重者五日古法以黒散子紫丸子主之其有
不熱不驚或無證候暗變者多矣葢受胎氣壯實故也
　按本論註云嘗攷錢氏與寳鑑論變蒸互說差殊錢
　氏云一變腎二變膀胱三變心四變小腸五變肝六
　變膽七變肺八變大腸九變脾十變胃故稱水數一
　先變也寳鑑云初變肝二變肺三變心四變脾五變
　腎二者所論皆五行顛倒相生者却逄相尅相尅者
　又逄相生大扺隂陽造化相生者順相尅者逆變蒸
　者是長養血氣滋榮五臟相生之法此理昭然相生
　者有母子之道相尅者有夫婦之義相生所以相繼
　相尅所以相治原夫胎者得水火既濟隂陽造化五行
　相治而成形故始於腎氣之初生也小兒變蒸者當
　隂陽升降從五臟相繼而成人故始於肝之初變也
　雖二說互有所長大扺小兒所禀胎氣壯怯不同况
　所變之證不一古方用已上二藥非本病通變法也
　故不録
　　論傷寒瘡疹同異
錢氏曰傷寒男體重面黄女面赤喘急憎寒口中氣熱呵
欠頓悶項急也瘡疹則腮赤躁多噴嚏悸動昏倦四肢
冷傷寒當發散之治疹行温平有大熱者解毒餘見前説
潔古曰凡傷風則皮澁拘急鼻塞㿀疹則睡中發驚悸
呵欠嚏噴是為易識矣
　　論急慢驚風
錢氏曰急驚因聞大聲或大驚而發搐發過則如故此
無隂也當下利驚丸主之此證本因熱生於心身熱面
赤引飲口中氣熱大小便黄赤劇則搐也葢熱甚則風
生風屬肝此陽盛隂虚也故利驚丸主之以除其痰熱
不可與巴豆及温藥大下之恐搐虚熱不消也小兒熱
痰客于心胃因聞聲非常則動而驚搐矣若熱極雖不
聞聲及驚亦自發搐　慢驚因病後或吐㵼脾胃虚損
遍身冷口鼻氣出亦冷手足時瘈瘲昏睡露睛此無陽
也𤓰蔞湯主之　凡急慢驚隂陽異證切宜辯而治之
急驚合凉瀉慢驚合温補如不分别則誤甚矣
閻孝忠曰急慢驚風古人無之惟曰隂陽癎陽動而速
故陽病曰急驚隂静而緩故隂病曰慢驚此隂陽虚實
寒熱之别治之不可誤也急驚猶有熱熱即生風又或
因驚而發則目為連劄涎潮搐搦身體口中氣皆熱及
其發定或睡起即了了如故此急驚證也當其搐熱漸
减食與鎮心退熱藥候定以藥即下其痰熱心神安寜
即愈慢驚得大病之餘吐㵼之後或悞取轉泄致脾胃
虚損風邪乗之似搐而不甚搐似睡而不似睡四肢與
口中氣皆冷睡露睛或胃痛而啼哭如鴉聲此則危證
脾胃虚損故也
潔古曰急驚陽證也俱腑受病爾小兒客痰熱於心膈
是少陽相火旺經云熱則生風因聞大聲而作葢謂東
方震卦得火氣而發搐火本不動得風而動當用利驚
丸𨗳赤散瀉青丸地黄丸主之搐止服安神丸慢驚隂
證也俱臟受病爾葢小兒吐㵼病久脾胃虚損若不早
治則成慢驚名曰瘈瘲似搐而不甚搐也因脾胃虚損
故大便不聚當去脾間風先以宣風散𨗳之後用史君
子丸益黄散則其利自止既已失治則脾肺俱虚致被
肝木所乗是為慢驚也當用溫補羗活膏
全嬰方云驚證因風則目青面紅發搐因驚其病在心
忽然呌聲發搐因食則其證噯吐氣即發搐皆陽癎也
肺胃經虚則生粘痰痰者肺胃所出也痰則凝滯在於
咽喉如牽鋸之聲時復瘈瘲或因吐㵼所致脾虚則肺
亦虚涎痰流溢其證亦然皆隂癎也　身熱脉浮精神
恍惚或吐或㵼不思乳食發搐即是半隂半陽合病
身凉脉沈精神倦怠不吐不㵼又能乳食發搐者亦是
半隂半陽合病正如傷寒半是表半是裏也亦有急驚
凉㵼而不愈或與吐下藥太過變為慢驚慢驚溫補而
不愈變為急驚互相更變者多矣
　按已上諸家所論殆盡證治之要矣但錢云慢驚用
　栝蔞湯恐傳寫誤耳大抵驚主風木甲木屬陽腑病
　故急易治乙木屬隂臟病故慢難治如大人驚恐即
　後洩盖甲木尅戊土也况小兒五臟之氣未實神氣
　未完而自病乎證非病後及吐瀉脾胃虛損得者中
　有夾火夾熱夾痰夾食病因不同至風邪内䧟入腑
　入臟亦與外中風相似故治此者當本錢氏虚實補
　瀉法則不致犯禁之悞藥有太過不及之失
　　論發搐有風有熱有痰有食補瀉不同
驚癎發搐錢氏曰男發搐目左視無聲右視有聲女發
　搐目右視無聲左視有聲相勝故也　潔古曰男為
　木左視木位右視金位相撃則有聲男反右視女反
　左視亦皆有聲
早辰發搐錢氏曰因潮熱寅卯辰時身體壯熱上視手
　足動揺口内生熱涎項頸急此肝旺當補腎治肝也
　潔古曰潮熱於寅卯辰木之位是肝旺也當補水以
　制心火瀉肝木以止其搐
日午發搐錢氏曰因潮熱巳午未時發搐心神驚悸目
　上視白睛赤色牙闗緊口内涎手足動揺此心旺也
　當補肝治心
　潔古曰巳午未火之位而發潮搐者心熱也𨗳赤散
　及凉驚丸
日晩發搐錢氏曰因潮熱申酉戌時不甚搐而喘目㣲
　邪視身體似熱睡露睛手足冷大便淡黄水是肺旺
　當補脾治心肝
　潔古曰肺之位而肝強法當補脾恐被木之賊所尅
　害先瀉心肝以剉其勢瀉心𨗳赤散瀉肝瀉青丸而
　後補脾益黄散
夜間發搐錢氏曰亥子丑時不甚搐而卧不穏身體溫
　壯目睛緊斜視喉中有痰大便銀褐色乳食不消多
　睡不省補脾治心𨗳赤凉驚主之
　潔古曰皆因大病之後脾胃虚損多有此疾法當補
　脾凉心
傷寒後發搐錢氏曰傷風後得之口中氣出熱呵火頓
　悶手足動揺當發散大青膏主之小兒本怯者多此
　病也
　潔古云因傷風而得已上證者同大人傷風寒之類
　當辯有汗無汗陰陽二證用大青膏仲景小續命之
　類開發則愈
傷食後發搐錢氏曰因食得之身體温多唾多睡或吐不思
　食而發搐當先定搐搐退白餅子下之後與安神丸
　潔古曰傷食發搐謂不因他病忽然而搐此因飲食
　過度致損脾胃故見多睡或吐不思飲食脾胃既虚
　引肝風則發搐當先定其搐加羗活防風煎下瀉青
　丸後用白餅子下其食漸漸用調中丸異功散養其
　氣
百日内搐錢氏曰真者不過三兩次必死假者發頻不
　為重真者内生驚癎假者外傷風冷葢血氣未實不
　能勝任乃發搐也欲知假者口中氣出熱也治之可
　發散大青膏及用塗𩕄浴體法
　錢氏曰惟㿀疹能作搐風火相爭故也治當瀉心肝
　補母
　雜病目赤兼青者欲發搐　咬牙甚者發搐
全嬰方曰凡身體壯熱耳輪鼻尖及手足稍俱冷忽發
　搐者此非驚是豆搐也　夫驚搐有隂陽兩證隂者
　拇指在内陽者拇指在外陽拳者順隂拳逆也
　凡目鮮目貶目白目青目斜目鬭目轉目瞪聲焦聲
　嗄聲顫聲輕咂口弄古捲舌露筋嘘氣哽氣噎氣撮
　唇噎乳噎食忽然定睛吐涎吐沬抝頸仰身揺頭擦
　面藏頭畏明手攣手顫脚彎不伸忽撩忽亂恍惚精
　神失張失志眠睡不寧睡中喜笑困戞齒齦心煩躁
　熱啼哭咬人面臉弄色或紅或青伸舒用力㣲㣲作
　聲有已上證候驚搐先證也預防之驅風膏琥珀散
　更擇對證藥
閻孝忠曰似搐而不甚搐此名瘈瘲
　按此所論諸臟旺實或傷風因食所致發搐旺者當
　瀉實補虚傷風者當發散食宜下之此則與因驚發
　搐所異也大抵驚病發搐多自外感自内因者如吐
　瀉後脾虚所致或熱極生風之類是也餘證發搐已
　上亦備所因不同但世俗罕能分於臨證用藥不無
　實實虚虚之失反為害耶
　　論咳嗽
錢氏曰𠻳者肺感㣲寒八九月間肺氣大旺病𠻳者其
病必實非久病也其證面赤痰盛身熱法當以葶藶丸
下之若久者不可下也十一十二月𠻳者乃傷風咳也
風從背脊第三椎肺俞穴入也以麻黄湯汗之有熱證
面赤飲水涎熱咽喉不利者宜兼甘桔湯治之若五七
日之間其證身熱痰盛唾粘者以褊銀丸下之有肺盛
者咳而後喘面腫欲飲水有不飲水者其身即熱以瀉
白散瀉之若傷風咳𠻳五七日無熱證而但𠻳者亦葶
藶丸主之後用化痰藥有肺虚者咳而哽氣時時長出
氣喉中有聲此久病也以阿膠散補之痰盛者先實脾
後以褊銀丸㣲下之涎退即補肺如上法有𠻳而吐水
或青緑水者以百祥丸下之有𠻳而吐痰涎乳食者以
白餅子下之有𠻳而咳膿血者乃肺熱食後服甘桔湯
久𠻳者肺亡津液阿膠散補之咳而痰實不甚喘而面
赤時飲水者可褊銀丸下之治𠻳大法盛即下之久即
補之更量虚實以意增損
　按此論小兒欬證既有外感内因之殊虚實之異治
　法外此宜與欬門諸方約之
　　論吐瀉有傷乳食有風有熱有寒有虚
錢氏曰吐乳瀉黄傷熱乳也吐乳瀉青傷冷乳也有初
生三日内或至十日吐瀉壯熱不思食大便乳不消或
白色是停食當下之後和胃下用白餅子或食乳不消
身溫涼不思乳大便青白色此上實下虚也更有兼見
證　吐瀉因傷風得之身溫乍凉乍熱睡多氣麄大便
黄白色嘔吐乳食不消時咳𠻳更有五臟兼見證當煎
入臟君臣藥先大青膏後服益黄散如先曽下或無下
證慎不可下也此乃脾肺受寒不能入食也　傷風吐
瀉身熱多睡能食乳飲水不止吐痰大便黄水此為胃
虚熱渇吐瀉也當生胃中津液以止其渇止後用發散
藥止渇多服白术散發散大青膏　傷風吐瀉身凉吐
沫瀉青白色悶亂不渇哽氣長出氣睡露睛此傷風任
冉輕怯因成吐瀉當補脾後發散此二證多病於春冬
也　吐瀉於五月二十五日以後身壯熱此熱也小兒
臟腑十分中九分熱也或因傷熱乳食吐乳不消瀉深
黄色玉露散主之　六月十五日以後吐瀉身溫似熱
臟腑六分熱四分冷也吐嘔乳食不消瀉白黄色似渇
或食乳或不食乳食前少服益黄散食後多服玉露散
　七月七日以後吐瀉身溫凉三分熱七分冷也不能
食乳多似睡悶亂哽氣長出氣睡露睛唇白多噦欲大
便不渇食前多服益黄散食後少服玉露散　八月十
五日以後吐瀉身冷無陽也不能食乳乾噦瀉青褐水
當補脾益黄散主之不可下也虚羸脾胃不和不能食
乳致肌痩亦因大病或吐瀉後脾胃尚弱不能傳化榖
氣也有冷者時時下利唇口青白有熱者溫狀身熱肌
肉㣲黄此冷熱虚羸也冷者木香丸主之夏月不可服
如有證則少服之熱者胡黄連丸主之冬月不可服如
有證則少服之
潔古曰夏月心火用事治吐瀉不可用溫暖藥秋用溫
藥秋深用煖藥更有五臟兼見證如有風瀉防風羌活
　有熱瀉黄芩大黄　有寒瀉附子　有濕瀉白术茯
苓　有肺瀉芍藥桂　定喘荆芥人參如甚加檳榔木
香大便不通則加大黄更詳看病新舊新則止之乆則
腸風之患宜推陳致新法當宣風散導過以用入臟君臣
藥調之益黄散
凡大瀉引飲者其病不以新久皆宜服白术散痢病亦
同身熱吐瀉咳𠻳是風木入於脾母虚其子亦弱法當
煎檳榔豆䓻湯下大青膏後服益黄散　身熱吐瀉大
渇大便必少是熱入膀胱亡失津液此為大逆是隂陽
相乗也五苓散主之　身凉吐瀉不渇則知為寒瀉當
補之煎附子桂枝湯下大青膏　隂陽相乘肝入于胃
故發熱而嘔當服白术散後煎檳榔木香湯下大青膏
閻孝忠曰凡小兒吐瀉當温補之予每用理中丸以温
其中以五苓散𨗳其逆連與數服兼用異功散等温藥
調理之徃徃便愈若已虚損當速生其胃氣宜與其四
味理中丸并研金液丹末煎生薑米飲調灌之惟多服
乃效候胃氣已生手足漸暖隂退陽囬然猶瘈瘲即减
金液丹二分增青州白丸子一二分兼用異功散羗活
膏溫白丸鈎藤飲子之類調理至安依此治之仍頻與
粥雖至危者徃徃死中得生十救八九金液丹治小兒
吐瀉虚極最妙沈存中良方論金液丹云親見小兒吐
利劇氣已絶服之復活者數人真不妄也湏多服方驗
　按此證錢論傷乳食所致分冷熱傷風辨兼見證明
　寒熱因而治可謂究其緒矣閻主温中兼用金液丹
　之類葢是治寒證濕證及升提下䧟之法至潔古更
　分時令備兼見證而用藥治法殆無餘藴但吐瀉止
　作一證然有吐而不瀉瀉而不吐則當别議若吐而
　不瀉傷冷者宜溫胃瀉而不吐傷冷而脉㣲者宜灸
　之亦不可不分葢病本之不一也
　　論疳證虚實
錢氏曰疳者皆脾胃病亡津液之所作也(云云/)疳在内
目腫腹脹利色無常或沬青白漸痩弱此冷證也　疳
在外鼻不赤爛自揉鼻頭上有瘡不著痂漸遶耳生瘡
治鼻瘡爛蘭香散諸瘡白粉散治之五臟疳筋疳骨疳
(形證詳見本論/)
潔古曰疳者小兒病癖或久吐瀉醫者妄投轉過之藥
小兒易為虚實致之胃虚而亡失津液内發虚熱外消
肌肉一臟虚則諸臟皆弱其病目胞腫腹脹利色無常
漸加痩瘁久不痊可是腸胃有風積法當用宣風散𨗳
之後各依本臟補其母
大抵小兒疳病肌羸血氣不足同大人癆瘵之疾
　按疳證惟錢氏論中最詳　宜玩本文
　論腹痛所因
錢氏曰積痛口中氣温面黄白目無精光或白睛多及
多睡畏食或大便酸臭者當磨積宜消積丸甚者當白
餅子下之後和胃　蟲痛面㿠白心腹痛口中沬及清
水出發痛有時安蟲散主之小兒本怯者多此病積痛
食痛虚痛大同小異惟蟲痛當口淡而沫自出
　按小兒腹痛亦有傷冷食乳物及濕熱欲作痢而痛
　或發痧疹痛者皆宜詳悉
　　論小兒癖積
錢氏曰腹中有癖不食但飲乳是也當漸用白餅子下
之小兒病癖由乳食不消伏在腹中乍凉乍熱飲水或
喘𠻳與潮熱相類不早治必成疳以其有癖則令兒不
食致脾胃虚而發熱故引飲水過多即蕩滌脾胃亡失
津液脾胃不能傳化水榖其脉沈細益不食脾胃虚衰
四肢不舉諸邪遂生羸瘦而成疳矣
　　論痘瘡輕重
錢氏曰凡瘡疹一發便出盡者必重也瘡夾疹者半輕
半重也出稀者輕裏外肥紅者輕外黒裏赤者㣲重也
外白裏黒者大重也瘡端裏黒㸃如針孔者勢劇也青
乾紫䧟睡昏汁出不止煩躁熱渇腹脹啼喘大小便不
通者困也凡瘡疹當乳母慎口味凡飢及風寒歸腎變
黒難治也有大熱當利小便有小熱宜解毒若黒紫乾
䧟者百祥丸下之不黒者慎勿下看時月輕重大抵瘡
疹屬陽出則春夏為順秋冬逆冬月腎旺又盛寒病多
歸腎變黒又當辨春膿疱夏黒䧟秋㿀冬疹亦不順也
黒者無問何時十難救一其候寒戰噤牙或身黄腫紫
宜急以百祥丸下之復惡寒不已身冷出汗耳骫反熱
者死腎氣大旺也下後身熱飲水可治脾旺勝腎寒去
而温熱也　先發膿胞後發疹子者順後發㿀子者逆
　先發水疱後發疹子者逆　先發膿疱後發水泡多
者順少者逆　先水泡後㿀子多者逆少者順　先疹
子後㿀子者順　凡瘡疹只出一般者善
潔古曰一發便宻如針頭形勢重者合輕其表而凉其
内連翹升麻湯若㿀已發宻重㣲喘飲水者有熱證則
去風藥㣲下之若出不快清便自調知其在表不在裏
當㣲發散用升麻葛根湯若青乾黒䧟身不大熱大小
便澁則是熱在内煎大黄湯下宣風散若身表大熱表
證未罷不可下若㿀疹已出見小熱小便不利當利之
已發後有餘毒未散復有身熱瘡腫之類當用茶粉下
解毒丸瘡疹已出後有聲音者乃形病氣不病也瘡疹
未出先聲音不出者乃形不病而氣病也若瘡疹出而
聲音不出者是形氣俱病也當清其肺氣當用八風湯
并凉膈散去硝黄亦可
　　論痘瘡用熱藥之悞
丹溪曰讀前人之書當知其立言之意茍不知其意求
適於用不可得也痘瘡之論錢氏為詳歴舉源流明經
絡分表裏虚實開其治法證以論辨深得著書垂教之
體使後人如求方圎於䂓矩較平直於凖繩引而伸之
觸類而長之可謂無窮之應用也今人不知致病之因
不求立方之意倉卒一試設有不應并其書而棄之近
因局方之學行素問之道不明類皆喜温而惡凉喜補
而惡解利忽得陳氏方論遂以為錢氏不及也雖然陳
氏亦可謂善求病情者大率歸重於太隂一經葢以手
太陰屬肺主皮毛足太陰屬脾主手足肺金惡寒而易於
外感脾土惡濕而無物不受觀其用丁香官桂所以治
肺之寒用附木半夏所以治脾之濕也使脾與肺果有
寒與濕而兼有虚也中病則己何傷之有今徒見其出
遲者身熱者泄利者驚悸者氣急者渇思飲者例與木
香散異功散者間有偶中之効不思一偏之禍若錢氏
方固未嘗廢細辛丁香白术參茋軰率有監制輔佐之
藥但有寒凉者多而補助一法畧爾端緒痴人不可說
夢錢氏之慮深矣亦將俟逹者推充而用之夫渇者用
温藥痒塌者用補藥自陳氏發之逈出前軰然其多用
燥熱或未適中恐其立方之際必有挾寒而痘者余嘗
㑹諸家之粹而用之聊陳一二從子六七嵗時出痘身
熱㣲渇自利或欲用木香散加丁香十粒煎予觀其出
遲固因其自利而氣弱察其所下皆臭滯因熱蒸而下
恐未必寒急止之已投一貼矣與黄連解毒湯加白术
近十貼以解之利止痘出其後肌常㣲熱手足生癰又
與凉劑補一月安一人年七十嵗發熱而昏倦其脉大
而似數與參茋歸术陳皮大料濃湯飲之二十貼痘出
又二十貼膿胞成身無全膚或欲用陳氏本方與之予
曰但虚無寒也又與前方至六十貼而安至正甲申春
邑間痘瘡不越一家率與陳氏方童㓜死者百餘雖曰
天數吾恐人事亦或未之盡也
　謹按錢氏論痘瘡形色輕重困劇而用藥已具其端
　緒矣至潔古又辨所兼之證及候音聲察形氣為病
　而處治治法可謂詳悉但世俗不深求其意反有疑
　似丹溪先生所以言之諜諜也大抵世俗喜温而惡
　凉將錢氏之法不去推充至多疑似如云不可妄下
　葢妄之一字戒慎之意當有可下之理也若瘡疹初
　發有因裏實而出不快渇而脈數便秘煩躁不下可
　乎有將懨之際裏實而渇便秘身熱不下可乎或云
　首尾俱不可下或指為上吐下瀉不可下皆非也但
　自病體虚實不等時令中治法之異要當適中病情
　爾故錢氏云看時月此句闗係甚妙如冬月盛寒便
　難例用凉劑且小兒痘瘡本五臟之毒所發非止屬
　諸痛痒瘡皆出心火之比故陳氏方一出亦多獲效
　今人用錢氏方亦有致悞者葢不善用其法之過非
　製法者之過也宜求乎立方本㫖矧嵗氣時臨災𤯝
　淺深不同小兒體有虚實之異用藥不可輕舉詳潔
　古以㣲下法中佐以風劑是兼升發之意亦慎之也
　何熱劑與香竄之藥豈可例用乎然有毒入闗竅肌
　骨間邪氣下䧟用此而獲生者或有之恐千百而一
　二也
　　論㿀疹證治
王海藏云夫㿀之為病皆由子在母腹中時浸漬食母
血穢藴而成毒皆太隂濕土壅滯君相二火之所作也
因小兒真氣既盛正氣又旺邪無所容或因天寒傷表
或傷裏㿀由是而生焉治當外者外治内者内治中外
皆和其㿀自出至於惡寒者發之表大熱者奪之渇者
清之秘者通利之驚者安之泄者分之不可執一大抵
傷寒同治隨經用藥最為髙論假如五日以裏諸病與
㿀疹不能别辨者不可疑似必湏發之但各從其所傷
應見治之皆不妨㿀出若強發之其變不可勝數矣前
人言首尾俱不可下者何也曰首不可下者為㿀未顯
於表下則邪氣不得伸越此脉證有表而無裏故禁首
不可下也尾不可下者為㿀毒已顯於外内無根蒂大
便不實無一切裏證下之則㿀氣逆䧟故禁尾不可下
也又言温煖不令通風㿀若已出身熱天暄何必葢覆
不使之通風乎後人執此二句不知天令人事通變致
悞者多大抵以脉為主浮中沈之診平舉按之候察其
虚實定其中外則可以萬全矣
　　論未顯㿀證所用之藥
外傷升麻湯　内傷枳實丸　大便䎡者枳术丸
傷冷者温之神應丸　惡寒者發之防風蒼术湯
表大熱者奪之此表者通言三陽也夫陽盛則氣必上
行言奪者治之不令上行也　大便秘結者下之桃仁
承氣四順飲柴胡飲選用察其在氣在血　渇者清之
大渇者白虎湯小渇者凉膈散　小便不通者利之導
赤散八正散之類當求上下三焦何經而用藥驚者分
輕重安之　泄者察寒熱分之
　　已顯㿀證所用之藥
出不快化毒湯　出太多犀角地黄湯　地骨皮鼠粘
子湯　咽不利桔梗甘草粘子湯　煩者桔梗甘草梔
子湯
肺不利紫草甘草枳殻湯
太陽出不快荆芥甘草防風湯
陽明出不快升麻加紫草湯
少陽出不快連翹防風湯
四肢出不快防風芍藥甘草湯
小兒治法
　治風之劑
小續命湯(一名寛筋湯/)治小兒吐瀉之後因虚生風瘈
　瘲神昏涎盛不利
　　麻黄(去節半/兩)防風(一分半/)芍藥　　　附子
　　人參　　　川芎　　　白术　　　防己(各一/兩)
　　黄芩(一分/)　桂枝　　　甘草(各半兩/)
　右為粗末每三嵗一錢水煎入薑棗有汗者去麻黄
錢氏大青膏治小兒熱盛生風欲為驚搐血氣未實不
　能勝邪故發搐也大小便依度口中氣熱當發之
　　天麻末(一錢/)白附子(一錢/半)蝎梢(半錢/)　硃砂(一字/)
　　麝(一字/)　　烏蛇肉(酒浸焙/乾半錢)　　　　青黛(一錢/)
　　天竺黄(一字/)
　右同為末生蜜和成膏每服半皂子大月中兒粳米
　大
天麻防風丸(見/後)
　按已上三方風自内因者宜此汗之可見裏之表證
　與外因不同矧有驚風痰熱食熱等類者臨證並宜
　選擇
驅風膏
　　瀉青丸加辰砂蝎尾
　按此表裏藥也
浴體法
　　天麻末(二錢/)蝎尾　　　硃砂(各半錢/)烏蛇肉(酒/浸)
　　(為/末)　　　　白礬(各三錢/)麝(一字/)　　青黛(三錢/)
　右同研勻毎三錢水煎入桃枝一握并葉五七枝温
　洗之勿浴背
塗𩕄法
　　麝(一字/)　　蝎尾(半錢/)　薄荷葉(半錢/)蜈蚣末
　　牛黄末　青黛末(各一字/)
　右研勻熟棗肉劑為膏新綿上塗匀貼𩕄上四方可
　出一指許火上炙手頻熨百日裏外兒用此法
　謹按世俗週嵗上下小兒諸風搐證用浴體搯洗法
　得汗立效殊勝火灸葢艾有悞加於風熱陽癎也慎
　之
局方敗毒散治小兒傷風身熱鼻塞
　　方見熱門
拔萃防風蒼术湯治小兒邪熱在表惡風風寒所傷
　　防風(半兩/)　蒼术　　　石膏(各一兩/)甘草(炙半/兩)
　　川芎　　　黄芩(各二錢半/)
　右為粗末每二錢入薑薄荷葉煎
升麻黄芩湯治小兒中風身熱頭項強自汗表不和也
　　升麻　葛根　黄芩　芍藥(各五/錢半)甘草(二錢半/)
　右㕮咀毎二錢水煎
　按此二方陽明經藥也
大羌活湯治風熱
　　方見寒門
錢氏塌氣丸治脾風腹脹
　　胡椒(一兩/)　蝎尾(半兩/)
　右糊丸粟米大每五七丸至一二十丸
　按此宣風補脾藥也
羌活膏
　　見後驚劑
全嬰方加減惺惺散治小兒傷風風熱及傷寒鼻塞發
　熱驚悸頭痛咳𠻳時行風熱
　　蒼术　　　川芎　　　細辛　　　羗活
　　防風　　　白芷　　　天花粉　　甘草
　　赤芍　　　桔梗　　　麻黄　　　荆芥
　　當歸　　　薄荷
　右等分水煎一錢入薑
　按此太陽例藥也
　已上諸方宜隨諸經輕重選用
殭蠶散治小兒中風不語失音闗鬲不通精神昏憒
　　殭蠶(半兩/)　羌活(一兩/)　麝(半錢/)
　右為末二嵗半錢薑汁少許調和湯浸服又以菖蒲
　末於舌根上頻用之
桂菖散治小兒急中風失音不語
　　桂心(一兩/)　石菖蒲(一分/)
　右為末三嵗一錢水煎服若大病後不語者用猪膽
　汁調下未語再服
　按此二方出太陽例可見中風傷風例不同故録之
　　治寒之劑
仲景桂枝湯治感冐風寒身熱惡寒自汗
麻黄湯治冐風寒身熱鼻塞寒慄無汗
桂枝麻黄各半湯
小青龍湯治感風寒脉緩發熱腹痛或利
理中湯治感寒腹痛
　　方並見寒門
　謹按世俗治傷寒多不本仲景初法矧小兒乎惟近
　代鄭友端集全嬰方於傷寒多採其例言桂枝湯自
　西北二方居人四時行之無不驗江淮間惟冬及春
　可行之自春末及夏以前桂枝證加黄芩一分謂之
　陽旦湯夏至以後有桂枝可加知母石膏各半兩或
　加升麻一分若病人素虚寒者正用古方不在加減
　也可謂得其㫖趣故兹寒例與夫變證法並見本論
　今不詳録但以變法一二附于左
葛根升麻湯
　　方見升麻湯
　右㕮咀水煎
　按此方陽明藥也世俗用治小兒傷風及發㿀瘡疑
　似之間者皆用之故收入然亦須審諦而行之可也
　故王海藏云活人言傷寒頭痛如破者連鬚葱白湯
　次又不已者葛根升麻湯恐太陽流入陽明用斷其
　路故以此湯主之地黄湯内如無犀角以升麻代之
　是知陽明藥非太陽藥也人或初病太陽證便與此
　湯是遺太陽不惟遺經反引太陽邪氣入陽明不能
　解也其變可勝言㢤故不可不慎之况小兒乎
麻黄黄芩湯治小兒傷寒頭痛身壯熱無汗鼻塞目澁
　小便清者知不在裏可汗之
　　麻黄(三錢/)　赤芍　　　黄芩(各一錢/半)甘草(炙/)
　　桂枝(各半錢/)
　右為粗末水煎
　按此太陽例藥也
惺惺散治傷寒時氣風熱痰壅欬𠻳氣不和
　　桔梗　　　細辛　　　人參　　　甘草(炙/)
　　白茯芩　　白术　　　𤓰蔞根(各一兩/)
　右為末每二錢水煎入薄荷五葉一方加防風川芎
　各一分
　按此少隂例藥也
東垣麻黄升麻湯治小兒寒欎而喘喉鳴臍中鳴腹滿
　鼻流清涕脉沈急而數
　　麻黄　　　草荳䓻(各一/錢半)益智仁(一分/半)厚朴
　　吳茱茰(各二/分)甘草(一分/)　當歸尾　　升麻
　　麯末　　　蘇木(各半分/)柴胡　　　黄芩(各一/分)
　　紅花(少許/)　蝎(二箇/)
　右㕮咀作二服水煎稍熱服
　按此太陽例藥也然有所兼之證故用是變法隨證
　加減之也
　　治熱之劑
錢氏瀉青丸治肝熱搐搦脉洪實
　　當歸　　　龍膽　　　山梔　　　川芎
　　大黄　　　羌活　　　防風
　右等分蜜丸雞頭大毎服一丸
　按此瀉乙木之隂火藥也治風熱表裏之劑
瀉心湯治心經實熱
　按此瀉丁火藥也
瀉黄散治脾熱目黄口不能吮乳
　按已上治已土濕熱之藥風勝濕甘寒瀉火也與已
　上並治實熱之劑
瀉白散治肺熱目黄口不能吮乳喘𠻳
　按此瀉肺邪之有餘補辛金之不足也
導赤散治内熱小便赤黄心躁睡語
　按此治丙火藥也
安神丸治邪熱驚悸面黄頰赤
　按此治心肺胃熱氣分藥也清鎮之劑
　已上方並見熱門
地黄丸治疳熱腎虚瀉血失音身瘦目翳生疥解𩕄不
　合長大不行可服取效
　　方見補虚門
　按此治癸水不足藥也
地骨皮散治小兒肌熱
白虎湯治小兒發熱而渇
　　方並見熱門
生犀散治小兒肌熱
　　生犀　　　地骨皮　　赤芍　　　柴胡
　　葛根　　　甘草
　右㕮咀水煎
　按此少陽陽明藥也
鱉甲飲治小兒骨熱潮熱盜汗
　　鱉甲(炙/)　　地骨皮　　秦芁　　　柴胡
　　枳殻(炒/)　　知母　　　當歸(等分/)
　右㕮咀三嵗一錢水煎加桃栁枝各三寸烏梅一箇
　按此少陽厥隂藥也氣血之劑
鎮心丸治内熱生驚痰盛
　　甜硝(一兩/)　人參(一兩/)　甘草(炙/)　　寒水石(燒/一)
　　(兩/半)　　　　山藥　　　茯芩(各二兩/)硃砂(一兩/)
　　腦麝(各一錢/)
　右為末蜜丸雞頭要紅入臙脂　量兒大小與服
　按此手太隂少隂足陽明太陽藥也
化毒丹治心胃内熱驚悸
　　生熟地黄(各五兩/)　　　天門冬　　麥門冬(去/心)
　　(焙各/三兩)　　　𤣥參(二兩/)　甘草(炙/)　　甜硝(各二/兩)
　　青黛(一兩半/)
　右為末入硝煉蜜丸如雞頭大每半丸或一丸水下
　按此手足太隂少隂藥也
甘露飲子治心胃熱咽痛口苦生瘡上攻牙齦腫
　　方見熱門
大黄丸
　　方見傷風門
絳雪丹治小兒諸熱陽盛發狂躁不安目赤煩渇
　　芒硝(一兩/)　硃砂(一兩/)
　右為末浸蒸餅為丸雞頭大三嵗兒一丸沙糖水化
　下無時
　按已上二方陽明例藥也
易老羌活黄芩蒼术甘草湯治壯熱體重而瀉
　　羌活　　　黄芩　　　蒼术　　　甘草
　右等分㕮咀水煎服
　按此太陽陽明藥也
陳氏人參清膈散治小兒潮熱自汗骨蒸
　　人參　　　柴胡　　　當歸　　　芍藥
　　知母　　　桑白皮　　白术　　　黄茋
　　紫苑　　　地骨皮　　茯苓　　　甘草
　　桔梗(各一兩/)黄芩(半兩/)　石膏　　　滑石(各半/兩)
　右為粗末每三錢水煎入薑
　按此手足太隂足少陽厥隂陽明藥也虚熱煩熱氣
　血皆可用
　謹按已上諸方姑隨輕重例因舉其槩至於食熱痰
　熱驚熱等候宜于後方内選用
　　治濕熱攻下之劑
錢氏牛黄奪命散治小兒肺脹喘滿胸高氣急兩脇扇
　動䧟下鼻張悶亂𠻳渇聲嗄痰涎潮塞俗謂之馬脾
　風者
　　黒白牽牛(各一兩半/一半炒)　　大黄　　　檳榔(各一/兩)
　右為末三嵗兒每服二錢冷溫水調下涎多加膩粉
　少許無時
通膈丸
　　大黄　　　牽牛　　　木通(等分/)
　右為細末水丸粟米大每三五十丸量大小虚實與
　服
　按已上二方陽明例藥也
　　治驚之劑　宜與風癎門兼看
錢氏凉驚丸
　　草龍膽　　防風　　　青黛(各三錢/)鈎藤(二錢/)
　　牛黄　　　麝(各一字/)　黄連(五分/)　龍腦(一字/)
　右糊丸粟米大每三五丸金銀湯下
　按此治風熱之劑也
局方天麻防風丸治小兒驚風身熱喘麄多睡驚悸手
　足搐搦精神昏憒
　　天麻　　　防風　　人參(各一兩/)蝎尾(炒半/兩)
　　甘草　　　硃砂　　雄黄(各二錢/半)牛黄
　　麝(各一錢/)　殭蠶(炒半兩/)
　右為末煉蜜丸櫻桃大朱砂為衣每一丸薄荷湯化
　下
　按此治風癎通闗竅藥也
三因方治陽癎驚風熱證面赤身熱發搐直視牙緊
　　朱砂(一錢/)　膩粉　　麝(半錢/)　　　蘆㑹
　　白附子　　甘草(各二錢/)胡黄連(一錢/)蝎梢(七箇/)
　　殭蠶(七箇/)　金箔(七片/)　赤脚蜈蚣(一條炙/)
　右為末二嵗已上服半錢金箔薄荷湯下
　按此治風熱痰之劑透闗通經絡藥也
全嬰方睡紅散治小兒急慢驚風手足搐搦目瞪神昏
　　牛黄　　　硼砂　　　腦子　　真珠
　　水銀(砂子各半錢/)　　　青黛　　蝎尾(炒/)
　　京墨(燒/)　　南星　　　半夏(同上姜製一夕/)
　　蛇含石(淬各一錢/)　　　金銀箔(各十片/)
　　麝香(一字/)　烏蛇尾(并項下七寸並酒浸一宿取/出去皮骨炙一錢)
　右為末三嵗一字薄荷湯下
　按此治風熱痰藥通闗透肌骨之劑也非風邪下
　䧟者不可輕用
東垣硃砂安神丸
　　方見熱門
　按此寧心清神凉血之劑也
謝氏奪命丹治急驚不省人事眼定不動牙闗不開唇
　白并黒者
　　南星　　　半夏(各四錢為末並以生/姜汁和作餅子晒乾)
　　真珠(新白者/二錢)巴豆(去油浄/一錢)硃砂(四錢/)　金箔
　　銀箔(各十片/)輕粉　　　麝(各半錢/)
　右九味各為末和匀飛羅麫打糊為丸如黍米大毎
　一嵗兒一丸燈心湯下
比金丸治小兒風熱丹毒急慢啞驚
　　前奪命丹中减去金銀箔加真欎金末三錢丸如
　　上法
利驚丸
　　前比金丸中去欎金加腦子半錢白頸蚯蚓一條
　　用刀截斷首尾兩頭齊跳者用之去土秤二錢丸
　　服如上法
　按此三方導痰藥也白餅子加減法
　按已上諸方治陽癎之藥不問急慢但係陽證諸熱
　者宜隨表裏輕重擇用之
錢氏温驚丸
　　天南星(為末入臘月牛膽中百日隂乾為末四兩/)
　　硃砂(一錢/)　天竺黄(一兩/)　坯子臙脂
　　片腦(各一錢/)
　右用牛膽汁和丸雞頭大每一丸小者半丸沙糖水
　化下
羌活膏治脾胃虚肝氣熱盛生風或吐瀉後成慢驚
　者
　　羌活　　　川芎　　　人參　　　白附子
　　赤茯芩(各半/兩)天麻(一兩/)　殭蠶(炒/)　　乾蝎(炒/)
　　白花蛇(酒浸焙各一分/)　川附子(炮/)　防風
　　麻黄(各三錢/)肉豆蔲　　母丁香　　藿香葉
　　沈香　　　木香(各弍錢/)輕粉(一字/)　真珠末
　　牛黄(各一錢/半)龍腦(半字/)　麝(一錢/)　　雄黄
　　辰砂(各一分已上七味各另研/)
　右為細末熟蜜劑旋丸大豆大每服一二丸食前薄
　荷湯或麥門冬湯下
三因方治隂癎慢驚
　　黒附子(剉去皮/)南星(生/)　　半夏(各二錢/)
　　白附子(一錢半/)
　右研細井花水浸七日每日換水浸控乾入朱砂二
　錢麝一錢拌匀毎服一字薄荷湯下量大小與服或
　丸如粟米大每二十丸薄荷湯下此白丸子方也因
　分兩不同故兩存之
經驗方保生錠子治急慢驚風
　　蛇含石(四兩火煆醋淬十數次研為極細末/)
　　南星(一兩先泡細切再炒/)白附子(去皮一兩/)
　　硃砂(三錢另研極細/)　　麝(一錢/)
　右為細末用糯米粉煑作餅搗和前藥令匀作錠子
　臨用薄荷湯濃磨汁服一二口
全嬰方麝香餅治小兒急慢驚風進退不定荏苒經日
　乍靜乍動嘔吐痰涎潮搐甚者宜此
　　麝香　　　蝎尾(去毒/)　蜈蚣(二條酒浸酥炙/)
　　南星(炮/)　　川烏(炮/)　　白花蛇(酒浸一夕去骨/皮焙已上各半)
　　(兩/)　　　　乳香　　　鉄粉　　　硃砂
　　牛黄(各一錢/)
　右為末酒煑糊丸如雞頭大拈作餅子三嵗兒一餅
　用薄荷湯下
　按此厥隂例藥也非風在闗竅肯綮者不可用義見
　中風門通闗透骨例
全蝎散治小兒急慢驚風潮作不定心肺中風
　　蛇頭(一箇酒/浸)蜈蚣(一條酥/炙)蝎(一錢/)　草烏(一箇去/皮尖)
　　麻黄(去節一/錢)朱砂(一錢/)　腦麝(各一字/)
　右為末一嵗一字薄荷湯下
奪命散治小兒急慢驚風諸藥無効者一服見效
　　白附子　　黒附子(炮/)　南星(炮/)　　天麻
　　防風　　　半夏(炮/)　　麻黄(去節/)　朱砂
　　蝎(新薄荷葉褁姜汁蘸炙三兩次各一錢/)
　右入麝香半錢為末三嵗半錢薄荷薑汁更入酒些
　小熱湯共調下
　按此二方太陽例藥也
鈎藤飲子治吐利脾胃氣弱虚風慢驚
　　鈎藤(三分/)　蟬殻　　　防風　　　人參
　　麻黄(去節/)　殭蠶(炒/)　　天麻　　　蝎尾(炒各/半兩)
　　甘草(炙/)　　川芎(各一分/)麝(一錢另研/)
　右同為細末每服二錢水煎量多少與之寒多者加
　附子半錢
　按此升陽越脾氣藥也
寧心膏治小兒精神不定恍惚不寜恐畏多哭驚魘
　　人參　　　白术　　　白茯芩　　茯神
　　山藥　　　羌活　　　甘草(炙各一/錢)朱砂(一錢/)
　　腦麝(各一字/)
　右為末煉蜜丸如雞頭大二嵗一丸薄荷湯化下
　按此養氣䟱風清神之藥也
寳鑑天麻散治小兒急慢驚風其效如神
　　半夏(七錢/)　天麻(二錢半/)甘草(炙/)　　白茯芩
　　白术(各三錢/)
　右水一盞入磁器内煑水乾將生薑三錢同煑候乾
　為末每服一錢半薑棗湯調下
　按此溫脾養胃之劑非止於䟱風勝痰藥也大抵小
　兒血氣未充體虚者多或因病後致者宜與此調理
　而不為峻劑下䧟轉成壊證者此三方則庻㡬矣
　謹按已上諸方治隂癎不問急慢驚但係隂證宜隨
　表裏輕重選用則半隂半陽慢脾之法例在其中矣
經驗方啑驚開闗散牙闗緊急者用之㗜鼻并擦牙
　　蜈蚣(一條炙/)直殭蠶(炒/)　　南星(各一錢/)麝(一字/)
　　猪牙皂角(一定畧燒存性/)
　右各為末研極細少許搐鼻如欲擦牙者用生薑汁
　蘸藥擦牙上
全嬰方探生散治小兒急慢驚風諸藥無效者吹鼻定
　死生
　　沒藥　　　䧺黄(各一錢/)乳香(半錢/)　麝(一字/)
　右為末少許吹鼻如眼泪鼻涕俱出者可治
　按此二方捷啑藥也
吐風散治小兒急中風口噤不開不省人事
　　全蝎(一箇炒/)𤓰蒂(十箇炒/)赤小豆(三十粒/)
　右為末一嵗一字温米飲調下未吐再服
碧雲散治小兒急風卒中涎潮氣粗不省人事
　　石碌(四錢/)　輕粉(一錢/)
　右為末每一字薄荷湯下酒少許同調下良久先吐
　後利
　一方以銅青為末醋糊丸如雞頭大每一丸薄荷湯
　磨下須㬰吐涎似膠以手拽出神效
天霜散治小兒急中卒風并急驚口噤搦搐涎盛昏塞
　不語
　　辰砂　　　粉霜　　　輕粉　　　南星(炮各/半兩)
　　蝎尾　　　白附子　　藿香葉(各一錢/)
　右為末一嵗半字薄荷湯調下茶亦得未吐再服
　按已上三方宣劑也宜選用然此方吐中兼汗下也
錢氏利驚丸治小兒急驚風涎盛發熱潮搐
　　青黛　　輕粉(各一錢/)牽牛(半兩/)　天竺黄(二錢/)
　右為末白糊丸如小豆大二十丸薄荷湯下
　按此下濕熱痰之劑也
全嬰驅風膏治小兒肝風筋脉拘急面紅目青眼上驚
　搐及胎風
　　辰砂　　　蝎尾　　　當歸　　龍膽草
　　川芎　　　山梔　　　大黄　　羌活
　　防風　　　甘草(各一錢/)
　右為末入麝香一字煉沙糖丸如雞頭大三嵗一丸
　薄荷竹葉蜜湯化下
　按此下風熱之劑也
珍珠丸治小兒急慢驚風發搐涎潮壯熱及痰嗽壅塞
　　白附子　　滑石　　巴豆(十五箇/去油)輕粉
　　南星(各一錢/)
　右為末糊丸如小豆大三嵗一二丸葱白湯下
　按此下食痰𨗳滯之劑也白餅子加減法
通闗散治小兒驚風已退聲不能言
　右以南星大者炮為末三嵗一錢猪膽汁調下嚥入
　喉中便能言
　　灸驚風法　(附臍風撮口法/)
寳鑑云小兒急驚風灸前頂一穴在百㑹前一寸若不
　愈須灸兩眉頭及人中一穴各三壯如小麥大
小兒慢驚風灸尺澤穴各七壯在肘中横紋上動脉中
　炷如小麥大
初生小兒臍風撮口諸藥不效者取然谷穴在内踝前
　踝骨下䧟中可灸三壯針入三分不宜見血立效
小兒癲癎瘈瘲脊强互相引灸長强穴二十壯在脊骶
　端跌地取之乃得
小兒癲癎驚風目眩灸神庭一穴七壯在鼻直上入髮際五分
小兒風癎者先屈手指如數物乃發也灸鼻柱入髮際
　宛宛中灸三壯如小麥大
小兒驚癎先啼怖啼呌乃發也灸頂上旋毛中三壯及
　耳後青脈旺如小麥大
　　治痰涎之劑
青州白丸子
　　南星(三兩/)　半夏(七兩/)　白附子(二兩/)川烏(半兩各/生用)
　右為末絹袋盛井水擺盡為度别換水浸三五日晒
　乾糯米粉丸
　按此治寒痰風痰藥也
抱龍丸治風痰壅盛驚搐昏睡
　　雄黄　　辰砂　　　天竺黄(各四錢/)麝香(一錢/)
　　牛膽南星(八錢入臘月牛膽中隂乾百日内用如/無生者水浸二日焙用)
　右為末煑甘草糊丸如皂子大三嵗一丸量大小與
　服薄荷湯下
　按此治風痰熱痰藥也
宣風散
　　㯽榔(二箇/)　陳皮　　　甘草(各半兩/)牽牛(四兩/半生)
　　(半熟/)
　右為末每一錢量大小與服湯調下
　按此下濕痰之劑也
褊銀丸治風涎膈實上熱及乳食不消脹氣喘
　　巴豆(半兩去/油研)好墨(八錢燒/醋碎)水銀(半兩/)　黒鉛(一錢/半與)
　　(水銀結/砂子)　　麝香(半錢别研/)
　右將巴豆末并墨再研和勻入砂子等陳米粥和丸
　如菉豆大捻作餅子一嵗一丸薄荷湯下
　按此下食痰癖積藥也
　謹按小兒多痰熱宜用抱龍丸與化毒丹等兼服故
　兹例不多錄
　　治内傷及癖積之劑
錢氏白餅子治腹中有癖但飲乳𠻳而吐痰涎
　　方見痰飲門
　按此下痰積食積藥也義見痰飲門
消積丸
　　丁香(九箇/)　砂仁(十二箇/)巴豆(二箇去/油)烏梅肉(三箇/)
　右為末麫糊丸黍米大三嵗已上三五丸已下三二
　丸温水下
消堅丸消乳癖及下交妳又治痰熱膈實取積
　　硇砂末　巴豆(去油淨/)輕粉(各一錢/)水銀砂子(兩皂/子大)
　　黄明膠末(五錢/)
　右同研勻入麫糊丸如麻子大倒流水下一嵗兒一
　丸食後服
　按此二方有寒熱輕重之分宜選用後法同
寳鑑三稜煎丸治小兒飲食過多痞悶疼痛宿食不化
　久而成癖
　　廣术(黒角者/)荆三稜(二味濕紙褁煨/為末各一兩)　大黄(去皮/八兩)
　右將大黄為末石器内以好醋浸令透慢火熬成膏
　和二藥為丸麻子大或菉豆大每一二十丸食後温
　水下
鱉甲猪肚丸治癖發熱
　　鱉甲(九肋者七錢醋煑黄色/)青蒿　　黄連(各七/錢)
　　青皮　　　枳實(炒/)　　木香(各半兩/)柴胡(一兩/)
　右細末猔猪肚一箇去脂貯藥蒸熟同和梧子大毎
　一三十丸食後人參湯下
廣术化癖丸治乳食不消心腹飽脹壯熱喘麄嘔吐痰
　逆食癥乳癖
　　代赭石(醋淬/)　當歸　　朱砂(研/)　　枳殻(炒/)
　　廣术(炮/)　　荆山稜(炮各/半兩)木香(一兩/)　麝香
　　巴豆(去油各一分/)
　右末研勻糊丸如麻子大毎一嵗兒二丸米飲下
　　灸癖積法
寳鑑云治小兒癖氣久不瘥中脘一穴章門二穴在大
　横外直臍季脇端側卧屈上足舉臂取之各灸七壯
　臍後脊中灸二七壯
治小兒脇下滿瀉利體重四肢不收痃癖積聚腹痛不
　嗜食寒熱取脾俞二穴在第一顀下兩旁相去各一
　寸五分可灸七壯又治腹脹黄疸可灸三壯
　　治瀉痢之劑
錢氏白术散
　　藿香葉　　白术　　　木香　　白茯苓
　　甘草　　　人參(各一錢/)乾葛(二錢/)
　右為末每一錢至二錢水煎服
異功散
　　四君子湯加陳皮一方只用參术甘草三味名温
　　中湯
　按此二方補脾湯加減法也
益黄散
　　陳皮(一兩/)青皮　　　訶子肉　　甘草(炙/)
　　丁香(二錢/)
　右為細末每二錢水煎服
沒石子丸
　　木香　　黄連(各二分/)沒石子(一箇/)豆蔲仁(二箇/)
　　訶子肉(三箇/)
　右為末飯丸麻子大米飲下十五丸量大小與之
　按此二方兼止澁藥也
五苓散治瀉而渇
　　方見濕門
羌活膏治小兒洩瀉發搐
　　方見前
温白丸治小兒脾氣虚困洩瀉瘦弱冷疳洞利或驚
　　天麻(半兩/)　殭蠶(炒/)　　白附子　　乾蝎
　　南星(浸各一錢/)
　右為末浸寒食麫為丸如菉豆大每五七丸至二三
　十丸姜湯下仍於寒食麫内養七日取出
迴生散治小兒吐瀉
　　大南星(八九錢已上者/)
　右用地坑子一箇深三寸燒赤入好酒半盞下南星
　卻用炭火三兩條盖候南星㣲裂取出剉再炒放冷
　為細末每半錢或一字濃煎生薑防風湯調下
　按此二方升肺脾之氣藥也
金液丹治吐利日久脾胃虚損手足厥逆神昏睡多露
　睛口鼻氣冷欲成慢驚或身冷脉㣲自汗小便不禁
　　舶上硫黄十兩去砂石為末砂合子盛八分滿水
　　和赤石脂封縫塩泥固濟晒乾再入水罐内泥固
　　濟火煆過候冷
　右於乳鉢内研為細末水浸蒸餅丸桐子大或如菉
　豆大每五十丸至百丸米飲下
　按此厥隂例藥也
玉露散治傷熱吐瀉黄色
　　寒水石　　石膏(堅白者各半兩/)　生甘草(一分/)
　右同為細末每服半錢或一錢温湯調下
　按此陽明例藥也
豆蔲香連丸治洩瀉腹痛腸鳴
　　黄連(三分炒/)肉豆蔲　木香(各一分/)
　右為細末粟米飯丸米粒大每服十丸至二三十丸
　日夜各四五服米飲下
二聖丸治小兒臟腑或瀉或好久不愈
　　黄連　　　黄栢(去皮各一兩/)
　右為末入猪膽内煑熟丸如菉豆大每二三十丸米
　飲下
　按此解毒湯變法也與前方不同宜選用
羌活黄芩蒼术甘草湯治壯熱體重而瀉
　　方見前
茯苓半夏湯治風瀉而嘔
　　方見痰飲門
東垣升陽益胃湯
　　方見補虚門
湯氏助胃膏治小兒氣虚乳食不進腹痛洩瀉腸鳴
　　陳皮　　　山藥(各四兩/)甘草(炙/)　　砂仁
　　白茯苓　　藿香　　　桂(各二兩/)　肉果
　　人參　　　木香　　　丁香　　白豆蔲(各一/兩)
　右為末煉蜜丸和成膏每服雞頭大量大小與之
　按此出太陽例冬月時令中藥
局方水浸丹治伏暑傷冷冷熱不調霍亂吐利煩渇
　　巴豆(大者二十五箇去皮研細去油盡/)黄丹(一兩/炒)
　右研勻用黄蠟鎔汁為丸如梧子大每一丸以水浸
　少頃别以新水吞之量大小與服
　按此足陽明藥也
小香連丸治熱痢腹痛
　　木香　　　訶子(各一分/)黄連(半兩/)
　右為末飯和丸菉豆大米飲下十丸至二三十丸頻
　服之
胃風湯
　　方見洩瀉門
全嬰方訶梔散治小兒純下血痢腹痛
　　訶子(半兩燒去核/)　　　梔子仁(一錢半/)
　右為末三嵗半錢米湯調下食前
　按此治熱之劑也
桃花丸治小兒赤白痢腹痛
　　赤石脂　　川乾薑(炮等分/)
　右為末糊丸如小豆大三嵗三十丸米湯下
　按此治寒之劑也
澁腸丸治小兒下痢赤白後重頻併
　　龍骨　　　海螵蛸　　訶子(炮去核等分/)
　右為末糊丸如小豆大三十丸米湯下
　按此止澁之劑也
東垣厚腸丸治小兒乳食不能尅化或生腹脹瘦弱痢
　瀉無常色
　　橘皮(三分/)　大麥麫(半錢/)半夏(三分/)　枳實(半錢/)
　　蒼术(三分/)　青皮(二分/)　人參(三分/)　厚朴(二分/)
　　麯末(半錢/)
　右為細末煑糊為丸如麻子大每二十丸温水下食
　前
　按此足陽明太隂藥也
　按已上諸方姑偹其例宜兼㸔㵼痢二門而分治之
　　治咳𠻳之劑
麻黄湯治傷風咳嗽喘急無汗
　　方見寒門
　按此治風寒之劑也
敗毒散治時氣咳𠻳
　　方見前
　按此治風温之劑也
紫苑散治小兒咳𠻳上氣喉中水雞之聲
　　射干　　　紫苑　　欵冬花(各三錢/)麻黄(四錢/)
　　細辛(二錢/)　半夏(一錢/)　五味子(六錢/)
　右㕮咀三嵗兒一錢水煎入薑棗少許
百部飲治小兒喘𠻳日夜不得睡目鮮如突出之狀
　　百部　　　生薑(各八錢/)細辛　　甘草(各三錢/)
　　貝母　　　白术　　五味子(各二錢/)桂心(四錢/)
　　麻黄(二錢/)
　右㕮咀三嵗兒一錢水煎
　按此二方太陽例藥宜分輕重選用
紫蘇子散治小兒欬逆上氣因乳哺無度内挾風冷傷
　肺氣或啼未定與乳乳與氣相逆不得下
　　蘇子　　訶子　　　蘿白子　　杏仁(炒/)
　　木香　　人參(各二錢/)青皮　　　甘草(各一錢/半)
　右為末每一錢水煎入薑量大小與服
　按此下氣𨗳痰藥也
葶藶丸治乳食衝肺咳嗽面赤痰喘
　　甜葶藶(隔紙/炒)黒牽牛(炒/)　漢防己　　杏仁(炒各/一錢)
　右為末入杏仁泥取蒸陳棗肉和再搗為丸如麻子
　大每五丸至七丸生薑湯下
　按此下濕之劑也
全嬰方雄朱丸治小兒咳嗽有痰潮熱
　　雄黄(一錢半/)巴豆(七粒/)　半夏(半兩/)
　右為末糊丸小豆大一嵗二丸姜湯下
　按此𨗳風痰濕痰乳癖藥也
潤肺散治小兒涎𠻳不已氣急煩渇
　　麻黄(二錢/)　甘草(一錢/)　人參　　　知母(各二/錢半)
　　陳皮(一分/)　桔梗　　　阿膠(炒/)　　百部(各半/錢)
　右為末三嵗一錢水煎
　按此手太隂足太陽藥也
人參丸治小兒欬嗽有痰氣急惡心
　　人參　　　半夏　　　白术　　　川姜
　　南星(炮/)
　右等分為末姜糊丸小豆大三十丸姜湯下
　按此手足太隂藥也
參杏膏治小兒久新咳𠻳氣急惡心有痰咯血
　　人參　　　阿膠　　　杏仁(炒/)　　欵冬花
　　五味子　　甘草　　　訶子　　　貝母
　右等分為末煉蜜丸雞頭大三嵗兒一丸白湯下
補肺散治小兒久患欬嗽氣急有痰
　　阿膠　　　糯米(各一兩/)馬兠鈴　　甘草(各半/兩)
　　杏仁(七十粒/)大力子(一分/)
　右㕮咀三嵗兒一錢水煎服
　按此二方手太隂之的藥也
瀉肺散治小兒肺氣熱盛而欬
　　方見熱門瀉白散
　　治嘔吐之劑
茯苓半夏湯
　　方見前瀉劑
迴生散治小兒吐瀉
　　方見前
異功散
　　方見前瀉劑
藿香散治脾胃虚有熱面赤嘔噦
　　麥門冬　　半夏　　甘草(炙/)　　石膏(各半/兩)
　　藿香(一分/)
　右為末每半錢至一錢水煎入薑
全嬰方消食丸治小兒生冷傷脾腹痛惡心
　　即局方小七香丸
拔萃定吐紫金核
　　半夏末(製/)　人參　　白术　　　木香
　　丁香　　　藿香(各二錢半/)
　右為末稀糊為丸如李核大後用沈香硃砂各一錢
　研勻為衣隂乾每一丸棗湯磨下
謝氏燒針丸専主吐逆
　　府丹不拘多少
　右件研極細去皮小棗肉和劑為雞頭大每用針簽
　於燈上燒灰為末乳汁下一丸
　按此亦刼劑也已上方唯藿香散出陽明例藥餘温
　劑宜隨輕重選擇出理中例
　　治疳之劑
錢氏木香丸治小兒疳瘦腹大
　　木香　　　青黛　　　㯽榔　　　豆蔲(各一/分)
　　麝香(一錢半/)續隨子(一兩/)蝦蟇(三箇燒存性/)
　右為末蜜丸菉豆大每三五丸至一二十丸薄荷湯
　下
　按此手足太隂藥也
六味地黄丸治小兒疳瘦不行解顖骨熱
　　方見補虚門
全嬰方蘆薈丸治小兒疳氣腹急骨熱
　　蘆薈　　　木香　　檳榔(各一分/)黄連(一兩/)
　　蕪荑(去皮/)　青皮　　陳皮(各半兩/)巴豆(三七/粒同)
　　(上四味炒黄去豆/)　　　蝦蟇(酒浸炙黄去骨一/兩)
　右為末猪膽丸小豆大三嵗三十丸米湯下
　按此手少隂手足太隂藥也
蒸雞丸治小兒疳癆骨蒸潮熱盗汗瘦弱腹急面黄食
　不生肌肉
　　黄連(二兩/)　柴胡(一兩/)　蕪荑　　鶴虱(各半/兩)
　　秦芁　　　知母　　　紫芩　　史君子(去/殻)
　　(炒各一兩/)
　右為末黄雄雞一隻重一斤籠之専以大麻子飼之
　五日後去毛及腸肚淨入前末子以綫縫之取小甑
　子先以黒豆鋪甑底三寸安雞四旁及上黒豆葢之
　早蒸至晩取肉研和硬入酒糊丸如小豆大二嵗二
　十丸加減與之米飲下忌猪肉
　按此手少隂足少陽藥也
肥兒丸截疳殺䖝治腹脹消食
　　史君子(肉/)　蘿白子(各二/兩)小紅棗(肉一/兩)糖毬子(末/)
　　飛羅麫(各二兩/)
　右取好黄土和作一爐墩子内底下蘿白片鋪一層
　次將史君子肉鋪在當中次又鋪蘿白一層上安棗
　肉葢於上以泥封固其外以炭火煆至内三物熟爛
　了取出以飛麫毬子末和勻丸如麻子大量兒大小
　與服米飲下
　按此足陽明太陽藥也
五疳消食丸消疳殺䖝退熱磨積進食
　　史君子(肉炒/)　麥蘖(炒/)　　陳皮
　　麥麯(炒/)　　　蕪荑　　　草龍膽
　　黄連(炒/)　　　糖毬子(等分/)
　右為細末陳米飯為丸如黍米大每十丸米飲下
　按此手少隂太隂藥也然疳證自有虛實積熱等致
　不同已上諸方未能以盡其變學者自宜推格治之
　　治瘡疹之劑
升麻湯治小兒瘡疹未出發熱
　　升麻　　　葛根　　　芍藥　　甘草
　右㕮咀水煎
　按此足太陽陽明藥也
錢氏四聖散治瘡疹出不快
　　紫草　　　木通　　　甘草(炙/)　　枳殻(炒/)
　右等分為粗末每一錢水煎服陳氏加黄茋
　按此足陽明手太隂藥也
調肝散治瘡疹大盛宜服此令瘡不入眼
　　生犀(二錢半/)龍膽草(一錢/)黄茋(半兩/)　大黄(二錢/)
　　桑白皮(半兩/炒)鈎藤子(各一/錢)石膏(半兩/)　麻黄
　　𤓰蔞　　　甘草
　右為粗末每二錢水煎服食後
　按此手太隂足陽明藥也内外實者非此不可
化毒湯治豆瘡已出不快
　　紫草茸　　升麻　　　甘草(炙等分/)
　右㕮咀入粳米五十粒水煎
　按此足陽明藥也
鼠黏子湯治豆瘡欲出未能得透皮膚熱眼赤心煩咽
　嗌不利
　　鼠黏子(炒四錢/)荆芥穗(二錢/)甘草(一錢/)防風(半錢/)
　右為細末沸湯㸃服去防風名消毒散
　按此太陽少陽藥首論温平者此也
活血散治豆瘡出不快
　　白芍藥(炒一錢/)
　右為末酒調服腹痛温熱水調下
　按此正的太隂藥也海藏云張和之治四肢出不快
　加防風大效
犀角地黄湯治瘡疹出太盛便血或鼻衂
　　犀角(一兩/)　生地黄(二兩/)赤芍(三分/)牡丹皮(一兩/)
　右㕮咀三歲兒一二錢水煎服
　按此足太隂少隂手太隂藥也
葛根麥門冬散治小兒熱毒班瘡出多心神煩悶
　　葛根　　　麥門冬(各三/錢)人參(二錢/)　石膏(半兩/)
　　升麻　　　甘草　　　茯苓(各二錢/)赤芍(一錢/)
　右㕮咀每三錢水煎服
　按此足陽明手太隂藥也
連翹散治瘡痘發熱
　　連翹　　　防風　　　梔子　　　甘草
　右為末水煎
　按此治熱在外而不厥少陽藥也
如聖飲子治瘡疹毒攻咽嗌腫痛
　　桔梗　　　甘草　　　鼠黏子(炒各/一兩)麥門冬(半/兩)
　右為末竹葉同煎二三錢
　按此手太隂少隂藥也
解毒防風湯
　　防風　　　地骨皮　　　黄茋　　芍藥
　　荆芥　　　枳殻　　　　鼠黏子(各半兩/)
　右為粗末每服四五錢水煎
　按此手足太隂藥也
真牙湯治㿀瘡黑陷者
　　人牙二枚燒存性入麝香少許
　右為末用紫草升麻湯調下
御藥院方無價散治㿀瘡不出黑陷欲死者
　　人猫猪犬糞臘月内燒為灰
　右為末每一字蜜湯調服量大小與之
　按此二方刼劑也
當歸丸治瘡疹能食而大便秘
　　當歸(半兩/)　甘草(一錢/)　黄連　　　大黄(各二/錢半)
　右將歸熬膏子入下三味末為丸漸加服至利為度
　按此足陽明厥隂藥也
棗變百祥丸
　　紅牙大戟(去骨/一兩)青州棗(去核三/十箇)
　右用水一碗同煎至水盡為度去大㦸不用將棗焙
　乾可和作劑從少至多服至利為度
　按此足少隂藥也
陳氏異功散治小兒痘瘡欲靨之際頭温足指冷或腹
　脹㵼渇氣促或身不壯熱悶亂不寜臥則哽氣煩渇
　咬牙
　　木香(三錢半/)官桂(二錢/)　當歸(三錢半/)人參(二錢/半)
　　茯苓(二錢/)　陳皮　　　厚朴(二錢半/)白术(二錢/)
　　半夏(一錢半/)丁香　　　肉豆蔲(二錢/半)附子(一錢/半)
　右為粗末每二三錢水煎入薑棗
　按此足太陽少隂厥隂手足太隂藥也
　謹按已上瘡疹諸方有升散補脾凉血㵼火清神攻
　下温中補刼之法不同學者自宜取擇
局方凉膈散治瘡痘已出發熱作渇脈實悶亂便實者
　　方見火門
　謹按瘡瘍已發有寒熱温凉不同形氣虛盛之異己
　上二方宜對脈證選用有起死迴生之効也足陽明
　藥
地骨皮鼠黏子湯　本方加地骨皮
桔梗甘草鼠黏子湯
桔梗甘草梔子湯
防風芍藥甘草湯　並三味治證見前
升麻加紫草湯
　　升麻湯加紫草
荆芥甘草防風湯
　　三味治證見前
紫草甘草枳殻湯
　　四聖散减木通
連翹防風湯
　　前連翹散减梔子
　並治證見前論
　
　
　
　
　
　
　
　
　
　
　
　
　
　
　玉機微義卷五十
