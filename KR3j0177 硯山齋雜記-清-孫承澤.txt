#+TITLE: 硯山齋雜記-清-孫承澤
#+DATE: 2018-05-12 10:18:18
#+SOURCE: github.com/kanripo/KR3j0177 master 334ad722                
欽定四庫全書　　　　　　子部十
　硯山齋雜記　　　　　　　雜家類四(雜品之屬/)
　　提要
　　　　(臣/)等謹案硯山齋雜記四卷不著撰人名氏研
　　　　山為孫承澤齋名或疑即為承澤作然所引
　　　　查慎行敬業堂詩王士禎居易録等書皆在
　　　　承澤以後則必不出承澤手考承澤之孫烱
　　　　有硯山齋珍玩集覽此書或亦烱所撰歟首
　　　　論六書而附以璽印及刋板告身表文之屬
　　　　次研説墨譜而附以眼鏡次為銅器考窰器
　　　　考皆頗足以資考證葢承澤雖人不足道而
　　　　於書畫古器則好事賞鑑兩擅其長其所收
　　　　藏至今為世所重烱承其遺緒耳濡目染具
　　　　有淵源其所論著一一能詳究始末細别纎
　　　　微亦足備考索矣乾隆四十六年十二月恭
　　　　校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　硯山齋雜記卷一
　　　　　　　　　　　　　北平孫承澤編
　　六書
古文者蒼頡舊體周世取用之文字案班固漢志及許
氏説文書本有六體一曰指事上下二曰象形日月三
曰形聲江河四曰㑹意武信五曰轉注考老六曰假借
令長此造字之本也自蒼頡以至今字體雖變此本皆
同古今不易也自蒼頡以至周宣皆蒼頡之體未聞其
異宣王紀其史籀始有大篆十五篇號曰篆籀惟篆與
蒼頡二體而已衞恒曰蒼頡造書觀於鳥跡因而遂滋
則謂之字字有六義其文至於三代不改及秦用篆書
焚燒先代典籍古文絶矣許慎説文言自秦有八體一
曰大篆二曰小篆三曰刻符四曰蟲書五曰摹印六曰
署書七曰殳書八曰𨽻書亡新居攝以應制作改定古
文使甄豐校定時有六書一曰古文孔子壁内書也二
曰竒字即古字有異者三曰篆書即小篆下杜人程邈
所作也四曰佐書秦𨽻書也五曰繆篆所以摹印也六
曰鳥蟲書所以書幡信也由此而論即秦罷古文而有
八體非古文矣以至亡新六書并八體亦用書之六體
以造其字其亡新六書以秦八體用其小篆蟲書摹印
𨽻書去其大篆刻符殳書署書而加以古文與竒字其
刻符及署書蓋同摹印殳書同於繆篆大篆正古文之
别以摹古故乃用古文與竒字而不用大篆也是孔子
壁内古文即蒼頡之體故鄭𤣥云書初出屋壁皆周時
象形文字今所謂蝌蚪書以形言之為蝌蚪指體即周
之古文鄭𤣥知者若于周時秦世所有至漢猶當識之
不得云無能知者又亡新古文亦云即孔氏壁内古文
是其證也或以古文即大篆非也何者八體六書自大
篆與古文不同又秦有大篆若大篆是古文不得云古
文遂絶以此知大篆非古文也
　　吾衍論字有七變
古今字有七變一曰蝌蚪書蒼頡觀天地之文以意度
為之文字之祖今之偏旁是也以漆㸃木故其文多似
水蟲故曰蝌蚪二曰籀文大篆史籀取蒼頡形意配合
為之大篆是也史籀所作故曰籀文三曰小篆李斯省
籀文之法同天下書者也以籀書為大篆故此曰小篆
四曰秦𨽻程邈以文牘繁多難於用篆因減小篆為便
用之法故不為體勢非今之𨽻書也便於佐𨽻故曰𨽻
書世傳秦權秦量刻文即秦𨽻字人不能别亦謂之篆
誤矣或謂秦未有𨽻且疑程邈之説故詳及之五曰漢
篆漢器欵識及諸印文是也即秦之𨽻書也六曰漢𨽻
蔡邕石經及諸漢碑之字是也此體最為後出皆有波
法與秦𨽻同名其實則異又謂之八分書七曰欵式諸
侯本國之文也古者諸侯書不同文故形體各異秦有
小篆始一其法近之學者取欵識字為用一紙之上齊
楚不分人亦莫曉其謬
　　論鍾鼎文之謬
近世戴衕以鐘鼎文編六書故不知者以其字便於用
無説文聱牙之患多取之形古字今雜亂無法鐘鼎偏
旁不能全有即以小篆足之或一字兩法人多不知凸
本音睘加宀即為寰字乃音作官府之官村字本作邨
从邑从屯今乃書為村字從木从寸又引杜詩無村眺
望賖為證謬誤甚矣况説文無此村字許慎引經為證
漢時文皆篆𨽻乃得其宜今衕引經而不能精究經典
古文反以近世嗟誤俗字引以為證鎊鏟鍫鋸尿屎等
字皆係世俗字為鐘鼎篆體各有詳註卯字所解尤為
不雅編首字源分門類為次第蒼頡之法到此書為一
厄矣學者先觀古人學書方知其謬
　　字
春秋以上言文不言字周禮外史達書名於四方註云
古曰名今曰字儀禮䀻禮註云名書文也今謂之字
　　蝌蚪文
陸深書輯曰蝌蚪今之蝦蟆子也古未有筆墨以竹梃
㸃漆書竹簡上竹硬漆膩畫不能行故首粗尾細自然
成象後人巧擬形狀失本意矣
　　識文之異
湯允謨云識文夏用鳥跡篆商用蟲魚篆周蟲魚大篆
秦大小篆漢小篆𨽻書三國𨽻書晉宋以來楷書唐用
楷𨽻三代同隂識謂之偃囊其字凹漢以來或用陽識
其字凸間有凹者或用刀刻如鐫碑凡陽識决非三代
物
　　篆𨽻
袁桷云大篆不得入小篆𨽻書最忌入八分今世俗乃
以八分為𨽻何其不察耶
東臯雜録云漢碑額多篆身多𨽻𨽻多凹篆多凸惟張
平子碑則額與身皆篆也劉禹錫宜城歌云花臺側生
樹石碣陽鐫額不見漢碑不知此句為何説
　　分𨽻正書不同
秦之𨽻書乃篆之㨗也與今正書不同然非分書也蓋
𨽻書本如此後漸變為今正書耳歐公以此似今八分
遂呼漢人分書為𨽻既知其不同且疑薛尚功摹之失
體誤也今人作正書是鍾王法然鍾王古字亦多與今
不同世傳六朝唐初碑上字分𨽻相雜疑當時正書如
此至唐中葉已後始變如今法後人純學鍾王也(鈍吟/雜録)
　　草書
褚先生補史記三王世家曰至其次序分絶文字之上
下簡之參差長短皆有意人莫之能知謹論次其真草
詔書編于左方是則褚先生親見簡策之文而孝武時
詔即已用草書也魏志劉廙傳轉五官將文學文帝器
之令廙通草書則漢魏之間箋啓之文有用草書者矣
(晉書郄鑒傳帝以鑒有器望萬幾動静/輙問之乃詔時草上表疏以從簡易)故草書之可通
於章奏者謂之章草
　　章草
黄魯直跋章草千字文曰章草言可以通章奏耳非章
帝書也按張懐瓘書斷曰章草者漢黄門令史㳺所作
也王愔云漢元帝時史㳺作急就章解散𨽻體漢俗簡
惰漸以行之是也然雖曰草而𨽻筆仍在縁去𨽻未逺
故也
趙子昻絹書草書字訣歌跋云世有草書訣本非善草
書者所作故多謬然初學便於誦習兼其間亦有可取
者戲書一過以子久好此因以遺之
　　載酒問竒
載酒問竒字今人常用之然漢書第言劉棻從揚雄學
作竒字而雄素貧嗜酒人希至其門時有好事者載酒
肴從㳺學則載酒學竒字蓋二事爾今人又以字之新
僻者為竒字至以名齋名書皆謬也此所謂竒字乃大
篆耳王莽居攝使大司空甄豐等校文書之部自以為
應制作頗改定古文時有六書一曰古文孔子壁中書
也二曰竒字即古文而異者也三曰篆書即小篆秦始
皇帝使下杜人程邈所作也四曰佐書即秦𨽻書五曰
繆篆所以摹印也六曰鳥蟲書所以書幡信也蕭子良
云籀書即大篆新臣甄豐謂之竒字史籀増古文為之
故與古文異也今乃以𨽻書之異者而冒其名皆不讀
書之過也
　　字數
中域字數漢許慎説文九千五百九十三宋沈約四聲
譜一萬一千五百二十隋陸法言廣韻二萬六千一百
九十四洪武正韻依毛晃所定一萬二千一百四十六
今陸溱范斗韻譜一萬四千五百二十二經生韻士所
知曽不及半唐孫愐所收唐韻至四萬五千五百有竒
　　署字
集古録有五代時帝王將相等署字一卷所謂署字者
皆草書其名今俗謂之畫押不知始於何代程史謂晉
已有之然不可考南史齊髙帝在領軍府令紀僧真學
手迹下名報答書疏皆付僧真上觀之笑曰我亦不復
能别何敬容署名敬字則大作茍小為文容字大為父
陸倕戲曰公家茍既竒大父亦不小北史斛律金不識
文字初名敦苦其難署改名為金從其便易猶以為難
神武乃指屋角令識之北齊書厙狄干不知書署名乃
干字逆上畫之時人謂之穿椎又有武將王周署名先
為吉而後成其外世説蕭引書法遒逸陳宣帝嘗指其
署名語諸人曰此字筆勢翩翩似鳥之欲飛唐書董昌
僭位下制詔皆自署名或曰帝王無押詔昌曰不親署
何由知我為天子今人亦謂之花字北齊書後主紀領
軍一時二十連判文書各作花字不具姓名莫知誰也
東觀餘論云唐人及國初前輩與人書牘或只用押字
與名用之無異上表章亦或爾近世遂施押字於檄移
或不書己名字而别作形模非也
　　押字
法書題名首尾紙縫間曰押縫又曰押尾後人以草記
自書曰押字孫公談圃先朝書狀簡尺多用押字非自
尊從簡省代名也劉莘老蘇子容得張安道書但著押
字不稱名畢文簡與萊公帖尾用押字下加拜咨皆以
押字代名按東觀餘論唐文皇令羣臣上奏任用真草
惟名不得草遂以草名為花押
　　裝池
海岳書史藏書金題玉躞錦贉繡褫押頭為金題軸心
為玉躞贉為卷首綾一名玉池標外加竹界打擫其覆
首為標褫法帖譜系云大觀帖用皂鸞鵲錦標褫
　　帙
羣碎録云書曰帙者古人書卷外必用帙藏之如今裹
袱之類宋真宗取廬山東林寺白居易集命崇文院寫
校包以斑竹帙送寺嘗于秀水項氏見王右丞畫一卷
外以斑竹帙裹之云是宋物帙如細簾其内襲以薄繒
故帙字從巾
　　􁚗縛
道書謂一卷為一􁚗音樛與軸同佛書謂之一縛禪學
曰多羅樹葉書二百四十縛縛與卷同硯北雜志徐季
海題佛經云上第幾隔隔如梵夾也
　　題簽
都元敬鐵網珊瑚載逢澤湯允謨云宣和天水雙龍印
有方圓二様法書用圓名畫用方又宣和明昌二帝題
簽法書用墨名畫則用泥金
　　裝潢
唐六典有裝潢匠注音光上聲謂裝成而以蠟光紙也
今多讀作平聲
　　傳國璽
秦璽至漢已亡後之僣竊多偽為之其不足重明矣𢎞
治中秦中所進上令禮部察騐謂與輟耕録所載秦璽
規製不合僅賞軍人毛志學銀五兩天啟時河南撫臣
所報上令賫進天子親御文華殿璽貯御前逆閹魏忠
賢手捧之憑軒頒示羣臣皆呼萬嵗傳制受賀而罷然
巡撫程公紹一疏烺烺千古程公徳州人崇禎初起為
工部侍郎
宋紹聖三年十二月長安村民段義掘地得玉璽正緑
色以獻于朝蹇序辰安惇等皆言此秦璽漢以為傳國
寶自五代失之今為時而出尋詔禮部御史臺學士院
秘書省太常寺議於是蔡京等奏考之璽文皇帝夀昌
晉璽也受命于天後魏璽也有徳者昌石晉璽也今云
受命于天既夀永昌其為秦璽無疑哲宗遂以五月朔
御殿受賀改紹聖五年為元符元年此事與天啟朝事
極似
少司空齊穡公言察哈爾國元之滴派也世雄長西北
諸部傳至琳丹汗在位日久忽欲往西域皈佛教其台
吉納延等苦諫不聽國中無主
太宗皇帝因發兵追降之其尚璽近侍以傳國玊璽倉
卒坎地而霾之兵既退有童豎牧羊其地一羊屢至坎
所蹄之不已驅之復來牧覺有異試發土則璽見焉聞
於官遂進上時天聰某年也今藏
御府予按何文肅喬新集云五代後唐從珂時秦璽燬
石敬塘入洛更以玉為之重貴獻之遼興宗試進士遂
以有傳國璽者為正統命題金滅遼延禧遺傳國璽於
桑乾河元世祖時有札拉爾氏者漁於桑乾之濵得之
夜有光監察御史楊桓辨其文以為歴代傳國璽上之
至正末中山大兵至燕順帝攜之北遁沙漠其本末如
此以文肅言考之自五代之亂璽歸於遼遼歸於金金
歸於元在察哈爾國者又二百餘年而歸於
本朝詎偶然哉又按王冕詩青象不將傳國璽紫駝空
引舊氊房蓋未詳矣
　　印
孔琳之建言傳國之璽歴代逓用襲封之印奕世相傳
今世惟尉一職獨用一印至於内外羣官毎悉遷改尋
討其意私所未達愚請衆官即用一印無煩改作按漢
書朱買臣還郡邸中稍見其印綬則知自漢以來一官
輙易一印矣琳之但言其終年刻鑄䘮功消實若今日
官府文移案牘唯憑印信使一官一印則偽章日告奸
弊百出矣大抵古時文案比今猶省版牘之制此時尚
存非若後世闗防之多故其習得相沿久而不革也
按明初王彞印説古者一官一印居則佩之罷則解之
至晉始惜金銀銅炭之費自是衆官皆一印觀琳之此
疏恐未然考宋史輿服志熙寧詔自今臣僚所授印亡
殁並賜隨塟不即隨葬因而行用者論如律此或其特
恩或因事而賜者又宋制凡官府印皆有銅牌刻文云
牌出印入印出牌入
　　告身
中書所書告身皆佐史體無佳筆隆慶中司馬王崇古
以泥金書軸請寶為言者所糾然唐制皆名手書如顔
魯公自書告身朱巨川一人而顔魯公徐季海俱為之
書巨川頼此以傳至宋即當制者書字兼真行幸得歐
蘇便奉為瓌寶
　　紫泥
青溪暇筆云晉朝為詔以青紙紫泥紫泥猶今泥金之
類蓋泥紫色以書字也予按漢舊儀天子信璽六皆以
武都紫泥封之青囊白素裏兩端無縫西京雜記云漢
以武都紫泥為璽室加緑綈其上非以書字也萟林伐
山云今之紫泥古謂之芝泥皆濡印染籀之具也姚説
誤
　　印章
古人如顔魯公輩自書碑間自鐫之故神采不失今之
能為書多不能自鐫自書自鐫者獨印章一道耳然其
人皆不善書落墨已繆安望其佳其人能行楷能篆籀
者所為印多妙不能者類不可觀執此求之百不一爽
也
蝌蚪大篆今絶矣古鐘鼎上字雜用不得梁千秋刻印
章名重一時用字憒憒古篆雜不得𨽻書今人不知也
秦人𨽻書今不知者亦以為篆(鈍吟/雜録)
宋人間用古篆作印元人尤多變態其式有用古鐘鼎
琴様花葉之類今人皆不行瓢印頗有用者亦隨時可
耳唐人名印有學漢法者皆圓潤工緻宋人多勁古元
人或失之野今皆以為漢失之矣(鈍吟/雜録)
篆法貴古不貴巧漢印白文皆鑄成者但記爵名而已
無為字者其篆體亦方正無多轉折至唐用朱文刀刻
如有字及道號而印璽之法從此日趨於巧矣然自唐
及明隆萬以前書翰家亦不多用印章用者只是銅牙
章及黄楊木故講此者頗少今地不愛寶文石肆出好
竒之士鐫鑿争工各以其意相配換無復知有方正體
者且專講刀法而漢鑄之體幾亡
印章舊尚青田石以燈光為貴三十年來閩壽山石出
質温栗宜鐫刻而五色相映光采四射紅如靺鞨黄如
蒸栗白如珂雪時競尚之價與燈光石相埒近斧鑿日
久山脉枯竭或以芙蓉山石充之無復寶色其實不及
壽山五之一矣二山皆在福州
内外各衙門印除武職栁葉篆文餘俱九疊文欽天監
厯日則七疊文監察御史八疊文紐上有眼
漢官儀吏秩比二千石以上銀印龜紐其文曰章刻曰
某官之章二百石以上銅印鼻紐其文曰印刻曰某官
之印今士大夫私用圖記曰某章某印全無區别矣
　　刻書
刻書咸云始於後唐明宗揮麈餘話云毌丘儉貧賤時
借文選于交遊間有難色發憤異日若貴當板鏤之遺
學者後仕蜀為宰相遂踐其言刋之印行書籍剏見于
此事載陶岳五代史補唐平蜀明宗命太學博士李諤
書五經倣其製作刋板于國子監監中印書之始今盛
行于天下蜀中為最明清家有諤書印本五經後題長
興二年予考常熟毛氏刻五代史補無此條吳太史任
臣十國春秋蜀毋昭裔傳請後主鏤板印九經又令門
人句中正孫逢吉書文選初學記白氏六帖刻板行之
録誤昭裔為毌丘儉耳
刻書始于五代昔人率以為然予按司空表聖一鳴集
有為東都敬愛寺募雕刻律疏印本疏云自洛城乃焚
印本漸虞散失欲更雕鎪云云則唐已刻書此其昭昭
可據者顧前無引之者何也
沈存中云慶厯中有畢昇為活字板用膠泥燒成今用
木刻字銅板合之
　　表文忌諱
元時進賀表文觸忌諱者凡一百六十七字著之典章
使人不犯其法良善一百六十七字者極盡歸化亡播
晏徂哀奄昧駕遐仙死病苦没泯滅凶禍傾頽毁偃仆
壊破晦刑傷孤墜隳服布孝短夭折災困危亂暴虐昏
迷愚老邁改替敗廢寢殺絶忌憂切患衰囚枉棄䘮戾
空陷厄艱忽除掃擯缺落典憲法奔崩摧殄隕墓槁出
祭奠饗享鬼狂藏怪漸愁夢幻弊疾遷塵亢䝉隔離去
辭追考板蕩荒古屯師剥革暌違尸叛散慘怨尅反逆
害戕殘偏枯眇靈幽沈埋挽升退換移暗了休罷覆弔
斷收誅厭諱恤罪辜愆土别逝泉陵此延祐元年十一
月取定擬至三年八月寛其禁矣其字様雖難悉避然
亦玉堂視草者所宜知也
　　十七帖述(王𢎞/撰)
此帖前人謂皆與周益州者周名撫字道和永和三年
桓温攻成都李勢降以撫代毌丘奥為益州刺史進爵
建成公征西都䕶進鎮西將軍在官三十餘年有惠政
卒蜀人廟祀之帖中多言蜀事又按淳化帖有一帖云
周益州送此卭竹杖卿尊長或須此今送則此帖謂是
與周者可信而中有數帖非與周語來禽帖宋僧邦詩
謂與桓宣武楊用修四川志只載八帖是與周則謂此
帖皆是與周者亦不然也帖凡二十有七以第一帖首
字名篇故曰十七帖張彥逺法書要録云十七帖長一
丈二尺即貞觀中内本一百七行九百四十三字是烜
赫著名帖也黄長睿東觀餘論云十七帖多臨本永禪
師虞世南禇庭誨臨字皆不甚逺故書有數本皆不同
南唐李後主勒石澄心堂者乃賀知章臨本宋魏秦家
有硬黄本淳熙秘閣續帖亦有刻淳化帖刻多殘缺今
世所傳雖非皆右軍真蹟然皆出于右軍要皆不及唐
人摹刻帖尾有敕字及虞褚勒定者為佳也
山史工書嘗刻華州郭宗昌金石史家藏漢唐以來金
石文字甚富古文辭亦嫻雅在闗中蓋張芸叟一流人
　　肅府淳化帖
肅府淳化閣本自莊王受封太祖賜之宋刻憲王時洮
岷道潁川張鶴鳴得李子崇本於白下材官本於臯蘭
請肅王賜帖校讎見古法帖數段久缺而兹獨全知為
馬房光怪以前物也姑蘇如玉南唐張應台為之雙鈎
鶴鳴攜之岑陽憲王乃鐫石於蘭未竟而薨世子識鋐
卒鐫於萬厯辛酉先後七年其初榻用太史紙程君房
墨人間難得搨工間有私購者直五十千刻用富平石
一百四十四葉二百五十三藏府東書園殿鼎革時石
幾淪缺順治甲午洮岷道揚州陳卓補刻復成全璧然
神明不備視初搨逕庭矣乙夘平凉逆焰及蘭靖逆奮
威二將軍自河西來軍於龍尾臯蘭之間攻城不下賊
欲破石為礟偽知州徐某力救得免今移置州學有張
尚書鶴鳴王尚書鐸憲王父子四跋云
　　定武蘭亭
唐太宗留心右軍之蹟因魏徴言蘭亭叙真蹟在僧辨
才處特遣御史蕭翼賺得武徳四年叙入秦府貞觀十
年始命湯普徹馮承素諸葛貞歐陽詢褚遂良各有臨本
而歐褚流傳最著後之所謂定武本歐陽臨是也所謂
唐絹本褚臨是也定武本當時石刻禁中每紙已值錢
數萬迨後石晉之亂契丹輦之而北路棄殺虎林慶厯
中李學究得之其子負官緡無償時宋景文守定武乃
以帑金代償納石于庫熙寧間薛師正出牧刋一别本
以應求者此郡真蹟已有二刻矣其子紹彭字道祖又
模之他石潜易古刻又剔損古刻湍流帶右天五字為
識大觀中詔向其子嗣昌取龕宣和殿後靖康之亂金
人取石鼓及蘭亭叙重氊輦至于燕見宋人姜白石蘭
亭考中石鼓在國學而蘭亭不知所在矣今存國學者
疑是定州薛師正翻刻本或薛紹彭所刻本雖非古刻
然元人不能也此石一云明初出天師庵土中一云元
順帝北還重氊裹載棄之于路徐中山取置國學
劉餗傳記云蘭亭叙因梁亂流落人間陳天嘉中為僧
智永所得至太建中獻之宣帝隋平陳又獻之晉王廣
即煬帝也帝不之寳後僧智果從帝借搨及登極竟不
從果索果死弟子辨才獲焉文皇為秦王日見搨本驚
喜乃貴價市羲之書蘭亭叙終不至及知在辨才處使
歐陽詢求得之以武徳二年入秦王府由此而觀辨才
之師乃智果非智永求蘭亭叙者乃歐陽詢非蕭翼也
汝隂王銍性之謂餗父子世為史官是正文字尤精其
言當不妄蕭翼之事鄙妄狹陋僅同兒戲文皇始定天
下威震萬國尫殘老僧亦何敢靳一紙書或者云辨才
所居雲門寺有翼留題二詩秦晁黄三公皆信而不疑
此固不足取以為據至若閻立本繪辨才蕭翼圖則出
於何延之等傅㑹謂為立本當時之所親見尤非也
　　退翁跋國學蘭亭
國學蘭亭為諸家刻本之冠然不知何時入國學或云
元順帝北遁棄之中途明太宗取之置太學中又云出
天師庵草厰土中國子師取置太學廡下觀其所刻非
宋人不能疑為薛道祖所刻換舊石本又云為李學究
曽刻一本獻韓忠獻定州去京師不逺元人移至於此
也
禊帖以定武本為最其真者已如天吳紫鳯不可得見
即宋人翻刻諸本在世亦少惟國學一石稱魯靈光此
冊乃萬厯以前所搨尤不易得也
　　雲麾將軍碑
李北海有兩雲麾碑一為李思訓在陜西一為李秀范
陽人唐明皇以功拜雲麾將軍封遼西郡公葬范陽福
禄鄉碑刻於天寶元載此碑久貯良鄉庫中不知何時
入都城明宛平令李䕃掘地得六礎洗視乃雲麾碑建
古墨齋以覆後移少京兆署中止二礎其四礎傳為萬
厯末王京兆惟儉移去汴中
　　閣帖(石林/燕語)
淳化中嘗出内府及士大夫家所藏漢晉以下古帖集
為十卷刻石於秘閣世傳為閣帖是也中間晉宋帖多
出王貽永家貽永祁公之子藏名書畫最多真蹟今猶
有為李駙馬公炤家所得者實為竒蹟而當時摹勒出
待詔手筆多疑滯間亦有偽本如李斯書乃李陽氷王
宻徳政碑石本也石後禁中被火焚絳人潘師旦取閣
本再摹藏於家為絳本慶厯間劉丞相沆知潭州亦令
僧希白摹刻於州廨為潭本絳本雜以五代近世人事
㣲出絳希白自善潭本差能得其行筆意元祐間徐王
府又取閣本刻于木板無甚精彩建中靖國初曽丞相
布又命劉燾為館職取淳化所遺與近時出者别為續
法帖十卷字多作燾體又每下矣
　
　
　硯山齋雜記卷一
欽定四庫全書
　硯山齋雜記卷二
　　　　　　　　　　　　　北平孫承澤編
　　書紀
學書不可漫為散筆必於古人書中擇百餘字成片段
者併其行間布置而學之庶血脈起伏有一種天行之
趣久之自書卷軸文字不必界畫算量信手揮之亦成
準度所謂目權銖兩者也
學書妙在神摹神摹之法將古人真蹟置案間起行遶
案反覆逺近不一觀之必已得其揮運用意處若旁立
而視其下筆者然後以鋭師追之即未授首亦直薄城
下矣
摹法書即楮札長短亦須經意求與原者不差分毫方
易於追步此無他法一似欲作偽蹟欺人者則無不肖
矣
近時有善作偽書欺人者亦多有優孟伎倆及其撥置
古人自運依然傖父面目此固由其胸次猥瑣不能吸
攝古人妙處亦是用意規擬時止求踐成跡不能神而
化之消歸自己故也
古人作一段書必别立一種意態若黄庭之𤣥淡簡逺
樂毅之英采沈鷙蘭亭之俛仰盡態洛神之飄颻凝佇
各自標新拔異前手後手亦不相師此是何等境界斷
斷乎不在筆墨間得者可不於自己靈明上大加淬治
來
吾輩學書正如壯兒學手搏豈是不能握拳築脊直
是要學其勢耳得勢則跳躍顛撲動能制人死命令旁
觀者見其雄逸震蕩以為天地且入其低昻簸弄中竒
態溢出矣
唐人書法俱從右軍禊帖中各自紬繹而成如伯施得
其朗潤信本得其縝密登善得其婉逸公權得其雄邁
泰和得其超卓陸柬之趙模則又全體脱出而乏其神
駿其不踐迹而天成者顔平原楊景度二人耳
精墨乃松液所成又經化鍊輕升滓濁盡去漬以清泉
磨以瑩石如膏如露濡毫之餘間用吮吸靈竒之氣透
入竅穴久久自然變易骨節澄鍊神明謂之墨僊非虚
語也世謂躭書畫者必壽此理也耶
梁武帝學佛精兒陶𢎞景神僊宗伯唐太宗英武真君
李煜荒淫孱主而皆篤意書法咸有深嗜卓詣蓋由書
道中備有真寂𤣥曠與夫雄姿綽態可攝種種根性令
其醉心耳
米南宫書大小天馬賦有掣銜頓轡不受羈絡之氣山
谷注李伯時所寫天閑六馬贊矜栗聳峙如就駕鑾輿
排仗閶闔蓄千里逺邁之意而不敢逞若坡翁作馬劵
與李方叔則髙朗卓犖宛然龍騋步驟延頸顒目以顧
草澤之羣三公筆墨變化往往隨事注精以展其妙如
此
林君復得宛陵葛生所茹筆十餘筒云其中精妙者二
三用之如百勝之師横行楮墨間所向無不如意林書
清痩灑落有雪鶴松猿之韻想見葛生所擅當以圓勁
不滯為􁇋耳
李陽氷忘歸臺銘篆筆細痩縁當時用活石鐫刻嵗久
漸生刻處幾合石刻而復生天下自有此一種物亦息
壤之類也
費補之論書貴有節氣畫貴有風味畫之風味易知書
何以見有節氣蓋謂㑹古融今靈爽獨運處自備一種
勁秀不唯不逐時尚兼亦不隨古人脚根轉耳
東坡先生用李廷珪以下至潘谷十三家墨書杜詩十
三篇仍各於其下箋名以玩之相與品墨之次第坡公
鑒墨極精又手書杜作此卷真墨寶也竟不知落何處
耳
樂毅論王著所書李白狂草葛叔忱所書絶交書李懐
琳所書大字蘭亭叙徐鉉所書
江鄰幾云永叔書法筆最弱濃磨墨以借其力故知用
墨濃淡燥潤得筆者無不如意
右軍英毅卓犖細玩則恬和典雅溢出所謂金玉其相
也獻之非不俊邁然芒采四射如八寶中水晶矣
米南宫創意為雲山簡古蒼老真有落墨成象之趣敷
文即小涉經營其神渾身入水墨中一一運出令人得
坐而索其蹊徑也即蘇明允文字沈雄簡勁如負嵎之
虎威震毛族子瞻兄弟乃若起而搏擲矣然則此數公
即藝事亦居然父子也
沈存中云唐太宗力購羲之真蹟唯樂毅論乃右軍親
筆於石而鐫之以為家法者昭陵之殉亦以其石便於
甃耳後温韜盗發其石已碎用鐵束之皇祐中髙紳學
士之子安世為錢塘主簿存中就其家見之末後獨一
海字
世又以為蘭亭入昭陵正坐此帖之誤蘭亭開皇中已
為秘寶江都隨行久付烈焰蕭翼計賺之説傳竒幻語
烏足深信也
存中云三館楷書非不精不麗求其好處到死無一筆
世所傳樂毅論正是三館楷書耳
歐陽文忠公題官奴帖以為皆魏晉人施於家人朋友
逸氣餘興初非用意自然可喜後人乃棄百事而以學
書為事終老窮年疲敝精神而不以為苦是其可歎然
鍾繇嘔心裂被張芝臨池池水盡墨曷常不專精篤志
唯其專篤故偶然揮運自成神妙耳文忠此言似無真
㑹
祝枝山刻陳少陽書草於鎮江郡庠其書言三事一留
李文定而黜汪黄一乞下罪已之詔亟罪不進兵之將
一請勿幸金陵此書上即日被祻而所刻乃其藁草也
山谷擘窠書學瘞鶴銘痩勁清栗真出鐵石手腕其行
押書亦有透絹處沈鷙痛快墨汁透入絹背即襯紙亦
可裝潢作玩也
樂毅論小中有楷黄庭經楷中有小東方朔畫賛五分
中有方丈洛神賦方丈在五分中曹娥碑五分字四分
畫力命表三分畫五分字
唐太平公主淫縱無檢知愛樂毅論妙蹟則天以織袋
貯置箱中授之後為咸陽老嫗竊出竟付竈火
唐翰林搨書人劉秦妺善臨寫右軍蘭亭及西安帖張
天駿有厮養婢善書觀者嘖嘖嗟賞
凡作小楷不可尋常須有法象黄庭經肩有力而腰脚
隨風洛神賦頭足用力而胸腹慊然天僊水僊宛然可
見樂毅論勁正而遒歛東方朔賛和易而逍遥以寫二
賢之情性力命表栁葉溶曳於㣲風象㣲臣之遇寵曹
娥碑花蕊飄流於駭浪似幼女之捐軀巧畫不能摹雄
文不能寫而形容分明可見於翰墨之間此天地之融
精鬼神之幹妙所以數帖神䕶持傳寶百世也
唐文皇令羣臣上奏任用真草惟名不得草遂以草名
為花押韋陟有五朶雲之目宋施結喜收古人押字類
而成書魏晉名蹟梁搜藏皆令朱异懐充沈熾文徐僧
權滿賽押縫唐及北宋人往往以押名通書問雖上表
章猶或用之近世始施押字於公移以防詐偽而不敢
復施於所尊矣余購得蔡君謨手簡實用押名見者疑
駭因而落價亦可笑也
王右軍書陸機文賦褚河南亦臨之孫䖍禮書揚雄蜀
都賦俱有石刻今不甚行
漢宦者李巡請於靈帝令蔡邕考定石經書刻於鴻都
門古閹宦好學乃過士大夫如此余聞宋光堯手書十
三經刻石今雖殘缺尚在杭州府學大成殿兩廡士流
未有過而問者經術日衰可歎也
米元章論書於道君前曰蔡襄勒字沈遼排字黄庭堅
描字蘇軾畫字上復問卿何如對曰臣書刷字世皆不
解其何語余為銓注曰勒字顔法也排字歐法也描字
虞永法也畫字徐季海法也刷字本出飛白運帚之義
意信肘而不信腕信指而不信筆信筆而不信墨揮霍
迅疾中含枯潤有天成之妙右軍法也隠然凌轢諸老
自占一頭地
宗忠簡公留守汴京當金人蹂􁨓之餘百務拮据豈有
意營不急者一日於艮岳遺址得定武禊帖石刻即遣
力輦至行在中途為斡里雅布邀截以去後金昌宗以為
秘玩蓋右軍秀傑之筆照曜天地不惟蠻貊通知寶愛
即􁇋名忠耿之老亦不容屑越於顛沛時也
宣城陳氏世傳王右軍求筆帖至唐栁公權與求筆先
與二管戒其子曰栁學士如能用當留此不爾退還以
常筆與之栁果不能用易常者蓋前二者唯右軍能揮
運耳余見栁書大小真蹟皆極雄勁尚未能執筆豈能
遽窺山隂堂奥哉書道之不易如此
孫過庭書可謂變動之極矣昔人猶以千字一律如風
偃草短之何也
唐石經多妄加改竄明皇尤喜穿鑿既亂大學次序又
刪去顔淵問仁五句孝經刪閨門一章洪範改頗陂二
字其注老子吾獨異於人而貴求食於毋乃自詫云本
無求於二字實朕所加其敢於妄作如此
元大徳間錢塘錢國衡刻十種蘭亭筆法咸有異趣南
宋内府五十餘種與韓氏羣玉堂賈氏悦生堂本爾時
猶有存者故國衡得選其萃耳
徐州伎人馬盼學東坡書能得其彷彿坡書黄樓記碑
其中山川烟雲字皆盼筆坡笑許之遂劖石不復易
漢河南杜子春年且九十能通周官之義鄭衆賈逵往
受業焉林孝存以為不驗之書作十論七難以排之何
休亦以為隂謀之書康成獨知為聖法故能答其難且
序世祖以來通人達士皆有訓詁周官之不廢杜氏力
也
蜀王楷書藏書數千卷一一皆出親札毎趨朝於白藤
擔子中寫書書法尤謹
孟蜀時毋昭裔少寒㣲與人借文選不得憤曰吾他日
貴當鏤板行之
鄭康成博學遶舎生書帶草孫知㣲畫大慈寺壁流彩
所至一院盡生草如錦罽界毬剗去復生誰謂才人筆
端為細事耶
寫字之義不徒執筆揮運而已蓋有傳寫摸寫傾寫三
義秦始皇三十六年每破諸侯寫倣其宫室作之咸陽
勾踐破吳范蠡遁去以黄金寫少伯之形而奉之禮器
之溉者不寫
古今婦人書惟渤海髙氏稍存格度其他即婉弱不勝
雖以管仲姬日與魏公薰炙亦不免此李漢老曽詠女
子寫字句云雲情散亂未成篇花骨傾欹終帶軟亦實
語也偶閲秦淮諸姬與徐範素君宛若各書題此
永樂中令翰林習書人朱銓金書金剛經洪熙潜邸令
江濬金泥寫佛經成𢎞間尤盛今鬻古者炫飾之悉歸
趙魏公矣
書家得一好筆如壯士拾一寶刀得一良墨如統軍者
受千艘之餉得數行古蹟如行師佩𤣥女兵符
趙松雪得米顛壯懐賦闕數行取刻本臨書以補其闕
凡易五七次終不如意因歎曰今不逮古多矣蘇滄浪
補書懐素自叙前六行細玩亦終似有擬議未混合處
元錢塘人李和鬻碑刻為業有印記曰李和鍳定石刻
印人或持贋本求印毅然不可彼以販鬻餬口者猶能
恪守如是若今日收藏士大夫家熾然作偽以相炫獨
何心哉
黄庭堅書杜子美兩川䕫峽諸詩刻石眉州想見其句
法雄沈書腕歴落之妙恨不得摹取一紙為朝夕之玩
黔州有嘉禾堂黄魯直書壁十五字猶在云涪翁晚策
杖至此觀江漲雨餘天欲凉
今世所傳石經乃偽蜀相毋昭裔捐俸令張徳釗依唐
太和本寫宋元祐中白元均補公羊榖梁二傳宣和間
席升獻又刻孟軻書范成大又云孝經論語爾雅廣政
甲辰張徳釗書周易辛夘嵗楊鈞孫逢吉書尚書周徳
正書周禮孫朋吉書毛詩禮記儀禮張紹文書左氏傳
不知何人書皆蜀士筆也今人見其楷法類虞褚疑為
唐人未之考耳
黄魯直云老夫之書本無法也但觀世間萬縁如蚊蚋
聚散未嘗一事横於胸中故不擇筆墨遇紙則書紙盡
則已亦不計工拙與人之品藻譏彈譬如木人舞中節
拍人歎其工舞罷又蕭然矣
宋嚴羽卿論詩姜堯章論書皆精刻深至具有卓見及
所自運顧逺出諸名家後大抵議論與實詣確然兩事
議論者識也實詣者力也力旺者能蔑識識到者又能
消力語云識法者懼每多拘縮天趣不得泛溢也觀白
石書詠滄浪詩自當得之
漢魏以來圖書竒蹟梁元帝裒集極多江陵之亡盡付
烈焰陳隋稍稍搜聚至煬帝益富立二臺禁中一藏古
物一藏法書名繪江都之遊連艫自隨宇文變起倉卒
亦踵梁轍與寶玉俱焚唐文皇篤意翰墨購訪日盛秘
府所緘固充牣也武后專制寵臣張易之奏請裝治因
令善工宻為摹肖竊其真者自藏於家易之被誅薛稷
取去稷敗為惠文太子隆範得之而終焚於火宋淳化
所刻不知經幾畨脱塹矣善學者不可出手眼神而
明之以索古人於象外乎
蔡卞日臨蘭亭一過東坡聞之曰從是證入豈能超勝
蓋隨人脚跟轉終無自展步分也
唐人臨蘭亭各自出一種意度右軍平日自書又每種
叧出一意度非有意求異以八法精熟融爛胸中隨地
出之如水波雲葉初無定質可泥耳
唐人崇事法書其治書有四種曰臨曰摹曰搨響曰硬
黄臨者置紙法書之傍睥睨纎濃㸃畫而倣為之摹者
籠紙法書之上映照而筆取之響搨者坐暗室中穴牖
如盎大懸紙與法書映而取之欲其透射畢見以法書
故縑色沈暗非此不澈也硬黄者嫌紙性終帶暗澁置
之熱熨斗上以黄蠟塗匀紙雖稍硬而瑩徹透明如世
所為魚枕明角之類以䝉物無不纎毫畢見者大都施
之魏晉鍾索右軍諸蹟以其年久本暗又所宗師故極
意取之也臨書如雙鵠並翔各極其致不必為步驟之
拘非於書有深詣者不能也以故屬之虞褚諸公以下
三者則趙模馮承素輩職耳
宋黄伯思東觀餘論辨駁古今法書最為精刻乃其辨
黄庭經一節實欠詳審伯思曰黄庭經帖為逸少書僕
攷之非也按陶隠居真誥翼真檢云晉哀帝興寧二年
南嶽魏夫人所授惟有黄庭經一篇得存蓋此經也逸
少以穆帝升平五年卒後二年為興寧二年此經始降
逸少安得預書之又按梁虞和論書表云山隂壜釀村
養鵞道士謂羲之曰久欲寫河上公老子縑素已具無
人能書府君能自屈書兩章便合羣以奉羲之為停半
日寫畢攜鵞去晉書本傳亦著是説然隠居與梁武啓
又云逸少有名之蹟不過數首黄庭勸進樂毅等不審
猶有存否蓋此啓在著真誥前未之考耳而李太白乃
有黄庭換白鵝之句相習之謬也伯思自以為至當矣
不知右軍寫道徳經換鵝又寫黄庭經換鵝自是兩畨
事而太白詩亦兩見一云右軍本清真瀟灑出風塵山
隂遇羽客愛此好鵝賔掃素寫道經筆精妙入神書罷
籠鵝去何曽别主人一云鏡湖清水漾晴波狂客歸舟
逸興多山隂道士如相見應寫黄庭換白鵝實互用之
也考道藏黄庭有數種有内景黄庭有外景黄庭又有
黄庭遁甲縁身經黄庭玉軸經魏夫人所出乃内景一
種係楊真人羲寫其外景經老君所作先出行世右軍
所書兩不相溷也張懐瓘書斷張彦逺法書要録並載
右軍書黄庭六十行褚遂良右軍書目黄庭經書與山
隂道士其時真蹟自在又武平一徐氏法書記親在禁
中見武后曝書太宗所遺者六十餘函有黄庭何所復
疑哉他人無誤正伯思自誤耳
北齊淮南經略使辛術於廣陵獲得傳國璽送於鄴文
宣以璽告於太廟此璽即秦所制方四寸上紐交盤龍
文曰受命於天既夀永昌二漢相傳又歴魏晉晉懐帝
敗没於劉聰聰敗没于石氏石氏敗晉穆帝永和中濮
陽太守戴僧施得之遣督䕶何融送於建業歴宋齊梁
梁敗侯景得之景敗侍中趙思賢以璽授景南兖州刺
史郭元建送于術故術以進焉術少愛文史晚更勤學
雖在軍旅手不釋卷及定淮南凡諸貲物一毫無犯唯
大收典籍多是宋齊梁時佳本鳩集萬餘卷并顧陸之
徒名畫二王以下法書數亦不少
杭州邵皇親墳吳越時法因寺基也後山壁上有司馬
温公篆家人卦遒勁可觀
趙文敏善用筆所使筆有宛轉如意者輙剖之取其精
毫别貯之凡萃三管之精令工總縳一管則真草巨細
投之無不可終嵗任之無敝矣故公書㸃畫如碾玉鎚
金無纎毫遺憾也
寫數字必須蕭散神情吸取清和之氣在於筆端令揮
則景風洒則甘雨引則飛泉直下鬱則怒松盤糾乍疾
乍徐忽舒忽卷按之無一筆不出古人統之亹亹自行
胸臆斯為翰墨林中有少分相應處也
荀輿能書嘗寫狸骨治勞方右軍臨之至今謂之狸首
帖
王平南廙右軍之叔也善書畫嘗言吾諸事不足法惟
書畫可法後晉明帝師其畫王右軍學其書
梁武教諸王書令殷鐵石于大王書中搨一千字不重
者每字片紙雜碎無序武帝召周興嗣集句成韻一夕
編成鬢髮皆白右軍孫智永禪師自臨八百本江南諸
寺各留一本
王右軍先諱正故法帖中謂正月為一月為初月其他
正字率以政代之
山谷云右軍似左氏大令似莊周
學書執筆有髙下虞永興云筆長不過六寸真一行二
草三指實掌虛
歐陽文忠云予書常使腕運而指不知
鄭子經云小字法在掌指大字法兼肘腕魏晉間帖掌
指字也
昔人云顔魯公學不如其人于麻姑壇記見之詞不如
筆楷不如行有意不如無意于争坐位帖見之
晉人書法在態中故圓而多逸唐人態在法中故方而
多遒宋初諸人猶遵唐矩至四大家而唐法盡變競為
傾側矣
虞伯生云坡谷出而魏晉之法盡米元章薛紹彭黄長
睿方知古法又云長睿書不逮言惟紹彭最佳而世遂
不傳紹彭號翠㣲居士其父師正重摹定武蘭亭其子
嗣昌刻智永千字文蓋世有書學者
金人王庭筠與趙秉文党懐英同負書名秉文號閒閒
居士
九江碑工李仲寧工于刻字崇寧初詔郡國立黨人碑
仲寧不肯刻曰小人家舊貧窶賴開蘇内翰黄學士詞
翰遂至温飽今以為奸不忍下手時論賢之
山谷草書青蓮秋浦歌一卷後自跋云已所作草書舉
世並謂佳獨錢穆父以為俗反自思省盡改去俗則世
人見之則又不謂佳嗟乎去俗之作安能責俗人賞識
此政宜世人不識為佳王子敬有言外人那得知誠然
矣
朱巨川告身一為顔魯公書一為徐季海浩書巨川以
試評事兼縣令别無功徳表見止以名蹟之垂照耀千
古
米元章書從褚登善悟入登善深于蘭亭為唐人秀穎
第一
宋髙宗嘗以蘭亭賜太子令寫五百本更換一本
十七帖硬黄本汝陽王思延得于燕都濟南邢子愿借
之摹勒上石
米襄陽好書天馬賦其最得意為擘窠大字後題云為
平海大師書後園水丘公觀後有黄子久諸人題跋子
久云展視之時有大星貫斗而墜其聲如雷
栁誠懸有小楷清静經云真䕶命經宋搨下真蹟一等
嘉禾項氏又藏其度人經真跡精妙絶倫
宋人閣帖不入顔平原蓋顔書宋初不甚宗尚至蘇黄
諸公始知推尊如子長史記晉魏皆不甚行而班掾最
著古人精神發露故有時也
文待詔每旦必書千文一卷
黄山谷曰心能轉腕手能轉筆書字便如人意古人工
書無他異但能用筆耳又曰余嘗評書字中有筆如禪
家句中有眼如右軍如湼槃經説伊字具三眼也又曰
用筆之法欲雙鈎回腕掌虛指實以無名指倚筆則有
力古人學書不盡臨摹張古人書於壁間觀之入神則
下筆時隨人意又曰筆力同中有異異中有同後百年
如有别書者乃解余語耳張長史折釵股顔太師屋漏
㾗王右軍錐畫沙印印泥懐素飛鳥出林驚蛇入草索
靖銀鈎蠆尾固是一筆心不知手手不知心法耳又曰
肥字須要有骨瘦字須要有肉古人學書學其工處今
人學書肥瘦皆病又嘗偏得其人醜惡處如今人作顔
體乃其可慨然者
東坡先生云真書難于飄揚草書難于嚴重大字難于
結宻而無間小字難于寛綽而有餘
趙子固孟堅云學晉必從唐入則有間架墻壁僅有三
焉化度九成廟堂耳三書之法平正恬澹分間布白行
筆停匀不可使一髙一低一斜一欹少涉世俗俗之從
生始于徐浩為書須戒徐㑹稽之濁李北海之狂濁在
跛偃狂在欹斜　魯公之正其流也俗誠懸之勁其流
也寒　態度者書法之餘骨格者書法之祖　草書雖
連綿宛轉然須有停筆惟大令綰秋蛇為文皇所譏至
旭素始作連綿此黄伯思簡齋堯章所不取也要之晉
人之妙不在此法度端嚴中蕭散為勝耳
翟伯壽問書法於米老曰無垂不縮無往不收
姜堯章曰字法真多用折草多用轉折欲少住住則有
力轉欲不滯滯則不遒然而真以轉而益遒草以折而
後勁不可不知也書以疎為風神宻為老氣遲以取妍
速以取勁　藝之至未始不與精神通其説見於昌黎
送髙閒上人序
虞伯生云米氏父子書最盛行舉世學其竒怪不惟江
南為然金朝有用其法者亦有善書得名而流弊南方
特盛遂有于湖之險至于即之之惡謬極矣
白鹿峯陸樗自歎有蘭亭癖
顔平原云張長史雖天姿超逸妙絶古今而楷法精詳
特為真正余見長史草書墨蹟獨其楷書即古帖中亦
未見之
研北雜志云姜堯章作絳帖評旁證曲引有功于今古
趙子固目姜堯章為書家申韓
顧信字善夫居太倉善筆扎從趙文敏公逰每得文敏
書即鑱諸石寘一亭中扁曰墨妙文敏為其好學樂為
之書嘗為杭州軍器局提舉
右軍去郡之後有告墓帖既避王述遂終不出然蘭亭
黄庭皆在爾時始出米芾所謂右軍妙蹟去郡方佳
書家矜式宜寶蘭亭至於聖教序宋人謂為院體専書
官誥趙子固言其逸筆處不知懐仁從何取入使後人
未倣羲帖先為此俗態觀之可惡
陸子淵云蘭亭無下搨蓋正本既佳得其一枝半節皆
可名世
智永書千字文八百本其真蹟舊在江西袁簡肅家㑹
稽董仲舒家又有不全本在董思白家若刻本則薛氏
刻於大觀中余曽見彼時初搨
唐文皇裝潢鍾王真蹟以上者居前下者居中中者居
後
米元章云褚臨蘭亭少長字世傳衆本皆不及長字其
中二筆相近後捺筆鈎迴筆鋒直至起處懐字内折筆
抺筆皆轉側偏而見鋒蹔字内斤字足字轉筆賊毫隨
之于斫筆處賊毫直出其中世之摹本未嘗有也
東坡作書于卷後餘數尺曰以待五百年後人作跋司
馬温公與范忠宣書一卷宋景濓題云閲此帖者當知
治亂之機所係初不可以尋常簡牘視之也
鍾繇摹正考父鼎銘字大如拳非分非篆紙則蟲剥蝕
盡獨字墨不剥署云庚午五年九月鍾繇摹後有唐太
宗宋徽宗理宗元皇慶四御跋
蘭亭叙六朝時已有石刻今尚有開皇本是隋時所刻
唐文皇見刻本遂訪真蹟於越州辨才得之命湯普徹
馮承素褚遂良歐陽詢各摹一本原與隋本相似至宋
始獨稱定武為歐陽詢摹下真蹟一等羣公聚訟縁此
而起
沈存中云唐太宗力購羲之真蹟唯樂毅論乃右軍親
筆於石而鐫之以為家法者昭陵之殉亦以石便於甃
耳後温韜盗發其石已碎用鐵束之皇祐中髙紳學士
之子安世為錢塘主簿存中就其家見之末後獨一海
字李君實云十年前贖得一本正海字獨留本其闕處
有叙書脩字數個蓋歐陽文忠再拓本也王獻之保毋
帖乃親書於甎而刻之
右軍快雪時晴帖舊在元内府延祐五年出示羣臣令
劉賡趙孟頫圖卜德勒題跋相傳此為右軍正書今在
真行之間米老亦有此疑
徐文長渭云臨摹蘭亭者多矣然時時露已筆意者始
稱髙手
王平南廙得索靖書一紙永嘉䘮亂乃四疊於衣中以
渡江
虞世南奏草真蹟中云伏蒙聖慈以臣進呈孔子廟堂
記石本特賜臣晉右將軍王羲之黄銀印一顆臣已祇
受
唐人書歐虞褚薛皆有蹊徑學之輙易肖似惟顔魯公
正書易學行書難摹如争坐位祭侄文乞米帖鹿脯帖
馬病帖送明逺太沖贈裴將軍皆宗右軍而風神絶類
立於不測令人轉逺
眉山詩曰吾雖不善書曉書莫如我茍能通其意常謂
不學可貎妍容有嚬璧美何妨撱端莊雜流麗剛健含
婀娜數語極書家妙境
昔人云羲之五十書成黄山谷亦自紹聖乙亥謫黔中
得藏真自序于石陽林宗落筆頓覺超異時五十餘矣
老而好學猶足名世書此自箴無以年自棄也
王文安英題朱子墨蹟云常讀文公先生書字銘曰握
管濡毫伸紙行墨一在其中㸃㸃畫畫又曰放意則荒
取妍則惑必有事焉神明厥徳夫書六藝之一也學者
之餘事而有至理寓焉去古既逺世之學書者以姿媚
妍麗為工而所書者則又多艶辭俚語無益於世是以
先生之所謂一者敬也敬存於心則不至於荒惑而書
之體自得有事於此乃能神明其徳先生於書其敬且
爾在他人可不慎哉
書史㑹要王曠導從弟與衞氏為中表故得蔡邕書法
于衞夫人以授子羲之則是右軍父子皆經衞指授也
衞受筆法于蔡琰書法之傳在二女子亦自一竒
古來奸雄多工書如李斯趙髙曹操鍾㑹劉曜王敦桓
温劉裕劉毅桓元郄超朱温之屬下至盗賊亦有之梁
虞龢論書表云盧循素善尺牘尤珍名法西南豪士咸
慕其風劇賊乃亦嫻此真可怪也戴若思亦工書
虞又云謝靈運母劉氏子敬之甥故靈運能書而特多
王法昔人云王氏例能書謝氏例能詩按謝氏自文靖
(廋肩吾書品/列中之上)已來尚奕萬晦敷方明靈運惠連綜静朓
藻皆擅書名乃至道韞亦云善書知前賢未為篤論也
(謝氏蘭玉集自安石厯梁陳凡作者十六人吳興/江聞序安石移葬長興之九鵶岡見吳興掌故集)
世嗤奴書為不足貴法帖中如吳琚之學米元章王詵
之學蘇東坡俞紫芝之學趙松雪錢溥之學宋仲温黄
省曽之學祝枝山俱能入其室亦稱甲觀然則師法前
人亦學者所不廢但欲得其神理即可傳耳至吳原博
之學東坡竟無一筆不似亦不能出其範圍迄今原博
書猶人所共珍也
米元章一帖曰草不可妄學黄庭堅而魯直集中有答
僧書云米元章書公自鑒其如何不必同蘇翰林元論
也乃知二公書素不相可如此見却掃編
文海披沙記筆之異者鍾繇張芝王右軍皆用䑕鬚歐
陽蘭臺用貍毛為心蕭祭酒用胎毛為柱張茂先用鹿
毛陶隠居用羊鬚鄭䖍謂麝毛一管可書四百紙貍毛
可書八百紙又有豐狐䖮蛉龍筋虎僕及猩猩毛狼毫
雖竒品而醇正得宜不及中山免毫若淇泉之鴨毛雀
雉毛但取五色相間為觀美耳
曹□李志與右軍同時亦能書南唐王文秉工小篆自
號王逸老意欲與逸少相抗皆以其人偎瑣世不與其
書名東坡居士從遊者尚有髙述潘岐以人品平平不
得與秦晁張同稱今人不能自樹徒知攀附勝流竟何
益耶
唐張旭以草聖名世畫墁録云長安府録㕔有唐吏部
郎官題名碑張長史書序楷法整若軍陣云云世言張
長史書法傳顔魯公觀此信然
韻語陽秋云米元章書畫竒絶從人借古本自臨搨臨
竟并臨本真本還其家令自擇其一其家不能辨也以
此得古人書畫甚多東坡屢有詩譏之錦囊玉軸來無
趾粲然奪真疑聖智又云巧偷豪奪古來有一笑誰似
癡虎頭人之嗜好耽著乃至於此元章嘗欲以九物換
劉季孫子敬帖不獲其意歉然張芸叟作詩云倩君出
竒帖與此九物併今日投汴水明日到滄溟可以警膏
肓於書畫者
詩話總龜云東坡跋元章所收書畫地為餅未必似要
令癡兒出饞水山谷和云百家傳本略相似如日行天
見諸水又云拙者竊鉤輙斬趾皆譏元章患浄病及好
奪取人書畫語
唐僧智永為王右軍七世孫皎然為謝康樂十世孫二
僧詩字名家不忝其祖
學書與學畫不同學書有古帖易於臨仿即不必宋唐
石刻隨世所傳形模輙似趙集賢云昔人得古帖數行
専心學之遂以名世或有妙指靈心不在此論矣畫則
不然要須醖釀古法落筆之頃各有師承略涉杜撰即
成下劣不入具品况於能妙
大觀帖宋徽宗以閣帖摹本出王著手未為精確詔龍
大淵等重將禁中所藏真蹟刻石標題官閥亦有改定
蔡元長之筆也評書者謂在淳化帖之上好古之家每
得一二卷以為竒寶
蘭亭無下搨謂其真蹟既竒絶摹刻雖失真亦各有所
近如得肉得骨之論但定武唐本得其神耳秦中石刻
流傳於上黨者娟秀温潤當是褚河南所摹未知王順
伯尤延之曽經辨論否然右軍風神宛然可想
老米研山易薛紹彭甘露莊既易復請見靳固不出米
老詩云雖有玉蟾蜍向予頻淚滴紹彭真忍人哉
宋人名手作獨樂園圖與􁌚川嵩草堂並傳畫苑㸃綴
司馬君實許大富貴相當時實止一畝居耳園無廣狹
相也白香山自謂東都有美酒者無不造有名園者無
不遊圖無人我相也維摩居士毗邪文室攝取三千世
界如陶家輪忽復不見是有無相亦不可得也
澄清堂李後主所刻石賀知章所摹五代時朱温之子
亦刻石所謂貞明帖也宋太宗因之以刻淳化閣帖王
著摹手頗癡肥多肉失賀監之意雖聲價最髙不堪並
視有膚清神清之辨矣
宋時聚訟定武蘭亭有損本不損本五字七字之辨近
世於聖教序亦然若唐石唐拓流傳海内者未嘗一見
所見唯宋搨唐石耳而紛糺何以顯五字無有完善内
至於出二字蹤跡俱不可尋矣
智永為虞世南師作永師書當思永興用筆乃不笨鈍
作虞書當思永師用筆乃不板結趙文敏六體千文惟
楷書絶類智永蓋以虞伯施㕘合為之遂為古今之絶
王雅宜學虞不免奴書之誚文太史日寫智永千字文
一本字形頗相肖而筆稍偏矣
蘭亭叙為宋人聚訟此實右軍真血脉然王順伯尤延
之諸人專重定武一刻無論定武難致果如趙子固捨
命寶之日夕臨倣亦有禪家從門入者不是家珍之喻
巖頭云須一一自己胸中流出蓋天蓋地去始是了手
山谷云世人但學蘭亭面欲換凡骨無金丹真篤論也
陸文裕公跋云蘭亭無下搨蓋正本既佳得其一枝半
節皆可名世栴檀之林必無雜樹
黄要叔父子寫生頗費時日白石翁以頃刻工力敵之
而氣韻生動神采煥發所謂以少許勝人多多許其於
連城之賞則均耳逸品在神品之上信然
董華亭書坡公大江詞即以其筆法書之米元章謂東
坡畫字趙子固又云偃筆之病誤我蘇公然山谷有云
子瞻書為今代第一挾以文章妙天下忠義貫日月之
氣自非書家所能争長也
山谷老人得筆於瘞鶴銘又㕘以楊凝式骨力其欹側
之勢正欲破俗書姿媚昔人云右軍如鳯翥鸞翔跡似
竒而反正黄書宗㫖近之蓋兄事蘇而弟蓄米自負不
小
唐貞觀時楞嚴猶未經翻譯永興破邪論亦世諦流布
耳顔魯公頗事道言李北海但作碑版懐素著袈裟犯
飲酒戒草書狂縱不足與寫經手較量功徳唐世學書
甚盛皆不為釋典所用梁肅房融其書不稱惟裴休深
於内典兼臨池之能淳熙帖所刻是已至蘇黄兩公大
以翰墨為佛事書不及唐其深心般若故當勝也
古人書皆以竒宕為主絶無平正等勻態自元人遂失
此法余欲集閣帖中最可見者作一書譜所謂字如算
子便不是書揺筆便當念此自然超乘而上
書家好觀閣帖此正是病蓋王著輩絶不識晉唐人筆
意専得其形故多正局字須竒宕瀟灑時出新致以竒
為正不主故常此趙吳興所未夢見者唯米癡能㑹其
意耳今當以王僧䖍王徽之陶隠居大令帖幾種為宗
餘俱不必學
月儀帖本出索靖後多散逸不傳此多唐人擬作者筆
法亦宗索靖其虚和夭嬌間有豹奴遺意大都為章草
者必兼右軍乃合不則宋刻輩耳
臨帖如驟遇異人不必相其耳目手足頭面當觀其舉
止笑語真精神流露處莊子所謂目擊而道存者也
楊羲黄素黄庭經真蹟趙文敏有長歌乃其所藏也楊
書以郗氏為師不學右軍父子然翩翩有冲霄之度實
自餐霞服炁中來非臨池工力所能庶幾也米元章待
訪録云六朝人書無虞褚習氣
内景經全在筆墨畦逕之外其為六朝人得意書無疑
今人作書只信筆為波畫耳結構縱有古法未嘗空用
筆也善用筆者清勁不善用筆者濃濁不獨連篇各體
有分别一字中亦具此兩種不可不知也
書家以分間布白謂之九宫元人作書經云黄庭有六
分九宫曹娥有四分九宫是也信本千文真有完本具
於胸中若構凌雲臺一一皆劑而成者米南宫評其真
書到内史信矣欲學書者先定間架然後縱横跌宕惟
變所適耳
孫過庭云既得平正須追險絶書為工惟顔行與景度
草得之景度好題寺壁不甚書縑素即宣和所收亦復
寥寥蘇米皆學其書故每多推重
東坡先生少學蘭亭故其姿媚似季海至酒酣意忘工
拙字特瘦勁乃似栁誠懸筆圓而韻勝挾文章妙天下
忠義貫日月之氣
東坡云詩至於杜書至於顔能事畢矣然如畫家評畫
神品在逸品之下以其費盡工力失於自然而後神也
真誥云仙官皆有職事不如仙人之未列等級者為㳺
行自在書畫皆然即顔書最傳為祭侄争坐位乞米帖
皆無矜莊天真爛漫故楊少師李西臺蘇黄蔡君謨皆
宗之也
　　惲氏説畫小記
南宗以唐王摩詰維荆洪谷浩為祖開文人筆墨游戲
法後至董源號北苑南唐人髙逸沈古元四大家皆宗
之黄公望字子久號大癡又號一峯最近巨然巨然北
宋僧亦師北苑者也故今稱董巨但一峯用正峯長皴
數筆則得自北苑也倪瓚元鎮號雲林又號迂翁學北
苑兼洪谷意所以獨逸在三家上吳鎮仲圭號梅花道
人獨得北苑墨葉兼巨公之長最為沈鬱黄鶴山樵王
蒙叔明初師北苑後兼摩詰細麻皮皴極鬱密渾厚其
用墨意不離北苑要之黄倪吳王四家總出北苑而各
不相似所以能髙自立家若如出北苑一手縱極肖已
落第二乘矣豈能與北苑並傳不朽者乎如近世王紱
楊基張羽徐賁皆以筆墨游戲得元人意致亦各成家
文徴明沈周仇英唐寅未嘗相襲而董宗伯其昌復宗
北苑繪苑風流頼以復振云北宗以南宋劉李馬夏為
標表劉松年李唐馬逺夏圭四家各有竒妙李晞古境
界極險然命筆太刻畫至於開闢奥僻一路使人不可
到劉極精工然不及李馬逺畫人間傳者絶少澹蕩蕭
曠之趣間于殘軸斷幅中得之夏禹玉筆墨最為深沈
又極靈秀創境亦髙竒但所畫皆浙中山水耳世傳北
宗以唐李思訓昭道父子為祖即世號大小李將軍者
俱極工整麗密之致由劉李馬夏輩觀之豈復有二李
遺意耶故北宗以李將軍論則可謂衣鉢失傳者矣余
因斷自劉李馬夏始近人言北宗者惟仇唐仇不及唐
之髙秀而精工之極又得士氣此最不易得在浙則戴
静庵文進逺宗馬夏然視仇又千里矣因歎息久之暇
日偶與正叔論畫遂記其語
　　唐荆浩畫山水賦
凡畫山水意在筆先逺人無目逺樹無枝逺山無皴隠
隠似眉逺水無波髙與雲齊此其訣也山腰雲塞石壁
泉塞樓臺樹塞道路人塞石分三面路看兩蹊此其法
也凡觀山水先看氣象後辨清濁逺山不得連近山逺
水不得連近水山腰回抱寺觀可安斷岸頽堤小橋可
置凡作林木逺者疎平近者森密有葉者枝柔無葉者
枝硬生于土者修長而挺直長于石者拳曲而伶仃古
木節多而半死寒林扶疎而蕭森山形不得重犯樹頭
不得整齊山借樹為衣樹借山為骨樹不可繁要見山
之秀麗山不可亂要顯樹之精神
　　畫
謝在杭五雜俎曰自唐以前名畫未有無故事者蓋有
故事便須立意結構事事考訂人物衣冠制度宫室規
模大略城郭山川形勢向背皆不得草草下筆非若今
人任意師心鹵莽滅裂動輙託之寫意而止也張僧繇
展子䖍閻立本輩皆畫神佛變相星曜真形至如石勒
竇建徳安禄山有何足畫而皆寫其故實其他如懿宗
射免貴妃上馬後主幸晉陽華清宫避暑不一而足上
之則神農播種堯民擊壤老子度闗宣尼十哲下之則
商山採芝二疏祖道元達鏁諫葛洪移居如此題目今
人郤不肯畫而古人為之轉相沿倣蓋繇所重在此習
以成風要亦相傳法度易於循習耳
古圖既不可見尚有散見其名目於載籍中者如曹不
興元女授黄帝兵符圖宋炳獅子擊象圖張僧繇漢武
射蛟圖衞協穆天子宴瑶池圖周昉楊妃架雪衣女亂
雙陸圖燕文貴七夕夜市圖葉仁遇淮陽春市圖王士
元緑珠墜樓圖任才仲四更山吐月圖劉宗道照盆孫
兒圖李伯時嫁小喬圖無名氏佳人寒食圖趙子昻管
夫人烹茶圖周通李陵送蘇武圖何霸瀟湘逢故人圖
唐人邨田暝歌圖任南麓玉環並轡圖宋人美人却扇
圖張萱虢國夫人夜逰圖按其名目尚怳惚若見於目
中使人飛動不能自己况覩其真蹟乎董華亭常言名
畫不必驟見夢見三四度而後見之始佳予謂更不得
見亦正佳
畫家畫古人圖像皆須考其時代如冠舄衣褶車服之
類一有踳誤杜篹後人得而指之詩賦亦然宋史繩祖
學齋佔畢稱杜牧阿房宫賦煙斜霧横焚椒蘭也二句
尤不可及謂六經止以椒蘭為香楚辭言椒漿蘭膏亦
然若沈檀龍麝等字皆出於西京以後近世文士作媫
妤怨明妃曲而引用梅裝蓮步更為可笑此皆齊梁間
事漢時寧有之邪
吳道子畫鍾馗手捉一鬼以右手第二指抉鬼眼時稱
神妙或以進蜀主孟昶甚愛重之一日召示黄筌謂曰
若以拇指搯鬼眼更有力試改之筌請歸數日看之不
足以絹素别畫一鍾馗如昶指并吳本進納昶問之對
曰道子所畫一身氣力色貎俱在第二指不在拇指今
筌所畫一身氣力意思併在拇指是以不敢輙改此雖
論畫實詩文之妙訣讀史記漢書須具此識力
宋徽宗崇寧三年立畫學考畫之等以不倣前人而物
之情態形色俱若自然筆韻髙簡為工此近於空摹之
格至今尚之
居易録宗姪茂京(原/祁)為予倣荆闗董巨倪黄諸大家山
水小幅十幀真元人得意之筆又自題絶句多工其二
云蟹舎漁莊略彴邊栁絲荷葉鬬清妍十年零落荒園
景彷彿當時趙大年(西田/園)横岡側面出烟鬟小樹周遮
雲往還尺幅巒容寫荒率曉來剪取富春山(大癡富/春山嶺)一
日秋雨中茂京攜畫見過因極論畫理其義皆與詩文
相通大約謂始貴深入既貴透出又須沈著痛快又謂
畫家之有董巨猶禪家之有南宗董巨後嫡派元惟黄
子久倪元鎮明惟董思白耳予問倪董以閒逺為工與
沈著痛快之説何居曰閒逺中沈著痛快惟解人知之
又曰仇英非士大夫畫何以聲價在唐沈之間徴明之
右曰劉松年仇英之畫正如温李之詩彼亦自有沈著
痛快處昔人謂義山善學杜子美亦此意也
王翬字石谷自號烏目山人常熟人畫與太倉王太常
時敏王亷州鑑齊名江左稱三王辛未來京師頗自貴
重其畫不為人作特作長幅及冊子八幅相遺其意濃
至可感竹垞題冊後云王翬老去畫尤工小幅吳裝倣
惠崇曽上北髙峯頂望村村風景似圖中八幅其一倣
大癡溪山雨意圖一倣王叔明小景一題夕陽山外山
倣巨然一倣趙吳興采菱圖一倣北苑一倣黄子久天
池石壁圖一寫唐伯虎詩意詩云吳山多近打魚磯磯
上家家住翠㣲曉日三竿人未起查查山鵲遶簷飛又
十月江南未隕霜青楓欲赤碧梧黄停橈坐對西山晚
新雁題詩小著行
溪山漁釣一軸趙松雪畫故相國真定梁公家物也松
雪自題詩云桑苧未成鴻漸隠丹青聊作虎頭癡久知
圖畫非兒戲到處雲山是我師溪上先人之敝廬南山
秀色照庭除何時共買扁舟去看釣寒江縮項魚晉齋
識見超卓久興僕客京師情因洽甚今晉翁先得歸鄉
將與青山為主賔漁釣以自適僕情為之慙於其行畫
此以寄意且為後㑹之故事云
元祐中舒州有李亮工以文鳴與蘇黄遊又有李元中
字畫之工追蹤鍾王與李伯時號龍眠三李同年登進
士出處相若今人但知伯時而已
唐詩人人多慕而寫之傳于畫圖如王右丞畫孟浩然
吟詩圖之類故白太傅詩云兼聞好事者畫我作屏風
前蜀房從真嘗畫常建冒雪入京圖見圖繪寶鑑
唐詩人以畫名家者首薛稷王右丞次鄭䖍顧况張志
和張諲劉商圖繪寶鑑云劉方平工山水樹石汧國公
李勉甚重之又李林甫善山水類昭道昭道思訓之子
林甫思誨子蓋從兄弟也
人知滕王元嬰善作蜂蝶不知嗣滕王湛然亦善畫花
鳥蜂蝶官至太子詹事
吳越王錢鏐善墨竹
畫家有兩李營丘北宋李成人皆知之南宋李永亦稱
營丘知之者殊少太原王穉登云李營丘以山水擅名
為宋畫院第一謂永也
古人一藝亦有家學翟伯壽籀史云李伯時父虛一喜
藏法書名畫伯時自少好之遂悟古人用筆
宋僧智永成都人工小景長於傳摹宛然亂真唐智永
以書名此以畫名
黄鶴山樵畫欵或作王子䝉又或作叔銘
夏珪雪江歸棹卷於浦溆曲港間作麂眼短籬叢竹蒙
茸雪屋數椽掩映林薄極荒寒之趣
唐太宗嘗與侍臣泛舟春苑池中見異鳥容與波上悦
之召閻立本圖其狀閣外傳呼畫師閻立本是時已為
主爵郎中俯伏池左研吮丹粉瞻望坐賔羞悵流汗歸
戒其子曰吾少好讀書幸免面墻縁情染翰頗及儕流
惟以丹青見知躬厮役之務辱莫大焉汝宜深戒勿習
此技
書家謂索靖有一筆飛白書畫家謂戚文秀畫清濟灌
河圖中有一筆超騰迴摺逾五文通貫於波浪之間予
謂文家亦有此訣惟司馬子長之史韓退之蘇子瞻之
文社李韓蘇之歌行大篇足以當之
　
　
　
　
　
　
　
　硯山齋雜記卷二
欽定四庫全書
　硯山齋雜記卷三
　　　　　　　　　　　　　北平孫承澤編
　　硯説前篇
蘇易簡研譜曰栁公權論研以青州石為第一絳州者
次之殊不言端溪自漢晉及唐皆稱研瓦所用者未央
宫瓦銅雀臺瓦長沙王吳芮廟瓦即稱佳品但瓦以陶
成終屬泥質泥隨磨而下故研面漸凹而墨亦減色自
石研出而瓦研遂稀必然之勢也當唐之季端溪之靈
尚閟而未洩故青州絳州躐處其上如水晶未生玻璃
遂居第一耳
山堂肆考曰端溪水中石其色青山半石其色紫頂石
尤為光潤如猪肝色者佳其貯水處有白赤黄色㸃者
謂之鴝鵒眼脈理黄者謂之金線紋其山號曰斧柯昔
人採石為研必以中牢祭之不爾則雷電失石所在端
溪以水坑為貴而水坑之中有所謂老坑者尤貴焉果
係老坑石色在所不論如相馬者之不以驪黄也青紫
猪肝色余皆得見之求所謂磨而能發留而不耗者則
空谷足音也眼之有無本不闗研之聲價但有眼者方
為端石則一定不移之理也至於有眼而又必辨其美
惡髙下則精而益精之論矣
東坡筆録曰端石所出巖石為甲石屋次之西坑又次
之然巖石又分上下有活眼淚眼死眼之别圓暈相重
黄黒相間黳睛在内晶瑩可愛謂之活眼四旁浸漬不
甚瑩明謂之淚眼形體畧具内外皆白殊無光彩謂之
死眼活勝死死勝無如坡翁論則無眼為下品矣以余
所見有蕉葉青花瑩然明浄如一段玉璞者玩之令人
不忍釋手豈以眼之有無為髙下哉
唐彦猷曰端石有上下巖西坑後磨惟上巖有眼眼之
美者青黄黒三色相重多者自外至心凡九重其大者
尤為希有或布研中為下比星房之形其生於墨池之
外者謂之髙眼生於墨池之内者謂之低眼世多重下
巖真下巖無眼亦貴者也
邵氏聞見後録曰端石如徳人毎過於厚而或亷於才
不能砥滯歙石如俊人遇輒傾倒失之輕而遇事風生
無不一一厭足人意按端石之生水坑者肌理融膩而
研磨之際若吸若粘雖數十年不改歙石至堅其新製
也誠有如邵氏所云而鋒鋩既盡則與墨相拒非再為
磨礲不可邵氏之言葢徒知兩者之新而不知其舊也
稗海曰小湖石在端州之西四十里石色紫而稍燥間
有有眼者類雀兒眼但無瞳子耳後瀝石在端州之北
十里其色赤紫質亦極細但不甚潤耳性又極軟間有
有眼者但一兩暈不能多也蚌坑在下巖穴之下一小
溪今已嵗久中多崩塞其石久為風日雨雪所侵性甚
堅頑極不發墨其石色正紫而瑩浄間亦有眼色殊駁
雜無層暈也大抵諸石在穴中正如石榴子隔楪磈礧
各有石井籠絡之其中皆有硯材大小不等既施斧鑿
十分之中可得三四許耳又有一種圓如𤓰瓠暈眼甚
佳者極鮮得之大抵下巖之價二十倍於上巖下穴之價
十倍於半邊山及諸穴半邊山之價十倍於小湘小湘
之價十倍於蚌坑蚌坑之價十倍於後瀝後瀝絶品亦
不過數十倍也
此論甚詳且備水坑真君子也諸石非君子而冒為君
子者也精而察之百不失一矣
又曰端州𨽻肇慶府石出斧柯山距州四十里所謂靈
羊峽對山也元有四種一曰巖石二曰小湘石三曰後
瀝石四曰蚌坑石而巖石者最精以舟入一小溪即蚌
坑也水陸行八百餘步至下巖自下巖行十許步至上
巖自下巖轉而南凡百餘步至龍巖合計上巖凡三穴
下巖止一穴半邊山巖凡十餘穴然必以下巖為勝焉
龍巖乃唐初取研處其石色正紫而不及下巖後得下
巖遂置龍巖不復取今下巖石已取盡遂取諸半邊巖
近亦塞矣可取者惟上巖耳至下巖止一穴泉水浸溢
嵗久石屑崩塞雖千夫終嵗掘濬亦不可得也北壁嵗
亦在水底石色乾則灰青紫石色濕則深紫其眼正圓
有瞳子暈數十重緑碧與黒白相間如畫其青緑處頗
如翡翠色也南壁石者水半石也上巖三穴則土地之
巖其中穴即梅珠巖其下穴今俗呼為中巖者是也上
穴中穴今已崩塞下穴中亦有開路採石之處下無積
水上有泉滴如飛雨其石色乾濕與下巖相同但稍多
紫色耳北壁者與下巖南壁相類但下巖與南壁石色
㣲帶黄眼有瞳子暈七八重青黄黑白緑相間不及北
壁眼之無暈也上穴中穴石色益黄其眼亦帶黄色半
邊山諸巖曰大秋風曰小秋風曰獸頭曰獅子曰桃紅
曰荷頭曰新坑曰黄坑其石亦類下巖但眼暈只三四
重色亦青碧可愛惟重層叠暈稍駁雜耳凡巖石俱有
兩壁各石三層上為覆石其質燥甚下為底石其色頗
雜雖潤而不發墨三層石之後其上第一層謂之頂石
其二層謂之腰石或有眼或無眼第三層謂之脚石無
眼大抵有眼之石在本巖中尤為細潤者也下巖之石
謂之鴝鵒眼上巖下穴謂之鸚哥眼上巖中穴謂之鷄
翁眼猫兒眼半邉山謂之雀兒眼鷯哥眼土人以此别
之此説敘述如指掌斧柯山如在目前矣
又曰廣東肇慶府髙要縣羚羊峽對山出研三種巖石
為上西坑次之後磨又次之其色深紫瑩潤其聲扣之
清逺有青緑黄重暈圓㸃者謂之鴝鵒眼此巖石也其
色赤呵之乃潤亦有鴝鵒眼但色紫紋漫而大者此西
坑石也其色青紫向明側視有碎星光㸃如沙中雲母
乾而少潤者此後磨石也又有子石在大石中匠者識
山之脈理鑿一窟自然有圓石青紫色者琢以為研可
值千金也石分三種分别詳明而指示簡切蓄研者熟
之瞭若指掌矣
又曰潘生為余言端研近無佳者成化中羚羊峽出竒
石嫩軟如肪以刀剜之方圓隨製迎風乃堅有文成花
卉禽魚之狀綵色爛然土人争掘取之往往為崩崖所
壓守臣封閑之今不可得矣按研譜以子石為上子石
者生大石中色理瑩潤葢石之精者也未聞有嫩軟如
肪者豈精粹之極殆石髓歟研以注水不耗而發墨者
為佳鴝鵒眼為真今之有眼者多矣而不耗發墨者難
得也截肪石子之説如交梨火棗存其説可也不耗發
墨乃研中確論收藏家千百中不能得一也
吳道思曰端研因端州而得名也有曰屏風背有曰宣
徳巖有曰梅花坑名亦比比而最佳者則曰老坑葢老
坑者自宋以来取石鑿山成坑坑深里許廣數里許天
雨水無所洩則水滙於坑故欲取老坑石者必戽盡水
乃可而戽水之費必千金焉且下坑採石從旁而入廣
則數里而髙僅三尺許也葢上下皆砂礫祇此三尺之
石又分三層為界乃有火熖青花鴝鵒眼黄龍尾種種
耳採石者坐一木板傴偻而入鑿之日或止得一二或
砂或皮即得佳者又損者多而全者少故老坑之石以
方且大者為貴焉若巖嘴石則在老坑之口朝天巖則
在老坑之背如得水氣而温潤者可贋為老坑葢此三
地與老坑同一山故相類也老坑之不可得自前代已
然然則今之端硯皆巖嘴石朝天巖耳
又曰石色不同有馬肝紫者有鳳咮赤者有龍尾紋者
有蕉葉白者大約骨欲堅理欲膩其上有細花浮出自
然青白色者尤佳皆由水石互相涵養經千百年孕成
太隂之精此真下巖之産也此吳君端硯歌約其詩以
為言者也
朱平涵曰端溪舊石久不可得萬厯間採珠内臣至其
地測舊坎水深數丈用皮囊汲至百日水盡人縋而下
拾取鑿零塊頗多水忽大至縋者亟上得免時憨山和
尚在彼覔得致王損庵五六方大者長尺餘髙半之召
匠依古式琢成董思白題識細潔瑩浄宛如碧玉天然
竒珍可愛細潔瑩浄評端石最當但云宛如碧玉従未
見有碧色之端石也
王損庵曰端州硯石中唐以後已漸知名栁公權云端
溪石為硯至妙許渾嵗暮自廣江至新興詩云洞丁多
鑿石蠻女半淘金自注云端州鑿石李賀歌曰端州匠
者巧如神則此時採者已極盛矣蔡絛曰太上留心文
雅大觀中命廣東漕臣督採端溪石硯上焉時未嘗動
經費乃括二廣頭子錢千萬日役五十夫久之得九千
枚皆珍材也時以三千枚餘二千枚分賜大臣侍従而
諸王内侍咸願得之詔更上千枚餘三千枚藏之大觀
庫於是俾有司封禁端溪之下巖穴葢欲後世獨貴是
硯也按下巖石在深溪中所謂千夫挽綆百人運斤豈
虚語哉豈五十夫所能辦又安得如許珍材葢徽宗非
精鍳人只誇多耳而絛之言又未足信也
新語曰羚羊峽口之東有一溪溪長一里許廣不盈丈
其名端溪自溪口北行三十步一穴在山下髙三尺許
乃水巖口也匍匐而入至五六丈為正坑従正右轉數
丈為西坑二門最小從其旁入為中坑従正坑坑左轉
十餘丈為東坑東坑外即大江矣坑中水淵渟不竭以
罌甕傳水注槽筧中水稍竭乃可下鑿石有三層上層
者稍粗中層多鸜鵒眼下層在水底多破碎不受斧鑿
凡西中東三洞皆然三洞皆有蕉葉白火捺而東尤美
其美也以有青花㣲細如塵隠隠浮出或如蟣虱脚者
為上粗㸃成片者次之葢石細極乃有青花青花者石
之精華也外則有若黄龍文者朱砂㸃者麻鵲斑者水
氣縈折如一道川流者圓文如水花珠湧有層數者拖
緑纎長如玉帶者黄若絲縷名金線者斑蝕如蟲嚙名
蟲蛀者兩旁色赭名鱣魚邊者凡十餘種其火捺以紫
氣奔而迴礴又如血暈散開有若雲霧之氣或小而圓
輪若金錢者蕉葉白以純白成大片者黄龍文以黄氣
散布鴻鴻濛濛者麻鵲斑以㸃黄如粟者朱砂翡翠以
紅緑分明者為上眼大者如五銖錢小者如芥子以活
而清朗有黒睛非肉非淚非死者為上眼又貴碧不貴
黄貴圓不貴長貴陽不貴隂黄明為陽緑暗為隂貴多
暈暈有至十餘重者大率暈有竒無偶然與黄龍金線
等紋皆石之病也火捺蕉葉白亦乃石皮而青花之粗
者又巖底最下一層不足貴也大抵上下四旁者皆不
精上層為天花板粗燥最下層為沙板過細又不精惟
中層者純深秀嫩一片真氣如新泉欲流又如雲霞氤
氲温柔長煖斯乃石之髓也得之可以盡廢諸巖石矣
余嘗得其一名曰水肪其序云端石有五質水質為上
者水之質也水之精華所結虚而為雲實而為石人見
以為石吾見以為水故以水肪稱之肪者水之膏腴也
銘曰水為石命火為石性斯水之精以𤣥而聖其質尚
柔温然可敬
又曰唐宋古硯大率老坑新坑等十餘種落墨而不發
墨雖有墨痕繡蝕古色可愛然不費水不費筆墨未有
水巖之美者他若黄坑錦雲梅花坑屏風背宣徳巖朝
天巖諸石率燥濕渇筆飲墨久用輒成鏡面惟水巖石
停墨不乾墨著筆端即起積痕細薄披之盡脱以薑及
浮炭片磨洗宿墨復堅細浮潤如故墨如雲氣蒸湧少
研輒滿其體重而輕質剛而柔磨之寂寂無纎響按之
若小兒肌膚温潤嫩而不滑秀而多姿握之稍久掌中
水滋葢筆陳圖所謂浮津耀墨無價之竒者也水巖在
老坑之内宋治平中於此採硯東坡所謂千夫堰水挽
綆汲深篝火下縋百夫運斤而得之者初從頭洞至水
坑自髙而卑凡二里許魚貫而入不得昻首直腰中有
軒有竇或盤或援乃得而至以猪脂漬布燃照沿洄曲
水而行行皆向東初至者為西洞其石無眼又入為下
巖宋所開坑名曰康子巖者也此巖最寒能傷人又入
為東洞康子巖之前為南洞多蕉葉白其後為北洞口
石彌純粹水彌深縁外近江水久必有穿漏之患者昔
人取石留數柱支之以防傾圯名為東留柱西留柱今
亦並取之以木柱代矣凡石之外皆有粗石粗石内連
臕剖臕乃得石火捺者石之堅處血之所凝故其色紅
紫或黒也蕉葉白者石之嫩處膏之所成故其色白也
其一片純潔無斑纇真紫碧青㣲有青花如秋雲錦宻
或如水波㣲塵視之不見浸於水中乃見必須心如毫
髪乃知其妙此石乃在窮淵水之所凝雲之所成玉而
非玉冰而非冰水為其氣雲為其神其石之質欲化而
冰之體已堅此真端溪之精英其價過於瑶瓊者也凡
香有結石亦然香木之結者為香端石之結者為硯其
石大至數尺去其不結者取其結者僅得掌許故硯之
大而佳者最難得通計水巖中石之結者無幾非片片
皆精好也
又曰端溪之南第一峯第一條坑為水巖第三條為文
殊坑當中一條為虎坑水巖之上為屏風背為朝天巖
為新坑為巖仔為宣徳巖宣徳巖久已無石西洞今亦
鑿穿江水入焉不可以復鑿即鑿亦僅容二斧四人而
已中洞尚可容六斧十二人東洞可容四斧八人此巖
自宋治平四年重開者内官魏封勒名其上封與江西
石匠數十人被巖裂壓死洞中今巖中有魏太監墳𦵏
其客魂而已石匠常為怪呌呼擲礫以嚇人入洞者毛
髪凛然憂鬼魅之為害或亦山靈不欲精華盡出於人
間也他若亞婆坑在峽北從第一條坑而入黄坑在峽
南從龍華寺後而入石皆有眼而色紫質粗梅花坑在
峽口東從沙步曲水邨而入石亦多眼眼大而暈重不
甚分明質青亦粗則山靈之所不甚吝惜者也當宋時
水巖未開取石者皆於七星巖北將軍嶺之下名為將
軍坑其石色黒無眼質亦粗至今黄岡硯賈尚取之然
諸坑皆易取惟水巖積水淵渟非具大力者不能取取
必於冬始於春終天寒江落峽水稍淺乃可列炬而入
杓泉而出金錢之費甚不貲然得佳石無幾蓋天地之
精華有盡一卷之多與蛟螭争於水府崖壁一坼性命
齊捐可不畏哉大抵佳石之得良有命焉不可以人力
强求余少頗蓄硯以熊制府所開石為最次則某藩王
所開石今時石皆不如昔葢端溪之精華亦已盡矣能
勿貴哉
又曰磨硯先以水巖口之前亞婆井粗石磨之須以靈
山寺前細沙和粗石磨之次以蚺蛇坑之石細磨之又
以飛䑕巖之石細細磨之然後上蠟使顔色増潤或偽
為佳眼於其上而蠟以沃之亦可觀大抵石以純粹無
諸瑕疵色如羊肝淡紫生氣蒸蒸者為上眼非所貴也
水巖率無眼眼者石之筋絡亦石類耳然石美亦不妨
有眼相傳下巖舊坑卵石色黑如漆細潤有眼眼中有
暈或六七眼相連叩之清越研之無聲著墨不熱無泡
良久微浸若油艷美此種至慶厯間已少矣中巖在
山半名半邊巖其卵石紫嫩肝色細潤有眼小如菉
豆有條紋或白或緑扣之及研皆無聲外有黄臕包
絡久用鋒鋩不退宋時此坑取之亦竭矣中巖新坑
石色淡紫眼如鴝鵒有暈其嫩者扣無甚聲磨墨有
微聲久用鋒鋩退乏此不及下巖逺甚上坑舊坑有
青紫新坑石皆灰色紫亦粗燥眼如雞眼大扣之磨
墨皆無聲有松板紋久用光如鏡而比中巖又遠不
及總之水巖石佳者有窮自宋至今英華日消金礦
銀坑砂窟且已告盡而况於九淵神髓之美踰瓊瑶
者乎
侯官髙兆固齋曰端州分野值星紀僧一行曰天
地兩界山河與天之雲漢始末謂星紀得雲漢降
氣為百川下流云羚羊峽距郡東三十里束三江
之水其山産石類瑊玏唐宋以來才人文士采作硯
材蘇文忠稱為寶石葢東西粤扶輿之氣所藴閟
也未至峽十里為大蕘山皆牛毛細皴宛如畫境
峽山青蒼對峙江流泓浄頗似嚴瀬峽石之鑛凡
十有一北岸坑曰附婆曰白婆墳其石質黯黝不鮮
佳者亦有火捺紋蕉葉白可亂水巖朝天巖惟青花
中黄星宻灑如塵眼大於螺若人張目湛湛無神真
賞家以此辨定碧㸃長斜似眼無瞳每石一片可得
十二三㸃十數㸃者梅花坑在峽外三水境中峽將
盡岸南山㘭有洞書宋治平四年差太監魏某重開
土人名曰巖仔坑其石叩之聲泠泠久磨能滑旁有
冢相傳其時開鑿中虚崩閉數百十人太監死焉守
者葬其冠服於此坑下度小山曰新坑其石細潤㣲青
蕉葉白亦青西上越水澗隔里曰朝天巖隔里者土人
名坑為隔裏也其石堅實不能滑膩火捺紋成結不運
若蠟炬著堊壁斜焰及燒損几案處蕉葉白色晦氣黄
純潔無痕者亦可貴古塔巖之石比朝天巖無火捺紋
蕉葉白古塔巖後為屏風背具石木如譬猪肝曝於風
日宣徳巖在屏風背下去水巖二里許其石彷彿水巖
今不可得巖仔坑東有洞廣如屋曰棲安洞舊時開坑
石工所棲之處又東有小山圓阜下為小坑折上數十
武有萬厯二十八年差督理珠池市舶内官監太監李
鳯開坑封坑月日立石洞臨江口小於圭竇石工裸身
盤盛豨膏燃火腰縋螺旋而進入洞西轉有淵不測先
投以石聞水聲急轉西折不則投深淵矣正洞容工一
二十人由正洞入西洞漸寛東洞舊納四人二人運鑿
二人仰卧膝前置磁盤燈於胸以燭之不能坐立以捧
今容七鎚且十四人矣三洞正洞之石上上次東洞西
洞又次之土人皆名曰老坑石凡三層上層近山沙逺
漏如蠧蝕曰蟲蛀其質㣲遜中層常有翡翠雜拉火捺
紋蕉葉白其絶品也東𤓰穰青花及眼生蕉葉白之下
石工所名下層石也又下麻鵲斑紋成魚凍或如唾涎
亦有眼眼中瞳含沙多脱去此中石時有蔚藍者秀色
可餐不一見下此底板石云中層下層火捺紋如朝霞
蔚起散若馬尾若刷絲縈繞絢采熊熊大當錢有芒曰
金火捺品上上黝然黑色曰鐵捺如蚓曰鳯涎皆石疵
蕉葉白上下四旁必有火捺紋掩映舊坑皎潔比紈素
近坑白中雜出青花也青花上品若澗沚細藻朱碧瑩
然濡縷又如魚兒隊行青花明顯如石花菜者石工稱
為芋紋品中中三洞眼各異正洞眼赤圜如珊瑚鳥目
石嫩眼侵土氣者若象牙其瞳分明亦足賞東洞眼碧
色數暈對之奕奕射人曰鴝鵒眼圓正明媚者不易得
他洞偶一有之西洞眼黑圜瞳一黍如豉三洞石正洞
下層第一入手温潤柔膩有生氣鮮潔蒨麗磨之與墨
相親摩挲心動東洞西則深處曰飛䑕巖其石有紋曰
黄龍斜亘石面工指為瑕正洞亦有黄龍紋游揚如雲
氣如薄羅足移人情三洞俱在水中冬日引水盡乃可
取正洞北潭底水深不可引時有鬼神東洞經傾仄水
工列小童長跪舉杯勺揚水水乃涸以故開坑必先引
水閲月費金錢至累千金舊制把總一員專轄守坑律
令盗坑石者比竊盗論其厲禁如此永樂宣徳間兩開
坑未幾俱罷去崇禎末蜀人熊文燦總督兩廣日指揮
蘇萬邦致石工於江西緼火中夜開坑不敢在日中也
丁亥後守禁罷至今凡六開坑工受官役計日有程不
擇膚理鑿伐坼裂宋元明五百餘年未聞也大抵石理
日剥精華日盡氣韻顔色不能一執成説要以老坑具
妍姿者為定余至端州正值開坑所見三十年前石與
今異訪之石工其言殊别徴其説各䕶所偏余既喜身
親古人未言之見聞復重慨夫文明之璞一旦割裂而
出天地真藴山川元氣漸至竭耗不數十年此山便成
陵谷無復問津之處爰述於編陳元孝跋曰硯之用發
墨不損毫二者盡之矣不損毫常硯皆能之惟發墨之
妙非親試水巖不知也他硯粗則挫墨細則拒墨水巖
不然玉肌膩理拊不留手著水研墨則油油然若與墨
相戀不捨墨愈堅者其戀石也彌甚以他硯並之水之
分數同墨同手同而為研之數水巖常少於他十之三
四每春夏間積雨時墨竟日用之則必有稜角軟腐反
張之患惟水巖可免此病驟以他硯易之頃刻不勝其
苦矣硯槽之水隆冬極寒他硯常氷而水巖獨否具此
數妙雖使椎樸無文猶將拂拭用之况其體質之美千
竒百變不可殫窮豈南離文明之徳獨萃於端溪耶固
齋所考剖析辨證已無遺義然近嵗往往有一二所新
出之石氣韻顔色幾足亂真不深心識别鮮不為所眩
惑亦有出自水巖如固齋所云精華日見不能一執成
説者又不可不辨也
張世南游宦紀聞曰硯品中端石人皆貴重之載於譜
記凡數家取予各異或佳其有眼為端或以無眼為貴
然石之青脉者必有眼嫩則多眼堅則少眼石嫩則細
潤而發墨所以貴有眼不特為石之騐也眼之品類不
一曰鸚哥眼曰鸜鵒眼曰了哥眼曰雀眼曰雞翁眼曰
猫眼曰菉豆眼各以形似名之翠緑為上黄赤為下諺
謂火黯為佳然亦石之病也髙廟嘗書翰墨數則以賜
曹勛其一云端璞出下巖色紫如猪肝宻理堅緻瀦水
發墨呵之即澤研試則如磨玉而無聲此上品也中下
品則皆砂壤相雜不惟肌理既粗且復燥而色赤如後
厯新背俱不可用製作既俗又滑不留墨且石之有眼
余亦不取大抵瑕翳於石有嫌况病眼假眼韻致尤不
足觀故所藏皆一段紫玉略無㸃綴已上皆聖語石眼
少而色正者方為佳物
王損齋筆麈曰爛柯山在髙要縣東三十六里峰頂常
有紫霞蓋寶石之氣也石之佳者紫氣鮮潤如臙脂中
有青紋謂之青縧其文如雲霞如錦綺李長吉集中所
謂青花紫花硯者是也長吉詩云踏天磨刀割紫雲傭
刓抱水含滿唇暗灑萇𢎞冷血㾗劉禹錫詩云玉蜍吐
水霞光净綵扇揺風絳錦鮮非目覩斯石不知是詩狀
物之工也
又曰硯譜云下巖北壁石背為泉水所浸瀰漫湧溢下
流為溪巖之中嵗久崩摧石屑翳塞積水屈曲淺深莫
測以是石工不復能採矣今世所傳下巖硯皆唐五季
國初時物觀此則今世所傳宋貢硯非下巖石彰彰矣
至萬厯卄七年採珠内史奉詔開採使蛋人泅而取之
則塊生其中有黄臕如玉璞然鑿去始見硯材然百不
得一焉於是下巖石始復出世
又曰歐陽永叔云端石以子石為上在大石中生蓋精
石也而米元章非之謂嘗徧詢石工云子石未嘗有其
在巖實於大石板上鑿豈有中包一子者余意其説必
確今乃知下巖石品貴重隣於寶玉皆有粗臕裹之如
子之在胎胞故名之曰子石耳米氏又云下巖既深工
人所費實多硯直不補故力無能取近年無復有聞則
知所詢石工所見乃半邊石巖及蚌坑石耳豈復知有
下巖子石者哉
又曰端石堅潤如玉而著墨如泥蓋天生硯材也宋時
下巖既不可得而蚌坑等皆山中常石故宋髙宗翰墨
志與蘇東坡范石湖輩皆謂端石不發墨而新歙之龍
尾方城之葛仙公巖山温州之華嚴寺巖石品出其上
豈定論哉新歙硯絶無佳者而宋硯光滑拒墨特甚蓋
用久則鋒鋩頓盡遂成棄　而方城温州兩石今絶不
聞可硯者惟下巖端石萬古如新今日所得直追中唐
逺出宋硯之上何啻千百倍亦一時之盛也
又曰聞之自嶺南來者云彼中良硯材多石璞解去粗
臕乃得之有重十餘斤者
姚寛西溪叢語曰端硯下巖色紫如猪肝宻理堅至温
潤而澤儲水發墨叩之有聲但性質堅礦斷裂尤多瑕
疵秋楓巖石色㣲淡可亞下巖而堅潤不及梅根巖一
名上巖二巖俱沙壤相雜無水泉之潤故色淡而燥肌
理稍麤然中巖猶勝上巖新坑石色帶紅紫其文細宻
材質厚大無瑕然止是崖石頗乏堅潤後崖石與新坑
畧相似又處其次西坑六崖石色青㣲黑佳者如歙石
粗羅紋而發墨過之石眼圓暈數重青白黄黑相間極
大者為最勝土人以晶瑩圓明中無瑕翳者為活眼形
模相類不甚鮮明者為淚眼形體畧具内外皆白殊無
光彩者為枯眼
魏泰東軒筆録曰余為兒童時見端溪硯有三種曰巖
石曰西坑曰後瀝石色深紫襯手而潤幾於有水叩之
其聲清逺石上有㸃青緑間暈圓小而𦂳者謂之鸜鵒
眼此乃巖石也採於水底最為土人貴重又其次則石
色亦赤呵之乃潤叩之有聲但不甚清逺亦有鸜鵒眼
色紫緑慢而大此乃西坑石也土人不甚貴重又其下
者青紫色向朗側視有碎星光照如沙中雲母石理極
慢乾而少潤叩之聲頗重濁亦有鸜鵒眼極大而偏邪
不𦂳謂之後瀝石土人賤之西坑硯三當巖石之一後
瀝硯三當西坑之一則其品價相懸可知矣自三十年
前見士大夫言有得端巖石者予觀之皆西坑石也邇
來士大夫所收者又皆後瀝石也豈惟世無巖石雖西
坑者亦不可得而見矣
本朝宋弇山(順天/人)端硯説曰端溪距肇慶三十餘里在
羚羊峽中江之南抝一小河入入即達溪溪繞衆山之
足盤迴頗逺所謂舊坑者已湮没百餘年矣坑採石久
深踰數丈地中流泉滮發與溪流滙竟成巨潭不可入
也石工乃採之新坑坑亦近百餘年石亦竭水復如之
比乃採之朝天巖巖石具青紫二色中有筋膜作黄緑
紋質㣲粗燥初用亦利墨用之年餘則石亦漸膩墨亦
不發但叩之則其聲清越且久潤可作几案供爾間有
新坑石藏久者冒為舊坑懸價甚昻非數鐶不能得新
坑色如紫玉瑩潤無膚理纎瑕不生墨所經易發置之
匣中餘漬亦能經宿不消日常易摧毫不如舊坑之細
膩也辨硯者不在聲之有無而在相其質質有二有有
眼者有無眼者眼亦有二青紅緑别白在外黄暈在中
居心有墨子一粒儼鴝鵒目突起者謂之活眼其他自
一以至雙或蛾眉或三星或斗文或星宿海文或髙下
玉笋斑文皆可貴也獨死眼則稱劣焉死眼者外無青
赤綿痕黯然一斑若豆子中作黑暈雖亦隆起但周
石不過一二眼質最居下也至於石之良劣則不在眼
之有無其稱有眼為佳者物好異耳使紫玉瑩然亦自
可貴何必棄瑜而取瑕耶順治中靖藩鎮粤移閩聞舊
坑名思得之乃出多金募水工車水水盡見坑遂採佳
石以出於是諸司亦捐俸錢各採一二役既竣仍導水
歸坑而舊坑之石乃得再見人間矣近來粤地亦間有
售者一硯之價至索數千金誠鴻寶也余兩見友人所
蓄舊坑色具紫黑質㣲滑稍加撫摩則濕潤應指而生
呵之研墨可以作字磨墨按納不待用力而滃然蓬勃
少注水粒許可以竟日津津而絶不病頴與新石逈殊
案頭獲此差足樂也東坡謂一錢可以買擔水供數月
何用擇石為此矯癖語耳豈通論哉
　　硯説後篇
新安志龍尾山在婺源縣東南開元中獵人葉氏逐獸
入山見疊石瑩潔攜歸刋成硯南唐元宗時歙守獻硯
薦工李少㣲擢硯官髙似孫硯箋云龍尾石在水中極
温潤性堅宻聲清如玉歐陽公硯譜天下之硯四十餘
品歙硯龍尾石品居第三歙州硯譜云羅紋山亦曰芙
蓉溪硯坑十餘處硯坑訪於彼俗雖有龍尾山實無石
好事者相傳多云水中石
續博物志曰硯譜載天下之硯四十餘品以青州紅絲
石硯為第一端州斧柯山石為第二歙州龍尾石為第
三　江南省志歙硯出龍尾山以青色緑暈多金星者
為上郡志又稱有刷絲石棗心石小斑紋粗羅紋細羅
紋𤓰子紋總出深溪者始可珍重自南唐置歙硯務搜
取殆盡矣
范石湖婺源硯譜龍尾硯石秀潤玉質天下硯石第一
今其穴塞已數年大木生之不復可取或因洪水漂薄
砂礫間得異時斧鑿之餘至瑣碎者亦製為硯縱横不
二三寸稍大者即是故家所藏舊物士大夫既罕得見
故能察識者少遂以端石為貴端石絶品猶不能大勝
刷絲東坡鳯咮硯銘云生金龍尾羞牛後此乃武夷灘
石耳那得度龍尾前一時謔語非確語也
歐陽文忠曰歙石出龍尾溪以金星者為貴龍尾硯在
端溪上而端溪以後出見貴耳夏曉堂曰龍尾之新也
質粗而傷筆龍尾之舊也質堅而拒墨未可以駕端溪
而上之
東坡贈龍尾硯詩曰君看龍尾豈硯材玉徳金聲寓於
石坡公文忠門人亦一時風氣如此
稗海曰徽州婺源石産水中皆可為硯材品色頗多一
種石理有星㸃者謂之龍尾石蓋出於龍尾溪其質堅
勁最能發墨前世多用之以有金星者為貴其石理㣲
粗以手摩之索索有鋒鋩者尤妙以深溪為上或如刷
絲羅紋棗心或如𤓰子兩兩相對又有一種色青而無
文大抵硯質以精潤發墨者為佳又有祁門縣文溪所
産石色青紫石理温潤發墨較後瀝石差堅近時出處
價倍於常土人以石材厚大者為貴薄小者次之又徽
州歙縣名小溝出石亦青潤可作硯但石理頗堅不甚
發墨其紋亦有刷絲者縁土人不知貴重故不用耳今
之名龍尾而不能發墨者必小溝産也即文溪亦不可
得多而况真龍尾哉
稗海曰歙硯石出龍尾溪堅硬發墨逺勝端溪此即歐
公之論
唐彦猷曰紅絲石硯出青州石外有皮須磨礲去之其
裏紅黄相參裏黄者其絲紅理紅者其絲黄須飲水使
足然後可用不然則燥渴矣用之不減端石也此論與
歐公龍尾説相枝拄然欲以抗端溪更愚矣飲水不足
則燥渴尚得為佳品耶
稗海曰鼉磯石出登州鼉磯島中島距蓬萊百餘里有
石之可硯者金星雪浪頗為世重故取之者不憚於没
溺焉此又硯石之别種也
山堂肆考曰宋張仲機有龍尾紫石東坡以銅劍易之
據此則龍尾亦有紫色者矣
東坡雜記云建州北苑鳯凰山有石聲如銅鐵作硯至
美有如膚筠又云僕好用鳯咮硯論者多異同蓋少得
真者多為黯淡灘石所亂耳子由硯録序云北苑鳯凰
山咮潭中石蒼黑堅緻如玉以為硯與筆墨宜熙寧中
太原王頤始發其妙然石性厚薄者不及寸
按胡仔溪漁隠叢話云鳯山石頑燥非硯材土人未以
為硯若劍浦黯淡灘有一種石黑眉黄眼人以為硯鳯
咮必此灘石也又云鳯凰山之後有一泉廣三四尺石
甃其底特一小井子由所云咮潭其地初無之又安得
潭中石以為硯乎蘇氏兄弟為王頤所紿耳
歐公硯譜子石在大石中生蓋精石也而俗訛傳遂以
紫石為上唐彦謙硯録云山有自然圓石刻其璞得焉
謂之子石
葉少藴曰東坡作鳯咮石硯銘云出北苑鳯城山余至
建州求之無有蓋南劍黯淡灘石也此石有二種其一
出鹵水去黯淡四十里細潤而不甚發墨黯淡灘石宜
墨而膚理不逮
稗海曰南劍州黯淡溪水中出石質深青黑而光潤扣
之有聲作硯發墨宜筆土人琢治為香罏諸器極精緻
東坡所謂鳯咮硯者是也
栁子厚栁州山水記曰壁曰龍壁其下多秀石可為硯
劉澄之江州記曰興平縣蔡子池南有石穴深二百丈
許石色青堪為書硯
四譜曰絳縣人善製澄泥硯縫絹袋盛泥置水中踰年
而後取則泥已實囊中矣陶為硯水自不涸
稗史曰歸州大沱山石出江水中其色青黑有紋斑如
鷓鴣質頗粗可為硯土人互相貴重甚發墨峽人謂江
水為沱故名大沱石
宋朱輔溪蠻叢笑曰金帶繫硯石出黎溪今大溪深溪
竹寨溪木林岡石皆可亂真紫石勝揭石熟猺亦能礪
砥黎溪為最蓋於淘金井中取之近亦難得有紫緑二
色圍黄線者名金帶繫
洮石硯乃硯之佳品余所深賞以為在端溪之上而古
今論者絶少惟馮内翰延登雷御史淵二詩頗盡洮硯
之妙馮詩云鸚鵡洲前抱石歸琢來猶自有清輝芸窓
盡日無人到坐看𤣥雲吐翠㣲雷詩云緹囊深複有滄
洲文石春融翠欲流退筆成丘竟何益乘時直欲礪吳
鈎觀二詩則洮硯之足珍信夫
四譜曰魏銅雀臺遺址人多發其古瓦琢硯甚工貯水
數日不燥世傳昔人造此臺其瓦俾陶人澄泥以絺綌
濾過加胡桃油埏埴之故與他瓦異
　　銅雀硯辨
崔後渠彰徳府志辨硯云世傳鄴城古瓦硯皆曰曹魏
銅雀塼硯皆曰氷井蓋徇名而未審其實魏之宫室焚
蕩於汲桑之亂趙燕而後迭興代毁何有於瓦礫乎鄴
中記云北齊起鄴南城屋瓦皆以胡桃油油之光明不
蘚筒瓦用在覆故油其背版瓦用在仰故油其面筒瓦
長二尺闊一尺版瓦之長如之而其闊倍今或得其真
者當油處必有細紋俗曰琴紋有花曰錫花傳言當時
以黄丹鉛錫和泥積嵗久而錫花乃見古塼大者方四
尺上有盤花鳥獸紋千秋萬嵗字其紀年非天保則興
和蓋東魏北齊也又有塼筒者花紋年號如磚内圓外
方用承簷溜亦可為硯宋刺史李琮元豐中於丹陽邵
不疑家得唐元次山家藏鄴城古塼硯背有花紋及萬
嵗字與鄴中記合又曰大魏興和二年造則唐賢所珍
已出於南城矣
　　飛亷館瓦
元王文定惲秋澗集有飛亷館瓦硯歌略云劉郎杳杳
秋風客神鳥𡨕飛憶初格豹章爵首尾蟠蛇建章千門
風冽冽云云此亦在銅雀之前知漢瓦無不可為硯也
吳震方青壇曰端石出肇慶府羚羊峽有上巖中巖下
巖之别有水坑旱坑之分有舊坑新坑之目其宋時舊
坑包公所謂不持一硯者今亦無所得石矣其石之精
粗美惡人人聚訟皆由身不至端溪以耳為目此倡彼
和究莫能得真石也彼地惟一僧及二三武弁識之蓋
以前當事者開坑令其監督日與土人石工及好事收
藏者講究故能略識其梗概也大約不論石之大小眼
之有無以細潤光嫩者為上其發墨與否久而後貴初
出未有不發墨者也造為種種異名以炫逺近古無此
也其眼不論大小以層次分明色澤圓活者為佳藏硯
之人故自矜許掌大舊坑非數千金不可致至於城外
廟前肆中所賣者皆屏風巖旱坑之石其價極賤即新
坑亦不可得矣端溪龍尾俱見其佳者鼉磯島亦曽見
之不甚佳也讀楊月湖憶硯詩云常山硯多青紫色不
徒發墨仍潤澤則常山亦有硯材矣詩中云獲之如得
琮璧失之如䘮珍竒則推許未免過情亦人各有好不
可强乎但云上品更多有紫袍玉帶者何其與楚中浰
溪石相類也先生名亷字方震江西丁酉解元
硯一名墨海黄帝得玉一紐治為墨海篆曰帝鴻氏之
硯然則硯墨之來久矣
　
　
　
　
　
　
　
　
　
　
　硯山齋雜記卷三
欽定四庫全書
　硯山齋雜記卷四
　　　　　　　　　　　　　北平孫承澤編
　　墨譜
程君房(𤣥元靈氣第一陳𤣥墨製様極大𤣥寥天一有/時出𤣥元靈氣之上冩經墨次之  璧下程君)
　　　(房印一面盤螭/上有好品字)
方于魯(青麟髓大墨佳日樓九青麟髓小墨有世寶字/第一  亦有寥天一  元三極墨于魯超世之)
　　　(墨于魯墨用熊/胆䑛之苦者佳)
程彦輔(九𤣥三極墨/楷書邊微髙)
羅小華(一字少華嘉靖時人即嚴/世蕃之食客羅龍文也)
邵青丘(爪墨上有青門遺三字嘉靖以/前人極品墨有海陽草書字)
吳去塵(太極圖百子文上盤螭鈕旁有去/塵監製字名名望字去塵又名拭)
吳百昌(紫雪上有𤣥枵之精原始之液九轉百煉神/明紫雪十六字銘寥天一一而刻𤣥象監製)
吴𤣥象(又作楷書上下/作雲頭𤣥象)
潘方凱(石蓮秘寳開天容/如韋軒寳藏潄金)
潘方回(宜宜/堂)
潘嘉客(客道/人)
方伯闇(寫經/墨)
方敷逺(碧水/神珠)
程孟陽(松圓閣古松煤墨隂有銘陽有孟/陽象又有松閣墨大書程孟陽字)
方澤逺(一笏/金)
方廣居(神/髓)
宣徳年造(長寸許塵不容搰者最佳/又有龍鳳大定亦佳物也)
　　以上係桐城方密之所列
方　正(牛舌墨冇極品清煙四字/  嘉靖時人今不可得矣)
余端蒙(上有墨/精二字)
汪(仲嘉合造李法墨有百年/公孫如石一㸃如漆二語)
汪仲嘉(自造山竈輕煙復古/墨上有復古二字)
汪季常(一莖草墨上有/萬厯庚戌字)
葉環源(玉髓墨隂書環源陽書玉髓共四字形/小而圓又冇方者上有奎星象亦精)
吳幹古(秋葉/墨)
黄賔王(龍文雙脊墨萬厯辛亥/年製冇放言居士銘)
紫雲閣藏墨(壬寅春製/不書姓名)
吳君章(太紫重𤣥墨守𤣥居監/製  又有天峯神物墨)
方澹𤣥(非煙墨萬/厯癸丑製)
吳喬年(知止堂柔翰墨萬/厯戊午製圭形)
詹雲鵬(金盤露墨有落/花流水形潄金)
季園墨(無姓上有徳藻/堂水蒼玉字)
吳藎卿(冩經墨小不盈寸/上書心經一卷)
羣玉册府墨(大圓形不/書姓名)
汪美中(一莖草墨天/啓甲子製)
吳叔大(天琛倣古墨小如筯又有軟劑天琛有倣承晏/墨字又有新安上色墨亦天琛上刻𤣥栗齋墨)
　　　(此叔大第一墨也又有/雪堂義墨亦刻天琛字)
徐伯經(龍賔/墨)
吳鴻漸(潄金青麟髓又有𤣥虬/脂為桑林里第一墨)
吳汝修(草𤣥亭墨旁刻庚戌字楷書雙螭/嵌珠上有倒香字小圓印潄金)
吳康虞(龍香劑説虎齋藏刻庚戊字灑金嵌珠又有/十笏齋墨篆書兩旁萬厯甲辰年製行楷)
汪儒仲(墨皇快雪樓藏/有己未楷書字)
吳肇一(觀妙齋墨萬厯壬/子楷書潄金嵌珠)
吳雲卿(𤣥玉吳雲卿/珍藏八分書)
方林宗(青藜光藴真閣藏歙方林宗為朱太/先生珍賞上下雲頭方印林宗二字)
空賞齋(無姓名楷書/潄金嵌珠)
曹和初(函一墨有尚友齋印/一面刻曹和初製)
閒道人(𤣥精墨一面閒道人三字八分書/下冇東岡印落花流水式塗金)
吳大年(爽閣墨一面刻壬戌大年氏藏灑金圓扁濶一/寸長倍之倣李法墨一面刻水華居珍藏上壬)
　　　(戌字潄/金線邊)
虚白齋(一而刻壬戌年製行書灑金/線邊上圓疑亦吳大年也)
浚　明(野絃堂藏墨一面崇禎元年楷/書圖印有家字方印浚明字)
吳元養(延陵吳元養墨篆書崇/禎年造楷書鎮紙式)
羅小華(一池春緑四行書字一面刻盤螭戲水/上旁有小華逸史字又水雲居製楷書)
當朝一品墨(花邊上仙人/吹簫立鼇首)
葉向榮(文嵩友墨𨽻書下刻葉向榮珍藏有向榮山印/一面牡丹雙鳳旁萬厯丙辰年造上大千字楷)
　　　(書/)
赤水珠(兩面雙螭盤繞旁刻柔翰齋三篆/字上有小銅環當係吴喬年墨)
𤣥芝墨(夀星文一/面楷書銘)
總墨之大凡晉人則有韋誕所云一點如珠者是也六
朝則有張永五季則有奚超超之子廷珪在唐賜姓李
人稱李廷珪宋有常和沈珪陳瞻張遇以龍香劑進御
王迪以逺烟鹿膠而自有龍麝氣稱絶勝焉
至潘谷而妙可為廷珪亞至元時有朱萬初者可亞潘
谷有蘇浩然名澥者自製墨作松紋皴皮堅緻如玉石
又王迪之流也宋徽宗有蘇合油烟墨至金章宗乃以
蘇合油搜烟為之價同黄金以上所謂有其名而無其
物普天大地欲尋其分寸而不可得者也
止雲館寫經墨(一面方氏珍藏兩旁彦成専製萬厯丁/未明一元造潄金嵌珠必于魯墨也)
方于魯(寥天一有畫一主人方印一面冇汪伯玉銘一/面刻建元墨三字于魯舊字也旁冇辛丑字又)
　　　(有瑞元極品墨漆成斷文閣𤣥蟬露精一齋藏/上刻辛亥楷書潄金来喜  製墨有覺我方印)
　　　(萬厯己未楷書墨首兩旁盤螭如古碑九元三/極墨刻建元二字式甚竒古羲蒼篆墨紋麟齋)
　　　(藏方于魯倣易水法造一面刻龍/文子封氏督製小字潄金嵌珠)
方于魯歙人也初名大滶後以字行改字建元以製墨
名天下朱竹垞曰古人製墨率用松烟漢取諸扶風晉
取諸廬山唐則易州上黨自李超徙歙張谷徙黟皆世
其業其後耿仁遂髙慶和戴彦衡吳滋胡智率多歙人
明則羅文龍少華邵正已格之程大約君房輩咸以製
墨稱而于魯所製最夥上自符璽下至雜珮凡三百八
十五式刋成圖譜曽上呈乙覽所造雲箋匪止成都十
様嘗以百花香露和墨自作長歌世但目為墨工誤矣
竹垞明詩載其二章一送張山人歸越曰雉子斑斑麥
正齊黄梅四月雨凄凄新安江上攜尊酒送爾看山到
浙西一璞石席上作曰十年不慣出家門千里來逢故
舊存正值江干春未晚蔞蒿荻笋煮河豚固自楚楚有
致也按于魯有佳日樓詩集梅季豹評其有唐人風汪
伯玉曽招之入豐干社屠緯真謂其尊函叟而詩不盡
禀函叟葢布衣中一雅宗也古之名人為技所掩獨一
于魯哉
吳拭字去塵休寧人徐武子稱其慷慨重然諾中年以
結客傾其家晚棲吴市尋避兵虞山困厄死其詩自出
機杼决不冺没朱子蓉述其夙饒於貲破産結客游金陵
徧題十寺廊壁如花雨已過寒食後風筝又傍社壇斜
蠻鄉有夢三千里閩海無書二十年半偈嵗深香積飯
一畨春老木綿衣移家轉近寒山寺探篋惟存秋水篇
衣上露涼飄桕葉鬢邊霜重壓蘆花誦之神采奪目又
稱其製糜丸不啻沈珪對膠
邵正已字格之休寧人以製墨名於世所謂青丘山人
者也所著有立石山房草朱竹垞曰格之専精墨務詩
亦斐然其銅雀臺詩云寂寂銅雀望飄飄繐帳懸君王
遺令日是妾斷腸年舞影傷羅綺歌聲咽管絃西陵松
檟冷日夕鎻寒烟著語固不自俗信乎隃麋松烟非墨
工所能製也
宋弇山墨品曰世重李廷珪墨以其烟輕色明潤若㸃
漆嵗久不黯不碎故古今無匹也傳其製法以燈草一
莖用紅花膏染就置盞中注蘇合油燃之故烟清而無
煤氣製鹿角膠和烟雜冰片龍腦杵萬杵而成其墨外
不加漆當時已計兩準價盖其工料精良皆出自大官
非他家私製可能方擬者也南唐既亡歸宋内庫宋祖
不知寳惜修大内工作以之代煤而廷珪之佳製殫矣
宋之中葉士大夫家偶有藏者已為希世之寳矣宋代
潘谷墨次於廷珪世亦貴重潘法不傳但聞其注油取
烟和膠製料悉以己意為之不用作墨家常法故東坡
先生平生惟用潘墨而所藏亦多後遷海外舟敗於水
而潘墨盡焉明世有羅小華製小道士一種其烟極清
落紙有潤色不事香料而亦無膠氣真絶品也次則程
君房取烟甚輕製膠得法不用金珠冰腦屑有本色與
施漆二種本色宜南施漆宜北盖北土風髙不施漆懼
中斷且裂也世共珍之次則有方于魯其墨品在君房
之下烟微濃微重著紙頗有色澤盖其取烟以松取油
用桐而膠則不免雜皮耳然世亦重之明晚則有程鳳
池吳去塵頡頏後先其製烟施油和膠入料一一中窽
概於本色外不加漆頗稱適用與時製逈殊亦妙品也
近時作者叠出不用古法惟以新意創造雖香澤有餘
而神采殊失矣書畫家折衷諸品李潘不可再遇小華
亦殊難得惟以程方二氏為上品也
豐潤曹冠五太守名鼎望順治己亥進士選庶常改部
屬出守徽州俸額所入悉以製墨其次子賔及舍人名
鈖者博雅好亊亦有所製較太守為亞之徳州孫莪山
先生使黔日記中有得江津石硯詩云我有曹氏墨一
金易一銖盖指太守父子也頃見有誤讀此詩者遂以
新安曹素功墨當之不覺失笑莪山之詩為素功增利
市三倍矣
程君房名大約字博初名大滶改字建元焦弱侯謂其
博雅能詩文又稱君房為鴻臚想以墨授官耶
池北偶談宣城梅清嘗遺予墨朴一其堅如石文曰程
燎松丸墨起於唐王方翼少孤被母逐居鳳泉里執苦
養親以墨致富後為名臣
南唐徐常侍鉉言嘗得李超墨一挺長不過尺細才如
筯與弟鍇共用之日書約五千字十年乃盡超與常侍
同時其珍重已如此宜北宋諸公得其斷璧殘圭以為
希有也
宋時士大夫多重兖墨范宣公有詩云誰爇長松製作
勤輕煤勻膩雜蘭薰中疑𤣥石無纎翳外似靈犀有宻
紋溪石乍研浮紫翠蜀牋試冩落煙雲㑹將㸃畫傳青
簡千古忠邪為爾分
元有朱萬初善製墨純用松煙盖取三百年摧朽之餘
精英之不可冺者用之非常松也天厯己巳開奎章閣
揀儒臣親侍翰墨榮公存初康里公子山皆侍閣下以
朱萬初所製墨進大稱㫖虞文靖公贈之詩曰霜雪摧
殘澗壑非深根千嵗斧斤違寸心不作飛煙化還作元
雲繞紫微
　　眼鏡
眼鏡初入中國名曰靉靆惟一鏡之貴價準匹馬今則
三五分可得然不過山東米汁燒料玻瓈者貴矣水晶
尤貴水晶之墨色者貴至七八金餘值以漸而減真讀
書之一助也西洋天主教人神竒其説云自萬厯年中
彼教入中國始有者非也偶見吳匏翁詩集中有謝屠
公送西域眼鏡篇曰眼鏡從何來異哉不可詰圓與莢
錢同净與雲母匹又若台星然兩比半天出持之近眼
眶偏宜對書帙蠅頭𤨏細字明瑩類椽筆余生抱書淫
視短苦目疾及兹佐吏曹文案夕未畢太宰定知我投
贈不待乞一朝忽得此舊疾覺頓失謝却撥雲膏生白
訝虚室扁鵲見五臟未必有竒術隨身或得此遂使目光
溢世傳離婁明雙睛不能没千年黄壤間化此直百鎰
聞之西域産其名殊不一博物有張華吾當從彼質觀此
鏡之形模畢具又知文定公目近視所云産西域則文
定之為吏侍當在𢎞治正徳間彼時中國久有此鏡矣
何待天主教始能造也
留青日札提學副使潮陽林公有二物如大錢形質薄
而透明如硝子石如琉璃色如雲母每目力昏倦不辨
細書以此掩目精神不散筆畫倍明中用綾絹聨之縛
於腦後人皆不識舉以問余余曰此靉靆也出於西域
滿剌國或問公得自南海賈胡後見張公方洲雜錄云
宣廟賜胡宗伯物即此以金相輪廓而衍之為柄紐制
其末合則為一岐則為二如市肆中等子匣又孫參政
景章亦有一具云以良馬易得於西域似聞其名為僾
逮則其二字之訛也盖靉靆乃輕雲貌言如輕雲之籠
日月不掩其明也若作曖曃亦可
　　宣鑪注
如臯冒辟疆博雅嗜古嘗為桐城方詹事(拱/乾)賦宣鑪
歌自為之注甚精核云宣鑪最妙在色假色外炫真色
内融從黯淡中發竒光爇火久燦爛善變久不著火即
納之汙泥中拭去如故假者雖火養數十年脱則枯槁
宣廟時内佛殿火金銀銅像渾而液又云寳藏焚金銀
珠寳與銅俱結命鑄鑪宣廟詢鑄工銅幾煉始精工對
以六火則殊光寳色現上命煉十二火條之復用赤火
鎔條於鋼鐵篩格上取其極清先滴下者為鑪存格上
者製他器鑪式不規規三代鼎鬲多取宋瓷鑪式仿之
宣鑪以百摺彝乳足花邊魚鰍蜒蚰諸耳薰冠象鼻石
榴足橘囊香奩花素方員鼎為最索耳分襠判官耳角
端象鬲雞脚扁畨環六稜四方直脚漏空桶竹節等為
下
宣鑪仿宋燒斑初年沿永樂鑪製中年嫌其掩鑪本質
用番鹵浸擦薫洗易為茶蠟末年愈顯本色著色更淡
後人評宣鑪五等色栗殻茄皮棠棃褐色而藏經紙色
為第一金鎏腹下為湧祥雲金鎏口下為覆祥雲鷄皮
色覆手色火氣久而成也
嘉靖後之學道近之施家皆北鑄北鑄間用宣銅器改
鑄銅非清液又小冶寒儉無精采且施不如學道多矣
南鑄以蔡家勝甘家蔡之魚耳可方學道
真宣鑪本色之厄有二嘉隆前尚燒斑有取本色真者
重燒有過求本色之露如末年淡色取本色真鑪磨治
一新甚有嵗一再磨景泰成化之獅頭彞鑪等後人偽
易鑿宣欵以重其價宣鑪又有呈様無欵最真妙者後
人得之以無欵恐俗目生疑取宣别器有欵者鑿嵌畢
竟㾗跡難冺皆宣之厄也
明宣廟銅器鑪為首其製不一有彞鑪乳鑪花邊天雞
橘囊壓經香奩角端象鬲匾鑪畨環六棱纓絡梵書太
極桶鑪竹節馬蹄法盞盋盂馬槽熏冠等式
口有燈草邊花觚直口平口瓮口井
耳有橋耳魚耳冲天魚耳鰌耳鵬耳畨象冲天畨象海
獅龍鳳天鷄䕫龍螭虎結耳如意風箱索耳寛緊鸚鵡
耳環耳朝冠㦸耳蜒蚰香草夀帶鳥獸吞口
肩有金蓮寳相雲肩線肩
所取者橋耳乳足魚耳石榴足鰌耳圏足畨象及鵬耳
天鷄海獅獸耳亦圏足或裙足香草髙乳髙㦸耳石榴
足橋耳有三丁戈足其品最上
次取者法盞波斯足鸚鵡象首湯盬足壓經環耳低乳
足香餅足索耳有寛𦂳足有髙低者寛昂於𦂳
最下桶鑪雲板足湯盬足薰冠馬槽盋盂
鑄耳多仿宋瓷欵識有身耳逼近無餘地者乃另鑄耳
磨治釘入釘耳多偽盖宣鑪鑄耳不稱率㨂出更鑄十
不存一
色種種皆仿宋燒斑者初年色也永樂燒斑本此
蠟茶本色者中年色也謂燒斑掩銅質之精華乃尚本
色用畨磠同醋浸擦為之
本色愈淡者末年色也純用本質燒成色愈淡而愈精
采
其色有赤金色三種石榴皮棠棃秋白棃栗殻海棠紅
山查白棗皮紅淺深藏經紙茄皮羯色
其最淺藏經山查白海棠紅秋白棃
其次鎏金色鎏左肩為覆祥雲腹以下為涌祥雲
至於雞皮色則火氣久而自成跡似雞皮摸之無跡即
今所謂橘皮紋也
本色之厄有二嘉隆前有燒斑色時尚燒斑故取本色
鑪重加燒斑
近則磨新厄過求色淺磨治一新至有嵗再磨者
欵識隂印陽文真書大明宣徳年製字完整地明潤與
鑪色同非經彫鑿熏造者
後有偽造者北鑄嘉靖初之學道前近之施家施不如
學道前間用宣銅别器改鑄然别器銅質原次於鑪且
小冶單鑄氣寒儉乏精華蘇鑄蔡家南鑄甘家甘不如
蔡惟魚耳一種可方學道
有舊鑪偽欵者永樂之燒斑彞耳多寛索腹多分襠景
泰成化間之獅頭彞等厚赤金化雲鳥片帖鑄原欵用
藥燒景泰年製等字
有真鑪真欵而嵌釘者當年監造每種成不敢鑄欵呈
上準用方依欵鑄後謂有欵易售取宣别器欵色配者
嵌入其合縫在欵隅邊際但從覆手審視自得㾗影
故首視官造民造官造任其花素無不工雅華而不妖
樸而不陋極草率處偏耐看玩官鑄分兩無零剰錢數
民鑄不然純是琢磨車碾之精雖窮極工巧自乏大家
規則
宣鑪惟色不能偽黯然竒光在裏望之如至柔之物可
以挼搯廹視如膚有肉色藴火爇之精采善變偽者外
光奪目内質理槁然矣傳宣廟時佛殿災金銀銅像液
因用鑄器非也宣廟欲鑄鑪問工何法煉而佳工奏煉
至六用鑪甘石點則現寳光殊色異恒用矣上曰煉十
二煉足條之置鋼鐵篩格上用赤炭鎔之清者先滴備
鑄存格上者作他器
　　窑器
窑器所傳柴禹官哥鈞定可勿論矣在勝朝則有永宣
成𢎞正嘉隆萬官窑其品之髙下首成窑次宣次永次
嘉其正𢎞隆萬間亦有佳者其土骨紫白料法也堊藥
水法也厎足火法也花青彩畫法也所忌者三􁴄澤不
具曰骨罅折曰蔑邊毁剥曰茅
成窑之草蟲可口子母鷄勸杯人物蓮子酒盞草蟲小
琖青花小盞其質細薄如紙蒲萄􁞠杯五色敞口匾肚
齊箸小碟香合小罐皆五采者成杯茶貴於酒采貴於
青其最者鬭鷄可口謂之鷄缸神宗時尚食御前成杯
一雙已值錢十萬成宣􁞠杯皆非所貴
宣窑之祭紅杯盤有通體紅者有紅魚者百果者有西
紅寳石堊塗燒者其寳光凸起紫黑者火候失也青花
有茶􁞠杯畫龍及松梅有酒􁞠杯畫人物海獸硃砂祭
紅少大器壺物有色紅鮮白鎻口者有竹節滷壺小壺
匾罐皆罩盖者鑪缾杯碟敞口花尊蜜漬桶罐多五采
者白壇盞心有壇字暗花白茶琖瓮肚釡厎線足裏有
龍鳳暗花厎有大明宣徳年製暗欵坐墩有漏花填采
皆深青地有藍地填采有白地青花有冰裂紋其形以
拱面為上凹面次之為其積水故也又以花欵青堊光
素品者次之水注有五采桃注石榴注采色雙𤓰注雙
鴛注鵞注筆洗有魚藻洗葵洗罄口洗螭洗雨臺鐙檠
幡幢雀食罐蟋蟀盆徐應秋曰宣窑不獨欵式端正色
澤細潤即其字畫亦精絶嘗見一茶盞乃畫輕羅小扇
撲流螢其人物毫髪具備儼然一幅李思訓畫
永窑之壓手杯傳用可久撆口折腰沙足滑厎外深青
花内雙獅毬毬内篆書永樂年製細如粟米鴛鴦心次
之近倣蠢厚約略形似耳
嘉窑泡杯其極低小罄口者有三青花者稱最水藻者次
之芝草者又次之壇琖大中小三號内茶字者為最橄
欖字酒字棗湯字次之薑湯字又次之薑湯不恒有
琖色以正白如玉斯羙堊嫩則近青堊不净則近黄其
青花五色二窑器製悉備有三色魚匾殘罄口饅心圓
足紅鉛小花合子等有大如錢有青花有紅花盖永尚
厚成尚薄宣青尚淡嘉青尚濃成青為蘓渤泥宣青名
麻葉青宣采未若成采淺深入畫也嘉萬之回青特為
幽菁鮮紅土絶正礬紅而回青盛作
隆窑之秘戲不入鑒藏他物汁水瑩厚如堆脂汁故名
鷄皮橘皮質料厚實不易茅蔑也官窑坯器乾經年方
用車碾薄上堊水候乾數次故入骨最堅而厚出火口
足堊不滿者則碾去土堊更燒之故有鷄橘紋起用久
口不茅身不蔑其發椶眼蟹爪紋者堊中心小疵反以
諗火候之到亦如宣鑪熱銃他鑄無及者至於别見他
産者略於後
彭窑元時戧金匠彭均寳效古定器製折腰様者甚佳
土脈細白者與定器相似青口欠滋潤極䯳脆稱為新
定近景徳倣者用青田石粉為骨燒造名為粉定堊粗
骨䯳更不佳
龍泉窑出浙江處州龍泉縣與哥窑共一地道宋時名
曰青瓷明窑移處州府處州青色土堊火候較舊龍泉
質劣古器質薄一種盤厎有雙魚外有銅掇環體厚者
不佳
象窑出浙江寧波府象山縣似定而粗色帶黄有蟹爪
紋色白滋潤者髙俱不貴
歐窑出南直常州府宜興縣明歐姓者燒造有倣哥窑
紋片者有倣官均窑色者采色甚多皆花盤匳架諸器
不一舊者頗佳
建窑出福建泉州府徳化縣其色有甜白青色深淺不
同古建瓷薄者絶類宋瓷盌盞多是撆口色黒滋潤有
黄免斑滴珠大者真體厚者多少見薄者惟佛像最佳
饒器出江西饒州府浮梁縣景徳鎮及廣信府弋陽縣
宋時器色様甚繁其淋堊甚肥靈透與定相近而稍有
異明官窑皆出於此其官造窑小而器不多甚至一窑
止燒一器者盖取火候和勻周宻而無攲斜走烟破嚳
之失祭紅以西紅寳石為堊又有硃砂㸃翠青花點色
不同堊肥俱有橘皮紋甜白一種色如羊脂者尤可愛
重堊不到磨去復上入窑再燒故椶紋甚厚久用而不
茅蔑御土窑體薄而潤最好素折腰様茅口者體薄色
潤瑩白尤佳其值低於定器元時燒小定印花者内有
樞府字者髙新燒大足素者欠潤有青色及五色花者
今燒此器佳者色白而瑩最髙青黒色戧金者多是酒
壺酒盞之屬
吉窑出江西吉州府廬陵縣永和鎮色與紫定相類體
厚而質粗不足貴宋時有五窑書公燒者佳有白紫二
色花缾大者直數金小者有花又有碎器亦佳相傳文
丞相過此窑器盡變成玉遂止不燒
山西窑出太原府榆次縣平定州平陽府霍州又出霍
器
陜窑出平涼府平涼華亭兩縣
廣東窑出潮州府其器與饒器類
髙麗窑器類饒産有甜白色而堊乾燥微近黄皮粗骨
輕花素不等細花竟似北定印花青色者似龍泉上有
白花朶者不甚佳
大食國器以銅骨為身起線填五采藥料燒成俗謂法
瑯是也宋官窑色鮮菁可愛明官窑亦佳又謂之鬼國
古瓷器出河南彰徳府磁州與定器相似但無淚㾗亦
有劃花繡花素者值昻於定新者不足論也
居易録萬厯間浮梁人昊十九者自號壺隠隠於陶能
詩書似趙承㫖所製磁器妙極人巧嘗作卵幕杯瑩白
可愛一枚重纔半銖性不嗜利所居席門罋牖而已樊
玉衡贈詩云宣窑薄甚永窑厚天下知名昊十九更有
小詩清動人匡廬山下重回首李日華詩云為覔丹砂
到市㕓松聲雲影自壺天憑君㸃出流霞盞去汎蘭亭
九曲泉宋牧仲中丞最好古銅器在江右予嘗寄訊訪
昊所製不可得矣
髙江村酬蒼林宋均窑缾歌古來窑器崇樸質瓦甖土
缶無竒特越窑傳自李唐開(陸魯望詩云九秋風露越/窑開奪得千峯秘色來則)
(唐時已有/窑器矣)青瓷共寳柴皇式(世傳柴窑色如天聲如磬/今人得其碎片皆以裝飾)
(玩/具)雅具偏從趙宋多錦邊白定嫌芒棘勅使新窑建汝
州熊熊瑪瑙流光澤(宋以白定有芒不堪用命汝/州建青窑器以瑪瑙末為油)渡江
邵局襲故京澄泥笵土何輕明燒成惟獻至尊用鄭重
特以官窑名(南渡後邵成章提舉後苑號邵局法政和/間京師舊製名官窑進奉之物臣庶不敢)
(用/)處州二章巧更過生一新興百圾破(南宋時處州龍/泉章生一生二)
(各主一窑兄陶者為哥弟陶者為龍泉足皆/銕色哥窑多斷紋名百圾破更見重於世)一器爭酬
數十緡阿弟龍泉名並播近來纎羙説宣城麗彩寒芒
照四坐寳椀雞缸盤積(音/祭)紅市中論價稱竒貨(雞缸寶/燒碗硃)
(砂盤最為精緻/價在宋磁上)僧寮偶見雙耳瓶黛色濃淡光泠泠異
哉均州舊時造幾經兵燹猶完形蒼公為言出内府亂
離遺棄等塵土當今所寳惟蒸民焚裘裂錦輕圖譜不
爾搜求焉得存此物早同簋簠尊(宣和間内府尚古器/搜求民間無敢隠者)
禪家本意絶貪愛贈君持去娱朝昏雨過秋天白露時
小齋䬃䬃凉颸吹題詩燈前記佳話紙窻木榻生陸離
京師地鹵艱花木花開花謝空寒燠得此大足消清愁
殷勤滿挿東籬菊
成窑鷄缸歌世人耳目貴所少龍勺鷄彝競愛寳杯樽
本是太古風近時誰信趨竒巧趙宋花瓷價最髙玉腴
珠潤堅不佻永樂以來制稍變宣磁益復崇纎妖血色
硃盤日輪射小盞青花細描畫後來埏埴日更精五采
紛綸數成化紅粧嬝娜蠟泪垂萬花錦谷揚葳㽔春隂
隔院鞦韆動濃香滿架葡萄披亦有嬰兒與髙士鬢眉
栩栩神相似(成窑酒杯種類甚多有名髙燒銀燭照紅/粧者一美人持燭照海棠也錦灰堆者折)
(枝花果堆四面也鞦韆杯者士女戲鞦韆也龍舟杯者/鬬龍舟也髙士杯者一面畫周茂叔愛蓮一面畫陶淵)
(明對菊也娃娃杯者五嬰兒相戲也滿架葡萄者畫葡/萄也其餘香草魚藻瓜茄八吉祥優鉢羅花西番蓮梵)
(書名式不一皆描畫精工㸃/色深淺磁色瑩潔而質堅)留與人間作秘珍什襲真
堪琬琰比尤其著者推鷄缸陸離寳色搖睛牕䑕姑灼
灼老鷄喚(鷄缸鷄畫牡丹下有/子母  躍躍欲動)將雛抱鷇三兩雙梅邨
老翁稱解事錯道宣宗製此器(梅邨作宣宗戧金蟋蟀/盆歌以鷄缸為宣窑)
此器繇來見者稀更有何人討源始相公愛玩逾圖球
長安好事勤徴搜綈函封固獻閣下千緡一器争相酬
我從平津得暫見兩手摩挲眼光眩歸來倒盡老瓦盆
一醉那分貴與賤
漢書南山有武帝舊匋匋即窑也當以此為正書
　硯山齋雜記卷四
