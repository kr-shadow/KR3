#+TITLE: 太清神鑑-後周-王朴
#+DATE: 2016-06-11 12:23:22
#+SOURCE: github.com/kanripo/KR3g0045 master b3e5b69b                
欽定四庫全書　　　　　子部七
　提要
　　太清神鑑六卷　　　　術數類五(命書相書之/屬)
　　　　(臣/)等謹案太清神鑑六卷舊本題後周王朴
　　　　撰乃専論相法之書也考朴事周世宗為樞
　　　　密使世宗用兵所向克捷朴之籌畫為多歐
　　　　陽修新五代史稱朴為人明白多材智非獨
　　　　當世之務至於隂陽律法莫不通焉薛居正
　　　　舊五代史亦謂朴多所該綜星緯聲律莫不
　　　　畢殫然皆不言其善於相法且此書前有自
　　　　序稱離林屋洞下山三載徧搜古今集成此
　　　　書考朴家世東平入仕中朝逰跡未嘗一至
　　　　江左安得有隠居林屋山事其為依托無疑
　　　　盖朴以精通術數知名故世所傳竒異詭怪
　　　　之事往往皆歸之於朴如王銍黙記所載朴
　　　　與周世宗微行中夜至五丈河旁見火輪小
　　　　兒知宋將代周其事絶誕妄不可信而小説
　　　　家顧樂道之宜作此書者亦假朴名以行矣
　　　　然其間所引各書篇目大都皆宋以前本其
　　　　綜核數理剖晰義藴亦多微中疑亦出自宋
　　　　人非後來術士之妄談也其書宋史藝文志
　　　　不載諸家書目亦罕著録惟永樂大典頗散
　　　　見其文雖間有缺脱而掇拾排比猶可得十之
　　　　七八謹褒輯成編釐為六卷朴之名則削而
　　　　不題以袪其偽焉乾隆四十六年九月恭校
　　　　上
　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官(臣/)陸　費　墀
原序
至神無體妙萬物以為體至道無方鼓萬物以為用故
渾淪未判一氣湛然太極纔分三才備位是以隂陽無
私順萬物之理以生之天地無為輔萬物之性以成之
夫人生居天地之中雖禀五行之英為萬物之秀者其
形未兆其體未分即夙具其美惡藴其吉凶故其生也
天地豈容巧于其間哉莫非順其世循其理輔其自然
而已故夙積其善則賦其形美而福禄也素積其惡則
流其質凶而處夭賤此其灼然可知其確然不易也是
以古之賢聖察其人則觀其形觀其形則知其性知其
性則盡知其心盡知其心則知其道觀形則善惡分識
性則吉凶顯著且伏羲日角黄帝龍顔舜目重瞳文王
四乳斯皆古之瑞相見之間降之聖人也其諸賢愚修
短猶之指掌㣲毫絲末豈得逃乎故相論形神之術自
此而興焉其來極多其論至冗許負袁天綱陶隱居李
淳風之後不可勝計然皆窮幽探賾得之至妙其或紊
亂所說或異或同至使學者不能貫於一致余自穉嵗
潛心於此考古驗今無不徵效遂特離林屋洞下山三
載徧搜古今考之極𤣥者集成一家之書目之曰太清
神鑑以其至大至明形無不鑑至清至瑩象無不分然
未足奪天地賦形之機亦可盡人之性形耳謹序
欽定四庫全書
　太清神鑑卷一
說歌　道為貌兮天與形黙授隂陽禀性情隂陽之氣
天地真(人倫風鑑云隂/陽之氣氛氲)化出塵寰幾様人五嶽四瀆皆
有神金木水火土為分君須識取造化理相逢始可論
人倫貴人骨格定奇異㸔之乃為神仙鄰若非古恠即
清秀若非端正即停匀(人倫風鑑云丰/姿不嫩仍端異)骨格灑落松上
鶴(清/)頭角挺特真麒麟(古/)森森修竹鎻流水(秀/)峩峩恠
石收閒雲(恠/)崑山片玉已琢出(端/)南海明珠光照室(異/)
夭桃繁杏媚春華可憐容易摧風日(嫩/)坐中初㸔似昻
藏熟視稍覺無晶光語言泛泛失倫序舉動碌碌多倉
忙若人賦得此形相薄禄為官不久長坐中初見似塵
俗熟視稍覺多清凉議論琅琅悉可聽容止悠悠而細
長若人賦得此形相高名美譽攬金章更㸔面部何氣
色數中惟有火多殃青多憂饒黑多病白多破財黄乃
昌湛然沉静無瑕翳青雲萬里㸔翺翔富貴貧賤生處
定但把形神來取正一部吉兮吉必生一部㐫兮凶必
應部位吉凶各有主存神定意詳觀聽妙理不過於五
行當究五行之正性木瘦金方乃常談水圓土厚何須
競不露不麄不枯槁三停大體求相稱火形有禄終須
破奔走貧寒多阻挫(人倫風鑑云惟有火形尖/更露縱饒得禄終多破)雖因神
秀暫榮華四十之上亦難過其餘相法固非一天收地
歛終無失氣和神定最有常骨聳額寛根本實腰背端
如萬斛舟瞻視盼顧如星斗肉隱骨中骨隱體色隱神
中神隱眸若人賦得此形相定知不是尋常流氣宇汪
洋有容物智量深逺多權謀動作令人不可料時通亦
自為公侯易喜易怒屬淺薄易驕易滿屬輕浮淺薄輕
浮神不定一生自是常常憂欲知富貴何所致馬面(人/倫)
(風鑑作/馬耳)牛頭聳鼻樑有聲有韻骨格清有頥有面含神
光(人倫風鑑云起/坐昂昂多神氣)欲知貧者何所分面帶塵埃眼目昏
出語三言不辨兩凹(人倫風/鑑作凸)胷削背仍高臀赤脉縱横
貫雙眼殺人偷盗身無存人生具體皆相同貴賤相近
有西東冲和而上主清輕認其清者宜高崇滯伏而下
主重濁認其濁者皆凡庸清濁一分知貴賤貴賤不離
清濁中大道無形故無相此理元來本至公(人倫風鑑/云吉凶生)
(於一/念中)人能移惡歸諸善自然可以消災凶人能安分委
天命自然可以濟窮通(人倫風鑑云自然可以起凡庸/叔敖隂徳故所勸上相相心今)
(孰/同)予作此詩真有理寄言賢者莫匆匆(人倫風鑑/洞𤣥經同)
又歌　受氣成形三才俱備清則富貴濁則災否但㸔
貴人神清氣爽眉目秀媚骨要堅隆骨肉相繼骨謂之
君肉謂之臣骨過於肉君過於臣此乃貴人長夀無迍
龍骨吞虎生必豪富虎骨吞龍一世貧窮下短上長富
貴吉昌上短下長遍走他鄉面黑身白位至相國身黑
面白賣盡田宅面麄身細一生富貴面細身麄貧困而
孤額聳而隆不受貧窮額方面廣有田有莊額骨而髙
必為僧道額上有紋早年艱辛若是女子夫位難停額
窄眉深賣盡資金額有伏犀不富則貴眉秀而清四海
聞名眉如初月衣食不缺眉骨而髙長受波濤眉有旋
紋父母不停八字眉分一生孤貧眉頭相連夀短不延
眉生纎毛上夀堅牢眉硬如錐晚嵗饑栖兩眼藏神富
貴髙名魚尾插額位至相國睛色有黄為人不良若
是紅紫刀劍中亡斜視如流為性姦偷三角有光賊性
難防四白羊睛殺子不停反視鬬睛為性不平睛露臉
髙促夀不超鼻頭圓紅不受貧窮若要清貴年夀通隆
鼻梁曲陸一生孤獨鼻如鷹嘴啄人腦髓鼻梁骨横賣
盡田園(人倫風鑑云/破盡平生)鼻有縱紋尅子不停鼻頭青紫晚
年窮死口紫而方廣買田莊(人倫風鑑云口如/吹火孤寒獨坐)口上有
紋失約無成口薄而輕親業如傾露齒結喉走遍他州
耳有垂珠富貴雙居(人倫風鑑云/衣禄有餘)輪廓皆成一世豐榮
(人倫風鑑云耳内生毫夀永/年髙耳生黒子多招是非)鼻梁耳返賣盡田産耳如
箭翅貧窮破祖耳聳而朝富貴年髙髪踈而細位過兩
制髮麄如麻貧窮可嗟女人髪拳尅夫連綿婦人髪黄
遍走他鄉手如噀血衣食不缺手軟如綿衣食自然手
紋如絲必為賢士手紋横生不聚資金紋如鐵斧法死
衆覩(人倫風鑑云紋如/戈矛法死不留)手上露筋一世艱辛聲如破鑼
田産消磨聲鴨聲喑家計如傾聲如大鐃一世波濤舌
上有紋牛馬成羣舌如紅蓮廣有田園舌短唇長晚嵗
荒忙足下有紋大旺子孫足有龜紋一世清名足下黑
子富貴賢士曲背駝腰子孫不超鴨步鵝行富貴家榮
(人倫風鑑云/富貴清名)行若蛇行親業如傾蛇胷鵲筋(人倫風鑑/云蛇骨鶴)
(筋/)貧窮賤人頭大有肩富貴長年頭大無肩晚嵗孤寒
身大頭小夀數極夭三停不直不為貴格南人北形富
貴髙名北人南形産業如傾男人聲雌破却家資女人
聲雄夫主不停眼下乾枯定殺五夫齒露聲雄殺夫貧
窮更若有鬚不可同居形容如鬼殺夫不已面如哭形
家業不成面上生靨夫位髙判形寒額尖夫位須死若
是男子亦復如此人中黑子主養他子口上生者吐血
而死淚堂生痣子孫難繼黑子口傍是非難防蘭堂生
者富貴夀長眼下併紋子息難成縱理入口餓死不久
法令入頥一生富貴紋入承漿夀限髙强令紋傍口財
帛難守鼻凖有紋溺水而死骨怯神怯三犯須傾形重
骨剛夀命延長三停隆直富貴無敵行步身斜破親亡
家腦有玉枕九十為定鼻梁不正四十絶命鼻曲唇掀
夀夭不延(人倫風鑑云/孤獨如夢)肥人結喉夀短不留帶殺雙兼
惡死居前有胷有背富貴無窮有背無胷晚嵗孤窮(人/倫)
(風鑑云有胷無/背貧賤如流)聲音如嘲貧賤不貴身小聲雄位至三
公身大聲小早嵗折夭此法秘之如金如寳(人倫風鑑/千字文同)
(上/)
相法妙訣　相人形貎有多般須辨三停端不端五嶽
四瀆要相應或長或短不須論額要濶兮鼻要直口分
四字多衣食頭圓似月照天庭眉目彎彎多學識眉頭
昻而性必剛縱理重重入天倉下視之人多毒害羊睛
四白定孤孀鼻頭屈曲多孤獨項短結喉神不足男面
似女女似男心慳藏事多淫慾眼眇雖小有精神更觀
黑白須分明逺視有威近秀媚披緇學道好音聲眼睛
黑少白多惡(玉管照神云黑/白分明定知畧)眉長眼細足人情眼睛若
露唇皮反男憂惡死女憂産若是頭圓須出家(玉管照/神云若)
(還不是出家人在/私必定遭夭難)耳無輪廓多破散(玉管照神云耳無/輪廓破紋多細小)
(無珠命/短薄)耳若聳長有輪廓衣食自然終不薄(玉管照神/云身與腰)
(相應着忽若/偏時終薄落)頭大身小性慳貪身大頭小多消索坐要
端兮立要直不直不端無見識先笑後語定非良不言
不語人難測面上㸔來眉不同一上一下形如蟲如此
之人若與交眷屬之人亦不中仔細㸔之須尋古但㸔
金木水火土相刑相尅定取形若也相生須得地人中
斜曲主横死上唇牽露多辛苦左眼小而右眼髙父母
必定㓜年抛右眼小而左眼反家財宫中多破散更須
㸔眼與單重再拜父母添宗族南人似北多富貴北人
似南只有名有背自然能負荷學堂學館廣中親何須
眉目定其貴先㸔骨兮又㸔肉骨肉兩般事更别清亦
貴兮濁亦貴真濁真清方始貴若還認得濁中清早當
食禄歸官位清怕浮而濁怕實更怕眉尾麄是一(玉管/照神)
(陳搏先生/䄂裏金同)又云面圓人亦好更審聲音語須小如此之
人若與交面前背後心難料大凡相法識根源金木水
火土相連相尅相刑多破敗忽若相生富有年
神秘論　人之所禀在精神以火為神水為精火本藏
心心為志精備而後神方生神生而後形方備形備而
後色方明是知色隨形所生氣乃逐聲各有形有形不
如有骨有骨不如有神有神争如有氣神之得氣旺於
春大都神氣賦於人神氣若油人若燈神安自然精可
實油清然後燈方明夜宿此心如寂寂日居於眼覺惺
惺有時又有清中濁有時又有濁中清更兼風韻細數
藏坐久凝然力轉强如此之人堪立事輕浮淺薄便尋
常其次更㸔形與骨骨細皮膚軟而滑要觀生就與未
就旋有旋生終可乆或然未好已先盈花未開而實已
生老人不欲似後生老者應須要老成男子不欲帶女
相女人不欲似男形隂反為陽夫早死老懷嫩色夀星
傾丈夫女子兩般評女要柔兮男要剛女人屬隂本要
靜未言先笑定非良良人有威而少媚娼婦有媚而少
威令人一見便生侮所以居身在至㣲木要瘦兮金要
方水肥土厚火尖長形體相生最為吉若然相尅定為
殃金得金剛毅深木得木資財足水得水才學貴火得
火威武播土得土多倉庫金不金反沉吟木不木多孤
獨水不水多官鬼火不火多凶禍土不土多辛苦(已上/形論)
只於形體本先瘦(木/)次後初肥最為要(水生/木)若然始瘦
又枯乾木帶金兮灾愈繁一如形體本方正次後背隆
最為應(土生/金)若然始方却又尖金見火兮實為灾初中
最好末生灾腰臀都小步不開初中不好末主好腹肚
初生懸壁倒有臀有背能負荷無背無臀空老大㸔前
雖好未為好㸔後須好好到老馬上大兮馬下小更兼
藏韻與藏神八座三台官豈小有財之人面似方有土
之人多在背(守/土)其在清資併極貴面似月兮身似貝有
時舉眼隨身起有時接語和身轉近觀有媚逺無威久
視方明初似晦更有一法何所謂只有鋒鋩始為貴器
宇瀟灑風韻美如此之人豈常類信知顴骨有四般入
耳無邊夀數寛插上天倉須兩府髪䰐之下當守土清
奇古怪秀異端七者為身亦合論清而無神謂之寒奇
而無神安有官古若無神謂之俗怪若無神乃主辱秀
而無神謂之薄異若無神多削弱端而無神謂之麄七
者有神為衆殊逺視之人心必逺視髙之人心必髙視
平之人心必善下斜偷視主凶豪眼睛若露終凶死精
神矍鑠亦徒勞須知眉平眼又平必然為道又為僧紫
衣師號如何得伏犀骨肉頂中生眉眼多生神殺現縱
為僧道不成名少年得第踏青雲眉目分明氣骨清眉
目分明氣骨俗只有文章豈有名更有一般行尸肉須
㸔肩髙與頭縮要知南人面似北身大而肥有水色欲
知北體似南人體厚形小氣薄清南人似北終須富北
人似南終享榮富人不過厚其形貴者當論骨與神貴
在於眼富在耳貴人同富誤於人不貴似貴終須貴不
貧似貧終須貧貧中得貴因何識㸔取驛馬先生骨富
中反賤又何分胷髙骨寒神太昏借問相中何取夀認
取聲名骨又秀若或氣短骨又露四十之前夀必故耳
要白兮口要紅眉清目秀鼻如筒更兼六府相朝揖富
貴一生到老終鼻梁深兮山根折少哭尊親并骨血弟
兄無一眉麄短耳無輪廓主無兒更有一法須要識結
喉露齒主妨妻大凡須㸔氣與色色浮皮外氣居皮(皮/外)
(者色皮/内者氣)來時如蠒去牽絲去似馬尾將欲撒為福定隨
日影去為灾直須終日聚不拘青黑與紅黄但認發之
在何處若能依部以㸔之足知為善與為悲稱意之人
何所識㸔取三光并五澤(三光兩目上鼻金聳兩耳珠/凖頭為澤印堂兩金併地閣)
若還諸事不如心其位自然皆暗黑形滯之人行步重
神滯之人聲必硬色滯之人面塵埃飛禽走獸有數般
莫將禽向獸中㸔瘦長但向禽中取肥短之人以獸觀
似虎之人取其項似犀之人取其背鳳要眼長鶴身削
似禽不嫌身瘦小似獸若肥最為要禽肥必定不能飛
獸若瘦兮安能走吁嗟流俗不知因要知飛走取其形
若入正形須大貴依稀相似出羣人日角龍文雖謂奇
所謂不吉仍何為三尖五露不入相所為若善福相隨
若不以心而論相是將人事逆天時若還人心相應相
相逐心生信有之大凡微妙不難識要在心通與眼力
但將此論細推之長短於中無不得(人倫風/鑑同)
成和子統論　成和子曰予常内收視反聽一無所有
縱觀萬物見富貴貧賤之不同未委其誰與之耶議者
曰必造物與之也見吉凶夀夭之或異未委其誰與之
耶議者曰必造物與之也如是則物為其所者固碌碌
矣而造物者豈真聽之也求其端方其理是豈偶然哉
其所以不同者皆出於自運自化故有造物者主之而
已若夫於其一無所有則内焉與道同體外焉與造化
者同功而造物者又焉能去之也且具形於天地之間
為形相異生死榮辱循環無端(玉管照神云不能見道/所以出生入死如循環)
(然故造物者/得而主之也)其間不失其本可以語道為貴人其庶幾
焉如知所謂貴人者何求其故有自來也希夷子問成
和子曰請言其來所自成和子曰其來有五有自修行
中來者有神仙中來者有星辰中來者有神祗中來者
有精靈中來者希夷子曰可以形相别乎成和子曰可
形貌清古舉動恭謹性善氣平言極至理雖在朝廷常
有山林之趣此修行中來者形貌灑落舉動風雅性惠
氣和言涉方術雖在朝廷常有修煉之志此神仙中來
者形貌顯赫舉動嚴肅性明氣直言涉造化雖在朝廷
常有脱塵之意此星辰中來者形貌奇異舉動急速性
靈氣剛言涉威猛雖在朝廷常有祭祀之敬此神祗中
來者形貌醜怪舉動强惡性酷氣暴言涉浮邪雖在朝
廷常有殺伐之心此精靈中來者五者之中神祗精靈
以威武為貴者其性稍從善或增積善根亦可進乎道
也夫人生在世固多般矣或為碌碌仕宦或為區區四
民或進或退或得或失或多歡樂或多憂惱或初貧窮
而終富貴或始富貴而終貧窮或始貴而終賤或始賤
而終貴或富貴而夭或貧賤而夀或生於東南而旺於
西北或生於西北而死於東南以至婚姻飲食交遊聚
㑹不期而致如響答聲皆縁所作而受報未嘗有毫髪
之差昧者由之而不知也希夷子問成和子曰可以形
相分别使昧者可以避惡趨善是亦明之一端也成和
子曰事有所行理有所言茍使人避惡而趨善當得隂
報非惟凶咎自逺亦可以證來世之果報不深則形貌
偏枯氣色雜碌骨雖起而不聳正面雖開而無肉故為
碌碌仕宦或眉疎而眼秀氣稍清則為士或皮麄或肉
重或氣混濁則為農為商骨巧而肉薄則為工或氣散
而色沉故為四民進退得失之不常蓋因形相之不全
骨氣渾厚精神閒暇者多歡樂骨氣清薄精神露見者
多憂惱形神正而氣色不開者始貧而後富氣色嫩而
形神不藏者始富而後貧五嶽相朝而未開五星分明
而未出者始賤終貴五嶽磊落而俱走五星分明而跼
促始貴而終賤部位峻急氣色嫩而面光故富貴而夭
部位開伏氣色燥而深沉故貧賤而夀頥頷連地閣而
龍宫門常有潤色生東南而必旺於西北神光散入邊
地而山林常有潤色雖生西北必死東南亦有西北之
人旺於東南東南之人死於西北其騐者山林邊地之氣
色但由青黄黒白赤休囚衰旺而推之乃可見矣故婚
姻之逺近貴賤就魚尾龍宫氣色㸔之食禄之逺近榮
枯就官禄驛馬氣色㸔之大凡氣色紅黄者為吉黒白
者凶發深則近發淺則逺氣色和則聚㑹交遊多喜氣
色暴則交遊聚㑹多惡以至厯清要遭貶責受戮辱者
若雖在眸子之瞭眊精神之秀媚未有不由用心之太
過也希夷子曰至理之論不出於此竊見世人或以五
行取形或以飛走取形未知孰是分三主九曜十二宫
亦不可以見定說可得聞乎成和子曰人禀五行而生
飲天之和食地之德未有不由乎五行因而取禀須識
五行之性故能理其說而載於形以飛走取形則議物
理自然之意如易之取象既以天地風雷水火山澤之
八物以象八卦又以牛馬龍雞豕雉狗羊以配之其為
物也㣲其取類也大以飛走取形亦如之其物之為貴
者莫過虬龍鸞鳳龜鶴獅子狻猊之類有飛有蟠有病
有懶其次則麟虎猿猴犀象牛馬凡此十類者之中均
為物也自有不同故虬龍一類有飛有蟠有病有懶鸞
鳳一類有翺有翔有孤有饑虬龍則巖巉而身長鸞鳳
則端正而眼細虬則小龍則大鳳為雄兮鸞為雌骨格
似而神氣不正則取其飛蟠病懶翺舞孤饑之勢以况
之鶴則清瘦而脛長龜則清古而眼雛二者靈物其形
相類不求貴達亦當得道獅子則昻藏狻猊則小於獅
子也猿臂長面圓猴則面瘦而眼圓牛則行緩馬則驟
而急其大畧如此然正形故難得也此特取可貴者而
言以至麋鹿彪豹狐䑕鶴鴿雞犬猪羊鵝鴨之類凡有
生有性者皆得可以取象非博物𤣥機之士能觸類而
推之亦難知矣蓋取形又不須全似但以耳目口鼻行
歩趨向得其髣髴皆是也嗚呼知人難於知天矣天有
寒暑之可期人有傾危則在於反覆之間天有晦明之
可見人有容貌則在於深厚之間天有旦暮之可數人
則有朝秉權要暮為逐客朝處蒿萊而暮致青雲者實
難知也惟用心若鑑之士則真偽不可逃也面有九曜
鼻屬金眼屬木耳屬水口屬火面屬土左顴骨為羅右
顴骨為計眉為紫炁人中屬月孛是也三主或自下而
上為言者或自上而下為言者皆不足取以形之屬分
可以無疑夫水生於天一金則生於地四金水形神者
當自天庭至印堂為初主印堂至凖頭為中主凖頭至
地閣為末主土者興中央之正色發於中宫如土形人
自凖頭至印堂為初主印堂至天庭為中主凖頭至地
閣為末主更有兼形則取其多為主又焉能逃此哉或
曰面有十二宫印堂為命宫天倉地庫為財帛宫龍虎
額角頭為兄弟宫日月角為父母宫三隂三陽為男女
宫懸壁為奴僕宫魚尾為妻妾宫神光年夀為疾厄宫
山林邊地為遷移宫正面為官禄宫精神地角福堂為
福德宫相貌則總而言也取形之理分三主九曜十二
宫之法無以易此希夷子曰人生天地之間不止於百
千萬億數其立身以殊豈可遍言之也能廣此意以觀
人知窮易象乃可得也何得一為喻成和子曰幽深微
妙天之機也造化變移天之理也論天理以應人可也
泄天之機以惑人天必罰之然而皇天無私惟徳是輔
惟善人是為由是而觀則禍福無不自己求之者人有
常言雖有窮困而通否極而泰居困之時不能致命遂
志焉可求通居否之時不能修徳避難焉可求泰此易
所謂貴乎藏器於身待時而動之君子也低視而心暗
藏氣愚而色不和小人也(已上與玉管照神/論五種相法同)
欽定四庫全書
　太清神鑑卷二
雜說上篇　大貴之相有三曰聲曰神曰氣盖聲清則
神清神清則氣清騐此三者其形骨次之是以古者方
伎之妙有聞人之聲韻而知其必貴者得之於神也有
察人之喜怒操守而知其必貴者得之於氣也故聲欲
響潤而長神欲精粹而藏氣欲舒緩而静反此者不貴
也若夫有聲而有神氣不應則其貴必遲有神而氣怯
聲破則其貴不逺有氣而神聲慢未可言貴也此三者
幽而難明𤣥而難測惟意所觧口莫能宣也
雜說中篇　成形而不可變體具而不可移大凡形體
惟在完滿隆厚清潤崇重平正華秀不貴則富也若怪
而麄古而露清而寒秀而薄者皆非美相也古人論部
位之法以額凖頭地角左右顴為五嶽以眼口鼻耳為四
瀆以上下分九州十二辰由此觀之則一形之㣲其所該
也大又烏可淺淺而論哉故上自天子下自庶人其五
臟六腑百骸九竅之形皆同然其所以為形則異也若
辨析之須於三停五行中先觀其要妙次求其部位氣
色左顧右盻尋根揣本則貴賤貧富吉凶夀夭灼然可
見矣
雜說下篇　形體身骨相之根本也氣色相之枝葉也
根本固則枝葉繁根本枯則枝葉謝論相所以先究形
體身骨而後氣色也夫氣舒則色暢氣恬則色静氣通則
光潤華明見於色此皆氣色之善也氣偏則色焦氣滯
則色枯氣蔽則憔悴暗黒見於色此皆氣色之凶也若
夫形如枯木心如死灰淡然不與世俱此又至人之相
不可以氣而論也(已上三篇與玉/管照神雜説同)
金書寶印上篇　形以清奇古怪者須得神與氣合若
神氣不爽則孤露(古/)塵俗(怪/)寒薄輕沈非貴相也得清
如寒冰奇如美玉古如蒼巖之老松怪如泰山之盤石
雜之千萬人中見而異之者乃清奇古怪之貴相凡有
此相必須操修過人功業隆重聲聞天下也形有五寛
五短五慢五露五急五藏何謂五寛曰氣色曰行坐曰
飲食曰言語曰喜怒全此五者必逺大何謂五短曰頭
曰手曰足曰脛曰身全此五者中流之相也何謂五慢
曰神曰性曰情曰氣曰行全此五者夀而發於遲也何
謂五露曰眉耳鼻齒眼全此五者清烈孤貴異顯之相
也神露路死夭折何謂五急神氣性皮骨發早而易喪
也何謂五藏視藏神言藏聲見藏色思藏息聽藏氣
全此五者清貴逺大之器也前此六説中有可採宜更
致思定有所得五惡殺兩眉短尖眼常如淚此為卒暴
殺鼻折凖頭曲斜羊視此名自吊殺目睛黄動口不合
唇此為扛屍殺肉横四起暴露不檢此名凶暴殺眼中
赤筋眊反强視此名聞亡殺茍有一焉皆不能善終常
以此言為當也
金書寶印下篇　山川麗秀而氣不同此人之生其形
性所以有厚薄輕重清濁之異也故閩山清聳人俗於
骨南水平而土薄人俗於情北土重厚人俗於鼻淮水
泛濁人俗於重若宋人俗於口蜀人俗於眼魯人俗於
軒昻江東江西人俗於色如此類者皆風土致異故也
論相而及此者幾於神乎唐舉論相不好言形而好論
色不好言聲而好言氣余以為深意也盖形聲一定而
不變所以易色氣屢變而不一所以難若唐公者是故
欲精其難能也常得渠所著論氣色之文夫人之氣色
皆發於心縈於肺觸於肝散於腎暢於脾故氣色光而
神静血通飲食流暢喜之也氣色昏則心亂血滯飲食
脹逆憂之也喜憂之候外見則浮如薄雲之濛日内見
則隠如圭璧之有瑕或盈而慘舒或發露藏息長者如
絲細者如毛圓如粟長如麥斜如倚竿皆氣色之現也
極致目力徹旦而視之憂喜足徴矣
面部一百二十位　人生也雖有善惡之形而貴賤未
可分雖有吉凶之色而禍福莫可詳是以聖人以一面
之形分百二十之部上應三才下配五嶽俯仰天地之
位辯别内外之方見其形則知其貴賤察其色則騐其
吉凶也其謂至賾至深莫可得而隠也且天中者最中
之位以象人主所以威制萬方故刑獄在傍兵衛在後
公卿前列府庫左右精舍為神靈之府故動於眉睫之
上學堂為聰明之館故近於耳門之前目者受色福故
妻兒俱列於目下財者為人之貪故盜賊依於金匱山
林近於仙路弓弩落於邉方承漿近口日角居天且上
停者又為天曰主禄中停者又為人曰主夀下停者又
為地曰主富三部亦為三主上停初主中停中主下停
末主故上停豐滿初年福祿中停隆厚中年成立下停
缺陷者晚年破散大體吉凶貴賤無所不攝今畧舉此
數端可皆以此求之　中央直下一十三位　天中主
過事又主官禄髙起直者初年得官平滿者宜逺行有
官禄缺陷者主刑獄死　天庭主三公貴品之部若有
骨起者當為卿監骨起而兩邉𤣥角應之必任宰輔有
黒痣缺陷主刑死一名天牢主貴人之牢亦名鴻臚寺
亦名四方館骨陷色惡不宜此處任官　司空主天官
三公之部骨起光澤者當任三公九卿色惡不吉　中
正主羣寮之事詳品人物之司亦主官位髙下進退骨起
色潤澤主官不歇滅　印堂主天印兩士亦名揚闕庭
掌符璽之官方寸起而瑩者二千石守方寸平而静者
三品任官不離闕庭方寸陷者亦主富貴眉接連不廣
一生無禄當傍有黒痣瘢痕事或不吉也　山根主
有勢斷絶主多厄無兄弟狭薄而低者並無勢力眉鼻
上亦名玉衡又廷中平滿或有奇骨伏起者招國租之
喜但衡上依依上侵則名聞朝野若陷窪而目得相見
者則情淺識露謀事難成　年上主已身之疾病骨肉
起一生無疾患陷缺者主惡死有黒痣者主貧苦　夀
上主命之長短事之吉凶陷缺者無夀又名怪部青色
赤黒交錯怪兆也應林木為怪應欄櫪牛馬為怪應井
竈釜鳴井沸為怪　準頭主富貴貧賤百事吉凶端正
圓平直充滿者富貴有官準頭齊者心性慈準頭分
妨尅兒左為蘭臺右為廷尉成就平好者聰眀見識
　人中主人心性亦主子孫深直端廣者忠信有子孫
中蹇而短者夭命孤獨貧有黒痣女人當自嫁　正口
主信文充實平正稜成者有信行薄弱缺陷者多詐
妄有黒痣者主貴吉利　承漿主飲酒如有黒痣不
宜飲酒醉而當死平滿者一飲五斗常朝酒食一名藥
部主服藥色暗服藥不得力　地閣主地土屋宅平厚
者多田宅而富狭薄者即主貧苦頦頥主貧富圓厚平
澤者富尖陷者貧窮長者主尅害骨肉　天中横列八
位　天獄一名理獄主刑厄平滿者不犯刑獄缺陷及
色惡者多遭獄厄　左廂主丞相平滿者吉利骨起與
伏犀相連者當入宰輔陷缺坎壈者亦多灾厄　内府
主金玉財寶骨起平滿家累珠玉身復仁孝缺陷者
淫蕩消折亦獄死　髙廣主方伯之座豐起者當任
刺史平吉利有黒痣少䘮父母　陽尺主近佐之官
肉骨豐起位佐郡之職缺陷者主官歇滅有黒痣者客
死他鄉　武庫主兵甲之吏骨肉起者宜任兵之官若
有瘢疵缺陷者不宜任此職亦從軍之敗有黒痣兵死
赤色主鬬傷黄色不宜受寄尸兵　轉角主郡守之
位骨起而色眀者主任藩府一名弓弩有黒痣主兵死
㣲黒主退官失禄赤色暴病或争競官職輔骨大即
官大輔骨小即官小如無骨不可求官　邉地者主邉
郡之職亦主逺行吉凶肉起吉利邉地骨峻起者主䕶
御之權黒色不能逺行陷者為奴僕使有黒痣色惡者
不問男女皆客亡　天庭横列八位　日角主公侯之
坐充滿洪直骨起者主御前常坐光澤行人避道　天
府一名王府主入朝否㤗是故天府枯燥有官而無道
　房心主師侍之位骨起者為人之師骨起而黄色光澤
者為國師色惡者非時主病　上墓左右主父母之
位骨起者宜父母光澤子孫滿堂黒痣缺陷主溺死色
枯燥者父母不能𦵏　四煞主手足妨之病四時煞害
之事黄色憂傷損黒色被賊引縮缺骨起皆憂煞害
平滿光澤者一生不被害　戰堂主征戰事色斑惡者
戰不還色好平滿戰勝缺陷兵死骨起為將　驛馬主
乗騎之事色澤者如乗馬去陷缺者無乗馬之禄色惡
者乗馬有死　弔庭主喪亡之事弔庭白如梨花父母
死㣲白即披服及黒痣喪服多時矣　司空横列八位
　額角主公卿之位缺陷一生無官骨起為公卿一名
額中色紅黄者大吉黒色主死色惡主厄向人叩頭赤
色發如豆主刀兵死　上卿主正卿之位亦主家鄉骨
肉起而常光澤為官必親御座色惡逺離家鄉　少府
主府寺之位骨起者任府寺色惡有官主失職右府黄
起貴人㣲名不出季月應之　交朋主朋友之位骨起
及色紅黄者交友輔强缺陷者一生寡合色惡與朋友
争競色青外婦相愛色赤外婦求離色白妻有分情
道上主出行之位亦名衡上骨起一生常在道路平滿
一生不出遊缺陷及色如馬肝主客死道傍　交額主
福祿之位骨起肉起及色好者主有福徳黒痣者吉色
惡及陷缺者一生不崇福徳　重眉主勇怯之位骨肉
如重眉主有勇富貴缺及色惡皆主怯弱貧賤　山林
主野積之象山林廣厚必多藏蓄又多勢力淺薄無勢
力不可委任大事一名崖色有黒痣入山林主被蟲傷
亦名四季天子即㸔兵馬强壯四方人物美惡色黒四
方有賊黄色四方安靜凡人色黑不宜逺行　中正横
列九位　龍角為顯貴之位有骨肉端美從眉上積起
涉額如龍角者主為使相女人為后妃若形盤薄狀如
蚯蚓者心多妬忌也　虎角帥將之位當主兵權一名
疑路主行之象也色好宜行色惡慎出有黒痣者行不
還　牛角主權貴之位骨起如角者使相之權　輔角
乃職制之位骨大者官職大骨小者官職小陷缺者終
身無禄　𤣥角主官禄之位骨起有角者全禄無角者
不可求官　釜㦸主金吾之位骨肉起者有兵革之權
色好武選清顯陷缺者兵死　華盖主邪正之事深厚
主夀有官短促刑獄少夀淺薄殃邪一名厄門有惡色
黒痣及平落主暴死一名皮部乾枯者主經商銷折
福堂主福禄之事豐厚者有官禄無灾富夀狹薄者貧
夭無官一生又遭非横之灾　郊外主出行之事若惡
色不可逺行骨起者一生不可出遊有黒痣陷缺者他
鄉死矣　印堂横列八位　家獄主刑厄之事平滿潤
澤者一生不徒囚一名頻路若是常不潔者主多憂陷
缺者獄死　蠶室主女工之事平滿光靜家内宜蠶陷
缺無田蠶色惡妻妬不良　林平主僊道之位骨肉起
及色常光澤者修道徳或急或惡缺陷者服藥死
精舍主僧道之位平滿色澤釋慧有成缺陷色惡者釋
無成　嬪門主宫嬪之位豐潤色好者妻婦吉慶缺陷
者妻婦厄　刼門主刼盜之位骨起肉豐及色好者永
不被盜有黒痣常被刼發惡色刼賊　青路主私路出
入色瑩澤好者出入則吉色惡者不宜出入則有厄難
　巷路主公路出入色澤浄平者出入則獲福禄色惡
者出入則有凶惡也　山根横列十位　太陽主口舌
喜慶色惡主鬬訟有黒痣常憂争競色好男得好婦
女得好夫　中陽主家室之事青色夫妻欲離黒色主
病赤色夫妻鬬競其色好得暴財之吉　少陽主灾厄
顯色有厄平淨少灾青色起入目者憂色顯鞭箠之厄
　外陽主相謀之事黒色主被人枉謀青色被寃枉死
　魚尾一名盜部主盜賊之事有黒色為盜所害色好
一生不被盜陷缺是賊人也色惡被引也　奸門主奸
私之事有黒痣為奸盜所害奸門有肉起媱穢不避親
踈色惡坐受奸刑發色好得美婦　天倉主食禄之位
平滿圓成肉豐主食禄此中不滿縱得官常得貧任一
名軍門有黒痣陷缺者有軍中之難也　天井主財帛
之位平滿富盛有痣井厄　天門主開闔詳占之事又
名地户發好色主吉慶之事發惡色主婦人與争訟
𤣥中主修行之路在天門之後近耳也豐廣者學道有
成有黒痣不可出家主虚誕而無成也　年上横列十
位　夫坐女左為夫坐男右為妻坐主夫妻吉凶之位
光澤端滿者男有好婦女有好夫有黒痣者男主妨妻
女主妨夫　長男主長男之位定長男好惡黒痣主妨
長男　中男主中男之位定中男之吉凶非時發赤色
如豆者不出一月共婦鬬競也　小男主小男之位定
小男之好惡婦人有黒痣則主妨夫　外男主外子亦
主孫息之位如有黒痣害父母一名外宅色平滿好者
男得貴家之妻女得貴家之夫目下都名房中春若
三月青黄色者有子之象男有黄色者生女女有黄色
者生男白色子死赤色子厄皆以四時氣推之有黒痣
憂子灾目下端平光澤生男女尤多　金匱主金銀之
位平滿光澤者主積金銀枯陷者主財乏有黒痣主
有財被盜　盜賊主偷盜之位平滿者不被盜賊發惡
色即是賊　内禁主内禁口舌之事平滿者一生不説
人長短缺陷有黒痣常懐毁謗　遊軍主邉逺之職平
澤色美者宜任邉逺之官色惡不宜逺行　書上主學
堂之位若不潔浄或有黒痣缺陷者主無學問　夀上
横列十位　甲匱一名財府主財帛之庫平滿光澤者
一生足財若陷缺色翳者一生乏財帛　往来主行人
之位色澤紅黄者行人不出月内至枯燥者行人不来
　堂上主六親之位色紅黄主親戚相聚之喜色白主
䘮父母兄弟　端正看人難易之位色枯燥缺陷者性
難色澤端正者主性易也　姑姨主姑姨之位左㸔姑
右㸔姨骨起肉色好者姑姨美好枯燥則姑姨多病缺
陷者無姑姨　權勢主勢權之位端圓豐澤者有權勢
隳毁者無勢權　兄弟主兄弟多少之位右為姊妺
之位左偏髙妨兄姊右偏髙妨弟妹端濶光澤者兄弟
强衆兩頬如雞子單身一世　外孫主外孫之位㸔平
滿光澤色定外孫多少吉凶　命門主夀命長短骨起
入耳必百嵗不死有黒痣火燒赤痣兵死色惡常疾病
患　學堂主學識之位骨隆端色浄潔者文學聰明骨
陷色枯黒痣瘢疵者無學問也　準頭横列八位　號令
主號令之位端浄分眀者主施設號令衆數咸伏若無
出令人終慢之一名夀部長而美重而分主夀髙逺
上竈主宅舍之位平滿主好宅舍陷缺無屋可住　宫
室主人房室之位天子曰掖庭色惡及缺陷者主妻婦
病厄宫室則主嬪妃疾厄　典御主僕使之位㸔奴婢
多少平滿一生不乏奴婢陷缺枯燥一生無奴婢　囷
倉主食祿之位平滿主有禄食缺陷饑餓死發青色者
主憂官灾　後閣主寄居之位骨肉豐起一生不寄住
缺陷定他鄉之館也　中門主富禄之位平滿無黒痣
者主家道富缺陷一生無禄而貧　兵人主兵使之位
平滿者有兵驅使缺陷急惡無兵使用也　人中横列
八位　井部主田宅之位平滿者宜田宅缺陷者一生
無宅居止有黒子溺死　帳子主帳厨之位豐潤主有
厨帳窄狹主乏厨帳　細厨主飲食之位平滿者足陷
缺乏饍發惡色為食死白色咽酒食致死黒痣餓死黄
色暴死　内閣主闈閣之位豐滿者闈閤深逺色惡閨
閣淺穢缺陷亦然　小吏主㸔多少有無　妓堂主妓
樂多少女妾有無之數　媵妾主妾媵多少平滿家足
妓妾之樂　嬰門主醫學之位若缺陷蒙翳亦不喜服
藥　正口横列八位　𤣥璧主珍寶之位髙峻色美家
蓄金玉色惡缺陷金玉散失矣　門閨主閨闈之事亦
主閨閣深淺色惡者閨幃有變　比隣主鄰宅之位
平滿色好者良鄰陷色惡者有黒痣多隣有惡人　惡
巷主里巷之位如惡色發者出入被刼骨肉起者無賊
害　客舍主賔客之位平滿端好者好賔客缺陷者不
喜見人　兵闌主走使之位陷缺者家無走使　家食
主榖食之位平滿色美足糧食缺陷色惡虚名商旅主
興販好惡　山頭主路之位平滿者出入無險難缺陷
者多灾也　承漿横列六位　祖舍主父母田宅平滿
光澤者足祖業陷缺者無田宅有黒痣主棄祖移居
外院主牛馬荘田平滿足莊田牛馬缺陷者無色惡者
牛馬損矣　下墓主墓田之位平滿色潤主有墓陷缺
色枯者積代不𦵏　野土主雞犬猪羊多少子孫進益
之類　荒丘主外國之類平滿光澤者宜外國遊行
天子巷此中平滿主外國來朝　欽庫主車行之位
方滿主宜乗車缺陷乗車騎有厄　地角横列七位
　下舍主外宅多少平滿多外宅缺陷有黒痣者貧而
無外宅也　奴婢主奴婢之位平滿者多奴婢缺陷黒
痣一生奴婢乏使　碓磨主碓磑磨坊之位　坑塹主
厄難之位有痣者主墮坑險死　陂塘主池塘之數平
滿者足陂澤缺陷者無田湖有黒痣主涉江湖而死發
惡色者憂口舌　鵝鴨主蓄禽養之利㸔多少之數
大海主水死之位赤色溺死黒色失屍黄色宜涉江湖
矣
二儀相應　肅肅出乎天赫赫發乎地兩者交通已成
和而萬物生焉此乾坤二儀之應也故能富萬物盛徳
大業無所不至矣且人之二儀者亦有像焉以頭為天
以頦為地又以天庭像天地角像地此兩位欲得豐滿
相朝上下相應故亦能富貴福禄矣
五嶽　五嶽者上應天之五星下鎮地之五方髙峻敦
厚所以卓然立於乾坤之内者以其相資而成天地之
大也人亦有所像焉故額為衡嶽欲得方而廣頷為恒
嶽欲得圓而厚左顴為泰嶽右顴為華嶽左右欲得
圓而正鼻為嵩嶽欲得髙而峻故五嶽須要豐隆而相
朝髙峻而不陷乃相之貴矣(人倫風/鑑同)
四瀆　地之四瀆者所以相朝以接其流通人之形貎
亦有像焉且鼻為濟目為淮耳為江口為河故四瀆欲
得端直清大眀浄流暢涯岸成就者則應於神故貴
而多智也若夫醜而不端則為愚人毁而陷者則為賤
類也(人倫風/鑑同)
五官　五官者目為鑒察官鼻為審辨官口為出納
官耳為採聽官眉為保夀官五者欲得清而秀豐而隆
或一官好則貴十年或有缺陷者及醜惡者㐫
六府　兩目上為二府兩輔角為四府兩顴骨為六府
六府者欲得平滿光而瑩若一府好乃富十年或有缺
陷疵瘢黒痣者㐫也
五行所生　木為仁主英華茂秀定貴賤也火為禮主
勢威猛烈定剛柔也金為義主誅伐刑法厄難灾危定
夀夭也水為智主聰慧眀敏定賢愚也土為信主徳載
萬物定貧富也
五臟所出　肝出為眼又主筋脉爪甲心出為舌又主
血氣毛髪肺出為鼻又主皮膚喘息脾出為唇又主肉
腎出為耳又主骨齒也
五表所屬之方　耳屬北方壬癸水眼屬東方甲乙木
舌屬南方丙丁火鼻屬西方庚辛金面屬中央戊已土
五行相生歌　耳有垂珠鼻有梁金水相生主大昌眼
眀耳好多神氣若不為官富更强口方鼻直人湏貴金
土相生紫綬郎唇方眼黒木生火為人志氣多財糧舌
長唇厚火生土此人有福中年昌眼長眉秀足風流身
坐金章朝省堂
五行相剋歌　耳大唇薄水剋火衣食貧寒空有智唇
大耳薄亦如然此相之人終不貴鼻大眼小金剋木一
世貧寒受孤獨眼大鼻小難為成雖有資財夀命促舌
小耳大水剋火急性孤獨區人我耳小舌大亦不仁慳
貪心惡多灾禍舌大鼻小火剋金錢財方盛禍來侵鼻
大舌小招貧苦夀長無子送郊林眼大唇小木剋土
相此之人終不富唇大眼小貴難求到老貧寒死無墓
五行比和相應　耳反須貼肉鼻仰山根足眼露黒精
多唇反齒如玉臉近於眼口必主公卿福只恐夀不延
性氣剛難伏
四學堂位　一曰眼為官學堂欲得長而秀清黒白分
眀主有官職二曰當門兩齒為内學堂欲得白而平正
宻而瑩大者主有忠信徳行三曰額為禄學堂欲得方
而廣瑩而峻主爵禄富貴四曰耳門之前為外學堂欲
得平滿光瑩主聰眀學識也
三輔學堂　上輔學堂者身自天中至印左右横列十
位謂之二分部光潤全起成就平如徑寸主大貴出將
入相官至二品更若中輔全者位極人臣一品之職上
輔有一部缺陷仍以中下輔參之此而不成就止主參
領權務出納主命官至二品或中下全陷無部應得主
給承郎武侯更東西嶽起地角髙額相應之時節㦸方
面或中輔更一分應之必為真宰之位當榮極旺二十
年早遂中限當秉生殺若下輔二分應者亦無缺陷當
主大權然下輔主繁冗之職即不能久居相府當鎮方
郡必建旌旗若下二分與上輔全備即使相矣若上合
一分中輔一分全者亦主内制清要之位或只相部合
一分五釐餘别無應形足炁清必給評御史之職更中
輔五釐應之必殊常𦂳要之位才名挺動四方中輔二
分全者應為成就主卿監丞相兵將之權或東西嶽起
地角朝厚武官主侯伯之封中上三分全好者大權一
為皆少通無滯一為旺二十年所謂蘭膏成就學堂寛
博真貴人也若學堂或圓或方五分俱起統攝萬邦助
國王侯伯之相以上若一位枯乾惡色亂紋痕壓皆為
破陷雖郡城職位多滯迍邅也　中輔學堂者自山根
下至準上兩眼正口并額骨六位謂之一分位若位豐
隆或若紅紫色光澤無斷紋痕翳黶黒痣主都察臺閣
清資不然兵刑之位一生少滯無灾有聲名更下輔一
家全應必為四品蔭深(一作/卿監)正郎之職若下輔二分全
與中輔俱好即三公尚書侍郎不入兩府有威權重名
動朝野武臣則建節方外將帥之權其下輔成其中輔
有五釐不成就亦主卿監四品官若中輔全就而龍虎
外起並主三品之位如形神端静部位相稱骨氣清秀
頭角深長髙入髪際主給諌清要之職其氣昏濁部位
不眀疵瘢黒痣是謂缺陷有破乃一生少權無聲多滯
官職歇滅凡相人宜細詳消息則不失矣　下輔學堂
者自𤣥壁下至頥額四位謂之二分位二位豐滿眀澤
光潤而全成就者主卿監正郎兵將藩府繁劇要務之
任如武臣則防團刺史守邉之職如二分俱備只左右
破陷四釐者可取準頭應之亦主員五品三品職官武
則諸司使副之位然須多滯晚年方逹者下輔毎分即
有五釐兩處共成一分者京官幕職而已若中輔兼得
二釐光潤平滿亦可位至員郎或上輔兩三部中相應
合成一分七釐者主正郎聲望清顯其上中下三輔合
得八釐者文主令錄幕府之官武當借職班行之位若
三兩處毎處二三釐合成一分者雖無官職亦主衣食
自足若上部一分學堂員郎之位二分學堂兩眉分制
或中下學堂應之則將相資財職上部學堂二分共三
分者不入兩府主兵將之權共得四分者出將入相五
分全就者總攝四方貴不可言也上左右十位二分中
六位一分下四位二分都計五分此也
欽定四庫全書
　太清神鑑卷三
心術論　形不勝貌心不昧術久昧者不明也為物所
役故屈於用心為事所奪故謬於擇術卒至凶咎悔吝
之及也然後怨天尤人比比皆是每一念想未嘗不為
太息然臨事制物正心術而可取者有七乖心術而不
可取者亦有七所可取者何一曰忠孝二曰平等三曰
寛容四曰純粹五曰施恵六曰有常七曰剛直其不可
取者一曰陰惡二曰邪穢三曰苛察四曰矜誇五曰奔
競六曰諂䛕七曰茍且此皆出心術之不同而感於異
也此古人有論心擇術之戒也或曰心術之不可取與
所可取者各有此於形可得乎曰貌端氣和者忠孝骨
正色靜者平等眉開眼大者寛容氣和閑暇者純粹面
開凖黄者施惠鼻直神定者有常形肅貌古者剛直有
是七者在所取也眼凶神露者險惡眼下嫩色者邪穢
眼深肉横者苛察眼有忿氣者矜誇眼急色雜者奔競
視流容笑者謟䛕氣麄身搖者茍且有此七者為心術
在所不取也如眼下肉生龍宫福堂黄氣盤繞是有陰
徳之人也夫徳物無心臨事無物體道而出體道而入
世間種種一無干吾之靈臺果何心術之有哉所謂心
術者乃以勉人之不及而已懼而行之亦可以同歸乎
善而受道也(玉管照神/七可取同)
論徳　徳為義大矣哉天之有大徳也四時行而長處
高地之有至徳也萬物生而長處厚人之有徳也亦若
是矣故天道祐之人心歸之享長生之榮且能孝於親
能忠於君能和於人能濟於物為徳之先為行之表雖
未陽賞必獲陰報未及其身必及子息是以善相者先
察其徳而後相其形故徳美而形惡無妨為君子形善
而行凶不害為小人荀子曰相形不如相心論心不
如論徳此勸人為善也又言其徳為先矣夫形者譬之
匠也材既美矣匠拙則棄之乃為不材之木也人之形
美矣茍無徳則形以虚美而天禍人損遭之淩辱無疑
也是知徳在形先形居徳後乍可有徳而形惡不可形
善而無徳矣
死生論　古之至人以生為勞佚以死為休息是以知
來去非我而可以生可以死也將獨立乎萬物之上斡
旋乾坤於太虚之中果何得死生而相耶此鄭之神巫
見帶人子始以其子不可復治終則未死而老也徒下
愚而不知道汨沒世事認已為有認物為我以生為可悦
以死為可惡内焉所蔵於心思慮縈縈妄意一生面目
乃變使人得以相之故神昏者死神亂者死神浮者死
神雜者死以此言談動止俱失當不過數旬而死矣須
更看淺深而斷然不可拘也嗚呼死生亦大矣世之迷
者改頭換面沉溺苦海不知究也胡不斷所寂滅觀相
識本來面目証果大事者而不然未免流轉死生之途
而受苦惱也
論神　神之為道出而不可見隠而不可求故虚而無
形也則是索之於心隠而無象也則可測之於形昭昭
然見於眉目之上幽幽然運於五臓之裏故人云晤盡
則神逰於眼六徳則神思於心是神出處於形而為之
表猶日月之光外照萬物而其神隠於日月之内也且
夫人之眼明則神清昏則神濁清則六徳多六昧少濁
則六昧多六徳少夫夢之境界葢神逰於心而所逰逺
亦出五臓六腑之間與夫耳目視聴之内也其所逰之
象與所見之事或因想而成或遇事而至亦吾一身所
自有也故夢中所見之事乃在吾一身之中非出吾一
身之外矣故白眼禪師說夢有五境一曰虚境二曰實
境三曰過去境四曰見在境五曰未來境是神躁則境
生神靜則境滅則知是境也由人動靜而生者也夫望
其形而灑然而清或翹然而秀或皎然而明或凝然而
瑩眉目聳動精彩射人皆由神發於内而見於表也其
神清而和明而徹者富貴之象也昏而濁柔而怯者貧
薄之相也實而靜者其神和玉管云詳而靜者其神安
虚而急者其神躁故於君子善養其性者無暴其氣其
氣不暴則形安形安而神不全者未之有也又云氣者
陰陽之移人無寒暑之故不其難乎髣髴之間變則有
氣神則同乎氣而有所主也及乎氣變而有形神止乎
形而有寓也變而有生神則未嘗生變而有死神則未
嘗死古之得道者不染塵埃不役於事為知神之妙與
太虚同體知神之㣲與造化同用則為聖人至人神人
為用如此是形在人世間者神則蔵於心發現於眉
目之間猶未失其本真則以古為上清次之蔵次之媚
又次之如流散昏濁是其從迷至迷一至如此不足論
也聳然不動視之有威謂之古澄然瑩徹視之可愛謂
之清怡然灑落視之難捨謂之媚各得其體格神氣而
賦之未有不為公卿達而上則神仙矣媚雖有貴乃阿
䛕謟佞之人雖在朝廷身之進退亦何足數似明不明似
峻不峻謂之流散似醉不醉似困不困謂之昏濁嗚呼
人之喪精失靈不知神之所謂以至為萬物同出入於
機不知覺也
論神有餘　神之有餘者眼色清瑩顧盼不斜眉秀而
長精彩聳動容貌澄徹舉止汪洋灑然逺視若秋月之
照霜天巍然近矚似和風之動春蘤臨事剛毅如猛獸
而步深山處衆逸超似丹鳯而翔雲路其坐也若介石
不動其臥也如棲鳥不揺其形也洋洋然如平水之流
昻昻然如孤峯之聳言不妄發性不妄躁喜怒不動其
心榮辱不易其操萬態紛錯於前而心恒一斯皆謂神
有餘也神餘者皆為上貴之相凶災難入天禄永保其
終矣
論神不足　神之不足者不醉似醉常如病酒不愁似
愁常如憂慽不睡似睡如睡纔覺不笑似笑忽如驚忻
不嗔似嗔不喜似喜不驚似驚不癡似癡不畏似畏容
止昏濁似染顛癎神色慘愴常如有失恍惚愴惶常如
恐懼言語澁縮似羞隠蔵體貌低摧如遭淩辱色初鮮
而後暗語先快而後訥此皆謂神不足也神不足者多
招牢獄枉厄有官亦主失位矣
論氣　論一人之至好御二氣以成徳交通而和也則
萬物遂其性命乖戾不調也則萬物失其理此乃天地
之氣見乎變化也石藴玉而山輝淵藏珠而川媚由夫
至精之寳見乎山川也萬物之情美莫不發乎氣而見
乎色矣夫形者質也氣者用也氣所以充乎質質所
以運乎氣是以由氣以保形由形以安氣故質宏則氣
寛神安則氣靜得失不足以動其氣喜怒不足以驚其
神則於徳為有容於量為有度是謂厚重有福之相也
形如材有松栢荆棘之異氣有規矩準繩之工隨材而
成器隨形而制體故君子以形為善惡之地以氣為騏
驥之馬善御之而得其道也是以善人之氣不急不暴
不亂不躁寛能容物若大海之洋洋和能接物類春風
之習習剛而能制萬態不足動其操清而能潔千塵不
足汙其色小人反是則不寛而隘不和而戾不剛而懦
不清而濁不正而偏不舒而急但視其氣之淺深察其
色之躁靜則君子小人可辨矣氣長而舒和寛裕而不
暴者為福壽之人急促而不匀暴然見乎色者為薄淺
之相也且氣之為道又發乎顔表而為吉凶之兆也其
散如毛髪其聚如黍米望之有形按之無跡出入一面
之部位又應人之禍福若氣呼吸無聲耳不自聞或臥
而不喘者謂之龜息壽相也其或呼吸氣盈而動者乃
為夭死之人孟子不顧萬鍾之禄以善養其氣者也爭
升合之利而悻悻然戾其色暴其氣者何足道哉　氣
之所以養形在五臓六腑之間因七情而歛散故發於
五嶽四瀆之上有六氣之變能清濁以無餘湛然寂如
固山水之淵非六氣可得而取也青龍之氣如祥雲襯
月朱雀之氣如朝霞暎水勾陳之氣如黑風吹雲螣蛇
之氣如草木將灰白虎之氣如凝脂塗油𤣥武之氣如
膩烟和霧六氣之中惟青龍為吉其他或主破散或主
憂驚或主哭泣或主陰賊如骨形不入格終身為所累
如形骨正當候得數然後氣散名顯也亦看所賦之深
淺而消息之人有異相不貴由為雜氣所繞如逺山竒
峯秀嶂小為雲霧所蔽不可得而見也一遇匝地清風
當天皎月奇峯秀嶂非特可覽於目前必使留戀難捨
也
大畜秘神氣歌　天中青色見年内染㣲疴直下來年
上定主見閻羅只到天牢上入獄亦由他並準青光起
憂驚病至多青中更又黑必損自家錢散下雙家獄官
事欲相牽印堂黄氣起官禄定高遷白氣家遭䘮青來
口舌纒中正發黄絲守令職無疑赤㸃中心出公事别
妻兒青光驚必恐黑色怪神窺白色憂䘮事迍邅事日
隨白絲攔鼻上繞口當年哀黑生一月内財被賊來欺
黑氣横長起夫妻欲散離白光横過鼻子息更妨之訟
獄横氣起在禁脫枷災青絲下眉首入獄共咨嗟黑氣
如斯至獄死更無救赤又浮青色離獄亦有咎黄氣生
高廣如鼔掛懸空百日為明牧無中定貴封黄色來四
季應好事千通色又房心應官高職轉雄若占天中位
榮華與廣同雙人促一鼔必定拜三公入準天中應侯
王列土封印堂黄似月魁第扼朝中日角黄絲髪兄弟
有懽怡白光來庫墓刀兵自失期入匱愛財物𤣥坐鬬
訟疑喧爭觀上下朱光口舌非厨中發黄色喜在六旬
餘或因州府事得職又非虚房心生日花飛道入山家
不來日下住抱疾主顛邪天庭發黄色白屋出公卿青
白如還起高官被罷停白黄居此位妻兒又折迎若遇
他人婦必定共交情鄉路黄絲發公卿白日封赤氣離鄉
走黑光死路中白色來就額不出五旬間走䘮終是有
防避定應難眉頭黄色起喜事自相迎若見紅光起吉
慶更加榮白氣圓眉轉因之或受驚直下君須看入獄
見災迍若下來年上徒流仔細防中陽黄氣起至年定
封侯赤氣來奸坐婦人外遭偷尺陽黄潤澤妻妾豈常
人目下黄來耳官職自榮身眉頭生赤氣準上又相迎
多應一年内無辜入杳冥白光逰目下哭泣即時聞旋
繞眉閒轉家因犯鬼神黑光遊目下子息病相侵若方
圓一寸罪至決歸刑顴上黄色新叅迎見貴人白光停
巷路定作逺行身黄白入奸門飛來入精舎婦人自此
奸不論春與夏直上準頭齊陰相得盜藉走去右顴停
妹姊外人話入至家人部定作郎君婦黄光逕兩耳年
中封壽位直下似人形女人得貴壻赤色在邊庭渾家
被大驚若上山林際尖炎滅夭形青光在耳畔蛇蝎惡
侵君白絲來兩眼當為病死人赤光生甲匱入至命堂
中只因財產上訟事見災凶赤色入欄櫪牛馬不能行
青光被觸損黑氣至無生奴婢赤氣起僕走休咨嗟若
有𤣥光發身當死女家陂池發青色田水有凶災白光
防井溺黑氣墜江哀部位并生尅五行意審裁一虚含
萬物消息屬天才
紫堂靈應補氣歌　赤氣天中年上停若纒眉際定歸
㝠只在天中獨横立斯人清晝被刀兵赤下目來紅潤
澤因公得爵定分明赤若眉頭分目下男私外婦女他
情天中白氣來邊地年内逢災急須避直下印堂官事
起夫婦生心要離異黑臨地部愁親病婦人產難終須
定若為凖上入奸門無故因他婦害命只來坐上自當身
是定文書來喜慶黑色夭中欲得平下來雙獄受繩刑若
到年上身遭病直來入口死於刑氣似烏虚至顴勢忽到
兩眉憂卒死若如小帶横眉上壽絶人間並無子圓光黄
色天中見士人必拜公侯靣凡度之流皆主權氣色四時
看改變状如鐘皷下天獄公卿自至榮高禄若似蛇狀位
星郎庶人得之進金玉中庭懸鼓三公相蠶絲之氣得官
禄色若黄澤一世終無䧟獄刑印堂黄色方寸明八旬之
内入朝庭赤色來之主失職上來忠事堪經營鼻梁火色
憂官撓青來年上病相縈白氣當年遭哭泣黑氣入口死
分明司空黄色應時開五旬之内横財來上至印堂封爵
禄如日初升位輔台準頭赤色似生麻八旬之内有諠譁
若在公門逢此氣定遭笞撻至君身白氣至頤年内死又
知魂魄有虚驚黑色兩邉憂父母青光黑白䘮家親人中
黄色甚奇哉不及眉間喜异常若更通行兩頰上必定髙
榮作正郎可憐藥部生𤣥色見病之時不用醫天府黄廕
光潤澤三旬之内得天財狀如細栁抽纎葉身入朝堂列
鳳臺若如紫色紅光潤不出旬中喜語來闕庭黄色上天
中大拜公侯在季中若至司中㣲進退四方相接入皇宫
武庫紫黄如懸鼓將軍印綬位非虚若立若飛來入相不
宜受物寄閑居兵闌武庫即同看赤光白日被刀攅白色
外來驚險難黄光出將見加官黑氣遭兵須陷死青光上
送無多端語息四時生改變此篇靈應細詳觀
氣色法訣　凡看人氣色須天色方曉傍起時就幃幄
中以紙燭照看辨認方驗吉凶無失共就簷光處面背
非本分氣色者也輙不得洗靣盥潄飲湯藥然後看之
亦難驗矣且五臓初氣色即早朝靣養息於心故侵晨
觀之則見五臓五色清氣朝於靣也其凶惡氣色無時
朝發於靣或觸事憤怒而發或感物憂喜而成或飲酒
而色赤青或營幹而亂理色活漫皆非本臓之色一時
亟發而成故吉凶難辨也其有不於早晚看者第令凝
神静坐良久看之庶幾有徵焉若夫不拘早晚酒後醉
中怒間汗後更不停待而看者此則又有一時浮暴之
氣發現其先見之吉凶難可得也
氣色形狀　青色如𤓰黄色如蠟赤色如火白色如脂
黑色如漆此五者色之正發之甚者也五臓所生一曰
水水之於物為精其臓在腎其神𤣥㝠發色為黑其旺
在冬精具矣則神從之也二曰火火之於物為氣其臓
在心為神丹元發色為赤其旺在夏神至矣則魂從之
也三曰木木之於物為䰟魂者陽物也其臓在肝其神
龍煙發色為青其旺在春䰟在矣則魄配之也四曰金金
之於物為魄魄者隂物也其臓在肺其神皓華發色為白
其旺在秋精神魂魄備其意在焉故五曰土土之於物
為意意者其臓在脾其神常黄發色為黄其旺四季也是
故皆朝於一面而息於五臓也五色所生定憂辱青色
主憂事若色厚者主憂重色輕者主憂㣲色散者主憂
鮮色盛者主憂𦂳色白主哭事若色厚者主大䘮浮者
主輕䘮色散者主外服也色顯者主䘮近也赤氣主擾
若色盛者主刑獄色濃者主刑死色黯者主病重色散
者主病瘥也黄色主喜慶若色盛者主大慶色薄者主
小喜色散者主喜退急者主喜近也
六神氣色　兩眼黑白分明神光紅黄精彩射人者謂
之青龍之色主遷轉官軄招進財帛喜慶之事面色赤
如撒丹擾如烟昏者病燥者謂之朱雀之色主有官災
口舌驚擾之事面上拂拂如灰土色精神昏濁者謂之
螣蛇之色主驚憂怪夢不祥家宅不安之事眼色湛濁
黑白不分神光昏翳眼下青鋪者謂之勾陳之色主牽
連負累迍滯之事兩眼白氣閃閃似淚不淚瑩白光者
謂之白虎之色主䘮凶亡服外孝之事唇黑而顫口傍
左右黑氣拂拂者謂之𤣥武之色陰私小人相害失脫
損盜之事
𤣥靈寳文　夫氣之色發天府如豆大貫鬢邊有黄色
應者主得藩郡之任黄色光在印堂當中有一紫色如
豆者一年内主大拜黄色在天部貫金匱及連至精舎
道術又華盖上盤旋縈繞者主得兵權及轉軄賞財兼
產主得貴子紫色如少蠶許主將加官或是封拜其次
領鎮如顴骨上兩道黄色横者主出外必當喜事旬日
至如青色從耳門前出下臨大海者受少驚恐若黑來
主有閒憂内應黄在兩法令上及連至準頭者横財四
十日應更壽上有應者得財萬貫已上青在山根通過
兩眼頭者主陰私公事紫色從兩天中天府直下者又
如蠶絲三五月半年外作丞郎青色從天庭上如韭葉
大垂二寸者主外服期至十日至紅色如梧桐子許在
地部上主百日内往南方領郡天中黄色直下來中正
者八十日内恩賜詔書至少赤色眉上垂下者主勘事
青色或在目上赤色垂貫眼及顴上赤者四十日内憂危
刑法印堂有黑赤極分明命門青者一月内中風六十
日内死潤澤赤者即不死赤色從耳門出似馬肝色此
是將染腹疾之厄赤色如筋在準上下至人中二十日
内被人損外口舌公事至赤色從年上分貫兩顴者八
十日内有大殺公事及身不至死地部上起赤色者􁀙
酒濁病赤色貫兩令上者憂公事四十日至赤色從鼻
尾中下入家舎者奴婢中有陰私口舌事成赤色如毛
從耳邊出至及蘭堂上應者一月内主馬失墜厄眼頭
上下有黄色下垂者左是男喜右是女喜及妻有喜赤
色從眉頭連幞頰額邊出者主虧官物被勘責事二十
日内至如黄色似蠶絲錢許者貫左右兩眉上更印中
應時八十日内主朝判府推也色黄如印足起貫邊地
者二十日遭公事失位逺行之憂若黄色應即解之赤
色從太陽上起入邊地起者被損失眼臉色如筋許從
外入者被人謀已從内出者擬有相訴之說謹慎眼上
下臉俱赤者主家有重病人若印部有左右赤色憂父
母厄年上㣲赤主患脾之病老不至安壽上及準頭者
亦憂重病黄色從金匱起貫連壽上甲匱不到懸壁主
得財其喜兼得水土官一年内至東起貫大海内當年
主水災地部紫色圓黄色主貴顯赤色如撒者二七日
内主爭訟事起或如麻筋在兩法令上入獄厄㣲赤刑
獄并兩府來嬪上主爭競之事黄色如筋斜兩位者主
東南上勾當公事得財或丁部南上奉使得財物若更
臨金匱如車輪者得財萬數也
色論　天之蒼蒼其正色邪雲霧乃其氣耳人之賦形
受命於天地相為流通是所稟之氣有變動而色有定
體也定體之色不止於蒼蒼其屬有五行之異金色白
木色青水色黑火色赤土色黄得正色為五行不相尅
者不滯為貴雜色蔽之即差然色之正不可無氣現日
月角温粋可愛為貴如枯燥昏暗不獨難發亦平生多
主脾胷心腹之疾水火獄訟之厄或因骨肉法部局可
取縱發則災立至古人有蠶吐絲之說自頷而開其吐
絲也通體明快人之將發自準頭而開其頓發見無翳
然後發入諸部位則見所任之職所居之分如發入處
有瑕翳則軄分不免有凶或無瑕翳則全吉矣更在知
五色所生非吉凶之屬論色無出此者有神色未透天
庭亦發者是其準頭開而得部位貴皆以相應不必至
天庭也或有陰晴未定不必至凖頭也所謂貴處印堂
帝座内府馹馬龍虎日月地角是也無貴而頓覺是謂
不祥此說非言可盡修養之功消息之至可見矣若夫
觀之寂然難取難捨有道者之色觀之瑩然不雜不亂
得意者之色如嬌如滿自得者之色視之慘然陰合陽
散細人之色視之茫然如得如失有憂之色其頓發皆
凖頭也(觀妙經/色論同)五形之人得其本色或得相生之色者
善五色得地者春色要青夏色要紅秋色要白冬色要
黑又盡善也(餘與瑋琳洞/中秘宻經同)四重旺相休囚春三月青色
旺赤色相白色囚黑色死夏三月赤色旺青色相黑色
囚白色死秋三月白色旺赤色相青色囚黑色死冬三
月黑色旺白色相赤色囚青色死
四季氣色形狀　春欲起夏欲横秋欲下冬欲蔵失其
時者皆不利也亦猶四時物理且春欲起者春有出生
之象夏欲横者夏有長養之象秋欲下者秋有收歛之
象冬欲蔵者冬有閉塞之象其有或方或圓形象萬端
者亦在别術斷之
青色出沒　青色初起如銅青將盛之時如草木初生
欲去之時如碧雲之色霏霏然浮散五行屬木旺在春
相於夏囚於秋死於冬發則主憂枯主外憂潤主大憂
混主逺憂散主憂觧應在亥夘未日及月以色深淺斷
之
青色吉凶歌　天中光澤得詔貴枯燥須憂詔責亡秋
色發從年上去陰私口舌厄難當陽尺憂行兼疾病天
庭主客繫堪憂交友婦須通外客司空忽起被徒囚巷
路但成百里威大陽定與妻相打外傷枉死被讒言若
是太陽連入目必招縣宰惡笞鞭房小春發當生子壽
上當憂口舌牽坑塹對須㸔大怪陂池(壽上應/以上同)蛇怪不
堪言山林花馬妖呈異欄櫪馬牛有怪愆忽在井竈釜
鳴響不然井溢湧寒泉命門甲匱憂凶厄凖頭兄弟父
母䘮散失主邊防失職人中愁有别離傷承漿不日當
遭病大海須防水溺亡若臨月角須憂賊若有川文官
禄遷日角臨蠶如傅粉印堂退口病遲延道上或逄憂
阻滯山林蛇虎厄難當若來金匱并墻壁財物三旬共
可傷姦門怕被外妻撓眼下横來病苦纒壽上若逄憂
病厄更憂債負禍來煎口畔入來憂餓死更兼枉濫事
相牽三位囚傷子孫損半月之閒入墓眠天門三十日
財至天井圓珠武官位病人値此病難安囚人見之尤
迍滯
黄色出沒　黄色初起如蠶吐絲將盛之時如蠒之未
繰或如馬尾欲去之時如栁色之花摶聚斑駁然五行
屬土旺在四季相於春休於夏囚於秋死於冬又為胎
養之發則皆主吉慶但不宜入口即主瘟病日則在酉
申寅午戌日應之旬則在子午戌辰旬應之萬無一差
須以深淺斷逺近為定耳
黄色吉凶歌　黄色天中列土分圓光重大拜公卿更
過年上井竈部有功常受賜高勲或如月出照年上(天/中)
(入/)定當宿衛入朝門若經兩闕(天中/入)即徴拜金匱(天中/入)
詔賜帛與銀忽至闕庭(天中/入)官驟轉不然即是得財盈
或是龍形須受賞如懸鐘皷位槐庭若似蠶絲官必得
春來年上喜忻忻武庫光潤將軍福亦主喜慶陽尺并
母墓喜并田宅事更宜父母少災迍司空百日得財寳
右府裏内勑來徵重眉交友如棊子七箇旬中左右丞
更過(重眉/過)山林天中者徵為博士最為榮印堂如月六
旬内拜作將軍鎮百城便似連刀天庭至(上至/天庭)下及凖
頭亦分明斷他縣令忽遷轉長吏分官直闕庭大體發
時多喜慶亦言逺信至逡巡山根聽向皆稱遂太陽必
定得財慶少陽喜慶重重過魚尾有吉引前行若似龍
形年上見連色天中拜上卿眉眼之下有子象左黄
生男右女生婦人有以反前諭金匱家内財帛人壽上
栁葉主財入歸來逺信至中庭出自凖頭庭衝位(天中/天庭)
驟貴封侯起有乗蘭臺必得尚書綬内厨酒食倍逄恩
大海惟宜渉江者日月三公位顯清甲匱生來財主庫
内倉中似有蛇形道尚三位財如拾中角牛馬喜方成
眉位有園多好事酒樽酒饌得豐醇
赤色出沒　赤色初起如火始燃將盛之時炎炎如絳
繒欲去之時如連珠累累然而去於五行屬火旺在夏
相於春死於秋囚於冬發主公私鬬訟口舌驚擾之事
潤主刑厄細薄主口舌鞭笞應寅午戌并己未日旬中
則辰戌以色定之
赤色吉凶歌　天中連印鼻頭赤中旬車馬驚令死下
來年上爭競災左右逺行須病住陽尺驚恐厄鬬生武
庫友婦折傷災天庭必有憂囚事若見司空鬬罵來交
友朋求離别去在職當憂上位刑無職定同父友鬬額
角如値死於兵印堂爭鬬被憂囚若在山根驚怕憂太
陽夫妻求離别年上暴厄亦堪愁又却斷他生貴子房
中妻不產賢侯三男三女病災迍壽上如豆與妻爭年
上凖頭連發此夫妻爭鬬太難明命門甲匱須兵死凖
頭官府事牽縈墻壁之上財必失外圓當紫得官榮武
官巡捕㸔魚尾盜賊收擒倍稱情牛角㸔來牛馬厄山
林蛇虎又堪驚忽眼下如蠶絲發妻子因何爭鬬聲金
匱奸門招撓事承漿為酒起喧爭陂池井部相連接因
水逄財却稱情田上見之田地退口邊横入禍全生酒
樽酒肉宜相㑹地閣田岸有訟成若在山林須慎火又
兼家内損財并命門發到山根止更過眉上左耳平只
定六旬遭法死婦人右耳疾來頻
白色出沒　白色初起如白塵拂拂將盛之時如膩粉
散㸃或如白紙欲去之時如灰垢之散五行屬金金旺
在秋相於夏囚於春死於冬發主哭泣憂撓潤主哀泣
細憂重浮憂輕散病瘥應在巳酉丑日旬在子戌旬中
應之及秋月
白色吉凶歌　天中春色來年上鬬戰刀兵事可愁左
廂必定主憂惱陽尺將行走外州發在奸門因婦女皮
乾入獄内遭囚又主男女相妬害交友婦須被外求山
根見者主憂囚男女逄他必死憂壽上徒囚君不見堂
上父母死堪愁命門甲匱凶來急内厨酒肉致傷亡承
漿逄見身當䘮大海遭時主水殃印堂白氣哭爺娘若
在命門兄弟當姦門若招主私慟中嶽横紋有家䘮日
月角中憂重服法令陂池脚足傷眼下横紋夫婦鬬凖
頭還是競田庄地閣横遮牛馬損若侵年壽死公婆入
口分明憂口舌囷倉上有賊還多
黑色出沒　黑色初起如烏鳥尾將盛之時如黑髪得
膏欲去之時如落垢昧五行屬水旺於冬相於秋囚於
夏死於春發主病災厄潤主死亦兵亡枯翳客死散主
病痊日應在申子辰日旬應在甲寅旬及冬月以旺為
應
黑色吉凶歌　天中必定失官勲忽於顴上似官刑若
還至下來年上病患相纒䘮此身天獄年上應獄死高
廣逄時病主亡陽尺過來凶可得天庭客死在他鄉四
煞賊來成凶賊司空病疾苦纒身右府生來憂此位重
眉不利逺行征額角黑廣善為偷印堂移徙㸔他州山
根必死於旬日太陽疾病厄堪憂牢獄至眼憂牢獄法
令入口形分八更有眉頭青色應百日飲酒還醉殺眼
目兼更赤色閒二旬或訟見血光外陽發被人欺刼年
上憂死困灾傷男女憂他男女厄壽上入耳卒中亡命
下甲匱遭燒死凖頭憂病外來殃黑發三陽黑氣多失
官停職事波波更上發來年壽上天中有黑見閻羅黑
氣入口死於夏顴上兄弟婦奔逃奸門切忌女相干日
角若臨妻亦亡井部黑氣水溺死印堂退光非謬假横
飛壽上防逄災六十日内須應也黑氣額上父母死生
來眼下子孫殃若見下來年壽上自然病死入㝠途黑
氣三陽至盜門奸私賊冦豈堪論更見黑色鼻凖上知
君財破避無門黑生妻部及年上妻厄身災非是旺更
兼入井下陂池切記水殃心莫忘黑氣朦朦散面門四
季切忌小災迍若生口入氣厨竈必定遭他毒藥人黑
色天中年壽上更從地閣似烟籠又如黑色初發散此
箇須㬰命必終眉間横入左右耳百日之中人定死天
明天井忌失財驛馬常防遭險墜虎角頻遭虎犬傷人
中井部水中亡年壽山根同位斷地閣爭田訟見殃若
侵法令遭公訟大海見之奴婢逃墻壁生來合中嶽定
歸泉下哭聲高
紫色出沒　紫色初起如兎毫將盛之時如紫草欲去
之時如淡烟籠枯木隐隐然得土木之餘氣為四時胎
養之氣亦旺在四季更無休囚發皆為吉應日亦與黄
色同意矣
紫色吉凶歌　紫氣天中八時分蘭臺月角得財頻法
令生來逄印信終是刑名不及身壽上俄然一字横家
中新婦喜分明天門川字將軍祿天井圓珠享大榮𤣥
璧福堂知積慶若當地閣創家居山根忽有終加職驛
馬全生喜有餘𤣥璧左邊遷官職山林精舎喜相須陂
池位上增餘福中嶽横紋貴自如
十天羅者天之凶殺之神也人亦有所像多滿面黑色
四起為死氣天羅白色者為䘮哭天羅青色者為憂滯
天羅玉管照神局又云青色深者亦主䘮死黄色者為
疾病天羅如脂膏塗抹者為酒食天羅眼流而視急者
為姦淫天羅色焦如火者為破敗天羅如醉如睡者為
牢獄天羅笑語失節者為鬼掩天羅氣如霧昏者為退
散天羅也
論氣色定生死訣　凡氣色者額上忽有氣如塵抺者
名曰醫無休廢六十日内死額上連髪際黑氣或白氣
狀如蚯蚓横起者名曰連天休廢二年内死左右鼻孔
黑氣横過如虚氣者名曰垂起休廢不出六日死左右
眼下如塵黑氣生者名曰靈光休廢一年内死頤下拂
拂如塵起行連項者名曰纒命休廢八十日内死印堂
上有赤白色血者名曰毁祿休廢受極刑死九十日應
鼻上忽忽如塵起或如粉塗者名曰理獄休廢主居官
破位三年内死左右額上拂拂如塵起者名曰傍行休
廢二年内死財破六親離厄左右兩眼忽有白貫入神
光者名曰烖神休廢一百日内死口四邊白色旋繞者
名曰守魂休廢五十日内死左右耳邊忽若塵成兩三
條者名曰動海休廢一百日内刑獄死左右耳輪後灰
旋者名曰通遊休廢一百日内刑獄死左右耳輪後氣
如粉氣者名曰飛天休廢六十日内死腦後連腦白氣
如塵飛起成條者名曰貫中休廢三十日内主死決也
定病氣生死之訣　五蔵有五氣五氣各有時春三月
白氣入口耳鼻者死此得囚死色也餘皆倣之凡看病
人青色從上入下者易瘥從下去上者難愈凡常白忽
黑常黑忽白常肥忽瘦常瘦暴肥神魂常靜而恍惚似
醉者色澤常清而忽昏濁如黯者豐足不常之變盡為
卒死之兆矣病人目㝠㝠妄視舌卷縮者謂之心炤即
日死面色慘黄唇青短縮者謂之脾絶不出十日死齒
牙乾焦耳黑而聾者謂之腎絶不出旬日死口張不合
眼晴反惡者謂之肝絶不出旬日死肥膚枯槁鼻黑孔
露者謂之肺絶不出旬日死凡人目下五色併起者不
出十日死髪直乾脆者不出半月死面色忽如馬肝望
之一如青龍之黑不出三日死四墓發黑色者死年上
横黑氣者死五命廢得紫色者皆得鬼色死之人也
欽定四庫全書
　太清神鑑卷四
形類　論形神　二氣未判則一體冥寂天地既形則
萬物成體物之有體也則其性人之有形也則其神形
神相順以成道相資以成徳故人之生也有形斯有神
有神斯有道神須形而始安形須神而始運葢形能養
血血能養氣氣能養神是以形全則血全血全則氣全
氣全則神全兩者不可不備其或神形有餘則為有福
之兆或形神欠虧乃為禍之基故神足於形為貴形過
神者為賤乍可神足而形不足不可形足而神不足也
論形　夫人之生也禀隂陽冲和之氣肖天地之形受
五行中正之質為萬物之靈故頭圓像天足方像地眼
目像日月聲音像雷霆血脉像江河骨節像金石鼻額
像山嶽毛髪像草木天欲髙而圓地欲方而厚日月欲
光明雷霆欲震響江河欲流暢金石欲堅山嶽欲峻草
木欲秀故形也有隂陽剛柔之義有五形正類之體其
男子也剛正雄畧乃得陽之宜也女人也柔順和媚乃
得隂之宜也其形分於五行者木形長瘦金形方正水
形肥而圓土形重而厚火形赤而上尖形正而不䧟乃
五形正氣其或水火相傷金木相犯皆為不合之相也
多招災禍之凶其形龍翔海嶽鳯戯丹墀獅坐龜逰虎
踞馬躍攀猿舞鶴罒牛浮鴈此皆天地之純粹間世之
英才也故漢髙祖有龍顔之瑞玉管云卜商有堂堂之
貎唐太宗天日之表班超則燕頷虎頭黄琬鳳睛龜背富
貴之兆故皆顯著其寒如瘦鷺視似羊睛蛇行雀走犬
暴豹聲斯皆貧賤之形發也其理浩博非一言可盡辯
也宜精思以詳之茍無其類則吉凶無騐矣故郭林宗
觀人有八法一曰威為尊嚴畏憚也如豪鷹搏物而百
鳥自驚似怒虎投林而百獸自懼葢神色嚴嚴而人所
畏則主權勢也二曰厚為風貎敦重也其量如滄海器
如百斛引之不來摇之不動則主福禄也三曰清謂精
神翹秀也如桂林一枝崑山片玉灑然髙秀而無塵翳
俊才貴也或清而不厚近乎薄也四曰古謂骨氣巖稜也
其或部位相應則為髙貴之人或濁而不清近乎俗也
五曰孤謂形骨露也其項長肩縮脚斜腦偏其坐如摇
其形如攫又似水中獨鶴雨中鷺鷥則孤獨也六曰薄
謂體貎劣弱其形氣輕怯也色昏不明神露不藏如一
葉之舟而在重波之上見之者皆知其㣲薄則主貧寒
也縱有衣食必夭折矣七曰惡謂體貎凶頑蛇䑕之形
豺狼之聲或性躁神驚骨傷帶破主凶惡也八曰俗謂
形貎昏濁也如塵埃之中物縱有衣食主迍滯也(名賢/相法)
(五總龜八形與/前觀人八法同)大抵受氣有清濁成形有貴賤故豐厚
謹嚴者不富則貴淺薄輕躁不貧則夭女人之氣欲其
和媚形欲嚴謹言欲柔而不暴緩而不廹行坐欲端而
不側視欲正而不流則大貴也
五形　人禀天地之氣而有五行之類也故木形者聳
而瘦挺而直長而露節頭隆而額聳也或肉重而肥腰
偏而背薄非木之善金形者小而堅方而正形短不為
之不足肉堅不為之有餘也水形短而浮闊而厚則俯
然而流也土形者敦而厚重而實背隆腰厚其形似龜
也火形者上尖而下闊上輕而下重性躁急而炎炎也
故五形欲得相生無尅如木形之人木之聲髙而喨其
性仁而静相之善也其或五形相尅聲音相反為刑重
災禍之人也(玉管照/神局同)
論㸔形神體像　凡㸔形神須類物性行飛騰躍宛有
所一後㸔氣衰旺五嶽四瀆朝對如何雖有好形神而
五位無出彩者此人應事歇滅而如初也形神雖不足
五嶽雖不應而有長旺色者衣食自然凡㸔形神須察
氣色㸔之則萬無失一也
論形不足　形之不足者頭頂尖薄肩膞狹斜腰肋疎
細肢節短促掌薄指疎唇褰額塌鼻抵耳反臀低胷䧟
一眉曲一眉直一眼仰一眼低一睛大一睛小一顴髙
一顴低一手有紋一手無紋睡中開眼男子女聲齒黄
而露口臭而尖秃頂無髪眼深不見行走欹斜顔色痿
怯頭小而身大上短而下長此謂之形不足也多疾而
短命福薄而貧賤矣
論形有餘　形之有餘者頭頂圓厚腹背豐隆額闊口
方唇紅齒白耳圓成珠鼻直如膽眼分黒白眉秀踈長
肩膊齊厚胷前平廣腹圓垂下出語宏亮行坐端正五
嶽相起三停相稱肉膩骨細手長足方望之巍巍然而
來仰之怡怡然而坐此皆謂形有餘也形有餘者令人
長夀少病富而有榮矣
鶴形者三才相等眼細眉長鼻尖而小身長垂口身體
上下一般細長而正地閣小五官俱好正鶴形也或行
緩者單鶴形也面部有雜鼻大口小或口大凖起者孤
鶴形也五色不分神氣不足病鶴形也　正鶴形　正
鶴形神大貴人生來衣食不曽貧命居三館公卿位夀
筭仍須過百春　單鶴形　單鶴形神藝出羣生來聰
俊過常人貴當富顯馳千里財帛猶豐不受貧　孤鶴
形　孤鶴形神惡毒人妨兒尅子只孤身妻兒生别生
離去老至湏教獨受貧　病鶴形　病鶴形人命不長
生來破敗少田庄中年定受貧寒苦無子無孫走路傍
鳯形者額長三停平滿耳輪貼肉山根髙聳凖頭圓潤
眼長而尾起口如蓮眉粗而秀倉庫五官六府俱好正
鳯形也其或眉大眼大下短或身側小鳯形也身長聳
其精神緩急者丹鳯形也如額低精神慢眉長不應是
病鳯形也　正鳯形　正鳯形髙貴且强生居九鼎出
朝堂一生聰智多文學大國為臣小國王　小鳯形
小鳯形神福禄强生來富貴不尋常中年顯達官榮盛
大業洪勲逺播揚　丹鳯形　丹鳯聰明清貴人生來
榮貴且超羣定居三品公卿位祗是難為兄弟身　病
鳯形　病鳯形神雖性靈聰明文學有聲名都縁難得
官班位縱得官班却見迍
龜形者頭圓項短身大背厚眼細口大而闊𤣥璧朝接
山根髙起龜形也其或精神亂過者出水龜形也或諸
部位有不應然而精神美恱者戯龜形也五色不分諸
位不應而多厚黑精神足者藏龜形也　正龜形　正
龜形神夀年多生居兩輔衆難過初年名逺揚千里後
者榮華萬國歌　出水龜形　出水龜形乆必榮生來
聰敏起名聲夀雖七十身孤獨兄弟妻兒定不成　戯
龜形　戯龜形人文藝多只宜晚禄供山河中年雖得
荷依掛末嵗須防給諫過　藏龜形　藏龜形人衣食
榮初依父母有空名年老難免饑寒苦獨力孤形少弟
兄
犀形者頭四方印堂闊地閣厚重眼圓眉大薄五嶽正
天庭起行歩重而闊五官六府俱好正犀形也面部同
而歩急速手腰背動舉者出水犀形也面部五官六府
有破不舉短促是入水犀形也面雖部位一同而五官
不正身長側者戯犀形也　正犀形　正犀形神是貴
人職居館殿足金銀夀年八十人皆敬百世榮華及子
孫　出水犀形　出水犀形是正郎晚年髙職坐朝堂
金珠錢寳家盈萬夀筭應當七十亡　入水犀形　入
水犀形食禄多出羣英俊衆難過夀年七十荘田盛一
世榮華争奈何　戯犀形　戯犀形神藝出羣生來卓
立不求人錦衣玉食誰能及更夀年髙六十春
虎形者頭圓項短地閣重厚九州團促眉濃口大面闊
鼻大五官六府俱好正虎形也行走急速腰身正視不
定此入林虎形也面部雖同精神帶慢顧視偏斜者此
落坑虎形也　正虎形　正虎形人是大僚文操武畧富
偏饒生來便有三公位老後須登駟馬驕　出林虎形
　出林虎形性正剛生來聰知足文章初年榮達髙官
職位入星郎耀四方　入林虎形　入林虎形是正郎
名傳聲價最髙强只縁心志多藏毒暗恐消磨夀不長
　落坑虎形　落坑虎形不可親毒忿生來愛䧟人錦
帛資財雖積畜争知夀不過多春
獅子形者額方眉大口闊鼻大耳大眼大身肥天地相
應三才平滿倉庫厚𤣥璧起五官六府俱好正獅子形
也若或面部雖同身小眼部不應小獅子形也行慢身
重多精神者坐獅子形也若行歩踟蹰瞻視不正精神
美悦者戯獅子形也　正獅子形　正獅子形額正方
眉濃眼大口須長九州髙聳耳朝口出世須教作郡王
　小獅子形　小獅子形主晚榮生來榮顯負清名錦
帛錢財成巨萬自宜營運保前程　坐獅子形　坐獅
子形是貴人生來衣食足金銀清資定入公卿位夀筭
仍須八十春　戯獅子形　戯獅子形衣食足位歸侯
相鎮山河玉寳珠金多積畜一生快樂任婆娑
龍形者五嶽起三才平滿天地相朝鳯節豐濃印堂起
方寸邊地起人門闊眉分八彩目長二寸耳長四寸五
官六府俱好者正龍形也男即大貴之相女即妃后之
貴也若有五色者定五龍之形也别述青黄赤白黒五
品相儻或行歩不同面部有雜一處不應即是卧龍形
也即主多禄之位或帶虎頭燕頷即是山龍形也主將
軍節度之權面上二停身一停此主侯伯之位面上一
停身占二停此主將帥之職也　正龍形　正龍天下
貴無雙上天儀表萬邦王一流河水須鎮斷四夷歸貢
走梯航　卧龍形　卧龍合主三台位闡世文章天下
名官爵定須居一品及第人皆震一鳴　山龍形　山
龍本是將軍位文武俱全鎮廟堂三代侯門生貴子出
為兵帥入為王
五短之形　一頭短二靣短三身短四手短五足短五者
俱短骨細肉滑印堂明潤五嶽朝接者少卿公侯之相
也雖俱五短而骨麄惡五嶽缺䧟則為下賤之人也其
或上長下短則多富貴上短下長主居貧下矣
五長之形　一頭長二面長三身長四手長五足長五者俱
長而骨貎豐隆清秀滋潤者善如骨肉枯槁筋脉迸露
雖俱五長反為貧賤之輩也或有手短足長者主貧而
賤足短手長者主富而貴也
論聲　人之性動於心而形於聲故聲者氣實藏之氣
搆衆虚而成響内以傳意外以應物念有聲猶鍾鼔之
響若大則聲宏若小則聲短神清氣和則聲温潤而圓
暢也神濁氣促則聲焦急而輕嘶也(玉管照神音西/噎也又馬鳴也)故
貴人之聲出於丹田之内與心氣相通汪洋而外達何
則丹田者聲之根也心氣者聲之端也舌端者聲之表
也夫根深則表重根淺則表輕(玉管照神云是知聲/發於根而見夫表也)若
夫清而圓堅而亮緩而烈急而和長而有力有威若音
大如洪鍾發響鼉鼔震響音小似寒泉飛韻琴徽奏曲
接其語則粹然而後動與之言則悠然而後應是以聲
之善者逺而不斷淺而能清深而能藏大而不濁小而
能新細而不亂出而能明餘響激烈笙簧宛轉流行能
圓能方如斯之相並主福禄長年若夫小人之聲發於
舌端喘急促而不逺不離唇上紊雜而斷續急而又嘶
緩而又澁深而帶滯淺而帶躁或大而散或長而破或
輕而不匀或繚繞而無節或槎崖而暴或煩亂而浮麄
濁飛散蹇淺訥澁或如破鍾之響敗鼓之聲或如寒雞
哺雛餓鴨哽肉或似病猿求侣或似孤鴈失羣細如秋
蚓發吟大似寒蟬晚噪雄者如犬暴吠雌者似羊孤鳴
如斯之聲皆為淺薄也或男作女聲細者一世孤窮(玉/管)
(照神局註云謂其/柔細而不剛烈也)女作男聲暴者主一世妨害(玉管照/神局註)
(曰謂其剛暴/而不和也)然則身小而音大者吉身大而音小者㐫
身聲相稱者善或乾濕不齊者謂之羅網聲或小或大
者謂之雌雄聲或先遲而後急或先急而後遲或聲未
止而氣絶或聲未舉而色先變皆薄淺之相也是以神
定於内而氣和於外則聲安而言有先後之序乃無變
色也茍神不安必氣不和則其言先後失序醉色雜錯
皆是小人薄劣之相也且聲如破筒者富破瓦者賤破
木者貧破竹者苦公鵞聲者多破散公鴨聲者多賤徒
暴如豺狼者毒害多汪聲深堂者為福人故聲細如啼
貧賤孤恓聲粗如哭災禍相逐聲音明快意象逺大聲
音嫩嬌家活氷消人之稟五行之形其聲亦有五行之
象故木音髙暢(玉管照神局註曰嘹/喨髙暢激越而和)火音焦烈(玉管照/神局註)
(云發之大嚴如火之烈其或噪戾/淺暴者謂之火濁不善之應也)金音和潤(玉管照神/局註曰和)
(則不戾潤則不枯叩之為清擊之/為純又如桐篁奏曲玉磬流音也)水音圓急(玉管照神/局註曰圓)
(而清急而暢堅而不散長而有/力或條達而流或鏘洋而奮)土音沉厚(沉則不淺厚/則不薄洋然)
(發在嚥喉/之間也)若與形相生則吉相尅則㐫為聲者分三主
可决成敗耳初聲髙者初主强中聲薄者中主强後聲
㣲者晚年卑是以聲音主發閉之人不可不善不善者
並為凶惡必多灾難刑厄有官則多失位有財則破散
男則不能保其室女則不能保其家矣(玉管照神局并/月波洞中記)
凡聲最難辨大抵舌頭圓全清潤響快不宜焦急沉滯
刑破短促若人大而聲小者非逺器也人小而聲大者良
器也又須於五行形神辯論聼五聲合與不合刑與不
刑斷制不可言論也畧具五聲訣于後　金聲韻長清
響逺聞金圓潤則貴金破則賤土聲韻重響亮逺聞重
則貴近薄則賤也火聲清烈調暢不懦完潤而慢則貴
焦破則貧賤木聲韻條達初全終散沉重則貴如輕則
賤也水聲韻清細響急長細則貴如輕則賤也論五聲
又不以形類葢為聲無形但聼而㑹意則詳酌其理然
後較其吉㓙萬不失一也
五音　五行散為萬物人生萬物之上而聲亦辨其故木
音嘹嚦髙暢激越而和火音焦裂躁怒如火烈烈金音和
而不戾潤而不枯玉磬流音水音圓而清急而暢或條
逹而流或激而奮土音深而不淺厚而不薄渾然如發
在咽喉之間也與形相養相生者吉與形相尅相犯者
㐫
行部　行者進退之節去就之義所以見其貴賤之分
也人之善行如舟之遇水無所徃而不利也不善行者
猶舟之失水必有漂泊没溺之患也是以貴人之行如
水而流下身重而脚輕(玉管照神局註曰身端直如水/之流下俯然而徃體不摇也)
小人之行如火炎上身輕而脚重(玉管照神局註曰如/火摇動其身不正其)
(脚摇/而動)故行不欲昻首而躩又不欲側身而折太髙則亢
太卑則曲太急則暴太緩則遲周旋不失其節進退各
中其度者至貴人也且行而頭低者多智慮行而頭昻
者少情義行而偃胷者愚而下行而身平者福而吉如
虎歩者福禄如龍奔者權貴如鵞鴨之歩者家累千金
如馬鹿之驟者奔波如牛行者富而夀如蛇行者毒而
夭雀跳者食不足猿躑者苦不停龜行者福夀鶴歩者
天禄鴈行者聰明而賢䑕行者疑而賤行如流舟者富
貴行如急火者㣲賤蹭蹬而來者性行不吉泄泄而徃者
財食有餘脚根不至地窮而夭夀發行急如奔走者賤
居人下行而左右偷視者心懷望竊行而囬面後顧者
情多驚亂大體行之貴也腰不欲折頭不欲低發足欲
急進身欲直起走欲闊端而徃不凝滯者貴相也　行
者進退去就之間欲中規矩不反徐動有理者善也故
肥人形重行欲如飛瘦人形輕行欲如疑此乃貴相若
斜身偏肩如鵲之跳如蛇之趍者皆非善也
坐所以安止欲沉静平正身不斜不側深重盤石腰背如
有所助終日不倦神色愈清者貴相若如醉如病如有
所思者皆不善相也　人云人之行者屬陽坐者屬隂
故行者體陽為動坐者像隂為静凝然不動者坐之徳
也坐而膝摇者薄劣之人也坐而頭低者貧苦之輩也
坐而轉身囬面者毒坐而摇頭擺腦者狡公然如石不
動者富貴恍然如猿不定者貧賤坐定神氣不轉者忠良
福禄坐定亂色變容者凶惡愚賤坐之為道不端不正
其相不令能謹能嚴其福日添也
卧者體息之期也欲得安而静恬然不動者福夀之人
也如狗之蟠者上相如龍曲者貴人睡而開口者短命
夢中咬牙者兵死睡開眼者惡死道路睡中囈語者賤
中奴婢仰形如屍者貧苦短命卧中氣麄如吼者愚濁
易死合面覆卧者餓死就床便困者頑賤愛側睡者吉
慶夀多展轉者性亂少睡者神清而貴多睡者神濁而
賤卧易覺者聰敏卧難醒者愚頑喘息不聞者髙夀喘
息潤匀者命長氣入多夀氣少短命氣出嘘嘘之聲者
即死䘮夫睡卧輕摇未常安席者下相也
氣血資之以壯性命繫之以存者飲食也故食物不欲
語嚼物不欲怒食急者易肥食遲者多疾食少而肥者
性寛食多而痩者性亂飲緩者性和食如啄者貧歛口
食者淳和哆口食者不義食而齒出者貧苦短命嚼似
牛者福禄食如羊者尊榮食如虎者將帥之權食如猿
者使者之位邊食邊顧終身窮饑食快而不留詳而不
暴嚼不欲聲吞不欲鳴矣(餘與五/總龜同)
欽定四庫全書
　太清神鑑卷五
論骨肉　立天之道曰隂與陽立地之道曰柔與剛故
地者具剛柔之體而能生育萬物也山者地之剛也土
者地之柔也剛而柔則崒嵂而不秀柔而剛則虚浮而
不實故人之有骨肉者亦若是矣故肉豐而不欲有餘
骨痩而不欲不足有餘則隂勝於陽不足則陽勝於隂
隂陽相反謂之一偏之相肉當堅而實骨當直而聳肉不欲
在骨之内為隂之不足骨不欲生肉之外為陽之有餘
故人肥則氣短馬肥則氣喘是肉不欲多骨不欲少也
乃隂陽和平剛柔得中骨肉相稱理之善矣故暴肥氣
喘速死之兆肉不欲横横則性剛而多横肉不欲緩緩
則性柔而多滯遍體生毛則性剛而又急肥不欲紋薄
者近死之應肉欲香而煖色欲白而潤皮欲細而滑皆
美質也肉重而麄皮硬而堆塊色昏而枯皮黑而臭癃
􁁜多者非令相也若人神氣不明筋不露骨肉不居體
皮不包肉皆死之兆也又云肉充為膚肉欲寛肥人宜
輕清不露痩人宜堅重不枯反此者皆不善若為肉横
者為帶殺肉病此主㓙暴貧夭也　巍巍峯嶽堅立萬
福堅剛而峻鬱茂而秀此乃天地之骨也人之有骨莭
亦象山嶽金石欲峻而不欲廣欲圓而不欲粗痩者不
欲肉少而骨露露者多艱多壽也(玉管照神局註云肉不/輔骨則骨露乃多難少)
(福之/人也)肥者不欲骨隠而肉重重者乃逆滯夭壽也(玉管/照神)
(局註云肉肥重乃遲滯之人也肥不/欲滿或滿而盈者乃速死之人也)骨與肉相稱氣與
色相和者福禄之相也背攢而體偏骨寒而肩縮不貧
則夭不夭則貧矣(玉管照神局註云謂背攢而體偏骨/寒而肩縮凡物有萬状人有萬形亦)
(有折除或窮而壽或富/而夭故云不貧則夭也)日角之左月角之右有骨直起
名金城骨位至公卿印堂有骨稜而至天庭名天柱骨
従天庭貫頂名伏犀骨位至三公半頂以前主初年半
頂以後主晚年或有側㫁者有迍滯之失靣上有骨卓
起者顴骨也主有權勢顴骨相連入耳名玉梁骨主壽
考自臂至肘名龍骨象君欲長而大自肘至腕名虎骨
象臣欲短而小故龍銜虎則福虎銜龍則賤夫骨之法
欲峻長而舒圓而堅直而莭應𦂳滑而不麄惡筋而不
纒則為上相也且人雖有竒骨亦須形相稱色相助方
成令器茍諸位不應雖福壽而不貴也宜在詳之(玉管/照神)
(局同相又與五/總龜  骨同)　骨者體之幹所受宜清滑長細内外
肉相稱若骨堅立輕細與骨肉薄者近於寒也大扺須
得聳直不横不露與肉副應者為善相也董公論此骨
法曰鳳凰骨鸚鵡骨駱駝骨犀牛骨猿骨此說微妙難
曉用意深者亦可知也
論額部　分一靣之貴賤辨三輔之榮辱莫不定乎額
也故天庭天中司空俱列乎額是非攝諸部位繫人之
貴賤也故其骨欲隆然而起聳然而濶其峻如立壁印
堂上至天庭有隠隠骨而見者少達而榮邉地山林皆
欲豐廣坑䧟貧賤額兩邉輔角骨起長大者三品之貴
天中天庭司空中正印堂五位得端正明净聰明顯達
之人也若狭小而髪亂低覆者愚而貧賤也額靣小窄
至老貧厄額大靣方至老吉昌額角高聳職位崇重天
中豐隆仕宦有功額小靣廣貴處人上額方峻起吉無
不利額瑩無瑕一世榮華(餘與瑋琳洞/中秘宻經同)
論頭部　頭部者處一體之尊為百骸之長羣陽㑹集
之府五行正宗之鄉高而圓藏虚而大者令首也天高
峻而清圓故三光得以照萬物無為而自運故道濟天
下而體常不動曲成萬物之性而常不流是以頭之像
天之形也欲得峻而起豐滿而圓像天之徳也欲得儼
正在上不側不摇若夫尖薄而小缺陷而傾者貧下之
儀也行坐低斜或摇或擺賤劣之相也故骨欲豐滿而
起峻秀而凸短則欲厚長則欲方頂突者崇貴側陷者
夭薄頭皮厚者足衣食頭皮薄者貧賤皮青者吉善皮
白者下賤皮黄者貧苦皮赤者㓙災頭有餘皮者財食
豐足頭有肉角者必大富貴左偏損父右偏損母耳後
有骨名壽堂骨耳上有骨名玉樓骨並主官禄行不欲
摇頭坐不欲低頭皆為貧弱之相也是以身小頭大
卑賤之輩身大頭小觸事不了頭不應身先貴後貧頭
通四角髙權超卓牛頭四方富貴吉昌虎頭高起福禄
無比狗頭尖圓悲涕流漣鹿頭側長志意雄剛獺頭横
濶心意豁達象頭髙厚福禄長夀犀牛崒嵂富貴無失
駞頭蒙洪福禄永終蛇頭平薄財禄寥落狢頭尖銳窮
厄無計　額紋　額之有紋貴賤可㫁若額方廣豐隆
而有好紋者則爵禄嵩髙也如額尖狭缺陷更有惡紋
者則貧賤無疑矣□三紋偃上者名偃月紋主朝郎□
三紋偃上一紋直貫者名曰天柱骨紋主莭察武臣王
字紋者主公侯丨天中丨紋下至印堂名曰懸雲紋主
卿監印堂□紋直上長三寸者名曰鶴足紋主刺史□
三紋繞者早䘮父一横紋而曲者名曰蛇行紋也主送
路井字紋者主員郎川字紋者主憂慮刑䘮十字紋富
而吉昌田字紋者富貴也山字紋者侍從之榮貴乙字
紋者京朝之職水印紋者主榮貴顯達額上亂紋交足
則貧苦多災婦女額有三横紋者則妨夫害子貧夭矣
枕頭部　人之骨法中貴者莫不出於頭額之骨頭骨
額骨之竒者莫不出於腦骨成枕人之有此如山石有
玉江海有珠一身恃以榮顯者也故人雖有骨竒異亦
須形貌相副神氣清越方受天禄不然恐未盡善也夫
腦後名曰星臺若有骨者名曰枕骨凡豐起者主其人
一生富壽如或低陷必主貧夭○○○三骨皆圓名三才
枕主使相□四角各有一骨聳起中央亦聳者名五嶽
枕主封侯□兩骨尖起者名曰雙龍枕主莭樞將軍□
四邉髙中央凹名車輪枕主公侯□□□三骨並者名曰
連光枕小者二千石大者將相□一骨彎仰上者名曰
偃月骨主卿監□一骨彎俯下者名曰覆月枕主朝郎
□兩骨俯仰者名背枕骨主武闗防(又云高/文高顯)□上一骨
下二骨分排而圓者名三星枕主兩副制官職□兩方
骨皆起角者名曰四方枕主二千石小者全禄○一骨
聳起而圓者名曰圓月枕主館殿清職□上方下圓者
名曰垂露枕主員外郎○上下圓稜似盃者名曰玉樽
枕主卿相小者主刺史□□三骨直起一骨下横承之
者名曰山字枕主聰明富貴□一骨圓一骨方名曰疊
玉枕主富而榮○一骨聳起而尖峻者名曰象牙枕兵
將之權□骨起四角者名曰懸斜枕主莭度武臣□一
骨横截者名曰一楊枕主巨富壽高大凡骨得近下者
過腦而易辨近上者淺而難騐矣骨者一定之相有之
則應也故古之有言頭無惡骨靣無好痣其言是矣(瑋/琳)
(洞中秘/宻經同)
論靣部　靣之三停自髪際下至眉間為上停自眉間
至鼻凖為中停自凖人中至頰為下停夫三停者以像
三才也上像天中像人下像地上停長而豐隆方而廣
濶者主貴中停隆而凖峻而静者主壽也下停方而滿
端而厚者主富也若上停尖狭缺陷者主多刑厄之灾
妨尅父母卑賤之相也中停短小偏塌者主不義不仁
智識短少不得兄弟妻兒之力亦中年破散也下停長
而狭尖而薄者主無田宅一生貧苦而艱辛也三停皆
稱乃上相之人矣
論眉部　眉者媚也為兩目之翠葢一靣之儀表是謂
木之英華主賢愚之辨也故欲疎而細平而濶秀而長
者性聰敏也若夫麄而濃逆而亂短而蹙者性兇頑也
眉過眼者富短不覆眼者乏財壓眼者窮逼頭昂者氣
剛卓而竪者性暴尾下垂者性懦眉頭交者貧薄妨兄弟
毛逆者妨妻不良骨稜起者㓙惡多滯眉中黑痣聰貴
而賢眉高居頭中年大貴眉生白豪多壽上有直理者
富貴横理者貧苦中有缺者多奸計薄如無者多狡佞
是以眉高聳秀威權禄厚眉毛長垂高壽無疑眉色光
澤求官易得眉交不分早嵗歸墳眉如彎弓性善不雄
眉如初月聰明超越眉垂如柳貧浪無守彎彎似蛾好
色性多眉覆眉仰兩母所養眉若高直身富清職眉頭
交破迍邅常有也
論眼部　眼本清静所以生神為木星欲長秀分明白
如玉黑如漆聳耳入鬢者大貴之相也若短小而明有
異光輪動爍人者此又貴而有壽若睛凸四露視有神
彩者亦主權殺或大而無光長而無神外無上下堂赤
脉相侵睛視不逺眼頻動摇睡沉重不合目瞳黄者不
善相也董正曰眼頭如眼尾開合含異光者神仙之相
非凡相也更有白刄當前還自驚潰而眼不及閃者此
主貴權上將之相也
腰背法論　行步緩而輕坐起正而實是謂有腰前視
如負物後視如帶甲是謂有背有背無腰初發後滯有
腰無背初困終亨於是發中亦多憂疑兩者全偹則一
生享富貴毁辱不能及利害不能動即有徳之人且相
腰背之法又不以魁偉而取但小以應小大以應大皆
可矣故腰背有旋生者舉止重正靣開精神藏隂隲滿
氣色明然後能生欲知生之時金以四木以三水以一
土以五火則不能生也欲漸不欲頓欲停不欲偏如壅
腫肥大乃肉滯矣非謂之腰背則牛行步緩取之得矣
(觀妙經腰/背論同上)
論腰　腰者為腹之山如物依山以恃其安危也欲得
端而直濶而厚者福禄之人也若夫偏而陷狭而薄者
微賤之徒也或薄短者多成多破廣長者保禄永終直
而厚者富貴也細而薄者貧賤凹而陷者窮下裊而曲
者輕劣蜥蜴腰者性寛而善尖蜂腰者性鄙而和夫臀
高而腰陷者主賤腰高而臀陷者主貧大體腰欲端濶
臀欲平圓則稱也
論背　背者一身之基址也人不論肥痩輕重皆欲有
背夫有背者號為有上須得豐隆不俗如龜背而廣厚
平濶前㸔如昂後㸔如俯者福相也或屈而視下頭低
而蟠者非貴相也
論腹　腹者内包六腑圓長者可辨其貧富下養元靈
扁大者可知其愚智故腹欲得圓而大者智而榮貴扁
而長者愚而卑賤大而近下者名光朝野小而近下者
清聰長者圓如玉壺者巨富窄如雀肚者至貧圓而近
下者富貴圓而近上者貧賤尖而長者愚而賤横而圓
者智而榮如抱兒者富貴如蝦䗫者貧賤貪婪如牛肚
者積財蹇縮如狗肚者窮寒如猪肚者賤如羊肚者貧
如衣裘者富如筲箕者貧寒肚有三壬者貴而壽肚有
好痣者智肚端而姸者才巧肚扁薄而醜者愚苦　又
云腹者包容臓腑乃身之營也欲濶大而垂囊若横凸
者非也或若雀腹䑕腹不為貴相也
論臍　臍者是筋脉㑹要之地為臓腑總領之闗故臍
欲深而濶不欲淺而狭深而濶者智而有福淺而狭者
愚而多賤生近上者衣食生近下者貧薄低向下者有
識突向上者無智圓而正者善士斜而醜者惡人藏而
深者福禄凸而出者賤矣大能容物者名榮邦國小而
一撮者惡傳千里
論四肢　夫手足者謂之四肢以象四時加之以首謂
之五體以象五行故四時不調則萬物夭閼四肢不莭
則一生困苦五行不和則萬物不生五體不稱則一世
貧賤是以手足猶木之枝幹莭多者則不材之木也故
手足欲軟而滑浄筋骨不露其白如玉其直如笋其滑
如苔其軟如綿者富貴之人其或硬而麄大筋纒骨出
其麄如土其硬如石其曲如柴其肉如腫者皆為貧徒
矣
論手　手者其用所以執持其情所以取舍故纎長者
性慈而好施厚短者性鄙而好取手垂過膝者間世英
賢乎不過腰者一生貧賤身小而手大者福身大而手
小者貧手端厚者福手薄削者貧手麄硬者下賤手細
軟者清貴手暖香者清華手臭汗者濁下指纎而長者
聰俊指短而禿者愚賤指柔而宻者積蓄指硬而疎者
破散指如春笋者清華富貴如鼔槌者頑愚如剥葱者
食禄如竹莭者貧賤手薄破如雞爪足者無智而貧手
倔强如蹄者愚魯而賤手軟如綿囊者至富手皮連如鵝
足者至貧掌長而厚者貴掌短而薄者賤掌破而圓者
愚掌軟而方者福四邉濃起而中凹者富四畔薄弱而
中凸者財散掌潤澤者富掌乾枯者貧掌紅如噀血者
榮貴黄如拂土者至貧青色者貧苦白色者賤如掌中
心生黑痣子智而富掌中四散多横理者愚而貧也
相掌文　一井二井錢財萬頃横紋過指最為強壽限
無過得久長若得掌中生十字一生富貴坐高堂手背
紋多作事蹉跎成敗㡬次方得成和一紋華葢二紋破
財三紋多成多敗尅妻若說華葢紋初主不安寜交入
中限後末主事方成又云手之有紋者亦象木之有理
木之紋理美為竒材手之有美紋者乃為貴質也故手
掌不可無紋有紋者上相無紋者下賤紋深而細者吉
紋麄而淺者賤掌上三紋上畫應天象君象父定其貴
賤中畫應人象賢象愚辯其貧富下畫應地象臣象母
主其壽夭三紋瑩浄紋無破者福禄之相也縦理多者
性亂而灾横理多者性急而賤䜿理直上貫指者百謀
皆遂亂理散出指縫者事事破散紋細如亂絲者聰明
美禄紋粗如横木者愚魯濁賤紋如亂挫(音/剉)者一世貧
苦紋如撒糠者一世快樂有穿錢紋辨錢紋者主進資
財有端笏紋揷笏紋者文官朝列十指上紋如旋螺者
榮貴傍㵼如篣筐者破散十指上横紋三約者貴破為
奴婢十指上紋有一鈎者賤被驅使有逸紋者將相有
血紋者無印有偃月紋車輪紋者吉慶有隂隲文延壽
紋者福有印紋者貴田紋富井紋貴十字者禄有策紋
上貫指名光萬國有按劒紋而加權印者領軍四海有
法闗紋者㓙灾逆而妨害有夜义紋者下賤而愈窮大
凡紋襍主大好而或义破者皆為缺陷無成之相矣
手背紋　手背之紋其騐尚矣故有五和之理五者皆
近指上兩莭者謂之就紋主天子之師下莭一為公侯
中莭一為使相無名指有者主卿監小指有主朝郎大
指有主巨富手背五指皆横文旋者主封侯王立理貫
者主拜將相手背食指之本亦謂之明堂有異紋黑痣
子主才藝高貴若成飛禽字體者又為清顯之貴大指
本有横紋者謂之空谷紋主寛裕無所不納主大富若
有繞腕紋周旋不㫁者謂之玉釧紋主人敬愛一紋二
紋者主朝帝之榮三紋以上者主翰苑之貴男女皆問
其紋須得周匝若或斷者絶者取證無騐矣
爪部　爪之為相亦可擇其美惡見其賢愚也尖而長
者聰明堅而厚者壽秃而麄者愚鈍缺而落者病弱色
紅而瑩者主貴色黃而薄者主賤色青瑩者忠良之性
色白浄者閑逸之情如桐葉者榮華如半月者快樂如
甋瓦者伎巧如板瓦者淳重如尖鋒者聰俊如皺石者
愚下
論足　上載一身下運百體一為身之良馬一為地之
體象故雖居其至下而其功至大是可别其妍醜而審
其貴賤也欲平而厚正而長膩而軟乃富貴之相也不
可側而薄横而短乃貧賤之質也足下無紋理者下賤
足下有黒痣者二千石禄雖大而薄者賤雖厚而拘者
貧賤脚下城跟者分及子孫脚下旋紋者名譽千里脚
下薄如板者貧愚脚下凹容魚者富貴足纎長者忠良
之貴足指齊端者豪選之賢足厚四寸者巨榮及富足
排三徳者兩省之權大體貴人之足小而厚賤人之足
薄而大焉　足下細軟而多紋者貴相也麄破而無紋
者貧賤足下有龜紋者二千石禄足下有禽紋者八位
之職足下五指有五䇿紋者平生賢哲足下有井紋者
升朝之官足下有錦繡紋者食禄萬鍾足下有紋如花
樹者横財無數足下有紋如剪刀者藏鏹巨萬足下有
紋如人形者貴壓千官有三䇿紋者福而禄有螺紋者
富而貴兩小指無則是貧也兩小指皆有謂之十螺紋
主性莭恡十指皆無螺紋者多破散矣
欽定四庫全書
　太清神鑑卷六
黑痣部　夫黑痣者若山之生林木地之出堆阜山有
美質則生善木以顯其秀地積汚土則長惡阜以文其
濁是以萬物之理無所不然故人之有美質也則生竒
痣以新其貴生有濁質則生惡痣以表其賤故漢高祖
左股有七十二黑子則見帝王之瑞相也凡黒痣生於
顯處者多凶生於隠處之中者多吉故生靣上者皆不
利也黒痣其色黑如墨赤如硃善也帶赤色者主口舌
鬪競帶白色者主憂刑帶黄色者主遺忘失脫此文理
之辨相也　頭靣黑痣　生髮中者主富壽近上者尤
猛貴額上有七星黑者主大貴天中主妨父天庭主妨
母司空妨父母印堂心主貴兩耳輪上主富耳内主壽
頤上主財眼胲上主作賊山根上主尅害山根下主兵
死鼻側主病苦死目上窮困多眉中主富貴唇上主吉
利鼻頭主妨害刀厄鼻梁主蹇滯人中主求婦易口側
聚財難口中主酒食舌上主虚言唇下主破財口角主
失職承漿主醉死左廂主横死高廣二親妨尅陽尺主
客死輔角主兵死邉地主外死轉角主貧下山林主蟲傷
虎角主軍門刼門主弓箭死青路主客道死太陽主大
婦吉魚尾主井亡姦門主刀殺天井主水阨𤣥中主清
慎夫坐主䘮妻長男主尅長子中男主尅中兒次男主
尅次兒金匱主破散書上主無職學堂主無學命門主
火厄僕使主為賤嬰門主饑寒小吏主貧薄中堂主尅
妻外宅主無屋奴婢主妨奴坑塹主落崖陂池主溺水
匱上主客亡三陽主縊死盗部主奸竊兩厨主乏食祖
宅主移屋大海主水厄年上主貧困地閣主少田宅牢
獄主刑厄之災也　手足黑痣　兩肘内近上謂之厄
門主病厄兩肘近下謂(原/缺)壁主富貴兩肘後主富財兩
肘頭主灾厄兩臂肘屈交中謂之後收近腕謂之前收
主伎巧兩肘外謂之城社主貴兩腋下謂之金匱主富
兩腋畔謂之絲堂主蠶桑兩曲池穴外謂之神亭主邪
妄曲池穴裏大骨上謂之盗部主被盗兩臂外謂之厄
門主刀傷兩掌中主富貴兩手皆主才巧兩腿之上謂
之福府主驅使奴婢兩腿後謂之得庭主福徳旺相兩
曲膝後謂之財苑主牛馬六畜兩胯骨上下謂之有威
勢兩膝上謂之玉府主蓄財帛兩膁刃骨上謂之勞源
主奔波勞苦兩脚底謂之寳藏主封侯伯足指間謂之
外庫主多僕相也　身體上下黑痣　兩乳上謂之左
右倉主積財穀兩乳中謂之男女宫主宜男女兩乳下
謂之左右庫主積金帛兩乳間當心者謂之福苑主壽
而樂臍中謂之龍闗主福智生貴子臍下兩傍謂之左
荒右野主貴而樂腹横紋兩傍謂之逸堂主性閑雅富
貴快樂咽喉下近上者謂之天柱主得人提擕近下者
主傷死項上謂之勢源主有威權之吉腦後骨上謂之
壽堂主多壽考腰當中心謂之四大海主守官邊庭不
返而死兩臂辨者主有財穀
男兒貴格　眼勢入天倉眉清復更長凖圓年壽起法
令貫頤堂兩眉過耳聳唇丹口四方承漿朝地角色正
見神光起背如披甲眉清額又方官髙名四海萬古播
忠良　又云眉為華葢眼為星華葢高兮眼貴明地勢
朝天乘歩穏必當年少作公卿
兩府格　額廣而平天庭不䧟鼻隆而直地濶不尖瘦
人有肩背肥人神愈清邊廣地廣龍骨與虎骨相成肉
光滑眉秀輕凖完滿蘭臺廷尉分明耳貼肉而生分明
為五嶽朝正口傍有肉起不論肥瘦天倉不陷骨隆而
肉稱色正而光聲不論大小清圓不破肩隆有背有胷
上長下短手足龍虎相吞目不論大小神藏不露眼囊
大而藏睛神而不亂厚而不俗坐穏行輕此乃兩府格
也
兩制格　瘦人額廣肥人額平色正肉滑髮細鬢清目
藏神而逺天倉不䧟鼻隆而直地角不尖瘦人肩背厚
肥人神愈清邉廣地廣龍骨與虎骨相成君臣相稱耳
聳金匱平眉輕清秀色正而明
正郎格　瘦人色正肥人不俗精神隠蔵鼻直口方肩
背豐隆瘦人肩背不寒肥人骨肉相稱舉止自重
員郎格　靣目神蔵而逺額方骨聳金匱方平瘦人肩
背不寒肥人骨肉相稱舉止貴氣自重
男豪富　耳聳大兼長眉疎口四方背隆如負物胷起
似昂蔵鼻直兼圓凖色老輔神光三陽成不䧟顴骨插
天倉手足如綿軟雙縧夀帶長不唯身主富更定子孫昌
長夀禄　耳聳勢兼長眉清口四方額方分日月眼不
露神光鼻直兼圓凖頤方法令長腦圓成玉枕地閣輔
承漿牛項兼觀目肩隆井竈蔵骨剛過上夀清德夀無疆
夭壽　眉促又相連唇輕額又尖鼻低横有骨頭細却
無肩眼露還無壽形寒不老年額虧邉地窄輪返耳朝
前色嫩兼生火聲焦命豈延眼光浮泛露三十入黄泉
先賤後貴　額小初年滯神清色且牢氣寒神自逺勢
怯却威髙廣顙終成器頤完禄位髙色黄雖未發五嶽已
相朝莫道多迍滯逢時自發苖不唯官禄位財帛自相招
先富後貧　額廣榮初主神清色不牢鼻髙無臉骨肉
薄却聲焦掌厚還筋露臍深耳不朝背雖如負物胷薄不
生毫色嫩初主好中年禍必招君看今已富終主自蕭條
四相不露　眼睛露黑白分明不為露鼻露竅山根正
不為露口露齒唇不褰不為露耳反輪貼肉生不為露
又云一露二露有裩無袴露齒結喉身不自由鷺鷥類
鶴終是不足更㸔骨法形氣决之(餘與/前同)
三停　上停長者大吉昌中停長者近君王下停長者
皆庸俗逺走他方主不良　又云身三停相稱及上下
匀稠則為富貴之人也上長下短背聳三山則為公卿
之位上短下長腰身怯薄一生奔走貧苦之輩矣
五大　五大之形一頭大二眼大三腹大四耳大五口
大五大者須得生成無缺陷則主富貴矣或頭大而無
角眼大而昏濁腹大而不圓垂耳大而無輪廓口大而
唇薄則反主貧賤也
八大　八大者眼雖大昏且濁鼻雖大梁柱弱口雖大
兩垂角耳雖大門孔薄頭雖大無骨著聲雖大宫商虧
靣雖大薄却皮身雖大停不齊已上八者如不相應者
反為貧賤人也
五小　五小之形一頭小二眼小三腹小四耳小五口
小若五者端正無缺陷而俱小者乃貴相也其或三四
小而一二大者則主應貧賤若夫頭小而有角眼小而清
秀腹小而圓垂耳小而輪廓成口小而唇齒正則反貴
人也
八小　眼雖小秀且長鼻雖小梁柱直口雖小稜且方
耳雖小堅且圓頦雖小平且正聲雖小宫且商靣雖小
清且朗身雖小正且齊已上八者有如相應端美者反
為富貴之人也
六賤　六賤者額角缺陷天中薄下為一賤背胷俱薄
為二賤音聲雌散為三賤耳目斜視為四賤鼻曲低塌
為五賤目無光彩為六賤有此六賤者主為供役也
六極　六極者身大頭小為一極男主妨婦女主妨夫
額狭靣小為二極不得父母之力目小為三極主無見
識又主不得朋友力耳小為四極主壽命短促鼻小為
五極主無爵禄有官亦多失位口小為六極主饑寒犯
此六極者乃寒賤之人也
六惡　六惡者一曰羊睛直視主性不仁常懐毒害二
曰唇不掩齒主性不和難共交往三曰結喉主妨妻殺
子多招災厄四曰頭小主貧而夭五曰三停不正主貧
而賤六曰定立如走主奔波寒苦有此六惡不可與同
處矣
男尅子孫　兩眼如離舎唇褰鼻凖尖髮麄眉又重骨
弱下垂肩卓立如寒勢頭低歩縱前三陽低小小妻室
愈難全色嫩多財破聲雌没穀田六親難偶合晚嵗定
孤眠
相無兄弟　耳反家門破頤尖兄弟孤假饒三兩箇譬
似不如無
孤獨無妻　人生孤獨為何如骨頬高兮氣不和更兼
魚尾枯無肉妻子宫中似有磨
帶殺格　兩眼如狼目眉昂勢似侵神兇兼外射笑語
却生嗔舉止如鷹坐戈鉞生掌紋色輕兼帶火聲大返
雌音鼻凖尖無信斜窺定有刑須知三角眼法死不須
論
辨美惡有二十　頭雖圓折腰肢額雖廣尖却頤骨雖
峻皮却麄鼻雖厚柱梁低髪雖黑麄且濃眼雖長眉且
蹙背雖隆手如枝胷雖濶背成坑舌雖紅口吹火唇雖
方齒不齊腰雖厚行如馳脚雖厚麄無紋身雖大聲音
細靣雖白身麄黑肉雖豐結却喉靣雖短眼却長氣雖
清行步欹語雖和神似癡色雖明視東西坐雖正食淋
漓行止二十種皆有折除惡善相雜若失相者或富則
夭或貧則壽或貴則貧或先富後貧或先貴後賤宜精
察而裁之
女子相　一隂一陽其道不可亂一剛一柔其道不可
易確然處乎上者天也隤然處乎下者地也天以剛健
為道地以柔和為徳是天地之常儀乾坤之大理也且
人生也禀隂禀陽分柔分剛男資純陽之質也故其體
剛而用健女受純隂之形也故其體柔而用弱若夫男
子者形反柔而懦性反雌而弱女人者形反剛而勇性
反雄而暴皆非得中正和平之美是得差忒鬱勃之氣
也故女體性柔和儀貌秀媚者富貴貞潔之良心性剛
暴形質雄惡者貧賤凶災之兆也略舉此見女人之大
概也
女人九善　頭圓額平為一善骨細肉滑為二善髮黑
唇紅為三善眼大眉秀為四善指纎掌軟紋如亂絲為
五善語聲小圓清如流泉為六善笑不見睛口不露齒為
七善行步詳緩坐卧端雅為八善神氣清媚皮膚香潔
為九善女人有此九善為邑封之貴也
女人九惡　蠅靣為一惡主妨夫結喉為二惡主招横
禍蓬頭為三惡主下賤蛇行雀步為四惡主貧賤眉逆
而交為五惡主窮下妨尅鼻上生勾紋為六惡主妨尅招
厄目露四白為七惡主毒害兇狡雄聲為八惡主剛暴
再嫁旋毛生鬢為九惡主頑賤尅子女人有此九惡不
可同居矣
女人賢貴部　龍角纎纎細起直入髪際者后妃天中
印堂有肉環者后妃微者夫人伏犀隠隠而起者郡主
牛角虎角輔角隠𨼆皆起涉人額者並主將帥夫人頭
圓項短者主富額平而方者主貴眉長而秀者賢婦眼
秀而清者貴閤鼻直如削者貴而多壽眉分八字者性
和而福口細有稜者令婦舌如蓮花者淑質唇如朱砂
者令妻齒如石榴者命婦人中深又直者多子目下潤
澤宜兒耳紅而圓者貴婦耳成輪廓者賢富左耳厚者
先生男右耳厚者先生女唇多紋理者多子頤生重頷
者富豪髪青黑如細絲者貴婦掌紅如綿者邑封骨細
而肉膩者貴質肉潔體香者令相性緩氣柔者福壽神
静色安者貞潔笑而閉目者和美行而詳緩者淑麗掌
中足底生黑痣者貴而益夫腋下乳間生旋毛者善生
貴子矣
女人賤惡部　頭尖者下賤額狭者貧厄額角有旋毛
者再嫁惡死額狭而髪垂者貧窮災禍髪捲攣及赤黄
者窮下鬢蓬枯燥而麤硬者厄惡眉麤濃而逆生者妨
夫産阨眉薄散而頭交者重嫁害子目露而白者妨夫
目深而偷視者奸私尅害目下有壅肉者死厄尅兒赤
縷貫睛者産難目生三角者㓙惡目大而平滿者滛邪
瞻視不正瞳子横者外情鼻陷孔露者貧下尅夫鼻尖
曲者狠毒貧賤人中平狭者無子兩頭頬高危者㓙暴
口如吹火孤孀口如一撮者貧賤口大而綽者窮當三
嫁口薄而尖者心懷毁謗唇薄如一字者下賤毒性唇
起如龍觜者尅夫惡死唇褰齒露者妨害壽夭唇青舌
黑者滛穢下賤耳反而垂者妨夫害子目小黧黑者命
短窮困靣横生拳骨者不良害夫蠅生麻㸃者孤窮尅
子靣凸而額窄者貧下頦尖而鼻綽者賤苦項薄似馬
靣者妨夫項長結喉者自害手短而指禿者下賤貧苦足
濶而脚薄者窮寒奔波徧體生麄毛者性頑孤寡兩腋
下生硬毫者身賤而下肉粗骨硬者一生寒賤皮薄而
氣臭者百年窮苦聲雄而大者妨夫不良聲小而破者
無財多破也掩口笑者外情搖膝坐者偷濫乳頭小狭
者無子無財乳頭小白者絶子絶貴胷高臀凸者一生
為婢腰折而項癭者百年孤苦行如馬奔者妨夫下賤
行如馬跳者奔波窮類色赤而燥者性暴妨害氣濁而
神昏者主多災死目下有羅紋者殺夫害子目下有立
理者孤孀無嗣額多横文者貧苦妨害臂如横紋理者
少寡無子目上斜交者嫁必私逃井竈有紋者娶必害
夫有釣理者淫盗妨夫有立理者惡死人中有横紋者
害殺夫十餘女人之相與男無逺更以前諸男子相一
一推之貴賤吉凶可自明矣
女富貴　鼻直如懸膽唇方口似胚眉疎并眼秀齒白
更方頤耳聳垂珠軟神和色又怡額方分日月體白潤
香肌坐穏如山立神嚴不去卑莫言當自貴更主子孫
竒
女貧賤　額窄又髙眉唇掀口不齊靣輕身鐡硬體薄
更無威耳小垂珠淺鬈毛鼻骨低哭形須再嫁鬼臉定
無兒淫光生眼角嫉妬更姦欺莫言今受困晚嵗更覊
恓
婦人孤獨　婦人眼下肉常無不殺三夫殺兩夫見人
掩口笑不㫁愛逐行人半夜逋
