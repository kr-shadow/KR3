#+TITLE: 百菊集譜-宋-史鑄
#+DATE: 2018-05-12 10:18:08
#+SOURCE: github.com/kanripo/KR3i0035 master 9d9863d2                
欽定四庫全書　　　　　子部九
　百菊集譜目録　　　　　譜錄類三(草木禽魚之/屬)
　　卷一
　　　洛陽品類
　　　虢地品類
　　　吳中品類
　　　石湖品類
　　卷二
　　　禁苑及諸州品類
　　　越中品類
　　　列諸譜外之名
　　卷三
　　　種藝
　　　故事
　　　雜説
　　　方術
　　　辨疑
　　　古今詩話
　　卷四
　　　歴代文章
　　　唐宋詩賦
　　卷五(續添此/一卷)
　　　胡氏譜菊名
　　　栽植
　　　事實
　　　張南軒菊賦
　　　杜甫詩以甘菊名石決
　　卷六(此卷先/為五)
　　　體題新詠
　　　集句詩
　　　　(臣/)等謹案百菊集譜六卷菊史補遺一卷宋
　　　　史鑄撰鑄字顔甫號愚齋山隂人其書作於
　　　　淳祐壬寅先成五卷越四年丙午續得赤城
　　　　胡融譜乃移原書第五卷為第六卷而摭融
　　　　譜為第五卷又四年庚戌更為補遺一卷觀
　　　　其自題作補遺之時已改名為菊史矣而此
　　　　仍題百菊集譜豈當時刋板已成不能更易
　　　　耶首列諸菊品目一百三十一種附注者三
　　　　十二種又一花四名一花五名者二種冠於
　　　　卷端不入卷帙第一卷為周師厚劉䝉史正
　　　　志范成大四家所譜第二卷為沈競譜及鑄
　　　　所撰新譜三卷為種萟故事襍説方術辨疑
　　　　及古今詩話四卷為文章詩賦五卷即所增
　　　　胡融譜及栽植事實附以張栻賦及杜甫詩
　　　　話一條六卷為鑄咏菊及集句詩補遺一卷
　　　　則襍采所續得文類也書不成于一時故編
　　　　次頗無體例然其蒐羅亦可謂博矣乾隆四
　　　　十三年六月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
百菊集譜序
萬卉蕃廡於大地惟菊傑立於風霜中敷華吐芬出乎
其類所以人皆貴之至於名公佳士作為譜者凡數家
可謂討論多矣鑄晩年亦愛此成癖且欲多識其品目
未免周詢博採有如元豐中鄞江周公(師厚/)所記洛陽
之菊二十有六品(即洛陽/花木記)崇寧中彭城劉公(蒙/)所譜虢
地之菊三十有五品淳熈乙未者郎史公(正志/)所譜吳
門之菊二十有八品淳熈丙午大參范公(成大/)所譜石
湖之菊三十有六品近而嘉定癸酉吴中沈公(闕/)乃摭
取諸州之菊及上至于禁苑所有者總九十餘品以著
于篇(菊名篇/第四)亦一譜也凡此一記四譜俱行於世(此外/义有)
(文保雍一譜/求之未見)鑄自端平至于淳祐凡七年間始得諸本
且每得一本快覩諦玩竊有疑焉如九華一品此正供
淵明所賞者也在昔先生所植甚多嘗以是形於九日
詩序今也幾歴千載其名猶聞於杭越間流芳不絶然
愚求於記譜中奈何皆闕之豈彼四方之廣土此品未
嘗有邪豈道里限隔此名或呼之異邪豆羣賢作譜採
訪有所未至邪胡為品目之未備吁可恠也於是就吾
鄉徧涉秋園搜拾所有悉市種而植之俟其花盛開乃
備述諸形色而紀之有疑而未辨則問於好事而質之
夫如是則古稱九華者於斯復見矣且至於四十品(若/濫)
(號假名者/不與其數)是為越譜至此一記五譜班班品列名曰百
菊集譜(今去其重複凡/有百六十三名)今則特加種藝與夫故事詩賦
之類畢萃於此庶幾可以併廣所聞云時淳祐壬寅夏
五既望愚齋史鑄序
欽定四庫全書
　百菊集譜卷首
　　諸菊品目
　　　九華菊(名見陶淵明集今以/此品居首者尊古也)
　　　佛頂菊(亦名佛頭菊子黄佛頂夏大佛頂/小佛頂  樓  佛頂    月佛頂)
　　　御愛黄
　　　御袍黄(深色/淺色)
　　　御衣黄
　　　勝金黄(大金黄/小金黄)
　　　側金盞
　　　金絲菊
　　　金錢菊(大金錢金小金錢金千葉小金錢/單葉小  錢  賽  錢)
　　　金鈴菊(亦名塔子菊金大金鈴/夏金鈴  秋  鈴)　(小金鈴/)
　　　金萬鈴(夏萬鈴/秋萬鈴)
　　　金塾菊
　　　金盞銀臺(亦名水/仙菊)
　　　金盞金臺
　　　金盃玉盤
　　　金井銀欄
　　　金井玉欄
　　　滴滴金(夏菊/也)
　　　滿堂金
　　　銷金菊
　　　銷金北紫
　　　銷銀黄菊
　　　玉盤盂
　　　玉鈴菊
　　　玉甌菊
　　　玉盆菊
　　　銀盤菊
　　　輪盤菊
　　　銀臺菊
　　　銀盆菊
　　　珠子菊
　　　水晶菊
　　　玉毬菊
　　　繡毬菊
　　　毬子黄
　　　錦菊
　　　繡菊
　　　疊金黄(亦名明/州黄)
　　　疊羅黄
　　　白疊羅
　　　垂絲菊(黄/色)
　　　垂絲粉紅
　　　鋪茸菊
　　　蹙線菊
　　　荔枝菊(白荔/枝)
　　　銀杏菊
　　　橙黄菊
　　　柑子菊
　　　枇杷菊
　　　宻友菊
　　　酴醿菊(黄色/白色)
　　　木香菊(黄色/白色)
　　　丁香菊
　　　桃花菊
　　　牡丹菊
　　　素馨菊(黄色/白色)
　　　棣棠菊
　　　茉莉菊
　　　薔薇菊
　　　蓮花菊(附荷/菊)
　　　芙蓉菊
　　　雞冠菊
　　　蠟梅菊
　　　松菊
　　　柿葉菊
　　　栁條菊
　　　樝子菊
　　　茱萸菊
　　　艾菊
　　　龍腦菊
　　　新羅菊(黄色/白色)
　　　鄧州黄
　　　鄧州白
　　　明州黄
　　　泰州黄
　　　淮南菊
　　　襄陽紅
　　　大笑菊(大笑亦/一花名)
　　　笑靨菊(黄色/白色)
　　　喜容菊(黄色/白色)
　　　添色喜容(喜容/千葉)
　　　都勝菊
　　　纒枝菊(黄色/白色)
　　　徘徊菊
　　　甘菊
　　　野菊(黄色/白色)
　　　藤菊(亦名一/丈黄)
　　　寒菊(黄色/白色)
　　　春菊
　　　五月菊
　　　九日菊
　　　十月白
　　　十様菊
　　　黄二色
　　　紅二色
　　　樓子菊
　　　鞍子菊
　　　腦子菊
　　　麝香黄(白麝/香)
　　　燕脂菊
　　　粉團菊
　　　凌風菊
　　　朝天菊
　　　月下白
　　　楊妃菊(粉紅/色)
　　　楊妃裙(黄/色)
　　　太真黄
　　　孩兒菊(黄色白色/粉紅色)
　　　波斯菊
　　　鴛鴦菊
　　　鷺鷥菊
　　　鵝兒菊
　　　鵝毛菊
　　　蜂兒菊
　　　蜂鈴菊
　　　碧蟬菊
　　　合蟬菊
　　　五色菊
　　　紫菊
　　　順聖淺紫
　　　石菊(其色有三/故附於此)
　　　丹菊(九月/開)
　　　紅菊(五月開附/乾紅菊)
　　　碧菊
　　　青心菊
　　　單心菊
　　　黄簇菊
　　　鐵脚黄鈴菊
　　　黑葉兒菊
　　　鈸兒菊
　　　釵頭菊
　　右一百三十一名間於其下又有附注者三十二
　　是總計一百六十三名也然世謂此花有七十二
　　品若以此數求其一州之所有則不足若求於四
　　方則逺出此數之外蓋菊之為態栽植年深茍得
　　其宜則其間形色或有變易者故種類滋多命名
　　非一殆不可以數計也况遐方異俗所呼不同或
　　一品至於有三四名者以是考之則知此品目猶
　　未免有重複也覽者當知之
　　　　一種而五名
　　　藤菊
　　　一丈黄
　　　枝亭菊
　　　棚菊
　　　朝天菊
　　　　一種而四名
　　　九華菊(兩層/者)
　　　一笑菊(單層/者)
　　　批杷菊
　　　栗葉菊
　　(凡一種有二三名者各見/於逐品之下更不再表出)
　
　
　
　
　
　百菊集譜卷首
欽定四庫全書
　百菊集譜卷一
　　　　　　　　　　　　　宋　史鑄　撰
洛陽品類
　　鄞江周師厚(愚齋云公因倅洛陽作洛陽花木記/愚今於記中惟摭取菊名列於此若)
　　(乃諸形狀據/元本皆不該)
菊(單/葉)　　　　　金鈴菊　　　　紫榦子
萬鈴菊　　　　毬子菊　　　　鷄冠菊
地棠菊　　　　千葉大黄菊　　五色菊
粉紅菊　　　　碧菊　　　　　千葉晩紅菊
黄簇菊　　　　柿葉菊　　　　青心菊
葉紅菊　　　　黄窠廷子　　　探白子
白菊　　　　　六月紫菊　　　紅香菊
釵頭菊　　　　紫菊(亦謂之/旱蓮)　　金錢菊(一名/夏菊)
川金錢(深紅色/單葉)　川剪金
虢地品類
　　彭城劉蒙撰譜(愚齋云公因至伊/水旅寓見菊作此)
叙曰草木之有花浮冶而易壊凡天下輕脆難久之物
者皆以花比之宜非正人達士堅操篤行之所好也然
余嘗觀屈原之為文香草龍鳳以比忠正而菊與菌桂
荃蕙蘭芷江蘺同為所取又松者天下嵗寒堅正之木
也而陶淵明乃以松名配菊連語而稱之夫屈原淵明
實皆正人達士堅操篤行之流至於菊猶貴重之如此
是菊雖以花為名固與浮冶易壊之物不可同年而語
也且菊有異於物者獨以秋花悦茂於風霜搖落之時
此其得時者異也云云説疑曰或謂菊與苦薏有兩種
疑今譜中或有非菊者也然余嘗讀陶隠居之説以謂
莖紫色青作蒿艾氣為苦薏今余所記菊中雖有莖青
者然而為氣香味甘枝葉纎少或有味苦者而紫色細
莖亦無蒿艾氣今人間相傳為菊其已乆矣故未能輕
取舊説而棄之也　日華子曰花大者為甘菊花小而
苦者為野菊若種園蔬肥沃之處復同一體是小可變
而為甘也如是則單葉變而為千葉亦有之矣　若夫
馬藺為紫菊瞿麥為大菊烏喙苗為鴛鴦菊蔙覆花為
艾菊與其他妄濫而竊菊名者皆所不取云(愚齋云鮦/陽居士所)
(編復雅詞云鴛鴦菊乃豆蔲花也其花類百合而小比/牽牛花差大紅紫色中心有雙須須之端為雙鴛鴦之)
(形其葉如菊葉而極/大淮南二三月開花)
定品曰或問菊奚先曰先色與香而後態然則色奚先
曰黄黄者中之色其次莫若白陳藏器云白菊生平澤花
紫者白之變紅者紫之變也此紫所以為白之次而紅
所以為紫之次或曰花以艷媚為悦而子以態為後歟
曰吾嘗聞於古人矣妍卉繁花為小人而松竹蘭菊為
君子安有君子而以態為悦乎至於具香與色而又有
態是猶君子而有威儀也　菊之黄者未必皆勝而置
于前者重其色也菊之白者未必皆劣而列于中者次
其色也
龍腦菊　一名小銀臺出京師類金萬鈴而葉尖其色
　類紫鬱金而外葉純白其香氣芬烈似龍腦(其中稱/葉者謂)
　(花頭上葉也/非枝葉之葉)定品云菊有名龍腦者具色與香而態
　不足者也然余以此為之冠者亦君子貴其質焉
新羅菊　一名玉梅一名倭菊出海外千葉純白長短
　相次而花葉尖薄鮮明瑩徹若瓊瑶然
都勝菊　出陳州鵝黄千葉葉形圓厚有雙紋而内外
　大小重疊相次凡菊無態度者枝葉累之也此菊細
　枝少葉嫋嫋有態故以都勝目之
御愛菊　出京師或云出禁中一名笑靨一名喜容淡
　黄千葉葉有雙紋齊短而闊葉端有兩缺内外鱗次
玉毬菊　出陳州多葉白花近蘂㣲有紅色花外大葉
　有雙紋瑩白齊長而蘂中小葉如剪茸以玉毬目之
　者以其有圓聚之形也
玉鈴菊　純白千葉中有細鈴
金萬鈴　深黄千葉而葉有鐸形或有花宻枝偏者謂
　之鞍子菊實與此花一種
大金鈴　深黄有鈴如鐸形花為五出細花下有大葉
　承之
銀臺菊　出洛陽葉有五出而下有雙紋白葉承之初
　疑與龍腦菊一種但花形差大且不甚香
棣棠菊　出西京深黄雙紋多葉自中至外長短相次
　如千葉棣棠狀大於諸菊一枝叢生至十餘朶顔色
　鮮好
蜂鈴菊　千葉深黄花形圓小而中有鈴葉擁聚蜂起
　細視若有蜂窠之狀
鵝毛菊淡黄纎細如毛生於花萼上自内自外葉皆
　一等但長短上下有次爾
毬子菊　深黄千葉尖細重疊皆有倫理一枝之杪叢
　生百餘花若小毬諸菊最小無過此者
夏金鈴　出西京開以六月深黄千葉與金萬鈴相類
　而花頭瘦小不甚鮮茂蓋以生非時故也
秋金鈴出西京深黄雙紋重葉花中細蘂皆出小鈴
　萼中其萼亦如鈴葉
金錢菊　出西京深黄雙紋重葉似大金菊而花形圓
　齊頗類滴滴金
鄧州黄　單葉雙紋深於鵝黄淺於鬱金中有細葉出
　鈴萼上形似鄧州白但差小爾(愚齋云本草圖/經有鄧州菊花)
薔薇菊　深黄雙紋單葉如野薔薇有黄細蘂出小鈴
　萼中枝榦差細葉有支股而圓
黄二色　鵝黄雙紋多葉一花之間自有深淡兩色甚
　類薔薇菊惟形差小近蘂多有亂葉
甘菊　生雍州川澤深黄單葉閭巷之人且能識之固
　不待記而後見也余竊謂古菊陶淵明張景陽謝希
　逸潘安仁等或愛其香或詠其色或採於東籬或泛
　於酒斚疑皆今之甘菊也
酴醿菊　出相州純白千葉自中至外長短相次花之
　大小正如酴醿
玉盆菊　出滑州多葉黄心内深外淡而下有闊白大
　葉連綴承之有如盆盂中盛花狀
鄧州白　單葉雙紋白花中有細蘂出鈴萼中葉皆尖
　細相去稀疎香比諸菊甚烈蓋鄧州菊潭所出
白菊　單葉白花蘂與鄧州白相類但花葉差闊相次
　圓宻而枝葉麄繁人未識者謂為鄧州白後較見其
　異故譜中别開鄧州白而正其名曰白菊
銀盆菊　出西京花中皆細鈴鈴葉之下别有雙紋白
　葉故謂之銀盆
順聖淺紫　出陳州鄧州多葉葉比諸菊最大一花不
　過六七葉而每葉盤疊凡三四重花葉空處間有筒
　葉輔之余所記菊中惟此最大
夏萬鈴　出鄜州開以五月紫色細鈴生於雙紋大葉
　之上按靈寶方曰菊花紫白陶隱居云五月採今此
　花紫色而開於夏是得時也
秋萬鈴　出鄜州千葉淺紫其中細葉盡為五出鐸形
　而下有雙紋大葉承之
綉毬菊　出西京千葉紫花花葉尖闊相次叢生如金
　鈴菊中鈴葉之狀
荔枝菊　枝紫出西京千葉紫花葉卷為筒(謂花葉也/凡菊鈴葉)
　(有五出皆如鐸鈴之形又有卷/生為筒無尖缺者故謂之筒葉)大小相間凡菊鈴并
　蘂皆生托葉之上葉背乃有花蕚與枝相連而此菊
　上下左右攅聚而生故俗以為荔枝者以其花形正
　圓故也花有紅者與此同名
垂絲粉紅　出西京千葉葉細如茸攅聚相次花下亦
　無托葉
楊妃菊　粉紅千葉散如亂茸而枝葉細小嫋嫋有態
合蟬菊　粉紅筒葉花形細者與蘂雜比方盛開時筒
　之大者裂為兩翅如飛舞狀一枝之杪凡三四花
紅二色　出西京千葉深淡紅叢有兩色而花葉之中
　間生筒葉大小相映方盛開時筒之大者裂為二三
　與花葉相雜比茸茸然
桃花菊　粉紅單葉中有黄蘂其色正類桃花開於諸
　菊未有之前
　(自龍腦第一至桃花第三十五皆是依元木之次第/也其間銀臺白菊桃花三種不該所開之時惟夏萬)
　(鈴開於五月夏金鈴開於六/月餘三十種皆於九月開也)
叙遺曰余聞有麝香菊者黄花千葉以香得名有錦菊
者粉紅碎花以色得名有孩兒菊者粉紅青萼以形得
名有金絲菊者紫花黄心以蘂得名嘗訪於好事求於
園圃既未之見故特論其名色列於記花之後
補意曰余疑古之菊品未若今日之富也嘗聞於蒔花
者云花之形色變易如牡丹之類嵗取其變者以為新
今此菊亦疑所變也
呉中品類
　　呉門老圃史正志撰譜(愚齋云公退朝歸/休治圃栽菊作此)
叙曰菊草屬也以黄為正是以槩稱黄花所宜貴者苗
可以菜花可以藥囊可以枕釀可以飲所以髙人隱士
籬落畦圃之間不可無此花也陶淵明植於三徑采於
東籬裛露掇英汎以忘憂鍾㑹賦以五美謂圓華髙懸
準天極也純黄不雜后土色也早植晩發君子徳也冒
霜吐頴象勁直也盃中體輕(愚按歐陽詢藝文類/聚所引作流中輕體)神僊
食也其為所重如此然品類有數十種而白菊一二年
多有變黄者余在三水植大白菊百餘株次年盡變為
黄花云云
　　黄
大金黄　心宻花瓣大如大錢
小金黄　心㣲紅花瓣鵝黄葉翠大如衆花
佛頭菊　無心中邊亦同
小佛頭　同上㣲小又云疊羅黄
金墪菊　比佛頭頗瘦花心㣲窪
金鈴菊　心㣲青紅花瓣鵝黄色葉小又云明州黄
深色御袍黄　心起突色如深鵝黄
淺色御袍黄　中深
金錢菊　心小花瓣稀
毬子黄　中邊一色突起如毬子
棣棠菊　色深黄如棣棠狀比甘菊差大
甘菊　色深黄比棣棠頗小
野菊　細瘦枝柯凋衰多野生亦有白者
　　白
金盞銀臺　心突起深黄四邊白
樓子佛頂　心大突起似佛頂四邊單葉
添色喜容　心㣲紅花瓣宻且大
纒枝菊　花瓣薄開過轉紅色
玉盤菊　黄心突起淡白緣邊
單心菊　細花心瓣大
樓子菊　層層狀如樓子
萬鈴菊　心茸茸突起花多半開者如鈴
腦子菊　花瓣㣲縐縮如腦子狀
荼䕷菊　心青黄㣲起如鵝黄淺色
　　雜色紅紫
十様菊　黄白雜様亦有㣲紫花頭小
桃花菊　花瓣全如桃花秋初先開色有淺深深秋亦
　有白者
芙蓉菊　狀如芙蓉亦紅色
孩兒菊　紫萼白心茸茸然葉上有光與他菊異
夏月佛頂菊　五六月開色㣲紅
後叙曰花有落者有不落者蓋花瓣結宻者不落盛開
之後淺黄者轉白而白色者漸轉紅枯于枝上花瓣扶
疎者多落盛開之後漸覺離披遇風雨撼之則飄散滿
地矣云云
石湖品類
　　石湖范成大撰譜(并/序)
山林好事者或以菊比君子其説以為嵗華晼晩草木
變衰乃獨奕然秀發傲睨風露此幽人逸士之操雖寂
寥荒寒而味道之腴不改其樂者也神農書以菊為養
性上藥能輕身延年南陽人飲其潭水皆壽百嵗使夫
人者有為於當年醫國庇民亦猶是而已菊於君子之
道誠有臭味哉云云
　　黄花
勝金黄　一名大金黄菊以黄為正此品最為豐縟而
　加輕盈花葉㣲尖但條梗纎弱難得團簇作大本須
　留意扶植乃成
疊金黄　一名明州黄又名小金黄花心極小疊葉穠
　宻狀如笑靨花有富貴氣開早
棣棠菊　一名金䭔子花纎穠酷似棣棠色艷如赤金
　它花色皆不及蓋奇品也窠株不甚髙金陵最多
疊羅黄　狀如小金黄花葉尖瘦如剪羅縠三兩花自
　作一髙枝出叢上意度瀟灑
麝香黄　花心豐腴傍短葉宻承之格極髙勝亦有白
　者大略似白佛頂而勝之逺甚呉中比年始有
千葉小金錢　略似明州黄花葉中外疊疊整齊心甚
　大
太真黄　花如小金錢色鮮明
單葉小金錢　花心尤大開最早重陽前已爛漫
垂絲菊　花蘂深黄莖極柔細隨風動揺如垂絲海棠
鴛鴦菊花常相偶葉深碧
金鈴菊　一名荔枝菊舉體千葉細瓣簇成小毬如小
　荔枝枝條長茂可以攬結江東人喜種之有結為浮
　圖樓閣髙丈餘者余頃北使過欒城其地多菊家家
　以盆盎遮門悉為鸞鳯亭臺之狀即此一種
毬子菊　如金鈴而差小二種相去不逺其大小名字
　出於栽培肥瘠之别
小金鈴　一名夏菊花如金鈴而極小無大本夏中開
藤菊　花宻條柔以長如藤蔓可編作屏障亦名棚菊
　種之坡上則垂下裊數尺如纓絡尤宜池潭之瀕(愚/齋)
　(按沈氏菊譜後有補遺云吉州太和/有菊蔓生名一丈黄土人引以為屏)
十様菊　一本開花形模各異或多葉或單葉或大或
　小或如金鈴往往有六七色以成數通名之曰十様
　衢嚴間花黄杭之屬邑有白者
甘菊　一名家菊人家種以供蔬茹凡菊葉皆深緑而
　厚味極苦或有毛惟此葉淡緑柔瑩味㣲甘咀嚼香
　味俱勝擷以作羮及泛茶極有風致天隨子所賦即
　此種花差勝野菊甚美本不繫花
野菊　旅生田野及水濱花單葉極瑣細
　　白花
五月菊　花心極大每一鬚皆中空攅成一匾毬子紅
　白單葉繞承之每枝只一花徑二寸葉似同蒿夏中
　開近年院體畫草蟲喜以此菊寫生
金杯玉盤　中心黄四傍淺白大葉三數層花頭徑三
　寸菊之大者不過此本出江東比年稍移栽呉下此
　與五月菊二品以其花徑寸特大故列之於前
喜容千葉　花初開㣲黄花心極小花中色深外㣲暈
　淡欣然丰艷有喜色甚稱其名久則變白尤耐封殖
　可以引長七八尺至一丈亦可攬結白花中髙品也
御衣黄　千葉花初開深鵝黄大略似喜容而差疎瘦
　久則變白
萬鈴菊　中心淡黄䭔子傍白花葉繞之花端極尖香
　尤清烈
蓮花菊　如小白蓮花多葉而無心花頭疎極蕭散清
　絶一枝只一葩緑葉亦甚纎巧
芙蓉菊　開就者如小木芙蓉尤穠盛者如樓子芍藥
　但難培植多不能繁橆
茉莉菊　花葉繁縟全似茉莉緑葉亦似之長大而圓
　淨
木香菊　多葉略似御衣黄初開淺鵝黄久則淡白花
　葉尖薄盛開則㣲卷芳氣最烈一名腦子菊
酴醿菊　細葉稠疊全似酴醿比茉莉差小而圓
艾葉菊　心小葉單緑葉尖長似蓬艾
白麝香　似麝香黄花差小亦豐腴韻勝
白荔枝　與金鈴同但花白耳
銀杏菊　淡白時有㣲紅花葉尖緑葉全似銀杏葉
波斯菊　花頭極大一枝只一葩喜倒垂下久則㣲捲
　如髮之鬈
佛頂菊　亦名佛頭菊中黄心極大四傍白花一層繞
　之初秋先開白色漸沁㣲紅
桃花菊　多葉至四五重粉紅色濃淡在桃杏紅梅之
　間未霜即開最為妍麗中秋後便可賞以其質如白
　之受采故附白花
燕脂菊　類桃花菊深紅淺紫比燕脂色尤重比年始
　有之此品既出桃花菊遂無顔色蓋奇品也姑附白
　花之後
紫菊　一名孩兒菊花如紫茸叢茁細碎㣲有菊香或
　云即澤蘭也以其與菊同時又常及重九故附於菊
　
　
　
　
　百菊集譜卷一
欽定四庫全書
　百菊集譜卷二
　　　　　　　　　　　　　宋　史鑄　撰
諸州及禁苑品類
　　呉人沈競撰譜(元本列為六篇愚今/乃分入集譜諸門)
潛山朱新仲有菊坡所種各分品目玉盤盂與金鈴菊
　其花相次又有春菊花小而㣲紅者有佛頭菊花不
　作瓣而為小筩様者有枇杷菊葉似枇杷花似金盞
　銀盤而極大却不甚香有丁香菊花小而外紫内白
　者
至今舒州菊多品如蜂兒菊者鵝黄色水晶菊者花面
　甚大色白而透明又有一種名末利菊者初開花小
　四瓣如末利既開花大如錢
潛江品類甚多有鋪茸菊色緑其花甚大光如茸二月
　間開
今臨安有大笑菊其花白心葉葉如大笑或云即枇杷
　菊
頃在長沙見菊亦多品如黄色曰御愛笑靨孩兒黄滿
　堂金小千葉丁香壽安真珠白色曰疊羅艾葉毬白
　餅十月白孩兒白銀盆大而色紫者曰荔枝菊又有
　五月開者
他處有所謂十様菊者一叢之上開花凡十種如大金
　錢小金錢金盞銀盤則在在有之
如婺女則有銷金北紫菊紫瓣黄沿銷銀黄菊黄瓣白
　沿有乾紅菊花瓣乾紅四沿黄色即是銷金菊三菊
　乃佛頭菊種也
浙間多有荷菊日開一瓣開足成荷花之形衆菊未開
　則不開衆菊已謝則不謝又有腦子菊其香如腦子
　花色黄如小黄菊之類又有茱萸菊麝香菊水僊菊
　水僊者即金盞銀臺也
金陵有松菊枝葉勁細如松其花如碎金層出于宻葉
　之上予在豫章嘗見之
臨安西馬城(一作/塍)園子每嵗至重陽謂之鬭花各出奇
　異有八十餘種予不暇悉求其名有為予於禁中大
　園子得菊品近六十種多與外間同名者姑次第之
　御袍黄菊(大花/頭)　　　　御衣黄(小花/頭)
　白佛頭(花/早)　　　　　　黄佛頭(花/晚)
　黄新羅　　　　　　　白新羅
　戴笑菊(即大/笑菊)　　　　　橙子菊
　薔薇菊　　　　　　　末利菊
　樝子菊(花小色黄/香如樝子)　　　大金錢
　小金錢　　　　　　　金盞銀臺
　金盞金臺　　　　　　明州黄
　泰州黄　　　　　　　黄素馨
　白素馨　　　　　　　黄木香
　白木香　　　　　　　牡丹菊
　黄酴醿　　　　　　　白酴醿
　大金黄　　　　　　　小金黄
　夏菊(花與佛頭一/同五月開)　　　桃花菊(八月/開)
　銷金菊　　　　　　　金鈴菊
　蹙線菊　　　　　　　燕脂菊
　白喜容　　　　　　　黄喜容
　黄笑靨　　　　　　　白笑靨
　金井銀欄　　　　　　金井玉欄
　鵝兒菊　　　　　　　棣棠菊
　丁香菊　　　　　　　萬鈴菊(蘇州出/髙枝兒)
　玉盆菊　　　　　　　鐵脚黄鈴
　黑葉兒　　　　　　　輕黄菊
　黄纒枝　　　　　　　白纒枝
　勝金黄　　　　　　　賽金錢
　早紫菊(四/月)　　　　　　旱蓮菊
　團圓菊　　　　　　　柳條菊
　枝亭菊(枝梗甚長用杖子/撑即籬菊一丈黄)鞍子菊(雙心兒/牽長)
　碧蟬菊(青/色)　　　　　　鈸兒菊(一種紫梗開早/一種青梗開晚)
越中品類
　　山隂菊隱史鑄撰譜
　(以下諸菊之次第所排近似失序此蓋粗以形色之/髙下而為列非徒狥名而已比之前後二目不同)
　(凡菊之開其形色有三節不同謂始中/末也今譜中所紀多紀其盛開之時)
　　黄色
勝金黄　花頭大過折二錢明黄瓣青黄心瓣有五六
　層花片比大金黄差小上有細脉枝杪凡三四花一
　枝之中有少從蘂顔色鮮明玩之快人心目
大金錢(開/遲)大僅及折二心瓣明黄一色其瓣五層此花
　不獨生於枝頭乃與葉層層相間而生香色與態度
　皆勝
金絲菊　花頭大過折二深黄細瓣凡五層一簇黄心
　甚小與瓣一色顔色可愛名為金絲者以其花瓣顯
　然起紋綹也十月方開(此花根/荄極壯)
小金黄　花頭大如折二心瓣黄皆一色開未多日其
　瓣鱗鱗六層而細態度秀麗經多日則面上短瓣亦
　長至於整整而齊不止六層蓋為狀先後不同也如
　此(綠葉/頗小)
宻友菊　花頭大過折三明黄闊片花瓣形色不在諸
　品之下初開時長短不齊開及其盛乃齊至於六層
　其中如抽芽數條短短小心與瓣為一色狀如春間
　黄宻友花窠株低矮(緑葉最繁宻見霜則/周圍葉緑變紫色)
橙菊(亦名金/毬菊)此品花瓣與諸菊絶異含蘂之時狀如粉
　團菊黄色不甚深其瓣成筩排豎生於萼上後乃開
　作小片婉孌至於成團衆瓣之下又有統裙一層承
　之亦猶橙皮之外包也其中無心(愚齋云據愚視之/橙黄菊與粉團菊)
　(必是一種但橙小/粉大及色異耳)
大金黄　花頭大如折三錢心瓣黄皆一色其瓣五六
　層花片亦大一枝之杪多獨生一花枝上更無從蘂
　(緑葉亦大其/梗濃紫色)
側金盞　此品類大金黄其大過之有及一寸八分者
　瓣有四層皆整齊花片亦闊大明黄色深黄心一枝
　之杪獨生一花枝中更無從蘂名以側金盞者以其
　花大而重欹側而生也(緑葉亦大/其梗淡紫)
小金錢(開/早)大於小錢明黄瓣深黄心其瓣齊齊三層花
　瓣展其心則舒而為筩
御愛黄　花頭大如小錢淡黄色其狀與御袍黄相類
　但此花瓣頗細凡五六層(向上二三層黄色鮮明/向下層則色帶㣲白)層
　層鱗次不齊心乃明黄色其細小料十餘縷耳
御袍黄　花頭大如小錢淡黄色其狀略觀之與御愛
　黄相類但此花瓣頗闊凡五層(此色上/下層同)上下層層稍
　齊心乃深黄色比之御愛黄細視則不同况此心又
　有大小之别
黄佛頭　花頭不及小錢明黄色狀如金鈴菊中外不
　辨心瓣但見混同純是碎葉突起甚髙又如白佛頭
　菊之黄心也
九日黄　大如小錢黄瓣黄心心帶㣲青瓣有三層狀
　類小金錢但此花開在金錢之前也開時或有不甚
　盛者惟地土得宜方盛(緑葉甚小/枝梗細瘦)
黄寒菊　花頭大如小錢心瓣皆深黄色瓣有五層甚
　細開至多日心與瓣併而為一不止五層重數甚多
　聳突而髙其香與態度皆可愛狀類金鈴菊差大耳
荔枝菊　花頭大於小錢明黄細瓣層層鱗次不齊中
　央無心鬚乃簇簇未展小葉至開遍凡十餘層其形
　頗圓故名荔枝菊此香清甚姚江士友云其花黄狀
　似楊梅
茱萸菊(闕/)
末利菊　花頭巧小淡淡黄色一蘂只十五六瓣(或至/二十)
　(片/)一㸃緑心其狀似末利花不類諸菊葉即菊也每
　枝條之上抽出十餘層小枝枝皆簇簇有蘂
艾菊(闕/)
金鈴菊　花頭甚小如鈴之圓深黄一色其榦之長與
　人等或言有髙近一丈者可以上架亦可蟠結為塔
　故又名塔子菊一枝之上花與葉層層相間有之不
　獨生於枝頭(緑葉尖長七出凡菊/葉多五出例皆不該)
甘菊　陶隱居云菊有兩種一種莖紫氣香而味甘一
　種青莖作蒿艾氣而味苦日華子亦云菊有兩種花
　大氣香莖紫者為甘菊花小氣烈莖青者名野菊楊
　損之云甘者入藥苦者不任史氏譜云甘菊色深黄
　野菊枝柯細瘦劉氏譜云甘菊深黄單葉閭巷人能
　識之固不待記而知竊謂古菊陶淵明等採於東籬
　泛於酒斚疑皆今之甘菊也今據本草諸書所載二
　者較然可見矣
滴滴金(夏菊/也)花頭巧小或有如折二大者蓋所産之地
　不同也花瓣最細凡二三層明黄色心乃深黄中有
　一㸃㣲緑自六月開至八月俗説遍地生苗者由花
　梢頭露水滴而出也故名滴滴金予嘗與好事者斸
　地驗其根其根即無聯屬方知此説不妄
野菊(亦有三/兩種)花頭甚小單層心與瓣皆明黄色枝莖極
　細多依倚他草木而長(上聲緑/葉七出)又有一種其花初開
　心如旱蓮草開至涉日則旋吐出蜂鬚周圍蒙茸然
　如蓮花鬚之狀枝莖頗大(緑葉五出吾鄉能仁/寺側府城墻上最多)
　　白色
九華菊　此品乃淵明所賞之菊也今越俗多呼為大
　笑其瓣兩層者本曰九華白瓣黄心花頭極大有闊
　及二寸四五分者其態異常為白色之冠香亦清勝
　枝葉疎散九月半方開昔淵明嘗言秋菊盈園其詩
　集中僅存九華之一名(今以重瓣大笑為九華此得/於諸士友之説凡畦丁率皆)
　(不知若姚江士夫又稱九華為大佛頂然或謂九華/緑葉與諸菊葉不相類疑非菊之正品  愚嘗觀本)
　(草圖經所晝鄧州菊衡州菊此二名品亦皆是混淨/之葉未見其有出稜角者且古人别菊惟在於臭味)
　(豈拘拘論/其葉哉)
大笑菊　白瓣黄心夲與九華同種其單層者為大笑
　花頭差小不及兩層者之大其葉類栗木葉亦名栗
　葉菊
佛頂菊　大過折二或如折三單層白瓣突起淡黄心
　初如楊梅之肉蕾後皆舒為筩子狀如蜂窠末後突
　起甚髙又且最大枝榦堅麄葉亦麄厚又名佛頭菊
　(一種每枝多直生上只一花少有旁出枝花/  一種每一枝頭乃分為三四小枝各一)
淮南菊　先得一種白瓣黄心瓣有四層上層抱心㣲
　帶黄色下層黯淡純白大不及折二枝頭一簇六七
　花後又得一種淡白瓣淡黄心顔色不相染心瓣有
　四層一枝攅聚六七花其枝杪六花如六面仗鼓相
　抵然惟中央一花大於折三餘者稍小予視之疑非
　一種園丁乃言所産之地力有不同也大率此花自
　有三節不同初開花面㣲帶黄色中節變白至十月
　開過見霜則變淡紫色且初開之瓣只見四層開至
　多日乃至六七層花頭亦加大焉
酴醿菊(闕/)
木香菊　大過小錢白瓣淡黄心瓣有三四層頗細狀
　如春架中木香花又如初開纒枝白但此花頭舒展
　稍平坦耳亦有黄色者
粉團菊(亦名玉/毬菊)此品與諸菊絶異含蘂之時淺黄色又
　帶㣲青花瓣成筩排竪生於萼上其中央初看一似
　無心狀如橙菊盛開則變作一團純白色其形甚圓
　其香頗烈至白瓣彫謝方見瓣下有如心者甚大其
　白瓣皆匼匝出於上也經霜則變紫色尤佳(緑葉甚/麄其梗)
　(柔/弱)　(原本闕/)
　
　
　
　　　　　　　　　　　　　　　　　開則短至
　多日則䟎出近於齊長巧小淡黄心瓣凡五層開至
　末後則瓣増多至於七層側看如千葉白蓮其態秀
　麗枝條婀娜其葉稍宻亦名甌子菊見霜則色變淡
　紫
玉甌菊　或言甌子菊即纒枝白菊也其開層數未及
　多者以其花瓣環拱如甌盞之狀也至十月經霜則
　變紫色
金盞銀臺　大如折二此以形色而為名也惟初開似
　之爛開則其狀輒變
寒菊　大過小錢短白瓣開多日其瓣方增長明黄心
　心乃攅聚碎葉突起頗髙枝條柔細十月方開
徘徊菊　淡白瓣黄心色帶㣲緑瓣有四層初開時先
　吐瓣三四片只開就一邊未及其餘開至旬日方及
　周徧花頭乃見團圓按字書徘徊為不進此花之開
　亦若是矣其名不妄十月初方開或有一枝花頭多
　者至攅聚五六顆近似淮南菊
銀盤菊　白瓣二層黄心突起頗髙花頭或大或小不
　同想因其地有肥瘠之故也
輪盤菊(闕/)
　　紅色
桃花菊(又名桃/紅菊)花瓣如桃花粉紅色一蘂凡十三四片
　開時長短不齊經多日乃齊其心黄色内帶㣲緑此
　花齅之無香惟撚破聞之方知有香至中秋便開開
　至十餘日漸變為白色或生青蟲食其花片則衰矣
　(其緑葉/甚細小)
繡菊(闕/)
石菊(即古之/大菊也)花瓣五出有紫色者有深紅色者有深紅
　粉緑者各有種也其萼長而小其莖有節其葉亦頗
　類竹故又名石竹諸色皆自五月而開(或有開遲者/至七月方開)
　惟紫色者開至八九月方衰(衰即/結實)或云石菊結實為
　蘧麥愚按爾雅云大菊蘧麥也本草云瞿麥一名大
　菊陶隱居云一莖生細葉花紅紫赤可愛子頗似麥
　日華子云又名石竹本草圖經曰生泰山及淮甸今
　處處有之苗髙一尺以來葉尖小二月至五月開七
　月結實頗似麥故名之(予以本土所産石菊㕘照爾/雅本草所言大菊之形色固)
　(相似矣然木土所産者初未審有實無實為疑遂問/諸老圃皆云未嘗有結實者至甲辰八月予於僧舍)
　(見紫色一種就摘花瓣脱盡一殘萼撚破驗其子之/有無其中果有一粒如細麥者存焉粒中仍有如掐)
　(之一痕易為辨認次以摘花瓣未脱者一萼亦撚破/驗之其中所存者與前一同陶隱居又云立秋採實)
　(實中子至細故予今撚破其萼以視實復撚破其實/以視中有何物果見有如鰕子者細不可數也予初)
　(為老圃所惑故詳記之按劉蒙説疑曰瞿麥為大菊/此乃妄濫竊名者皆所不取愚齋亦云此品石菊初)
　(以其花與蘂比之諸品不同且顔色夭冶兼乏芬馥/清致當以格外菊處之亦列此名於濫號品中後考)
　(結實有據乃知即古之大菊也竊以爾雅本草既載/其名其來也遠以是論之非所宜輕於是陞於正品)
　(紅色之/後云)
　　濫號
孩兒菊　白瓣黄心其狀與諸菊迥然不同自七月開
　至九月其葉甚纎按劉氏譜其後叙遺乃言孩兒菊
　粉紅色如此則比越中所有者不同也按史氏譜入
　此於紅紫品中愚今以本土所出者品格最下兼之
　無香可取故降於是也(或言此花與葉既不類菊而/世俗皆呼為孩兒菊者何也)
　(予意其名以孩兒者為品卑㣲之謂也呼以為/菊者敷榮能久之謂也或謂此花本名鵝兒菊)
　　假名
春菊　蒿菜花是也三月末開花頭大及二寸金彩鮮
　明不減於菊東嶽社㑹日人取以粧花檐花籃即此
　物也
紫菊　馬蘭花是也八九月開大觀本草云生澤傍北
　人見其花呼為紫菊以其花似菊而紫也玉峯先生
　汪擇善詩集又以旱蓮亦名紫菊有詩一篇愚竊謂
　此二花其物性不同以馬蘭花為菊而馬蘭亦有療
　疾之功使其名益著可也以旱蓮為菊胡不知有害
　人之毒(事見博/聞録)黜其名可也
觀音菊　天竺花是也(此非南天竺或呼為落帚/花亦非也落帚别是一種)自五
　月開至七月花頭細小其色純紫枝葉如嫩柳其榦
　之長與人等或呼為觀音菊蓋取錢塘有天竺觀音
　之義也
繡線菊　厭草花是也花頭碎紫成簇而生心中吐出
　素縷如線之大自夏至秋有之俗呼為厭草花或云
　若人帶此花賭博則獲其勝故名之(古有厭/勝法)
列諸譜外之菊一十名(愚皆記其所得之自今/盡類入卷首之品目)
九華菊(見靖節先生集此/一品今新入越譜)凌風菊(黄色見/山谷詩)
柑子菊(黄色見陳/後山詞)　　　楊妃裙(黄色見徐/仲車詩)
蠟梅菊(見聞人善言/菊鄉公暇集)　　朝天菊(見洪氏/瓊野録)
珠子菊(白色見本草註云南京有一/種開小花花瓣下如小珠子)
丹菊(見初學記嵇含菊銘云/煌煌丹菊暮秋彌榮)
鷺鷥菊(士友云嚴州多菊此品嚴州有之花如茸/毛純白色中心有一叢簇起如鷺鷥頭)
襄陽紅(士友云並蒂雙頭亦一/種菊也九江彭澤有之)
今榮王府皇弟大王居邸之側有園曰瓊圃池曰瑤沼
皆賜御書為匾如園内異菊尤為不少但未得其名今
姑闕其左當俟他日列之
　
　
　
　
　
　
　
　
　百菊集譜卷二
欽定四庫全書
　百菊集譜卷三
　　　　　　　　　　　　　宋　史鑄　撰
種藝
孫真人種花法(愚今於此只/録種菊一事)　三月穀雨後種
　紅葉菊　　　千葉甘菊　　金鈴菊
　紫榦菊　　　千葉白菊　　紫菊
　掃葉菊　　　黄簇菊　　　青心柿菊
　五色菊　　　蓮子菊　　　大黄金菊
范石湖云呉下老圃伺春苗尺許時掇去其顛數日則
　岐出兩枝又掇之每掇益岐至秋則一榦所出數百
　千朶婆娑團欒如車蓋熏籠矣人力勤土又膏沃花
　亦為之屢變
沈莊可譜云呉門菊自有七十二種春分前以根中發
　出苗裔用手逐枝柯擘開每一柯種一株後長及一
　尺則以一尺髙籃蓋覆每月遇九日有出籃外者則
　去其腦至秋分則不去矣夏間每日清水澆灌遇夜
　去其籃承露至早復蓋不可使乾枯如此之後結蘂
　則平齊矣
沈譜云予在豫章見菊多有佳者嘗問之園丁則云菊
　每嵗以上已前後數日分種失時則花少而葉多如
　不分置他處非惟叢不繁茂往往一根數榦一榦之
　花各自别様所以命名不同菊開過以茅草裹之得
　春氣則其舊年柯葉復青漸長成其樹但次年不着
　花第二年則接續着花仍不畏霜矣
梅雨時収菊叢邊小株分種俟其茂則摘去心苗欲其
　成小叢也秋到則不摘(見瑣碎録/後二段同)
黄白二菊各披去一邊皮用麻皮扎合其開花則半黄
　半白
菊花大蘂未開逐蘂以龍眼殻罩之至欲開時隔夜以
　硫黄水灌之次早去其罩即大開
大笑菊及佛頂菊御愛黄至榖雨時以其枝挿於肥地
　亦能活(愚嘗試之至/秋亦着花)
種菊所宜向陽貴在髙原其根惡水不宜久雨久雨可
　於根傍加泥令髙以泄水
分種小株宜以糞水酵土而㙲之則易盛按劉君(蒙/)亦
　有栽鉏糞養之説
菊宜種園蔬内肥沃之地如欲其淨則澆㙲捨肥糞而
　用河渠之泥
種菊之地常要除去蜒蚰則苗葉免害
故事
續齊諧記汝南桓景隨費長房遊學數年長房忽謂之
　曰九月九日汝家有災厄可速去令家人各作絳囊
　盛茱萸繫臂登髙飲菊花酒禍乃可消景如其言舉
　家登山夕還見牛羊鷄犬皆暴死焉
魏文帝與鍾繇書云嵗往月來忽焉九月九日九為陽
　數而日月並應俗嘉其名以為宜於長久故以享宴
　髙㑹是月律中無射言羣草庶木無有射地而生於
　芳菊紛然獨榮(榮一/作秀)非夫含乾坤之淳和體芬芳之
　淑氣孰能如此故屈原悲冉冉之將老思飡秋菊之
　落英輔體延年莫斯之貴謹奉一束以助彭祖之術
檀道鸞續晉陽秋陶潛九月九日無酒於宅籬畔菊叢
　中摘花盈把而坐悵望久之見白衣人至乃江州太
　守王𢎞送酒即便就酌醉而後歸(昭明太子撰傳/作滿手把菊)
唐書李適為學士凡天子饗㑹游豫唯宰相及學士得
　從秋登慈恩浮圖獻菊花酒稱壽
唐韋表㣲授監察御史裏行不樂曰爵禄譬滋味也人
　皆欲之吾年五十拭鏡㨵白冒游少年間取一班級
　不見其味也將為松菊主人不愧陶淵明云
唐韋綬徳宗時為翰林學士以心疾還第九月九日帝
　作黄菊歌顧左右曰安可不示韋綬即遣使持往綬
　遽奉和附進
列僊傳文賔取嫗數十年輒棄之後嫗老年九十餘續
　見賔年更壯拜泣至正月朝㑹鄉亭西社中賔教令
　服菊花地膚桑上寄生松子以益氣嫗亦更壯復百
　餘嵗
神僊傳康風子服菊花栢實乃得僊
名山記道士朱孺子呉末入玉笥山服菊花乘雲升天
雜説
禮記月令季秋之月鞠有黄華注記時候也
周禮王后六服中有鞠衣注黄衣也色如鞠塵象桑葉
　始生禮記季春天子薦鞠衣于先帝注鞠衣黄桑之
　服陸徳明禮記釋文鞠衣居六切如菊華也又去六
　切如麴塵
爾雅蘜治蘠注今之秋華菊
山海經中山經云岷山之首曰女儿之山其草多菊
陸農師埤雅云鞠草有華至此而窮焉故謂之鞠一曰
　鞠如聚金鞠而不落故名鞠
本草云菊花一名節華一名日精一名更生一名周盈
　一名傅延年一名隂成(愚齋云謂採後隂乾/取成日合藥故名之)
應劭風俗通曰南陽酈縣有甘谷谷水甘美云其山上
　大有菊水從山上流下得其滋液谷中有三十餘家
　不復穿井悉飲此水上壽百二三十中百餘下七八
　十者攷之本草菊花輕身益氣故也司空王暢太尉
　劉寛太尉袁隗為南陽太守聞有此事令酈縣月送
　水二十斛用之飲食諸公多患風眩皆得愈
抱朴子僊藥篇云南陽酈縣山中有甘谷水谷水所以
　甘者谷上左右皆生甘菊菊花墮其中歴世彌久故
　水味為變其臨此谷居民皆不穿井悉食甘谷水食
　者無不老壽髙者百四五十嵗下者不失八九十無
　夭年人得此菊力也
荆州記酈縣菊水太尉胡廣久患風羸弱汲此水後疾
　遂瘳年近百嵗非唯天壽亦菊延之此菊甘美廣後
　收菊播之京師處處傳植
東漢胡廣傳注引盛𢎞之荆州記曰菊水出穰縣芳菊
　被涯水極甘香谷中皆飲此水上壽百二十如七八
　十者猶以為夭太尉胡廣所患風疾休沐南歸恒飲
　此水後疾遂瘳年八十二薨(愚齋云按九域志鄧州/南陽郡有穰縣不該酈)
　(縣按廣韻酈/縣在南陽)
西京雜記戚夫人侍兒賈佩蘭説在宫内時九月九日
　佩茱萸食蓬餌飲菊花酒令人長壽菊花舒時并採
　莖葉雜黍米釀之宻封置室中至來年九月九日始
　熟就飲焉
寶櫝記云宣帝異國貢紫菊一莖蔓延數畝味甘食者
　至死不饑渴
風土記日精治蘠皆菊之花莖别名也生依水邊其花
　煌煌霜降之節唯此草盛茂九月律中無射俗尚九
　日而用候時之草也
僊書茱萸為辟邪翁菊花為延壽客故假此二物以消
　陽九之厄爾
唐馮贄雲僊散錄引蠻甌志云白樂天方入關劉禹錫
　正病酒禹錫乃餽菊苗齏蘆菔鮓換取樂天六班茶
　二囊以醒酒
牧豎閒談云蜀人多種菊以苗可入菜花可入藥園圃
　悉植之郊野人多採野菊供藥肆頗有大誤真菊延
　齡野菊瀉人
孟元老東京夢華錄重九都下賞菊菊有數種有黄白
　色蘂若蓮房曰萬鈴菊粉紅色曰桃紅菊白而檀心
　曰木香菊黄色而圓曰金鈴菊純白而大曰喜容菊
　無處無之酒家皆以菊花縛成洞户
陳欽甫提要錄東坡云嶺南氣候不常菊花開時即重
　陽凉天佳月即中秋不須以日月為斷也十月初吉
　菊始開乃與客作重九因次韻淵明九月九日詩云
　今日我重九誰謂秋冬交黄花與我期草中實後凋
　香餘白露乾色映青松髙苕溪漁隱曰江浙間每嵗
　重陽往往菊亦未開不獨嶺南為然蓋菊性耿介須
　待草木黄落方於霜中獨秀
東坡仇池筆記云菊黄中之色香味和正花葉根實皆
　長生藥也北方隨秋早晚大略至菊有黄花乃開嶺
　南冬至乃盛地暖百卉造作(造一/作迭)無時而菊獨後開
　考其理菊性介烈不與百卉並盛衰須霜降乃發嶺
　南常以冬至㣲霜也僊姿髙潔如此宜其通僊靈也
東坡記菊帖云嶺南地暖而菊獨後開考其理菊性介
　烈須霜降乃發而嶺海常以冬至㣲霜故也吾以十
　一月望與客泛菊作重九書此為記
東坡贈朱遜之詩序云元祐六年九月與朱遜之㑹議
　于潁或言洛人善接花嵗出新枝而菊品尤多遜之
　曰菊當以黄為正餘可鄙也
沈譜云如周濂溪則以菊為花之隱逸者稱之
沈譜云舊日東平府有溪堂為郡人游賞之地溪流石
　崖間至秋州人泛舟溪中採石崖之菊以飲每嵗必
　得一二種新異之花
九域志鄧州(南陽/郡)土貢白菊三十斤
本草圖經有衡州菊花鄧州菊花
越州圖經菊山在蕭山縣西三里山多甘菊
呉致堯九疑考古云舂陵蒨無菊自元次山始植沈譜
　云次山作菊圃記云在藥品是為良藥為蔬菜是佳
　蔬也
洪景盧夷堅辛志成都府學學有神曰菊花僊相傳為
　漢宫女諸生求名者往祈影響神必明告(愚齋云漢/宫女謂在)
　(漢宫飲菊花酒者花或云成都府漢文翁石室壁間/畫一婦人手持菊  前對一猴號菊花娘子大比之)
　(嵗士人多乞/夢頗有靈異)
王龜齡云鄂渚少黄花有白菊
釋典云拘蘇摩華其華白色大小如錢似此白菊也
按諸字書菊之字有五其體雖異而用則同□□(見説/文)
　蘜(見爾雅亦/見説文)鞠(見三/禮)菊(見篇/韻)今人多從簡用之
愚齋云諸菊得名或以色或以香或以形狀其義非一
　皆明而可知惟九華一古名初莫知其義今按晉宋
　以前淵明而上漢有九華殿魏有九華臺二者於菊
　皆不聞有事迹相闗惟真誥載呉有趙廣信至魏末
　賣藥鍊九華丹丹成遂乘雲駕龍登天又漢天師家
　傳云真人入鹿堂山煉九鼎神丹遷平蓋山煉九華
　大藥注曰服此成僊愚意其菊之為名必比擬於此
　何則蓋白菊久服則輕身延壽亦至成僊故也(士友/云恐)
　(此菊出於九華山故有是名愚竊謂不然且/池州九華之名始於李白於晉時絶無干涉)
方術
神農本草云菊花味苦主頭風頭眩目淚出惡風濕痺
　久服利血氣輕身延年
名醫别錄云菊花味甘無毒療腰痛去來陶陶除胷中煩熱
陶隱居云菊有兩種一種莖紫氣香而味甘葉可作羮
　食者為真一種青莖而大作蒿艾氣味苦不堪食者
　名苦薏其花相似唯以甘苦别之爾又有白菊亦主
　風眩能令頭不白僊經以為妙用
陳藏器云白菊味苦主風眩變白不老益顔色楊損之
　云甘者入藥苦者不任
日華子云菊花治四肢遊風利血脉并頭痛作枕明目
　葉亦明目生熟並可食菊有兩種花大氣香者為甘
　菊花小氣烈者名野菊然雖如此園蔬内種肥沃後
　同一體
本草圖經曰菊花生雍州川澤及田野今處處有之以
　南陽菊潭者為佳初春布地生細苗夏茂秋花冬實
　正月採根三月採葉五月採莖九月採花十一月採
　實皆隂乾用南陽菊亦有黄白二種今服餌家多用
　白者
白菊酒法春末夏初收軟苗隂乾擣末空腹取一方寸
　七和無灰酒服之若不飲酒者但和羮粥汁服之亦
　得秋八月合花收暴乾切取三大斤以生絹囊盛貯
　浸三大㪷酒中經七日服之今諸州亦有作菊花酒
　者其法得於此
玉函方云王子喬變白増年方用甘菊三月上寅日採名
　曰玉英六月上寅日採名曰容成九月上寅日採名
　曰金精十二月上寅日採名曰長生長生者根莖是
　也四味並隂乾百日取等分以成日合搗千杵為末
　酒調下一錢匕以蜜丸如桐子大酒服七丸一日三
　服百日身輕潤澤服之一年髮白變黑服之二年齒
　落再生服之三年八十嵗老人變為童兒神效(以上/並見)
　(大觀/本草)
抱朴子劉生丹法用白菊汁蓮花汁和丹蒸之服一年
　壽五百嵗
千金方常以九月九日取菊花作枕袋枕頭大能去頭
　風明眼目　(附/)陳欽甫九日詩云菊枕堪明服茱囊
　可辟邪
千金方九月九日菊花末臨飲服方寸匕主飲酒令人
　不醉
聖惠方云治頭風用九月九日菊花暴乾取家糯米一
　斗蒸熟用五兩菊花末如常醖法多用細麵麴酒熟
　即壓之去滓每煖一小盞服之　(附/)郭元振秋歌云
　辟惡茱萸囊延年菊花酒與子結綢繆丹心此何有
　(原闕/)
　
　
　味子菴䕡子地膚子烏麻子牡荆子是也愚因此二
　説徧問園翁與夫士友皆言菊無結實者愚又遵承
　前賢之説於十一月直至月盡親採肥壤所植之菊
　挼其花心以驗其實之有無亦無所見但恐遐方異
　域或有之也當俟博物决其疑焉
甘菊野菊二説愚采取本草諸書已該於越譜中其説
　雖較然可見然世俗或採城墻郊野所産之菊以為
　宜入藥有貨於藥肆而用者又據司馬温公甘菊詩
　云野菊細瑣物籬間私自全徒因氣味殊不為庖人
　捐采升白玉堂薦以黄金盤以此詩觀之乃知甘菊
　或有出於野者亦可用也牧豎閒談云郊野人多採
　野菊供藥肆大誤真菊延齡野菊㵼人愚今以古今
　之人去取不同故併列之用之者不可不審
越俗言夏菊初生(謂苗/之時)例自陳根而出至秋遍地沿多
　者由花梢頭露滴入土却生新根而出故名滴滴金
　愚初未之信遂與好事者斸地驗其根果無聮屬乃
　見俗傳不妄也
本草載神農以菊味為苦名醫以味為甘二説不同例
　皆療病愚意其神農取白菊言之名醫取黄菊言之
愚按陶隱居與陳藏器皆言白菊療疾有功本草圖經
　言今服餌家多用白者又有白菊酒法抱朴子有言
　丹法用白菊汁九域志言鄧州以白菊入貢是皆以
　白菊為用也惟沈存中忘懐録有種甘菊法今所謂
　茶菊即甘菊也然甘菊作飲食與入藥多是黄色不
　曽見白者可食豈予未之見邪愚以古今去取不同
　故併列之
古今詩話
晉羅含字君章耒陽人致仕還家階庭忽蘭菊叢生以
　為徳行之感唐李義山菊詩陶令籬邊色羅含宅裏
　香又云羅含黄菊宅柳惲白蘋門
唐輦下嵗時記九日宫掖間爭挿菊花民俗尤甚杜牧
　詩云塵世難逢開口笑菊花須挿滿頭歸又云九日
　黄花挿滿頭　司馬文正公九日贈梅聖俞瑟姬歌
　云不肯那錢買珠翠任教堆挿堦前菊
西清詩話嘉祐中歐陽公見王荆公詩黄昏風雨暝園
　林殘菊飄零滿地金笑曰百花盡落獨菊枝上枯耳
　因戲曰秋英不比春花落為報詩人子細看(後人以/韻協之)
　(改看/作吟)荆公聞之怒曰是定不知楚詞夕餐秋菊之落
　英歐陽九不學之過也
樂菴先生(李侍御/名衡)語録云韓魏公嘗言保初節易保晚
　節難在北門九日燕諸曹有詩莫羞老圃秋容淡(魏/公)
　(言行録/作不羞)要看閒花晚節香(言行錄作/且看寒花)先生深敬此語
　嘗大書于壁以為晚節之規
沈譜云徐仲車最好菊即西籬下多種之花至冬月猶
　有存者名曰晚菊公常自比陶淵明種菊之所雖東
　西相反論其所以樂則無以異也有菊詩云楊妃只
　有黄裙在且問風霜留得無所謂楊妃裙者蓋菊名
　也
漁隱胡仔曰余嘗因庭下黄白菊相間開遂效蘇黄格
　作詩詠之曰何處金錢與玉錢化為蝴蝶夜翩翩青
　絲網住芳叢上開作秋花取意妍杜陽雜編唐穆宗
　時禁中花開夜有蛺蝶數萬飛集花間宫人以羅巾
　撲之無有獲者上令張網空中得數百遲明視之皆
　庫中金玉錢也
陸放翁因山園草間菊數枝開席地獨酌有詩云屋東
　菊畦蔓草荒痩枝出草三尺長碎金狼籍不甚摘掃
　地為渠持一觴日斜大醉叫墮幘野花村酒何曽擇
　君不見詩人跌宕例如此蒼耳林中留太白於此可
　見放翁愛菊之意
愚齋云陶淵明和郭主簿詩芳菊開林耀青松冠巖列
　懐此貞秀姿卓為霜下傑愚愛霜下傑三字最佳東
　坡和子由所居詩粲粲秋菊花卓為霜中英今觀百
　注坡詩中闕而不注何諸公不省淵明詩邪苕溪漁
　隱曰先君題泗上秋香亭詩騷人足竒思香草比君
　子況此霜下傑清芬絶蘭茝自淵明妙語一出世皆
　師承用之可謂殘膏賸馥沾丐後人多矣
愚齋云崇觀間陳子高(名/克)有詩名集中有五月菊云黄
　菊有本性霜餘見幽茂名緇喻般若太史謹占候云
　云僧雪菴詩滿徑露漙黄般若戛簷風裊翠真如按
　六祖金剛經解何名般若是梵語唐言智慧也傳燈
　録云僧問忠國師古徳云青青翠竹盡是法身鬱鬱
　黄花無非般若不知若為國師曰華嚴經云佛身充
　滿於法界普現一切羣生前隨縁赴感靡不周而常
　處此菩提座翠竹既不出於法界豈非法身乎般若
　經云色無邊故般若亦無邊黄花既不越於色豈非
　般若乎傳燈又云趙州或謂青青翠竹盡是真如鬱
　鬱黄花無非般若
愚齋云菊苗不惟可為菜亦可以代茶本朝孫志舉(勴/)
　有訪王主簿同泛菊茶詩云妍暖春風蕩物華初回
　午夢頗思茶難尋北苑浮香雪且就東籬擷嫩芽云
　云(見鄭景龍續/宋百家詩選)洪景嚴(遵/)和弟景盧(邁/)月臺詩築臺
　結閣兩爭華便覺流涎過麴車户小難禁竹葉酒睡
　多須藉菊苗茶云云(見瓊/野録)
愚齋云菊花古人惟以泛酒後世又以入茶其事皆得
　於名公之詩唐釋皎然有九日與陸處士(羽/)飲茶詩
　云九日山僧院東籬菊也黄俗人多汎酒誰解助茶
　香陸放翁冬夜與溥庵主説川食詩何時一飽與子
　同更煎土茗浮甘菊愚又嘗見人或以菊花磨細入
　於茶中啜之者
文保雍菊譜中有小甘菊詩莖細花黄葉又纎清香濃
　烈味還甘祛風偏重山泉漬自古南陽有菊潭愚齋
　云此詩得於陳元靚嵗時廣記今類于此所謂保雍
　之譜恨未之識也
愚齋云唐宋詩人詠菊罕有以女色為比其理當然或
　有以為比者惟韓偓歎白菊云正憐香雪披千片忽
　訝殘霞覆一叢還似妖姬長年後酒酣雙臉却微紅
　此唐人詩也又魏野有菊一絶云正當搖落獨芳妍
　向曉吟看露泫然還似六宫人競怨幾多珠淚濕金
　鈿此本朝人詩也愚竊謂菊之為卉貞秀異常獨能
　悦茂於風霜搖落之時人皆愛之當以賢人君子為
　比可也若輒比為女色豈不汚菊之清致哉故二詩
　愚不敢采取以入此詩選且范文正公賦云黄中通
　理得君子之道魏野又有詩云易把方先哲王龜齡
　詩云端似髙人事幽獨陸務觀詩云菊花如端人獨
　立凌冰霜凡此等語比類無不得其宜故諸篇今預
　於選中
愚齋云荆公因有殘菊飄零滿地金之句歐公輒戲而
　非之乃有秋英不比春花落之語從而後人泥於此
　言竟以為不落愚竊以為未然故辨落與不落之理
　各有其説入於辨疑門内又取唐宋數家詩句凡言
　其落者併列之　唐太宗殘菊詩細葉彫輕翠圓花
　飛碎黄又秋日詩菊散金風起趙嘏詩節過重陽菊
　委塵崔灝晚菊詩曉來風色清寒甚滿地繁霜更雨
　(去/聲)金薛瑩十日菊詩今朝籬下見滿地委殘黄　梅
　聖俞殘菊詩零落黄金蘂雖枯不改香蘇子由戲題
　菊詩更擬食根花落後一依本草太傷渠彭汝礪詩
　重陽黄菊花零落殆無有陸務觀菊詩碎金狼籍不
　堪摘又云紛紛零落中見此數枝黄
愚齋云紫菊之名見於孫真人種花法又見於諸譜巾
　此品傳植既久故唐宋詩人稱述亦多蕭頴士菊榮
　篇紫英黄萼照曜丹墀杜荀鶴詩雨勻紫菊藂藂色
　趙嘏詩紫艷半開籬菊靜夏英公詩落盡西風紫菊
　花韓忠獻公詩紫菊披香碎曉霞此既出於名公稱
　述必是佳品也
愚齋云菊之開也四季泛而有之開於三月者曰春菊
　前賢有詩聯云不許秋風常管束競隨春卉鬭芳菲
　又云似嫌九月清霜重亦對三春麗日開(沈譜云春/菊花小而)
　(㣲紅/者)有開於四月者張孝祥嘗有詩(見詩/選門)開於五月
　者陳子髙嘗有詩開於六月者符離王常嘗有詞(見/芳)
　(菲/集)惟開於秋季者其品至多開於十月者歐陽公及
　王龜齡皆有詩朱希真又有詞以諸公詩詞觀之果
　見其所謂春菊夏菊秋菊寒菊者也雖然此當以開
　於秋冬者為貴開於夏者為次開於春者未必是真
　菊也若論其色亦有差等菊當以黄為尊以白為正
　以紅紫為卑(楊繪詩爛紫/妖紅色盡卑)漁隱亦云菊春夏開者終
　非其時有異色者亦非其正
　
　
　
　
　
　百菊集譜卷三
欽定四庫全書
　百菊集譜卷四
　　　　　　　　　　　　　宋　史鑄　撰
歴代文章(多非/全文)
屈原離騷經朝飲木蘭之墜露兮夕餐秋菊之落英
　王逸注云言旦飲香木之墜露吸正陽之津液暮食
　芳菊之落華吞正隂之精蘂洪興祖補注曰秋花無
　自落者當讀如我落其實而取其材之落又據一説
　云詩之訪落以落訓始也意落英之落蓋謂始開之
　花芳馨可愛若至於衰謝豈復有可餐之味
魏鍾㑹菊花賦何秋菊之竒兮獨華茂乎凝霜挺葳蕤
　於蒼春兮表壯觀乎金商縹榦緑葉青柯紅芒(又見/史譜)
　(序/引)
晉潘尼秋菊賦垂采煒於芙蓉流芳越乎蘭林又曰既
　延期以永壽又蠲疾而弭痾
晉盧湛菊花賦浸三泉而結根晞九陽而擢莖若乃翠
　葉雲布黄蘂星羅
晉傅𤣥菊賦布濩河洛縱横齊秦掇以纎手承以輕巾
　服之者長壽食之者通神
晉嵇含菊花銘曰煌煌丹菊翠蓋紫莖
晉成公綏菊花銘數在三九時惟斯生又有菊頌曰先
　民有作詠兹秋菊緑葉黄花菲菲彧彧芳踰蘭蕙茂
　過松竹其莖可玩其葩可服
晉傅統妻菊花頌英英麗草禀氣靈和春茂翠葉秋曜
　金華布濩髙原蔓衍陵阿揚芳吐馥載芬載葩爰拾
　爰採投之醇酒御于王公以介眉壽
晉袁崧菊詩靈菊植幽崖擢頴凌寒飈春露不染色秋
　霜不改條(按晉書或/作袁山松)
　　(附/)陶淵明九日閒居詩(并/序)
　余閒居愛重九之名秋菊盈園而持醪靡由空服九
　華寄懐於言(愚齋云近年蔡夢弼有注和陶詩/其中不注九華為菊名惜其有闕)
世短意恒多斯人樂久生日月依辰至舉俗愛其名露
淒暄風息氣澈天象明往鷰無遺影來鴈有餘聲酒能
祛百慮菊為制頹齡如何蓬廬士空視時運傾塵爵恥
虚罍寒華徒自榮斂襟獨閒謡緬焉起深情棲遲固多
娯淹留豈無成
飲酒詩秋菊有佳色裛露掇其英汎此忘憂物逺我遺
世情又云採菊東籬下悠然見南山(此皆陶/詩中句)
唐宋詩賦(選詞/并)
　此詩不惟選取精妙者或有菊名見諸文集此特取
　之以廣識其名或出名公所作雖曰未工此亦取之
　以見前賢賦詠之大畧覽者當知之
　　文言　　　　　　　　　　陸宣公
文言曰菊禀隂陽之和氣受天地之淳精又曰不失其
時比君子之守節無競於物同志人之不爭又曰行道
者象之足以建徳立身者取之足以作程又曰春之交
夏之候靡木不榮無草不茂我亦抽英而擢秀商之氣
冬之時無木不落無草不萎我亦發花而呈姿又曰淳
和自守芳潔自持
　　秋香亭賦(為鄭屯/田作)　　　　　范文正公
鄭公之後兮宜其百祿使于南國兮鏗金粹玉倚大斾
於江干揭髙亭於山麓江無煙而練迴山有嵐而屏矗
一朝賞心千里在目時也秋風起兮寥寥寒林脱兮蕭
蕭有翠皆歇無紅可凋獨有佳菊弗冶弗天采采亭際
可以卒嵗畜金行之勁性賦土爰之甘味氣驕松筠香
滅蘭蕙露漙溥以見滋霜肅肅而敢避其芳其好胡然
不早嵗寒後知殊小人之草黄中通理得君子之道飲
者忘醉而餌者忘老云云
　　菊老　　　　　　　　　　元㣲之
秋叢遶舍似陶家遍遶籬邊日漸斜不是花中偏愛菊
此花開盡更無花
　　重陽席上賦白菊　　　　　白樂天
滿園佳菊鬱金黄中有孤叢色借霜還似今朝歌酒席
白頭翁入少年場
　　歎庭前甘菊花　　　　　　杜甫
簷前甘菊移時晩青蘂重陽不堪摘明日蕭條盡醉醒
殘花爛漫開何益籬邊野外多衆芳采擷細瑣升中堂
念兹空長大枝葉結根失所纒風霜
　　晩菊　　　　　　　　　　韓愈
少年飲酒時踊躍見菊花今來不復飲每見恒咨嗟佇
立摘滿手行行把歸家此時無與語棄置奈悲何
　　九月十日菊　　　　　　　鄭谷
節去蜂愁蝶不知曉庭還遶折殘枝自緣今日人心别
未必秋香一夜衰
　　白菊　　　　　　　　　　皮日休
已過重陽半月天琅華千㸃照寒烟蘂香亦似浮金靨
花様還如鏤玉錢
　　憶白菊　　　　　　　　　陸龜蒙
稚子書傳白菊開西城相滯未容迴月明階下窻紗薄
多少清香透入來
　　和令狐相公玩白菊　　　　劉禹錫
家家菊盡黄梁國獨如霜瑩淨真琪樹分明對玉堂僊
人披雪氅素女不紅妝粉蝶來難見麻衣拂更香向風
搖羽扇含露滴瓊漿髙艷遮銀井繁枝覆象床桂叢慙
並發梅粉妒先芳一入瑶華詠從兹播樂章
　　菊　　　　　　　　　　　李山甫
籬下霜前偶得存苦教遲晚避蘭蓀能消造化幾多力
不受陽和一㸃恩生處豈容依玉砌要時還許上金罇
陶公没後無知已露濕幽藂見淚痕
　　菊　　　　　　　　　　　羅隱
籬落嵗云暮數枝聊自芳雪裁纎蘂宻金拆小苞香千
載白衣酒一生青女霜春叢莫輕薄彼此有行藏
　　華下對菊　　　　　　　　司空圖
清香裛露對髙齋泛酒偏能浣旅懐不似春風逞紅艷
鏡前空墜玉人釵
　　對菊　　　　　　　　　　齊已
無艷無妖别有香栽多不為(一作/只為)待重陽莫嫌醒眼相
看過却是真心愛澹黄(醒眼一/作醉眼)
　　商州九月十八日大雪雪後見菊
　　　　　　　　　　　　　　王禹偁
狼藉金錢撒野塘幾叢無力卧斜陽爭偷暖律輸桃李
獨亞寒枝負雪霜誰惜晚芳同我折自憐孤艷襲人香
幽懐逺慕陶彭澤且擷殘英泛一觴
　　和張少卿白菊吟　　　　　邵堯夫
清淡曉凝霜宜乎殿顥商自知能潔白誰念獨芬芳豈
為瓊無艷還驚雪有香素英浮玉液一色混瑤觴
　　詠菊　　　　　　　　　　魏野(二/首)
榮雖同雨露晩不怨乾坤五色中偏貴千花後獨尊馨
非慙黍稷採合勝蘋蘩蛺蝶寒猶至䳡鷯靜亦蹲味堪
滋玉鉉光欲奪金罇帶露藂尤宻經霜艷更繁砌蛩親
有路梁鷰識無門薜荔宜求友茱萸好結婚栽培勞婢
僕服食教兒孫易把方先哲難為繼後昆敗莎承亞朶
落葉擁纎根雖異皇家瑞寧辜白帝恩延齡仙訣著應
候禮經言不與羣芳競還如我避喧
　　白菊
濃露繁霜著似無幾多光采照庭除何須更待螢兼雪
便好藂邊夜讀書
　　詠菊　　　　　　　　　　王荆公(四/首)
補落迦山傳得種閻浮檀水染成花光明一室真金色
復似毗耶長者家
　　城東寺菊
黄花漠漠弄秋暉無數蜜蜂花上飛不忍獨醒辜爾去
慇懃為折一枝歸
　　和晩菊
不得黄花九日吹空看野葉翠葳蕤淵明酩酊知何處
子美蕭條向此時委翳似甘終草莽栽培空欲傍藩籬
可憐蜂蝶飄零後始有閒人把一枝
　　殘菊
黄昏風雨打園林殘菊飄零滿地金折得一枝還好在
可憐公子惜花心
　　甘菊　　　　　　　　　　司馬温公
野菊細瑣物籬間私自全徒因氣味殊不為庖人捐采
升白玉堂薦以黄金盤願若南陽守永扶君子年
　　重九席上觀金鈴菊　　　　韓忠獻公(二/首)
黄金綴菊鈴兖地獨馳名(金鈴菊/兖州種)細蘂浮杯雅香筩貯
露清風休沈夜警雨碎入寒聲自此傳仙種秋芳冠玉
京
　　和崔象之紫菊
紫菊披香碎曉霞年年霜晚賞竒葩嘉名自合開仙府
麗色何妨奪錦砂雨徑蕭疎凌蘚暈露叢芬馥敵蘭芽
孤標只取當筵重不似尋常泛酒花
　　次韻南陽錢紫㣲盆中移白菊
　　　　　　　　　　　　　　劉忠肅公(摯/)
晚秋風露下星榆玉刻圓錢散曉株人住水涯多白髮
地應花谷近清都挼香漬酒登新譜益氣輕身載舊圖
移取黄堂朝夕見北洲亭逺故臺蕪(郡中舊有/白菊臺)
　　希真堂東手植菊花十月始開
　　　　　　　　　　　　　　歐陽修
當春種花唯恐遲我獨種菊君勿誚春枝滿園爛張錦
風雨須臾落顛倒看多易厭情不専鬭紫誇紅隨俗好
豁然髙秋天地肅百物衰陵誰暇弔君看金蘂正芬敷
曉日浮霜相照耀煌煌正色秀可餐藹藹清香寒愈峭
髙人避喧守幽獨淑女靜容羞窈窕方當搖落看轉佳
慰我寂寥何以報時攜一樽相就飲如得貧交論久要
我從多難壯心衰迹與世人殊靜躁種花不種兒女花
老大安能逐年少
　　甘菊　　　　　　　　　　蘇東坡
越山春始寒霜菊晩愈好朝來出細蘂稍覺芳嵗老孤
根䕃長松獨秀無衆草晨光雖照耀秋雨半摧倒先生
卧不出黄葉紛可掃無人送酒壺空腸嚼珠寶香風入
牙頰楚些發天藻新荑蔚已滿宿根寒不槁揚揚弄芳
蝶生死何足道頗訝昌黎公恨爾生不早(退之秋懐詩/鮮鮮霜中菊)
(既晚何用好揚揚弄/芬蝶爾生還不早)
　　五月園夫獻紅菊　　　　　蘇潁濱(三/首)
黄花九月傲清霜百草滿園無比香紅紫無端盜名字
試尋本草細思量
南陽白菊有奇功潭上居人多老翁葉似皤蒿莖似棘
未宜放入酒盃中
　　戲題菊花
春初種菊助槃蔬秋晩開花挿酒壺㣲物不多分地力
終年乃爾任人須天隨匕筯幾時輟彭澤罇罍未遽無
更擬食根花落後一依本草太傷渠
　　戲答王觀復酴醿菊　　　　黄山谷(二/首)
誰將陶令黄金菊幻作酴醿白玉花小草真成有風味
東園添我老生涯
　　戲答王子予送凌風菊
病來孤負鸕鷀杓禪板蒲團入眼中浪説閒居愛重九
黄花應笑白頭翁
　　九月十日菊花爛開　　　　張文潛
蕭條秋圃風飛葉却有黄花照眼明已過重陽慵采擷
自嫌亦作世人情
　　次韻桃花菊　　　　　　　朱行中(名服紹/聖初人)
籬邊不語自成蹊紅入秋叢見亦稀亂挿烏巾酬老健
輕浮白酒惜春歸劉郎一去花何晚陶令重來色已非
蝶散蜂藏無足恠冷香寒艷不堪依
　　次韻時從事桃花菊　　　　侯季長(名延慶政/和中人)
霜郊百草半青黄寒菊偷春作艷粧灼灼似誇籬下客
夭夭欲伴禁中郎(退之百葉桃花云/故伴仙郎宿禁中)元都道士聞須種
彭澤先生見定狂莫信化工欺世俗且將一笑薦彫觴
　　菊　　　　　　　　　　　錢昭度
曾見春花落萬紅不然隨雨即隨風如何得到重陽日
浮在陶家酒盞中
　　次韻十五日菊　　　　　　丁寶臣(二/首)
秋香多日閟英華霜脱離離抱砌斜趂節不隨時俗眼
近冬真是嵗寒花摛辭舊入騷人筆載酒誰尋醉令家
曾讀南華齊物論均無遲速可驚嗟
寒芳開晚獨堪嘉開日仍逢小雨斜秋盡亭臺凋木葉
月圓時節伴蓂花幽香不入登髙㑹清賞終存好事家
黄蘂綠莖如舊嵗人心徒有後時嗟
　　五色菊(愚齋云孫真人種花法與/洛陽花木記皆有此菊名)
　　　　　　　　　　　　　　劉原父(二/首)
屢聞白雪題詩句飽見黄花泛酒盃豈似一枝能五色
相隨次第雪中開
　　庭前菊花
翠葉金華刮眼明薄霜濃露倍多情誰人正苦山中醉
借與繁香破宿酲
　　都勝菊　　　　　　　　　江袤(三/首)
似嫌春色愛秋光格外風流晚獨芳淡佇精神無俗艷
豐醲肌骨有天香玉攅碎葉塵難染金蹙深心蝶謾狂
曉帶露華初折贈瑤臺欲識斬新粧
　　御愛菊
黄花開盡白花開移自新羅小小裁雅質似嫌施粉黛
玉肌端是屑瓊瑰曽㕘御側龍顔愛尚帶天邊月色來
輕著曉霜添嫵媚看勻紅淺上香腮
　　五色菊
孤根分斸便成叢色弄輕黄轉紫紅愁似斂容羞白日
淡如無語怨西風自緣取賞人心别不許陪觀衆志同
亂折東籬休借問多情誰是主人翁
　　亞叟惠龍腦菊　　　　　　許景衡
正色最宜霜後見清香自是藥中珍明年把酒東籬下
采采何如舊主人
　　梅開踰月而黄菊方爛然　　鄭剛中
江梅久矣報塗粉籬菊傲然方鑄金嶺外四時惟一氣
難分冬霧與秋隂
　　詠菊　　　　　　　　　　汪彥章
依倚西風不自持葳蕤羽葆雜金規繁開不負朝陽色
獨步非關昊帝私把酒可能追靖節掇苗終欲慕天隨
春紅過盡聊經眼頼有芬芳慰所思
　　十日買黄菊二株　　　　　王十朋(三/首)
十月更十日黄花開滿枝鮮鮮如可餐采采還自疑重
陽不堪摘况後一月期既晚何用好兹言聞退之天然
傲霜性寧問早與遲不以日月斷深杯為花持
　　十月望日買菊一株頗佳
秋去菊方好天寒花自香深懐傲霜意那肯媚重陽
　　十月二十日買菊一株置于郡齋松竹之間目為
　　嵗寒三友
三百青錢一株菊移置牕前伴松竹鮮鮮正色傲霜性
不逐重陽上醽醁誰云既晚何用好端似髙人事幽獨
南來何以慰淒涼有此嵗寒三友足
　　分送四月菊與提刑都運二丈
　　　　　　　　　　　　　　張孝祥(二/首)
午隂籬落小徘徊底許清香鼻觀來定自霜臺風力峻
故教霜菊暑中開
金縷裁衣玉綴裳掃除瘴暑作秋香一杯擬做重陽賞
更惜西風一夜凉
　　贈菊　　　　　　　　　　陸務觀(游首/二)
花裏風神菊擅名品流不減晉諸卿梅應相與有𤓰葛
蘭復何憂無弟兄移後併逢三日雨開時恰值十分晴
傍籬小摘供囊枕留得殘香夢亦清
　　陶淵明云三徑就荒松菊猶存蓋以菊配松也予
　　讀而感之因賦此詩
菊花如端人獨立凌冰霜名紀先秦書功標列僊方紛
紛零落中見此數枝黄髙情守幽貞大節禀介剛乃知
淵明意不為汎酒觴折嗅三歎息嵗晚彌芬芳
　　朝天菊(得於婺源菊愚齋云/此品想藤  之類)　洪景盧(邁/)
但見荼䕷能上架那知甘菊解朝天亭亭秀出風煙上
冷落東籬却可憐
　　末利菊　　　　　　　　　洪景伯(适/)
化工將末利改作壽潭花零露團佳色鵝黄自一家
　　叢菊　　　　　　　　　　石延年
風勁香逾逺霜寒色更鮮秋天(一作/光)買不斷無意學金
錢
　　菊　　　　　　　　　　　陶弼
九月嚴霜殺草根獨開黄菊伴金罇東籬故事何重疊
醉倒花前是逺孫
　　山行見菊　　　　　　　　李鼐
野色芬敷洗露香籬邊不減御衣黄繁英自翦無人挿
應笑陶潛兩鬢霜
　　夭桃途次見菊　　　　　　文與可
英英寒菊犯清霜來伴山中草木黄不趂盛時隨衆卉
自甘深處作孤芳其他爛漫非真色惟此氤氲是正香
却念白衣誰送酒滿籬髙興憶吾鄉
　　大笑菊　　　　　　　　　姜特立(二/首)
玉瓣金心磊落花天姿髙灑出常葩標名大笑縁何事
開口相逢有幾家
　　霜後菊
嫩黄釅白媚秋暉正坐清霜一夜飛似怯曉來天氣冷
一時都換紫羅衣
　　菊苗　　　　　　　　　　彭汝礪(狀/元)
重陽黄菊花零落殆無有㣲陽動淵泉嫩葉出枯朽青
青好顔色寂寥霜雪後物理如轉環開花豈其久
　　種菊　　　　　　　　　　髙文虎
菊載神農經不見詩三百周官叙鞠衣一言僅可摘黄
華紀吕令落英餐楚客伯始飲得壽桐君書探賾移根
候萌動需時當甲拆我羨柴桑里敢希履道宅不種兒
女花朱朱與白白閲譜品雖多求栽地恐窄揠苗助其
長抱甕滋以澤朗詠黄為正流播風騷格寒香紫茁蘭
晚節桐柯柏相繼早梅芳一笑巡簷索
　(愚齋按後漢胡廣字伯始陶按本草相君有採藥録/註其花葉形色  柴桑乃  淵明所居之里在九江)
　(潯陽縣道履道坊乃白樂天退老之地在洛/陽按履  新居詩籬菊黄金合窻筠緑玉稠)
　　蠟梅菊次韻周仙尉　　　　聞人善言
臘前曽弄色秋晚更包黄昔認蜂攅蜜今看蝶戀香輩
流雖易處名氏却同鄉㑹見成功女還思九日觴
　　金錢菊　　　　　　　　　楊巽齋
清曉幽叢露作團籬邊積疊喜人看落英欲買真無價
唯許騷人罄一餐
　　閏月見九華菊　　　　　　翁龜翁(逢/龍)
衆草已枯霜墻隂獨自芳旋開三四蘂知為兩重陽酒
恰今朝熟花多一月香又經風雨後得爾慰淒涼
　　甘菊冷淘　　　　　　　　王禹偁
經年厭梁肉頗覺道氣渾孟春奉齋戒勑厨唯素飱淮
南地甚暖甘菊生籬根長芽觸土膏小葉弄晴暾采采
忽盈把洗去朝露痕俸麵新且細溲攝如玉墩隨刀落
銀縷煮投寒泉盆雜此青青色芳香敵蘭蓀一舉無孑
遺空媿越盌存解衣露其腹稚子為我捫飽慙廣文鄭
饑謝魯山元(廣文先生飯不足/元魯山餓而死)况吾草澤士藜藿供朝
昏謬因事筆硯名通金馬門官供政事食久直紫微垣
誰言謫滁上吾族飽且温既無甘㫖慶焉用品味繁子
美重槐葉直欲獻至尊起予有遺韻甫也可與言
　　晩食菊羮　　　　　　　　司馬温公
朝來趨府庭飲啄厭腥羶况臨敲扑喧憤憤成中煩歸
來褫冠帶杖履行東園菊畦新雨霽緑秀何其繁平時
苦目痾兹味性所便采擷授厨人烹瀹調甘酸毋令薑
桂多失彼真味完貯之鄱陽甌薦以白玉盤餔啜有餘
味芬馥逾秋蘭神明頓颯爽毛髮皆蕭然迺知愜口腹
不必矜肥鮮嘗聞南山陽有菊環清泉居人飲其流孫
息皆華顛嗟予素荒浪强為簮纓牽何當葺弊廬脱略
區中縁南陽丐嘉種蒔彼數畝田抱甕新灌溉爛漫供
晨餐浩然養恬漠庶足延頹年
　　采菊圖　　　　　　　　　王十朋(二/首)
淵明恥折腰慨然詠式微閒居愛重九采菊來白衣南
山忽在眼倦鳥亦知歸至今東籬花清如首陽薇
　　題徐致政菊坡圖(名夀/仁)
南方有髙士仁義偃王裔家山闢幽坡手取香草蓺秋
至有黄華采采滿衣袂客來酒盈尊詩出語驚世無心
學淵明偶與淵明契靜者年自長頹齡不須制髙懐恥
獨樂地逺人罕詣丹青寫佳境有目皆可睨吾家鮮鮮
徑荒蕪屢經嵗儒冠誤此身掛之公得計
　　桃花菊詞　鷓鴣天　　　　張孝祥(或云康/伯可作)
一種穠華别様粧留連春色到秋光解將天上千年艷
翻作人間九日黄　凝曉露傲清霜東籬恰似武陵鄉
有時醉眼偷相顧錯認陶潜作阮郎
　　曾端伯(慥/)取友於十花以菊為佳友
　　口號并調笑令
五柳門前三徑斜東籬九日富黄花豈惟此菊有佳色
上有南山日夕佳
佳友金英輳陶令籬邊常宿留秋風一槩摧枯朽獨艷
重陽時候賸收芳蘂浮巵酒薦得先生眉壽
　(愚齋云宿留字兩見趙岐注孟子孫奭音/義上音秀下音霤按廣韻宿留停待也)
　　王龜齡(十/朋)取莊園花卉目為十八香以菊為冷香
　　(有詩/詞)
佳節逢吹帽黄金染菊叢淵明何處飲三徑冷香中
　　㸃絳唇
霜蘂鮮鮮野人開徑親栽植冷香佳色趂得重陽摘
預約比鄰有酒須相覔東籬側為花辭職古有陶彭澤
　　毗陵張敏叔繪十花為一圖目曰十客圖其間菊
　　花曰壽客錢塘關士容因賦詩(詩云莫惜朝衣換/酒錢淵明邂逅此)
　　(花仙重陽滿滿杯中泛一縷黄金是一年此詩/愚得於士友殊恨其不工今作一絶以易之云)
東籬寂寞舊家鄉頭白天生鬚又黄(按本草白菊仙經/以為妙用服餌多)
(用/之)嵗嵗相陪重九宴主人傳得引年方
　
　百菊集譜卷四
欽定四庫全書
　百菊集譜卷五
　　　　　　　　　　　　　宋　史鑄　撰
　　淳祐丙午中夏愚始飭工為此鋟梓越旬餘又得
　　同志陸景昭特攜赤城胡融嘗於紹熈辛亥嵗撰
　　圖形菊譜二卷以示所恨得見之晚不及寘于其
　　前今姑摭其要并序續為第五卷云
萬物以節操為髙與春俱華與秋偕瘁者盈山滿谷騷
人墨客歌詠乎古今務以句語文辭相誇尚是何足以
浼吾之筆端乎哉吾之所愛者獨菊爾時維季秋霜風
凄緊草木之葉或黄或瘠或槁或脱而菊也方濯濯然
獨立於霜露之中含曜吐頴精采奪目與吾相對竟日
冷淡而耐久瀟洒而有逺韻正可比方髙人貞士立於
世道之風波操履卓絶不為威武勢力之所摧屈者矣
夫其天姿髙潔獨受間氣生不與草木同流死不與草
木偕逝可謂物中之英百卉之桀然者也云云
菊名(御袍乃人君之/服故列為首)
　御袍黄　　　　　　　酴醾
　銀荔支(一名太/師菊)　　　　金荔支
　大金錢　　　　　　　小金錢
　添色喜容(一名/蘸金)　　　　七寳黄(又名十/様黄)
　七寳白　　　　　　　金堆
　金鈴　　　　　　　　大眉心
　小眉心　　　　　　　金毬
　銀毬　　　　　　　　龍腦
　桃花　　　　　　　　金盞金臺
　銀盞銀臺　　　　　　大白(又名霜/下菊)
　小白　　　　　　　　夏佛羅(一名佛/頂菊)
　秋佛羅　　　　　　　甘菊(一名/石决)
　小金荔支　　　　　　野菊
　一丈黄(一名沿/籬菊)　　　　茉莉
　金甌　　　　　　　　玉盤
　毛心　　　　　　　　釵頭金
　侍御　　　　　　　　蠟梅(一名道/衣黄)
　尖葉白　　　　　　　小堆金
　白玉錢　　　　　　　檀香黄
　小金佛頭　　　　　　疊金
　大金佛羅　　　　　　右四十一種(其中亦/闕九華)
栽植
初種　仲春土膏流動菊苗怒生纔及五六寸掘起揀
　根莖大者相去四寸許種之先用麻餅末一大撮拌
　土
澆灌　一月凡三度鉏薙至日暮以溺澆之春月則用
　蠶沙一法先以溺漬草屨置土下極有力
摘腦　纔髙一尺以上便與摘腦摘腦則杈生而花闊
　至立秋而止唯夏佛羅銀毬菊不用摘
事實
嶺南異物志云南方多温臈月桃李花盡坼他物皆先
　時而榮唯菊花十一月開葢此物須寒乃發寒晚故
　發亦遲
巴東縣將軍灘對岸山水平秀有黄花上下沱一望約
　五六里
東坡帖曰夏小正以物為節如王𤓰苦菜之類驗之略
　不差而菊有黄花尤不失毫釐近時都下菊品至多
　皆智者以他草接成不復與時節相應始八月盡十
　月菊不絶於市亦可怪也黄魯直跋之曰此何異虹
　藏不見而虹掛空雷乃收聲而雷發地耶
　　菊賦　　　　　　　　　　張南軒(敬/夫)
喻子有園一畮畦菊百本日遊其間乃為之賦其辭曰
西風兮東籬金英兮紫枝著嘉名兮既逺豈衆卉兮等
夷標黄華兮月令寓落英兮楚辭生髙崗兮燭隰原吟
鮑照兮賦潘尼互松兮偕杞徑淵明兮宅天隨秋日兮
淒淒秋露兮離離萬木槁兮既下一鴈鳴兮初飛送孟
嘉兮帽落逆王𢎞兮白衣其操兮箕山之潔其韻兮竹
林之絶瀏兮禦寇之御風慄兮馬曹之泛雪臨清流兮
子陵之居瀨含夕霏兮真長之望月孤叢兮特秀幽香
兮微透紫蝶兮黄蜂凛既寒兮猶湊聘芙蓉以為妃兮
命秋蘭以為友官槐斂迹以宵逝兮巖桂容沮而色黝
揖江梅以先發兮曰子之茂兮其庸可後邀黄葵以旅
處兮曰珠玉其在側予豈不知予之陋一束既多兮魏
帝之賜少者百年兮甘谷之壽枝葉老硬兮飽余腹於
五月葩華丰好兮悦余目於重九嵗植百本日繞百匝
兮聊臨風而三嗅
　　杜甫詩以甘菊名石决
秋雨歎詩曰雨中百草秋爛死堦下决明顏色鮮著葉
滿枝翠羽葢開花無數黄金錢説者以為即本草决明
子此物乃七月作花形如白扁豆葉極稀疎焉得有翠
羽葢與黄金錢也彼葢不知甘菊一名石决為其明目
去翳與石决明同功故吳越間呼為石决子美所歎正
此花耳而杜趙二公妄引本草以為决明子疎矣哉
　
　
　
　
　
　
　
　
　
　
　
　
　
　
　
　百菊集譜卷五
欽定四庫全書
　百菊集譜卷六
　　　　　　　　　　　　　宋　史鑄　撰
體題新詠　　　　　　　　　　六十一首
　(以後附入諸士友十九首凡二者之内除於題下/該臆吟者八首其他諸篇皆是詠越中所有之品)
　　勝金黄
籬下秋深花正敷煌煌金彩照吾廬維揚貢品雖稱貴
顏色看來反不如
　　御愛黄
貴品傳來自禁中色鮮如柘恍迷蜂作歌亦見鍾情重
承眷應曾遇徳宗
　　御袍黄
秋晚司花逞巧工解將柘色染幽叢待看開向丹墀畔
(蕭頴士菊榮/篇照曜丹墀)宛與君王服飾同(杜甫花卿歌綿州副使/著柘黄注僭乘輿服色)
(也/)
　　九日黄
露叢花發例皆遲異品敷金不詭隨應節及時真可愛
登髙且把泛瑤巵
　　又
應時寒蘂拆秋含晃耀良金色可參似遇道人殷七七
故開佳節日三三
　　金錢菊
隂陽鑄出遶籬邊露洗風磨色燦然未解濟貧行世上
且圖買笑向樽前
　　又(此作明/用題字)
天女將圖買斷秋筭來白帝價難酬金錢滿閤翻嫌富
撒向幽叢竟不收
　　金絲菊(明/題)
染(如艷/切)人徒染(如琰/切)金絲色侍女謾歌金縷衣爭似黄
花得天巧織成紋綹(力九/切)不須機
　　金鈴菊
化工寫出爛盈枝顆顆光明耀竹籬賞翫佳人應笑道
待教繫向雪獅兒
　　金連菊(臆/吟)
迥出嬌紅媚一川風刀細鏤耀籬邊不妨捧向孩兒手
留取清香在佛前
　　側金盞
圓模羅列占東籬西帝賜來宫様竒疑是花神清酌罷
儘教放處不妨欹
　　金盞銀臺
黄白天成酒器新曉承清露味何醇恰如欲勸陶公飲
西皥應須作主人(又作擬將享宴司花/女須報韋公舊主人)
　　滴滴金(夏菊/也)
未見秋來花便開人言因露作根荄千團萬㸃枝頭墜
盡化黄金出土來
　　宻友菊(按洛陽花木記/用此宻友字)
寒英雅稱伴吾徒色正香清態有餘日涉中園長與㑹
何憂因數反成疏(楊巽齋宻友花有朶朶相迎意/更親之句愚今所作葢取此義)
　　又蜜卣菊(據髙疎寮用/此蜜卣字)
化工也學割蜂房秋卉粧成春蘂黄芬馥猶疑盛秬鬯
未容輕把泛霞觴(書洛誥秬鬯二卣正義曰秬黒黍也/以此為酒煮鬱金草築而和之使芬)
(香調暢謂之秬/鬯酒卣中樽也)
　　橙菊
上林佳果乆流聲(西京雜記云上/林苑橙十株)秋徑香苞特假名正
賴蟹肥新酒熟幽人來賞兩含情
　　荔枝菊
莫論枝上粟團黄且喜籬邊珍顆香若使唐家妃子見
料應誤摘醉中嘗
　　茱萸菊
品出陶家花品外名存吳地藥名中若將泛入重陽酒
不用分香摘兩叢
　　艾菊(明用/題字)
一入陶籬如楚俗重陽重午兩關情惜哉刪後詩三百
菊奈無名艾有名(一換押鄉字韻云怪底陶籬似楚鄉/寒花暑葉共枝芳無求往古三年効)
(且挹明朝/九日香)
　　末利菊(明用/題字)
來從西域馨香異(蓮經有末利/花香之言)翻作東籬品目新悟此
肯為微利役殷勤來賞屬幽人(王梅溪求末利花詩老/來恥逐蠅頭利故向禪)
(房覔此花今之/鄙句葢祖此義)
　　甘菊
南陽佳種傳來乆濟用須知味若飴苗可代茶香自别
花堪入藥效尤竒
　　塔子菊(以金鈴菊/蟠結而成)
金彩煌煌般若花髙蟠層級巧堪誇更添佛頂週遭種
成此良縁勝聚沙(聚沙為佛塔/見蓮經偈言)
　　毬子菊
團□秋卉出籬東惹露凌霜衮衮中疑是花神抛未過
更教輾轉向西風
　　野菊
寒郊露蘂疎仍小(一年野菊甚盛/乃改作繁何小)瘦地霜枝細且長境
僻人稀誰與採馬蹄贏得踐餘香
　　黄白菊
二色秋英併一根金宜為友玉為昆相依笑向西風裏
皓色須還中色尊
　　十様菊(臆/吟)
霜蘂多般同一本天教成數殿秋榮從他蛺蝶偷香慣
偷遍無過一例清
　　九華菊(吳有趙廣信嘗鍊九華丹此菊以丹為名/猶酴醾花以酒名之其意各有所寓杜光)
　　(庭詩初開九/鼎丹華熟)
功成丹鼎花堪比花到重陽色正鮮靖節集中名甚著
羨他慣服制頹年
　　又
流芳千古傲霜英剪玉絲金照眼明若論駐顏功不小
仙丹端可與齊名
　　佛頂菊
籬畔光明縁底盛秋來千百化身多露棲不必醍醐灌
(仁宗皇帝御贊蓮經灌頂醍/醐滴滴涼醍醐酥之精液也)雨沐何煩手掌摩(楞嚴經/世尊憐)
(愍阿難以/手摩其頂)
　　大笑菊(丁晉公詩花能含笑笑何人東坡詩花/非識面常含笑今愚鄙句亦祖此義)
玉顏已破晚秋葩不費千金亦可誇幽徑主人偏愛惜
且贏耳畔弗諠譁
　　又(明用/題字)
晚節敷華性異常黄冠白羽道家粧料應識破榮枯事
獨對秋風笑一場
　　又(明用/題字)
桃笑春風菊笑秋冶容正色不相侔寒梅一笑如堪索
這笑方為是匹儔
　　玉甌菊
化工施巧在秋葩琢就圓模瑩可嘉著底香心真蠟色
似留賞客欲分茶
　　銀盤菊
秋英疑是白金裁承露如從仙掌來翻笑漢皇銅制古
斬新一様也竒哉
　　輪盤菊
秋深籬下拆霜英圓質風吹颺不停天巧固非煩扁斵
日新又豈待湯銘
　　粉團菊
月姊容顏别一家天真何必御鉛華秋來殘膩方抛棄
幻作籬邊馥馥花(彭齊霜月詩應是姮娥剩粧粉/一時抛撒下天來此借其意)
　　月下白
素質鮮明絶㸃塵冰輪髙照轉精神叢叢皓彩如羅綺
(謂彩帛之紋亦/有粟地菊之類)箇様誠堪示染人
　　纒枝白
西風頓拆晚秋葩色映霜華與月華不特翠枝柔猗(於/可)
(切/)儺(乃可/切)更饒緑葉宻交加
　　酴醾菊(宋景文公酴醾詩來自蠶叢國香/傳弱水神按古蠶叢國即蜀中也)
春架秋籬景一同想因分種自蠶叢但將酩酊酬佳節
不管花居酒品中
　　木香菊
秋花也與藥名同素彩鮮明曉徑中多少清芬通鼻觀
何殊滿架拆東風
　　寒菊
不畏霜風質自殊不招蜂蝶艷何孤梅花松竹如相見
(朱希真十月菊詞須添羅幕/䕶風霜要留與疎梅相見)便合添為四友呼
　　淮南菊
割脂簇蠟宻成團傑出東籬最奈寒加紫翻宜霜後看
料應慣見屬劉安
　　徘徊菊
花神著意駐秋光不許寒葩陡頓芳敷彩盤桓如有待
幽人把玩不須忙
　　饅頭菊
離火供炊餅餅圓(陸放翁菊詩有餅餅香字/前輩菊詩籬邊餅餅金)幽人飽翫
向籬邊採來還問堪餐否應使癡兒口墮涏
　　桃花菊
仙源分𣲖到籬東灼灼穠華綴露叢崔䕶詩章陶令酒
兩家混作一家風
　　燕脂菊(臆/吟)
天女染花情若狂鮮妍直欲媚秋光忍將陶徑黄金色
也學秦宫朱臉粧
　　牡丹菊(臆/吟)
本是秋香九日黄假為國色百花王待殘擬把酥煎啗
(見漁隠叢話後集二十/三卷孟蜀時李昊事)莫採芳英泛酒觴
　　紅薇菊(臆/吟)
天厭花黄色改殷(烏閑切/赤色也)東籬景物似東山逗遛春蘂
為秋蘂荆棘了無藏葉間
　　繡菊
寒葩縷縷結緗紅不待纎針見巧工秋老從他宫線減
彩文翻喜入花叢
　　石菊
花美雖堪寫團扇艷妖未必入東籬紀名何取它山物
徧問園官總不知(愚辨石菊大菊雖今古之名不同其/實一種物也至秋結實名曰蘧麥今)
(窮見麥粒之形了無所惑矣討論既定竊意其石字當/為碩案字書碩大也庶幾意合於古書今復成一絶以)
(紀其/實云)
　　又
榦弱葉纎花特竒艷濃九夏到秋時枝頭結實元為藥
爭奈越中人罕知(若蘧麥所出之/地其榦直而堅)
　　大菊(明用題字也即/今之石菊)
菊名何大為誰開子結秋叢是藥材(若所產之地者/結子乃至作穗)若
用催生功不小請嘗便可見嬰孩(千金方治產經數日/不出或子死腹中以)
(瞿麥煮濃/汁服之)
　　孩兒菊
地母提來風露徑笑風泣露並堪憐品微元乏香肌骨
濫預秋英得浪傳
　　春菊(蒿菜花/是也)
莫論園蔬品目卑花開不減菊幽竒燦然金色仍堪採
春老恰如秋老時
　　紫菊(馬蘭花/是也)
秋野閒花是繡鋪佳名得自北人呼(見本/草)若教尼父當
時見應惡紛紛色亂朱
　　觀音菊(天竺花/是也)
霞幢森列引薰風髙出疎籬紫滿叢翠葉纎纎如細柳
直宜挿向淨瓶中
　　繡線菊(厭草花/是也)
天成素縷結秋深巧刺由來不犯針籬下工夫何絢爛
條條綰綴紫花心
　　佳友(昔曽端伯以菊為佳/友愚今以詩實其名)
氣清色正品尤髙好事幽人善與交開徑何須望三益
相陪雅尚在香苞
　　壽客(近世張敏叔以菊為壽/客愚今以詩實其名)
東籬冷落舊家鄉性耐風霜氣味長幾度入來重九宴
主人傳得引年方
　　對菊懐古
靖節先生菊滿園其名獨有九華存東籬若許塵蹤到
佳品須當盡討論
　　菊花(單/題)
獨芳三徑屬秋深清致貞姿快賞心解道卓為霜下傑
平生靖節最知音
　　金絲菊　　　　　　　　　馮發藻(十首/闕一)
纒風綰雨短籬旁織出黄花縷縷黄遙想司花幾仙子
鮮明擬作六銖裳
　　茱萸菊
一種秋英具兩般摘來浮向酒盃寛阿誰到得重陽日
醉把花枝子細看
　　夏月佛頭菊
圓英現出端嚴相素瓣染成知見香必竟白毫破炎毒
故教開向夏畦凉
　　酴醾菊
秋花也與酒齊名三月留為九月英朶朶露栖明亞雪
還如壓架拆春晴
　　朝天菊(臆/吟)
凌霄花豈凌霄去向日葵空向日傾何似幽姿堪對越
也酬洪覆拱髙明
　　桃花菊
怪底𤣥都花發遲西真著意在霜枝春葩也耐秋風勁
紅雨何愁亂入籬
　　牡丹菊
秋香剛欲竊天香遙想南陽似洛陽莫道東籬藹聲價
詩人曽擬作花王
　　孩兒菊
穉叢弱質巧相如曉沁啼痕一雨餘天亦何心鍾愛汝
也呈佳色殢陶廬
　　采菊(用古人/名賦)
和霜旋采黄香嗅與客登髙適興時多謝安排滿頭挿
相隨何得怨開遲
　　金鈴菊　　　　　　　　　孫耕(三/首)
疑是良工巧鑄成天然顆顆帶黄英籬邊一任風搖動
不學簷前斷續聲
　　孩兒菊
弱質生成由地母清姿保愛藉園公花偏嬌嫩葉偏細
凝竚籬邊弄晩風
　　鷺鷥菊(臆吟有此品/嚴州  之)
玉羽毿毿剪作花花心挺出傲霜華恰如未上青天去
且立西風古徑斜
　　楊妃菊(臆/吟)　　　　　　　　陸希澄
含笑向籬旁花叢似洞房露濃新出浴霜薄淺成粧尚
帶霓裳色猶存輦路香(張全真題明皇太真聨鑣/圖詩並轡春風輦路香)故令
千載下還許侑瑤觴
　　金盞銀臺　　　　　　　　許光曽
黄中素表拆秋葩恰似開筵富貴家晃耀西風深院裏
清標不減水仙花
　　佛頭菊　　　　　　　　　僧希髙(二/首)
佳卉超凡沐雨開恍如螺髻出山來(世尊肉髻見蓮/經與楞嚴經)就
叢更種金蓮菊(闕/)
　　大笑菊
寒花也解媚清秋貌似呵呵滿檻稠若使幽王能著眼
何須舉火戲諸侯
　　金錢菊　　　　　　　　　僧文行(二/首)
化工鑄出最光圓閒數枝頭不計千滿徑黄花秋富貴
陶公何必苦無錢
　　大笑菊
遶籬喜色破新愁一粲西風卒未休(穀梁傳注粲/然盛笑貌)非學
野花留寳靨應嗤楚客獨悲秋
集句詩　　　　　　　　　　　史鑄(四十/首)
　(鑄兒童時嘗閲東軒臞儒趙公保集句梅詩喜其/多有可取今故效顰采擷百家英華為菊成章也)
　　種菊
幽懐逺慕陶彭澤(王禹/偁)一畝荒園試為鉏(蘇子/由)自種黄
花添野景(謝景山見/詩話總龜)幾多光彩照庭除(魏/野)
　　菊花(十二/首)
無艷無妖别有香(僧齊已/對菊)知心誰解賞孤芳(陸務/觀)淵明
酩酊知何處(王荆/公)安得斯人共一觴(謝無/逸)
　　二
霜裏鮮鮮照眼明(王十/朋)人言此解制頽齡(梅聖/俞)憐香擘
破花心齅(姚/揆)酌盡齋中竹葉缾(黄山/谷)
　　三
一夜清霜殞物華(蔡/柟)寒芳開晩獨堪嘉(丁寳/臣)折來嗅了
依前嗅(邵堯/夫)不是尋常兒女花(王十/朋)
　　四(千金方菊花作枕袋大能去頭風明眼目陸清/務觀菊詩傍籬小摘供囊枕留得殘香夢亦)
籬菊含風暗度香(余安/行)栽多不為待重陽(齊/已)愈風明目
須真物(蘇子由/白菊)夢寐宜人入枕囊(山/谷)
　　五
露叢芬馥敵蘭芽(韓忠/獻公)清賞終存好事家(丁寳/臣)莫遣兒
童容易折(洪景/盧)此花開後更無花(元微/之)
　　六
露裛幽花冷自香(釋皎/然)藥中功效不尋常(王十朋/食薑)祛風
偏重山泉漬(文保/雍)胡廣隨縁却壽長(鄭剛/中菊)
　　七
清香裛露對髙齋(司空/圖)端仗兹花慰老懐(王十/眀)欲折一
枝來侑酒(蔡/柟)登髙能賦屬吾儕(陳後/山)
　　八
八月九月天氣凉(李/白)遶欄種菊一齊芳(邵堯/夫)好風應㑹
幽人意(江/奎)時去時來管送香(張芸/叟)
　　九
不趂盛時隨衆卉(文與/可)幽姿髙韻獨蕭然(田元/邈)别開小
徑連松路(王介/甫)常愛陶潛逺世縁(梅聖/俞)
　　十
籬菊開時寒有信(王彥/霖)幽香還釀客懐清(周麟/之)折歸忍
負金蕉葉(張彦/實)欲伴騷人賦落英(蘇東/坡)
　　十一
菊花有意浮盃酒(汪彥/章)秋老霜濃滿檻開(江/袤)多謝主人
相管領(沈/瀛)盡收清致助吟才(張子/野)
　　十二
一夜新霜著瓦輕(歐陽/永叔)照窗寒菊近人清(聞人善言次/韻童恭叔)
䞉收芳蘂浮巵酒(曾端/伯)白髮年年不負盟(聞人善言/中秋月)
　　黄菊(二十/首)
黄花漠漠弄秋暉(王荆/公)竚立階前香在衣(王性/之)正色逢
人何太晚(强幾/聖)衰翁相對惜芬菲(白樂/天)
　　二
白露黄花自遶籬(羊士/諤)幽香深謝好風吹(寇萊/公)陶公没
後無知已(李山甫一/作羅隠)嵗嵗花開知為誰(李/頎)
　　三(凡菊詩中言霜露者甚多至於言雨者惟王龜/齡嘗稱范文正公有句云半兩黄花秋賞健云)
遶籬黄菊自開花(僧洪/覺範)開日仍逢小雨斜(丁寳臣菊/第三首句)自
得金行真正色(丁寳臣菊/第二首句)肯參紅紫鬭紛華(朱希/真)
　　四
金英寂寞為誰開(王禹/偁)底許清香鼻觀來(張孝/祥)籬下先
生時得醉(白樂/天)餘風千載出塵埃(王荆/公)
　　五
滿園佳菊鬱金黄(白樂天重/陽席上)壽質清癯獨傲霜(楊巽/齋)且
喜年年作花主(白樂天/花前歎)依然相伴向秋光(羅隠/菊)
　　六
五行正氣產黄花(杜光/庭)不在詩家即酒家(錢/易)詩筆酒盃
俱有味(元/絳)亦同元亮舊生涯(本朝/江為)
　　七
滿地黄花得意秋(良祐闕姓下句浪陪使/節赤松遊見於石刻)移來庭檻助
清幽(齊/唐)自縁禀性天生異(張齊/賢)不與繁華混一流(楊時/可)
　　八
籬邊黄菊為誰開(李嘉/祐)轉憶陶潛歸去來(髙/適)挿了滿頭
仍漬酒(邵堯/夫)且謀歡洽玉山頽(元/澶)
　　九
倚風黄菊遶疎籬(彭應/求)自有清香處處知(毛/友)今日王孫
好收采(鮑/容)濁醪霜蟹正堪持(蘇子/由)
　　十
金蘂繁開曉更清(歐陽/修)薄霜濃露倍多情(劉原/父)歸田誰
是淵明興(趙/嘏)獨遶東籬萬事輕(用紫/芝)
　　十一
叢菊疎疎著短籬(僧璉/不器)重陽前後始盈枝(文與/可)托根占
得中央色(趙宋英見/氣候推䝉)不比凡花兒女姿(姜特/立)
　　十二
自有淵明方有菊(辛幼/安)因人千古得嘉名(韓忠/獻)一年好
處君須記(蘇東/坡)翠葉金華刮眼明(劉原/父)
　　十三
東籬黄菊為誰香(王十/朋)不學羣葩附艷陽(蘇澄/庵)直待素
秋霜色裏(廖匡/凝)自甘深處作孤芳(文與/可)
　　十四
香霧霏霏欲噀人(蘇東/坡)黄花又是一番新(宋邦永見/愚園咏史)陶
家舊已開三徑(韓/治)直到如今迹未陳(楊巽/齋)
　　十五
滿眼黄花慰素貧(山/谷)年年結侣采花頻(劉禹/錫)要收節物
歸觴詠(張/灝)只許閒人作主人(姜特/立)
　　十六
菊花天氣近新霜(陸務/觀)節近花須滿意黄(陳後/山)陶令籬
邊常留宿(曽端/伯)朝來滿把得幽香(蘇子/由)
　　十七
東籬九日富黄花(曽端/伯)節物驚心秪自嗟(許景/衡)盡日馨
香留我醉(王禹/偁)銀瓶索酒不須賖(王十/朋)
　　十八
斜照明明射竹籬(僧道/潛)黄花能與嵗寒期(范文/正公)人疑五
柳先生宅(周紫/芝)消得攜觴與賦詩(鄭/谷)
　　十九
黄花弄色近重陽(僧道/潛)風拆霜苞細細香(江/袤)似與幽人
為醉地(陸務/觀)隨晴隨雨一傳觴(陳與/義)
　　二十
可意黄花是處開(蘇東/坡)芝蘭風味合相陪(綦崈/禮)應須學
取陶彭澤(白樂/天)左把花枝右把盃(司空/圖)
　　白菊(三/首)
我憐貞白重寒芳(陸龜/䝉)小徑低叢淡薄粧(蔡/柟)謝女黄昏
吟作雪(徐仲/車)天然别是一般香(李端/叔)
　　二
幽芳天與不尋常(江/袤)逆鼻渾疑雪亦香(陳後山一/作張文潛)把酒
可能追靖節(汪彦/章)素英一色混瑤觴(邵堯夫只此一/句取於五言)
　　三
瓊葩燦彩遶籬東(楊巽/齋)不怯清霜更耐風(趙令/衿)淡泞精
神無俗艷(江/袤)獨髙流品蕙蘭中(李/鼐)
　　黄白菊(胡侍郎二色蓮/詩見醉翁談録)
金英鑠鑠擅秋芳(楊巽/齋)中有孤叢色奪霜(白樂/天)手把數
枝重疊嗅(邵堯/夫)兩般顏色一般香(胡侍郎詩紅白/蓮花共一塘云)
　　野菊
一簇疎籬有野花(邵堯/夫)不應青女妬容華(洪龜/父)繁英自
剪無人挿(李/鼐)只有黄蜂趂兩衙(孫仲/益)
　　晚菊
青蘂重陽不堪摘(杜/甫)重陽已過菊方開(邵堯/夫)不將時節
較早晚(王十/朋)且折霜蕤浸玉醅(蘇東/坡)
　　殘菊
節去蜂愁蝶不知(鄭/谷)冷香消盡晚風吹(謝無/逸)碎金狼藉
不堪摘(陸務/觀菊)空作主人惆悵詩(于武陵一/作韋莊)
引用唐宋名賢詩句
唐(二十二名句以下/人名依集  次第)
　僧齊已　　　　　　　元微之
　釋皎然　　　　　　　司空圖
　李白　　　　　　　　白樂天
　羊士諤　　　　　　　李山甫
　李頎　　　　　　　　羅隠
　李嘉祐　　　　　　　髙適
　元澶　　　　　　　　鮑溶
　趙嘏　　　　　　　　廖匡凝
　劉禹錫　　　　　　　鄭谷
　陸龜䝉　　　　　　　杜甫
　于武陵　　　　　　　杜光庭
皇宋(七十/名)
　王禹偁　　　　　　　蘇子由
　謝景山　　　　　　　魏野
　陸務觀　　　　　　　王荆公
　謝無逸　　　　　　　王十朋
　梅聖俞　　　　　　　黄山谷
　蔡柟　　　　　　　　丁寳臣
　邵堯夫　　　　　　　余安行
　韓忠獻公　　　　　　洪景盧
　文保雍　　　　　　　鄭剛中
　陳後山　　　　　　　張芸叟
　文與可　　　　　　　田元邈
　王彥霖　　　　　　　周麟之
　張彥實　　　　　　　蘇東坡
　汪彥章　　　　　　　江袤
　沈瀛　　　　　　　　張子野
　歐陽修　　　　　　　聞人善言
　曽端伯　　　　　　　王性之
　强幾聖　　　　　　　寇萊公
　僧洪覺範　　　　　　朱希真
　張孝祥　　　　　　　楊巽齋
　錢易　　　　　　　　元絳
　江為　　　　　　　　良祐
　齊唐　　　　　　　　張齊賢
　楊時可　　　　　　　毛友
　劉原父　　　　　　　周紫芝
　僧璉不器　　　　　　趙宋英
　姜特立　　　　　　　辛幼安
　蘇澄庵　　　　　　　朱邦永
　韓治　　　　　　　　張灝
　許景衡　　　　　　　僧道潛
　范文正公　　　　　　陳與義
　綦崈禮　　　　　　　徐仲車
　李端叔　　　　　　　趙令衿
　李鼐　　　　　　　　胡侍郎
　洪龜父　　　　　　　孫仲益
不記何代(三/名)
　姚揆　　　　　　　　江奎
　彭應求
愚自丙申迄于甲辰每得菊之一品一目必稽于衆其
言同者然後筆而記之今譜内有六品尚闕其説縁愚
曩嘗一見今畦丁罕種未獲再覈以取其的故也凡九
年間於吾鄉得正品與濫號假名者總四十五種以次
諸譜之後予昨當花時每嵗須苦吟體題詩與集句詩
一二十篇以揄揚衆品之清致積稔彌乆幾至二百篇
今選百篇濫贅卷尾至此興盡而絶筆矣爾後雖間有
黄薔薇金萬鈴之類始出(此二品首見於虢地品/類近時吾鄉亦有之)然愚
年將耋景則纈眼勌於辨眎未容茍簡増入也如有與
我同志者幸為續譜云
　
　
　
　
　
　
　
　
　
　
　
　百菊集譜卷六
百菊集譜補遺序
前編始成愚乃標之為百菊集譜因同里判簿兆偉伯
見之乃裒以佳名曰菊史續又見古人江奎詩有他年
我若修花史之句髙疎寮有竹史之作但鑄才疎識淺
所愧不足聨芳於前賢乃者物色府察盧舜舉(諱/選)録示
黄華傳近又䝉同志陸景昭假及蘜先生傳今故併行
校正列於補遺卷端戲表此編濫有稱史之名耳峕淳
祐庚戌嵗季春吉旦愚齋史鑄顏甫識
欽定四庫全書
　百菊集譜補遺
　　晩香堂品類(此除諸譜/重複之名)
　　　淵明菊
　　　大夫菊
　　　處士菊
　　　三顧菊
　　　黄金盞菊
　　　簇金菊
　　　金箭頭菊
　　　金骨朶菊
　　　黄金帶菊
　　　銀錢菊
　　　玉盤珠菊
　　　玉瓏璁菊
　　　伴梅菊
　　　茶菊
　　　松子菊
　　　金陵菊
　　　江隂菊
　　　江隂白菊
　　　獻嵗菊
　　　四季菊
　　　中秋菊
　　　鳳頭黄菊
　　　閙蛾兒菊
　　　墨菊(其中亦闕/九華之名)
欽定四庫全書
　百菊集譜補遺
　　　　　　　　　　　　　宋　史鑄　撰
　　黄華傳　　　　　　　　廣信邢良孠
黄華字季香世家雍州隠于山澤間生男曰周盈曰延
年女曰節女皆為神農氏之學嵗乆苗裔散處天下有
黄氏白氏金錢氏金樓氏凡七十餘族而黄氏最顯華
少時取青晚節取紫初為内黄令(九域志北京大/名府有内黄縣)嘗開
卷讀易至黄中通理粲然笑曰美在其中暢於四支矣
至榮滿而歸南遊楚屈大夫方與江籬杜蘅及公子蘭
作離騷之辭得華喜同臭味把玩不斁楚人歌之曰有
美屈平兮洵潔且清兮咀華之英兮挹我謂我馨兮吕
不韋著春秋聞華名氏援筆特書然華靜介自立不能
媚俗好至魏文帝時嘗徵華入見神采英發帝喜語鍾
繇曰黄華函乾坤之淳和體芬芳之淑氣宜侍宴金華
殿人亦未甚愛也晉陶淵明曠達有髙尚之氣然且見
華俯加採納曰吾不肯折腰對督郵今為吾子折腰與
語有味(黄菊/味甘)華曰吾甘心從先生遊餘子苦口(白菊/味苦)何
足置齒牙間哉淵明迺翦茅開徑延置家園觴詠陶寫
必訪華東籬下握手至熏夕淵明醉眠遣客罷休(罷部/買切)
華獨露坐不去瓶罄樽空相對悠然江州刺史王𢎞聞
淵明有佳客亟遣白衣致餽淵明貯酒滿船(船謂/酒􁱗)命華
拍浮其中以為樂淵明有友徂徠十八公與華齊名蒼
髯長身嘗從大夫之後下膏澤有醖藉(膏謂松脂/可以釀酒)能製
中山醇醪(酒經曰醪汁滓濁酒也東坡松醪賦云製中/山之松醪愚按中山在西京以北定州之地)
(東坡帥定武賦/嘗飲此酒作)華譏其非聖人之清十八公曰我自用
我家法卿自用卿家法(二句出世説/  子嵩云)或問其所以同華
曰陶先生自拔於流俗十八公不彫於嵗寒華雖當青
女降霜亦不變色(淮南子秋三月青女乃出以降霜雪/髙誘注青女天神青妖玉女主霜雪)
(妖乙驕切愚覽漁隱叢話與髙/續古緯略並引作青腰玉女)是則同時人目為三傑
華既經淵明稱賞名聲表表毎遇良辰賔朋登髙開宴
華至天資中正非梔貌蠟言(梔貎蠟言出/柳文鞭價説)黄衣黄裳意
象閒雅清風徐來徳馨襲人至其晚節不與草木俱腐
羣英掃地華獨固蒂巋存曰予自上世以來曉輕身明
目之術書名方冊世以為仙且其所居有潭水飲之能
制頽齡於華可知矣子孫枝分傲睨冰霜挺有風烈與
黄橙陸吉同時(東坡有黄/甘陸吉傳)以為一年好處人到于今稱
之
贊曰有熉黄華淵乎似道朱紫競時惟華獨也正羣英
牢落惟華獨也在(莊子徳充符受命於天唯舜獨/也正受命於地唯松栢獨也在)又遇
騷人達士著語品題名譽始益光大雖今古常見而風
采常新揚子雲曰無仲尼則西山之餓夫與東國之絀
臣惡乎聞非躗言也(左哀二十四年是躗言/也户快切謂過謬之言)夫遇與不
遇人物之顯晦繫焉予於黄華亦有感於斯云
　　蘜先生傳　　　　　　　　建陽馬揖
先生名蘜字華其先為甘氏祖曰節華佐神農著本草
書成帝用嘉之乃命竹史差次其功封以沃土位在上
品之上既而歸隠于南陽潭之山谷世濟其美人多壽
考黄帝嗣興有土徳之瑞色尚黄數用九帝曰爾世有
大功于民就錫汝以南陽之土賜姓黄氏世世相承以
九月九受封之日為先生壽名曰嘉節先生明徳惟馨
操履貞介恥與庶類競逐繁華雅志清髙務堅晩節雖
青女横陳而正色不變王公貴人慕其風味爭相迎致
然氣類不相合則雖强留納交而先生終不屑意惟田
園守拙之士巖谷隠逸之人事之惟謹即與傾葢定盟
盃酒不相舍先生雖潛徳不耀然吕令之正四時成周
王后服飾之用先生與有力焉所知已者楚有靈均晉
有淵明本朝有韓稚圭皆與結好為平生歡近時番禺
崔公寧辭相印不拜自號菊坡而甘心相與徜徉於其
所其見貴重於世如此若昔陶隠居陸天隨諸子升堂
矣而未入於室也每嵗九日上自宫掖下至閭巷各稱
豐儉為先生壽白衣送酒漢宫開釀太官賜餻或獻茱
囊或薦蓬餌或烹桑苧之茶皆為先生之侣也且貴為
天子如唐徳宗亦作為歌詩以慶之至於醉卧籬東反
□籬西此又各隨所寓而稱壽者也其本支百世子孫
千億散而之四方者不知其幾若夫族類大略則有范
成大諸家之譜在兹不復録
太史公曰先生肇分茅土皆倣其方之色蘜自啓國南
陽之後居湘灕彭澤者二千祀不易黄姓自餘散處四
方者考其氏而知其方若白氏紅氏則著於西南或言
朔庭有墨子(墨者又衆色之/後此近世方有)然未嘗與中國盟㑹故名
不顯其在青社者有蒼藍二氏生亦不蕃要之南陽實
在中土而黄氏又居方之正得數之中其後宜莫與京
白受采土生金又當金天御宇之時宜白之盛亞於黄
彼朱者子信美矣而有富貴濃艷之態不類山林有道
者氣象君子尚論盍謹考哉
雜識
胡少瀹菊譜序云嘗試述其七美一壽考二芳香三黄
　中四後彫五入藥六可釀七以為枕明目而益腦功
　用甚博神農所以載之上經姬公所以列之爾雅屈
　大夫所以飡其英而著之離騷吕不韋所以覩其華
　而編之月令黄鵠下太液武帝形之歌九月九日漢
　風俗以為酒自後胡廣袁隗諸人則取其水以為飲
　食仙人王子喬與陶洪景輩至啖其根葉考其源流
　葢自上古已知貴重今人但言陶淵明所好殆不得
　專其美也云云(按西京雜記武帝歌曰黄鵠飛/兮下建章金為衣兮菊為裳)
胡少瀹菊譜後序云子胡子既作菊譜客曰菊之品不
　一而足然則花之似菊者吾子亦有取乎曰夫疑似
　之間毫釐之際君子明辨而不恕正以其似是而非
　有以害道若陽虎之貌似夫子項羽之瞳子如舜其
　可以形似而遽信之今菊之為物挹之馨香餌之延
　齡標致髙爽如此自餘小草僅可為臣僕奴𨽻詎敢
　望其音影花雖相近乃菊之盜猶小人之效君子非
　不縁飾其外而胷中之不善詎能自揜余懼夫人他
　日之耳目或為所惑故以其黨類列之編末
　　(桐蒿花/滴滴金)　　(地丁花/千里光)　　(馬蘭花/旋復)
今觀草堂詩餘其中鷓鴣天桃花菊詞有云解將天上
　千年艷翻作人間九日黄愚謂此二句用字皆未深
　稳又檢康伯可詞乃作換得人間九日黄且換得二
　字用之亦未切當及覈張狀元長短句方知是偷將
　天上千年艷染却人間九日黄至此意義明白乃知
　下字之工妙
劉䝉譜菊有順聖淺紫之名愚按皇朝嘉祐中有油紫
　英宗朝有黑紫神宗朝色加鮮赤目為順聖紫葢色
　得其正矣(詳見/麈史)
辨疑
按本草與千金方皆言菊花有子愚初以此為疑今觀
　魏鍾㑹菊華賦其中有芳實離離之言必可取信續
　又見近時馬伯升菊譜有該金箭頭菊其花長而末
　鋭枝葉可茹最愈頭風世謂之風藥菊無苗冬收實
　而春種之據此二説則知菊之為花果有結子者明
　矣
菊花多真假相半難以分别其真菊花蔕子黑而纎若
　野菊則蔕子有白茸而大味極苦(博聞/新録)
夏菊越人名為滴滴金愚觀胡氏譜乃以此品為菊之
　盜葢因此種枝葉與諸菊不類又至於手撚嗅之絶
　無其香故胡譜遺之不取愚今之為譜輒反取之者
　何乃是徇俗泛愛其名耳信此似是而非者也
詩賦
　　菊華賦　　　　　　　　　魏鍾㑹
何秋菊之可竒兮獨華茂乎凝霜挺葳蕤於蒼春兮表
壯觀乎金商延蔓蓊鬱縁坡被崗縹榦緑葉青柯紅芒
芳實離離暉藻煌煌微風扇動照耀垂光於是季秋九
月九日數并置酒華堂髙㑹娱情百卉凋瘁芳菊始榮
紛葩韡曄或黄或赤圓華髙懸準天極也純黄不雜后
土色也早植晚發君子徳也冒霜吐頴象勁直也杯中
體輕神仙食也乃有毛嬙西施荆姬秦嬴妍姿妖艷一
顧傾城擢纎纎之素手雪皓腕而露形仰撫雲髻俯弄
芳英
　(愚齋云今諦玩此賦乃知兹菊非尋常之品必是異/於衆者葢其中有云延蔓蓊鬱縁坡被崗則知此菊)
　(之有藤也又云芳實離離暉藻煌煌則知此菊之結/子也又云圓華髙懸準天極也則知其榦之髙决非)
　(低小之叢此品必是/世謂一丈黄者也)
　　寒蜂採菊蘂詩　　　　　　耿湋(唐/人)
遊颺下晴空尋芳到菊叢帶聲來蘂上連影在香中去
住霑餘霧髙低順過風終慙異蝴蝶不與夢魂通
　　和洪教菊(古/風)　　　　　　　林少頴
陶令遺世情尚餘愛菊念菊亦有可愛愛之苦不厭我
觀傲霜枝真金赴烈焰道韻輕園綺孤標敵鍼奄配以
靖節名萬古不為忝况兹中央色獨許此君占凝然端
正姿不受紅紫艷草木吾味同世情那得染璀璨歸來
辭斯言了無玷(全文於此有/四韻今節之)偶亦愛此花秋來朝暮饜
富貴兩浮雲天地一旅店是中論饑飽本自無贏欠便
擬學淵明奈此才不贍菊資三徑荒酒須十分灧待讀
悠然句乃無雍徹僭但論廣文詩瘧愈不須砭
　　菊花　　　　　　　　　　劉子翬
芳叢馥郁早抽芽金蘂斕斑晩著花檻小移時爭蓊鬱
地寒開意少榮華輕烟細雨重陽節曲徑疎籬五柳家
比得春蘭休競秀且供幽客泛流霞
晩香堂題詠　　　　　　　　　馬揖伯升
　　愛菊
愛菊吟詩興不窮平生事業在其中成名縱未為詩將
立傳猶堪號菊翁
　　對菊
淵明長醉屈平醒採菊飡英得趣深野老對花醒復醉
不同時世却同心
　　賞菊(花品甚富/四時相繼)
時時載酒過籬邊無日無花到眼前清賞不須論九日
一年長是菊花天
　　友菊
雨餘深院香猶在霜後疎籬色倍明臭味相投吾與汝
不隨時世變枯榮
　　茹菊
雨餘采擷供晨饌亂簇冰盤翠欲流勝友過從休失笑
山居只此當珍羞
　　淵明菊(單葉白花一名晉菊花之豐腴/倍於他菊一榦一花潔白鮮明)
一叢瀟洒向寒榮曽結柴桑社裏盟貞白魁竒無附麗
固應千載擅芳名(愚齋云一説淵明/菊乃黄色而細者)
　　大夫菊(細葉黄花花可入藥苗/亦可茹即今之甘菊也)
此花獨抱清髙趣人爵安能浼得渠喚作大夫君識否
餐英想自楚三閭
　　處士菊(多葉白花豐潔而閒淡世謂之處士/白又有所謂處士黄者花小而繁)
皎皎貞芳雅淡容濂溪推許一何公名標隠逸非無意
為有翛然林下風(濂溪先生周茂叔愛蓮説/云菊為花之隠逸者也)
　　伴梅菊(多葉白花花/獨殿於衆菊)
雪蘂霜枝本異花同時一一殿年華誰移五柳先生宅
來傍孤山處士家
　　金錢菊(多葉黄花大/如折二錢)
一徑黄花伴隠居圓如鵝眼大如榆山翁潤屋惟資汝
張武還知有此無
　　黄金盞菊(千葉黄花大如折二錢細葉相比/頗類笑靨兒但中陷而外突耳)
九日黄花有意開也應知道白衣來先生必向花前醉
故遣花神為捧盃
　　小金鈴菊(葉類茶菊叢低枝宻金色圓花/大如筯頭纍纍相比聚於葉端)
時當少皥嚴申令故遣金鈴報晚秋寂寂千林正搖落
似將木鐸振衰周
　　萬鈴菊(花類佛頭黄而豐腴叢髙/大而扶疎色鮮明而光采)
金風鑄出晩秋英造化鑪中巧賦形飛鳥欲來還又去
似疑有許䕶花鈴
　　玉盤珠菊(多葉白花中數小葉合而為心/如珠之圓宛若盤心之承珠也)
月斧修成玉一團籬邊清潤逼人寒花心擁出驪龍寳
一顆盈盈欲走盤
　　茶菊(黄色細花花心有芒本草云菊一種紫莖氣/香而味甘美葉可羮者為真菊即此是也)
靈種初非來北苑仙根却自出南陽且同陸羽烹春雪
未許淵明把酒觴
　　閙蛾兒菊(細葉淡黄花一花不過三四葉葉各相/向如蝶拍之狀聚於枝梢栩栩然若將)
　　(飛舞/也)
花神巧剪閙蛾兒春去飄零無處歸尚有寒枝香信在
故應撲撲滿園飛
　　墨菊(出於朔庭/近世方有)
獨抱緇衣對曉寒天然清淡惡華丹多因元亮題詩筆
洒在寒枝濕未乾
　　對菊有感
矍鑠山翁志未衰生平惟菊供襟期清標慣與霜為敵
貞節不求春見知把酒相忘陶栗里採苕同調陸天隨
浮榮過眼真堪笑秋晩論交更有誰
　　白菊
寒香獨立向吾廬風采精神與衆殊細琢水晶成格範
巧裁雲母作肌膚霜凝葉瓣疑何厚露滴花心認却無
縱使雜居流品内知君浩浩不能汙
　　紫菊
紫府羣仙衣紫霞却嗔素節不繁華移將西掖三秋色
散作東籬九日花荷槖旁觀難入社茱囊相與是通家
靚莊麗服還同調莫向西風立等差
　鑄淳祐壬寅之夏嘗序菊譜刋梓以便夫觀覽越數
　年忽得晩香堂百詠開卷伏讀則知馬君先輩酷愛
　此花無日而不以為樂亦嘗作譜於淳祐壬寅之秋
　愚味其詩立意清新造語騷雅體題明白世所未有
　也第愧鑄耄拙非才不足追攀英躅又不識隱君燕
　逸何方與吾鄉限隔江山幾許里而獲聞賢士君子
　志同道合如此登堂拜面其願莫遂實勞我心今姑
　摭二十篇附于右將以益衍其傳云
續集句詩　　　　　　　　　　史鑄(二十/首)
　　種菊
春初種菊助盤蔬(蘇子/由)益氣輕身載舊　(劉摯舊圖/謂本草也)終
藉九秋扶正色(鄭剛/中)芳時偷得醉工夫(白居/易)
　　菊花(五/首)
不受陽和一㸃恩(李山/甫)不嫌青女到孤根(盧彥徳見/盛山集)年
年嵗嵗花相似(劉庭芝見/詩話總龜)誰為陶潛買酒樽(陳元老見/城山詩集)
　　二
粲粲秋香雨露葩(趙宋/英)天教晩發賽諸花(劉禹/錫)輕烟細
雨重陽節(劉子/翬)且盡芳樽戀物華(杜/甫)
　　三
漸覺西風換物華(朱弁見宋百/家詩續選)秋叢遶舍似陶家(元微/之)
世人若覔長生藥(古道情詩下句只/這灰心是大還)百草枯時始見花
(歐陽/永叔)
　　四
代謝相因寒事催(趙宋/英)繞籬疎菊又花開(許/渾)霜晴日淡
虚庭裏(葛吏部見/歸愚集)多少清香透入來(陸龜/䝉菊)
　　五
不是餐英泥楚騷(吳莘見寒/緑詩集)重陽菊蘂泛香醪(宋/白)尋常
不醉此時醉(邵堯/夫)陶令抛官意獨髙(葉夢/得)
　　黄菊(九/首)
百卉千花了不存(陸務/觀)獨開黄菊伴金樽(陶/弼)欲知却老
延齡藥(歐陽/永叔)誰信幽香是返魂(東/坡)
　　二
菊是去年依舊黄(南唐後主李煜上句/鬢從今日添新白)風從花裏過來
香(闕邊上句水向/石  流出冷云)杯中要作茱萸伴(葛吏部乃丞/相邲之父)更領
詩人入醉鄉(胡/曽)
　　三
白酒新熟山中歸(李白風雅韻作新/熟碑本作初熟)黄花漠漠弄秋暉
(王荆/公)東籬採菊隠君子(王十/朋)醉覺人間萬事非(失記名/上句霜)
(柑糟蟹/新醅熟)
　　四(汪彥章菊詩葳/蕤羽葆雜金規)
羽葆層層間彩金(姜特/立)醉來不厭遶叢吟(賈/島)滿頭且應
良辰挿(韓忠/獻公)不挿滿頭辜此心(王荆/公)
　　五
籬外黄花菊對誰(嚴武附杜/甫詩集)應知彭澤乆思歸(王禹/偁)有
花堪折直須折(李錡見杜牧樊川/集杜秋娘詩註)新酒初篘蟹正肥(趙/端)
(行見髙疎寮/跋西里詩稿)
　　六(第三句亦可作今朝有酒/何妨醉但不知何人所作)
無限黄花簇短籬(蘇子/由)幽香深謝好風吹(寇平/仲)勸君終
日酩酊醉(李/賀)莫待無花空折枝(李/錡)
　　七
花裏風神菊擅名(陸務觀贈菊/見荼□庵集)緑枝黄蘂有髙情(張嵲/字巨)
(山/)詩人不悔衣霑露(范希/文)步入芳叢脚自輕(王之道見/相山居士)
(集/)
　　八
幸無風雨近重陽(僧法顯見游丞相/諱佀序適庵詩集)折取蕭蕭滿把黄
(崔徳/符)酒面浮英愛芬馥(梅聖/俞)銀觥須引十分强(李清/臣)
　　九
不與羣芳競(魏/野)宜乎殿顥商(邵堯/夫)露從今夜白(杜/甫)菊是
去年黄(南唐李/後主)九日陶公酒(陳襄字/述古)一生青女霜(羅/隠)有
同髙士操(王之道/字彥猷)得爾慰淒涼(翁龜/翁)
　　白菊
玉攅碎葉塵難染(江/袤)露濕香心粉自勻(朱喬年見/戛玉集)一夜
小園開似雪(朱貞/白)清香自是藥中珍(許景/衡)
　　野菊(二/首)
熠熠溪邊野菊黄(東/坡)風前花氣觸人香(邵堯/夫)可憐此地
無車馬(韓退/之)掃地為渠持一觴(陸放/翁)
　　二
野花無主為誰芳(陸務/觀)酒熟漁家擘蟹黄(山谷/詩句)遇酒逢
花須一笑(山谷/詞句)故留秋意作重陽(陳後/山)
　　晚菊
節過霜風衮衮來(許景/衡)菊花寂寞晚仍開(劉/滄)誰云既晚
何用好(王十/朋)為我殷勤送一杯(白樂/天)
　　殘菊
天地方收肅殺功(陸務觀/拒霜花)菊枝傾倒不成叢(陸務觀九/月晦日)
碎金狼藉不堪摘(陸務觀/殘菊)圖得人知色是空(僧詠槿花/上句朝開)
(暮落縁/何事云)
引用唐宋名賢詩句(其名已具入前/編者今不再具)
唐(九/名)
　許渾　　　　　　　　李後主
　胡曽　　　　　　　　賈島
　嚴武　　　　　　　　李錡
　李賀　　　　　　　　韓退之
　劉滄
皇宋(二十/一名)
　劉摯　　　　　　　　盧彥徳
　劉庭芝　　　　　　　陳元老
　劉子翬　　　　　　　朱弁
　葛吏部　　　　　　　吳莘
　宋白　　　　　　　　葉夢得
　陶弼　　　　　　　　趙端行
　張嵲　　　　　　　　王之道
　僧法顯　　　　　　　崔徳符
　李清臣　　　　　　　陳襄
　翁龜翁　　　　　　　朱喬年
　朱貞白
詞
　瑞鷓鴣(按前人所作有以平聲字起/或有以仄聲字起二者皆通)
　　詠桃花菊　　　　　　　　史鑄
底事秋英色厭黄喜行春令借紅粧謝天分付千年品
特地攙先九日香(此花八月半開愚先以千年對三徑/縁三字是平聲不叶宫調故改作九)
(日但犯前賢/已用之對)陶令駭觀須把酒崔生瞥見誤成章蜂情
蝶思兼迷了採蘂還如媚景忙
正誤
省郎史正志(省當作侍曽/為建康留守)
集句詩宋邦永(宋當/作朱)
跋纈眼(本作/老眼)
胡融譜夏佛羅秋佛羅大金佛羅(此三品即佛頂菊也/其羅字當作螺葢佛)
(頂乃天生肉髻捲螺/髮其菊心頗類之)
塔子菊髙蟠層級巧堪誇(巧堪誇可改/作聳簷牙)
大笑菊不費千金亦可誇(可改作百媚千金不足誇/亦可作誰把千金競好奢)
饅頭菊(前編可改云離火供炊餅餅圓幽人餐飽向/籬邊摘歸閒與癡兒説也使心懽口墮涎)
石菊花瓣五出或有名為千葉者其實十餘瓣也有深
紅粉縁者(此品花瓣上下各一色向上一邊深紅色向/下一邊白色其上面粉縁乃接下色也)
　
　
　
　
　
　
　
　
　
　百菊集譜補遺
欽定四庫全書
　百菊集譜補遺目録
　　黄華傳(邢良/孠撰)
　　蘜先生傳(馬揖/撰)
　　雜識
　　辨疑
　　詩賦
　　晚香堂題詠
　　續集句詩
　　新詞
　　正誤
