#+TITLE: 青囊序-唐-曾文辿
#+DATE: 2016-06-11 12:23:21
#+SOURCE: github.com/kanripo/KR3g0022 master 47a60114                
欽定四庫全書　　　　　子部七
　提要
　　青囊序　　　　　　　術數類三(相宅相墓之/屬)
　　青囊奥語
　　　　(臣/)等謹案青囊序一卷青囊奥語一卷青囊
　　　　奥語舊本題唐楊筠松撰其序則題筠松弟
　　　　子曽文辿所作相傳文辿贛水人其父求已
　　　　先奔江南節制李司空辟行南康軍事文辿
　　　　因得筠松之術後𫝊於陳搏是書即其所授
　　　　師説也案趙希弁讀書後志有青囊本㫖一
　　　　卷云不記撰人演郭璞相墓經陳氏書録解
　　　　題有楊公遺訣曜金歌并三十六圖象一卷
　　　　注云楊即筠松也今是書以隂陽順逆九星
　　　　化曜辨山水之貴賤吉凶未審與曜金歌為
　　　　一為二惟鄭樵通志藝文略别載有曽氏青
　　　　囊子歌一巻又曽楊二家青囊經一卷或即
　　　　是書之原名歟其中多引而不發之語如坤
　　　　壬乙巨門從頭出一節歴來注家罕能詳其
　　　　起例至序内二十四山分順逆一條則大㫖
　　　　以木火金水分屬甲丙庚壬乙丁辛癸丑起
　　　　長生如甲木生於亥庫於未乙木生於午庫
　　　　於戌之類因以亥卯未寅午戌巳酉丑申子
　　　　辰為四局反覆衍之得四十八局陽用左旋
　　　　隂從右轉蓋本之説卦陽順隂逆之例為地
　　　　學理氣家之權輿明人偽造之呉公教子書
　　　　劉秉忠玉尺經蓋即竊其緒餘衍為圖局逮
　　　　僧徹瑩作直指元真専以三元水口隨地可
　　　　以定向於是談地學者舍形法而言理氣剽
　　　　竊𫝊㑹俱以是編為口實然不以流派多岐
　　　　併咎其剏法之始也舊本有注託名劉基李
　　　　國本復加潤色蕪蔓殊甚又妄據偽玉尺經
　　　　竄改原文尤為誕妄今據舊本更正併削去
　　　　其注以無滋淆惑焉
　　天玉經　　　　　　　術數類三(相宅相墓之/屬)
　　　　(臣/)等謹案天玉經内𫝊三卷外編一卷舊本
　　　　題唐楊筠松撰考鄭樵通志藝文略陳振孫
　　　　書録解題載楊曽二家書無天玉經之名相
　　　　𫝊楊氏師弟秘之不行於世至宋呉見誠遇
　　　　異人始授以此經其子景鸞乃發明其義然
　　　　則是書亦至宋始出其為筠松所撰與否更
　　　　在影響之間矣特其流𫝊稍逺詞㫖亦頗有
　　　　義意故言理氣者至今宗之其真偽可置勿
　　　　論也内𫝊首言江東一卦江西一卦南北八
　　　　神一卦術者罕通其説近時潘思榘作天玉
　　　　近箋許清奇作天玉經注始推繹下文有天
　　　　母三般卦又有天卦江東掌上尋之語疑所
　　　　謂江東者即天卦所謂江西者即地卦所謂
　　　　南北者即父母卦大抵以甲丙庚壬四陽干
　　　　左旋起長生者為東卦陽數奇故曰天卦曰
　　　　八神四一以乙丁辛癸四隂干右旋起長生
　　　　者為西卦隂數耦故曰地卦曰八神四二又
　　　　以山家之坐向為南北一卦由天地而及人
　　　　故曰父母卦蓋自神其説故為𨼆奥之詞使
　　　　人惝恍迷離驟不得其指要方技家之譎智
　　　　往往如斯不獨此書為然也外篇専言四經
　　　　五行其以子寅辰乾丙乙為金午申戌坤壬
　　　　辛為木卯巳丑庚艮丁為水酉亥未巽甲癸
　　　　為火又謂之天空卦亦莫能名其所以然舊
　　　　有天谷散人注未詳其名詞意尚屬明顯今
　　　　併録之以備考證焉乾隆四十六年十月恭
　　　　校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
欽定四庫全書
　青囊序　　　　　　　　唐　曽文辿　撰
楊公養老看雌雄天下諸書對不同先看金龍動不動
次察血脉認來龍龍分兩片隂陽取水對三义細認踪
江南龍來江北望江西龍去望江東是以聖人卜河洛
瀍澗二水交華嵩相其隂陽流水位卜年卜宅世都宫
晉世景純傳此術演經立義出元空朱雀發源生旺氣
一一講説開愚蒙一生二兮二生三三生萬物是元闗
山管山兮水管水此是隂陽不待言識得隂陽元妙理
知其衰旺生與死不問坐山與來水但逢死氣皆無取
先天羅經十二支後天再用干與維八干四維輔正位
子母公孫同此推二十四山分順逆共成四十有八局
五行即在此中分祖宗却從隂陽出陽從左邊團團轉
隂從右路轉相通有人識得隂陽者何從大地不相逢
陽山陽向水流陽執定此説甚荒唐隂山隂向水流隂
笑殺拘泥都一般若能勘破個中理妙用本來向一體
隂陽相見兩為難一山一水何足言二十四山雙雙起
少有時師通此義五行分布二十四時師此訣何曽記
山上龍神不下水水裏龍神不上山用此量山與歩水
百里江山一餉間更有淨隂淨陽法前後八尺不宜雜
斜正受來隂陽取氣乗生旺方無煞來處起頂須要知
三節四節不須拘只要龍神得生旺隂陽却與穴中殊
天上星辰似織羅水交三八要相過水發城門須要㑹
却如湖裏雁交鵝穴上明堂并朝水文庫大小俱得位
截定生旺莫教流直射直流家業退射破生方定少亾
冲破旺位財狼􁀙文若來時男女亂庫方來到定為殃
生出剋出名為退生入剋入名為進退水宜流千百歩
進水須教庭户迎進退得位出公卿家資巨富旺人丁
旺方帯煞來不宜庫中蔵煞去亦非更看諸位髙峰起
尖秀方圓須得位生方髙聳旺人丁官旺起峰官禄生
水中消息少知音却向元空裏面尋坐向須明生剋化
進退水路總非輕四金四木竝八水四火四土少五行
大小盡在元空裏二十四山有水神十個退神靈如鬼
十四進神如鬼靈生入剋入為進神生出剋出為退神
進神宜進家資旺若還退時家不興退神宜退亦同旺
若還進時主官刑溝壑明堂定方隅便從品折自縈紆
四尺八寸為一歩折取須交向所宜小神須要入中神
中神流入大神位三折更上御街去一舉登科名冠世
竒貴貪狼并禄馬三合聨珠貴無價凶神流短吉神長
富貴聲名滿天下子午卯酉號衙㕔神壇寺觀亦能興
内有旗鎗紅門水雷公館位使人驚水神禍福原非細
更須一一查公位乾坤艮㢲長男興寅申巳亥長伶仃
甲庚丙壬中男發子午卯酉中男殺乙辛丁癸小男强
辰戌丑未小男殃富貴貧賤在水神水是山家血脉精
山静水動晝夜定水主財禄山人丁乾坤艮㢲號御街
四大尊神在内排生剋須慿五行布要識天機元妙處
乾坤艮㢲水長流吉神先入家豪富請騐一家舊日墳
十墳埋下九墳貧惟有一墳能發福去水來山盡合情
宗廟本是隂陽元得四失六難為全三才六建雖為妙
得三失五盡為偏葢因一行擾外國遂把五行顛倒徧
以訛傳訛竟不明所以禍福為錯亂
　
　
　
　
　
　
　
　
　
　
　
　
　青嚢序
