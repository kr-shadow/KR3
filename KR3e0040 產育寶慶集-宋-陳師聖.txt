#+TITLE: 產育寶慶集-宋-陳師聖
#+DATE: 2018-05-12 10:17:43
#+SOURCE: github.com/kanripo/KR3e0040 master 3fd856c2                
欽定四庫全書　　　　　子部五
　提要
　　産育寶慶方二卷　　　醫家類
　　　　(臣/)等謹案産育寶慶方二卷不著撰人名氏
　　　　宋史藝文志以為郭稽中撰考陳振孫書録
　　　　解題稱濮陽李師聖得産論二十一篇有説
　　　　無方醫學教授郭稽中為時良醫以方附諸
　　　　論末遂為完書則稽中特因師聖所得舊本
　　　　増以新方非所自撰宋史所載似未見陳氏
　　　　説也然稽中所増合原論共為一卷與此本
　　　　不合以卷首諸序考之葢括蒼陳言撰三因
　　　　方嘗取其方論各評得失婺醫杜荍因採所
　　　　評附入各條之下後趙瑩得産乳備要増以
　　　　楊子建七説合於産論為一集有冀致君者
　　　　又掇御藥院雜病方論及入月産圗體𤣥子
　　　　借地法安産藏衣方位綴于其末是輾轉増
　　　　益已非郭氏之舊特沿其舊名耳其書世罕
　　　　傳本今載於永樂大典者得論二十一陳言
　　　　評十六方三十四為一卷産乳備要暨經氣
　　　　姙娠等證方六十二為一卷其體𤣥子借地
　　　　法永樂大典佚不載今亦闕焉按胎教之法
　　　　古人所重賈誼新書所引青史之說劉向列
　　　　女傳所記太任育文王之事尚可見其崖畧
　　　　惟産育方藥則罕專書唐書藝文志有䀤殷
　　　　産寶一卷始别立一門今其書不傳則講姙
　　　　育者當以是書為最古矣卷中惟陳言之論
　　　　標識姓名餘皆不標為誰説今以原本體例
　　　　推之上卷之方皆出郭氏下卷娩乳安産經
　　　　氣三條外殆即楊氏之説所附方藥殆即冀
　　　　致君所採御藥院方也陳言有三因方已著
　　　　録楊子建名倓有楊氏家藏方今未見李師
　　　　聖等皆南宋人冀致君序稱諸人為宋儒又
　　　　稱近在燕趙間盖元人云乾隆四十六年九
　　　　月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
原序
人有一念之善可以動天地感鬼神至其充大之則利
益於世奚有限量人惟溺於私欲雖有善念爾汝其心
差殊其見畦畛其用險隘偏小不足觀矣趙君徳修公
族之賢者其為人也用心平處已正議論不阿曲事無
纎巨一歸於是每念貧而病者艱於得藥惠施周急常
恐不及非吉人為善惟日不足者乎今又取諸家産方
之得效者集為一編鋟木廣施善念之充若火之然若
泉之逹莫之能禦則是方一出見者用者活者將不可
勝計其利溥哉與世之有藥而不施施藥而秘其方者
天淵矣劉四垣序
右産育寳慶集方郭稽中纂李師聖作序于山甫印施
余始宦歴陽而師聖憲淮西山甫時侍因得數帙始置
篋笥未窺其妙洎余室家蓐中不豫初苦寒熱殆如瘧
狀及閱此方得其増損四物湯適中其病製之以服至
再而愈嘗復苦腹痛㵼痢又得第十論調中湯服之不
再而頓止異時蓐後復苦痞悶咽乾因詰其證果復渴
甚中夜得見睍丸方待旦置藥旋成纔服既噫已安矣
自是余家頗神此方往往因人傳授及付以方無不獲
效頃在淝訪表舅李師禮及門且久聞妾在蓐方病危
篤嘔吐脹滿粥藥不下因語此方遍索之不得徳邵兄
領學事淮右聞之遍令公皂購之始得印本于醫家乃
李憲攝帥日施於郡人者也尋得大聖散合成姑試服
而不嘔良久與粥凡三服而無恙師禮以為神亟欲鏤
板但未得其全本余欲刋施而未暇近以海陵親戚間
有患崩中不止者須臾眼黑眩暈殆至悶死時篋中偶
有清魂散急遺灌之良久稍蘇再進遂安益信此方之
妙無不獲效者中間止餘一帙以嘉禾相知借去遂亡
其本每以為恨後十餘年與山甫相遇都城時方在圍
中雖憂惴百不暇及首詢此板屬以居相近因得印之
復以此本遺山甫因書於後王晉序
婦人産育雖曰常事其實甚危調䕶或失其宜藥石或
乖其用則為害不細此前輩所以諄諄於方論之間也
余友人得産乳備要乃盱江傅君教授常刋於澧陽郡
庠因以家藏書本稍加校正増以楊子建七説并産論
同為一集鋟木以廣之庶幾有補於萬一云趙瑩序
醫家者流嘗謂寧治百男子不治一婦人况産婦乎蓋
療産婦之證為難而産前之證尤難胎氣既成世之人
徒知以十月為産期而不知有過期之産者宋儒已論
之詳矣亦謂之常而不謂之變甚哉異人異書之為可
重此産育寳慶之書所以増廣其傳也書既刋行徳修
命題其後余憮然曰是書之出無患其不傳吾聞君子
居其室出其言善則千里之外應之今子處獨善之時
而有兼善之心不其大矣乎將見不期應而應之至是
可喜也寓齋老人序
山野草澤間苦無素業醫流妙手産媪是書足以備一
時緩急之用觀此前序足見其人矣頤齋老人題
姙娠之理内經定以十月為正産者尚矣間有過期者
蓋古之賢聖之生如此然聞其語未見其人也比年以
來姙之過産者逺者不得而知近在燕趙間時復有之
方姙之初也信其為姙及其過産則反疑其非姙也問
之産媼則曰未之見也問之名醫則日出月出月者貴
問之方士則曰妖也以妖治之問之庸醫則曰病也以
病治之二者俱失至有子母俱不救者既而方知其姙
也雖悔其可追耶余聞之甚可悼矣恨無可考之方以
破其惑也一日過醫公李寧之家示一書曰産育寳慶
集披讀一二蓋宋儒李師聖郭稽中楊子建輩之所編
集至生産篇云婦人懷胎有七月八月九月至十月而産
者亦有經一年至二年三年四年五年而後産者蓋人
之生隂注陽定自有時日不可改移今獨限以十月似
為未盡讀不終篇不覺屢歎惜乎此書在世希有若能
廣傳使天下共知人生安得罹殤夭之禍乎意謂婦人
方經雖多而産書難其全者若是一或廢失世間必不
復有也因問誰氏之書公曰外郎楊士表所秘藏也輙
親往謁告以情實求之忻然見許遂得原書印本方議
刋行公曰此止一産書也若更將御藥院雜病方論并
入月産圖體𤣥子借地法安産藏衣方位附之合為一
集可為完書矣余喜從之猶恐有錯謬未盡者更命諸
名醫復加校正余謂公曰書則完矣病如之何參謀周
徳甫聞之毅然贊成遂命工刋行自今以始庶令姙婦
得安産媼無失家自可以修藥人自可以為醫來者可
知而傳之愈廣矣兾致君序
余收産論二十一篇議論精確無所不究蓋國醫博士
極方書所得之妙惜乎有其說而無其方郭君稽中為
時良醫尤長於治産故其切脉用藥屢獲竒效一日願
以所收家方附於諸論之末遂為完一真集益濟衆之
異書也古人謂為人子而不學醫者為不孝則有方論
而不傳於世者其可謂之仁哉李師聖序
欽定四庫全書
　産育寳慶集目録
　　卷上
　　　産論二十一篇
　　　評十六篇
　　卷下
　　　産乳備要
　　　産圖
　　　方論
欽定四庫全書
　産育寳慶集卷上　　　　宋　李師聖等　編
第一論曰熱疾胎死腹中者何答曰因母患熱疾至六
七日以後藏府極熱薰灼其胎是以致死縁兒身死冷
不能自出但服黑神散煖其胎須臾胎氣溫煖即自出
何以知其胎之已死但看産婦舌色青者是其騐
黑神散
　桂心　當歸　芍藥　甘草(炙/)　乾薑(炮/)
　生地(各一/兩)　黑豆(炒去皮/二兩)　附子(炮去皮/臍半兩)
　右為末毎服二錢空心溫酒調下一法無附子有蒲
　黄
　陳言評曰夫姙娠謂之重身二命係焉將理失宜皆
　能損胎不特病薰灼所致或因傾仆驚恐出入觸冐
　及素有癥瘕積聚壞胎最多候其舌青即知子死養
　胎論云面青舌赤母死子生青唇吐涎子母俱死又
　有雙懷二胎或一死一活其候尤難知是非臨期觀
　變未易預述不可不備述也然以黑神散溫胎未若
　補助産母使其氣正免致虚乏困頓胎自下矣催生
　丹殊勝黑神散
　催生丹　治胎死腹中或産母氣乏委頓産道乾澁
　　蒼术(米泔浸/二兩)　桔梗(一/兩)　陳皮(六/錢)　白芷　桂心
　　乾薑(炮/)　厚朴(製/)　南星(炮/)　附子(炮去/皮臍)
　　半夏(湯洗/七次)　茯苓　芍藥(各二/兩)　杏仁(炒去/皮尖)
　　阿膠(麩炒各二/錢五分)　川芎(錢/半)　枳殻(麩炒/四錢)
　　南木香(一/錢)　甘草(三錢/炙)　當歸　川烏頭(炮去皮尖/各二兩)
　　右為末毎服一大錢溫酒下覺熱悶用新汲水調
　　白蜜服
第二論曰難産者何答曰胎側有成形塊呼為兒枕子
欲生時枕破與敗血裹其子故難産但服勝金散逐其
敗血即自生若逆生横生並皆治之
勝金散
　麝香(一/錢)　鹽䜴(一兩用舊青布裹了燒令/通紅急以乳槌碎為末)
　右共為末取秤槌燒紅以酒淬之調下藥一錢七
　陳言評曰産難不只胎側有兒枕破與敗血裹凝隨
　其胎息因縁自有難易其遇横逆多因坐草太早努
　力過多兒轉未逮或已破水其血必乾致胎難轉若
　先露脚謂之逆先露手謂之横法當以微針刺之使
　自縮入即服神應黑散以固其血必自轉生養生方
　云倉皇之間兩命所係不可不廣傳蓋贊黑散之功
　也或以鹽搽兒脚底抓搔之
　神應黒𣪚　治横生逆生難産
　　百草霜　香白芷(各等/分)
　　右為末每服二錢童子小便好醋各一茶脚許調
　　匀更以沸湯浸四五分服止一服見功甚者再服
　　即分娩矣一名烏金散
第三論曰胎衣不下者何答曰母生子訖血流入衣中
衣為血所脹是故不得下治之稍緩脹滿腹中以次上
衝心胷疼痛喘急者難治但服奪命丹以速去衣中之
血血散脹消胎衣自下而無所患
奪命丹
　附子(半兩炮/去皮臍)　牡丹皮(一/兩)　乾漆(一分搗碎/炒烟盡)
　右為末釅醋一升大黄末一兩同熬成膏和藥丸如
　桐子大溫酒下五七丸不以時
　牛膝湯　治産兒已出胞衣不下臍腹堅脹急痛甚
　及子死腹中不得出
　　牛膝(酒/浸)　瞿麥(各四/兩)　滑石(八/兩)　當歸(酒/浸)
　　木通(各六/兩)　葵子(五/兩)
　　按陳言第三論評缺
第四論曰産後血暈悶者何答曰産後氣血暴虚未得
安静血隨氣上迷亂心神故眼前生花極甚者令人悶
絶不知人口噤神昏氣冷醫者不識呼為暗風若作此
治之病必難愈但服清魂散即省
清魂散
　澤蘭葉　人參(各一/分)　荆芥穗(一/兩)　川芎(半/兩)
　右為末溫酒熱湯各半盞調一琖急灌之下咽即開
　眼氣定省人事
　陳言評曰産後眩暈頃刻害人須量虚實為治若胷
　中宿有痰飲阻病不除産後多致眩暈又血盛氣弱
　氣不使血逆而上攻此等皆非清魂可療仍用半夏
　茯苓湯血壅須用牡丹皮散但駃藥尤難輙用當識
　輕重所謂擾乎可擾擾亦無擾若氣血平人因去血
　多致暈者芎藭湯尤佳
　半夏茯苓湯
　　半夏(湯洗/三兩)　茯苓　熟地(各一/兩)　陳皮　細辛
　　蘇葉　川芎　人參　芍藥　桔梗　甘草(各六/錢)
　　右㕮咀毎服四大錢水二盞薑七片煎七分去渣
　　空心服有客熱煩渴生口瘡者去陳皮細辛加前
　　胡知母腹冷下利者去地黄入桂心炒胃中虚熱
　　大便秘小便濇加大黄一兩八錢去地黄加黄芩
　　六錢
　牡丹皮𣪚　治産後血暈悶絶狼狽若口噤則須拗
　　開灌之必效
　　牡丹皮　大黄(蒸/)　芒硝(各一/兩)　冬𤓰子(半/合)
　　桃仁(三十七粒/去皮尖)
　　右㕮咀毎服五錢水三盞煎至一盞半去渣入芒硝
　　再煎分二服欲産先煎下以備緩急金匱以此治
　　腸癰但分兩少異
　芎藭湯(方見苐/十三論)
第五論曰産後口乾痞悶者何答曰産後榮衞大虚血
氣未定食麪太早胃不能消化麪毒結聚於胃脘上薰
胷中是以口乾煩渴心下痞悶醫者不識認為胷膈壅
滯以藥下之萬不得一但服見睍丸
見睍丸
　薑黄　京三稜　蓽澄茄　陳皮(去/白)　髙良薑
　人參　蓬莪茂
　右七味等分為末用細切蘿蔔漫火煮令爛研細將
　汁煮糊丸桐子大蘿蔔湯下三十丸不以時
　陳言評曰産後口乾痞悶未必只因食麪或産母内
　積憂煩外傷躁熱飲食甘辛使口乾痞悶當隨其所
　因調之可也心煩宜四物湯去地黄加人參烏梅煎
　若外傷燥熱看病何經當隨經為治難以備舉飲食
　所傷見睍丸却能作效(四物湯方/見第六論)
第六論曰産後乍寒乍熱者何答曰隂陽不和敗血不
散皆令乍寒乍熱産後血氣虚損隂陽不和隂勝則乍
寒陽勝則乍熱隂陽相乘則或寒或熱若因産勞傷藏
府血弱不得宣越故令敗血不散入於肺則熱入於脾
則寒醫人若誤作瘧疾治之則繆矣隂陽不和宜増損
四物湯敗血不散宜奪命丹又問二者以何别之答曰
時有刺痛者敗血也但寒熱無他證者隂陽不和也増
損四物湯不一皆隨病加减
増損四物湯
　當歸　人參　芍藥　川芎　炮薑(各一/兩)甘草(炙四/錢)
　右㕮咀毎服四錢水一盞薑三片煎六分去渣熱服
奪命丹(方見第/三論)
　陳言評曰乍寒乍熱榮衞不和難以輕議若其敗血
　不散豈止入脾肺二臟耶大抵一隂閉一陽即作寒
　熱隂勝故寒陽勝故熱只可云敗血循經流入閉諸
　隂則寒閉諸陽則熱血氣與衞氣解則休遇再㑹而
　復作大調經散五積散入醋煎佳
　大調經散　治産後血虚惡露未消氣為敗濁凝滯
　榮衞不調隂陽相乘憎寒發熱或自汗或腫滿皆氣
　血未平之故也
　　大豆(炒去皮/一兩半)　茯神(一/兩)　真琥珀(一/錢)
　　右為末濃煎烏頭紫蘇湯下
　五積散　治感寒濕與脾胃氣閉腰腹痛及有積聚
　　蒼术(米泔浸一/宿廿兩)　桔梗(十/兩)　陳皮(六/兩)　白芷
　　甘草(炙/)　當歸(各二/兩)川芎(一兩/半)　芍藥
　　白茯苓　半夏(湯去滑/各一兩)　麻黄(去節春夏二/兩秋冬三兩)
　　乾薑(春夏三兩/秋冬四兩)　厚朴(薑製炒/二兩)　枳殻　桂(分兩/原缺)
　　右先將前十二味㕮咀微炒令香取出當風凉之
　　入後枳殻桂朴三味同為細末毎服三錢水一盞
　　薑三片棗二枚煎七分食前溫服産婦陣疎難産
　　經二三日不生胎死腹中或産母氣乏委頓産道
　　乾澁加順元散水七分酒三分煎相繼兩服氣血
　　内和即瘥胎死者不過三服當下其順元散量産
　　母虚實加减
　順元𣪚
　　烏頭(炮去皮/尖二兩)　附子(炮去/皮尖)　天南星(炮各/一兩)
　　木香(半/兩)
　　右為末同前法煎此藥治内外感寒脉沉伏遲細
　　手足冷毛髪恂慄傷寒隂證大啜一二杯氣和汗
　　出即愈
第七論曰産後四肢浮腫者何答曰産後敗血乘血停
積於五臟循經流入於四肢流淫日深却還不得腐壊
如水故令四肢靣目浮腫醫人不識便作水氣治之凡
治水流多用導水藥極能虚人夫産後既虚又以藥虚
之是為重虚往往多致夭枉但服調經散血行腫消即
愈
調經散
　没藥(另/研)　琥珀(另/研)　桂心　赤芍　當歸(各一/錢)
　細辛　麝香(另研各/半錢)
　右為末毎服半錢七生薑汁溫酒各少許調匀服
　陳言評曰産後浮腫多端有自懐孕腫至産後不退
　者有産後失於將理外感風寒暑濕内作喜怒驚憂
　血與氣搏留滯經絡氣分血分不可不辨要當隨所
　因脉證治之宜得其情調經散治血分固效但力淺
　難憑不若吳茱萸湯枳實湯奪魄散大調經散皆要
　藥也
　加减吳茱萸湯　治婦人藏氣本虚夙挾風冷胷膈
　滿痛腰脇絞刺嘔吐惡心飲食减少身靣虚浮惡寒
　戰慄或泄利不止少氣羸困及因生産藏氣暴虚邪
　冷内勝宿疾轉甚
　　吳茱萸(湯洗七次/炒一兩半)　桔梗　乾薑(炮/)　甘草(炙/)
　　麥冬(去/心)　防風　細辛　當歸(酒洗/炒)　半夏(湯洗/七次)
　　茯苓　丹皮　桂心(各半/兩)
　　右㕮咀毎服四錢水一盞半煎七分去渣空心熱
　　服
　枳實湯　治心下堅大如盤邊如旋盤水飲所作名
　曰氣分
　　枳實(麩炒去瓤/一兩半)　白术(一/兩)
　　右㕮咀每服四錢水盞半煎七分去渣溫服腹中
　　軟即散
　奪魄散　治婦人産後虚腫喘促利便則愈
　　生薑(取/汁)　白麪(各三/兩)　半夏(七個湯/洗去滑)
　　右以薑汁溲麪裹半夏為七餅子炙焦熟為末熱
　　水調一錢小便利為效
　大調經散　最治産後腫滿喘急煩渴小便不利(方/見)
　(第六/論)
第八論曰産後乍見鬼神者何答曰心主身之血脉因
産傷耗血脉心氣則虛敗血停積上干於心心不受觸
遂致心中煩躁起卧不安乍見鬼神言語顛倒醫工不
識呼為風邪如此治之必不得愈但服調經散毎服加
生龍腦一捻得睡即安
調經散(方見第/七論)
　　按陳言第八論評缺
第九論曰産後不語者何答曰人心有七孔三毛産後
血氣弱多致停積敗血閉於心竅神志不能明了又心
氣通於舌心氣閉塞則舌亦强矣故令不語如此但服
七珍散
七珍散
　人參　石菖蒲　川芎　熟乾地黄(各一/兩)　細辛(一/錢)
　防風　硃砂(研各/半兩)
　右為末毎服一錢薄荷湯調下不以時
　　按陳言第九論評缺
第十論曰産後腹痛又瀉利者何答曰産後腸胃虚怯
寒邪易侵若未滿月飲冷當風乘虚入流於盲膜散於
腸脇故腹痛作陣或如錐刀所刺流入大腸水穀不化
洞泄腸鳴或下赤白胠脇䐜脹或走痛不定急服調中
湯立愈若醫者以為積滯攻之則禍不旋踵謹之
調中湯
　良薑　當歸　桂心　芍藥　附子(炮/)　川芎(各一/兩)
　甘草(炙半/兩)
　右㕮咀每服三錢七水三盞煎一盞去渣熱服
　陳言評曰産後下利非止一證當隨所因而調之既
　云飲冷當風何所不至寒熱風濕本屬外因喜怒憂
　思還從自性况勞逸饑飽皆能致病若其洞泄可服
　調中赤白帶下非此能愈各隨門類别有正方今録
　桃膠散白頭翁湯以備用餘從帶下門中選用之
　沉香桃膠散　治産後利下赤白裏結後重㽲刺疼
　痛等證
　　桃膠(瓦上/焙乾)　沉香　蒲黄(紙隔炒/各等分)
　　右為末毎服二錢陳米飲調下空心服
　白頭翁湯　治産後下利虛極
　　白頭翁　甘草　阿膠(各二/兩)　黄連　蘖皮(去粗/皮)
　　秦皮(去粗皮/各三兩)
　　右㕮咀毎服四錢水一盞半煎七分去渣空心服
第十一論曰産後遍身疼痛者何答曰産後百節開張
血脉流走遇氣弱則經絡肉分之間血多留滯累日不
散則骨節不利筋脉引急故腰背不得轉側手脚不能
動摇身熱頭痛也若醫以為傷寒治之則汗出而筋脉
動惕手足厥冷變生他病但服趂痛散以黙除之
趂痛散
　牛膝　當歸　桂(去/皮)　白术　黄耆　獨活
　生薑(各半/兩)　薤白　甘草(炙各/一分)
　右為粗末毎服兩半水五盞煎至二盞去滓熱服一
　盞
　陳言評曰趂痛散不特治産後氣弱血滯兼能治太
　陽經感風頭疼腰背痛自汗發熱若其感寒傷食憂
　恐驚怒皆致身疼發熱頭痛况有蓐勞諸證尤甚趂
　痛散皆不能療不若五積散入醋煎用却不妨(五積/方見)
　(第六/論)
第十二論曰産後大便秘澀者何答曰産卧水血俱下
腸胃虛竭津液不足是以大便秘澀不通也若過五六
日腹中悶脹者此有燥糞在藏府以其乾澀未能出耳
宜服麻仁丸以津潤之若誤以為有熱而投以寒藥則
陽消隂長變動百出性命危也
麻仁丸
　麻仁(研/)　枳殻(炙/)　人參　大黄(各半/兩)
　右為末鍊蜜丸梧桐子大空心溫湯下二十丸未通
　加丸數
　陳言評曰産後不得利利者百無一生去血過多藏
　燥大便秘澀澀則固當滑之大黄似難輕用惟蔥涎
　調蠟茶為丸復以蔥茶下之必通
　阿膠枳殻丸　治産後虛羸大便秘澀
　　阿膠　枳殻(麪炒去/瓤等分)
　　右為末蜜丸如梧子大别硏滑石為衣溫酒下二
　　十丸半日來未通再服
第十三論曰産後血崩者何答曰産卧傷耗經絡未得
平復而勞役損動致血暴崩下淋瀝不止或因醎酸不
節傷蠧榮衞氣衰血弱亦變崩中若小腹滿痛肝經已
壞為難治急服固經丸以止之
固經丸
　艾葉　赤石脂　補骨脂(炒/)　木賊(各半/兩)
　附子(一枚炮/去皮臍)
　右為末陳米飲和丸桐子大食前溫酒下二十丸米
　飲亦得
　陳言評曰血崩不是輕病况産後有此是謂重傷恐
　不止鹹酸不節而能致之多因憂驚恐恚藏氣不平
　或産後服斷血藥早致惡血不散鬱滿作堅亦成崩
　中固經丸似難責效不若大料煮芎藭當歸加芍藥
　湯候定續次隨證合諸藥治之為得
　芎藭𣪚　治産後去血過多暈悶不省及傷胎去血多
　不止懸虛心煩眩暈頭重目昬耳聾舉頭欲倒諸證
　　芎藭　當歸(洗去土焙/乾各等分)
　　右剉為散毎四鍼水一盞半煎七分去渣熱服
第十四論曰産後腹脹悶滿嘔吐不定者何答曰敗血
散於脾胃脾受之不能運化精微而成腹脹胃受之則
不得受納水穀而生吐逆醫者不識若以尋常治脹止
吐藥療之病與藥不相干轉更傷動正氣疾愈難治但
服抵勝湯必瘥
抵勝湯
　赤芍藥　半夏(湯洗/七次)　澤蘭葉　人參　陳皮(各二/錢)
　甘草(炙一/錢)
　右㕮咀作一劑水三碗薑半兩煎至兩盞去渣服
　　按陳言第十四論評缺
第十五論曰産後口鼻黒氣起及鼻衂者何答曰陽明
者經脉之海起於鼻交頞中還出挾口交人中左之右
右之左産後氣消血散榮衞不理散亂入於諸經却還
不得故令口鼻黒起及變鼻衂此緣産後虚熱變生此
疾其疾不可治名曰胃絶肺敗不出方
　　按陳言第十五論評缺
第十六論曰産後喉中氣急喘者何答曰榮者血也衞
者氣也榮行脉中衞行脉外相隨上下謂之榮衞因産
所下過多榮血暴竭衞氣無主獨聚於肺中故令喘也
此名孤陽絶隂為難治若惡露不快敗血停凝上薰於
肺亦令喘急如此但服奪命丹血出喘息自定
奪命丹(方見第/三論)
　陳言評曰産後喘急固可畏若是敗血上薰於肺猶
　可責效奪命丹若感風寒或因憂怒飲食鹹冷等奪
　命丹未可均濟况孤陽絶隂乎若榮血暴絶宜大料
　煮芎藭湯亦自可救傷風寒宜旋覆花湯性理鬱發
　宜小調經散用桑白皮杏仁煎湯調下傷食宜見睍
　丸五積散(見睍丸見第五論五積散見第六論芎藭/湯見第十三論小調經散缺或即第七論)
　(中調/經散)
　旋覆花湯　治産後傷感風寒暑濕欬嗽喘滿痰涎
　壅塞坐卧不安寧
　　旋覆花　赤芍藥　半夏麯　前胡　麻黄(去根/節)
　　荆芥穗　五味子　甘草(炙/)　茯苓　杏仁(各等/分)
　　右㕮咀毎服四錢水一盞半薑五片棗一個煎七
　　分去渣空心服
第十七論曰産後中風者何答曰産後五七日内强力
下床或一月之内傷於房室或懐憂發怒擾蕩冲和或
因着炙傷動藏府得病之初眼澀口噤肌肉瞤搐以漸
腰脊筋急强直者不可治此乃人作非偶爾中風所得
也
　陳言評曰問産後中風風是外邪血虚則或有中之
　者宜答以人作不可治問答不相領解如何開示後
　人立論之難有如此者若是中風當以脉辨看在何
　藏依經調之强力下床月内房室憂愁着炙非因風
　類蓐勞性氣火邪治各有法非産後病不暇繁引學
　者識之
第十八論曰産後心痛者何答曰心者血之主人有伏
宿寒因産大虛寒搏於血血凝不得消散其氣逆上衝
繫於心之絡脉故心痛但以大巖蜜湯治之寒去則血
脉溫而經絡通心痛自止若誤以為所傷療之則虚極
寒益甚矣心絡寒甚傳之正經則變為真心痛朝發夕
死夕發朝死藥不可輕用如此
大巖蜜湯
　熟地　當歸　獨活　吳茱萸(湯/泡)　乾薑(炮/)
　芍藥　桂心　甘草(炙/)　小草(各一/兩)　細辛(半/兩)
　右剉為散毎服半兩水三大盞煎至一盞去渣微熱
　服
　陳言評曰産後心痛雖非産蓐常病庸或有之凡痛
　未必便是血痛設是巖蜜湯豈可用熟地黄等藥泥
　血安能去痛此方本出千金用生乾地黄吳茱萸一
　升合准五兩乾薑三兩細辛治陳寒在下焦方本一
　兩却减作半兩制竒制偶量病淺深自有品數不可
　妄意加减然以巖蜜湯治血痛不若失笑散用之更
　效
　失笑散　治心腹欲死百藥不效服此頓愈
　　五靈脂　蒲黄(微炒各/等分)
　　右為細末先用釅醋調二錢熬成膏入水一盞煎
　　七分食前熱服
第十九論曰産後熱悶氣上轉為脚氣者何答曰産卧
血虚生熱復因春夏取凉過多地之蒸濕因足履之所
以著而為脚氣其狀熱悶掣瘲驚悸心煩嘔吐氣上皆
其候也服小續命湯兩三劑必愈若醫者誤以逐敗血藥
攻之則血去而疾益増劇
小續命湯
　麻黄(去節/湯泡)　防己　人參　黄芩　桂心　甘草(炙/)
　白芍　川芎(各一/兩)　杏仁(一兩泡去/皮尖炒)　附子(一枚去/皮臍炮)
　防風(半/兩)
　右剉為散毎服四大錢水一盞半薑七片棗二個煎
　七分去渣不拘時服
　陳言評曰脚氣固是常病未聞産後能轉為者往往
　讀千金見産婦多此疾之語便出是證文辭害意可
　槩見矣是熱悶氣上如何令服續命湯此藥本主少
　陽經中風非均治諸經脚氣須要依脚氣方論隂陽
　經絡調之此渉専悶門未易輕論既非産後要病更
　不繁引
第二十論曰産後汗出多而變痙風者何答曰産後血
虛肉理不宻故多汗因遇風邪搏之則變痙風也痙者
口噤不開背强而直或發癎狀摇頭馬鳴身反折須臾
十發氣息如絲宜速斡口灌小續命湯稍緩即汗出如
雨手拭不及者不可治
小續命湯(見第十/九論)
　陳言評曰産後汗出多變痙痓亦令服續命湯此又
　難信既汗多如何更服麻黄官桂防己黄芩輩不若
　大豆紫湯為佳太醫局方大聖散亦良藥也
　大豆紫湯　治中風頭眩惡風治汗吐冷水及産後
　有病中風痱痙背强口噤直視煩熱
　　獨活(一兩/半)　大豆(半/升)　酒(三/升)
　　右先浸獨活煎一二沸别炒大豆極焦烟出急投
　　酒蜜封候冷去豆每服一二合許得少汗則愈日數十
　　服此藥能去風消血結如姙娠拆傷貽死腹中服此得瘥
　大聖散(方缺/)
第二十一論曰産後所下過多虛極生風者何答曰婦
人以榮血為主因産血下太多氣無所主唇青肉冷汗
出目眩神昏命在須臾此但虚極生風也如此急服濟
危上丹神良若以風藥治之則誤矣
濟危上丹
　乳香　五靈脂　硫黄(研/)　大隂𤣥精石(研/)
　陳皮(去/白)　桑寄生　真阿膠(炙/擣)　卷柏(生等/分)
　右將上四味同研匀石器内微火上炒勿令焦再研
　極細後入餘藥末用地黄汁糊丸梧桐子大産後溫
　酒下二十丸當歸酒亦得
　陳言評曰所下過多傷損虚竭少氣唇青肉冷汗出
　神昏此皆虚脫證何以謂之生風風是外滛必自感
　冒中傷經絡然後發動藏府豈能自生風也風虛之
　說蓋因脉經云浮為風為虛此乃兩病合說在人迎
　則為風在氣口則為虛後學無識便謂風虛是一病
　謬濫之甚學者當知
欽定四庫全書
　産育寳慶集卷下　　　　宋　李師聖等　編
　　産乳備要
娩乳大故方書浩博自非素習誰能適從危殆之間頗
艱應用今採摭諸方論中將䕶要法及預備經效要用
湯藥名曰産乳備要務從簡易以救倉卒
凡産婦合要備急湯藥並須預先修合題號恐臨時倉
卒難致臨月慎勿多飲酒即依産圖方位擇深静房室
入月一日即貼借地法於房内北壁薰令香㓗
安産藏衣方位(此與太平聖惠方同但彼以/支言而此以干言故兩存之)
　　正月丙位安産吉　壬位藏衣吉　丁天徳藏衣吉
　　二月甲位安産吉　庚位藏衣吉　坤天徳藏衣吉
　　三月壬位安産吉　丙位藏衣吉　壬天徳藏衣吉
　　四月庚位安産吉　甲位藏衣吉　辛天徳藏衣吉
　　五月丙位安産吉　壬位藏衣吉　乾天徳藏衣吉
　　六月甲位安産吉　庚位藏衣吉　甲天徳藏衣吉
　　七月壬位安産吉　丙位藏衣吉　癸天徳藏衣吉
　　八月庚位安産吉　甲位藏衣吉　艮天徳藏衣吉
　　九月丙位安産吉　壬位藏衣吉　丙天徳藏衣吉
　　十月甲位安産吉　庚位藏衣吉　乙天徳藏衣吉
　　十一月壬位安産吉　丙位藏衣吉　巽天徳藏衣吉
　　十二月庚位安産吉　甲位藏衣吉　庚天徳藏衣吉
凡欲生産切不得喧閙産婦房門常須關閉選一年髙
性和善産婆又選穏審謹慎家人一兩人扶持切不用
揮霍致令産婦憂恐又忌閑雜外人䘮孝穢濁之人瞻
視若不慎之定是難産小兒若於腹中痛來但令扶行
或行不得且立候行得便行或痛作陣眼中如火生此
是兒回轉即進琥珀散一服直至行不得即扶上蓐草
務要産婦惜力或心中熱閙取白蜜一匙新汲水調下
或未解即吞生雞子一枚
琥珀散　治産後惡血不盡結聚小腹疼痛
　　琥珀(半/兩)　當歸(三分剉/微炒)　沒藥(半/斤)
　　青橘皮(半兩湯浸/去白瓤焙)　赤芍藥(半/兩)　木香(半/兩)
　　桂心(半/兩)　香附子(一/兩)
　右藥𢷬細為散不計時候以豆淋酒調下一錢
若産後心空但時與琥珀散一服或煎芍藥湯進之更
不用他治常進溫粥慎勿與熱食熱食則滯血或三五
日内但覺腹中􁁜痛兒枕未定即進定痛散二服
芍藥湯　治産後因血不快利氣上攻心腹疼痛
　　芍藥(二/兩)　黄耆(剉/)　白芷　人參　芎藭(切/炒)
　　生乾地黄(焙/)　甘草(炙各/一兩)　白茯苓(去黒皮/一兩半)
　右為粗末毎服三錢匕水一盞煎取七分去滓入酒
　少許溫服不拘時候
芍藥湯　治産後虛乏不思飲食四肢昏倦心腹陣痛
補虚治氣
　　當歸(一兩半/切焙)　人參　肉桂　生薑(後/入)
　　甘草(炙各/一兩)　芍藥(一/兩)
　右為末每服三錢水二盞入棗二枚煎至一盞去滓
　溫服日三次
定痛散　治産後惡血不止腹内熱痛不可忍及兒枕
未定
　　當歸(切/焙)　芍藥(各二/兩)　桂心(一兩或以/川芎代之)
　右為末每服二錢水酒共一盞生薑一塊彈子大拍
　破同煎至六分去滓溫服
夫人生産自有時候痛不甚者名曰試痛宜須强行熟
忍宜食軟飯若食飯不得即宜食粥及飲蜜漿勿令飢
渴恐産婦無力困乏若經時不産進通靈散一服若生
畢暖少許醋墨與呷以童子小便調七寳散一服心中
自然開爽不住燒磚石以醋沃之直至七日要令産婦
鼻中常聞醋氣宜燒茅香白术皂莢等物慎勿令見穢
惡若産訖忽覺心中昏悶或眼花如在舟車中即是血
暈急須服牡丹飲子黒神散
通靈散　催生
　　用蛇蛻皮一條全者𦂳捲以蚯蚓泥裹燒黒近藥
　　處泥些少用不妨細研為末毎服一錢溫酒調下
又方　治産後惡血不下兒枕不散小腹疼痛
　　細墨(濃研/半盞)　好醋(半/盞)　沒藥(一/分)
　右用童子小便少許同煎五七沸溫服不拘時候
七寳散　治初産後匀血和氣補虛壓驚悸
　　硃砂(研如/粉)　桂心　乾薑(炮/)　當歸(切/焙)　川芎
　　人參　羚羊角灰　茯苓(各等/分)
　右各杵為細末若産婦平和三臘以前直至滿月每
　日各取一字匕以羌活豆淋酒調下空心服若覺心
　胷煩熱即减薑桂冷即加之腹痛加當歸心悶加羚
　羊角心中虛氣加桂不下食或惡心加人參虛戰加
　茯苓以意斟酌日二夜一服不飲酒者以童子小便
　溫調下
牡丹引子(方缺/)
黑神散　防暈備急
　　驢䕶肝不計多少以桑柴火燒以刀刮取黒煤更
　　刮令盡研細入真麝香少許如纔産了及覺血上衝
　　心暈悶取一錢以熱酒和童子小便調下
薑粉散　纔産服此藥盪盡兒枕除百病源
　　當歸　官桂(不得/見火)　人參　茯苓　甘草
　　芍藥　知母　川芎　大黄(畧/炒)　黄耆　木香
　　草豆蔲　白术　訶子　髙良薑　青橘皮(去/瓤)
　　熟地黄(少/許)
　右除地黄外各等分焙乾次用附子一箇中様半兩
　者炮製入衆藥生薑一片研取自然汁於碗器中停
　留一食久傾去清汁取下靣粉脚攤在蒻葉中入焙
　籠焙乾共合地黄搗羅為末纔産後用末三錢水一
　盞薑三片棗一箇擘開同煎至七分乘熱喫喫後自
　然産母睡著半日以來睡覺再服全除却腹痛一日
　只可三服至九服不可多服肚中冷也
當歸血竭丸　治婦人産後惡物不下結聚成塊心胷
痞悶臍下堅痛
　　當歸(炒/剉)　血竭　蓬莪蒁(炮/)　芍藥(各二/兩)
　　五靈脂(四/兩)
　右為細末醋麪糊丸桐子大每服四十丸溫酒下或
　溫粥飲下空心食前服
烏金散　治産後諸疾
　　紅芍藥　川當歸　乾薑　蒲黄　甘草
　　熟乾地黄(各一/分)
　右各為末别用黒豆一合炒令香熟去皮除蒲黄與
　餘藥共杵為細末於銀器中漫火炒紫色後入蒲黄
　如産後别無疾每日服一盞豆淋酒調下更不生諸
　疾若稍有不安服即愈如産後血逆心悶腹搊痛一
　兩服立止
血竭散　治産後百疾
　　血竭　沒藥(翦/碎)
　右等分輕手研細頻篩再研取盡為度每服二錢用
　小便合細酒半大盞煎一沸溫調下纔産下一服上
　床良久再服其惡血自循下行更不衝上免生百疾
保安丸　治産前産後三十六種冷血氣半身不遂手
脚疼痛諸疾並宜服之
　　赤茯苓(去/皮)　牡丹皮　白芍藥(各三/分)　吳茱萸
　　沉香(各一/分)　人參(去/蘆)　當歸(洗切/焙)　桂(去/皮)
　　牛膝(酒/浸)　香白芷　木香　藳本(去/蘆)　麻黄(去根/節)
　　川芎　附子(炮去/皮臍)　細辛(揀/净)　蘭香葉　甘草(炙/剉)
　　寒水石(燒/)　防風(去/蘆)　桔梗(去/蘆)　蟬殻(去足翅/各半兩)
　　馬鳴退(一兩/炙)　生乾地黄(一/兩)
　右為細末煉蜜為丸如小彈子大毎日空心用溫酒
　化下一丸療八風十二痺疝瘕乳房中風淋血積聚
　并治胎不安子死腹中不過三丸可下死胎生衣不
　出一丸便效産前産後痢并赤白帶下及嘔逆填心
　疾氣煩滿一丸差産後或産前腹中疼痛遶臍下如
　刀刺相似一丸便止盡難月可日一服至産不覺疼
　痛産前傷寒中風體如板煎麻黄湯化下一丸立效
　經脉不通或頻併或赤白喫食無味瘐惡乍寒乍熱
　靣赤唇焦手足煩疼遍身黒㸃血斑一切病眼此藥
　悉愈每一丸細嚼宜空心溫酒送下
二聖散　治産前安胎産後惡血不盡及胎衣不下
　　羌活　川芎(等/分)
　右為細末每服二大錢酒少許水七分沸調溫服
方　治産後血痛如刀刺
　　熟乾地黄　橘皮(等/分)
　右為末毎服一錢粥飲調下㝷常痛發可常服
方　治産後頭痛(大全良方/作竒散)
　　大川芎為末每服二錢水一盞煎至七分溫服立
　　差
方　治産後欬逆
　　石蓮(十箇/炒熟)　丁香(十/箇)
　右為末用米三合煎十沸溫服
方　治産後欬逆不止
　　狗膽(一/箇)　硇砂　丁香　五靈脂(各少/許)
　右為末以狗膽丸如白豆大毎服一丸生薑水磨下
方　治産後小便不通
　右用蔥爛擣蜜調以紙花貼臍下
若三日後覺壯熱頭痛此是乳脉行即進玉露散二服
或大小便秘澀或發寒熱頭痛四肢如碎此是蓐勞或
産後大渇胎損吹妳欬嗽别生他疾及帶起宿患亦宜
檢㝷别方治之月内不宜多笑强起離床行或作針線
運動恣食生硬不避風脫衣洗當時雖無大損滿月後
或成蓐勞手脚及腰腿酸重冷痛骨髓間颼颼如風吹
縱有明醫卒不能療大都産婦將息須是百日方可平
復大慎犯觸因此多致身體强直如角弓反張名曰蓐
風遂至不救小可虛羸失於將補便成大患終身悔不
及矣慎之慎之
玉露散　治産後乳脉行煩熱或大腸滯澀肌體疼痛
凉膈壓熱下乳
　　茯苓人參　甘草(炙各/半兩)　桔梗　白芷
　　川芎(各一/兩)　川大黄　當歸(炒各/一分)　芍藥(三/分)
　右為末毎服二平錢水一盞煎至七分溫服日三若
　臟腑洩㵼即除大黄
湧泉散　下妳
　川山甲(半兩醋浸/炒令輕空)　脂麻(退皮/一合)　胡桃(二箇敲去殻/湯浸去皮)
　肉豆蔲(麪包火内炮令/麪焦去麪不用)
増損四物湯　與十便良方同云治産後乍寒乍熱無
他痛處者隂陽不和只無人參
　當歸芍藥　人參　川芎　乾薑(各一/兩)
　甘草(四錢/炙)
　右為末每服二錢水一盞生薑五片同煎至六分去
　滓微熱服不以時
若産後四肢安和亦不用多喫酒藥縁氣虛禁持未得
却多昏眩惟飲童子小便無妨且勿平身側臥夜常須
一人看承令𥪡起兩膝卧睡即須頻喚覺虛羸困乏即
空心進理中丸七寳散七日外恐喫粥無味或虛乏無
力即爛煮羊肉汁黄雌雞汁作粥未可喫肉亦不可喫
生及硬物便成積滯之患常以黒豆一升炒令烟出以
酒五升澆淋入羌活一兩槌碎同浸常用此酒下藥或
時飲一盞大辟風邪令諸疾不生
理中丸(方缺/)
七寳散(見前/)
方　治小兒傷食吐不止
　丁香(一十/粒)　巴豆(一箇不出/油只用殻)　􁵂砂仁(五/箇)
　大烏梅(一/箇)
　右為細末丸如黍米大毎服二三丸煎藿香湯下乳
　後服
　　經氣調治法
論曰經候者經脉之常候血氣運行恒久之度也隂陽
愆伏則月候失常以致太過不及乍多乍少或前或後
隂氣乘陽胞寒氣冷血不運行故乍少陽氣乘隂血熱
流散故乍多隂過於陽則期前來陽過於隂則期後至
久則或崩漏不止斷絶不行至使靣色不澤臍腹時痛
久不治之漸至虛損令人斷産漸生他疾此皆由衝任
虛弱榮衞不調之所致也婦人賦柔弱之質易感易傷
氣以榮養之血以滋潤之氣行則血隨而行氣滯則血
凝而窒當調其隂陽順其血氣一有偏勝則經候不調
百病生矣可不慎哉
滋隂丹　養血和氣理治榮衞充盛肌膚活血注顔久
服大補衝任調順月經
　　熟乾地黄　生乾地黄　人參　白茯苓(各二/兩)
　　黄耆甘菊花　枸杞子　丹參　柏子仁(炒/)
　白芍藥(各一/兩)
　右為細末煉蜜丸如桐子大毎服五十丸米飲下空
　心食前日進二三服
没藥丸　治婦人本經不調肌瘦發熱飲食减少
　　沒藥　茺蔚子　乾薑　蒼术　川芎
　　熟乾地黄　白芍　當歸(各一/兩)　血竭(半/兩)
　右除血竭没藥外㕮咀先炒茺蔚子焦黄色次下乾
　薑炒令黄次下蒼术微黄色次下川芎等藥並令微
　黄色與血竭没藥等同為細末醋煮麪糊為丸桐子
　大每服五六十丸漸加至八九十丸空心食前溫酒
　或醋湯亦得日進二服
地黄膏子　治婦人本藏血氣衰乏困倦無力或發困
熱飲食减少並宜服之
　　熟地黄(八/兩)　净蜜(十八/兩)
　右將熟地黄為末同蜜熬成膏子丸桐子大空心食
　前每服四五十丸溫酒下米飲亦得或作膏子酒化
　服不飲酒白湯亦得
八珍散　調和榮衞理順隂陽滋血養氣進美飲食
　　人參　川芎　白芍藥　熟地黄　當歸　茯苓
　　甘草(炙/)　縮砂仁(各等/分)
　右為粗末毎服三錢水一大盞生薑七片棗三枚去
　核同煎三五沸去滓放溫空心日進二服
萬病丸　治婦人久虛血氣衰少怠惰嗜卧飲食不進
肌體瘦悴精神不足(十便良方名滋隂萬病丸/鄭汝明産經名内補丸)
　　熟乾地黄　當歸(各四/兩)
　右為細末麫糊為丸如桐子大空心食前每服五十
　丸溫粥飲下
大保生丸　調和本氣治療諸疾滋補榮衞久服之大
有功效
　　人參藁本　白茯苓　當歸　赤石脂　白术
　　生乾地黄　白芷　延胡索　肉桂(去/皮)　白芍藥
　　白薇川芎　甘草(炙/)　没藥　牡丹皮(各半/兩)
　右為細末蜜煉為丸彈子大空心食前每服一丸溫
　酒化下
六神湯　治脾氣不和榮衞不足怠惰困倦不嗜飲食
服之補真養氣進食充肌
　　當歸　熟地黄　川芎　地骨皮　黄耆
　　白芍藥(各一/兩)
　右為粗末每服五錢水一盞半煎至八分去滓空心
　溫服
當歸没藥丸　治婦人真氣虛憊血氣極少不能榮養
致使經氣不來或發寒熱飲食减少怠惰嗜卧以致勞
虛
　　當歸(剉/炒)　没藥　天仙子(炒黑/色)　乾薑(炮/)
　　蒼术(炒黄/色)　熟乾地黄　川芎　芍藥(各等/分)
　右為細末麪糊為丸如桐子大毎服五十丸溫粥飲
　下食前服
活血散　治衝任氣虛經事不調或多或少或前或後
並皆治之
　　當歸　川芎　白芍藥　柴胡(各四/兩)　肉桂(去粗皮/二兩)
　右為粗末毎服五六錢水一盞半煎至七分去滓稍
　熱食後服
詵詵丸　治衝任不和子藏怯弱或經墮胎後氣不復
　此藥常服調和衝任氣血
　　當歸　熟地黄(各一/兩)　延胡索　澤蘭葉(各一/兩半)
　　川芎　赤芍藥　白薇　人參　金釵石斛(各一/兩)
　　牡丹皮(一/兩)
　右為細末醋麪糊為丸桐子大每服五十丸空心溫
　酒下或粥飲亦得
加味四物湯　治婦人衝任不調臍腹疼痛月事入時
不來及衝任太過致使隂陽不和或發寒熱减食飲欲
成勞病
　　當歸　地黄　芍藥　川芎(各一/兩)　柴胡(半/兩)
　　黄芩(二錢/半)
　右㕮咀服食依前法
地髓煎丸　治婦人經氣不調虛煩發熱肌體瘦悴形
羸弱困飲食不進欲成勞病
　　熟乾地黄(不計/多少)
　右為末蜜煉為丸桐子大每服五十丸空心食前溫
　粥飲下
當歸地黄丸　治婦人血氣不和月事不匀腰腿疼痛
　　當歸　熟地黄　川芎　白芍藥(各二/兩)
　　牡丹皮　延胡索(各/兩)一　人參　黄耆(各半/兩)
　右為末煉蜜和丸桐子大每服三十丸米飲下食前
　日二服平養氣血
滋血湯　治婦人皮聚毛落心肺俱損血脉虛弱月水
愆期益氣養血調進飲食
　　人參　白茯苓(去/皮)　熟乾地黄　川芎　當歸
　　白芍藥　黄耆　乾山藥(各一/兩)
　右為粗末每服五錢水一盞半煎至一盞去滓溫服
滋榮丸　治婦人本經衰弱愆期不來及有血結成塊
臍下堅硬疼痛不消並宜治之
　　熟乾地黄　人參　五味子　赤芍藥　當歸
　　逺志(去/苗)　白茯苓(去/皮)　牡丹皮　桂心
　　藁本(各一/兩)　防風　卷柏　細辛　山藥(各半/兩)
　　白术(三/錢)
　右為細末鍊蜜和丸桐子大每服三十丸食前空心
　溫酒下日進三服
當歸良薑散　補養血氣去心腹疼悶脇肋脹滿經絡
不調或赤白帶下腰脚疼痛一切痼疾
　　髙良薑(五/兩)　厚朴(二兩去/皮薑製)　當歸(二/兩)　桂(去皮/二兩)
　右為粗末毎服二錢水一盞艾十葉同煎至七分去
　滓食前熱服
抽刀散　治婦人心腹脇肋疼痛不忍産前後亦用
　　川烏頭(炮去/皮臍)　牡丹皮　芍藥　乾薑(炮/)
　　桂心　没藥　當歸(各等/分)
　右為細末毎服二錢熱酒調下不過三服輕可一服
　産後加紅花
禹餘糧散　治氣血傷衝任虛損崩傷帶漏久而不斷
或下如豆汁或成片如肝或五色相雜或赤白相兼臍
腹冷痛靣體痿黄心忪悸動發熱多汗四肢困倦飲食
减少
　　禹餘糧(醋/淬)　伏龍肝　赤石脂　白龍骨
　　牡蠣　烏魚骨　桂(去/皮)　浮石(各等/分)
　右為末每服三錢煎烏梅湯調下食前服白多加牡
　蠣龍骨烏魚骨赤多加赤石脂禹餘糧黄多加伏龍
　肝桂心隨病加治
禹餘糧丸　治婦人諸疾方
　　桂(去/皮)　禹餘糧(燒醋/淬)　龍骨　人參　紫石英
　　川烏頭　桑寄生　杜仲(去皮/炒)　五味子
　　逺志(去/心)　澤㵼　當歸(洗切/焙)　石斛(去/根)　蓯蓉
　　乾薑(各二/兩)　川椒(去目炒/出汁)　牡礪(燒/)　甘草(炙/)
　右為末煉蜜為丸桐子大每服二十丸米飲下漸加
　至三十丸日三服
五聖散　調益榮衞滋養氣血治衝任虛損月水不調
臍腹疼痛崩中漏下血瘕塊硬發歇俱疼姙娠宿冷將
理失宜胎動不安血下不止及産後乘虛風寒内搏惡
露不下結生瘕聚少腹堅痛即作寒熱
　　當歸　熟乾地黄　川芎　白芍藥(各一/兩)
　　生乾地黄(三/兩)
　右為末酒煮麪糊為丸桐子大每服六七十丸食前
　溫酒送下
延齡䕶寳丸　治婦人血藏虛損經候過多每行時暴
下不可禁止因成崩中連日不斷致五臟空虛失色黄
瘦崩竭暫止日少復發不耐動摇小勞輙極劇此藥但
燈心服大有效
　　禹餘糧石(二兩燒醋/淬七遍)　龍骨　人參　桂
　　赤石脂　紫石英(研/)　熟地黄　杜仲(去粗皮/剉碎)
　　桑寄生　續斷　香白芷　芎藭　當歸(剉/炒)
　　逺志(去/心)　金釵石斛(去根/剉炒)　白茯苓(去/皮)　阿膠(炒/)
　　牡蠣　五味子　艾葉(各一/兩)
　右為末煉蜜為丸桐子大每服四五十丸溫粥飲下
　空心食前服
必效散　治婦人本經不調及崩漏不止
　　㯶皮(燒/)　木賊(二兩去節燒/灰存性研細)　麝香(一/錢)
　右為細末毎服二錢食前溫酒調下
方　治内損吐血
　　飛過麪不計多少微炒過濃磨細墨一茶脚調下
　　二錢立效
方　治非時吐血
　　刺芥連根洗净擣汁半盞飲之
又方
　生地黄自然汁一盞槐花揀净一兩用地黄汁炒槐
　花候地黄汁盡花乾每用三五十粒細嚼之
又方
　　新綿半兩燒令存性分二服濃煎人參湯調下
靈寳散　治血氣刺痛引兩肋疼痛及痃癖刺氣
　　丁香(一錢/半)　木香(一錢/半)　乳香(一錢/半)　當歸
　　延胡索　白芍藥(各半/兩)
　右為末每服一錢温酒調下食前服
烏金散治血崩漏下最治産後血崩并小産血崩漏下
　　㯶櫚皮　烏梅　乾薑(燒灰存性/各等分)
　右為末每服二大錢煎烏梅湯調溫服不以時
旋覆花丸　治停痰積飲在脇下久而不愈漸成大癖
心腹脹滿羸瘦不能食食不消化喜睡乾嘔大小便或
澀或利在腸中摇動有水聲或口乾好飲水漿兩脇疰
痛服之必安久服除根
　　旋覆花(去/莖)　桂(去/皮)　枳實(麪炒/去瓤)　人參(各一/兩)
　　乾薑(炮/)　芍藥　白术(各一兩/一錢半)　赤茯苓
　　狼毒　川烏頭(炮去/皮臍)　礬石(燒赤各一/兩七錢半)
　　芫花(醋浸/炒乾)　吳茱茰(湯浸去滑/炒黄色)　橘皮
　　細辛(去苗/葉)　大黄(微/炒)　黄芩(去黒/心)　厚朴(去皮生/薑製)
　　葶藶(隔紙炒各/七錢半)　甘遂(炒半/兩)
　右為細末煉蜜和丸桐子大每服一十丸至二十丸
　不拘時候
　　姙娠調養法
螽斯丸　治婦人無子術金城太守范羅謙上臣騐此
術若服藥四十日無子請戮臣一家以令天下醫人又
名賜子丸(陳無擇三因方作秦桂丸/施圓端效方作白薇丸)
　　附子(生去/皮臍)　白茯苓(去黑/皮)　白薇　半夏(湯洗/七次)
　　杜仲(去粗/皮)　桂心　秦艽　厚朴(去粗皮/各三錢)
　　防風　乾薑(生/)　牛膝　沙參(各二/錢)
　　細辛(去苗/半兩)　人參(四/錢)
　右為細末煉蜜丸如小豆大日服五十丸空心任下
　如覺無益稍加丸數為度如服七日後隂陽覺有娠
　三日後不可更服臣妻年二十七嵗無子服此藥有
　娠又殘藥與前太子中舎宇文妻李氏年四十嵗無
　子服此藥十三日有娠此藥名螽斯丸屢用屢騐此
　方不可不廣與人如夫不在家不可服
凡女人姙娠若素虛羸血氣不足體中有風氣心下多
痰水者欲有胎喜病阻其狀顔色如常脉理和順但覺
肢體沉重頭目昏眩不思飲食惡聞食氣多噉醎酸中
心憤憊不知患之所在以至三四月以後則大劇吐逆
不能勝舉如有此證則宜服療阻病竹茹湯人參散地
黄丸
竹茹湯(方缺/)
人參散　治初娠惡食嘔逆
　　人參(一/兩)　枳殻(三分麪/炒去鬲)　厚朴(薑汁/塗炙)　甘草(炙各/半兩)
　右為粗末毎服四錢水一盞半入生薑彈子大一塊
　拍破同煎至七分去滓溫服不拘時候
地黄丸(方缺/)
夫姙娠藏氣皆擁關節不利切不宜多睡食粘硬難化
之物亦不須亂服湯藥大慎鍼灸惟須數歩心神不得
悲憂驚恐負重振動若覺胎臟不安腹中微痛心意煩
悶四體昏倦宜服安胎順氣阿膠散近産月即服順胎
保安散千金丸
阿膠散　治姙娠不問月數深淺因頓仆胎動不安腰
腹痛或有所下或胎奔上刺心短氣
　　熟乾地黄(二兩/細切)　艾葉(切焙/黄)　當歸(切/焙)　甘草(炙/)
　　芍藥　川芎　阿膠(炙令燥色/各一兩)　黄耆(若虛羸加/至一兩)
　右為末每服四錢水一盞半煎至八分溫服若胷中
　冷逆氣加生薑五片棗五枚同煎服
保安散　治姙娠胎氣不安心腹疼痛
　　當歸(一兩半/切焙)　人參(一/兩)　阿膠(炙令/燥)　甘草(炙各/半兩)
　右為末每服三大錢水一盞半入蔥白一莖拍破煎
　至八分去滓食前溫服未定再服
千金丸　治産前後一切風冷血氣等候産前胎氣不
安腰腹多疼四肢昏倦姙娠臨月預合下每日空心一
服臨産五藏不痛易産蓐中不生諸疾兼治産後惡血
不盡及胎衣不下憎寒壯熱吐逆煩悶皮膚虛腫或血
暈狂迷眼見神鬼能補匀血氣
　　金釵石斛(别搗為/細末)　秦艽　川椒(去子/微炒)　細辛
　　防風　貝母(麪炒/微黄)　熟乾地黄(切/焙)　糯米
　　甘草(炙各/一分)　當歸(切/焙)　大麻仁　黄芩　乾薑(炮/)
　　大豆蘖(以黑豆生芽長二/寸焙乾用各三分)　石膏(半/分)
　右精擇為末以蜜煉成劑入臼中杵一千下分為七
　十二丸擇除破天徳月徳日合每服一丸溫酒調下
　産後産前赤白帶下溫酒嚼下産前後血氣薄荷湯
　嚼下月信不通當歸酒下臨産艱難或三五日難産
　及胎衣不下子死腹中横生倒産死絶不語但心頭
　有熱氣用藥一丸京棗湯研化灌之下喉立差産後
　惡血不盡臍腹疼痛嘔吐壯熱憎寒煩悶月候不調
　或少肢體虛怠皮腹浮腫産血不止虚勞中風口噤
　不語半身不遂産前後赤白痢大小便秘澁血暈狂
　語頭痛靣色痿黄漸成勞瘦飲食無味並溫酒研下
　一丸産前臨月每旦一丸至臨産用當歸酒下一兩
　丸催生五蔵不痛易生
救生散　安胎益氣易産
　　人參(半/兩)　訶子(濕紙裹煨/令熟去核)　白术(剉炒/黄)
　　陳橘皮(去白/炒)　大麥蘖(炒/黄)　神麯(細剉炒黄/各半兩)
　右為末毎服二錢水一盞煎至六分空心溫服入月
　加一倍水二盞煎一盞溫服能令兒𦂳小乳母無患
十月厥隂行令地氣不收冬氣不藏萬物反生時有濛
霧人病關閉不禁心痛陽氣不收氣嗽孕婦多暴死忽
墮胎之病宜服暖肝藥以治之治婦人胎動不安方無
問太嵗但寅申年十月頻有濛霧凄清之化孕婦有胎
動不安之病宜進後方
方
　　人參(一/分)　防風(一/分)　當歸(一/分)　五味子(一/分)
　　白术(一/分)　續斷(一/分)　川芎(半/兩)　桑寄生(三/分)
　　甘草(三/銖)　細辛(三/銖)
　右為末毎服一錢水一大盞煎至七分空心去滓服
方　治姙娠患時疾
　　黄芩(尖如/錐者)　鬱金(各一/兩)
　右為末每服一錢板藍根地黄水下汗出效未得汗
　再服即瘥(夏子益衞生十全/方内有白术一錢)
石脂散　治姙娠㵼痢
　　赤石脂(六/錢)　乾薑(四/錢)　糯米(一合/炒黄)
　右為細末分為二服水二盞煎至一盞食前溫服
戊巳丸　治泄㵼水榖不分謂之飱泄(方原缺/)
