#+TITLE: 賈氏譚錄-宋-張洎
#+DATE: 2016-06-11 12:24:17
#+SOURCE: github.com/kanripo/KR3l0024 master 6bc2a7cf                
欽定四庫全書　　　　　子部十二
　提要
　　賈氏譚錄一卷　　　　小說家𩔖一(雜事之屬/)
　　　　(臣/)等謹案賈氏譚錄一卷宋張洎撰洎字偕
　　　　仁全椒人初仕南唐為知制誥中書舍人入
　　　　宋為史館修撰翰林學士淳化中官至㕘知
　　　　政事是書乃洎為李煜使宋時錄所聞於賈
　　　　黄中者故曰賈氏譚錄前有自序題庚午嵗
　　　　為宋太祖開寳三年宋史賈黄中傳載黄中
　　　　官左補闕在開寳初與此序合盖其時為洎
　　　　館伴也又序末稱貽諸好事而晁公武讀書
　　　　志乃稱南唐張洎奉使来朝錄賈黄中所談
　　　　歸獻其主殆偶未檢此序歟史稱黄中多知
　　　　臺閣故事談論亹亹聴者忘倦故此錄所述
　　　　皆唐代軼聞晁氏稱原書凡三十餘事明陶
　　　　宗儀説郛所載僅九事宋曽慥𩔖説所載亦
　　　　僅十七事惟明永樂大典所載較曽陶二本
　　　　為詳今從各韻蒐輯㕘以説郛𩔖説共得六
　　　　十二事視洎原目盖已及十之九矣原叙一
　　　　篇𩔖説及永樂大典皆佚之惟説郛有其全
　　　　文今仍錄冠卷首以補其闕是書雖篇帙無
　　　　多然如牛李之黨其初肇釁於口語為史所
　　　　未及而周秦行紀一書晁公武嘗據此錄以
　　　　辨韋瓘之誣他如興慶宫華清宫含元殿之
　　　　制淡墨題榜之始以及院體書百衲琴澄泥
　　　　研之𩔖皆足以資考核較他小説固猶為篤
　　　　寔近正也乾隆四十六年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
原序
庚午嵗予銜命宋都舍於懷信驛左𥙷闕賈黄中丞相
魏公之裔也好古博雅善於談論每款接常益所聞公
館多暇偶成編綴凡六條(案所記不止/六條疑有誤)號曰賈氏談論
録貽諸好事者云爾(案此條說郛/所載謹增入)
欽定四庫全書
　賈氏譚録　　　　　　　南唐　張洎　撰
興慶宫九龍池在大同殿故臺之南西對瀛洲門周環
數頃水深廣南北望之渺然東西㣲狹中有龍潭泉源
不竭雖歴冬夏未嘗減耗池四岸環植佳木垂柳先之
槐次之榆又次之兵革已來多被百姓斫伐今所存者
猶有列行焉
驪山華清宫毁廢已久今所存者唯繚垣而已天寳所
植松栢遍滿岩谷望之鬰然雖經兵冦而不被斫伐朝
元閣在前次南即長生殿故基東南湯泉一十八所第
一所是御湯周環數丈悉砌以白石瑩澈如玉面背𨼆
起魚龍花鳥之狀千狀萬品不可殫記四面石座階級
而下中有雙白石蓮泉眼自甕口中湧出噴注白蓮之
上御湯西南角即妃子湯湯面稍狹湯側有紅石盆四所
作菡萏於白石之面餘湯迤邐相屬下鑿石竇暗透水
出東南數十步復立石表水自石表出灌注石盆中賈
君云此是後人置也
滑臺城北枕河堤里民常有昏墊之患貞元中丞相賈
公始鑿八角井於城隅道傍以鎮河水自是郡邑無漂
溺之禍咸通中刺史李橦具以事聞奏仍立魏公祠堂
於河堤之上命從事韋岫紀事迹於碑石
白傅葬龍門山河南尹盧真刻醉吟先生傳立於墓側
至今猶存洛陽士庶及四方遊人過其墓者必奠以巵
酒故塚前方丈之土常成泥濘(案此條說郛/所載謹增入)
白傅太宗末(案唐語林作大中/末此作太宗誤)曾有諫官獻疏請賜諡
上曰何不取醉吟先生墓表耶卒不賜諡弟敏中在相
位奏立神道碑其文即李義山之詞也(案說郛亦載此/條與此略異云)
(敏中曾任諫官獻疏請叔諡新唐書但云敏中爲/相始請諡曰文北夢瑣言亦同存之以備叅考)
李鄴侯爲相日吳人顧况西遊長安鄴侯一見如故待
以殊禮鄴侯卒况作白鷗詩以寄懷曰萬里飛來爲客
鳥曾蒙丹鳳借枝柯一朝鳳去梧桐死滿目鴟鳶奈爾
何大爲權貴所嫉貶饒州司户
牛奇章初與李衞公相善嘗因飲會僧孺戱曰綺紈子
何預斯坐衞公銜之後衞公再居相位僧孺卒遭譴逐
世傳周秦行紀非僧孺所作是徳裕門人韋瓘所撰開
成中曾爲憲司所覆文宗覽之笑曰此必假名僧孺是
貞元中進士豈敢呼徳宗爲沈婆兒也事遂寢
李贊皇初掌北門奏記有相者謂公他日位極人臣但
厄在白馬耳及登相位雖親族亦未嘗有畜白馬者會
昌初再入廟堂専持國柄平上黨破回鶻立功殊異策
拜太尉封衛國公然性多忌刻當途之士有不協者必
遭譴逐翰林學士白敏中大懼遂調給事中韋𢎞景上
言相府不合兼領三司錢穀専政太甚武宗由是疑之
及宣宗即位出徳裕爲荆南節度使旋屬淮海李紳有
呉汝納之獄命刑部侍郎馬植専鞫其事盡得德裕黨庇
之惡由是坐罪竄南海殁而不返厄在白馬其信乎(案/此)
(條說郛所/載謹增入)
王鐸既解諸道都統乞歸河北養疾肩輿就路妓女數
百人擁從前後觀者駭目道出鎮州主帥迎接甚謹初
鐸之入朝也李山甫方爲鎮州從事勸主帥刼取之王
氏遂亡其族
劉蕡精於儒術讀文中子忿而言曰才非殆庶擬上聖
述作不亦過乎客或問曰文中子於六籍如何蕡曰若
人望人文中子於六籍猶奴婢之於郎主爾後遂以文
中子為六籍奴婢
貢院所司呼延氏自舉塲已來世掌其職迄今不絶此
亦異事賈君常問放舉人榜右語及貢院字用淡墨氊
書何也對曰聞諸祖公說李紵侍郎將放舉人命筆吏勒
紙書未及填右語貢院字吏得疾暴卒禮部令史王昶者
亦善書李侍郎召令終其事適值王昶𬒳酒已醉昏夜
之中半酣染筆不能加墨迨明懸榜方始覺悟則修改
無及矣然一榜之内字有二體濃淡相間反致其妍自
後榜因模法之遂成故事今因氊書益增奇麗爾
中土士人不工札翰多爲院體院體者貞元中翰林學
士吳通㣲嘗工行草然體近吏故院中胥徒尤所倣其
書大行於世故遺法迄今不冺然其鄙則又甚矣(案此/條說)
(郛所載/謹增入)
京兆户民尚鬭雞走犬之戱習以爲業罕有勤稼者葢
豪蕩之俗猶存餘態爾
賈君云僖昭之時長安士族多避冦南山中雖洊經離
亂而兵難不及故今衣冠子孫居鄠杜間室廬相比(案/此)
(條說郛所/載謹增入)
予問賈君中土人每日火麫而食然不致壅熱之患何
也賈君曰夾河風性寒故民多傷風河洛東地鹹水性
冷故民雖哺粟食麥而無熱疾又曰滑臺風水性寒冷
尤甚士民共啖附子如啗芋栗(案此條說郛/所載謹增入)
華岳金天王廟𤣥宗御製碑廣明中其石忽自鳴明年
巢冦犯闕其廟亦爲賊火所爇
司空圖侍郎舊𨼆三峯天祐末移居中條山王官谷其
谷周迴十餘里泉石之美冠於此山北岩之上有瀑水
流注谷中溉良田數頃至今爲司空氏之莊宅子孫猶
存
李徳裕平原莊怪石名品甚衆各爲洛陽城有力者取
去唯禮星石(注其石縱廣一丈長丈/餘有文理成斗極象)獅子石(注石髙三/四尺孔竅)
(千萬逓相通貫其狀如/獅子首尾眼鼻皆具)爲陶學士徙置梁園别墅
李徳裕平原莊臺榭百餘所天下奇花異草珍松怪石
靡不畢具自製平原花木記今悉以絶矣唯雁翅檜(葉/婆)
(娑如鴻/雁之翅)珠子柏(柏實皆如珠/子聨生葉上)蓮房玉蘂等猶有存者怪
石爲洛陽有力者取去石上皆刻有道二字(按怪石以/下十八字)
(原本誤脫謹據/曾慥𩔖說增入)
褒斜山谷中有虞美人草狀如雞冠大而無花葉相對
行路人見者或唱虞美人則兩葉漸揺動如人撫掌之
狀頗應節拍或唱他辭即寂然不動也賈君親見之(案/此)
(條說郛所/載謹增入)
絳縣人善製澄泥硯縫絹囊置汾水中踰年而後取沙
泥之細者已實囊矣陶爲硯水不涸焉
含元殿前龍尾道詰屈七轉由丹鳳北望宛如龍尾下
垂(案以下五條宋曾慥/𩔖說所載謹增入)
李贊皇平上黨破回鶻自矜其功平泉莊置搆思亭伐
叛亭
文中子隋末𨼆白牛溪北面學者國初多居佐命之列
劉禹錫盛稱王通能明王道以大中立言遊其門者皆
天下俊傑士夫擬議及諸史筆未有言及文中子者
李汧公勉百衲琴制度甚古其音清越無比
華岳掌其石如人肉色每太陽對照則見之日暮則漸
𨼆不見
　
　
　
　
　
　賈氏譚録
