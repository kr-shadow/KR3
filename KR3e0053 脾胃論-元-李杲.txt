#+TITLE: 脾胃論-元-李杲
#+DATE: 2016-06-11 12:23:04
#+SOURCE: github.com/kanripo/KR3e0053 master 30c39239                
欽定四庫全書　　　　子部五
　脾胃論　　　　　　　醫家類
　　提要
　　　　(臣/)等謹案脾胃論三卷金李杲撰杲既著辨
　　　　惑論恐世俗不悟復為此書其説以土為萬
　　　　物之母故獨重脾胃引經立論精鑿不磨明
　　　　孫一奎醫㫖緒餘云東垣生當金元之交中
　　　　原擾攘土失其所人疲奔命或以勞倦傷脾
　　　　或以憂恐傷脾或以饑飽傷脾病有緩急不
　　　　得不以急者為先務此真知杲者也前有元
　　　　好問序攷遺山文集有杲所著傷寒㑹要引
　　　　一篇備載其所治騐元史方技𫝊全取之而
　　　　此序獨不見集中意其偶有散佚歟又有羅
　　　　天益後序一篇天益字謙父杲晚年弟子盡
　　　　得其𫝊元硯堅東垣老人𫝊稱杲臨終取平
　　　　日所著書檢勘卷帙以次相從列於几前囑
　　　　謙父曰此書付汝者即其人也乾隆四十五
　　　　年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
原序
天之邪氣感則害人五臟八風之邪中人之髙者也水
榖之寒熱感則害人六腑謂水榖入胃其精氣上注於
肺濁溜於腸胃飲食不節而病者也地之濕氣感則害
人皮膚筋脈必從足始者也内經說百病皆由上中下
三者及論形氣兩虚即不及天地之邪乃知脾胃不足
為百病之始有餘不足世醫不能辯之者盖已久矣徃
者遭壬辰之變五六十日之間為飲食勞倦所傷而殁
者將百萬人皆謂由傷寒而殁後見明之辯内外傷及
飲食勞倦傷一論而後知世醫之誤學術不明誤人乃
如此可不大哀耶明之既著論矣且懼俗蔽不可以猝
悟也故又著脾胃論丁寧之上發二書之微下祛千載
之惑此書果行壬辰藥禍當無從而作仁人之言其意
博哉己酉七月望日遺山元好問序
欽定四庫全書
　脾胃論卷上
　　　　　　　　　　　　　元　李杲　撰
　　脾胃虛實傳變論
五臟别論云胃大腸小腸三焦膀胱此五者天氣之所
生也其氣象天故㵼而不藏此受五臟濁氣名曰傳化
之府此不能久留輸㵼者也所謂五臟者藏精氣而不
㵼也故滿而不能實六腑者傳化物而不藏故實而不
能滿所以然者水穀入口則胃實而腸虚食下則腸實
而胃虚故曰實而不滿滿而不實也隂陽應象大論云
榖氣通於脾六經為川腸胃為海九竅為水注之氣九
竅者五臓主之五臓皆得胃氣乃能通利通評虚實論
云頭痛耳鳴九竅不利腸胃之所生也胃氣一虚耳目
口鼻俱為之病經衇别論云食氣入胃散精於肝滛氣
於筋食氣入胃濁氣歸心淫精於衇衇氣流經經氣歸
於肺肺朝百衇輸精於皮毛毛衇合精行氣於腑腑精
神明留於四臓氣歸於權衡權衡以平氣口成寸以决
死生飲入於胃逰溢精氣上輸於脾脾氣散精上歸於
肺通調水道下輸膀胱水精四布五經並行合於四時
五臓隂陽揆度以為常也又云隂之所生本於五味隂
之五宫傷在五味至於五味口嗜而欲食之必自裁制
勿使過焉過則傷其正也謹和五味骨正筋柔氣血以
流腠理以宻如是則骨氣以精謹道如法是有天命平
人氣象論云人以水榖為本故人絶水榖則死脈無胃
氣亦死所謂無胃氣者非肝不弦腎不石也歴觀諸萹
而叅考之則元氣之充足皆由脾胃之氣無所傷而後
乃能滋養元氣若胃氣之本弱飲食自倍則脾胃之氣
既傷而元氣亦不能充而諸病之所由生也内經之㫖
皎如日星猶恐後人有所未逹故靈樞經中復申其説
經云水榖入口其味有五各注其海津液各走其道胃
者水榖之海其輸上在氣衝下至三里水榖之海有餘
則腹滿水榖之海不足則飢不受榖食人之受氣者榖
也榖之所注者胃也胃者水榖血氣之海也海之所行
雲氣者天下也胃之所出氣血者經隧也經隧者五臟
六腑之大絡也又云五榖入於胃也其糟粕津液宗氣
分為三隧故宗氣原於胸中出於喉嚨以貫心肺而行
呼吸焉榮氣者必津液注之於脈化而為血以榮四末
内注五臟六腑以應刻數焉衛者出其悍氣之剽疾而
行於四末分肉皮膚之間而不休者也又云中焦之所
出亦並胃中出上焦之後此所受氣者泌糟粕蒸津液
化為精㣲上注於肺脉乃化而為血以奉生身莫貴於
此聖人諄復其辭而不惮其煩者仁天下後世之心亦
惓惓矣故夫飲食失節寒温不適脾胃乃傷此固喜怒
憂恐損耗元氣資助心火火與元氣不两立火勝則乗
其土位此所以病也調經萹云病生隂者得之飲食居
處隂陽喜怒又曰隂虚則内熱有所勞倦形氣衰少榖
氣不盛上焦不行下脘不通胃氣熱熱氣熏胸中故為
内熱脾胃一傷五亂互作其始病痛身壮熱頭痛目眩
肢體沈重四肢不收怠惰嗜卧為熱所傷元氣不能運
用故四肢困怠如此聖人著之於經謂人以胃土為本
成文演義互相發明不一而止麤工不解讀妄意施用
本以活人反以害人今舉經中言病從脾胃所生及養
生當實元氣者條陳之生氣通天論云蒼天之氣清淨
則志意治順之則陽氣固雖有賊邪弗能害也此因時
之序故聖人傳精神服天氣而通神明失之内閉九竅
外壅肌肉衛氣散解此謂自傷氣之削也陽氣者煩勞
則張精絶辟積於夏使人煎厥目盲耳閉潰潰乎若壊
都故蒼天之氣貴清淨陽氣惡煩勞病從脾胃生者一
也五常政大論云隂精所奉其人夀陽精所降其人夭
隂精所奉謂脾胃既和糓氣上升春夏令行故其人夀
陽精所降謂脾胃不和糓氣下流收蔵令行故其人夭
病從脾胃生者二也六節蔵象論云脾胃大腸小腸三
焦膀胱者倉廪之本榮之居也名曰噐能化糟粕轉味
而入出者也其華在唇四白其充在肌其味甘其色黄
此至隂之類通於土氣凡十一臓皆取决於膽也膽者
少陽春升之氣春氣升則萬化安故膽氣春升則餘臟
從之膽氣不升則餐泄腸澼不一而起矣病從脾胃生
者三也經云天食人以五氣地食人以五味五味入鼻
蔵於心肺上使五色修明音聲能彰五味入口蔵於腸
胃味有所藏以養五氣氣和而生津液相成神乃自生
此謂之氣者上焦開發宣五糓味熏膚使身澤毛若霧
露之溉氣或乖錯人何以生病從脾胃生者四也豈特
四者至於經論天地之邪氣感則害人五臓六腑乃形
氣俱虚及受外邪不因虚邪賊邪不能獨傷人諸病從
脾胃而生明矣聖人㫖意重見叠出詳盡如此且垂戒
云法於隂陽和於術數食飲有節起居有常不妄作勞
故能形與神俱而盡終其天年度百嵗乃去由是言之
飲食起居之際可不慎哉
　　藏氣法時升降浮沉補㵼之圖
五行相生木火土金水循環無端惟脾無正形於四季
之末各旺一十八日以生四臟四季者辰戌丑未是也
人身形以應九野左足主立春丑位是也左手主立夏
辰位是也右手主立秋未位是也右足主立冬戌位是
也
戊土其本氣平其兼氣温凉寒熱在人以胃應之巳土
其本味鹹其兼味辛甘酸苦在人以脾應之脾胃兼化
其病治之其從其宜不可定體肝肺之病在水火之間
逆順𫝊變不同温凉不定當求責耳
　　脾胃勝衰論
胃中元氣盛則能食而不傷過時而不飢脾胃俱旺則
能食而肥脾胃俱虛則不能食而瘦或少食而肥雖肥
而四肢不舉盖脾實而邪氣盛也又有善食而瘦者胃
伏火邪於氣分則能食脾虗則肌肉削即食㑊也叔和云
多食亦肌虛此之謂也夫飲食不節則胃病胃病則氣
短精神少而生大熱有時而顯火上行獨燎其面黄帝
鍼經云面熱者足陽明病胃既病則脾無所禀受脾為
死隂不主時也故亦從而病焉形體勞役則脾病病脾
則怠惰嗜卧四肢不收大便泄瀉脾既病則與胃不能
行津液故亦從而病焉大抵脾胃虛弱陽氣不能生長
是春夏之令不行五臟之氣不生脾病則下流乗腎土
尅水則骨乏無力是為骨蝕令人骨髓空虛足不能履
地是隂氣重疊此隂盛陽虛之證大法云汗之則愈下
之則死若用辛甘之藥滋胃當升當浮使生長之氣旺
言其汗者非正發汗也為助陽也夫胃病其脉緩脾病
其脉遲且其人當臍有動氣按之牢若痛若火乗土位
其脉洪緩更有身熱心中不便之證此陽氣衰弱不能
生發不當於五臓中用藥法治之當從蔵氣法時論中
升降浮沈補瀉法用藥耳如脉緩病怠惰嗜卧四肢不
收或大便泄瀉此濕勝從平胃散若脉弦氣弱自汗四
肢發熱或大便痛瀉或皮毛枯槁髪脱落從黄耆建中
湯脉虛而血弱於四物湯中摘一味或二味以本顯證
中加之或真氣虚弱及氣短脉弱從四君子湯或渴或
小便閉澀赤黄多少從五苓散去桂摘一二味加正藥
中巳上五藥當於本證中隨所兼見證加減假令表虚
自汗春夏加黃耆秋冬加桂如腹中急縮或脉弦加防
風急甚加甘草腹中窄狹或氣短者亦加之腹滿氣不
轉者勿加雖氣不轉而脾胃中氣不和者勿去但加厚
朴以破滯氣然亦不可多用於甘草五分中加一分可
也腹中夯悶此非腹脹乃散而不收可加芍藥收之如
肺氣短促或不足者加人參白芍藥則脾中升陽使肝
膽之邪不敢犯也腹中窄狹及縮急者去之及諸酸澀
藥亦不可用腹中痛者加甘草白芍藥稼穡作甘甘者
巳也曲直作酸酸者甲也甲巳化土此仲景妙法也腹
痛兼發熱加黃苓惡寒或腹中覺寒加桂怠惰嗜臥有
濕胃虚不能食或沈困或泄瀉加蒼术自汗加白术小
便不利加茯苓渴亦加之氣弱者加白茯苓人參氣盛
者加赤茯苓縮砂仁氣復不能轉運有熱者㣲加黃連
心煩亂亦如之小便少者加猪苓澤瀉汗多津液竭於
上勿加之是津液還入胃中𣣔自行也不渇而小便常常
閉塞不通加炒黃蘖知母小便澀者加炒滑石小便淋
澀者加澤瀉且五苓散治渴而小便不利無惡寒者不
得用桂不渴而小便自利妄見妄聞乃瘀血證用炒黃
蘖知母以除腎中燥熱竅不利而淋加澤瀉炒滑石只
治竅不利者六一散中加木通亦可心臓熱者用錢氏
方中𨗳赤散中滿或但腹脹者加厚朴氣不順加橘皮
氣滯加青皮一橘皮三氣小便利者四君子湯中去茯
苓加黃耆以補之如腹中氣不轉者更加甘草一半腹
中刺痛或周身刺痛者或裏急者腹中不寛快是也或
虚坐而大便不得者皆血虚也血虚則裏急或血氣虛
弱而目睛痛者皆加當歸身頭痛者加川芎苦頭痛加
細辛此少隂頭痛也髪脱落及臍下痛加熟地黃予平
昔調理脾胃虛弱於此五藥中加減如五臓證中互顯
一二證各對證加藥無不騐然終不能使人完復後或
有因而再至者亦由督任衝三脉為邪皆胃氣虚弱之
所致也法雖依證加減執方療病不依素問法度耳是
以檢討素問難經及黃帝鍼經中說脾胃不足之源乃
𢃄氣不足隂氣有餘當從六氣不足升降浮沈法隨證
用藥治之葢脾胃不足不同餘臓無定體故也其治肝
心肺腎有餘不足或補或瀉惟益脾胃之藥為切經言
至而不至是為不及所勝妄行所生受病所不勝乗之
也至而不至者謂從後來者為虚邪心與小腸來乗脾
胃也脾胃脉中見浮大而弦其病或煩燥悶亂或四肢
發熱或口苦舌乾咽乾葢心主火小腸主熱火熱來乗
土位乃濕熱相合故煩燥悶亂也四肢者脾胃也火乗
之故四肢發熱也飲食不節勞役所傷以致脾胃虛弱
乃血所生病主口中津液不行故口乾咽乾也病人自
以為渴醫者治以五苓散謂止渴燥而反加渴燥乃重
竭津液以至危亡經云虚則補其母當於心與小腸中
以補脾胃之根蔕也甘温之藥為之主以寒苦之藥為
之使以酸味為之臣佐以其心苦緩急食酸以收之心
火旺則肺金受邪金虛則以酸補之次以甘温及甘寒
之劑於脾胃中瀉心火之亢盛是治其本也所勝妄行
者言心火旺能令母實母者肝木也肝木旺則挾火勢
無所畏懼而妄行也故脾胃先受之或身體沈重走疰
疼痛葢濕熱相摶而風熱鬱而不得伸附著於有形也
或多怒者風熱下䧟於地中也或目病而生内障者脾
褁血胃主血心主脉脉者血之府也或云心主血又云
肝主血肝之竅開于目也或妄見妄聞起妄心夜夢亡
人四肢滿閉轉筋皆肝木太盛而為邪也或生痿或生
痺或生厥或中風或生惡瘡或作腎痿或為上熱下寒
為邪不一皆風熱不得升長而木火遏於有形中也所
生受病者言肺受土火木之邪而清肅之氣傷或胷滿
少氣短氣者肝主諸氣五臓之氣皆不足而陽道不行
也或咳𠻳寒熱者濕熱乗其内也所不勝乗之者水乗
木之妄行而反來侮土故腎入心為汗入肝為泣入脾
為涎入肺為痰為𠻳為涕為嚏為水出鼻也一説下元
土盛尅水致督任衝三脉盛火旺煎熬令水沸騰而乗
脾肺故痰涎唾出於口也下行為隂汗為外腎冷為足
不任身為脚下隐痛或水附木勢而上為眼澀為眵為
冷淚此皆由肺金之虚而寡於畏也夫脾胃不足皆為
血病是陽氣不足隂氣有餘故九竅不通諸陽氣根於
隂血中隂血受火邪則隂盛隂盛則上乗陽分而陽道
不行無生發升騰之氣也夫陽氣走空竅者也隂氣附
形質者也如隂氣附於土陽氣升於天則各安其分也
今所立方中有辛甘温藥者非獨用也復有甘苦大寒
之劑亦非獨用也以火酒二製為之使引苦甘寒藥至
頂而復入於腎肝之下此所謂升降浮沈之道自耦而
竒竒而全耦者也(陽分竒/隂分耦)瀉隂火以諸風藥升發陽氣
以滋肝膽之用是令陽氣生上出於隂分末用辛甘温
藥按其升藥使大發散於陽分而令走九竅也經云食
入於胃散精於肝滛氣於筋食入於胃濁氣歸心滛精
於脉脉氣流經經氣歸於肺肺朝百脉輸精於皮毛毛
脉合精行氣於腑且飲食入胃先行陽道而陽氣升浮
也浮者陽氣散滿皮毛升者充塞頭頂則九竅通利也
若飲食不節損其胃氣不能剋化散於肝歸於心溢於
肺食入則昏冐欲睡得卧則食在一邉氣暫得舒是知
升發之氣不行者此也經云飲入於胃遊溢精氣上輸于
脾脾氣散精上歸於肺病人飲入胃遽覺至臍下便欲
小便由精氣不輸於脾不歸於肺則心火上攻使口燥
咽乾是隂氣大盛其理甚易知也况脾胃病則當臍有
動氣按之牢若痛有是者乃脾胃虚無是則非也亦可
作明辨矣
　脾胃不足是火不能生土而反抗拒此至而不至是
　為不及也
　　白术(君/)　　　人參(臣/)　　甘草(佐/)　　芍藥(佐/)
　　黃連(使/)　　　黃耆(臣/)　　桑白皮(使/)
　　諸風藥皆是風能勝濕也及諸甘温藥亦可
　心火亢盛乗於脾胃之位亦至而不至是為不及也
　　黄連(君/)　　　黃蘖(臣/)　　生地黃(臣/)　芍藥(佐/)
　　石膏(佐/)　　　知母(佐/)　　黄芩(佐/)　　甘草(使/)
　肝木妄行胷脇痛口苦舌乾徃來寒熱而嘔多怒四
　肢滿閉淋溲便難轉筋腹中急痛此所不勝乗之也
　　羗活(佐/)　　防風(臣/)　　升麻(使/)　　柴胡(君/)
　　獨活(佐/)　　芍藥(臣/)　　甘草(臣/)　　白术(佐/)
　　茯苓(佐/)　　猪苓　　　澤瀉(佐/)　　肉桂(臣/)
　　藁本　　　川芎　　　細辛　　　蔓荆子
　　白芷　　　石膏　　　黃蘖(佐/)　　知母
　　滑石
　肺金受邪由脾胃虚弱不能生肺乃所生受病也故
　咳𠻳氣短氣上皮毛不能禦寒精神少而渴情慘慘
　而不樂皆陽氣不足隂氣有餘而用不足也
　　人參(佐/)　　白术(佐/)　　白芍藥(佐/)　橘皮(臣/)
　　青皮(以破/滯氣)　黃耆(臣/)　　桂枝(佐/)　　桔梗(引用/)
　　桑白皮(佐/)　甘草(諸酸之/藥皆可)木香(佐/)　　㯽榔
　　五味子(佐此三味除客氣/)
　腎水反來侮土所勝者妄行也作涎及清涕唾多溺
　多而惡寒者是也土火復之及三脉為邪則足不任
　身足下痛不能踐地骨乏無力喜睡兩丸冷腹隂隂
　而痛妄聞妄見腰脊背脾皆痛
　　乾薑(君/)　　白术(臣/)　　蒼术(佐/)　　附子(佐炮/少許)
　　肉桂(去皮/少許)　川烏頭(臣/)　茯苓(佐/)　　澤瀉(使/)
　　猪苓(佐/)
夫飲食入胃陽氣上行津液與氣入於心貫於肺充實
皮毛散於百脉脾禀氣於胃而澆灌四旁榮飬氣血者
也今飲食損胃勞倦傷脾脾胃虚則火邪乗之而生大
熱當先於心分補脾之源葢土生於火兼於脾胃中瀉
火之亢甚是先治其標後治其本也且濕熱相合陽氣
日以虚陽氣虛則不能上升而脾胃之氣下流併於腎
肝是有秋冬而無春夏春主升夏主浮在人則肝心應
之弱則隂氣盛故陽氣不得營經云陽本根於隂惟瀉
隂中之火味薄風藥升發以伸陽氣則隂氣不病陽氣
生矣傳曰履端於始序則不愆正謂此也四氣調神大
論云天明則日月不明邪害空竅者陽氣者閉塞地氣
者冐明雲霧不精則上應白露不下在人則縁胃虚以
火乗之脾為勞􁑴所傷勞則氣耗而心火熾動血脉沸
騰則血病而陽氣不治隂火乃獨炎上而走於空竅以
至燎於周身反用熱藥以燥脾胃則謬之謬也胃乃脾
之剛脾乃胃之柔表裏之謂也飲食不節則胃先病脾
無所禀而後病勞倦則脾先病不能為胃行氣而後病
其所生病之先後雖異所受邪則一也胃為十二經之
海十二經皆禀血氣滋養於身脾受胃之禀行其氣血
也脾胃既虚十二經之邪不一而出假令不能食而肌
肉削乃本病也其右關脉緩而弱本脉也而本部本證
脉中兼見弦脉或見四肢滿閉淋溲便難轉筋一二證
此肝之脾胃病也當於本經藥中加風藥以瀉之本部
本證脉中兼見浮澀或見氣短氣上喘咳痰盛皮澀一
二證此肺之脾胃病也當於本經藥中兼瀉肺之體及
補氣之藥本部本證脉中兼見沈細或見善恐欠之證
此腎之脾胃病也當於本經藥中加瀉腎水之浮及瀉
隂火伏熾之藥經云病有逆從治有反正除四反治法
不湏論之其下云惟有陽明厥隂不從標本從乎中其
注者以陽明在上中見太隂厥隂在上中見少陽為說
予獨謂不然此中非中外之中也亦非上中之中也乃
不定之辭蓋欲人臨病消息酌中用藥耳以手足陽明
厥隂者中氣也在卯酉之分天地之門户也春分秋分
以分隂分陽也中有水火之分者也况手厥隂為十二
經之領袖主生化之源足陽明為十二經之海主經營
之氣諸經皆禀之言陽明厥隂與何經相併而為病酌
中以用藥如權之在衡在兩則有在兩之中在斤則有
在斤之中也所以言此者發明脾胃之病不可一例而
推之不可一途而取之欲人知百病皆由脾胃衰而生
也毫釐之失則灾害立生假如時在長夏於長夏之令
中立方謂正當主氣衰而客氣旺之時也後之處方者
當從此法加時令藥名曰補脾胃㵼隂火升陽湯
補脾胃瀉隂火升陽湯
　　柴胡(壹兩/五錢)　　甘草(炙/)　　　黄茋(臣/)
　　蒼术(泔浸去黑皮切作片/子日曝乾剉碎炒)𦍑活(巳上各/一兩)
　　升麻(八錢/)　　人參(臣/)　黄芩(巳上各/七錢)
　　黄連(去鬚酒製五錢/炒為臣為佐)　　石膏(少許長夏微用/過時去之從權)
　右件㕮咀每服三錢木二盞煎至一盞去柤大温服
　早飯午後飯前間日服服藥之時宜減食宜美食服
　藥訖忌語話一二時辰許及酒濕麵大料物之類恐
　大濕熱之物復助火邪而愈損元氣也亦忌冷水及
　寒涼淡滲之物及諸果恐陽氣不能生旺也宜温食
　及薄滋味以助陽氣大抵此法此藥欲令陽氣升浮
　耳若滲泄淡味皆為滋隂之味為大禁也雖然亦有
　從權而用之者如見腎火旺及督任衝三脉盛則用
　黄蘖知母酒洗訖火炒製加之若分兩則臨病斟酌
　不可久服恐助隂氣而為害也小便赤或澀當利之
　大便澀當行之此亦從權也得利則勿再服此雖立
　食禁法若可食之物一切禁之則胃氣失所養也亦
　當從權而食之以滋胃也
　　肺之脾胃虛論
脾胃之虛怠惰嗜卧四肢不收時值秋燥令行濕熱少
退體重節痛口苦舌乾食無味大便不調小便頻數且
不嗜食食不消兼見肺病洒淅惡寒慘慘不樂面色惡
而不和乃陽氣不伸故也當升陽益胃名之曰升陽益
胃湯
升陽益胃湯
　　黄耆(二兩/)　半夏(湯洗此一味/脉澀者宜用)　人參(去蘆/)
　　甘草(炙巳上/各一兩)　防風(以其秋旺故/以辛温瀉之)白芍藥
　　𦍑活　　　　獨活(巳上各/五錢)　　橘皮(不去穰/四錢)
　　茯苓(小便利不/渇者勿用)澤瀉(不淋/勿用)　　　柴胡
　　白术(巳上各/三錢)　黄連(二錢/)
　　　何故秋旺用人參白术芍藥之類反補肺為脾
　　　胃虛則肺最受病故因時而補易為力也
　右㕮咀每服三錢生薑五片棗二枚去核水三盞同
　煎至一盞去柤温服早飯午飯之間服之禁忌如前
　其藥漸加至五錢止服藥後如小便罷而病加増劇
　是不宜利小便當少去茯苓澤瀉若喜食初一二日
　不可飽食恐胃再傷以藥力尚少胃氣不得轉運升
　發也湏薄滋味之食或美食助其藥力益升浮之氣
　而滋其胃氣也慎不可淡食以損藥力而助邪氣之
　降沈也可以小役形體使胃與藥得轉運升發慎勿
　大勞役使復傷若脾胃得安静尤佳若胃氣少覺强
　壯少食果以助糓藥之力經云五榖為養五果為助
　者也
　　君臣佐使法
至真要大藥云有毒無毒所治為主主病者為君佐君
者為臣應臣者為使一法力大者為君凡藥之所用皆
以氣味為主補瀉在味隨時換氣氣薄者為陽中之隂
氣厚者為陽中之陽味薄者為隂中之陽味厚者為隂
中之隂辛甘淡中熱者為陽中之陽辛甘淡中寒者為
陽中之隂酸苦鹹之寒者為隂中之隂酸苦鹹之熱者
為隂中之陽夫辛甘淡酸苦鹹乃味之隂陽又為地之
隂陽也温涼寒熱乃氣之隂陽又為天之隂陽也氣味
升沉而隂陽造化之機存焉一物之内氣味兼有一藥
之中理性具焉主對治療由是而出假令治表實麻黄
葛根表虛桂枝黄耆裏實枳實大黄裏虛人參芍藥熱
者黄芩黄連寒者乾薑附子之類為君君藥分兩最多
臣藥次之使藥又次之不可令臣過於君君臣有序相
與宣攝則可以禦邪除病矣如傷寒論云陽脉澀隂脉
弦法當腹中急痛以芍藥之酸於土中瀉木為君飴糖
炙甘草甘温補脾養胃為臣水挾木勢亦來侮土故脉
弦而腹痛肉桂大辛熱佐芍藥以退寒水薑棗甘辛温
發散陽氣行於經脉皮毛為使建中之名於此見焉有
緩急收散升降浮沉澀滑之類非一從權立法于後
　如皮毛肌肉之不伸無大熱不能食而渇者加葛根
　五錢躁熱及胃氣上衝為衝脉所逆或作逆氣而裏
　急者加炒黄芩如胷中結滯氣澀或有熱病者亦各
　加之如食少而小便少者津液不足也勿利之益氣
　補胃自行矣
　如氣弱氣短者加人參只升陽之劑助陽尤勝加人
　參惡熱發熱而躁渴脉洪大白虎湯主之或喘者加
　人參如渴不止寒水石石膏各等分少少與之即錢
　氏方中甘露散主身大熱而小便數或上飲下溲此
　燥熱也氣燥加白葵花血燥加赤葵花
　如脉弦只加風藥不可用五苓散如小便行病増者
　此内燥津液不能停當致津液加炒黄栢赤葵花
　如心下痞悶者加黄連一黄芩五減諸甘藥不能食
　心下輭而痞者甘草瀉心湯則愈(痞有九種治有仲/景湯五方瀉心湯)
　如喘滿者加炙厚朴(小便不利者加之小便利為禁/藥也)
　如胃虛弱而痞者如甘草
　如喘而小便不利者加苦葶藶
　如氣短氣弱而腹㣲滿者不去人參去甘草加厚朴
　然不若苦味泄之而不令大便行
　如腹㣲滿而氣不轉加之中滿者去甘草倍黄連加
　黄蘖更加三味五苓散少許此病雖宜升宜汗如汗
　多亡陽加黄耆四肢煩熱肌熱與𦍑活柴胡升麻葛
　根甘草則愈
　如鼻流清涕惡風或項背脊背强痛𦍑活防風甘草
　等分黄耆加倍臨卧服之
　如有大熱脉洪大加苦寒劑而熱不退者加石膏如
　脾胃中熱加炒黄連甘草
　凡治此病脉數者當用黄蘖或少加黄連以柴胡蒼
　术黄耆甘草更加升麻得汗出則脉必下乃火鬱則
　發之也
　如證退而脉數不退不洪大而疾有力者多減苦藥
　加石膏如大便輭或泄者加桔梗食後服之此藥若
　誤用則其害非細用者當斟酌旋旋加之如食少者
　不可用石膏石膏善能去脉數疾病退脉數不退者
　不可治也如不大渴亦不可用如脉弦而數者此隂
　氣也風藥升陽以發火鬱則脉數峻退矣已上五法
　加減未盡特以明大槩耳
　　分經隨病制方
脉經云風寒汗出肩背痛中風小便數而欠者風熱乘
其肺使肺氣鬱甚也當瀉風熱以通氣防風湯主之
通氣防風湯
　　柴胡　　　升麻　　　　黄耆(已上各/五分)𦍑活
　　防風　　　橘皮　　　　人參　　　甘草(已上各/五分)
　　藁本(三分/)　青皮　　　　白豆䓻仁　黄蘖(已上各/二分)
　右㕮咀都作一服水二大盞煎至一盞去柤温服食
　後氣盛者宜服面白脫色氣短者勿服
　如小便遺失者肺氣虛也宜安卧養氣禁勞役以黄
　耆人參之類補之不愈當責有熱加黄蘖生地黄
　如肩背痛不可囬顧此手太陽氣鬱而不行以風藥
　散之
　如脊痛項强腰似折項似㧞上衝頭痛者乃足太陽
　經之不行也以羗活勝濕湯主之
羗活勝濕湯
　　羗活　　　獨活(已上各/一錢)甘草(炙/)　　藁本
　　防風(已上各/五分)蔓荆子(三分/)川芎(二分/)
　右件㕮咀都作一服水二盞去柤温服食後如身重
　腰沈沈然乃經中有濕熱也更加黄蘖一錢附子半
　錢蒼术二錢
　如腿脚沈重無力者加酒洗漢防己半錢輕則附子
　重則川烏頭少許以為引用而行經也
　如卧而多驚小便淋溲者邪在少陽厥隂亦用太陽
　經藥更加柴胡半錢如淋加澤㵼半錢此下焦風寒
　二經合病也經云腎肝之病同一治為俱在下焦非
　風藥行經不可也
　如大便後有白膿或只便白膿者因勞役氣虛傷大
　腸也以黄耆人參湯補之如裏急頻見者血虚也更
　加當歸
　如肺脹膨膨而喘咳胸髙氣滿壅盛而上奔者多加
　五味子人參次之麥門冬又次之黄連少許
　如甚則交兩手而瞀者真氣太虛也若氣短加黄耆
　五味子人參氣盛加五味子人參黄芩荆芥穗加草
　豆蔲仁
　如嗌痛頷腫脉洪大面赤者加黄芩桔梗甘草各五
　分
　如耳鳴目黄頷頤腫頸有臑肘臂外後腫痛面赤脉
　洪大者以羗活防風甘草藁本通其經血加黄芩黄
　連消其腫以人參黄耆益其元氣而㵼其火邪如脉
　𦂳者寒也或面白善嚏或面色惡皆寒也亦加羗活
　等四味當㵼足太陽不用黄芩少加附子以通其脉
　面色惡多悲恐者更加桂附
　如便白膿少有滑頻見汙衣者氣脫加附子皮甚則
　加米殻
　如氣澀者只以甘藥補氣安卧不語以養其氣
　　用藥宜禁論
凡治病服藥必知時禁經禁病禁藥禁夫時禁者必本
四時升降之理汗下吐利之宜大法春宜吐象萬物之
發生耕耨科斫使陽氣之鬱者易逹也夏宜汗象萬物
之浮而有餘也秋宜下象萬物之收成推陳致新而使
陽氣易收也冬周宻象萬物之閉藏使陽氣不動也夫
四時隂陽者與萬物沉浮於生長之門逆其根伐其本
壊其真矣又云用濕逺濕用熱逺熱用寒逺寒無異其
勝也故冬不用白虎夏不用青龍春夏不服桂枝秋冬
不服麻黄不失氣宜如春夏而下秋冬而汗是失天信
伐天和也有病則從權過則更之經禁者足太陽膀胱
經為諸陽之首行於背表之表風寒所傷則宜汗傳入
本則宜利小便若下之太早必變證百出此一禁也足
陽明胃經行身之前主腹滿脹大便難宜下之蓋陽明
化燥火津液不能停禁發汗利小便為重損津液此二
禁也足少陽膽經行身之側在太陽陽明之間病則徃
來寒熱口苦胷脇痛袛宜和解且膽者無出無入又主
發生之氣下則犯太陽汗則犯陽明利小便則使生發
之氣反陷入隂中此三禁也三隂非胃實不當下為三
隂無傳本湏胃實得下也分經用藥有所據焉病禁者
如陽氣不足隂氣有餘之病則凡飲食及藥忌助隂㵼
陽諸淡食及淡味之藥㵼升發以助收斂也諸苦藥皆
沈㵼陽氣之散浮諸薑附官桂辛熱之藥及濕麵酒大
料物之類助火而㵼元氣生冷硬物損陽氣皆所當禁
也如隂火欲衰而退以三焦元氣未盛必口淡淡如鹹
物亦所當禁藥禁者如胃氣不行内亡津液而乾涸求
湯飲以自救非渴也乃口乾也非濕勝也乃血病也當
以辛酸益之而淡滲五苓之類則所當禁也汗多禁利小
便小便多禁發汗咽痛禁發汗利小便若大便快利不
得更利大便袐澀以當歸桃仁麻子仁郁李仁皂角仁
和血潤腸如燥藥則所當禁者吐多不得復吐如吐而
大便虛輭者此上氣壅滯以薑橘之屬宣之吐而大便
不通則利大便上藥則所當禁也諸病惡瘡及小兒㿀
後大便實者亦當下之而薑橘之類則所當禁也又如
脉弦而服平胃散脉緩而服黄耆建中湯乃實實虛虛
皆所當禁也人禀天之濕化而生胃也胃之與濕其名
雖二其實一也濕能滋養於胃胃濕有餘亦當㵼濕之
太過也胃之不足惟濕物能滋養仲景云胃勝思湯餅
而胃虛食湯餅者徃徃増劇濕能助火火旺鬱而不通
主火熱初病火旺不可食以助火也察其時辨其經審
其病而後用藥四者不失其宜則善矣
　　著論處方已詳矣然恐或者不知其源而無所考
　　㨿復以黄帝内經仲景所説脾胃者列于左
太隂陽明論云太隂陽明為表裏脾胃脉也生病而異
者何也岐伯曰隂陽異位更虛更實更逆更從或從内
或從外所從不同故病異名也帝曰願聞其異狀也岐
伯曰陽者天氣也主外隂者地氣也主内故陽道實隂
道虛故犯賊風虛邪者陽受之食飲不節起居不時者
隂受之陽受之則入六腑隂受之則入五臟入六腑則
身熱不得卧上為喘呼入五臟則䐜滿閉塞下為餐泄
乆為腸澼故喉主天氣咽主地氣故陽受風氣隂受濕
氣隂氣從足上行至頭而下行循臂至指端陽氣從手
上行至頭而下行至足故曰陽病者上行極而下隂病
者下行極而上故傷於風者上先受之傷於濕者下先
受之帝曰脾病而四肢不用何也岐伯曰四肢皆禀氣
於胃而不得至經必因於脾乃得禀也今脾病不能為
胃行其精液四肢不得禀水榖氣日以衰脉道不利筋
骨肌肉皆無氣以生故不用焉帝曰脾不主時何也岐
伯曰脾者土也治中央常以四時長四臟各十八日寄
治不得獨主於時也脾臟者常著胃土之精也土者生
萬物而法天地故上下至頭足不得主時也隂陽應象
論曰人有五臟化五氣以生喜怒悲憂恐故喜怒傷氣
寒暑傷形暴怒傷隂暴喜傷陽厥氣上行滿脉去形喜
怒不節寒暑過度生乃不固玉機真臟論曰脾太過則
令人四肢不舉其不及則令人九竅不通名曰重强又
通評虛實論曰頭痛耳鳴九竅不利腸胃之所生也調
經論曰形有餘則腹脹涇溲不利不足則四肢不用又
氣交變論曰歳上太過雨濕流行腎水受邪民病腹痛
清厥意不樂體重煩寃甚則肌肉萎足痿不收行善瘈
脚下痛飲發中滿食減四肢不舉又云歳土不及風乃
大行霍亂體重腹痛筋骨繇復肌肉瞤酸善怒又云咸
病寒中復則枚政嚴峻胷脇暴痛下引少腹善太息蟲
食引黄氣客於脾民食少失味又云土不及四維有埃
雲潤澤之化則春有鳴條鼔拆之政四維發振拉飄騰
之變則秋有肅殺霖滛之復其𤯝四維其臟脾其病内
舍心腹外在肌肉四肢五常政大論土平曰備化不及
曰卑監又云其動瘍涌分潰壅腫其發濡滯其病留滿
痞塞從木化也其病餐泄又云土太過曰敦阜其味甘
酸其象長夏其經足太隂陽明又曰其病腹滿四肢不
舉邪傷脾也經脉别論云太隂藏搏者用心省真五臟
氣少胃氣不平五隂也宜治其下俞補陽㵼隂藏氣法
時論云脾主長夏足太隂陽明主治其日戊巳脾苦濕
急食苦以燥之又云病在脾愈在秋秋不愈甚於春春
不死持於夏起於長夏禁温食飽食濕地濡衣脾病者
愈在庚辛庚辛不愈加於甲乙甲乙不死持於丙丁起
於戊巳脾病者日昳慧日出甚下晡静脾欲緩急食甘
以緩之用苦㵼之甘補之又云脾病者身重善飢肉痿
足不收行善瘈脚下痛虛則腹滿腸鳴餐泄食不化取
其經太隂陽明少隂血者經脉别論食氣入胃散精於
肝淫氣於筋食氣入胃濁氣歸心淫精於脉脉氣流經
經氣歸於肺肺朝百脈輸精於皮毛毛脉合精行氣於
腑腑精神明留於四臟氣歸於權衡權衡以平氣口成
寸以决死生飲入於胃逰溢精氣上輸於脾脾氣散精
上歸於肺通調水道下輸膀胱水精四布五經並行合
於四時五臟隂陽揆度以為常也五常政大論有太過
不及太過者薄所不勝乗所勝也不及者至而不至是
為不及所勝妄行所生受病所不勝者乘之也仲景云
人受氣於水榖以養神水糓盡而神去故云安糓則昌
絶糓則亡水去則榮散糓消則衞亡榮散衞亡神無所
依又云水入於經其血乃成糓入於胃脉道乃行故血
不可不養衞不可不温血温衞和得盡天年
　
　
　
　
　
　
　
　
　
　
　脾胃論卷上
欽定四庫全書
　脾胃論卷中
　　　　　　　　　　　　　元　李杲　撰
　　氣運衰旺圖說
天地互為體用四說　　　察病神機　　　濕胃化
熱小腸長　風膽生　皆陷下不足先補則
　　黄耆　　　人參　　　甘草
　　當歸身　　柴胡　　　升麻
　　　乃辛甘發散以助春夏生長之用也
土脾形　　火心神　　木肝血
　皆大盛上乘生長之氣後㵼則
　　甘草梢子之甘寒㵼火形於肺逆於胷中傷氣者
　　也
　　黄芩之苦寒以泄胷中之熱喘氣上奔者也
　　紅花以破惡血已用黄芩大補腎水益肺之氣㵼
　　血中火燥者也
寒膀胱藏氣　　　燥大腸收氣
　皆大旺後㵼則
　　黄耆之甘温止自汗實表虛使不受寒邪
　　當歸之辛温能潤燥更加桃仁以通幽門閉塞利
　　其隂路除大便之難燥者也
水腎精　　金肺氣
　皆虛衰不足先補則
　　黄蘗之苦寒除濕熱為痿乗於腎救足膝無力亦
　　　除隂汗隂痿而益精
　　甘草梢子黄芩補肺氣泄隂火之下行肺苦氣上
　　逆急食苦以泄之也
　此初受熱中常治之法也非權也
　權者臨病制宜之謂也
常道病則反常矣
　春夏乃天之用也是地之體也
　秋冬乃天之體也是地之用也
　此天地之常道既病反常也
春夏天之用人亦應之
　食罷四肢蹻徤精氣神皆出九竅通利是也口鼻氣
　息自不聞其音語聲清音如鐘
春夏地之體人亦應之
　食罷皮肉筯骨血脉皆滑利屈伸柔和而骨剛力盛
　用力不乏
　　飲食勞倦所傷始為熱中論
古之至人窮於隂陽之化究乎生死之際所著内外經
悉言人以胃氣為本葢人受水糓之氣以生所謂清氣
榮氣運氣衞氣春升之氣皆胃氣之别稱也人胃為水
榖之海飲食入胃㳺溢精氣上輸於脾脾氣散精上歸
於肺通調水道下輸膀胱水精四布五經並行合於四
時五臟隂陽揆度以為常也若飲食失節寒温不適則
脾胃乃傷喜怒憂恐損耗元氣既脾胃氣衰元氣不足
而心火獨盛心火者隂火也起於下焦其系繫於心心
不主令相火代之相火下焦包絡之火元氣之賊也火
與元氣不兩立一勝則一負脾胃氣虛則下流於腎隂
火得以乘其土位故脾證始得則氣髙而喘身熱而煩
其脉洪大而頭痛或渴不止其皮膚不任風寒而生寒
熱葢隂火上衝則氣髙喘而煩熱為頭痛為渴而脉洪
脾胃之氣下流使榖氣不得升浮是春生之令不行則
無陽以護其榮衞則不任風寒乃生寒熱此皆脾胃之
氣不足所致也然而與外感風寒所得之證頗同而實
異内傷脾胃乃傷其氣外感風寒乃傷其形傷其外為
有餘有餘者瀉之傷其内為不足不足者補之内傷不
足之病茍誤認作外感有餘之病而反㵼之則虛其虛
也實實虛虛如此死者醫殺之耳然則奈何惟當以辛
甘温之劑補其中而升其陽甘寒以㵼其火則愈矣經
曰勞者温之損者温之又云温能除大熱大忌苦寒之
藥損其脾胃脾胃之證始得則熱中今立治始得之證
補中益氣湯
　　黄耆(病甚勞役熱/甚者一錢)　甘草(已上各五分/炙)
　　人參(去蘆三分/有𠻳去之)
　　　已上三味除濕熱煩熱之聖藥也
　　當歸身(二分酒焙乾或/日乾以和血脉)
　　橘皮(不去白二分或三分以導氣又能益/元氣得論甘藥乃可若獨用㵼脾胃)
　　升麻(二分或三分引胃氣上騰而/復其本位便是行春升之今)
　　柴胡(二分或三分引清氣/行少陽之氣上升)
　　白术(三分除胃中熱/利腰脊間血)
　右件藥㕮咀都作一服水二盞煎至一盞量氣弱氣
　盛臨病斟酌水盞大小去柤食逺稍熱服如傷之重
　者不過二服而愈若病日久者以權立加減法治之
　如腹中痛者加白芍藥(五分/)炙甘草(三分/)
　如惡寒冷痛者加去皮中桂(一分或三分桂心是也/)
　如惡熱喜寒而腹痛者於己加白芍藥二味中更加
　生黄芩(三分或/二分)
　如夏月腹痛而不惡熱者亦然治時熱也
　如天涼時惡熱而痛於己加白芍藥甘草黄芩中更
　少加桂
　如天寒時腹痛去芍藥味酸而寒故也加益智(三分/或二)
　(分/)或加半夏(五分/)生薑(三片/)
　如頭痛加蔓荆子(二分或/三分)
　如痛甚者加川芎(二分/)
　如頂痛腦痛加藁本(三分或/五分)
　如苦痛者加細辛(二分華/陰者)
　諸頭痛者併用此四味足矣
　如頭上有熱則此不能治别以清空膏主之
　如臍下痛者加真熟地黄(五分/)其痛立止如不已者
　乃大寒也更加肉桂(去皮二分/或三分)内經所説少腹痛皆
　寒證從復法相報中來也經云大勝必大復從熱病
　中變而作也若傷寒厥隂之證也(仲景之抵當湯并/九主之乃血結下)
　(焦膀/胱也)
　如胷中氣壅滯加青皮(二分/)如氣促少氣者去之
　如身有疼痛者濕若身重者亦濕加去桂五苓散(一/錢)
　如風濕相搏一身盡痛加𦍑活防風藁本根(已上各/五分)
　升麻蒼术(已上各/一錢)勿用五苓所以然者為風藥已能
　勝濕故别作一服與之如病去勿再服以諸風之藥
　損人元氣而益其病故也
　如大便祕澀加當歸梢(一錢/)閉澀不行者煎成正藥
　先用一口調𤣥明粉(五分或/一錢)得行則止此病不宜下
　下之恐變㐫證也
　如久病痰𠻳者去人參初病者勿去之冬月或春寒
　或秋涼時各宜加不去根節麻仁
　如春令大温只加佛耳草(三分/)欵冬花(一分/)
　如夏月病𠻳加五味子(三十/二枚)麥門冬(去心二分/或三分)
　如舌上白滑胎者是胷中有寒勿用之
　如夏月不𠻳亦加人參(三分或/一分)并五味子麥門冬各
　等分救脉受火邪也
　如病人能食而心下痞加黄連
　如不能食心下痞勿加黄連
　如脇下痛或脇下急縮俱加柴胡(三分甚/則五分)
　右一方加減是飲食勞倦喜怒不節始病熱中則可
　用之若末𫝊為寒中則不可用也葢甘酸適足益其
　病爾如黄耆人參甘草芍藥五味子之類也今詳内
　經鍼經熱中寒中之證列于左
調經論云血并於陽氣并於隂乃為炅中血并於上氣
并於下心煩惋善怒又云其生於隂者得之飲食起居
處隂陽喜怒又云有所勞倦形氣衰少榖氣不盛上焦
不行下腕不通胃氣熱熱氣熏胷中故曰内熱隂盛生
内寒厥氣上逆寒氣積於胷中而不㵼不㵼則濕氣去
寒獨留則血凝注血凝注則脉不通其脉盛大以濇故
曰寒中
　先病熱中證者衝脉之火附二隂之裏𫝊之督脉督
　脉者第二十一椎下長强穴是也與足太陽膀胱寒
　氣為附經督脉其盛也如巨川之水疾如奔馬其勢
　不可遏太陽寒氣細細如線逆太陽寒氣上行衝頂
　入額下鼻尖入手太陽於胷中手太陽者丙熱氣也
　足膀胱者壬寒氣也壬能尅丙寒熱逆於胷中故脉
　盛大其手太陽小腸熱氣不能交入膀胱經者故十
　一經之盛氣積於胷中故其脉盛大其膀胱逆行盛
　之極子能令毋實手陽明大腸經金即其母也故燥
　旺其燥氣挾子之勢故脉濇而大便不通以此言脉
　盛大以濇者手陽明大腸脉也
黄帝鍼經胃病者腹脹胃脘當心而痛上支兩脇膈咽
不通飲食不下取三里以補之
　若見此病中一證皆大寒禁用諸甘酸藥上已明之
　矣
　　脾胃虛弱隨時為病隨病制方
夫脾胃虛弱必上焦之氣不足遇夏天氣熱盛損傷元
氣怠惰嗜卧四肢不收精神不足兩脚痿輭遇早晩寒
厥日髙之後陽氣將旺復熱如火乃隂陽氣血俱不足
故或熱厥而隂虛或寒厥而氣虛口不知味目中溜火
而視物昏>昏>無所見小便頻數大便難而結袐胃脘當
心而痛兩脇痛或急縮臍下周圍如䋲束之急甚則如
刀刺腹難舒伸胷中閉塞時顯嘔噦或有痰𠻳口沃白
沫舌强腰背脾眼皆痛頭痛時作食不下或食入即飽
全不思食自汗尤甚若隂氣覆在皮毛之上皆天氣之
熱助本病也乃庚大腸辛肺金為熱所乘而作當先助
元氣理治庚辛之不足黄耆人參湯主之
　　黄耆(一錢如自汗過/多更加一錢)升麻(六分/)　　人參(去蘆/)
　　橘皮(不去/白)　　　　麥門冬(去心/)　蒼术(無汗更/加五分)
　　白术(已上各/五分)　　　黄蘖(酒洗以救/水之源)炒麴(已上各/三分)
　　當歸身(酒洗/)　　　炙甘草(已上各/二錢)五味子(九箇/)
　右件同㕮咀都作一服水二盞煎至一盞去柤稍熱
　服食逺或空心服之忌酒濕麵大料物之類及過食
　冷物
　如心下痞悶加黄連(二分或/三分)
　如胃腕當心痛減大寒藥加草豆䓻仁(五分/)
　如脇下痛或縮急加柴胡(二分或/三分)
　如頭痛目中溜火加黄連(二分或/三分)川芎(三分/)
　如頭痛目不清利上壅上熱加蔓荆子川芎(已上各/三分)
　藁本生地黄(已上各/一分)細辛(一分/)
　如氣短精神如夣寐之間困乏無力加五味子(九箇/)
　如大便澀滯一二日不見者致食少食不下血少血
　中伏火而不得潤也加當歸身生地黄麻子仁泥(已/上)
　(各五/分)桃仁(三枚湯泡去/皮尖另研)
　如大便通行所加之藥勿再服
　如大便又不快利勿用别藥少加大黄(煨五/分)
　如不利者非血結血袐而不通也是熱則生風其病
　人必顯風證單血藥不可復加之止常服黄耆人參
　湯藥只用𦍑活防風(已上各/五錢)二味㕮咀以水四盞煎
　至一盞去柤空心服之其大便必大走也一服便止
　如胷中氣滯加青皮(皮薄清香可愛/者一分或二分)并去白橘皮倍
　之去其邪氣此病本元氣不足惟當補元氣不當㵼
　之
　如氣滯太甚或補藥太過病人心下有憂滯鬱結之
　事更加木香縮砂仁(已上各三/分或二分)白豆䓻仁(二分/)與正
　藥同煎
　如腹痛不惡寒者加白芍藥(五分/)黄芩(二分/)却减五味
　子
夫脾胃虛弱遇六七月間河漲霖雨諸物皆潤人汗
沾衣身重短氣甚則四肢痿輭行歩不正脚欹眼黑欲
倒此腎水與膀胱俱竭之狀也當急救之滋肺氣以補
水之上源又使庚大腸不受邪熱不令汗大泄也汗泄
甚則亡津液亡津液則七神無所依經云津液相成神
乃自生津者庚大腸所主三伏之義為庚金受囚也若
亡津液汗大泄濕令亢甚則清肅之氣亡燥金受囚風
木無可以制故風濕相搏骨節煩疼一身盡痛亢則害
承乃制是也孫思邈云五月常服五味子是㵼丙火補
庚大腸益五臟之元氣壬膀胱之寒已絶於己癸腎水
已絶於午今更逢濕旺助熱為邪西方北方之寒清絶
矣聖人立法夏月宜補者補天元之真氣非補熱火也
令人夏食寒是也為熱傷元氣以人參麥門冬五味子
生脉脉者元氣也人參之甘補元氣㵼熱火也麥門冬
之苦寒補水之源而清肅燥金也五味子之酸以㵼火
補庚大腸與肺金也當此之時無病之人亦或有二證
或避暑熱納涼於深堂大厦得之者名曰中暑其病必
頭痛惡寒身形拘急肢節疼痛而煩心肌膚大熱無汗
為房屋之隂寒所遏使周身陽氣不得伸越世多以大
順散主之是也若行人或農夫於日中勞役得之者名
曰乍中熱其病必苦頭痛發燥熱惡熱捫之肌膚大熱
必大渇引飲汗大泄無氣以動乃為天熱外傷肺氣蒼
术白虎湯主之潔古云動而得之為中熱静而得之為
中暑中暑者隂證當發散也中熱者陽證為熱傷元氣
非形體受病也若虛損脾胃有宿疾之人遇此天暑將
理失所違時伐化必困乏無力懶語氣短氣弱氣促似
喘非喘骨節無力其形如夢寐䑃䑃如煙霧中不知身
所有也必大汗泄若風犯汗眼皮膚必搐頂筋皮枯毛
焦身體皆重肢節時有煩疼或一身盡痛或渇或不渇
或小便黄澀此風濕相摶也頭痛或頭重上墊壅盛口
鼻氣短氣促身心煩亂有不生之意情思慘悽此隂勝
陽之極也病甚則傳腎肝為痿厥厥者四肢如在火中為熱厥
四肢寒冷者為寒厥寒厥則腹中有寒熱厥則腹中有熱為脾主
四肢故也若肌肉濡潰痺而不仁傳為肉痿證證中皆
有肺疾用藥之人當以此調之氣上衝胷皆厥證也痿
者四肢痿輭而無力也其心煩寃不止厥者氣厥也甚
則大逆故曰厥逆其厥痿多相湏也於前巳立黄耆人
參五味子麥門冬湯中毎服加白茯苓(二分/)澤㵼(四分/)
猪苓白术(巳上各/一分)
　如小便快利不黄澀者只加澤㵼(二分/)與二术上下
　分消其濕
　如行歩不正脚膝痿弱兩足欹側者巳中痿邪加酒
　洗黄蘖知毋(三分或/五分)令二足湧出氣力矣
　如汗大泄者津脫也急止之加五味子(六枚/)炒黄蘖
　(五分/)炒知母(三分/)不令妨其食當以意斟酌若妨食
　則止候食進則再服三里氣街以三稜鍼出血若汗
　不减不止者於三里穴下三寸上亷穴出血禁酒濕
　麵
　夫痿者濕熱乗腎肝也當急去之不然則下焦元氣
　竭盡而成輭癱必腰下不能動心煩寃而不止也若
　身重減氣不短小便如常及濕熱之令退時或所増
　之病氣退者不用五味子澤㵼茯苓猪苓黄蘖知母
　蒼术白术之藥只依本病中證候加減常服藥亦湏
　用酒黄蘖(二分或/三分)如更時令清燥之氣大行却加辛
　温㵼之若濕氣勝風證不退眩運麻木不巳除風濕
　𦍑活湯主之
除風濕𦍑活湯
　　𦍑活(一兩/)　防風(去蘆/)　蒼术(酒浸/去皮)　黄耆(巳上各/一錢)
　　炙甘草　　獨活　　　柴胡(巳上各/五分)川芎(去頭/痛)
　　黄蘖　　　橘皮　　　藁本(巳上各/二分)澤㵼
　　猪苓(去黑/皮)　茯苓(巳上各/二分)黄連(去鬚/一分)
　右㕮咀毎服秤三錢或五錢水二盞煎至一盞去柤
　稍熱服量虛實施用如有不盡證候依加減法用之
　夫脉弦洪緩而沈按之中之下得時一澀其證四肢
　滿閉肢節煩疼難以屈伸身體沈重煩心不安忽肥
　忽瘦四肢懶倦口失滋味腹難舒伸大小便清利而
　數或上飲下便或大便澀滯不行一二日一見夏月
　餐泄米榖不化或便後見血見白膿胷滿短氣膈咽
　不通或痰𠻳稠粘口中沃沫食入反出耳鳴耳聾目
　中流火視物昏花弩肉紅絲熱壅頭目不得安卧無
　力不思飲食調中益氣湯主之
調中益氣湯
　　黄耆(一錢/)　人參(去蘆頭有/𠻳者去之)甘草　　蒼术(已上各/五分)
　　柴胡(一味為上氣不足胃氣與脾氣/下溜乃補上氣從陰引陽也)　橘皮(如腹/中氣)
　　(不得運轉/更加一分)　升麻(已上各/二分)木香(一分或/二分)
　右件剉麻豆大都作一服水二大盞煎至一盞去柤
　帶熱宿食消盡服之寧心絶思藥必神效葢病在四
　肢血脉空腹在旦是也
　如時顯熱燥是下元隂火蒸蒸發也加真生地黄(二/)
　(分/)黄蘖(二分無此/證則去之)
　如大便虚坐不得或大便了而不了腹中常逼廹血
　虛血澀也加當歸身(三分/)
　如身體沈重雖小便數多亦加茯苓(二分/)蒼术(一錢/)
　澤㵼(五分/)黄蘖(三分時暫從權而袪濕也不可常用/兼足太隂巳病其脉亦絡於心中故)
　(顯濕熱相/合而煩亂)
　如胃氣不和加湯洗半夏(五分/)生薑(三片/)有𠻳加生
　薑生地黄(二分以制/半夏之毒)
　如痰厥頭痛非半夏不能除此足太隂脾所作也
　如兼躁熱加黄蘖生地黄(巳上各/二分)
　如無巳上證只服前藥
　右件剉如麻豆都作一服水一大盞去柤帶熱食逺
　服之
　如夏月湏加白芍藥(三分/)
　如春月腹中痛尤宜加
　如惡熱而渴或腹痛者更加芍藥(五分/)生黄芩(二分/)
　如惡寒腹中痛加中桂(三分/)去黄芩謂之桂枝芍藥
　湯亦於芍藥湯中加之同煎
　如冬月腹痛不可用芍藥葢大寒之藥也只加乾薑
　(二分/)或加半夏(五七分以生/薑少許製之)
　如秋冬之月胃脉四道為衝脉所逆并脇下少陽脉
　二道而反上行病名曰厥逆内經曰逆氣上行滿脈
　去形明七神昏絶離去其形而死矣其證氣上衝則
　不得息而喘息有音不得卧加吳茱萸(五分或一錢/五分湯洗去)
　(苦/)觀厥氣多少而用之
　如夏月有此證為大熱也葢此病隨四時為寒熱温
　涼也宜以酒黄連酒黄蘖酒知母(各七/分)為細末熟湯
　為丸梧桐子大毎服二百丸白湯送下空心服仍多
　飲熱湯服畢少時便以美飲食壓之使不令胃中留
　停直至下元以㵼衝脉之邪也大抵治飲食勞􁑴所
　得之病乃虛勞七損證也當用温平甘多辛少之藥
　治之是其本法也
　如時上見寒熱病陽證也又或將理不如法或酒食
　過多或辛熱之食作病或寒冷之食作病或居大熱
　大寒之處葢其病當臨時制宜暫用大寒大熱治法
　而取效此從權也不可以得效之故而久用之必致
　難治矣
黄帝鍼經云從下上者引而去之上氣不足推而揚之
葢上氣者心肺上焦之氣陽病在隂從隂引陽宜以入
腎肝下焦之藥引甘多辛少之藥使升發脾胃之氣又
從而去其邪氣於腠理皮毛也又云視前痛者常失取
之是先以繆刺㵼其經絡之壅者為血凝而不流故先
去之而後治他病
　　長夏濕熱胃困尤甚用清暑益氣湯論
刺志論云氣虛身熱得之傷暑熱傷氣故也痿論云有
所逺行勞倦逢大熱而渇渇則陽氣内伐内伐則熱舍
於腎腎者水臟也今水不能勝火則骨枯而髓虛足不
任身發為骨痿故下經曰骨痿者生於大熱也此濕熱
成痿令人骨乏無力故治痿獨取於陽明時當夏長濕
熱大勝蒸蒸而熾人感之多四肢困倦精神短少懶於
動作胷滿氣促肢節沉疼或氣髙而喘身熱而煩心下
膨痞小便黄而數大便唐而頻或痢出黄如糜或如泔
色或渇或不渇不思飲食自汗體重或汗少者血先病
而氣不病也其脉中得洪緩若濕氣相搏必加之以遲
遲病雖互換少差其天暑濕令則一也宜以清燥之劑
治之内經曰陽氣者衞外而為固也炅則氣泄今暑邪
干衞故身熱自汗以黄耆甘温補之為君人參橘皮當
歸甘草甘㣲温補中益氣為臣蒼术白术澤㵼滲利而
除濕升麻葛根甘苦平善解肌熱又以風勝濕也濕勝
則食不消而作痞滿故炒麴甘辛青皮辛温消食快氣
腎惡燥急食辛以潤之故以黄蘖苦辛寒借甘味㵼熱
補水虛者滋其化源以人參五味子麥門冬酸甘㣲寒
救天暑之傷於庚金為佐名曰清暑益氣湯
清暑益氣湯
　　黄耆(汗加減/五分)　蒼术(泔浸/去皮)　　升麻(巳上各/一錢)
　　人參(去蘆/)　　澤㵼　　　　神麯(炒黄/)
　　橘皮　　　　白术(已上各/五分)　麥門冬(去心/)
　　當歸身　　　炙甘草(巳上各/三分)青皮(去白二/分半)
　　黄蘖(酒洗去皮/二分三分)葛根(二分/)　　五味子(九枚/)
　右件同㕮咀都作一服水二大盞煎至一盞去柤大
　温服食逺劑之多少臨病斟酌此病皆由飲食勞倦
　損其脾胃乗天暑而病作也但藥中犯澤㵼猪苓茯
　苓燈心通草木通澹滲利小便之類皆從時令之旺
　氣以㵼脾胃之客邪而補金水之不足也此正方巳
　是從權而立之若於無時病濕熱脾旺之證或小便
　巳數腎肝不受邪者誤用之必大㵼真隂竭絶腎水
　先損其兩目也復立變證加減法于後
　心火乗脾乃血受火邪而不能升發陽氣復於地中
　地者人之脾也必用當歸和血少用黄蘖以益真隂
　脾胃不足之證湏少用升麻乃足陽明太隂引經之
　藥也使行陽道自脾胃中右遷少陽行春令生萬物
　之根蔕也更少加柴胡使諸經右遷生發隂陽之氣
　以滋春之和氣也
　脾虛縁心火亢甚而乗其土也其次肺氣受邪為熱
　所傷必湏用黄耆最多甘草次之人参又次之三者
　皆甘温之陽藥也脾始虛肺氣先絶故用黄耆之甘
　温以益皮毛之氣而閉腠理不令自汗而損其元氣
　也上喘氣短懶語湏用人參以補之心火乗脾湏用
　炙甘草以㵼火熱而補脾胃中元氣甘草最少恐資
　滿也若脾胃之急痛并脾胃大虛腹中急縮腹皮急
　縮者却宜多用之經云急者緩之若從權必加升麻
　以緩之恐左遷之邪堅盛卒不肯退反致項上及臀
　尻肉添而反行隂道故使引之以行陽道使精氣之
　出地右遷而上行以和隂陽之氣也若中滿者去甘
　草咳甚者去人參如口乾嗌乾者加乾葛
　脾胃既虛不能升浮為隂火傷其生發之氣榮血大
　虧榮氣伏於地中隂火熾盛日漸煎熬血氣虧少且
　心包與心主血血減則心無所養致使心亂而煩病
　名曰悗悗者心惑而煩悶不安也是清氣不升濁氣
　不降清濁相干亂於胷中使周身氣血逆行而亂内
　經云從下上者引而去之故當加辛温甘温之劑生
　陽陽生則隂長巳有甘温三味之論或曰甘温何能
　生血又非血藥也曰仲景之法血虛以人參補之陽
　旺則能生隂血也更加當歸和血又宜少加黄蘖以
　救腎水葢甘寒㵼熱火火減則心氣得平而安也如
　煩亂猶不能止少加黄連以去之葢將補腎水使腎
　水旺而心火自降扶持地中陽氣矣
　如氣浮心亂則以硃砂安神丸鎮固之得煩減勿再
　服以防㵼陽氣之反䧟也如心下痞亦少加黄連氣
　亂於胷為清濁相干故以橘皮理之又能助陽氣之
　升而散滯氣又助諸甘辛為用也
　長夏濕土客邪大旺可從權加蒼术白术澤㵼上下
　分消其濕熱之氣也濕氣大勝主食不消化故食減
　不知糓味加炒麴以消之復加五味子麥門冬人參
　㵼火益肺氣助秋損也此三伏中長夏正旺之時藥
　也
　　隨時加減用藥法
　濁氣在陽亂於胷中則䐜滿閉塞大便不通夏月宜
　少加酒洗黄蘖末苦寒之味冬月宜加吳茱萸大辛
　苦熱之藥以從權乃隨時用氣以泄濁氣之不降也
　借用大寒之氣於甘味中故曰甘寒㵼熱火也亦湏
　用發散寒氣辛温之劑多黄蘖少也
　清氣在隂者乃人之脾胃氣衰不能升發陽氣故用
　升麻柴胡助辛甘之味以引元氣之升不令餐泄也
　堵塞咽喉陽氣不得出者曰塞隂氣不得下降者曰
　噎矣噎塞迎逆於咽喉胷膈之間令諸經不行則口
　開目瞪氣欲絶當先用辛甘氣味俱陽之藥引胃氣
　以治其本加堵塞之藥以㵼其標也寒月隂氣大助
　隂邪於外於正藥内加吳茱茰大熱大辛苦之味以
　㵼隂寒之氣暑月陽盛則於正藥中加青皮陳皮益
　智黄蘖散寒氣泄隂火之上逆或以消痞丸合滋腎
　丸滋腎丸者黄蘖知母㣲加肉桂三味是也或更以
　黄連别作丸二藥七八十丸空心約宿食消盡服之
　待少時以美食壓之不令胃中停留也
　如食少不飢加炒麴
　如食巳心下痞别服橘皮枳术丸
　如脉弦四肢滿閉便難而心下痞加甘草黄連柴胡
　如腹中氣上逆者是衝脉逆也加黄蘖(三分/)黄連(一/分)
　(半/)以泄之
　如大便閉燥心下痞加黄連桃仁少加大黄當歸身
　如心下痞夯悶者加白芍藥黄連
　如心下痞腹脹加五味子白芍藥縮砂仁
　如天寒少加乾薑或中桂
　如心下痞中寒者加附子黄連
　如心下痞中逆者加黄連生薑橘皮
　如冬月不加黄連少入丁香藿香葉
　如口乾嗌乾加五味子葛根
　如脇下急或痛甚俱加柴胡甘草
　如胷中滿悶鬱鬱然加橘皮紅青皮木香少許
　如頭痛有痰沈重懶倦者乃太隂痰厥頭痛加半夏
　(五分/)生薑(二分/三分)
　如腹中或周身間有刺痛皆血澀不足加當歸身
　如噦加五味子多益智少
　如食不下胷中胃上有寒或氣澀滯加青皮陳皮木
　香此三味為定法
　如冬天加益智仁草豆蔲仁
　如夏月少用更加黄連
　如秋月氣澀滯食不下更加㯽榔草豆䓻仁縮砂仁
　加白豆䓻仁
　如三春之月食不下亦用青皮少陳皮多更加風藥
　以退其寒覆其上
　如初春猶寒更少加辛熱以補春氣之不足以為風
　藥之佐益智草豆䓻皆可也
　如脉弦者見風動之證以風藥通之
　如脉澀覺氣澀滯者加當歸身天門冬木香青皮陳
　皮有寒者加桂枝黄耆
　如胷中緻塞或氣閉悶亂者肺氣澀滯而不行宜破
　滯氣青皮陳皮少加木香㯽榔
　如冬月加吳茱茰人參或胷中緻塞閉悶不通者為
　外寒所遏使呼出之氣不得伸故也必寸口脉弦或
　㣲𦂳乃胷中大寒也若加之以舌上有白胎滑者乃
　丹田有熱胷中有寒明矣丹田有熱者必尻臀冷前
　隂間冷汗兩丸冷是邪氣乗其本而正氣走於經絡
　中也遇寒則必作隂隂而痛以此辨丹田中伏火也
　加黄蘖生地黄勿誤作寒證治之
　如秋冬天氣寒涼而腹痛者加半夏或益智或草豆
　蔲之類
　如發熱或捫之而肌表熱者此表證也可服補中益
　氣湯一二服亦能得微汗則凉矣
　如脚膝痿輭行歩乏力或疼痛乃腎肝中伏濕熱少
　加黄蘖空心服之不愈更増黄蘖加漢防己(五分/)則
　脚膝中氣力如故也
　如多唾或唾白沫者胃口上停寒也加益智仁
　如少氣不足以息者服正藥二三服氣猶短促者為
　膈上及表間有寒所遏當引陽氣上升加𦍑活獨活
　藁本最少升麻多柴胡次之黄耆加倍
　　腸澼下血論
夫隂陽明論云食飲不節起居不時者隂受之隂受之
則入五臟入五臟則䐜滿閉塞下為餐泄久為腸澼夫
腸澼者為水榖與血另作一𣲖如􁭫桶出也今時值長
夏濕熱大盛正當客氣喘而主氣弱也故腸澼之病甚
以涼血地黄湯主之
涼血地黄湯
　　黄蘖(去皮/剉炒)　知毋(剉炒已上/各一錢)青皮(不去/皮穰)　槐子(炒/)
　　熟地黄　　當歸(巳上各/五分)
　右件㕮咀都作一服用水一盞煎至七分去柤温服
　如小便澀臍下悶或大便則復重調木香檳榔末(各/五)
　(分/)稍熱服空心或食前
主生化之源足陽明為十二經之海主經營之氣諸經
皆禀之言陽明厥隂與何經相併而為病酌中以用藥
如權之在衡在兩則有在雨之中在斤則有在斤之中
也所以言此者發明脾胃之病不可一例而推之不可
一途而取之欲人知百病皆由脾胃衰而生也毫
釐之失則灾害立生假如時在長夏於長夏之令
中立方謂正當主氣衰而客氣旺之時也後之處
方者當從此法加時令藥名曰補脾胃瀉隂火升
陽湯
補脾胃瀉隂火升陽湯
　　柴胡(一兩/五錢)　　甘草(炙/)　　黄耆臣　　蒼术
　　(泔浸去黒皮切作/片日曝乾剉碎炒)　　𦍑活(巳上各/一兩)　　升麻(八/錢)
　　人參(臣/)　　　黄芩(巳上各/七錢)　黄連(去鬚酒製/五錢炒為)
　　(臣為/佐)　　石膏(少許長夏微用/過時去之從權)
　右件㕮咀每服三錢水二盞煎至一盞去柤大
　温服早飯後午飯前間日服服藥之時宜減食
　宜美食服藥後忌語話一二時辰許及酒濕麵
　大料物之類恐大濕熱之物復助火邪而愈損
　元氣也亦忌冷水
　如此證餐泄不禁以此藥𨗳其濕如餐泄及泄不止
　以風藥升陽蒼术益胃去濕脉實腹脹閉塞不通從
　權以苦多甘少藥泄之如得通復以升陽湯助其陽
　或便以升陽湯中加泄藥
　　脾胃虛不可妄用吐藥論
六元政紀論云木鬱則逹之者葢木性當動蕩軒舉是
其本體今乃鬱於地中無所施為即是風失其性人身
有木鬱之證者當開通之乃可用吐法以助風木是木
鬱則逹之之義也又說木鬱逹之者葢謂木初失其性
鬱於地中今既開發行於天上是發而不鬱也是木復
其性也有餘也有餘則兼其所勝脾土受邪見之於木
鬱逹之條下不止此一驗也又厥隂司天亦風木旺也
厥隂之勝亦風木旺也俱是脾胃受邪見於上條其說
一同或者不悟木鬱逹之四字之義反作木鬱治之重
實其實脾胃又受木制又復其木正謂補有餘而損不
足也既脾胃之氣先巳不足豈不因此而重絶乎再明
胷中窒塞當吐氣口三倍大於人迎是食傷太隂上部
有脉下部無脉其人當吐不吐則死以其下部無脉知
其木鬱在下也塞道不行而肝氣下絶矣兼肺金主塞
而不降為物所膈金能尅木肝木受邪食塞胷咽故曰
在下者因而越之仲景云食煩以𤓰蔕散吐之如經汗
下謂之虛煩又名懊憹煩躁不得眠知其木鬱也以梔
子豉湯吐之昧者將鬲咽不通上支兩脇腹脹胃虛不
足乃濁氣在上則生䐜脹之病吐之况胃虛必怒風木
巳來乗陵胃中内經以鐵酪鎮墜之豈可反吐助其風
木之邪不宜吐而吐其差舛如天地之懸隔大抵胷中
窒塞煩悶不止者宜吐之耳
　　安養心神調治脾胃論
靈蘭祕典論云心者君主之官神明出焉凡怒忿悲思
恐懼皆損元氣夫隂火之熾盛由心生凝滯七情不安
故也心脉者神之舍心君不寜化而為火火者七神之
賊也故曰隂火太盛經營之氣不能順養於神乃脉病
也神無所養津液不行不能生血脉也心之神真氣之
别名也得血則生血生則脉旺脉者神之舍若心生凝
滯七情離形而脉中唯有火矣善治斯疾者惟在調和
脾胃使心無凝滯或生懽忻或逢喜事或天氣暄和居
温和之處或食滋味或眼前見欲愛事則慧然如無病
矣葢胃中元氣得舒伸故也
　　凡治病當問其所便
黄帝鍼經云中熱消癉則便寒寒中之屬則便熱胃中
熱則消糓令人懸心善飢臍巳上皮熱腸中熱則出黄
如糜臍巳下皮寒胃中寒則腹脹腸中寒則腸鳴餐泄
　一說腸中寒則食巳窘廹腸鳴切痛大便色白腸中
　寒胃中熱則疾飢小便痛脹腸中熱胃中寒則脹而
　且泄非獨腸中熱則泄胃中寒𫝊化亦泄
胃欲熱飲腸欲寒飲雖好惡不同春夏先治標秋冬先
治本衣服寒無悽愴暑無出汗熱無灼灼寒無愴愴寒
温中適故氣將持乃不致邪僻也
　此規矩法度乃常道也正理也揆度也當臨事制宜
　以反常合變耳
　　胃氣下溜五臟氣皆亂其為病互相出見論
黄帝曰何謂逆而亂岐伯曰清氣在隂濁氣在陽榮氣
順脉衞氣逆行清濁相干亂於胷中是為大悗故氣亂
於心則煩心宻嘿俛首静伏亂於肺則俛仰喘喝按手
以呼亂於腸胃則為霍亂亂於臂脛則為四厥亂於頭
則為厥逆頭重眩仆
　大法云從下上者引而去之又法云在經者宜發之
黄帝曰五亂者刺之有道乎岐伯曰有道以下有道以
去審知其道是為身寳黄帝曰願聞其道岐伯曰氣在
於心者取之手少隂心主之輸(神門太陵/)
　滋以化源補以甘温㵼以甘寒以酸收之以小苦通
　之以㣲苦辛甘輕劑同精𨗳氣使復其本位
氣在於肺者取之手太隂滎足少隂輸(角際并/大淵腧)
　太隂以苦甘寒乃亂於胷中之氣以分化之味去之
　若成痿者以𨗳濕熱苦善多涕從權治以辛熱仍引
　胃氣前出陽道不令濕土尅腎其穴在太谿
氣在於腸胃者取之足太隂陽明不下者取之三里(章/門)
(中脘/三里)
　因足太隂虛者於募穴中𨗳引之於血中有一說腑
　輸去腑病也胃虛而致太隂無所禀者於足陽明胃
　之募穴中引𨗳如氣逆上為霍亂者取三里氣下乃
　止不下復始
氣在於頭取之天柱大杼不知取足太陽滎輸(通谷深/束谷深)
　先取天柱大杼不補不㵼以𨗳氣而已取足太陽膀
　胱經中不補不㵼深取通谷束骨丁心火巳脾土穴
　中以引𨗳去之如用藥於太陽引經藥中少加苦寒
　甘寒以𨗳去之清涼為之輔佐及使
氣在於臂足取之先取血脉後取其陽明少陽之滎輸
(二間三間深取之/内庭䧟谷探取之)
　視其足臂之血絡盡取之後治其痿厥皆不補不㵼
　從隂深取引而上之上之者出也去也皆隂火有餘
　陽氣不足伏匿於地中者血榮也當從隂引陽先於
　地中升舉陽氣次㵼隂火乃𨗳氣同精之法
黄帝曰補㵼柰何岐伯曰徐入徐出謂之𨗳氣補㵼無
形謂之同精是非有餘不足也亂氣之相逆也帝曰允
乎哉道明乎哉論清著之玉版命曰治亂也
　　隂病治陽陽病治隂
隂陽應象論云審其隂陽以别柔剛陽病治隂隂病治
陽定其血氣各守其鄉血實宜決之氣虛宜掣引之
　夫隂病在陽者是天外風寒之邪乗中而外入在人
　之背上腑腧臟腧是人之受天外客邪亦有二說中
　於陽則流於經此病始於外寒終歸外熱故以治風
　寒之邪治其各臟之腧非止風寒而已亦淫濕暑燥
　火皆五臟所受乃筋骨血脉受邪各有背上五臟腧
　以除之傷寒一說從仲景中
　風者有風論中暑者治在背上小腸腧中濕者治在
　胃腧中燥者治在大腸腧此皆六淫客邪有餘之病
　皆㵼在背之腑腧若病久𫝊變有虛有實各隨病之
　𫝊變補㵼不定只治在背腑腧
　另有上熱下寒經曰隂病在陽當從陽引隂必湏先
　去絡脉經隧之血若隂中火旺上騰於天致六陽反
　不衰而上充者先去五臟之血絡引而下行天氣降
　下則下寒之病自去矣慎勿獨㵼其六陽此病陽亢
　乃隂火之邪滋之只去隂火只損血絡經隧之(邪勿/悞也)
　陽病在隂者病從隂引陽是水糓之寒熱感則害人
　六腑又曰飲食失節及勞役形質隂火乗於坤土之
　中致糓氣榮氣清氣胃氣元氣不得上升滋於六腑
　之陽氣是五陽之氣先絶於外外者天也下流伏於
　坤土隂火之中皆先由喜怒悲憂恐為五賊所傷而
　後胃氣不行勞役飲食不節繼之則元氣乃傷當從
　胃合五里穴中推而揚之以伸元氣故曰從隂引陽
　若元氣愈不足治在腹上諸腑之募穴若𫝊在五臟
　為九竅不通隨各竅之病治其各臟之募穴於腹故
　曰五臟不平乃六腑元氣閉塞之所生也又曰五臟
　不和九竅不通皆陽氣不足隂氣有餘故曰陽不勝
　其隂凡治腹之募皆為元氣不足從隂引陽勿悞也
　若錯補四末之腧錯㵼四末之餘錯㵼者差尤甚矣
　按岐伯所說況取穴於天上天上者人之背上五臟
　六腑之腧豈有生者乎興言及此寒心徹骨若六淫
　客邪及上熱下寒筋骨皮肉血脉之病錯取客於胃
　之合及諸腹之募者必危亦岐伯之言下工豈可不
　慎哉
　　三焦元氣衰旺
黄帝鍼經云上氣不足腦為之不滿耳為之苦鳴頭為
之傾目為之瞑中氣不足溲便為之變腸為之苦鳴下
氣不足則為痿厥心悗補足外踝下留之
　如裏急後重又不去者當下之
　如有傳變隨證加減
　如腹中動摇有水聲而小便不調者停飲也診顯何
　臟之脉以去水飲藥㵼之假令脉洪大用㵼火利小
　便藥之類是也
　如胃虛不能食而大渇不止者不可用淡滲之藥止
　之乃胃中元氣少故也與七味白术散補之
　如發熱惡熱煩燥大渇不止肌熱不欲近衣其脉洪
　大按之無力者或兼目痛鼻乾者非白虎湯證也此
　血虛發躁當以黄耆(一兩/)當歸身(二錢/)㕮咀水煎服
　如大便閉塞或裏急後重數至圊而不能便或少有
　白膿或少有血慎勿利之利之則必致病重反鬱結
　而不通也以升陽除濕防風湯舉其陽則隂氣自降
　矣
升陽除濕防風湯
　　蒼术(泔浸去皮/四兩)防風(二錢/)　　白术
　　白茯苓　　　白芍藥(巳上各/一錢)
　　件㕮咀除蒼术另作片子水一碗半煑此三元真
　　氣衰憊皆由脾胃先虛而氣不上行之所致也加
　之以喜怒悲憂恐危亡速矣
　
　
　
　
　
　
　
　
　
　
　
　
　
　
　脾胃論卷中
欽定四庫全書
　脾胃論卷下
　　　　　　　　　　　　　元　李杲　撰
　　大腸小腸五臟皆屬於胃胃虛則俱病論
黄帝鍼經云手陽明大腸手太陽小腸皆屬足陽明胃
小腸之穴在巨虛下亷大腸之穴在巨虛上亷此二穴
皆在足陽明胃三里穴下也大腸主津小腸主液大腸
小腸受胃之榮氣乃能行津液於上焦溉灌皮毛充實
腠理若飲食不節胃氣不及大腸小腸無所禀受故津
液涸竭焉内經云耳鳴耳聾九竅不利腸胃之所生也
此胃弱不能滋養手太陽小腸手陽明大腸故有此證
然亦止從胃弱而得之故聖人混言腸胃之所生也或
曰子謂混言腸胃所生亦有據乎予應之曰玉機真臟
論云脾不及令人九竅不通謂脾為死隂受胃之陽氣
能上升水糓之氣於肺上充皮毛散入四臟今脾無所
禀不能行氣於臟腑故有此證此則脾虛九竅不通之
謂也雖言脾虛亦胃之不足所致耳此不言脾不言腸
胃而言五臟者又何也予謂此說與上三說無以異也
葢謂脾不受胃之禀命致五臟所主九竅不能上通天
氣皆閉塞不利也故以五臟言之此三者止是胃虛所
致耳然亦何止於此胃虛則五臟六腑十二經十五絡
四時皆不得營運之氣而百病生焉豈一端能盡之乎
　　脾胃虚則九竅不通論
真氣又名元氣乃先身生之精氣也非胃氣不能滋之
胃氣者糓氣也榮氣也運氣也生氣也清氣也衞氣也
陽氣也入天氣人氣地氣乃三焦之氣分而言之則異
其實一也不當作異名異論而觀之飲食勞役所傷自
汗小便數隂火乗土位清氣不生陽道不行乃隂血伏
火沉陽明胃土有燥有熱故化燥火而津液不能停且
小便與汗皆亡津液津液至中宮變化為血也血者脉
之腑也血亡則七神何依百脉皆從此中變來也人之
百病莫大於中風有汗則風邪客之無汗則陽氣固宻
腠理閉拒諸邪不能傷也或曰經言陽不勝其隂則五
臟氣争九竅不通又脾不及則令人九竅不通名曰重
强又五臟不利則九竅不通又頭痛耳鳴九竅不通利
腸胃之所生也請析而解之荅曰夫脾者隂土也至隂
之氣主静而不動胃者陽土也主動而不息陽氣在於
地下乃能生化萬物故五運在上六氣在下其脾長一
尺掩太倉太倉者胃之上口也脾受胃禀乃能薫蒸腐
熟五糓者也胃者十二經之源水糓之海也平則萬化
安病則萬化危五臟之氣上通九竅五臟禀受氣於六
腑六腑受氣於胃六腑者在天為風寒暑濕燥火此無
形之氣也胃氣和平榮氣上升始生温熱温熱者春夏
也行陽二十五度六陽升散之極下而生隂隂降則下
行為秋冬行隂道為寒涼也胃既受病不能滋養皮膚
血脉筋骨故言五臟之氣已絶於外是六腑生氣先絶
五臟無所禀受而氣後絶矣肺本收下又主五氣氣絶
則下流與脾土疊於下焦故曰重强胃氣既病則下溜
經云濕從下受之脾為至隂本乎地也有形之土下填
九竅之源使不能上通於天故曰五臟不和則九竅不
通胃者行清氣而上即地之陽氣也積陽成天曰清陽
出大竅曰清陽實四肢曰清陽發腠理者也脾胃既為
隂火所乗糓氣閉塞而下流即清氣不升九竅為之不
利胃之一腑病則十二經元氣皆不足也氣少則津液
不行津液不行則血虧故筋皮肉血脉皆弱是氣血俱
羸弱矣勞役動作飲食飢飽可不慎乎凡有此病者雖
不變易他疾已損其夭年更加之鍼灸用藥差悞欲不
夭枉得乎
　　胃虛臟腑經絡皆無所受氣而俱病論
夫脾胃虛則濕土之氣溜於臍下腎與膀胱受邪膀胱
主寒腎為隂火二者俱弱潤澤之氣不行大腸者庚也
燥氣也主津小腸者丙也熱氣也主液此皆屬胃胃虛
則無所受氣而亦虛津液不濡睡覺口燥咽乾而皮毛
不澤也甲膽風也温也主生化周身之血氣丙小腸熱
也主長養周身之陽氣亦皆禀氣於胃則能浮散也升
發也胃虛則膽及小腸温熱生長之氣俱不足伏留於
有形血脉之中為熱病為中風其為病不可勝紀青赤
黄白黒五腑皆滯三焦者乃下焦元氣生發之根蔕為
火乗之是六腑之氣俱衰也腑者府庫之府包含五臟
及形質之物而藏焉且六腑之氣外無所主内有所受
感天地之風氣而生甲膽感暑氣而生丙小腸感濕化
而生戊胃感燥氣而生庚大腸感寒氣而生壬膀胱感
天一之氣而生三焦此賔父氣無形也風寒暑濕燥火
乃温熱寒涼之别稱也行陽二十五度右遷而升浮降
沈之化也其虛也皆由脾胃之弱以五臟論之心火亢
甚乗其脾土曰熱中脉洪大面煩悶難經云脾病當臍
有動氣按之牢若痛動氣築築然堅牢如有積而硬若
似痛也甚則亦大痛有是則脾虛病也無則非也更有
一辨食入則困倦精神昏冐而欲睡者脾虧弱也且心
火太盛左遷入於肝木之分風濕相搏一身盡痛其脉
洪大而弦時緩或為眩運戰摇或為麻木不仁此皆風
也脾病體重節痛為痛痺為寒痺為諸濕痺為痿輭失
力為大疽大癰若以辛熱助邪則為熱病為中風其變
不可勝紀木旺運行比越左遷入地助其腎水水得子
助入脾為痰涎自入為唾入肝為淚入肺為涕乗肝木
而反尅脾土明矣當先於隂分補其陽氣升騰行其陽
道而走空竅次加寒水之藥降其隂火黄蘖黄連之類
是也先補其陽後㵼其隂脾胃俱旺而復於中焦之本
位則隂陽氣平矣火曰炎上水曰潤下今言腎主五液
上至頭出於空竅俱作泣涕汗涎唾者何也曰病癎者
涎沫出於口冷汗出於身清涕出於鼻皆陽蹻隂蹻督
衝四脉之邪上行腎水不任熬煎沸騰上行為之也此
竒邪為病不繫五行隂陽十二經所拘當從督衝二蹻
四穴中竒邪之法治之五臟外有所主内無所受謂無
所受盛而外主皮毛血脉肌肉筋骨是也各主空竅若
胃氣一虛脾無禀受則四臟忍及經絡見焉葢脾土無
陽乃死於經脉皮毛為使建中之名於此見焉病有緩
急收散升降浮沉澀滑之類非一從權立法于後
　如皮毛肌肉之不伸無大熱不能食而渇者加葛根
　(五錢/)燥熱及胃氣上衝為衝脉所逆或作逆氣而裏
　急者加炒黄蘖知毋
　如覺胷中熱而不渇加炒黄芩
　如胷中結滯氣澀或有熱者亦各加之
　如食少而小便少者津液不足也勿利之益氣補胃
　自行矣氣弱氣短者加人參只升陽之劑助陽尤勝
　加人參
　如惡熱發熱而躁渇脉洪大白虎湯主之或喘者加
　人參如渇不止寒水石石膏各等分少少與之即錢
　氏方中甘露飲主身大熱而小便數或上飲下溲此
　燥熱也氣燥加白葵花血燥加赤葵花
　如脉弦只加風藥不可用五苓散
　如小便行病増者此内燥津液不能停當致津液加
　炒黄蘖赤葵花
　如心下痞悶者加黄連一黄芩三減諸甘藥
　如不能食心下輭而痞者甘草㵼心湯則愈
　如喘滿者加炙厚朴
　如胃虛弱而痞加甘草
　如喘而小便不利者加苦葶藶
　證中髓氣平則生榮周身及四海皆旺十二神守職
　皮毛宻實外邪不能侮也
　　胃虛元氣不足諸病所生論
夫飲食勞役皆自汗乃足陽明化燥火津液不能停故
汗出小便數也邪之大者莫若中風風者百病之長善
行而數變雖然無虛邪則風雨寒不能獨傷人必先中
虛邪然得賊邪得入矣至於痿厥逆皆由汗出而得之
也且冬陽氣伏藏於水土之下如非常泄精陽氣已竭
則春令從何而得萬化俱失所矣在人則飲食勞役汗
下時出諸病遂生予所以諄諄如此者葢亦欲人知所
慎也
　　忽肥忽瘦論
黄帝鍼經云寒熱少氣血上下行火氣虛不能寒血虛
不能熱血氣俱虛不能寒熱而胃虛不能上行則肺氣
無所養故少氣衞氣既虛不能寒也下行乗腎肝助火
為毒則隂分氣衰血虧故寒熱少氣血上下行者足陽
明胃之脉衰則衝脉并陽明之脉上行於其分逆行七
十二度脉之火大旺逆陽明脉中血上行其血衝滿於
上若火時退伏於下則血下行故言血上下行俗謂之
忽肥忽瘦者是也經曰熱傷氣又曰壯火食氣故脾胃
虛而火勝則必少氣不能衞護皮毛通貫上焦之氣而
短少也隂分血虧陽分氣削隂陽之分周身血氣俱少
不能寒熱故言寒熱也靈樞經云上焦開發宣五糓味
熏膚充身澤毛若霧露之溉此則胃氣平而上行也
　　天地隂陽生殺之理在升降浮沉之間論
隂陽應象論云天以陽生隂長地以陽殺隂藏然歲以
春為首正正也寅引也少陽之氣始於泉下引隂升而
在天地人之上即天之分百糓草木皆甲拆於此時也
至立夏少隂之火熾於太虛則草木盛茂垂枝布葉乃
陽之用隂之體此所謂天以陽生隂長經言歳半以前
天氣主之在乎升浮也至秋而太隂之運初自天而下
逐隂降而徹地則金振燥令風厲霜飛品物咸殞其枝
獨在若乎毫毛至冬則少隂之氣復伏於泉下水氷地
坼萬類周宻隂之用陽之體也此所謂地以陽殺隂藏
經言歳半已後地氣主之在乎降沉也至於春氣温和
夏氣暑熱秋氣清涼冬氣冷冽此則正氣之序也故曰
履端於始序則不愆升巳而降降巳而升如環無端運
化萬物其實一氣也設或隂陽錯綜勝復之變自此而
起萬物之中人一也呼吸升降傚象天地凖繩隂陽葢
胃為水糓之海飲食入胃而精氣先輸脾歸肺上行春
夏之令以滋養周身乃清氣為天者也升巳而下輸膀
胱行秋冬之令為傳化糟粕轉味而出乃濁隂為地者
也若夫順四時之氣起居有時以避寒暑飲食有節及
不暴喜怒以頥神志常欲四時均平而無偏勝則安不
然損傷脾胃真氣下溜或下泄而乆不能升是有秋冬而
無春夏乃生長之用䧟於殞殺之氣而百病皆起或久
升而不降亦病焉於此求之則知履端之義矣
　　隂陽壽夭論
五常政大論云隂精所奉其人壽陽精所降其人夭夫
隂精所奉者上奉於陽謂春夏生長之氣也陽精所降
下降於隂謂秋冬收藏之氣也且如地之伏隂其精遇
春而變動升騰於上即曰生發之氣升極而浮即曰蕃
秀之氣此六氣右遷於天乃天之清陽也陽主生故壽
夭之元陽其精遇秋而退降墜於下乃為收歛殞殺之
氣降極而沈是為閉藏之氣此五運左遷入地乃地之
濁隂也隂主殺故天根於外者名曰氣化氣止則化絶
根於内者名曰神機神去則機息皆不升而降也地氣
者人之脾胃也脾主五臟之氣腎主五臟之精皆上奉
於天二者俱主生化以奉升浮是知春生夏長皆從胃
中出也故動止飲食各得其所必清必净不令損胃之
元氣下乗腎肝及行秋冬殞殺之令則亦合於天數耳
　　五臟之氣交變論
五臟别論云五氣入鼻藏於心肺難經云肺主鼻鼻和
則知香臭潔古云視聼明而清涼香臭辨而温煖此内
受天之氣而外利於九竅也夫三焦之竅開於喉出於
鼻鼻乃肺之竅此體也其聞香臭者用也心主五臭舍
於鼻葢九竅之用皆禀長生為近心長生於酉酉者肺
故知鼻為心之所用而聞香臭也耳者上通天氣腎之
竅也乃腎之體而為肺之用葢肺長生於子子乃腎之
舍而肺居其中而能聽音聲也一說聲者天之陽音者
天之隂在地為五律在人為喉之竅在口乃三焦之用
肺與心合而為言出於口也此口心之竅開於舌為體
三焦於肺為用又不可不知也肝之竅通於目離為火
能耀光而見物故分别五色也肝為之舍腎主五精鼻
藏氣於心肺故曰主百脉而行陽道經云脫氣者目盲
脫精者耳聾心肺有病而鼻為之不利此明耳目口鼻
為清氣所奉於天而心勞胃損則受邪也
　　隂陽升降論
易曰兩儀生四象乃天地氣交八卦是也在人則清濁
之氣皆從脾胃出榮氣榮養於身乃水糓之氣味化之
也
　　清陽為天(清陽成天地氣上為雲天氣下為雨水也/穀之精氣也氣海也七神也元氣也父)
清中淸者清肺以助天真
　　清陽出上竅(耳日鼻口之/七竅是也)
清中濁者榮華腠理
　　清陽發腠理(毛竅/也)
　　清陽實四肢(真氣充/實四肢)
　　濁隂為地(壘隂成地雲出天氣雨出地氣五穀五/味之精是五味之化也血榮也維持神)
　　　(明也血之府/㑹也毋也)
濁中清者榮養於神(降至中脘雨為血故/曰心主血心藏神)
　　濁隂出下竅(前隂膀胱/之竅也)
濁中濁者堅强骨髓
　　濁隂走五臟(散於五臟之血也養血脉潤皮膚/肌肉筋者是也而生肉者此也)
　　濁隂歸六腑(謂毛脉合精經氣/歸於腑者是也)
天氣清静光明者也藏徳不止故不下也天明則日月
不明邪害空竅陽氣者閉塞地氣者冐明雲霧不精則
上應白露不下交通不表萬物命故不施不施則名木
多死惡氣不發風雨不節白露不下則菀藁不榮賊風
數至暴雨數起天地四時不相保與道相失則未央絶
滅唯聖人從之故身無竒病萬物不失生氣不竭
　此說人之不遇大寒傷形大熱傷氣四時節候變更
　之異氣及飲食失節妄作勞役心生好惡皆令元氣
　不行氣化為火乃失生夭折之由耳
　　調理脾胃治驗
　　　治法用藥若不明升降浮沉差互反損論
予病脾胃久衰視聽半失此隂盛乗陽加之氣短精神
不足此由弦脉令虛多言之過皆陽氣衰弱不得舒伸
伏匿於隂中耳癸卯歳六七月間淫雨隂寒踰月不止
時人多病泄利濕多成五泄故也一日予體重肢節疼
痛大便泄并下者三而小便閉塞思其治法按内經標
本論大小便不利無問標本先利大小便又云在下者
引而竭之亦是先利小便也又云諸泄利小便不利先
分别之又云治濕不利小便非其治也皆當利其小便
必用淡味滲泄之劑以利之是其法也噫聖人之法雖
布在方册其不盡者可以求責耳今客邪寒濕之淫從
外而入裏以暴加之若從巳上法度用淡滲之劑以除
之病雖即巳是降之又降是復益其隂而重竭其陽氣
矣是陽氣愈削而精神愈短矣是隂重强而陽重衰矣
反助其邪之謂也故必用升陽風藥即差以𦍑活獨活
柴胡升麻各一錢防風根截半錢炙甘草根截半錢同
㕮咀水四中盞煎至一盞去柤梢熱服大法去濕寒之
勝助風以平之又曰下者舉之得陽氣升騰而去矣又
法云客者除之是因曲而為之直也夫聖人之法可以
類推舉一而知百病者也若不逹升降浮沉之理而一
槩施治其愈者幸也
戊申六月初樞判白文舉年六十二素有脾胃虛損病
目疾時作身面目睛俱黄小便或黄或白大便不調飲
食减少氣短上氣怠惰嗜卧四肢不收至六月中目疾
復作醫以㵼肝散下數行而前疾增劇予謂大黄牽牛
雖除濕熱而不能走經絡下咽不入肝經先入胃中大
黄苦寒重虛其胃牽牛其味至辛能㵼氣重虛肺本𠻳
大作葢標實不去本虛愈甚加之適當暑雨之際素有
黄證之人所以增劇也此當於脾胃肺之本臟㵼外經
中之濕熱製清神益氣湯主之而俞
清神益氣湯
　　茯苓　　　升麻(巳上各/二分)澤㵼　　　蒼术
　　防風(已上各/三分)生薑(五分/)
　此藥能走經除濕熱而不守故不㵼本臟補肺與脾
　胃本中氣之虛弱
　　青皮(一分/)　橘皮　　　生甘草
　　白芍藥　　白术(巳上各/二分)人參(五分/)
　此藥皆能守本而不走經不走經者不滋經絡中邪
　守者能補臟之元氣
　　黄蘖(一分/)　麥門冬　　　人參(巳上各/二分)
　　五味子(三分/)
　此藥去時令浮熱濕蒸
　右件剉如麻豆大都作一服水二盞煎至一盞去柤
　稍熱空心服
火熾之極金伏之際而寒水絶體於此時也故急救之
以生脉散除其濕熱以惡其太甚肺欲收心苦緩皆酸
以收之心火盛則甘以㵼之故人參之甘佐以五味子
之酸孫思邈云夏月常服五味子以補五臟氣是也麥
門冬之㣲苦寒能滋水之源於金之位而清肅肺氣又
除火刑金之𠻳而斂其痰邪復微加黄蘖之苦寒以為
守位滋水之流以鎮墜其浮氣而除兩足之痿弱也
范大諫之内素有脾胃之證時顯煩躁胷中不利大便
不通初冬出外而晩歸為寒氣怫鬱悶亂大作火不得
伸故也醫疑有熱治以疎風丸大便行而病不減又疑
藥力小復加七八十丸下兩行前證仍不減復添吐逆
食不能停痰唾稠粘湧出不止眼黑頭旋惡心煩悶氣
短促上喘無力不欲言心神顛倒兀兀不止目不敢開
如在風雲中頭苦如裂身重如山四肢厥冷不得安卧
余謂前證乃胃氣已損復下兩次則重虛其胃而痰厥
頭痛作矣製半夏白术天麻湯主之而愈
半夏白术天麻湯
　　黄蘖(二分/)　乾薑(三分/)　天麻　　　蒼术
　　白茯苓　　黄耆　　　澤㵼　　　人參(已上各/五分)
　　白术　　　炒麴(已上各/一錢)半夏(湯洗/七次)　大麥糵麵
　　橘皮(已上各一/錢五分)
　右件㕮咀每服半兩水二盞煎至一盞去柤帶熱服
　食前此頭痛苦甚謂之足太隂痰厥頭痛非半夏不
　能療眼黑頭旋風虛内作非天麻不能除其由為定
　風草獨不為風所動也黄耆甘温㵼火補元氣人參
　甘温㵼火補中益氣二术俱甘苦温甘除濕補中益
　氣澤苓利小便𨗳濕橘皮苦温益氣調中升陽麴消
　食苦胃中滯氣大麥蘖麵寛中助胃氣乾薑辛熱以
　滌中寒黄蘖苦大寒酒洗以主冬天少火在泉發躁
　也
戊申有一貧士七月中病脾胃虛弱氣促憔悴因與人
參芍藥湯
人參芍藥湯
　　麥門冬(二分/)　當歸身　　　人參(巳上各/三分)
　　炙甘草　　　白芍藥　　　黄耆(巳上各/一錢)
　　五味子(五箇/)
　右件㕮咀分作二服毎服用水二盞煎至一盞去柤
　稍熱服既愈繼而冬居曠室卧熱炕而吐血數次予
　謂此人久虛弱臍有形而有大熱在内上氣不足陽
　氣外虛當補表之陽氣㵼裏之虛熱冬居曠室衣服
　復單薄是重虛其陽表有大寒壅遏裏熱火邪不得
　舒伸故血出於口因思仲景太陽傷寒當以麻黄湯
　發汗而不與之遂成衂血却與之立愈與此甚同因
　與麻黄人參芍藥湯
麻黄人參芍藥湯
　　人參(益上焦元氣不/足而實其表也)麥門冬(已上各/三分)桂枝(以補/皮虛)
　　當歸身(和血養血/各五分)麻黄(去其/外寒)　　炙甘草(補其/脾)
　　白芍藥　　　　黄耆(已上各/一錢)　五味子(二箇安/其肺氣)
　右件㕮咀都作一服水三盞煑麻黄一味令沸去沫
　至二盞入餘藥同煎至一盞去柤熱服臨卧
升陽散火湯
　治男子婦人四肢發熱肌熱筋痺熱骨髓中熱發困
　熱如燎捫之烙手此病多因血虛而得之或胃虛過
　食冷物抑遏陽氣於脾土火鬱則發之
　　生甘草(二錢/)　防風(二錢/五分)　炙甘草(三錢/)
　　升麻　　　　葛根　　　獨活
　　白芍藥　　　𦍑活　　　人參(已上各/五錢)
　　柴胡(八錢/)
　右㕮咀毎服秤半兩水三大盞煎至一盞去柤稍熱
　服忌寒涼之物及泠水月餘
安胃湯
　治因飲食汗出日久心中虛風虛邪令人半身不遂
　見偏風痿痺之證當先除其汗慓悍之氣按而收之
　　黄連(揀浄/去鬚)　五味子(去子/)　烏梅(去核/)
　　生甘草(已上各一/錢五分)熟甘草(三分/)　升麻稍(二分/)
　右㕮咀分作二服每服水二盞煎至一盞去柤温服
　食逺忌濕麵酒五辛大料物之類
清胃散
　治因服補胃熱藥而致上下牙痛不可忍牽引頭腦
　滿熱發大痛此足陽明别絡入腦也喜寒惡熱此陽
　明經中熱盛而作也
　　真生地黄　　當歸身(已上各/三分)　牡丹皮(半錢/)
　　升麻(一錢/)　　黄連(揀浄六分如黄連不好更加/一分春夏月倍之大抵黄連)
　　(臨處増/减無定)
　右為細末都作一服水一盞半煎至七分去柤梢冷
　服之
清陽湯
　治口喎頰顋急𦂳胃中火盛必汗不止而小便數也
　　紅花　　　酒黄蘖　　　桂枝(已上各/一分)
　　生甘草　　蘇木(已上各/五分)　炙甘草(一兩/)
　　葛根(一錢/五分)　當歸身　　　升麻
　　黄耆(已上各/二錢)
　右件為咀都作一服酒三大盞煎至一盞三分去柤
　稍熱服食前服訖以火熨摩𦂳結處而愈夫口喎筋
　急者是筋絡血脉中大寒此藥以代燔鍼刼刺破血
　以去其凝結内則泄衝脉之火熾
胃風湯
　治虛氣證能食麻木牙闗急搐目内蠕瞤胃中有風
　獨面腫
　　香白芷(一錢/二分)　炙甘草(一錢/五分)　升麻(二錢/)
　　葛根(一錢/)　　蒼术(一錢/)　　柴胡(三分/)
　　藁本(三分/)　　蔓荆子(一分/)　𦍑活(三分/)
　　黄蘖(三分/)　　當歸身(一錢/)　麻黄(五分不/去節)
　　草豆蔲(三分/)　乾生薑(二分/)　棗(四枚/)
　右件剉如麻豆大分二服毎服水二大盞煎至一盞
　去柤熱服食後服
　　陽明病濕勝自汗論
或曰濕之與汗隂乎陽乎曰西南坤土也脾胃也人之
汗猶天地之雨也隂滋其濕則為霧露雨也隂濕寒
下行之地氣也汗多則亡陽陽去則隂勝也甚為寒中
濕勝則音聲如從瓮印出云云濕若中水也相家有說
土音如居深瓮中言其壅也逺也不出也其為濕審矣
又知此二者一為隂寒也内經云氣虛則外寒雖見熱
中蒸蒸為汗終傳大寒知始為熱中表虛亡陽不任外
寒終傳寒中多成痺寒矣色以候天脉以候地形者乃
候地之隂陽也故以脉氣候之皆有形無形可見者也
調衞湯
　治濕勝自汗補衞氣虛弱表虛不任外寒
　　黄耆　　　麻黄(已上各/一錢)　生甘草(五分/)
　　猪苓(二分/)　𦍑活(七分/)　　麥門冬(三分/)
　　當歸梢五分　生地黄(三分/)　生黄芩(五分/)
　　五味子(七枚/)　蘇木(一分/)　　紅花(一分/)
　　半夏(五分湯洗/七次用)
　右㕮咀如麻豆大作一服水二盞煎至一盞去柤稍
　熱服中風證必自汗汗多不得重發汗故禁麻黄而
　用根節也
　　濕熱成痿肺金受邪論
六七月間濕令大行子能令母實而熱旺濕熱相合而
刑庚大腸故寒涼以救之燥金受濕熱之邪絶寒水生
化之源源絶則腎虧痿厥之病大作腰已下痿輭癱瘓
不能動行走不正兩足欹側以清燥湯主之
　　柴胡(一分/)　黄連(一分/去鬚)　酒黄蘖(一分/)
　　麥門冬　　生地黄　　炙甘草
　　猪苓　　　麴(已上各/二分)　人參
　　白茯苓　　升麻(已上各/三分)橘皮
　　白术　　　澤㵼(已上各/五分)蒼术(九分/)
　　黄耆(一錢/五分)　五味子(九枚/)
　右㕮咀如麻豆大每服半兩水二盞半煎至一盞去
　柤稍熱空心服
助陽和血補氣湯
　治眼發後上熱壅白眼紅多眵淚無疼痛而􁲐澀難
　開此服苦寒藥太過而真氣不能通九竅也故眼昏
　花不明宜助陽和血補氣
　　香白芷(二分/)蔓荆子(三分/)　炙甘草
　　當歸身(酒洗/)　柴胡(已上各/五分)　升麻
　　防風(已上各/七分)　黄耆(一錢/)
　右㕮咀都作一服水一盞半煎至一盞去柤熱服臨
　卧避風處睡忌風寒及食冷物
升陽湯
　治一日大便三四次溏而不多有時泄㵼腹中鳴小
　便黄
　　柴胡　　　益智仁　　　當歸身
　　橘皮(已上各/三分)升麻(六分/)　甘草(二錢/)
　　黄耆(三錢/)　紅花(少許/)
　右㕮咀分作二服毎服水二大盞煎至一盞去柤稍
　熱服
升陽除濕湯
　治脾胃虛弱不思飲食腸鳴腹痛泄㵼無度小便黄
　四肢困弱
　　甘草　　　大麥蘖麵(如胃寒腹/鳴者加)　陳皮
　　猪苓(已上各/三分)澤㵼　　　益智仁
　　半夏　　　防風　　　神麯
　　升麻　　　柴胡　　　𦍑活(已上各/五分)
　　蒼术(一錢/)
　右㕮咀作一服水三大盞生薑三片枣二枚同煎至
　一盞去柤空心服
益胃湯
　治頭悶勞動則微痛不喜飲食四肢怠惰躁熱短氣
　口不知味腸鳴大便微溏黄色身體昏悶口乾不喜
　食冷
　　黄耆　　　甘草　　　半夏(已上各/二分)
　　黄芩　　　柴胡　　　人參
　　益智仁　　白术(已上各/三分)當歸梢
　　陳皮　　　升麻(已上各/五分)蒼术(一錢/五分)
　右㕮咀作一服水二大盞煎至一盞去柤稍熱服食
　前忌飲食失節生冷硬物酒濕麵
生薑和中湯
　治食不下口乾虛渇四肢困倦
　　生甘草　　　炙甘草(已上各/一分)　酒黄芩
　　柴胡　　　　橘皮(已上各/二分)　　升麻(三分/)
　　人參　　　　葛根　　　　　藁本
　　白术(已上各/五分)　𦍑活(七分/)　　　蒼术(一錢/)
　　生黄芩(二錢/)
　右為咀作一服水二盞生薑五片枣三枚擘開同煎
　至一盞去柤稍熱服之食前
强胃湯
　治因飲食勞役所傷腹脇滿悶氣短遇春口淡無味
　遇夏雖熱而惡寒如飽不喜食冷物
　　黄蘖　　　甘草(已上各/五分)升麻　　　柴胡
　　當歸身　　陳皮(已上各/一錢)生薑　　　麯(已上各一/錢五分)
　　草豆蔲(一錢/)半夏　　　人參(已上各/三錢)黄耆(一兩/)
　右㕮咀毎服三錢水二大盞煎至一盞去柤温服食
　前
温胃湯
　專治服寒藥多脾胃虛弱胃脘痛
　　人參　　　甘草　　　益智仁
　　縮砂仁　　厚朴(各二/分)　白豆蔲
　　乾生薑　　澤㵼　　　姜黄(已上各/三分)
　　黄耆　　　陳皮(已上各/七分)
　右件為極細末毎服三錢水一盞煎至半盞温服食
　前
和中丸
　　人參　　　乾生薑　　　橘紅(已上各/一錢)
　　乾木𤓰(二錢/)炙甘草(三錢/)
　右為細末蒸餅為丸如梧桐子大毎服三五十丸温
　水送下食前服
藿香安胃散
　治脾胃虛弱不進飲食嘔吐不待腐熟
　　藿香　　　丁香　　　人參(已上各二/錢五分)
　　橘紅(五錢/)
　右件四味為細末毎服二錢水一大盞生薑一片同
　煎至七分和柤冷服食前
異功散
　治脾胃虛冷腹鳴腹痛自利不思飲食
　　人參　　　茯苓　　　白术　　　甘草
　　橘紅(已上各/五分)
　右為麤散毎服五錢水二大盞生薑三片枣一枚同
　煎至一盞去柤温服食前先用數服以正其氣
　　飲食傷脾論
四十九難曰飲食勞倦則傷脾又云飲食自倍腸胃乃
傷腸澼為痔夫脾者行胃津液磨胃中之糓主五味也
胃既傷則飲食不化口不知味四肢倦困心腹痞滿兀
兀欲吐而惡食或為餐泄或為腸澼此胃傷脾亦傷明
矣大抵傷飲傷食其治不同傷飲者無形之氣也宜發
汗利小便以𨗳其濕傷食者有形之物也輕則消化或
損其糓此最為妙也重則方可吐下今立數方區分類
析以列于後
五苓散
　治煩渇飲水過多或水入即吐心中淡淡停濕在内
　小便不利
　　桂(一兩/)　茯苓　　　猪苓　　　白术(已上各一/兩五錢)
　　澤㵼(二兩/五錢)
　右為細末毎服二錢熱湯調服不拘時候服訖多飲
　熱湯有汗出即愈
　如瘀肉在裏身發黄疸濃煎茵蔯湯調下食前服之
　如疸發渇及中暑引飲亦可用水調服
　　論飲酒過傷
夫酒者大熱有毒氣味俱陽乃無形之物也若傷之止
當發散汗出則愈矣其次莫如利小便二者乃上下分
消其濕今之酒病者往往服酒癥丸大熱之藥下之又
有用牽牛大黄下之者是無形元氣受病反下有形隂
血乖悞甚矣酒性大熱以傷元氣而復重㵼之况亦損
腎水真隂及有形隂血俱為不足如此則隂血愈虛真
水愈弱陽毒之熱大旺反增其隂火是以元氣消止折人
長命不然則虛損之病成矣酒疸下之久久為黑疸慎
不可犯以葛花解酲湯主之
葛花解酲湯
　治飲酒太過嘔吐痰逆心神煩亂胷膈痞塞手足戰
　摇飲食减少小便不利
　　蓮花青皮(去穣/三分)　木香(五分/)　橘皮(去白/)
　　人參(去蘆/)　　　猪苓(去黑皮/)白茯苓(已上各一/錢五分)
　　神麯(炒黄/色)　　　澤㵼　　　乾生薑
　　白术(各二/錢)　　　白豆蔲仁　葛花
　　砂仁(已上各/五錢)
　右為極細末秤和匀毎服三錢七白湯調下但得微
　汗酒病去矣此葢不得已而用之豈可恃賴日日飲
　酒此方氣味辛辣偶因酒病服之則不損元氣何者
　敵酒病也
枳术丸
　治痞消食强胃
　　枳實(麩炒黄色/去穣一兩)　白术(二兩/)
　右同為極細末荷葉褁燒飯為丸如梧桐子大毎服
　五十丸多用白湯下無時白术者本意不取其食速
　化但令人胃氣强不復傷也
橘皮枳术丸
　治老㓜元氣虛弱飲食不消臟腑不調心下痞悶
　　枳實(麩炒/去穣)　橘皮(已上各/一兩)　白术(二兩/)
　右件為細末荷葉燒飯為丸如梧桐子大毎服五十
　丸温水送下食逺夫内傷用藥之大法所貴服之强
　人胃氣令胃氣益厚雖猛食多食重食而不傷此能
　用食藥者也此藥久久益胃氣令不復致傷也
半夏枳术丸
　治因冷食内傷
　　半夏(湯泡七/次焙乾)　枳實(麩炒/黄色)　白术(已上各/二兩)
　右同為極細末荷葉褁燒飯為丸如梧桐子大毎服
　五十丸添服不妨無定法如熱湯浸餅蒸為丸亦可
　如食傷寒熱不調毎服加上三黄丸十丸白湯下
　更作一方加澤㵼(一兩/)為丸有小便淋者用
木香乾薑枳實丸
　除風寒滯氣消導飲食
　　木香(三錢/)　乾薑(五錢/炮)　枳實(一兩/炒)　白术(一兩/五錢)
　右為極細末荷葉燒飯為丸如梧桐子大毎服三五
　十丸温水送下食前
木香人參生薑枳术丸
　開胃進食
　　乾生薑(二錢/五分)　木香(三錢/)　人參(三錢/五分)
　　陳皮(四錢/)　　枳實(一兩/炒黄)　白术(一兩/五錢)
　右為極細末荷葉燒飯為丸如梧桐子大毎服三五
　十丸温水送下食前忌飽食
和中丸
　治病久虛弱厭厭不能食而臟腑或閉或溏此胃氣
　虛弱也常服則和中理氣消痰去濕厚腸胃進飲食
　　木香(二錢/五分)　枳實(麩炒/)　炙甘草(已上各三/錢五分)
　　㯽榔(四錢/五分)　陳皮(去白/八錢)　半夏(湯洗/七次)
　　厚朴(薑汁已上/各一兩)白术(一兩/二錢)
　右為細末生薑自然汁浸蒸餅為丸如梧桐子大毎
　服三五十丸温水湯下食前或食逺
交泰丸
　升陽氣㵼隂火調榮氣進飲食助精神寛腹中除怠
　惰嗜卧四肢不收沈困懶倦
　　乾薑(炮製/三分)　巴豆霜(五分/)　人參(去蘆/)
　　肉桂(去皮已上/各一錢)柴胡(去苖/)　小椒(炒去汗并/閉目去子)
　　白术(已上各分/一錢五)厚朴(去皮剉炒/各加七錢)酒煑苦練
　　白茯苓　　砂仁(已上各/三錢)　川烏頭(炮去皮臍/四錢五分)
　　知毋(七錢一半炒一半酒炒此/一味春夏所宜秋冬去之)吳茱茰(湯泡七次/五錢)
　　黄連(去鬚秋冬減/一錢五分)皂角(水洗煨/去皮弦)紫菀(去苖已上/各六錢)
　右除巴豆霜另研入外同為極細末煉蜜為丸如梧
　桐子大毎服十丸温水送下虛實加減
三稜消積丸
　治傷生冷硬物不能消化心腹滿悶
　　丁皮　　　益智(已上各/三錢)　巴豆(炒去皮米炒/黒焦去米)
　　茴香(炒/)　　陳皮　　　　青橘皮(已上各/五錢)
　　京三稜(炮/)　廣茂(炮/)　　炒麴(已上各/七錢)
　右件為細末醋打麵糊為丸如梧桐子大毎服十丸
　至二十丸温生薑湯送下食前量虛實加減得更衣
　止後服
備急丹
　治心腹百病卒痛如錐刺及脹滿不快氣急病治之
　　錦紋川大黄(為末/)乾薑(炮為/末)巴豆(先去皮膜心研如/泥霜出油用霜)
　右件三味等分同一處研勻煉蜜成劑臼内杵千百
　下丸如大豌豆大夜卧温水下一丸如氣實者加一
　丸如卒病不計時候服婦人有孕不可服如所傷飲
　食在胸膈間兀兀欲吐反覆悶亂以物探吐去之
神保丸
　治心膈痛腹痛血痛腎氣痛脇下痛大便不通氣噎
　宿食不消
　　木香　　　胡椒(已上各二/錢五分)巴豆(十枚去皮/油心膜研)
　　乾蝎(七枚/)
　右件四味為末湯浸蒸餅為丸麻子大硃砂三錢為
　衣毎服五丸
　如心膈痛杮蔕燈心湯下
　如腹痛杮蔕煨薑煎湯下
　如血痛炒薑醋湯下
　如腎氣痛脇下痛茴香酒下
　如大便不通蜜調㯽榔末一錢下
　如氣噎木香湯下
　如宿食不消茶酒漿飲任下
雄黄聖餅子
　治一切酒食所傷心腹滿不快
　　雄黄(五錢/)　巴豆(一百箇去/油心膜)　白麵(十兩重/羅過)
　右件三味内除白麵入丸用餘藥同為細末共麵和
　匀用新水和作餅子如手大以漿水煑煑至浮於水
　上漉出控旋㸔硬輭搗作劑丸如梧桐子大捻作餠
　子毎服五七餠子加至十餅十五餠嚼破一餠利一
　行二餠利二行茶酒任下食前
蠲飲枳實丸
　逐飲消痰𨗳滯清膈
　　枳實(麩炒/去穣)　半夏(湯洗/)　陳皮(去白已上/各一兩)
　　黑牽牛(八兩内取/頭末三兩)
　右為細末水煑麵糊為丸如梧桐子大毎服五十丸
　食後生薑湯下
感應丸
　治虛中積冷氣弱有傷停積胃脘不能傳化或因氣
　傷冷因饑飽食飲酒過多心下堅滿兩脇脹痛心腹
　大疼霍亂吐㵼大便頻後重遲澀久痢赤白膿血相
　雜米榖不消愈而復發又治中酒嘔吐痰逆惡心喜
　唾頭旋胸隔痞悶四肢倦怠不欲飲食又治姙娠傷
　冷新産有傷若久有積寒喫熱藥不效者並悉治之
　又治久病形羸荏苒歳月漸至虛弱面黄肌瘦飲食
　或進或退大便或秘或泄不拘久新積冷並皆治之
　　乾薑(泡製/一兩)　南木香(去蘆/)　丁香(已上各一/兩五錢)
　　百草霜(二兩/)肉豆蔲(去皮三/十箇)巴豆(去皮心膜油/研七十箇)
　　杏仁(一百四十箇湯/浸去皮尖研膏)
　右七味除巴豆粉百草霜杏仁三味外餘四味搗為
　細末却與三味同拌研令細用好蠟匱和先將蠟六
　兩鎔化作汁以重綿濾去柤更以好酒一升於銀石
　器内煑蠟溶滚數沸傾出候酒冷其蠟自浮於上取
　蠟秤用丸春夏修合用清油一兩於銚内熬令末散
　香熟次下酒煑蠟四兩同化作汁就鍋内乗熱拌和
　前項藥末秋冬修合用清油一兩五錢同煎煑熟作
　汁和匱藥末成劑分作小錠子以油單紙褁之旋丸
　服耳
神應丸
　治因一切冷物冷水及潼乳酪水腹痛腸鳴水糓不
　化
　　丁香　　　木香(已上各/二錢)巴豆　　　杏仁
　　百草霜　　乾薑(已上各/五錢)黄蠟(二兩/)
　右先將黄蠟用好醋煑去柤穢將巴豆杏仁同炒黑
　煙盡研如泥將黄蠟再上火春夏入小油五錢秋冬
　入小油八錢溶開入在杏仁巴豆泥子内同攪旋下
　丁香木香等藥末研匀搓作挺子油紙褁子旋丸用
　毎服三五十丸温米飲送下食前日三服大有神效
白术安胃散
　治一切㵼痢無問膿血相雜裏急窘痛日夜無度又
　治男子小膓氣痛及婦人臍下虛冷并産後兒枕塊
　痛亦治産後虛弱寒熱不止者
　　五味子　　　　烏梅(取肉炒乾已/丄各五錢)車前子
　　茯苓　　　　　白术(已上各/一兩)　　米殻(三兩去項蒂穣/醋煮一宿炒乾)
　右為末毎服五錢水一盞半煎至一盞去柤空心温
　服
聖餅子
　治㵼痢赤白臍腹撮痛久不愈者
　　黄丹(二錢/)　定粉　　　舶上硫黄
　　陀僧(已上各/一錢)輕粉(少許/)
　右細剉為末入白麵四錢七滴水和如指尖大捻作
　餠子隂乾食前温漿水磨服之大便黑色為效
當歸和血散
　治腸澼下血濕毒下血
　　川芎(四分/)　青皮　　　槐花　　　荆芥穗
　　熟地黄　　白术(已上各/六分)當歸　　　升麻(已上各/一錢)
　右件為細末毎服二三錢清米飲湯調下食前服
訶梨勒丸
　治休息痢晝夜無度腥臭不可近臍腹撮痛諸藥不
　效
　　訶子(五錢去/核研)　椿根白皮(一兩/)　母丁香(三十箇/)
　右為細末醋麵糊丸如梧桐子大毎服五十丸陳米
　飯湯入醋少許送下五更三日三服效
　　脾胃損在調飲食適寒温
十四難曰損其脾者調其飲食慎其寒温夫脾胃大腸
小腸三焦膀胱倉廪之本營之所居名曰氣能化糟粕
轉味而出入者也若飲食熱無圴圴寒無滄滄寒温中
適故氣將持乃不致邪僻或飲食失節寒温不適所生
之病或溏泄無度或心下痞悶腹脇䐜脹口失滋味四
肢困倦皆傷於脾胃所致而然也腸胃為市無物不包
無物不入若風寒暑濕燥一氣偏勝亦能傷脾損胃觀
證用藥者宜詳審焉
　
　
　
　
　
　
　
　
胃風湯
　治大人小兒風冷乗虛入客腸胃水糓不化泄㵼注
　下腹脇虛滿腸鳴㽲痛及腸胃濕毒下如豆汁或下
　瘀血日夜無度並宜服之
　　人參(去蘆/)　白茯苓(去皮/)　芎藭　　　桂(去柤/皮)
　　當歸(去苖/)　白芍藥　　　白术(已上各/等分)
　右為麤散毎服二錢以水一大盞入粟米數百餘粒
　同煎至七分去柤稍熱服空心食前小兒量力減之
三黄丸
　治丈夫婦人三焦積熱上焦有熱攻衝眼目赤腫頭
　項腫痛口舌生瘡中焦有熱心膈煩燥不羙飲食下
　焦有熱小便赤澀大便袐結五臟俱熱即生癰癤瘡
　痍及治五般痔疾糞門腫痛或下鮮血
　　黄連(去蘆/)　黄芩(去蘆/)　大黄(已上各/一兩)
　右為細末煉蜜為丸如梧桐子大毎服三十丸用熟
　水吞下如臟腑壅實加服丸數小兒積熱宜服之
白术散
　治虛熱而渇
　　人參(去蘆/)　白术　　　木香　　　白茯苓(去/皮)
　　藿香葉(去土/)甘草(炒已上/各一兩)乾葛(二兩/)
　右件為麤末毎服三錢至五錢水一盞煎至五分温
　服如飲水者多煎與之無時服如不能食而渴潔古
　先師倍加葛根如能食而渇白虎湯加人參服之
加減平胃散
　治脾胃不和不思飲食心腹脇肋脹滿刺痛口苦無
　味胷滿短氣嘔噦惡心噫氣吞酸面色萎黄肌體瘦
　弱怠惰嗜卧體重節痛常多自利或發霍亂及五噎
　八痞膈氣反胃
　　甘草(剉炒/二兩)　厚朴(去粗皮薑/製炒香)陳皮(去白已上各/三兩二錢)
　　蒼术(去粗皮米/泔浸五兩)
　右為細末毎服二錢水一盞入生薑二片乾棗二枚
　同煎至七分去柤温服或去薑枣帶熱服空心食前
　入鹽一捻沸湯㸃服亦得常服調氣煖胃化宿食消
　痰飲辟風寒冷濕四時非節之氣
　如小便赤澀加白茯苓澤㵼
　如米糓不化食飲多傷加枳實
　如胷中氣不快心下痞氣加枳殻木香
　如脾胃困弱不思飲食加黄耆人參
　如心下痞悶腹脹者加厚朴甘草減半
　如遇夏則加炒黄芩
　如遇雨水濕潤時加茯苓
　如遇有痰從加半夏陳皮
　凡加時除蒼术厚朴外依例加之如一服五錢有痰
　用半夏五分
　如𠻳飲食減少脉弦細加當歸黄耆用身
　如脉洪大緩加黄連黄芩
　如大便硬加大黄三錢芒硝二錢先嚼麩炒桃仁爛
　以藥送下
散滯氣湯
　治因憂氣結中脘腹皮底微痛心下痞滿不思飲食
　雖食不散常常有痞氣
　　當歸身(二分/)　陳皮(二分/)　柴胡(四分/)
　　炙甘草(一錢/)　半夏(一錢/五分)　生薑(五片/)
　　紅花(少許/)
　右件剉如麻豆大都作一服水二盞煎至一盞去柤
　稍熱服食前忌濕麵酒
通幽湯
　治幽門不通上衝吸門不開噎塞氣不得上下治在
　幽門閉大便難此脾胃多受熱中多有此證名之曰
　下脘不通
　　桃仁泥　　　紅花(已上各/一分)　生地黄
　　熟地黄(已上各/五分)當歸身　　　炙甘草
　　升麻(已上各/一錢)
　右㕮咀都作一服水二大盞煎至一盞去柤稍熱服
　之食前
潤腸丸
　治飲食勞倦大便袐澀乾燥閉塞不通全不思食乃
　風結血結皆能閉塞也潤燥和血踈風自然通利也
　　大黄(去皮/)　當歸梢　　　𦍑活(已上各/五錢)
　　桃仁(湯浸去錢/皮尖一)麻子仁(去皮取仁一/兩二錢五分)
　右除麻仁另研如泥外搗羅為細末煉蜜為丸如梧
　桐子大毎服五十丸空心用白湯送下
𨗳氣除燥湯
　治飲食勞倦而小便閉塞不通乃血澀致氣不通而
　竅澀也
　　滑石(炒黄/)　茯苓(去皮已上/各二錢)　知毋(細剉/酒洗)
　　澤㵼(已上各/三錢)黄蘖(去皮四/錢酒洗)
　右㕮咀毎服半兩水二盞煎至一盞去柤稍熱服空
　心如急不拘時候
丁香茱萸湯
　治胃虛嘔噦吐逆膈咽不通
　　乾生薑　　　黄蘖(已上各/二分)丁香　　　炙甘草
　　柴胡　　　　橘皮　　　半夏(已上各/五分)升麻(七分/)
　　吳茱茰　　　草豆蔲　　黄蓍　　　人參(已上各/一錢)
　　當歸身(一錢/五分)　蒼术(二錢/)
　右件剉如麻豆大毎服半兩水二盞煎至一盞去柤
　稍熱食前忌冷物
草豆蔲丸
　治脾胃虛而心火乗之不能滋榮上焦元氣遇冬腎
　與膀胱之寒水旺時子能令母實致肺金大腸相輔
　而來尅心乗脾胃此大復其讐也經云大勝必大復
　故皮毛血脉分肉之間元氣已絶於外又大寒大燥
　二氣倂乗之則苦惡風寒耳鳴及腰背相引胷中而
　痛鼻息不通不聞香臭額寒腦痛目時眩目不欲開
　腹中為寒水反乗痰唾沃沫食入反出常痛及心胃
　痛脇下急縮有時而痛腹不能努大便多㵼而少袐
　下氣不絶或腸鳴此脾胃虛之極也胷中氣亂心煩
　不安而為霍亂之漸膈咽不通噎塞極則有聲喘喝
　閉塞或日陽中或煖房内稍緩口吸風寒則復作四
　肢厥逆身體沈重不能轉側頭不可以囬顧小便溲
　而時躁此藥主秋冬寒涼大復氣之藥也
　　澤㵼(一分小便/數成半)柴胡(二分或四分消/息脇痛多少用)神麴
　　薑黄(已上各/四分)　當歸身　　　　　生甘草
　　熟甘草　　　青皮(已上各/六分)　　　桃仁(湯洗去皮/尖七分)
　　白殭蠶　　　吳茱萸(湯洗去苦/烈味出乾)益智仁
　　黄耆　　　　陳皮　　　　　人參(已上各/八分)
　　半夏(一錢湯/泡七次)　草豆蔲仁(一錢四分麵褁燒麵/熱為度去皮用仁)
　　麥蘖麵(炒黄一/錢五分)
　右件一十八味同為細末桃仁另研如泥再同細末
　一處研匀湯浸蒸餠為丸如梧桐子大毎服三五十
　丸熟白湯送下旋斟酌多少
神聖復氣湯
　治復氣乗冬足太陽寒氣足少隂腎水之旺子能令
　母實手太隂肺實反來侮土火木受邪腰背胷膈閉
　塞疼痛善嚏口中涎目中泣鼻中流濁涕不止或如
　息肉不聞香臭咳𠻳痰沫上熱如火下寒如氷頭陣
　痛目中流火視物昏>昏>耳鳴耳聾頭并口鼻或惡風
　寒喜日陽夜卧不安常覺痰塞膈咽不通口失味兩
　脇縮急而痛牙齒動摇不能嚼物隂汗前隂冷行歩
　欹側起居艱難掌中寒風痺麻木小便數而晝多夜
　頻而欠氣短喘喝少氣不足以息卒遺失無度婦人
　白帶隂户中痒痛牽心而痛黧黒失色男子控睪牽
　心腹隂隂而痛面如赭色食少大小便不調煩心霍
　亂逆氣裏急而腹皮色白後出餘氣腹不能努或腸
　鳴膝下筋急脊胛大痛此皆寒水來復火土之讐也
　　黑附子(炮製去/皮臍)乾薑(炮為末已/上各三分)防風(剉如/豆大)
　　郁李仁(湯浸去皮泥/尖另研如)人參(已上各/五分)當歸身(酒洗/六分)
　　半夏(湯泡/七分)　　升麻(剉已上/各七分)　甘草(剉/)
　　藁本(已上各/八分)柴胡(剉如/豆大)　𦍑活(剉如豆大已/上各一錢)
　　白葵花(五朶去心/細剪入)
　右件藥都一服水五盞煎至二盞入
　　橘皮(五分/)　草豆蔲仁(麵褁燒/熟去皮)黄耆(已上各/一錢)
　右件入在内再煎至一盞再入下項藥
　　生地黄(二分/酒洗)　黄蘖(酒浸/)　黄連(酒浸/)
　　枳殻(已上各/三分)
　已上四味預一日另用新水浸又以
　　細辛(二分/)　川芎(細末/)　蔓荆子(已上各/三分)
　預一日用新水半大盞分作二處浸此三味并黄蘖
　等煎正藥作一大盞不去柤入此浸者藥再上火煎
　至一大盞去柤稍熱服空心又能治嚙頰嚙唇嚙舌
　舌根强硬等證如神忌肉湯宜食肉不助經絡中火
　邪也大抵腎并膀胱經中有寒元氣不足者皆宜服
　之
　　脾胃將理法
　白粥粳米菉豆小豆鹽䜴之類皆淡滲利小便且小
　便數不可更利況大㵼陽氣反行隂道切禁濕麵如
　食之覺快勿禁
　藥中不可服澤㵼猪苓茯苓燈心琥珀通草木通滑
　石之類皆行隂道而㵼陽道也如渇如小便不利或
　閉塞不通則服得勿利再服
　忌大鹹助火邪而㵼腎水真隂及大辛味蒜韭五辣
　醋大料物官桂乾薑之類皆傷元氣
　若服升沉之藥先一日將理次日腹空服服畢更宜
　將理十日先三日尤甚不然則反害也
夫諸病四時用藥之法不問所病或温或涼或熱或寒
如春時有疾於所用藥内加清涼風藥夏月有疾加大
寒之藥秋月有疾加温氣藥冬月有疾加大熱藥是不
絶生化之源也錢仲陽醫小兒深得此理内經必先歳
氣毋代天和是為至治又曰無違時無伐化又曰無伐
生生之氣此皆常道也用藥之法若反其常道而變生
異證則從權施治假令病人飲酒或過食寒或過食熱
皆可以增病如此則以權衡應變治之權變之藥豈可
常用乎
　　攝養
　忌浴當風汗當風湏以手摩汗孔合方許見風必無
　中風中寒之疾
　遇卒風暴寒衣服不能禦者則宜争努周身之氣以
　當之氣弱不能禦者病
　如衣薄而氣短則添衣於無風處居止氣尚短則以
　沸湯一椀熏其口鼻即不短也
　如衣厚於不通風處居止而氣短則宜減衣摩汗孔
　令合於漫風處居止
　如久居髙屋或天寒隂濕所遏令氣短者亦如前法
　熏之
　如居周宻小室或大熱而處寒涼氣短則出就風日
　凡氣短皆宜食滋味陽飲令胃調和
　或大熱能食而渇喜寒飲當從權以飲之然不可躭
　嗜如冬寒喜熱物亦依時暫食
　夜不安寢衾厚熱壅故也當急去之仍拭汗或薄而
　不安即加之睡自穏也飢而睡不安則宜少食飽而
　睡不安則少行坐
　遇天氣變更風寒隂晦宜預避之大抵宜温煖避風
　寒省語少勞役為上
　　逺欲
名與身孰親身與貨孰多以隋候之珠彈千仞之雀世
必笑之何取之輕而棄之重耶殘軀六十有五耳目半
失於視聽百脉沸騰而煩心身如衆派漂流瞑目則魂
如浪去神氣衰於前日飲食減於曩時但應人事病皆
彌甚以已之所有豈止隋候之珠哉安於淡薄少思寡
欲省語以養氣不妄作勞以養形虛心以維神壽夭得
失安之於數得䘮既輕血氣自然諧和邪無所容病安
增劇茍能持此亦庶幾於道可謂得其真趣矣
　　省言箴
氣乃神之祖精乃氣之子氣者精神之根蔕也大矣哉
積氣以成精積精以全神必清必静御之以道可以為
天神矣有道者能之予何人哉切宜省言而已
　
　
　
　脾胃論卷下
