#+TITLE: 愧郯錄-宋-岳珂
#+DATE: 2018-05-12 10:18:16
#+SOURCE: github.com/kanripo/KR3j0124 master 14ee27f3                
愧郯録序
　　　　　　　相　臺　岳　珂
昔者吾夫子求文獻於𣏌而不足證學雲户
於郯而有餘師方春秋時二國在諸使間爙
地生齒廣輪衆寡亡以大相過也其齊僅存
焉耳矣而𣏌之志若曰吾蕞爾邑要非天下
之所取正周禮秉魯夏盟主晉舊章故府之
藏不彼即焉而遐哉邈乎之問乃及於我是
何庸知維郯則異然謂吾之𥚹陋誠不足以
儕諸建國而金天百丗之澤且幸至于今而
未斬况夫統系之所接傳聞之所逮是區區
者而不余守則暴棄之􁎲其將何辭以諉夫
人是故典則之在王府一忽其詒則與和鈞關
石俱蕩於浮埃惟不自安於陋顧如典墳朴
略之餘聖人之所不能悉識者亦或可歷陳
而枚舉然則謂丗有先後國有聾昭而不存
乎其人焉可不可也
國朝受命
丗有顯德
典章文物之盛跨王軼帝二百七八十年間
名公鉅卿所以討論潤色之者固巳無餘藴
矣而又禮掌於頌臺議參於儒館彌闕軼訂
同異間承之以有位之文者俾畢得以獻疑
而稡聞則出位之言固非羣有司之所當與
抑猶聞之郯之來也魯固逆陋之矣叔孫昭
子之問聊以藉俎豆之口而郯子奮然曰我
知之不俟申言之及纚纚其辭累數百言而
不少止郯未甞以揜人自疑而魯多君子亦
不以其強聒爲疑也若夫𣏌則自棄矣襲媮
益洿毎視己爲不足進至取通國之禮而夷
之一字之貶屢加而曽不知所以爲耻學者循
其末流而遡其所志輕重且將誰擇哉珂晚
學其位于
朝又羣有司之賤者也譬諸小國無證𣏌之
責而有睎郯之心凡其廷紳之所緒聞諜記
之所膚受隱而不合必求其當博取精覈使
皆有据依而後牘之蓋不敢以陋自處而懼
其班於學域之夷博識之士或以吾夫子之
不耻於問者而就正焉則亦庶乎其有一得
之愚也凡書皆
祖宗若
當丗事名前哲所以尊
朝廷爲卷者十有五緫一百十七則命之曰
郯以志其愧嘉定焉逢淹茂歲圉如旣望
謹序
愧郯録目録
　　　　　　　相　臺　岳　珂
　卷第一(十一則)
　　　祖宗徽稱
　　　五字定制
　　　崇政改謚
　　　后謚因革
　　　隆祐壽康宫
　　　申福殿
　　　永崇陵
　　　追改陵名
　　　郊廟之誄
　　　號謚之異
　　　宗室聮名
　卷第二(八則)
　　　近屬名制
　　　宗廟舊諱
　　　舊諱訓名
　　　御名不聮字
　　　淳熈南衙
　　　孝明后制
　　　宗族之别
　　　聖旨教令之别
　卷第三(六則)
　　　南北郊
　　　思陵近誤
　　　諸陵複名
　　　館學輕重
　　　階官避家諱
　　　贈官回避
　卷第四(五則)
　　　先廟後郊
　　　魚袋
　　　服章入銜
　　　執政階官封爵
　　　尚書之名
　卷第五(九則)
　　　永固更號
　　　熈寧崇寧年號
　　　泰安宫
　　　五齊三酒
　　　齊酒廢革
　　　牲牢均胙
　　　副本縁起
　　　百官轉對
　　　任子分授
　卷第六(十二則)
　　　寺監簿職守
　　　牙魚不可服用
　　　眞徽沔三州
　　　國名寓意
　　　辛簡穆謚
　　　修書恩數
　　　閩中譌傳兆域
　　　開元寺
　　　紹興嘉泰二詞
　　　北使借官
　　　官年實年
　　　仙釋異教之禁
　卷第七(二則)
　　　官品名意之訛
　　　散階勲官寄禄功臣檢校試銜
　卷第八(十則)
　　　年號閣名
　　　陞建府鎭
　　　昇定建府
　　　鎭號封國
　　　詞科宗室二制
　　　中司論事
　　　給舎論駮
　　　帶節降麻
　　　納節舊典
　　　彭輅告詞
　卷第九(十則)
　　　禮殿坐像
　　　作邑之制
　　　歳降度牒
　　　宣緫公移
　　　書記支使
　　　樞宻稱呼
　　　國忌日斷刑
　　　官品不分别
　　　金年號
　　　場屋編類之書
　卷第十(七則)
　　　人品明證
　　　改易職事官名稱
　　　李文簡奏藁
　　　同二品
　　　旌節
　　　慈德宫
　　　寺觀勑差住持
　卷第十一(五則)
　　　制舉科目
　　　追冊后
　　　后陵名樂舞
　　　上后謚官
　　　告謚祖廟
　卷第十二(七則)
　　　文武服帶之制
　　　非宰執賜笏頭帶
　　　開禧復泗州赦
　　　宫禁進見
　　　刋進書載表卷首
　　　金銀牌
　　　古今祠厲
　卷第十三(十則)
　　　指南記里鼓車
　　　京師木工
　　　國忌設齋
　　　皇祐差牒
　　　紹興儲議
　　　遂國記誤
　　　武定軍
　　　金版
　　　薦饗太廟
　　　冷端甲
　卷第十四(七則)
　　　九閣
　　　天章閣侍講班次
　　　天章閣
　　　天章閣官名
　　　敷文閣
　　　直省官
　　　藩邸旌節
　卷第十五(八則)
　　　外戚贈王爵
　　　贈官不改國
　　　鎻小殿子
　　　國𥘉宫禁節料錢
　　　赦宥之數
　　　祖宗朝田米直
　　　潜藩節鎮
　　　官稱不避曹司

此宋刻愧郯錄八册計十五卷雖其間抄者
七十五葉空白者十葉然以意揣之抄者必
非無據空白者亦是闕疑仍不失爲古書
之舊頃從杭州書友處寄来易白金一
觔而去余取知不足齋所刻本相勘行
欵正同空白亦合當是此刻所翻則此
誠祖本矣卷中有楊夢羽圖章知
爲吴郡故物今復得弓玉之還不亦
愧郯録卷第一(十一則)
　　　　　　　相　臺　岳　珂
　　　　祖宗徽稱
國初　親廟諡皆二字　藝祖上賔李文正
昉　上初謚以六字而後　列聖皆遵用之
大中祥符初符貺洊臻登封降禪彌文具舉
扵是始用開元增諡之制是年十一月甲申
躬謁　太廟二室各增八字為十四字五年
十月戊午　聖祖降　延恩殿告以　長發
之祥閏月乙亥復加二字　親廟亦衍而四焉
真宗既諡　仁皇以澶淵之功不著　詔益
以武定為八字始用　天聖二年初郊奉冊
因郊増諡蓋昉于此　慶曆七年十一月又
郊遂再增八字扵是十六字之制定為不刋
弗復可增益矣然　仁宗　英宗之諡增於
元豐六年屢郊之後　神宗之諡増扵　紹
聖二年大饗之餘　哲宗之諡増於　崇寧
三年再郊之際類皆因時制宜而初郊舉典
禮猶未爲永制也　徽祖以　紹興五年有
陟方之哀七年　諱問始至龍輴未還緜蕞
廟祔至十二年旣安禹穴之棲其冬　詔加
謚明年正月戊戌奉冊己亥　上親饗　太
廟蓋清祏甫寧因山適畢遂躬𣢾謁追用
祥符典故固有不必俟郊報者從變禮也
孝宗以後始定用升祔後遇郊即前　詔議
徽號　詔書若曰　某廟冝加上十字爲十六
字如　祖宗故事將郊攝太傅先以冊告本
室而後行躬祼率以為常至于今不廢乃若
僖祖以　熈寧王安石之議正東嚮　大觀
之元遂有　立道肇基積徳起功懿文獻武
睿和至孝之號嫓之　親廟増者十二焉蓋一
時之制也
　　　　五字定制
漢制宗廟必冠以孝唐特表一字而出之諸
帝類曰某宗某諡孝皇帝間有不盡然者不
多見也　國朝初定　藝祖諡止曰英武聖
文神徳　太宗諡止曰神徳聖功文武皆未
以孝為號　祥符始増之自後　列聖稱天
之誄必以百行之首薦於　鴻名蓋嘗攷之
徽號中所同稱者又有四字文武功徳與孝
而五自初諡中即備其三曰文曰武曰孝
治平而降未之或改也惟　徽　欽初諡曰
聖文仁徳顯孝曰恭文順徳仁孝當時蓋張
忠獻浚陳文正康伯當國　上議初非有他
蓋用　太平　淳化　乾興故事先摭　聖
徳之最盛者而表之如近嵗　光考諡曰憲
仁聖哲慈孝不復稱文武正其比也及増諡
則無不備者故　藝祖曰啟運立極英武睿
文神徳聖功至明大孝　太宗曰至仁應道
神功聖徳文武睿烈大明廣孝　真宗曰膺
符稽古成功讓徳文明武定章聖元孝　仁
宗曰體天法道極功全徳神文聖武濬哲明
孝　英宗曰體乾膺歷隆功盛徳憲文肅武
睿神宣孝　神宗曰體元顯道法古立憲帝
徳王功英文烈武欽仁聖孝　哲宗曰憲元
繼道世徳揚功欽文睿武齊聖昭孝　髙宗
曰受命中興全功至徳聖神武文昭仁憲孝
孝宗曰紹統同道冠徳昭功哲文神武明聖
成孝　光宗曰循道憲仁明功茂徳温文順
武聖哲慈孝　欽既止仍六恵不復議増己
秩宗因循之失猶曰禮有未備而已一旦舉
而行之可也惟　徽宗紹興十二年之增諡
以權臣擅命輙於　徽稱有所抑揚遂去一
字而以烈代徳以徳代武曰　體神合道駿
烈遜功聖文仁徳憲慈顯孝攷之　藝祖
真宗之諡初亦偏於文徳矣既增則武功配
焉未聞臣子敢以是而寓意於　君父也是
年十二月户部尚書張澄等集議庚午宰臣
秦檜自以議　上而議文則檜之兄直學士
院梓實為之戊寅　詔檜撰冊文則冊文又
檜之作士之學典故每扵此不致詳故至今
莫有議者揆情訂迹何以慰　在天之靈乎
神宗初增諡曰紹天法古運徳建功　哲宗
曰顯徳定功　崇寧三年　詔定　神宗今
諡　政和三年又以建立法度之意增
神宗為二十字而　哲宗易世揚二字以見
紹述蓋蔡京當　國用一時歸美之論務極
尊崈雖非故事猶愈於檜之無君云
　　　　崇政改諡
宗廟改諡冊告於禮為重　祥符五年以
聖祖諱因増諡而易　藝祖睿文聖功二字
實不得巳耳　崇寧　政和間始用　繼述
友恭之論屢定　徽稱　神宗凡一改再増
而溢於　祖宗者四字　哲宗凡一改一増
皆非舊章　章聖謚有　濮園諱　治平親
政𥘉不敢更後但著於文書令曰諸　濮安
懿王諱其在　眞宗皇帝謚號内者不避應
奏者以黄紙覆之如此而已豈非嚴重　宗
廟於體不得不然邪若　慶曆以來　后謚
或更蓋從　夫之義與此異也
　　　　后諡因革
建隆元年二月壬戌　上　親廟諡　僖祖
曰文獻　后曰文懿　順祖曰恵元　后曰
恵明　翼祖曰簡恭　后曰簡穆　宣祖曰
昭武其制皆判太常寺竇儀所定　帝　后
率聯一字深得古意其後　杜太后上仙先
諡明憲繼改曰昭蓋亦配　帝以為稱　大
中祥符增上　帝諡始各加睿和睿明睿徳
睿聖二字於　后無所損益　列聖相循遂
為故事故　太祖諡大孝　后曰孝恵孝明
孝章　太宗諡聖徳　后曰淑徳懿徳明徳
元徳　真宗諡章聖　后曰章懐章穆章獻
明肅章懿章恵　仁宗諡聖武　后曰慈聖光
獻　英宗諡宣孝　后曰宣仁聖烈　神宗
諡欽仁　后曰欽聖憲肅欽成欽慈　哲宗
諡昭孝　后曰昭慈聖獻昭懐　徽宗諡顯
孝　后曰顯恭顯肅顯仁　欽宗諡仁孝
后曰仁懐　髙宗諡憲孝　后曰憲節憲聖
　　　　　　　據吳興周氏言言齋藏淡生堂抄本補寫
慈烈　孝宗謚成孝　后曰成穆成恭成肅
　光宗謚慈孝　后曰慈懿自　慶曆四年
　章聖五后始改莊從章於是長秋或先升
馭者至因山之後復改而從之如　徽　高
　孝之后自惠懿安而顯憲與成是也自
元祐八年　宣仁以　祖　宗之誄始摘
帝謚聯孝者爲稱雖　建中靖國之元以神
祖聖孝之謚不可爲冠姑循雜采故事越是
而後率以爲常如　泰陵而下是也自　乾
徳二年　孝惠　孝明上謚巳從孝字而
太祖初謚乃無之　大中祥符元年始加大
孝之號似出附合而亦有循之者如　慈懿
先謚而　崇陵繼稱慈孝是也第秩宗討論
非出一手因時定制每失參稽易謚從夫禮
也　藝祖遷就姑以漢制帝謚必稱孝爲比
是猶有説至　光宗則徒屈　至尊以從
后謚所憚者改册耳果何説乎雜采以示有
所從禮也　宣仁嫓宣稱謚亦取其羙者耳
　　　　　　　　據吳興周氏言言齋藏淡生堂抄本補寫
初非有意也是猶有説至　政和之謚昭懷
　紹興之謚昭慈泥於聯孝之稱遂與　嫄
廟混而無別矣果何説乎聖不可以冠謚
建中避之禮也　慈聖以擁佑　定命之勲
舉而從之是猶有説節以四惠而列於謚之
中上嫓　淑德則不在徽稱之下下同　欽
聖則初無慈謚之從是亦無所從而巳　慈
懿之號又從而紊之果何説乎容臺訂禮名
儒後先宗廟重事漢律有禁晚晉下臣固莫
敢置喙特私表其臆説如此又按會要　仁
宗別　后温成初謚恭德言者以爲不當同
　太宗諸后謚始改之　至和二年十一月
史館修撰吕公綽奏　眞宗五后莊皆爲章
承旨丁度以爲神道貴靜乞不改旣而公綽
復言遂於郊禮前上謚册此正故事之明證
　昭慈改謚於紹興五年是歲五月辛未臣
僚亦甞建不當聯昭字之議而　朝廷訖不
從　顯恭后初謚靖和　大觀四年改謚惠
恭　紹興七年　祐陵復土始例従顯其中
蓋亦混恵明諡明逹明節又紊昭憲已改之
稱云
　　　　隆祐夀康宫
元祐太后既正東朝　建炎元年八月有
詔以　尊稱犯　太后祖諱當以所居宫為
稱令學士院撰定遂建　隆祐宫　光宗内
禪　紹熈五年七月　移御泰安旋以未至
嘉美改稱　夀康宫而殿亦以此名珂恭攷
㑹要　元祐元年閏二月宰臣韓縝上表請
太皇太后宫殿名宫曰崇慶殿曰崇慶夀康
皇太后宫殿名宫曰隆祐殿曰隆祐慈徽
詔所請宜允候過諒闇令有司檢舉既雖又
改宫曰慈徳而前稱已播告著之　國史矣
竊謂二名皆複於典故當易不疑特有司失
扵討論是以有此如　宣仁上仙實在夀康
殿當　光宗萬夀誼當避嫌　昭慈逮事
欽聖而　隆祐之號稱之九年至　紹聖元
年閏四月戊子而後革　建中靖國追
欽慈之　詔猶曰隆祐深慈具存扵遺訓則
是婦姑同一名稱皆大不可者也
　　　　申福殿
江州廬山有宫曰太平興國侍従領祠官建
申福殿奉　髙皇本命實　紹興二十八年
十二月丁亥朔賜名珂按　京師有龍徳宫
乃　徽祖潜邸　宣和與　子之後　移御
是間中已有申福臻祥二殿攷之　㑹要
紹興九年和議始成有司指以為安奉龍輴
之地蓋不特複名之當易而已
　　　　永崇陵
光宗因山右丞相謝深甫請以永崇為陵名
詔従之珂嘗攷典故謂其失有四唐徳宗稱
崇陵雖無永字然終非令君　嘉祐八年九
月十二日諫院吕誨言　潜邸興慶宫犯唐
故號　詔改為慶寧夫興慶佳名也明皇視
徳宗有間矣猶且不可况俱為陵名乎其失
一也　元符三年三月丙申左僕射章享上
哲宗陵名永泰　詔恭依享初議永崇　中
批以未至嘉美再上永章永慶　上與　皇
太后皆曰永慶佳既而聞乃遼聖宗陵名遂
復改凡三表乃定則永崇固　元符之所弃
而可復用乎其失二也王明清揮麈録載崇
先寺有　真皇館御曰永崇按　㑹要實有
是殿成扵　嘉祐六年十一月崇先乃觀名
上清之遺址明清已誤且　國朝故事殿號
州縣鎮之犯　宗廟徽稱陵名例従改易蓋
惡其複如　慶曆七年八月戊午改　文明
殿為紫宸　景祐四年四月庚午改武定軍
為武康閏四月己卯改昭武軍為寧武避
真宗　宣祖諡　天聖七年九月辛未改永
定軍為永寧避　真宗陵之類是也况　子
孫因山之地　祖宗衣冠之御可以混而不
别乎其失三也　紹興十三年二月己未朔
有㫖　徽宗永固陵名委後省看詳既而許
侍從擬定於是權户部尚書張澄等言惟永
祐不犯歷代陵名　詔恭依按晉書亘元僣
楚追尊其父温爲帝陵號永崇二字皆同正
永固之比其失四也珂又攷　㑹要　紹聖
二年六月禮部尚書林希言　神宗宣光殿
與石虎之子韜所建堂同名　詔改曰顯承
以是觀之不惟　崇陵之當易而　崇先館
御亦不復可因仍矣秉禮者其尚攷之
　　　　追改陵名
李文簡燾續通鑑長編曰　乾興元年七月
詔改　章聖陵名曰永定初丁謂為山陵使
請名陵曰鎮及謂貶馮拯謂　三陵皆有永
字故易曰永定陵然永安乃縣名也　宣祖
陵上名安又不知　翼祖已名定陵於是復
追改　翼祖陵曰靖議者譏拯不學當時無
正之者珂按　真皇上仙開基因山者僅三
耳嵗時薦獻　宫禁省謁禮官周視史諜書
載耳目尚相接夫誰而不知正使不留意扵
典故亦不應若是　朝廷舉重禮當時所上
者一字之名自東閤賔客縱不能爲之一閱
史録呼容臺一吏使供寫亦足優爲之何至
或削或犯以詒天下笑乎謂素號博學此顧
甚易識是蓋絶不一講論而率然以應　上
命也拯矯其爲欲増而易之易之之際亦復
靳扵故府之一問又墮舛誤再煩改更就使
復定一名猶愈於　祖之以　孫屈也遂過
不疑遂易　先號夫豈寧神尊　祖之義乎
一顧問之憚煩而成是紛紛後之議禮者可
以監矣表之以識一時之顛末
　　　　郊廟之誄
中興而来請　帝諡于郊議文必曰　某帝
宜天錫之曰某諡皇帝廟號某宗請　后諡
于廟議文必曰　某后宜以　祖宗之命錫
之曰某諡皇后茍非　母后則否惟以羣臣
議進之内　詔曰恭依而已珂按典故　嘉
祐八年五月庚申有司將請　仁宗諡翰林
學士王珪奏謹按曾子問曰賤不誄貴㓜不
誄長禮也惟　天子稱天以誄之春秋公羊
說讀誄制謚於南郊若云受之於天然　乾
興元年既定　真宗皇帝謚其秋始告天於
圓丘史臣以為　天子之謚當集中書門下
御史臺五品以上尚書省四品以上諸司三
品以上於南郊告天議定然後連奏以聞近
制唯詞臣撰議即降　詔命庶僚不得參聞
頗違　稱天之義臣奉　命撰　先帝尊謚
欲望　明詔有司稽詳舊典先之南郊而後
下臣之議庶　先帝之　茂徳休烈有以信
萬世之傳　詔兩制詳議翰林學士賈黯等
議如珪奏　從之　元豐二年十一月丁丑有
司將請　慈聖諡翰林學士章享奏竊稽典
禮下不得誄上則　大行太皇太后諡號蓋
非臣子之所敢專必將有所請謂若請之
太廟於禮為宜願付禮官詳議於是禮院言
孝明皇后之䘮百官書諡議讀之於廟上于
　　　　　　　　據吳興周氏言言齋藏淡生堂抄本補寫
虚座　詔尚書省集百官議皆曰　母后之
謚則宜定於廟而讀之以受成於　祖　宗
　孝明皇后謚請百官議定　制下乃遣官
告於　太廟而不讀今參詳古者謚法后受
之君　大行太皇太后作配　仁宗於禮爲
尊宜集官謚之於廟又幼不誄長子不爵母
　英宗皇帝廟室於禮不當請謚欲乞集中
書樞密院侍從官御史臺五品尚書省四品
諸司三品宗室正任團練使以上赴　太廟
行請謚之禮然後　詔有司作册寳告於
天地　宗廟社稷讀於　慶壽殿　從之二
事蓋始此　慶元三年十一月乙巳　憲聖
上仙廷議以　欽宗廟祏虚配將以唐睿眞
沈后尋訪理絶故事爲仁懷舉哀升祔明年
正月辛丑　二后並謚於廟時京魏公鏜爲
相實上議焉仁懷非母后所以得用爲此者
蓋屬尊丗邇且又偕祔不得不然也要之受
成之意見於議者特以尊卑爲辨耳仁懷固
　　　　　　　　據吳興周氏言言齋藏淡生堂抄本補寫
無疑焉
　　　　號謚之異
神宗將加　仁　英二室謚　元豐六年五
月丙子朔　詔改加上尊謚爲奉上徽號令
三省官與太常寺同定初六字爲謚増十字
爲號蓋始此云
　　　　宗室聮名
藝祖　太宗并受　天命子孫千億魏王廷
羙以親賢正派棣萼聮輝上繫　安陵璇源
圖牒稱爲　三祖慶胄蕃昌至於五葉禄分
爵衍夥不可殫　神宗始命有司裁定惟恩
義之稱　熈寧二年十一月甲戌　詔自非
袒免以下並罷　賜名授官二十年間　天
支訓名者不復相考質亦或以一字皆無定
制議者病之　元祐七年九月甲午宗正寺
奏宗室撰名自來并用兩字内取一字相連
所以別源派異昭穆也昨自　熈寧中立法
非　祖　宗袒免親更不　賜名授官後來
逐時准大宗正司關到本家所撰名多是重
疊至有數人而共一名者又或與别房尊長
名諱相犯或兄弟不相連名或只取一字為
名而偏傍不相連者名稱混殽難以分明昭
穆之序竊恐年祀寖久流派逾逺譜籍漸無
統紀除重疊共一名者昨來寺司申請已得
朝㫖見令改撰外所有犯别房尊長名諱兄
弟不相連名并以一字為名恐亦合改撰欲
乞宗正司告示逐宫院將見今名犯尊長諱
并字不相連及單名者並令改撰仍従本司
定取一相連字取名稍寛者闗宗正司告示
令依倣撰名所貴稍得齊一従之扵是聯名
之制始定珂按　三祖下宗支所聫字　太
祖曰徳惟従世令子伯師希與孟由　太宗
曰元允宗仲士不善汝崇必良友　宣祖曰
徳承克叔之公彦夫時若嗣當時雖先有之
而非　賜名者猶混殽故申其禁令耳非肇
始也　英　神近屬又為之名如孝安居多
自甫有卿茂中孫其字不一蓋繼别為宗云
承平時立保州位其聨名曰咸嘉文可修景
遵端廣繼大者迺四親别族又不與　三祖
也宗寺之請出扵寺丞宋景年見周益公必
大奏議
愧郯録卷第一
愧郯録卷第二(八則)
　　　　　　　相　臺　岳　珂
　　　　近屬名制
國朝　宗屬本未定聯名之制　藝祖友悌
因心凡　宣祖本支之在子行者皆冠徳字
賜名授爵俱無等差　熙陵繼序初更用元
字以别大統自是而後　真皇之子従衣扵
藝祖魏王諸孫賜名惟字承字者不聨　神
廟之子従人於　英宗諸孫吴益二邸之賜
名孝字者亦不聨　徽祖之子従木於　神
祖諸孫吴楚二邸之賜名有字者又不聨不
惟不聨且無用一字者是皆親堂兄弟従姪
以降従可知也　紹興　乾道以来　孝支
三邸鼎立孫枝出閤始皆用一名　光宗
今上敬叙天彞務従其厚莊文魏王之後俱
聨所従以示無間蕚樓環邸雍怡之風蓋視
藝祖為有光矣然　宗廟至重貴於有别恩
義之稱豈　聖心固自有所輕重歟
　　　　宗廟舊諱
紹興文書令曰　廟諱　舊諱正字皆避之
故　哲宗　孝宗之舊諱單字者凡三皆著
令改避惟　欽宗舊諱二字一則從丄從回
從旦一則從火從亘今皆用之不疑又令之
注文曰　舊諱内二字連用爲犯若文雖連
而意不相屬者非故　太宗　仁宗　英宗
神宗之舊諱二字者凡八皆著令不許並用
惟　孝宗舊諱從伯從玉從宗者今亦聮書
自若甚至有以為名者珂竊謂　尊　祖事
神固存終諱　祖宗酌禮用中單字則盡避
二字則不連不簡不苛惟情之稱弗可改也
欽皇祔清祏稱宗而　舊諱之避乃不得與
諸廟比　孝廟初潜故名雖已賜更然上擬
英祖亦正同　濮邸故事　真　神二朝初
亦與宗藩聨稱既改復諱顧今獨不然皆非
也　孝宗㑹要史諜皆不著初名殊不知
英宗正史　實録　㑹要蓋皆嘗書之遂使
舊諱罕傳後世莫考當世士大夫猶有不及
知者容臺史觀之失不既甚乎李心傳繫年
要録載此諱扵　紹興二年五月辛未明年
二月庚子除和州防禦使復見焉它書則未
之載也
　　　　舊諱訓名
太宗舊諱自　大中祥符二年六月二十四
日　詔中外文字有與二字相連及音同者
並令廻避至　寳元元年四月四日翰林侍
讀學士李淑奏請毋得連用　真宗舊名
治平元年十一月三日翰林學士賈黯奏請
毋得連用　仁宗舊名自後遂著之文書令
以為不刋之典然珂嘗攷今宗室訓名或犯
舊諱私謂不安㕘稽典故則可疑者有三而
大可據者有一　景祐四年正月十三日
詔自今宗室訓名令宗正寺與修玉牒官同
議定勿得重疊夫重疊猶不可而可與　舊
諱重乎一可疑也　治平三年七月十九日翰
林學士承㫖張方平言　皇族賜名其屬絶
無服而異字同音或上下一字同者請勿避
従之則是　治平以前凡同族之名一字之
同皆在當避之域曰同族且不可而况　宗
廟乎二可疑也　紹聖三年五月十九日宗
正寺丞宋景年奏請宗室賜名非袒免親本
家命名扵本祖下有服親雖音同字異並避
扵本祖下無服親及别祖下有服親即音同
字異許用扵别祖下無服親非連名即雖本
字亦許用　從之　舊諱則非正諱矣其視
音同字異者不猶重乎三可疑也　大中祥
符八年六月十五日　詔改含光殿名曰㑹
慶以光字乃　太宗舊名之上字故避之光
字舊名之偏諱也自二年已　詔但禁連用
而今又六年之後乃改殿名豈非殿名常用
之稱與文書偶及者為不同乎殿名猶易而
屬籍　燾續通
鑑長編　天聖六年九月丙午兵部郎中集
賢院修撰楊大雅知制誥大雅初名侃以犯
真宗舊諱　詔更之此乃灼然明據以此論
之不特宗姓非所當為庶姓士大夫或襲用
之亦非也　㑹慶為　孝宗誕節與殿名複
出　哲宗神御殿名曰重光又自　慈聖后
以来再以入廟號似違　祥符故事云
　　　　御名不聨字
熈陵即祚之踰年二月庚子有　詔更　御
名　制曰王者對越上天祗見九廟凡因祭
告必著名稱思稽古以酌中貴難知而易避
爰遵故事載易嘉名此當時　播告之㫖也
珂按􁗁太宗𥘉諱上字與􁗁藝祖聮稱􁗁建
隆造邦巳改從光字復與魏悼王同行　太
平興國𥘉旣膺􁗁大統魏悼王改從廷字以
避尊尊之稱至是甫四閱月復　詔改焉雖
更定之意具如􁗁詔書其實去聮文尊王統
所以辨名分示等威也　眞宗本聮元年旣
立爲􁗁皇太子遂用單名而太支八主仍
舊字為行不復改　仁皇在㫒邸　英祖
濮藩名亦二字及正承祧之名則皆改焉
聖謨昭昭可攷而見　真宗之子周王祐本
亦二名以避　聖祖諱而損其一因偏傍有
衣字與　仁宗諱偶合元非初制如温昌信
欽四王皆　徽宗追賜名具載　國史　仁
宗三王名皆躔日是為　皇子諸王一賜即
為單名之始然率縁殤折非既長而並命者
英宗又未及正東宫　神宗初與吴益二王
並賜名従頁及　治平不豫之際匆猝中無
以故事建明乞更名者　熙　豐友愛天至
遂因循不復議　元豐末命　哲宗自延安
王主鬯時御名與　神宗諸王皆聨人字遂
詔改今諱不復聨誠得　祖宗别微之本意
徽　髙自藩邸入　登大寳誤循　治平故
事止仍舊名　欽宗雖久在震方亦嘗一再
賜名然鄆寵方偪語諱滋繁固莫容有建言
者　宣和内䄠狄師日侵亟决大議何暇它
及　孝宗猶改之而後升儲　乾道兩下
貳極之詔皆仍舊名以播告　今上承大統
潜躍之名亦不復改雖曰　阜陵制義之重
聖心有所不欲更而尊　君之誼則非矣
　　　　淳熈南衙
周益公必大玉堂雜紀曰　乾道七年四月
甲子詔　皇太子判臨安府用　至道故事
也或謂當以太中大夫爲判官通領府事恐
名稱未正遂議改尹而以侍従爲少尹餘判
官用卿監郎官丁卯将鎖院降麻或又疑宣
麻給告非待　儲貮之禮己巳後省官禮官
㑹議扵史院檢照唐太宗征遼命太子監國
及大帝命太子受諸司啟事或詔或制視麻
為重可以作則　上然之庚午偶當日被
宣范紫㣲成大先以侍講遞宿聞報遽出薄
莫至玉堂御藥李(名/忘其)持　御封　御筆
皇太子某宜領臨安尹可依此降制三皷進
草因奏此　當付有司施行
竊恐　皇太子别無被受欲依自来　詔書
體式略換首尾書寫一通降付　皇太子今
擬定格式進　呈如賜　俞允乞速　批降
付下　御筆批依辛未遂告　大廷惟此稀
闊盛典適以史官備討論詞臣㕘潤色復得
宸翰寳蔵于家非儒生之榮遇乎珂按　本
朝親王為南衙故實有四　建隆二年七月
壬申　太宗以晉王為開封尹同平章事
開寳九年十月庚申魏悼王廷美以齊王為
開封尹　雍熙二年十月甲辰昭成太子元
僖以陳王為開封尹兼侍中　淳化五年九
月壬申　真宗以夀王為開封尹東宫為南
衙故實有二　至道元年八月壬辰　真宗
以皇太子為判開封府　宣和七年十一月
戊午　欽宗以皇太子為開封牧歴考二端
親王為尹　東宫為判為牧自有明據然則
必大所行制詞有所謂肆考南衙之故實一
新大尹之多儀及名稱未正者皆誤也至扵
府寮之制　國初紀載雖簡初無異稱　雍
熈陳王之命實以戸部郎中張去華為判官
殿中侍御史陳載為推官並　召見就遷去
華為左諌議大夫雖與太中大夫之制若相
協要亦王府之制耳　至道升　儲有司又
言　皇太子兼判開封府其所上表状即書
皇太子位其當申中書樞宻院狀秖判官等
書　詔従之則是時亦無用少尹為參佐者
在承平時著位尹蓋尹正之常稱雖以　熙
定二陵在藩日常爲而使少尹權知府事然
自　崇　觀以後例以除官且著令别設牧
以待親王矣且自尹而少本略爲差降以
帝儲之重而下與有司聮稱謂固不可　淳
熈五年閏六月魏惠憲王愷以江陵尹進兼
雍州牧牧尹秩序之别蓋如此雖内外有異
而藩王猶可爲牧　東宫乃反爲尹此尤大
不可者也若以　宣和舊典出於　内禪巳
定不欲循用則稱判爲宜若尹則無别矣
　　　　孝明后制
太祖實録　建隆元年七月甲申立　皇后
制曰朕受天景福故父事髙穹率土樂推乃
子視黔首坐明堂而讀時令正中禁以崇國
風庶資博厚之功用廣邦家之業禀長樂之
慈訓舉長秋之舊章乃命有司告于清廟咨
爾琅瑘郡夫人王氏象緯炳靈公侯貴胄挺
天人之竒表㑹王者之昌圖朕昔在列藩常
觀内助奉晨昏而㒺倦服浣濯而無辝賛予
開國之基賴爾宜家之慶翬衣未舉椒掖難
虚既侔大姒之賢宜易小君之號貽謀百世
正位六宫可立為皇后爾其佐佑興運恢張
内朝樛木垂隂期于逮下桂華委照法彼無
私顧彤管之在旁思大練之為美若此則緱
山餘烈配沙麓之嘉祥淮水長源接銀潢之
濬浪后妃之徳史冊有光勉修令名往踐厥
位仍令所司擇日備禮冊命珂按　制詞中
首稱咨爾實與冊文無異至入尾詞先書可
立為　皇后復申命戒始用　廷告體令所
司備冊與今制殊不同此蓋　國朝立　后
第一典故不可不詳訂也
　　　　宗族之别
政和三年閏四月丙辰　詔改公主為帝姬
郡主為宗姬縣主為族姬珂按　本朝嬴姓
而用姬為稱謂雖　詔書明言考古立制宜
莫如周然要是蔡京輩誤讀漢書薄姬丁姬
輩名字謂姬本婦人通號故循而用之耳
建炎改制議者之論已詳不復複出第宗族
二字本以别親疏似亦差互攷之春秋襄公
十二年秋九月吴子乗卒左氏因其臨扵周
廟而别白之曰凡諸侯之䘮異姓臨於外同
姓扵宗廟同宗扵祖廟同族扵禰廟杜征南
預又従而釋之曰同族謂髙祖以下如此則
族之親於宗明矣今乃反之尤失所宜京輩
當時固位士多随聲是非或者因孰語先後
為次蓋初不致考也
　　　　聖㫖敎令之别
國朝所司承　㫖之别　乗輿稱聖㫖　中
宫稱敎旨　儲闈稱令旨　天聖以後　母
后或御東朝廷則稱聖㫖否則稱敎如初
孝皇初膺内襢　徳夀方具慶務極尊崈
太上皇后亦得稱聖旨珂按秦漢而下天子
稱制詔繼别為敕母后東宫諸侯王稱令下
雖郡守亦稱敎無名為㫖者惟自魏晉而下
乃有之然則承　㫖行事本取指撝之義以
従尋常簡便之稱大事則有　制可宣布則
有　詔書除授則有　敕命互見扵用要不
相揜而實非古制也晉書文帝紀司空鄭冲
勸進九錫之文曰明公宜承奉聖㫖受兹介
福允當天人則聖旨之名已見扵魏矣詳其
義趣特出一時之文若曰宜奉承聖上之㫖
意而已非文書皆然以為常式也唐尚書掌
上逮下之制六無聖㫖之名惟中書王言之
制七五曰敕㫖百官奏請施行則用之與冊
書制書慰勞發敕敕書敕牒殊析不同則敕
㫖本以便事從簡其意灼然可見但當時未
全稱聖㫖耳如延英面對或稱進止則又或
進或止取扵宸斷之義今　奏劄猶襲用之
五代相承每事稱進止亦與此同一源委若
中宫稱教　儲闈稱令而繫以㫖則史傳雜
見未之考詳漢尊母后例得稱詔如薄后雖
非稱制得詔有司追封竇后父爲安成侯是
也齊梁以來或稱令如蕭統文選所載任昉
宣徳皇后令是也唐尚書之制四曰令皇太
子用之五曰教親王公主用之而不明著母
后中宫之所稱其見扵史者亦旁附随事以
立文而已且㫖者一時之名而敎令則典則
之常也文選所載傅亮為宋公作脩張良廟
楚元王墓教之類前稱綱紀如詔書之前以
門下為稱也唐皇太子令書左庶子畫諾右
庶子畫日如制書之後有制可之畫也則此
文書體式之當然而不可以繋㫖以為稱其
理無疑還考扵唐則固嘗聨敇以為稱矣以
教以令上擬扵敇則雖聨其何傷也然竟莫
究其所以始惟髙峻小史晉書王沉傳載沉
為豫州刺史下敎求言主簿禇䂮曰奉省敎
㫖伏用感歎渚宫故事載晉羅友在亘温府
同府有得郡者温為坐叙别友亦被命至尤
遲晚温問之答曰臣昨奉敎旨出門見鬼揶
揄云我只見汝送人上郡何不見人送汝上
郡南史鮑泉傳梁元帝承制従獄中起王僧
辯代泉為都督泉拂席坐以待之僧辯入乃
背泉而坐曰鮑郎卿有罪令㫖使我鎖卿卿
勿以故意見期則二字聨㫖以稱殆習孰因
簡便而遂以為常耶然令體重也敎體輕也
漢侯王郡守之用唐尚書七等之别亦可稽
矣以　東朝而猶稱敎則非所以致　人主
尊　親之誠此　孝宗之孝所以不能安也
既　詔　太上皇后稱聖㫖而胡忠簡銓在
後省猶執不可曰大哉乾元至哉坤元聖人
固嘗有其辨其言深切著明而　聖意篤扵
奉　親竟弗之許故近世　夀慈　夀康皆
稽以為據珂嘗申攷　治平三年正月丁丑
濮議之詔　英宗嘗頒手札稱　慈聖光獻
太后為慈㫖　紹興元年五月十五日刑部
尚書權兼禮部尚書胡直孺等凖　詔討論
昭慈冊禮其於　欽聖憲肅皇后　元符三
年五月之詔亦止稱慈㫖此乃　本朝故事
固不可不㕘著也　孝皇初　詔陳魯公康
伯嘗乞以慈㫖稱而　孝惠以為輕此蓋
特制劉良李周翰注文選曰秦法皇后太子
稱令諸公王稱敎令者命也教者教示扵人
也蔡邕獨斷曰諸侯言曰敎然則中宫亦當
稱令云
愧郯録卷第二
愧郯録卷第三(六則)
　　　　　　　相　臺　岳　珂
　　　　南北郊
洪文敏邁容齋四筆紀南北郊二事曰三代
之禮冬至祀天扵南郊夏至祭地扵北郊王
莽扵元始中改為合祭自是以来不可復變
元豐中下　詔欲復北郊至六年唯以冬至祀
天而地祇不及事　元祐七年又使博議而許
將顧臨范純禮王欽臣孔武仲各為一說逮
蘇文忠軾之論出於是群議盡廢當時諸人
之說有六一曰今之寒暑與古無異宣王六
月出師則夏至之日何爲不可祭二曰夏至
不能行禮則遣官攝行亦有故事三曰省去
繁文末節則一歳可以再郊四曰三年一祀
天又三年一祭地五曰當郊之歳以十月神
州之祭易夏至之方澤可以免方暑舉事之
患六曰當郊之歳以夏至祀地祇於方澤
上不親郊而通爟火於禁中望祀軾皆辟之以
謂無一可行之理其文載扵奏議凡三千言
元符中又　詔議合祭論不一唯太常少卿宇
文昌齡之議最為簡要曰天地之勢以髙卑
則異位以禮制則異宜以樂則異數至扵衣
服之章器用之具日至之時皆有辨而不同
夫祀者自有以感扵無自實以通扵虛必以
氣合氣然後可得而親可冀其格今祭地扵
圜丘合以氣則非所合以類則非應而求髙
厚之来享不亦難乎後竟用其議此兩說之
至當如此珂按二郊重事也　中興以後雖
循合祭之制大槩不過三說一以　祖宗乆行
神靈之所顧歆　崇觀作新卒無福應一以
經　元祐宗工鉅儒之論必不可破一以因時
制宜難扵頻舉重禮然以珂攷之合祭之議
謂之便今可也謂之合古不可也分祭之議
謂之合古可也謂之便今不可也二議自不
相揜軾必欲兼取而合之此所以啟後日紛
紛之論軾之自謂合扵古者八而六議不與
焉晚學蓋嘗竊疑之而不敢議也及博觀
紹聖間諸公之所以藉口者則亦容有說矣謹
參以臆說而著之虞書肆類禋望徧于羣神
當時必不略地示之祀夫受禪大事也祇見
之初固皆秩非常之禮如漢魏以後升燎而
後即位耳恐未可以為比此一可疑也武王
克商柴祭上帝望祭山川未嘗有南郊北郊
之别夫告成亦大事也且告非祭也如今之
奏告　國有大事則告之固不容拘以二至而
亦不容循以為常也此二可疑也昊天有成
命之詩歌天而不歌地使歌扵北郊則未有
歌其所不祭祭其所不歌者夫般廵守而祀
四岳河海也其詩曰允猶翕河若以為祭則
必歌則海岳之祭將合扵河乎天作之詩不
言先公猶曰一廟也河海異地矣故或者以
折陳祥道而張商英首言之　紹聖之初此三
可疑也春秋書不郊猶三望左氏以為郊之
細魯猶及山川周獨不及嶽瀆乎嶽瀆茍得
従祀地示固必合祭矣夫說者言三望或以
為泰山河海又以為淮河又以為分野之星
及山川固自不同禮三正記曰郊後必有三
望先儒以為助天布功是以祭天及之皆扵
郊之明日然春秋書猶以示譏若曰廢其大
而祀其細則可譏耳望未嘗合扵郊也蓋别
祭也逆計以及魯之禮因魯以想周之制此
四可疑也天地合祭久矣議者乃謂始扵王
莽且禮當論其是非不當以人而廢夫書之
紀虞周皆變禮也詩春秋之紀周魯皆疑辭
也則謂不始扵莽亦不過以十九章歌為說
耳漢禮視古多違要未為確此五可疑也光
武親誅莽尚采元始故事八陛重壇皆南鄉
西上見扵建武之制夫漢世郊禮駮矣五畤
待我而具髙祖未嘗不因秦渭陽五帝之廟
汶上明堂之祠多出方士之口汾雎后土至
孝武而始舉其制如圓丘之類亦不經漢不
祭地示者六葉康衡改郊位随輙罷去終西
漢之丗事地甚略光武草創之爲亦姑謂度
吾所能行或如髙祖之因秦而巳中元之定
七郊仍别有方澤恐未可據此六可疑也水
經注伊水東北魏有圜丘準漢日爲重壇天
地位其上夫漢巳不足法而魏可因乎此七
可疑也唐天寶元年敕皇地示宜如南郊合
祭以後皆合于圜丘夫天寶之時視漢魏益
邈矣且　元豐之詔固欲盡剗近代之陋而一
還成周之典今以是爲證果足以厭議者之
心乎此八可疑也夫摭其合者八而皆不免
扵疑固将又求其所以合則益趨扵滕口矣
昌齡之議截截明辨如白黑一二之不可易
是矣抑不知軾之已出扵此也軾之言曰夫
漢之郊禮尤與古戾唐亦不能如古　本朝
祖宗欽崇祭祀儒臣禮官講求損益非不知
圓丘方澤皆親祭之為是也蓋以時不可行
是故參酌古今上合典禮下合時宜較其所
得已多扵漢唐矣天地　宗廟之祭皆當嵗徧
今不能嵗徧是故徧於三年當郊之嵗又不
能於一嵗之中再舉大禮是故徧於三日此
皆因時制宜雖聖人復起不能易也今並祀
不失親祭而北郊則必不能親往二者孰為
重乎若一年再郊而遣官攝事是長不親事
地也三年間郊當祀地之嵗而暑雨不可親
行遣官攝事則是天地皆不親祭也夫分祀
天地决非今世之所能行議者不過欲扵當
郊之嵗祀天地　宗廟分而為三耳分而為三
有三不可夏至之日不可以動大衆舉大禮
一也軍賞不可復加二也自　有國以来天地
宗廟唯饗此祭累嵗相承唯用此禮此乃神
祇所歆　祖宗所安不可輕動動之則有吉
凶禍福不可不慮三也凡此三者臣熟計之
無一可行之理伏請従舊為便又發其意於
議中曰古者以親郊為常禮故無繁文今世
以親郊為大禮故繁文有不能省珂謂止常
禮大禮二字自足以為不可破之論正不必
區區求合以啟多言今世之郊士大夫識周
禮者皆能心非之特壓以軾之重望而重以
元祐諸公之公言蓋謂昌齡名頗不著　紹聖
以後為是紛紛者卒不可従故雖邁著書亦
兩存其說俱謂至當而軾之所謂合古者僅
寘之不辨而已爾不然夫豈不知昌齡之非
軾倫擬也耶珂嘗妄欲剟取軾之說而附益
之曰類禋柴望雖曰因事而見然虞周以躬
事為常祀而以禪告為大祀今將以分祭為
常祀而以合祭為大祀斯可矣唐賈曾議曰
有虞氏禘黄帝而郊嚳夏后氏禘黄帝而郊
鯀郊之與廟皆有禘也禘扵廟則祖宗合食
扵太祖禘扵郊則地祇羣望合食扵圎丘以
始祖配享蓋有事大祭非常禮也禇無量郭
山惲皆以曾言為然今亦將以分祭為郊而
以合祭為禘斯可矣明皇天寳之敕曰凡所
祠享必在躬親朕不親祭禮將有闕始用合
祭於是唐世皆遵行之今又將以分祭為攝
事以合祭為親祠斯可矣蓋是三者凡以為
二字之異而辨之者也周禮一嵗祀天者三
明堂享帝者一四時迎氣者五祭地者三饗
宗廟者四凡此十五者皆天子親祭也而又
朝日夕月四望山川社稷五祀及羣小祭之
類亦皆親祭夫天地異位禮樂異數不可同
固也五方異尚流峙異形隂陽異宜昏明異
用其不可同致均也今六變致神之樂同而
用之何也六冕有别王祀皆親隆殺雖殊親
見則一故社稷最貴雖賞刑必受命嶽瀆至
重雖封建不以封其不可攝事均也今列壝
従祀之禮分而獻之何也拜日東郊揖月西
望迎氣以應合蜡以成以時感神因地致敬
其不可合處均也今圜丘一方之地合而饗
之何也是三者凡以為二說之異而合之者
也訂而考之固將知所處矣夫分郊而祀従
祀亦且分之也日月星辰合扵天日春月秋
可以盡格於冬至乎四嶽海瀆合於地岱東
華西可以盡致於北郊乎合於南郊非古也
猶曰来享者屈扵天之尊也格扵禮之大也
分而不能盡合扵古又不能盡格扵神則亦
無說矣故必欲分南北郊者非盡罷従祀則
不可分従祀之禮非　天子能親徧羣祀則
不容罷親徧羣祀非盡用周之禮樂則不如
不徧盡用周之禮樂非能封建如周使諸侯
分治其國而　王朝之事日簡一日惟専意
扵祭則不能盡用嗚呼亦難矣當時曾肇謂
祭者順隂陽之性或燔或瘞或沉或埋今於
地示事之非其方致之非其類又違於時以
此事地未必來享而便謂此爲親見地示之
實此臣所未諭其論甚美然不知歲固有祀
矣祀固因其方用其時行其禮樂矣特此爲
大祀虞周之曰類曰禋曰柴曰望果皆合其
方因其類而用其時乎此可爲因革之辨而
不足爲二說之折衷明矣又按分祭之議肇
於　元豐三年詳定禮文所之言五月甲子陳
襄初請　親祀之嵗夏冬疊舉二祀李清臣請
用後漢五位之制　親祀之嵗宿廟以告宿北
郊以祭宿南郊以祀止以一時王存請以孟
冬純隂之月陸佃請用魯三望之制即圓丘
之北别祀地示張璪請盛禮容具樂舞遣冡
宰攝事又　詔更加講求明年四月己巳李
清臣黄顔王仲修楊傑何洵直葉祖洽文及
甫張璪陸佃皆列名　上議惟陳薦援成命之
詩媪神並况之章以為不始王莽乞姑仍舊
曾肇請損儀衛之虛文以就躬事地示之實
是日遂下詔　親祠如南郊如不　親祠上公
攝事仍别修定攝事儀制六年五月甲申禮
部太常寺上　親祠及攝事者儀以獻　詔行
之時猶未敢以躬祭為必行也七月庚申築
方丘是年十一月丙午冬祀遂不復設地示
位　元祐初政兩行大饗七年三月始議復合
九月戊子　上議戊戌　詔以初見于郊姑設
地示位竣事復議十一月癸巳郊八年二月
壬申軾議始　上四月丁巳遂　詔罷集議仍
用合祭　紹聖元年五月甲寅以右正言張
商英言　詔禮官詳議戊午中丞黄履復言
詔送禮寺二年正月辛亥又　詔議如何可
以親行祭地之禮然後可罷合祭時又未敢
以合祭為全非也三年正月戊午遂　詔間
因大禮躬祭地示然實未嘗行至　政和四年
五月丙戌始克行方澤蓋三十二年之中大
典凡三變而地示僅　元祐一祭而已雖　哲
徽堅主其議亦十九年而乃得行其難如此又
按　元祐之議主合祭者吕大防蘇頌蘇轍
鄭雍蘇軾顧臨范祖禹錢勰李之純蔣之竒
喬執中吴立禮張瓛王欽臣主分祭者范百
禄范純禮彭汝礪范子竒曾肇王覿豐稷韓
宗道劉安世孔武仲陳軒盛陶宇文昌齡楊
畏董敦逸黄慶基虞䇿孫路歐陽棐韓治朱
彦宋景年閻木杜純而欽臣則僅乞以初見
天地並祭以謝丕况純又主苑中爟火望祠
之議者也武仲議亦稍異　紹聖之議主合祭
者錢勰范純禮韓宗師王古井亮采常安民
李琮主分祭者蔡京林希蔡卞黄履吴安持
晁端彦翟思郭知章劉拯黄慶基董敦逸豐
稷傅楫葉祖洽劉定黄裳盛陶虞䇿稷楫祖
洽欲省儀以便祭定裳陶䇿則遷就十月神
州之祭者也其說皆具是矣軾又以丁未祀
周廟為先廟後郊亦周之禮蓋亦以變為常
爾至如力奏乞集議之日互相詰難以盡衆
心而祖禹遽白大防以當自　朝廷酌其可
否而行之若使相詰必致紛争失體繼遂併
集議而罷故商英之撼時論必以為稱首亦
有以啟之歟要知議禮大事不可以不詳且
謹云
　　　　思陵近誤
金酋雍立追葬東昏王亶正其廟諡珂嘗讀
徐夢莘　三朝北盟集編有大定偽下改窆之
詔曰朕惟熈宗孝成皇帝以武元嫡孫受文
烈顧命昨其即位十有五年偃兵息民中外
乂安惟海陵庶人亮包藏禍心覬覦神噐誘
煽姦黨遂成簒逆而又厚誣盛德降從王封
亮旣得志肆其兇殘不道之極至於殺母人
怨神怒自厎誅滅惟皇天眷祐于我家肆予
一人纉承先緒暴其悖惡貶爲庶人仍黜其
殯於兆域之外仰惟熈宗位號冝正是以間
者稽之禮文升祔大寶復加美謚尊而宗之
惟是葬非其所蓋常慊然爰命有司卜地㳙
日奉還梓宫已扵十月初八日備禮改葬扵
思陵庶幾有以慰在天之靈焉按武元即阿
骨打文烈即吳乞買僞號太祖太宗名旻與
晟者也亶故名喝囉又名曷剌馬父曰聖果
又曰室曷名宗悛亶以梁王為按班諳版孛
極列蓋晟以繼及之約授之儲副嗣位扵　紹
興五年僞天㑹之十三年弑扵　紹興十九年
僞皇統之九年　壬戌之盟實與　髙皇定和
好為與國而　淳熈因山之始大臣失扵審訂
襲而用之耳目所接其誤又不可與叱奴同
日而語旻之陵曰泰晟曰豫泰雖與　哲廟
同稱實先後二十四年祖　吾故智尚無嫌也
　　　　諸陵複名
僖祖陵曰欽　順祖曰康　翼祖曰靖　宣
祖曰安　太祖曰昌　真宗曰定　仁宗曰
昭　哲宗曰泰　欽宗曰獻實犯後周慶祖
漢平帝殤帝唐太祖後晉睿祖偽南漢髙祖
唐武后烈祖昭成竇后昭徳王后僖宗漢恵
帝南齊宣帝後梁敬祖後晉憲祖吴景帝元
魏肅宗周天元唐中宗周明帝唐太宗偽南
漢中宗元魏宣武順于后唐元宗髙祖已用
之名　靖　定二號凡再改而皆出扵複其
弗審為尤甚　思　崇已出前記自　真宗
而下聨永字稱謂雖同紀録猶異若　三祖迺
國初定制名止一字直相混為一不可别矣
南齊宣帝後梁敬祖之為安魏于后之為泰
　太祖之為康亦皆聨永字云
　　　　舘學輕重
王明清揮麈録曰政和中　詔天下州縣官
皆帶提舉管勾學事時姚麟以節度使守蔡
州建言乞免繫階　朝廷許之　靖康初除去
紹興中復增但改庶官為主管時孟信安仁
仲来帥㑹稽先人寓居孟氏與家間契分甚
垕仁仲以兄事先人入境語先人云忠厚與
秦檜雖為僚壻而每懐疑心今省謁　攅宫
先入　朝然後開府従兄求一不傷時忌對劄
先人舉此仁仲大喜為援麟舊請草牘以上
奏入即可尋又降　㫖自此武臣帥守並免
入銜行之至今珂按　日曆　紹興二十七年二
月壬子少師信安郡王孟忠厚提舉祕書省
四月忠厚薨竊謂舘學皆清選况内外異宜
因創殊制辭受之際要未知所輕重也　中興
初忠厚嘗班延閣繼又歴宥府固不顓以肺
腑進豈前日之不受専以檜忌故耶　南渡
開壁府惟秦熺以恩澤侯始居此官蓋亦祖
政和七年五月辛卯蔡攸兼領之制忠厚繼
之後不復除授　慶元丙辰詞科始以命題
試者多忽不考是嵗無合格者
　　　　階官避家諱
律文有私諱冒榮之禁故四銓之法遇磨勘
階官之稱與其三代諱相值者許其自陳授
以次官謂之寄理遂以繫之官稱之首珂按
國朝著令諸官稱避家諱者擬以次官　元豐
改官制或有或無扵是　元符令又附益之云
或授舊官歴攷條令初無以二字入銜者厲
世磨鈍之柄而下之人得以寄稱掌故之野
亦明矣士習目睫恬不知恠　開禧丙寅李參
預壁為小宗伯㑹課當遷中奉大夫正其祖
諱援故實自言不帶寄理　詔従之繼㕘大
政復遷中大夫而稱朝議大夫自若朝論以
為得體然銓法迄今亦莫之改也
　　　　贈官回避
避諱之制雖見扵令甲而贈官告第階稱或
　所犯司封乃無明文珂在故府嘗訪其事
扵天官竟無曉者後閱洪文敏邁容齋三筆
紀李燾仁甫之父名中當贈中奉大夫仁甫
請諸　朝謂當告家廟與自身不同乞用　元
豐以前官制贈光禄卿丞相頗欲許之予在
西垣聞其説為諸公言今一變成式則他日
贈中大夫必為秘書監贈太中大夫必為諌
議大夫决不可行遂止按周人以諱事神名
終將諱之錫告榮先焚黄丘壠為人子之榮
也而顧犯其所諱不安孰大焉父前子名
君前臣名　朝廷之著位以一人之私而易之
亦非也况綸告之中固書所贈官之姓名而
今世士大夫仕于　朝者亦未嘗自避其名
推此言之雖無避可也其或祖名某而贈父
官稱寔犯之使父而在猶將避而不敢當如
此雖贈以次官亦可也臆度如此未知其當
更俟博識
愧郯録卷第三
愧郯録卷第四(五則)
　　　　　　　相　臺　岳　珂
　　　　先廟後郊
珂前辨南北郊妄意以禮之大者與常禮異
折衷古今以俟博識及考　元豐六年十月
庚辰太常丞吕升卿所　奏則先廟後郊當
時亦嘗有議之者反覆其論可謂至當而迄
不見於用則蓋有弗便乎今雖欲力行不可
得也珂故因是而發其餘論焉升卿之言曰
近以　郊祀致齋之内不當詣　景靈宫及
太廟朝饗遂具奏伏聞止罷　景靈宫諸處
朝謁而　天興殿及　太廟朝饗如故臣伏
以郊丘之祀　國之大事有天下者莫重乎
饗帝臣歴攷載籍不聞爲祀天致齋乃於其
間先饗　宗廟者也獨有唐天寶之後用田
同秀之言立老子廟號曰太清宫是嵗將行
郊祀以二月辛卯先躬享焉祀用青詞饋用
素饌甲午又親享于太廟丙申乃有事于南
郊終唐之丗奉而行之莫知其非雖論者以
爲失禮然攷其初致齋之日乃辛卯享于太
清宫至丙申殆且五日乃得雍容休息以見
上帝也今　陛下致齋三日其一日於　大
慶殿而用其二日三行禮焉古之大祀未有
不齋三日而敢與神明交者故經曰齋三日
一日用之猶恐不敬二日伐皷何居蓋先王
之於祭祀之齋如此其謹也今　陛下行禮
於　天興殿才齋一日爾其之　太廟與郊
宫也前祀之一日皆嘗用之矣謂之一日之
齋尚非全也夫用一日之齋以修大祀未見
其可况非全日乎於以奉　宗廟則齋之日
不足於以事上帝則齋之儀不専　陛下恭
嚴寅畏三嵗一修大禮将以受無疆之休其
爲致齋者乃如此殆未稱　昭事之意也今
太廟嵗有五大享皆如古矣又於郊祀復修
遍享之禮此爲何名乎論者曰　宗廟之禮
未嘗親行故因郊祀恭展薦獻臣曰不然唐
太宗時馬周言曰陛下自踐位宗廟之享未
嘗親事竊惟聖情以乗輿一出所費無藝故
忍孝思以便百姓遂俾唐史不書皇帝入廟
何以示來葉良謂此也且人主於宗廟之享
自當嵗時躬修其事其不親饗者蓋後世之
失禮也　今日必因郊禮以行之則義尤不
可夫因者不致專之謂也　七丗聖神儼在
清廟　朝廷不特講嵗時親行之禮而因以
饗之此非臣之所聞也臣愚以謂今郊禮宜
如故事致齋於　大慶殿二日徑赴行宫其
宫廟親饗並乞寢罷或　車駕必欲至　太
廟即乞止告　太祖一室以侑神作主之意
撤去樂舞以盡尊天致齋之義其　天興朝
饗乞更不行請如新降　朝旨俟禮畢而
恭謝伏請繼今日已往别修　太廟躬祀之
制嵗五大享　乗輿親臨其一焉仍望自今
嵗臘饗爲首於明年行春祠之禮禴與烝嘗
自次年以叙終之每遇行　廟享之時則罷
景靈宫一孟朝謁之禮　廟享致齋乞於
内殿出入如常儀如此則　祀天饗　親兩
得其當矣珂按先廟後郊蘇文忠軾嘗引書
武成證爲周禮而珂固疑其即變禮以爲常
矣升卿謂古之大祀未有不齋三日而敢與
神交者考之武成厥四月丁未祀于周廟越
三日庚戌柴望大告武成雖禮之變猶必歴
三日而後柴望則升卿之言豈非明據然珂
謂升卿之論　廟享嵗五大享而臨其一乃
殺禮也非備禮也行　廟享之時則罷　景
靈宫一孟朝謁之禮　廟享旣與　景靈迭
用且致齋　内殿出入如常儀乃常禮也非
大禮也夫天地大祭也　祖宗大祭也隆禮
備物不可偏廢其勢必如　仁宗祫享之制
始合於禮之冝夫　嘉祐之行祫也以代三
年之郊也輅而齋冕而事門而肆眚皆郊制
也前乎元年　恭謝于　大慶後乎七年
大享于　明堂則四年之祫適三年之中也
如升卿言是以常禮享　祖宗而以大禮祀
天地也若每嵗而入廟又三嵗而出郊禮有
隆而無殺知其必不能也知乎此又益知乎
南北郊之不可以兼舉也分郊而祭舎升卿
之說則　太廟　原廟之享不知其存乎否
也苟存也則先南郊祀之先北郊亦祀之
祖宗之祭二而天地之祭一　祖宗三嵗而
徧天地六嵗而徧以卑踰尊不可也苟廢也
則　原廟　恭謝之制就可如升卿之說而
太廟則不可以乏享也享不可以殺禮也是
又於何時增此一郊耶其䟽其數將於此乎
益無統矣
　　　　魚袋
國𥘉承五季草創官儀未備　熈陵旣卒伐
功垂意右文彌文浸舉章服稽古以爲後則
雍熈元年十一月丁卯　祀南郊大赦初許
陞朝官服緋一　及二十年者叙賜緋紫内出
魚袋以賜近臣自是内外陞朝文武皆帶凡
服紫者飾以金服緋者飾以銀京朝官幕職
州縣官賜緋紫者亦帶親王武官内職將校
皆不帶　國朝魚袋之制自此始珂嘗以歐
陽文忠脩劉昫新舊唐史唐㑹要考訂其由
雖詳刱革然其所以刱者抑寓它說殆非
國朝所當因也㑹要髙宗永徽二年四月二
十九日開府儀同三司及京官文武職事四
品五品並給隨身魚袋舊史輿服志以爲五
月新史車服志不著年月以爲三品五品有
飾金與銀之別且出内必合以防召命之詐
還攷㑹要永徽五年八月十四日勑恩榮所
加本縁品命帶魚之法事彰要重豈可生平
在官用爲襃飾纔正亡殁便即追收尋其終
始情不可忍自今已後五品已上有薨亡者
其隨身魚不須追收如此則魚袋本以襃飾
恐不專以防詐僞也㑹要又載咸亨三年五
月三日始令京官四品職事佩銀魚是日内
出魚袋徧賜之舊史中載此年月五品以上
賜新魚袋並飾以銀三品以上各賜金裝刀
子礪石一具參之新史魚袋之賜與分品賜
飾年月逈別本非一時事又𥘉無金飾魚袋
之制所謂金飾者乃刀子礪石耳斷文紀事
固巳失實㑹要武后垂拱二年正月二十日
赦諸州都督剌史並凖京官帶魚新舊史載
年月無訛按外鎭督剌自有魚符𥘉不假魚
袋以信召命益驗襃飾之說爲可據所以給
之者欲以均内外之寵而巳㑹要天授元年
九月二十六日改内外官所佩魚爲龜至中
宗神龍元年二月四日在京文武官五品以
上依舊式佩魚袋乆視元年十月十三日職
事三品以上龜袋冝用金飾四品用銀飾五
品用銅飾上守下行皆依官給神龍元年九
月十七日赦嗣王郡王有階卑者許佩金魚
袋至元宗開元元年八月二十日諸親王長
子先帶郡王官階卑者亦聽著紫佩魚袋神
龍二年八月制京文官五品已上依舊式佩
銀魚睿宗景龍三年八月令特進佩魚散職
佩魚自兹始新舊史雖有詳略其事互同則
改魚爲龜正武后革命時事而中宗反正不
俟淹時即復其制要必有深意不直爲外飾
蘇氏記又曰自永徽已來正貟官始佩魚其
離任及致仕即去魚袋貟外判試并檢校等
官並不佩魚至開元八年九月十四日中書
令張嘉正奏請致仕官及内外官五品已上
檢校試判及内供奉官見占闕者聽凖正貟
例許終身佩魚以爲榮寵以理去任亦許佩
魚自後恩制賞緋紫例兼魚袋謂之章服㑹
要景雲二年四月二十四日赦魚袋著紫者
金裝著緋者銀裝新史開元初駙馬都尉從
五品者假紫金魚袋都督刺史品卑者假緋
銀魚袋參稽並觀則散官貟外判試檢校皆
佩魚又許終身雖去任亦佩益驗襃飾之說
爲不誣而防詐之制爲己變也假紫假緋正
今日借服之所自始而金銀銅之飾雖肇於
久視而用以　品秩者蓋
至於景雲而後定新史分品賜飾謂在髙宗
朝益見其非珂後因閱朝野僉載有曰唐上
元年中令九品已上佩刀礪筭袋紛帨爲魚
形結帛作之取魚之衆鯉彊之兆也至天后
朝乃絶景雲之後又凖前結帛魚爲飾竊疑
魚袋之始意或出此武后旣廢帛魚亦改龜
佩正一意度耳及考雜傳記見唐李淳風䜟
書有江中鯉魚十八子之說爲唐受命之符
又酉陽雜爼載唐律取得鯉魚即冝放仍不
得喫號赤鯶公賣者决六十程文簡大昌演
蕃露載武后以元武爲龜故改龜佩稡此數
說始信所疑爲有据依新史又載髙祖𥘉入
長安罷隋竹使符班銀莵符其後改爲銅魚
符以起軍旅易守長京都留守折衝府捉兵
鎭守之所及左右金吾宫苑捴監牧監皆給
之宫殿城門給交魚符廵魚符左廂右廂給
開門符閉門符蕃國亦給之雄雌各十二銘
以國名雄者進内雌者付其國朝貢使各賫
其月魚而至不合者劾奏又新史載魚袋顛
未曰隨身魚符者以明貴賤應召命左二右
一左者進内右者隨身皇太子以玉契召勘
合乃赴親王以金庶官以銅皆題某位姓名
官有貳者加左右皆盛以魚袋三品以上飾
以金五品以上飾以銀去官納之不刻者傳
佩相付復考帝紀髙祖以隋義寧元年十一
月甲子入京師二年四月辛巳停竹使符班
銀莵符五月甲子受禪改元武徳九月癸丑
改銀莵符爲銅魚符則草昧之初所以汲汲
易之者正以爲開國之兆而其他一切之用
符契皆以魚意尤不待辨而可察也在隋之
先雖亦嘗用魚符矣特偶然以爲飾至唐用
䜟正指此以神其革命又不當以隋爲比新
史雜載之說正防僞之源流要是符盛以袋
雖出初意袋飾以魚本爲寵章金銀之飾𥘉
無年月自當以紀爲正後雖不合符者亦得
佩意益顯然其不可泥𥘉剏之制亦明矣然
則　國朝因之可乎洪文敏邁容齋四筆載
隨筆書衡山唐碑别駕賞魚袋之名不可曉
今按唐職林魚袋帶門叙金玉銀鐵帶及金
銀魚袋云開元勑非灼然有戰功餘不得輒
賞魚袋斯明文也珂按以魚袋充賞蘇氏記
新舊史皆有賞緋紫例兼魚袋之文㑹要開
元二年閏二月勑承前諸軍人多有借緋及
魚袋者無功借賞深非道理宜勑收取郎將
以上先借後奏其靈武和戎天武幽州鎭軍
赤水河源瀚海安西定逺等軍旣臨賊衝事
藉垂賞量軍大小各賜金魚袋一二十枚銀
魚袋五十枚並委軍將臨時行賞則賞魚袋
出處亦可與職林參見也馬永卿懶眞子録
載陜府平陸主簿張貽孫問魚袋制度而答
以今之魚袋乃古魚符必以魚者蓋分左右
可以合符唐人用袋盛魚今人以魚飾袋爲
非古制要亦未詳考其由云
　　　　服章入銜
今之　賜章服入銜者服紫者曰賜紫金魚袋
服緋者曰賜緋魚袋其爲連率職司節鎭支
郡倅貳服色未至而應隔借若序借者服紫
者止曰借紫服緋者止曰借緋所借魚袋不以
入銜而實得佩魚如正賜者珂按唐故事假紫
者金魚袋假緋者銀魚袋見於新史開元之
制　本朝　雍熈郊赦雖復賜魚而不及借
服者考之續會要　政和元年十一月十七日
尚書兵部侍郎王詔奏今監司守倅等並許
借服色而不許佩魚即是有服而無章殆與
吏無別乞今後應借緋紫臣僚並許隨服色
佩魚仍各許入銜候回日依舊服色　從之
則借服得佩魚蓋自是年始也然當時詔所
奏旣許以借佩又許以入銜則凡今之結銜者
皆當全書金魚銀魚袋而有司給　告勑例
不帶行則𬒳借者無縁敢自以入銜此　南
渡而後掌故散訛之失也又有位登法從而
未至八座者於法止賜金帶不復佩魚而每
於官職封賜全銜猶帶賜紫金魚袋𬒳賜者
亦不敢削去則是借服本有佩不得入銜賜
帶雖無魚廼循誤例名實有無於是舛矣蓋
凡除授率中書關尚書賜敕或下天官給告
因襲前比不復檢覈士大夫亦忽不考云
　　　　執政階官封爵
元豐官制𥘉行以特進易左右僕射金紫銀
青易六曹尚書自特進而上非宰相不除執
政雖乆次階亦止金紫爵不過開國蓋　祖
宗朝參樞例官惟得至八座間如李至之類
亦僅寵以節鉞無爲僕射者夏竦徹國非端
揆蓋相制已頒而格且爲樞宻使而後得之
故　元豐稽以爲比所以辨等衰重名器也
然在昔時侍從官得至吏部尚書實今金紫
洪文敏邁容齋三筆載　紹興以來惟梁揚
祖葛勝仲以致仕得之自是而後始以兩階
爲重專待執政從橐至光禄者已絶少不復
可以序進何元樞澹去　國及今十五年不改
金紫階洪文敏邁沈憲敏樞以宣奉上課皆
不行後以致仕及子遇郊叙封而後得之文
敏亦自著其事於三筆此最近日明證珂嘗
攷之　徽宗詔旨　宣和元年二月戊戌特
進知樞宻院事鄧洵武爲少保依前知樞宻
院　詔以洵武首議　紹述故録其功也旣
又封莘國公雖其年三月癸丑　御筆恩數
並依宰臣例乃正以巳除少保之故而與之
且其爲賜位時元未有此　旨是執政階官
封爵似無限法矣當時以　元豐改制不置
樞宻使故洵武止以知院視宰臣珂又按蔡
元道官制舊典曰　政和後薛昂帶觀文殿
學士任特進白時中以門下侍郎帶特進皆
失舊制繼　詔並改金紫光禄大夫今後非
宰相不除則是　政　宣間雖時有侵紊尚
能申儆𥘉制如蔡攸之與京恩倖震天下乃
自殿學士由節鉞序進儀同遂班孤棘它日
領宥府蓋已在爲傅之後而　紹興間秦檜
以䑛犢之愛其子熺自知院引嫌罷纔降恩
數比宰相之　旨遂歴大觀文少師封國公
其躐進捷出有京攸之所不敢爲蕩滅典法
餘熖至今尚可想也葛文康勝仲行狀謂勝
仲以左宣奉謝事文敏亦誤紀耳或謂　元
豐寄禄條目開府特進爲散執官金紫至太
中爲侍從官予之以其名而隂尼其所至殆
不可曉珂竊謂不然今著令有曰觀文殿大
學士至諸閣待制爲侍從官而丗未有以舊
橐除大觀文者泥文捐實固不得輕議　聖
制也
　　　　尚書之名
今丗爲尚書者尚字皆從平聲都省之名亦
然珂嘗竊疑其義有所未解考之宋書百官
志而後知其訛志之言曰尚書古官也舜攝
帝位命龍作納言即其任也周官司㑹鄭元
云若今尚書矣秦丗少府遣吏四人在殿中
主發書故謂之尚書尚猶主也漢𥘉有尚冠
尚衣尚食尚浴尚席尚書謂之六尚戰國時
巳有尚冠尚衣之屬矣秦時有尚書令尚書
僕射尚書丞然則尚書之稱當從去聲而非
平聲亦旣明甚第鄭康成注周禮司㑹曰司
㑹計官之長若今尚書唐陸德明釋其音曰
常雖有此据了不知其義之所繇取此殆今
丗襲稱之始也　徽宗朝復殿中省有六尚
今内省品秩猶有尚宮等稱謂益無可疑云
愧郯録卷第五(九則)
　　　　　　　相　臺　岳　珂
　　　　永固更號
永固陵之易　中興㑹要不載所以惟張澄
奏不犯歴代陵名一語粗見㣲意而王明清揮
麈録迺自以爲其父所建明明清之言曰
紹興戊午　徽宗梓宫南歸有日秦丞相當
國請以永固爲陵名先人建言北齊叱奴皇后
寔名矣不可犯且叱奴夷狄也尤當避秦大
怒幾蹈不測後數年卒易曰永祐珂按叱奴
后本非北齊乃宇文周也其謚曰文宣明清
當是見北齊有文宣帝謚號偶合而誤記耳
遡是而上又有元魏文明馮后亦葬永固蓋
在叱奴之前而明清不知援證其誤又可見
中興㑹要之注曰先是有　詔於　西京脩
奉　陵寢有司撰陵名永固旣而　梓宫權
攅紹興府㑹稽縣故改今名則秦檜當時蓋
不肯自以爲誤姑以　攅宫非乆固之地而
易之味澄之　奏則檜宻諭之旨不言而知
矣今　中都吴山城隍廟額亦曰永固雖陵
名已更要似不可因仍而尚未有議之者焉
　　　　熈寧崇寧年號
神宗初即位踰年改元　熈寧盡十年而改
徽宗初改元踰年又改　崇寧盡五年而改
珂按二號皆劉宋陵名髙祖武帝之婕妤太
祖文帝之母曰章胡太后實號熈寧太祖文
帝之美人太宗明帝之母曰宣沈太后實號
崇寧　藝祖考鑑背而易乾徳蓋以稱謂之
重複耳複猶不可此名可乎哉一時當國者
其不審亦甚矣
　　　　泰安宫
紹熈甲寅　光宗旣堅與　子之斷　移御
泰安宫旣而　聖躬猶未清安朝議請易宫
名爲壽康以覬導迎箕疇之福壽康複名珂
固前記之矣嘗再考南齊書太祖髙皇帝實
葬泰安陵二字皆同則瞭然知其非所冝稱
也一時降　詔定名之際詞臣亦失於考閱云
　　　　五齊三酒
珂之仕　中朝屢攝官涖祠祭每見尊彞之設
五齊三酒皆有其名而實無之惟將事則取
具天府蓋止一色公醖耳聞之容臺吏尊羃
之下率多空惟一尊僅寘柸勺以共祭它日
又攝光禄丞得先祭賛閱視酒饌又攝太官
令躬酌酒實爵得窺其中蓋皆如言則其𥘉
㸃饌之際執事者徒再倡酒齊之目而已於
以驗其名殊而實一也嘗讀周禮正義頗疑
醖法不明古制難復考之通鑑長編　元豐六
年十月甲申光禄卿吕嘉問言光禄掌酒醴
祠祭尊罍相承用法酒庫三色法酒以代周
禮所謂五齊三酒恐不足以上稱　陛下崇
祀之意近於法酒庫内酒庫以醖酒法式考
之禮經五齊三酒今醅酒其齊冬以二十五
日春秋十五日夏十日撥醅瓮而浮蟻湧於
面今謂之撥醅豈其所謂泛齊耶接取撥醅
其下齊汁與滓相將今謂之醅芽豈其所謂
醴齊耶旣取醅芽置篘其中其齊葱白色入
焉今謂之帶醅酒豈其所謂盎齊耶冬一月
春秋二十日夏十日醅色變而微赤豈其所
謂緹齊耶冬三十五日春秋二十五日外撥
開醅面觀之上清下沉豈其所謂沉齊耶今
朝廷因事而醖造者蓋事酒也今踰歳成熟
蒸醖者蓋昔酒也　同天節上壽燕所供臘
醅酒者皆冬醅夏成蓋清酒也此皆酒非所
謂齊也是知齊者因自然之齊故稱名酒者
成就而人功爲多故饗神以齊養人以酒竊
恐典禮如此又司尊彞曰醴齊縮酌盎齊沉
酌依經傳則泛齊醴齊以事酒和之用茅縮
酌其盎齊緹齊沉齊則以清酒和之不用茅
縮酌如此則所用五齊不多而供具亦甚易
蓋醖酒料次不一此五種者成而皆自然伏
望　聖斷以今之所造酒與典禮相參審或
不至差謬乞自今年郊廟共奉　上批嘉問
論證似有理趣今　宗廟所實尊彞酒齊未
備就且如其說用之於理無害然則當時蓋
嘗施用而又前乎　慶曆後乎　大觀皆經
講明具珂後記　彌文祲容交舉並修要必
不廢特　建炎南渡之後有司失其職耳非
故事也　祖宗毖祀存古之意㝡爲嚴重是
說其有稽焉
　　　　齊酒廢革
齊酒之用於　祖宗朝者無所名見五季因
陋未皇禮文無可攷者珂按　國朝㑹要　慶
曆元年十月十五日同判太常寺吕公綽言
郊廟所陳樽罍之數皆凖古而不實以五齊
三酒及用明水明酒有司相承名爲看器其
郊廟天地配位惟用祠祭酒一等分大祠中
祠位二升小祠位一升止一樽酌獻一樽飲福
餘皆　器按開元禮崇祀録昊天上帝皇地
祇六樽太樽爲上實以沈齊著樽次之實以
醴齊犧樽次之實以醍齊壷樽次之實以沈
齊山罍爲下實以三酒配帝蓋樽爲上實以
沈齊犧樽次之實以醴齊象樽次之實以盎
齊山罍爲下實以清酒皆加明水明酒實於
上樽五方北極天皇大帝神州地祇大明夜
明太樽實以沈齊五星十二辰河漢象樽實
以醍齊中官壷樽五方山林川澤唇樽竝實
以沈齊外官槪樽五方丘陵墳衍原隰散樽
竝實以清酒衆星散樽實以旨酒皆加明酒
各實於上樽宗廟每室設斚彞黄彞著樽之
上樽皆實以明水黃彞實鬰鬯著樽實以醴
齊又司烜氏以鑑取明水於月鄭康成云鑑
類取水者丗謂之方諸取月之水欲得隂陽
之㓗氣也臣謹以古制考五齊三酒即非難
得之物將來　郊廟祭饗冝詔酒官依法制
齊酒分實樽罍仍　命有司取明水對明酒
實於上樽或隂鑑方諸之類未能猝辦請如
唐制以井水代之下博士議而奏曰比　郊廟
祠祀壇殿上下所設樽罍惟酌獻飲福二樽
實以祠祭酒餘皆徒設器而不實以五齊三
酒明水明酒誠於禮爲闕然五齊三酒鄭康
成注周禮惟引漢時酒名擬之而無制造之
法今欲仍舊用祠祭酒一等其壇殿上下樽
罍有司不得更設空器其明水明酒竝以井
水代之其正配逐位酌獻飲福舊用酒二升
者各增二升從祀神位竝用舊升數實諸樽
罍配以明水明酒　從之旣　從其請則自
慶曆以來雖欲用之而不能　其法矣此
元豐吕嘉問之請所以有爲而發也還考
元豐元年七月二日詳定　郊廟奉祀禮文
所言古之祭祀以五齊薦諸神以三酒酌諸
臣其用不同今尊雖具均以法酒實之而無
清濁厚薄之異是名物徒存　亡其實也再
詳五齊鄭氏以爲醴恬與酒味異其餘四齊
味皆似酒祭祀必用五齊者至恭不尚味而
貴多品也若三酒則人所飲也事酒爲有事
而新作者即今卒造之酒昔酒乆　熟故
名以昔二者色皆白清酒乆於昔酒故色清
而味厚欲令法酒庫内酒坊以見造到逐色
酒實之　從之則三酒當時尚未備五齊固
可從而知不知公弼之　奏已後復曾講明
否禮文所之言乃在嘉問　奏論五年之先
則遐想中間酒齊醖法之不講亦云乆矣嘉
問旣奏　神宗親批其後有於理無害之語
而　大觀四年四月二十八日議禮局又言古
者祭祀設五齊三酒酒正之法式不傳於後
而先儒特以當時名物所有而言之　國朝
祀儀雖有齊酒之名而一以法酒代之　康定
元豐皆嘗討論以爲非是欲望　明詔有司
依放古法造五齊三酒祭祀則供之自太尊
以下至於壷尊自泛齊以下至於清酒各以
其序實之庶合古法　從之則　元豐之後
又曽經廢革詳考　御批旣謂似有理趣又
謂就且如其說豈猶有疑而迄於未用耶然
大觀之從必當見於用周禮注䟽可覆非丗
　　造亦豈可盡謂合於古也珂前記空尊
　　有司之吝考之　宣和三年七月二十
　日尚書省言潭州奏春秋上丁釋奠并祭
風伯雨師等合用尊齊酒醴　政和中儀曹
　　　　禮圖尊受五斗之制遂每尊用其
　　　　計之至用酒六百六十八石委是
　　　在京釋奠正配位每尊設酒二升
　　位五合乞下諸路州軍依此　從之
　　承平時尊已不盈矣　慶曆公弼之
　　相承名爲看器則雖盡空其尊固無
　　　宣和之有司猶有取於節今祠祭廼
　　　　固皆有清酒可實特先期緘缾以
均　早無遺焉是上不以費靳而
下　不可之大者
　　　　牲牢均胙
　　　　　　　祠祭牲牢所用雖多然惟
取所薦　腥熟　而胙其餘先
之庖獲　宗廟　然珂　漢舊儀
大祫祭　之左辨上帝尸右辨上后
尸俱爼　於前數十斤名曰堆爼
嘉祐七年　月十日太常禮院奉　詔詳定
同判太常　吕公著牲牢之議固甞略引以
爲言矣　從牲牢之請竟未聞其陳
爼如漢　禮雖不三代而先祭均胙要
非禮云
　　　　副本縁起
　　程大昌考古編曰　祖宗時臺諫論列
宰執未得命章疏不岀無納副本例趙抃論
陳執中至數十章執中不見也　元祐間孫
覺劉摰蘇轍王巖叟纍章論蔡確韓縝確旣
岀别次待罪而縝安位如故覺乞以前後章
疏示之至六年九月中丞鄭雍正言虞策皆
論右僕射劉摰已待罪曁宣押對復自辨之
　奏曰面承　聖諭乃知臺諫言王鞏事外
又言臣牢籠章敦邢恕此即因宣押乃知所
言之事元無副本也　元符三年正言陳瓘
論左丞蔡卞言願以臣章示卞使卞自爲去
就後下其章　徽宗諭輔臣曰臺諫攻卞已
十餘章當令卞知自爲去就方白遣吳伯舉
諭之遂降瓘及龔夬章付三省是皆無納副
本事不知示副起自何時又王明清揮麈後
録曰曾文肅布元符末以定策功爰立作相
一意信任建言改元建中靖國乃收召元祐
諸賢而用之首逐二蔡而元長先已交結中
禁膠固乆矣雖云去國而　眷柬方濃自是
屢欲召用而文肅輙尼之一日　徽宗忽顧
首相韓文定云北方帥藩有闕人處否文定
對以大名府未除人少刻批出蔡京除端明
殿學士知大名府仍過闕朝見文肅在朝堂
一覽愕然忽字呼文定云師朴可謂鬼劈口
矣翌日白　上以爲不可　上乾笑曰朕甞
夢見蔡京作宰相卿安能遏耶數日後臺諫
王能甫吳材交章攻文肅　上爲罷二人文
肅自恃以安然元長來意甚疏如蔡澤之欲
代范雎也甫次　國門除尚書右丞踰月之
後文肅擬陳祐甫守南都元長以謂祐甫文
肅婣家訐之于　上前因遂忿爭次日入都
堂方下馬則一頂帽之　卒喏於庭云錢殿
院有狀申啟視之乃殿中侍御史錢遹論文
肅章疏副本文肅即上馬徑出城外觀音院
蓋承平時執政丐外待罪之地也是晩鎖院
宣翰林學士葛知章草免文肅相制知章啟
　上未審詞意褒貶如何　上云當用美詞
以全體貌詰旦告　廷以觀文殿學士知潤
州㝷即元長爲相時　崇寧元年六月也
陛辭之際　慰藉甚渥云秋晩相見抵潤未
久而　詔獄興矣臺諫納副本始於此珂按
曾　之　距蔡　國之時凡二年三閲
月疑非其始然　旣有　乞宣示則副本
之始必後　然無疑及攷典故　崇寧
元年四月　都堂左司諫呉材右
正言王能甫　忠彦云已具論　奏乞
罷免忠彦得狀驚曰又似李邦直矣徑歸具
劄子避位後二日押入起居　奏事罷復上
馬還觀音院五月庚申忠彦遂以大觀文罷
知大名府則布之罷後忠彦兩閱月材能甫
之所由遂爲事始矣然忠彦之得狀有似李
邦直之語遡而考之清臣之去在　建中靖
國元年十月癸巳時自門下侍郎罷爲大資
政亦知大名李文簡燾續通鑑長編曰先是曽布
獨對　上諭布人物有可　詔對者但奏取
來便當　批付閤門布尋以劉燾王防周壽
白時中四人名聞　上悉批令對四人者皆
布門下士清臣宻啓　上謂燾防等爲四察
八偵旣而對衆顯白四察八偵不可爲言事
官　上色變衆莫曉其語　上以諭蔣之竒
章楶曰清臣蓋指王防劉燾等也令諭布知
且曰清臣所爲婦人女子之事尋召燾告之
仍令轉逹　上㫖時九月丙戌也後二日布
留身謝　上諭以察偵之語且言所謂察偵
皆臣所親接之人君子小人各有黨類此等
人皆知順　聖意奉行法度者非營私也若
晁𥙷之畢仲游之徒皆與清臣輩背公死黨
之人必不與臣親厚此理之必然也　上曰
清臣害政當去布曰𥙷之等何能爲清臣在
政府則爲害政矣　上曰彭汝霖累有文字
但未出卿可諭汝霖繳申清臣則因其請出
便可令去布曰臣未嘗與言事官交通昨者
聖諭令彭汝霖召吴則禮諭　聖意臣迄今
不曾令則禮至汝霖所今旣𬒳　旨容臣更
展轉道逹次　上知布之未奉　詔也翊日
趙挺之對遂令　諭汝霖汝霖遂草䟽納清臣
於待漏院三省各申一照㑹狀但言前後五
有章䟽論清臣當罷政未承施行謂其必能
自請而安然自居慮清臣之不知已録申之
矣清臣得汝霖申狀皆不以告同列布及同
列亦莫知其由　奏事畢清臣留身請去遂
出居僧舎　上以清臣劄子付通進司遣一
老卒持送故事當遣御藥封還而清臣留
時嘗自　上曰臣本無去意但爲言者所廹
如蒙遣使　宣召臣更不敢違　聖旨以是
上不敢遣使恐其遂留且　諭之竒及楶大
笑之及再入劄　批付三省而有是命則又
先忠彦七閱月詳味𥘉意　徽祖正以體貌
輔臣務全去就而爲是委曲斯古所謂進以
禮而退以道者大昌博極羣書自　元符至
靖國止一年八閱月偶不下考此數時事耳
明清所録近出　紹熈甲寅嵗大昌先進固
當不見其書故亦莫之辨也
　　　　百官轉對
今在　京職事官轉對始於唐　藝祖草昧
首嚴斯制　建隆三年二月甲午　御札曰
應在　朝文班朝臣及翰林學士等　朕自
應運開基推誠待物顧干戈之漸偃欲華夏
之永安渇聽讜言庶臻治道今後每遇　内
殿起居依舊例次第差官轉對並須指陳時
政闕失明舉　朝廷急務其或有刑獄冤濫
或是百姓疾苦並可採訪聞　奏凡關利病
得以極言　朕當擇善而行無以逆鱗爲懼
如有事干要切即許非時上章不必須候輪
次亦不得收拾閑慢之事應副　詔㫖仍須
直書其事不在廣有牽引卿等或累朝舊德
或間代英材當思陳力事　君豈得緘言食
禄竚禆闕政用副旁求珂按唐興元元年九
月之詔惟正衙及延英坐日常令朝官三兩
人面奏時政得失而已迄今猶然未聞許之
以指陳刑獄冤濫採訪百姓疾苦也指獄事
則必有主名言百姓則亦關長吏是凡百司
皆許之以獻出位之言如臺諌之職矣以一
丗之賢僅得三五人以任言責猶足以逹下
情開公道况夫人皆得借玉階方寸之地天
下事寧復有壅蔽者乎大哉　聖謨眞足以
爲萬丗無窮之法
　　　　任子分授
舊制任子許分貤徧及支庶纔稍降資秩而
已後乃不復然珂嘗攷續㑹要　熈寧五年
四月二十二日辰州團練使致仕郭化言乞
將合得一子恩澤分減與子熈恭二人近下
班行内安排　詔郭熈與右班殿直舊例與
子恩澤許降資分授　上以一子官　朝廷
之特恩分授非古且長僥倖遂　命罷之然
則此制蓋襲用已乆革而當人心雖各私其
子亦莫之敢議今丗鮮復有知此故事者
愧郯録卷第六(十二則)
　　　　　　　相　臺　岳　珂
　　　　寺監簿職守
南渡而後官失其守凡寺監主簿率多預尾
書與丞鴈行珂爲扈簿日因竊疑所職有常
非可越爼盡削文移之繫銜者如故事獨本
寺常程文書猶閒占位渉筆先夫人一日見
吏呈牘謂珂曰簿不預政此　元豐令文也
當謹視官制珂唯謝退而却之吏皆拱手不
蓋如此　會要亦具書禁令顧今上下習故
爲常比比皆是反於其職所謂簿書廼無一
可攷是亦重可興嘆也若平日扈寺文移簿
固預書而申省與部獨不列簿銜蓋舊制僅
存者似頗與邁所見異當時或見諸它官府云
　　　　牙魚不可服用
近丗　中都闠鄽鬻冠飾者率爲物象螭一
角而兩足鳥翼而鴟尾通國服之謂之牙魚
珂按典故　元祐二年二月辛丑翰林學士承
旨鄧温伯等言奉　詔參考　皇太妃冠服
禮令不載亦無故事請參酌裁定其生日節
序即請損　皇后三分之一　詔依所定内冠
朶用牙魚當時詳定者韓儀公忠彦歐陽棐
與焉二公墓誌可考方　泰陵嗣服　欽成
以　堯母之貴春秋之誼當極尊崈徒以
宣仁　欽聖萬壽故小詘其禮則其爲　后
服亦逼矣今丗恬不以爲恠何耶
　　　　眞徽沔三州
敢去固郤乃從殊費頰舌後閱洪文敏邁容
齋四筆有曰自　元豐官制行九寺五監各
置主簿專以鈎攷簿書爲職它不得預紹聖
𥘉韓粹彦爲光禄主簿自言今輒預寺事非
先帝意也請如􁗁元豐詔書如􁗁玉牒修書主
簿不預見於王定國雜録予猶及見　紹興
中太府寺公狀文移惟卿丞繫銜後來掌故
之吏昧於典章遂一切與丞等今百司庶府
皆戾官制非特此一事也珂再攷典故　元
豐六年七月庚申　詔寺監主簿止是專掌
簿書其公事自當丞以下通議施行今取問
寺監有令主簿簽書公事處大理寺丞長貳
正主簿八貟衞尉寺卿主簿二貟將作監少
監丞主簿五貟都水監使者丞主簿四貟少
府監少監丞主簿三貟司農寺少卿丞主簿
四貟太常寺丞主簿二貟軍器監少監丞主
簿四貟内長貳主簿可並降一官正丞並展
磨勘二年各不以去官原則𥘉制信必之嚴
大中祥符六年五月　詔升建安軍爲眞州
宣和三年五月改歙州爲徽州　開禧三年
四月改興州爲沔州六月改順政縣爲略陽
縣珂按三州皆複名眞州在唐號昭徳郡天
寶五載分臨翼郡置乾元元年改州名徽州
在唐號利州武徳四年置正觀十一年改州
名沔州在唐號漢陽縣武徳四年分沔陽郡
置州建中二年廢爲縣四年復州名寶暦二
年又廢夫眞州隷劒南道西南之陲也今複
其名於淮南徽州隷覊縻州蠻夷之境也今
用其名於江東沔州隷江南道沔水之衝也
今徙其名於關外取儀眞以稱蓋以範鎔
三祖玉皇之像而表其瑞反累之僻陋之故
名易徽美之號蓋以翦滅方臘篁竹之妖而
示其革反同之椎辮之巢穴摭谷水之源蓋
以蕩滌逆曦洿瀦之跡而大其戒乃紊之下
流之别邑數百載而下方屨之士尚論職方
名混而訛地隨以異焉知其無千里之謬乎
順政本漢沮縣地攷之寰宇記後魏太武帝
嘗到此僑立略陽郡耳今遂即僑寓之名以
名縣尤爲失實其𥘉更定稱謂要皆未嘗旁
攷也州名之所在珂蓋即李吉甫元和郡國
圖志樂史太平寰宇記劉昫舊唐史歐陽文
忠脩新唐史參書之眞州之置惟元和圖志
以爲直州縣名眞符亦謂之直符徽州在新
唐史又以爲㣲州且號西利沔州在寰宇記
先紀隋大業𥘉嘗建州蓋以沔水爲名尋改
沔陽郡武德平朱粲分郡置州天寶𥘉爲郡
大和二年四月廢以其地入鄂州四年又置
後復廢入鄂周顯德中置爲漢陽軍舊唐史
紀廢郡又以爲太和七年皆差齵不齊餘各
互是桑欽水經載沔水岀武都沮縣東狼谷
中又注曰沔水一名沮水闞駰曰以其𥘉岀
沮洳然故曰沮水也縣亦受名焉導源南流
泉街水注之岀河池東南流入沮縣會于沔
則又今改沔州名之所據珂攷眞州本以眞
符縣得名今洋州自有眞符乃天寶八載開
清水谷路復置又因鑿山得玉冊更名隷京
兆府眞之眞符雖複天下縣邑乃多有之節
度使章仇兼瓊之置𥘉爲直符營在天寶三
年後以節度使郭虚已之奏置郡在五年乾
元乃因營名而名州自營而名縣自縣而名
州雖其理近似然所岀處凡四而三謂之眞
惟元和圖志異焉安知其不訛而爲直也洋
名之複蓋因事起義且在此年後不足以爲
惑徽字易訛郡非　中國者名不常見故或
有舛西利蓋猶利也唐山南道已有利州其
名西利無疑沔稱隋建固非其地本漢陽縣
又與沔陽郡異謂之析郡之縣以置州則可
謂之因郡以易名則非也且徽州之名自
崇寧二年正月始　詔廢爲蒔竹縣至　宣
和而遽徙其名於它地則尤不可它如此比
者尚不一更有竢於詳考焉
　　　　國名寓意
漢制封侯國雖以郷邑之名爲稱閒有寓媺惡
於其閒如羔頡不義折姦冨民冠軍之號猶存
褒貶攷之竇憲傳注冠軍國仍是國名它可知
巳　本朝司封之典大國次國小國名有定數
者之令式不容創固無復此意珂甞攷　中興
㑹要張忠獻浚以　紹興十二年十一月封和國
公三十二年六月改封于魏史文惠浩言行錄有
曰秦檜旣定和議特國浚於和及　孝宗即位
欲任以恢復乃改國魏然則　聖意固示之矣
若和則檜志而忠獻實嘗力爭焉乃以名其國
豈固欲反其所言耶近嵗大臣有請致仕而
盍徹國者詞臣偶進擬珍國議者謂若有所
風其家　上言卒改成國蓋亦寓意於名者云
　　　　辛簡穆謚
辛參政次膺謚簡穆珂按　國朝典故　皇祐
三年九月乙卯武寧節度使兼侍中夏竦卒贈
太師中書令賜謚文獻知制誥王洙當草制
封還其目謂臣下不當與　僖祖同謚遂改
焉是月丙子遂改太子太師謚文獻王溥爲
文康司空致仕謚文憲章得象爲文簡蓋溥
同　僖祖得象同周公亦以洙言也　翼祖
后之謚曰簡穆在　累朝無敢用之者容臺
訂議考功覆按得不考洙之所言乎或謂
翼祖乃祧廟按洙之言周公且不可雖祧猶
祖也其復何疑次膺以元老參預其賜謚當
在　乾道　淳熈間是時　光堯萬壽　翼
祖雖祧猶爲九室之内尤不可以此藉口也
　　　　修書恩數
崇　觀以來　文治日興三館史局修書每
成關　乙覽輒有醲賞蔡京當　國至有修
書已竟分爲五六進以希濫恩而適值王黼
矯枉所爲之書皆弃不録者　中興謹惜名
器益以　進書爲重　嘉定癸酉十月丁酉
朔臺臣有言修書不　進十餘年于此矣嘗
求其故則自　進書之有賞始史官載筆職
在譔述而無事時不敢修史何者恐其有徼
賞之嫌也必待　登進有期然後彚次編集
臨時取具率多逸遺史之不修蓋原於此每
進一書縻爵費財上下霑𬒳學士大夫自循
轉外　好賜無幾而輿臺胥吏賞賚有差用
度不貲難於輕舉書之不　進亦此之由今
者　鉅典勒成一朝同　進官無濫賞人自
欣愜而吏有橫賜可不痛裁臣謂除本所見
在執役奔走之人及三省官吏於本處實有
職事相關者許照舊例從公保明次第醻奬
其他寅縁請託寄附姓名平時不相誰何足
跡未嘗一到如聞市肆等輩亦得濫厠其間
例霑　厚賜甚亡謂也下私其恩　國重其
費　綜核之朝詎冝有此臣非不知　希闊
之遇寧過乎厚然以　國史爲重則人情有
不暇䘏故寧裁抑於今日庶㡬有𥙷於將來
使由是而費果省也則史無時而不可修亦
無時而不可　進何至有因循遺失之患其
與徇小節而虧大體者萬萬不侔矣珂嘗攷
典故　元豐六年蒲宗孟爲尚書左丞嘗因
奏書請官屬恩　神宗曰所修書謬甚無恩
宗孟又引例書局儀鸞司等當　賜帛　上
以小故未答王安禮進曰修書謬儀鸞司等
人恐不預　上爲之笑則吏有橫賜在　先
朝固乆有之而　予奪之柄又出一時雖修
書官亦不容必其賞也是知　祖宗於例所
當得猶必眂功而爲輕重責實之政所以貽
孫謀者眞可法云
　　　　閩中譌傳兆域
閩之福爲㑹府　建炎搶攘奉　㑹聖御容
以即安至今有巨璫涖　崇奉焉福人因是
多譌言　皇祖兆域有在是郡者士大夫率
以爲無稽弗之聽珂考典故其說亦有繇來
元豐六年閏六月丁酉禮部言泉州民朱信
等言　慶曆中有　旨泉福等州訪求碎石
山　皇祖兆域今方求得　本朝逺祖乃福
州閩縣碎石山人　景徳中亦嘗　遣使至
福州訪碎石山家宅事迹碎石山今俱胝院
是也趙眞君家見存而此山下有趙氏捨田
契書姓名兼有古鐘銘文可爲證據乞　遣
官審實　詔祕書省檢　元降指揮仍令福
建路轉運司取朱信等所陳證據其後祕書
省言　慶曆中無下福建路訪　皇祖山陵
指揮福建路轉運司言遣官案視所言謬妄
無根　詔朱信等罪以　赦除之後又詣尚
書省言家有古書可案取視之乃唐中和七
年地契後列趙氏族人有名從良從月者指
以爲　聖祖其妄若此則愚民之傳乆矣不
可解矣承平保州位雖系屬籍而　欽　康
靖三陵猶不敢臆决　遷奉之際特尊爲一
品墳以俟審定豈復眞有　景徳之使耶朱
信旣以　赦除罪　神宗之意亦出於　吾
寧受百欺庶㡬得之尊　祖之至也
　　　　開先寺
廬山之址有寺曰開先華藏寺依山陽占籍
江東之南康軍珂按　京師太平興國寺實
有開先殿以奉　藝祖神御　天聖八年九
月始建于寺之後廷十二月　命宰臣吕夷
簡充奉安　御容禮儀使入　内都知韓守
英管幹十一月自　天章閣迎奉於　㑹慶
殿奉安十二日百官立班殿庭　皇帝行酌
獻備儀仗皷吹僧道威儀奉迎赴殿　皇帝
行奉安之禮次日　皇太后又酌獻　景祐
三年殿火遂罷　朝謁　慶曆六年八月殿
成　帝飛白書榜九月　命宰臣賈昌朝奉
安十月　帝親行酌獻禮七年正月十一日
朝謁如常　至和元年十一月重修權奉
御容于　天章閣二年七月復奉安于殿則開
先之名已爲　館御　累朝崈奉如此其至
寺乆當易矣今天下寺宇同稱者多固不止
是郡縣當以時申請而正之可也
　　　　紹興嘉泰二詞
紹興和議之成臺臣追正直祕閣李徤䧟僞
之罰謫監德安府在城酒稅　制詞曰往者
元惡盗我魁柄濁亂國經爲不道之宗主故
汝得以免頼天之靈國是大定汝曽不知愧
甄濟而從搢紳之後罪豈勝誅　慶元黨論
之起中書舎人陳傅良追削家居　嘉泰㑹
赦復官予祠　制詞曰日者宗相當國凶愎
自用論者指爲大姦佀矣盍亦考其所以然
蓋一妄庸人耳何物小子敢名元惡而一時
大夫士逐臭附炎幾有二王劉李之號　朕
甚憫之二詞蓋皆順時好前指趙忠簡鼎後
指趙忠定汝愚也珂按　國朝故事　太宗
時宰相盧大戎多遜以交結　宮邸竄朱崖
繼而趙韓王普罷相㑹其年韓村决河塞知
海州胡旦獻河平頌因有逆遜投荒姦普屏
外之語　上震怒貶商州團練副使　祖宗
之惡迎合者如此况假　綸綍以濟私意而
毁譽復失其眞耶三字之失體蓋不在林希
輩下矣
　　　　北使借官
自景徳以來凡　中國使入蕃必隨所居官
小大加借以遣之所以重　王命綏逺人也
議者或謂單于天驕其報聘也官雖髙必降
秩以示殺禮珂嘗攷之其實不然按陵陽布
衣李心傳　建炎以來繫年要録曰　紹興
二十八年五月戊寅金國賀　生辰使驃騎
衛上將軍殿前副都點檢蕭恭副使中大夫
尚書工部侍郎魏子平入見　紫宸殿子平
弘州奉聖人中進士第累遷太府監又注其
下曰魏子平事以金國翰林直學士趙可所
撰墓誌修入誌云正隆元年授太府監三年
三月充國信副使使于　宋四年權右司郎
中今　日曆所書乃云工部侍郎則是北人
亦借官也可有文集刋行心傳得之以參書
繫年事其言有的據表之以釋議者之疑
　　　　官年實年
今丗出仕者年至二十始許涖官纔登七旬
即盍致仕或不得謝則亦隔去磨勘弗許遷
陟又有舉人年及該恩則或得封叙選調滿
六袠礙格則不得注令宰丞掾之屬利害互
出故丗俗多便文自營年事稍尊者率損之
以逺垂車襁褓奏官者又增之以覬速仕士
夫相承遂有官年實年之别間有位通顯者
或陳情於　奏牘間亦不以爲非珂攷之
祖宗時此事亦有明禁　國朝㑹要　治平
四年五月二十八日　詔劾内殿崇班郭繼
勲增加嵗數情罪以聞以其陳乞楚州監當
自言出職日實嘗增十嵗也　祖宗之懲欺
僞亦嚴矣繼勲雖終以不欺意其出職之名
或階胥史而進楚州之監當必縁其年之髙
而不得授所以復自言而匄損焉此則增損
惟已尤不可以不懲者若今陳情率是告老
引年而後及之大非求進之比固不可以爲
據要之官年實年差别爲二形之表章其語
亦不雅馴也
　　　　仙釋異教之禁
今　中都仙釋之教盛行或列肆通衢爲箕
筆之妖或毁體四支爲詭異之狀浩穰彈壓
漫不問焉曰此非法令所及也珂按　國朝
㑹要　政和六年正月二十三日　詔近來
京師姦猾狂妄之輩輒以箕筆聚衆立堂號
曰天尊大仙之名書字無取語言不經竊慮
浸成邪慝可令八廂使臣逐地分告示毁撤
焚棄限三日外立賞錢三千貫收捉犯人斷
徒二年剌配千里官貟勒停千里編管若因
別事彰露本地分使臣與犯人同罪每月一
次檢舉告示取使臣知委繳連聞奏　京城
内外凖此　政和五年十一月四日臣僚言
諸色人燃頂煉臂剌血斷指已降　指揮並
行禁止日來未見止絶乞行立法　詔毁傷
支體有害風教况夷人之法中華豈可效之
累降　處分終未能革可徧行下違者以大
不恭論添賞錢三千貫文監司守臣知而不
舉與同罪　京師委開封府尹嚴行禁止前
詔則是年閏正月二十七日又甞徧告諸道
後　詔則　大觀四年二月一日巳有之
矣兹特申之也　祖宗立法嚴正詳備一
於此於其所不及者彌縫參酌蓋以時而(闕)
之今丗或未之議何也
愧郯録卷第六
愧郯録卷第七(二則)
　　　　　　　相　臺　岳　珂
　　　　官品名意之訛
淳熈官品令自太師而下至翰林醫學列爲
九品皆有正從蓋見行之制故著令所載凡
叙䕃儀制罪贖不以髙下槩謂之品官珂甞
泝源而求所始本魏延康元年二月尚書陳
群以天朝選用不盡人才始立九品官人之
法州郡皆置中正以定其選擇以州郡之賢
有識鑒者爲之區别人物第其髙下則其𥘉
立品似非品秩也乃人品耳而通典載魏官
自黃鉞大將軍至諸州郡防門明列品第則
是肇端自魏已循而訛矣是時魏未受禪蓋
亦漢法也然珂甞考之後趙而得名之所以
訛考之梁而得意之所以訛後趙王勒二年
使張賔領選𥘉定五品後更定九品命公卿
及州郡歳舉秀才至孝廉清賢良直言武勇
之士各一人𥘉用五而後以九則是更魏而
晉品數猶未定也通典可疑矣宋書九品謂
晉江右所定則懷愍以前尚無之通典乃若
是其較且明豈當時循陳群之法謂某品人
則可登某品所謂品者逆設以待其人而已
非謂官品也益逺益訛遂爲官秩之定論耶
此殆名訛之所以始也梁定班法與品互用
而著其說曰十八班皆有清濁自十二班以
上並詔授表啓不稱姓從十一班至九班禮
數復爲一等又流外有七班寒微者爲之從
此班者方得進登第一班梁承齊後者也品
秩乆定矣而蔡法度之所定决非肇始而所
以寓禮數者不附於品而别之以班則班蓋
梁之所自立謂一代之制不可以虚耳意自
齊而上班之未有則禮數亦附於品則品蓋
爲禮文之節耳此殆意之所以訛也詳考梁
班品法天監𥘉武帝命尚書刪定郎濟陽蔡
法度定令爲九品秩定帝於品下注一品秩
　萬石第二第三爲中二千石第四第五爲
二千石隋百官志梁天監七年革選徐勉爲
吏部尚書定爲十八班以班多者爲貴同班
者則以居下者爲劣則品蓋非梁所專用而
易以爲班矣謂班以選事而設則丞相太宰
太傅太保大司馬大將軍太尉司徒司空爲
第十八班初不關選法通典謂品制不廢疑
若相須而成將軍釐定百二十五號爲二十
四班其不登二品應須軍號者凡十四號别
爲八班施於外國者又有百九號亦爲十品
二十四班班制之多乃如此則不假於品矣
而莫知其徒爲禮秩之别也陳承梁後乃定
相國丞相太宰太傅太保大司馬大將軍太
尉司徒司空開府儀同三司巴陵汝隂二王
後尚書令品爲第一自此以下昈列爲九正
合今制而不分正從逆而求之晉宋南齊亦
莫不然則皆承魏訛其益可信也此裂於齊
事遵元魏而品從之名著焉是官之有品自
曹魏始品之有從乃自元魏始及考其𥘉不
特正從也而每品正從復分上中下焉蓋一
品之間析而六矣此髙祖太和之制也及二
十三年髙祖復次職令而丗宗𥘉班行之三
師二大乃不入品其四品以下正從又分爲
上下階猶析而四也北齊蓋因之耳至於魏
之列品顧猶曰第幾品從幾品而未目爲正
從齊始别之逮隋而曰正曰從截然而不可
紊矣還攷梁制品尚寡故自九而一乃極於
丞相班尚繁故自一而十八亦極於丞相班
多者品貴品少者班尊二者相爲用而貴賤
等差於此參見而互明班止於梁隨即廢矣
祖宗朝遷轉名曹皆各有流品　元豐後來
始以寄禄無他名遂爾相混然禮數之異率
繫一時官守元未甞以品秩爲别此則言官
制者之未甞講明也然則陳羣之始本非始
言人品者則當設逆待之法故循而見於魏
官品之訛曹魏之訛亦非訛定禮秩者固當
附設官之目故參而見於梁班法之用不考
於羣無以知其名不考於梁無以知其意在
今日名訛於魏意訛於梁而品不復爲輕重
盍亦反其本哉唐開元二十五年定制自正
四品至九品猶有上下階蓋隋煬暫廢之規
至此復見本朝乃盡合之也
　　　　散階勲官寄禄功臣撿校試銜
本朝國史職官志七載敘階之法曰開府儀
同三司至將仕郎爲文散官驃騎大將軍至
陪戎副尉爲武散官并二十九等如舊而注
其下曰太平興國元年改正議大夫爲正奉
大夫朝議郎爲朝奉郎承議郎爲承直郎奉
議郎爲奉直郎宣議郎爲宣奉郎又載勳官
曰自上柱國至武騎尉凡十二等如舊制又
載功臣曰功臣者唐開元中號萬騎曰唐元
功臣代宗時有寶應功臣徳宗時有奉天定
難元從功臣之號僖昭時將相多加功臣羙
名五代寖增其制皇朝因之凡宣制而授者
多賜焉叅知政事樞密副使及剌史以上階
勲髙者亦或賜之中書樞密則有推誠協謀
同徳佐理之名親王則崇仁保運餘官則推
誠保徳翊戴掌兵則忠果雄勇宣力外臣則
純誠順化宰相初加即六字餘並四字其罷
則加二字又有守正忠亮保順宣徳忠正佐
運保節宣忠亮節之號文武迭用焉中書樞
密所賜名若罷免或岀鎮則改之其他若班
直將士禁軍别校則賜拱衛翊聖之號遇恩
加但其名不過兩字而注其下曰又有保順
忠勇拱衛護聖奉慶果毅肅衛之號又載檢
校官曰檢校兼試官之制檢校官則三師三
公左右僕射六尚書左右散騎常侍侍太子
賔客國子祭酒大卿監少監諸行郎中貟外
郎兼官則御史大夫中丞侍御史殿中侍御
史監察御史試秩則大理司直評事秘書監
校書郎凡武官内職軍職及刺史以上皆有
檢校官兼官内殿崇班初授則檢校祭酒兼
御史大夫三班及吏職蕃官諸軍副都頭加
恩初授檢校太子賔客兼監察御史自此累
加焉而注其下曰朝軍指揮使止於司徒軍
頭指揮使忠佐馬歩都軍頭止於司空軍班
都虞候忠佐副都軍頭以上止於左右僕射
諸軍指揮使止於吏部尚書其官止若遇恩
則或加階爵功臣又申之曰幕職𥘉授則試
校書郎再任如至兩使推官則試大理評事
書記支使防禦團練使判官以上試大理司
直評事又加則兼監察御史亦有至檢校貟
外郎以上者行軍　使皆檢校貟外郎以上
朝官階勲髙遇恩亦有加檢校官郎中則卿
監少監貟外則郎中太常博士以下則貟外
郎並無兼官其解試大理評事校書郎正字
寺監主簿助教者謂之試銜有選集同出身
例珂按如舊制者蓋謂如唐制也　太平之
改官名蓋以　熈陵𥘉即位未改舊名因避
諱而然也是時正以職事官爲官名如吏部
尚書至于職官令録皆虚名也而不得實涖
其事以知判官爲職事如判尚書都省至于
權知某州縣皆實職也而不關所帶之官以
階爲恩以勲爲品以爵邑功臣爲假寵以檢
校試官爲帶銜故　咸平四年左司諌知制
誥楊億轉對　上䟽有曰勲散之設名品實
繁朝散銀青猶關命服護軍柱國全是虚名
欲乞自今常參官勲散俱至五品者許封贈
官階勲俱至三品者許立㦸又五等之爵施
之于今雖有啓封之稱曽無胙土之實苴茅
廷社固不可以遂行翼子詒孫亦足稽於舊
典欲乞内外官封至伯子男者許䕃子至公
侯者䕃孫國公者許嫡子嫡孫一人襲封又
當今功臣之稱始於徳宗幸奉天扈蹕將士
並加奉天定難功臣之號因一時之賞典爲
萬丗之通規近歳以來將相大臣加至十餘
字者尤非經據不可遵行所宜削除以明憲
度可以見當時士大夫之厭於虚名者矣然
祖宗承隋唐末流襲爲定例故不見其用而
惟見其冗若其剏始之𥘉磨鈍之具不窮於
一偏要亦自有深意何以言之自　元豐定
官制歸階官於寄禄還職守於百司盡削功
臣略餘檢校試官俱罷爵邑僅存繼自　政
和而來又捐勲轉之令則　朝廷之上所以
褒功賞能貤恩馭幸者惟階職官守而巳
祖宗存此名也雖以例轉或以赦遷而猶間
繫服色之重輕資序之深淺封䕃之厚薄𥘉
未盡捐之也且階官至貟外郎則可以任子
庶官帶貼職則不限隔郊至於郎曹寺監侍
從宰執截截乎有恩數品秩之異然則所用
者皆實賞也檢校之略餘者惟武階有六等
多不盡轉間又徑自旄鉞陞尉府亦幾於無
爵邑實封雖不改舊而惟遇　郊霈有司按
格法定封及宰執𥘉除循故事謂之加恩耳
亦不以爲賞也虚名旣偏廢而吏勞不可不
酬惟其不可不酬故官賞不得不濫惟其不
得不濫故貼職不甚貴重銓選奏𥙷益袢揆
今擥昔在　本朝厭之猶之可也其在隋唐
其可以虛名厭之哉珂又按階散勲官在前
丗合於一至唐則析而爲二階勲功臣檢校
在唐析於四而　本朝則合於一其用與不
用實寓見於是自宋齊梁陳後魏北齊以來
諸九品官皆以將軍爲品秩謂之加戎號此
正如　國𥘉軍制皆以御史爲品秩謂之加
憲銜也梁制雖親王起家未加將軍不開府
不置佐史官可以見一時以此號爲重然其
實未甞將屯亦虚名耳隋旣受命髙祖採後
周之制置上柱國柱國上大將軍大將軍上
開府儀同三司開府儀同三司上儀同三司
儀同三司大都督帥都督都督揔十一等以
酬勤勞又有特進左右光禄大夫金紫光禄
大夫銀青光禄大夫朝議大夫朝散大夫並
爲散官以加文武官之德聲者並不理事又
有翊軍等四十三號將軍品凡十六等爲散
號將軍以加檢校居曹有職務者爲執事官
無職務者爲散官戎上柱國已下爲散實官
軍爲散號官諸省及左右衛武候餘左右監
門府爲内官自餘爲外官散官之名肇見於
是還考漢制光禄大夫太中大夫郎議郎中
郎侍郎郎中皆無貟多至數十人特進奉朝
請亦皆無職守優游禄秩則官之有散自漢
已有之矣然當時之仕于朝者不任以事則
置之散正如今日宫觀設官之比未有以職
爲實以散爲號如後丗者也故成都侯王商
以特進領城門兵置幕府得舉吏是正如今
日兼官不可以官稱爲比梁制左右光禄金
紫光禄太中中散等大夫並無貟以養老疾
遡而考之魏晉宋齊元魏下而考之陳北齊
後周隋亦莫不有之參見於九品十八班之
間元魏𥘉又甞置散官五等其品第五至第
九百官有闕則取於其中以𥙷之蓋皆以儲
才待須而亦與諸職事官均其勞佚也逮隋
開皇六年始置六品以下散　八郎爲正階
八尉爲從階正六品上爲朝議郎下爲武騎
尉從六品上爲通議郎下爲屯騎尉正七品
上爲朝請郎下爲驍騎尉從七品上爲朝散
郎下爲游騎尉正八品上爲給事郎下爲飛
騎尉從八品上爲承奉郎下爲旅騎尉正九
品上爲儒林郎下爲雲騎尉從九品上爲文
林郎下爲羽騎尉準前所置散官見於諸品
者上柱國爲從一品柱國特進左右光禄大
夫爲正二品上大將軍金紫爲從二品大將
軍銀青爲正三品上開府朝議爲從三品開
府朝散爲正四品上儀同爲從四品儀同爲
正五品大都督爲正六品帥都督爲從六品
都督爲正七品通而觀之則九品之内皆有
散官以酬勞矣惟正一品虚而不置所以章
其貴也煬帝嗣位多所改更先罷特進次罷
十一等酬勞官八郎八尉四十三號將軍并
省朝議大夫置九大夫八尉自一品至九品
别有其制其九大夫從一品曰光禄正二品
曰左光禄從二品曰右光禄正三品曰金紫
從三品曰銀青正四品曰正議從四品曰通
議正五品曰朝請從五品曰朝散其八尉正
六品曰建節從六品曰奮武正七品曰宣惠
從七品曰綏徳正八品曰懷仁從八品曰守
義正九品曰奉議從九品曰立信繼雖復儒
林郎文林郎列之七品八品正乃隷秘書省
置二十人若三十人專以明經待問撰録文
史爲職又若職事官無與於散階也尋又置
散騎郎二十人爲從五品承議通直郎各三
十人爲正從六品宣德宣義郎各四十人爲
正從七品徴事將仕郎各五十人爲正從八
品常從奉信郎各五十人爲正從九品是爲
正貟並得禄當品又各有散貟郎無禄隨又
改常從爲登仕奉信爲散從自散騎而下皆
主出使量事大小據品以發之則正如　國
𥘉九品京朝官皆在　京師其罷職者歸本班
守本官其出使者知某州轉運某路之制耳
尚書省六曹皆置承務郎一人同貟外郎之
職乃正與今尚書郎等又非散號如限貟以
設散官使其別有所授决知其必不復徒帶
以爲美觀也而唐乃析之郎大夫之秩光禄
中散之養疾儒林文林之待問一歸之於文
散散號將軍參取雜置益以校尉一歸之於
武散柱國等號本以酬勞武騎諸稱並同郎
位一歸之於勲官則階散也勲官也唐雖因
隋而所用未甞因隋有職者改爲虚名徒名
者置在兼秩是所謂前丗合於一而唐則析
爲二史大奈與髙祖興太原飲馬泉之戰以
多授光禄大夫階李晟以復復元勲立功時
諸子未官宰相以聞即日詔子愿爲上柱國
故事柱國門列㦸遂父子皆賜杜淹正觀中
檢校吏部尚書再加檢校侍中代宗以射生
軍清難而有寶應之稱德宗以涇軍煽逆而
有定難之號後隨事而賜亦無定名故唐之
有功者或叙階或賜勲或加以檢校或寵以
名號皆上之人有以寓一時之微權而𥘉無
階升必致之道四者並用而又申之以封爵
重之以實封馭貴馭冨又雜取而輔之在
祖宗朝若功臣之名猶有官不當賜而　特
賜者如　開寶之於王明　太平興國之於
杜彦鈞陳信從郝正　大中祥符之於王承
美　天禧之於向漢通　南渡以後　髙皇
舉乆廢之典以寵二三大將其他則不多見
也每一遇郊官至某則加功臣若干字酬勲
若干級進階若干等徹國若干户並舉而予
之故丗但以爲煩而不見其用是所謂唐析
於四而　本朝則合於一旣合矣而不能分
此所以發　神宗皇帝之獨斷一舉而盡去
之也　政和罷勲官徒以太平之丗不欲用
議易之而未暇　孝宗淳熈間　廷䇿多士
發爲　清問有意復之而未能誠使無並用
之術祖已成之例一歸之有司則雖無復可
也因虚以濟實即名以輔治一歸之　君上
則雖盡復之亦可也丗之議者多以其名之
混淆未易别白故表而著之以俟觀者擇焉
又按光禄在晉已分左右魏舒甞加右光禄
大夫而西漢之𥘉無印綬秩止比六百石東
漢已秩二千石法固應銀章青綬至晉始有
加金紫者李憙嵇紹吳隱之輩是也憙傳又
載泰始全詔其因光禄之號改假金紫正當
是事始然未甞入銜故南齊任遐有乞一片
金之請還考宋𥘉乃甞贈臧儁爲金紫光禄
已連稱謂元魏何時乃亦有之而又以銀青
入銜遂煥然析爲二官矣梁制金紫光禄次
左右光禄光禄次金紫所謂光禄者蓋銀青
如舊制是以不重出耳元魏亦叙左右光禄
於金紫銀青之上齊承魏制陳因梁法後周
於金紫銀青又各分左右皆在左右光禄之
下隋唐而降迄于　本朝叙階之法亦莫不
然唐去光禄左右字　元豐定官制乃隮二
階之班于光禄之上不知何所爲也其他如
朝議置大夫而廢郎躐朝請於通直下宣徳
於朝散　政和改制又以豋仕將仕爲未仕之
官列之文林之下又以郎大夫爲勇爵不用
將軍校尉等官皆與唐制不合云
愧郯録卷第七
愧郯錄卷第八(十則)
　　　　　　　相　臺　岳　珂
　　　　年號閣名
自唐德宗以正觀開元之盛慨想前烈改元
正元庶幾二祖　本朝因之如近世　隆興
之用　建隆　紹興　淳熈之用　淳化
熈寧　紹熈之用　紹興　淳熈　慶元之
用慶暦　元祐　開禧之用　開寶　天禧
皆是也珂按呂陶淨德集記聞曰　元祐之
政謂　元豐之法不便即復　嘉祐之法以
救之然不可盡變大率新舊二法並用貴其
便於民也議者乃云對鈎行法朝士善謔乃
云豈獨法令爲然至於年號亦對鈎矣然詼
謔之談亦有味珂謂人君法祖存古之意最
爲盛德陶言近肆不可以訓又按　光宗升
祔循故事將建閣以藏　宸章侍從集議欲
以大謨名當　國者以爲不馴又欲名天疇
疑近天章且天章不入銜矣乃用　寶謨珂
謂　寶文乃　仁祖閣名　顯謨又　神宗
閣名如陶之言亦對鈎也方顯謨建閣時國
論尚　紹述　哲宗慕　丕承之烈以見善
繼若寶謨則直以禹之書首於三謨而言之
歷代寶之以爲大訓本專指墳典此蓋惟取
毖藏之義云
　　　　陞建府鎭
景德三年　詔以宋州爲應天府　大中祥
符元年又建南京尊建　國也按宋爲　藝
祖擁旄之地肇基王迹遂奄九月昭揭崈建
以示華夏理則有之然自後　列聖濳藩漸
以爲故事　藝祖歷睦州刺史　太宗歷睦
州防禦　英宗歴岳州團練齊州防禦　宣
和元年升睦州爲建德軍岳州爲岳陽軍三
年改睦州爲嚴州遂安軍　治平二年升齊
州爲興德軍　政和六年又升濟南府此刺
史團練防禦州升鎭若府之始也　藝祖
神宗歷忠武節度　神宗歷安州觀察　元
豐三年升許州爲頴昌府　宣和元年升安
州爲德安府此列鎭升府之始也　太宗歷
封晉王　仁宗歷封慶國公壽春郡王　英
宗歴封鉅鹿郡公　政和六年升晉州爲平
陽府壽州爲壽春府七年升慶州爲慶陽軍
宣和元年又升慶陽府且升邢州爲信德府
此郡國已帶節鎭升府之始也珂嘗恭攷
國史或陞或否類出於有司一時之請迄今
尚有不盡舉行者先後重輕疑有隆殺殆不
可以弭後世目睫之議也謹備論之　藝祖
歷睦州刺史永州防禦定國義成忠武歸德
四節度　太宗王晉國歷睦州防禦泰寧一
節度　眞宗王韓襄壽歷尹江陵荆南淮南
二節度　仁宗公慶國王壽春郡昇國歷尹
江寧忠正建康二節度　英宗公鉅鹿郡歴
岳州團練泰州齊州二防禦　神宗公光國
王淮陽郡頴國歷安州觀察忠武一節度
哲宗公均國王延安郡歷天平彰武二節度
徽宗公寧國王遂寧郡端國歷鎭寧平江鎭
江昭德彰信五節度　欽宗公韓國王京兆
郡定國歷山南東道興德武昌三節度　高
宗公蜀國王廣平郡康國歷牧桂州鄭州亳
州平陽信德冀州定武鎭海遂安慶源靜江
奉寧集慶建雄安國安武十節度　孝宗公
建國王普安郡建國歷和州貴州二防禦保
慶常德寧國鎭南四節度　光宗王恭國榮
州刺史鎭洮一節度　今上公英國王平陽
郡嘉國歷明州觀察安慶武寧二節度珂甞
合而詳攷蓋　王之國十有二晉韓襄壽昇
頴端定康建恭嘉而十一備府鎭之名建雄
之爲平陽山南東道之爲襄陽忠正之爲壽
春建康之爲建康順昌之爲順昌肇慶之爲
肇慶定武之爲中山永慶之爲德慶建寧之
爲建寧重慶之爲重慶嘉慶之爲嘉定是也
獨韓不得與　王之郡八壽春淮陽延安遂
寧京兆廣平普安平陽而七備府鎭之名壽
春平陽之外鎭安之爲淮寧彰武之爲延安武
信之爲遂寧永興之爲京兆普安之爲隆慶是
也獨洺不得與　公之國八郡一慶光均寧韓
蜀建英鉅鹿而兼府鎭者四慶陽建寧之外
崇慶之爲崇慶安國之爲信德列鎭而不爲
府者三光之爲光山均之爲武當寧之爲興
寧散府而不爲鎭者一英之爲英德是也
節度觀察之府三十有八定國義成忠武歸
德泰寧荆南淮南忠正建康天平彰武鎭寧
平江鎭江昭德彰信山南東道興德武昌定
武鎭海遂安慶源靜江泰寧集慶建雄安國
安武保慶常德寧國鎭南鎭洮安慶武寧安
州明州而升爲府者二十有六穎昌應天壽
春建康延安襄陽濟南中山平陽信德之外
泰寧之爲襲慶荆南之爲江陵天平之爲東
平鎭寧之爲開德平江之爲平江鎭江之爲
鎭江昭德之爲隆德彰信之爲興仁慶源之
爲慶源靜江之爲靜江常德之爲常德寧國
之爲寧國鎭南之爲隆興安慶之爲安慶安
遠之爲德安奉國之爲慶元不升府者十有
二同滑楊鄂青嚴鄭亳冀拱熙徐是也
防團刺史之州八睦永岳泰齊和貴榮兼府
鎭者惟濟南列鎭而不爲府者惟睦與岳不
升府鎭者五永泰和貴榮是也　尹牧例隨
所領節鎭不復複出其閒郡國之封則晉襄
壽昇定五國已先啓鎭特以昇府示襃京兆
平陽二郡已兼府鎭不復増益節度之號則
江陵建康慶源平陽信德五鎭先已建府又
非以　潜藩而升者雖　中興以後職方未
盡復閒有隔　王化者其如嚴光均英楊鄂
永岳泰和貴榮則猶不得如故常嚴蓋　三
聖流光之地又爲特盛惜乎有司之不建明
也泰雖爲　英宗龍躍之祥當時辭不拜恐
不得與云
　　　　昇定建府
故事　濳邸賜軍額建府蓋以昭　受命之
符珂嘗攷之亦有爲　元嗣之重而升者
天禧二年二月丁卯　仁宗封昇王四月升
爲江寧府　賜額建康軍　大觀二年正月
庚申　欽宗封定王　政和三年四月升爲
中山府如　天禧之詔有曰　朕祗畏昊穹保
寧基緒荷洪禧之緫集佑丕業之緜昌利建
懿藩實維元嗣表兹南紀允謂名區式示壯
猷特崇巨屏　綸言如此則　錫羡之意蓋
有在矣　天禧二年八月甲辰　仁宗遂建
儲　政和五年二月乙巳　欽宗亦正東宫
蓋　聖意欲以爲　豫建之端倪也
　　　　鎭國封號
唐太宗爲尚書令終唐世無敢居其官者
藝祖以殿前都檢點受　命一再除之外亦
復虚貟蓋所以示　尊尊之誼也郡國之爲
濳藩者著令不許封而丁侍中謂封晉冨文
忠弼宗室仲馨廣平王楗封韓廣漢王椿王
黼白時中秦檜張俊封慶今司封之贈典尚
多用之不復以爲怪唐親王節度帶大使
本朝無之　列聖皆歷旄鉞固不容盡避至
於檢校官使相環衛觀察防禦團練刺史又
皆見行官制有未易易者特鎭名郡號似不
可同自韓忠獻琦節度淮南當時偶不之講
自是習爲固常若　祖宗朝節度使例率赴
鎭猶有其地不得辭其名以後皆領遥郡節
制藩閫固多有之要少異　歷試之稱斯可
已　淳熙閒王冀公淮封韓洪文敏邁當制
制詞有有此冀方莫如韓樂之語刪定官馮
震武舉　眞　欽舊封請貼麻遂改胙於魯
而文敏著容齋隨筆猶以弼爲言而謂震武
不知故事之已有封者珂竊謂尤而效之理
固不可震武何訾焉
　　　　詞科宗室二制
紹興壬戌南宮試宏博科　制題出皇叔慶
逺軍承宣使授昭化軍節度使封安定郡王
同知大宗正事是歳洪文安邁沈大戎介洪
文惠适中選　紹熙庚戌　制題又出皇叔
太尉定江軍節度使提舉萬壽觀授武昌軍
節度使開府儀同三司充醴泉觀使是歳陳
紫微晦中選珂甞攷典故　祖宗袒免親以
上備環衛冠屬籍謂之南班　中興百年
藝祖下惟秀邸　太宗下惟濮邸得與蓋自
厚　阜二陵以來其屬尚親故也　神宗甞
念開創之烈以　藝祖燕秦二王後族系既
䟽恩數久殺於是　詔推一人裂地王之
從祀郊廟韓忠獻琦當軸以爲疑天下心不
可遂用近屬封郡王之制以應　詔書是爲
安定　南渡後率取諸燕王宮一族老不問
何官即爲廉車膺茅土然則燕邸諸孫豈復
有未襲王爵而先爲承流稱　皇叔者哉又
祖宗朝太尉爲三公官班維師下而位保傅
上親王不欲兼　帝師故檢校官多至太尉者
政和二年九月癸未　詔改官制以尉府爲武
選一品之名居節鉞之首序執政之次班列
既降又以掌武之嫌罕復以授宗英炎興以
還蓋絶無焉故毎自檢校官即拜視儀寧以
三少序進爲小迂以代此一階今制猶如此
則太尉爲宗室　制題尤非也武昌爲
欽宗濳藩近制醴泉多以授前宰臣而宗盟
率領萬壽又皆有可疑者焉
　　　　中司論事
李文簡燾續通鑑長編載　紹聖三年正月己酉
御史中丞黄履言知麟州燕復以納粟得官
年踰七十耳目昏暗郡務廢弛乞下本路體
䆒果如所聞即乞罷免　詔河東經略司體
量以聞珂竊謂以中司論一郡守年既不可
掩病復不能支以貲得仕既至於乗障亦可
謂僥踰矣而反覆鄭重如此有以見　祖宗
忠厚之風至此猶未泯慄慄焉惟懼風聞之
失實履雖非清議所與而能推此心其亦可
嘉也歟
　　　　給舍論駁
唐李藩在瑣闥以筆塗詔謂之塗歸　國朝
嚴重此制銀臺旣設封駁三字亦許繳奏
元豐改官名門下省則有給事中中書省則
有中書舍人然　中興以後三省合爲一均
爲後省封還或同銜則曰未敢書讀書行否
則析之其辭止此而巳珂按典故　元祐四
年五月乙酉權給事中梁燾繳蒲宗孟知虢
州及胡宗回范鍔孫升杜天經等放罪罰金
㫖揮其駁文皆曰所有録黄謹具封還伏乞
聖慈特付中書省别賜取　㫖施行語意乃
與今異以時考之蓋官制既行分省治事謹
審覆揆議之訓故其制如此耳然　元祐之
初司馬文正光已甞乞合三省則是道揆雖
一職守仍分至如合二府於一堂列兩省於
同局則固不必爲是區别斯亦　南渡簡易
之制也
　　　　帶節降麻
慶元己未夏知慶元府鄭興裔告老　詔轉
一官致仕久之始降麻授武泰軍節度使近
例上章掛冠多已與遺奏同上　聞故因是得
節者不復　告廷止從中書給告興裔實引
年歸故居京魏公鏜當　國以爲當有以别
於奏訃者遂　宣鎻如故事鄭氏以爲寵珂
按　祖宗故事將相文武之臣以旄鉞得謝
例換環衛班髙若　特恩則文換東宮官謂
之納節不降麻如李繼勲張耆楊崇勲李端
愿之類是也後來寖許帶節致仕降麻以旌
元老如冨弼文彦博之類是也　紹興十六
年春正月戊子觀文殿學士葉夢得拜崇慶
軍節度使致仕夢得方無恙而不復降麻殊
非舊典興裔之得復舊制寵矣然今之非引
年者元不以爲追褒之典其　制詞中仍有
養壽臧介祉福之語則是尚以爲存乃頓有
内外制之異又不知其如何也
　　　　納節舊典
帶節致仕而降麻制近歳惟鄭興裔得之已
具前説珂甞再攷　中興要會則久矣不宣
鎻矣因取　紹興三年正月二十五日翰林
學士綦崈禮之　奏而備録焉崈禮之言曰
近者楊惟忠邢煥皆以節度使致仕即不曽
鏁院降麻緣節度使除拜移改加恩之類並
須宣制豈有見帶節鉞致仕而獨不然此一
時之闕典也臣甞記　祖宗時凡節將臣僚
得謝不以文武並納節别除一官致仕如
仁宗朝張耆授太子太師楊崇勲授太子少
保　神宗朝李端愿授太子少保致仕皆武
臣也惟　熙寧閒冨弼以元勲舊相始令特
帶節鉞致仕弼猶力辭不敢當者久之其後
相繼者則曽公亮文彦博也他人豈可援以
爲例耶近歳以來致仕不問何人不復納節
換官亦恐有違舊制乞令三省樞密院討論
舊典施行　從之既而三月二十一日樞密
院奏檢討典故　慶曆三年五月特令河陽
三城節度使同中書門下平章事楊崇勲爲
左衛上將軍致仕初崇勲判成德軍而部民
行賂其子崇誨求免所犯罪事故特令致仕
熙寧元年二月二十八日以醴泉觀使定國
軍節度使李端愿爲太子少保致仕端愿以
目疾請休退故事多除上將軍致仕　上命
討閲唐制優加是命三年　上御　集英殿
䇿進士午漏　上移御需雲便坐　延輔臣
賜茶曹公亮陟降　殿陛足跌仆於地　上
遽命左右掖起之明日以病告久之進司空
以河陽三城節度使兼侍中集禧觀使五日
一朝㑹討夏人起公亮知永興軍　召還復
爲集禧觀使納節請老以太傅兼侍中致仕
詔今後節鉞致仕令三省樞密院遵依　祖
宗典故自是之後至九年四月十三日吕忠
穆頤浩復以少傳鎭南之節得謝蓋所以寵
明受之勲遂至十六年正月而夢得建旄矣
納節既不舉行故雖無功者亦得扳援爲比
迄於今不復可追正也崇勲明年十二月實
甞改宫保崈禮所奏互是但公亮爲退傅元
不帶節鉞此爲失之
　　　　彭輅告詞
近歳引年掛冠者不常有或以疾匄致仕則
必轉官從欲中書給綸告　王言優撫皆如
生存時蓋猶望其有瘳也曁遺奏徹　宸扆
則又降　㫖贈官乃始寓追賁泉穸之意惟
嘉定壬申七月前主管殿前司公事果州團
練使主管武夷山冲佑觀彭輅授均州觀察
使致仕制詞有曰卧壺頭之疾方自解於中
權掛神武之冠忍遽聞於遺表可無寵數憫
我藎臣又曰顧瞻壁壘方覺精明小逸宮祠
如何不淑又曰士志死綏未得捐軀塗肝腦
之地　朕方推轂乃成移疾寘股肱之悲英
爽不亡識予愴悼蓋似以致仕合於遺表以
轉官合於贈典前雖無此比然於今世致仕
者用之則是得其實也
愧郯錄卷第八
愧郯錄卷第九(十則)
　　　　　　　相　臺　岳　珂
　　　　禮殿坐像
蘇文忠軾集私試䇿問曰古者坐於席故籩
豆之長短簠簋之高下適與人均今土木之
像既已巍然於上而列器皿於地使鬼神不
享則不可知若其享之則是俯伏匍匐而就
也珂按今世　國學郡縣學禮殿坐像皆正
席南向顔孟而下列侍所措設與前不殊私
切疑之　慶元己未朱文公熹始作白鹿禮
殿塑像説其文曰古人之坐者兩膝著地因
反其蹠而坐於其上正如今之胡跪者其爲
肅拜則又拱兩手而下之至地也其爲頓首
則又以頭頓手上也其爲稽首則又郤其手
而以頭著地亦如今之禮拜者皆因跪而益
致其恭也故儀禮曰坐取爵曰坐爵禮記曰
坐而遷之曰一坐再至曰武坐致右軒左老
子曰坐進此道之類凡言坐者皆謂跪也漢
文帝與賈生語不覺膝之前於席管寧坐不
箕股榻當膝處皆穿皆其明驗然記又云授
立不跪授坐不立莊子又云跪坐而進之則
跪與坐又似有小異處疑跪有危義故兩膝
著地伸腰及股而勢危者爲跪兩膝著地以
尻著蹠而稍安者爲坐也又詩云不遑啓居
而傳以啓爲跪爾雅以妥爲安而䟽以爲安
定之坐夫以啓對居而訓啓爲跪則居之爲
坐可見以妥爲安定之坐則跪之爲危坐亦
可知蓋兩事相似但一危一安爲小不同耳
至於拜之爲禮亦無所攷但杜子春説太祝
九拜處解竒拜皆當齊屈兩膝如今之禮拜
明矣凡此三事書傳皆無明文亦不知其自
何時而變而今人有不察也頃年屬錢子言
作白鹿禮殿欲據開元禮不爲塑像而臨祭
設位子言不以爲然而必以塑像爲問予既
略攷禮如前之云又記少時聞之先人云甞
至鄭州謁列子祠見其塑像席地而坐則亦
并以告之以爲必不得已而塑像則當放此
以免於蘇子俯伏匍匐之譏子言又不謂然
㑹予亦辭浙東之節遂不能强然至今以爲
恨也其後乃聞成都府學有漢時禮殿諸象
皆席地而跪坐文翁猶是當時琢石所爲尤
足据信不知蘇公蜀人何以不見而云爾也
及楊方子直入蜀帥幕府因使訪焉則果如
所聞者且爲冩放文翁石象爲土偶以來而
塑手不精或者猶意其或爲加趺也去年又
屬蜀漕楊王休子美今乃并得　先聖先師
三象木刻精巧視其坐後兩蹠隱然見於帷
裳之下然後審其所以坐者果爲跪而亡疑
也惜乎白鹿塑象之時不得此證以曉子言
使東南學者未得復見古人之象以革千載
之繆爲之喟然太息姑記本末冩寄洞學諸
生使書而掲之廟門之左以俟來者攷焉又
注其下曰老子云雖有拱璧以先駟馬不如
坐進此道蓋坐即跪也進猶獻也言以重寶
厚禮與人不如跪而告之以此道也今說者
乃以爲坐禪之意誤也然後古意遺像粲然
可攷而知珂按符子曰太公㳙釣於隱溪跽
而隱崖不餌而釣仰咏俯吟暮則釋竿其膝
所處石皆若臼其跗觸崖若路此尤足以驗
前說或謂　國朝景靈宫設塑之制亦坐於
倚所不當輕議珂竊以爲　原廟用時王之
禮裀席器皿皆與今同則其爲像反不當以
泥古矣珂在　朝時以攝奉常丞奉祠
太廟得立阼階見室中之用亦不以高几蓋
古今器服各適其宜以便於事是亦求　神
之義也
　　　　作邑之制
今世選人改官必實歷知縣三年謂之親民
雖已爲令既班　見猶不免作邑或京秩再
任後須入邑闕一次惟大理評事出宰特許
成資以二年罷餘非被　朝廷識擢無不由
此塗者然爲邑有催科撫字之責有版帳民
訟之冗閒有賦入實窄鑿空取辦郡邑不相
通融鮮不受督趣故士大夫每視爲難徒以
不得已而爲之議者率謂自　南渡後經總
二使出括羨財盡民力無遺故邑計類窘束
士莫敢爲珂嘗攷之　祖宗承平時見仕者
已不願宰邑其所由來久矣非特　今日也
元豐元年七月呂公著言臣伏見審官院流
内銓以知縣令闕多凡選人被舉充職官及
轉京官者例差知縣已被差者不通舉辟不
許避免臣竊以爲當　國家有道之時付之
以百里之地有民人社稷之重則士子所宜
願爲今乃設一切之令彊所不欲與坐殿負
犯者無異此殆郡縣法網太密而勸别之道
不明吏有盡心奉法治行明白者未聞有所
襃異一罹微文則不能自免於譴斥加以近
歳　朝廷以更改法度郡縣之吏或不能奉
行故於常法之外峻其黜典經　赦去官多
不原免積累歲月坐此殿累者益衆臣愚以
爲長民之官　朝廷所宜寛假非有贓私顯
狀及罷軟尤不勝任者雖坐小法無輙替易
仍　詔諸路監司牧守其所屬令長有奉公
愛民治效尤異者每歳列薦三二人閒或奬
拔待以不次其次如職事修舉有舉主令轉
京官者特與依諸州教授例就任改官許令
再任如此則勤廉者得以自保勞能者有所
激勸中才足以强勉異效不至滯留　上深
以爲然即　詔中書立法而法竟不就觀公
著之論足䆒致弊之原豈是時專坐新法之
行爲令者固難之耶抑不關乎此也今固習
爲畏塗矣得無愛　君憂　國如公著者出
此言乎可爲三嘆
　　　　歳降度牒
道釋給牒之制必先以貲佐大農而後得緇
褐如其教其佐　邦用至矣　開禧邊釁之
啓帑用不繼給牒頗多不惟下得輕視壅積
弗售而不耕之夫驟増數十萬最爲　今日
深蠧珂嘗讀趙挺之　崇寧邊略曰　上每
諭蔡京令近邊多蓄軍糧又以累歳登稔欲
乗時加糴京但肆爲詐欺毎奏某處已有若
干萬數糴本其實乃是度牒及東北鹽鈔等
度牒每歳當出一萬而今自正月至四月終
已出二萬六千而邊人買者絶少珂按　崇
寧開邊費用無藝而當時給僧牒尚歳有成
數特京不能守耳今稍倣此意以節之則亦
庶乎其可也
　　　　宣總公移
開禧丙寅珂任京口緫庾𬒳　㫖行兵閒時
諸道建宣臺王人旣有應辦之責多隨行軍
所在或以使華之任重不肯詘而用平牒者
幕府輙以不遜怒之或以宣威之體尊不願
校而用申牘者它司亦以毁例責之迄不知
故事如何莫有成說珂按緫領財賦置於
紹興則　祖宗未甞命是官固無可攷按者
李心傳繫年要録載　紹興十五年十有一
月庚申右中奉大夫江南東路轉運判官趙
不弃行太府少卿充四川宣撫司緫領官始
趙開嘗緫領四川財賦於宣撫司用申狀至
是不弃言昨來張憲成應副韓世忠錢糧申
明與宣司别無統攝止用公牒行移乞依憲
成已得　指揮　許之於是　改命不弃緫領
四川宣撫司錢糧既而不弃將入境用平牒
宣撫使鄭剛中見之愕而怒久之始悟其不
隷已繇此有隙此蓋　中興以來近例可遵
行者憲成既嘗得　命尤爲有據不弃因之
然亦卒不免於隙宜乎　開禧二司之紛紜
也
　　　　書記支使
銓曹見行之制凡天下節鎭觀察府書記支
使共職均爲郡職官所以設名者徒以爲有
無出身之辨耳珂嘗攷事之始　乾德元年
七月　詔曰管記之任資序頗優自前藩鎭
薦人多自初官除授自今歷兩任巳上有文
學者即許節度使觀察留後奏充則是元未
嘗與支使爲相代之稱而所謂有文學而後
許辟蓋已漸有别矣　太平興國六年十月
詔諸道節度州依舊置觀察支使一貟資考
俸料並同掌書記自今吏部除擬以經學及
諸色入仕無出身人充凡書記支使不得並
置此蓋今制之所繇始　詔語昭然遡而攷
之　㑹要　太平興國五年閏三月十一日
京兆府戸曹參軍顔明遠徐州節度推官劉
昌言洛州雞澤縣主簿張觀德州將陵縣主
簿樂史並應進士舉殿試合格　帝惜科第
不與乃除明遠忠正軍昌言歸德軍觀忠武
軍並爲節度掌書記則是前乎一年其制猶
未定也後至　淳化三年則距六年之　詔
已十有一年其制疑久定矣而是年四月五
日滁州軍事判官鮑淵鄧州錄事參軍楊令
問滁州清流縣尉胡咸秩並鏁㕔應舉各賜
及第以淵爲忠武軍節度掌書記令問爲本
州觀察支使咸秩爲楚州山陽縣令則似二
官尚不分左右與初　詔若不相符味淵與
令問科甲先後之序豈非猶於賜第之時有
所輕重耶蓋是時作福之柄例皆一時出於
君上不如今侍左銓著爲成式特有司奉行之
故容有此然初　詔之意迄於今不可變也
　　　　樞密稱呼
洪文敏邁容齋三筆曰樞密使之名起於唐
本以宦者爲之蓋内諸司之貴者耳五代始
以士大夫居其職遂與宰相等自此接於
本朝又有副使知院事同知院事簽書同簽
書之别雖品秩有高下然均稱爲樞密　明
道中王沂公自故相召爲檢校太師樞密使
李文定公爲集賢相以書迎之於　國門稱
曰樞密太師相公予家藏此帖　紹興五年
高宗車駕幸平江過秀州執政從行者四人
在前者傳呼宰相趙忠簡也次呼樞密張魏
公也時爲知院事次呼參政沈必先也最後
又呼樞密則簽書權朝美云予爲檢詳時葉
審言黄繼道爲長貳亦同一稱而二三十年
以來遂有知院同知之目初出於典謁街卒
之口久而朝士亦然名不雅古莫此爲甚珂
按此名自　南渡前巳有之李文簡燾續通
鑑長編載　政和元年九月臺劾起居舍人
章綡謂其偕起居郎王孝迪訪張商英有鹿
死誰手之語　詔下孝迪具析孝迪奏臣契
勘八月中綡甞謂臣欲同去見宰執如何臣
曰老兄請假往蘇州不欲獨見執政今日同
往甚好遂同到知樞密院呉居厚客位内管
勾賔客人云知院不見客臨上馬時拉臣同
往見張商英臣曰正炒閙著甚來由綡曰去
來去來未知鹿死誰手臣見其言語狂悖乖
繆不勝憤懣以此攷之其於出典謁街卒之
口舊矣非二三十年閒事也
　　　　國忌日㫁刑
今世　國忌日百僚行香在京則雙忌賜假
隻忌視事坐曹如故外郡皆如平日笞決無
禁珂按洪文敏邁容齋隨筆曰刑統載唐大
和七年勑準令國忌日唯禁飲酒舉樂至於
科罰人吏都無明文但縁其日不合釐務官
曹即不得決㫁刑獄其小小笞責在禮律固
無所妨起今以後縱有此類臺府更不要舉
奏舊唐書載此事因御史臺奏均王傅王堪
男國忌日於私第科決作人故降此詔蓋唐
世國忌休務正與私忌義等故雖刑獄亦不
決㫁謂之不合釐務者此也元微之詩云傳
遣推囚名御史狼籍囚徒滿田地明日不推
縁國忌則唐世禁笞繫甚明　本朝　乾興
元年七月壬辰始用知泗州楊居簡之請
詔國忌日聽決杖罪蓋祖唐大和之遺意不
知何時遂併徒流不禁今遂沿襲不復可考矣
　　　　官品不分别
本朝雜壓之制雜流伎術等官皆入品下而
寺監之吏凡未出官而先給告者亦通謂之
入品但以所居官爲品之髙下不復有分别
珂按高峻小史劉昶傳元魏髙祖臨光極堂
大選髙祖曰當今之世仰祖質朴清濁同流
混齊一等君子小人名品無别此殊爲不可
我今八族以上士人品第有九品九品之外
小人之官復有七等若有人可起家三公恐
賢才難得不可止爲一人渾我典制昶對曰
陛下刊正九流爲不朽之法豈惟髣髴唐虞
固以有光二代此雖爲門第而言然九品之
官不混它品亦一時之制與今士夫皁隷閹
豎伎術混爲一區爲不同也
　　　　金年號
范參預成大攬轡錄曰金本無年號自阿骨
打始有天輔之稱今四十八年矣小本曆通
具百二十歳相屬某年生而四十八歳以前
金無號乃撰造以足之重熙四年清寧咸雍
太康太安各十年壽昌六年乾統十年大慶
四年收國二年以接天輔珂按此年號皆遼
故名女眞世奉遼正朔又滅遼而代之以其
紀年爲曆固其所也豈范未之見耶
　　　　場屋編類之書
自　國家取士場屋世以決科之學爲先故
凡編類條目撮載綱要之書稍可以便檢閲
者今充棟汗牛矣建陽書肆方日輯月刊時
異而歳不同以冀速售而四方轉致傳習率
攜以入棘闈務以眩有司謂之懐挾視爲故
常珂嘗攷承平時事蓋已嘗有禁　政和四
年六月十九日權發遣提舉利州路學事黃
濳善奏仰惟　陛下追崇先志凡非先聖賢
之書若　元祐學術政事害於敎者悉母習
士宜彊學待問以承休德而比年以來於時
文中採摭陳言區別事類編次成集便於剽
竊謂之決科機要媮惰之士往往記誦以欺
有司讀之則似是䆒之則不根於經術本源
之學爲害不細臣愚欲望　聖斷特行禁毁
庶使人知自勵以實學待選　詔立賞錢壹
百貫告捉仍拘版毁棄在京仰開封府限半
月州縣限一月潜善素非公議所歸其說徒
狥時好固不足道特　先朝盛時多士輻集
而此風巳見於議者之口馴至今日固無怪
也今此等書徧天下百倍經史著録蓋有不
勝其禁且毁者要亦何能混才學之淺深濳
善之請隘矣
愧郯錄卷第十(七則)
　　　　　　　相　臺　岳　珂
　　　　人品明證
官品名意之訛珂嘗書之然以九品爲人品
之别而非官品則未有的據也及攷之晉書
衛瓘鄧攸二傳事特較明蓋當時去魏未遠
名未大訛意猶可識耳故洊書之以終前論
焉瓘之傳曰瓘以魏立九品是權時之制非
經通之道宜復古鄉舉里選與太尉汝南王
亮等上䟽曰昔聖王崇賢舉善而教用使朝
廷德讓野無邪行誠以閭伍之政足以相檢
詢事攷言必得其善人知名不可虚求故還
脩其身是以崇賢而俗益穆黜惡而行彌篤
斯則鄉舉里選者先王之令典也自兹以降
此法凌遲魏氏承顚覆之運起喪亂之後人
士流移攷詳無地故立九品之制粗具一時
選用之本耳其始造也鄉邑請議不拘爵位
襃貶所加足爲勸勵猶有鄉論餘風中閒漸
染遂計資定品使天下觀望唯以居位爲貴
人弃德而忽道業爭多少於錐刀之末傷損
風俗其弊不細今九域同䂓大化方始臣等
以爲宜皆蕩除末法一擬古制以土㫁定自
公卿以下皆以所居爲正無復懸客逺屬異
土者如此則同鄉鄰伍皆爲邑里郡縣之宰
即以居長盡除中正九品之制使舉善進才
各由鄉論然則下敬其上人安其教俗與政
俱清化與法並濟人知善否之教不在交游
即華競自息各求於已矣今除九品則宜準
古制使朝臣各相舉任於出才之路既博且
可以厲進賢之公心覈在位之明闇誠令典
也武帝善之而卒不能改考其言始也清議
不拘爵位褒貶足爲勸勵中閒計資定品惟
以居位爲貴則品之爲制乃逆設以待某品
之人其㫁可知也然猶未有見於遷陟表表
可驗者還攷攸之傳曰攸舉灼然二品爲呉
王文學歴太子洗馬次歷東海王參軍爲世
子文學吏部郎東中郎將長史河東太守珂
按杜佑通典及沈約宋書具列品制惟世子
文學無之如王國文學六品也洗馬王國參
軍皆七品也吏部郎六品也中郎長史七品
也太守五品也皆不合二品之目宋書志所
載九品明指言晉江右所定攸先爲六品一
轉之爲洗馬反在第七則攸雖舉二品其遷
陟則隨時繫乎上命尤顯顯矣所謂二品者
蓋言其人才灼然合在此品定於郡中正之
口以俟上之採擇而已又南史陳暄傳曰暄
以落魄不爲中正所品久不得調陳去魏逾
遠矣官品久訛矣而暄傳若此是其制猶未
泯豈不益大可信歟
　　　　改易職事官名稱
近制職事官或犯所授者家諱每得改它官
皆一時制宜參用舊官制閒有特免入銜者
珂嘗攷　㑹要頗似不然　熙寧十年十月
十三日新知荆南府提舉本路兵馬巡檢公
事吳中復言銜内舉字犯先諱乞改提轄中書
奏請　批依　神宗忽降　奎札曰　朝廷
官稱避守臣私諱於義未安宜不行其後
宣和四年九月二十五日臣寮言近者馬向爲
開封府工曹掾自陳父名開乞避而本府乃
奏乞銜内不書府名有違　熈寧　親札指揮
詔別與差遣即二事而觀之則典故初未之
許也及博考　國史吳廷祚爲樞密使慕容
延釗爲殿前都㸃檢當拜同平章事並以父
諱改同二品　國初雖存此官制僅止一再
見幾於特創徐處仁爲資政殿學士知青州
以祖諱改除端明它如此比者不一蓋開國
勲臣　上所優禮不容以常法論而避高就
下不易官稱令甲所許又與前制不同云
　　　　李文簡奏藁
避諱贈官之制改易官稱之令珂屢書之及
得李文簡燾巽巖集其載當時乞用　元豐
以前官制加贈奏藁於故事特詳備用剟錄
以參所聞燾之奏云臣聞事君猶事父也心
有所懐而不敢盡言則爲隱蓋臣子之大戒
莫重於隱言之可聽與否實惟君父所擇雖
不應言而言固獲罪矣不猶愈於匿情以犯
大戒乎臣用是輙冐昧一言恭惟　祖宗因
前代之制而增脩之凡大禮既成官自升
朝以上皆得追榮其父母此　國家之彌文
至恩也臣父某故贈左朝奉大夫緣臣誤通
朝籍再贈官至左朝議大夫今次大禮又當
贈中奉大夫寒儒門戸得此固足以賁飾泉
壤誇嫮鄉邑其榮多矣而又奚言獨臣私義
有所不安不得不自言者所贈父官適同父
諱儻拜　君賜若固有之則恐於冐榮之律
疑若相犯兼晉江統嘗論身與官職同名當
改選故事簡冊具存勢不容黙須至呈露乞
朝廷特賜參酌處分雖以不應言而獲罪亦
所甘心也據律諸府號官稱犯祖父名冐榮
居之者徒一年􁗁雍熈二年有􁗁詔凡除官
内有家諱者三省御史臺五品文班四品以
上許用式奏改餘皆不許及　嘉祐六年翰
林學士賈黯知審官院時大理寺丞雷宋臣
除太子中舍以父名顯忠乞避　朝廷許之
黯謂宋臣不當避嫌名　朝廷既許宋臣若
後有如此而不避則可坐以冐榮之律因言
自　雍熈以來或小官許改或大臣不許或
雖二名嫌名而許避或正犯單諱而不許前
後許與不許繫於臨時蓋由未嘗稽詳禮律
立爲永制　約　雍熈詔書自某品以上凡
除官若犯父祖名諱有奏陳者先下有司定
若當避則聽改餘不在此限於是下太常禮
院大理寺同議禮院大理寺言父祖之名子
孫所不忍道不繫官品之高下並當囬避乃
詔凡府號官稱犯祖父名而非嫌名及二名
者不以官品髙下並聽囬避其後韓絳除樞
密副使自言樞字與祖名下一字同乞避免
而不許事在　治平四年蓋遵　嘉祐之詔
也　熙寧八年宋敏求提舉萬壽觀敏求父
名綬自言壽字犯父嫌名　詔改醴泉觀則
嘉祐之詔復不行矣及呉中復知荆南兼提
舉荆湖北路兵馬中復父名舉乞改稱提轄
詔以　朝廷官稱不當避守臣私諱遂不許
自　熙寧以來訖于近年亦有許改者既許
改則不繫官品之髙下　嘉祐詔書理宜講
明以崇孝治然臣前所陳者皆指身所居官
犯父祖諱初不及贈父祖官與父祖諱同者
蓋偶無其事諸儒未暇討論故闕如也臣今
敢援晉江統所議乞下禮官議之按晉書及
通典載江統言臺選統叔父春爲宜春令與
縣同名故事父祖與職同名皆得改選而未
有身與官職同名改選之例統以爲凡改選
者蓋爲臣子開地不爲父祖之身而身名所
加亦施於臣子凡佐史朝夕必稱厥官儻指
實而語則觸尊者諱違背禮經或詭詞囬避
則以私廢公干繫成憲若受寵朝廷出身宰
牧而佐史不得表其官稱子孫不得言其位
號上嚴君父下爲臣子體例不通茍易私名
以避官職則又非春秋不奪人親之義統以
爲身名與官職同者宜與斥父祖名爲比體
例既通義斯允當武帝許之臣今所言實與
此相類且身名與官職同者猶許改授若贈
父官職乃觸父諱比江統所謂佐史不得表
其官稱子孫不得言其位號者不愈重乎今
　一命以上身所授官有觸父祖諱者於法
皆許寄理但授以次官父祖當贈官而所贈
官有觸父祖之諱者亦准此法然寄理之法
施於贈官則巳似不通蓋所謂寄理者特不
稱呼耳雖辭其名猶享其實今贈官專以位
號爲榮顧使其家人不得稱呼豈　朝廷加
惠臣子崇奬孝治之意乎況法所謂贈官觸
父祖諱者實指受所贈官之父母非謂身贈
父官自觸父諱者也蓋贈父祖官觸父祖之
父祖諱其當得贈官之父祖宜有所避順死
者孝心雖寄理可也身贈父官自觸父諱父
何所避亦使寄理凡禮固起於義縁是起禮
於義滋亦不通兼詳　朝廷創法特許寄理
初不爲身贈父官自觸父諱者設也身贈父
官自觸父諱則江統所云爲臣子開地之論
因旁捜類長曲而通之有難臣者曰諱非古
也爰自周始當時作詩書者亦未嘗以昌發
爲諱人君猶然況人臣乎臣謹答之曰事固
當師古古未始有而今則有之其可不酌古
之道以御今之有且名諱之式上下通行非
一世矣獨於身贈父官而自觸父諱偶未涉
歷故莫有以爲言臣實自履兹事其可不表
而出之使知禮者攷求其説因以備　國家
之彌文廣　祖宗之至恩乎難臣者又曰如
是則使　朝廷曷爲而可臣謹答之曰臣所
以敢昧死自言者政有望於　朝廷使知禮
者攷求其説也其敢必乎然臣有區區之愚
不自知其僣妄敢私布之臣謹按今朝請大
夫在未改官制以前實爲前行郎中吏部司
封司勲攷功職方駕部皆前行也據職官志
前行郎中有出身則轉太常少卿無出身則
轉司農少卿既改官制太常光禄衛尉司農
少卿皆爲朝議大夫據職官志太常少卿舊
轉光祿卿既改官制則光祿實中散大夫
元祐三年中散大夫分左右有出身人轉左
中散大夫　大觀二年除去左右字特贈中
奉大夫以代左中散大夫今中奉大夫其實
未改官制以前光祿卿也中奉大夫今轉中
大夫中大夫未改官制以前實爲秘書監秘
書監舊轉左右諌議大夫今爲太中大夫竊
伏自念臣不肖茍未先狗馬塡溝壑且免于
罪疾常獲備官使幸而遇　天子有事於郊
明堂之歳錫福遍九地之下則臣父始得贈
官以　祖宗故事言之凡三歳一舉大禮自
中奉大夫至太中大夫累三官率九歳乃得
之幸得之而位號卒不可以稱呼雖　朝廷
之彌文至恩不容以臣一人之故輒議損益
而臣私義誠有所不安惟　明主盡人之情
亦所宜憐也自改官制卿監諫議皆爲職事
官固不當以爲贈官然天下郡邑薦紳門戸
固有以舊官制爲稱呼未嘗改者蓋事匪前
代命由列聖於職制祿秩初無與焉特借其
名耳傳所謂道並行而不相悖者蓋指此類
故臣愚以爲若　朝廷特推異恩不限官品
高下令有司於新舊官制稍加斟酌使天下
當贈官者茍觸父祖本諱亦聽改授如晉王
舒除鄶稽内史及　建隆初慕容延釗除中
書門下二品體例或取今寄理字加舊官制
上暫聽稱呼以極人子孝敬之義自我作古
昭示無窮顧不美歟是臣所願而非臣所敢
望也不應言而言罪當萬死惟　陛下裁察
貼黄曰檢准尚書司封令諸應封贈與祖父
名相犯者即贈以次官契勘上條止爲所合
封贈父母妻官稱犯父母妻之父祖名即與
身贈父官所贈官自犯父名不同難以准上
條施行須至陳乞參酌珂按晉書通典江統
之言專以佐史朝夕之稱爲疑要非贈典之
比　雍熈　嘉祐之制雖在珂所書呉中復
事之前然　熈寧實衝改前詔　宣和馬向
之命又申之也雖或行或尼而續無明文若
夫加寄理字則參預壁蓋以爲非故常矣今
司封定制以天下之大豈無名諱犯官稱者
迄不知其何所据依而爲之折衷也
　　　　同二品
國初吳廷祚慕容延釗以父諱章當爲使相
不帶平章事並拜同中書門下二品珂前於改
易職事官名稱中見之按唐㑹要是名始於
李勣正觀十七年正月勣除太子詹事爲同
中書門下三品則名之縁起必因於唐而二
品之號則復加一等矣似非故事也考之蘇
氏駁有曰同中書門下三品是李勣除太子
詹事創有此號原夫立號之意以侍中中書
令是中書門下正三品官而令同者以本官
品卑恐位望及雜壓不等故立此號與之同
等也勣至二十三年七月遷開府儀同三司
八月又改尚書左僕射並同中書門下三品
且開府是從一品僕射是從二品又令同者
豈不與立號之意乖乎謹按後漢殤帝以鄧
隲爲車騎將軍儀同三司觀其創置之意亦
以上企三公也可以爲證矣永隆二年閏七
月崔知温薛元超除中書令並云同中書門
下三品又大乖也詳蘇氏之意則　本朝所
以進爲二品當不爲無意及觀五代㑹要長
興四年九月勑馮贇有經邦之茂業宜進位
於公台但縁平章事犯其父名不欲斥其家
諱可改同平章事爲同中書門下二品則二
品之名肇見於此　國朝蓋襲而用之爲無
疑矣然宰相稱謂以一人之私而易之後唐
之典章不幾於輕明宗長興迄於是年繼之
者一用此官名或惟改贇官稱皆不可攷歐
陽文忠脩本紀至十月庚申始書贇爲樞密
使無二品事唐書勣初除在四月己丑拜儀
同在六月癸巳僕射在九月乙夘皆與㑹要
不同特以其可與他官稱改易者互見而參
取故詳著之
　　　　旌節
唐六典門下省符寶郎之掌五曰旌節注引
周禮掌節職曰凡邦國之使節山國用獸節
土國用人節澤國用龍節皆金也又云道路
用旌節注云今漢使所擁是也漢書曰戾太
子遭巫蠱事懼不自明取使節發兵與丞相
劉屈氂戰初漢節純赤以太子持赤節故更
爲黄旄加以相别蘇武在匈奴持漢節毛落
並其事也旌節之制命大將帥及遣使於四
方則請而假之旌以專賞節以專殺珂按
三朝國史輿服志曰旌節唐天寶中置節度
使受命日賜之得以專制軍事行即建節府
樹六纛　皇朝凡命節度使有司給門旗二
龍虎旗一節一麾槍二豹尾二凡製旗以紅
繒九幅髹漆杠緋纛旌用塗金銅龍頭髹漆
杠綢以紅繒畫白虎設髹漆木盤於上節亦
用髹漆杠飾以金塗銅葉凡三盤爲二層以
紅絲爲旄並綢以紫綾複囊又加碧絹囊麾
槍豹尾亦髹漆杠麾槍設髹漆木盤綢以紫
繒複囊又綢以碧油豹尾制以赤黄布畫豹
尾文然則　今制有節無旌又與唐制爲不
同也珂在　中都屢見文思程工率以上諸
匠監而後攽下其制度頗草艸諸建旄者率
爲屋數楹置香几於前月祭以爼肉巵酒而
命一二使臣者視其扄鑰號爲節堂蓋徒以
爲觀美云
　　　　慈德宫
紹聖元年閏四月十八日　詔改　隆祐宫
曰慈徳宫前殿曰慈徳中殿曰仁明後殿曰
夀昌是時　欽聖憲肅后在東朝改上兹號
珂按　會要　景祐三年十一月二十一日
詔　章惠皇太后來年二月影座於右掖門
入景暉門赴慈德殿然則亦複名也
　　　　寺觀勑差住持
中興以後　駐驆浙右大刹如徑山淨慈靈
隱天竺宫觀如太一開元佑聖皆降　勑劄
差主首至於遐陬禪席如雪峯南華之屬亦
多用黃牒選𥙷珂按李文簡燾續長編　熈
寧八年八月戊申　詔内外宫觀寺院主者
及僧道正舊降　宣勑差𥙷者自今尚書祠
部給帖　神祖之意凡以爲不足辱　制旨
而已其制不知更於何時要鄰於瀆也
愧郯録卷第十
愧郯錄卷第十一(五則)
　　　　　　　相　臺　岳　珂
　　　　制舉科目
制科之設自漢有之矣至唐而其名特多猶
止於御試䇿而已　國初置三科一曰賢良
方正能直言極諫二曰經學優深可爲師法
三曰詳閑吏理達於教化並州府解送吏部
試論三道共三千字以上當日内取成文理
優長人物爽秀者中選而設科之後竟無試
者　乾德元年正月十五日始　詔不限内
外職官前資見任黄衣布衣並許直詣閤門
進奏請應　朕當親試以進時賢　下詔之
七十五日而前博州軍事判官頴贄首應
詔自薦　臨軒召試賢良科稱　㫖遂拜秘
書省著作郎其四年賢良科則又有姜涉經
學科則有郝益出焉五月二十七日　藝祖
御紫雲樓䇿試而陶糓竇儀王著盧多遜王
祐尹拙姚恕馮英並命參校涉等皆以踈略
賜罷猶賜酒食以遣之　定陵右文益篤斯
志林陶應制舉試學士院不及格猶賜同進
士出身見於　咸平三年四月十五日之
詔其市駿骨之意灼然可見矣然　乾德紫
雲之試距今三十有四年元無一人嗣膺此
選不知中閒何時遂増學士院一試也明年
四月十三日始以賢良科試查道陳越王曉
而李邈魯驤不入等其八月十日又試何亮
孫暨孫僅丁遜皆入第四等及第四次等攷
官宋白梁周翰師頏李宗諤趙安仁薛映楊
億殊不聞前有别試亦無學士院考定之文
至　景德二年之七月十八日　詔復置賢
良方正能直言極諫博通墳典達於教化材
識兼茂明於體用武足安邊軍謀宏遠材任
邊寄等科　詔書有曰宜委中書門下先加
程試如器業可觀具名聞奏　朕將臨軒親
試則未　御試之前再加一試疑自此始然
賢良方正之舉得人僅在四年之前而　詔
乃明言復置此科殊不見罷科之日爲不可
曉也明年七月二十九日以考定官眺逈重
考官吕文仲吕祐之戚綸陳彭年所考當應
制舉人所納文卷付中書詳較　㑹要書其
事以爲　眞皇之意蓋恐遺才當是所考有
不中格者而復加詳審爾此僅與今進卷䇿
論付侍從後省看詳者同而非試也八月二
十二日　詔趙宗古陳綘令狐頌陳漸陳貫
令依例付中書試蓋即前詳較不中者之姓
名然中書所試亦未詳以何等文字九月十
七日　御崇政殿䇿試乃錢易石待問二人
又與前名不同攷之登科記則言二年之
詔已有委中書試論六首之　㫖是年乃不
紀論題又明年中書門下考試陳綘夏竦乃
肇見六論一曰定四時别九州聖功孰大二
曰考定明堂制度三曰光武二十八將功業
先後四曰九功九法爲國何先五曰舜典爲
禹勤事功業孰優六曰曽參何以不列四科
此蓋試論之始而絳又去年所召至今乃中
者也自是而後曠歳無之　仁宗天聖七年
閏二月二十三日復　詔置六科惟増詳明
吏理可使從政餘皆如　景德之詔是科元
未嘗罷而再稱復置尤不可曉　詔書又曰
今復置賢良方正能直言極諫博達墳典明
於敎化才識兼茂明於體用詳明吏理可使
從政識洞韜略運籌決勝軍謀宏逺材任邊
寄六科應内外京朝官不帶臺省館閣職事
不曽犯贓及私罪情輕者並許少卿監巳上
奏舉或自進狀乞應上件科目仍先進所業
䇿論五十首詣閤門或附遞投進委兩制看
詳如詞理優長具名聞奏當降　朝㫖召赴
闕差官試論六首以三千字以上爲合格即
與　御試又置高蹈丘園沉淪草澤茂才異
等三科應草澤及貢舉人非工商雜類者並
許本路轉運逐處長貳奏舉或自於本貫投
狀乞應上件科目州縣體量實有行止别無
玷犯者即令納所業䇿論五十首本州看詳
委實詞理優長即上轉運使覆更審訪鄉里
名譽選有文學佐官看詳委實文行可稱者
即以文卷送尚書禮部委判官看詳選擇文
理優長者具名聞奏當降　朝㫖召赴闕差
官試論六首以三千字以上爲合格即與
御試又置書判㧞萃科武舉其逐處㸔詳官
不得以詞理平常者一例取　㫖如違必行
朝典仍限至十月終巳前具姓名申奏到闕
更有合行事件委逐司條例以聞其制加詳
矣明年六月十六日　命盛度韓億就秘閣
考試賢良科何詠茂才科冨弼論各六首蓋
始就閣試登科記明言茂才科六論與賢良
同詠既有官弼爲進士當如　詔書以賢良
方正而下六科爲有官者之試高蹈丘園而
下三科爲未仕者之試其名不同而實一耳
景祐元年六月二十一日始於才識兼茂科
得呉育而張方平以進士中茂才　寶元元年
七月二十七日方平又以秘書省校書郎再
對賢良方正之䇿則是制科人有再試再中
者矣至　皇祐元年八月二日上封者言伏
見　國家每設制科以收賢材中選之後多
至大用以此知不獨取於刀筆蓋將觀其器
能也舊制秘閣先試六論合格者然後　御
試䇿一道先論者蓋欲探其博學後䇿者又
欲觀其才用近來　御前所試䇿題其中多
問典籍名數及細碎經義乃是又重欲探其
博學竟不能觀其才用豈　朝廷求賢才之
意耶欲乞將來　御試䇿題中止令問事關
治亂體繫安危用之則明昌捨之則微弱往
古之巳試當今之可行者十餘條限三千字
以上成所對人若文理優長識慮深逺其言
眞可行於世其論果有補於時者即爲優等
若是文意平常别無可采者即爲末等量與
恩澤所有名數及細碎經義更不詳問如此
則不爲空言可得實效　詔撰䇿題官先問
治亂安危大體其餘所問經史名數自依舊
制則其制益加詳焉至　熈寧七年五月十
四日以　御試舉人既有䇿從中書門下之
言並罷此舉時吕惠卿力主之馮京力爭而
不能得　元祐元年閏二月二日用侍御史
劉贄之言復賢良茂才科明年九月二十四
日首得布衣謝悰未仕而中賢良科肇見於
此　紹聖元年九月十二日　哲宗用章享
李清臣鄭雍之議又　詔罷制科　高宗中
興　紹興元年正月一日德音首　詔復置
賢良一科且令講求典故於是儀曹之奏曰
舊制科場年春降　詔九月赴詔　命尚書
兩省諫議大夫以上御史中丞學士待制各
舉一人不拘己未仕命官不拘有無出身仍
以不曽犯贓私罪充各具辭業䇿論五十篇
分爲十卷繳進入舉詞送両省侍從參考分
爲三等文理優長爲上等次優爲中等平常
爲下等考試繳奏次優以上召赴閣試今詳
天聖七年復置六科詔書首云皆考士節之
無瑕采郷評之共許　嘉祐二年詔舉九科
亦令采察文行若不如所舉並坐舉者四年
旌德縣尉汪輔之巳試六論過閣及殿試亦
考入第四等而言者以無士行罷之故蘇文忠
軾有云凡預言書之詔命已爲天下之選人然
猶使御史得以求其疵諫官得以攷其素一
䧟清議輒爲廢人蓋　國家自昔制科取人
中選之後多至大用其攷察之嚴不得不爾
令乞今後遇有應者並須尚書兩省諌議大
夫以上御史中丞學士待制三人奏舉先攷
其素行無愧於清議然後　詔試舉非其人
者坐之其閣試舊制一場論六首每篇限五
百字以上題目於九經十七史七書國語荀
子楊子管子文中子正文及注䟽内出内一
篇暗數一篇明數如　紹聖元年閣試舜得
萬國之驩心論出史記樂書舜彈五絃之琴
歌南風之詩而天下治夫南風之詩者生長
之音也舜樂好之樂與天地同意得萬國之
驩心故天下治也此謂暗數謹事成六德論
出毛詩皇皇者華箋注此謂明數四通以上
爲合格仍分五等入四等以上召赴殿試論
引上下文不全上下文有度數及事類暗數
引不盡並爲粗差翰林學士兩省官考試于
秘閣御史臺官監試及差封彌謄錄官攷訖
以合格試卷繳奏　御前拆號竊詳舊制兼
注䟽内出題今復科之初欲權罷䟽義餘依
舊制　詔䟽義出題臨時取　㫖珂嘗攷之所
謂舊制蓋　祖宗之制也自賢良以至邊寄謂
之六増高蹈等三科謂之九此則甚明特所
舉官之名稱前乎　元豐則不能詳所出題
之詳略因乎　元祐而不能舉遂使外臺參
薦之制尼不復見而臨時取　㫖之詔
高宗猶意其更　祖宗之已行益有以啓
上心之疑而未之亟許焉明年正月二日遂
下　詔今後科埸復置賢良科舉官繳詞業
一如儀曹之奏不復許在外之明敡者其後
至四年三月十一日七年二月九日十年三
月二十三日十四年三月二十八日十七年四
月二日二十年五月四日二十三年五月一日
二十六年四月三日二十九年三月十九日
三十二年三月二十八日凡十一　詔而迄
無應書　孝宗即位詔令郡國皆聽薦舉
乾道五年十一月四日始得李垕復就中書試
焉爾後李塾鄭建德莊冶姜凱滕􁇳杜旟之
流時不乏人或試而不合或召而不試或薦
而不召寥寥絶響迄未復振良以此也按薦
舉之制　咸平四年二月二十五日　詔令學
士兩省御史臺五品以上尚書省諸司四品
以上於内外京官幕職州縣官及草澤中舉
賢良方正之士各一人三月十九日　詔所
舉賢良方正應已貼館職及任轉運使者不
在舉限　天聖七年六月二十一日屯田員
外郎劉夔請應制科翰林學士宋綬言其已
任尚書六品官罷之　景祐元年二月四日
詔六科今後應京朝官幕職州官不犯贓罪
及私罪情輕者並許應京朝官須是太常博
士巳下不得帶省府推判官館閣職事并發
運轉運提點刑獄差任者其幕職州縣官須
經三考以上其見任合該移入沿邊不般家
地分及川廣福建等處者候廽日許應高蹈
丘園沉淪草莾茂科異等三科及武舉應進
士諸科取解不獲者不得應　慶曆六年六
月十八日　詔自今制科並隨貢舉爲定制
須近臣論薦無得自舉　嘉祐二年六月十
九日　詔自今太常博士而下不充臺省館
閣職及提點刑獄以上差任選人不限有無
考第并草澤人並聽待制以上舉即不得自
陳内草澤人並許本路轉運使採察文行保
明奏舉如程文荒淺不中選才行不如所舉
者坐之出題之制　景祐四年閏五月四日
命兩制各上䇿問叅以經義　元祐七年五
月十一日　詔秘閣試制論科於九經兼經
正史孟楊荀國語及注内出題其正義母出
又　國初以宰相撰題　紹聖元年　命翰
林學士林希撰題　乾道七年九月　命宰
相葉衡撰題是皆　國家科目沿革之制先
後互攷尤可見其變也初　熈寧變更王荆
公用事惡人議巳欲撼成制二年十二月九
日始　詔削制科恩數迄於罷舉　紹聖章
享奏對遂有復科無𥙷謝悰王當司馬槱等
皆極踈謬之說是不足論而　皇祐五年八
月試者十八人時宰相密諭考官只放一人
過閣惟太祝趙彦若與選及對䇿又黜之則
深可爲　治朝惜若　嘉祐八年六月十七
日詔制科十七人趙卨等權罷將來科場便
赴秘閣就試蓋一時有所不暇非故事也然
　天聖　嘉祐之詔　紹興之議攷之素行
又爲取人之要云
　　　　追冊后
國初追冊后始於　孝惠　建隆三年四月
追冊爲皇后　乾德二年三月謚曰孝惠太
常　上議攝太尉　皇弟開封尹奉冊繼之
者　淑德　懿德　章懐　章穆　温成
明達　明節　成穆凡八行焉　母后又不
與也惟　明道二年十月三十日追冊美人
張氏爲皇后十一月三十日　詔追冊皇后
官告焚黄進入　内是時　郭后正位中宮
仁宗追念遺徽特崇位號故不盡用后制然
以儷體　宸極乃舍冊用告下儕妃嬪雖曰
欲從殺禮然予名捐實訂禮者要失所据矣
其後　温成卒奉冊孫威敏沔以樞密副使
力爭不肯行事亦可見當時之公議焉
　　　　后陵名樂舞
國朝陵名自　昌　熙而下皆聮永字定於
宰臣　皇后皆祔葬或從姑未甞獨製陵名
上謚皆繇太常樂舞製於學士如大安之樂
雖定於　皇祐三年七月丁巳然自　開國
之初　建隆元年四月癸酉固已以十二安
易周十二順矣惟　章懷后追冊以　至道
三年六月十三日降制而七月二十四日直
祕閣朱昻請上謚八月三日昂又上陵曰保
泰舞曰永和遡攷是時　諸后在清祏　孝
明曰惠安　孝惠曰奉安　孝章曰懿安
懿德曰順安　淑德曰嘉安　章穆曰理安
又皆有樂曲名獨此爲不然殆不可曉且以
直秘閣而議典禮上廟謚製陵名定樂舞以
后廟而特起陵名且用二字皆典故所無也
　　　　上后謚官
建隆二年六月二十三日太常少卿馮吉上
昭憲皇后初諡曰明憲自後以爲故事惟
孝章以翰林學士承㫖宋白　元德以秘閣校
理舒雅　章懿則　命翰林學士馮元如
孝惠則闕　上議之官　温成則有　賜謚
之詔它皆以判太常寺貳卿之議而行之自
慈聖光獻以母儀　四朝始用翰林學士章
惇仍始受成於　祖宗之廟以後乃歸之翰
苑以爲常制　章穆之爲莊穆仍有吏部尚
書張齊賢等覆謚又不同云
　　　　告謚祖廟
受后謚于　祖廟自　國初已有此議已而
莫之能行　昭憲之謚　建隆二年七月八
日太常禮院言準　詔議定　皇太后謚按
唐憲宗母王太后崩有司集議以百官謚狀
讀於太廟然後上之取受成於祖宗之義也
周宣懿皇后謚號即有司撰定奏聞未嘗集
議制下之日亦不告郊廟修謚冊畢始告廟
還讀於靈座前　詔從周制是初有請而未
從也　孝明之諡　乾德二年正月七日太
常禮院言按唐㑹要元和十一年順宗皇后
王氏崩謚曰莊憲初太常少卿韋纁進謚議
公卿集定欲告天地宗廟禮官奏議曰按曽
子問賤不誄貴㓜不誄長禮也古者皇后之
諡則讀於廟江都集禮引白虎通曰皇后何
謚謚之於廟又曰皇后無外事無爲於郊所
以必謚於廟者謚宜受成於祖宗故皇后謚
成於廟請準禮集百官連書謚狀訖讀於太
廟然後上謚於兩儀殿今　孝明皇后上謚
望如舊禮　詔令尚書省集官議定以聞是
又惟從其集議而已迨于　神宗追孝　仁
祖爲天下得人之德　慈聖光獻凢禮皆異
於前于是用翰林學士章享之議始集中書
樞密院侍從官御史臺五品尚書省四品諸
司三品宗室正任團練使以上赴　太廟行
請諡之禮遂　詔作冊寶告于天地　宗廟
社稷讀於　慶壽殿時　元豐二年十一月十
三日也以後又有　母后　中闈之别蓋有
唐已定之制有司屢請迄六世而後克從以
是知議禮聚訟豈不難哉
愧郯録卷第十一
愧郯錄卷第十二(七則)
　　　　　　　相　臺　岳　珂
　　　　文武服帶之制
國朝服帶之制　乘輿　東宮以玉大臣以
金親王勲舊間賜以玉其次則犀則角此不
易之制考之典故玉帶　乘輿以排方　東
宮不佩魚親王佩玉魚大臣勲舊佩金魚金
帶有六種毬路御仙花荔枝師蠻海捷寶藏
金塗帶有九種天王八仙犀牛寶缾師蠻海
捷雙鹿行虎窪面金束帶有八種荔枝師蠻
戯童海捷犀牛胡荽鳯子寳相花金塗束帶
有四種犀牛雙鹿野馬胡荽犀帶有二種以
牯牸爲别自金帶而下凡爲種二十有七朝
章之辨盡於此矣　祖宗時凡新除恩慶宰
臣樞宻使知樞宻院事參知政事樞宻副使
同知樞密院簽書同簽書樞密院事賜金笏
頭二十五兩帶副以魚袋武臣御仙花帶無
魚袋使相節度使宫觀使觀文殿大學士曽
任宰相者即賜金笏頭二十五兩帶副以魚
袋餘只賜御仙花帶無魚袋三司使(使公事/權及權)
(同)觀文殿學士資政殿大學士翰林學士承
㫖翰林學士資政殿端明殿翰林侍讀侍講
龍圖天章寶文閣樞密直學士龍圖天章寶
文閣直學士御史中丞(並同/兼守)並賜金御仙花
二十兩帶知制誥賜牯犀帶副以金魚凡出
使見任中書樞密使曽任宰相并使相節度
使賜金御仙花二十五兩束帶宣徽使曽任
中書樞密院充諸路都緫管安撫使賜金御
仙花二十兩束帶節度觀察留後觀察使賜
金御仙花二十兩束帶正任防禦使至刺史
内客省使至閤門使延福宮使至昭宣使充
諸路路分一州緫管鈐轄沿邊知州軍安撫
賜金御仙花二十兩束帶諸司使充者十五
兩客省引進閤門副使諸司副使内侍省内
侍押班充諸路沿邊路分鈐轄賜金御仙花
十五兩束帶文臣換武臣並賜塗金銀寶缾
十五兩帶　御前軍班換前班並賜塗金銀
帶諸司使寶缾二十兩副使至崇班寶缾十
五兩供奉官至殿直荔枝十兩奉職借職雙
鹿八兩堂後官新除賜塗金銀寶缾十五兩
帶伎術官雖服紫綠皆給銀帶　元豐改官
制五年正月二十九日詔三師三公宰相執
政官開府儀同三司節度使嘗任宰相者觀
文殿學士以上金毬文方團帶佩魚觀文殿
學士至寶文閣直學士節度使御史大夫中
丞六曹尚書侍郎散騎常侍御仙花帶内御
史大夫六曹尚書翰林學士以上及資政殿
學士特班翰林學士上者仍佩魚　大觀二
年五月十七日　詔中書舍人諫議大夫待
制殿中少監許繫紅鞓犀帶更不佩魚迄于
中興　乾道九年十二月五日　詔中書舍
人左右諫議大夫龍圖天章寶文顯謨徽猷
敷文閣待制權侍郎許服紅鞓排方黒犀帶
仍佩魚於是其制始定然考之初制亦頗有
不盡同者按　太平興國七年正月九日翰
林學士承㫖李昉言凖　詔詳定車服制度
其荔枝帶本是　内出以賜將相在於庶僚
豈合僣服望非恩賜者官至三品乃得服
詔可則是荔枝帶其初固嘗以賜將相矣而
今則惟武臣用之也　慶曆八年十一月二十
九日彰信軍節度使兼侍中李用和言伏見
張耆授兼侍中日特賜笏頭金帶以爲榮異
欲望正謝日凖例特賜　詔如耆例王貽永
見任樞密使同平章事亦令閤門就賜則是
笏頭帶其初雖武臣爲見任樞密使若使相
者皆未嘗得賜矣而今則凡使相皆通服也
熙寧十年十二月八日崇信軍節度使同中
書門下平章事宗旦集慶軍節度使同中書
門下平章事宗諤以郊禮加恩告謝特賜金
笏頭腰帶加魚袋自是宗室帶同平章事者
著爲例則是宗室使相初亦不服其帶至此
而始更其制　紹興六年八月十四日三省
行首司言宰執秦檜昨係資政殿大學士今
來除觀文殿學士到闕朝見閤門稱不合繫
笏頭毬文帶詔許服繫舊賜帶則是前任宰
執初亦不服其帶至此而始許其服蔡絛鐵
圍山叢談曰　太宗時得巧匠因親督視於
紫雲樓下造金帶得三十條匠者爲之神耗
而死於是獨以一賜曹武穆彬其一　太宗
自御之後隨入　熙陵而曹武穆所賜帶即
莫測何往也餘二十八條特命貯之庫號鎭
庫帶焉後人第徒傳其名而宗戚群璫間一
有服金帶異花精緻者人往往輒指目此紫
雲樓帶其實非也故吾迄不得一識之自貯
庫帶後廑歷百五十年所及虜騎犯闕　太
上皇狩丹陽因盡挈鎭庫帶以往而一時從
行者有若童貫伯氏諸貴遂皆賜紫雲樓金
帶矣後事甫平　太上皇歸宫闕於是　靖
康　皇帝復命追還之庫吾在萬里外獨甞
聞諸然又不得一識也　中興之十三祀有
客來自海外忽出紫雲樓帶上以四胯出視
吾蓋虜騎再入適紛紜時所追還弗及者其
金紫磨也光豔溢目異常金又其文作醉拂
䔉人皆突起長不及寸眉目宛若生動雖呉
道子畫所弗及若其華紋則又六七級層層
爲之鏤篆之精其微細之像殆入於鬼神而
不可名且往時諸帶方胯不若此帶迺獨大
至十二稻是在往時爲窮極巨寶不覺爲之
再拜大息我　祖宗規模雖一帶猶貽厥後
丗必無以加也則是金帶諸種之外　乘輿
大臣又有通服拂䔉帶之制　紹興三年正
月二十八日　詔宗室外正任依舊許繫金
帶已賜花犀帶及見繫花犀帶臣僚除宗室
依條外餘不許服則是犀帶牯牸之外宗室
又有通服花犀帶之文珂嘗詳考所由參之
典故亦各自有其説　端拱中　詔作瑞草
地毬路文方團胯帶副以金魚賜中書樞密
院文臣是　太平興國初猶未定制也故荔
枝亦通用焉　端拱之賜止及文臣故武臣
之賜笏頭始於　慶曆而宗室之賜笏頭亦
始於　熙寧　㑹要所載宗室許服工夫金
帶通犀牯犀等帶故紫雲之帶　熙陵所以
寓其親厚元勲之意而宗室花犀亦得著令
通服之要之五者皆有所据獨秦檜所服一
事頗背典章按　元豐之制觀文殿學士服
御仙花而　元祐五年十一月十日　詔臣僚
曽賜金帶後至不該繫者在外許繫以理考
之檜當時在外因其舊繫所服笏頭而許繫
焉是矣到闕則合服御仙花矣一時特許服
繫舊賜帶固出　上恩而　中興㑹要乃繫
之曰宰執因降黜不帶職並同庶官後復職
者恩數並合依舊以閤門誤認法意有司申
明故降是命如此則　元祐之詔不復行
元豐之制不可用矣是書雖進於　孝宗朝
而書館積舊事彚爲一編蓋沿檜舊文云
　　　　非宰執賜笏頭帶
服帶之制凡非中書樞密院若使相無賜笏
頭帶者惟　元豐元年十一月乙亥宣徽南院
使西太一宮使王拱辰辭賜方團金帶珂按
爲宣徽使而特賜者有三張方平郭逵皆嘗
爲執政非拱辰比是時之　詔以拱辰歴事
三朝累經内外清要繁劇特從其請不得爲
例又許依二府賜墳寺度僧其異數舄奕見
于劉忠肅摰所作行狀蓋無前比云
　　　　開禧復泗州赦
開禧二年六月十七日都省劄子泗州官吏
軍民耆壽等眷言泗上實屏淮堧自汙腥羶
多歷年所境土雖隣於王化版圖未入於職
方中夜以興曷副望霓之意當饋而歎敢忘
甞膽之憂爲爾遺黎鞠我征旅貔貅奮勵虵
豕震驚金鼓一臨城池自潰載念耄倪之衆
乆罹塗炭之菑淫刑動極於參夷重賦殆逾
於箕歛可無恩霈用慰瘡殘應泗州見禁罪
人除犯刼謀故闘巳殺依法餘雜犯死罪以
下並放應本州民間合納租稅可與放免三
年應本州民戸並特與賑給一次合用錢米
申宣撫司支破應本州居民屋宇曽經焚毁
者官爲日下修蓋内無己屋人那撥官舍應
副安泊母令暴露應本州居民遺下屋業田
土限一季許元主召保識指實給還限滿無
人識認仰本州出榜召人承佃勘㑹今來本
州歸正歸附等人曽授僞命賫到付身並令
有司依格換給更與轉官已換給者與添差
差遣若人材卓異委堪任使即仰守臣具名
實來上當議旌擢應本州屯守官兵等人並
特與犒設一次應本州父老令長吏致問優
給錢酒年九十以上者給賜束帛百嵗以上
特與官封婦人與封號應本州神祠感應者
仰守臣日下契勘具靈驗事跡申宣撫司備
申三省樞密院特與初封已封爵者更與加
封内廟宇損壞如法修葺仍嚴㓗致祭應本
州内忠臣義士並與表式墳墓於戲天地之
德曰生肆亟覃於仁澤室家之民相慶幸復
見於華風尚肩忠義之誠庸迓安居之樂故
兹詔示想冝知悉珂謹按　祖宗朝毎有武
功恢拓之事必曲赦其境罪無輕重咸除之
如　乾德三年正月二十四日平西川之制
是也降德音徧减天下死刑釋餘罪如　建
隆元年六月二十三日平潞州之制是也雖
降德音止于其境罪無輕重咸如大赦之例
如　太平興國三年五月一日復泉州之制是
也降德音于江西湖南兩路除十惡四殺放
火造僞犯贓外雜死罪降流餘遞减等釋徒
罪如　皇祐五年二月十六日平儂智高之
制是也降大赦于天下罪無輕重咸除之如
宣和六年八月十八日收復燕雲之制是也
雖降曲赦于一境猶除十惡四殺放火造僞
犯贓外鬭殺情輕减等餘並釋之如　崇寧
二年正月二十五日平荆湖南北路傜賊之
諭是也　紹興復海州降赦用　乾德之例
隆興平廣西德音同　皇祐之法或釋徒或
釋杖要無大異　開禧三年三月二十六日
逆曦底戮亦用曲赦惟此年之制不以赦不
以德音首尾如赦文而惟用都省劄子後仍
以詔示結尾詞又自雜祀死罪巳下並放古
今無此式也
　　　　宮禁進見
漢時宫禁與外閒無大别異樊噲排闥而入
吕后跪謝周昌袁盎郤謹夫人之坐皆以爲
常至唐亦然户外昭容紫䄂垂雙瞻御坐引
朝儀之句見於杜甫之詩韓偓金鑾宻記亦
得見趙夫人之屬蓋習見如此　國朝家法
最爲嚴備羣臣雖肺腑無得進見　宫禁者
珂甞攷王稱東都事略曹佾傳曰　神宗一
日敕中使召佾見於便殿與同至　慶壽宫
慈聖愕然遽止之曰外戚自來未有輙入禁
掖者安可以我開其端　神宗曰聊以慰骨
肉之情他人固不可也時左右已預辨宴具
神宗親捧觴　慈聖自酌酒以授佾佾跪飲
之次則鈞天盛奏丙夜酩酊而罷以　御前
紅燭送歸佾愛姬慧夫人者迎門謂曰王何
所之而遲留至此耶佾曰吾到天上來耳
慈聖崩旣免喪佾請郡　神宗曰時見舅如
面　慶壽宫奈何欲逺　朕得非待遇有不
至乎　神宗嘗謂人臣曰曹王雖以近親貴
然端謹寡過善自保實人臣也是時蓋　慶
壽享天下養　神宗先意承志極其順事而
後有此自　崇　觀以後頗不然雖曰親親
要非故事也
　　　　刊進書載表卷首
今丗進書如勑局史館每一修進必載表文
于卷帙之首士夫家有著述進　御亦如之
珂嘗攷其制蓋自元魏時巳有此比按髙峻
小史崔鴻傳曰鴻弱冠便有著述之志見晉
魏前史皆成一家無所措意以劉淵石勒慕
容儁符健慕容垂姚萇慕容德赫連勃張軌
李雄呂光乞伏國仁禿髪烏孤李暠沮渠䝉
遜馮跋等並因丗故跨僣一方各有國書未
有統一鴻乃撰爲十六國春秋勒成一百二
十卷因其舊記時有増損褒貶焉鴻二丗仕
江左故不錄僣晉劉蕭之書又恐識者責之
未敢出行於外丗宗聞其撰錄遣散騎常侍
趙邕詔鴻曰聞卿撰定諸史甚有條貫便可
隨成者送呈朕當於機事之暇覽之鴻以其
書有與國初相涉言多失體且既未就乞不
奏聞鴻後典起居乃妄載其表於卷首正光
以前不敢顯行其書自後以其伯光貴重當
朝知時人未能發明其事乃頗相傳續亦以
光故執事者遂不論之然則其來尚矣
　　　　金銀牌
洪文敏邁容齋三筆曰金國每遣使出外貴
者佩金牌次者佩銀牌俗呼爲金牌銀牌郎
君北人以爲契丹時如此牌上若篆字六七
或云阿骨打花押也殊不知此本中國之制
五代以來庶事草創凡乗置奉使於外但給
樞宻院牒　國朝太平興國三年因李飛雄
矯乗廐馬詐稱使者欲作亂旣捕誅之乃
詔自今乗驛者皆給銀牌　國史云始復舊
制然則非起於虜也　端拱二年復詔先是
馳驛使臣給篆書銀牌自今冝罷之復給樞
宻院牒珂按　三朝國史輿服志曰銀牌唐
制差發驛遣使則門下省給傳符以通天下
之信　皇朝符劵皆樞宻院主之舊有銀牌
以給乘驛者闊一寸半長五寸面刻隷字曰
勑走馬銀牌凡五字首爲竅實以韋帶其後
罷之樞密院給劵謂之頭子　太平興國三
年李飛雄詐乘驛謀亂伏誅罷樞密院劵别
制新牌闊二寸半長六寸易以分書上鈒二
飛鳯下鈒二麒麟兩邊年月貫以紅絲絛
端拱中使臣護邊兵多遺失之者又罷銀牌
復給樞密院頭子然則所謂舊制者唐制也
考之唐六典門下省符寶郎之掌二曰傳符
所以給郵驛通制命而注其下曰兩京留守
及諸州若行軍所並給傳符諸應給魚符及
傳符者皆長官執其長官若被告謀反大逆
其魚符付以次官無次官付受告之司而傳
符之制太子監國曰雙龍之符左右各十京
都留守曰麟符左二十其右一十有九東方
曰青龍之符西方曰騶虞之符南方曰朱雀
之符北方曰玄武之符左四右三又注其下
曰左者進内右者付外應執符人其兩京留
守符並進内若車駕巡幸留右符付留守人
歴考其事皆無以銀爲牌之制豈沿襲至季
丗不復分左右符以從簡便耶鳯麟之象是
亦雙龍四獸之遺規也蔡絛鐵圍山叢談曰
政和以後道家者流始盛羣羽士因援江南
故事林靈素等多賜號金門羽客道士居上
者必賜以塗金銀牌上有天篆咸使佩之以
爲外飾被寵異則又得金牌焉及後女眞亂
華羣酋長皆佩金牌爲號始寤前兆之不祥
蓋此又一時崇尚異教之制非前比云
　　　　古今祠厲
古有七祀於前帝王諸侯卿大夫之無後者
皆致祭焉謂之泰厲公厲族厲今絶無舉行
者故此等無依之厲勢或出於依附滛祠殆
無足恠禮記祭法鄭氏注漢時民家皆秋祠
厲蓋此祀又達於民也於古加嚴矣鄭注又
云民祠厲而託之曰山蓋惡言厲巫祝取厲
山氏之名去厲爲山且引春秋良霄事謂厲
山有子曰柱證時巫之謬珂按巫誠謬矣然
謂厲爲山要非如此大訛意必祀山氏特去
一字不馴者耳巫祝下流去古未逺尚知有
厲山氏今丗謂夏禹爲行雨之神謂小孤爲
婦人之神皆安行而不以爲誤是巫又烏知
厲山
愧郯錄卷第十二
愧郯錄卷第十三(十則)
　　　　　　　相　臺　岳　珂
　　　　指南記里鼔車
國朝大駕之制指南車一曰司南車赤質兩
箱畫青龍白虎四面畫花鳥重臺勾欄鏤拱
四角垂香囊上有仙人車雖轉而手常南指
一轅鳯首駕四馬駕士舊十八人　雍熈四
年增爲三十人服繡孔雀記地鼓車一名大
章車赤質四面畫花鳥重臺勾欄鏤拱行一
里則上層木人擊鼓十里則次層木人擊鍋
一轅鳯首駕四馬駕士舊十八人　雍熈四
年增爲三十人服繡對鵝珂按二車指南則
始於　天聖五年十一月壬寅定王府記室
参軍工部郎中直昭文館燕肅創意始上其
制其車用獨轅車箱外籠上有重(廟諱/髙宗)立木
仙人於上引臂南指用大小輪九隻合齒百
二十脚輪二隻髙六尺圍一丈八尺附脚立
子輪二隻徑二尺四寸圍七尺二寸岀齒各
二十四齒閒相去三寸轅端横木下立小輪
二隻徑三寸鐵軸貫之左小平輪一隻徑一
尺二寸岀齒十二右小平輪一隻徑一尺二
寸岀齒十二中心大平輪一隻徑四尺八寸
圍一丈四尺四寸岀齒四十八齒閒相去三
寸中立貫心軸一條髙八尺徑三寸上戴木
仙人其車行木人南指若折而東推轅右旋
附右脚子輪順轉十二齒擊右小平輪一匝
觸中心大平輪右旋四分之一轉十二齒車
東行木人交而南指若折而西推輪左旋附
左脚子輪隨輪順轉十二齒擊左小平輪一
匝觸中心大平輪四分之一轉十二齒車正
西行木人交而南指若欲比行或東西轉亦
如之是時入内内侍省内侍殿頭盧道隆亦
上記里皷之制其車亦獨轅雙輪箱上爲兩
層各安木人手執木槌脚輪各徑六尺圍一
丈八尺脚輪一周而行地三歩古法六尺爲
歩三百歩爲里今法五尺爲歩三百六十歩
爲里立輪一隻附於左脚徑一尺三寸三分
圍四尺一寸四分出齒十八齒間相去二寸
三分下平輪一隻徑四尺一寸四分圍一丈
二尺四寸二分出齒五十四齒間相去與附
立輪同立貫心軸一條上安銅旋風輪一枚
出齒三齒間相去一寸二分中立平輪一隻徑
四尺圍一丈二尺出齒百齒間相去與旋風
等次安小平輪一隻徑三寸少半寸圍一尺
出齒十齒間相去一寸平輪一隻徑三尺少
半尺圍一丈出齒百齒間相去與小平輪同
其中平輪轉一周車行一里下一層木人擊
鼔上平輪轉一周車行十里上層木人擊鐲
都用大小輪八隻共二百八十五齒遞相鈎
鏁犬牙相制周而復始　詔皆以其法下有
司製之如是則皆有其制度藏之有司矣
祐陵稽古　大觀元年内侍吳德隆又獻二
車之制其指南車身一丈一尺一寸五分闊
九尺五寸深一丈九寸車輪直徑五尺七寸
車轅一丈五寸車箱上下爲兩層中設屏風
上安仙人一執杖左右龜鶴各一童子四各
執纓立四角上設關棙卧輪一十三各徑一
尺八寸五分圍五尺五寸五分出齒三十二
齒間相去一寸八分中心輪軸隨屏風貫下
下有輪一十三中至大平輪其輪徑三尺八
寸圍一丈一尺四寸出齒一百齒間相去一
寸二分五釐通上左右起落二小平輪各有
鐵墜子一皆徑一尺一寸圍三尺三寸出齒
一十七齒間相去一寸九分又左右附輪各
一徑一尺五寸五分圍四尺六寸五分出齒
二十四齒間相去二寸一分左右疊輪各二
下輪各徑三尺一寸圍六尺三寸出齒三十
二齒間相去二寸一分上輪各徑一尺二寸
圍三尺六寸出齒三十二齒間相去一寸一
分左右車脚上各立輪一徑二尺二寸圍六
尺六寸出齒三十二齒間相去二寸二分五
釐左右後轅各小輪一無齒繫竹䉡并索在
左右軸上遇右轉使右轅小軸觸落右輪若
左轉使左轅小輪觸落左輪行仙童交而指
南車成記里皷車車箱上下爲兩層上安木
人二身各手執木槌輪軸共四内左壁車脚
上立輪一安車箱内徑二尺二寸五分圍六
尺七寸五分二十齒齒間相去三寸三分五
釐又平輪一徑四尺六寸五分圍一丈三尺
九寸五分出齒六十齒間相去二寸四分上
大平輪一通軸貫上徑三尺八寸圍一丈一
尺出齒一百齒間相去一寸二分立軸一徑
二寸二分圍六寸六分出齒三齒間相去二
寸二分外大平輪軸上有鐵撥子二又木横
軸上關棙撥子各一其車脚轉一百遭通輪
軸轉周木人各一俱在手擊鉦鼓造二車成
其年　宗祀始用之然則又與燕肅盧道隆
之法不同　仁宗實錄載肅之表曰黄帝與
蚩尤戰于涿鹿之野蚩尤起大霧將士不知
所向帝遂作指南車又周成王時越裳氏重
譯來獻使者或失道周公賜軿車以指南其
後法俱亡漢張衡魏馬鈞繼作之屬丗亂離
其器不存宋武帝平長安嘗爲此車而制不
精祖沖之亦復造之後魏太武帝使郭善明
造彌年不就又命扶風馬岳造垂成而爲善
明鴆死其法遂絶唐元和中典作官金公立
以其車及記里鼓上之憲宗閲於麟德殿以
備法駕歴五代至　國朝不聞得其制者今
創意成之然則古今之爲此者亦艱矣今二
法具在要當參取試造而後見其孰精顧
中興以來未皇禮文猶在弗議重可惜已肅
表不詳沖之之所用考之南史宋武平關中
蓋嘗得姚興指南車有外形而無機杼每行
使人於内轉之昇明中齊高帝輔政使冲之
追脩古法乃改造銅機圓轉不窮而司方如
一史謂馬鈞以來未之有也詳稽前制鼓之
記里容可以輪輻度數計指南則内外泮然
不相爲謀肅之所爲或須人力德隆以鐵爲
墜似復稍精銅機以圎恐但可施之平陸黄
序剏物蓋用之軍旅殆未必如此也
　　　　京師木工
今丗郡縣官府營繕創締募匠庀役凡木工
率計在市之樸斵規矩者雖扂楔之技無能
逃平日皆籍其姓名鱗差以俟命謂之當行
間有幸而脫則其儕相與訟挽之不置蓋不
出不止也謂之糾差其入役也苟簡鈍拙務
閟其技巧使人之不已知務夸其工料使人
之不願爲而亟其斥且畢謂之官作珂嘗疑
祖宗承平時愛民惠工以阜都邑當未必如
此及考之典故有意存而可見者於是始有
以信臆度之不誣表之以示陳古風今之義
焉李文簡燾續通鑑長編　元祐七年正月
辛夘禮部侍郎范祖禹言工部乞遷開封府
於舊南省夫土木之功使匠人度之無不言
費省而易可了及其作之便見費大臣恐枉
勞人力虛費國用珂謂此乃今私家通患而
官府則反是味此奏之言則知當時雇直優
厚無刋除而後致匠者之樂役方且隠欺以
求用之不暇其不假滕口以蔓引推托也决
矣　先朝官吏律已之廉持論之厚又於此
乎見之故不以其事之微而遂略之也
　　　　國忌設齋
祖宗以景靈爲原廟每國忌用時王禮集緇
黄以薦時思焉珂簿正大農日嘗隨班行香
清晨宰執率百官入班定緇黃鍾磬螺鈸如
法僧職宣䟽齋僧道各二十五員以爲常制
珂按續通典在唐已有之髙祖五月六日忌
勝業㑹昌各設五百齋太穆皇后竇氏五月
二十一日忌興福寺興唐觀各二百五十人齋
太宗五月二十一日忌青龍經行寺各五百人
齋文德皇后長孫氏六月二十一日忌慈恩温
國寺各二百五十人齋睿宗六月二十日忌
安國西明寺各三百人齋昭成皇后竇氏十
一月二日忌慈恩寺昭成觀各三百人齋玄宗
四月五日忌千福寺開元觀各設三百人齋
元獻皇后楊氏三月二十三日忌資聖化度
寺各二百人齋肅宗四月十八日忌崇聖寺
昊天觀各設三百人齋章敬皇后呉氏正月
二十二日忌章敬寺元都觀各設三百人齋
代宗五月二十一日忌聖興惠日寺各設五百
人齋睿眞皇后沈氏十月二日忌揔持寺肅
明觀各設二百五十人齋德宗正月二十三
日忌莊嚴寺光天觀各設五百人齋昭德皇
后王氏十一月十一日忌福壽寺元真觀各設
五百人齋然則唐制固甚侈今幾止二十之
一　祖宗威神在天要無取乎此姑惟示存
羊之意可也然祝唄之詞頌臺每付之常程
不復刋定如文武官僚祿位常居等語要於
宗廟非所冝言亦鄰於俚云
　　　　皇祐差牒
今丗中臺給黄牒之制前必曰尚書省牒某
官而右語則曰差充某職替某官成資闕珂
嘗得　皇祐五年十二月勑牒一其詞曰中
書門下牒光祿寺丞錢中立牒奉勑冝差知
䖍州贑縣事替阮士龍過滿闕候到交割縣
務諸般公事一一㸃檢依例施行牒至准勑
故牒珂謹按　祖宗朝造命之地本曰中書
門下制勑院在焉自　元豐分三省中書取
㫖門下省審尚書奉行而其職始分故　熙
寧以前士大夫所被受堂帖多是中書省劄
子而官制後始歸之尚書非沿襲之誤也如
候到交割㸃檢數語　祖宗之重民事謹職
守不厭於詳且複蓋於此有稽焉
　　　　紹興儲議
大父鄂王飛　紹興十年出師北征密䟽建
儲議　高宗賜御札有曰覽卿親書奏深用
歎嘉非忱誠忠讜則言不及此今　宸章藏
于家可考而見一時張戒作黙記誤載於七
年而有衝風吹紙之謗珂所上籲　天辨誣
一書固首辨之矣然或者以爲勲舊握兵在
外不當與大計故足以致媢忌珂謂不然謹
按漢武帝三王之封霍去病實發其議史記
載其奏䟽曰陛下過聽使臣去病待罪行間
宜專邊塞之思慮暴骸中野無以報乃敢惟
他議以干用事者誠見陛下憂勞天下哀憐
百姓以自忘虧膳貶樂損郎員皇子頼天能
勝衣趨拜至今無號位師傅官陛下恭讓不
䘏羣臣私望不敢越職而言臣竊不勝犬馬
　昧死願陛下詔有司因盛夏吉時定皇子
位唯願陛下幸察制曰下御史唐李晟在鳯
翔亦嘗曰魏證以直言致太宗堯舜上眞忠
臣也行軍司馬李叔度曰彼搢紳儒者事公
勲德何希是晟曰君失辝晟幸得備將相茍
容身不言豈可謂有犯無隱耶是非惟上所
擇爾叔度慙此最明證去病是時蓋爲驃騎
將軍以功益置大司馬與大將軍衛青並爲
之晟節度鳯翔隴右涇原軍兼行營副元帥
皆正握兵云
　　　　遂國記誤
王明清揮麈後錄曰官制未改時知制誥今
之中書舍人但演詞而已不聞繳駮也　康
定二年富文忠爲知制誥先是　昭陵聘后
蜀中有王氏女姿色冠丗入京備選　章獻
一見以爲妖豔太甚恐不利於少王乃以嫁
其姪從德而擇　郭后位中宫　上終不樂
之王氏之父䝉正由劉氏婣黨屢典名藩未
幾從德卒至是　中批王氏封遂國夫人許
入禁中文忠適當草制封還抗章甚力遂併
寢其　㫖外制繳詞頭蓋自此始珂按　國
朝㑹要　景祐四年二月七日洪州别駕王
䝉正特除名廣南編管永不叙用䝉正女劉
從德妻今後不令入内兒女見與皇族爲㛰
者除已成結更不得爲親如明清之言遂國
者固　上所屬意䝉正所坐止以私通父婢
前任受楊澄吉金故入温嗣良流罪作福之
柄容有所末减也當時司理劉渙簿郭照爲
從各勒停衝替　雷霆之威嚴如此乃有是
哉　景祐在　康定之前王氏已有不令入
内之㫖蒙正官止别駕未聞典藩明清所記
恐或有誤　國史冨文忠弼傳𥘉無此一節
奏議亦不編此䟽蘇文忠軾所作墓誌又不
書惟李文簡燾通鑑長編載其事引别志爲
據又不得其時考明清所刻李賢良垕帖嘗
欲明清注龍山稅官與史事其得之明清無
疑别志雖未詳或縁歲月乆復封邑之故而
封還遂致傳疑云表之以章　昭陵之聖德
　　　　武定軍
嘉定戊辰　詔改雄淮軍爲武定珂按此名
有二不可五代史晉開運元年三月癸巳籍
民爲武定軍是嘗爲複名不可一也　眞宗
廟謚曰武定僞蜀嘗以洋州爲武定軍節度
景祐四年四月　詔以犯廟謚改爲武康軍
矣不可二也立軍經武爲一代之制而襲季
丗之號瀆　宗廟之制在今日所當亟正焉
　　　　金版
今郊祀天地　祖宗正配位皆有金版書神
位以金飾木爲之如匣之制稍高博且表以
青字珂按典故　政和六年六月甲戌宣和
殿學士禮制局詳議官蔡攸言臣昨受　睿
旨討論位版之制退考太史局所掌見用位
版皆無所稽據謹按周官有鬼神示之居則
知凡祀未嘗無位旅上帝供金版則知凡位
未嘗無版唯長短廣狹厚薄之數不見於書
恭考禮文傅以經誼伏請昊天上帝位版長
三尺取參天之數厚九寸取乾元用九之數
廣一尺二寸取天之備數書徽號以蒼色取
蒼璧之義皇地祗位版長二尺取兩地之數
厚六寸取坤元用六之數廣一尺取地之成
數書徽號以黄色取黄琮之義仍取周官之
制皆以金爲之飾又案春秋公羊周之郊祭
社稷王者必立祖配也自内出者無匹不行
自外至者無主不止而何休以謂匹合也無
所會合則不行得主人乃止蓋郊所以明天
之道也而天道未易明冝推人道以接之詩
序所以謂尊祖后稷故推以配天者如此其
配位位版在冬祀則宜與昊天上帝同制在
夏祭則宜與皇地祇同制以稱尊祖以配天
地之義　詔從之攸之議固無取然觀　政
和禮制似與今不同稽經諏律必有所折衷
而後可也
　　　　薦饗太廟
南北郊祈榖雩祀神州禖祠以宰執充密院
官亦輪攝事　宗廟四時薦饗以宗室使相
充否則以正任蓋　中興以來定制珂按李
文簡燾續通鑑長編　景祐四年四月乙丑
新知樞密院事盛度言奉　敕孟夏薦饗
太廟巳受戒誓而有除命故事樞密不差攝
行祠事　詔以后廟攝太尉趙賀代之夫以
密院則不與祭以　宗廟則差外姓官皆與
　日異而不復考所以然何也
　　　　冷端甲
楊大監簡在戎監甞得諸李尉府顯忠之
族子謂甲不經火冷砧則勁可禦矢謂之冷
端遂言于　朝乞下軍器所製造時顯忠之
子師尹爲知閤門事寔領是官分辨其不然
文移互往復其實工人憚勞費耳時雖知其
强辨而無以折之珂按李文簡燾續通鑑長編
慶曆元年五月甲戌太常丞直集賢院簽書
陜西經略安撫判官田况上兵䇿十四事其
十二日工作器用中國之所長非夷狄可及
今賊甲皆冷鍜而成堅滑光瑩非勁弩可入
自京齎去衣甲皆軟不足當矢石以　朝廷
之事力中國之伎巧乃不如一小羗乎由彼專
而精我漫而略故也今請下逐䖏悉令工匠
冷砧打造純剛甲旋發赴縁邊先用八九斗
力弓試射以觀透箭深淺而賞罰之聞　太
祖朝舊甲絶爲精好但歳久斷綻乞且穿貫
三五萬聮均給四路亦足以禦敵也然則此
甲在　祖宗朝巳有之時珂以憂去　國恨
不以所聞佐其說故迄今猶不能革其制焉
愧郯錄卷第十三
愧郯錄卷第十四(七則)
　　　　　　　相　臺　岳　珂
　　　　九閣
熙陵篤意右文篇章翰墨夐出前代帝王之
右　眞皇繼統首闢龍圖閣以嚴毖藏此
本朝西清列閣之權輿也閣在㑹慶殿西偏
北連禁中閣東曰資政殿西曰述古殿閣上
藏　太宗御製御書及典籍圖畫寶瑞之物
内侍三人掌之　太宗御製御書文集緫五
千一百一十五卷軸冊又有御書紈扇數十其
下列六閣經典閣三千三百四十一卷史傳閣
七千二百五十八卷子書閣八千四百八十
九卷文集閣七千一百八卷天文閣二千五
百六十一卷圖畫緫七百三軸卷冊瑞緫閣
竒瑞二十三瑞木十六衆瑞百一十三雜寶
百九十五觀其初制既列經史又儲竒物亦
非專以奉　奎畫然犧河觀瑞圖書爲首命
名之意概可理推矣閣初建既無嵗月　咸
平四年十一月始御是閣召近臣觀　太宗
御書及古今名畫閣之名始見于　國史自
是多召羣公觀書嘗語近臣曰　先帝留意
詞翰　朕孜孜綴緝片幅寸紙不敢失墜因
念古今圖籍多所散逸購求甚難　朕在東
宮時惟以聚書爲急多方購求亦甚有所得
王繼英備見其事今已類成正本除三館秘
閣所藏外又於後苑及龍圖閣並留正本各
及三萬餘卷　朕以深資政理莫如經術故
機務之暇惟以觀書爲樂焉原其初制未嘗
下　詔建名如　今日也　景德元年十月
以虞部郎中直秘閣杜鎬爲都官郎中太常
丞秘閣校理戚綸右正言並依舊充職充龍
圖閣待制四年八月以司封郎中直秘閣龍
圖閣待制杜鎬爲右諫議大夫龍圖閣學士
因詔直學士班在樞密直學士之下仍少退
待制在知制誥之下並赴内殿起居三年七
月以龍圖閣直學士杜鎬爲本閣學士班在
樞密直學士之上俸給如之九年十月以大
理評事崇文院檢討馮元爲太子中允直龍
圖閣賜金紫令預内殿起居班在本官之首
是先置待制次置直學士又其次置學士末
乃置直閣未嘗並建官稱如　今日也　天
禧四年　眞皇尚御天下十一月甲戌作天
章閣五年三月戊戌天章閣成令兩街僧道
具威儀教坊作樂奉御集御書自玉清昭應
宫安于天章閣四月召近臣館閣三司京府
官觀御書御集於閣下遂宴于羣玉殿是時
輔臣集御製三百卷玉京集三十卷授時要
錄二十四卷又取　至道元年四月訖　大
中祥符嵗中書樞密院時政記史館日曆起
居注善美之事錄爲聖政記凡一百五十卷
並命工鏤板又以御書石本爲九十編命中
使岑守素等主其事至是畢藏于閣竊意
神筆聖文在當時既冨籖幐臣下歸美誼應
毖嚴　昭回之光不厭輝映故隨時建閣既
無　文謨並列之嫌又不失尊崇之制所以
眞宗雖謙抑屢卻亦終聽之　仁宗寶文閣
舊名壽昌亦自　慶曆初已新厥號雖未即
正名而毖藏嚴奉之意灼然可考又未嘗必
竢因山之後方與陵名樂舞同時製稱謂存
一朝故事如　今日也天章閣在㑹慶殿西
龍圖閣之北藏　眞宗御製閣東曰羣玉殿
西曰蘂珠殿北曰壽昌殿東曰嘉德殿西曰
延康殿内以桃花文石爲流杯之所寶文閣
在天章閣東西序羣玉蘂珠殿次之北顯謨
閣位置雖不見於書而　元符元年二月十
八日知樞宻院事曽布言恭惟　神宗皇帝
聖學髙明出於天縱中外之議謂冝卜日相
地建延閣爲一代圖書之府又權發遣提舉
河東路常平等事鄧洵仁言伏見　祖宗朝
置龍圖天章寶文閣以藏列聖御製述作况
自　陛下紹隆丕烈遹明先志而寶宇未新
徽名未掲伏望明詔有司祗循舊章亟加營
建　詔令翰林學士中書舍人每員撰閣名
五以聞考其所陳如所謂卜日相地如所謂
亟加營建要必有其所　崇寧三年六月一
日詔　熙寧　元豐功臣圖形顯謨閣既設
繪事尤足以章䆳宇之高明徽猷設層宇在
大觀間是時百度鼎新必非虛名　詔書亦
明言建閣之意是皆有是書有是閣書必有
閣閣必有地亦未嘗止揭名稱以循　祖宗
之舊備一代典禮如　今日也還考　天聖
八年十月　詔特置天章閣待制是先巳有
閣因設官而下詔　嘉祐八年八月十二日
詔以　仁宗御書藏寶文閣命翰林學士王
珪撰記立石是先已有閣因藏書而下詔惟
大觀二年二月十三日詔　哲宗皇帝御書
建閣以徽猷爲名此正下詔建名之始　治
平之建寶文置官止於學士直學士待制
政和六年九月十七日始詔増置直閣　大
觀之建徽猷置官亦止於學士直學士待制
亦以　政和六年九月十七日始詔増置直
閣惟　紹興十年五月十一日詔　徽宗皇
帝御書建閣以敷文爲名乃備四官於一時
詔書著于令此正並建官稱之始寶文以前
皆先建閣後藏書　神宗因山於　元豐之
八年歴十有三年至　元符元年四月十八
日而顯謨之閣始建　哲宗因山於　元符
三年歴八年至　大觀二年二月十三日而
徽猷閣始建　徽宗訃報於　紹興七年歴
三年至　紹興十年五月十一日而敷文閣
始建惟　高宗以　淳熙十五年十月八日
上仙而是年十一月九日即　詔建煥章閣備
官制故華文寶謨遂皆以爲故常　祖宗建
閣皆有其所可考而見惟　建炎中興稽古
未皇宫殿之制皆存簡朴故西清諸閣所存
者名耳　炎興日曆　紹興二十四年九月
乙亥禮部狀准勑令討論天章閣制度尋將
國朝㑹要檢照得即不該載外縁目今天章
等閣止是諸殿今欲乞置天章等閣一所將
諸閣御書御集圖籍等分作諸閣安奉候㫖
揮下日從本部關報都大主管所修内司天
章閣官同禮部太常寺前去本閣内隨冝相
度修建去處并制度申取　朝廷㫖揮有
㫖依禮部所申令臨安府修内司同共修蓋蓋
是時已有龍圖而下六閣未能備禮姑即一
所以寓不忘故迨今九閣遂皆以爲定比然
則是四者要非　祖宗初制隨時損益至于
今而大備然當　萬壽時不得崇奉　奎章
且有名無閣姑以備官稱末詳而本未舉名
繁而實不稱亦沿襲之失也按天章閣又有
侍講一官　景祐四年三月甲戌　詔初置
以崇政殿説書賈昌朝王宗道趙希言並爲
之比直龍圖閣預内殿起居班本官上以後
不常置它閣亦不復以爲故事云
　　　　天章閣侍講班次
天章閣侍講既不再置今丗考典故者多疑
其在待制之次而非直閣之比以珂考之則
不然按　㑹要　慶曆四年三月以尚書金
部員外郎天章閣侍講楊安國爲直龍圖閣
賜三品服宗正丞崇文院檢討崇政殿説書
趙師民爲天章閣侍講賜五品服　皇祐三
年八月十二日知制誥兼侍講王洙言景祐
中詔置天章閣侍講在本官之上内朝班著
與直龍圖閣相次其職儀恩例並與帶職官
同臣昨與盧士宗並充天章閣侍講日臣以
兼直龍圖閣即得與館閣臣僚同例其盧士
宗唯赴講筵供職外其餘三九園苑賜筵及
非時宣召頒賜並不霑預只同不帶職人例
此蓋有司從𥘉失於申明恐非朝廷優待經
術之意乞自命天章閣侍講官如不兼帶館
閣職名者並許依直龍圖閣例赴秘閣供職
宿直所冀設官典職事體一均詔天章閣侍
講並依館閣臣僚例宣詔頒賜　祖宗之意
惟其以尊　祖爲先故不以官名而惟繫之
於閣之次叙其制蓋可想自是而後學士而
下各以其班列位而不以閣爲重輕推是而
觀要亦非初意焉
　　　　天章閣
中興而後惟建天章一閣以藏　祖宗諸閣
御書見於　炎興日曆　紹興二十四年之
詔珂固記之矣今　行宫大内之後萬松嶺
有地名舊天章閣蓋　六龍南渡之初便有
此閣寓於是間日曆又載　紹興十九年正
月壬子從義郎趙子嶔投進　太祖御容一
軸赴天章閣收奉訖詔令戸部賜絹三十匹
蓋先此五年抑又可見故是年之　詔所以
專降　㫖討論此一閣典故意承平時必巳有
所重輕矣及考典故　慶曆三年九月三日
召輔臣天章閣朝拜　太祖　太宗御容及
觀瑞物　熙寧五年九月辛亥編排三司帳
案所言　太宗尹開封日移牒三司有御筆
見存　詔送天章閣　元豐四年十一月二十
七日中書言錄事孟述古編排諸房文字得
英宗藩邸轉官六件文字　詔送天章閣
元豐八年六月十三日　詔延安郡王閤旌
節擇日移置天章閣　崇寧元年三月丁巳
自天章閣遷　哲宗神御于景靈西宮寶慶
殿又更其殿曰重光　宣和四年四月二十
二日　詔天章閣崇奉　祖宗神御諸色人
並不許抽差夫西清列閣均以奉　祖宗而
天章正居其次　太宗御筆當藏龍圖　英
皇告勑當附寶文凡皆置之於是閣神御之
在禁中自有欽先孝思殿縱復爲原廟亦當
在首閣瑞物已藏龍圖而今天章亦有之
哲宗初嗣位藏奉藩邸旌節當是時已有三
閣而摘取其中一閣而特藏焉殆皆不容俄
測豈剙建有後先制度有崇庳特取其高明
伉爽層屋連楹之多者而即安不復計其名
耶皆未可知也前乎此對羣臣率在龍圖自
慶曆而後多開天章　仁宗之問邊事　神
宗之議官制皆在焉　高宗在東都以諸王
日侍九重故應常見此制一時㫖揮如諸色
人既不許抽差必亦備官設衛非它閣比扈
蹕而南隨寓奉安固即其已然之舊而因之
非有它也珂叨與班綴時間自和寧門入趂
外朝則過其下金榜焜燿嘗獲瞻敬每欲以
慶曆而來　聖意之所特屬於是閣者請益
博聞之士而未能焉其它如　日曆　紹興二
十四年九月戊辰常朝宰執進呈禮部太常
寺狀檢㑹　國朝㑹要　眞宗皇帝御集於
天禧五年三月戊戌自玉清昭應宫安于天章
閣今來實録編次　徽宗皇帝御集欲乞於
天章閣安奉候指揮下日關牒都大主管所
前期於本閣内排辦安設施行　上曰可權
安奉於天章閣候修閣畢日奏告行禮蓋又
不知天章本　眞皇閣名安奉正得其所若
徽宗自有閣名要不可以此爲比也
　　　　天章閣官名
祖宗諸閣有其官而無其閣今天下侍從庶
官列職者咸具焉天章閣雖巋然存而乃獨
無爲學士等官者按周文忠必大二老堂雜
誌曰西清閣名皆主於　宸文所謂天章閣
祖宗朝從官人人歴學士待制之類　紹興
以前何嘗不除授如章誼等是也　孝宗一
日宣諭奉使借官令稍新即擬天章閣學士
同僚堅執謂非臣下稱呼予謂龍圖寶文亦
豈臣子事堅不從而止珂嘗考章誼雖不曽
居是官見於行状所載然　炎興以前是官
實無時不除蓋不可以枚舉及詳考後來所
以避而不名之意殆皆無説可因及讀　中
興㑹要而後知事始於秦堪乳臭小子輕紊
聖制祖孫相䝉襲以臆決妄議而改百餘年
之典章深可太息　紹興二十一年三月二
十七日右宣教郎新授直天章閣提點佑神
觀秦堪状近䝉恩除前件職欲乞敷奏依寄
理體例以直寶文閣繫銜庶於稱呼安便
詔改直龍圖閣且列閣所以尊　祖宗揆之以
理止當以其職稱今即而稱其名已非　朝
廷之制使如堪説則龍圖固堪之所安耶時
檜方尸位耄昏百僚畏威廷中要豈無知禮
者腹非而不敢議遂使　累朝官制名公鉅
儒累爲之不疑者一旦廢而不可復重可歎也
嘉泰甲子黄文昌由自寶謨閣學士以臺劾
降兩職法當得天章直學士徑降爲寶文蓋
爲職三等矣是又沿堪之誤云
　　　　敷文閣
紹興十年五月十一日　内降詔曰恭惟　徽
宗皇帝躬天縱之睿資輔以日就之聖學因
而制治修禮樂恢學校發揮典墳緝熙治具
宸章奎畫發爲號令著在簡編者煥乎若三
辰之文麗天垂光賁飾羣物所以詒謀立教
作則萬丗殆與詩書相表裏將加裒輯崇建
層閣以嚴寶藏用傳示於永乆其閣恭以敷
文爲名祗遹舊章宜置學士直學士待制直
閣以次列職備西清之咨訪爲儒學之華寵
其著于令珂謹按典故凡建閣降　詔必著
閣之所以名龍圖天章寶文乃　太宗　眞
宗　仁宗在御時所建固無　詔書可考而
天聖八年十月天章置待制之　詔有曰
眞宗皇帝燀赫景炎丕隆寶(廟諱/高宗)凡資禮樂
之用積成辰象之文俯近禁楹創崇層閣
治平四年五月二十八日寶文建官之　詔亦
曰　仁祖升遐　先皇纂御首命近列論次
遺文鈿軸寶函未終繙錄白雲紫氣遽遂上
賓今告畢工甫將安奉則天章寶文四字具
見于　詔文矣　建中靖國元年二月九日
改顯謨爲熈明閣詔曰　神宗皇帝神心經
緯聖學緝熈百度惟新備矣有周之庶事四
方其訓巍乎堯帝之成功言則爲文昭如雲
漢寶之垂丗炳若丹青則熈明之意巳章
大觀二年二月十三日建徽猷閣詔曰　哲
宗皇帝英文睿武沉潜無方事天治人彰善
癉惡訓迪在位攘却四夷號令指麾若掲日
月蓋自親覽庶政一話一言罔不儀式刑　神
考之典故緝熈紹復著在簡編與　熈寧
元豐之所行相爲始終在詩有之君子有徽
猷其　哲宗閣以徽猷爲名則徽猷之義尤
著自是而下如煥章建閣　淳熈十五年十
一月九日之詔有曰載稽帝丗之隆無越堯
章之煥華文建閣　慶元二年五月十五日
之詔有曰華協堯章之煥文光舜哲之明寶
謨建閣　嘉泰元年十一月十二日之詔有曰
寶列羲圖之秘謨新禹命之承蔽之一言皆
可即見坦明之制固應如此還考敷文則皆
隠其義而無其辭固已疑一時詞臣述作之
未工及考趙彦衛雲麓漫抄曰　徽宗書閣
曰敷文取帝乃誕敷文德舞干羽于兩階七
旬有苗格以寓譏誚其刻薄不遜如此是時
秦檜當　國正與珂前所書五字定制者同
一意反覆互考其無　君之心蓋尤不可不
誅焉
　　　　直省官
直省官爲諸府賓賛蓋不可闕然頗多猥釀
濫竽者珂嘗考典故亦有其制　元祐六年
八月癸巳　詔直省官宰臣㕔以八人執政㕔
以六人爲額不得額外増置夷考是時百度
修飭示儉一意端自　朝廷一傳而　崇觀
何翅倍蓰在今日百司率以爲仰給之地在
上者亦憐而不之汰遂不可復裁抑矣
　　　　藩邸旌節
光宗即位　淳熙十六年十二月三十日詔
東宮旌節一副降付天章閣安奉　今上即
位　紹熙五年閏十月九日天章等閣狀將
來安奉　今上皇帝藩邸旌節兩浙轉運司
合行雅飾修換物件并合用朱漆青地金字
牌二面一面上題冩　太上皇帝藩邸旌節
一面上題冩　今上皇帝藩邸旌節所有牌
様製大小乞令兩浙轉運司委官赴閣計㑹
合行換造物件候畢日同時安掛　從之此
蓋襲用　元豐延安故事然所以奉安之制
亦於此有考焉
愧郯錄卷第十四
愧郯錄卷第十五(八則)
　　　　　　　相　臺　岳　珂
　　　　外戚贈王爵
國朝循漢非劉氏不王之制　開基而後至
於贈典亦不輕用　昭憲以　文母基命躬
享天下之養申念外家雖深霜露之感而在
東朝之日淺猶未及褒表　藝祖追惟罔極
孝篤因親　開寶七年四月六日　詔贈曽
祖杜藴太保祖遠太傅父爽太師追封三丗
祖妣劉氏趙氏范氏爲衛燕齊國夫人當時
雖欲行冊命竟亦不果又閲再丗至于　景
德乃復議加贈三年正月十七日　詔贈藴
太傅遠太尉爽中書令三夫人改封安魏晉
三國而已惟　皇舅贈太保寧國軍節度使
審瓊贈太尉而次舅贈中書令審進始贈京
兆郡王是秋審瓊改葬陪陵特贈太師中書
令又加贈審進爲尚書令考其贈典每加審
瓊一等殆是以其存日之官品爲次叙非
它一杜氏恩數止於此耳　元德皇后配今
熈陵是生　眞祖其父乾州防禦使李英母
王氏雖奉冊之後亦未攽䘏制逮　大中祥
符元年五月二十一日始　詔贈英爲檢校太
尉安德軍節度使追封常山郡王王氏爲魏
國太夫人蓋以　帝母之貴非常制也然贈
止一代封止郡王若夫　正位中宫𥘉贈三
代則自　孝明而下皆無聞惟　章獻明肅
肇建坤儀早隆　上眷　大中祥符六年六
月十一日　詔贈曽祖劉維嶽忠正軍節度使
檢校太傅祖右驍衛将軍延慶彰德軍節度
使檢校太尉父贈定國軍節度使兼侍中通
永興軍節度使兼中書曽祖母宋氏呉國祖
母元氏許國母龐氏徐國並太夫人此蓋
儷極之優恩亦無徑封王之制通之已有贈
官蓋　章獻爲美人德妃時已循常封贈而
致自祖以上則未有爵邑然則是時妃嬪亦
無贈二代之制也　仁宗嗣位　章獻臨朝
乾興元年三月十一日　詔維嶽移鎭寧節加
侍中延慶移建雄節加中書令通追封彭城
郡王宋元龐改封陳衛鄆三國　章惠以保
毓　上躬尊爲皇太妃同時贈祖楊瑫爲安
州觀察使父知儼忠義軍節度使兼侍中祖
母王氏河南郡君母張氏鄭國太夫人蓋雖
太妃亦止及祖考焉　天聖三年正月二十
六日又　詔加贈維嶽彰信節兼尚書令延
慶鎭安節兼尚書令通爲鄭王宋元龐又改
封楚韓魏三國而外戚追封一字王之制始
見于此夷考其時　仁宗以母事　章獻孝
聞天下慶節則朝北面饗廟則冠儀天皆非
平時之禮而通之名又頒之四海上書奏事
科舉程文避之如　宗廟改通判爲同判州
郡之名如通利軍之類亦莫不改尊之至矣
則以命珪荒鄭履要豈後日之所可援六年
正月二十六日又　詔加贈維嶽天平節兼
尚書令延慶彰化節許國公通開府魏王宋
元龎爲安齊晉三國是徹國爲公之始也八
年十一月二十四日又　詔加贈維嶽燕國公延
慶開府通兼中書令宋元龐爲魯越秦三國
是終　章獻垂衣之丗二代止於國公祖妣
止於國夫人　郭后爲　仁宗嫡后受冊之
初正卺饋盥薦之禮所謂贈曽祖中書令郭
崇爲尚書令兼中書令贈祖左千牛衛大將
軍守璘爲寧國軍節度使太尉贈父崇儀副
使允恭爲安國軍節度使太傅三丗妣鄭李
杜爲燕岐安國太夫人見於　天聖三年正
月二十八日之詔者此　嫡后受冊之典故
也　章懿爲　仁宗之母追冊之後因李用
和有言玉牒取索而後加贈所謂贈曽祖太
子少傅李應已爲太傅贈祖太子少師延嗣
爲太師贈父泰寧軍節度使兼中書令仁德
爲尚書令兼中書令三丗妣沈汪董爲蔡徐
陳國太夫人繼見於　景祐三年七月五日
之詔者此　母后追冊之典故也惟　慈聖
光獻以元勲之門來嬪　帝室　景祐𥘉元
十一月二十二日初贈祖尚書令冀武惠王曹彬
爲魯王蓋其先自以佐命拓國已啓茅圡之
封所以示寵者易地升國而已其他如贈曽
祖太師尚書令萊國公芸爲安國公贈父虞
部員外郎玘爲特進太傅兼侍中曽祖妣張
韓國祖妣高唐劉秦國舒國燕國母馮徐國
亦無異數　温成席寵父堯封欲開王封
仁宗頫慰公議　至和元年六月十三日追
封　皇后父玘爲東海郡王堯封爲清河郡
王此后父贈王爵之始也而亦止於郡　神
宗篤　慶壽擁佑之恩　治平四年初紹大
統二月十三日亟　詔加贈太皇太后曽祖
芸祖彬父玘皆爲太師尚書令兼中書令王
鄧唐韓三國此　祖后三代封王之始也
慶壽在御既久嵗時貤恩加荒大國　宣仁
聖烈后之曽祖高烈武瓊固　太平景德勲
臣功在彛鼎與曹武惠彬相伯仲　神宗不
得獨異　熈寧元年𥘉封瓊爲大寧郡王而
祖繼勲父遵甫仍未得封四年九月二十一日
又進瓊爲崇王馴至十年十二月十一日又偕
曹氏褒贈而瓊封魯繼勲封許遵甫封衛此
母后三代封王之始也是時　欽聖憲肅以
故相向文簡敏中之家俔天作合三宫皆
國朝元勲名相事體略同而是年同日攽
詔曽祖敏中贈秦國公祖傳亮兼尚書令惟
父經得封河間郡王猶循用　至和故事不
敢少越　哲宗襲尊號　宣仁垂簾　欽聖
遂視　寶慈舊比敏中王文安郡傳亮公韓
國經王益國敏中之所以先傳亮而得王正
以勲德比曹高非以它也　元祐四年敏中
遂王定傳亮王衛經王秦三代始皆得封雖
歴　崇觀政宣之丗封爵稍過差而　昭慈
聖獻　昭懷　顯恭　顯肅諸后家皆無此
制　建炎中興　憲節從狩漠北　高宗以
元妃之重已正椒塗　紹興元年后母能氏
上遺表陳請　皇后受冊當時未曽加恩
上諭輔臣曰　朕於外戚不敢有所私也况
待遇后家又不敢與　宣和皇后家等前此
官邢氏中外親已减於韋氏矣今祈請不已
於是　詔特贈后父慶遠軍節度使開府儀
同三司邢煥爲少師追封嘉國公　聖慮深
微可法萬丗還考　宣和母后之家是爲
顯仁后自　紹興十年九月十日詔　皇太
后曽祖郊社齋郎贈太師岐國公韋舜臣追
封雍國公曽祖母唐國夫人叚氏贈楚國夫
人祖贈太師追封新平郡王子華追封安康
郡王祖母漢國夫人杜氏贈魏國夫人父贈
太師追封豫王安禮追封魯王母益國夫人
宋氏贈秦國夫人至十二年四月五日又詔
皇太后曽祖韋舜臣追封惠王祖子華追封
德王而三丗始畢王矣猶自正號之後歴十
有五年而叙進歴郡若國自公而王不少躐
等秦檜當　國掩　建炎　聖謨之懿十三
年四月二日立后五月十六日初　詔封
憲節后曽祖右監門衛將軍贈太傅邢允迪
爲恭王祖中奉大夫贈太師宗賢爲永王父
慶遠軍節度使醴泉觀使贈太師楚國公煥
爲安王至二十七日遂　詔封　皇后故曽
祖贈太子太保呉文誠恭王祖贈太子太傅
從亨和王父武翼郎贈太子太師近榮王后
族以初受冊恩不竢褒贈極品三代即正王
爵至是始見之　憲節追褒蓋示肇端檜之
意可考矣　成穆在　孝宗朝追冊曽祖西
京左藏庫副使贈開府儀同三司郭若節祖
奉直大夫贈金紫光祿大夫直卿同贈東宮
保傅　成恭登配曽祖儒林郎吉州吉水縣
主簿贈太子少保夏令吉祖贈太子少傅榖
父贈太子少師協同贈三少見於　隆興二
年正月二十一日二年二月十七日之　詔者
亦不皆得王封也　成肅以　淳熙三年十
月二十三日立而十一月十六日遂封曽祖贈
太保謝忠正爲永王祖贈太傅慶祖爲和王
父贈太師寧爲惠王即用　紹興近制　紹
熈慈懿　慶元恭淑兩家𥘉受冊贈典止於
循進踰年乃王然亦徧三代矣如新興郡王
呉蓋大寧郡王呉益於　憲聖屬爲昆弟亦
得正一字之封蓋又　特恩云
　　　　贈官不改國
封國以小大加進或乞不改封則仍舊惟
淳熈十六年十二月九日詔　皇太后曽祖
贈太師追封秦王呉文誠特追封秦王曾祖
母秦魏國夫人王氏特贈秦魏國夫人祖贈
太師追封秦王呉從亨特追封秦王祖母秦
魏國夫人劉氏特贈秦魏國夫人父贈太師
追封秦王呉近特追封秦王母秦魏國夫人
張氏特贈秦魏國夫人三代國名皆不少更
而亦以爲贈典前無此比也呉氏在　高宗
朝　紹興十九年十二月三十日嘗詔皇后
曾祖母祖母母並已贈呉國夫人本家乞不
改贈俾仍故封二十二年十二月二十八日又
詔皇后故曾祖贈太師追封恭王呉文誠追
封慶王祖贈太師追封華王從亨追封呉王
父已追封呉王本家乞不改封二十五年十
二月二十五日　詔慶王呉文誠追封呉王
蓋歴三封不改於是三代皆呉國矣與今追
封之意蓋同出一家丗爵之願非常典也
　　　　鎻小殿子
周文忠必大玉堂雜紀曰　中興後凡除拜
節鉞以上多由中書進熟状院吏云鎻中左
者文臣也右選者武臣也逐房臨時呼院吏
取索是以知之惟草　后妃太子宰相麻則
不容知快行數十輩來宣召云鎻小殿子既
至便殿　上服帽帶諭以除授之意　御前
列金器如硯匣壓尺筆格糊版水滴之屬幾
二百兩既書除目隨以賜之　隆興初猶用
此例　乾道以後止設常筆硯而已退則有
㫖打造不及例賜牌子金百兩立后升儲倍
之珂按此制非　中興後在承平時已有之
蔡絛鐵圍山叢談曰　國朝之制立后建儲
命相於是　天子親御内東門小殿召見翰
林學士面諭㫖意迺鎻院草制付外施行其
他除拜但廟堂僉議進呈事得允然後中書
入熟第使御藥院内侍一員持中書熟狀内
降封出宣押當直學士入鎻院竟廼以内降
付之俾草制而已故相位有闕則中外側耳
聳聽一報供張小殿子必知　天子御内殿
者廼命相矣　太上自即位已來尤深考(宗/孝)
(諱/廟)雖九禁至密亦不得預知獨自語學士以
姓名而命之也及晚嵗雖倦萬幾然每命相
猶自擇日在宣和殿扎其姓名于小幅紙緘
封垂于玉柱斧子上俾小璫持之導駕于前
自内中出至小殿子見學士始啓封焉然則
小殿子又當在内東門今所紀惟於便殿則
南渡草創蓋惟存其名意而已不必盡合舊
制也
　　　　國初宫禁節料錢
内藏有取㑹之禁宫禁好賜之制外廷莫得
而知凡今嵗時士庶家以錢分遺家人輩目
曰節料或嵗正冬節縱之呼博目曰則劇習
尚已乆亦不究所由始珂嘗讀蔡絛鐵圍山
叢談而後知　國初蓋已有之　藝祖艱難
造邦示儉一意雖千萬丗猶可拜而仰也謹
備錄焉絛之言曰副車弟嘗得　太祖賜名
詔一以藏之詔曰　朕親提六師問罪上黨
末又曰今七夕節在近錢三貫與娘娘充則
劇錢千五與皇后七百與妗子充節料問罪
上黨者國𥘉征李筠時也娘娘即　昭憲杜
皇后也皇后即　孝明王皇后也副車蓋絛
謂其弟鞗尚　徽宗女茂德帝姬云
　　　　赦宥之數
藝祖在位十九年大赦一郊赦四曲赦三德
音六　太宗在位二十七年大赦一郊及耕
籍星變冊皇太子之赦凡九德音十四　眞
宗在位二十五年大赦及封禪祀汾隂聖祖
降恭謝上聖號之赦凡六郊及罷兵得雨上
聖祖號冊皇太子御樓泛赦凡十二常赦九
德音十四　仁宗在位四十一年大赦一郊
及恭謝明堂籍田祫享母后不豫星變之赦
凡十七常赦七德音十二　英宗在位四年
大赦一郊及冊皇太子之赦二德音三　神
宗在位十八年大赦一郊及明堂星變神御
殿成年榖屢豐冊皇太子之赦凡十曲赦二
德音十七　哲宗在位十五年大赦一郊及
明堂祖后不豫星變之赦凡七德音十　徽
宗在位二十五年大赦一兩郊明堂受寶圭
定鼎謁原廟皇子生復熙豐制度收復燕雲
之赦凡二十五常赦十四德音二十七　欽
宗在位一年大赦及講和之赦二德音一
高宗在位三十六年大赦一郊及明堂皇太
子生復辟星變復河南母后不豫梓宫來歸
之赦十九常赦四德音十七　孝宗在位二
十七年大赦一郊及明堂冊皇太子慶壽之
赦十四德音二　光宗在位五年大赦一郊
及聖父不豫之赦凡二略計　建隆庚申以
及　紹熙甲寅凡二百三十有四年凡三百
有一赦實肇於趙韓王普其仁如天之對其
一言興邦之比歟
　　　　祖宗朝田米直
承平時錢重物輕本業具舉故粒米狼戾之
價與今率不侔而田之直亦隨以翔庳珂按
李文簡燾續通鑑長編　熙寧二年十一月壬
午　御邇英閣進讀通鑑畢賜坐司馬光呂
惠卿議青苗事司馬光曰　太宗平河東輕
民租稅而戍兵甚衆命和糴糧草以給之當
是時人稀物賤米一斗十餘錢草一圍八錢
民樂與官爲市其後人益衆物益貴而轉運
司常守舊價不肯復増或更折以茶布或復
支移折變嵗飢租税皆免而和糴不免至今
爲膏肓之疾又　熙寧八年八月戊午中書
進呈戸房乞下兩浙提舉水利及轉運司各
差官定驗兩浙興修水利不當事呂惠卿曰
臣等有田在蘇州一貫錢典得一畒田嵗收
米四五六斗然常有拖欠僅如兩嵗一收上
田得米三斗斗五十錢不過直百五十錢而
今修堤岸所率每畒二百錢有千畒田即出
二百千如何拚得觀　太平興國至　熙寧
止百餘年　熙寧至今亦止百餘年田價米
價乃十百倍蓰如此今蘇湖間上田每嵗收
主租一石折糙而計亦止得八斗如江鄉田
上色可收穀四石却可得主租二石舂而爲
米亦止一石而四石之田固不多見也税尤
重計所得猶不及五六斗耳尋常一縣丞下
鄉㸃視陂塘已不翅畒費二百而當時已歎
其重今乃反以爲輕耶可爲永嘅
　　　　潜藩節鎮
紹興八年十月甲戌左僕射趙鼎罷爲忠武
節度知紹興府議者謂故事當帶檢校官且
忠武乃　神宗皇帝潜藩乃貼麻授檢校少
傅奉國軍節度使徙知泉州珂按　南渡以
後除節鎭犯　潜邸名者不可縷數近丗李
儀同孝友建奉寧節亦同　髙宗舊鎭蓋失
於辭於理固不可用也
　　　　官稱不避曹司
凡今丗避家諱者不避嫌名雖著于令而𥘉
無官曹官稱之别珂按唐書賈曾傳父名言
忠睿宗時擢中書舎人以父嫌名不拜開元
𥘉復拜中書舎人曾固辭議者謂中書乃曹
司非官稱嫌名在禮不諱乃就職然則中書
者曹司也舎人者官稱也又有差别輕重唐
人最重諱而所言乃如此與　今制尤不同云
愧郯録卷第十五
後序
郯猶國也夫子之所辱問焉取而名編摭其
意而已不直一愧也嘗試考之士君子之爲
學恥一物之不知等千百載而上倚相所未
讀序書所弗紀歴歴如一日焉顧於古乎何
有而迺立人之朝當
今之丗於其目擊而身履者疑弗問問弗辨
辨弗篤曾猶可以愧贖而謂郯云乎哉郯云
乎哉李衛公唐人第一流也其立言以厲丗
蓋不茍然矣公之言曰臺閣典章本公卿子
弟之責亦惟以其所習聞者而諉之也諉斯
恕之矣幸生
文明化成之代未能奮已所學䇿勲觚鉛碌
碌以爲丗祿羞人以其習而諉之丗即其諉
而取之略於遠而問之以邇舍夫古而責之
以今非恕何居而且俛而受之又從而文之
以辭盍知夫逆求其可承從容丈席間誼國
君臣跫然相顧起不期之歎失官之恥徧中
國無能自逭於聖人之譏則郯固未易企而
亦未易以愧言也愧其所不當愧附其所不
容附吾名贅矣然猶有願言者謂志於愧不
若志於慕愧於恕不若愧於聒請書衛語併
勉方來是嵗後三月望珂後序
