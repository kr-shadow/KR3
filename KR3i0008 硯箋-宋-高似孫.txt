#+TITLE: 硯箋-宋-高似孫
#+DATE: 2018-05-12 10:18:07
#+SOURCE: github.com/kanripo/KR3i0008 master 5c345174                
欽定四庫全書　　　　　子部九
　硯箋　　　　　　　　　譜錄類一(器物之屬/)
　　提要
　　　　(臣/)等謹案硯箋四卷宋髙似孫撰似孫有剡
　　　　録諸書已别著録是書第一卷為端硯分子
　　　　目十九中硯圖一類列四十二式註曰歙石
　　　　亦如之然圖已不具意傳冩佚之也第二卷
　　　　為歙硯分子目二十第三卷為諸品硯凡六
　　　　十五種第四卷則前人詩文其詩文明題曰
　　　　端硯歙硯者已附入前二卷内是卷所載皆
　　　　不標名品故别附之諸品後耳宋志所録硯
　　　　譜今存者尚有四五家大抵詳於材産質性
　　　　而罕及其典故似孫此書獨晚出得偹採諸
　　　　家之説又其學本淹博能旁徴羣籍以為之
　　　　佐證故叙述有法特為可觀中間稍有渗漏
　　　　者如李後主青石硯為陶榖所碎一條乃出
　　　　無名氏硯譜中為曽慥類説所引今其原書
　　　　収入左圭百川學海尚可檢核乃竟以為出
　　　　自類説未免失於根據然其大致馴雅終與
　　　　龎雜者不同如端州緑石為諸品所不載據
　　　　王安石詩増入此類亦殊見賅洽固足以偹
　　　　考稽而資鍳賞也乾隆四十六年十月恭校
　　　　上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　硯箋卷一
　　　　　　　　　　　　宋　髙似孫　撰
衡山浮屠氏瞿省以詩謁一日曰公愛硯入骨與硯朋
蘇歐蔡唐嗜不減公也記載恨無所統余儆其言箋天
下石遺之瞿省曰然則端孰精也余曰唐彦猷所謂紫
潤無聲者也歙孰精也曰歐陽公所謂鋩而膩理者也
然而殚極受用莫如後山其曰書生活計亦酸寒斷磚
半瓦寧求備石老矣省曰唯筆而西嘉定癸未四月十
五日似孫識
　端山　　下巖　　上巖　　中巖　　龍巖
　半巖　　蚌坑　　後歴　　子石　　緑石
　石眼　　石病　　硯圖　　硯直　　製法
　滌法　　硯說　　古硯　　詩銘
　　端山
斧柯山(蘇易簡譜云/即觀碁之所)在大江南(州東三/十三里)與靈羊峽對山
　峻峙壁立下際潮水江之湄山行三四里即硯巖先
　至者下巖巖中水未嘗涸下巖之上曰中巖中巖之
　上曰上巖自上巖轉曰龍巖唐取硯處下巖得石既
　勝此不復取又小湘峽(州西四/十里)石類巖石色深紫如
　蚌坑性軟渗凡石以下巖為上中巖龍巖半巖次之
　蚌坑下(端硯/譜)
端巖鑿成深穴冬涸方探穴中不可睹但捫取之日不過
　數石工在洞别其精粗有累日不得一佳石者(唐彦猷/研録)
斧柯茶園將軍山同一溪惟斧柯所得不過三四指一
　呵津滴瀝絶難得茶園次之將軍又次之(米元/章帖)
端州嵗貢硯十(九域志宋包孝肅公傳曰端嵗貢硯率/数十公知端纔足貢數歳滿不持一硯)
　　下巖(李嶠硯詩形帶石巖圃唐人已重巖石矣汪/彦章硯銘美哉下巖之石朱新仲詩下巖琢)
　　　　(研温如玉又云敢遣良工琢/下巖曽文清詩珍材琢下巖)
下巖石乾則灰蒼色濕則青紫色巖兩口通為一穴大
　穴取硯所自入小坑泉所自泄號水口陳公宻所開
　也巖北壁水所浸淺深莫測工不能探徃徃於石屑
　中得之崇觀後已罕得泉生石中非石在泉中也泉
　珠散落如飛雨不絶(端石/譜)
下巖石色深紫襯手潤叩之聲清逺有青綠暈圎小而
　𦂳謂之鸜鵒眼採於水底最貴重(皇朝/類苑)
下巖穿洞皆水治平中貢硯取水月餘方及石石細叩
　之清越眼圎碧暈明瑩嫩甚者如泥無聲不著墨快
　無泡良乆微渗若油發艶近無復有(米/史)
下巖紫如猪肝宻理堅緻瀦水發墨如玉磨無聲(髙宗/翰墨)
　(志又云眼冷石為瑕所/藏一段紫玉畧無㸃綴)
　　上巖
上巖三穴上曰土地巖(有/祠)兩穴通中曰梅樹巖亦兩穴
　通石眼黄赤梅巖微黄赤帶灰蒼眼黄綠
上巖在山上石性乾紫色深理麁硬眼黄差不圎而淡
　青巖深處間有潤者終不如下巖(米/史)
　　中巖
中巖南壁石與梅巖同而少勝北壁石則與下巖南壁
　同而少劣(端研/譜)
　　龍巖
龍巖石深紫眼少類中巖半邉巖
　　半邉巖
半邉巖石灰青類下巖南壁中巖北壁眼多暈少(端研/譜)
半邉巖石理如上巖色青紫多瑕眼長如卵(米/史)
　　蚌坑
蚌坑石深紫眼黄白微青不正無瞳而翳堅潤不發墨
　與半邉石相類(端研/譜)
三十年前人所得巖石皆西坑石近收者後歴也(類/苑)
蚌石取於澗谷曰野石昩者愛其大璞少瑕(類/苑)
　　後歴山
後歴石性軟燥色紫帶赤黄眼類蚌坑堅潤不及而發
　墨勝之非油蠟不光潤(類苑米帖云巖石/為甲後歴為劣)
　　子石
巖石有黄臕胞絡鑿去方見硯材所謂子石(端研/譜)
工識石理鑿窟自然有子石(蘇/譜)
山有自然圎石剖其璞得焉謂之子石(唐/錄)
端石以子石為上生大石中精石也(歐/譜)
崔生居端巖於後巗百丈坑得紫龍卵造硯長尺廣減
　尺之四厚重粹潤若有徳君子眼暈六七重無纎瑕
　近手潤澤可劘墨來遺予(君謨硯記又云試以澄心/堂紙李廷珪墨諸葛漸筆)
東坡陳公宻子石硯銘孰形無情石亦卵生黄胞白絡
　以孕黝頳(劉原父詩端州東溪靈卵石李商/老詩誰從浴日淵得此類虬卵)
　　綠石(譜錄不/載綠石)
王荆公詩玉堂新樣世爭傳况似蠻谿綠石鐫
　　石眼(李賀有端州青花石硯/詩自唐便以眼為上)
眼石縝宻温潤端人謂石嫩則多眼凢青脉必有眼腳
　石腰石多青脉眼之别有鸜鵒眼雀眼雞眼猫眼菉
　豆眼翠緑為上黄赤為下(端研/譜)
上巖石眼美者青綠黄三重多者八九重色鮮重多圎
　者為上大者尤稀大如彈丸精上以眼大小多少為
　重輕得石扣之知其眼多少(唐/錄)
下巖北壁石眼圎青綠碧白黒暈數重有瞳子南壁石
　不及石貴潤色貴青紫眼貴翠綠圎正有瞳子
鸜眼石病北巖石有之(歐譜唐公曰眼乃石之精/如木之節不知者以為病)
眼生於墨池外曰髙眼生於池曰低眼髙眼尤所愛尚
　以其不為墨所漬也(硯/錄)
圎暈相重黳精晶瑩曰活眼浸漬不鮮曰淚眼白無光
　彩曰死眼活勝淚淚勝死死勝無(米/史)
王堯佐有硯眼若芡實青綠黄六七重色鮮(苕溪/詩譜)
下巖寸眼石硯付旬(蔡君/謨帖)
　　石病
石之病曰鐡線曰鑚(如蛙/蟲眼)曰驚(鑿觸/裂者)曰火黯(色焦/如火)曰黄
　龍(灰黄色/如龍虵)唯火黯(一名熨/斗焦)端人不以為病巖石有此
　他山無之(端研/譜)
石有金線此正為病端人所不取(唐/録)
陳公宻縝知端州部民蓄竒硯破其家得之硯面熨斗
　焦如黒龍奮迅二鸜為目每晦則雲霧輙興公宻没
　歸張仲謀政和間入禁中書符其後龍徳宫服玩為
　都監王殊所匿復歸謝衣家(蘇養/直集)
　　硯圖(録其近雅者/歙石亦如之)
　鳯池　　　玉堂　　　玉䑓　　　　蓬莱
　辟雍　　　院様　　　房相樣　　　郎官樣
　天硯　　　風字　　　人靣　　　　圭
　璧　　　　斧　　　　鼎　　　　　𨫼
　笏　　　　瓢　　　　曲水　　　八稜
　四直　　　蓮葉　　　蟾　　　　馬蹄
　　硯直
硯之價下巖水底十倍於南壁石南壁石十倍於中巖
　北壁石半邉山南諸巖倍於中巖南壁石半邉山北諸
　巖及龍巖中巖南壁倍上巖諸穴石上巖諸穴倍小
　湘石小湘石倍後歴蚌坑石後歴之佳者與上巖諸
　穴價等(端研/譜)
　　製法(陸龜蒙詩山/匠製雲牀)
繁欽硯賛曰或薄或厚今製之薄者一夫捧持方琢之
　或内於稻糓中出其半而理之其鏨如麁針有如表
　紙薄者(蘇譜硯有薄如/紙者為利用)
繁欽硯頌曰鈞三趾於夏鼎僕遊盱眙泉水寺僧硯三
　足如鼎製作甚古繁頌可徵矣(蘇/譜)
右軍端様外方内若峻坂墨下入水中不費研磨(歙硯/說)
古人晨興作墨汁滿斗終日不復磨故多用玉斗書畫
　筆皆圓有助於器晋唐用鳳池硯中如瓦凹故曰硯
　瓦一援筆因凹勢鋒已圎本朝硯心平如研援筆則
　褊彦猷作𨫼心凸硯援筆即三角作字安得圎哉余
　復其樣稍革𨫼背(米氏/書史)
鎔歴青調元損石末綴之無痕
石晋時關右李處士能補硯石碎者略無瑕(蘇氏/譜)
　　滌法(李白詩洗硯修良䇿賈島詩洗硯魚吞墨秦/系詩洗硯魚仍戲韋應物詩白水浮香墨清)
　　　　(池滿夏雲尤言洗硯之狀矣唐求臨池洗硯/詩恰似有龍深處卧被人驚起黒雲生米元)
　　　　(章詩墨池濯硯龜魚藏前/人洗滌徃徃臨池澗也)
硯須日洗去其積墨敗水則墨光瑩澤(歙硯/說)
硯宜頻易新水(杜詩硯寒金井水杜荀鶴詩野泉聲/入硯池中髙元矩詩池貯寒泉碧)
養硯以文綾貴乎隔塵(文房/寳)
硯須日滌墨留則膠滯以麩炭磨濯之
苦寒不宜用佳研石理既凍墨亦减光(白樂天詩硯温/磨凍墨鄭谷詩)
　(寒硯旋生澌喻坦之詩硯和青靄凍温庭筠詩硯水/池先凍張喬詩近臘硯生冰李洞詩心苦硯氷知賈)
　(島詩硯氷催臘日皆言硯凍比見唐人研磨肘硯池/水也又如歐公詩破硯裂氷澌東坡詩耐寒石硯欲)
　(生氷山谷詩然薪裂凍硯唐子西詩凍硯/筆鋒遲後山詩凍硯欲生塵亦多言硯凍)
顔斐為寒炙硯(魚豢典畧薛宣令/人納薪以炙筆硯)
洗硯用蓮蓬或皂莢清水半夏切平去滯墨(紙損/硯)
硯用則貯水畢則乾之乆浸不乾不發墨水宜取新忌
　用煎煮之水(唐人詩閒凡硯中/窺水淺是此意)
滌硯不可用湯
硯不自滌書皆不成(米史山谷詩汲井滌敗墨蒼珪謝/磨鐫荆公詩乆霾山霧看猶濕一)
　(取春波洗更鮮蘇養直詩晩喜此士來相親呼童汲/澗濯𤣥雲孫志康詩端溪紫玉試自滌磨動𤣥雲驅)
　(霹/靂)
　　硯説
漢張彭祖與上同硯席薛宣筆硯皆為設方畧前人謂
　硯字始見於此似孫按太公金匱硯之書曰石墨相
　著而黒邪心讒言無得汙白硯已見於此
石滑謂之硯硯字從石見(說/文)
硯者硏也研墨使和濡也(劉熙/釋名)
硯者墨之器(開元文字似孫按禮記史載筆注/曰筆謂書具之屬墨硯亦可用)
筆以硯為城池(筆陣/圖)
研墨用直硯為上乃見真色不攪墨若圓硯磨則假借
　重勢徃來有風雖助顔色失墨之真(晁氏/墨經)
硯有積墨乃見古舊張仲素墨池賦曰茍變地而盡墨
　知功積而藝成又曰變此黛色涵乎碧虗形容積墨
　妙矣(王嵩㠋夫子硯賦旁/積垂露亦有積墨意)
筆硯精良人生一樂(蘇子/美)
硯取浮津輝墨者(墨藪齊已墨詩正色浮端硯精光/動蜀牋山谷松烟泛硯肥乃此意)
硯受墨㸃之隨筆走動而不著謂之發墨(蔡/帖)
褪墨硯(又云端非下/巗宜筆褪墨)數字一磨如騎鈍馬數步一鞭瓦
　硯如騎驢也(東坡雜說石林云褪墨硯磨不黒/滯筆墨如以病月乗員御之鈍馬)
墨麁謂之打硯墨細謂之入硯(晁氏/墨經)
石性堅膩如玉扣之聲清潤澤無瑕端之大槩晋宋間
　徃徃以器貯墨汁不在磨墨也(石林避/暑録)
色如猪肝蒲萄瑩徹可鑑粹然紫琳腴(容齋/硯跋)
水中石青山半石紫絶頂者尤潤猪肝色者佳(蘇/譜)
端溪中草䒠䒠可愛既琢用草䕶之無損
　　古硯(徐東湖詩古来石可硯汪彦章硯銘/方流珍太古色石之古者是可尚也)
　　　夫子硯
孔子廟石硯製作甚樸古夫子平生物(伍緝之北征記/梁庾肩吾謝賚)
　(銅筆格啟曰烟磨青石已踐孔子之壇唐王嵩㠋孔/子硯賦曰旁積垂露中含偃波此八字形容甚妙劉)
　(禹錫詩闕里廟中空舊物/李賀詩孔硯寛頑何足云)
　　　右軍硯
石夷庚家右軍古鳯池紫石心凹所謂硯瓦如筩筆渉
　水即圎
山隂老叟稱右軍後持一硯長尺色赤風字樣云右軍
　所用石楊休得之
　　　王獻之硯
山隂人闢土得斷塼一硯於黄閍塼乃王獻之保母墓
　志云殉以曲水小硯硯大如掌池如曲水黒而潤底
　刻晋獻之旁刻永和
　　　智永硯
晋硯一智永硯一心皆如凹
　　　李商隠硯
杜季陽端石蟾蜍硯篆玉溪生山房李商隠硯也又子
　瞻題銘蟾蜍爬沙到月窟隠蔽光明入巖穴琢磨黝
　赬出尤物雕龍淵懿傾澥渤
　　　許敬宗硯
杜叔元藏許敬宗硯後官杭漁人於浙江網一銅匣鑄
　許敬宗硯両方足匣有容足處即敬宗物叔元子遺
　孫莘老莘老憎其人求得之端石也潤如玉殺墨如
　風微窪真四百餘年物匣在唐諲處當合(東坡/雜說)
　　　李徳裕硯
李衛公多硯妙絶者曰結隣言與硯為隣
　　　柳公權硯
栁公權所寶惟硯自扄鎖之(玉壺/清話)
　　　唐魯望硯　　　　　　　　　蘇　軾
噫先生隠唐餘是器寶出叢書
　　　姚合硯
僻性愛古物終嵗求不獲昨朝得古硯黄河灘之側波
　瀾所激觸背面生罅隙質狀樸且醜今人作不得
　　　李士衡硯(劉涇州/所得)　　　　　　劉原父
李侯寶硯劉侯得上有刺史李元刻云是天寳八年冬
　端州東溪靈卵石我語二客此不然天寳稱載不稱
　年刺之為守州為郡此獨云爾奚所傳両君盧胡為
　絶倒嗟爾於人㡬何寶萬事售偽必眩真此固區區
　無足道
　　　楊文公硯　　　　　　　　　　黄魯直
公無恙時於此翰墨其作也萬物受澤其不作也羣公
　動色至於破塵出經萬物昭明公不如石之夀石朽
　而公不朽
　　　丁晋公硯
丁晋公宅光州臨終以一篋寄郡題五十五年姓丁人
　來作通判分付開之至是嵗丁僑來即公之孫發篋一匣
　貯大端硯上小竅覆以碁子揭之水一泓流出
　　　晏元獻公硯
晏元獻夫人王超女元獻有古硯王氏舊物也號傳壻
　硯元獻壻富鄭公鄭公壻馮文簡文簡孫壻朱聖予
　聖予壻滕子濟俱為執政硯今藏滕氏朱之孫女適
　洪㬌嚴又登二府盛事也(揮麈/録)
　　　張鄧公硯
王鞏得其外祖張鄧公硯求銘於東坡曰鄧公之硯魏
　公之孫允也其物展也其人
　　　蘇魏公硯
蘇魏公守杭梁况之倅鄞過蘇公一見異之既别遺以
　硯曰為異日玉堂用元祐七年梁草蘇公拜右相麻
　所用乃蘇公硯(却掃編是日/梁拜右丞)
　　　二蘇賢良硯　　　　　　　　蘇叔黨
先君與叔父試制策各擕一端硯外孫文驥得其一過
　藏其一名賢良硯
　両翁出蜀時不擕一束書朅來奉大對昩死排姦䛕
　諫官與御史鉗口慙青蒲翁登鸞䑓上玉堂論思獻
　納在帝旁居夷渡海不汝置險阻艱難曽備嘗(趙承/之賢)
　(良硯詩不見東坡老弟昆年年曲阜履猶/存計功何必悲周鼎會使詞林百怪奔)
　　　王平甫硯　　　　　　　　　蘇　軾
玉徳金聲而寓於斯中和所薫不水而滋正直所冰不
　寒而澌
　　　東坡硯
荆公過東坡有硯愛之曰當集句以賦唱曰巧匠鑿山
　骨乆之不成篇命駕去
　　　唐子西硯
筆之夀日墨之夀月硯之夀世何也硯静也吾得飬生
　焉以鈍為體以静為用唯其然是以永年
　　　延和硯
唐彦猷得侯宗亮古硯刻延和二字形外方水池内圎
　不加鐫鑿青紫色
　　　玉堂端硯　　　　　　　　蘇養直
虞純中硯薄脣斗池背數星雲襲之古玉堂硯銘曰琢
　山骨維端溪星晳晳雲襲之懸絶壁下斗池
　　　李元時端硯
李元時古端硯廣踰咫厚二寸栗澤芒潤具端石之美
　琢製甚質容水處深而底平非邇來所作(李方/叔)
　　　玉堂大硯
文與可赴陜孫洙贈玉堂大硯東坡銘陂陀瀰漫天濶
　海淺巨源之硯淋漓蕩潏神沒鬼出與可之筆
　　　中興袐閣硯
祕閣硯髙宗御押鄭亨仲詩石渠東觀天尺五右文儲
　硯一百九今所見七十五耳
　　詩(詩銘𤨏瑣/者不書)
　　　涵星硯詩(又詩呼童浄/洗涵星硯)　　　　蘇　軾
紫潭出元雲翳我潭中星獨有潭上月倒挂紫翠屏
　　　紫花硯詩　　　　　　　　　鄭毅夫
耕得紫玻瓈鑿成天馬蹄潤應通月窟洗合就雲溪
　　　端硯詩　　　　　　　　　　陳無已
王家舊物羣偷後石出蠻溪石丈深揮翰吾非玉堂手
斷金君有古人心
　　　端硯詩(冦十/一惠)　　　　　　　　陳無已
端溪四山下龍淵鬱積中州清淑氣金聲玉骨石為容
河江屈流雲作使滑如女膚色馬肝探頷適遭龍伯睡
轆轤挽出萬人負千嵗之藏一朝致書生活計亦酸寒
斷塼半瓦寧求備似憐陶瓦磨竈煤輟誦不减前人志
　　　端硯詩　　　　　　　　　　李　樸
巗石凝清粹端然絶世珍聲清輕楚玉色潤勝燕珉
　　　端溪大硯詩　　　　　　　　謝無逸
琢琱山骨竒磨礲發光炯體潤雲氣生寒泉冽幽井
　　　端硯詩(贈王/欲)　　　　　　　　陶商翁
端石如池狀潤疑雲雨通麁官不識字好去伴詩翁
　　　端硯詩(曽徽/言)　　　　　　　　張彦實
君家文房珍尤者一一數端溪從誰得不記嵗月古中
窪削天成外鑿餘雷斧向來萑葦中險作百碎補
　　　硯詩(沈商/卿)　　　　　　　　　鄭亨仲
眼明見此超萬古色如馬肝涵玉質白圭之玷尚可磨
澁不拒筆滑留墨
　　　硯詩(范達/夫)　　　　　　　　　鄭亨仲
范郎紫玉餘半圭翻手作雲雨雹隨龍虵起陸孔翠飛
雲收雨霽千首詩
　　　端硯詩　　　　　　　　　　朱新仲
巧匠摩雲斵山骨媪神拱手不敢惜因隆作防窪作池
以金為聲玉為質
　　銘
　　　胡文恭公硯銘　　　　　　　晁無咎
天不愛道生異人地不愛寶物斯珍
　　　端硯銘　　　　　　　　　　蘇　軾
千夫挽綆百夫運斤篝火下縋以出斯珍一噓而泣嵗
乆愈新誰其似之我懐斯人
　　　端硯銘(蘇養/直)
我友三益取谿之石與墨為入玉靈之食與水為出隂
鑑之液匪以玩物維以觀徳
　　　硯銘(迨/)
有盡石無已求生隂壑閟重湫得之艱豈易投旌苦學
畀長頭
　　　硯銘(邁/)
以此進道常若渴以此求進常若驚以此治財常思予
以此書獄常思生
　　　硯銘
置之冰凝凄然其似秋噓之露泫熙然其似春唯有徳
以自潤能不言而治人
　　　端溪硯銘　　　　　　　　　晁無咎
倐忽相遇雲翔雨驅似神而非以茁萬殊
　　　端石硯銘(李/時)　　　　　　　　李元叔
非𤣥非赤茫栗以澤宜筆與墨與手相得
　　　端硯銘(序曰孟仁威端石如/曉日彤霞天下至寶)　　王性之
下巖星殞彤霞爛然呵噓餘潤雲液神泉
　
　
　
　
　硯箋卷一
欽定四庫全書
　硯箋卷二
　　　　　　　　　　　　宋　髙似孫　撰
　歙山　　　龍尾山　　羅紋山　　眉子坑
　金星坑　　碧裏坑　　水舷坑　　水嶡坑
　溪頭坑　　葉九坑　　驢坑　　　濟源坑
　靈巖山　　麻石　　　石品　　　製法
　石瑕　　　硯說　　　舊硯　　　詩銘
　　歙山
歙百八十里至西坑口入山三十里至羅紋山皆山谷
　林莽鳥道婺源大路三十里過溪大嶺重複九十里
　至羅紋山
　　龍尾山
龍尾山在婺源東南開元中獵人葉氏逐獸至長城見
　疊石瑩潔擕歸刋成硯温潤過端溪持獻令令訪匠
　琢為硯南唐元宗時歙守獻硯薦工李少微擢硯官
　(新安/志)
龍尾山古坑無石他山皆龍尾支脉謂之龍尾坑延蔓
　百餘里取不竭(歙硯/譜)
　　羅紋山
羅紋山亦曰芙蓉溪十餘坑蔓延百里山㳂溪溪中殊
　無石好事者相傳乃曰水中石(歙硯/譜)
羅紋舊坑在寨頭即錢仙芝訪南唐採石故坑
羅紋上坑色微重中坑色微淡下坑泥漿石
羅紋坑在眉子坑東羅紋裏坑在羅紋山後金星坑在
　羅紋西北並李氏發
祈門細羅紋理慢不堅色淡易乾能亂真(並歙/硯譜)
　　眉子坑
眉子坑在羅紋山西從溪至坑十餘丈坑無土深丈餘
　濶二三尺開元中發(歙硯/譜)
　　金星坑
金星坑在羅紋山西北
　　碧裏坑
碧裏坑在濟山上色青瑩半里有水歩石大雨㸃白暈十
　里外有裏山石青細有金紋花暈狀不常
　　水舷坑
水舷坑在眉子坑外冬涸可取丈餘至石多金花眉子
　　水嶡坑
水嶡坑在羅紋山西北㬌祐中發石如浪紋今不可得
　　溪頭坑
溪頭坑在金星坑北金星麁慢
　　葉九坑
葉九坑在溪頭西有眉子石紋麁慢
　　驢坑
驢坑在縣西北㬌祐中令曹平取之守王君玉又取之
　嘉祐中尉刁璆取之石青緑暈今不復出(歙硯/說)
　　濟源坑
濟源坑與碧裏坑水歩三坑並列
　　靈巖山
靈巗山三洞相連璞少瑕多燥慢瑩者擬端溪
　　麻石
麻石中隠硯材數寸猶玉在璞在溪澗中冬涸可取
　　石品
龍尾石
龍尾石産水中極温潤性堅宻聲清越婉若玉與他石
　不同色有蒼黒者青碧者(歙硯/説)
龍尾石最多種(唐/録)
龍尾石端溪之亞(歙硯/說)
龍尾水心石緑紺如玉入用(蔡/記)
江南故老云李後主所用龍尾石為天下冠(唐録張文/潛試墨詩)
　(夜静氷窓净絶塵硯寒龍尾縠紋生澄江清淺汀洲/静忽有蒼螭下起雲洪龜父試朱瑾墨詩贈我麝煤)
　(如黒玉為君龍尾濯清秋崔徳符硯/銘探星源藏龍尾錯光芒散烟起)
羅紋石(麁羅紋烏釘角浪/筭子之品不録)
　細羅紋(最温/潤)　　　　暗細羅紋(青黒/不露)
　古犀羅紋　　　　　𤓰子羅紋(狹如/𤓰子)
　石心羅紋　　　　　金星羅紋(㸃如星/細如眉)
　金暈羅紋(數重/如畫)　　　金花羅紋(花如/銷金)
　絞絲羅紋　　　　　刷絲羅紋
　松紋羅紋　　　　　卵石羅紋
細羅紋如羅縠色青𦂳宻堅重瑩無瑕璺硯之竒也(東/坡)
　(銘萋萋兮霧縠石又曰瓜膚而縠理金聲而玉質陳/舜俞詩潤含蒼璧隠青羅陳了翁詩輕絲膩色恍莫)
　(分熟視乃有青羅紋蘇養直詩江南溪工琢溪玉凄/風瑟瑟江作縠呂居仁詩歙溪孕石成縠紋林子來)
　(詩瑟瑟方/池霧縠紋)
細羅紋無星為上(米/史)
羅紋若瓜子紋最佳出水波坑幸而得不可期(硯說東/坡詩所)
　(謂瓜膚鄭亨仲硯記云敗墻下得/一折足硯紋如瓜子殆是百年物)
麁羅紋理不踈細羅紋石不嫩者佳
裏山羅紋金星踈慢外山羅紋似細羅紋稍麁
刷絲石
刷絲文理分明無羅紋(歙硯/譜)
刷絲紋理踈易於摩墨(歙/譜)
刷後有何名硯在細絲上(米元章與/薛道祖帖)
　　　刷絲硯詩　　　　　　　　　汪彦章
冰蠶吐繭抽銀色仙女鳴機號月窟故令玉質傲松腴
萬縷秋毫添黼黻(又何滈綵硯銘斵山骨/南唐物繭山盆紋不沒)
眉子石
　金花眉(金花/金暈)　　　　金星眉(眉踈金/星間之)
　對眉(遍地/成對)　　　　　短眉(短宻/而匀)
　長眉(長如眉/差大)　　　　簇眉
　濶眉　　　　　　　金眉
　鴈湖眉(心暈如池/宻如鴈集)　　錦蹙眉(横如眉/有金暈)
　菉豆眉(石黒斑内/有短宻眉)　　鱔肚眉(眉踈而匀/金暈金星)
眉子色青或紫短者簇者如卧蠶犀紋長者濶者如彪
　紋松紋其鴈湖攅與對眉最精絶(硯說劉忠肅詩/蛾眉隠纎直)
　　　眉子石硯歌　　　　　　　　蘇　軾
君不見成都畫手開十眉横雲却月争新竒㳺人指㸃
小顰處中有漁陽胡馬嘶又不見王孫青𤨏横䨇碧腸
斷浮空逺山色書生性命何足論坐費千金買消渴爾
來䘮亂愁天公謫向君家書硯中小窓虗幌相嫵媚令
君曉夢生春紅毗耶居士談空處結習已空花不住試
教天女為磨鉛千偈瀾飜無一語(李方叔以古畫觀音/易眉子石硯詩云憶)
(昔翰林蘇謫仙溪藤寫贈眉子篇注/云先生頃于南京嘗寫此篇贈予)
子石(東坡詩子/石如琢玉)
　　　劔易張幾仲龍尾子石硯詩　　　　蘇　軾
我家銅劍如赤蛇君家石硯蒼璧橢而窪君持我劔向何許
大明宫裏玉佩鳴衝牙我得君硯亦何用雪堂窓下爾
雅箋蟲鰕二物與人初不異飄落髙下隨風花蒯緱玉
具皆外物視草草元無等差君不見秦趙城易璧指圖
睨柱相矜誇又不見二生妾換馬驕鳴啜泣思其家不
如無情兩相與永以為好譬之桃李與瓊華(東坡云僕/少時好書)
(畫筆硯之類如好聲色壯大漸知自笑至老無復此病/昨日見張君卵石硯輒復萌此意卒以劔易之既得之)
(亦復何益乃知/習氣難盡除也)
　　　卵硯銘
東坡硯龍尾石開鵠卵見蒼璧與居士同出入更險夷
無燥濕
　　　子石硯詩　　　　　　　　　崔徳符
石家有兒玉含晶噓為雲氣吸為睛純精與之相感并
孕育萬狀流千名黄昏鬼哭不忍聽且為白鵝了黄庭
棗心石
棗心兩頭尖如棗核又如晴書微風清沼漣漪(歙硯/譜)
棗心青潤有小斑紋皆乾坑石微燥失之頑(歙硯/譜)
星石
荆公七星硯詩予聞星堕地徃徃化為石石上有七星
　此理予莫測晁無咎七星硯銘如天其蒼匪正色杓
　擕魁枕森的鑠廣野成宫象所積古媧擣練疑此石
　又銘天雲而星兩斜横有河漢象從石生
緑石
暈有星斗雲霞仙人鴛鶴魚鴈之狀東坡詩皎皎穿雲
　月陳舜俞詩石間圎影疊金波是其狀也
趙光弼硯緑如袍㸃如紫金斑斑匀布無羅紋(米/史)
　　製法(庾元亮帖云奉告硯/令作之用作字良佳)
硯成塗蠟與石相益便於洗濯不惹墨漬初使塗以薑
　汁研即着墨今人多云以蠟滅璺非也(歙硯/譜)
攻琢貴精治不盡工佳石亦如常硯每得石以鐵擊之候
　其音清圓乃攻治須令人捧或内稻榖中欲其不實也(歙硯/説)
攻琢龍尾石心貯水處圎轉如渦漩可愛(蘇氏譜貫休/硯詩低心蒙)
　(潤乆入匣更身安古人硯心多渦也張/彦實端硯詩中窪隠天成外削餘雷斧)
　　石瑕(石以瑩净為先/稍有痕皆非貴)
石黯類雞迹　　　烏肫若肉脞　　　隔路如蚓跡
浪痕如帛紋　　　贅子若豆　　　　搭線斜紋斷裂
硬線起處隠手名工不能礪平　　　　斷紋兩不相着
石孔石之膚　黄爛土中石皮
　　硯說
龍尾谿石堅勁發墨金星為貴石理微麁手摩之索索
　有鋒鋩者尤佳在端谿上端谿以北巖為上龍尾以深
　谿為上較其優劣龍尾逺出端谿上(歐/譜)
歙石多鋩惟膩理者特佳
龍尾至精者可次端石(蔡/帖)
麄羅紋稍細者易磨墨細羅紋稍堅者最發墨或以易
　磨為發墨非也蔡君謨論墨在硯隨筆旋轉滌之泮
　然此乃石堅潤能發起不滯於硯耳
龍尾石得墨遲乆不燥羅紋石起墨過龍尾(蔡/記)
羅紋金星蛾眉堅宻温潤天將雨水脉自生斯可寳者
　(蔡記鄭亨仲詩一寸/元雲萬斛泉盖此意)
龍尾多種性堅宻叩之有聲蒼黒色淺深不一有石文
　圓轉徑三寸餘當硯中謂之硯臺緑色而黒文横其
　文纖長如眉雜以金星曰蛾眉石
石之材尺者殊少獨歙石有一二尺材最可愛者每用
　墨滌之泮然不復留漬是過端石(唐/録)
龍尾石硯求之江南故老云後主留意翰墨貴之(劉貢/父詩)
　(六朝文物/江南多)景祐中錢仙芝守歙得李氏取石處大溪
　水深不可入改流别道方可得人病其須索復溪如
　初石中絶後邑官仍改溪流遵故道所得盡佳石(唐/録)
蔡君謨辨歙硯詩玉質純蒼理緻明鋒鋩都盡墨無聲
　(東坡歙硯觧嘲君看龍尾/豈石材玉德金聲寓於石)
歙硯久無良材羅紋眉子不復見龍尾石拒墨歐陽公
　推歙石在端石上世不然之(石林避/暑録)
歙石細者肌理如絲縠如涵星泓如眉有稜四壁垣垣
　削成類粹玉蒼璧(容齋/譜跋)
　　舊硯
歐公硯得之王原叔江南故老見之曰故國物(歐/譜)
余家歙硯識吳順義元年處士汪少微銘松操凝烟楮
　英鋪雪毫頴如飛人間五絶所頌者三物硯與少微
　為五耶(苕溪詩話安鴻漸題楊凝式宇詩端州石硯/宣城管王屋松烟紫兎毫更得楊君老書札)
　(人間無此五般髙或用此體但両次言筆耳米元章/詩陶泓毛頴陳元筆同日聲名四海飛獨有先生索)
　(髙價誰人來獻/洛陽歸亦此意)
曇秀龍尾石硯所謂澁不留筆滑不拒墨者製以拱璧
　闕月為池蔣希魯舊物(坡/說)
段君璵風硯刻祥符己酉得於鈆山觀音院名僧令休
　手琢錢希白題榜刻荒靈二字歙之美者(坡/說)
翰林葉道卿硯色淡青如秋雨新霽逺望暮天表裏瑩
　潔無紋理石之美者得於歙今不復有(唐録東坡歙/硯解嘲詩碧)
　(天照水風吹雲明忩大几清無塵鄒道鄉/詩我有歙州韞玉石琢成髙秋逺天碧)
周昌諤硯青羅紋一星金紫色如鵝眼硯最竒(米/氏)
一士家金絲羅紋半金半黒光彩異常(米/氏)
殿丞崔岷硯金線環匝池中有金魚心有金雲(唐/録)
校理錢仙芝二硯一中有金月下有雲翼之一有金斗
　星二雲左右之色頗青(唐/録)
涵星龍尾石風硯二足琢甚薄得之黄成伯成伯嗜硯
　官婺源顧視一老工工贐硯云此石嵗不十數用之
　乆不漬墨如新(何薳春/渚紀聞)
　　詩(詩各附硯品/𤨏𤨏者不録)
　　　歙硯詩　　　　　　　　　　趙　抃
多謝君詩重見珍硯從黟水濯來新持當夏晝南忩下
玉發光暉冷照人
　　　歙硯詩(求硯於/王監利)
君家歙溪邉自採歙溪石刓磨清泉根刳斬紫虬脊羅
紋洗瑩緻鵝眉隠纎直叩聲清而長觸手生汗液
　　　龍尾石硯詩(寄猶/子逺)　　　　　　蘇　軾
皎皎穿雲月青青出水荷文章工㸃􁤷忠義老研磨偉
節何須怒寛饒要少和吾衰此無用寄與小東坡
　　　歙硯詩　　　　　　　　　　林子來
瑟瑟方池霧縠紋麝烟初散墨花春晴牕晝静桐隂轉
筆下雲生字入神
　　　歙硯詩　　　　　　　　　　陳了翁
歙溪澄湛千尋碧中有﨑嶔萬年石腰粗入水始能鑿
一硯價直千金璧輕絲膩色恍莫分熟視微見青羅紋
乃知金線鴝鵒眼如玉有瑕安足論
　　銘
　　　硯銘　　　　　　　　　　　徐　鉉
它山之石是斵是治荆藍表潤雲霧含滋
　　　章聖黼硯銘　　　　　　　　蘇　軾
龍尾黼硯章聖所御賜外戚劉氏臣軾得之遺臣宗孟
銘黟歙之珍匪斯石也黼形而縠理金聲而玉色也雲
蒸露湛祥符之澤也
　　　龍尾月硯銘　　　　　　　　蘇　軾
萋萋兮霧縠石宛宛兮黒白月其受水者哉生明而運
墨者旁死魄照千古其如在耿此月之不没
　　　龍尾硯銘(孔毅/甫)　　　　　　　蘇　軾
澀不留筆滑不拒墨瓜膚而縠理金聲而玉徳厚而堅
足以閱人於古今樸而重不能隨人以南北
　　　歙硯銘(孔方/平)　　　　　　　　李方叔
黝之泓縝以滋廣離騷補正詩
　　　折足硯銘(刁季/益)　　　　　　　蘇養直
黟歙之珍擢於深谷刖而不辱習鑿齒之足
　　　歙硯銘(董天/仕)　　　　　　　　汪彦章
圜其中蒼璧堕窊其前初月破法真泉如炙輠為􁁺仙
零寶唾
　　　歙硯銘(莊徳/邁)
斵兹山骨以發天液縠理漪紋金聲玉質
　　　歙硯銘
非端溪温潤而漪紋非銅雀斷殘而古色
　
　
　
　
　
　
　
　硯箋卷二
欽定四庫全書
　硯箋卷三
　　　　　　　　　　　　宋　髙似孫　撰
　玉硯　　　　水精硯　　　紅絲石硯
　藴玉石硯　　紫金石硯　　素石硯
　黄石硯　　　青石硯　　　丹石硯
　白石硯　　　鵲金硯　　　褐石硯
　㑹聖宫硯　　髙麗硯　　　僊石硯
　金雀石硯　　金坑石硯　　鳯咮硯
　洮石硯　　　􁀙石硯　　　唐石硯
　宿石硯　　　絳石硯　　　淄石硯
　登石硯　　　寧石硯　　　宣石硯
　明石硯　　　瀘石硯　　　戎石硯
　淮石硯　　　萬石硯　　　䕫石硯
　中正砦石硯　歸石硯　　　栁石硯
　成石硯　　　吉石硯　　　永嘉石硯
　沅石硯　　　灘哥石硯　　黛陁石硯
　潭石硯　　　嶽麓硯　　　廬山硯
　太湖石硯　　石鍾山石硯　銅雀硯
　漢祖廟瓦硯　灌嬰廟瓦硯　東魏興和瓦硯
　楚王廟磚硯　古陶硯　　　青州石末硯
　濰硯　　　　磁硯　　　　虢硯
　澄泥硯　　　缸硯　　　　銀硯
　鐵硯　　　　銅硯　　　　蜯硯
　漆硯　　　　金龜硯
　　玉硯
黄帝治玉為墨海篆帝鴻氏之硯(蘇/譜)
天子以玉為硯取其不冰(西京/雜記)
張亶夢海中樓閣金碧琅珮者數百人揖亶賦詩硯碧
　玉色(西清/詩話)
李元伯得玉材琢硯發墨可愛(唐録用章淵閒居録曰/玉硯  墨處不琢令滑)
雍熙中以玉硯賜錢王俶(玉堂/録)
周世宗征淮南先鋒劉重進得吳楊溥玉硯以獻
貞元中許商舟行湖中青衣迎入一府女郎請書江海
　賦碧玉硯銀水頗黎為匣
玉於用墨處不出光便有芒常衮詩云宫硯玉蟾蜍意
　以玉為之若以為硯滴又何怪焉(李方/叔)
黄玉硯如蒸栗(蔡帖米史云成州栗玉硯堅不着/墨養直硯銘色如蒸栗玉之質)
墨玉硯最為竒物(蔡/帖)
乾道中范成大使金伴使田臯好論器玩云宣和玉硯
　在張浩家已葬(攬轡/録)
　　水精硯
水精硯用墨處不出光發墨如歙(唐録米元章云水/精硯磨墨汁入用)
　　紅絲石硯(晁叔用詩銀鈎洒落挑/花牋牙床磨試紅絲硯)
紅絲石紅黄相参不甚深理黄者絲紅理紅者絲黄其
　紋匀徹石工蘇懐玉言州西四十里山盤折而上五
　百餘歩有洞狹容一人洞前大石欹懸石生於洞之
　兩壁上下青赤石數重中有紅黄石如絲洞口絶壁
　有鐫字唐中和年採石所記蘇工得石四五寸旋加
　磨治文華緻聲清越墨膏浮泛蒸濡如露異於他石
　一日洞門石摧遂絶(唐/録)
紅絲宜銀匣氣澤蒸濕墨色不乾冬易凍(並唐/録)
紅絲硯湏飲水乃發墨(歐/譜)
唐彦猷以紅絲石為天下第一石有脂脉助墨光(蔡君/謨)
紅絲發墨謂勝端則過(東坡與/君謨帖)
　　　紅絲硯銘
餐霞道士赤膚肌隠然脉絡亂紅絲千齡不敗堅且滋
誰其忍者斷厥尸
　　藴玉石硯
青州藴玉石理宻聲清青黒色白㸃如弹不着墨(米/史)
　　紫金石硯
青州紫金石理觕不發墨京東人用之
紫金出臨朐色紫潤澤發墨如端歙姿殊下(唐/録)
晩唐競取紫金石芒潤清響國初已乏琢製不精惟一
　臠琢平耳
紫金石與右軍硯無異端唐出其下(米/帖)
　　素石硯
宋髙祖賜建平王景素石硯(江淹/集)
　　黄石硯
茹孝標黄石硯色不甚深墨光可鑑出新羅(唐/録)
　　青石硯
青州青石色理類歙發墨(米/史)
興平縣蔡子池穴深二百丈石青堪硯(劉澄之宋永/初山川記)
陸道士硯圎首斧形青色光墨宜筆唐以前物(東坡/雜記)
後主青石硯墨池中黄石如弹丸水常滿既歸朝陶穀
　見而異之大不可持乃取石弹丸去後主曰此硯生
　水他硯皆不可用索之良苦陶碎之有小魚跳死無
　復潤澤(類/說)
宋虞龢論吳興青石圎質滑而停墨(髙宗翰/墨志)
　　丹石硯
唐林夫遺丹石硯粲然如芙蕖出水殺墨宜筆唐氏譜
　天下硯不知兹石(銘曰彤池紫淵出日所浴蒸為赤/霓以貫晹谷是生斯珍非石非玉)
　(後元章以徐熙牡/丹圖易唐林夫硯)
　　白石硯
蔡州白石硯理滑(米/史)
　　鵲金硯
鵲金硯竒物(蔡/帖)
　　褐石硯
東州褐色石可硯(蔡/帖)
　　西都㑹聖宫硯
㑹聖石在澗中色紫如虢石差硬發墨扣無聲(米/史)
　　髙麗硯
髙麗硯堅宻有聲發墨色青間白有金星(米/史)
　　僊石硯
浮盖山僊壇洞有僊石硯(皮日/休集)
汪藻浦城浮盖山僊石硯詩(天匠巧琢石硯形圎帶方/㸃生毫筆潤磨惹墨雲香)
髙常與客下天壇中路獲硯石似馬蹄外稜孤聳内發
　墨色幽竒天然疑神僊遺物
　　金雀石硯
淄州金雀山有藴玉金星二石中硯(邵堯夫詩銅雀或/常有未常見金雀)
　(金雀出何所必出自靈嶽翦斷白雲根/分破蒼岑角水貯見温潤墨發如瀺濯)
金雀山石紺青潤宻叩如金玉用墨不逮歙(唐/録)
　　金坑石硯
金坑礦石堅而發墨(歐/譜)
　　鳯咮硯
延平石出水底温瑩縝宻有玉之徳益墨色(蘇魏公集/又銘云石)
　(出延平矩琢茲器㘭/堂引水晋圭去銳)
北苑鳯凰山下石膚潤益墨王頥始為硯東坡名之鳯
　咮硯(帝規武夷作茶囿山為孤鳯翔且嗅下集芝田/琢瓊玖玉乳金沙發靈竇殘璋斷璧澤而黝治)
　(為書硯美無有至珍驚世初莫售黒眉黄眼争妍陋/蘇子一見名鳯咮坐令龍尾羞牛後歙人病此言後)
　(求硯於歙歙人曰何不使鳳咮石作解嘲云君/㸔龍尾豈石材玉徳金聲寓於石  東坡雜說)
鳯凰咮潭中石蒼墨堅緻如玉與筆墨宜(欒/城)
黯淡石聲堅清磨乆不得墨(米/史)
東坡鳯咮盖黯淡灘石一出鹵水去灘四十里細潤不
　發墨灘石宜墨膚理不及鹵水(葉夢得又詩深知黯/淡灘流澤不待呵朅)
　(來訪九淵引/綆出素波)
　　洮石硯
石出臨洮(山/谷)
洮河緑石性腝不起墨不耐乆磨(米帖張文潛和山谷/詩云明忩試墨吐秀)
　(潤端溪歙州無此色晁无咎和山谷詩云洮州石貴/䨇趙璧漢水鴨頭無此色楊信相詩但見洮州琢蛾)
　(緑焉用歙溪眉子為又晁旡咎洮硯銘曰洮之崖鴨/緑謝㓜槃詩老松收烟琢元玉可試洮州鴨頭緑)
　　　緑洮石硯詩(贈張文潛可山谷詩又云乆聞岷/石鴨頭緑  磨桂溪龍紋刀)
　　　　　　　　　　　　　　　黄魯直
贈君洮州緑石含風漪能淬筆鋒利如錐
　　􁀙石硯
石理澁可礪深緑可愛有波紋小黒㸃謂之湔墨㸃𦂳
　者與墨鬬慢者渗墨無光佳者在洮石上(米/史)
　　唐石硯
唐州紫石色澤可愛膩不發墨人以為端石(唐/錄)
唐石佳者與端石亂真特以無眼辨之
　　宿石硯
宿州樂石硯潤膩發墨無石脉(米/帖)
　　綘石硯
綘州角石色如牛角有花浪頑滑不發墨(歐譜蔡帖云/墨角有佳趣)
　　淄石硯
淄石韞玉硯發墨損筆
青金石青黒相混少潤而發墨與端歙上下(唐/録)
淄川石門澗石青黒相錯如雜銅屑理極細宻范文正
　公居長白山以為硯發墨類歙石乆則裂(類/苑)
青金石青黒相參㸃如銅屑細宻不堅叩無聲(唐/録)
淄州石理滑易乏在建石之次(米史似孫按寰宇/記曰淄州産長理)
　　登石硯
登州駞基島石色黒羅紋金星發墨類歙(唐/録)
　　寧石硯
寧州嵗貢硯十枚(九域/志)
　　宣石硯
李白詩麻牋素絹排數箱宣州石硯墨色光
　　明石硯
米帖明州石硯石甚觕
　　瀘石硯
瀘川石硯黯黒受墨視萬嵗中正砦白眉(山谷/銘)
　　戎石硯
戎州試金石類淄石
　　淮石硯
媧皇鍛鍊補天石天完餘石人間擲擲向淮山山下溪
　千古萬古無人識去年臘月溪水枯奪得江頭數峰
　碧野夫採得琢為硯形壅水流流若璧(楊次公辟/雍硯詩)
　　萬石硯
萬州懸金崖石墨潤有銅屑眼如豆發墨叩無聲萬有
　磁洞石(米帖硯曽伯衮詩山匠琢成/磁洞  溪翁擣出浣花箋)
　　䕫石硯(陳了翁詩黒石巴/山硯魚鱗蜀客箋)
䕫石色黒理乾間有黒㸃如墨玉發墨(米/史)
　　中正砦石硯(山谷詩蠻溪/大硯磨松烟)
縝栗宻緻徳也礱而不琱質也生石之淵中正砦蠻溪
　之别也
　　歸石硯(劉原父詩巴巫之山足/竒石氣含秋雲如黛色)
歸州大沲江之一曲石色緑理少宻緻(唐/録)
大沲石青黒理微觕發墨峽人謂江水為沲
歸石有風濤象渗墨無光緑可愛
　　栁石硯
龍壁下多秀石可為硯(栁文栁州/山水記)
　　成石硯
成州栗亭石色青銅㸃大如指理慢發墨(米/史)
　　吉石硯
吉州永福石硯色近紫理觕不潤(硯/録)
永福縣紫石狀類端之西坑發墨過之(米/史)
　　永嘉石硯
硯溪一源多石硯(永嘉/郡記)
永嘉觀音石硯比端溪尤良潤微不及(鄭剛/中集)
　　沅石硯(又有一石碧色/紋理如皺縠)
單煒以沅石硯遺吳琚進重華宫(色紫間有金/痕滑不宜墨)
　　灘哥石硯
神龍改元天竺僧示灘哥石硯王􁀙西人習知西州言
　灘哥石黳黒在積石軍西(淡巖居/士集)
　　黛陁石硯
劉貢父黛陁石硯詩(一片蒼山石遥憐巧匠心能存辟/雍法宛是馬蹄金氣奪秋雲濕光)
　(涵墨海深魚龍随/醉筆變化出幽涔)
　　潭石硯
潭州谷山硯淡青紋如亂絲扣無聲得墨快有光(米/史)
　　嶽麓硯
欒城法光嶽麓硯詩(筆端無古亦無今翰墨淋漓非世/音要知此物非他物雲靄西山玉)
　(一/尋)
　　廬山硯
與潭州谷山同(米/史)
　　太湖石硯
皮日休序曰處士魏不琢買龜頭山疊石硯髙不及二
　寸其刃數百謂太湖硯(日休詩求于花石間怪狀乃/天然中瑩五寸劒外差千疊)
　(蓮陸龜蒙詩截石下秋灘間窺四緒寛繞為千嶂/逺深置一潭寒王子年拾遺記曰吳郡有硯石山)
　　石鍾山石硯
東坡帖米元章得山硯於湖口石鍾山側甚竒
　　銅雀硯
瓦出銅雀臺多斷折間有全者煮以歴青發墨可用好
　事者愛其古(唐録欒城銅雀硯銘/石質金聲頗盡其妙)
銅雀瓦澄胡桃油埏與衆瓦異(蘇譜陶弼詩煉盡沙/石滓陶成金玉胚)
相古瓦誠佳然少真者(歐録蘇譜云大名/相等處作假瓦)
徐鉉得銅雀瓦注水試墨即渗鉉笑曰豈銅雀之渴乎
　(談苑李漢老詩魏宫歌舞乆成塵重見陶家㡬世/孫銅雀不鳴唯解渴管城何罪遽遭髠葢用此)
銅雀硯以古見貴色頗青肉厚平瑩多工姓氏𨽻古(蔡/帖)
　(陶商翁詩得自銅雀臺收晚稜/角摧四方緑琉璃一片青玫瑰)
銅雀硯甚發墨可使(米/史)
鄴郡三臺舊瓦琢硯勝澄泥(賈氏/談錄)
銅雀瓦驗有三錫花雷布鮮疵是也風雨雕鐫不可偽
　(晁氏客錄予硯寮一硯可八寸青色/錫花製作渾古墨坳如渗蹖駮尤甚)
先公在燕得瓦硯長尺半濶八寸𨽻建安十五年(隨/筆)
　　　古瓦硯詩(張殿/院恵)　　　　　　　晏元獻
鄴城宫殿乆荒涼縹瓦隨波出禁墻誰約蘚文成古硯
等閒裁破碧鴛鴦(崔徳符詩一從臺傾苑樹死空餘飄/瓦裁紋鴛劉原父詩當時鴛鴦夢飛)
(入魏宫來崇□滅/餘香碧瓦空在㢤)
已恣玉鋒　蘚骨更持蟾淚濕雲根欲知千載凄涼意
尚有昭陽夜雨痕(劉原父詩磨礱變/新硯洗刷滌古苔)
　　　古瓦硯詩(答章/望之)　　　　　　　韓　琦
魏宫之廢知㡬春昭陽殿瓦霾荒榛蘚斑入骨尚乾翠
夜雨㸃漬㾗如新
　　　古瓦硯歌(歐公詩又云我/冇銅雀方尺瓦)　　　歐陽脩
巍然銅雀髙岧岧此瓦一墜埋蓬蒿苔文半滅荒土蝕
誰使鐫鑱成凸凹
　　　古銅雀硯銘(東坡銘漳濵之植陶氏我/厄受成不化得反大宅)
　　　　　　　　　　　　　　　黄魯直
王文叔守洛得銅雀瓦於深水其子為硯歸魯直銘維
曹氏西陵之陶瓦其屋歌舞以除風雨初不自期為翰
墨主不有君子長與甓為伍
　　漢祖廟瓦硯(定州漢祖/廟上瓦)　　　　　梅聖俞
硯取漢廟瓦誰恤漢廟隳重古一如此吾今對之悲
　　灌嬰廟瓦硯
贛雩都灌嬰廟左有池得瓦可為硯予守郡得刓闕兩
　角重二十斤瀋墨如潑其色沛然正黄(隨/筆)
　　東魏興和瓦硯(興和静帝年號/距建安三百年)
先公得小瓦簇花圑不逮銅雀腹篆東魏興和(隨/筆)
　　楚王廟塼硯
楚王廟塼可為硯(冝成/驛記)
　　古陶硯(鄭亨仲硯記云/唐人所用皆陶)
郭惟濟得陶器體圓色白中虗徑六七寸酌水於輪郭
　間隆起處磨墨甚良古硯也(麈/史)
相陶在銅雀上緑如春波細滑着墨微渗不費筆(米/史)
　　青州石末硯
青州石末第一磨墨易冷
青州石末受墨而費筆(蔡君/謨)
公權論石末云墨易冷世莫曉其語青州易得無足珍
　唐人作羯鼔鞚豈硯材乎(東坡/雜說)
公權記石末硯墨易冷或為冷石堅磨力兩剛相距必
　熱而沫磨墨如病児貴其輕也唐中世未甚知有端
　歙當是以瓦質不堅磨墨無沫爾(石林避署録又云/研中沫起取耳中)
　(塞一粟投之一/再磨不復見)
　　濰硯
唐人稱濰州石末硯發墨麁損筆今青州擅名(歐/譜)
濰州石末硯公權謂青州石末硯濰乃青北海縣(唐/録)
　　磁硯
梅聖俞答王㡬道遺磁泥古硯詩澄泥叢臺泥斷瓦鄴
　宫瓦初從故人來来自邯郸下
　　虢硯(附稠/桑硯)
虢州嵗貢十硯(通典蘇譜云虢貢鍾馗/石硯未知鍾馗之由)
虢澄泥唐人以為第一劉義叟如譜法造之絶佳余得
　其二一贈原甫一置中書閤今士大夫不學書罕事
　筆硯硯之見於時者惟此爾(歐/公)
虢石細紫可愛發墨不渗乆漸凹磨墨有泥香(米/史)
元和初叔祖宰虢山澗得一紫石琢為硯名稠桑硯(李/濟)
　(翁資/暇集)
　　澄泥硯
澤州金道人澄泥硯有吕字堅緻可試墨(歐譜王孜藏/石硯識者曰)
　(吕公造旁篆二方圏玉色金聲/竒物按孜稱髙尚處士字元甫)
澤陶硯以别色泥作吕字内外透(米史山谷吕道人硯/詩校書天禄閣藝竹)
　(老風烟新書先舊物包送比青氊陳簡齊吕道人硯分盡垢/詩君不見銅雀臺邉多事土走上觚稜蔭歌舞餘香)
　(不除却寄書林汙縑楮豈知此瓦凝青膏冷靣不/識姦雄曹吕翁已去泫餘泣通譜未許𢎞農陶)
綘人囊泥汾水中踰年陶為硯水不涸(費氏談録硯法/以泥挼水貯器)
　(内别甕貯清水夾囊盛泥擺之俟其細去水乾入黄/丹和作模擊之令至堅竹刀刻作硯䕃乾曝垜以稲)
　(糠燒一伏時入墨蠟貯米醋蒸五/七度含津益墨亞於石蘇氏譜)
　　缸硯(欒城/有賦)
蜀老以藥煑破缸為硯
　　銀硯(傅元硯賦曰鍛/金鐡以為池)
劉聰引帝入讌從容謂曰卿贈朕銀硯憶否(十六國/春秋)
御物三十種有純銀参帶硯一枚(魏武雜/物䟽)
　　鐵硯
青州熟鐵硯發墨(賈氏/談録)
青州鐵硯製作頗精(歐/譜)
張華博物志成武帝賜青鐵硯于闐所貴(王子年/拾遺記)
桑維翰鑄鐵硯曰硯弊則改而他仕(五代史傳陸龜䝉/石筆格賦莫比巾)
　(箱之貴堪齊/鐵硯之髙)
洪崖先生歸河内舎人劉守璋贈揚雄鐵硯
　　銅硯
東魏孝靜帝芝生銅硯
米元章鑄生銅硯甚佳(李方叔帖人曰/銅硯易研敗筆)
　　蜯硯
袁彖贈庾易蜯硯
　　漆硯
皇太子初拜有漆硯一枚(東宫/故事)
　　金龜硯
山谷銘曰叔祖公溥得石溪滸剖璞見龜以薦書府(有/石)
　(刻集中/不載)
　
　
　
　
　
　硯箋卷三
欽定四庫全書
　硯箋卷四
　　　　　　　　　　　　宋　髙似孫　撰
　古賦　　古歌詩　　古銘頌傳讃文狀啓
　　賦
　　　硯賦　　　　　　　　　　　傅　𤣥
採隂山之潛璞簡衆材之攸宜節方圓以定形鍛金鐵
而為池設上下之剖判配法象乎二儀木貴其能軟石
美其潤堅加采漆之膠固合沖徳之清𤣥(曽南豊實録/院謝賜紙筆)
(硯表曰隂山堅石之璞用堅字似未知/石傅𤣥賦曰石美其潤堅盖取此耶)
　　　石硯賦　　　　　　　　　　張少博
硯之施也備乎用石之質也本乎山温潤稱珍騰異彩
而玉色追琢成器發竒文而綺斑盖求伸於知己爰待
用於君子故立言之徒載筆之史將吮墨以濡翰乃操
觚而汲水始爛爛以光徹終霏霏而煙起或外圓而若
規或中平而如砥原夫匠石流盻藻瑩生輝龜負圖而
乍伏鵲銜印以將飛設之户庭王充之名允著置之藩
溷左思之用無違徒觀夫清光景耀真質霜净符彩華
鮮精明隠映皎如之色比藏氷之玉壺煥然之文狀吐
菱之石鏡當其山谷之側沉冥未識韞玉吐雲懐珍隠
徳及乎因人而拂拭故能撫之類磬發竒音對之若鏡
開新色既垂文以呈象亦澄瀾而漬墨硯之用也詎可
興歎而焚石之堅然孰謂有時而泐斯可以正典謨之
紀垂篆籀之則者也遂更播美六書傳芳二妙用之漢
帝嘗同彭祖之席存之魯國猶列宣尼之廟是以遺文
可述茲器爰匹匪銷匪鑠良金安可比其剛不磷不緇
美玉未足方其質光鳥跡於青簡發龜文於洪筆則知
創物作程事與利并茲硯也所以究墨之妙窮筆之精
者也
　　　夫子廟石硯賦　　　　　　　王嵩㟧
昔夫子有石硯焉邈觀器用宛無雕鐫古石猶在今人
尚傳從歎鳯兮何世至獲麟兮㡬年世歴近王近覇年
止㡬徂㡬遷任迴旋於几席垂翰墨於韋編時亦逺矣
物仍在焉非聖人之休佑安得兹而不捐洎乎俗逺聖
賢教移齊魯列廟以居先師攸主上熒熒以光徹旁羃
羃而色固介爾堅貞確乎規矩昔有諸侯力政周道無
聞嗟禮樂之仍闕歎詩書之未分聖人乃啓以褒貶垂
以典墳必藉茲器用成斯文盖石固而人徃亦事存乎
硯云至乃方質圓形銅模龜首雕飾為用陶甄可乆横
綵烟而不絶添渌水之常有豈如石焉斯為不朽昔偶
宣父厥容伊何旁積垂露中含偃波時代遷移去游夏
而彌逺日月逾邁變炎涼之已多别有逢掖書生獻䇿
東京仰望先哲攻文後成叨秉筆以當問愧含毫於頌
聲
　　　石硯賦(山水暉映/墨妙筆精)　　　　　　黎　逢
有子墨客卿從事於筆硯之間學舊史之暇日得美石
於他山琢而磨之其滑如砥欲研精而染翰在虗中而
貯水水隨暈而環周墨浮光而黛起明而未融是以為
用乆而不渝故以為美成器尚古徵闕里於素王匠法
増華参㑹稽之内史且王言惟一道心惟微於以幽賛
由之發揮從人之欲委質莫違代若遐棄文將疇依肅
觀光而霧集賴設色而烟霏實將振文而為邦豈惟藴
玉而山輝者哉君無謂一拳之石取其堅君無謂一勺
之水取其净君其遂取我有成性茍有補於敷聞固無
辭於藴映惟聖人有大寶昊天有成命莫不自我以載
形因我以施令志前王之事業作後人之龜鏡夫物遷
其常天運不息水有涸兮石有泐代貴其不磷我則受
其堅代貴其不染我則受其黒象山下之泉為天下之
式因碌碌於俗間類栖栖於孔墨嗚呼辭尚體要文當
絶妙雖濡翰其不疲無煩文而取誚然君子以其勁質
或升之堂或入之室對此大匠厠諸鴻筆見珍於殺青
之晨為用於草元之日夫氣結為石物之至精攻之為
硯因用為名事若可乆代將作程斯器也不獨堅之為
貴諒於人之有成
　　　硯賦　　　　　　　　　　　吳　淑
採隂山之潛璞琢圓池於璧水成墨海於一紐侔夏鼎
之三趾選自斧柯置之綈几或採於吳都山下或取於
永嘉谿裏若夫蓮葉馬蹄之狀圎天方地之形木則貴
其能軟玉則取其不冰鴿曽聞於銜水蟻或見於沈罾
滴蟾蜍之積潤㸃鴝鵒之寒星爾其郎官之様鍾馗之
製甄后則以為常用宇文則不能乆事劉宏嘗接於晋
武彭祖曽同於宣帝盧攜怒以相投韓愈述其見瘞至
於梁武不珍於翔鳯道支初得於浮樝蜯貽庾易鐵遺
洪崖翫微茫之金線重㸃滴之青花亦聞稠桑美石興
平青色筆連翰染浮津輝墨學時方俟於凍開洗處常
聞於水黒張華以麟筆同賜左慈以素琴並得取端溪
者價重千金出青州者名標第一或為祖先而増感或
因雷霆而遽失至於汾水精竒墐泥妙絶歙山既重于
龍尾西域但施於竹節祕雀臺之滑膩寶栗岡之潤潔
斯所以作城池於筆陣非徒比石墨於讒說也
　　　古瓦硯賦　　　　　　　　　吳　融
勿謂乎柔而無剛土埏而為瓦勿謂乎廢而不用瓦斷
而為硯藏器蠖屈逢時豹變陶甄已徃含古色之㡬年
磨瑩俄新貯秋光之一片厥初在冶成象毁方效姿論
堅等甓鬭縹勝瓷人莫我知是冬穴夏巢之日形為才
役乃上棟下宇之時扶同杞梓迴避茅茨若乃臺號姑
蘇殿稱枍栺樓標十二之聳閣起三重之麗莫不瓴甋
凝輝鴛鴦疊勢縫宻如鏁行踈若綴銜來而月影重重
漏出而爐香細細觚稜金爵競託岧嶤玉女胡人争來
睥睨陵谷難定松薪忽焉朝歌有已秀之麥咸陽有不
滅之烟是則縱横舊趾散亂荒阡風飄早落雨滴仍穿
藏瀰迤之春蕪耕牛脚下照青熒之鬼火戰骨堆邉誰
能識處亦莫知年何斯邂逅見寵雕鐫資乎有作備我
沈研磬在水以羞浮鐘因霜而謝響玉滴一堕松烟四
上山雞誤舞澄明之石鏡當頭織女疑來清淺之銀河
在掌異哉昔之藏歌葢舞庇日干霄繁華㡬代零落一
朝委地而合隨塵土依人而却伍瓊瑶天祿石渠和鉛
即合風臺雪苑落筆争邀依依舊物歴歴前朝沈家令
坐上迴㸔能無淚下江中書歸來偶見得不魂銷有以
見古今推移牢籠𣺌漫成敗皆分短長一貫何樹春秋
各千年何花開落唯一旦星隕地以為石盡減光輝雞
升天而亦僊别生羽翰異類猶然浮生莫筭
　　歌詩
　　　青花紫石硯歌　　　　　　　李　賀
端州石工巧如神踏天磨刀割紫雲傭刓抱水含滿唇
暗灑萇宏冷血痕紗帷晝暖墨花春輕漚漂沫松麝薫
乾膩薄重立脚匀數寸秋光無日昏圓毫促㸃聲清新
孔硯寛頑何足云
　　　寄鄭碏疊石硯歌　　　　　　莊南傑
媧皇補天殘錦片飛落人間為石硯孤峯削疊一尺雲
虎幹熊跪勢皆徧半掬春泉澄淺清洞天徹底寒泓泓
筆頭搶起松烟輕龍虵怒鬬秋雲生我今得此以代耕
如探禹穴披峥嶸披峥嶸心骨驚座中髣髴到蓬瀛
　　　硯詩　　　　　　　　　　　楊師道
圓池類璧水輕翰染煙華將軍欲定逺見棄不應賒
　　　硯詩　　　　　　　　　　　李　嶠
左思裁賦日王充作論年光隨錦文發形帶石巖圓積
潤循毫裏開池小學前君苖徒見爇誰詠士衡篇
　　　殷十一贈栗岡硯詩　　　　　李　白
殷侯三元士贈我栗岡硯灑染中山毫光輝吳門練天
寒水不凍日用心不倦擕此臨墨池還如對君面
　　　石硯詩(崔徳符巨硯行對此陂陀一大/硯可容十手磨松烟用杜句)
　　　　　　　　　　　　　　　　杜　甫
平公今詩伯秀發吾所羡奉使三峽中長嘯得石硯巨
璞禹鑿餘異狀君獨見其滑乃波濤其光或雷電聨坳
各盡墨多水遞隠見揮灑容數人十手可對靣比公頭
上冠正質未為賤當公賦佳句况得終清宴公含起草
姿不逺明光殿致於丹青地知汝隨顧眄
　　　韓少尹贈硯詩　　　　　　　　韋應物
故人在遐逺留硯寵斯文白水浮香墨清池滿夏雲念
離心己永感物思徒紛未有桂陽使裁書一報君
　　　紫石硯詩　　　　　　　　　　劉禹錫
端溪石硯人間重贈我應知正草元闕里廟中空舊物
開方竈下豈天然玉蠩吐水霞光净彩翰揺風綘錦鮮
此日傭工記名姓因君數到墨池前
　　　栁子厚寄疊石硯詩　　　　　　劉禹錫
常因同硯席寄此感離羣清越敲寒玉参差疊碧雲烟
嵐餘斐亹水墨兩氤氲好與陶貞白松忩寫紫文
　　　硯詩　　　　　　　　　　　　僧貫休
淺薄雖頑朴其如近筆端低心蒙潤乆入匣便身安應
念研磨乆無為瓦礫㸔儻然人不棄還可比琅玕
　　古銘頌傳讃文狀啓
　　　硯銘　　　　　　　　　　　　　王　粲
昔在皇頡爰初書契以代結繩民察官理庶績誕興在世季
末華藻流淫文不書行書不盡心淳樸澆散俗以崩沈墨連
翰染榮辱是若念兹在兹惟元是宅
　　　硯銘　　　　　　　　　　　　李　尤
書契既造硯墨乃陳篇籍永垂紀誌功勲
　
　
　
　
　
　
　
　
　　　硯頌　　　　　　　　　　　繁　欽
有般倕之妙匠兮倪詭異於遐都稽山川之神瑞兮識
􁀙璇之内敷遂縈繩於規矩兮假卞氏之遺模擬渾靈
之肇制兮效羲和之毁隅鈎三趾於夏鼎兮象辰宿之
相扶供無窮之祕用兮御几筵而優游
　　　硯讃
顧辱斯硯乃尘翰墨自昔頡皇傳之罔極或厚或薄乃
圓乃方斑采散色漚染毫芒㸃黛文字曜明典章施而
不徳吐惠無疆漸漬甘潤吸受流光
　　　即墨侯石虚中傳　　　　　　李　觀
石虚中字居黙南越髙要人也性好山水隠遁不仕因
採訪使遇之於端溪謂曰子有樸質沈厚之徳兼有竒
相體貌紫光噓呵潤澈頗負材器但未遇哲匠琢磨耳
禮不云乎玉不琢不成器人不學不知道子其謂矣今
明天子御四海六合之内無不用之材無不成之器吾
今奉命巡察天下風俗採訪海内遺逸安敢輙怠厥職
見賢不薦者歟子無戀溪泉自取沈棄耳虗中曰僕生
南土逺在峽隅自不知材堪器用既辱採顧敢不唯命
是從採訪使遂命博士金漸之規矩磨礲不日不月果
然業就虗中器度方圓皆有邉岸性抱謹黙中心坦然
若汪汪萬頃之量也採訪使以聞於省司之考試使與
燕人易元光研覈合道遂為雲水之交有司以薦于上
上授之文史登䑓省處右職上利其器用嘉其謹黙詔
命常侍御案之右以備濡染因累勲績封之即墨侯虗
中自歴位常與宣城毛元銳燕人易元光華隂禇知白
常侍帝左右皆同出處時人號為相湏之友
史臣曰衛有大夫石䃈其先顓帝之苖裔也出靖伯之
後曰甫甫生石仲仲之後曰碏春秋時仕衛世為大夫
焉即墨侯石氏與衛大夫即不同也葢出五行之精八
音之靈嶽結而生禀質而名懐寶為玉吐氣為雲發硎
利刃與天地長存者也
　　　瘞硯文　　　　　　　　　　韓　愈
隴西李元賔始從進士貢在京師或貽之硯四年悲懽
否泰未嘗廢用凡與之試藝春官實二年登上第行於
褒谷間役者誤墜地毁焉乃匣歸埋於京師里中昌黎
韓愈其友人也賛而識之曰
土乎成質陶乎成器復其質非生死類全斯毁不忍棄
埋而識之仁之義硯乎硯乎瓦礫異
　　　謝朱梁祖大硯瓦狀　　　　　李　琪
伏以記室濡毫於盾鼻刃側非多史臣染翰於螭頭筒
形甚小尚或文章煥發言動必書為號令之詞作典謨
之訓如臣者坐憂才竭行怯思遲自叨金馬之近班常
愧玉蟾之舊物豈可又頒文器周及禁林製作泓淳規
模廣滑閟宫苔而色古連沼石以光凝敢不致在坐隅
酣兹筆陣餘波浸潤便同五老之壺終日揣磨豈但一
丸之墨如承重寶倍感殊恩
　　　代宋建平王謝賜石硯啓
奉勑賜石硯及法書五卷敬閱籀篆側觀硯功張衡慙
寄金瓊羞麗臣夙乏翰能素謝篇伎空賁恩輝徒隆慈
飾仰結聖造伏銘私荷
　
　
　
　
　
　硯箋卷四
