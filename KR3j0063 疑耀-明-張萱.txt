#+TITLE: 疑耀-明-張萱
#+DATE: 2018-05-12 10:18:12
#+SOURCE: github.com/kanripo/KR3j0063 master ad0fb37a                
欽定四庫全書　　　　子部十
　疑耀　　　　　　　　　雜家類二(雜考之屬/)
　　提要
　　　　(臣/)等謹案疑耀七卷舊本題明李䞇撰䞇有
　　　　九正易因己著録是編前有張萱序稱負笈
　　　　數千里修謁其門迺裒一編見示屬以訂正
　　　　戊申嵗以地官郎分務吳㑹登梓以傳云云
　　　　案䞇恃才妄誕敢以邪説誣民所作藏書至
　　　　謂毋以孔夫子之是非是非我其他著作無
　　　　一非狂悖之詞而是編考証故實循循有法
　　　　雖間倡儒佛歸一之說其言亦謹而不肆至
　　　　云儒不必援佛佛不必援儒又云經典出六
　　　　朝人潤色非其本真且與䞇論相反斷乎不
　　　　出其手王士禎古夫于亭雜録云家有疑耀
　　　　一書凡七巻乃李䞇所著而其門人張萱序
　　　　刻者余嘗疑為萱自纂而嫁名於䞇以中數
　　　　有校秘閣書及修玉牒等語萱嘗為中書舍
　　　　人篹文淵閣書目而䞇未嘗一官禁近也及
　　　　觀論温公一條中云余鄉海忠介益信不疑
　　　　云云今因士禎之説而考之奉朝請一條云
　　　　余今將五十矣始為尚書郎是萱官户部時
　　　　語䞇亦未嘗官六曺也蘭香一條云此法在
　　　　宋己有之自吾廣始蘇東坡一條云東坡寓
　　　　吾恵最乆文天祥一條云文璧葢守余恵州
　　　　而以城降元者是皆廣東人語與萱之鄉貫
　　　　相合䞇本閩人無由作此語也知此書確出
　　　　於萱士禎所言為不謬盖以萬厯中勢名最
　　　　盛託䞇以行而其中刪除不盡者尚有此數
　　　　條耳周亮工書影稱䞇四書第一評第二評
　　　　皆葉不夜所偽撰知當時常有是事也其書
　　　　多由記憶而成如文彦博偽帖不知為玉照
　　　　新志所載石蒼舒事翡翠屑金不知為歐陽
　　　　修歸田録語謂沈約還家問鄉里詎堪持作
　　　　夫二語為白居易詩謂左傳巫尩為巫者名
　　　　尩皆失之疎舛謂本草稱螬可療目故陳仲
　　　　子耳無聞目無見食螬李而即愈又謂本草
　　　　稱蓴鱸作羮下氣止嘔張翰在當時意氣鬱
　　　　抑遇事嘔逆故思此味尤穿鑿無理然其他
　　　　考証乃往往有依據舊以惡䞇之故併屏斥
　　　　之過也今改題萱名從其實焉乾隆四十六
　　　　年八月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
欽定四庫全書　　　　　子部十
　疑耀目録　　　　　　　雜家類二(雜考之屬/)
　　巻一
　　　孔子無鬚眉辯
　　　舜有兄妹
　　　生子無功
　　　姣童
　　　誤躬作弓
　　　書籍板行
　　　高皇帝像
　　　許由
　　　五霸
　　　窈窕
　　　孟母姓仉
　　　放生
　　　韓縝不識女字
　　　漢祀以鶩易鳬
　　　望帝化鵑
　　　癡了
　　　顔子安貧
　　　古人辭大
　　　伯仲塤箎
　　　蘇武娶胡婦
　　　徐庶歸曹
　　　北音無入聲
　　　經濟
　　　漢唐二高識度
　　　巫覡惑人
　　　生煙
　　　蔞字
　　　欝林葛
　　　泰山神祠
　　　星命
　　　韓昌黎未見道
　　　洞庭湘妃墓辯(附徐司馬書/)
　　　石經
　　　賀季貞乞休
　　卷二
　　　栁子厚非國語
　　　施全
　　　賈誼蘇洵薄徳
　　　噴嚏
　　　生乞壙志
　　　荔枝
　　　石炭
　　　介之推燭之武
　　　開脇而産
　　　詩叶管絃
　　　妬婦不可少
　　　荘周鼓盆
　　　四凶
　　　司馬文正海忠介
　　　佛書入中國
　　　殿廷植花栁
　　　黄冊
　　　尾大不掉
　　　雁足書
　　　羣龍無首
　　　佛不能作福
　　　書啓慎餘字
　　　術者决王荆公去位
　　　易字義
　　　楚子問鼎
　　　漢高后答匈奴書
　　　夥頥沈沈字義
　　　漢書人物表同名
　　　機雲為顧婦贈答
　　　六朝文法不通
　　　雪月二賦
　　　韜畧非呂望筆
　　　明月夜光
　　　珊瑚
　　　輦路
　　　慎子名姓辯
　　　結字即髻字
　　　名字相同
　　　冠服不必反古
　　　袴制
　　　禱夢九鯉湖
　　　延篤挂名常侍碑隂
　　　坡公論畫竹
　　　坡公詩文
　　　佛字辨
　　　瘧病聖人
　　　大麓辨
　　　經與𫝊各行
　　　三字名辨
　　　論語㣲子第
　　　二王名字之謬
　　　針砭藥餌
　　　冦萊奢儉不同
　　　觔斗
　　　劉表工書
　　　有餘不足
　　　水銀
　　　焦仲卿妻
　　　夏世最文
　　　字學之難
　　　班固賦用騶虞
　　　翡翠屑金
　　　服玉屑
　　　西方聖人辯
　　　齊鏄鐘銘
　　　鷫鸘
　　　花蕊夫人
　　卷三
　　　八分𨽻楷辨
　　　丘明非姓左
　　　蚩尾誤作䲭
　　　障車文
　　　射䇿之制
　　　烏鬼之辨
　　　晁無咎能畫
　　　韓昌黎白太𫝊皆惑於服食
　　　男女兩體
　　　詠花不語
　　　滕王蛺蝶圖
　　　婦人自稱
　　　瓊奴
　　　宋紙背面皆可書
　　　衚衕
　　　骨肉相關
　　　給事中不宜稱黄門
　　　二千石
　　　五星聚
　　　婦人以父姓為名
　　　七均七始
　　　雲南荔枝
　　　習流
　　　文正美諡
　　　石奴
　　　茶用鹽薑
　　　白牯青奴
　　　秦法棄灰
　　　臧文仲
　　　至老稱詩
　　　樂府訛缺
　　　官吏不得受監臨飲食
　　　婦人裸撲為戯
　　　司馬光辭知制誥
　　　隂陽地理之説
　　　餐菊
　　　蘇子由制䇿差錯
　　　死而尸温
　　　古章奏皆手書
　　　黄六
　　　宗藩之盛
　　　燕脂
　　　粉
　　　妲己
　　　火浣布
　　　太𤣥濳虛
　　　楊用修妄改杜詩
　　　象
　　　天地止有三行
　　　衣冠以白為忌
　　　海月
　　　詩文必有所本
　　　餘丼子
　　　七七
　　卷四
　　　圖書生剋
　　　雲列祀典(附徐司馬議/)
　　　拜帖不古
　　　東坡前定
　　　佛經不真
　　　通家之稱
　　　莫愁
　　　李至有功名教
　　　假葬
　　　建文還京
　　　壇醮之始
　　　地下有世界
　　　周禮太司樂辨(附徐司馬議/)
　　　帝王簮珠翠
　　　檮杌
　　　雞口牛後之誤
　　　晏安鴆毒之誤
　　　觷剒雕字
　　　窖養花木
　　　蘦苓字相通
　　　治亂甘苦黒白
　　　介雞
　　　欝鬯之辨
　　　虉字辨
　　　無亷耻做得尚書
　　　孔子采詩不及楚
　　　三十六奉朝請
　　　詞人用事
　　　惡獸為名
　　　佛不度女人
　　　上林羽獵二賦
　　　風流罪過
　　　佛經恐非西來大意
　　　仙書皆偽筆
　　　仙宦非共途
　　　陶淵明乞食
　　　道學可䕶短
　　　姜維母書
　　　天問可疑
　　　元㣲之詩
　　　元白皆無兒
　　　九歌
　　　禹娶四日即治水
　　　荆公不事修飾
　　　古今兩羿
　　　西北水田
　　　詩文顯白古奥
　　　古無騎字
　　　露觔廟辯
　　　儒釋不必相援
　　　宋玉招䰟
　　　二王書法
　　　丙午丁未
　　　老於宦途不能自引
　　卷五
　　　蒼梧寄生酒
　　　螬可療目
　　　朱考亭妄評杜詩
　　　阮宣子歛錢為㛰
　　　帝王謚號
　　　元俗近古
　　　以詩句定人品
　　　滁地為南北要地
　　　樂律不講
　　　國初乘驢
　　　詩法
　　　淫亂之始
　　　婦女遭亂
　　　王導遺誅
　　　陶侃被誣
　　　青紙詔
　　　禄命家言
　　　司馬遷論五音
　　　改元
　　　州里難行
　　　漢昭烈顧命
　　　更漏
　　　學官
　　　邵堯夫不娶
　　　險字押韻
　　　世宗崇道教
　　　晉八伯
　　　燈夕
　　　蘇東坡寓惠
　　　韓昌黎登華山
　　　戴逵阮瞻
　　　邉韶
　　　孫叔敖
　　　寒食
　　　上墓設烏飯
　　　生兒詩
　　　以行呼
　　　社稷
　　　二氏
　　　太監雲竒
　　　女兒把子
　　　諸葛入蜀
　　　疑馮宿代韓昌黎筆
　　　觀日出入
　　　東漢碑文
　　　篆體
　　　獸名窮竒
　　　繡襦𫝊竒
　　　古装書法
　　　秦始皇年嵗
　　　婦人不宜稱姬
　　　五刑
　　　張徳釗書石本孝經
　　　生而有文在手
　　　戒臘
　　　受財産
　　　玉牒
　　　火葬
　　　蓴鱸
　　　牛頭阿旁
　　　鉅靈
　　　皇帝王
　　　梅竹宜瘠地
　　　藥樹監搜
　　　佛書可疑
　　　漢閏之誤
　　　婟嫪
　　　珠池
　　　烏寳
　　　石有生長
　　　子孫用祖宗樂
　　　骨董
　　　拾青紫
　　　種竹
　　　持齋
　　卷六
　　　茶
　　　林逋
　　　樂府之誤
　　　書簡用死罪
　　　張楚
　　　王弼註利貞
　　　孔子責冉求
　　　王道王路
　　　夷齊不食周粟
　　　獬豸
　　　伯益之壽
　　　堯舜被誣
　　　鼻天子冡
　　　張生夢舜
　　　儒釋相通
　　　九言詩
　　　司馬温公之貧
　　　琴辨
　　　九河考
　　　龍涎香
　　　漢碑
　　　柴桑
　　　荔枝
　　　消摩
　　　擊壤
　　　以糟飼馬
　　　家里
　　　五大夫松
　　　芍藥握菽
　　　千文
　　　蘭香
　　　東方朔滑稽
　　　木棉
　　　朱提銀
　　　蜀漢不制樂
　　　分野
　　　古樂之亡
　　　無逸之誤
　　　周武王十三年伐紂
　　　河清酒
　　　在田之義
　　　古祀必卜
　　　人奴
　　　不庭
　　　星隕如雨
　　　燒酒汎茘枝
　　　龍蛇歌
　　　爛柯
　　　盗跖
　　　今𨽻
　　　藥箭
　　　弱翰
　　　馬汗血
　　　水利
　　　鱷魚
　　　呉復古
　　　漢劉熊碑
　　　夷齊考
　　　孔子姓氏
　　　癰疽瘠環
　　　王荆公不知詩
　　　精舍
　　　老人子無影
　　卷七
　　　纂修恩賞
　　　看畫時知孤寒
　　　驢牽舩
　　　醴
　　　龍無髓
　　　不信夷齊扣馬
　　　頴師彈琴詩
　　　齋醮
　　　婦人在軍中
　　　磁器
　　　視草之義
　　　眼鏡
　　　不合時宜
　　　皮舩椽矢
　　　絹易虜首
　　　王勃千嵗歴
　　　赫胥氏
　　　曷字辨
　　　李虛中以疽死
　　　九還
　　　天門開
　　　在齊聞韶
　　　孔子不言樂
　　　譜系之學
　　　封禪
　　　能耐通
　　　老始學詩
　　　禮部韻
　　　易有小石
　　　五經皆有韻
　　　四民
　　　古琴
　　　火鈴
　　　祀孔子之始
　　　曽㸃鼓瑟
　　　乞燔
　　　石介七十䘮未葬
　　　帝王之後皆蠻夷
　　　文天祥考
　　　宫詞
　　　禹錫𤣥圭
　　　郭公
　　　顔謝優劣
　　　漢高祖尊母不尊父
　　　九州考
　　　誅少正卯
　　　郭汾陽二十四考辨
　　　薛居正子婦
　　　漢書古本
　　　墨
　　　璽印
　　　不施其親
　　　商之後獨盛於夏周
　　　几
　　　黄山谷不言命
　　　梧桐自生
　　　書經今文古文
　　　拆字法
　　　石介不能書
疑耀原序
萬厯己亥歳卓吾先生藏書出一時士大夫翕然醉心
無論通邑大都即窮鄊僻壤凡􁄻觚染翰之流靡不争
搆殆急于水火菽粟也已既而焚書説書易因諸刻種
種漸次播𫝊海内愈出愈竒不啻長安紙貴僉謂先生
著述無遺矣曩余在青衿時嚮慕先生當代羽儀負笈
數千里修謁先生之門庶幾幸拾咳唾不謂甫再見遂
倒中郎之屣及侍函丈有日廼褏一編見示屬以訂正
初矍然懼旣躍然喜私念曰余果有當于先生者耶及
門者多矣胡不他屬而我屬也再拜而受至于莊誦竟
業廼見上遡黄虞近該昭代大而經史細及禆官四始
之宗三倉之學禮樂畢踪經綸咸貫拯二氏之沈冥覺
九流之迷妄名物辯其異同輿論正其毁譽攄獨得之
見决千載之疑猗歟盛哉所謂探賾索隠窮理盡性無
過是編矣卷心七篇倣子輿氏題曰疑耀若以莊叟自
居此先生之謙也余向以為枕中之寳然輕𫝊之而終
秘之均非先生授書意也戊申歳余叨以地官分務吴
㑹視事之暇檢之笥中登梓以廣其𫝊余知是編之行
也王充之論衡譲其確應劭之風俗通讓其典班固之
白虎通讓其辯蔡邕之獨斷讓其閎其他諸子𤨏猥勦
襲徒足以騁談資于實際盖茫然已豈能窺先生之藩
籬耶雖然非特超軼古人巳也即先生藏書諸集或專
揚確古今或專研精訓詁至求上下骨徹天人㑹通亦
當以是編為首出云張萱序
欽定四庫全書
　疑耀卷一
　　　　　　　　　　　　　明　張萱　撰
　　孔子無鬚眉辨
先聖生有異質凡四十九表萇𢎞之所談姑布子卿之
所稱老萊弟子之所識荀卿司馬遷之所述亦云備矣
獨未及舌者舌内藏不得稱表也緯書所載舌理七重
又鈎文在手共四十九表其言互異至鬚與眉則載記
皆未之及惟祖庭纂要謂孔子眉有十二采孔叢子述
子思之言乃曰先君生無鬚眉天下王侯不以此損其
敬何燕泉亦信然其説謂先聖委無鬚眉今世所傳先
聖之像頷頰間鬚髯甚盛謂皆呉道𤣥誤筆也苐今闕
里有先聖行教小圖又一如呉道𤣥筆豈先聖後人所
𫝊亦可云誤筆耶余按左氏傳魯昭公七年孟僖子病
命其子學禮於孔子其言曰聖人有明徳者若不當世
其後必有逹人今其將在孔邱乎孔子生魯㐮公二十
一年至是年僅十有七耳其為當時尊敬如此故孔叢
子所云者謂先聖雖少年未有眉鬚時天下王侯亦皆
起敬不敢以為稚㓜而狎之非真謂果無眉鬚也按方
言東齊謂老曰眉此言無鬚眉者猶云未鬚而老也若
作眉毛之眉則誤矣夫無鬚尚可信至於無眉亦可信
乎
　　舜有兄妹
舜弟曰象或云隨母嫁瞽瞍者未知是否然人皆知舜
有弟象而不知其有兄與妹也尸子曰舜事親養兄為
天下法是舜有兄但逸其名耳許氏説文畫嫘舜妹嫘
或作婐史正義作顆又作繫畫始於嫘故曰畫嫘列女
傳舜女弟繫與二嫂諧是也故或云瞽瞍與象欲殺舜
其妹嫘每為之解故舜得免但不知其與舜同母否又
按世本曰黄帝之臣史皇善圖畫則畫又非始于舜妹
矣事物紀原引周穆王𫝊穆王時其臣封膜始作畫者
誤也唐張彦逺歴代名畫記郭若虛圖畫見聞志鄧
椿畫記又畫紀補遺陳徳輝續畫紀米芾畫史湯君載
畫鍳夏文彦畫評諸書皆詳畫所自始然亦皆止言有
虞作畫而不知作畫者舜妹嫘也故詳著之
　　生子無功
晉元帝生子普賜羣臣殷羡謝曰臣無勲猥蒙頒賚帝
笑曰此事豈可使卿有勲苕溪漁隠又載南唐時宫中
賜洗兒果有近臣謝表云猥蒙寵數深媿無功李主曰
此事卿安得有功何前後人之紕繆相合如此
　　姣童
司馬温公家一僕三十年止稱君實許魯齋在中書日
欲買一僕牙儈以能應對嫻禮節者進輙謝去最後得
蓬首垢面愚騃者乃用之或詰其故許曰聰明過我我
反為其所使矣㫖哉斯言余見衣冠家畜姣童如龍陽
秦宫輩非惟能役使主人且徃往能滋物議乃知魯齋
之言非欺我也余性絶不喜此輩交遊中嘗以為訝余
曰許魯齋聰明人尚恐為奴僕聰明者所役余愚騃人
也能堪其役使乎
　　誤躬作弓
漢陳寔字仲弓余嘗疑之漢人名字皆相合以弓字寔
有何意義及讀洪适𨽻釋載寔壇碑君諱寔字仲躬乃
了然始知諸書皆誤作弓苐洪氏又謂躬乃借作弓字
用又何誤也
　　書籍板行
上古書籍皆編竹為簡以韋貫之用漆作書簡袠浩重
不便提挈自有製紙筆及墨者乃易去竹簡誠為便易
然皆寫本亦未有刻板印行也後唐明宗長興二年宰
相馮道李愚請令刋國子監田敏校正九經又母昭裔
貧時嘗借文選於交遊其人有難色昭裔發憤曰異日
若貴當版鏤之以遺學者後仕孟蜀為宰相遂踐其言
又以石鏤九經於成都是印行書籍始之者後唐繼之
者孟蜀也葉夢得曰書籍未印行之先人以藏書為貴
書雖不多而藏者精於讐對故往徃皆有善本學者以
傳録之難故誦讀亦精詳蘇東坡作李公擇山房藏書
記亦謂少時嘗見前輩欲求史記漢書不可得幸得之
皆手自書日夜誦讀惟恐不及近市人轉相摹刻諸子
百家之書日傳萬紙學者於書既多且易致如此其文
辭學術當倍蓰昔人而今乃不然者豈非多而難精耶
二公之言誠中時弊
　　高皇帝像
先大夫令滇時從黔國邸中模高皇御容龍形虬髯左
臉有十二黒子其状甚竒與世俗所𫝊相同似為真矣
余直西省始得内府所藏高成二祖御容高皇帝乃美
丈夫也鬚髯皆如銀絲可數不甚修無所謂龍形虬髯
十二黒子也成祖則有豹額環眼之状若聳其肩兩髭
横分鬚長褁臍皆翼善冠衣緑不正立頗與二后若相
對意至二后則以紙蒙之不敢啟云
　　許由
張茂先博物志稱司馬遷云無堯譲許由事揚子雲亦
云誇大者為之高士傳堯召許由為九州長則知荘周
謂堯以天下譲者乃文飾過當耳而雄遂以為全無許
由故楊誠齋有詩云子雲到老不曉事不信人間有許
由余謂雄非不信有許由也許由當堯之時尚不屑為
九州長而楊雄當王莽之時乃以莽大夫終其不信有
許由也欲以自掩也
　　五霸
霸之有五春秋傳皆謂齊桓晉文秦穆宋㐮楚荘而孟
子止言齊桓晉文不言其三故有以宋㐮何足言霸秦
穆楚荘本皆夷狄皆不足稱霸而以夏之昆吾啇之大
彭豕韋與齊桓晉文為五者何燕泉亦從其説余謂不
然孟子曰五霸者三王之罪人也昆吾大彭豕韋亦皆
三王之罪人乎五霸之名當以春秋為正
　　窈窕
窈窕二字説文解窈深也窕極深也窈窕幽閒之地也
詩稱窈窕淑女鄭𤣥箋為幽閒深宫貞専之善女楊子
方言以美心為窈美容為窕故朱子訓詩以窈窕為徳
楊用修深辨之歴引漢魏詩賦所用窈窕字皆屬居處
遂以朱氏之訓為謬余謂不然窈窕原有二義詩之窈
窕淑女即以居處與容徳並解不兩妨也
　　孟母姓仉
孟母三遷其母之姓世莫知者母姓仉音掌齊後也晉
有瑯琊掌同前凉掌椽宋有掌禹錫修本草者即同孟
母仉姓仉掌通用字書反𤓰為掌
　　放生
浮圖氏謂殺生者有罪放生者獲福夫佃漁罟網始自
庖犧若如浮圖之言則聖人庖犧當為地下罪人矣此
歐陽永叔之言誠足以破世人之惑苐仁人君子存心
誠有聞其聲不忍食其肉者孟軻氏所稱君子逺庖厨
此語得之又安問罪與福哉
　　韓縝不識女字
與俗人書劄不可用古字多有不解者宋韓荘敏縝字
玉汝初求字於歐陽文忠公公書玉女二字與之荘敏
不樂及見殊有愠容文忠曰此女字古書原無㸃水君
何怪耶乃取筆添女字傍三㸃水始相與大笑荘敏韓
忠獻公億之子豈俗人者亦不解古字如此
　　漢祀以鶩易鳬
武帝祭宗廟以鶩當鳬董仲舒不可謂名實不相應鳬
非難得之物鶩與鳬大小相當以鶩易鳬想必有説俟
之博古者
　　望帝化䳌
子規子嶲杜䳌杜宇又名規又曰周鷰又曰催歸又曰
秭規皆一鳥也來敏本蜀論有云荆人鼈令死其尸隨
水上荆人求之不得至汶山下復生起見望帝立以為
相許慎註説文云蜀王望帝滛其相妻以慙死化為子
嶲鳥李義山詩曰望帝春心託杜䳌余按常璩華陽國
志杜宇稱帝㑹有水災其相開明决玉壘山以除害帝
遂委以政事升西山隠焉時適二月子䳌鳥鳴故蜀人
每聞子䳌輙悲而思之是子䳌之鳥非望帝所化明甚
　　癡了
晉楊濟嘗與傅咸書有云生子癡了官事官事未易了
也了事正作癡夫癡之一字豈但了官事而已人能解得
此癡字則人間世無一不了了矣
　　顔子安貧
古之安貧者如黔婁原思榮公東郭皆其難者然惟顔
回最著而古傳記所稱回有田二頃此亦足以具饘粥
矣何至簞瓢陋巷而屢空耶無亦回之好學不求安飽
故孔子亟稱之遂以安貧之名獨著於後世耳韓昌黎
謂簞瓢陋巷乃哲人之細事又何怪其羡二鳥之光榮
歎一飽之無時也
　　古人辭大
晉周處嘗為廣漢太守以母老罷歸尋除楚内史未之
官徴拜散騎常侍處曰古人辭大不辭小乃先之楚而
後就徴今之仕宦每有左遷或降調者輒先辭其小必
得其大而後之官與古人異矣
　　伯仲塤箎
八音皆克諧無有乖戾而不和者巧言喻兄弟之和止
以塤箎注疏及朱考亭注嚴氏緝皆未能發其㫖余因
閲古今樂律諸書乃知七音各自為五聲如宫磬鳴而
徴磬和獨塤箎則二器共為一音塤為宫而箎之徴和
塤為宫而箎之羽和故曰伯氏吹塤仲氏吹箎伯宫也
仲徴也此古人所以喻同氣也其㫖㣲矣嗚呼余有四
弟而同母者三中道見損門祚衰薄孤塤之奏何以成
音一歎
　　蘇武娶胡婦
蘇子卿娶胡婦卒蒙後世訾議余竊疑之新安文獻志
載宋建炎中有朱勣者以校尉隨奉使行人在尼堪所
數日便求妻室尼堪喜令於所擄内人中自擇勣擇一
最陋者人皆莫曉不半月勣遂逃去人始悟曰求妻所
以固尼堪之心使不疑受其陋者無顧戀也子卿之妻
於胡得無朱勣之見耶苐未知此胡婦美陋何如耳或
曰胡婦之美無疑不然子卿何丁年奉使皓首始歸耶
余為掩口
　　徐庶歸曹
晉周􁫘為西戎校尉守涪城母妻為苻堅將楊安所獲
遂降于安此與徐元直舍劉歸曹同情但􁫘既歸秦屢
折辱堅又嘗潜至漢中為堅追獲後遂與堅兄子苞謀
襲堅事泄被撻徙太原而卒亦足以明其不事秦矣元
直一歸曹遂安于曹無他自明處以此恨恨
　　北音無入聲
周徳清在元時自謂知音者故嘗著中原音韻今所行
洪武正韻多宗之余故有侍兒工琵琶嘗譜太和正音
止有平上去三聲而無入聲余竊疑之不知其與周徳
清之音韻實暗合也徳清北人其所著音韻皆北聲故
以六為溜以國為鬼謂之中原之音可乎至四聲而闕
入聲尤為謬妄聲之有平上去入猶天之有元亨利貞
地之有東南西北也闕一其可乎故余所梓太和正音
譜曰北雅以此
　　經濟
學者有志用世固當講究經濟然不可以經濟一念先
入其心董子明道不計功正誼不謀利所以為萬世醇
儒也宋仁宗朝胡安定教授湖州至以治事名齋王介
甫作詩以美安定三以先生尊稱之非安定經濟之教
深入其心乎迨熈寜柄國安定歿矣遂行免役青苗市
易首實保馬保甲農田水利則皆其平日聞安定之教
以講求者故介甫少嘗見濓溪耻於下問及其為相時
濓溪年五十有四張横渠年五十有一二程年三十有
八九介甫皆以為不足與有言其所用之人吕恵卿曽
布蔡京蔡卞之徒皆急於經濟者也陸氏之學高於事
功陳同父之學専於事功皆為朱考亭所不取其意念
深矣
　　漢唐二高識度
漢高帝初為亭長告歸之田有老人過請飲因相吕后
及孝恵帝魯元公主皆大貴及見高帝乃曰鄉者夫人
兒女皆以君君相貴不可言高帝謝曰誠如父言不敢
忘徳唐太宗方四嵗有書生謁高祖曰公在相法貴人
也然必有貴子及見太宗曰龍鳳之姿天日之表其年
弱冠必能濟世安民書生辭去高祖使人追而殺之殺
之是也先儒謂其徳色如漢高祖者非也何者古今欲
為不義求福於非望者多起於佞人之諛詞有以激發
而成之當秦隋將亡之時欲為漢祖唐宗之所為者不
知其幾為父老書生之談者亦不知其幾彼父老書生
偶騐於二帝耳安知其不以告他人哉以是告他人而
不騐者多是激發他人求福非望以䧟于禍敗者亦多
嗟夫匹夫狂言天下受禍其罪可勝誅哉追而殺之唐
高之逺識過漢高萬萬矣史乃謂唐高之追殺書生懼
其語泄理亦有之苐其意雖私其事則是如以為徳色
不過女子小人歆慕富貴之心英雄如季而肯遽徳色
於偶然之虛譽乎
　　巫覡惑人
南人信鬼里中有以婦人代神語曰聖即古之巫也亦
有男人為之者即古之覡也嘗有婦人喪子徃聖男所
請問其子聖云子來矣聖乃代其子語云我饑當得母
乳此婦人遂開襟出其乳哺之於是聖男就抱此婦人
頸哺乳此婦人不覺痛哭而歸語其夫以聖為亡子状
相與神之其夫大怒撻之曰汝子死而問聖聖妄為汝
子而欲乳汝輒開襟出乳乳之設他日汝夫死汝或問
聖而聖妄為汝夫欲求汝合汝得無從之乎余聞之不
勝扺掌後讀元魏高允𫝊諌高宗書有言敝俗未改者
謂祭必立尸使亡者有憑今魏俗已葬䰟人直求貌類
者事之如父母燕好如夫妻損敗風俗凟亂情禮與開
襟乳聖為子正同
　　生烟
劉禹錫竹枝詞瀼西春水縠文生宋人小説以此生字
為生熟之生殊足一笑楊用修亦以為然至引謝朓詩
逺樹曖芊芉生烟紛漠漠又引謝靈運賦云披宿莽以
迷徑覩生烟而知墟此為生烟何者為熟烟耶此三處
生字皆當作生發之生方有意味
　　蔞字
今南人多用梹榔及蔞然皆不解蔞字劉淵林蜀都賦
注縁木而生其子如桑椹味辛香生巴蜀嶺南即鄭樵
所辯西南夷𫝊蒟醤曰浮留是也又名扶留徐廣曰木
似榖樹其葉如桑用葉作醤以酢羮蒟亦作枸音矩徐
廣注音窶俗呼作蔞葢本於此苐今乃藤生非樹生也
故蒟醤者以蒟為醤今其制已不可知然亦醤成乃可
稱蒟醤若稱蒟即為蒟醤是秫可製酒而未製酒之秫
亦可稱秫酒乎又云司馬相如使蜀時求而得之者苐
今巴蜀絶無此物惟滇中有之其子作穂土人乾之以
代其葉殊不類桑椹若産嶺南者又絶不作穂劉淵林
云實長二三寸辛似薑不酢小顔云縁木而生二説得
之
　　鬱林葛
粤中多産葛惟鬱林州所産者知名最乆齊武帝作估
客樂曲被管絃乗龍舟遊江中令榜人皆着鬱林布作
淡黄袴以舞此曲即今之鬱林葛也
　　泰山神祠
海内神祠惟泰山碧霞元君最盛然世莫詳神所自出
余閲馬端臨通考泰山絶頂故有玉女池池側有玉女
石像泉源壅濁宋真宗登封先營頓置泉忽湧出清泚
可鑑味甚甘美王欽若請浚治之像頗摧折詔易以玉
石既成上與近臣臨觀復礱石為龕祭焉及考李諤瑶
池記謂黄帝建岱岳觀嘗遣女子七人雲冠羽衣奉香
火以迎西崑真人則元君或亦七女中之得道而仙者
織女名天孫而岱岳亦名天孫豈以此邪李白遊泰山
詩玉女四五人飄颻下九垓似亦有據是元君在唐已
有之至宋而香火始盛耳
　　星命
禄命家言其星辰名字皆後人杜譔不足信者熊退叟
嘗作命説送術者雲岫有云三代盛時家有受田阡陌
未裂䕃耗之星夫何居里有公選科目未興科名科甲
之星夫何麗此言真足以袪干古之惑
　　韓昌黎未見道
昔人謂韓昌黎因文見道余謂昌黎文固自佳而道或
未之見無論三上書三及門為有識者所嗤即潮州到
任謝表更露破綻通篇千餘言無非帖首揺尾乞憐之
態夫東西南北唯君所命何逺何近何美何劣昌黎則
首言潮地逺惡人所不堪毛遂自薦雖五尺之童羞之
昌黎則繼言其學問文章為時輩推許至論述朝廷功
徳則古人不譲此時朝廷有何功徳足以稱述而昌黎
至欲以封禪泰山歆動人主夫司馬相如何足效也始
以諌佛骨而見斥既欲以請封禪而媒進非兩截人乎
謂之見道誰則信之宋石介獨尊信昌黎嘗著尊韓論
其徂徠集中不一而足且曰吏部不敢名也豈好而知
其惡者耶
　　洞庭湘妃墓辯
按永州志帝舜陵在九疑山一名永陵禮記檀弓舜葬
蒼梧之野司馬史記舜南廵崩於蒼梧之野歸葬零陵
之九疑又載於家語皇覧竹書世紀岳之洞庭有君山
其上為湘妃墓古今相傳為堯之二女以妻舜者舜南
廵溺於湘江二妃從征偕溺而死神遊洞庭之湖故湖
有黄陵廟以祀二妃詳具秦博士之對始皇也王逸楚
詞亦遂以二妃為湘君與湘夫人而劉向張華酈道元
羅含諸人相承為萬世不解之惑及樂正子寰宇記張
叔範零陵志楊廷秀揮麈録呉格甫九疑考古並述之
楚靈王作章華之臺壅漢水旋其下以象舜陵而秦皇
漢武皆嘗望祀宋置守陵五戸而國朝布在祀典仍建
廟簫韶峰下二妃墓在黄陵廟西云乃漢荆州牧劉表
所建國朝命有司以六月六日致祭焉余按尚書舜五
月南廵狩至南岳即衡山也是嵗八月復西廵狩矣溺
死之説謬妄不足辨獨怪孔氏傳舜典陟方註亦曰舜
南廵狩死於蒼梧之野而葬焉尤足掩口夫尚書所稱
舜陟方乃死是在受終文祖之後而南廵狩則堯未殂
落而舜攝政之時安得云舜以南廵狩而死於蒼梧耶
但舜葬蒼梧又見禮經與秦博士合夫尚書聖經也禮
經則出漢儒之手秦始皇時尚書猶在孔壁中秦博士
未之見也豈其時始皇廵狩遍天下百姓疲勞而博士
輩託言舜以廵逰溺死警悟君心耶抑尚書未出而讖
緯百家熒惑耳目博士亦妄言傅㑹故傳禮者又傅㑹
博士耶或為之説曰古者天子五載一廵狩尚書所載
舜廵狩在攝政時安知受終文祖之後不復廵狩故或
復廵狩而溺死亦未可知耳余曰否否廵狩大典也天
子而溺死大變也受終復廵狩而溺死尚書豈有不明
言以紀之者且舜年二十以孝聞三十堯妻以二女五
十攝行天子事五十八堯崩六十一踐位故董鼎曰舜
廵四岳朝諸侯封山濬川考禮正刑汲汲不少暇乃攝
政時事至踐位後則惟責成於岳牧九官垂裳恭己而
已孔子曰有天下而不與此自舜踐位後言也豈復出
而廵狩耶况尚書已明言三十徴庸三十在位五十載
陟方乃死是舜之死葢百一十嵗也復廵狩而溺死耶
説者又以陟方為廵狩韓退之乃云地傾東南南廵非
陟也陟者升也方乃死者釋陟為死也蘇子瞻云陟方
猶升遐乃死為章句(闕/)　　　　　故汲書紀年帝王
之死皆曰陟書云在位五十載陟者紀舜之崩也何謂
南廵哉他𫝊又云舜伐苗民崩於蒼梧夫伐苖者禹也
已竄三危矣何得勞無為之舜於耄期之時耶都𤣥敬
聴雨紀談乃疑舜冡在零陵之九疑而九疑在南岳千
有餘里蒼梧在廣西域内去九疑又數百里書云舜南
廵狩至於南岳豈又幸九疑遂崩而葬其地乎孟子言
舜卒於鳴條鳴條在東方夷服今又不聞有舜陵是𤣥
敬亦有疑而不能祛者也羅長源曰象封有鼻墓在始
興有鼻者有庳也即今道州九疑之墓或象塜耳不然
啇均窆也大荒南經赤水之東蒼梧之野舜子啇均所
葬元次山九疑山圖記亦謂啇均窆其隂豈啇均徙此
因葬之後世遂以為舜陵耶漢章帝時零陵文學奚景
於泠道舜祠下得笙白玉之琯十二枚吕氏春秋戴延
君大戴禮伏子賤尚書大傳許叔重説文應仲逺風俗
通陳晉之樂書范蔚宗后漢書皆言昔西王母獻舜玉
琯注云西王母神也曽伯端集仙録亦云舜在位西王
母使獻白玉琯以和八風則白玉之琯為舜之寳器明
矣胡為乎藏於零陵哉無乃帝舜諸子分封巴陵上虞
衡山江華等國各錫寳器如成周錫封之制而啇均則
得白玉之琯遂𫝊流零陵耶又按舜陵載在山海經者
非一説海内南經蒼梧山帝舜葬其陽又大荒南經帝
舜葬于岳山又海北經有舜臺臺即陵也又海内朝鮮
記南方蒼梧之泉其中有九疑山舜之所葬在長沙零
陵界中夫山海經世稱伯益作而長沙零陵乃秦漢郡
名則知此書多後人附益而九疑舜陵𣺌不可信矣又
寳櫝記云舜葬于蒼梧有鳥自丹州而來吐氣名曰馮
霄能銜土成丘墳舜墓鳥所營也集仙録又云舜瞑目
端坐乗空而至南方之國其中有九疑山焉厯數既徃
歸理兹山真源賦云舜因南廵走馬逐鹿同飛蒼梧莫
知所去王仲任論衡書虛篇云舜𦵏蒼梧象為之耕四
説尤妄誕不足辯故朱晦菴粤西舜祠記業已疑之曰
舜死蒼梧無明文可據獨未為之辯耳司馬光有詩虞
舜在倦勤薦禹為天子豈有復廵狩迢迢渡湘水似為
得之是舜之不死于南廵狩與不葬蒼梧明甚彼洞庭
又安得有二妃墓哉嗟嗟禮有三不吊水其一也以大
聖人而誣以不吊之災萬世下卒未有辯白之者不亦
悲乎若山海經云洞庭之山帝之二女居之然亦曰帝
之二女而已未嘗明言誰之女也豈以堯典有二女之
文遂以洞庭二女即堯典之二女耶郭璞稍晰其妄曰
湘君湘夫人自是二神且既謂之堯女安得復稱湘君
因引禮記舜葬蒼梧二妃不從此亦足為考古一快獨
惜舜不葬於蒼梧璞亦未之辯也羅長源復曰虞舜晚
年已禪禹矣南狩之舉總之伯禹則二妃必不從舜于
蒼梧沈存中繼其説亦云舜陟方之時二妃皆百餘嵗
豈宜復稱女信若二説是舜且未嘗南廵狩則尚書亦
不足據矣景純又云即令二女從舜其靈逹鍳通無方
尚能鳥工龍裳救井廪之難豈不能自免風波况二女
乃帝舜之配不應降附小水為夫人故當以此二女為
天地之女夫鳥工龍裳乃迂怪之談既不足據而帝妃
不可降於洞庭小水為夫人天地之女又可降于小水
為夫人乎此王逸韓愈所以力辯之似得其情也羅長
源又為之説此二女者當為舜之第三妃癸比氏所生
者是舜之二女也一曰宵明一曰燭光其説亦有所倣
山海經有言舜妻癸比氏所生二女處河大澤其靈能
照百里然亦未明言處于洞庭也長源又豈以河大澤
可為洞庭也耶陳士元心叔亦該博者其江漢叢談乃
謂湘祠為舜之二女黄陵墓為癸比氏所葬而以山海
經之言為實至引陸士規黄陵廟詩帝子不知春可去
亂山無主鷓鴣啼帝子者謂舜女也此又信山海經之
過也余按竹書紀年舜即位三十年而后育卒后育者
娥皇也葬于渭帝王世紀又云舜三妃娥皇無子女英
生均舜崩之後曽隨其子徙封于商故曰商均商州有
女英塜至唐時盗乃發之今平陽府蒲州南十五里曰
蒼陵谷者亦有娥皇女英塜絳州鼓堆祠神為婦人像
祠中石刻亦云舜之二妃夫渭與商與蒲與絳三者必
有一實然皆非楚地則岳之湘妃墓非女英之窆明甚
獨盗所發女英塜乃多得大珠璆金玉盌又似與茅茨
土階之風不協則不能無疑者竹書云鳴條有蒼梧山
舜崩遂葬焉按今山西平陽府即古河中地解州安邑
縣西北二十里有鳴條崗一名鳴條陌而舜墓具在孟
子曰舜卒于鳴條此萬世不易之定論也鄭康成以鳴
條為南夷地謬之謬矣但古今地理諸志鳴條之地並
無蒼梧之山豈古之河中地或有蒼梧而世代綿邈圖
牒失真寖不可考記禮者或傅㑹竹書與竹書之或傅
㑹禮文皆不可知也余謂考古者當以聖經為正信漢
儒不如信吾孟軻氏故舜既葬鳴條則雖南廵矣斷非
崩于蒼梧二妃一葬于渭一葬于商或葬于蒲洞庭湘
妃豈得云舜之二妃楚辭所稱湘君湘夫人信如景純
所核斷非舜妃亦非舜女近代撰楚通志者皆博古君
子也亦未及詳考而是正之故不得不為之辯
　　　　附徐司馬鑾書
　　讀洞庭湘妃辯援引博而彈駁精大快人意今鳴
　　條崗即在安邑舜陵亦在安邑以孟子卒於鳴條
　　一言斷之確乎無疑再考竹書紀年舜三十二年
　　命夏后總師陟方岳三十三年夏后受命神宗三
　　十五年命夏后征有苖四十九年帝居鳴條五十
　　年陟此本文也註云鳴條有蒼梧山今海州註係
　　沈約所述隠侯博而傍渉不盡據經當由檀弓一
　　語誤之史記及孔氏尚書傳疏皆本檀弓宋孫奭
　　孟子疏又本史記孫又引書傳云鳴條在安邑之
　　西而不能深辯今天下稱蒼梧者三粤西蒼梧今
　　梧州洞庭蒼梧今岳州鮑照賦所謂南馳蒼梧也
　　九域志東海縣有蒼梧山今海州贑榆縣粤西舜
　　祠無謂已不待辯洞庭蒼梧之説至今牢不可破
　　然宋陸均作翼孟已曽疑之困學紀聞引吕氏春
　　秋舜葬於紀以蒼梧山在海州界近莒之紀城以
　　附㑹於吕覧及竹書注海州之説愚以為此亦穿
　　鑿好異之見耳竹書文最古縱有𫝊譌亦不出于
　　漢儒之手據尚書五十載陟方乃死似總言舜受
　　禪後遍陟方岳乃崩如竹書三十二年所云紀其
　　大政非必以陟方為舜崩之年也九疑舜墓千古
　　以來孰知其處特衡岳舜所南廵今有舜祠理為
　　近之海州蒼梧山記載幾湮絶無舜墓舜祠遺址
　　豈有帝都冀方而身没乃葬於海僻一隅莒紀小
　　國春秋時且為附庸唐虞時當甚荒落帝陟方岳
　　朝羣后當之名嶽通都乃之窮海之濵野死不還
　　而葬此乎唯孟子卒於鳴條與竹書四十九年帝
　　居鳴條語合故當以孟子為信矣又有帝王世紀
　　一説有苖氏叛舜南征崩於鳴條殯以瓦棺葬于
　　蒼梧九疑山之陽是為零陵謂之紀市此其無端
　　牽合尤為可笑虞書有苖弗率命禹徂征即在三
　　十四年禹受命神宗之後與紀年所載無異越十
　　五年而帝始陟親征而死敢於誕妄瓦棺殯葬乃
　　周人以葬下殤者而以証帝制抑又誕矣禮經蒼
　　梧一語或出漢儒且蒼梧既無定名安知古鳴條
　　之野不有以蒼梧號者山海經云蒼梧山帝舜葬
　　其陽丹朱葬其隂舜以唐封丹朱即今平陽則古
　　蒼梧即鳴條地可為一證如云楚之蒼梧則丹朱
　　亦從舜南廵而葬此耶足下所述已詳已悉因尚
　　有數種姑述所聞以共折時人三尺之喙若舜墓
　　之説明則湘君湘夫人堯女舜妻之謬不攻自破
　　矣
　　石經
自有九經以來鐫于石者有十四種而始之者東漢也世
鮮有能詳者故論列焉○漢建寜間蔡邕以八分書書
石經而其文則諌議大夫馬日磾五官中郎將堂谿
典光禄大夫楊賜議郎張馴韓説太史令單颺等奏
求校定者也洛陽記曰石經五部碑凡四十六板三行分
樹於太學之前西行周易尚書公羊傳共碑二十八板
時十六板存十二板毁南行禮記碑共十五板悉毁然
尚有可讀者東行論語三碑而二碑毁矣是蔡邕所書
四十六碑此時毁者已十八板而存者尚有二十八板
也然亦止周易尚書論語禮記公羊傳五經而已隋志
乃云鐫刻七經皆邕筆豈建寜石經至隋時尚有七而
記洛陽者未及見耶七經之外皆不書豈其力有未及
耶方仁聲泊宅編石經䟦云石經殘碑在洛陽張景元
家世傳蔡中郎書未知何所據而邕所書石經乃八分
仁聲誤以為三體不知三體者乃謝承書也東漢書儒
林傳註熹平四年又詔謝承書五經鐫碑乃古文篆𨽻
三體其碑高一丈許廣四尺駢羅相列與邕碑不同水
經注又云漢光和六年刻石鏤碑載五經立於講堂前
余按建寧熹平光和皆獻帝年號建寜四年熹平六年
光和六年是十六年之中三書石經矣然熹平石經雖
知為謝承之筆而不知所書為何經光和石經非惟不
知經為何經書為何體即書者亦不知其何人矣豈邕
既書七經之外未書者熹平續書之熹平未書者光和
續書之耶若然則東漢石經葢十有七矣夫邕之石經
八分也承之石經三體也光和之石經不知其書為何
體然三石經想亦不出五與七之外其間必有重書而
其文亦必有互異者今三石經皆亡無從考據唐經籍
志又有蔡邕金字論語二卷而隋經籍志則一字論語
二卷即金字本不言作者姓名後人遂以唐史為誤然
其書乆亡亦窮經博古者之一憾也○魏陳留邯鄲淳
嘗書三字石經於漢碑之西亦即漢之三體也然亦未
詳其為何經正始中又有一字石經江式曰魏嘗立二
字石經其蹟已亡亦皆未詳經為何經筆為何人一字
二字之為何體也○晉裴頠嘗奏修國學刻石寫經○
唐開成元年鄭覃奏言宜凖漢舊事鏤石太學示萬世
法乃表周墀崔球張次宗孔温業等是正之凡九經共
一百六十卷亦不知為何人書大厯中司業張參又承
詔校定五經鑱石太和七年又勑唐𤣥度覆定石經并
孝經論語爾雅為九經凡一百五十九巻字様四十巻
則開成九經未收孝經論語爾雅而九經者不知何經
即太和九經自孝經論語爾雅外其六經者亦不知為
何經也但太和字體大乖師法名儒宿學多不窺焉是
唐有兩石經也李陽氷又願刻石作篆備書六經後不
果其所稱六經豈即周易尚書毛書春秋傳禮記及周
禮耶今秘閣所藏有孝經二冊乃唐𤣥宗八分書天寳
四年國子祭酒李齊古摹勒上石者完好如故葢宋搨
也○偽蜀相母昭裔嘗取唐太和本琢石於成都而文
與唐本小異孝經論語爾雅則廣政甲辰張徳釗書周
易辛亥楊鈞孫逢吉書尚書周徳政書周禮孫朋吉書
毛詩禮記儀禮張紹文書公羊榖梁二傳則宋皇祐間
田元均補刻孟子宋宣和間席叔獻補刻皆未著書者
名氏閲統志宋紹興間席益嘗刻禮殿聖賢圖於成都
石經堂豈益即叔獻耶春秋傳亦未知為何人書而於
祥字皆闕其畫此必孟蜀時筆也余幸承乏西省校閲
秘閣藏書及見蜀本石經周易三冊尚書三冊毛詩八
冊左氏春秋三十冊公羊七冊榖梁七冊禮記十四冊
周禮八冊儀禮十冊孝經十冊論語三冊孟子三冊爾
雅三冊完好如故獨左氏春秋未知為何人書其紙墨
之精拓法之妙當是宋物真希世寳也撫玩一月不忍
釋手○宋至和元年命皇姪右屯衛大將軍克繼書石
經又以上所書論語刻石國子仁宗又命以易詩書周
禮禮記春秋孝經作篆𨽻二體刻石於太學兩楹楊南
仲書周易十書十三詩二十春秋十二禮記二十時與
南仲同書者草澤章友直殿中丞張次立也國子王洙
乃言刻石經已十五年矣止完一孝經耳尚書論語見
書鐫未就乞促限畢工餘經權罷從之紹興十三年内
出御書左氏傳及史記列傳周易令臨安知府張澄刋
石十四年又出御書尚書毛詩十六年又出御書論語
孟子皆刻石立於太學然御書間有困倦輙令憲聖呉
后代書與御書毫不可辯是紹興石經未必皆高宗筆
也然趙宋御筆高宗最勝而憲聖能亂其真亦彤史中
之希有乎苐自古鐫石者惟經而紹興獨鐫史記列傳
此亦腐史千載特逹之知也
　　賀季真乞休
賀季真乞鑑湖歸老古今以為美談余攷其時年已八
十餘矣故其回鄉詩㓜小離鄉老大回聲音難改髩毛
衰家童相見不相識却問客從何處來夫仕宦而至八
十餘不歸復何為耶季真嘗謁一賣藥王老問黄白之
術持一珠貽之老即以珠易餅共食季真心念寳珠何
以易餅口不敢言老曰慳吝未除術何由得是季真者
乃貪戀富貴一老悖耳張旭謂賀八真清鑑風流千載
人豈别有所據耶若以乞鑑湖歸老時為風流則鑑湖
有靈必為吐穢矣因考漢二疏乞身亦皆居閒曹耳若
居津要未知能勇退否白居易有詩散員疏去未為貴
小邑歸休何足云此足以評二疏矣
　
　
　
　
　
　
　
　疑耀巻一
欽定四庫全書
　疑耀卷二
　　　　　　　　　　　　　明　張萱　撰
　　栁子厚非國語
樓迂齋謂栁子厚文章皆學國語却著非國語是私其
所自得而諱其所從来也其天資刻薄如此今世有一
士人止能讀一部文選其所撰述皆竊文選中糟粕以
自衒但對人輒排斥文選是亦一子厚也余謂即能作
文選便足佳何以諱為苐恐其不能為文選耳子厚之
非國語其文即可為國語否耶而奈何諱之
　　施全
施全於岳武穆死後欲刺秦賊而不得者但全先嘗為
秦客最狎名在十客之列今岳死而讎秦豈忠義在人
心即恩私不能奪耶
　　賈誼蘇洵薄徳
漢賈誼之知名於文帝朝者以守呉公薦之也史逸其
名即誼終身亦未有一言及呉公者余嘗疑之蘇老泉
為布衣時未知名有雅安守劉大簡字簡夫者深器之
以書上韓魏公歐陽文忠公張忠定公薦之語甚切至
東坡潁濵文章滿天下獨無一語及簡夫老泉集中亦
止有與簡夫辭辟試一書耳而與簡夫請納拜書及老
泉所作簡夫墓銘今皆不載豈編集時有意去之耶古
人謂感恩易知巳難賈誼之於呉公老泉之於簡夫可
謂知巳矣豈有所諱而然耶請納拜者請行門生禮也
生前即願出門下身後即諱而去之亦薄徳矣余見有
一顯貴人在故相趙文懿公門下二十年恩遇甚厚而
文懿公捐館輒肆詆毁真犬彘之不若也
　　噴嚏
廣陵嘗有一名醫以醫致富其門如市即貴顯之家不
輕造也偶廣陵守署中有病者亟召之醫不得已詣堂
下守適有公事不及呼前而此醫適作嚏兩三聲守問
曰何為而嚏醫曰外人有念醫士者守笑曰嚏乃肺家
中風耳而云外人相念則嚏為肺病且不曉何名曰醫
遂叱之去此醫退術遂不行余謂守雖知嚏為肺病而
不知人相念則嚏乃古語也毛詩終風章願言則嚏鄭
氏箋曰女思我心如是我則嚏也宋王易燕北録契丹
俗戎主及太后噴嚏近位畨漢臣僚齊道沿䕫離華言
萬嵗也今嶺外人噴嚏亦或呼曰大吉利市者即此意
故漢藝文志有噴嚏耳鳴十六卷則嚏者古人亦以吉
凶有相關者若月令曰季秋行夏令則人多鼽嚏是嚏
未必皆肺病也今噴嚏耳鳴書已亡想有可觀者
　　生乞壙志
宋時有䛕王安石者嘗守番禺以書求安石曰某所恨
微軀安健惟願早就木冀得丞相一薶銘庶㡬名附雄
文不磨滅乎後世近有乞生壙志於名公貴人者想同
之也
　　荔枝
西京襍記南越尉佗獻漢髙帝龍眼樹負暄襍録謂即
今之荔枝也豈宋時龍眼尚未到於上國耶顧文薦亦
博物者何言之誤也
　　石炭
今西北所燒之煤即石炭也蘇東坡集中有石炭行然
亦未著其所自始前漢地理志豫章郡出石可燃為薪
隋王邵論火事其中亦有石炭二字則知石炭即為煤
而用於世已乆矣
　　介之推燭之武
介之推燭之武介與燭皆地名非姓也二人賢者為國
人所取信故特標其地以異於衆耳如漢四皓皆以所
居為氏而其本姓竟莫可攷
　　開脇而産
陸終氏娶鬼方之女孕而不育十一年開其左脇而出
三人焉又開其右脇而出三人焉長曰昆吾次參胡次
彭祖次㑹人次安次季連皆有名徳於世而受姓為侯
伯譙周作古史考乃以為妄廢而弗論見亦隘矣彼修
已背坼而生禹簡狄胷坼而生契皆為帝王是天將興
之必有異於人者非常理所可測也魏黄初五年汝南
屈雍妻王氏生男從右脇下水腹上出而平和自若數
月創合母子無恙宋時莆田有市人妻生男從股髀間
出亦無恙此亦足以明陸終氏之非妄矣
　　詩叶管絃
詩自三百篇而後至於我明卒未有一語可被管絃者
葢文采有餘性情不足也音調出於性情性情和而後
音調諧此天地自然之妙不假安排者近世有取陶淵
明歸去来辭李太白把酒問月李長吉將進酒蘇長公
前後赤壁賦協入聲律宋玉灼碧雞漫志謂之暗合孫
呉余按今人之以諸公詩賦譜諸管絃者皆更換其句
錯綜其章添減其字方於聲律可協皆非諸公原文也
於孫呉終非暗合矣
　　妒婦不可少
諸葛武侯以醜婦為養心之資余謂妒婦亦然南唐樞
宻杜業妻張氏甚妒烈祖命元皇后召張誡之曰業位
望通顯得置妾媵何拘忌如此非婦道所宜張雪涕而
言曰業本狂生遭逢始運多壘之初陛下所藉者駑馬
未竭耳而又早衰多病若縱之反貽其禍將誤於任使
矣烈祖聞之大加奨歎以銀盤綵段賞之余謂𦙍嗣既
得血氣將衰若張氏者誠不可少也
　　莊周鼓盆
莊周妻亡鼓盆而歌世以為達余謂不然未能㤀情故
歌以遣之耳情若能忘又何必歌
　　四㐫
四㐫者昆屯窮竒檮杌饕餮也堯投之四裔以禦魑魅
也四裔者四夷也余謂四㐫在朝雖為㐫族然有今之
君子所不能及者是以彼之下駟亦足走我之上駟也
不然豈能以變四夷禦魑魅㢤今之君子且有居中國
而身為魑魅者不知堯何以處之
　　司馬文正海忠介
司馬温公元豐末来京都人奔競觀之即以相公目之
左右擁塞馬至不能行及謁時相於私第市人登樹騎
屋窺瞰之隸卒或止之曰吾非望而君願識司馬公耳
至於呵叱不退而屋瓦為之碎樹枝為之折及薨京師
之民罷市而徃吊粥衣以致奠巷哭以過車者葢以千
萬數上命户部侍郎趙瞻内侍省押班馮宗道護其喪
歸葬瞻等還言民哭公哀甚如哭其私親四方来㑹葬
者數萬人而嶺南封州父老相率致祭且作佛事以薦
公者其詞尤哀炷香於手頂以送公葬者九百餘人京
師民畫其象刻印粥之家至一本飲食必祝焉四方皆
遣人購之京師時畫工有致富者張淏雲谷襍識謂千
古一人而已余謂温公之後又有一人焉余鄉海忠介
是也忠介乆居田里嵗癸未起南京都察院入京之日
黄童白叟填溢街巷以觀公凡鄉民過其第者必求一
見踵相接也公每歸私第輙危坐聴事不退居亦不閉
門以便鄉民之求見者公問見我何為欲言事乎鄉民
叩首無事止願一見海爺顔貌耳自朝至暮不少休及
卒於官人争畫其像畫士亦多致厚資還櫬之日老㓜
提攜頂鑪香夾道呼海爺爺號泣如喪考妣傾城皆至
舟次罷市數日今江南郡邑相傳公已為神皆尸祝於
家毎於公死日相率追薦至有費千金設一醮者此與
温公何異夫温公在宋嘗為執政君子謂其有旋乾轉
坤之功故人皆歸之忠介未嘗一日得行其志而人之
歸之亦與田夫野老皆號為司馬相公婦人孺子亦知
其為君實者同一恱服此豈可以聲音笑貌為㢤苐忠
介得於人者與温公同得於天者則不及温公逺甚温
公有子康官至侍讀忠介則黒衣之綴蔑如天之報施
善人又何異耶温公身後又有不幸者紹聖初章惇蔡
卞請發塜斵棺帝不許乃奪贈謚仆所立碑復貶崖州
司户參軍蔡京用事復降正議大夫至列名於姧黨之
碑若忠介則葢棺之後人無異言令聞不已此又温公
所不能得於公者也
　　佛書入中國
世但知佛書自漢明帝時始入中國不知秦之先中國
已有其書隋經籍志曰其書乆已流布遭秦火之世所
以湮滅又劉向列仙傳曰得仙者百四十六人其七十
二人已在佛經又漢哀帝元夀元年博士弟子景盧受
大月氏王口𫝊浮屠經此皆白馬未入中國之前也况
明帝時傅毅對帝所言皆是佛書使先此未有佛書毅
何從而得之是明帝前雖有其書尚未盛行自白馬既
来之後其說乃浸淫耳
　　殿廷植花栁
唐朝殿廷皆植花栁故杜甫詩香飄合殿春風轉花覆
千官淑景移又曰退朝花底散歸院栁邊迷宋朝殿廷
則植松楸而不植花栁者以見嚴毅也我朝殿廷松楸
花栁皆不植亦有深意
　　黄冊
今制丁口稅糧十嵗一籍其數曰黄冊自劉宋時已有
之齊髙帝即位嘗勑虞玩之與傅堅意檢定詔曰黄籍
人之大綱國之政端云云時亦稱人籍今世多不解黄
字之義余偶閱唐開元制凡男女始生為黄四嵗為小
十六為中二十有一為丁六十為老每嵗一造計帖三
年一造户籍即今之黄冊也謂之曰黄亦自男女之始
生登籍而名之耳
　　尾大不掉
尾大不掉此非喻言也西域有獸曰羯尾大於身之半
非以車載尾則不可行元白湛淵有咏羯詩羯尾大如
斛堅車載不起此以不掉滅彼以不掉死
　　雁足書
雁足傳書世傳為蘇武事但武實未嘗以書縛雁足葢
漢使者常惠自胡中還知武尚在故漢家令人入胡求
武托言上林獲雁得武書也元中統間有宣慰副使郝
經充信使使宋宋留之真州十六年不還有以雁獻經
者經畜之雁見經輙鼓翼引吭似有所訴經感悟擇日
率從者具香案北向拜舁雁至前手書一詩於尺帛繫
雁足而縱之其詩曰露落風髙恣所如歸期囘首是春
初上林天子援弓繳窮海纍臣有帛書復書於左中統
十五年九月一日放雁獲者勿殺國信大使郝經書於
真州忠勇軍營新館虞人獲之以獻元主惻然曰四十
騎留江南曾無一人雁比乎遂進師南伐越二年宋亡
此又效蘇武而為之也然武留胡中十九年始還漢家
不能為武問罪於胡經留宋十六年始還而元主卒以
此滅宋為之一歎經字伯常澤州人
　　群龍無首
易群龍無首王弼注云以剛健而居人之首則為物之
所不與也孔潁達未疏無首之義今之佔俾家謂龍之
剛猛在首乾之六爻皆用九是純陽之卦也不宜復濟
之以剛必變而為柔是無首者無剛也余謂不然通乾
之卦皆是陽剛必純剛而後可為乾故象曰天行健君
子自強不息無剛是無健也㡬乎息矣以上諸爻皆不
宜息豈以乾之六爻而可息耶且初九曰潛龍九二曰
見龍九五曰飛龍上九曰亢龍皆指一龍也而此獨曰
群龍則非一龍可知夫首者先也無首者言當此群龍
俱興之時我不可以身始事也故象曰天徳不可為首
者謂陽剛既在我則候時而動不宜首事左傳曰無為
禍始即此意也且乾坤二卦其理相通彼此互用故坤
之彖有曰先迷失道後順得常葢居後而不居先在群
龍之時即乾亦宜如此不特坤為然也余故曰群龍無
首謂無為事首而非謂剛徳可無也若謂剛徳不可純
用必變而為柔則上九之亢龍已先詳之矣而此又言
無剛得無重復乎宋均曰萬物之始莫能先之不可為
首先之者㐫隨之者吉此說得之宜補注疏之闕
　　佛不能作福
唐懿宗末年信佛故迎佛骨苐佛骨至而大駕遂晏亦
足以明佛之不能作福矣
　　書啓慎餘字
今人作書啓於左方之末書慎餘左冲無他諸語世皆
仍之而不詳其所始余閱程大昌攷古謂古人以尊賜
卑者書啟必於紙尾批曰與某人如宋時詔勑批答之
類故紙尾結言慎餘等語者示行卑不敢更有他語也
　　術者决王荆公去位
王荆公在相位時嘗向一術者求卜術者曰功名富貴
如此又何卜焉公作色曰今力乞去上未許請㸔旦夕
便去得否耳術者曰相公相公得意濃時便好休予徃
日曾為相公言之矣要去便去只在相公不在上也不
疑何卜公悵然歎服去意遂决噫今之鐘鳴漏盡自託
於上之不許卒客死長安者安得此術人一决乎
　　易字義
易經之易說文曰蜥蜴蝘蜓守宫形象也是易即蜥蜴
也余按爾雅及注疏諸書蜥蜴之形殊與易字不相似
戴侗作六書故亦已疑之古人製字象形最多亦最似
而於蟲豸之類尤不茍作故易字上从日下从月為東
西代明變易之象是矣若說文下从勿不从月而曰此
象形也於蜥蜴之形何象焉爾雅釋蟲有曰王蛈蜴者
注即螲蟷也似蜘蛛居穴中吐絲網穴口有足江北人
呼為蛈蜴余謂其形實象易字故亦曰蜴而从勿不从
月者象其足也且蛈與蜥音相近或蛈蜴誤為蜥蜴亦
未可知况爾雅止言蜥蜴未言蜥蜴之蜴為易也即蛈
蜴之蜴亦未明言為易然曰象形則易為蛈蜴而非蜥
蜴不待辨矣說文多有可疑此其一也
　　楚子問鼎
楚子問鼎羅泌以為妄謂楚莊賢君孫叔敖賢相滅陳
且復於申叔之對入鄭且舍於鄭伯之服非復前日之
頑獷也周為共主彼豈遽然而窺之又謂鼎非傳國之
物問之何益亦似有見苐左氏所載王孫滿之言未必
皆妄也余謂九鼎在周乃上代所寶者故周公卜洛亦
以安九鼎為首稱楚居漢南嘗聞鼎之名欲一見之而
不可得故過周之疆問周之鼎亦嚮慕之私耳王孫滿
惡其強梗遂切責之謂其窺伺神器而楚子問鼎初心
未必遽至是也若謂楚實未嘗問鼎而以左氏為㒺則
又不盡信書之過矣
　　漢髙后答匈奴書
漢髙后時匈奴冐頓遺書曰願以所有易其所無亦誖
謾甚矣髙后召群臣議樊噲欲擊之季布謂噲可斬是
亦一見但令謁者張澤報書即不能直詞切譲亦宜置
有無相易之語於不問可也今書乃盛自貶損曰年老
氣衰髮齒墮落行歩失度單于過聴不足以自汗能無
汗顔乎
　　夥頥沈沈字義
陳勝既王陳其故人嘗與傭耕者之陳求見及見勝殿
屋帷帳曰夥頤渉之為王沈沈者馬班二史皆同其下
文曰楚人謂多為夥索隠曰服䖍云頥者助聲之詞也
謂渉為王宫殿帷帳其物夥多驚而偉之故稱夥頤也
而班固則削去頤字豈以詞助且上止言夥渉故此不
必加一頤字耶王文恪曰夥頤方言也班書不宜削去
甚是若沈沈二字索隠未釋應劭注班書曰夥音禍沈
沈宫室深邃之貎也沈音長含反余謂沈沈二字亦當
是方言若以為宫室深邃之貌則於夥頤二字重複矣
沈沈之語必有所指今苦未能詳耳
　　漢書人物表同名
古今人同名同姓者甚夥但前漢人物表有一士鞅在
中上又有一士鞅在中下相去不遠殆不可曉豈有兩
鞅耶抑誤書也
　　機雲為顧婦贈答
陸士衡為顧彦先贈婦末章結句願保金石軀慰妾長
饑渇是以為彦先之婦贈彦先也且士衡既為彦先贈
婦而士龍又為彦先婦答不知彦先之婦於機雲兄弟
何所𤓰葛而形之翰墨如此
　　六朝文法不通
六朝操觚之士其文法真有不可解者劉越石贈盧諶
詩宣尼悲獲麟西狩泣孔丘及盧諶贈劉越石其詩序
有云在木闕不才之資處雁乏善鳴之分卷異蘧子愚
殊甯生匠者時盻不免饌賔以匠者時盻應在木句以
不免饌賔應處雁句而於中間乃添入卷異愚殊二句
上下剌戾如是
　　雪月二賦
謝惠連雪賦謝希逸月賦詞藻既同機軸不異惠連之
賦止多王起為亂耳苐希逸警語濬於心靈大非惠連
所可彷彿昭明並録竊所未安他且勿論即惠連起語
雪宫建於東國雪山峙於西域此老學究口吻也希逸
肻道之乎
　　韜略非吕望筆
兵家六韜三略相傳為太公望之書苐騎戰之法始見
於趙武靈王而六韜首列其說何也余意太公望嘗為
此書久或亡去今所傳六韜三略乃楚漢間好事者所
補非望筆也班固志又有六弢下篇則周史所作乃定
襄時人又曰顯王之世崇文縂目謂漢世已失此書又
不知作何語也
　　明月夜光
明月夜光世皆習知其為至寶然莫詳其本末高誘注
淮南子漢時中山之國有隋侯見大蛇傷斷以藥傅而
塗之後蛇於夜中銜大珠以報之因曰隋侯之珠葢明
月珠也是珠名明月起於漢也然秦李斯上書巳曰有
隋和之寶垂明月之珠和卞和也隋者非漢中山國之
隋矣豈上古故有隋之珠名明月而蛇所銜以遺中山
隋侯者亦即此珠耶髙誘注淮南止言漢中山之隋侯
珠是紕漏也高誘又曰夜光之珠有似明月是明月珠
之外又有夜明珠矣故班固兩都賦上既云隋侯明月
下又云懸黎垂棘夜光在焉亦以明月夜光為二珠而
許子重即以明月為夜光呉都賦亦云隋侯於是鄙其
夜光則明月珠亦名夜光是一珠而兩名也或一珠或
二珠經典失詳故說者參差苐夜光明月皆珠也而西
京賦曰流懸黎之夜光綴隋珠以為爥懸黎者璧也非
珠也鄒陽亦曰夜光之璧是璧亦有夜光不特珠矣尹
文子曰田父得寶玉徑尺置於廡上其夜光照一室是
夜光為通稱不繫於珠與璧也余謂明月夜光固不繫
於珠與璧凡珠與璧夜中能有光照人者皆得名之不
必實指隋侯之珠與懸黎之璧也五臣注文選未得其
詳故稍詳之
　　珊瑚
珊瑚之名詳於載籍廣雅曰珊瑚珠也誤矣張銑注西
京賦亦曰珊瑚珠樹也亦誤豈其止見珊瑚之製為珠
者而未見珊瑚耶珊瑚止宜言樹不得言珠也珊瑚生
於海中司馬光類編云或生於山不知何所㨿珊又桑
葛切
　　輦路
輦路二字世皆以為車輦所行之路李周翰注文選輦
路樓陛也上林賦輦道纚屬如淳注曰輦道閣道也與
李說同是輦道即輦路皆非道路矣又甬路亦飛閣之
複道今人以官署墀内之道為甬路乃傳誤也
　　慎子名姓辨
孟子魯欲使慎子為將軍趙岐注慎子名滑釐正義同
朱考亭從之又按史記慎到趙人謂慎子即慎到是到
又慎子之名諸書皆同但下文此則滑釐所不識也為
慎子自呼余按古人自呼皆呼名未有呼字者豈慎子
以滑釐為名而以到為字耶皆不可曉莊子天下篇又
曰慎子與彭蒙田駢為友學墨子弟子禽滑釐之術故
薛仲常應旂著四書人物攷遂以慎子所云滑釐乃述
其師非自呼其名也豈師弟同名耶姓譜諸書又以滑
釐字慎子其後以字為氏而以滑釐為慎氏所自出則
益誤矣慎子之先當有慎氏慎之姓非自滑釐始也
　　結字即髻字
古有紒字而無髻字紒音界即髻也史記西南夷𫝊魁
結即魁髻乃借結為髻韓退之石鼎聯句長頸髙結正
用此字高結之下有㗋中作楚語句蘇東坡有云長頸
髙結㗋是不知結即為髻也故結讀作髻是也楊用修
乃欲讀凡結髪皆為髻髮似誤葢結髮即髻猶讀結為
髻字義能無重復
　　名字相同
古人名字一族之中且有相同者豈其族大且衆不相
聞耶據左傳魯莊公之孫有仲嬰齊而魯文公又有孫
曰公孫嬰齊仲嬰齊者公孫嬰齊之從祖又且同時而
名同何也鄭有公孫段字子石而印段亦字子石乃公
孫段從父子也士文伯亦范宣子之族而與宣子同名
見昭公六年傳此不可曉
　　冠服不必反古
今人行誼文章皆不求如古人惟於冠服間動必以古
為式所稱生今反古者非耶昔司馬温公依古式作深
衣幅巾縉帶毎出朝服乗馬用皮匣貯深衣隨其後入
獨樂園則衣之嘗謂邵康節曰先生亦可衣此乎康節
曰某為今人當服今時之衣温公嘆其言合理生今反
古者思之
　　袴制
褌即袴也古人袴皆無襠女人所用皆有襠者其制起
自漢昭帝時上官皇后為霍光外孫欲擅寵有子雖宫
人使令皆為有襠之袴多其帶令不得交通名曰窮袴
今男女皆服之矣
　　禱夢九鯉湖
閩中九鯉湖禱夢者響應靈異無虛禱者然亦於事後
乃驗或有當人之身不驗身後子孫始驗者余庚子請
告南歸經過其地僕夫以禱夢請余謂之曰吉凶禍福
我既不能前知即前知亦豈能移易者禱之何益
　　延篤挂名常侍碑隂
趙明誠金石録載漢中常侍州輔碑隂其鄉人為輔立
碑者題名自漢陽太守而下凡四十有九人惟延篤叔
堅見漢書耳明誠謂東漢名卿賢大夫死則門生故吏
為之立碑而題其隂延叔堅當代顯人乃挂名於閹竪
之輩似亦可耻余謂不然叔堅嘗有書與李文徳矣此
豈出入閹竪之門者且叔堅後坐鉤黨廢錮鄉里至圖
其形於屈原之廟非終始無庇安能有此洪适因引漢
靈帝時太丘長陳仲躬吊中常侍張譲歸葬潁川事以
釋之便自快然葢時政既惽達而得位則正色立朝不
可朋奸此經也身退窮處則同塵所以逺害亦一時之
權君子所不廢也叔堅居里而同郡為閹竪勒石借其
名以為重叔堅豈得而拒之乎此非門生故吏之比明
誠又何疑焉
　　坡公論畫竹
蘇子瞻畵竹從地一直起至頂米芾問何不逐節分子
瞻曰竹生時何嘗逐節生及作文與可篔簹谷畵偃竹
記有曰竹之始生一寸之萌耳而節葉具焉自蜩蝮蛇
蚹以至於劒㧞十尋者生而有之也今畵者乃節節而
為之葉葉而累之豈復有竹乎故畵竹必先得成竹於
胸中執筆熟視乃見其所欲畵者急起從之振筆直逐
以追其所見如雕起鶻落少縱則逝矣與可之教予如
此予不能然者内外不一心手不相應不學之過也故
凡有見於中而操之不熟者平居自視了然而臨事懵
焉喪之豈獨竹乎余謂此言不獨畵竹為然即推而山
水諸丹青又推而臨池又進而天下國家何事不然是
東坡言技乃言道也
　　坡公詩文
蘇東坡絶世之才早年學詩獨宗劉禹錫而不及王楊
盧駱髙岑李杜諸公晚年雖曰學李青蓮其得意處雖
迫真然多失於粗止能為白居易則以信手拈来不復
措意耳又言平生不好司馬史記然其文多有模倣司
馬者朱考亭謂坡公晚年海外文字多是信筆胡說全
不看道理此又非知坡公也
　　佛字辯
今人以佛為覺余嘗求之不得其說使此佛字為西方
所製則譯之為覺可也苐佛未入中國時先有此佛字
矣曲禮曰獻鳥者佛其首畜鳥者則勿佛佛者抝戾而
不從之言也又釋名曰轡佛也言牽引拂戾以制馬也
是佛即為拂而古文拂作􁁊又作􁀙古人觀象而後制
字以兩弓从一矢拂之謂也是佛者拂人者也其棄父
母離妻子山河大地一切而歸於空皆拂之謂也以佛
為覺葢譯者尊信其說而故為此美釋耳不知西方本
来果以佛為覺乎即此一字而譯者失之則五千八百
卷中皆以漢語譯之者一一皆西方本来意義乎請以
質之事佛者
　　瘧病聖人
周武王克商之二年即病瘧是瘧且病聖人也何問君
子周公雖以身代告天然武王竟以此疾不起乃知人
之夀夭皆定於天雖忠如姬旦亦不能囘天也
　　大麓辨
書堯納舜於大麓孔安國輩以為大録萬機之政而桓
譚新論亦以為領録天下之事若今之尚書然故東漢
始以牟融録尚書事葢本於此後代多因之故有以大
麓為三公之位者王克己非之矣張九成曰處之深林
大澤之間謂觀聖人者皆當自其難堪處觀之耳堯之
知舜豈待以難堪者試之㢤惟大傳曰堯推尊舜屬以
諸侯致天下於大麓之野應劭云麓者林之大也鄭康
成云山足曰麓羅長源得之其說曰古者天子以大事
命諸侯則為壇於國之外堯聚諸侯以命舜陟位居攝
致天下之事欲天下諸侯皆明知舜之受命也是可以
剖千古之惑但長源又云因地譬意大麓者大録天下
事也是又於前妄未盡袪也余謂納于大麓烈風雷雨
不迷者或當納麓之時適有烈風雷雨而舜偃然自若
殊無驚佈見其鎮定耳夫震雷虩虩不喪七鬯舜能不
迷於烈風雷雨此非超越尋常足以當天下之大任者
乎故舜之授禹亦有納麓烈風雷雨之事葢告終易代
皆上關天意堯授舜舜授禹而納于大麓皆有烈風雷
雨或天以此而試舜禹亦未可知故當此受禪之日烈
風雷雨不迷是足以任天下之大而天遂與之矣如後
代有禪位者登壇之日雷雨震電遂至顛隕不能成禮
者視舜禹之不迷益可見也此謂天以此試舜禹理或
有之而堯以此試舜舜以此試禹則後儒之妄也
　　經與傳各行
漢初為傳注者皆與經别行春秋三傳之文亦皆不與
經連故石經書公羊傳並無經文至馬融為周禮注乃
云欲省學者兩讀故具載本文是後漢以来始就經為
注也
　　三字名辨
人名未有三字者楊用修以戰國董之蘩菁謂之蘩菁
是三字名也余不敢以為然左傳介之推燭之武介與
燭皆地名兩之字皆語助非名也董之蘩菁之字即同
介之推燭之武之字猶云稱楊用修楊之用修云爾
　　論語微子篇
論語微子篇凡十一章一微子去之次栁下惠三黜次
孔子去齊去魯次楚狂次長沮桀溺次荷蓧丈人次逸
民次太師輩去周此皆門人叙述聖賢出處大致而於
末乃綴以周公謂魯公章綴以周有八士章者何居余
謂周公謂魯公章大意言所厚者薄則無往不薄親
而可施又何有於賢士大夫大臣不以則必愎狠而信
任小人無大故而棄故舊則新間舊小加大矣求備一
人則賢才有弗獲自全者矣此尚可仕於其朝耶非此
四者聖人固不忍去其國也故三人之或去或死栁下
惠或絀或處孔子之去齊去魯樂師之適齊適楚意可
知矣彼接輿沮溺輩何足以語此㢤而終之以八士者
葢慨慕於盛朝謂八士何幸而生於其時以樂行其志
不至於為三仁為栁下惠為樂師云爾甚矣孔門弟子
善於述聖志也
　　二王名字之繆
字學之難不特今人也晉人善書苐不甚解字義如王
氏父子名羲字逸少名獻字子敬殊不可曉羲有純義
於逸何與獻有成義於敬何與父名羲子名獻尤為可
笑禮含文嘉曰羲者獻也後漢書王莽𫝊立斗獻獻音
羲禮器羲尊即周禮獻尊故叔獻亦作叔戲戲與羲通
故羲與獻通父子立名豈可茍者羲獻名雖異而義則
同甚矣晋人之不識字也
　　針砭藥餌
世皆知神農嘗百草而孔叢子及世紀皆謂伏羲已先
為之并制九針以拯夭枉余意百草之嘗始於伏羲而
特詳於神農耳余又按靈樞經岐伯對黄帝以九針是
針亦古已有之矣非始於黄帝也治病者惟針之效最
神疑古先有針而後有藥餌也針本以石為之名曰砭
後世乃易以金耳故曰藥石者謂藥與砭非謂金石之
石也
　　冦莱奢儉不同
冦莱公寢處一青幃二十餘年時有破壊益命補葺或
以公孫𢎞事靳之公曰彼詐我誠雖弊何憂然知鄧州
時製花蠟燭不㸃油燈罷官日厠溷間燭淚在地徃徃
成堆何此奢而彼儉也青幃之弊豈真異於公孫
　　觔斗
今人以頭竪於地以脚畨上為觔斗戲諸書皆作觔斗
惟孫吾與韻㑹定正於十五堅末収跟字注脚跟也又
跟頭戲倒頭為跟也或作􁀙則觔斗字當從孫吾與為
跟頭謂以頭為跟也今作觔斗兩字皆誤
　　劉表工書
今人皆知臨池家有鍾元常而不知元常有同學友胡
昭又不知元常與昭皆受書法於劉景升也董北苑曰
劉景升為書家祖師鍾胡皆其弟子昭肥繇瘦各得一
體耳今景升遺蹟絶無存者藝文志有劉表集亦已久
亡獨三國志載表與袁尚兄弟書其筆力不减崔蔡之
流而表初又為黨人在八及之列其文行如此宜乎書
法之工也
　　有餘不足
人間世自有參差不能如一者自是正理如周天有三
百六十五度四分度之一夫三百六十度可矣而必加
之五又加之以四分度之一一嵗有十二月二十四氣
三百六十日宜無餘欠矣然氣則盈而朔則虛故律之
數必有空積忽微𤣥之數亦有竒零假借是天地造化
猶不能無有餘不足而况於人乎
　　水銀
水銀一曰汞廣雅謂之澒音同本草圖經曰水銀生符
陵平土今出秦州商州道州邵武軍而秦州者来自西
𦍑乃於山石中採麤次硃砂作鑪置砂於中下承以水
上覆以盆器外加火煆養則煙飛於上水銀溜於下是
以人力製之而後成者陶𨼆居曰水銀有生熟生符陵
平土者是出殊砂腹中亦别出沙地今不聞有此至於
西𦍑来者彼人亦云皆燒煅也及按西粤志云泗城州
出水銀取之之法以人其用人從外境市之或逃走僮
僕或姧商縳雇役人徃售至其家初以酒飯飼之三日
即引至水銀坑中挖窟埋之露其首三日其人癢不可
忍號呼徹天乃以鐵鏟去其首仍埋之數日取出則滿
腹膓胃指甲骨髓中皆水銀矣安南國近慿祥州地亦
有水銀坑取法同是與本草異也
　　焦仲卿妻
焦仲卿妻劉氏後人常悲其以嚴姑見逐卒能守志殺
身余讀其詩氏非賢婦也姑雖呵責始未相逐乃氏自
請去耳一還其家為弟兄所逼遂適太守之郎君此可
謂守志不移耶其舉身赴清池乃遇仲卿於途要之以
死恐非其志也
　　夏世最文
夏尚質周尚文余以為夏固不質而周亦不文也無論
夏之九鼎以圖像物者想其工巧必非周所能作即今
攷古博古二圖所載周之鼎彞諸物已不能如商之工
巧何問夏㢤又如禹貢一書其文章之妙亦豈周書諸
篇所能彷彿乃知天下至文必在於質以文為文其文
陋矣
　　字學之難
漢興尉律太史試學童能諷誦籒書九千字課以八體
乃得為史吏民書式不正輒舉劾之石建為郎中令奏
事下建讀之驚恐曰書馬者與尾而五今乃四不足一
獲譴死矣字學之重如此乃馬援上書臣所假伏波將
軍印書伏字大外嚮城臯令印臯字乃白下羊丞印四
下羊尉印白下人人下羊即一縣長吏印文不同恐天
下不正者多符印所以為信邑所宜齊同宜薦曉古文
字者事下大司空正郡國印章是當重字學之漢而印
章乃朝廷大信猶差謬若此况今日不講字學之時乎
　　班固賦用騶虞
毛詩騶虞序曰蒐田以時仁如騶虞也班固兩都賦遂
以騶虞為蒐田之名而曰歷騶虞覽駟鐵然則詩言睢
鳩以美后妃之徳今之呼賢婦人者亦可以睢鳩呼之
耶
　　翡翠屑金
翡翠屑金人氣粉犀古有是語余嘗試之人氣粉犀誠
然獨翡翠屑金不知其解偶閱一小說乃知玉有名翡
翠者其色如翡翠以之磨金隨手而屑但此玉世不常
有未知然否
　　服玉屑
魏李預好服玉屑而不戒酒色遂至病篤乃謂妻子曰
服玉者必屛居山林排棄嗜欲余謂守此二言何必服
玉
　　西方聖人辨
列子述孔子西方有聖人之語林希逸謂即佛也至今
學者皆然其說惟邢延舉據國語有云西方之書有之
曰懐與安實疚大事注云周詩有誰將西歸及西方之
人皆謂周也如列子所述孔子稱西方聖人果有是語
當謂文王於佛何與余得此為之豁然苐隋王通自稱
儒者亦指佛為西方聖人何惑乎今之世也
　　齊鏄鍾銘
妣母也考父也父先母後周齊侯鏄鐘銘皇祖皇妣皇
母皇考既云妣又云母先言母後言父未詳其義
　　鷫鸘
鳯之自西方至者曰鷫鸘至則主疫不祥鳥也古人乃
以其羽為裘不知其解
　　花蕋夫人
孟蜀時花蕋夫人有宫詞膾炙後世然夫人在蜀不足
多也蜀後主之母順聖徐太后及其姊彭王之母翊聖
太妃尤能詩乾徳中姊妹以巡禮聖境為名凡駐輦處
皆有題咏鐫於金石今載在豪異秘纂者數十篇皆綺
麗有致殊非粉黛口吻其風格出花蕋上尚數塵也獨
前後二主文詞不少槩見諸妃后得無對牛彈琴乎後
人以蜀之亡皆由於此余謂不然周之后妃篇章具在
而周道以昌夫婦人能文亦何足損乃公事且孟蜀之
國事可知即非二后亦能保其不亡耶余按諸傳記花
蕊夫人姓費陶九成輟耕録曰夫人乃徐匡璋女實拜
貴妃號曰花蕋者以喻其美也不知與順聖翊聖同族
否胡蜀之徐氏女能文若是衆也
　
　
　
　
　
　
　
　
　
　
　
　疑耀卷二
欽定四庫全書
　疑耀卷三
　　　　　　　　　　　　　明　張萱　撰
　　八分隸楷辨
書家先有古文次有籒文籒文即大篆也次有小篆李
斯損大篆而為之也次有隸秦政時法令繁劇軍期嚴
迫大小篆難猝就乃約之而為隸以其可施於徒隸故
曰隸或云程邈所作邈故徒隸也其法簡而且易便於
佐使又曰佐書或又云王次仲所作李陽氷曰王次仲
始作八分以當時隸字少波勢乃增之因其字方八分
遂以為名蕭子良曰漢靈帝時上谷亦有王次仲與秦
時王次仲同姓名亦常作八分書鍾元常謂之章程書
此八分書所由始也蔡文姬曰割程邈字八分取二分
割李斯小篆二分取八分故名八分則與陽氷字方八
分之說又異漢石經者蔡邕所書即八分也元常善八
分有隼尾波今泰山銘即此體是古之隸與八分有波
勢無波勢微異非兩法也程逈曰東漢以來碑刻皆用
八分書如程邈書是也今見古帖𨽻書自是今之小楷
孫過庭書譜謂元常専精於隸書伯英尤工於草體彼
之二美逸少兼之過庭所指元常隸書即今所𫝊力命
宣示二帖是又以真行為隸矣故蕭子雲啓勑㫖以逸
少不及元常子敬不及逸少因此研思遂悟隸式與過
庭之說相同歐陽集古録䟦則以隸與八分為一趙明
誠金石録又云隸者今之楷書亦曰真書是八分也隸
也楷也似皆一體也黄長睿曰自秦易篆為隸漢世去
古不逺當時正隸之體尚有篆籒意象魏晋以來元常
士季及王世將逸少子敬輩始創作小楷皆遷就漢隸
運筆結體尚圎而雅淡其字率扁而弗撱今傳世者若
元常力命宣示二表世將上晉元帝二表逸少曹娥帖
大令洛神帖雖經摹拓而古隸典刑具存至江右六朝
若謝宣城蕭挹輩雖不以書名世而其小楷若齊海陵
王志開善寺碑猶有鍾王遺範也惟陳隋間正書則結
字漸尚方而不尚圎然猶依倣漢隸一二唐初亦爾也
及歐陽率更虞永興出乃易方為長以就姿媚後人競
效之鍾王楷法彌逺而漢隸遺意無復存矣是八分與
隸及楷唐以前皆作一體唐以後隸與八分為一體而
楷遂自為一體矣故今之楷全無隸意則歐虞壊之也
余謂今之楷書不宜謂之楷只宜謂之今隸而漢之隸
為古隸可也
　　丘明非姓左
左丘明古今相傳丘明名左姓也余偶閱一小說呉興
地名丘墓者一村皆姓丘有大碑列其族黨稱左史丘
明之後云明為魯國左史則左者乃史官之名如左史
右史之左而丘乃姓明乃名也是必有所據故表而出
之
　　蚩尾誤作鴟
今宫殿鴟尾之鴟非鴟也乃蚩字漢武帝作栢梁殿恐
有火災乃飾以蚩尾蚩盖海獸之名水之精也可以厭
火今作鴟殊誤
　　障車文
世皆知古有催籹詩而不知有障車文唐天祐中南平
王鍾傅女適江夏杜洪子時及昏暝令人走乞障車文
於湯篔篔命小吏四人各執紙筆倚馬而成今其文不
傳想亦催籹之類也
　　射䇿之制
今人皆知科塲對䇿為射䇿謂如射覆之射是也唐摭
言載漢射䇿謂列數䇿於几案上令士人以矢投之隨
所中之䇿而對之或亦一說也但攷漢制並無此說不
知其說何所據
　　烏鬼之辨
杜工部家家養烏鬼頓頓食黄魚沈存中以烏鬼為鸕
鷀䂬谿詩話引元稹詩病賽烏稱鬼巫占瓦作龜稹自
註云南人染病競賽烏鬼故䂬溪以工部所稱烏鬼為
神鬼非鸕鷀也余嘗疑之謂稹或得於傳聞故戲而入
詩耳一日讀稹集有聼人彈烏夜啼引詩乃謂作拾遺
時被謫其妻竟禱於烏鬼始得還官則是實賽烏鬼也
而烏鬼乃鬼神矣苐烏鬼不知何神而稹之妻禱之稹
信之殊足掩口若工部所稱烏鬼則沈說為正䂬溪為
謬盖下有食黄魚語非鸕鷀而何
　　晁無咎能畫
唐以後文人未有不能畫者如晁無咎未嘗以畫名偶
閱陳後山詩集有晁無咎畫山水扇詩云前生阮始平
今代王摩詰偃屈盖代氣萬里入方尺則無咎之畫亦
有足觀惜世不傳耳若阮始平能畫畫譜亦未嘗載後
山詩可以補其闕矣
　　韓昌黎白太傅皆惑於服食
韓昌黎文起八代之衰蘇東坡稱之謂其一言為天下
法以余按之有可疑者昌黎諫佛骨矣晩乃與佛子大
顛逰又作李干墓誌歴叙以服食敗者數人為世誡而
晩年復躬蹈之白樂天有詩曰退之服硫黄一病訖不
痊是昌黎知誡人而不知自誡也然樂天既知誚昌黎
亦好言服食事嘗有詩曰金丹同學都無益姹女丹砂
燒即飛其序云予與故刑部李侍郎早結道友以藥術
為事乃知異端易惑即髙明之士亦所不免也古詩服
食求神仙多為藥所誤二公豈未之聞耶
　　男女兩體
一友人嘗謂余言今武進縣尚書某者其夫人半月為
男半月為女為男時能御女自置妾媵余始疑焉後閱
諸傳記則徃徃有之晉惠帝時京洛有人具男女兩體
亦能兩用人道而性尤滛亂晋五行志謂之人痾宋趙
忠惠帥維揚日其僚友趙叅議者有婢甚慧黠叅議欲
私之堅拒不從疑有異強即之則男體也遂聞於有司
盖身有兩形前後姧状不一乃寘極刑元有李安民者
嘗於閩之福州得徐氏處子年十五六交接一再漸具
男形與池州李氏女及婢添喜私通事正相類張師正
採異録景祐中廣州舶商韋某女年十嵗變為男子與
侍婢交有孕嘗與呉舍人濳同學好讀文選雖鬚出於
頷然舉止言譚猶婦人也彼武進尚書夫人何足訝㢤
然玉歴通政經曰男女兩體主國滛亂此非太平之世
所宜有也大般若經載四種黄門其四為博乂半擇迦
半月能男半月能女二十八宿真形圖心房二星皆男
女兩形更為雌雄異物志靈貍者自為陰陽故能媚人
若此輩者豈博乂半擇迦及心房二星靈貍所化生耶
苐諸傳記所載皆非令善武進尚書夫人獨富貴終身
則不得其說矣
　　詠花不語
牡丹有名醉西施者韓昌黎詩對客偏含不語情羅隠
詩曰若教解語應傾國蘇東坡詩不如此花不解語世
間言語原非真三公皆詠不語而一解轉深一解矣
　　滕王蛺蝶圖
滕王蛺蝶圖歐陽歸田録以為滕王元嬰余按畫斷乃
元嬰之嗣王湛然者畫蛺蝶雀兒曲盡其妙非元嬰也
　　婦人自稱
衛夫人者尚書李充之母常以夫姓自稱為李衛今婦
人自稱宜倣之
　　瓊奴
宋時永安驛廊東柱有女子題一詩云無人解妾心日
夜長如醉妾不是瓊奴意與瓊奴類不書姓名陳后山
有詩二首紀之然亦未詳瓊奴出處余偶閱青瑣髙議
乃得之瓊奴姓王氏為郎中王某㓜女父死失身於趙
奉常家為主母凌辱道出淮上乃自書其事於驛壁見
者哀之王平甫有歌紀焉則永安驛題詩之女子亦必
名家子嫁為人妾而失意者也
　　宋紙背面皆可書
顔文忠毎於公牒背作文稿黄長睿得雞林小紙一卷
已為人書鄭衛國風復反其背以索靖體書章草急就
二千一百五十字余嘗疑之自有側理以来未聞有背
面皆書者顔乃惜紙黄或好竒耳余幸獲校祕閣書籍
毎見宋板書多以官府文牒翻其背以印行者如治平
類篇一部四十卷皆元符二年及崇寕五年公私文牒
牋啓之故紙也其紙極堅厚背面光澤如一故可兩用
若今之紙不能爾也
　　衚衕
今京師呼巷為衚衕盖胡語也世以為俗字不知山海
經已有之食囂鳥可以止衕郭璞注治洞下也音洞又
飛魚食之已痔衕獨衚字尚未經見
　　骨肉相關
宋楊敬仲曰仕宦以孤寒為安身讀書以饑餓為進道
骨肉以不得信為平安朋友以相見疎為乆要此誠理
到語余於仕宦讀書朋友請從事矣獨骨肉一語不能
如命衰慈八十膝下止萱一兒宦逺禄微不能迎養亡
弟一兒猶未成立平安之耗兩目欲枯若於此事可不
相關尚何事可相關耶
　　給事中不宜稱黄門
今人稱給事中為黄門葢始於漢而不知其誤也余按
漢輿服志禁門曰黄闥内人主之黄門即黄闥也内人
者閹人也漢給事中位次中常侍侍中黄門之下是黄
門止可以稱宦者不可稱給事中也但漢舊儀又曰黄
門屬黄門令日莫入對青瑣門拜名曰夕郎夫曰入對
青瑣門拜則又非宦者是給事中之呼為黄門自漢已
誤矣葢黄門本宦者之稱以其所司者黄門耳給事中
不司黄門而可以黄門稱之耶
　　二千石
世皆知郡守為二千石不知在秦時郡之尉亦秩二千
石也尉掌佐守典武職甲卒者
　　五星聚
五星之聚自周文王七年孟春五星聚房春秋時齊桓
公將霸五星聚箕漢髙祖入關五星聚東井安禄山反
天寳九年五星聚尾箕宋乾徳五年三月二十七日五
星聚奎皆載在史傳者凡四而已李鄴侯家傳謂肅宗
復長安其年五星亦聚東井唐史未載是自周及宋五
星凡五聚也天寶九年之聚無論矣即齊桓之霸亦何
徳以致之耶語曰天道逺信矣
　　婦人以父姓為名
古者婦人不稱名出嫁之後即以父之姓為名如春秋
王姬齊姜宋子之類是也故姬者周之姓也如齊稱姜
宋稱子耳後世字學不明以姬字為女人通稱已誤漢
有薄姬栗姬憲姬是又以姬為妾矣蔡京當國改公主
為帝姬更足掩口時公主乃趙姓既於姬不合豈以帝
之女可為人之妾耶宋人精於考究而當時卒無一人
駁正者則為京之權所怵也
　　七均七始
宫商角徴羽五音也曰七均者有變宫變徴是為七也
宫與商商與角徴與羽相去皆一律角與徴羽與宫相
去獨二律夫一律則近而和二律則逺而不相及不能
和也五聲之序宫生徴徴生商商生羽羽生角至角則
窮故至角乃隔八下生其位與宫相比謂之變宫是羽
聲雖距正宫二律而距變宫止間一律也變宫又隔八
上生其位與徴相比謂之變徴是角聲距正徴雖間二
律而距變徴亦止間一律也正聲五變聲二每律用七
聲為均相和以均調故曰七均七聲迭用以終始一調
故曰七始
　　雲南荔枝
荔枝閩廣四川有之他處未聞元李京雲南志土獠蠻
以採荔枝販賣為業當是荔之枝非龍眼荔枝之荔枝
也
　　習流
史記越伐呉使習流二千索隠謂流放之罪人正義謂
流利慣熟皆誤呉水國習流者謂習於水戰也
　　文正美諡
文正之諡美諡也宋時得此諡者惟吕䝉正王欽若司
馬光王曾范仲淹鄭居中蔡卞陳康伯八人而已後張
知白夏竦皆欲得此諡而司馬光論其不可故知白諡
文節竦諡文莊其嚴如此若李公昉王公旦諡法通紀
亦曰諡文正者非也二公原諡文貞後避御諱世遂呼
為文正耳然欽若與卞何物而亦得諡文正何也
　　石奴
後魏時諸王孫貴臣多服石藥毎病輙稱石發陳後山
有詩服石為石奴言為石所使也石奴二字亦新
　　茶用鹽薑
烹茶今未聞有用鹽薑者薛能烏嘴茶詩鹽損添常戒
薑宜煮更黄東坡和寄茶詩老妻稚子不知愛一半已
入薑鹽煎陳無已乞茶詩愧無一縷破雙團慣下鹽薑
枉肺肝是唐宋以前茶皆用薑鹽也有友人嘗為余言
楚之長沙諸郡今茶猶用鹽薑乃為敬客豈亦古之遺
俗耶
　　白牯青奴
𫝊燈録長沙岑和尚有曰貍奴白牯却知有白牯葢謂
水牯牛也陳后山齋居詩有云青奴白牯静相宜老罷
形骸不自持青奴二字黄魯直云趙子充竹夫人詩凉
寢竹器憇臂休膝似非夫人之職宜名曰青奴及任淵
注陳詩以白牯為白角簟乃借用以對青奴也恐未必
然青奴是竹器疑白牯是簟固是的對苐後山詩博而
核萬無如此借用者或白牯别為牀笫物當是鄉語耳
　　秦法棄灰
秦法棄灰於道者棄市此固秦法之苛苐棄灰何害於
事而苛酷如此余嘗疑之先儒未有發明者偶閱馬經
馬性畏灰更畏新出之灰馬駒遇之輙死故石礦之灰
徃徃令馬落駒秦之禁棄灰也其為畜馬計耶一日又
閱夏小正及月令乃畢得其說仲夏之月毋燒灰鄭氏
注謂為傷火氣是矣是月王頒馬政㳺牝别群是毋燒
灰者亦為馬也固知棄灰於道乃古人先有此禁但未
必刑之如秦法古人惟仲夏乃行此禁秦或四時皆禁
故以為苛耳
　　臧文仲
臧文仲左傳言其不仁者三不知者三先聖又謂其竊
位其人品可知苐古今三不朽之言首發之者文仲也
在當時亦必能立言者今傳於世無㡬豈以其人廢言
耶抑遺逸多也
　　至老稱詩
龎相國籍喜稱詩即相府㡬務冗襍而吟咏不絶口及
疾亟猶手録十餘詩以示司馬溫公復書其後曰欲令
吾弟知老夫病中尚有此意思耳其字已慘澹難識後
數日薨今操觚之士一入仕籍便絶口不復稱詩且以
此道相戒此固汨没於世態葢亦於此道淺故不得不
棄去耳
　　樂府譌缺
風雅滅而離騷作離騷又廢樂府繼之此詩之正宗也
樂府者漢之鐃歌是也當時采於民謡襍以趙代秦楚
之風而傳世永乆訓詁譌缺至有不可曉者自樂府解
題出而後稍稍能發明然今之辭存而可以測其義者
不過一十八篇耳前後文人擬而作之無慮百數大率
不宗本㫖或自立新意以句讀富贍為雄且言語淺陋
皆失古人之意又題解出於二三子之手或智識淺薄
不能究見其微使後之學者無所依據故千載之間竟
無定論特存其名句而已如思悲翁一篇有奪翁美人
梟子五梟母六之句以理推之必無五子而六母也大
意以梟為不順之鳥言母攜其子捨己從人而去力不
能取故發於音聲而悲怨之今究其義則似是言五子
與母併其數為六也又有所思一篇乃男女相絶而相
怨者其言摧折之焚燒之與君斷絶不復相思不為已
甚乎以此喻君臣則非三宿而後出晝之義以此喻夫
婦則略無忠厚之㫖豈若氓之詩猶有道其宿昔拳拳
不忍之意乎余嘗欲變其本㫖謂與君雖絶専思君庶
可補於風雅而有益於世教也尚當與博古者再詳之
　　官吏不得受監臨飲食
漢法凡吏受監臨飲食皆免官景帝時以為其法太重
更議著令於是丞相廷尉議凡吏及諸有秩者受其官
屬所監所治所行所將飲食計償費勿論故此時吏亦
得受監臨飲食也苐必湏償費乃可如不償費則猶免
官故卓茂為宻令民有言部亭長受其米肉者茂雖不
為聼然是時受監臨飲食之禁尚嚴故民得以言亭長
耳因念戰國有以二卵棄干城之將者漢法實始於此
此法至宋時猶守之故賈漸起請除舊例送酒食外不
得買置金帛作土風贈遺及省司叅詳今後以公使錢
買置珍異等物及見錢送與人皆從違制定斷其収受
人坐贓論其有公使錢人受還答之物入已准盗論時
曹修知鎮戎軍受鄰人公用酒已而自首法司竟坐贓
論廢於是司馬温公以為舊條之意明許以酒食相遺
其有公使錢人受還答之物止謂珍異見錢耳今曹修
止於尊酒隨而自首已為刻薄法官又以贓罪加之剖
析一條以為二事不察人情不顧大體非厚道也自後
所犯如上條必須贓滿五疋以上方得科罪其不滿五
疋及以飲食相饋餉者皆勿論遂為令嗚呼古多亷吏
固自古風然而古法之嚴如此雖欲不亷得乎今苞苴
公行至以餽遺厚薄為官殿最安得賈漸起曹修輩起
而按之
　　婦人裸撲為戲
宋嘉祐間正月十八日上元節上御宣徳門召諸色藝
人各進技藝賜與銀絹内有婦人裸體相撲者亦被賞
賚夫婦人相撲有何可樂且上有天子下有萬民后妃
侍傍臣僚縱觀而使婦人裸戲於前何以隆禮法示四
方乎余初疑此或偶爾為之後閱司馬温公劄子有此
一議乃知此戲原置樂籍中又民間街市亦以此聚衆
為戲不知始於何時有此不美之俗也
　　司馬光辭知制誥
宋朝凡知制誥者皆先試官乆而後用故司馬温公以
修起居注試知制誥矣及實授知制誥凡九上辭免乃
改天章閣待制後治平四年復除翰林學士亦三劄辭
免夫温公豈不􁌫於詞命者耶其辭知制誥第三劄曰
自知文字惡陋又不敏速若除拜稍多詔令填委必閣
筆拱手不能供給縱復牽合鄙拙尤甚暴之四逺為人
指笑及辭翰林學士第三劄亦曰禀性愚鈍拙於文詞
若使解經述史或粗有所長於代言視草最其所短此
固公謙損之語然以余閱公生平文字其於詞命之體
果不盡合是人各有能不能耳今代知制誥者皆循資
而用不問能否何怪乎四逺指笑乎
　　隂陽地理之說
隂陽之書使人拘而多畏至於喪葬為害尤甚是以士
庶之家或求葬地擇嵗月至有累世不葬者余按古者
葬期天子七月諸侯五月大夫三月士踰月葬於北方
北首未嘗問嵗月相山陵也然考其子孫之吉凶亦豈
有異於今㢤春秋書己丑葬恭嬴雨不克葬庚寅日中
乃葬丁巳日葬定公雨不克葬戊午日下昃乃葬是雖
卜日亦不拘拘於日也周禮冡人掌公墓之地先王居
中以昭穆為左右不擇地形然而周有天下三十六王
八百六十七年地之吉凶又何論焉夫葬者蔵也本以
安祖考之形體得土厚水深髙敞堅實而祖考安則可
矣若欲為子孫求福澤至延嵗月令祖考遺體暴露而
不得蔵是欲子孫安而不必於安祖考也仁人孝子豈
其然乎
　　餐菊
楚詞餐落英菊英也今人餐菊者皆生餐之亦未聞有
烹炮者温公晩食菊羹詩采擷授㕑人烹瀹調甘酸毋
令薑桂多失彼真味完不知其法何似
　　蘇子由制䇿差錯
嘉祐中温公差赴崇政殿後覆考應制舉人於直言極
諫科試卷内有􁩶毡兩號詞理髙絶獨傷於切直而毡
字號之卷又所對一兩事與所出差舛温公與范鎮同
議以􁩶字號為第三等毡字號為第四等詳定官已如
議矣初考官以為不當朝廷遂更差官重定復從初考
遂以毡字號卷為不入等温公抗議毡字號文詞臣不
敢復言但指陳朝廷得失無所顧慮於四人之中最為
切直若以此見黜是名為求直言其實惡直言也上曰
言果切直不宜棄也乃降一等収之則蘇轍也今轍集
中所對䇿原無差舛豈見収後潤色之耶轍與軾兄弟
齊名而對䇿亦有差舛當是少年問學或未到耳今制
考試編排字號皆用千文宋時試卷字號必另製字様
故􁩶毡二字非字書所經見者
　　死而尸温
宋嘉祐中廣陵有蔣生者逸其名死十四年矣而尸猶
温妻子不敢殯殮留尸於牀嘗有書自逺方以貽其妻
子筆跡宛然劉攽有詩云三徑積荒草玉棺不上天初
疑青竹葬有值呉門仙妻子同脫屣衣冠如脫蟬何年
獨鶴歸悲歌城市遷此亦載籍未經見者
　　古章奏皆手書
宋時百官奏章皆手自書進賈學士直孺為諫官有所
條奏仁宗識其手書每嘉賞之古人凡在仕籍無不工
書者故一切章奏皆手書之非惟得敬君之體且機宻
事亦不至宣洩取敗今人多不能書故不得不倩於書
史耳但古人章䟽未必全用楷書而行草間見今古帖
中尚有載者
　　黄六
今京師勾䦨中諢語言紿人者皆言黄六余初不解其
義後閱一小說乃指黄巢兄弟六人巢為第六而多詐
故詐騙人者為黄六也
　　宗藩之盛
我朝宗藩自古未有若是其盛者余纂修玉牒萬厯二
十二年止屬籍者已十六萬人今又十年其生齒尚未
知其數也偶閱侯鯖録載唐元稹行李從易宗丞制詞
云劉氏子孫在屬籍者十餘萬人夫漢祖掃秦灰之燼
我髙祖革元政之弊其功同也故𦙍嗣之盛亦相同乎
　　燕脂
古今注曰燕脂之草出自西方葉似紫蘇花如茜土人
染粉以為婦人面色故名燕脂後人效之以紅花染絳
為之非彼之草染之者秦始皇宫中悉用紅粧疑始於
秦余按李石續博物志三代以降塗紫草為燕脂又非
始於秦也紅花一名紅藍又名黄藍張騫使西域得之
以其葉同藍故曰藍燕或作臙作因作胭脂或作支匃
奴妻曰閼氏讀作胭脂謂其顔色之美也有一說燕脂
作烟支唐睿宗女代國長公主少嘗作烟支棄子於階
後乃叢生成樹公主歎曰人生能㡬我初笄嘗為烟支
棄其子今成樹隂映瑣闈人豈不老乎是烟脂又有樹
有子非草染者不知何種古詩匃奴歌云奪我焉支山
令我婦女無顔色以山有草可染臙脂又不獨出西域
也
　　粉
古今實録曰蕭史與秦穆公鍊飛雪丹其第一轉與弄
玉塗之即今鉛粉也婦人傅粉自秦始余按墨子禹作
粉張華博物志紂燒鉛作粉謂之胡粉或曰周文王時
婦人已傅粉矣未知然否但婦人傅粉斷非始於秦也
周静帝時禁天下婦人不得用粉黛令宫人皆黄眉黑
粧黒粧即黛今婦人以杉木炭研末抹額即其制也若
黄眉則唐詩有云纎纎初月上鴉黄又云鴉黄粉白車
中出今不復知其制矣一說黒粧亦以飾眉漢給宫人
螺子黛故云黛眉曹子建七啟𤣥眉施兮鉛華落即墨
眉也庾信詩云眉心濃黛直㸃額角輕黄細安是黄黒
俱眉飾未嘗廢黛也額上塗黄亦漢宫妝梁簡文詩同
安鬟裏撥異作額間黄虞世南袁寳兒詩學畫鴉黄半
未成是黛色或以㸃額或以施眉黄色或塗額上或安
眉角古人媚籹隨意皆可
　　妲己
妲己古書有作䵣己者說文白而有黑曰䵣字統黒而
有豔曰䵣二說皆不離一黒字則妲己之貌斷非瑩白
矣古有𤣥妻亦云其貌如漆有光可鑑晋惠帝賈后短
形青黒色南漢主劉鋹得波斯女黒腯而慧豔鋹嬖之
賜號媚猪此皆以黒見寵者世廟有尚妃者貌亦黑宫
人稱為黒木娘娘寵冠一時則䵣己𤣥妻當不誣也
　　火浣布
逸周書有火浣布贊火澣之布入火不滅布則火色垢
則布色出火而振之皎然疑乎雪是白色也山海經云
布出火山國火中有白䑕毛可作布敝則以火燒之如
新與十洲記同此即周書所稱疑雪者也𤣥中記又云
南中有炎山其山有木取以為薪燒之不燼取其皮績
之為火浣布是火浣布有二種也今海外諸國入市嶺
南者徃徃有之余嘗見乃灰色者未及詢其為木皮為
䑕毛也今囘紇之野馬川有木曰鎖鎖燒之不燼亦不
作灰婦人取根為帽入火不焚豈亦炎山木之類耶余
於京邸見有數莖合而為一疑䑕毫又不類大較似木
皮中可績者其色瑩白以火燃之并沃以膏火中透紅
以為必燼及取出則雪白如故雖毫末不損始信逸周
書所贊非妄也
　　太𤣥濳虛
易之為書廣大精微天地古今萬物萬事無一不備無
一不徹揚雄之太𤣥司馬光之濳虚皆易之所已詳者
也夫𤣥與虚得無贅乎噫乳出酪酪出酥酥出醍醐若
雄光輩之所作是又從醍醐中覓酥從酥中覓乳也
　　楊用修妄改杜詩
楊用修謂顔延年赭白馬賦駴出豕之敗駕後人改出
為突乃佳杜子美詩大家東征逐子囬後人改逐為將
乃佳白居易詩千呼萬喚始出来後人改始為才乃佳
此癡笨人前說風流也突字拙出字巧才字俚始字文
惟作者自知之耳獨以逐為將雖詩有不遑將母及古
樂府一母將九雛杜豈不知者其用逐字原有深意婦
人三從其一從子逐即從義也意不在將而在從語不
以從而以逐此正詩家三昧以將字易之不亦淺乎用
修又以杜詩江平不肻流謂意求工而句反拙不及李
群玉水深難急流巴渝竹枝詞大河水長漫悠悠為勝
於杜余謂竹枝詞此何等語可以擬杜即難急流不亦
淺而俚乎杜之妙處全在不肻二字葢本陶淵明日月
不肻遲晨雞不肻鳴来故不肻二字杜嘗四用之秋天
不肻明干戈不肻休王室不肻微而惟江平不肻流最
佳余家有小樓臨長江每於夏漲時慿䦨輙思杜之不
肻流句乃詩中畫也
　　象
世言象膽隨四時在四足亦未必然劉跂暇日記載象
營三象死剖之其二膽果在足其一膽在腹中嵗己亥
今象房象死余徃詢之膽亦在腹中也聞象具十二肖
肉惟鼻是其本肉膽隨月轉在諸肉正月建寅即膽在
虎肉其說又不同未詳孰是劉跂云象肉觔理段段不
相屬則誠有之又云味亦各異故世言象肉千味亦未
必然也
　　天地止有三行
西僧利瑪竇言天地間止有三行水也火也土也又以
氣為一行人頗以為誕余謂此非利瑪竇之言也邵子
曰天依形地附氣至矣盡矣然此非邵子之言也岐伯
對黄帝曰大氣舉之葛洪釋渾天曰地居天内天大而
地小表裏有水天地各乗氣而浮虞聳曰天形穹窿如
雞子羃周接四海之表浮於元氣之上如覆奩於水而
奩不没氣充其中也張子曰虗空即氣减一尺地即有
一尺氣人自不知又曰氣之散於太虚猶氷之凝釋於
水葢天包地外所以浮之者氣也所以浮氣者水也氣
與水合生生不窮所以能浮天地而升降之鮑景翔曰
神為氣主神動氣隨氣為水母氣聚水生故呵氣成潤
雲蒸霧涌則水珠流出山川出雲則時雨以降此其證
也故天地間有許多氣自有許多水生氣則生水生水
則助氣未嘗相離然非火以涸之則陰氣盛陽氣微而
為沴矣夫日者火也葢日圓竟千里無物不破升天萬
物焦入海則萬水涸水不涸則盈而濫易至汎濫涸而
不生則氣與水俱竭是水也氣也火也三者相為循環
於無窮此天地之所以為天地也利瑪竇之言非誕也
　　衣冠以白為忌
今世冠服皆以白為忌亦出於古禮父母在衣冠不純
素素即白也余閱隋志古未必然宋齊之間天子私宴
着白髙帽士庶以黑太子在永福省帽亦以白紗國子
生亦服白紗巾晋人多著白接䍦接䍦亦巾也南齊垣
崇祖守夀春白紗帽肩輿上城郭林宗遇雨墊巾李賢
注以葛為之葛亦白也樂府白紵歌質如輕雲色如銀
製以為袍餘作巾袍以光軀巾拂塵即今之白紵列子
所謂阿錫而西子之舞所稱白紵紛紛鶴翎亂者是也
唐六典天子服亦有白紗帽其下服如裙襦韈皆以白
眎朝聴訟燕見賔客皆以進御皆古制也白不為忌如
此然其下注云亦用烏紗則古制雖存未必肻用多以
烏紗代之若以白為忌其或起於唐乎宋明帝末年多
忌諱以白門為不祥諱之右丞江謐誤犯上變色曰白
汝家門則唐以前已忌之矣
　　海月
謝靈運詩挂席拾海月有謂海月係水族一物似水母
而非大如鏡白色正圓其柱如搔頭甚佳此癡人前說
夢也海月海中之月拾字乃古人用字之巧若以為拾
水族之物有何意味
　　詩文必有所本
先輩謂杜詩韓文無一字無來歷余謂自古名家皆然
不獨杜韓兩公他且勿論即作古選體有一字不從􁀞
魏中来便不是古選作律詩有一字不從盛唐諸公中
来便不是律詩故唐選體之所以不及漢魏者是以唐
人字眼作古選宋律詩所以不及唐者是以宋人字眼
作唐律也
　　餘甘子
虞允文與人書有云南詔餘甘子一桶王元美宛委餘
篇載餘柑子見臨海異物志謂與橄欖同一果及閱異
物志謂大小如彈子丸理如定陶瓜瓣初入口苦咽中
甘與橄欖同味乃知正余里中所呼油柑子也元美未
見遂云今天下饒橄欖絶無餘甘物之難博如此苐柑
當作甘不宜从木允文當不誤或傳寫誤耳
　　七七
里俗人死每遇七日輒設奠七七四十九日乃已今國
朝大臣諭祭亦有七七雖非通行古禮但禮亦有之人
生四十九日而後七魄全死四十九日而後七魄散也
七七之說葢本此
　
　
　
　
　
　疑耀卷三
欽定四庫全書
　疑耀卷四
　　　　　　　　　　　　　明　張萱　撰
　　圖書生剋
有盛必有衰有進必有退有存必有亡余於河圖洛書
得之河圖左旋生數也洛書右旋剋數也一生一剋天
地且不能違而況於人乎故河圖洛書相繼而出天地
之情見矣
　　雲列祀典
雨以潤物有雲乃有雨據祀典皆有功于民物者也古
人止祀風雷雨而不及雲豈以雨雲相因祀雨即祀雲
耶至我朝始兼風雲雷雨而並祀之又至世宗乃易風
雲雷雨之序而曰雲風雨雷以雲為首祀是雲之為神
不知歴幾萬刼幸遇我世宗始大遇也亦竒矣哉
　　　　附徐司馬鑾議
　　易屯象稱雲雷屯以坎不言水而言雲明雲之氣
　　即雨也嘗登髙山雲氣濛濛然與雨無别然此乃
　　為雨之雲如卿雲五雲之雲又自不同古人以雲
　　紀官太史分至啟閉必書雲物為備則昭代列于
　　四祀之首於義誠是
　　拜帖不古
余閱一小說古人書啟往來及姓名相通皆以木竹為
之所謂刺也至宋時王荆公居半山寺毎以金漆木版
寫經書名目往寺僧處借經時人遂以金漆版代書帖
已而恐有宣洩又作兩版相合以片紙封其際久之其
製漸精或又以縑囊盛而封之在宋時南人謂之簡板
北人謂之牌其後通謂之簡版至淳熙之世朝士乃以
小紙髙四五寸濶尺餘相往來謂之手簡市中遂製手
簡紙賣之而竹木之刺廢矣今之拜帖用紙葢起于熈
寧也余謂簡札用紙其來已久矣馮盛嘗誚盧杞提三
百綾文刺為名利奴郄愔遣牋詣桓温子超取視寸寸
毁裂若竹木之刺何稱綾文又寧堪寸裂耶意東漢造
紙後簡札之制已為之一變矣王沂公取殘柬裂去前
幅以遺孫京是時書帖已有長餘但不如今之侈耳其
以金漆版代書帖特取一時之便倣古制而為之決非
古制至此時猶存也若從前未有書帖何言代乎吳質
答子建書發函伸紙文帝與劉楨書獲累紙之命此漢
魏間語尤可證但其製止濶尺餘而已今用七八摺為
全柬者是後人積奢之所致也余嘗見楊公士竒一帖
其紙即今長安中之連七紙最粗惡者亦僅三摺面
上一紅籖僅如筯姓名之字僅大如指頂其所語事即
書於左不用今之副啟而其字草書葢真跡也今用副
啟聞亦起於世廟末年書名字大則近見今日凡京朝
官其字至多與政府相等此亦士風之不古也
　　東坡前定
天之生賢不與庸衆同者才與位而已二者兼全十不
得三故與角去齒亦乘除之數也蘇東坡志林韓退之
磨蝎為身宫而已以磨蝎守命故平生謗譽畧同及南
海謫還有問其艱苦者坡曰少時入京師有相者云一
雙學士眼半箇配軍頭然則公之流離顛沛不獲安於
大位者固才大不容而於星相二說亦前定之矣噫與
角去齒豈惟坡公
　　佛經不真
余嘗疑佛經五千八百卷皆華語不知凡經幾譯乃成
亦不知與佛所說同否孰從而辯唐顯慶中𤣥奘譯經
帝勑于志寧等監譯有勑曰特為看閱有不穏當處即
隨事潤色之是今之經典中多有中國人潤色處未必
一一皆佛說也經語未必皆出於佛而欲以經語作佛
此與按圖索駿何異
　　通家之稱
今人朋友相知往來皆稱通家宋以前已然但汪彥章
誡其子恪曰自吾父及汝三世矣未嘗與人通家往來
夫家者妻也妻者自娶之為後嗣計耳豈可以娛他人
稱通家耶余思通家二字施於往來外姓委不雅觀然
相沿已久難於頓革也
　　莫愁
莫愁樂古樂府及唐書樂志樂府解題皆謂出於石城
樂以石城有女子名莫愁也石城皆謂金陵之石頭城
故金陵亦有莫愁湖宋曾三異以石頭城在楚之郢中
而漢江之西岸至今有莫愁村及閱統志金陵故無莫
愁湖是三異之說亦有據也三異又云曾見莫愁之像
有石本衣冠甚古乃古之神仙者流非女子也郢中倡
女常有自名為莫愁者甚為僣凟是以莫愁為女子其
誤已久矣石城晉杜預第在今承天府即古竟陵也樂
府石城樂臧質為竟陵郡時所作是為荆楚西聲莫愁
樂亦西曲也今漢江西有莫愁村志云盧家女善歌謠
嘗召入楚宫古辭云莫愁在何處莫愁在城西又云聞
懽下揚州相送楚山頭唐人詩莫愁魂散石城荒又村
近莫愁連竹塢人歌楚些下蘋洲則莫愁為楚女明甚
今金陵莫愁湖在三山門外相傳有妓盧莫愁家此或
後代倡女慕莫愁名好事者因其人以名湖而竟陵之
與金陵石城之與石頭城又易訛也即金陵有莫愁當
是兩莫愁矣又樂府解題云古歌有莫愁洛陽女則是
有三莫愁矣
　　李至有功名教
前代俳優之輩多有以吾孔子為戲至宋至道二年重
陽皇太子諸王宴瓊林苑教坊有以吾孔子為戲者賓
客李至言唐太和中樂府以此為戲太宗笞伶人以懲
無禮魯哀公以儒為戲尚不可況敢戲及先聖乎太子
歎其言而止之此戲遂絶若李至者誠有功於名教也
　　假葬
今俗過信堪輿多停捾於土上以磚石甃之至數十年
逺猶不瘞埋者徽郡為甚余閱通典亦有假葬三年即
吉除服議晉郄詵母亡便於堂北壁外下棺謂之假𦵏
三年即吉衛瓘以其不應除服而議之是假葬雖聞於
古然而非禮也今有數十年不下棺而子孫除服從吉
仕宦者可令衛瓘見乎
　　建文還京
建文帝之老而還京也廣西通志正統五年帝在思恩
州自言於知州岑英轉聞巡按御史奏驛送赴京嘗留
題四詩於横州南門夀佛寺貴州通志則以所題四詩
乃在金筑長官司羅永菴與鄭曉吾學編同余意當以
貴州志為正且帝之還京在天順年間而正統五年有
僧自稱為建文帝者乃奸僧楊行祥也廣西志書正統
五年帝還京其失於考訂如此
　　壇醮之始
僧道二流道士之名先見太霄經云周穆王因尹軌真
人制樓觀遂召幽隠之人置為道士平王東遷洛邑置
道士七人漢明帝永平五年置二十二人是時佛方入
中國也趙與時謂用道士設醮祈福延夀則漢建安二
十四年吳將吕蒙病孫權命道士於星辰下為請命是
設醮之法始于此亦周公金縢子路請禱遺意余謂唐
陳羽詩云漢武清齋讀鼎書内官扶上畫雲車壇上月
明宫殿閉仰看星斗禮空虚是設醮祈請漢武已有矣
非始於吳孫權也
　　地下有世界
西僧利瑪竇嘗謂余言天上有一世界地之下亦有一
世界皆如此世界聞者多以為幻妄余閱酉陽雜俎有
人掘井深已倍于常井數丈不見水忽聞向下有車馬
人物喧鬨之聲近如隔壁出以告州將將遣人驗之不
誣欲奏其事恐涉於怪而止遽令塞之是瑪竇之言亦
似有據也
　　周禮大司樂辯
周禮大司樂所載大祭樂止有四音而無商音鄭氏註
曰祭尚柔商屬金剛也故不用商此傅㑹於内事外事
剛日柔日之說也賈公彥亦從之先儒乃為之說曰周
以木德王商之金能尅木故諱而不用余謂楚固失之
齊亦未得也夫五德之運起於後世䜟緯家周公制樂
時未聞其語且司馬史周武王伐殷時有火自上復于
下至于王屋流為烏其色赤故先儒皆謂周以火德王
是木王諱金不足據矣宋儒又有言鬼神畏銅商屬銅
故佩玉之聲中商律者不用尤為臆說余不知樂苐以
樂志諸書細按其圖有正聲有子聲有變聲太蔟在少
商調中者即黄鍾之商也特用太蔟之子聲子聲者正
聲之半也故曰少商夫五音之全易辯也其半而為少
為子又為變難辯也周樂奏於圓丘者圜鍾為宫黄鍾
為角太蔟為徵姑洗為羽奏於方澤者函鍾為宫太蔟
為角姑洗為徵南吕為羽奏於宗廟者黄鍾為宫大吕
為角太蔟為徵應鍾為羽或皆自其正聲言之未及詳
述其子聲耳故熊朋來謂大司樂未嘗無商而闕商聲
者特不用於起調與畢曲也似亦得之然謂更代易世
俗樂不知改作如唐以土王不知去角而但因周禮亦
闕商宋因唐制亦闕商此又偏信五德之說者也宋樂
書注引琵琶如夢人授譜始有湘妃怨哭顔回二曲皆
徵調近代俗樂原無徵調亦猶大司樂之無商也夫五
音十二律循環相生原無間斷此乃天地自然之妙凡
一律中既有正有子有變而十二律之為正為子為變
者亦皆含焉一毫無所增減乃可成律倘周公作樂果
不用商必且叅差不齊豈能與黄帝之雲門咸池堯之
大章舜之大韶禹之大夏湯之大濩叶奏一堂以供六
祀哉夫六代之樂五音皆全而謂叶六代之樂者五音
有不全乎故余謂周樂雖止四音而五音必無不全之
理即其上文亦曰凡六樂者文以五音矣又何疑焉古
人文字簡要特舉其槩鄭氏未及細詳遂謂無商而疑
於剛柔之說後人又疑於鬼神五德之說此皆强作解
事者也夫樂以象德也余聞之賓牟賈問武樂於孔子
遲之遲而又久何也孔子曰病不得其衆也又曰恐不
逮事也又曰久立於綴以待諸侯之至也又曰周道四
達禮樂交通則夫武之遲久不亦宜乎夫商屬金屬義
屬言其聲明而敏與武王病不得衆恐不逮事而舒緩
以待諸侯之意稍乖故周公制樂尚遲久而嫌敏急不
以商之正聲為宫耳謂之無商聲不可也又嘗退而求
樂歌先儒謂欲知樂者先須識等子今按周之樂歌載
在三百篇者試以四聲等子韻之則又專用宫商徵羽
夫歌與奏相合乃為樂歌有商聲而奏可無商聲乎故
余謂周樂之未嘗無商也於此益明獨角之一聲則樂
歌始終不用此又何說焉自古制樂者其五音十二律
皆起調於宫音葢宫者五音十二律之君也周樂祭天
則以黄鍾之羽起調祭地則以太蔟之羽起調至祭宗
廟則雖黄鍾為宫而其起調亦黄鍾之羽非黄鍾之宫
也夫黄鍾為君律宫為君聲起調即無君而入調雖有
君又為他音所役是尊臣而抑君也說者又為之說曰
羽水也周以木德王水能生木故皆起調於羽君弱臣
強已兆于此周公聖人豈其智有不及或者天定之數
聖人亦且安之未可知耳余又不敢以為然也孔子之
對賓牟賈亦曰有司失其傳久矣周衰諸侯僣竊又皆
去其籍禮樂之制葢殘闕不完復經秦火樂比禮更為
殘闕漢孝文時得魏文侯樂人竇公者年百八十嵗兩
目皆瞽獻其書乃周官宗伯之大司樂也夫以數百年
之簡帙出於一瞽人之手能保其無殘闕乎大司樂之
旋宫不相管攝今太蔟為徵又復重出其為錯簡明甚
漢初諸儒尚能習禮而習樂者則寥寥無聞周禮一書
多出漢儒手稍得其影響輙附㑹之大司樂所載必非
周公當時之制抑當時五音十二律其上下損益相生
及四聲之韻與今或當㣲異後世以今人音律求古音
律豈能一一皆合乎且上下損益相生其為隔八無疑
而先儒又有謂周樂皆隔五易律者是今人求今人尚
覺矛盾況以漢儒求周制乎故樂歌闕角必别有義亦
斷非五行之說若起調以羽不以宫安知今之所謂羽
即周公所謂羽乎羅長源有言後世黄鍾安知非古大
呂後世應鍾安知非古無射故姜夔議樂請各用本均
宫角徵羽正謂此也然其稱為角為徵為羽可見古人
已備六十調矣故謂周樂皆以羽起調者余又不能無
疑也或曰天地元聲豈以世代變易子謂五音十二律
古今㣲異者此亦臆說余曰說則臆矣不觀之詩乎詩
三百篇先儒謂皆可被管絃者朱晦菴乃言三百篇中
可被管絃止數章此既異矣先儒有以等子韻譜取三
百篇字字韻之竟無一章合律者孰謂古今人音韻一
一同哉夫人之聲固萬有不齊總之止有五音而已律
且有八十四矣人之聲能有八十四音乎故古之聖人
所稱聲為律者止禹一人是自禹而外即聖人之聲亦
未皆一一合律也蓋五音十二律既有正有子有變而
三聲之中有老有少有次又有老之老有少之少有次
之次故曰五音之變不可勝窮也夫等子於五音亦足
以盡變者尚難以叶三百篇具在之詩當漢儒時即平
上去入四聲尚未立而遽信其所附㑹影響者謂聖人
之樂果闕商闕角且以兆弱君也何其過信漢儒輕疑
聖人哉余讀書不多讀樂書尤不能多故臆說如此以
俟知樂者是正焉
　　　　附徐司馬鑾議
　　古樂殘缺莫甚於今博士家絶不置談況有能尋
　　其聲數正其譌誤益寥然矣周禮大司樂分樂而
　　序之黄鍾一均以祀天神太蔟以下五均以祭地
　　祇祀四望祭山川饗祖妣葢調五聲兼八音而有
　　之其云祭祀樂無商聲者則五氣不備髙下奪倫
　　安在為樂鄭氏之謬葢泥于圜鍾為宫以下三段
　　有宫角徴羽四聲而無商音與上文不同因槩疑
　　祭祀歌奏皆不用商而後儒附㑹其說引五德相
　　勝益增其妄葢此為圜丘方澤及禘袷三大祀降
　　神之樂凡祀皆有樂降神後合樂而奏之三大祀
　　為重故迎神至六變八變九變若他祀樂則無此
　　數注中所謂各以聲類求之是也其云本宫相生
　　為角徵羽有用有避者非也葢降神之樂既與六
　　樂不同作者明取别義如圜鍾得房心之氣是為
　　大辰帝之明堂故首奏之以降天神函鍾輿鬼之
　　分是為天社坤之門户故首奏以出地示黄鍾虚
　　危之宫是為宗廟故首奏以迓人鬼各以其類以
　　合神明之德即皷鼗孤竹雲和之類亦與八音稍
　　殊明為降神而作矣若夫四聲無商如鄭註以祭
　　尚柔商音堅剛不用推之旋宫之法並無一合朱
　　晦翁亦嘗非之據晦翁說以為此自四樂各舉其
　　一如黄鍾一宫次太蔟為徵即林鍾為宫應鍾為
　　羽即大蔟為宫太吕為角即南吕為宫之類然圜
　　鍾一宫再奏黄鍾為角係夷則宫又奏太蔟為徵
　　姑洗為羽俱在林鍾宫無取相生之次第又非音
　　節之和諧其理終不可解即朱說亦未為得也愚
　　謂聲氣之和生于人心符于理數樂律長者聲濁
　　而髙短者聲清而下宫聲最濁損之為徵次清益
　　之為商次濁又損之為羽最清又益之為角居清
　　濁之中相生者一髙一下相比者自髙及下取唱
　　隨子母之義三大祀者天陽而徤純粹以精數竒
　　而圓其知大始圜鍾隂律以帝之明堂奏之以道
　　和氣次黄鍾太蔟姑洗居子寅辰始于一陽極于
　　三陽陽明用事相間各一律律遞減一寸吹之而
　　和調俱含宫象天德也地道柔剛含𢎞光大數偶
　　而方萬物資生林鍾得坤之本位隔八而上生太
　　蔟太蔟隔八而下生南吕南吕隔八而上生姑洗
　　四維之氣已備以姑洗律長于南吕故後生而先
　　用法地道也人者參天兩地兼隂兼陽相得有合
　　順位成章黄鍾起于虚危其位屬子子與丑合間
　　以大吕太蔟寅氣寅與丑合和以應鍾黄鍾律之
　　始應鍾律之終四德無所不統立人道也合三樂
　　凡十二律以足十二辰之數以分祀天神地祇人
　　鬼其義甚著圜鍾六變一天之始五天之中也函
　　鍾八變二地之始六地之中也黄鍾九變人叅三
　　才三三而九也奏既四律故音取四聲為義其實
　　奏曲時五音及變聲子聲髙下相從當無不備不
　　然則不成調矣然則剛柔五德之說不足深信甚
　　明唐太常祖孝孫制有十二和其饗圜丘以黄鍾
　　祀方澤以林鍾祭宗廟以太蔟既與三樂稍别協
　　律郎張文收乃復採三禮仍用圜鍾祀天函鍾祭
　　地黄鍾祫禘樂曲凡四又似合樂不但為降神之
　　奏葢古樂之亡久矣乃若宫聲起調于羽其說難
　　明五聲中羽為物以羽役宫為以臣役君非其本
　　義沈存中云君臣民不可相凌事物則不必避余
　　意猶非之葢旋宫也者即潜宫也古人以其遞相
　　生為旋其實太和元氣潜行于十二辰之内黄鍾
　　潜行于十二律之中無時間斷唯是管長聲濁髙
　　下難諧故有半聲變聲以合其節豈以尊君抑臣
　　故諱避之哉試推旋宫圖起黄鍾宫至夾鍾為羽
　　凡五十五律而調畢奏一闋復起宫音以七聲按
　　之大不踰宫細不過羽羽上生宫音調不諧故黄
　　鍾以應鍾為變宫收之上生無射之宫然則起調
　　以羽入調以宫或以貞元相生之序言之而訛以
　　為周樂皆起于羽為臣弱君之兆乎若夫樂歌之
　　闕角也三百篇之不盡協律也竊謂作者當以意
　　求之書云聲依永律和聲歌咏樂章或朝廷所製
　　或太史所陳豈能一一盡中宫商在登歌者自當
　　隨律髙下依律以和聲不當移律以就聲如今之
　　譜曲子句字不同而調同況雅樂乎四聲七音等
　　子來自西域濫觴于李登沈約輩大備于宋儒中
　　間有其理可信者有甚非其理而必不可信者可
　　信者四聲為經即一宫一徵一商一羽聲止于四
　　故不及角也七音為緯則宫商角徵羽半商半徵
　　備焉古詩歌多四言疑無角聲以此葢四聲之虚
　　角亦猶三樂之藏商也以宫商角徵羽為次宫可
　　含商以宫徵商羽角相生為次則角聲半清半
　　濁行乎其中合之則無不備矣等子必不可信者
　　必字字如聲乃為合律或有聲無字至強造字以
　　𫝊㑹之或上去二聲相犯者則一音别為二義以
　　活字為上聲實字為去聲支離穿鑿沈休文自不
　　能解後人遵之若金科玊條可發一噱況欲以此
　　定樂則三百篇不當盡付之祝融乎等子韻甚欲
　　别著一論闢之樂律之辯不敢附于知者姑述其
　　胸臆以請是正于大方如此
　　帝王簪珠翠
今制冕旒皆綴以珠寳獨不用翠福府畢姻余見王簪
翠花兩枝此婦人之飾也頗以為疑及詢諸内侍皆云
朝廷嘗簪之此亦有所倣魏明帝好婦人之飾冕旒改
珊瑚珠晉元帝嘗以翡翠飾冕帝王服飾乃爾
　　檮杌
檮杌惡獸楚以名史主於懲惡又云檮杌能逆知未來
故人有掩捕者必先知之史以示往知來者也故取名
焉亦一說也
　　雞口牛後之誤
蘇秦說韓寧為雞口無為牛後今本國䇿史記皆同惟
爾雅翼釋豵篇寧為雞尸無為牛從尸主也一羣之主
所以將衆者從從物者也隨羣而往制不在我矣此必
有據且於縱横事相合今本口字當是尸字之誤後字
當是從字之誤也
　　晏安酖毒之誤
左傳管仲語齊桓公以救邢曰晏安酖毒不可懷也余
見一書晏安作燕安燕處堂幕知安而不知危者燕安
二字甚當今作晏安乃燕之譌也因知酖毒之酖亦當
作鴆鴆乃毒鳥上曰燕安下曰鴆毒句中的對後人作
酖亦鴆之譌耳
　　觷剒雕字
爾雅釋器象謂之鵠角謂之觷一本作鷽犀謂之剒一
本作䧿玊謂之雕一本作鵰四者皆取鳥名豈古字皆
相通耶抑别有據也
　　窖養花木
今京師入冬以地窖養花其法自漢已有之漢世大官
園冬種葱韮菜茹覆以屋廡晝夜􁀙煴火得温氣諸菜
皆生召信臣為少府謂此皆不時之物有傷於人不宜
以奉供養奏罷之但此法以養菜蔬未言養花木也今
内家十月即進牡丹亦是此法計其所費工耗每一枝
至數十金但在漢止言覆以屋廡而已今法皆掘坑塹
以窖之葢入冬土中氣煖其所養花木借土氣火氣俱
半也
　　蘦苓字相通
蘦即苓字與蓮字通龜䇿傳龜千歲游蓮葉之上徐廣
曰蓮一作苓聲相近借字也苓小草龜老而神其形轉
小故能游於小草之上若水中之蓮凡龜皆可游不足
竒矣又詩采苓以首陽之巔叶之是蓮亦有苓音也
　　治亂甘苦黑白
以亂為治以苦為甘故甘草名大苦禮記疏牽牛三點
黑名為三點白
　　介雞
左傳季郈之雞鬬季氏介其羽爾雅翼作芥其羽謂以
芥菜之芥播其羽也必有所據但未詳其義
　　鬱鬯之辯
古者釀酒以黑黍為上其色必黑祭祀用鬱草和之者
以鬱草黄色故酒色黄而且香詩所謂黄流在中以其
酒色黄而且流動也今又乃以黄色為酒品之惡者與
古異矣又絶無以鬱草和酒豈其法不傳耶若酒之不
和以鬱者又名為鬯是黑黍之酒即鬯也若加以鬱乃
名鬱耳說文解鬯字乃云以秬釀鬱草是鬯亦可以兼
鬱自鬱與鬯對言之則當致其辯耳
　　虉字辯
詩卭有旨虉旨虉小草五色似綬故名綬草詩言欲有
文采具備以成調理之臣如虉者不戕賊之而後得也
但鳥名亦有虉亦名綬故古本爾雅釋鳥有虉綬與釋
草虉綬同文羅願遂以詩之㫖虉為鳥與上防有鵲巢
為偶謂鵲善相地而後累巢若有驚懼則不累也虉善
相天而後吐綬若有戕賊之疑則不吐也此說亦有據
但謂之㫖虉則似是屬草葢㫖與㫖畜之㫖相同此草
亦可食故云㫖若是鳥未聞可食不應言㫖矣苐未得
詩之善本以正之若㫖虉之虉從草其為草無疑不從
草其為鳥無疑今世所行詩及字書皆混亂故無由辯
之而諸說紛紛也
　　無㢘恥做得尚書
長安中有一士人醉酒跨驢遇一八座於中衢不下驢
引避𨽻人叱之此士人亦大相叱八座呼而問之士人
生員也八座曰既是生員當有㢘恥如何醉酒撒潑如
此士人笑曰公乃無㢘恥耳八座曰我如何無㢘恥士
人曰若有㢘恥如何做得到尚書一時喧傳絶倒因憶
杜有道妻嚴氏嘗以書與從子預有曰諺云忍辱至三
公卿今可謂辱矣能忍之公是卿坐此亦無㢘耻乃做
得尚書之意也
　　孔子采詩不及楚
楚詞屈原諸作有用韻者有一二句即改韻者有全篇
不用韻者當原之時四聲之學尚未出或皆用當時土
語自可相叶後人以今所行韻語讀之自不可叶耳但
三百篇在原之先而以今韻叶之又無不通楚之土語
豈真南蠻鴃舌之音耶先儒以孔子采列國之詩為國
風獨不及楚為疑余意楚在當時亦有詩可采或亦如
離騷之用土韻不可施於管絃故孔子不之采耳有謂
孔子修春秋以夷狄待楚故不采其詩是亦一說然秦
亦猶楚也而秦風十篇尚序於豳風之上豈以平王東
遷之時秦仲之孫能以兵送亦能尊王者不如楚之僣
王耶
　　三十六奉朝請
陶𢎞景與從兄書仕宦四十左右作尚書郎即抽簮髙
邁今三十六方作奉朝請頭顱可知不如早去余今將
五十矣始作尚書郎仰望古人殊為低首
　　詞人用事
詞人用古事多有錯誤者王介甫桃源行望夷宫中鹿
為馬秦人半死長城下二世致齋望夷宫在鹿馬之後
長城之役乃始皇非二世也
　　惡獸為名
鑿齒乃惡獸名與檮杌同類余怪晉習主簿以之為名
未審其意北魏元义名夜义弟羅名羅刹夜义羅刹皆
食人之鬼亦以為名何也
　　佛不度女人
劉晝與髙歡書尼與優婆夷實是僧之妻妾損胎殺子
其狀難言今僧尼二百許萬并俗女向有四百餘萬六
月一損胎如是則年族二百萬户驗此佛是疫胎之鬼
也大藏律文佛告諸弟子汝慎勿妄度沙彌尼女人恣
態難保恱在須㬰以後佛生惡意不真菩薩不可妄度
是尼之醜行亦佛之所惡也
　　上林羽獵二賦
司馬相如上林揚雄羽獵二賦膾炙千古北齊楊斐謂
離係以隤墻填壑亂以枚置落網而言無補於風規祗
足昭其愆戾亦是名言
　　風流罪過
北齊郎基常語人曰任官之所木枕亦不須作況重於
此事唯頗令寫書潘子美以書與之曰在官寫書亦是
風流罪過余居京師别無所作止是乞俸寫書罪過多
矣基答潘曰觀過知仁斯亦可矣未審京師中有能觀
仁者否
　　佛經恐非西來大意
余嘗疑今中國所行佛經皆經數譯而後通中間不無
乖其本㫖者偶閱鳩摩羅什與慧壑書天竺國寳文製
倡頌宫商體裁以入絃為義今改梵為秦失其藻蔚雖
得大意殊隔文體有似嚼飯與人非徒失味乃令嘔饖
也今之經卷果皆西來大意乎余不敢信矣
　　仙書皆偽筆
西王母訊上元夫人書云比不相見四千餘年西王母
答云遂替顔色迨五千年不知所云年數如人間甲子
耶不知西王母者開闢之初即有之抑生於中古也其
書乃作今人筆其偽無疑且上元夫人書云先被太帝
君𠡠使詣𤣥洲校定天元正爾暫去如是當還還便來
席願暫少留麻姑報王方平書亦云先受命按行蓬萊
今便暫往如是當往還便親覩願來即去其體裁相同
是上元夫人麻姑書皆偽襲也
　　仙宦非共途
許長史穆精心仙學似非凡胎者保命君嘗示以書而
引漁陽田豫鐘鳴漏盡之語以責之定録君亦責其不
即褰裳乃知仙宦原非共途今逐逐緇塵耽耽青紫猥
談𤣥學真癡前說夢也
　　陶淵明乞食
陶淵明恥以五斗折腰遂至貧而乞食有詩曰出門拙
言詞王摩詰與魏居士書謂陶是屢乞而多慙也嘗一
見督郵安食公田數頃一慙之不忍而終身慙乎孔子
曰我則異於是無可無不可鄙哉摩詰宜其困辱於安
禄山也終身之慙豈在乞食哉
　　道學可䕶短
王槐野與王立道書云傳言公今講學棄去文詞不理
此近代道學自䕶其短之巧術乃公柰何效之此誠不
易之論講學者可以媿矣
　　姜維母書
楊用修纂尺牘清裁凡十一卷王元美謂其挂漏增至
二十八卷梓成復搜得四十條附之于後因識之曰令
劉孝標陸澄為之當免此元美自謂可無遺漏矣余檢
晉書五行志復得姜維報魏人書一章云良田百頃不
計一畝但見逺志無有當歸時魏人獲維母令維母手
書呼維以當歸譬之故維云云此元美所未及收也
　　天問可疑
孟子言堯殛鯀於羽山殛者殺也屈原天問永遏在羽
山夫何三年不施是堯未嘗殺鯀特流放之而不赦耳
又齊桓公以羣公子争位身死不歛未嘗見弑今天問
云齊桓公九㑹卒然見殺是鯀本見殺而謂之不殺桓
本未弑而謂之見弑豈别有所據乎余按屈原天問今
所行者王逸章句耳逸謂天問文義不次多竒怪之事司
馬遷論道既所不逮劉向揚雄亦不能悉逸則稽之舊
章合之經傳為之符驗事事可曉余未敢盡以為然也
此文既云原觀壁間圖畫而作是事為一說當時未必
相綴屬者原沈江後後人乃采而綴之故文義不次耳
讀者亦宜逐段讀不宜總作一篇也但其事竒譎或亦
疑誤相半未必皆原舊作
　　元㣲之詩
元微之放言五章余讀之殊未見佳處白樂天乃謂其
韻髙而體律意古而詞新雖前輩深於詩未有此作豈
古人評詩止以意不以詞耶
　　元白皆無兒
元白齊名且相友善白公無兒世皆知之微之亦無兒
世未知也微之整比舊草以詩寄樂天云天遣兩家無
嗣子欲將文集與他誰
　　九歌
楚詞九歌實十一篇乃知九者非篇數也或云九者陽
數之極故陽九乃否極之㑹屈原取以名篇自喻其不
得志之極也此亦有理
　　禹娶四日即治水
禹娶塗山氏以辛酉日娶甲子日即出而治水八年於
外是新婚四日即有啟也
　　荆公不事修飾
王荆公禾遇時蓬頭垢面世多疑其為詐居政府時侍
朝有蝨自荆公襦領而上直緣其鬚上顧之甚笑公不
知也朝退同行王禹玉指以告公公命去之禹玉曰未
可輕去請一言頌之曰屢遊相鬚曾經御覽荆公為解
頥乃知荆公亦不事修飾者疑其詐則過也
　　古今兩羿
古今善射必稱羿但有兩羿一在夏弑夏后相者一在
堯時射河伯妻洛妃者詳楚詞天問注
　　西北水田
今人欲於西北種水田此非創為說也唐王建水運歌
有云逺徵海稻供邊食豈如多種邊頭地即此意也
　　詩文顯白古奥
典謨之文三百篇之詩為萬世詩文之祖者以其古而
能奥也然於述事說理又未嘗不顯白若歐蘇之文元
白之詩則一以顯白為主殊無一毫古奥意何以為詩
文
　　古無騎字
古人畜馬唯以駕車未有單騎者故古經典並無騎字
至六國時乃單騎馬惟曲禮前有車騎葢禮記乃後漢
書也
　　露筋廟辯
今髙郵州露筋廟世傳有兩女子過此遇夜一女入宿
於人家一女貞潔不肯入宿宿於門外遂為蚉蚋所嘬
抵曉露筋而死余嘗疑之蚉蚋雖猛豈能嘬人至死此
女即貞潔亦豈能忍受此蚉蚋不自搏拂耶偶閱酉陽
雜爼乃云江淮間露筋驛乃一醉人宿其處為蚉所嘬
江德藻北道記邵伯閘露筋梁故老云有鹿過此一宿
為蚉所食至曉見筋則今所云貞女露筋者乃後人傅
㑹以惑人也苐淮揚之間俗涉溱洧後人傅㑹露筋以
為貞女夫亦有所風耶
　　儒釋不必相援
使釋迦生中國設教當如周孔是周孔書中自有釋教
儒者何必談佛使周孔生西方設教亦當如釋迦是釋
教書中亦自有儒教釋者何必援儒
　　宋玉招魂
宋玉招魂為屈原而作是時屈原尚未沈江宋玉見其
放斥愁懣恐其魂魄先已散去其身不能久存故招其
魂使反於身非如今人已死而招其魂也
　　二王書法
二王書法妙絶今古大小想皆入神梁髙祖荅陶𢎞景
論書謂逸少書無甚極細者即樂毅論乃㣲粗健恐非
真蹟晉梁相去不逺而二王極小之書已不可復見矣
余謂二王書即大如拳者亦不復見何也韋文休曰二
王書自可稱能未是書也此必有說陶𢎞景又謂王逸
少自吳興以前書猶未稱凡厥好迹皆是向㑹稽時永
和十許年中者從失郡告靈不任以後畧不復自書皆
使此一人世中不能别見緩異呼為末年書逸少亡後
子敬年十七八全倣此人書故遂成與之相似乃知今
世所傳右軍遺蹟不知是真是偽但陶公所云此一人
竟闕其姓名可為遺恨
　　丙午丁未
俞文豹吹劒録凡丙午丁未年中國遇之必災故宋時
有術士上丙午丁未龜鑑謂自秦昭襄五十二年迄五
代凡二十一次其年皆不靖宋南渡丁未髙宗渡江淳
熙丁未髙宗上仙獨淳祐丁未則無他異惟自夏迄冬
不雨所在湖陂河井枯竭葢丙午丁未在天之中丙丁
屬火皆在丙午旺鄉五行中惟水火不宜旺旺則不可
救藥非有興王盛德未易當也故大撓作甲子於丙午
丁未為天河水以水能制火也戊午己未為天上火以
戊巳土蓋其上則火不能熾也他不暇引宋以丙午丁
未而元代之元以丙午丁未而我太祖興焉故有丙午
丁未而天下或無大故者未有大故而不值丙午丁未
者也天行之數亦可畏哉
　　老於宦途不能自引
余嘗謂官尊年至者多繫戀爵位不能自決往往皆妻
孥所從㬰也白樂天戊申嵗暮詠懷有猶被妻兒教漸
退莫求致仕且分司計其時已五十六七矣又云龍尾
趂朝無氣力又云老病旁人豈得知以此光景而猶欲
求分司不意此老亦為妻孥所從㬰如此其次章云更
擬躊躇覓何事末章云萬一差池似前事則亦心欲去
而不能自決矣近代一大老年已望八復以三年考滿
臺省露章劾其不知引年此老乃自疏罪謂忘其年豈
亦有妻兒為從㬰耶一笑一笑
　
　
　
　
　
　
　
　
　
　
　疑耀卷四
欽定四庫全書
　疑耀卷五
　　　　　　　　　　　　　明　張萱　撰
　　蒼梧寄生酒
五嶺之外絶無佳醖近遊宦者宴㑹皆嗜蒼梧寄生酒
獨其性酷熱不宜多飲苐蒼梧之酒自古有之晉張華
輕薄篇有蒼梧竹葉清陳張正見置酒髙臺上詩浮蟻
擅蒼梧未審即此寄生酒否
　　螬可療目
孟子陳仲子三日不食耳無聞目無見及食井上螬食
之李然後耳目始有聞見余嘗疑螬可以治耳目之病
及閱晉書盛彦之母失明年久嘗撻其婢婢恨以灸螬
啖之母食之美後以示彦彦乃抱母痛哭然母從此目
復明則仲子之目既盲而復見者以食螬之李也因閱
本草亦云蠐螬汁滴目中可去障翳孟子之言不誣矣
　　朱考亭妄評杜詩
杜子美有仰面貪看鳥回頭錯應人之句乃詩家上乘
而朱考亭引之謂其為心不在焉則不得其正真可發
笑何異癡前說夢乎
　　阮宣子歛錢為婚
晉阮宣子居貧四十餘未有室王敦等歛錢為婚皆名
士也慕之者求入錢而不得固是宣子勝事然以王敦
而與歛錢不無損於匪人豈當其時敦惡尚未著耶然
其家思曠謝幼輿諸人皆逆覩之而宣子獨不知何也
至其時有求入錢而不得者其人亦自有致宣子奈何
拒之後王敦為鴻臚卿謂宣子無食鴻臚丞差有禄宣
子竟從其命為鴻臚丞此與阿兄遙集不肯與温太真
同受顧命便跌一着且宣子素不喜見俗人遇即舍去
何至與王敦周旋乃爾大不及其家思曠以酒廢職也
然宣子固可兒何至向王敦作活其為鴻臚丞也豈如
思曠所云既不能躬耕自活必有所資故曲躬為憂生
計耶
　　帝王諡號
上古帝王皆無諡號堯舜禹湯是也至周公旦始立諡
法諡其父為文兄為武然止一字而已秦始皇削去諡
法止以一世二世為稱漢仍秦俗故諡亦一字然亦皆
死而定名至唐乃生而加美諡多至十餘字以上者我
朝雖死方易名然唯臣子二字若帝王則亦多至十餘
字矣不意元俗尚猶近古太祖之諡不過六字太宗以
下皆兩字獨秦王太師巴延者人臣也生前輙加美諡
十四字夫考行定名是非毫不可掩豈以字之多寡為
美惡哉
　　元俗近古
元俗帝王送終之具梡木二片鑿空其中類人形合為
棺置遺體於中加髹漆畢則以黄金為圏三圏定送至
直北寢園之地深埋之用萬馬蹴平俟草青方解嚴則
已漫同平坡無復考誌遺跡此亦古人不封不樹者之
遺意也
　　以詩句定人品
李布政昌祺江西人卓爾不羣其行槩詳水東日記嘗
作剪燈餘話詞雖近䙝而意皆有所指故一時搢紳多
有心非之者其作彈琴記有江南舊事休重省桃葉桃
根盡可傷之句亦皆寓言韓公雍按江西即以公有此
書不祠鄉賢因憶王荆公集四家詩不録李白蔡天綮
問其故荆公曰才髙識卑言酒色者十八九夫文人遊
戲筆墨二李之遭王韓亦不幸矣
　　滁地為南北要地
滁州雖彈丸地亦逐鹿者所必争也葢淮南無山惟此
州邊淮有髙山大川江淮相近處為淮南屏蔽去金陵
才一水隔耳旣得滁州不惟可斷中原南顧即淮南以
北一望平原無復險隘足虞故宋太祖之受周禪也其
威名起于清流闗之斬皇甫暉我太祖之混一四海也
亦起于滁州之首克孰謂地險不足恃哉
　　樂律不講
國朝文明之運夐出前古獨樂律一事置而不講韓苑
洛邦竒嘗為樂書行于世然未有能講解而施行之者
洪武中有山西都指揮郭敬解鍾律以水置食器中斟
酌損益以箸擊之即合音調嘗聞教坊奏登降之樂愀
然不樂或問之曰非爾所知當事者誠加意此事請開
一樂律科安知無郭敬其人者出而應乎
　　國初乘驢
國初風俗淳朴搢紳在京師多有乘驢者如草木子載
李公紀為治中嘗有詩云五品京官亦美哉腰間銀帶
象牙牌有時街上騎驢過人道遊春去未回嘉靖初年
觀政進士每三四人共賃一驢此風今不可復覩矣
　　詩法
四言詩自三百篇後絶無繼者獨韋孟稍近之漢魏而
下詞既偶儷氣亦緩弱至顔陸諸篇大非風人之㫖茂
先勵志淵明停雲雖云古質然尚不逮陳思王況雅頌
乎故作四言者必以三百篇為法而五言古必取材于
漢魏葢建安諸子猶有古風特華采過之故渾厚不逮
耳若潘陸陶謝則去漢逺矣五七言近體唐初沿陳隋
之習雖音響鏗鏘藻思麗逸而風骨未備李杜王孟髙
岑諸子繼作陶鎔變化集厥大成至於錢劉元白則涉
于淺易而才力頗弱故作者罕尚焉
　　淫亂之始
淫亂之俗軒轅氏而下皆未有見者至夏少康時浞國
之君娶純狐氏有子早死其婦曰女岐寡居澆强禦往
求之女岐為其縫裳共舍而宿男女淫亂實自此始
　　婦人遭亂
婦人不幸而遭變亂為人所執者止有一死乃稱完節
别無他說可自解者宋建炎間金兵犯廣陵有晏氏者
元獻公殊四世孫女年十五從其叔孝純官廣陵廣陵
破氏在俘囚中敵人欲脅而汙之不從或自經或投井
皆以救獲免主母愛之撫育如己出年至三十一嵗猶
無恙也節則節矣國破家亡乃偷生十五年欲何為乎
　　王導遺誅
楊用修謂王導非忠臣其說甚詳余按晉書導之罪猶
未盡也晉周札為右將軍都督石頭軍事王敦反攻石
頭札開門應敦故王師敗績敦以札為㑹稽内史時札
一門五侯吳士貴盛莫比敦已憚之及敦疾錢鳳欲害
札宗以自託沈克譛之於敦敦遂誅周氏襲札於㑹稽
札率兵拒敦兵散而死後札故吏詣闕訟寃宜加贈諡
卞壼議以札開門延冦不宜追贈郄鑒亦謂札宜從卞
議獨王導數為申復當與周顗戴若思同例朝廷竟從
導議追贈余謂開門延冦乃不臣之大者後雖中異殉
身何足以贖壼鑒之議於是為正導乃以石頭開門為
信敦匡救札所以忠于社稷然則敦之舉兵内向即以
隗協干政為名亦豈忠于社稷耶夫敦之不臣何待周
顗見誅而後見其罪即其向石頭時雖三尺豎子豈受
其欺者以札而信其為匡救此不足責以導而亦云然
大義滅親者不如是也當壼鑒議駁導乃抗顔争之將
誰欺乎且札兄之子曰筵者聞札開門納敦噴咤慷慨
義形于色札既可以愧死而導乃以敦之入石頭為匡
救以札之納敦為忠蓋導亦一札耳何以謝筵於地下
哉時有周撫者嘗為敦從事中郎從敦俱反敦敗撫亡
入西陽蠻中後因詔原敦撫詣闕請罪詔禁錮之而導
乃用為從事中郎又何疑導之以札為忠也導之黨惡
如此萬世其有遺誅乎
　　陶侃被誣
陶士行唱義於晉室板蕩之秋破石頭斬蘇峻誠為一
時元勲獨史載其夢生八翼登天門九重至八閽者以
杖擊之墜地折左翼及握重兵居上流潜有窺伺之志
輙思折翼之祥自抑而止嗟夫一何誣乎自古誣人而
不得者必汙以閨房之事以其難明故也晉史欲誣士
行至加以夢寐中事其難明更甚於閨房者且士行實
懷異志果有此夢正令自知人安得而知之其說固不
攻自破蘇子瞻嘗言士行忠節可横秋霜而貫白日余
因按其行事始末生當浮虚之俗動而見尤一入仕途
荆棘萬狀終日自運百甓於竹頭木屑間雖一束之穟
亦經營不怠卒能恢廓才猷立功立事蘇峻之禍賊將
害其子者馮鐵也鐵奔石勒勒收為戍將勒卒畏士行
威名遂殺鐵勒嘗自負標置二劉之間俯視曹孟德司
馬仲達顧憚士行若此梅陶稱士行機神明鑒似魏武
忠順勤勞似孔明豈欺我哉當其義旗既建一麾東下
子䘮不臨直趨蔡洲一時勤王蔑有先者逮元勳克集
實主齊盟乃退然不居旋師歸藩臣節益著夫坐擁八
州精兵在握設士行而誠有不臣之思其改步猶反掌
耳雖朝廷憚其勳名每加疑備而士行處之泰然末年
卧疾封府庫而登舟舉愆期以自代視去方伯之重任
如脫屣然其始終本末無一可議不臣之迹果安在哉
獨覽庾亮之傳應詹之書則疑其跋扈觀温嶠之舉毛
寳之謀則疑其顧望毋亦行髙者毁來加以蘇峻之誅
庾亮恥為之屈士行且溘先朝露後嗣彫零庾氏世總
朝權秉史筆者能不曲徇今乃舍其灼然之跡而信其
夢寐之言豈為善觀史哉
　　青紙詔
晉楚王瑋𫝊有青紙詔宻詔也說者意以青紙為之用
藥物作書以水浮即見如今人挾帶文字入棘試者於
青布衣上以藥物寫文字臨時以水沃之其字立見也
　　禄命家言
禄命家言自周以來有之小雅曰天之生我我辰安在
辰即所值嵗時日月星辰五行之吉凶也賈誼王充輩
亦皆有禄命之說苐未知其術何若耳惟吕才者獨著
論以深絶之至唐乃有李虚中嘗為侍御史始精其術
以人之始生年月日時支干斟酌夀夭貴賤亦往往有
驗即今所傳子平是也晉王導病令戴洋推算洋曰君
侯本命在申而於申上之石頭立冶金火相爍水火相
煎故受害導即移居東府病差不知其術與今同否
余謂星相之家自有其理原非幻妄苐非如今之術士
所能推測耳術可不信理可不信乎大都十而不能得
六七不足以見造化十而不失三四亦不足以見造化
之巧無論星相即醫術亦然初學之醫十亦能活二三
人三世之醫十亦常失二三人是人之生死自有定數
非醫之功亦非醫之罪也
　　司馬遷論五音
宫商角徵羽五音乃天地間自然相生者司馬遷以宫
生角角生羽羽生商商生徵徵生羽羽生宫是反其所
剋也豈别有說乎請以質之知樂者
　　改元
道藏中三一等經有平初太始元景延和赤明延康康
泰龍漢開皇無極等號皆云上境年號然則上境亦改
元耶何怪乎漢武帝可發一笑
　　州里難行
孔子曰言忠信行篤敬雖蠻貊之邦行矣言不忠信行
不篤敬雖州里行乎哉余謂行於蠻貊者易行於州里
者難也何者州里得之於常蠻貊得之於蹔蹔者易持
而常者難勉也士固有為天下之通貴而不見齒於州
里者可不慎哉
　　漢昭烈顧命
五帝官天下三王家天下法雖不同但毫無私意區别
其間無非欲乂安天下而已漢昭烈與諸葛孔明經營
西蜀以窺中原無非為興復劉氏耳昭烈既崩其志未
遂嗣子劉禪昏愚暗弱雖有孔明亦末如何昭烈生前
豈不知之晏駕顧命宜曰嗣子可輔輔之如不可輔則
擇劉氏之賢者立之孔明王佐之才必有處此而劉氏
興矣夫天下者髙祖之天下也凡髙祖之子孫皆得而
有之何必拘拘於子禪乃為漢祀不絶耶昭烈智不及
此乃曰如不可輔卿可自取是置孔明於嫌疑之地欲
變而擇賢則天下将以昭烈之言而疑己欲不變則劉
禪又不足與有為此孔明所以不能混一天下而漢祀
遂斬也宋張文潜有詩永安受命堪垂涕手挈庸兒是
天意足為孔明置詞矣
　　更漏
厯法自古重事至國朝卒無士人能究心者民間更漏
晷刻毫不可據昔張忠定公數領郡事其寢室中必張
燈炷香通夕宴坐郡樓更鼓必令分明倘一刻差誤必
詰之守籖者治以罪今郡邑守令且有不知銅壺滴漏
為何物者又安望其如忠定之更漏分明也
　　學官
國朝設官分職祗具空名惟郡邑學官為甚不肖者無
論己即翩翩文采者亦僅以筆札給事上人為要務至
於作養人才講解經籍二事則毫不經心余憶宋政和
中有建言者見任教授不得為人撰簡牘樂語之類庻
日力得餘辦舉業事以副陛下責任師儒之意故鄒公
浩嘗為頴昌府教授范純仁為守嘗加禮重一日純仁
欲鄒公為撰樂語鄒辭不為范曰翰林學士亦作此鄒
曰學士則可教授則不可范改容謝焉余故表而出之
以告廣厲學官者
　　邵堯夫不娶
邵堯夫四十餘嵗始娶至四十五嵗始生男有詩曰我
今行年四十五生男方始為人父豈其幼年斷意婚娶
至是乃念及不孝為大耶陳希夷常相种明逸不娶可
得中夀明逸從之六十嵗卒古人不娶者衆矣若明逸
者豈天欲其無後耶
　　險字押韻
詩家押韻遇險字雖宗匠亦難藏拙而近體押韻尤難
他且勿論即杜少陵數押為字終不能佳送王侍御往
東川此贈怯輕為從驛至東屯一學楚人為同舍弟宴
書齋書齋能爾為宴楊使君東樓樂任主人為贈畢曜
顔狀老翁為偶題排律餘波綺麗為皆足掩口
　　世宗崇道教
世宗晩年專事祠禱每有賞罰或聽於神嵗己卯周太
常怡為給事中嘗疏斥時相嚴嵩翟鑾言甚剴切疏中
有陛下日事禱祀而四方水旱未銷之語相嵩以間入
詔廷杖下錦衣獄乙巳始以箕仙言釋之未幾又以熊
尚書浹格營箕仙臺復逮怡丁未二殿災又釋之時京
城中相傳上實聞空中有神語當釋三人謂御史富平
楊爵工部郎中泰和劉魁及怡皆以言事同繫云怡寧
國府人
　　晉八伯
晉時兖州八伯擬古八儁阮放曰宏伯郄鑒曰方伯胡
母輔之曰達伯卞壼曰戕伯蔡謨曰朗伯阮孚曰誕伯
余知之矣至劉綏曰季伯羊曼曰䵬伯不得其解時兖
州又有四伯以擬四凶張嶷之狡妄曰猾伯羊𥅆之狠
戾曰瑣伯擬之於凶彼固低首而以江泉之能食為榖
伯也史疇之大肥為笨伯也亦以凶擬之能無反唇
　　燈夕
上元張燈太平御覽謂起於史記樂書曰漢家祀太一
以昏時祠到明今史記無其文豈史記復有别本耶宋
太宗朝又不獨上元張燈七月之中元十月之下元亦
皆張燈故上元皆不禁夜至淳化元年庚寅乃詔罷中
元下元張燈惟上元仍舊至今因之
　　蘇東坡寓惠
余嘗怪蘇東坡寓吾惠最久寓惠録所載一時邂逅止
翟夫子羅浮道士二三人别無有交往者其文字書畫
徧遺海内而吾惠絶無片紙隻字豈其時未有能識公
者抑無一人足與言耶偶讀公答李端叔書曰得罪以
來深自閉塞扁舟草履放浪山水間與漁樵雜處往往
為醉人所摧罵輙自喜漸不為人識平生親友無一字
見及有書與之亦不答自幸庶幾免矣乃知當時惠人
士知公者固少即公亦且深自韜晦知希我貴豈不信
哉
　　韓昌黎登華山
李肇國史補載韓昌黎嘗登華岳之巔顧眎險絶恐不
可復下遂發狂痛哭因縋遺書為訣且譏好竒者之過
華隂令百計取之乃能下宋沈顔為之說謂昌黎憤世
之趣榮貪位者若陟懸崖險不知止故身危而踣蹶不
知稅駕之所世儒亦信從之余謂不然趣榮貪位孰有
過於昌黎者其登華巔而痛哭也誠有怖死之心乎及
讀隠居詩話引昌黎贈張籍詩洛邑復休告華山窮絶
陘倚岩睨海浪引袖拂天星日駕此回轄金天所司刑
泉紳拖修白石劍攢髙青磴蘚澾拳跼梯飈颭伶俜悔
狂已咋舌垂誡仍鑽銘則沈顔之妄說益較著矣
　　戴逵阮瞻
晉戴逵善鼔琴武陵王晞使人召之對使破琴曰戴安
道不為王門伶人阮瞻亦善鼓琴人聞其能多往求聽
不問貴賤長幼皆為彈之神氣沖和不知向人所在内
兄潘岳每令鼓琴終日達夜無忤色人皆知安道之髙
抗而不知千里之以恬淡為髙抗也
　　邊韶
漢邊韶嘗為老子碑銘謂孔子學禮於老子時年十
有七嵗按世家孔子年十七孟釐子病誡其子必師孔
子故孟懿子與南宫敬叔往學焉其次又云敬叔與孔
子適周見老子詳史之所記皆非一年中事況孟釐子
卒在魯昭公二十四年孔子葢年三十有五矣韶不詳
究史家之㫖以大聖人事昭著耳目者而亦誤用之何
貴乎五經笥也且韶以老子與子西同傳深詆班氏之
失至於與韓非同傳何為置而不論韶即為五經笥是
亦未聞道者
　　孫叔敖
楚孫叔敖左傳載為蒍敖又為蒍艾獵杜預稱為叔敖
他書但云孫叔敖未知其名為饒也𨽻釋録楚相孫叔
敖碑乃知名饒古之難博如此又云髙梱改幣乃敖革
故易俗之事乘馬三年不别牝牡皆可以補左氏之闕
　　寒食
寒食節荆楚嵗時記云去冬至節一百五日即有疾風
甚雨謂之寒食據厯當是春月清明前二日或謂冬至
至清明凡七氣至寒食止百三日殊不知厯家以餘分
演之也元㣲之連昌宫詞有云初過寒食一百六特𠡠
宫中許然燭一百六又在清明前寒食後古人寒食之
節初無定時後人既合為一而又指為三月之三日恐
不可信民間值此節斷火凡三日齊人呼為冷節又曰
熟食又曰禁煙又按桓譚新論太原郡民以隆冬禁煙
五日後漢周舉傳太原士民每冬中輙以介子推焚死
之故一月寒食莫敢舉煙舉為并州刺史以盛冬去火
損殘民命禁止之俗遂頓革則此節又在冬仲非春月
矣禁火三日或五日或一月其風俗之不同乎初學記
所載琴操注又謂介子推以五月五日焚死晉文公哀
之每值是日禁民間不得舉火則寒食之說又非冬仲
是寒食之節其說有三也及考左傳史記所紀介子推
事絶無焚死之文惟晉乘及漢劉向新序乃云子推隠
於介山文公求之不得遂以火焚其山子推堅不出因
以焚死余按晉乘文字大非春秋時口吻其為偽書無
疑葢傅㑹劉向者不足據然亦未嘗明言春月冬仲及
五月也先賢傳鄴中記皆因之余謂介子推事當以左
傳史記為信焚死之說甚為謬妄晉文公好賢下士豈
有賢人不肯出遂以火焚之其說不攻自破則寒食禁
火自别有說非為子推斷可識也余偶閱周禮司烜氏
仲春以木鐸徇火禁於國中注云為季春将出火也今
寒食凖節氣是仲春之末清明是三月之初禁火當是
周制但司烜氏徇火禁乃出火非禁火豈欲出新火故
亦禁舊火乎或云龍星木之位也春屬東方心為大火
懼火盛故禁火是以寒食有龍忌之禁其說益明矣
　　上墓設烏飯
寒食節上墓其制亦未見于古獨鄭正則祠享儀曰孔
子許望墓以時祭祀未嘗明言以寒食節則四時皆可
上墓矣五代史帝紀云寒食野祭焚紙錢亦止言野祭
又未嘗明言上墓唯唐開元勑上墓以寒食日同拜掃
禮此後世寒食上墓之所由起也夢華録乃云十月朔
都城士庶皆出城饗墓又非以寒食也此則風俗之不
同耳余里中上墓皆以清明重陽二節獨清明日上墓
必以烏飯其法先以青礬漬米搗楓樹葉染之亦非無
謂零陵總記居人遇寒食節以楊桐葉細冬青染飯色
青而有光食之資陽氣道家謂之青精乾石䭀飯楊羲
與許逺遊書故服䭀不即此物陶隠居登真訣亦云太
祖真人有此法又法南天竹葉煮汁漬飯名曰黒飯故
杜甫云豈無青精飯使我顔色好鄭畋詩圓明青䭀飯
光潤碧霞漿余里中烏飯即此法也苐古人雖有此飯
非以上墓上墓設烏飯豈亦薦其時食之意乎
　　生兒詩
蘇東坡洗兒詩人皆養子望聰明我被聰明誤一生惟
願生兒愚且魯無災無難至公卿朱晦菴生其父松於
晬日亦作詩行年已合識頭顱舊學屠龍意轉疎有子
添丁助征戍肯令辛苦更冠儒二公皆一意也然士大
夫生子而遇此時作此詩亦世道之不幸乎
　　以行呼
朋友相呼以行數唐宋以來皆然其俗起於北齊張稷
為豫章王主簿與劉繪俱見禮接未嘗呼名呼為劉四
張五前此未聞也苐此等相呼雖雅亦近於狎黄山谷
嘗避暑於李氏園亭題壁云荷舞竹風宜永日氷壺凉
簟不能迴題詩未有驚人句㑹喚謫仙蘇二來秦少游
見之言於坡公曰以先生為蘇二大似相薄公亦改容
然坡公讀山谷煎茶詩曰黄九怎得不窮足以相當矣
　　社稷
禮記曰共工氏之霸九州也有子后土能平九州故祀
以為社左傳曰共工氏有子句龍能平水土故祀以為
社句龍即后土也厲山氏之子柱能植五榖故祀以為
稷是后土乃社之神柱乃稷之神矣至蔡邕獨斷則曰
周棄生而能植百榖稷乃百榖之長因以稷名其神此
說為是葢稷之神乃空名非實指棄與柱社之神亦空
名非實指后土也又有祖社之社冬官左祖右社風俗
通曰共工氏有子脩好逺遊沒而祀為社故出行者皆
祀之說文云祈清道神謂之社晉稽含社賦序有事於
逺者吉凶偕名是共工氏有二子皆為社神矣又有社
日之社亦實無定神歴代皆以國家所乘五行之運為
之亦無定日杜工部社日詩用伏日事姚令威叢話以
為誤不知史記年表秦德公始年用伏日祠社伏與社
乃同日也至漢乃有春秋二社始與伏分耳
　　二氏
佛藏惟四十二章經其來甚古苐未知果出于佛否維
摩經亦南北朝作如小乘諸品皆西僧為之道經獨道
德南華列禦冦丹經黄庭隂符諸篇尚可觀其餘皆偽
書也余嘗欲取二氏書刪之佛藏擬所存者不能十之
一道藏擬所存者不能百之一未審功力能及此否
　　太監雲竒
丞相胡惟庸之變首發其謀者贈司禮監太監雲竒也
竒南海人時竒以内使守西華門去庸居第甚邇庸謀
逆詭稱所居井湧醴泉邀上幸而伏甲以待竒偵得之
走當蹕道勒上馬言狀氣鬱舌鴃不能宣上恚甚左右
撾箠亂下竒臂折猶奮指逆臣第上悟登西皇城樓瞰
逆臣第中皆伏甲因亟發禁兵捕之而後召竒則氣絶
矣詔贈竒内官監少監賜葬太平門北中山王墓之左
有司嵗時致祭嘉靖中守備髙隆王萱等復上其事
請于朝特贈司禮監太監加諭祭少司空何孟春為文
紀之墓及考國史則謂惟庸以他事多不軌故被戮不
及醴泉出邀上臨視事又以醴泉出為故里第石筍發
井湧數尺非丞相府也雲竒發逆謀功甚大而史亦佚
其名何也
　　女兒把子
今江南女兒未破𤓰者額前髮縛一把子即張子野詞
垂螺近額晏小山詞雙螺未學同心結垂螺雙螺即把
子也
　　諸葛入蜀
諸葛孔明棄荆州入蜀蘇老泉甚詆其非世儒多是之
而不知其說本元魏崔浩之對毛修也詳毛修之傳
　　疑馮宿代韓昌黎筆
韓昌黎文起八代之衰當時委未有能識之者其論佛
骨疏宰執疑其同幕馮宿代筆亦是怪事宿浙之東陽
人貞元中進士歴刑工二部侍郎有格後𠡠三十卷行
于世弟定審寛皆進士俱以文名
　　觀日出入
周穆王駕八駿欲西觀日所入處秦始皇作石橋海上
欲東觀日所出處英主好竒類如此
　　東漢碑文
東漢文字碑碣之類多有不成文理者如咸陽令唐扶
頌云造立授堂四逺童冠摳衣受業著録千人夫以講
堂為授堂又四逺童冠為句其下云五六六七訓導若
神五六者用冠者五六人又六七者用童子六七人之
文也此何等語
　　篆體
篆書以清圓勁拔為上秦李斯真蹟不可復覩唐李陽
冰乃斯之復出也自江南徐鼎臣鉉始變而為肥已逺
於古然猶不失古意至元趙子昻素愛鼎臣書所作大
小篆多類鼎臣由是學者翕然效之甚至彭亨濁俗如
腯豕然不知子昻天資髙邁所書自過于人俗子輩塵
胞陋質欲逐其迹乃畫虎不成反類狗耳
　　獸名窮竒
神異經後人偽書也漢東方朔詼諧好言竒怪故此經
托名朔耳且其文甚陋而野非朔之筆明甚苐所載有
獸曰窮竒者言見忠信之人則嚙而食之見奸邪之人
則擒禽獸而飼之此亦非茍作者豈有激而云然耶山
海經有云邽山有獸狀如牛蝟毛曰窮竒音如嘷狗是
食人郭璞注或云似虎一名神狗則實有此獸未知同
否
　　繡襦傳竒
今俗演繡襦傳竒鄭元和殺駿馬奉妓人李亞仙此乃
元翰林學士王元鼎與妓人順時秀事也
　　古裝書法
今祕閣中所藏宋板諸書皆如今制鄉㑹進呈試録謂
之蝴蝶裝其糊經數百年不脫落不知其糊法何似偶
閱王古心筆錄有老僧永光相遇古心問僧前代藏經
接縫如線日久不脫何也光云古法用楮樹汁飛麫白
芨末三物調和如糊以之粘紙永不脫落堅如膠漆宋
世装書豈即此法耶
　　秦始皇年嵗
秦始皇十三嵗嗣位嵗在甲寅是年漢髙祖始生始皇
元年為乙夘至二十六年庚辰乃自立為皇帝三十八
年辛夘始崩是在位三十七年而稱皇帝止十二年也
　　婦人不宜稱姬
古者婦人不稱名出嫁之後即以父母之姓為名如春
秋王姬齊姜宋子之類是也故姬者周之姓也如齊稱
姜宋稱子耳後世字學不明以姬字為女人通稱已誤
漢有薄姬栗姬憲姬是又以姬為妾矣蔡京當國改公
主為帝姬更足掩口時公主乃趙姓既於姬字不合豈
以帝之女可為人之妾耶宋人精于考究而當時卒無
一人駁正者則為京之權所怵也
　　五刑
古今攷謂五刑唐虞以來有之未知上古起在何時漢
文帝始除肉刑刻顙截鼻刖足割勢四者皆肉刑也余
閱黄帝鍼經帝與岐伯論人不生鬚者有宦不生鬚之
語則黄帝時已有宦者是黄帝時即有宫刑也余意鴻
荒之世禮樂刑罰雖不能如後世之詳悉苐其大槩在
黄帝時皆已創立五刑其或起于黄帝乎但白虎通又
云五帝畫象者其服象五刑也犯墨者幪巾犯劓者赭
其衣犯髕者以其墨幪其髕處而畫之犯宫者履屝犯
大辟者布衣無領又按慎子云以畫跪當墨草纓當劓
履屝當刖艾蹕當宫是以尚書曰五刑有服故凡斬人
體鑿其衍形曰刑畫衣冠異章服曰戮則黄帝時又似
五刑未設何以有宦者請再考之
　　張德釗書石本孝經
昭德讀書志所錄石經皆有書人姓字獨孝經云不知
所書何人余閱他書乃知孝經張德釗書也(德釗曽守/簡州平泉)
(縣令賜/緋魚袋)
　　生而有文在手
魯公子季友生而有文在手曰友因以命之初疑其妄
及閱唐元和姓纂堯之長子監明死而子生有文在手
曰劉故封於劉周平王少子生而有文在手曰武遂為
武氏又南氏姓源韻譜盤庚妃姜氏夢龍入懷孕十二
月而生手把南字長封荆州號南赤龍又鮮于氏血脈
譜子仲之子曰文生而有文在手左曰魚右曰羊及長
封漁陽為燕附庸又閻氏唐表周昭王少子生而有文
在手曰閻康王封於閻城又薛氏血脈譜文王曹夫人
見赤龍交而孕十二月生子手把薛字因以為氏此皆
譜牒家之言多不足信然季友之說世亦有之非妄也
　　戒蠟
僧家言僧臘者猶言年嵗也又言戒蠟者臘當作蠟余
偶閱一内典西方結夏時以蠟為人其輕重相同解夏
之後以蠟人為驗輕重不差則為念定而無妄想否則
血氣耗散必輕於蠟人故謂之曰戒蠟非年嵗之臘也
　　受財產
李藥師受張仲堅家產張建封受裴尚書資財既居之
而不辭入室之初婢僕有不用命者即鞭撻之英雄行
事大略相同
　　玉牒
宋朝玉牒凡一朝大政事大號令大更革大拜罷皆載
焉仙源積慶乃牒中之一欵耳詳雲莊四六所載進玉
牒表自首至尾皆世系與朝政相對今制玉牒乃止載
宗室世系不及朝政也
　　火葬
姑蘇火葬雖屢經禁戒恬不為止蓋其俗自古已然矣
元祐中范純仁嘗帥太原河東地狹民惜地不𦵏其親
純仁收無主燼骨别男女異穴以𦵏又檄諸郡倣此仍
自作記數百言曲折委致以規變薄俗而俗始稍變苐
姑蘇純仁之鄉也能變太原而不能變其鄉何耶
　　蓴鱸
張季鷹見秋風起輙思蓴鱸世皆知其有初服之想而
已余閱本草蓴鱸同羮可以下氣止嘔豈季鷹在當時
意氣抑欝遇事嘔逆故作此念耶
　　牛頭阿旁
古帝王多有云蛇身牛首者非真身如蛇首如牛也今
相家者常稱人為鶴形虎形其人豈真如鶴如虎哉陶
𢎞景乃疑佛氏所述地獄中有牛頭阿旁者為三皇五
帝何怪誕若是
　　鉅靈
鉅靈之迹傳載所紀多在蜀中水經所稱鉅靈謂河神
漢武帝内傳東都進一小人長七寸東方朔謂為鉅靈
盖名同而神異也
　　皇帝王
魏了翁謂皇帝王三者皆節惠易名之諡也人主生
稱皇帝自秦政始漢髙帝遂因其陋至今不改是生而
為諡也故三皇五帝三王皆後人所諡者苐今之有天
下者不稱為皇帝將何稱耶安得此老復起而詰之
　　梅竹宜瘠地
梅與竹皆植物中有幽致者然梅以古為韻竹以堅為
材故肥壤植梅雖華茂而其韻常之以枝榦不蒼也肥
壤植竹雖森發而其材常脆以枝節易蠧也宋葉夢得
善種竹後遇王份秀才曰竹在肥地雖美不如瘠地之
竹或岩谷自生者其質堅實斷之如金石以為椽常竹
十嵗一易者此倍之夢得歸而驗之果信余於竹而悟
梅不宜肥壤又於梅與竹悟人間世之瘠者為藥石而
肥者為疢疾也
　　藥樹監搜
元㣲之有詩曰松門待制應令逺藥樹監搜可得知余
初不曉監搜之義又疑藥樹為有誤及閱龎元英文昌
雜錄亦為藥樹豈樹有名藥者耶抑或可為藥之樹也
若監搜則唐制百官入宫殿門必搜檢而以監察御史
掌之其立位在藥樹之下至大和元年始詔停此制云
　　佛書可疑
余嘗疑今中國所行佛書葢經數譯而後成因憶契丹
初入中國者實名安巴堅時李琪譔賜契丹詔乃作阿
布機後有歸自虜中云虜人實呼為安巴非阿布也身
毒國在漢時譯作捐篤其後又譯作乾篤復名之曰乾
竺今且為天竺矣譯者但取語音相近不問字義云何
設有人持中國所行五千八百卷往彼土不知與當時
雙樹下語一一契合否
　　漢閏之誤
三嵗一小閏五嵗一大閏自唐虞已然若漢書表及史
記漢未改秦厯之前迄至髙后文帝皆書閏九月葢秦
之厯法不明凡應置閏者皆總而致之於嵗末也其亦
據左傳所云歸餘於終而誤用之者耶
　　婟嫪
今世諢語宿娼客曰孤老世多不解其語余閱要雅游
壻曰婟嫪婟胡故切嫪力到切皆戀惜意因憶史記秦
始皇母后所幸曰嫪毐者正義云嫪躬到反毐酷改反
索隠云嫪姓毐名漢書注嫪氏出邯鄲王邵云賈侍中
說秦始皇母與嫪毐淫坐誅故世人罵淫曰嫪毐廣韻
亦云毐者無行之稱也則非名矣今之呼游壻為婟嫪
也其起於毐耶是嫪毐非姓名而索隠及漢書似誤矣
　　珠池
㢘州珠池乃海之港也劉恂嶺表録異記謂海邊之中
有島島上有大池其底與海通豈恂之所見别有島上
之池耶
　　烏寶
元髙明有烏寶傳曰寶素勢利其富室勢人每屈輙往
雖終身服役弗為厭若窶子貧氓即傾心願見終不一
往尤不喜儒雖暫相往來亦終不能久留也余之不能
為烏寶主人也固宜
　　石有生長
漢青衣尉趙孟麟羊竇道碑乃磨崖也洪适𨽻釋謂此
碑崖石增長字體失真余頗疑之崖石豈有增長之理
或苔蘚所蝕耳後遇李觀察開芳為言晉江𫝊公夏器
祖墓有一石笋初僅尺許嵗漸生長至三尺餘公遂為
南宫第一人相墓者以此石笋為貴徵其族人妒忌夜
折之遂不復長故公位僅至員外郎乃知洪氏之言非
虚也
　　子孫用祖宗樂
韓苑洛論樂謂祖宗之樂決不可奏於子孫之廟豈可
以子孫坐于上而呈祖宗之形容哉子孫有功德者宜
别為樂葢子孫之樂則可奏之祖宗之前以慰恱祖宗
之心也此說亦近理苐樂所以象成功子孫豈一一皆
有成功者功之未成而欲舍祖宗之樂未知有事於廟
時用樂乎不用樂乎安得苑洛復起而質之
　　骨董
骨董二字乃方言初無定字東坡嘗作骨董羮用此
二字朱晦菴語類乃作汨董今人作古董字其義不可曉
　　拾青紫
世人皆知拾青紫如拾地芥為夏侯勝語而不知青紫
二字何所本漢制丞相太尉金印紫綬御史大夫銀印
青綬皆官階之極崇者故云拾青紫謂紫綬青綬也顔
師古注以青紫為卿大夫之服余因詳檢史漢諸書漢
卿大夫未有服青紫者顔師古但據當時所見爾
　　種竹
種竹者必以五六月雖烈日無害世言五月十三日為
竹醉日可移竹余居田間好種竹不必此日凡夏月雨
天皆可種也若杜少陵詩西窓竹影薄臘月更須栽又
以冬而種竹石林避暑録所載嘗依少陵詩於臘月種
竹卒無一生者豈地有不同耶
　　持齋
宋文帝嘗謂求那跋摩曰弟子常欲齋戒不殺迫以身
徇於世不獲從志跋摩曰刑不失命役無勞民則風雨
順時寒煖應節百榖滋榮桑麻菀茂如此持齋齋亦大
矣如此不殺德亦衆矣寧在闕半日之飡全一禽之命
然後為齋耶噫今世之愚民無論已余嘗見縉紳間有
手不離念珠口不離南無斷葷止酒持誦飯僧作大功
德然而貪殺甚於盜跖者豈未聞跋摩之語耶
　
　
　
　
　
　疑耀卷五
欽定四庫全書
　疑耀卷六
　　　　　　　　　　　　　明　張萱　撰
　　茶
古人冬則飲湯夏則飲水未有茶也李文正資暇錄謂
茶始於唐崔寧黃伯思已辯其非伯思嘗見北齊楊子
華作邢子才魏收勘書圖已有煎茶者南牕紀談謂飲
茶始扵梁天監中事見洛陽伽藍記及閱吴志韋曜𫝊
賜茶荈以當酒則茶又非始扵梁矣余謂飲茶亦非始
扵吴也爾雅曰檟苦茶郭璞註可以為羮飲早采為茶
晚采為茗一名荈則吴之前亦以茶作飲矣第未必如
後世之日用不離也葢自陸羽出茶之法始講自吕惠
卿蔡君謨輩出茶之法始精而茶之利國家且藉之矣
此古人所不及詳者也
　　林逋
林逋居孤山畜一鶴客至則童子放鶴逋見鶴即歸其
好客如此宋江鄰幾作雜志載許洞嘲逋詩有豪民送
物伸鵞頸好客窺門縮鼈頭之句葢無根之謗也鄰幾
載之何意李畋聞見錄載和靖隠居朝廷命守臣王濟
訪之逋聞之即懐詩文求見濟乃以文學保薦逋及詔
下唯賜帛而已濟曰草澤之士不學稽古不友王侯文
學之士修詞立誠俟時致用今林逋兩失之矣夫以和
靖之髙隠而猶以詩文取譏亦不念古人身既隱文焉
用之語也今之自稱山人者又何以文為哉
　　樂府之誤
樂府夲以被管絃者今所傳古樂府詞多不可讀沈休
文曰樂人以聲音相傳大字是詞細字是聲聲詞合寫
愈傳愈訛至今遂不得其解耳故後人作古樂府止用
其題不襲其意亦不諧其調如朱鷺則詠鷺之色艾如
張則詠射雉事或五言或七言或近體或歌謡皆如詠
物體葢自魏而後皆然不特唐人也至扵可被管絃與
否不復問矣
　　書簡用死罪
侯鯖錄謂晉宋兵革之間禁書疏非吊喪問疾不得輙
行晉人書啟多用死罪死罪是違制令故也余謂不然
漢董仲舒詣丞相公孫𢎞記室書已前用之矣
　　張楚
陳勝自立為王號張楚劉徳曰若云張大楚國也張晏
曰先是楚為秦滅今立之為張也而師古從晏說余謂
兩說皆兼為是立楚而號曰張猶大唐皇宋大明云爾
　　王弼註利貞
王輔嗣註易利貞者性情也曰不性其情何能久行其
正不性其情言不以性制情也句法甚古而理亦明盡
止此四字不知宋儒費幾多說話
　　孔子責冉求
季氏伐顓㬰冉有季路問扵孔子孔子不責由而責求
曰求亡乃爾是過與且呼其名而責之此正寧有盗臣
意
　　王道王路
洪範無有作好遵王之道無有作惡遵王之路注疏止
言王之道為正道王之路為正路而已道路二字未分
别蔡沉集傳亦未及解新安陳氏止云互詞叶韻耳抑
何鹵莾也箕子作洪範其字豈輕下者余按周禮遂人
及匠人自遂上之經至扵川上之路凢五又有經涂環
涂野涂大小相異而道容二軌路容三軌是道小而路
大也則作好之害小作惡之害大耳
　　夷齊不食周粟
伯夷叔齊不食周粟餓扵首陽之下葢不食周之禄非
絶粒不食也古人祿皆以粟如原思為宰與之粟五秉
是也時夷齊特不欲為周之臣故辭其祿耳若自耕之
粟未嘗不食也餓而采薇者粟或不足有時采薇以充
之非止食一薇也周土之毛即所耕之粟亦毛也程伊
川之說得之特未發明耳三秦記謂夷齊食薇三年顔
色不變得無誕乎宋石曼卿謂夷齊不死扵周之土而
死扵蒲阪以蒲阪為堯舜揖遜之區葢有深意焉苐首
陽之山散見各郡國諸家紛紛未有的據夷齊之死或
在首陽或在蒲阪宜冄詳之
　　獬豸
獬豸性忠能觸不直咋不正見扵徃籍不一而足宋羅
泌不以為然因引齊莊公有臣曰王國卑與東里徼訟
三年不决乃令二人共一羊盟扵社二子相從刲羊以
血灑社讀王國卑之詞已竟東里詞未半羊起觸之是
能觸不直者羊之性也不必獬豸余因憶里中故老嘗
言有重辟甚寃厯數官皆不能直有一郡守復判此獄
而郡堂一鹿闖至公案上銜其文卷嚙碎之左右不能
奪郡守心動遂反前斷而寃者得白是鹿性亦能知曲
直矣鹿與羊凡畜也能知曲直況神羊乎能知曲直者
有羊與鹿而況可謂無獬豸乎天生神物自有出扵常
理之外者草木最為無知尚有指佞之草而謂無獬豸
者過也苐許叔重又以獬豸似牛與神羊之名戾或羊
類或牛類所不可知耳
　　伯益之夀
孟子稱伯益避位扵禹之子啟詳閲諸書伯益乃髙陽
氏之子其猶子黎逮事其父則髙陽之崩益年不下四
十矣厯髙辛唐虞凡二百二十載是伯益年必二百六
十嵗乃及禹之傳位扵啟也堯之諸臣夀最髙者惟彭
籛臯陶伯益三人而臯陶年百有六十則前聞之彭籛
或云即彭祖或云非是獨未聞伯益二百六十嵗之說
豈孟子别有所授耶
　　堯舜被誣
堯舜禹以聖人為之君又以聖人為之臣禪受之際昭
著往䇿豈復纎芥可疑而竹書紀年謂堯之末年徳衰
為舜所囚故相之湯隂有囚堯城又謂舜既囚堯遂堰
塞丹朱使父子不相見故鄄城西又有堰朱城𤨏語因
之亦曰舜放堯扵平陽而任昉記亦以朝歌有獄基禹
囚舜故地也扵是劉知幾遂疑舜廢堯既立其子俄又
奪之嗟嗟堯舜禹而猶不免於稗官小說之妄議又何
怪乎秦火耶余按竹書紀年出於魏晉間是時魏晉得國
無不簒弑者知無以自解於世而逢君之臣偽撰此書
為主分謗耳竹書又云殷仲壬即位居亳其卿士伊尹
相之仲壬崩太甲立伊尹放太甲於桐乃自立後三年
太甲潜出自桐殺伊尹立其子伊陟伊奮命復其父之田
而中分之夫太甲伊尹之事見於尚書孟子者不可信
耶左傳曰伊尹放太甲而相之卒無怨色杜預乃以竹
書而疑伏生之尚書為有昏妄則以小人心置君子腹
者不獨劉知幾矣
　　鼻天子冡
舜封象於有庳即今湖廣永州府零陵縣今零陵尚有
有鼻墟羅長源謂鼻庳音相近也余按幽明録始興有
鼻天子冡鼻天子城今統志亦載之始興屬今南雄府
而南康記南康縣亦有鼻天子城先儒或謂始屬始興
今屬南康故統志於南康不載鼻天子城冡豈南康始
興古皆為楚地傲象雖封於零陵及卒乃葬扵南康耶
然南康始興去零陵逺甚象封扵零陵矣卒乃葬扵始
興耶余竊惑之統志又云始興鼻天子墓昔人掘之見
銅人數十擁笏列侍器飾皆金銀俄聞墓内擊鼓大呼
懼弗敢取而返夫銅人狥葬乃出扵末代非有虞之世
所宜有也此鼻天子非象明甚羅長源作路史扵古今
疑誤最為詳核而亦以始興之鼻天子為庳象何也
　　張生夢舜
舜號泣扵田為怨慕孟子必有所據纂異記有張生至
蒲闗夢舜召之問以所業生曰孟子舜問何人也生誦
其書至號泣怨慕章舜謂孟子不能善傳其意朕之泣
怨已不合於父母耳號天怨慕非朕之所行者想舜當
時用意亦合如此苐所述夢中舜語謂孟子為不知而
作則孔子之語也莫之為而為莫之致而致則又孟子
語也孔孟生扵舜之後凡若干年舜既死而亦習孔孟
語乎其誕妄如此羅長源路史亦引據之殊足掩口
　　儒釋相通
儒不可不通釋典釋亦不可不通儒書離之則兩傷合
之則並美雷次宗周續之嘗從釋慧逺受毛詩鄭氏箋
今世佛子多以不能習儒乃去而為釋欲其闡揚𤣥教
烏可得哉
　　九言詩
古之詩自二言以至七言止耳後人有八言以毛詩十
月蟋蟀入我牀下我不敢效我友自逸為八言之始獨
未有九言者摯虞流别論曰泂酌彼行潦挹彼注茲指
為九言余檢諸夲皆云泂酌之章章五句則非九言明
甚顔延之亦云詩體夲無九言將由聲度闡緩不協金
石故仲治云然耳今之詩有九言者其法非古也
　　司馬温公之貧
今制黄冊凡糧米多者自立一户糧少者共立一户此
宋制也司馬温公罷相居洛中所買田宅猶以兄郎中
公為户謂糧少不自立户也以宰相田糧不能自立一
户亦足以㢘頑矣苐未知其産所入若何今蘭溪趙文
懿公自登第以至柄國十年止守祖父遺産瘠壤四十
七畆毫不加舊若其後人田宅稍饒則皆治生所致扵
公無與余從公逰二十年猶未悉公及公捐館其里人
數為余言如此公之相業不具論獨清修一節則司馬
之後如公者指不多屈矣
　　琴辯
世本曰琴作扵神農而琴操曰作扵伏羲爾雅曰大琴
謂之離孫叔然曰音多變聲流離也此伏羲之琴也樂
錄曰二十七絃郭璞從之未詳其制之長短何如中華
古今注曰二十五絃琴或曰二十絃皆失之而樂錄為
正按伏羲以木王三與八皆木之數也故三其九而二
十七為之絃耳廣雅曰伏羲琴七尺二寸則八其九而
七十二寸為之長也亦以木為數也廣雅曰琴長三尺
六寸六分五絃邢昺曰此常用之琴也長三尺六寸六
分者象三百六十六日五絃象五行至文王武王始加
大絃為君小絃為臣五絃第一為宫其次商角徵羽二
絃少宫少商上曰池言其平下曰濱言其服前廣後狹
象尊卑上圓下方法天地十三徽象十二月加閏此即
今之琴也夫以伏羲之離而名之曰大琴乃後人名之
耳比琴為大故曰大琴在伏羲時止名離不名琴也少
宫少商二絃始扵周矣而减二十七絃為五絃减七尺
二寸為三尺六寸六分與名之為琴也皆在周之先也
不知始扵何時請以俟知者
　　九河考
古之九河諸書相傳者曰馬頰即馬篤河曰覆釡河曰
鈎盤河曰鬲津河曰徒駭河即徒河皆在今濟南府境
而胡蘇河簡河潔河皆在滄州又云徒駭河亦在滄州
惟太史河莫詳所在自漢以來講求九河者甚詳漢世
近古止得其三唐人累集積𫝊之語遂得其六歐陽忞
輿地記又得其一或新河而載以舊名或一地而立為
兩說要之皆似是而非無所依據至其顯然謬戾者班
固以滹沱為徒駭而不知滹沱與徒駭不相渉也樂史
扵馬頰又以漢馬篤河當之鄭氏求之不得其說乃謂
齊桓公塞九河為一河今河間弓髙以東至平原鬲津
徃徃有其遺處春秋緯寳乾圖云移河為界在齊吕鎭
閼八流以自廣宜蔡九峯深折其非也夫曲防齊桓之
禁也豈躬犯之即霸者輕變古而重扵自利然河水可
塞而河道可盡平乎酈元水經獨曰九河碣石苞淪扵
海程子宗之乃援尚書禹貢夾右碣石之文謂九河果
從碣石入海今兖冀之地皆無碣石而碣石尚在海中
去岸五百餘里卓然可見是九河之說當以酈元為正
今之治河者輙言九河故道穿鑿求之宜乎支離而無
益于河矣
　　龍涎香
龍涎香眞偽難辯按張世南㳺宦紀聞云諸香龍涎最
貴廣州市直毎兩不下百千次等亦五六十千出大食
國近海傍常有雲氣罩山間即知有龍睡其下或半載
或二三載土人更相守視俟雲散則知龍已去往觀必
得龍涎或五七兩或十餘兩視所守人多寡均給之又
有說大洋海中有渦旋處龍在其下湧出其涎為太陽
所爍則成片風漂至岸人取之龍涎入香能収歛腦麝
氣雖經數十年香味仍在嶺外雜記云龍枕石睡涎沫
浮水積而能堅鮫人采之以為至寳新者色白稍久則
紫甚久則黑白者如百藥煎而膩理黑者亞之如五靈
脂而光澤其氣近扵臊似浮石而輕和香焚之則翠烟
浮空結而不散又一說龍出沒海上吐出涎沫有三品
一曰汎水二曰滲沙三曰魚食汎水輕浮水面善水者
伺龍出随而取之滲沙乃被波浪飄泊洲嶼積多年風
雨浸滛氣盡滲扵沙土中魚食乃因龍吐涎魚競食之
復作糞散扵沙磧其氣腥穢惟汎水者可入香用餘二
者不堪往嵗有詔求龍涎香而眞偽莫辯余故錄之以
廣時人耳目
　　漢碑
孫宗鑑東臯雜錄言漢碑額多篆身多隸是矣獨云隸
多凹篆多凸則洪适之隸釋歐陽修之集古錄趙明誠
之金石錄皆未及也豈漢碑尚有遺扵三公之見聞者
耶
　　柴桑
山海經所載皆山川之大者獨未載廬山而止載柴桑
之山郭景純曰柴桑山在潯陽南與廬山相連余意廬
山舊當名柴桑及匡君兄弟廬之遂稱廬山耳今以柴
桑别為一山而曰與廬山相連似誤
　　荔枝
荔枝之名諸書皆未詳其義扶南傳謂結實時枝弱蒂
牢不可採皆以刀斧剜取其枝故以為名余按荔枝之
樹甚髙大惟樹杪結實最多故採者不能攀其枝多連
枝斫之耳蒂牢之說殊不然也
　　消摩
呼藥為消摩詳杜蘭香别傳蘭香降嫁張碩碩問禱祀
事香曰消摩自可愈疾滛祀無益消摩謂藥余意消摩
按摩也今治病者有按摩之術
　　擊壤
堯民擊壤壤以木為之其形如履前廣後銳長尺四寸
闊三寸將戲先側一壤扵地遥扵三四十歩外以手中
壤敲之中者為上今京師中兒童猶有此戲或以桃或
以甃其擊壤之遺乎獨吴盛彦有擊壤賦曰論衆戲之
為樂獨擊壤之可娱因風化勢罪一殺兩或擊之法與
今不同耳
　　以糟飼馬
今京師官馬雖有芻豆之給皆為馬軍乾没日惟以枯
糟飼之故雖有良馬不一二年輙斃矣海馬骨者最巨
水火俱不能毁惟以糟漚之遂腐海馬神馬也其骨且
畏糟今乃以糟飼凡馬乎然京師售馬者云以糟飼之
可暴壯惟其暴壯是以易斃
　　家里
白樂天詩還家問鄉里詎堪持作夫鄉里謂妻也南史
張彪傳呼妻為鄉里今我不忍令鄉里落他處今人言
家里夲此
　　五大夫松
秦始封泰山松為五大夫此秦時第九爵也非謂五株
松為五員大夫也今人相傳為一松封一大夫五松五
大夫殊謬
　　芍藥握椒
毛詩溱洧之卒章贈之以芍藥芍藥破血女人無子當
服之故芍藥之贈為男滛女東門之枌其卒章貽我握
椒椒氣下逹可以壯陽故握椒之贈為女淫男此先儒
之俚談然理或有之
　　千文
千字文劉公嘉話曰梁武帝教諸王書令殷鐵石扵王
右軍書中搨一千字不重者毎字一片紙雜碎無序武
帝謂周興嗣曰卿有才思為我韻之興嗣一夕編次進
上鬚髪皆白南史文學周興嗣傳又云武帝檄魏文于
右軍書中書千字令興嗣韻之非殷鐵石也又有一說
武帝喜鍾繇書而秘書省所藏鍾繇眞蹟甚多獨年久
漫滅散亂乃令興嗣韻之為千文未知孰是今世有鍾
繇千文與興嗣所韻者不同乃後人偽撰也
　　蘭香
余里中製蘭香乃以土香曰白木香者為骨即今牙香
粗榦也剉成片以水漬之數日去其木氣然後暴烈日
下候乾燥方採樹蘭花與此香片用紙包褁復暴扵烈
日凡數易花而後成(樹蘭一名/珍珠蘭)今俗云傳扵吴商不知
此薰香法在宋已有之自吾廣始不始扵吴也余閱宋
葉寘論香品吾廣故有吴氏者以薰香獲富素馨茉莉
柚子花皆可為之顧文薦負暄錄亦云畨禺有吴監稅
者以香名豈即其人耶獨未言及樹蘭花今樹蘭花薰
香盛行而素馨茉莉柚花皆未有製者試為之當不减
樹蘭也樹蘭獨産廣東不見傳疏亦不知其當作何名
以其花香似蘭草而木為夲故曰樹蘭其花如黄粟盛
扵夏間亦可以薰茗
　　東方朔滑稽
東方朔傳有幸倡郭舍人令朔射覆中之武帝榜舍人
舍人不勝痛呼號而朔嘲焉曰咄口無毛聲謷謷尻益
髙舍人恚曰朔擅詆欺天子從官當棄市帝問朔何故
詆之朔曰與為隱耳口無毛狗竇也聲謷謷鳥哺鷇也
尻益髙鶴俛啄也獲免余謂朔之初為此語實以詆欺
舍人非隱語也舍人曰幸倡必弄臣之流口無毛者少
而無鬚也聲謷謷謟佞而取給也尻益髙者滛交之態
也非詆欺而何然即朔之假為隠語其詆欺更甚以其
無毛之口為狗竇以其仰食扵人為鷇之仰哺以其俯
首而求食為鶴之俛啄皆以鳥獸之類眎之而武帝與
舍人不暇察耳􁌲刺如此非自託扵滑稽何以免於世
哉
　　木棉
余鄉多木棉集韻綿作棉樹髙者至於十丈其枝如桐
葉如胡桃葉而稍大花如今之玊蘭花紅如渥丹一樹
常數千枚春夏放花其紅燄燭天花謝乃結子剖之如
酒匜其殻堅硬其中有絮皓白故曰木棉今名攀枝花
吴錄云其絮如蠶所作者非也唐李琮詩腥味魚中墨
衣裝木上棉則此棉亦可作衣絮今止充裀褥而已方
勺泊宅編稱海南蠻人以此紡織為布布上出細字雜
花卉尤工巧名曰吉貝布即古白㲲布也㲲音牒苐余
郷既未有以木棉為布者即詢之海南諸蠻亦不知其
制為何似或云曹溪六祖所傳信衣曰屈㫬布即白㲲
布乃西域木棉心所織者余嘗見之實類褐豈西域木
棉與中土不同耶范政敏遯齋閒覽又云林邑等國出
吉貝布木棉為之不知六祖信衣即林邑等國所産否
陶九成南村輟耕錄又云閩廣多種木棉紡績為布名
曰吉貝松江東去五十里許曰烏泥涇多種之彼初無
踏車椎弓之製率用手刮去子線弦竹弧置案間振掉
成劑厥功甚艱國初有一嫗名黄道婆者自崖州來乃
教以紡織之具至扵錯紗配色綜綫挈花各有其法以
故織成被褥𢃄帨文采甚巧土人多以此致富者嫗卒
土人祠焉陶九成元人也世代尚近其詳著如此余嘗
以詢之松江士夫皆不知木棉為何樹吉貝為何布豈
道婆者卒其織造之法莫傳故土人不復種藝此樹耶
據陶說道婆崖州人則泊宅編謂海南蠻人能為此布
其言不誣若六祖信衣果西域木棉心所織者則其法
當如秦洮間織褐試倣其法以織木棉便可成布不必
復求道婆遺法矣閩中呼綿花為吉貝其聲稍轉為家
貝或云非木棉也林邑所産疑即此物又有山吉貝不
堪作布
　　朱提銀
今人多稱白金為朱提非是蜀之叙州府有朱提山出
銀諸葛孔明有言漢嘉金朱提銀採之不足以自食若
以銀為朱提亦可以金為漢嘉乎唐韓愈贈崔立之詩
我有雙飲盞其銀得朱提亦非以銀即為朱提也
　　蜀漢不制樂
三國時魏最强吴次之而蜀為最弱者非獨其土地蹙
也葢人才文物亦單陋焉即以禮樂考之魏武帝常使
魏襲製鼓吹曲十二章矣吴孫休亦常使韋昭製鼔吹
曲如魏之數矣獨不聞蜀有製樂者豈其時救亡之不
給而不暇及此耶抑其人皆樂扵軍旅不能如二國之
從容文物也安得諸葛武侯起而問之
　　分野
星次之說古今卒無一定之論費直以易卦配地域蔡
邕以節氣當國分皇甫謐以月律配入辰次僧一行以
度為紀據河山以分其野又或以古受封之日嵗星所
在為王彼亦是非此亦一是非也宋羅泌惟以九州之
說為正然其說亦未能詳著扵書豈亦疑而未安耶按
周禮保章氏以星土辯九州之地所封封域皆有分星
以觀妖祥葢以天象而占其地特占法而已儒者不考
星官不著故凡言郡國之分野者皆據成說而錄之而
不暇察察之者又不能詳明故諸說紛紛不一耳今諸
說不具辯姑以周禮注疏辯之賈公彦謂吴越地南而
星北葢以國屬諸初受封之日嵗星所直之辰此不得
其說而附㑹妄語也周封太伯扵吴夏封無繹扵越豈
同嵗月乎況後之所謂吴越者不啻百倍何以皆屬此
星耶秦雖罷封建後之立君長者皆此例也豈皆同此
嵗月乎分野所屬唯斗牛女之地極逺星經謂毎度計
一千四百六里二十四歩六寸四分有竒似渉荒唐但
以日月薄蝕秒忽觀之似亦可信然其所謂里乃以鳥
道計之非人跡屈曲之謂也縱一大府能當其一二度
耶故以某地當某宿亦姑取其槩耳今譔郡邑志乘者
即區區一縣亦曰某分野可笑矣故元僧徳儒扵此致
疑而作分野辯意謂天之經星二十八宿皆屬中國分
野而無餘中國之外四方萬國豈無一星分耶夫豈先
中國而後及四方萬國耶又豈别有一天星宿耶徳儒
不得其說欲下風膝行以扣儒衣冠而通天地人者余
嘗恨不得見許魯齋耶律楚材諸公一明此說妄意以
今之占法擬之葢天道流行其大無外萬象異形而同
體三才異位而同神故以占法變化之神妙窺天人感
應之徵騐如吴越之災祥則應扵斗牛之纒度故以斗
牛而占吴越非謂吴越正在斗牛之下也史家天文志
曰某地入某宿幾度而所記亦有不同葢當時占法亦
異耳如東方蒼龍南方鶉尾皆以昏中而言豈曰東者
常在東耶各家占法不同今以易占明之易固非瑣瑣
也而曰京房曰鬼谷曰軌革之類以第幾爻為家宅第
幾為牛馬第幾為舟車各各取驗正猶以某星占某地
立此定格也若徳儒所論中國萬國則同此一天星宿
而各國之占法自異各取徵應耳千古不决之疑豈余
之淺陋所能剖苐析千慮一得故姑識之以俟知者
　　古樂之亡
古先聖王在位皆作樂皆有歌詩惟至周始大備者以
一代兼數代也故古樂自雲門而下必皆有歌先聖王
亦皆世世傳習以遺後人故周公得而用之耳或者謂
伏羲之立基神農之下謀祝融之屬續顓頊之五莖帝
嚳之六英周公棄而不用者以其過扵質也余謂不然
葢嵗久制亡不可復考故不得而兼用之即周公當時
亦不能無遺憾者有其存之周公自當兼用固不止監
扵二代矣自漢髙帝為武徳之舞時雖叅用韶舞而更
曰文始武舞更曰五徳又因秦樂人以制宗廟樂詩唐
山夫人及武帝宛馬等篇出而古聖人之制遂泯故黄
帝以下之詩扵是併亡矣夫公子完去陳時虞韶猶不
廢即負擔流離之際不敢失墜漢興時老師宿儒當有
存者扵此時能訪求之猶可存十一扵千百今秦既不
師古漢又因秦舊而不復求古則古樂之亡固秦之罪
漢亦不得辭其責也惜哉
　　無逸之誤
祖甲賢武丁欲廢其兄祖庚而立之遂逃為民即無逸
稱享國二十三年者是也先儒見史國語皆稱祖甲滛
亂遂改無逸之祖甲為太甲不信經而信史惑矣
　　周武王十三年伐紂
后稷封邰子不窋失其官竄戎狄間不窋之孫曰公劉
復修后稷之業遷扵豳商末大王避狄遷岐傳至王季
為西伯文王繼之五十年武王立十三年伐紂泰誓云
十有三年春大㑹于孟津是也而書序乃以為十一年
矣記亦稱十一年伐紂二年訪箕子與洪範維十三祀
之數合世因疑泰誓經文為誤漢儒又創言文王受命
九年武王二年伐商通十一年歐陽公著泰誓論定為
即位之十一年葢因二年後方訪箕子也按經文皆稱
十三而武成釋箕子即伐紂之嵗不在伐紂二年之後
當以經文十三年為正
　　河清酒
蘭溪河清酒自宋元已有名苐其時已有甘滯不快之
訾見范成大驂鸞錄矣
　　在田之義
見龍在田王弼注龍處扵地上故曰在田孔頴達曰六
位有天道地道人道一二地道也九二是二在一上故
以在田為在地上也朱考亭作夲義亦未明言以田為
地余謂古先聖人立文垂訓字字的確今不言在地而
言在田則在田自有在田之義非止言在地也以前諸
儒亦有推廣者言田之耕稼利益萬物猶若聖人利益
萬物故言在田也此說得之
　　古祀必卜
今郊祀蒸嘗之禮皆遵古制而行獨卜其吉㓙則絶不
講矣愚謂他祭皆有定期可以不卜至扵今之祈雨祈
晴者即雩也原無定期獨不可倣古而卜乎但古人龍
見即雩乃建巳之月不待雨𤾉愆期而後舉之葢先已
為民祈禱至扵雨𤾉愆期之日又復為民祈禱也今建
巳之月大雩古禮亦不復行矣
　　人奴
古之為人奴者必髠其髪又以鐵束其頭以為鉗最困
辱者故趙王郎中田叔孟舒自髠鉗為王家奴隨王入
長安是以漢初有詔自賣為人奴婢者皆免為庶人意
免其髠與鉗也若如今之為奴婢者亦猶庶人耳何必
免而後為庶人哉
　　不庭
左傳以征不庭言不來在王庭者史記不庭作不享索
隱曰舊夲史記作不亭亭直也征不亭者征諸侯之不
直者也是庭與亭古皆通用者享字與亭字相似而訛
耶今人稱日午為亭午即直午之義直午正午也
　　星隕如雨
春秋魯莊公七年星隕如雨葢星之隕如雨之降耳杜
預訓如作而訓偕作俱言星與雨俱下此甚不通既星
與雨俱下又是夜間胡從而辯其為星隕也且左傳上
言恒星不見以為夜明星隕即是夲夜既云夜明又安
得有雨乎
　　燒酒汎荔枝
余鄉噉荔枝多以燒酒汎之即製荔枝酒者亦以燒酒
葢自唐已然矣白樂天有詩曰荔枝新熟雞冠色燒酒初
開琥珀香欲摘一枝傾一盞西樓無客共誰嘗此一証也
　　龍蛇歌
龍蛇歌介子推作吕氏春秋司馬史記述之而劉向新
序俱載此歌大同小異而說苑又以為舟之僑歌何自
相矛盾若是乃知新序說苑未必盡出於劉向也
　　爛柯
爛柯之說人皆知為奕者之事東陽記信安縣有懸室
坂晉中朝時有民王質者伐木至室中見童子四人彈
琴而歌質因倚柯聽之童子以一物如棗核與質含之
便不復饑俄頃童子曰其歸承聲而去斧柯爛盡既歸
質去家已數十年矣一以為觀奕一以為聽琴當是一
事而兩傳也
　　盗跖
盗跖人知為栁下惠之弟不知黄帝時先有大盗名跖
者後人因惠之弟為惡故以盗跖名之今之菩薩觀世
音亦古佛有名觀世音者因今之觀世音受記扵古之
觀世音故亦以觀世音名之也如秦越人曰扁鵲亦軒
轅時有神醫名扁鵲秦越人能醫人亦稱為扁鵲耳是
柳下惠之弟及今之觀世音皆别有名字也
　　今𨽻
𨽻有古𨽻有今𨽻今之楷書即今隷也世言隷創扵王
次仲又言創扵程邈皆秦世也羅長源曰宋時臨淄人
有得齊胡公之銅棺前和隱起皆為今隷則隷書秦已
前已有之矣水經注亦云隷自出古非始扵秦
　　藥箭
兩粵溪洞之蠻以毒藥傅弩矢射人者俗語曰綿藥余
初不解其義及讀揚子方言凡飲藥傅藥而毒東齊海
岱之間謂之眠乃知綿藥當作眠藥也
　　弱翰
揚子雲荅劉歆書雄嘗把三寸弱翰筆賫白素三尺問
異語此作方言也余嘗疑既稱弱翰又稱筆是筆有名
弱翰者因悟今京師中寒沍南來之筆多敗京師有名
水筆者掾史家多用之其毫甚弱蘸一墨即可書數行
攜之出苐須飽墨不必復蘸子雲作方言時正攜此筆
以行有得輙書不復蘸墨者即今水筆也
　　馬汗血
嘗言汗血之馬不知者謂出汗皆血偶閱漢明帝報東
平王蒼書并遺宛馬一匹中言血從前膊上小孔中出
因言武帝天馬霑赤汗親見其然余乃悟凡血盛者筋
力必强壯善馬愈走而性愈躁疾氣血愈怒張必至横
溢故此所遺馬血從前膊小孔中出則汗血之馬其血
亦有從他出者非謂遍體皆汗血也
　　水利
五行之用皆以利民者然金火木土皆不言利惟水獨
言利者何也易以利為四徳之一凡卦之象川者必言
利渉書陳六府始于水而三事亦稱利用水之利大矣
哉
　　鱷魚
潮有鱷魚之害世皆知為韓昌黎所除不知昌黎之後
其害尚存至宋咸平中通判陳堯佐始計捕而獲之鳴
鼓于市以文告于神而戮焉其害始永絶
　　吴復古
揭陽吴復古毎論出世法以長生不死為餘事煉氣服
食為土苴蘇東坡居惠時嘗問以養生復古以安與和
荅之東坡南遷往見之無一言及得喪事獨曰邯鄲之
夢猶足以破妄而歸眞今子目見而身履之亦可以少
悟矣若復古者葢有道之士哉
　　漢劉熊碑
唐王建題劉熊碑有曰蒼苔滿字土埋龜風雨消磨絶
妙詞不向圖經中舊見無人知是蔡邕碑宋蘇邁書胡
戢之語謂此碑與劉文饒同建詩為不誣余謂此碑固
漢隷最佳者然非中郎詞也且其文有云七葉勃然而
興咸居今而好古其詩則曰有父子然後有君臣此何
等語而謂之絶妙詞乎既非中郎之詞又安得云中郎
之筆葢東漢諸碑流俗多以為中郎筆猶王子敬好書
洛神賦故世一有洛神賦輙以為子敬書耳
　　夷齊考
論語正義引春秋少陽篇伯夷姓墨名允字公信叔齊
名致或曰智字公達夷齊者謚也伯叔者少長之稱也
少陽篇不知何人所著其書已亡一云父名初字子朝
或曰即殷湯三月丙寅日所封者孤竹地名産孤生之
竹可作管孤或作觚地道記在肥如南二十里秦為離
支縣漢為令支春秋時齊桓公嘗至其地今山海闗北
十里有孤竹君之墓在焉姓纂墨氏即墨台氏墨音眉
孤竹君之後鄭樵亦從其說遂以孤竹君為姓墨名台
余按國名記墨台即禹之師墨一曰黙怡怡音台炎帝
之後姜姓國也則墨台又孤竹之先矣虞書伯夷降典
析民注疏云姜姓不知即此墨台氏否則孤竹君之子
伯夷也少陽姓纂鄭樵皆誤矣山海經又有伯夷父者
生西岳為氐羗所自出郭璞注伯夷父顓頊師亦不知
與墨台氏同否是古今名伯夷者凡四世代綿邈諸說
混淆竟莫可考而以伯夷為姓墨名台余不敢安也孔
叢子注孤竹君又有子名伯遼周曇詠史詩注伯當作
仲孤竹君之次子也是孤竹君有三子遼既是名則夷
齊又似名而非謚矣近有陳繼儒者宏博士也譔逸民
史行扵世顧不能詳夷齊名氏夫尚論其人而不知其
名氏可乎抑亦有疑而闕乎故詳著之以補其闕
　　孔子姓氏
孔子宋人宋襄公十一代孫也夲姓子氏古者君之同
姓有五服親盡者必賜别姓以為公族故襄公有五世
孫曰父嘉者賜姓孔氏是以不復姓子而孔氏之姓實
出扵此父嘉扵孔子為六世祖父嘉之父即正考父父
嘉之孫曰孔防叔乃自宋奔魯不仕至其孫叔梁紇始
仕扵魯受采扵聊古者必貴而後别為氏故叔梁紇得
以王父之字為氏其氏曰叔者孔防叔之叔也苐叔梁
紇時諸大夫皆世官而孔子不復世父之官此既不可
曉且貴而賜氏子孫不復改者孔子又不以父之氏為
氏乃復以孔為氏此尤不可曉也余按孔字从子从乙
子者商之所以封也乙者𤣥鳥也契之母吞𤣥鳥卵而
生契為商之鼻祖賜姓孔者所以紹祥𤣥鳥也今字書
皆以孔為嘉美之稱以乙之生子為嘉美故鄭子孔名
嘉是孔父嘉亦若因字為氏者其說終屬强觧古者賜
氏或以地或以官或以謚未聞有因其人之字即以其
字之義賜為姓者葢後人因父嘉姓孔子孔名嘉故遂
以孔為嘉美義耳
　　癰疽瘠環
萬章謂孔子扵衛主癰疽扵齊主侍人瘠環趙岐以癰
疽為癰疽之醫瘠環者瘠姓環名也孔頴達曰未詳其
人但以經文詳之亦誠然也朱考亭亦從其說劉向說
苑以癰疽為雍睢余按古文及諸字書癰雍疽睢原不
相通如向之說是雍姓睢名非癰疽之醫而趙岐誤矣
至扵以瘠為姓其說更誤余按姓譜諸書有姓痛者有
姓疾者瘠之姓絶無岐何所據以為姓耶余憶左傳有
曰巫尫因其尫而名之非巫之名與姓也瘠環者名或
謂環其人瘠弱故呼為瘠環如今人呼長者為長某小
者為小某之類是也朱考亭注經亦傳訛如此
　　王荆公不知詩
池塘生春草園栁變鳴禽靈運猝以景遇備以成章故
常自稱此語得之神助客有以此問王荆公不知此詩
何以得名扵後世何以得罪扵當時荆公曰池塘生春
草言王澤竭也園栁變鳴禽言物候變也當時以此服
荆公之博殊足一笑以此論詩則從古稱詩者何往而
不得罪荆公非惟不知靈運亦不知詩矣
　　精舍
精舍二字始見扵後漢包咸傳咸往東海立精舍教授
是為儒者設也姜肱傳盗就清廬求見注清廬即精舍
也晉孝武帝奉佛立靜舍扵内殿引沙門居之是佛家
所居當名靜舍惟吾儒乃得名精舍及清廬耳三國志
注江表傳干吉來吳立精舍燒香讀道書製作符水療
病則道家亦稱精舍矣
　　老人子無影
老人子無影說者謂子之腎囊下筋謂之影不知何所
據朝野僉載栁州曹太年八十五少妻生子日中無影
南史張元始年九十七生子無影丙吉斷老人生子之
獄置羣兒日中獨老人子無影遂以决之其說不虛則
影非腎囊下筋明甚苐今七八十老翁生子其子扵日
中未嘗無影豈皆非眞骨血耶一笑一笑
　
　
　
　疑耀卷六
欽定四庫全書
　疑耀卷七
　　　　　　　　　　　　明　張萱　撰
　　纂修恩賞
今制有經筵頭修書尾之說謂經筵初開在事者俱被
恩賞若繼進者不與也修書之初無恩賞書成進御恩
賞方行然毎修一書常至十餘年始能完進其中雖有
纂修之勞而先或物故及遷别官者皆不追叙惟據進
書時見在諸臣恩賞及之而已宋元祐間祕書丞劉恕
與修資治通鑑及書成而恕先卒恩賞亦不追叙祕書
少監劉攽等上言乞依黄鑑梅堯臣例官其一子則特
典也今當事者能援劉恕故事建白行之亦右文之一
快乎
　　㸔畫時知孤寒
宋文潞公當國時有某甲官人者収得一名畫如李成
山水之類某乙官人借去模一夲送與文潞公一日出
示衆賔某甲偶在坐一見而笑曰得非某乙所獻乎潞
公驚曰何以知之某甲曰眞夲乃某家所藏數日前某
乙嘗借去恐其模一夲以獻耳潞公驚甚曰不知可以
借來一觀乎某甲曰可遂命取來潞公凝視兩夲久之
曰畢竟某乙者是眞衆賔亦相與和曰某乙者是眞某
甲更不作聲而退明日有問之者某甲嘆曰某扵昨日
論畵時方知此身孤寒此話柄古今同之不足訝也
　　驢牽舩
北地凡百可以代人力者皆用騾驢余嘗欲以驢牽舩
然世未有見者偶閱元宋正獻公集有驢牽舩賦則在
濁漳非北地也正獻廣陽人名夲字誠夫
　　醴
魯元王為穆生設醴說文一宿熟曰醴今人罕得其法
元宋正獻集有鷄鳴酒賦序曰將陵李懷徳甫家善釀
一宿酒法以米三升用水以椀計者倍乃粥之入麴八
兩酵半麴以飴為酵殺四之一加麥糵少許和之適宜
造扵燈時比曉熟矣味甘且醇劇飲不醉豈即醴耶
　　龍無髓
龍無髓若有髓者蛟也元時有善墨名黑龍髓謬甚
　　不信夷齊扣馬
夷齊扣馬事千古未有致疑者王安石獨不信有詩云
孟軻勸伐燕伊尹干說亳扣馬觸兵鋒食牛要祿爵少
知羞不為況彼皆犖卓史官蔽多聞自古喜穿鑿此亦
一說也
　　頴師彈琴詩
韓昌黎聽頴師彈琴詩歐陽文忠以語蘇東坡謂為琵
琶語而吴僧海者以善琴名又謂此詩皆指下絲聲妙
處惟琴為然也若琵琶則格上音豈能如此而謂文忠
未得琴趣故妄為譏評耳余有亡妾善琴亦善琵琶嘗
細按之乃知文忠之言非謬而僧海非精于琴也琴乃
雅樂音主和平若如昌黎詩兒女相語忽變而戰士赴
敵又如栁絮輕浮百鳥喧啾上不分寸失輙千丈此等
音調乃躁急之甚豈琴音所宜有乎至扵結句淚滂滿
衣冰炭置腸亦惟聽琵琶者或然琴音和平即能感人
亦不宜令人之至扵悲而傷也故據此詩昌黎固非知
音者即頴師亦非善琴矣
　　齋醮
齋與醮義異而事同羽衣家鮮能辯之靈寳大法引廣
成曰醮者祭之别名也牲牷血食謂之祭蔬果精脩謂
之醮河圖經品三洞之中凡有二十四等醮與齋法相
類并諸雜醮法凡五十六門以太上為主北斗為宗是
三洞既有二十七等之齋復有四十二等之醮也後世
乃謂靈寳立齋正一有醮乃扵齋後散壇改正一銜易
正一服而後設醮謬矣夫醮三洞皆有之況散壇之醮
乃齋事告終酬謝眞靈耳豈宜改銜易服别作一式乎
　　婦人在軍中
自古出師未有婦人偕行者故杜工部有婦人在軍中
兵氣恐不揚之句庾子山奉報趙王出師在道賜詩之
作乃云錦車同建節魚軒異泊營軍中女子氣塞外夫
人城是趙王宅眷皆在軍中矣
　　磁器
宣和格古論古人稱磁器皆曰某窑器某窑器不稱磁
也惟河南彰徳府磁州窑器乃稱磁耳今不問何窑所
製而凡瓦器俱稱磁誤矣
　　視草之義
古人稱視草者謂視天子所草也古者詔令多天子自
為之特令詞臣立扵其側以視所草何如耳故漢武帝
詔淮南王令司馬相如視草非令相如代筆也今典制
誥者皆代天子筆非視草之義而稱視草不亦謬乎
　　眼鏡
閩廣之間有製眼鏡者老人目翳以懸目中則毫髪立
覩古無其製獨劉跂暇日記中載杜和叔鞠獄取水晶
十數種以入初不喻其意既出乃知案牘故暗者水晶
承日以照其文立見此眼鏡之所由製乎
　　不合時宜
東坡一日退朝食罷捫腹徐行顧謂侍兒曰汝軰且道
是中有何物一婢遽曰都是文章坡不以為然又一婢
曰滿腹都是識見坡亦不以為然至朝雲乃曰學士一
肚皮不合時宜樣子坡乃捧腹大笑余謂朝雲之言即
前兩人之意也古今不合時宜者孰有出扵文章識見
乎若無文章無識見又何不合時宜之有
　　皮舩椽矢
宋太祖為周殿前都虞候時率兵圍夀州嘗乘皮舩入
夀春不知皮舩之制何似又夀春城上發連弩射之矢
大如椽不知其弩之大亦何似
　　絹易首級
宋太祖謂遼人精兵不過十萬欲以二十匹絹購遼人
一首計用二百萬匹絹則遼人可盡今制首虜一級賞
銀五十兩是重扵二十匹絹然嵗費四百餘萬金往往
不能易一首級何也
　　王勃千嵗厯
王勃以推歩自名作大唐千嵗厯其言五行之運以土
王者五十代一千年以金王者四十九代九百年水王
者二十代六百年木王者三十代八百年火王者二十
代七百年夫五行相禪豈有參差若土徳獨長或亦分
旺之說而水徳獨短何也勃或有見惜其書已亡不得
而詰耳
　　赫胥氏
古有赫胥氏一曰赫蘇氏古蘇胥通傳謂赫然之徳為
人胥附故云是胥為共義又云胥者胥史之意謂隆名
不居而以胥史自況也未知孰是
　　曷字辯
曷从曰从匂曰者辭也匂者聲也無義葛天氏之幣葛
字从土从曰曰乃古之合字即為聲也曷與堨同所謂
田堨田堨土事古人曷多作□又說文葛葢也與􁉍皆
音葢集韻葢覆也居曷切葢曷盍三字古通故曷作盍
旦渇碣夲从盍堨碣一从葢䡷礚􁁳一皆从葛世不知
爾
　李虛中以疽死
今之祿命家言云子平者其說始扵唐殿中侍御史李
虛中也苐虛中以服水銀疽發背死不知其曽自推筭
否
　　九還
北斗一日一夜一周天天降地騰從寅至申為七返却
到坤處為九還此宋張景之說也天地且不可無還返
之說況扵人乎故養神者先氣氣先養腦腦先養精精
先養血血先養水
　　天門開
宋王文正公旦㓜時見天門中開其中有公姓名龎莊
敏藉帥延安日中夜恍惚見天象成文云龎某後十年
作相當以仁佐天下凡十字余初以為誕及余師趙文
懿公嘗謂余言丁夘嵗在齋屋中忽見天門開上有金
甲神人現形數刻因呼同忩者出視之皆不見惟公獨
見也次年即登第後果大拜乃知王龎二公之事不誣
　　在齊聞韶
子在齊聞韶曰不圖為樂之至扵斯言不圖以帝王之
樂而作扵諸侯之國也葢有悲心焉三月不知肉味者
悲之至也此亦八佾歌雍奚取扵三家之堂意
　　孔子不言樂
夏殷之禮子能言之而不及樂鯉趨過庭訊以學禮亦
不及樂豈以禮具而樂即存耶夫古樂之亡久矣即孔
子亦無得而聞也若告顔子為邦而終之以韶舞則于
齊嘗聞韶惟顔子或足以知之耳
　　譜系之學
氏族譜系之學我朝廢而不講即講之亦必不能精自
昔已然矣如賀氏楚出而慶亦為賀來夲郲後而來纎
亦為來孔氏宋後而孔達出扵衛孔張出扵鄭陳又有
孔寧齊又有孔虺孫氏晉出而一出於商一出於衛漢
荀卿又曰孫楚宋皆有司馬楚衛皆著子南周楚之王
孫既異于衛秦宋之王臣復别於楚諸國之分侯姓三
代之殊王氏不可勝數矣至于後世兵火饑疫離析流
亡又有違諱避仇隨母假養寄冒之類紛然雜出如之
何攷之
　　封禪
封禪自古有之聖門絶不言及者管仲曰惟受命之君
乃可行是一代始一行之也又湏攷瑞崇徳故商有天
下六百年惟行于湯周有天下八百年惟行扵成王孔
子之時天命未改故不必講求也第六經之中亦未有
論及封禪者惟見于大戴禮嘗以為疑先儒謂舜類上
帝及柴燔岱宗皆封禪也然既曰一代一行則柴燔岱
宗之事乃五載且更舉矣即以之為封禪所不敢安
　　能耐通
古耐字多作能能耐古通用而義各有在史漢髙紀耐
以上請之是也耐者去煩毫而不至髠故耐亦音耏後
人耐辱耐久假借以書之爾若以能忍為耐自有晁䇿
能寒能暑之例楚辭荀子皆以能讀如耐是也
　　老始學詩
昔人有年過五十始學為詩竟以詩名者杜少陵平生
之詩千四百五篇斷自贈韋左丞二十二韻為始以年
譜考之亦且四十餘矣贈韋之作追憶少年壯逰之詩
厯述往昔逺比曹楊近交崔魏然其盛年之詩未有傳
者夔州以後益老矣黄魯直八嵗有送人赴舉詩云送
君歸去玊帝前若問舊時黄庭堅謫在人間今八年晚
年竟自刪去不収集中余不能詩幸今猶未五十再三
年乃學詩未晚也苐恐玩愒嵗月耳
　　禮部韻
禮部韻畧初僅九千五百九十字續􁌀六十有五字分
為五聲二百六韻其間通用獨用各别若欣淳覃咸音
相近而不同韻者多矣至于冬東魚虞清青語麌御遇
勁徑錫昔以字母推之宜可同韻豈不得附扵先仙覃
談通古之例何乃隔别而不許通押耶麻韻從奢以後
馬韻從寫以後禡韻從藉以後雅音别之宜當小異豈
不得用歌戈哿果鄰韻之例又何其纎悉扵他韻而濶
畧於此也況變𨽻已久字文猥多知音罕逢反切易舛
韻家正如聚訟自唐人釋文音韻行世而士不知古音
久矣
　　易有小石
易傳說卦艮為山為小石他卦别無為大石者豈說卦
有脫簡耶以意度之宜曰為大小石二隂在下小石也
一陽在上大石也是故介于石互艮也漸于磐内艮也
夲義曰磐大石艮何止為小石亦為大石矣易中凡言
石皆主艮惟困扵石不主艮遇兌之下剛也故皇極經
世少剛為土石土石同根在先天為巽坎故土依扵石
而石依扵土辰石相薄在先天為震巽故辰為之聲則
石為之音石之少剛與星之少陽同物故石在天則為
星而星在地則為石氣類然也
　　五經皆有韻
曲禮以安民哉叶思辭以將入户叶下以將即席叶怍
皆古音也如中庸樂記禮運閒居其間韻語更多夫易
書禮記夲不必韻而猶有韻則詩宜無有不韻者何以
周頌之韻多不叶而清廟維天之命乃通篇無韻然則
所謂詩者豈曰韻語而已葢古詩字音句律皆天然中
節漢儒以後乃以訓詁求詩徒說其義不通其音試思
三百篇皆可絃可歌後人泛作樂章毎有不中絃歌之
節者不知音故也
　　四民
古之為民者四儒與吏皆士也周禮六卿之官最為親
民而獨無府史胥徒不知誰為之吏竊意興賢出長興
能入治即所興之賢能為之吏也故經文亟稱鄉吏群
吏此時儒無非吏吏無非儒耳
　　古琴
經典琴瑟並言魯論三言瑟而不言琴何也宋時郊廟
之樂其琴以宫絃之中徽定黄鐘引上一徽即大吕商
角徴羽亦自中徽引上毎徽一律以與瑟合是古之琴
不可聞矣余意必不如今人之弄手取聲也新調滛聲
蠲瑣䋴㔢余名之曰琴之異端
　　火鈐
道家有火鈐之說鈐金也火鈐言火與金也夲出儒書
道家竊其緒耳河圖之為洛書也二七合乎南者四九
乘之四九合乎西者二七乘之圖體而書用也五五天
數從横十五則金火易位矣五六地數縱横十八則水
土易位矣聖人不言地數但以天數二十有五著于洛
書者金火入用之妙在焉水中有火故甚雨必電電之
下為火光火中有金故震電必霆霆之末為聲度人經
言擲火流鈐黄庭言火兵符圖又言火鈐冠霄人身中
各有金火天丁流金火鈐非外索扵鬼神也天以金火
行人以金火生用扵祈禳容有是理然其學以神霄為
宗此林靈素之幻妄也苐以政和之崇尚竟致炎運之
中否火反克火曾不能救玊帝之子以長生青華之君
況後數百年猶望其有靈乎
　　祀孔子之始
自古之學必先釋奠于先聖先師釋禮記者謂詩書禮
樂各有師若夔龍伯夷周孔皆先聖先師也故蜀殿畫
繪古聖賢其所祀者不止一孔子至唐開元二十七年
始専祀孔子而以其門人為配凡今州郡通祀社稷孔
子承開元之制也自古仲春季秋入學合樂取斗建日
纒卯戍合氣以合樂也唐始定春秋二仲上丁至宋政
和四年太學雅樂成凡今釋奠用樂承政和之制也
　　曾㸃鼔瑟
曾㸃浴沂之事或是前時群浴因言志或是想像寓言
非眞浴也若前時群浴此時對師誇說似非荅問之禮
若託興寓言無乃荒誕于師友之前是狂者又一不讓
也宋熊朋來善鼓瑟嘗作瑟譜自言嘗倚瑟三誦覺得
春入沂歸猶𢃄韻語當是所鼔之瑟曲如此時曲終道
語及之亦是一說曾㸃非有意安排求異三子者三子
言異日行志曾㸃說當時瑟曲聖人喟嘆與㸃亦以瑟
之曲也古者瑟有歌有語有道道者古人瑟歌之餘以
其曲道說一遍故曰道如賦家之有亂也故朋來云然
不是眞浴沂亦不是寓言也
　　乞墦
孟子乞墦章先儒疑章首有闕余意不但闕孟子曰三
字而已嘗合上章誦之因思七篇中别無瞷字此二章
以瞷夫子瞷良人洊言之當出扵一時也竊意儲子更
有問荅若曰人皆可為堯舜而不得為者何也遂及乞
燔事韻釋瞷與觀皆視也因齊婦之瞷言君子之觀君
子存之則堯舜與同庶民去之則妻妾不羞其分路處
有相闗者因知二章未必同余以兩瞷字疑其同葢自
君子觀之則知齊人所以不得為堯舜矣
　　石介七十喪未葬
宋石介自言石氏自周漢已來至于宋百餘祀自高曾
以降至扵七世孫有七十䘮皆未改葬遂以書干王舍
人君貺須五十萬書云先人没祿賜絶故不免扵凍餒
不知先人存日祿賜不乏不以改葬七十喪何也世之
緩葬者固不少然亦未有自髙曾而下七十喪之衆皆
不葬者豈拘于堪輿之說耶其云不改葬者假葬也古
有假葬三年即吉之條晉郄詵母亡便扵北堂壁間下
棺謂之假葬三年遂即吉衞瓘以其不應除服而議之
介既云七十喪未改葬則祖喪亦在其中而先人乃仕
宦如彼豈不應除服之議不行扵宋耶介賢者余偶讀
其書不能釋然也
　　帝王之後皆蠻夷
閱諸傳記古帝王之後多為蠻夷戎狄巴人出扵伏羲
𤣥氐羗九州戎出扵炎帝諸蠻髦民党項安息出於黄
帝白民防風驩兠三鱙出扵帝鴻淮夷允夷鳩蓼羣舒
出扵少昊昆吾滇濮歐閩駱越出于髙陽東胡儋人暴
輿吐渾出於髙辛匈奴突厥沒鹿無餘出扵夏后夫中
國姓氏譜系且不可據而謂蠻夷戎狄皆系扵帝王其
可信乎昔元魏自謂蒼林之後慕容自謂厭越之後赫
連自謂伯禹之後亦猶安祿山自謂昌意後耳古帝王
有知能不髪指
　　文天祥考
陶宗儀輟耕錄元至元間文丞相天祥有子出為郡教
授行數驛不病而卒士人皆以詩悼焉閩士翁某者有
曰地下脩文同父子人間讀史各君臣葢誚之也余不
以為然子即不肖亦豈肯忘父事讐耶元人見丞相不
屈扵元故誣以子復事元耳及按宋史丞相僅一子景
炎三年丞相屯軍麗江浦時軍中疫起子與母皆死于
麗江是丞相無子又按丞相集中紀年及丞相集杜句
諸詩丞相有二子與丞相母曾夫人俱以疫死麗江者
十三嵗名道生歐陽夫人出也次名佛生則黄夫人所
出景炎二年空坑之敗黄夫人携之以竄遂失所在故
集杜句第一百四十三章小序佛生已死第一百四十
九章小序曰吾有二子是丞相之子又似止有道生佛
生皆物故矣丞相囚燕京于辛巳年正月元日嘗為書
以付男陞則弟璧之子丞相撫以為嗣者也宗儀所誣
事元者豈即陞耶丞相被誅陞既襄大事且廬墓三年
矣非不肖者豈復事元乎若是則丞相未嘗無子特非
丞相所出耳宋史即謂丞相無子者葢隨丞相守余惠
州而以城降元者丞相雖死而興復宋室一念目猶不
瞑譔宋史者元人也恐丞相後人有欲為伍員者故璧
也父既不忠子即事元理或有之然丞相家傳又曰丞
相無子以絶人望耳丞相有二弟曰璧曰璋皆云元仁
宗在潜邸嘗聞陞名召見之及即位官以集賢直學士
乞歸得代于南海道卒乃官其子富為興文署丞是陞
果嘗事元而云乞歸或亦良心時露耳苐至元至仁宗
凡隔四十餘年既云至元間出為教授不病而卒矣又
安得至仁宗朝復官集賢學士耶甚矣宗儀之謬也嗚
呼璧之以城降于元也元主呼璧曰是能孝順我若璧
者亦難為兄矣宋史既不欲詳丞相後事近代吉安郡
志傳丞相者亦復草草而丞相被執時即余鄉五坡嶺
麗江亦余鄉歸善地也余數四往來輙低佪不能去偶
閱輟耕錄故詳著焉
　　宫詞
古今宫詞唐王仲初建一百篇宋王禹玊珪六十七篇
蜀花蕊夫人九十八篇宋寧宗楊后五十篇此世所共
傳也宋元豐初有宦者王紳效仲初亦作宫詞百篇則
世無傳焉偶扵他書得其二篇太皇皇太后生日詩云
太皇生日最尊榮獻夀宫中未五更天子捧觴仍再拜
寳慈侍立到天明太后幸景靈宫駕前露面雙童女詩
平明綵仗幸琳宫紫府仙童下九重整頓瓏璁時駐馬
畵工暗地畵眞容二詩亦有思致其餘必多有可觀者
豈以其出于奄竪軰故不傳耶苐古今此軰能文者絶
少安可以人廢言也寳慈二字宋史不載當是皇太后
宫名雙童女露面則當時從幸女侍皆帕覆首也此亦
宋制諸書未詳者
　　禹錫𤣥圭
禹貢禹錫𤣥圭告厥成功書𫝊直言堯賜𤣥圭此于錫
字固當但正文明言禹錫而解之以堯賜不相背乎故
蔡沈又謂錫與師錫之錫同言禹以𤣥圭為贄而告成
功于舜也是于正文不背但沉于堯典師錫則從書𫝊
錫與也禹告成功時尚為人臣而以𤣥圭贄見于君可
稱與乎按爾雅錫賜也是錫止為上賜下之義若如沉
說以禹錫𤣥圭為錫于堯亦猶端木賜之字子貢也以
貢為賜以錫為贄終屬强解宋儒熊朋來謂五經惟尚
書最難讀以古文今文既異且壁藏嵗逺殘闕既多伏
生口授不無訛舛余謂禹錫𤣥圭之語上下必有闕誤
書𫝊既失蔡沉亦未為得也
　　郭公
春秋書郭公胡安國以為郭亡本于齊桓公郭何故亡
之語邢延舉謂春秋中所書昔無今有者皆以為災如
有􁊋有蜚之類是也遂以夲草所載鳥名布糓者江東
呼為郭公疑此郭公為如書􁊋書蜚之類謂昔無郭公
而今始有之故書也亦太鑿矣古今傳疑不可曉者即
孔子且闕之後學何必强為之說
　　顔謝優劣
昔人皆以顔謝並稱至今宗之余謂顔不及謝非止一
塵謝詩竒㧞意多在言外即鮑明逺初日芙蓉之喻亦
止言其色澤耳未足以盡謝之妙處若顔則一以組織
為工間作老學究口吻無論全集即昭明所選顔詩已
不及謝詩多矣
　　漢髙祖尊母不尊父
漢髙祖得天下之五年二月即皇帝位先封髙后曰皇
后子曰皇太子亦追尊其母曰昭靈夫人婦為后母為
夫人豈當時禮制尚未暇講耶時太公乃遺而不封已
不可解七年春正月又封劉賈及兄喜暨弟交之子肥
諸人為王三月復趣丞相差次大小功臣封之而太公
復未議封即羣臣亦無一言及之何也逮帝五日一朝
太公家令說太公擁篲郤行帝乃大驚始下詔曰諸王
通侯將軍羣卿大夫已尊朕為皇帝而太公未有號今
尊太公曰太上皇帝是帝為天子已七年而太公尚為
庶人也至九年置酒未央宫帝奉玊巵為太上皇夀乃
曰始大人以臣亡賴不能如仲治産今所就孰與仲多
羣臣皆大笑噫太公之七年為庶人也帝得無宿怨乎
亦大異矣後十年太上皇帝崩雖令諸侯國皆立太上
皇廟亦何益哉更可異者太上皇之號秦始皇以封秦
莊襄也以死者之封封生者季不讀書信乎
　　九州考
禹貢九州雍梁荆豫徐揚冀青兖周禮夏官職方氏之
九州則無徐梁而加幽并漢地理志謂監二代改徐梁
二州合于雍青分冀為幽并爾雅亦以并為營故先儒
謂禹貢之九州乃唐制而禹因之也余按眞源賦伏羲
别九宫因置九州法語亦曰伏羲作八卦分九州周公
職錄又曰黄帝受命風后受圖割地布九州則九州又
非始扵唐而先儒誤矣余意九州斷非始于夏商特九
州之名至禹而始定耳第未知伏羲黄帝時九州之名
與夏周同否
　　誅少正卯
孔子攝相事七日即誅少正卯此固去惡欲速之意然
亦以其非眞相也特攝之耳其不待八日九日者安知
八日不遭逐而九日不失位乎七日之内萬一女樂至
則吞舟終漏網矣此七日而誅少正卯非失于欲速也
葢有深意也
　　郭汾陽二十四考辯
郭汾陽二十四考書中書余嘗思之不得其說汾陽以
天寳八載始為左衛大將軍至徳宗建中二年卒于官
夀八十五其在事僅三十有五年耳及為中書令乃徳
宗即位建中元年也是為中書令未滿二年安得有二
十四考耶今汾陽傳明言以身係安危二十年校巾書
考二十有四此何謂也因閱唐書職官志凡入仕之後
遷代則以四考為限此武徳初年所定考叙之制然亦
未著若干年為一考又閱唐考功令百司之長嵗較其
屬凡有四善四善之外有二十七最疑二十四考即二
十四最而汾陽所居官又止與兵士調習戎裝克備為
督領之最賞罰嚴明攻戰必勝為將帥之最二條相合
耳且未嘗為人屬吏也其非二十四最可知況中宗朝
盧懐愼疏凡百官在任未經四考不許遷除𤣥宗二十
五年詔考課官人三年一奏永為定式二十七年赦文
亦云三載考績歴肅至徳守而未變其云嵗終之課正
如今外官季報年報之考語非大計之考也故汾陽當
時亦三年一考無疑如二十四考則為七十二年是汾
陽十三嵗即入仕也史傳固未言汾陽若干嵗入仕其
斷非十三嵗明矣或者又以考功員外郎李渤議嵗終
考校宰相而下升黜之名第其時以宰相段文昌為下
考則一年一考汾陽在事三十五年故亦得二十四考
耳余又按李渤為考功員外乃憲宗元和二年則汾陽
捐館久矣余臆斷之汾陽有大功與諸臣不同豈其或
行師或出鎮每有一功即為一考耶其云校中書考者
亦每一考即紀録于中書省云耳非以居中書而考也
考古君子幸是正之
　　薛居正子婦
張齊賢亦宋之名相也故相薛居正子婦柴氏無子欲
攜貲産改適齊賢而為居正庶子安上者訴於真宗既
足掩口矣安上不肖真宗著令不得貿其居第而向敏
中則貿之於是柴氏憾安上并憾敏中亦訴於真宗謂
敏中嘗求娶己不許故隂芘安上此一嫠婦也而兩相
君皆欲娶之豈以貲聞抑以色重耶
　　漢書古本
今世所行史記漢書未必皆舊本也宋仁宗朝詔胡瑗
定雅樂益州鄉貢士房庶嘗著樂書補亡云嘗得古本
漢志論黄鍾起數脱去之起積一千二百黍八字則古
本漢書與今世所行者不盡同矣
　　墨
今世有新都方建元者為墨譜又有程君房墨苑皆行
於世其中所裒集皆一時名公筆也然未有能詳墨之
所自始者上古無墨以竹揵㸃漆而書中古有黒石可
磨汁以書或云即延安石液也晉陸雲與兄機書曰三
臺上藏石墨數十萬斤不知即此石否第又云燒此消
可用然烟中人又疑此石燒之為燼乃成墨非磨汁即
成墨也魏晉間始有墨丸則以漆燒烟和松煤為之晉
之後乃有螺子墨但陸雲送石墨與兄機已云今送二
螺則墨之名螺自晉已然特未制之為螺也名之曰螺
亦是丸子猶未製之為片也故米元章畫史謂晉人多
用凹心硯正以磨墨丸貯墨瀋耳至唐初髙麗嵗貢松
烟墨用多年老松燒烟和鹿角膠為片與魏晉間墨丸
以漆燒烟而不用膠者異矣唐末墨工奚廷邽乃倣其
法然亦止用烟膠宋熙豐間有張遇者供御墨始用油
烟入腦麝金箔謂之龍香劑其法遂至今不改世第知
廷邽之墨入水不渝而不知其法葢出於髙麗也與張
遇同時者又有葉茂實最得法清黒不凝余故表而出
之以補墨譜之闕
　　璽印
古者天子未有璽璽之一字始見于周禮之九節有璽
節也鄭康成謂即今印章止用之貨賄而已節所以合
之而璽所以封之也然掌之者小行人非天子也左傳
季武子取卞使公冶問襄公璽書追而與之諸侯有璽
始此故秦以前民皆佩璽金玊銀銅犀象皆方寸各佩
所好至秦惟天子始得稱璽諸侯而下皆不得言璽而
曰印丞相將軍曰章中二千石亦曰章千石六百石四
百石亦曰印是章與印一也皆古之璽也而天子言璽
葢自秦始也然皆以組繫而佩之余嘗見漢銅印匾而
方大僅一寸許紐中有圓竅以容組按古今攷方回曰
印之背即謂鼻紐印之面即印文篆鐫字空處為竅而
以組穿之是組又不穿于鼻紐也豈用時即解去其組
而用訖復穿以組耶然余見漢印甚多未有於篆文空
處作孔以穿組者不知方回之説何所據又古者百官
印皆佩於腰故曰丈二之組南部新書三十四司部官
印悉納直㕔每郎官交印時吏人繫之於臂以相授繫
腰繫臂所以皆謂之佩也楊虞卿為吏部員外郎始置
匱加鎖以貯之葢以今之印重而大既非腰與臂所宜
非貯之於匱葢不便矣是印之有匱自宋始也若今之
印有牌以稽出入有胥吏主之在宋謂之印司則今之
印牌亦自宋已然也
　　不施其親
論語君子不施其親何晏以施為易言不以他人之親
易已之親也邢昺從之開元五經文字以施為廢弛故
陸氏本作弛朱考亭從之余按諸子書施皆為殺而肆
之故内則施羊施麋施鹿施麕左傳秦施冀芮晉施邢
侯與叔魚於市山海經殺而施之晉語從欒氏者大戮
施莊子萇𢎞肔肔即施也史記施陳餘周公首戒伯禽
以不施其親者正謂親者不可殺也親而可殺是扵所
厚者薄則無所不薄矣又何有扵賢士大夫故秦二世
之殘骨肉晉朝之戕宗室賢士大夫尚可仕其朝耶微
子一篇皆論出處大致而以周公謂伯禽章次扵中其
亦九經以親親繼尊賢之意乎
　　商之後獨盛扵夏周
舜典所稱伯禹以下二十有二人而禹之功最大故踵
舜以興身有天下矣稷養契教功亦不在禹下而扵天
下未能身有之惟子孫始繼世光大焉稷之後為成周
天地文明萃扵一代契之後亦數生聖賢而商之賢君
比夏與周又再多者何也開闢以來未有性命之說至
湯始言降𠂻恒性也其萬世道學之祖乎故不獨能身
有天下即其後王若大戊盤庚武丁皆能著書立言雖
凌遲之末猶有三仁焉㣲子宜有商而避之弗父何宜
有宋而又避之至孔父嘉乃别為公族而受氏五世之
後復生聖人為萬世帝王之師是二十二人之中契之
明徳豈夏與周所能及乎
　　几
古者室中度以几故古人以几名室者以諸器制度惟
几有考工之遺法也今稱方丈函丈即此意君子朝與
燕坐則設几而不敢倚几之義重矣哉故丹書之銘誦
訓之諌曰無即安于几禮也
　　黄山谷不言命
黄山谷道機禪觀皆臻其妙獨不言命其詩文為星命
家作者絶少其與趙言桞彦輔兩人一方士一日者僅
見扵外集遺文而已觀其誌非熊之墓慨嘆夫命之不
可恃日者之不可憑猶曰此為非熊嘆耳若其荅林為
之有曰由命非由拙而放言亦云廢興宜有命乃知君
子不可不知命罕言之可也
　　梧桐自生
鳳鶉火之禽桐大火之精梧桐嘗以三星見而放葉火
西流而落葉鳳非梧不棲以陽從陽也一說凡燒餘赭
黔之土心星照之則梧桐自生是梧桐乃自生之物非
待扵種也故詩曰梧桐生矣用字不茍如此
　　書經今文古文
六經自易而外惟尚書最古亦惟尚書最難讀自孟子
已不能盡信而況㷊滅之餘口授壁藏僅有存者科斗
隷古文字屢更今所讀者皆今字也能與古文盡合乎
然古文尚書未必古今文尚書未必非古至若典謨分
合不同則不能無疑耳能取舜典二十八字刪去乎洪
範康誥梓材諸篇未免錯簡多士多方先後失次能以
集傳武成之例而改定乎亦右文之世所當講也
　　拆字法
易卦雖先聖之書而扵後世小術亦相同者宋人胡易
鑑者能以易卦拆字知吉凶扵咸其輔頰舌得癸丑狀
元扵臀無膚得丁未探花葢字文臀即尻也殿諧其聲
乃以無膚去肉為殿頭之祥而以卦爻第三知其名次
以拆字法也易鑑嘗有易說行扵世必有可觀者惜今
不傳矣
　　石介不能書
偶友人持宋人眞蹟相過賞鑒者中有石介行書二十
餘字其遒勁不减蘇黄米蔡諸公余嗟賞久之蘇黄米
蔡眞蹟在世不乏石公此蹟眞鳳尾麟角矣偶閱徂徠
集歐陽永叔嘗以書與介言介字恠而且異古今皆無
天下非之介復永叔書言自幼學書至扵壯積二十年
訖無所成且不能自寫一刺必倩能者或時急要文字
必奔走鄰里祈請扵人則介不工書明甚又云屑屑致
意扵數寸枯竹半握禿毫将以取髙扵人特六藝之一
耳善如鍾王妙如虞栁不過在君人左右供事圖寫近
乎執技以事上者此皆强辯以解說其無能者也前友
人所藏為偽蹟益明矣
　
　疑耀卷七
