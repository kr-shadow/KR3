#+TITLE: 輟耕錄-元-陶宗儀
#+DATE: 2016-06-11 12:24:19
#+SOURCE: github.com/kanripo/KR3l0084 master fe2c15ee                
　南村輟耕録叙
　余友天台陶君九成避兵三吴
　間有田一㕓家于松南作勞之
　暇每以筆墨自隨時時輟耕休
　于樹隂抱膝而嘆鼓腹而歌遇
　事肎綮摘葉書之貯一破盎去
　則埋于樹根人莫測焉如是者
　十載遂累盎至十數一日盡發
　其蔵㑭門人小子萃而録之得
　凡若干條合三十卷題曰南村
　輟畊錄上兼六經百氏之㫖下
　極稗官小史之談昔之所未攷
　今之所未聞其採摭之博侈扵
　白帖研覈之精儗扵洪茟論議
　抑揚有傷今慨古之思鋪張盛
　羙為忠臣孝子之勸文章制度
　不辨而明疑似根㩀可覧而悉
　盖唐宋以来專門史學之所未
　譲雖周室之蔵郯子之對有不
　待環轍而後知又豈抵掌談笑
　以求賢扵優孟者哉九成名宗
　儀少工舉子業晚乃棄去闔戸
　著書此其一云至正丙午夏六
　月江隂孫作大雅序
南村輟耕録䟽
　南村田叟陶君九成著書三十卷凢六合之内朝野
　　之間天理人事有関於風化者皆采而録之非徒作
　　也然又能不忘稼穡艱難盖有取於聖門餒在其中
　　禄在其中之㫖乃名之曰南村輟耕録朋㳺間咸欲
　　為之版行以備太史氏采擇而未有倡首之者於是
　　僣為䟽引以伸其意同志之士有觀其書者必皆樂
　　聞而興起焉
伏以兒寛帯經而鉏名髙前史陶亮既耕還讀教及後昆
頋服田力穡乃士之常然著書立言於世為重比覩輟耕
之録實為載道之文凢例既明書法尤備鈎玄提要匪按
啚索驥之空言攷古驗今得閉户斵輪之大意盍亦寫諸
琬琰庻可緝于簡編惟鏤板乃見全書在司帑當無難色
同門曰明合志曰友幸慫慂以相成副墨之子洛誦之孫
共流傳於不朽學海之波瀾無障研田之稼穡有秋謹䟽
　　　　　今月　日䟽
　　　　　　　　青溪野史邵■亨貞
南村輟耕録總目
　卷之一
　　　大元世系　列聖正綂　氏族
　　　平江南　獨松関　淛江潮
　　　宋興亾　萬歲山　大軍渡河
　　　檄　朝儀　科舉
　　　江南謡　白道子　官不致仕
　　　荅刺䍐　皇族列拜　内八府宰相
　　　云都赤　大漢　貴由赤
　　　昔寳赤
　　卷之二
　　　聖聰　隆師重道　受佛戒
　　　減御膳　聖儉　后德
　　　端夲堂　徵聘　治天下匠
　　　以官為氏　受孔子戒　不食死
　　　染髭　殺虎張　御史舉薦
　　　切諌　丁祭　髙學士
　　　大黃愈疾　置䑓憲　内御史署御
　　　令史　臺字　詔西畨
　　　五刑　錢幣　巴而思
　　　善諌　使交趾　刻名印
　　　國璽　宣文閣　占驗
　　　權臣擅政　懐孟蛙　賊臣攝祭
　　　叛黨告遷地　土人作掾　蕭先生
　　　端厚　㢧字
　　卷之三
　　　正統辯　貞烈　岳鄂王
　　　木乃伊
　　卷之四
　　　發宋陵寢　相術　前軰謙讓
　　　不苟取　論詩　妻賢致貴
　　　竒遇　賢烈　挽文丞相詩
　　　禱雨　廣寒秋　無恙
　　　不乱附妾
　　卷之五
　　　角端　劈正斧　興隆笙
　　　尚食麫磨　僧有口才　鄧中齋
　　　汪水雲　厚德　毁前朝玉璽
　　　披秉歌訣　三教　授時暦法
　　　功布　人中　發燭
　　　嫁故人女　平反　勘釘
　　　碑志書法　雕刻精絶　題䟦
　　　隆友道　朱張　交誼
　　　假宅以死　淸風堂屍迹　坐右銘
　　　掘墳賊　廉介　甲午節氣
　　　先軰謙讓　双竹杖
　　卷之六
　　　蘭亭集刻　禊帖考　喪師衰經
　　　廉使長厚　私苐延賔　句曲山房熟水
　　　法帖譜系　評帖　淳化祖石刻
　　　家翁　奴材　沙魘
　　　孝行　吾竹房先生　抗䟽諌伐宋
　　　髪䐈　鬼贓　居士
　　　親家　研山圖　衞夫人
　　卷之七
　　　趙魏公書畫　金鰲山　委羽山
　　　斛銘　孝感　火失刺把都
　　　屈戍　囬囬石頭　黄巢地蔵
　　　官奴　𣑽㛮　房老
　　　鴛衾　奚奴温酒　挂牌延客
　　　買宅有䜟　待士　雇僕役
　　　志異　課馬　客作
　　　鹹杬子　官制資品　奎章政要
　　　義奴　忠倡　鷹背狗盖
　　　志恠　粥爵　還金絶交
　　　畫鬼
　　卷之八
　　　寫山水訣　鄧山房　狗站
　　　五馬入門　隐逸　関莭梯媒
　　　利市　志苗　雙硯堂
　　　嫁妾猶䖏子　聶碧窓詩　玉腴
　　　蟹㫁　作今樂府法　岷江緑
　　　温暾　飛雲渡　漢子
　　　長年　龍見嘉興　星入月
　　　軍中禮士　不耐煩　阿誰
　　卷之九
　　　文章宗旨　麻荅把暦　續演雅發揮
　　　面花子　竒疾　磨兠鞬
　　　葛大哥　萬栁堂　樹鳴
　　　松江官號　割埶　題屏謝客
　　　㛰啓　陶毋碑　許文懿先生
　　　謡言　獸醫　想肉
　　　王眉叜　錢唐　潄芳亭
　　　食品有名　火災　落水蘭亭
　　　隂府辯詞　詩法　姓名考
　　　女諌買印　呉江塔頴箭　素領
　　卷之十
　　　御史五常　官倉入粟　食物相反
　　　先軰諧謔　馬判　字訓
　　　丘真人　南池䵷　㕍子
　　　趂辦官錢　鼎作牛鳴　鏖糟
　　　越民考　三姑六婆　不中用
　　　國字　水畜　纒足
　　　溺水不躍　鎖陽　輥吝諞三卦
　　　烏蜑户　重臺　日字
　　卷之十一
　　　寫像訣　相地理　狎娼遭毒
　　　夣　白醉　賢毋辤拾遺鈔
　　　女奴義烈　龍廣寒　夜航船
　　　不快　雷雪　分䟽
　　　西皮　煖屋　鬼室
　　　牙郎　墓屍如生　枯井有毒
　　　賢孝　事物異名　金鎞刺肉
　　　杭人遭難　承天閣　阿癐癐
　　　海運　夫婦死孝　猪妖
　　卷之十二
　　　園池記　厠籌　拗花
　　　連枝秀　郤鞭　奉毋避難
　　　匠官仁慈　著衣喫飯　文章政事
　　　浙江潮候　貞烈墓　特徤藥
　　　乞求　張道人　隂德延壽
　　　帝師
　　卷之十三
　　　中書鬼案　烏寳傳　緑窓遺藁
　　　為將嗜殺　釋怨結姻　杜荀鶴詩
　　　太公　剛介　發墓
　　卷之十四
　　　忠烈　瘞鶴銘　風入松
　　　四卦　點鬼録　房中術
　　　婦女曰娘　古刻　上頭入月
　　　人腊　張翰林詩
　　卷之十五
　　　淳化閣帖　幽圄　煮豆帖
　　　妓妾守節　與妓下火文　賀人妾得子啓
　　　吊四状元詩　雞妖　胡烈女
　　　䵷獄　沁園春　㳟敏坊
　　　隠趣　日書三萬字　妓出家
　　　河南王　妖異　塔影入屋
　　　錢唐懐古詞　人命至重　度量宏深
　　　髙麗民守節　寒號蟲　鄧思賢
　　　醫科
　　卷之十六
　　　陶氏二譜　藥譜　世系
　　卷之十七
　　　古銅器　石敢當　方頭
　　　七十二　旃檀佛　傳席
　　　歸婦吟　穿耳　丫頭
　　　點心　奴婢　愠羝
　　　天子爭臣　嬸妗　黄金縷
　　　哨遍　花蕊夫人　崔麗人
　　　江浙省地分　改常
　　卷之十八
　　　叙畫　記宋宫殿　廉察
　　　宣髪　撽書露布　靸鞵
　　　書手
　　卷之十九
　　　脈　四司六局　稽古閣
　　　經紀　龐居士　宋朝家法
　　　䦨駕上書　錢武肅鐵劵　射字法
　　　神人獅子　至元鈔様　妓聦敏
　　　日無光　松江志異　郡縣君
　　　面不畏寒
　　卷之二十
　　　納音　化氣　應聘不遇
　　　皇舅墓　真率㑹　珠廉秀
　　　漢兒字聖㫖　碧瀾妾　箕仙咏史
　　　夫婦同棺　宋㓜主詩　孔椽史
　　　挽文教授詩　狷潔　雁書
　　　碑刻印識　九姑玄女課　白翎雀
　　　天下士
　　卷之二十一
　　　宫闕制度　公宇　喝盞
　　　碧珠示䜟
　　卷之二十二
　　　聖門弟子　河源　皇太子署牒禽戯
　　　虎禍　河南婦　玉堂嫁妓
　　　數䜟　戎顯再生　筭命得子
　　　夫婦入道　項節婦　西域竒術
　　　童子属對　先軰風致　司馬善諫
　　　俞竹心　犬脇生子
　　卷之二十三
　　　書畫褾軸　爐鳴　田夫入
　　　嗓　金蓮盃　大佛頭
　　　揚州白萊　譎誕有配　檢田吏
　　　玉鹿盧　猴盜　盜有道
　　　預知改元　醉太平小令　譏省臺
　　　造物有報復　鎖鎖　葉氏還金
　　　傅氏死義　武官可笑　鞠獄
　　　聖鐵　鬼爺爺　死護文廟
　　卷之二十四
　　　結交重氣義　帝廷神獸　勾䦨壓
　　　鵓鴿傳書　待士鄙吝　陳公子
　　　漢魏正閏　剛卯　倜儻好義
　　　道士壽凾　餛飩方　精塑佛像
　　　繆孝子　趙孝子　王義士
　　　木冰　龍湫獻靈　王一山
　　　誤堕龍窟　雞司晨有凖　黄道婆
　　　天隕魚　十二生子　劉節婦
　　　歴代醫師
　　卷之二十五
　　　論秦蜀　院夲名目　遁毋
　　　天竺觀音
　　卷之二十六
　　　傳國璽　瑞應泉　疑冡
　　　盧橘　五龍車　伏波將軍
　　　至元鈔料　鵰傳　三瓦戒
　　　酸齋辤世詩　高昌世家　后德
　　　文宗能畫　武當山降筆　箕仙有驗
　　　詩畫題三絶　浙西園苑　吳江長橋
　　卷之二十七
　　　四位配享　金果　李哥貞烈
　　　劉節婦　病潔　雜劇曲名
　　　唱論　莊蓼塘蔵書　買假山
　　　戴氏絶嗣　妓妾守志　譏伯顔太師
　　　譏方士　燕都賦　裱背十二科
　　　厲狄　旗聮　桃符䜟
　　　金甲　藺節婦　忠孝里
　　　胡仲彬聚衆　扶箕詩
　　卷之二十八
　　　非程文　于闐玉佛　䖏士門前怯薛
　　　憲僉案判　詩䜟　丘機山
　　　不孝䧟地死　嘲回回　白縣尹詩
　　　廢家子孫詩　樂曲　爇梅花文
　　　如夣令　黄門　花山賊
　　　爵禄前定　醋缽兒　棊譜
　　　軍前請法師　淩捴管岀對　承天寺
　　　義丈夫　觧語盃　戯題小像
　　　水仙子　銅錢代著　刑賞失冝
　　　畫家十三科
　　卷之二十九
　　　　紀隆平　降真香　宋二十一帝
　　　　字音　許負　李玉溪先生
　　　　稱地為雙　骨咄犀　一門五節
　　　　一門三節　黄龍洞　黏接𥿄縫法
　　　　井珠　一錢太守廟　全真教
　　　　馬孝子　楊貞婦　窯器
　　　　墨　斵琴名手　古琴名
　　　　戯語　日家安命法　淮渦神
　　　　寄衣詩
　　　卷之三十
　　　印章制度　銀工　祖孝子
　　　白月圜文　金靈馬　髹器
　　　只孫宴服　三教一源　銀錠字號
　　　學宫講說　松江之變　果典坐
　　　詩䜟　書畫楼　物必遇主
　　　鎗金銀法　磨兠堅箴　三笑圖
　　　官制字訛　巾幘考　屨舄履考
　南村輟耕録總目終
列聖授受正統
　始祖諱孛端义兒
　烈祖神元皇帝諱也速該姓竒渥温氏
　太祖應天啓運聖武皇帝(諱鐵木真囯/語曰成吉思)
　　宋開禧二年丙寅十二月即位于斡難河自號可汗
　　至宋寳慶三年丁亥七月己丑崩于薩里川在位二
　　十二年壽六十六葬起輦谷
　太宗英文皇帝(諱窩闊台)
　　宋紹定二年己丑八月己未即位于忽魯班雪不只
　　至宋淳祐元年辛丑十一月崩于胡䦨山在位一十
　　三年壽五十六葬起輦谷　太皇后秃里吉納臨朝
　　稱制皇后乃馬真氏
　睿宗仁聖景㐮皇帝(諱拖雷)
　　憲宗追謚
　定宗簡平皇帝(諱貴由)
　　宋淳祐二年壬寅至乙巳皇后當國丙午七月歸政
　　即位于荅蘭荅八思至戊申三月崩于胡眉斜陽吉
　　兒在位三年壽四十三葬起輦谷皇太后秃里吉納
　　復治國事
　憲宗桓肅皇帝(諱蒙哥)
　　　宋淳祐十一年辛亥六月即位于闊帖兀阿蘭至宋
　　　開慶元年己未七月二十七日癸亥崩于鈎魚山在
　　　位九年壽五十
　　世祖聖徳神功文武皇帝(諱忽必烈囯/語曰薛禅)
　　　宋景定元年庚申四月一日戊辰即位于開平建元
　　　中統至至元三十一年甲午正月十九日庚午崩于
　　　紫檀殿在位三十五年壽八十葬起輦谷　中統四
　　　至元三十一
　　𥙿宗文惠明孝皇帝(諱真金)
　　　成宗追謚
　順宗昭聖衍孝皇帝(諱荅刺麻八刺)
　　武宗追謚
　成宗欽明廣孝皇帝(諱銕木耳國/語曰完者篤)
　　至元三十一年甲午四月十四日甲午即位于上都
　　改至元三十二為元貞至大徳十一年丁未正月八
　　日癸酉崩于王徳殿在位十三年壽四十二葬起輦
　　谷　元貞二　大徳十一
　武宗仁惠宣孝皇帝(諱海山囯/語曰曲律)
　　大徳十一年丁未五月十一日甲戌即位于上都十
　　二月詔改大徳十二為至大至四年辛亥正月八日
　　庚辰崩于玉徳殿在位四年壽三十一葬起輦谷
　　至大四
　　仁宗聖文欽孝皇帝(諱爱育黎㧞刁八/逹囯語曰普顔篤)
　　　至大四年辛亥三月十八日庚寅即位于大明殿九
　　　月壬子詔改至大五為皇慶至延祐七年庚申正月
　　　二十一日辛丑崩于光天宫在位九年壽三十六葬
　　　起輦谷　皇慶二　延祐七
　　英宗睿聖文孝皇帝(諱碩徳八刺/囯語曰革堅)
　　　延祐七年庚申三月十一日庚寅即位十二月乙巳
　　　詔改延祐八為至治至三年癸亥八月四日癸亥遇
　　　弑崩于上都途中南坡行幄在位四年壽二十一從
　　　葬諸帝陵　至治三
　　顯宗光聖仁孝皇帝(諱甘刺麻)
　　　泰定追謚今出廟
　　泰定皇帝(諱也先帖木/兒元封晉王)
　　　至治三年癸亥九月四日癸巳即位于上都龍居河
　　　十二月丁亥昭改至治四為泰定至五年戊辰二月
　　　庚申改致和七月十日庚午崩文宗追廢在位五年
　　　壽二十六　泰定四　泰定伍　改致和文宗即改
　　　天暦
　　明宗翼獻景孝皇帝(諱和世刺囯/語曰忽都篤)
　　　天暦二年己巳正月二十八日丙戌即位于和寕北
　　　八月二日大駕次王忽察都六日暴崩不改元在位
　　　八月壽三十葬起輦谷
　　文宗聖明元孝皇帝(諱脫脫木兒囯/語曰扎牙篤)
　　　致和元年戊辰九月十三日壬申即位于大明殿改
　　　元天暦詔譲大兄明宗明年己巳五月帝發京師北
　　　迎八月二日丙戌遇于王忽察都庚寅明宗暴崩巳
　　　亥復即位于上都至三年庚午五月戊午改至順至
　　　三年壬申八月十二日己酉崩在位五年壽二十九
　　　葬起輦谷後至元六年庚辰六月丙申以帝謀不軌
　　　使明宗飲恨而崩詔撤其廟主　天暦二　至順三
　　寕宗冲聖嗣孝皇帝(諱懿璘質班)
　　　至順三年壬申十月四日庚子即位于大明殿至十
　　　一月十六日壬午崩不改元年七歲葬起輦谷
　　今上皇帝(御名妥歡帖睦爾)
　　　至順四年癸酉六月八日己巳即位于上都十月戊
　　　辰改元元統至三年乙亥十一月辛丑改至元至七
　　　年正月一日改至正　元統二　至元六
　　　至正今二十六年
氏族
　蒙古七十二種
　　　阿刺刺　扎刺兒歹　忽神忙兀歹
　　　瓮吉刺歹　晃忽攤　永吉列思
　　　兀魯兀　郭兒刺思　别刺歹
　　　怯烈歹　秃别歹　八魯刺忽
　　　曲吕律　也里吉斤　扎刺只刺
　　　脫里别歹　塔塔兒　哈答兒
　　　散兒歹　乞要歹　列木歹
　　　顔不花歹　歹列里飬賽　散木兀歹
　　　滅里吉歹　阿火里吉歹　兀羅歹
　　　别帖里歹　蠻歹　也可抺合刺
　　　那顔吉歹　阿塔里吉歹　亦乞列歹
　　　合惑乞歹　木里乞　外兀歹
　　　外抺歹　阿兒刺歹　伯要歹
　　　揑古歹　外刺歹　末里乞歹
　　　許火歹　晃兀攤　别速歹
　　　顔不萆歹　木温塔歹　忙兀歹
　　　塔塔歹　那顔乞台　阿塔力吉歹
　　　忽神　塔一兒　元魯歹
　　　撒木歹　滅里吉　阿火里力歹
　　　扎馬兒歹　兀羅羅歹　答答兒歹
　　　别帖乞乃蠻歹　也可林合刺　瓮吉歹
　　　木里歹　忙古歹　外抺歹乃
　　　朶里别歹　八憐　察里吉歹
　　　八魯忽歹　哈答歹　外刺
　　色目三十一種
　　　哈刺魯　欽察　唐兀
　　　阿速　秃八　康里
　　　苦里魯　刺乞歹　赤乞歹
　　　畏吾兀　回回　乃蠻歹
　　　阿兒渾　合魯歹　火里刺
　　　撒里哥　秃伯歹　雍古歹
　　　賽亦思　夯力　苦魯丁
　　　貴赤　匣刺魯　秃魯花
　　　哈刺吉答歹　拙兒察歹　秃魯入歹
　　　火里刺　甘木魯　徹兒哥
　　　乞失迷兒
　　漢人八種
　　　契丹　髙麗　女直
　　　竹因歹　术里闊歹　竹温
　　　竹赤歹　渤海(女直同)
　　金人姓氏
　　　完顔漢姓曰王　烏古論曰商　乞石烈曰高
　　　徒單曰杜　女奚烈曰郎　兀顔曰朱
　　　蒲察曰李　顔盞曰張　温迪罕曰温
　　　石抹曰蕭　奥屯曰曹　孛术魯曰魯
　　　移刺曰劉　斡勤曰石　納刺曰康
　　　夾谷曰全　裴滿曰麻　尼忙古曰魚
　　　斡准曰趙　阿典曰雷　阿里侃曰何
　　　温敦曰空　吾魯曰惠　抹顔曰孟
　　　都烈曰强　散答曰駱　呵不哈曰田
　　烏林答曰蔡　僕散曰林　术虎曰董
　　右里甲曰汪
　至元十一年甲戌宋之咸淳十年也秋七月
　　世祖命中書右丞相伯顔摠制大軍取宋諭之若曰朕
　聞曹彬不嗜殺人一舉而定江南汝其體朕心法彬事
　　毋使吾赤子横罹鋒刃伯顔叩首奉命惟謹既而混一
　職方豈非不嗜殺人之驗與
　明年乙亥春諸郡望風降敗丞相伯顔遣貟外郎石天麟
　詣闕奏聞
　世皇喜顧謂侍臣曰朕兵巳到江南宋之君臣必知恐
　畏茲若遣使議和邀索歲幣想無不從者遂敕伯顔按
　兵乃命禮部尚書廉希賢侍郎嚴忠範計議官宋徳秀
　祕書丞柴紫芝等齎奉國書使宋次建康希賢等借兵
　衞送伯顔曰方今两軍相阨互有設險宜令行人先往
　道意若便擁兵前進吾恐别生罅隙則和議之事必難
　成矣希賢等謹請乃簡閱銳卒五百卑之至獨松関戍
　関者宋浙西安撫司參議官張濡也以為北兵叩関率
　衆掩擊殺忠範執希賢希賢亦病創死　世皇聞之大
　　怒趣進攻嗟夫宋之亡也非有桀紂之惡特以始之以
　　拘留使者肇天兵之興終之以誤殺使者激
　世皇之怒耳藉使獨松之使不死宋之存亡未可知其亦
　　有數也與
　明年正月甲申丞相伯顔駐軍皐亭山宋奉表及國壐以
　降遣千戸嚢加歹等入城慰諭令居民門首各貼好投
　　拜三字及聞益王廣王如婺州即命分兵守屯諸門范
　　文虎安營浙江沙滸太皇太后望祝曰海若有靈當使
　　波濤大作一洗而空之潮汐三日不至軍馬晏然文虎
　吕文煥壻安慶守臣降扵我者
宋之興始於後周恭帝顯徳七年恭帝方八歲及其亡也
　終扵少帝徳祐元年少帝時四歲名顯而顯徳二字竟
　與得國時合周以主㓜而失國宋亦以主㓜而失國周
　有太后在上宋亦有太后在上始終興亡之數昭然如
　此
萬歲山在大内西北太液池之陽金人名瓊花島中統三
　年脩繕之其山皆以玲瓏石疊罍峰巒隱映松檜隆欝
　秀若天成引金水河至其後轉機運紏汲水至山頂出
　石龍口注方池伏流至仁智殿後有石刻蟠龍昻首噴
　水仰出然後東西流入于太液池山上有廣寒殿七間
　仁智殿則在山半為屋三間山前白玉石橋長二百尺
　直儀天殿後殿在太液池中之圓坻上十一溋正對萬
　歲山山之東為靈囿竒獸珍禽在焉車駕歲巡上都先
　宴百官于此浙省叅政赫徳爾嘗云向任留守司都事
　時聞故老言國家起朔漠日塞上有一山形埶䧺偉金
　人望氣者謂此山有王氣非我之利金人謀欲厭勝之
　計無所出時國巳多事乃求通好入貢既而曰它無所
　冀願得某山以鎮壓我土耳衆皆鄙笑而許之金人乃
　大發卒鑿掘輦運至幽州城北積累成山因開挑海子
　栽植花木營構宫殿以為㳺幸之所未幾金亡　世皇
徙都之至元四年興築宫城山適在禁中遂賜今名云
　留守司在宫城西南角樓之南專掌宫禁工役者
世皇取江南　大軍次黄河苦乏舟擑夜夣一老叟曰陛
　下欲渡河當隨我來引至一所指曰此即是巳　帝遂
　以物標識之及覺歴歴可記明日循行河滸尋夣中所
　見䖏果是方驚顧間忽有人進曰此間水淺可渡時帝
　徴夣中語因謂曰汝能先渉否其人乃行大軍自後從
　之無一不濟　帝欲重旌其功對曰富與貴悉非所願
　但得自在足矣遂封爲答刺罕與五品印撥三百戸以
　食之今其子孫尚有存者此事楊元誠太史瑀所云
　世皇下江南檄枚舉賈似道無君之罪宋國臣民其不誠
　服者與其文曰宅中圖大天開一統之期自北而南雷
　動六師之衆先謂吊民而伐罪盖将用夏而變夷欲制
　　江浙以削平極汝海隅而混一堪嗟此宋信任非人處
　之師相之尊委以國柄之重世濟其惡真兇悖之賈充
　謀及迺心效姦雄之曹操不學無識舞術弄權誇滸黄
　僅免其身比河清莫大之績承君之寵如彼之專貪天
　之功確乎不㧞惜官爵以摠寳貨苛條法以苦賢才奪
　土田而無地可耕變關㑹而物價溢湧藉鄙猥者伴食
　於廟堂任反側者失兵於邊徼恬視雷星之召異罔聞
　水火之降災滿朝皆其私人用将因其重賂用白剳而
　破世守之法曲丹筆而容天討之刑民心巳離而不知
　天命将革而未悟方且貪湖山之樂聚寳玉之珍弗頋
　毋死奪制以貪榮乃乘君寵立㓜而固位以巳峻功碩
　徳而自比於周公欺人寡婦孤兒反不如於石勒深懐
　禍慝恣肆姦邪合正兩觀之誅可紓百姓之怒我
　大元皇帝聰明智睿神武慈仁焚香祝天誓莫殺而混
　海宇振兵畧地隨所向而宣皇威一戰乘勝而渡江諸
　将列降而獻土厥魚稽首迎我前矛後實先聲易如破
　竹昭天順人信之助成我風行草偃之功合宇宙以清
寕蘇人民而鎮撫恩寛㓜主以下罪止元惡之身自今
　檄到應守令以境土投拜除大支犒賞外仍其官職謹
　檄
大元受天命肇造區夏列聖相承至于　世皇至元𥘉尚
　未遑興建宫闕凡遇稱賀則臣庶皆集帳前無有尊卑
貴賤之辨執法官厭其喧雜揮杖擊逐去而復來者數
　次翰林承㫖王文忠公(盤)時兼太常卿慮将貽笑外國
　奏請立朝儀遂如其言
皇慶癸丑冬十一月詔曰其以皇慶三年八月天下郡縣
　興其賢者能者充賦有司明年二月會試京師中選者
朕将親䇿焉按遺山元公(好問)所撰廉訪使楊文憲公
(奂)墓碑云　太宗即位之十年戊戌開舉選特　詔宣
徳課稅使劉公用之試諸道進士公試東平两平賦論
第一奏授河南路徴收課稅所長官兼廉訪使則國朝
科舉之設己肇於此寥寥七十餘年而　普顔篤皇帝
克不墜　祖宗之令典尊號曰　仁不亦宜乎𥘉焉試
論賦盖又宋金餘習後則一以經學為夲非復向時比
矣
汲郡王公玉堂嘉話云宋未下時江南謠云江南若破百
　鴈來過當時莫喻其意及宋亡盖知指丞相伯顔也
太宗時諸國來朝者多以冐禁應死耶律文正王楚材進
　奏曰願無汗白道子從之盖國俗尚白以白為吉故也
大徳七年詔内外官年及七十並聴致仕時郭守敬字若
　思順徳邢臺人知太史院事以舊臣且熟朝廷所施為
　獨不許其請至今翰林太史司天官不致仕者咸自公
　始
答刺䍐譯言一國之長得自由之意非勲戚不與焉太祖
　龍飛日朝廷草創官制簡古惟左右萬戸次及千户而
　巳丞相順徳忠獻王(哈刺哈孫)之曽祖啓昔禮以英材
　見遇擢任千戸錫號答刺䍐至元壬申　世祖録勲臣
後拜王宿衞官􁐂號答刺䍐己丑秋八月太宗即皇
帝位耶律文正王時為中書令定冊立儀禮皇族尊長
　皆令就班列拜尊長之有拜禮盖自此始
内八府宰相八員視二品秩而不降授宣命時中書照㑹
　之任而已寄位於翰林之埽鄰埽鄰宫門外院官㑹集
　處也所職視草制若詔赦之文則非其掌也至於院之
　公事亦不得與焉例以國戚與勲貴之子弟充之
國朝有四怯薛太官怯薛者分宿衛供奉之士為四畨畨
　三晝夜凡　上之起居飲食諸服御之政令怯薛之長
　皆摠焉中有雲都赤乃侍衛之至親近者雖官隨朝諸
　司亦三日一次輪流入直負骨朶於肩佩環刀於要或
　二人四人多至八人時若　上御控鶴則在宫車之前
　上御殿廷則在墀陛之下蓋所以虞姦回也雖宰輔之
　日覲清光然有所奏請云都赤在固不敢進今中書移
　咨各省或有湏備録奏文事者内必有云都赤某等以
　此之故余又究骨朶字義嘗記宋景文筆記云関中人
　以腹大為􁁙􁠃(上音孤/下音都)俗因謂杖頭大者赤曰􁁙　後
　訛為骨朶朶平聲
國朝鎮殿将軍募選身驅長大異常者充凡有所請給名
　曰大漢衣粮年過五十方許岀官
貴由赤者快行是也毎歲一試之名曰放走以脚力便捷
　者膺上賞故監臨之官齊其名數而約之以繩使無後
　先參差之争然後去繩放行在大都則自河西務起程
　若上都則自泥河兒起程越三時走一百八十里直抵
　御前俯伏呼萬歲先至者賜銀壹餅餘則段疋有差
昔寳赤鷹房之執役者毎歲以所飬海青獲頭鵝者賞黄
　金壹錠頭鵝天鵝也以首得之又重過三十餘斤且以
　進御膳故曰頭
南村輟耕録卷之一
南村輟耕録卷之二
　　　　　　　　　　天台陶　宗儀　九成
至元六年二月二十五日
　上御玉徳殿命史臣榻前草詔黜謫太師伯顔詔文有
　云其各領所部詔書到日悉還本衛
　上曰自蚤至莫皆一日也可改日字作時字時伯顔以
　飛放為名挾持
　皇太子在栁林意将犯分詔既成遣中書平章只理瓦
　歹賷至彼䖏開讀奉皇太子歸國而各枝軍馬即時
　散去盖一字之中利害繫焉亶聰明作元后扵此有以
　見之矣
文定王沙刺班
今上之師也為學士時嘗在　上左右一日體少倦遂
　扵便殿之側偃卧因而就寐　上以藉坐方褥國語所
　謂朶兒别真者親扶其首而枕之後嘗患􁲋額上　上
於合缽中取拂手膏躬與貼之　上之隆師重道可謂
　至矣盡矣王字敬臣號山齋畏吾人
累朝皇帝先受佛戒九次方正大寳而近侍陪位者必九
　人或七人譯語謂之煖荅世此國俗然也　今上之𥘉
　入戒壇時見馬哈刺佛前有物為供因問學士沙刺班
　曰此何物曰羊心　上曰曽聞用人心肝者有諸曰嘗
　聞之而未嘗目暏請問刺馬刺馬者　帝師也　上遂
命沙刺班傅旨問之荅曰有之凡人萌歹心害人者事
　覺則以其心肝作供耳以此言復奏　上復命問曰此
　羊曽害人乎帝師無答
國朝日進　御膳例用五羊而
　上自即位以來日減一羊以歲計之為數多矣
太府少監阿魯奏取黄金三两為御鞾刺花用
　上曰不可因請易以銀金鍍金者　上曰亦不可金銀
　首飾也今民間所用何物對曰用銅上曰可右五事楊
　太史(瑀)所言太史居官時日侍　上故知其詳
今上皇太子之正位東宫也設諭徳置端本堂以䖏太子
　講讀忽一日　帝師来啓　太子母后曰向者　太子
　學佛法頓覺開悟今迺受孔子之教恐損　太子真性
　　后曰我雖居於深官不知道德嘗聞自古及今治天
　下者須用孔子之道捨此它求即爲異端佛法雖好乃
　餘事耳不可以治天下安可使　太子不讀書　帝師
　赧服而退
皇太子方在端本堂讀書近侍之嘗以飛放從者輒臂鷹
　至廊廡間喧呼馳逐以惑亂之将勾引出㳺爲樂　太
子授業畢徐令左右戒之曰此讀書之所先生長者在
　前汝輩安敢䙝狎如此急引去毋召責也衆皆驚懼而
　退右二事乃貢尚書(師泰)授經宣文閣下日所目見者
　至正丙申間避地雲間毎談　朝廷典故因及此
中書左丞魏國文正公魯齋許先生(衡)中統元年應召赴
　都日道謁文靖公静脩劉先生(因)謂曰公一聘而起毋
　乃大速乎答曰不如此則道不行至元二十年徴劉先
　生至以為􁆒善大夫未幾辤去及召為集賢學士復以
　疾辤或問之乃曰不如此則道不尊
中書令耶律文正王楚(材)字晉郷在金為燕京行省貟外
郎國亡歸于我朝從
太祖征伐諸國夏人常八斤者以治弓見知於上詫
　王曰本朝尚武而明公欲以文進不已左乎王曰且治
弓尚湏弓匠豈治天下不用治天下匠耶上聞之喜
自是用王益宻
中書平章政事廉(希憲)字善甫封恒陽王謚文正本畏吾
　氏王之父諱布魯凱為回鶻王歸朝官至順徳諸路宣
慰使封魏國公謚孝懿拜廉訪使之命時適王生顧曰
是兒必大吾門吾聞古者以官受氏天将以廉氏吾宗
乎吾其從之舉族承命
世祖一曰命廉文正王受戒於國師對曰(臣)以受孔子戒
　上曰汝孔子亦有戒邪對曰為臣當忠為子當孝孔門
　之戒如是而已　上喜
謝君直先生枋號疊山信州弋陽人宋景定甲子江東漕
　闈校文彂䇿問權姦誤國趙氏必亡忤賈似道貶興國
　軍三年遇赦得還　天兵南下郡城潰棄家入閩至元
　二十三年御史程文海承旨留夣炎等交薦累召不赴
　二十六年春正月福建行省參知政事魏天祐復𬒳
　詔旨集守令戍将追蹙上道臨行以詩别常所徃来者
　曰雪中松栢愈靑靑扶植綱常在此行天下豈無龔勝
　㓗人不獨伯夷淸義髙便覺生堪捨禮重方知死甚䡖
　南八男児終不屈皇天上帝眼分明夏四月至京師不
　食死年六十有四秋八月子定之奉柩歸塟門人誄而
　題之曰文節先生謝公墓嗟乎伯夷叔齊在周雖為頑
　民而在啇則為義士孰謂數千載後有啇義士之風者
　復見先生焉
中書丞相史忠武王(天澤)髭髯巳白一朝忽盡黒　世皇
　見之驚問曰史㧞都汝之髯何乃更黒邪對曰臣用藥
　染之故也　上曰染之欲何如曰臣覽鏡見髭髯白竊
　傷年且莫盡忠於　陛下之曰短矣因染之使玄而報
　效之心不異疇昔耳　上大喜人皆以王捷於奏對推
　此一事則餘可知矣漢人賜名㧞都者惟王與太師張
　獻武王(弘範)及真定新軍張萬戸(興祖)耳
真定新軍張萬戸(興祖)中山無極人至元十九年丞相楚
　國文定公(阿里海涯)以中書右丞南取漢郢公實從有
　功授前職平生射虎數十一日遇虎一發而踣語人曰
　吾聞生虎之髭剔齒疾可已風因㧞之虎怒瓜鞾裂賴
　其氣息垂盡不能傷足由是人目之曰殺虎張後以國
　言賜名㧞突㧞突即㧞都都與突字雖異而聲相近盖
　譯語無正音故也
姚文公先生燧為中臺監察御史時忽御史大夫謂曰我
　天子以女賢故擢居耳目之官今且歲餘至如興利除
　害之事未嘗有片言及之但惟以薦舉為務何邪先生
　答曰某所薦者已百有餘人皆經世之士其在中外並
　能上禆　聖治則某之報效亦勤矣又何待屑屑於興
　利除害然後為監察御史之職任乎大夫曰真宰相器
　也嘆賞乆之
太宗素嗜酒晚年尤甚日與大臣酣飲耶律文正王數言
　之不聽一日持酒槽之金口以進日此乃鐵耳為酒所
　蝕尚致如此況人之五蔵有不損邪　上說賜以金帛
　仍敕左右日惟進酒三鍾而止夫以王之切諫不巳而
　　上終納之可謂　君明臣良者矣
　内翰王文康公(鶚)字百一開州東明人國𥘉自保定應聘
　　北行時故人馬雲漢以宣聖畫像為贈既逹北庭植秋
　　丁公奏行釋奠禮
　　世祖說即命舉其事公為祝文行三獻禮禮畢進胙於
　　上上既飲福熟其胙命左右均沾所賜自是春秋二仲
　歲以為常蓋　上之所以尊師重道者實公有以啓之
　　也
　國朝儒者自戊戌選試後所在不務存恤徃徃混為編氓
　至於奉一札十行之書崇學校奨秀藝正戸藉免徭役
　皆翰林學士髙公(智耀)奏陳之力也公河西人今學校
　中徃徃有祠之者
丙戌冬十一月耶律文正王從
　太祖下靈武諸将争掠子女玉帛王獨取書籍數部大
黃兩駝而巳既而軍中病疫惟得大黃可愈所活幾萬
　人吁廉而不貪此固淸慎者能之若其先見之明則有
非人之所可及者
御史臺至元五年置䄮從二品二十一年陞正二品大徳
　十一年陞從一品臺有大夫一人後増一人中丞二人
　後又増二人隨復故侍御史二人治書侍御史二人殿
　中侍御史二人治朝著之事典事二人掌幙府文書之
　事後改為都事三人後又以都事之長蒙古若色目一
　人為經歷檢法二人後廢管勾三人其一人兼照磨監
　察御史十二人後増至十六人皆漢人又増蒙古色目
　人如漢人之數今三十二人至元十四年既取宋置南
　行臺二十七年專蒞江南之地號江南諸道行御史臺
　秩如内臺而監察御史今二十四人西行臺𥘉由雲南
　廉訪司陞行臺大徳元年移治陜西號陜西諸道行御
　史臺蒞陜西甘肅四川雲南之地延祐間暫廢隨復其
　官秩如南臺而監察御史今二十人各道提刑按察司
　至元六年置正三品有使副使僉事察判經歷知事二
　十八年改肅政廉訪司使副使僉事各二人司農奏罷
　各道勸農司以農事歸憲司増僉事二人經歴知事照
　磨各一人今天下凡二十二道始建臺時大夫則塔察
　兒也
内監察御史署御無御史臺三字以為
　天子耳目之官非御史大夫以下所可制也行臺則不
　然
國朝凡省臺院吏曰椽史獨江南行臺作令史者盖縁至
　元十四年𥘉立行臺日御史大夫授三品秩故也後雖
陞一品而樂因循者不為申明改正西臺立視南臺巳
　陞品秩則曰椽史焉
三臺凡公文所書臺字並從士從口不敢作其字頭若然
　則偽文也按許氏說文臺从至从之从髙省則土乃之
　之正書耳當从上从口為是
累朝皇帝於踐祚之始必布告天下使咸知之惟詔西畨
　者以粉書詔文於青繒而繡以白絨網以真珠至
　御寳䖏則用珊瑚遣使賫至彼國張于
　帝師所居䖏
國𥘉立法以來有笞杖徒流死之制凡七下至五十七下
　用笞六十七下至一百七下用杖徒之法徒一年杖六
十七一年半杖七十七二年杖八十七二年半杖九十
七三年杖一百七此以杖麗徒者也塩徒既决而又鐐
　之使居役也數用七者建元以前皆用成數今匿稅者
　笞五十犯私塩茶者杖七十私宰馬牛者杖一百舊法
猶有存者大徳中刑部尚書王約數上言一國朝用刑
寛恕笞杖十减其三故笞一十減為七今之杖一百者
宜止九十七不當反加十也議者憚於變更其事遂寝
　流則南之遷者之北北之遷者之南死則有斬有􁁶遅
　而無絞
世皇嘗以錢幣問太保劉文貞公(秉忠)公曰錢用於陽楮
用於隂華夏陽明之區沙漠幽隂之域今　陛下龍興
　朔漠君臨中夏宜用楮幣俾子孫世守之若用錢四海
　且将不靖遂絶不用錢迨
　武宗頗用之不乆輙罷此雖術數䜟緯之學然驗之於
　今果如所言
河南江北行中書省參知政事姚忠肅公(天福)字君祥平
　陽人至元十一年拜監察御史彈擊權臣無所顧畏
　世祖賜名巴而思國言虎也後條奏宰相阿合馬罪二
　十有四召廷辨公枚數之彼輙引服數至於三氣沮色
喪上曰此三者罪巳不在宥因目公曰巴而思臣下
有違
　太祖之制干朕之紀者汝抨擊毋隱廷臣皆震悚時方
倚相理財姑釋不問衆人莫不為公危之公之太夫人
有賢識朂之曰為國者忘其家汝第盡力效忠果不測
吾追蹤陵毋死日猶生年也公泣謝白其長曰萬一得
譴乞不以老毋坐連語聞　上嘆曰是毋子有古義烈
敕侍臣符寳郎董文忠宣付史館書之
至元二十四年桑哥之為尚書丞相也專擅權政虐𦦨薫
　天賄賂公行畧無畏避中書平章武寕正獻王(徹理)時
　為利用監獨奮然數其姦贓於
　上前　上怒以為醜詆大臣命左右批其頬王辨不為
　止且曰臣思之熟矣　國家置臣子猶人家畜犬譬有
　賊至而犬吠主人𥘉不見賊乃箠犬犬遂不吠豈良犬
　哉　上悟收桑哥籍其家明日王拜御史中丞余按北
　史宋游道傳畢義雲奏劾㳺道楊遵彦曰譬之畜狗夲
　取其吠今以數吠殺之恐将来無復吠犬詔除名則王
　之以犬自況為有所本矣
翰林學士元文敏公明善字復𥘉清河人參議中書日㑹
　朝廷遣蒙古大臣一貟使交趾公副之将還國之偽主
　賮以金蒙古受之公固辤偽主曰彼使臣　巳受矣公
　獨何為公曰彼所以受者安小國之心我所以不受者
　全大國之體偽主歎伏
今蒙古色目人之為官者多不能執筆花押例以象牙或
　木刻而印之宰輔及近侍官至一品者得
　旨則用玉圖書押字非　特賜不敢用按周廣順二年
　平章李榖以病臂辤位詔令刻名印用㩀此則押字用
　印之始也
文宗開奎章閣作二壐一曰天暦之寳一曰奎章閣寳命
臣虞集篆文
今上作二小璽一曰明仁殿寳一曰洪禧命臣楊瑀篆
　文洪禧璞純白而龜紐墨色
天暦𥘉建奎章閣于西宫興聖殿之西廊為屋三間髙明
　敝爽南間以蔵物中間諸官入直所北間南嚮設
　御座左右列珍玩命群玉内司掌之閣官署御𥘉名奎
　章閣階正三品隷東宫属官後文宗復位乃陞為奎章
　閣學士院階正二品置大學士五員並知經筵事侍書
　學士二員承制學士二員供奉學士二員並兼經筵官
　幕職置叅書二員典韯二員並兼經筵參􁆒官照磨一
　貟内椽四名内二名兼檢討宣使四名知印二名譯史
　二名典書四名属官則有群玉内司階正三品置監群
　玉内司一員司尉一員亞尉二員僉司二員典簿一員
　令史二名典吏二名司鑰二名司膳四名給使八名專
　掌祕玩古物藝文監階正三品置太監兼檢校書籍事
　二員少監同檢校書籍事二員監丞參檢校書籍事二
　員或有兼經筵官者典簿一員照磨一員令史四名典
　吏二名專掌書籍鍳書博士司階正五品置博士兼經
　筵叅􁆒官二員書吏一名專一鍳辦書畫授經郎階正
　七品置授經郎兼經筵譯文官二員專一訓教怯薛官
　大臣子孫藝林庫階從六品置提點一員大使一員副
　使一員司吏二名庫子一名專一收貯書籍廣成局階
　從七品置大使一員副使一員直長二員司吏二名専
　一印行
　祖宗聖訓及　國制等書　特恩剏製象齒小牌五十
　上書奎章閣三字一面篆字一面篆古字與畏吾兒字
　分散各官縣佩出入宫門無禁學士院凡與諸司徃復
　惟劄送叅書㕔行移而巳命侍書學士虞集撰記御書
　刻石閣中
　今上即位改奎章曰宣文其記曰大統既正海内定一
　乃稽古右文崇徳樂道以天暦二年三月作奎章之閣
　備燕閒之居将以渊潛遐思緝熈典學乃置學士貟俾
　頌乎
　祖宗之成訓毋忘乎創業之艱難而守成之不易也又
　俾陳夫内聖外王之道興亡得失之故而以自儆焉其
　爲閣也因便殿之西廡擇髙明而有容不加飾乎采斵
　不重勞於土木不過啓戸牗以順清燠樹庋以棲圖書
　而已至於器玩之陳非古制作中法度者不得在列其
　爲䖏也跬歩戸庭之間而清嚴邃宻非有朝㑹祠享時
　廵之事㡬無一日而不御於斯於是宰輔有所奏請宥
宻有所圖回爭臣有所縄紏侍從有所獻替以次入對
從容宻勿盖終日焉而聲色狗馬不軌不物者無因而
至前矣自古聖明獻知善於怡心飬神培本浚源泛應
萬變而不窮者未有易乎此者也盖聞天有恒運日月
　之行不息矣地有恒執水土之載不匱矣人君有恒居
　則天地民物有所係属而不易矣居是閣也静焉而天
為一動焉而天弗違庶乎有道之福以保我子孫黎民
　於無窮哉至順辛未孟春二日記
傳𥘉菴先生(立)以占筮起東南時杭州𥘉内附
　世皇以故都之地生聚浩繁貲力殷盛得無有再興者
　命占其将来如何卦既成對曰其地六七十年後㑹見
　城市生荆棘不如今多者今杭連厄於火自至正壬辰
　以來又數燬於兵昔時歌舞之地悉為草莾之墟軍旅
　填門畜豕載道乃知立之占亦神矣立乃畨易祝泌甥
　泌精皇極數
中書右丞相伯顔所署官䘖計二百四十六字曰元徳上
輔廣忠宣義正節振武佐運功臣太師開府儀同三司
秦王荅刺罕中書右丞相上柱國録軍國重事監脩國
史兼徽政院侍正招功萬戸府都總使虎符威武阿速
衛親軍都指揮使司逹魯花赤忠翊侍衞親軍都指揮
　使奎章閣大學士領學士院知經筵事太史院宣政院
　事也可千戸哈必陳千戸逹魯花赤宣忠斡羅謀扈衞
　親軍都指揮使司逹魯花赤提調回回漢人司天監群
　牧監廣惠司内史府左都威衞使司事欽察親軍都指
　揮使司事宫相都總管府領太禧宗禋院兼都典制神
　御殿事中政院事宣鎮待衞親軍都指揮使司逹魯花
　赤提調宗人蒙古侍衞親軍都指揮使司事提調哈刺
　赤也不干察兒領隆祥使司事當其擅政之日前後左
　右無非隂邪小輩惟恐獻謟進佞之不至孰能告以忠
　君爱民之事有一王爵者驛奏云薛禅二字人皆可以
　為名自
　世祖皇帝廟號之後遂不敢用今太師伯顔功髙徳重
　可以薛禅名字與之時御史大夫帖木兒不花亦其心
　腹毎隂嗾省臣奏允其請文定王沙刺班時為學士從
　容言於
　上曰萬一曲從所請関係非䡖遂命學士歐陽玄監丞
　掲徯斯㑹議以元徳上輔四字代之加於功臣之上又
　典瑞院都事某建言凡省官提調軍馬者必佩虎符今
　太師伯顔難與它人同宜錫龍鳯牌以寵異之　制可
　遂製龍鳯牌一面其三珠各􁁃徑寸真珠一枚而飭以
　　紅刺鴉忽寳石牌身脫鈒元徳上輔功臣號字仍用白
　　玉嵌造牌成計直數萬定既𬒳貶黜毀其牌就以珠宝
　　給還物主盖督勒有司和買元價尚未酬也又京畿都
　　運納速刺上言太師伯顔功勲盖世所授　宣命難與
　　百官一體合用泥金書詞以尊榮之省臺院官議不可
　　行宛轉禀白止金書上天眷命
　皇帝聖㫖八字餘仍墨筆云
　大徳間
　　仁宗在潛邱日奉答吉太后駐輦懐孟特苦群鼃亂
　　喧終夕無寐翼旦　太后命近侍傳㫖論之曰吾毋子
　方憒憒鼃忍惱人邪自後其毋再鳴故至今此地雖有
　鼃而不作聲後
　仁宗入京誅安西王阿難答等迎
武宗即位時大徳十一年也越四年而
　仁宗継登大寳則知元后者天命攸歸豈行在之所雖
　未踐祚而山川鬼神巳隂来相之不然則蟲魚微物耳
　又能聽令者乎但迄今不鳴尤可異矣
至沿癸亥十月六日甲子先一夕因晉邱入繼大統告祭
　太廟之頃隂風北来殿上燈燭皆滅良乆方息盖攝祭
官鐵失也先帖木兒赤斤帖木兒等皆弑君之元悪也
　時全思誠以國子生充齋郎目繫之此無他必
　祖宗威靈在上不便姦臣賊子得以有事于太廟而明
　示嚴譴之耳彼徒罪無所逃至於身誅族赤而後巳吁
　可畏哉
至元二十四年宗王乃顔叛後伏誅徙其餘黨于慶元之
　定海縣延祐間倚納脫脫公来為浙相其黨屢以水土
　不便為詐乞遷善地公曰汝軰自尋一箇不死人的田
　地當為汝遷之衆遂不敢再言
至正間别兒怯不花公為江浙丞相議以本省所轄土人
　不得為椽史時左丞佛住公謂曰若然則中書椽當用
　外國人為之矣相有報色議遂不行
蕭貞敏公斗奭字維斗京兆人蚤歲吏于府一日呈牘尹
　前尹偶墜筆目公拾之公陽為不觧而止白所議公事
　如此者三公曰某所言者　王事也拾筆責在皁隷非
　吏所任尹怒公即辤退隠居十五年惟以讀書為志從
　公㳺者屨交户外平章咸寧王(野仙)聞其賢薦之於
　世祖徵不至授陜西儒學提舉継而
　成宗　武宗　仁宗累徵授國子司業集賢直學士未
　赴改集賢侍講又以太子右諭徳徴始至京師授集賢
　學士國子祭酒尋復得告還山年七十七以壽終謚貞
南村輟耕録卷之三
　　　　　　　　　天台陶　宗儀　九成
至正二年壬午春三月十有四日
　上御咸寕殿中書右丞相脫脫等奏命史臣纂脩宋遼
　金三史　制曰可越二年甲申春三月進遼史本紀三
　十卷志三十一卷表八卷列傳四十六卷冬十一月進
　金史本紀一十九卷志三十九卷表四卷列傳七十三
　卷又明年乙酉冬十一月進宋史本紀四十七卷志一
　百六十二卷表三十二卷列傳世家二百五十五卷𥘉
　㑹稽楊維禎嘗進正統辨可謂一洗天下紛紜之論公
　　萬世而爲心者也惜三史以成其言終不見用後之秉
　　史筆而續通鑑綱目者必以是爲本矣維禎字廉夫號
　　鐵崖人咸稱之曰鐵史先生泰定丁卯李黼榜相甲及
　　第以文章名當世表曰至正三年五月日伏覩
　　皇帝詔㫖起大梁張　京兆社本等爵某官職專脩宋
　　遼金三史越明年史有成書而正統未有所歸臣維禎
　　謹撰三史正統辨凡二千六百餘言謹表以上者右伏
　　以歴代離合之殊固繫乎天數盛衰之変萬年正閏之
　　統實出於人心是非之公盖統正而例可興猶綱舉而
　　目可備前代異史今日兼脩是非之論既明正閏之統
　可定柰三史雖云有作而一統猶未有歸共惟
　世祖皇帝以湯武而立國
　皇帝陛下以尭舜而為君建極建中致中和而育物惟
　精惟一大一統以書元嘗恎遼金史之未成必列趙宋
　編而全備芸臺大啓草澤髙升宜開三百載之編年以
　垂千萬代之大典豈料諸儒之謙筆徒為三局之志書
　春秋之首例未聞編目之大節不舉臣維禎素讀春秋
　之王正月公羊謂大一統之書再觀綱目之紹春秋文
　公有在正統之說故以始皇二十六年而継周統髙祖
　成功五年而接秦(亡)晉始於平呉而不始於泰和唐始
　於滅盜而不始於武徳稽之千古證之于今况當
　世祖命伯顔平江南之時式應宋祖命曹彬下江南之
　歲親傳　詔㫖有過唐不及漢之吉確定統宗有継宋
　不継遼之禪故臣維楨敢痛排浮議力建公言挈大宋
　之編年包遼金之紀載置之上所用成一代可鑒之書
　傳之将來永示萬世不刋之典冐干天聽深懼冰兢下
　情無任瞻天望闕激切屏營之至辯曰正統之說何自
　而起乎起於夏后傅國湯武章世皆出於天命人心之
　公也統出於天命人心之公則三代而下暦數之相仍
　者可以妄歸於人乎故正統之義立於聖人之經以扶
　萬世之綱常聖人之經春秋是也春秋萬代之史宗也
　首書王正於魯史之元年者大一統也五伯之權非不
　强於王也而春秋必黜之不使奸此統也呉楚之號非
　不竊於王也而春秋必外之不使僣此統也然則統之
　所在不得以割㩀之地强梁之力僣偽之名而論之也
　尚矣先正論統於漢之後者不以劉蜀之祚促與其地
　之偏而奪其統之正者春秋之義也彼志三國降昭烈
　以儕吴魏使漢嗣之正下與漢賊並稱此春秋之罪人
　矣復有作元經自謂法春秋者而又帝北魏黜江左其
　失與志三國等耳以致尊昭烈續江左两魏之名不正
　而言不順者大正於宋朱氏之綱目焉或問朱氏綱目
　主意曰在正統故綱目之挈統者在蜀晉而抑統者則
　秦昭襄唐武氏也至不得已以始皇之廿六年而始継
　周漢始於髙帝之五年而不始於降秦晉始於平吴而
　不始於㤗和唐始於群盜既夷之後而不始於降武徳
　之元又所以法春秋之大一統也然則今日之修宋遼
　金三史者宜莫嚴於正統與大一統之辯矣自我
　世祖皇帝立國史院嘗命承㫖百一王公修遼金二史
　矣宋亡又命詞臣通修三史矣延祐天暦之間屢勤
　詔㫖而三史卒無成書者豈不以三史正統之議未决
　乎夫其議未决者又豈不以宋渡於南之後拘于遼金
　之抗于北乎吾嘗究契丹之有國矣自灰牛氏之部落
　始廣其𥘉枯骨化形戴豬服豕荒唐怪誕中國之所不
　道也八部之雄至於阿保機披其黨而自尊迨耶律光
　而其埶浸盛契丹之號立於梁貞明之𥘉大遼之號復
　改於漢天福之日自阿保機訖于天祚凢九主歴二百
　一十有五年夫遼固唐之邊夷也乗唐之衰草竊而起
　石晉氏通之且割幽燕以與之遂得窺釁中夏而石晉
　氏不得不亡矣而議者以遼乗晉統吾不知其何統也
　再考金之有國矣始於完顔氏實又臣屬於契丹者也
　至阿骨打苟逃性命於道宗之世遂敢萌人臣之将而
　篡有其國僣稱國號於宋重和之元相傳九主凡歴一
　百一十有七年而議者又以金之平遼剋宋帝有中原
　而謂接遼宋之統吾又不知其何統也議者又謂完顔
　氏世為君長保其肅愼至太祖時南北為敵國素非君
　臣遼祖神冊之際宋祖未生遼祖比宋前興五十餘年
　而宋嘗遣使卑辭以告和結為兄弟晚年且遼為翁而
　宋為孫矣此又其說之曲而陋也漢之匈奴唐之突厥
　不興於漢唐之前乎而漢唐又與之通和矣吴魏之於
　蜀也亦一時角立而不相統攝者也而秉史筆者必以
　　匈奴突厥為紀傳而以漢唐為正統必以吴魏為分繫
　　而以蜀漢為正統何也天理人心之公閱萬世而不可
　　泯者也議者之論五代又以朱梁氏為篡逆不當合為
　　五代史其說似矣吾又不知朱晃之篡克用氏父子以
　　為仇矣契丹氏背唐兄弟之約而稱臣於梁非逆黨乎
　　春秋誅逆重誅其黨契丹氏之誅為何如㢤且石敬塘
　　事唐不受其命而篡漢謂之承晉可乎縱承晉也謂之
　　統可乎又謂東漢四主遠兼郭周宋至興國四年始受
　　其降遂以周為閏以宋統不為受周禅之正也吁苟以
　　五代之統論之則南唐李昪常立大唐宗廟而自稱為
　憲宗五代子孫矣宋於開寳八年滅南唐則宋統継唐
　不優於継周継漢乎但五代皆閏也吾無取其統吁天
　之暦數自有歸代之正閏不可紊千載暦數之統不必
　以承先朝續亡主為正則宋興不必以膺周之禅接漢
　接唐之閏為統也宋不必膺周接漢接唐以為統則遂
　為毆陽子不定五代為南史為宋膺周禅之張本者皆
　非矣當唐明宗之祝天也自以夷虜不任社禝生靈之
　主願天早生聖人以主生靈自是天人交感而宋祖生
　矣天厭􁧻亂之極使之君主中國非欺孤弱寡之所致
　也朱氏綱目於五代之年皆細注於歲之下其餘意固
　有待於宋矣有待於宋則直以宋接唐統之正矣而又
　何計其受周禅與否乎中遭陽九之阨而天猶不泯其
　社禝瓜瓞之系在江之南子孫享國又凡百五十有五
　年金泰和之議以靖康為㳺魂餘魄比之昭烈在蜀則
　泰和之議固知宋有遺統在江之左矣而金欲承其絶
　為得統可乎好黨君子遂斥紹興為偽宋吁吾不忍道
　矣張邦昌迎康邸之書曰由康邱之舊藩嗣宋朝之大
　統漢家之戹十世而光武中興獻公之子九人而重耳
　尚在茲惟天意夫豈人謀是書也邦昌肯以靖康之後
　為㳺魂餘魄而代有其國乎邦昌不得革宋則金不得
　以承宋是則後宋之與前宋即東漢前漢之比耳又非
　劉蜀牛晉族属踈遠馬牛疑迷者之可以同日語也論
　正閏者猶以正統在属正朔相仍在江東矤嗣祚親切
　比諸光武重耳者乎而又可以偽斥之乎此宜不得以
　南渡為南史也明矣再考宋祖生于丁亥而建國于庚
　申我太祖之降年與建國之年亦同宋以甲戌渡江而
　平江南之年亦同是天數之有符者不偶然天意之有
　属者不苟然矣故我
　世祖平宋之時有過唐不及漢宋統當絶我統當續之
　喻是
　世祖以暦數之正統歸之於宋而以今日接宋統之正
　者自属也當時一二大臣又有奏言曰其國可滅其史
　不可滅也是又以編年之統在宋矣論而至此則中華
　之統正而大者不在遼金而在於天付生靈之主也昭
　昭矣然則論我元之大一統者當在平宋而不在平遼
　與今之日又可推矣夫何今之君子昧於春秋大一統
　之㫖而急於我元開國之年遂欲接遼以為統至於咈
　天數之符悖
　世祖君臣之喻逆萬世是非之公論而不恤也吁不以
　天數之正華統之大属之我元承乎有宋如宋之承唐
　唐之承隋承晉承漢也而妄分閏代之承欲以荒夷非
　統之統属之我元吾又不知今之君子待今日為何時
　待今
　聖人為何君也哉於乎春秋大統之義吾巳悉之請復
　以成周之大統明之於今日也文王在諸侯凡五十年
　至三分天下有其二遂誕膺天命以撫方夏然猶九年
　而大統未集必至武王十有三年代啇有天下啇命始
　革而大統始集焉盖革命之事間不容髮一日之命未
　絶則一日之統未集當日之命絶則當日之統集也宋
　命一日而未革則我元之大統亦一日而未集也成周
　　不急文王五十年武王十三年而集天下之大統則我
　　元又豈急於
　　太祖開國五十年及
　　世祖十有七年而集天下之大統哉抑又論之道統者
　　治統之所在也尭以是傳之舜舜以是傳之禹湯禹湯
　　傳之文武周公孔子孔子沒幾不得其傳百有餘年而
　　孟子傳焉孟子沒又幾不得其傳千有餘年而濂洛周
　　程諸子傳焉及乎中立楊氏而吾道南矣既而宋亦南
　　渡矣楊氏之傳為豫章羅氏延平李氏及於新安朱子
　　朱子沒而其傳及於我朝許文正公此歴代道統之源
　委也然則道統不在遼金而在宋在宋而後及於我朝
　君子可以觀治統之所在矣於乎世隔而後其議公事
　乆而後其論定故前代之史必脩於異代之君子以其
　議公而論定也晉史脩於唐唐史脩於宋則宋史之脩
　宜在今日而無譲矣而今日之君子又不以議公論定
　者自任而又諉曰付公論於後之儒者吾又不知後之
　儒者又何儒也此則予為今日君子之痛惜也今日堂
　堂　大國林林鉅儒議事為律吐辭為經而正統大筆
　不自竪立又闕之以遺將來不以貽千載綱目君子之
　咲為厚恥吾又不知負儒名於我元者何施眉目以誦
　孔子之遺經乎洪惟我
　聖天子當朝廷清明四方無虞之日與賢宰臣觀覧經
　史有志於聖人春秋之經制故断然定修三史以継
　祖宗未遂之意甚盛典也知其事大任重以在舘之諸
　賢為未足而又遣使草野以聘天下之良史才負其任
　以徃者有其人矣而問之以春秋之大法綱目之主意
　則槩乎其無以為言也於乎司馬遷易編年為紀傳破
　春秋之大法唐儒蕭茂挺能議之孰謂林林鉅儒之中
　而無一蕭茂挺其人乎此草野有識之士之所甚惜而
　不能倡其言於上也故私著其說為宋遼金正統辯以
　伺千載綱目之君子云若其推子午卯酉及五運之王
　以分正閏之說者此日家小枝之論君子不取也吾無
　以為論
至元十三年丙子春正月十八日淮安王伯顔以中書右
　相統兵入杭宋謝全兩后以下皆赴北有王昭儀者題
　滿江紅詞于驛云大液夫容渾不似舊時顔色曽記得
　春風雨露玉樓金闕名播蘭簮妃后裏暈潮蓮臉君王
　側忽一朝鼙鼔掲天來緐華歇龍虎散風雲滅千古恨
　慿誰說對山河百二淚霑襟血驛館夜驚塵土夢官車
　暁碾関山月願嫦娥相顧肯從容隨圓缺儀名淸惠字
　　沖華後為女道士五月二日抵上都朝見
　　世皇十二日夜故宋宫人安定夫人陳氏安康夫人朱
　　氏與二小姬沭浴整衣焚香自縊死朱夫人遺四言一
　　篇於衣中云既不辱國幸免辱身世食宋祿羞為北臣
　　妾輩之死守於一貞忠臣孝子期以自新丙子五月吉
　　日泣血書明日奏聞上命断其首縣全后寓所夫此
　　四人之貞烈視前日之託隱憂於辭章者相去盖萬萬
　　矣是年丞相偏師徇台台之臨海民婦王氏者羙姿容
　　𬒳掠至師中千夫長殺其舅姑與夫而欲私之婦誓死
　　不可自念且𬒳汙因陽曰能俾我為舅姑與夫服朞月
　乃可事君千夫見其不難於死從所請仍使俘婦雜守
　之師還挈行至􁛹過上清風嶺婦仰天竊嘆曰吾知所
　以死矣即囓拇指出血冩口占詩於崖石上曰君王無
　道妾當災棄女抛男逐馬來夫靣不知何日見此身料
　得幾時回两行淸淚偷頻滴一片愁眉鎖未開延首故
　山看漸逺存亡两字實哀哉寫畢即投崖下以死死之
　日距今且将八九十年石上血僨起如始冩時不為風
　雨所剥蝕予昔過其下尚能讀所冩詩􁛹丞徐君　樹
　石祠刻碑於死所浙東元師白野泰不華公字兼善元
　及弟状首越日為立廟像郷之人私表曰貞婦著作李
　五峯先生孝光為記郡上其事于　朝請封如民所表
　先是岳州破時韓氏為㳺卒所掠以獻諸主将韓知必
　不免乗間赴水死越三日有得其屍於練裙中題五言
　長句曰宋未有天下堅正臣禮秉開國百戰功毎陣惟
　雄整及侍周㓜主臣心常烱烱帝曰卿北伐山戎今有
　警死狗莫擊尾此行當繫頸即日辤陛行盡敵心欲逞
　陳橋忽兵變不得守箕潁禅譲法堯舜民物普安静有
　國三百年仁義道馳騁未改祖宗法天胡肆大眚細思
　天地理中有幸不幸天果喪中原大似裂冠祍君誠不
　獨活臣實無魏丙失人焉得人垂戒當耿耿江南無謝
　安塞北有王猛所以戎馬來飛渡巴陵境大江限南北
　今此一舴艋本期固封疆誰謂如畫餅烈火燎昆岡不
　辨金玉礦妾本良家子性僻守孤􁎐嫁與尚書兒䘖署
　紫蘭省直以才徳合不棄宿瘤癭𥘉結合歡帶誓比日
　月昞夗央㑹雙飛比目願常並豈期金石堅化作桑榆
　景旄頭執正然虽尤氣先屏不意風馬牛復及此燕郢
　一方遭劫虜六族死俄頃退鷁落迅風孤鸞吊空影簮
　堅折白玉缾沉断青綆一死空冥府憂心長炳炳妾堅
　志不移改邑不改井我本瑚璉器安肯作溺皿志節匪
　轉石氣噎如吞鯁不作爝火然願為死灰冷貪生念麹
　蛾乞憐羞虎穽借此清江水葬我全首領皇天如有知
　定作血面請碩䰟化精衞填海使成嶺此詩士大夫多
　稱道之韓名希孟年十有八魏公五世孫㐮陽賈尚書
　之子瓊之婦死且三十餘年而其英爽不昧復能託夢
　趙魏公為書其詩則節婦之名因公之翰墨而愈不朽
　矣又岳州徐君寳妻某氏亦同時𬒳虜來杭居韓蘄王
　府自岳至杭相從數千里其主者數欲犯之而終以巧
　計脫盖某氏有令姿主者弗忍殺之也一日主者怒甚
　将即强焉因告曰俟妾祭謝先夫然後乃為君婦不遅
　也君奚用怒㦲主者喜諾即嚴收焚香再拜黙祝南向
　飲泣題滿庭芳詞一闋于璧上已投大池中以死詞曰
　漢上繁華江南人物尚遺宣政風流緑窓朱户十里爛
　銀鈎一旦刀兵齊舉旌旗擁百萬貔貅長驅入歌樓舞
　榭風捲落花愁清平三百載典章文物埽地俱休幸此
　身未北猶客南州破鑑徐郎何在空惆悵相見無由從
　今後断魂千里夜夜岳楊樓杭徐子祥與韓府居相隣
　嘗聞長老嗟悼之及見所書詞故能言其詳某氏余偶
　忘其姓噫使宋之公卿将相貞守一節若此數婦者則
　豈有賣降覆國之禍㦲冝乎秦賈之徒為萬世之罪人
　也
岳府穆王(飛)墓在杭棲霞嶺下王之子(雲)祔焉自
　國𥘉以來墳漸傾圯江州岳氏諱士迪者於王為六世
　孫與宜興州岳氏通譜合力以起廢廟與寺復完羙乆
　之王之諸孫有為僧者居墳之西為其廢壊廟與寺靡
　有孑遺天台僧可觀以訴于官時何君頥貞為湖州推
　官柯君敬仲(九思)以書白其事田之沒於人者復歸然
廟與寺無寸椽片瓦㑹李君全𥘉為杭捴管府經歴慨
　然以興廢為巳任而鄭君明徳(元祐)為作䟽語曰西湖
　北山褒忠演福禅寺竊見故宋贈太師武穆岳鄂王忠
　孝絶人功名盖世方畧如霍驃姚不逢漢武徒結志於
　亡家意氣如祖豫州乃遇晉元空誓言於擊楫賜墓田
　棲霞嶺下建祀祠秋水觀西落日鼓鍾長為聲冤於草
　木空山香火猶将薦爽於渊泉豈期破蕩子孫盡壊乆
　長規制典祊田墮佛宇春秋無所烝嘗塞墓道毀神棲
　風雨遂頽廟貌休留夜啼拱木躑躅春開断垣淚落路
　人事関世教盖忠臣烈士每
　詔條有致祭之文豈狂子野僧攙　國典出募縁之䟽
　朢明有司告之臺省兾
　聖天子錫之珪璋褒忠義在天之靈激死生為臣之勸
　周武封比干墓事著遺經唐宗建白起祠恩覃異代䟽
　成郡人王華父一力興建於是寺與廟又復完羙且杭
　州路申明淛省轉咨中書以求褒贈適趙公子期在禮
　部倡議　奏聞降　命勑封並如宋止加保義二字自
　我元統一凾夏以來名人士多有詩吊之不下數十百
　篇其最膾炙人口者如葉靖逸先生(紹翁云)萬古知心
　只老天英雄堪恨亦堪憐如公少緩湏臾死此虜安能
　八十年漠漠凝塵空偃月堂堂遺像在凌煙早知埋骨
　西湖路悔不鴟夷理鈎船趙魏公(孟頫)云岳王墳上草
　離離秋日荒凉石獸危南渡君臣䡖社禝中原父老望
　旌旗英雄巳死何嗟及天下中分遂不支莫向西湖歌
　此曲水光不勝悲髙則誠先生明云莫向中河嘆􁐄離
　英雄生死係安危内廷不下班師詔絶漠全收大将旗
　父子一門甘伏節山河萬里竟分支孤臣尚有埋身地
　二帝㳺魂更可悲潘子素先生純云海門寒日澹無輝
　偃月堂深畫漏遲萬竈貔貅江上老兩宫環珮夢中歸
　内園羯鼓催花彂小殿珠㢘看雪飛不道帳前胡旋舞
　有人行酒著靑衣林清源先生(泉生)云誰收將骨葬西
　湖已卜他年必沼吴孤冢有人來下馬六陵無樹可棲
　烏廟堂短計漸釐婦宇宙惟公是丈夫徃事重觀如敗
　局一龕燈火属浮屠讀此數詩而不墮淚者幾希然賊
　檜欺君賣國雖擢髪不足以數其罪翻四海之波不足
　以湔其悪而武穆之精忠靄然與天地相終始死猶生
　也彼思陵者信任姦邪竟無父兄之念亦獨何心哉故
　余亦有詩云精忠祠宇西湖上再拜荒墳感昔逰断碣
　草深蒙奰屭空山日落呌句周天移宋祚難恢復帝幸
　燕雲困虜囚逆檜隂圖傾大業昭陵無意問神州偷安
　甫遂邦家志飲痛甘忘父母讎信使北和憐屈膝䇿文
　南駐忍含羞兩宫五國瞻征幟丹詔班師下節樓萬里
　長城真自壊中興武績遂云休烏乎竟死姦邪手顛沛
　誰為社禝憂黯黯冤魂逰狴犴紛紛雨淚泣貔貅唯餘
　滿地萇弘血不見中流祖逖舟氛􁝙巳塵金匼匝冕旒
終换銕兠鏊姓名竹帛書千載父子英䧺土一丘老樹
尚知朝禹穴遺黎捴解說王猷復田起廢憐僧寺移檄
褒嘉頼省侯　聖世即今崇祀典佇看寵渥到松楸精
忠宋所賜廟額此詩在未曽加封前作故云時至正巳
　丑也
回回田地有年七八十歲老人自碩捨身濟衆者絶不飲
食惟澡身啖蜜經月便溺皆宻既死國人殮以石棺仍
滿用宻浸鐫志歲月于棺蓋瘞之俟百年啓封則蜜劑
　也凡人損折肢體食七許立愈雖彼中亦不多得俗曰
　蜜人畨言木乃伊
南村輟耕録卷之三
南村輟耕録卷之四
　　　　　　　　　天台陶　宗儀　九成
呉興王筠菴先生(國器)示余所蔵唐義士傳讀之不覺令
　人泣下謹録之傳曰辛亥秋友人端叜倪君過余溪上
　示游杭雜藁中有識唐玉潜事一篇余讀大驚頓足起
　立曰異哉今世乃有此人有此事願詳告我叜乃言曰
　唐君名珏字玉潜㑹嵇山隂人家貧聚徒授經營滫髓
　以飬其母歲戊寅有總江南浮屠者楊璉真珈怙恩横
　肆勢𦦨爍人窮驕極淫不可具状十二月十有二日帥
　徒役頓蕭山發趙氏諸陵寝至断殘支體攫珠𥜗玉押
　焚其胔棄骨草莾間唐時年三十二歲聞之痛憤亟貨
　家具得白金百星許執劵行貸得白金又百星許乃具
　酒醪市羊豕邀里中少年若干輩狎坐轟飲酒且酣少
　年起請曰君儒者若是将何為焉唐惨然具以告願收
　遺骸共瘞之衆謝曰諾中一少年曰發丘中郎将耽耽
　餓虎事露柰何唐曰余固籌矣今四郊多暴骨取竄以
　易誰復知之乃斵文木為匱復黄絹為囊各署其表曰
　某陵某陵分委而散遣之蕝地以蔵為文而告詰旦事
　訖來集出白金羡餘酬戒勿泄越七曰捴浮屠下令哀
　陵骨雜置牛馬枯骼中築一塔壓之名曰鎮南杭民悲
　戚不忍仰視了不知陵骨之猶存也禍滛不爽流傳京
　師上逹　四聰天怒赫赫飛風雷號令捽首禍者北焉
　山隂人始有籍籍傳唐事者由是唐之義風震動呉越
　聲生執長若胥江掀八月之濤名雖高困固自若明年
　已卯後上元兩日唐出觀燈歸忽坐􁡠自奄奄若将絶
　者良乆始蘇曰吾見黄衣吏持文書来告曰王召君導
　我徃觀闕巍峩宫宇靚麗殆非人間有一冕旈坐殿上
　數黄衣貴人逡巡降揖曰藉君掩骸其有以報唐乃陛
　謁造王前王謂曰汝受命窶且貧兼無妻若子今忠義
　動天帝命錫汝伉儷子三人田三頃拜謝降出遂覺罔
　　不知其何也踰時越有治中袁俊齋至始下車為子求
　　師有以唐薦者一見置賔館一日問曰吾渡江聞有唐
　　氏瘞宋諸陵骨子豈其宗耶左右指君曰此是巳袁大
　　駭拱手曰君此舉豫譲不能抗也曳之坐北靣而納拜
　　焉禮敬特加情欵益䔍叩知家徒四璧側然嗟矜語左
　　右曰唐先生家甚寒吾當料理使有妻有田以給左右
　　逢迎爰諏爰度不數月二事俱愜聘婦偶故国之公女
　　負郭食故國之公田所費一一自袁出人固奇唐之節
　　而又奇唐之遇兩高之曰二公真義士義士尓後獲三
　　丈夫子鼎立頎凡夢中神所許稽其數無一不合咄咄
　恠事乃如此唐葬骨後又於宋常朝殿拙冬靑樹植於
　所凾土堆上作冬青行二首曰馬箠問髐形南面欲起
　語野􁈹尚純束何物敢盗取餘花拾飄蕩白日哀后土
　六合忽恠事蛻龍桂茅宇老天鍳區區千載護風雨又
　曰冬靑花不可折南風吹凉積香雪遥遥翆盖萬年枝
　上有鳯巢下龍穴君不見犬之年羊之月劈歴一聲天
　地梨復有夢中詩四首曰珠亾忽震蛟龍睡軒弊寜忘
　犬馬情親拾寒瓊出幽草四山風雨鬼神驚一杯自築
　珠丘土雙匣親傳竺國經只有春風知此意年年杜宇
　哭冬靑昭陵玉匣走天涯金粟堆寒起莫雅水到蘭亭
　轉嗚咽不知真帖落誰家珠鳬玉䧹又成埃班竹臨江
　首量靣猶憶年時寒食節天家一騎奉香來余客錢塘
　乆熟悉其事唐至今無恙靈郷既具聞始來謂端叟曰
　江左運窮天水源涸宋之亾非有啇辛流毒為白旄黄
　鉞之招也直以千載也河淸六合埶一木火運移衣冠
　道盡卧榻側難容它人鼾睡耳　聖朝量包覆燾恩完
　獝狨喣育亾國遺㣧坦無驚猜何物異端無忌憚敢尓
　至今言之可為痛哭已抑吾不能無慨異時㑹稽近畿
　世家林立雖蓬莱清淺陵岸變遷豈無一二慷慨僅存
　者卓哉斯舉乃出閭里一寒士何歟豈所飬非所用而
　民彛物則獨具於埶卑位下者之資禀與余又恠世之
　言命者窮通禍福罔不在厥𥘉生一成而不可變今忠
　義所感定命靡常六極轉移易若反掌乃知元命自作
　多福自求樞機由人雖天有所不能制聖言豈欺我哉
　一分行通神明捷於景響況力又有大者其積弥厚其
　澤當弥長又可以槩量乎哉吾謂趙氏昔者皆己破程
　嬰公孫杵臼强有其真孤今者國巳亾唐君玉潜匱蔵
　其真骨兩雄力當無能優劣以其繫人倫関世教有足
　多尚援茟以紀待編野史者采焉此雲溪羅先生有開
　所撰也先生徳興人董石林(吉翁)題其後曰釋𦦨熏天
　墨毒殘骨不啻鞭屍刖骸之惨埶張威揖孰攖其鋒儒
　流唐進士念世藉陽和生育雨露涵濡之恩忠憤激發
　毁室捐貲仗義集儔潜遺骼於暴露之後㧞㳺魂於獸
　髑之中身首免異處支軆脫烈炎視漆身隕鉞者盡在
　下風精誠動天奇節震世錫佳麗偶送麒麟兒陽施隂
　報捷若景響善者勸矣詹厚齋載采復題曰嘗疑武王
　伐商劒鉞斬擊事竊意王者之師未必尓也紂死矣既
　擊之以断其首注太白不巳甚乎當時舉天下無非之
　者而西山餓夫獨非之昌黎頌之曰若伯夷者特立獨
　行窮天地亘萬古而不顧者也㑹稽諸陵非有啇辛之
　虐不幸而遭樊崇當時曽無一人動孟陽之哀者嗚呼
　痛哉唐生一寒士耳其埶位非如孤竹君之子徒以故
　國遺黎不忍視其上之人之禍之慘憤激于中毀家取
　義為人所不敢為於不可為之時深謀祕計全而歸之
　智名勇功足以驚世絶俗視伯夷固未易同日語而一
　念之烈行之而不顧豈非韓子所謂千百年乃一人者
　與余讀羅君所為傳為之掩卷泣下嗚呼尚忍言哉天
　地惟一感應之理有感必應其得報固其理耳不然天
　者有時而難必神者有時而難明善者怠矣厥後越有
　新治中来聞其事義其人下車首物色得之亟拜亟為
　禮羅而致之館下又從而振徳之唐固義士治中亦偉
　人皆出秉彛好徳之真微唐君不能成治中之義微治
　中不能著唐君之忠是大有功於人倫世教者也此傳
　之所以不可不作也皇慶二年夏五月題及見遂昌鄭
　明徳先生元祐所書林義士事蹟云宋太學生林徳陽
　字景䂀號霽山當楊總統發掘諸陵寢時林故為杭丐
　者背竹籮手持竹夾遇物即以夾投籮中林鑄銀作两
　許小牌百十繫腰間取賄西畨僧曰餘不敢望收其骨
　得高家孝家斯足矣畨僧左右之果得高孝两朝骨為
　兩凾貯之歸葬於東嘉其詩有夢中作十首其一絶曰
　一杯未築珠宫土雙匣親傳笁國經只有東風知此意
　年年杜宇哭冬青又曰空山急雨洗岩花金粟堆寒起
　莫雅水到蘭亭更嗚咽不知真帖落誰家又曰喬山弓
　劒未成灰玉匣珠𥜗一夜開猶記去年寒食日天家一
　騎捧香来餘七首猶悽怨則忘之葬後林於宋常朝殿
　掘冬青一株植於所凾土堆上又有冬青花一首曰冬
　青花冬青花花時一日膓九析隔江風雨清影空五月
　深山落微雪石根雲氣龍所藏尋常螻螘不敢穴移來
　此種非人間曽識萬年觴底月蜀䰟飛繞百鳥臣夜半
　一聲山竹裂又一首有曰不記羊之一年馬之月劈歴
　一聲山石裂聞其事甚異不欲書若林霽山者其亦可
　謂義士也巳此五詩與前所録句語微不同詩中有雙
　匣字則事收兩陵骨之意得非林義士詩而羅雲溪以
　傳者之誤而冩人傳中乎但曰移宋常朝殿冬青植所
　凾土上而作冬青詩吾意㑹稽去杭止隔一水或者可
　以致之若夫東嘉相望千餘里豈能容易持去縱持去
　又豈能不枯瘁作如此想則又疑是唐義士詩且塟骨
　一事豈唐方起謀時林巳先得髙孝两陵骨耶抑得唐
　所易之骨耶蓋各行其所志不相知㑹理固有之載考
　之齊人周草窓先生(宻)癸辛雜識所記云至元二十二
　年乙酉八月楊髠發陵之事起於天長寺福僧聞號西
　山者成於演福寺剡僧澤號雲夢者𥘉天長乃魏憲靖
　王墳寺聞欲媚楊髠遂獻其寺旋又發魏王冡多得金
　玉以此起發陵之想澤一力􁆒成之俾泰寕寺僧宗愷
　宗允等詐稱楊侍郎汪安撫侵占寺地為名告詞出給
　文書将帶河西僧及凶黨如沈照磨之徒部領人夫發
　掘時有中官陵使羅銑者守陵不去與之極力争執為
　澤痛箠脇之以刄令人逐去大哭而出遂先啓寕宗理
　宗度宗楊后四陵劫取寳玉極多惟理宗之陵所藏尤
　多啓棺之𥘉有白氣亘天盖寳氣也理宗之屍如生其
　下皆藉以錦錦之下承以竹絲細簟一小厮攫取擲地
　有声乃金絲所成或對云含珠有夜明者乃倒縣其屍
　樹間瀝取水銀如此三日竟失其首或謂西畨僧回回
　其俗以得帝王髑髏可以厭勝䑒冨故盗去耳事竟羅
　陵使買棺製衣收歛大慟垂絶隣里為之感泣是夕聞
　西山皆有哭聲凡晝夜不絶至十一月復發徽欽髙孝
　光五帝陵孟韋呉謝四后陵𥘉欽徽葬五国城數遣使
　祈請於金人欲歸梓宫凡六七年而後許以梓宫還行
　在髙宗親至臨平奉迎易緦服寓于龍徳别官一時朝
　野以為大事諸公論功受賞費於官帑者不貲先是選
　人楊煒貼書執政乞奏聞命大臣取神櫬之最下者斵
　而視之既而禮官請用安陵故事梓宫入境即承之以
　槨仍納衮冕翬衣於槨中不改斂從之至此𬒳發掘欽
　徽二陵皆空無一物徽陵有朽木一段欽陵有木燈檠
　一枚而巳蓋當時巳料其真偽不可知不𣣔逆詐亦以
　慰一時之人心耳而二帝遺骸浮沉沙漠𥘉未嘗還也
　高宗陵骨髪盡化畧無寸餘止錫器數件端硯一隻硯
　為澤所得孝陵亦蛻化無餘止頂骨小片内有玉爐瓶
　一副古銅鬲一隻亦為澤所得昔聞有道之士能蛻骨
　而仙未聞并骨蛻者真天人也若光寕與諸后優然如
　生羅陵屍亦如前棺斂後悉從火化可謂忠且義矣當
　與張承業同傳陵中金錢以萬計皆為屍氣所蝕如銅
　鐵状以故諸兇棄而不取徃徃為村氓所得間有得猫
　睛異寳者一村翁於孟后陵得一䯻其髪長六尺餘其
　色紺碧髻根有短金釵遂取以帰以其帝后遺物庋置
　佛堂中奉事之自此家道寖豊凡得金錢之家非病即
　死翁恐甚凾送龍洞中而此翁今成富家矣方移理宗
　屍時澤在傍以足蹴其首以示無懼隨覺竒痛一點起
　於足心自此苦足疾數年以致潰爛双股墮落十指而
　亡聞既得志且富不義之財復倚楊髠埶豪奪郷人産
　　業後為鄉夫二十人伺道間屠而臠之罪不加衆各不
　　過受杖而巳其愷與楊髠分贓不平已受杖死尚有允
　　在㩀此說則雲溪所傳歲月絶不同盖嘗論之至元丙
　　子　天兵下江南至乙酉将十載版圖必巳定法制必
　　巳明安得有此事然戊寅距丙子不三年竊恐此時庶
　　事草創而妖髠得以肆其悪與妖髠就􁜦群兇接踵隕
　　於非命天之所以祻淫者亦嚴矣但云髙宗陵骨髪盡
　　化孝宗陵頂骨小片不知唐義士所易者何骨也林義
　　士所收者又何骨也惜余生晚不及識宋季以來老儒
　　先生以就正其是非姑以待熟两朝典故之人問焉
國𥘉有李国用者自圵来杭能望氣占休咎能相人其人
　厓岸倨傲而時貴咸敬之謝后諸孫字退樂者設早饌
　延致至即㩀中位省幙官皆坐下坐不得其一言以及
　禍福時趙文敏公謂之七司戸與謝婣戚屈来同飯文
　敏公風瘡滿面李遥見即起迎謂坐客曰我過江僅見
　此人耳瘡愈即面君公輩記取異日官至一品名聞四
　海方㐮陽未破時世皇命其即軍中望氣行踰三两舍
　遄還奏曰臣見卒伍中徃徃有台輔器㐮陽不破江南
　不平置此人於何地噫李之術亦神矣囯用登州人嘗
　為卒遇神仙教以觀日之法能洞見肺腑世稱神相
延祐間興聖宫成中官李丞相(邦寜)傳奉　太后懿㫖命
　趙集賢(孟頫)書額對曰凡禁扁皆李雪菴所書公冥奏
　聞既而命李趙偕至雪菴䖏雪菴曰子昻何不書而以
　属吾邪李因具言之雪菴遂不固辭前輩推譲之風豈
　後人所可企哉
胡汲仲先生長孺號石塘特立獨行剛分有守趙松雪嘗
　為羅司徒奉鈔百定為先生潤筆請作乃父墓銘先生
　怒曰我豈為䆠官作墓銘邪是日先生五絶糧其子以
　情白坐上諸客咸勸受之先生郤愈堅觀此則一毫不
　苟取於人從可知矣故雖凍餒有所不顧也先生送蔡
　如愚歸東陽詩有云薄麋不継襖不煖謳吟猶是鍾球
　鳴語之曰此余祕宻藏中休糧方也
虞伯生先生集楊仲弘先生(載)同在京日楊先生每言伯
　生不能作詩虞先生載酒請問作詩之法楊先生酒既
　酣盡為傾倒虞先生遂超悟其理継有詩送袁伯長先
　生(桷)扈駕上都以所作詩分他人質諸楊先生先生曰
　此詩非虞伯生不能也或曰先生嘗謂伯生不能作詩
　何以有此曰伯生學問髙余曽授以作詩法餘莫能及
　又以(詣)趙魏公(孟頫)詩中有山連閣道晨留輦野散周
蘆夜属櫜之句公曰羙則羙矣若改山為天野為星則
則尤羙虞先生深服之故　囯朝之詩稱虞趙楊范掲
焉范即德機先生椁掲即曼碩先生(傒)斯也嘗有問於
虞先生曰仲弘詩如何先生曰仲弘詩如百戰徤児德
機詩如何曰徳機詩如唐臨晋帖曼碩詩如何曰曼碩
詩如羙女簮花先生詩如何笑曰虞集乃漢廷老吏盖
先生未免自負公論以為然
程公鵬舉在宋季𬒳虜於㒷元板橋張萬户家為奴張以
　虜到宦家女某氏妻之既婚之三日即竊謂其夫曰觀
　君之才貌非乆在人後者何不為去計而甘心於此乎
　夫疑其試巳也訴於張張命箠之越三日復告曰君若
　去必可成大噐否則終為人奴耳夫愈疑之又訴於張
　張命出之遂粥於市人家妻臨行以所穿繡鞵一易程
　一履泣而曰期執此相見矣程感悟奔歸宋時年十七
　八以䕃𥙷入官迨　國朝統一海宇程為陜西行省叅
　知政事自與妻别巳三十餘年義其為人未嘗再娶至
　是遣人携向之鞵履徃㒷元訪求之市家云此婦到吾
　家執作甚勤遇夜未嘗觧衣以寢毎紡織逹旦毅然莫
　可犯吾妻異之視如巳女将半載以所成布匹償元粥
　鏹物乞身為尼吾妻施貲以成其志見居城南某菴中
　所遣人即徃尋見以暴衣為由故遺鞵履在地尼見之
詢其所從来曰吾主翁程叅政使尋其偶耳尼出鞵履
　示之合凾拜曰主母也尼曰鞵履復全吾之碩畢矣歸
見程相公與夫人為道致意竟不再出告以叅政未嘗
　娶終不出旋報程移文夲省遣使檄㒷元路路官為具
禮委幙属李克復防護其車輿至陜西重為夫婦焉
掲曼碩先生未逹時多㳺湖湘間一日治舟江涘夜二鼓
　攬衣露坐仰視明月如晝忽中流一擢漸逼舟側中有
　素收女子斂祍而起容儀甚清雅先生問曰汝何人
荅曰妾啇婦也良人乆不歸聞君逺来故相迓耳因與
　談論皆世外恍惚事且云妾與君有夙縁非同人間之
　淫奔者幸勿見郤先生深異之迨曉戀戀不忍去臨别
　謂先生曰君大富貴人也亦冝自重因留詩曰盤塘江
　上是奴家郎若閒時來喫茶黄土作墻茅盖屋庭前一
　樹紫荆花明日舟阻風上岸沽酒問其地即盤塘鎮行
　數歩見一水仙祠墻垣皆黄土中庭紫荆分然及登殿
　所設像與夜中女子無異余徃聞先生之姪孫立禮說
　及此亦一竒事也今先生官至翰林侍講學士可知神
　女之言不誣矣
戴石屏先生(復古)未遇時流寓江右武寕有富家翁愛其
　才以女妻之居二三年忽欲作歸計妻問其故告以曽
　娶妻白之父父怒妻宛曲解釋盡以奩具贈夫仍餞以
　詞云惜多才憐薄命無計可留汝揉砕花牋忍寫㫁腸
　句道傍楊桞依依千絲萬縷拞不住一分愁緒捉月盟
　言不是夢中語後回君若重來不相忘䖏把桮酒澆奴
　墳土夫既别遂赴水死可謂賢烈也巳
宋丞相文公(天祥)其事載在史冊雖使三尺之童亦能言
　其忠義翰林學士徐威卿先生(世隆)有詩挽之曰大元
　不殺文丞相君義臣忠兩得之義似漢王封齒日忠如
　蜀将斫頭時乾坤日月華夷見嶺海風霜草木知只恐
　史官編不盡老夫和淚寫新詩可謂善風刺者矣虞伯
　　生先生(集)亦有詩曰徒把金戈挽落睴南冠無柰北風
　　吹子房本為韓仇出諸葛安知漢祚移雲暗鼎湖龍去
　　遠月明華表鶴歸遅何湏更上新亭飲大不如前洒淚
　　時讀此二詩而不泣下者幾希
　徃徃見蒙古人之禱雨者非若方士然至於印令旗劒符
　圖炁訣之類一無所用(惟)取凈水一盆浸石子數牧而
　　已其大者若鷄卵小者不等然後黙持宻呪将石子淘
　　漉玩弄如此良乆輒有雨豈其静定之功已成特假此
　　以愚人邪抑果異物邪石子名曰鮓荅乃走獸腹中所
　産狗牛馬者最妙恐亦是牛黄狗寳之属耳
虞卲菴先生集在翰苑時宴散散學士家歌兒郭氏順時
　秀者唱今樂府其折桂令起句云博山銅細裊香風一
　句而兩韻名曰短桂極不易作先生愛其親竒席上偶
　談蜀漢事因命紙筆亦賦一曲曰鸞輿三頋茅廬漢祚
　難扶日莫桑榆深渡南瀘長驅西蜀力拒東吴羙乎周
　瑜妙術悲夫関羽云殂天數盈虚造物乗除問汝何如
　早賦歸與盖兩字二韻比之一句两韻者為尤難先生
　之學問該博雖一時娱戯亦過人逺矣折桂令一名廣
　寒秋一名天香第一枝一名蟾宮引令中州之韻入聲
　似平聲又可作去聲所以蜀術等字皆與魚虞相近
戰國䇿趙威后問齊使歲無恙邪王亦無恙邪楚辭九辯
　曰還及君之無恙說苑魏文侯語倉唐曰擊無恙乎又
　曰子之君無恙乎漢書元帝詔貢禹曰今生有恙何至
　不已乃上䟽乞骸骨聘禮亦曰公問君賓對公再拜鄭
　注云拜其無恙者顧愷之與殷仲堪牋行人安穏布帆
　無恙隋日本遣使稱日出䖏皇帝致書日沒䖏皇帝無
　恙神異經曰北方大荒中有獸咋人則疾名曰㺊㺊恙
　也嘗入人室屋黄帝殺之人無憂疾謂之無恙尓雅曰
　恙憂也應劭風俗通曰上古之時草居露宿恙噬人蟲
　也善食人心人患苦之凡相問云無恙恙或以為獸或
　以爲蟲或爲無憂廣干祿書兼取憂及蟲事物紀原兼
　取憂及獸廣韻㺊字下云㺊獸如獅子食虎豹及人恙
　字下云憂也病也噬蟲善食人心是㺊恙二義神異經
　合而一之則誤矣
維楊秦君昭妙年㳺京師其執友鄧載酒祖餞既而舁一
　殊色小鬟至前令拜秦因指之曰此吾爲部主事某人
　所買妾也幸君便航可以附逹秦弗敢諾鄧作色曰縱
　君自得之亦不過二千五百緡耳何峻辤乃尓秦勉强
　從命迤邐至臨淸天漸暄夜多蟁蜹可畏内之帳中同
　寝直抵都下置書舘䖏持書徃見主事問曰足下
與家眷来邪曰無有主事意極不恱隨以小車取歸踰
　三日謁謝曰足下長者也昨巳作答簡附便驛報吾鄧
　公且使知足下果能不孤公付託之意矣遂相與痛飲
盡歡而散夫栁下惠夜宿郭門有女子来同宿恐其凍
死坐之於懐至暁不為亂顔叔子獨居夜大雨有女子
投之令其執燭至明不二志故千古以為羙事今秦之
　於此女子也相從數千里飲食起居無適而不同又非
　造次顛沛者之比可謂厚徳君子矣後秦之子孫咸至
　顯宦
南村輟耕録卷之四
南村輟耕録卷之五
　　　　　　　　　天台陶　宗儀　九成
金華黄先生(溍)嘗云子将以舉子經學取科第有一賦題
　曰角端亦曽求其事實否乎余曰未也因記史記司馬
　相如傳獸則麒麟角端之語退而閱之按注郭璞曰角
　􁙎音端似猪角在鼻上堪作弓又云似麒麟而無角毛
　詩䟽云麟黄色角端有肉張揖云角端似牛角可以為
　弓以此推之豈亦麟之属與及考符瑞志名臣事略癸
　辛雜識䓁書乃始得其詳盖
　太祖皇帝駐師西印度忽有大獸其髙數十丈一角如
　犀牛然能作人語云此非
　帝丗界宜速還左右皆震懾獨耶律文正主進曰此名
　角端乃旄星之精也聖人在位則斯獸奉書而至且能
　日馳萬八千里靈異如鬼神不可犯也帝即回馭載稽
　之前志神禹氏治水功成天降飛莵曰行三萬里而未
　嘗善言也又后土趺蹄之獸至善言而未聞其獨角也
　軒轅獲飛黄而獨角漢武獲獸并角而五蹄又未嘗聞
　其能言善馳也及聖祖誕膺天命而角端出焉夫一角
　者所以明海宇之一而萬八千里之􁂮者所以示無逺
　弗屇此又天将開天下於大一統之象也至正庚寅江
　浙郷試八月二十二日夜二皷院中彷彿見一物馳過
　甚疾其状若猛獸者軍卒從而喧閧因出角端爲賦題
劈正斧以蒼水玉碾造高二尺有奇廣半之徧地文藻粲
　然或曰自殷時流傳至今者如
　天子登極正旦天壽節御大明殿㑹朝時則一人執之
　立於陛下酒海之前盡所以正人不正之意
興隆笙在大明殿下其制植衆管于柔韋以象大匏上皷
　二韋槖按其管則簧鳴簨首爲二孔雀笙鳴機動則應
　而舞凡燕㑹之日此笙一鳴衆樂皆作笙止樂亦止
尚食局進　御麥麵其磨在樓上於樓下設機軸以旋之
　　驢畜之蹂踐人役之徃来皆不能及且無塵土臭穢所
　侵乃巧工瞿氏造者
　大德間僧膽巴者一時朝貴咸敬之德壽太子病㿀薨
　　不魯䍐皇后遣人問曰我夫婦崇信佛法以師事汝止
　　有一子寕不能延其壽邪答曰佛法譬猶燈籠風雨至
　　乃可蔽若燭盡則無如之何矣此語即吾儒死生有命
　　之意異端中得此亦可謂有口才者矣
　鄧光薦先生(剡)號中齋廬陵人宋亡以義行著其所賦鷓
　　鴣詩曰行不得也哥哥痩妻弱子羸牸䭾天長地闊多
　　網羅南音漸少北語多肉飛不起可柰何行不得也哥
　哥其意可見又有所􁆒文丞相像曰目煌煌兮䟽星暁
　寒氣英英兮晴雷殷山頭碎柱兮璧完血化碧兮心丹
　嗚呼孰謂斯人不在世間
汪元量先生(大有)號水雲天兵平杭日詩曰西塞山邊日
　落䖏北関門外雨来天南人墮淚北人咲臣甫低頭拜
　杜䳌又曰錢塘江上雨𥘉乾風入端門陣陣酸萬馬亂
　嘶臨警蹕三官洒淚涇鈴鸞童児賸遣追徐福癘鬼終
　當滅賀蘭若説和親能活囯嬋姢應是嫁呼韓此語尤
　悲哽先生詩有水雲集
徐文獻公琰字子方至元間為陜西省郎中有属路申觧
到省誤漏聖字案吏指為不敬議欲問罪公改其牘云
照得来觧内第一行脫去第三字今将元文隨此發下
　可重别申來時皆稱為厚德長者
後至元間太師伯顔出太府監所蔵歴代玉璽磨去篆文
　改造押字圖書及鷹墜等物以分散其黨與盖先巳奏
　請故也獨唐武一玺玉色瑩白製作如官印璞瑾半寸
　許因不可它用遂付藝文監收之竟獲永存豈武氏之
智能逆料之乎
天子郊祀與祭　太廟日百官陪位者皆法服凡披秉湏
　依歌訣次第則免顛倒之失歌曰襪履中單黄帶先裙
　𫀆蔽膝綬紳連方心曲領藍腰帶玉佩丁當冠笏全
孛术魯中羽子翬公在翰林時進講罷上問曰三教何
　者為貴對曰釋如黄金道如白璧儒如五糓上曰若
　然則儒賤耶對曰黄金白璧無亦何妨五糓於世其可
　一日闕哉　上大說
授時暦要法歌曰授時暦法君要知但以九年舊暦推(古/云)
(但看九年兎望日/便是今年正月一)月大月小起𥘉一看其𥘉一天地支
(天不言干者為詩句所拘然㪯支以見干也當推九年/前暦毎月𥘉一是何干支便以此干支依後法數去)
　大月天干五支九(且如大月天干五地支九假令𥘉一/日甲子甲至戊五数也子至申九數)
(也即以戊申/為今月朔)小月天四池八耦(且如小月天干四地支/八假令𥘉一日丙寅丙)
(至巳四數也寅至酉八數也即以巳酉為今月/朔古云前九之年起筭法大月五九小四八)月大三
　十日無差(如初一日巳酉数至次/月翔見巳卯即月大也)月小分明只廿九(如/月)
(翔數至次月翔止/廿九日即月小也)節炁只慿九年暦(假若造甲午年暦/則看丙戌年莭炁)
　二十四氣真端的(要知今日莭炁則看/前九年中是何莭炁)天干三數地支
　七(假如癸亥日癸見乙/三数亥見己七數也)熟記心中湏歴歴定時二十四
　年取逢時遇八君無慮(如逢子時交節炁却用/未時亦交也中炁如之)若依此
　法箇中推方省隂陽玄奥䖏閏月本来中氣無(古云閏/月无中)
(炁)何勞物外更它圖世人諳得神仙術不是愚氓是丈
　夫又歌曰九年二月半便是正月一(前九年二月十五/日辰即今年正月)
(𥘉一日辰該九十七箇半月二千/八百八十日六甲轉四十八周)只九年中取大小無
　差失又歌曰若要求立春相衝對食神(假如前九年甲/子日立春甲食)
(丙子衝午即今年丙午日/立春也二十四炁准此)閏月無中氣說與惺惺人又
　一法云古有數九九之語盖自至後起數至九九則春
　巳分矣正如至後一百六日爲寒食之類豈特此爲然
　凡推筭皆有約法推閏歌括云欲知来歲閏先筭至之
　餘更看大小盡决定不差殊謂如來歲合置閏止以今
　年冬至後餘日爲率且如今年十一月二十二日冬至
　則本月尚餘八日則來年之閏當在八月或小盡則七
　月若冬至在上旬則以望月爲㫁十二日足則復起一
　數焉推節氣歌括云中氣與節氣但有半月隔若要知
　仔細兩時零五刻謂如正月甲子日子時𥘉𥘉刻立春
　則數至巳夘日寅時正一刻則是雨水節也推立春歌
　括云今歲先知来歲春但隔五日三時辰謂如今年是
　甲子日子時立春則明年合是己巳日夘時立春若夫
　刻數則用前法推之又求節氣歌曰驚蟄五時二刻求
　清明十時四刻流立夏一日三時六芒種一日九時周
　小暑二日二時二立秋二日七時四白露三日零六刻
　寒露三日六時至立冬三日十一二大寒四日四時四
　小寒四日九時六五日三時交新歲節遇子時加一日
　此為捷法君湏記又一年約法云一周年三百六十五
　日零三時一月節三十日零五刻二刻半月一氣十五
　日零二時五刻又食神定法云甲食丙乙食丁丙食戊
　丁食已戊食庚巳食辛庚食壬辛食癸壬食甲癸食乙
　其捷要但取我生之干陽配陽隂配隂是也又時刻約
　法歌云二十四氣漸差除循環時刻四同途單逢正四
　換𥘉一正三依舊復𥘉𥘉又乗除法推筭二十四氣時
　刻云其法不論何歲何月但以日爲百數時爲十數刻
　爲零數𥘉一至𥘉十於百上下數如遇𥘉十於千上下
　數假如正月十一日亥正一刻立春欲求中炁則先下
　一千一百數十一日故也再下十二數亥時故也如子
　一丑二之類復加一千五百二十五數共得二七三三
　則二十七日寅𥘉二刻雨水也何以知爲𥘉二刻盖零
　一數𥘉𥘉刻二數𥘉一刻三數𥘉二刻四數𥘉三刻五
　數正𥘉刻六數正一刻七數正二刻八數正三刻此立
　成法也今零三數是乃𥘉二刻矣欲求二月節則於前
　數上加一五二五(即前一千五百二十五也此/項數節炁中炁皆以之加用)爲前正
　月小盡除去二十九日(如遇大月除去三十日/筭中炁則不除大小月)剰下一
　三五八則十三日辰時正三刻驚蟄也餘倣此(十二時/爲一日)
(如遇十三時刻以上則退十二時爲一日八/爲一時如遇九刻以上則退八刻爲一時也)
　執披賈釋云謂以塟時乘人故有柩車前執引者及在
　柩車傍執披者皆御治之又注云居柩車之前若道有
　位仰傾虧則以布為抑揚左右之節使執引者執披者
　知之也道有低謂下阪時也道有仰謂上阪時也傾虧
　謂道之兩邊在柩車左右轍有髙下也若道有低則抑
　下其布使執引者知其下阪也若道有仰則揚舉其布
　使執引者知其止阪也若柩車左邊右邊或髙下傾虧
　亦左右布使知道有傾虧也假令車之東轍下則抑下
　其布向東使西邊執抜者持之若車之西轍下則抑下
　其布向西使東邊執披者持之所以然者使車不傾虧
也大夫御柩以茅諸候以羽葆天子以纛指引前後左
　右皆如功布之施為也又旣夕禮将塟啓肂音異也商
祝免袒執功布入自西階注云功布灰治之布也執之
　以接神為有所拂㧍(方罔/反)賈釋云拂㧍猶言拂拭也故
　下經云商祝拂柩用功布是拂拭去塵也此始告神而
　用功布拂拭謂拂拭去凶邪之氣也(出聶崇義/三禮圖)
錢唐陳鑑如以寫神見推一時嘗持趙文敏公真像来呈
　公援筆改其所未然者因謂曰唇之上何以謂之人中
若曰人身之中半則當在臍腹間盖自此而上眼耳鼻
皆雙竅自此而下口暨二便皆單竅三畫陽三畫隂成
　泰卦也
杭人削松木為小片其薄如紙鎔䟽黄塗木片頂分許名
　曰發燭又曰碎兒盖以發火及代燈燭用也史載周建
　徳六年齊后妃貧者以發燭為業豈即杭人之所製與
　宋翰林學士陶公糓清異録云夜有急苦於作燈之緩
有知者批杉條染䟽黄置之待用一與火遇得𦦨穂然
　既神之呼引光奴今遂有貨者易名火寸按此則焠寸
聲相近字之偽也然引光奴之名為新
沈仲說古姑蘇人年四十未有子其妻鄒氏候其他適為
置一年少貌羙之妾及歸命出拜将以奉枕席仲說詢
　其郷貫祖父来歴始不肯言詢之再泣而曰妾范復𥘉
　女也父喪家貧老母見粥於此仲說惻然淚下因嘱妻
　曰此女父吳中名士乃吾故人豈可以為妾當如已子
　視之即尋其母使擇壻仲說備奩具嫁之邦人稱之至
今不置夫嫁人之女之為妾為妓為娼者古有其人矣
今則未聞也仲說誠賢矣哉
中書左丞李忠宣公(徳輝)字仲寳通州潞縣人至元七年
庚午公為戸部尚書歲旱蝗
　世祖特命公録山西河東囚行至懐仁民有魏氏發得
木偶持告其妻挟左道厭勝謀殺巳經數獄服詞皆具
　自以為不冤公燭其誣召鞠魏妾搒掠一加服不移晷
盖炉其女君謂獨䧟以是罪可必殺之也即直其妻而
　杖其夫之溺愛受欺當妾罪死觀者神之或咨賞泣下
姚忠肅公至元二十年癸未為遼東按察使武平縣民劉
義訟其嫂與其所私同殺其兄成縣尹丁欽以成屍無
　傷憂懣不食妻韓問之欽語其故韓曰恐頂𩕄有釘塗
　其迹耳驗之果然獄定上讞公召欽諦詢之欽因矜其
　妻之能公曰若妻䖏子邪曰再醮今有司開其夫棺毒
　與成類幷正其辜欽悸卒時比公為宋包孝肅公極云
嘗聞諸翰林大老云古碑刻中單書國號曰漢曰宋者盖
　其建國號詔曰漢曰宋也我
　朝大元二字在　詔旨不可單用又凡書官衘俱當從
實如廉訪使總管之類若曰監司太守是乱其官制乆
　遠莫可考矣又篆盖二字止可施諸壙石若於碑湏曰
　篆額為是
詹成者宋髙宗朝匠人雕刻精妙無比嘗見所造鳥籠四
　靣花版皆於竹片上刻成宫室人物山水花木禽鳥纎
　悉具備其細若縷而且玲瓏活動求之二百餘年来無
　復此一人矣
劉湏溪先生(㑹孟)題蘇李泣别圖云事已矣泣何為蘇武
　節李陵詩噫馮海粟先生(子振)題楊妃病齒圖云華清
　宫一齒痛馬嵬坡一身痛漁陽鼙鼓動地来天下痛陳
　伯敷先生(繹曽)題楊妃上馬嬌圖云此索淸平調詞赴
　沉香亭時邪抑聞漁陽鼙鼓聲赴馬嵬坡時邪上馬固
　相似情状大不同觀者當審諸余觀三先生之䟦語痛
　快嚴峻抑揚感傷使後世之為人君而荒於色為人臣
　而失其節者見之寕不知懼乎
張毅父先生(千載)廬陵人而宋丞相文公友也公貴顯時
　屢以官辟不就江南既内属公自廣還過吉州城下先
　生来見曰今日丞相赴北某當偕行既至燕寓于公囚
　所側近日以羙饌餽凡三載始終如一且潜製一櫝公
　受刑日即以蔵其首復訪求公之室毆陽氏於俘虜中
　俾出焚其屍先生收拾骸骨􁐂以重􁂫與先所凾櫝南
　歸付公家塟之後公之子忽夢公怒云繩鋸髮断明日
　啓視果有繩束髪其英爽尚如此劉湏溪紀其事􁆒子
　公畫像上曰間居忽忽萬古咄咄天風慘然如動生髮
　如何尋約亦念束髪豈其英爽猶累形軀同時之人能
　不顙泚昔忌其生今爐其死鄧中齋題曰目烱烱兮踈
　星暁寒氣欝欝兮晴雷殷山頭碎柱兮璧完血化碧兮
　心丹嗚呼曽謂斯人不在世間
宋季年群亡頼子相聚乗舟鈔掠海上朱清張瑄最為䧺
　長隂部曲曹伍之當時海濵沙民富家以為苦崇明鎮
特甚清嘗傭楊氏夜殺楊氏盗妻子貨財去若捕急輙
引舟東行三日夜得沙門島又東北過髙句麗水口見
　文登夷維諸山又北見燕山與碣石往來若風與鬼影
　迹不可得稍怠則復來亡慮十五六返私念南北海道
　此固徑且不逢淺角識之(杭吴明越楊楚與幽薊莱宻/遼鮮俱岸大海固舟航可通)
(相傳朐山海門水中流積淮淤江沙其長無際浮海/者以竿料淺深此淺生角故曰料角明不可度越云)廷
　議兵方興請事招懐奏可清瑄即日來以吏部侍郎左
　選七資最下一等授之令部其徒属為防海民義隷提
　刑節制水軍江南既内附二人者從宰相入見授金符
　千户時方輓漕東南供京師運河隘淺不容大舟不能
　百里五十里輒為堰潴水又絶江淮遡泗水吕梁彭城
　古稱險䖏㑹通河未鑿東阿荏平道中車運三百里轉
　輸艱而糜費重二人者建言海漕事試之良便(至元十/九年也)
　上方注意嚮之𥘉年不過百萬石後乃至三百萬石二
　人者父子致位宰相弟姪甥壻皆大官田園宅館徧天
　下庫蔵倉庾相望巨艘大舡帆交蕃夷中輿騎塞隘門
　巷左右僕從皆佩於莵金符為萬户千户累爵積貲氣
　意自得二人者既滿盈父子同時夷􁜦殆盡沒貲産縣
　官黨與家破禁錮大徳六年冬也(見胡石塘先生/所撰何長者傳)
陳子方閔仲逹同舍生也皆待次杭府史陳月日在前閔
　以計力反先之陳殊無怒意因赴都以薦舉入仕厯官
　浙西㢘訪司僉事閔方陞書吏聞陳来嘆曰復何面目
見之遂稱疾不出陳下車即問左右曰閔仲逹何在衆
　以疾對陳曰必為我故非疾也亟造其家閔皇恐出肅
陳曰吾與君氣誼契厚君昔先我而食禄者命也使非
　此吾又能致是耶今幸同一公署惟有以教正之幸甚
　寕舍我與閔感激從事相好如𥘉
吾鄉周待制先生(仁榮)字本心築一室纔落成友人楊公
道輿疾至門曰願假君新宅以死先生譲正寝居之妻
子咸不然先生弗頋未㡬楊死箱財廿八莫有主者楊
之弟詣先生求分財先生若兄寄死扵我意固在是丧
事之費自巳出終不利其一毫對衆封藉自平陽呼其
子来悉付與之
福州鄭丞相府清風堂石階上有卧屍迹天隂雨時迹尤
顕盖其當宋季以暮年登科未㡬拜相至令閭巷表之
曰耆徳魁輔之坊鄭顕時侵漁百姓至奪其屋廬以廣
居宅有𬒳逼抑者遂自殺於此今所居為官埶豪奪子
孫不絶如綫因記宋臨川吴曽能改齋漫録云建炎四
　年五月楊勍叛卒由建安冦延平道出小常村掠一婦
　人逼脅欲犯之婦人毅然誓死不受汚遂遇害横屍道
　傍賊退人為收瘞之而其屍枕藉處痕迹隱然不㓕每
　雨則其迹乾晴即溼宛如人影徃来者莫不嗟異郷人
　或削去之隨即復見覆以它土而其迹愈明今三十年
　矣與順昌軍貟范旺事畧同但范現迹街碑而此現於
　土上耳范死以忠婦死以莭小常村去劒浦縣治二十
　里以漫録言之則二人之死足以驚動萬世宜其英烈
　之氣不泯如此若清風堂者不過冤抑之志不伸以决
　絶於一時耳亦何為而然㢤豈幽憤所積結致是邪此
理殆不可曉
翰林學士盧踈齋先生(摯)字䖏道涿郡人坐右銘大書一
　天字其下細註六字云有記性不急性可謂知畏天者
　也
杭瑪瑙寺僧温日觀能書所畫蒲萄須梗枝葉皆草書法
　也􁱓嗜酒然楊総統飲以酒則不一沾唇見輙罵曰掘
墳賊掘墳賊云
李仲謙(思譲)滕州鄒縣人前至元間由嘉興路吏貟𥙷浙
　西按察司書吏廉介有為上侍父母下撫兩弟每退食
　自公則閉户讀書稽今考古而教訓之俸薄奉養不給
婦躬紡績以益薪水之費仲謙止有一布衫或湏浣濯𥙷
紉必俟休假日至是若賔客見訪則俾小子致謝曰家
君治衣弗可出雷彦正號苦齋者清正慎許可人也時
為使偶戯謂曰外郎穿布衲到敢裹著珍珠仲謙畧不
荅徐至本案書冩辤退呈状壓几上而歸使知深悔失
言親謁謝過請其出終不允使去它使来復往請始復
役後仕至憲官
至元三十一年甲午歲節氣正月一日壬子立春二月二
日癸未驚蛰三月三日癸丑清明四月四日甲申立夏
　五月五日甲寅芒種六月六日乙酉小暑七月七日乙
夘立秋八月八日乙酉白露九月九日丙辰寒露十月
十日丙戌立冬十一月十一日丁巳大雪十二月十二
　日丁亥大寒
武林錢思復先生(惟善)嘗言年十六七時以詩見息齋李
　公扵州橋寓居既拜公公荅拜命坐辤之再公曰仲尼
　之席童子隅坐因不敢辭徐永之先生為江浙提舉日
客徃訪之者無間親䟽貴賤必送之外門外客或請納
歩則曰不可婦人送迎不踰閾右二事可見前軰諸老
謙恭退抑汲引後進待人接物者如此
白廷玉先生(珽)號湛淵錢唐人家多竹忽一竿上岐為二
　人皆異之賦双竹杖詩未幾先生殁先生有二子或以
為先兆云
南村輟耕録卷之五
南村輟耕録卷之六
　　　　　　　　　　天台陶　宗儀　九成
蘭亭一百一十七刻􁛑禠作十册乃宋理宗内府所藏每
　版有内府圖書鈴縫玉池上後歸賈平章至國朝有江
　南八十餘年之間凡又易数主矣徃在錢唐謝氏䖏見
　之後陸國瑞携至松江因得再三披閱併録其目真傳
　世之寳也
　甲集一十二刻(州郡)
　　修城本(葉仲山/䟦)定武闊行(若合)一(契行闊)
　　定武肥　定武瘦　定武板刻(霍子明䟦)
　　定武缸石　定武㫁石　定武古刻
　　西京㫁石　永興　古懿郡齋
　　宣城
　乙集一十三刻
　　舊梅花　三衢板刻　安吉古苔真草
　　臨川麻石　臨賀　豫章二
　　静江府　復州　鼎州(後有武陵二字)
　　古潭　新梅花　宣城南陵
　丙集一十刻
　　蘇州府治　福州府治　福州棗木
　　　道州　金陵三米(米芾米尹仁米尹知)
　　　永嘉　古霅断石　隆州
　　　郴州　蘭亭重言
　　丁集一十刻
　　　紹興府治二　紹興倉司　紹興府學
　　　紹興古刻　餘姚縣治　曲水詩蘭亭
　　　曲水詩前　曲水詩後　婺州府治(禇遂良摹)
　　戊集一十刻(内府)
　　　髙宗臨定武(米友仁䟦)唐貞觀
　　　太清開皇　祕省　内殿
　　内司四　京司玉堂
　已集九刻(雜集)
　　玉枕　花石　栁誠懸(大字)
　　唐人硬黄臨　唐人双鈎　晉唐刻
　　孫過庭草　京師鵞黄棗木(黄𥿄印)
　　彭城小字
　　庚集一十一刻(故家)
　　蔡君謨臨　薛紹彭　秦少㳺小字
　　安定家蔵　辛道宗　建康晁謙之
　　紹興湯氏　南昌京氏　廬陵胡氏
　　蜀劉涇　唐摹刻
　辛集一十四刻
　　吴詵草書　吴璜　劉無言臨
　　龍潭潘氏　方朔習寫　周平所藏
　　臨江張氏　天台丁氏　新安汪氏
　　江西故家　廬山甲秀堂　九江陶氏
　　循王家蔵(米芾䟦云壬午閏六月九日大江齊川亭/艤宝晋齋艎對紫金浮玉羣山迎快風消)
(暑重􁛑)番陽洪氏
　壬集一十四刻
　　金陵畢氏　廬山呉氏　紹興曽氏
　　　紹興石氏二　毗陵尤遂𥘉　李忠愍所刻
　　　新唐李氏　江隂丘氏二　東陽郭氏
　　　昌谷曺氏三
　癸集一十四刻
　　　趙虚齋　吕氏家藏　建鄴朱氏
　　　大梁曽朴　陸子與　韓松
　　　陸載之　胡氏将　玉林二
　　　趙菊坡　不題名二　錢唐李和
　姜白石先生禊帖偏傍考云　永字無畫發筆䖏微
　　折轉　和字口下横筆稍出　年字懸筆上湊頂
　在字左　反剔歲字有點在山之下戈畫之右
事字脚斜拂不挑　流字内　字䖏就囬筆不是點
　　殊字挑脚帶横　是字下疋凡三轉不断　趣字
　波畧反捲向上　欣字欠右一筆作章草發筆之状不
　是捺　抱字已開口　死生亦大矣亦字是四點興
感感字戈邊是直作一筆不是點　未嘗不不字下反
　挑脚䖏有一闕　右法如此其多畧㪯其大槩持此法
亦可以觀天下之蘭亭矣五字損本者湍沉帯右天五
　字有損也
顧徳玉字潤之檇李人自㓜從寕囯路儒學教授俞觀光
　先生學先生無子嘗與人曰昔吾寝疾于杭潤之侍湯
　藥情至切若父子醫為之感動弗忍受金今我行且老
　必託之以死既而訪醫中吴病且革趣舟歸潤之進次
　尹山卒時後至元𥘉元閏十二月戊子也明日乃至檇
　李潤之奉其屍歛于家衰經就位邦人士為潤之来吊
　者潤之拜之越明年塟于海塩迩頋氏之先塋歲時祭
　享惟謹或曰歛于家禮與曰吾聞師哭諸寝又云生扵
　我乎養死扵我乎殯非家歛之則将尸諸草莾生服其
　訓死而委諸草莾有仁心者弗為也曰師無服而為衰
　經固近扵掠羙者矣曰疑衰加麻之經帶禮也故曰二
　三子絰而出至塟除之心䘮戚容終三年夫民生於三
　師居其一於父也何異今吾則加一等以行之盖出於
　仁心天理之本然若之何其惑也聞者嘆伏先生諱長
　孺越之新昌人吁聖逺言湮世道不古乆矣朝為師生
　　而莫若途人者比比皆是潤之乃獨能行人之所難行
　於不可行之時盖絶無而僅有者真仁矣哉天下後世
　　之為人弟子而忘其師聞潤之之言寕不有動于中與
　徐文獻公為浙西㢘使時治所尚在平江有
　　旨遷置于杭歲云莫矣擇日啓行一書吏者掌照刷支
　　郡諸司案牘官吏合受稽違罪責巳皆取状至是引决
公謂曰正旦在迩此曺乃軄官俸吏禮宜陪位朢　闕
致賀受刑而従事無恥也否則爲不敬盍别議之吏以
白于幙官因進曰相公長厚之道固如此然将若之何
公曰奚難立案候明年分司施行可也庭下歡聲如雷
此亦厚風化之一端故記之
公旣遷司至杭一日有本路緫𬋩與一萬户謁公私第公
以賔禮延之上坐適書吏從外来見而趍避伺其退入
見曰緫𬋩萬户皆屬官耳得無體貌之過與公曰在公
府則有尊卑之辨若私宅湏明主客之分我軰能㢘介
則百司自然知懼何待恃威埶以驕凌之然後爲尊嚴
潭又次之武岡又次之大觀尤妙武岡佳者可亂絳臨
江佳者可亂閣潭乃僧希白所模有江左風味希白工
扵摹字拙扵尋行数墨文理錯繆然則雖工其如難讀
　何其字比之淳化帖為勝東坡推潭帖勝閣帖韓侂胄
　家開群玉帖字好薛紹彭亦有家塾帖好
大梁劉衍卿(丗昌)云大徳巳亥婦翁張君錫檇余同觀淳
　化祖石帖卷尾各有題識第一卷邊髙平范仲淹曽觀
　年月日題第五卷東坡張文潜等題又有姜白石小
　楷三四十字第六卷洛陽伊川老夫不知為何人又大學
　博士陳士元云此正祖石又有蘇舜欽題第七卷陳簡
　齋奉㫖觀於秋香亭下云魏晉法書非人間合有自我
　太宗皇帝刻石竉錫下方見不滿十数臣與義頓首謹
　書第八卷蘇頌云此帖世不多見是日賞牡丹得觀扵
　相君西齋張舜民題亦在此卷第十卷太宗淳化四年
　六月廿二者賜畢士安賜字上寳後叚畢丞相黄字書
　子孫保享等語百餘字逐卷有髙宗内府印百餘顆後
　有賈氏長字印又有一小印合縫云是蔡太師印山和
　尚錦􁛑禠籖頭題云淳化祖石刻及見呉郡陸友仁(友)
　云嘗觀楮伯秀所記江南李後主命徐鉉以所藏古今
　法帖入石名昇元帖此則在淳化之前當為法帖之祖
　劉陸之說殊不相合偶讀劉䟦暇日記亦載此事云馬
　傳慶說此帖本唐保大年摹上石題云保大七年倉曺
　参軍王文炳摹勒校對無差國朝下江南得此石淳化
　中太宗令将書舘所有増作十卷為版本而石本復以
　火㫁缺人家時収得一二卷然閣帖於各卷尾篆書題
　云淳化三年壬辰歲十一月六日奉聖㫖模勒上石此
　侍書王著筆也而陳簡齋亦云太宗刻石則衍卿所謂
　祖石刻豈即南唐時帖乎仰太宗増刻者但不知南唐
　亦作十卷否徐鉉馬傳慶二說又不同今世言淳化閣
　帖用銀錠􁁧棗木板刻而以澄心堂𥿄李廷珪墨印者
　則傳慶板本之說合故趙希鵠洞天清禄集亦云用棗
　木板摹刻故時有銀錠紋用李廷珪墨打手楷之不汚
　手余甞見閣本數十止三本真者其紙墨法度種種逈
　别妙在心悟固難以言語形容然又傳仁宗甞詔僧希
　白刻石于祕閣前有目録卷尾無篆書題字所謂祖石
　　刻者豈即此與
　世言家之尊者曰家主翁亦曰家公唐代宗謂郭子儀曰
　　鄙諺有云不癡不聾不作家翁
　世之鄙人之不肖者為奴材郭子儀曰子儀諸子皆奴材
　　也
　湖南益陽州夜中同寢之人無故忽自相打每毎有之名
　　曰沙魘土人熟此不以為異唯取冷水噴噀候稍息飲
　　之湯徐就醒然猶二三日如醉餘不知者殊用驚駭
　延祐乙卯冬平江常熟之支塘里民朱良吉日母錢氏年
　　六十餘病将死良吉沭浴禱天以刀剖胸割取心肉一
　　臠煮粥以飲母母食粥而病愈良吉心痛就榻不可起
　隣里憐其且欲絶乃裒財命頥真觀道士馬碧潭者醮
　告神明祈隂祐之是日邑人俞浩齋聞而過其家視良
　吉胸間瘡裂㡬五寸氣騰出痛莫能言俞為納其心以
　　桑白皮線縫合未及期月已無恙矣俞因述其事以為
　世勸呉郡宋翠岩先生有詩紀之其小序曰夫孝爲百
　行宗人以父母遺軆而生乳哺鞠育教誨敂劳其恩號
　罔極然而剖心封股恐其傷生而或死也父母存而子
　死故又有禁止之令焉觀今世降俗薄悖逆其父母者
　視良吉何如㢤如良吉者自當旌異爲世教勸而有司
　曽莫能省原其一念之純剖心之際動天地感鬼神固
　不待賞之於有司而天地神明固已隂録其孝矣太上
　感應篇所謂若人者人敬之天佑之福録随之衆邪逺
　之神靈衞之今日謝世明日爲地下主進𥙷仙階若良
　吉者有焉故爲顕白其孝以爲人子之勸省也宗儀之
　先人有孝感一事人多傳道之㑹稽張君思㢘嘗書于
　楊鐡崖先生所譔墓銘之後矣今併録于此云元故白
　雲漫士陶明元氏諱煜弱冠時用道家法事所謂玄武
　神甚謹明元母病心痛痛則拍張跳躅齧牀簀衾褥號
　呌以紓苦楚歲瀕死者六七發醫莫能愈明元毎搯心
　嚼舌以代母痛一日危甚計無所出走禱玄武前曰刲
　股割肝非先王禮在法當禁某非不知也今事急矣敢
　犯死取一臠為湯劑神尓有靈疾庶㡬其瘳禱畢即引
　刀𣣔下忽有二童自外躍入叱曰毋自損我天醫也明
　元大駭伏地乞哀童子取案上筆書十数字于几面擲
　筆二童子咸仆地隨呼家人救之噀以水良乆蘇乃鄰
　氏兒也叩之無所知焉視其書藥方也隨讀隨隱明元
　私喜曰此必玄武神也吾母其瘳矣即如方治之藥甫
　及口而痛已失終母身不再舉張子曰齊諧志恠聖人
　不道左氏尚誣君子非之明元之事遂昌鄭元祐状行
　㑹稽先生楊維禎誌墓皆不書非逸也畏譏而削之也
　彼以謂玄武神者西北方之氣也莾蒼無知非如俞跗
　岐扁能切脉察也投湯熨火抉腸剔胃以取人疾在理
　所不通故不書雖然動天地感鬼神莫大乎孝焉知㝠
　㝠中英䰟烈氣不散者或如俞跗岐扁依慿精魄以遂
孝子之請也不然何穹然漠然之體而有所謂天醫乎
明元子宗儀與余友善其寓殯又在玉笥山下去余居
　不逺以是得其實尤詳故寕受左氏之譏不敢沒明元
之孝書曰與其殺不辜寕失不經先王之過盖如此㑹
　稽張憲譔
吾子行先生(衍)太末人大父為宋太學諸生因家錢唐先
　性曠放髙不仕之莭其所厭棄者或請謁從樓上遥謂
　曰吾出有間矣頋彈琴吹洞簫撫弄如意不輟求室委
　巷教小學常數十人與客對笑談喧樓上下群童一是
　肅安其所著述有尚書要畧聴玄集造玄集九歌譜十
　十二月樂譜辭重正卦氣楚史檮杌晋文春秋兼通聲
　音律吕之學工篆書𥘉先生年四十未娶所知宛丘趙
　君天錫為買酒家孤女為妾年饑女嘗事人後夫知妻
　在先生所訟之因逮妾父母父母至客先生家又偽楮
　幣事覺因言舎主人先生固弗知因邏捽辱先生南出
　數百歩録事張君景亮識先生叱邏曰是不知情攝之
　何為即觧縦遣歸先生不勝慚明日持玄絛緇笠詣仇
　山村先生别值晨出因留詩一章詩西冷橋外断橋邊
　之句意将從靈均扵斯明日有得遺履扵橋上者後衛
　大隱以六壬筮之得亥子丑順流象曰是其骨朽淵泥
九十日矣西湖多寳院僧可權從先生學聞先生之死
哭甚哀乃塟先生遺文扵後山與其師骨塔相對曰皆
吾師仍乞銘扵胡石塘先生庶幾先生有後世名銘曰
生弗瀆死弗辱貞哉白余習篆畫極愛先生翰墨得一
𥿄半幅如獲至珍以故扵書法頗有助偶與鄭遂昌
先生談先生之始末就識之竹房竹素貞白皆先生號
也
何公巨川者京師長春官道士也㑹
世皇将取宋迺上䟽抗言宋未有可伐之罪遂命副國
信使翰林學士郝文忠公(經)使江南殁扵真州至正間詔
　追贈二品官有人作詩悼之云竒才不泄神仙事抗䟽曽干
　世祖知毎恨南邦本無罪空留北使欲何為忠魂乆掩
　孤城舘褒詔新鐫二品碑地上若逢姦似道為言故國
　黍離離
婦人頭髮有時為膏澤所黏必沐乃觧者謂之䐈按攷工
　記弓人注云䐈亦黏也音職則髪䐈之䐈正當用此字
陕西某縣一老嫗者住村荘間日有道流乞食與之無吝
　色忽問曰汝家得無為妖異所苦乎嫗曰然曰我為汝
　除之即命取火焚囊中符篆頃之聞它所有震霆聲曰
　妖巳誅殛纔遁其一廿年後汝家當有難今以鐡簡授
　汝至時亟投諸火言訖而去自是乆之嫗之女長而且
　羙一日有曰大王者騎從甚都借宿嫗家遣在右謂曰
　聞甞得異人鐡簡可出示否盖嫗平日数爲它人借觀
　因造一偽物而以真者縣要間不置也遂用偽獻留不
　還謂曰可呼汝女行酒以疾辤大王怒便𣣔爲姦意嫗
　竊思道流之說計筭歲数又合乃觧所佩鐡簡投酒竈
　火内旣而電掣雷轟烟火滿室湏臾平息撃死猕猴数
　十其一最鉅疑即向之逃者所賫隨器行用悉係金銀
　寳玉走告有司籍入官庫泰不華元帥爲西䑓御史日
　閱其案朱語曰鬼贜云余親聞泰公說甚詳且有鈔具
案文惜不隨即紀録今則忘邑里姓名歲月矣
今人以居士自號者甚多考之六經中惟禮記玉藻有曰
居士錦帶注謂道藝䖏士也呉曽能改齋漫録云居士
之號始於商周之時按韓非子書曰太公封於齊東海
　上有居士任矞華仕昆弟二人立議曰吾不臣天子不
友諸候耕而食之掘而飲之吾無求於人無上之名無
　君之禄不仕而事力云云然則居士云者䖏士之類是
巳
凡男女締姻者兩家相謂曰親家此二字見唐蕭嵩傳今
　北方以親字為去聲按盧綸作王駙馬花燭詩云人主
　人臣是親家則是亦有所祖親家又曰親家翁五代史
　劉昫傳昫與馮道為姻家而同為相道罷李愚代之愚
　素惡道之為人凡事有稽失者愚必指以誚昫曰此公
　親家翁所為蘇氏開談録馮道與趙鳯同在中書鳯有
　女適道中子以飲食不中為道夫人譴罵趙令婢長號
　知院者来訴凡數百言道都不荅及去但云傳語親家
　翁今日好雪
　右此石是南唐寳石乆為吾齋研山今𬒳道祖易去中
　羙舊有詩云研山不易見移得小翆峯潤色裛書几隱
　約烟朦朧巉岩自有古獨立髙崧巃安知無雲霞造化
　與天通立璧照春野當有千丈松﨑嶇浮波瀾偃仰蟠
　蛟龍蕭䔥生風雨儼若山林中塵夢忽不到觸目萬慮
　空公家富竒石不許常人同研山出層碧峥嵘實天工
　淋漓上山泉滳瀝助毫端揮成驚世文主意皆逢原江
　南秋色起凨逺洞庭寛往往入佳趣揮􁈂出妙言碩公
　珍此石羙與衆物肩何必嵩少隱可蔵為地仙余每誦
　此詩必懐此石近余亦有作云研山不復見哦詩從嘆
息唯有玉蟾蜍向余頻唳滴此石一入渠手不得再見
每同交友徃觀亦不出示紹彭公真忍人也余今筆想
成圖彷彿在目從此吾齋秀氣尤不復泯矣崇寕元年
　八月望米芾書余二十年前嘉興呉仲圭為畫啚錢唐
呉孟思書文後擕至吴興燬千兵偶因清睱黙懐徃事
漫記于此
翰墨志云衛夫人名鑠字茂漪晋汝隂太守李矩妻善鍾
法能正書入妙王逸少師之西溪藂語云夫人廷尉展
　之弟恒之從妹中書郎李充之母
南村輟耕録卷之六
南村輟耕録卷之七
　　　　　　　　　　　天台陶　宗儀　九成
魏國趙文敏公(孟頫)以書法稱䧺一世書入神品其書人
　但知自魏晋中來晚年則稍入李北海耳嘗見千字文
　一卷以為唐人字絶無一點一畫似公法度閱至後方
知為公書公自題云業廿年來寫千文以百数此卷殆
　数年前所書當時學禇河南孟法師碑故結字䂓模八
　分今日視之不知孰為勝也田君良卿於駱駝橋市中
買得此卷持来求跂為書其後因思自五歲入小學學
書不過如世人漫尓學之耳不意時人持去可以粥錢
　而吾良卿又捐錢若干緍以購之皆可笑也元貞二年
　正月十八日子昻題則知公之書所以妙者無帖不習
　也又嘗見公題所畫馬云吾自㓜好畫馬自謂頗盡物
　之性友人郭祐之嘗贈余詩云世人但觧比龍眠那知
　巳出曹韓上曹韓固是過許使龍眠無恙當與之並驅
　耳然徃徃閱公所畫馬及人物山水花竹禽鳥等圖無
　慮数十百軸又豈止龍眠並驅而巳哉又聞公偶得米
　海岳書壮懐賦一卷中闕数行因取刻本摹榻以𥙷其
　闕凡易五七𥿄終不如意乃嘆曰今不逮古多矣遂以
　刻本完之公之翰墨爲　國朝第一猶且服善如此近
有一等人僅能點畫如法便自誇大者於公寧不愧乎
吾郷于佩逺先生演題金鰲山詩曰金鰲之山金碧浮重
　玄寳坊居上頭鍾聲夜渡海門月樹色逺攬豐山秋龍
　伯國人真妙手掣此巨靈鎮江口丹丘逸士来跨之石
　窪為尊江當酒黄鬚天子七寳鞭黄頭漁郎櫂江船百
　年塵跡果何在芒碭雲去山蒼然歴試諸難固天造中
　興開國何草草腹心有疾日月昏英䧺無聲天地老兩
官不歸汴水流此地空傳帝子遊惜無健筆驅風雨一
　洗江山萬古愁此詩至今膾炙人口山枕海属臨海縣
　章安鎮𥘉宋髙宗在潜邸日泰州人徐神翁云能知前
　来事群閹言於徽宗召至以賔禮接之一日献詩於帝
　曰牡蠣灘頭一艇横夕陽西去待潮生與君不負登臨
　約同上金鰲背上行及兩宫北狩匹馬南渡建炎庚戌
　正月三日帝航海次章安鎮灘淺閣舟落帆于鎮之臨
　濟寺前以俟潮頋問左右曰此何山曰金鰲山又問此
　何所曰牡蠣灘因黙思神翁之詩乃屏去警蹕易衣徒
　歩登岸見此詩在寺壁間題墨若新方信其為異人也
　時住持僧方陞坐道祝聖之詞帝趾忽前聞其稱讃之
　語甚善戒左右勿驚怖而諦聽之少焉千乗萬騎畢集
　始知為六飛臨幸野僧𥘉不閑禮節恐怖失措從行有
司教以起居之儀山下曰黄椒村村之婦女聞天子至
咸来瞻拜龍顔歡聲如雷曰不圖今日得覩天日帝喜
敕夫人各自遂便故至今村婦皆曰夫人難易世其稱
謂尚然不改宋史但載御舟幸章安鎮而不見金鰲之
詳偶與張善𥘉話郷中舊事因筆之善𥘉章安人也
吾郷台之黄巖諸山脉絡相連属大江走州治北自州出
南門陸行四五里許有委羽山特立不倚形如落舞鳯
　故得名然州人與之朝夕者俱弗自知其為勝山㫄廣
　而中深青樹翠蔓䕃翳蓊欝幽泉琮琤若鳴珮環於脩
竹間千變萬態不可状其畧中藏洞穴仙家所謂空明
　洞天者是也好道之士嘗持炬入行兩日不可窮聞櫓
　聲乃出洞之側産方石周正光澤五色錯雜雖加琢殆
　不是過大者三四分小者比米粒而小以斧粉碎之亦
　無不端方見長老言嘗有素服靚妝飄飄若仙之女者
　當風清月白時則逍遥乎松杉竹栢之下或時變服叩
　里人門求水火里人所居去洞所不能百歩異其状宻
　覘之迤邐從洞中去里人以為恠糞其地越数日里人
　家夜失火埶張甚不可滅室宇一空妻子僅以身免遂
　離他䖏識者以為厭穢仙境故致此竒禍自是仙女不
　復出矣余㓜時尚及見里人故址至今有欲得方石者
裹糧撮許徃洞口撒之隨意拾地上土則有石在土中
　不尓絶無有也
鎮國上将軍福建宣慰使費榮敏公(㮤)余内子之曽大父
　也呉興人今著籍松江之上海噐度弘厚不以富貴驕
　人輕財好施勇於為義人皆稱曰費佛子陵陽牟先生
(巘)所譔墓誌銘載其事甚詳家之量衡無二致刻銘於
　斛之四面曰岀以是入以是子孫永如是推此則真
　古仁人之用心者矣内子之大父良顕侯(拱辰)父昭武
　大将軍䧺皆世守其業克不墜先志
越楓橋里人丁氏母雙目失明丁至孝每朝盥漱訖即䑛
　毋之目積有年矣俄而毋左目明未乆右目復明憲司
　上其事於　朝表其閭曰孝子之門至治年間也因讀
　江南别録彭李者世為義門陳氏之傭夫䘮明巳乆有
　子一人嘗聞陳之子弟言舜為父瞽叟䑛目而致明乃
　歸效之不旬日父目忽然明朗右二事誠孝行所感今
　叚吉父先生毋夫人劉双目乆失明醫弗能愈先生中
　郷舉一目忽自見物先生及弟一目又如之雖夫人喜
　溢于中不自知其然而然亦先生學業有成所致與傳
　曰立身揚各以顕於後世孝之至也其此之謂焉先生
　諱天祐汴梁蘭陵人仕至江浙儒學提舉
火失刺把都者回回田地所産藥也其形如木鱉子而小
　可治一百二十種證每證有湯引
今人家窓户設鉸具或鐡或銅名曰環紐即古金鋪之遺
意北方謂之屈戍其稱甚古梁簡父詩織成屏風金屈
　戍李啇隱詩鎖香金屈戍李賀詩屈膝銅鋪鎖阿甄屈
　膝當是屈戍
回回石頭種類不一其價亦不一大徳間本土巨啇中賣
　紅刺一塊於官重一兩三錢估直中統鈔一十四萬錠
　用嵌㡌頂上自後
　累朝皇帝相承寳重凡正旦及天夀節大朝賀時則服
　用之呼曰刺亦方言也今問得其種類之名具記于後
　紅石頭(四種同出一坑俱無白水)
　　刺(淡紅/色嬌)避者逹(深紅色石/薄方嬌)
　　昔刺泥(黒紅/色)苦木蘭(紅黒黃不正之色/塊雖大石至低者)
　緑石頭(三種同出一坑)
　　助把避(上等暗/深緑色)助木刺(中等明/緑色)
　　撒卜泥(下等帯石/淺緑色)
　鴉鶻
　　紅亞姑(上有/白水)馬思艮底(帯石無光/二種同坑)
　　青亞姑(上等深/青色)你藍(中等淺/青色)
　　屋撲你藍(下等如氷様/帶石渾青色)黄亞姑
　　白亞姑
　猫睛
　　猫睛(中含活/光一縷)走水石(新坑岀者似/猫睛而無光)
　甸子
　　你捨卜的(即回回甸/子文理細)乞里馬泥(即河西甸/子文理麄)
　　荆州石(即襄陽甸/子色變)
趙生者宋宗室子也家苦貧居閩之深山業薪以自給一
日伐木溪滸忽見一巨蛇章質盡白昻首吐舌若將噬
　已生棄斧斤奔避得脫妻問故具以言因竊念曰白䑕
　白蛇豈寳物變幻邪即拉夫同徃蛇尚宿留未去見其
　夫婦来回首遡流而上尾之行数百歩則入一岩穴中
　就啓之得石石隂刻押字與歲月姓名乃黄巢手瘞治
　為凢穴中穴置金甲餘八穴金銀無筭生掊取畸零仍
　舊掩蓋自是家用日饒不復事事鄰家疑其為盜告其
　姊之夫嘗為吏者吏詢之嚴不敢隱隨餽白金五錠吏
　貪求無厭訟之官生不獲巳主一巨室悉以九穴奉巨
　室廣行賄賂有司莫能問迨帥府特委福州路一官徃
　㢘之巨室私献金甲因回申云具問本根所以實不曽
　掘發寳蔵其事遂絶路官得金甲珍襲甚至任滿他適
　其妻徙置榻下一夕聞繞榻風雨聲頃刻而止頗恠之
　夫歸共取視鐍鑰如故啔籠乃無有也生無子夫婦終
　老巨室嗟夫天地間物茍非我有雖得之亦終失也巢
　之亂唐天下剽掠寳貨歴三四百年至于我　朝而為
　編民所得民固得之不能保之而卒歸於富家其路官
　得金甲自以為子孫百世計一旦作神物化去是皆可
　為貪婪妄求者勸
今以妓為官奴即官婢也周禮天官酒人奚三百人注今
　之侍史官婢
唐鄭能番禺雜記廣中僧有室家者謂之火宅僧宋陶糓
清異録京師大相國寺僧有妻曰𣑽㛮
王子年拾遺記石季倫有妾名朔風及色衰退為房老
孟蜀主一錦𬒳其闊猶今之三幅帛而一梭織成𬒳頭作
　二穴若雲版様盖以叩于項下如盤領状兩側餘錦則
　擁覆于肩此之謂鴛衾也楊元誠太史言兒時聞尊人
　樞宻公云嘗於宋官庫見之
宋季叅政家公鉉翁於杭将求一容貌才藝兼全之妾經
　旬餘未能愜意忽有奚奴者至姿色固羙問其藝則曰
　能温酒左右皆失笑公漫尓留試之及執事𥘉甚熱次
　略寒三次微温公方飲既而毎日並如𥘉之第三次公
　喜遂納焉終公之身未嘗有過不及時歸附後公携入
　京公死嚢槖皆為所有因時巨富人稱曰奚娘子者是
　　也吁彼女流賤隸耳一事精至便能動人亦其專心致
　志而然士君子之學為窮理正心脩已治人之道而不
　能至於當然之極者視彼有間矣
　江右胡存齋叅政能折節下士賔客至如家焉故南北士
　大夫有經過其地無不碩見者每虞閽人不為通刺苟
　　不岀日即於門首挂一牌云胡存齋在家
　松江在城金世昌者出繼夏氏嘗買廢宅脩葺前㕔梁内
　有鑿成金世昌三字必昔時客商所記姓名人以為有
　定数云
　恒陽㢘文正王(希憲)字善父畏吾氏由父孝懿王(布曽)
(凱)官㢘訪使氏焉國初拜中書平章政事秉政日中書
　右丞劉武敏公(整)以𥘉附為都元帥騎從甚都詣門求
　見王之兄弟凡十人後皆至一品内王弟昭文館大學
　士光禄大夫薊國公(希貢)猶布衣為通報王方讀書略
　不荅薊公岀整復凂入言之因令徹去坐椅自㩀中坐
　令整入整展拜起側立不予之一言整求退謂曰此是
　我私宅汝欲有所言明日當詣政事堂及出愧赧無人
　色頃之宋士之在覊旅者寒餓狼狽冠衣襤縷䄂詩求
　見王之兄弟皆耶揄之薊公復為入言急令鋪設坐椅
　且戒内人備酒饌出至大門外肅入對坐出酒饌執禮
　甚恭且録其居止諸儒但言困苦乞歸王明日遂言於
　世皇皆遂其請是夜諸兄弟問曰今日劉元帥者主上
　之所倚任反菲薄之江南窮秀才却禮遇如此其至我
　䓁不能無疑王曰我是國家大臣言動嚬笑繫天下重
　輕整雖貴賣國叛臣也故折辱之令其知君臣義重若
　寒士數十皆誦法孔子者也在宋朝不坐燕不與何故
　而拘執於此况今國家起朔漠斯文不絶如綫我更不
　尊禮則儒術且将掃地矣王之作興斯文若此是大有
功於名教者也
許魯齋先生在中書日命牙儈雇一僕役時選一能應對
閑禮莭者進郤之曰特欲老實耳他日領一蓬首垢面
愚騃之人来遂用之儈請問其故先生曰諺云馬騎上
䓁馬牛用中䓁牛人使下䓁人馬上䓁能致逺牛中䓁
良善人下䓁易馴若其聦明過我則我反為所使矣假
如司馬温公家一僕二十年止稱君實秀才蘇子瞻學
士来謁聞而教之明日改稱太参公相公驚問以實告
　公曰好一僕𬒳蘇東坡教壞了這便是様子
至正壬辰春自杭州避難居湖州三月廿三日黒氣亘天
　電電以雨有物若果核與雨雜下五色間錯光塋堅固
　破其實食之似松子仁人皆曰娑婆樹子閠月十二日
　復雨八月過杭州因知三月十八日亦雨如湖州郡人
　𥘉不以為異及九月十日紅巾犯省治雨核之地悉𬒳
　兵火無有䖏屋宇如故余弗之信九月廿六日湖州䧟
　儀鳳橋四向焚戮特甚追思雨核時橋四向為最多信
　前言不誣也後聞池州亦然與杭日同池州之禍尤可
　惨也按白樂天詩集載月中嘗墜桂子於天笁寺葉石
　林王澗雜書亦云仁宗天聖中七月八月兩月之望有
　桂子從空降如雨其大如豆雜黄白黒二色食之味辛
寺僧遵式取以種得二十五本二書豈盡妄耶此理殊
不可暁但今又為時䜟尤可異也
俗呼牝馬為課馬者唐六典凡牝四㳺五課羊則當年而
課之課歲課駒犢也
今人之指傭工者曰客作三國時已有此語焦光饑則出
為人客作飽食而已
今人以米湯和八塩草灰以圑鴨卵謂曰鹹杬子按齊
民要術用杬木皮淹漬故名之若作圓字寫則誤
　矣
官制資品
文宗之御奎章日舉士虞集博士柯九思常侍從以討論
　法書名畫為事時授經即掲徯斯亦在列比之集九思
　之承寵眷者則稍䟽因潜著一書曰奎章政要以進二
人不知也萬㡬之睱毎賜披覽及晏朝有畫授經郎献
書圖行于世厥有深意存焉句曲外史張雨題詩曰侍
書愛題博士畫日日退朝書滿牀奎章閣中觀政要無
　人知有授經郎盖柯作畫虞必題故云
劉信甫揚州人郡富商曹氏奴曹瀕死以孤託之孤漸長
　孤之叔利孤財妄訴于府曰某家貲産未嘗分析今悉
　為姪所㩀郡守劉察其詐直之叔之子以父訟不勝漸
　且憤毒父死而復訴於府曰弟挟怨殺吾父適逹魯花
　赤馬馬火者受署之𥘉與守不和竟欲置孤法并得以
　中守引致百餘人皆抑使誣服曰孤俾某等殺叔守受
　孤賄若干末鞠信甫信甫曰殺人者某也孤實不知守
　亦無賄既𬒳鍜錬無完膚終無兩辭𥘉信甫先遣人宻
　送孤至京師避於一逹䆠家嘱之曰慎毋出至是乃厚
　以金帛賂逹魯花赤孤得無預而信甫减死既岀叩蹕
　陳告逹魯花赤以罪罷去守復官凡獄訟道里費盖鉅
　萬計孤歸悉筭償信甫曰奴之富皆主翁之䕃也今主
　有難奴救脫之分内事耳寧望求報哉力辤不受
至正壬辰秋邊宼䧟常州守吏望風奔潰徐婦倡者宼命
　以佐燕乃憤詈弗從竟剚死之未㡬江浙平章定定来
剋復儒流吴寅夫趙君謨等以從逆伏誅嘉興張翔南
翼作忠徐倡詩以白于世曰西神峩峩睢孽蔓乗兵塗
　甿膏國武乏興唶尓尸素營賄朋城弗典守妖孤凌彼
章逢之徒冠倫魁能蒲伏讋服倒授太阿傔以承天廓
　不白暑雨氷綱常淪隨綫絶罔憑胡為優徐倡冶容倚
市矜鬕妖驅之俾侑樂頩玉肆詈無凌兢噤謳裭舞餘
恕鬟植鬅鬙鉛為鋼刄劃􁊅載營霸灼上升頋守臣鉅
儒汗恧䘖愧死莫懲二義磅礴忠義氣獨出下里孰可
　仍桓桓執夷徒乃反經溝塍尓倡丹衷燭日月易粉黛
　譽聲繩繩汗瀆流回清􁂧盖呉嘗室其少妹且與生子
　名教中所不齒者一死固有餘辜趙頗純謹老成乃亦
　在列可哀也巳隨隱漫録載宋端平二年榮全㩀髙郵
　城叛召官奴毛惜惜佐酒罵曰汝本徤兒官家何負於
　汝而反吾有死耳不能為反賊行酒全以刃裂口立命
　臠之罵至死不絶後閫臣以聞特封英烈夫人且賜廟
　潘紫岩有詩曰淮海艶姬毛惜惜蛾眉有此萬人英恨
　無七首學秦女向使裹頭真杲卿玉骨花顔城下土氷
　䰟雪魄史間名古今無限要金者歌舞筵中過一生噫
當是時也姦兇得志埶熖熏天雖厚禄重臣峩冠世儒
罔不效力執事戰兢奔走於指麾之下而俳下賤乃能
奮不頋身獨何仁與夫徐氏之與英烈夫人同一死耳
　而無有為之舉申
朝廷褒贈封號以為世勸惜㦲
北方凡皁鵰作巢所在官司必令人窮巢探卵較其多寡
　如一巢而三卵者置卒守謢日覘視之及其成鷇一乃
　狗耳取以飼飬進之于朝其狀與狗無異但耳尾上多
　毛羽数根而已田獵之際鵰則戾天狗則走陸所逐同
　至名曰鷹背狗盖
至正乙未五月廿三日曰入時平江在城忽聞東南方軍
聲且漸近驚走覘視巳無所有但見黒雲一簇中彷彿
皆類人馬而前後火光若燈燭者莫知其筭迤邐由西
北方而沒惟葑門至齊門居民屋脊龍要悉掲去屋内
牀榻屏風俱仆醋坊橋董家雜物鋪失白米十餘石醤
　一缸不知置之何地此等恠事竟不可暁
至正乙未春中書省臣進奏遣兵部員外郎劉謙来江南
募民𥙷路府州司縣官自五品至九品入粟有差非舊
例之職專茶塩務埸者比雖功名逼人無有碩之者既
而抵松江時知府崔思誠惟知曲承使命不問民間有
粟與否也乃拘集属縣巨室點科十二名衆皆號泣告
　訴曽弗之頋輙施拷掠抑使承伏即填空名告身授之
平江路逹魯花赤六十不避譴斥力爭以為不可竟無
　一人應募者崔聞之深自悔赧
曹公克明鏗號以齋宛平人為湖廣行省員外郎日麻陽
主簿顧淵白致書問訊且以辰砂一包見寄未及啓封
漫尓置箧笥中後有憲官過訪因論製藥謂苦無好辰
　砂公曰我有一故人嘗以此為惠當奉送及取視乃有
　砂金三兩雜其内公驚嘆曰淵白以我為何如人也時
淵白已没呼其子歸之其廉潔如此官至禮部尚書謚
　文穆
王淵字若水錢唐人善山水人物尤長於花竹翎毛㓜時
獲侍趙魏公故多得公指教所以傳色特妙天暦中畫
集慶龍翔寺兩廡壁時都下劉捴管者捴其事劉命若
水於門首壁上作一鬼其壁髙三丈餘難於著筆因取
　𥿄連黏粉本以呈劉曰好則好矣其如手足長短何若
水不得其理因具酒禮再拜求教於劉劉曰子能不耻
　下問吾當告焉若先配定尺寸畫為躶體然後加以衣
　冠則不差矣若水受教而退依法為之果善
南村輟耕録卷之七終
南村輟耕録卷之八
　　　　　　　　　　　　天台陶　宗儀　九成
黄子久散人(公朢)自號大癡又號一峯本姓陸世居平江
　之常熟繼永嘉黄氏頴悟明敏博學疆記畫山水宗董
　巨自成一家可入逸品其所作寫山水訣亦有理致迩
　来𥘉學小生多效之但未有得其髣髴者正所謂畫虎
　刻鵠之不成也
　　　寫山水訣
　近代作畫多宗董源李成二家筆法樹石各不相似學
　　者當盡心焉
　樹要四面俱有幹與枝盖取其圓潤
　樹要有身分畫家謂之紐子要折搭得中樹身各要有
　　發生
　樹要偃仰稀宻相間有葉樹枝軟靣後皆有仰枝
　畫石之法先從淡墨起可改可救漸用濃墨者為上
　石無十歩真石看三靣用方圓之法湏方多圓少
　董源坡脚下多有碎石乃畫建康山埶董石謂之麻皮
　皺坡脚先向筆畫邊皴起然後用淡墨破其深凹䖏
　　著色不離乎此石著色要重
　董源小山石謂之礬頭山中有雲氣此皆金陵山景皴
(法/要)滲軟下有沙地用淡墨掃屈曲(為/之)再用淡墨破
　山論三逺從下相連不㫁謂之平逺從近隔開相對謂
　　之闊逺從山外逺景謂之髙逺
　山水中用筆法謂之筋骨相連有筆有墨之分用描䖏
　　糊突其筆謂之有墨水筆不動描法謂之有筆此畫
　　家緊要䖏山石樹木皆用此
　大槩樹要填空(去/聲)小樹大樹一偃一仰向背濃淡各不
　　可相犯繁䖏間䟽䖏湏要得中若盡得純熟自然筆
　　法岀現
　畫石之妙用藤黃水侵入墨筆自然潤色不可用多多
　　則要滯筆間用縲青入墨亦妙呉妝容易入眼使墨
　　士氣
　皮袋中置描筆在内或於好景䖏見樹有恠異便當模
　　寫記之分外有發生之意登楼望空闊䖏氣韻看雲
　　采即是山頭景物李成郭熈皆用此法郭熈畫石如
　　雲古人云天開圖畫者是也
　山水中唯水口最難畫
　逺水無痕逺人無目
　水岀髙源自上而下切不可㫁派要取活流之源
　山頭要折搭轉換山脉皆順此活法也衆峯如相揖遜
　　萬樹相從如大軍領卒森然有不可犯之色此寫真
　　山之形也
　山坡中可以置屋舎水中可置小艇從此有生氣山腰
　　用雲氣見得山埶髙不可測
　畫石之法最要形象不悪石有三靣或在上在左側皆
　　可為靣臨筆之際殆要取用
　山下有水潭謂之瀬畫此甚有生意四邊用樹簇之
　畫一窠一石當逸墨撇脫有士人家風纔多便入畫工
　　之流矣
　或畫山水一幅先立題目然後著筆若無題目便不成
　　畫更要記春夏秋冬景色春則萬物發生夏則樹木
　　繁冗秋則萬象肅殺冬則煙雲黯淡天色糢餬能畫
　　此者為上矣
　李成畫坡脚湏要数層取其濕厚米元章論李光丞有
　　後代兒孫昌盛果岀為官者最多畫亦有風水存焉
　松樹不見根喻君子在野雜樹喻小人崢嵘之意
　夏山欲雨要帯水筆山上有石小塊堆在上謂之礬頭
　　用水筆暈開加淡螺青又是一般秀潤畫不過意思
　　而巳
　冬景借地為雪要薄粉暈山頭
　山水之法在乎隨機應變先記皴法不雜布置逺近相
　　映大槩與寫字一般以熟為妙𥿄上難畫絹上礬了
　　好著筆好用顔色易入眼先命題目此為之上品古
　　人作畫胸次寛闊布景自然合古人意趣畫法盡矣
　好絹用水噴濕石上槌眼匾然後上幀子礬法春秋膠
　　礬停夏月膠多礬少冬天礬多膠少
　著色螺青拂石上藤黄入墨畫樹甚色潤好看
　作畫秪是箇理字最緊要呉融詩云良工善得丹青理
　作畫用墨最難但先用淡墨積至可觀䖏然後用焦墨
　濃墨分出畦徑逺近故在生𥿄上有許多滋潤䖏李
　成惜墨如金是也
　作畫大要去邪甜俗頼四箇字
平江㑹道觀主鄧山房(道樞)綿州人在宋季為道士時齋
法巳精際遇理度兩朝一日謝后遣巨璫召至内後門
　泣降徳音且令其責軍令狀使無泄然後謂曰吾昨夜
夢見濟王怒甚以為吾且将兵由獨松関入滅汝社稷
矣吾此夢頗可恠汝可就南髙峯頂為謄心章哀告上
帝巳而黄頭先鋒斬関而来宋亡後鄧遂築今觀
髙麗以北名别十八華言連五城也罪人之流奴兒干者
　必經此其地極寒海亦氷自八月即合至明年四五月
方解人行其上如履平地征東行省毎歲委官至奴児
干給散囚糧湏用站車毎車以四狗挽之狗悉諳人性
站有狗分例若剋减之必嚙其主者至死乃巳
吾鄊陳剛中先生浮臨海縣人國𥘉時嘗為僧以避世變
　一日大書所作詩於其父執某之粉墙上云我不學宼
　丞相地黄變髮髮如􁇀又不學張長史醉後揮毫掃狂
墨平生紺髮三千丈㡬度和雲眠石上不合感時怒衝
冠天公罰作圓頂相肺肝本無児女情亦豈惜此雙鬢
青只憶山間秋月冷搔首不見髼鬆影父執見之曰此
子欲歸俗也呼来館榖之命飬髮經半年餘謂曰汝當
娶吾将以女事汝先生辭謝再三既而命寓他所遣媒
妁行言擇日迎歸父執喜曰五馬入門矣先生雖獲住
偶自妻毋以至妻之兄姊弟妹皆不然遂挈家入京館
閣諸老交章薦舉入翰林㑹朝廷遣使交趾授先生禮
部郎中副之至交州甞有詩曰老毋越南垂白髪病妻
塞北倚黄昏蠻煙瘴雨交州客三䖏相思一夢䰟及抵
安南國以文字言語諭之其國遂降将其世子并國相
　入朝後以功授治中典郷郡終老焉若父執者可謂識
人也巳
吾郷李徽之先生　家仙居萬山中博學能詩文問無
　不知者而安貧樂道常逃其名耕漁以自給一日擕楮
　幣詣富家昜榖種值大雪立門下人弗之頋徐至庭前
　聞東閤中有人分韻作雪詩一人得滕字苦吟弗就先
　生不覺失笑閤中諸貴游子弟軰聞得遣左右詰之先
　生𥘉不言衆愈疑親自出見先生露頂短褐布韈草屦
　輒侮之詢其見笑之由先生不得已乃曰我意舉滕王
　蛺蜨事耳衆始歎伏邀先生入坐先生曰我如此形狀
　安可厠諸君子間請之益堅遂入閤衆以藤滕二字請
　先生足之即援筆書曰天上九龍施法水人間一䑕嚙
　枯藤鶩鵝聲亂功收蔡蝴蜨飛来妙過滕復請和曇字
　韻詩又隨筆冩云萬里関河凍欲含渾如天地尚凾三
　橋邊驢子詩何悪帳底羔兒酒正酣竹委長身寒郭索
　松埋短髪老瞿曇不如来此擒元濟一洗江南草木慚
　寫訖便出門留之不可得問其姓字亦不荅皆驚訝曰
　甞聞吕䖏士名欲一見而不能先生豈其人邪曰我農
　家安知吕䖏士為何如人惠之榖怒曰我豈取不義之
　財必易之刺船而去遣人遥尾其後路甚僻逺識其所
　而返雪睛徃訪焉惟草屋一間家徒壁立忽米桶中有人
　乃先生妻也因天寒故坐其中試問徽之先生何在荅
　曰在溪上捕魚始知真為先生矣至彼果見之告以特
　来候謝之意隔溪謂曰諸公先到舎下我得魚當換酒
　飲諸公也少頃擕魚與酒至盡歡而散回至中途夜黒
　不良于行暫憇一露棚下適主人自外歸乃甞識靣者
　問所從来語以故喜曰是固某平日所碩見者止客宿
　翼旦客别主人躡其蹤則先生巳遷居矣又一日先生
　與陳剛中治中遇于道治中䇿蹇驢時猶布衣見先生
　風神髙簡問曰得非吕徽之乎曰然足下非陳剛中乎
　曰然握手若平生歡共論驢故事先生言一事治中荅
　一事互至四十餘事治中止矣先生曰我尚記得有某
　出某書某岀某傳又三十餘事治中深敬之
杜陽雜編云元載寵姬薛瑶英善為巧媚載惑之瑶英之
　父曰宗本兄曰從義與趙娟相逓出入以搆賄賂號為
閧節趙娟本岐王愛妾後出為薛氏妻生瑶英三人更
與中書主吏卓倩等為腹心而宗本軰以事告者載未
甞不領之天下費寳貨求大官無不恃載權埶指薛卓
為梯媒又李肇國史𥙷捴叙進士科云造請權要謂之
関節牛軻牛羊日暦云由是輕薄奔走揚鞭馳騖以関
節緊慢為甲乙以此推之則諺所謂打関節有梯媒者
不為無祖矣
利市之說到䖏皆然易說卦巽為利市三倍
楊完者字彦英武岡綏寕之赤水人為人隂鷙酷烈嗜斬
　殺𥘉群無頼嘯聚溪洞完者内深賊持權詐故衆推以
為長王事日棘湖廣陶夢禎氏舉師勤王聞苗有衆習
闘擊遣使徃招之由千户累階至元帥夢禎及樞宻院
判阿魯恢捴兵駐淮西仍用招納旣得㫄縁入中國不
復可控制畧上江順流而下直抵楊州禽獸之行絶天
逆理民怨且怒共起義攻殺之餘黨奔潰度楊子宿留
廣徳呉興間至正十六年春二月朔淮人䧟平江時江
浙行中書省丞相塔失帖木児有　㫖得便宜従事嘉
興北連平江南去杭州無二百里為藩鎮喉舌有司告
　援急星火馹使交道中不絶丞相兵少䇿無所出以完
　者来守之完者取道自杭以兵刼丞相陞夲省參知政
　事填募民人粟空名告身予之即拜添設左丞所統苗
　䝤洞揺荅刺䍐等無尺籍伍符無統属相謂曰阿哥曰
　麻線至稱主将亦然喜著斑斕衣製衣䄂廣狭脩短與
　臂同衣幅長不過膝袴如䄂裙如衣総名曰草裙草袴
　固脰以獸皮曰護項䇿要以帛两端懸尻後若尾無間
　晴雨𬒳氊毯状絶類犬按邕管雜記溪蠻叢笑等書所
　載伍溪之蠻盡槃瓠種属曰猫曰猺曰􁴜曰犵狑曰犵
　狫字皆从犬則諺所謂猫犬者信然軍中無金鼓雑鳴
　小鑼以莭進止其鑼若賣貨郎擔人所𫾣者夜遣士卒
　伏路曰坐草軍行尚首功資抄掠抄椋曰檢刮檢刮者
　盡取而靡有孑遺之意所過無不殘㓕擄得男女老羸
　者甚㓜者色陋者殺之壮者曰土乖㓜者曰頼子皆驅
　以為奴人之投其黨者曰入火婦人艶而晳者畜為婦
　曰夫娘人有三四婦多至十数一語不合即剚以刃與
　之䖏者得至日莫無恙則心竊自賀古云好則人怒則
　獸形容盡之矣是月丞相又以王與敬攝元帥事守松
　江與敬㩀郡應平江完者遣部将蕭亮貟成来與敬奔
　苗有松江火一月不絶城邑殆無噍類偶獲免者亦舉
　刵去两耳掠婦女刼貨財殘忍貪穢惨不忍言官庾尚
　有粟四十萬餘籍為巳有越五十日平江兵破澱湖栅
　苗夜遁去秋平江兵入杭苗将吴太旺敗完者自嘉興
　来駐兵城東菜市橋外未即進民自為戰勝完者兵淫
　刑以逞嘉興僅保孤城城之外悉遭兵燹有窮目力所
　至無寸草天木䖏完者雖陽浮尊事丞相生殺予奪扵
　已是决丞相僅得署成案然浙江之南則行御史臺捴
　督官邁里古思建徳路則逹魯花赤古篤魯丁各自為
　守苗不敢犯其境完者之威令僅行扵杭州嘉興两郡
　而巳築營徳勝堰周圍三四里子女玉帛皆在焉且以
　為郿隖計用法刻深任埶立威而鄧子文金希尹王彦
　良之徒又悉邪佞䡖佻左右交煽氣𦦨翕忽時左丞李
　伯昇行樞宻同知史文炳行樞宻同僉吕珎等皆先魁
　淮旅而降順者丞相以其衆攻殺之既受圍遣吏致牲
　酒於文炳為可憐之意曰碩少湏臾毋死得以底裏上
　露報不可完者乗躁力戰敗盡殺所有婦女自經以死
　獨平章慶童女以先徃在富陽得兑平章女已甞許嫁
　親王為完者強委禽焉至是未及三月故數其罪者此
　居首諸軍開門納欵惟恐弗先文炳觧衣褁屍瘞之祭
　哭盡哀十八年秋八月也完者部将宋興在嘉興閉城
　自守亦攻降之城中燔燬者三之二民遇害者十之七
　南村野史曰苗入華夏民之不幸亦　國家之不幸也
　國以民為本夲不固矣邦奚以寜為之将若相者在於
　明黜陟嚴賞罸奉将　天威降者招之逆者討之以培
　國家之本可也頋於此而不為又無它竒謀逺畧而
　乃借重扵非類正猶開虎兕之椑而使赴犬羊耳尚兾
　保民命為社稷計一何愚哉罪惡貫盈天怒扵上敗亡
　􁜦辱身膏草野民争以為快寔亦自取之也惟完者則
　有說焉完者寵榮過望豈有貳志忠　君愛民之道頗
　亦見諸行事獨矜巳犯分貪財好色固夷性所然君子
責備賢者於此可以畧之則罪亦未至扵死也兼以所
部吏卒視完者起身等寒微故威令有所不信急之則
恐内變緩之則壊法敗度遂卒至扵如此亦可哀矣又
惜乎草草之舉㫁自一時吾恐　國家之本剷刈殆盡
雖有智謀之士亦無如之何矣天乎人乎吾不得而知
也
周待制白岩先生(仁榮)買地扵府城之鄭揑兒坊剏義塾
　以淑後進築礎時掘地深纔数尺有青石獲雙硯硯有
欵識乃唐鄭司户䖍故物塾旣成遂名雙硯堂尓後先
生之弟夲道先生(仔肩)登庚申科仕至恵州判官䖍字
弱齊俗偽為揑兒云
先師錢先生(璧)字伯全壬申科進士端重清慎語不傷氣
嘗内一女鬟風姿秀雅殊可人意室氏勸先生私之正
　色而荅曰我之所以置此者欲以侍巾櫛耳豈有它意
哉汝乃反𣣔敗吾徳邪即具貲嫁之果䖏子也先生雲
　間人
京口天慶觀主聶碧窓江西人嘗為龍翔宫書記
　國𥘉時䛇赦至感而有詩曰乹坤殺氣正沉沉又徳燕
　臺降徳音萬口盡傳新詔好累朝誰念舊恩深分茅列
　土将軍志問舎求田父老心麗正立班猶昨日小臣無
語淚霑襟又哀𬒳虜婦云當年結髪在深閨豈料人生
有别離到底不知因色誤馬前猶自買臙脂又咏胡婦
　云双栁垂鬟别様梳酔来馬上倩人扶江南有眼何曽
　見争捲珠簾看固姑
江鄰幾雜誌云丁正臣賷玉腴来館中沈休文云福州人
謂之佩羹即今魚脬是也
陸龜蒙蟹志云稲之登也率執一穂以朝其魁然後任其
　所之蚤夜曹沸指江而奔漁者緯蕭承其流而障之名
　曰蟹断然緯蕭二字尤竒
喬孟符(吉)博學多䏻以樂府稱嘗云作樂府亦有法曰鳳
頭猪肚豹尾六字是也大㮣起要羙麗中要浩蕩結要
響亮尤貴在首尾貫穿意思清新苟䏻若是斯可以言
樂府矣此所謂樂府乃今樂府如折桂令水仙子之類
太師伯顔檀權之日剡王徹徹都髙昌王帖木兒不花皆
以無罪殺山東憲吏曹明善時在都下作岷江緑二曲
以凨之大書掲于五門之上伯顔怒令左右暗察得實
肖形捕之明善出避呉中一僧舎居数年伯顔事敗方
再入京其曲曰長門栁絲千萬縷緫是傷心䖏行人折
柔條燕子䘖芳絮都不由鳯城春做主長門栁絲千萬結
　凨起花如雪離别重離别攀折復攀折苦無多舊時
枝葉也此曲又名清江引俗曰江兒水
南人方言曰温暾者乃微煖也唐王建宫詞新晴草色暖
　温暾又白樂天詩池水煖温暾則古巳然矣
飛雲渡風浪甚惡每有覆舟之患有一少年子放縦不覊
　甞以所生年月日時就日者問平生富貧夀夭有告曰
　汝之夀莫能踰三旬及徧叩它日者言亦多同扵是意
　謂非乆於人世乃不娶妻不事生産作業每以䡖財仗
　義為志甞俟船渡傍見一丫鬟女子徘徊悲戚若将赴
　水少年亟止之問曰何為䡖生如此荅曰我本人家小
　婢主人有姻事暫借親眷珠子耳環一双直鈔三十餘
定今日送還竟於中途失去寕死耳焉敢歸少年曰我
　適拾得但不審果是汝物否方再三磨問顆数装束實
　是遂同造主人主人感謝欲贈以禮辤不受既而主人
　怒此婢遣嫁業流剃者所居去渡所只尺間期歲少年
　與同行二十有八人将過渡道遇一婦人拜且謝視之
　乃失環女也因告其故於夫屈留午飯餘人先登舟俄
　風濤大作皆塟魚腹盖少年能救人一命而造物者亦
　救其一命以荅之後少年以夀終渡在温之瑞安
今人謂賤丈夫曰漢子按北齊魏愷自散騎常侍遷青州
　長史固辭文宣帝大怒曰何物漢子與官不就又叚成
式廬陵官下記韋令去西蜀時彭州刺史𬒳縣令宻論
訴韋前期勘知屈刺史詣府陳謝及逥日諸縣令悉逺
　迎所訴者為首大言曰史君今日可謂朱研益丹矣刺
　史咲曰則公便自研朱漢子也
吾響稱舟人之老者曰長年長上聲盖唐已有之矣杜工
部詩云長年三老歌聲裏白晝攤錢髙浪中古今詩話
　謂川峡以篙手為三老乃推一船之最尊者言之耳因
　思海舶中以司柁曰大翁是亦長年三老之意
檇李郭元之言至正乙未秋七月三日城東馬橋上白龍
　掛盲風恠雨天闇黒若深夜然壊民居五百餘所大盡
㧞木自半空墜下悉折為二雑以萬瓦亂飛溪水直立
人皆呌號奔赱不暇顧妻子龍由馬槗歷城北北麗橋
望太湖而去時方在家家去城可三里許如聞萬屋齊
壓急岀户四望黒雲洶湧失府城所在經一二時方乃
開霽不一年為戰闘之地凡龍所過䖏􁉥棘寒烟衰草
野燐視昔時之緐華一如夢也
松江孫元璘言至正乙未七月六日夜自平江歸泊舟城
西柵口方掀蓬露坐忽見一星大如桮椀色白而微青
尾長四五丈光𦦨燭天戞然有聲由東北方飛入月中
　而止此時月如仰瓦正乗之無偏倚若人以手拾置其
　中者嘗記宋張端義貴耳集云丁亥年余為儀真録參
　十月二十三日夜因觀天象見一星入月筭暦者鄒淮
　絶早相别云昨夜星入月恐兩淮兵動不可住徑喚渡
　過建康余問之古有此否邹云漢獻帝時一次星入月
　今再見也十一月十二日劉倬舉兵僇李姑姑反戈一
　城狼狽僅以身免繼此兵禍未泯也㩀此說則松江之
　􁧻亦非偶然松江自丙申二月十八日軍亂越三日苗
　來剋復首尾兩月之間焚殺擄掠十里之城悉化瓦礫
　之區視它郡尤可畏是則星入月不知此時在於何所
　分野顧乃松江獨應其兆與
浙省參政董公搏霄字孟起以名行當至正癸巳之間緫
　兵戍昱嶺獨松千秋三関日號令嚴肅民賴以安及剋
　復諸郡不殺擄不抄掠其御将帥也凛然不可犯而四
　方之士歸之者禮遇勤至尊酒在前起立捧觴既恭且
　和然復取其所長而任之若董公者可謂得待士之体
　矣
不耐煩三字見宋書庾登之弟仲文傳
阿誰二字見三國志龐統傳
南村輟耕録卷之八
南村輟耕録卷之九
　　　　　　　　　天台陶　宗儀九成
盧踈齊先生文章宗旨云大凢作詩須用三百篇與離騷
　言不関於世教義不存於比興詩亦徒作夫詩彂乎情
　止乎禮義関睢樂而不淫哀而不傷斯得性情之正古
　人於此觀風焉賦者古詩之流也前極宏侈之規後歸
　簡約之制古班固二都之賦冠絶千古前極鋪張鉅麗
　故後必稱典謨訓誥之作終焉厥後十𢾗作者倣而俲
　之盖詩人之賦必麗以則也古今文章大家数甚不多
　見六經不可尚矣戦國之文反覆善辨孟軻之條暢荘
　周之竒偉屈原之清深為大家西漢之文渾厚典雅賈
　誼之俊徤司馬之䧺放為大家三國之文孔明之二表
　建安諸子之数書而已西晋之文淵明歸去来辤李令
　伯陳情表王逸少蘭亭叙而以唐之文韓之雅健栁之
　刻削為大家夫孰不知然古文亦有数漢文司馬相如
　揚䧺名教罪人其文古唐文韓外元次山近古樊宗師
　作為苦澁非古宋文章家尤多老歐之雅粹老蘇之蒼
　勁長蘇之神俊而古作甚不多見盖清廟茅屋謂之古
　朱門大厦謂之華屋可謂之古不可大羔玄酒謂之古
　八珍謂之羙味可謂之古不可知此者可與言古文之
　妙矣夫古文以辨而不華質而不俚為髙無排角無陳
　言無贅辤夫記者所以紀日月之逺近工費之多寡主
　佐之姓名叙事如書史法尚書頋命是也叙事之後畧
　作議論以結之然不可多盖記者以備不忘也夫叙者
　次序其語前之說勿施於後後之說勿施於前其語次
　第不可顛倒故次叙其語曰叙尚書序毛詩序古今作
　序大格様書序首言晝卦書契之始次言皇墳帝典三
　代之書及夫子定書之由又次言秦亡漢興求書之事詩
　序首言六義之始次言変風変雅之作又次言二南王
　化之自碑文惟韓公最髙毎碑行文言人人殊面目首
尾决不再行蹈􁐂神道碑掲於外行文稍可加詳埋文
壙記最宜謹嚴銘字從金一字不況用善為文者宜如
古詩雅頌之作行實之作當取其人平生忠孝大節其
餘小善寸長書法宜畧為人立傳之法亦然䟦取古詩
狼䟦其胡之義犯前則躐其胡䟦語不可多多則冗尾
語冝峻峭以其不可復加之意說則出自巳意横說竪
說其文詳贍抑楊無所不可如韓公師說是也真公編
次古文自西漢而下它並不録迄唐惟存韓公四記栁
公㳺西山六記而巳古文之難豈其然乎
耶律文正王於星暦醫卜雜算内算音律儒釋異國之書
無不通究甞言西域暦五星宻於中國乃作麻荅杷暦
盖囬鶻暦名也
白湛淵先生續演雅十詩彂揮云海青羽中虎燕燕能制
　之小隙沉大舟関尹不吾欺者海青俊禽也而群燕縁
擈之即墜物受於所制者無小大也(右/一)草食押不蘆雖
　死元不死未見滌腸人先聞棄簀子者莫北有名押不
蘆食其汁立死然以它藥觧之即蘇華佗洗腸胃攻疾
　疑先服此也(右/二)誰令珠玉唾岀彼藜藿腸仁人不爲寳
　良賈宜深蔵者和林有尼能吐珠玉雜寳也(右/三)嬰啼聞
　木枝羝乳見茅茹何如百年身反尓無根㩀者漠北種
　羊角能産羊其大如兎食之肥羙嬰啼木枝見山海經
　所載(右/四)西狩獲白麟至死意不吐代北有角端能通諸
　國語者角端北地異獸也能人言其髙如浮圖(右/五)纔脫
　海鶴喙已登方物輿仰靣勿啾啾我長非僑如者小人
　長僅七寸夫婦二枚形躰畢具也(右/六)羯尾大如斛堅車
　載不起此以不掉滅彼以不掉死者西漠有羯尾大於
　身之半非車載尾不可行也(右/七)八珍殽龍鳯此出龍鳯
　外荔枝配江䖴徒誇有風味者謂迤北八珍也所謂八
　珍則醍醐麆沆野駝蹄鹿唇駝乳糜天鵝炙紫玉漿玄
　玉漿也玄玉漿即馬妳子(右/八)灤人新巨松童山八百里
世無奚超勇惆悵度易水者取松煤於滦陽即今上都
去上都二百里即古松林千里其大十圍居人薪之将
　八百里也(右/九)兩駝侍雪立終日飢不起一覺沙日黄肉
屏那足擬者沙漠雪盛命兩駝趺其旁終夜不動用断
　梗架片毡其上而寝䖏於下煖勝肉屏且不起心兵也
(右/十)
今婦人面飾用花子起自唐昭容上官氏所製以掩點迹
　大暦巳前士大夫妻多妒悍婢妾小不如意輙印靣故
　有月點錢點事見酉陽雜爼
今上之長公主之駙馬剛哈刺咱慶王因墜馬得一竒疾
　兩眼黒睛俱無而舌出至胸諸醫罔知所措廣惠司卿
聶只児乃也里可温人也甞識此證遂剪去之頃間復
生一舌亦剪之又於真舌兩側各去一指許却塗以藥
　而愈時元統癸酉也廣惠司者回囬之為醫者隸焉
㐮州榖城縣城門外道傍石人缺剥腹上有字云磨兠鞬
　慎勿言是亦金人之流也距縣西五十里有石人二相
　偶而立腹上題刻一云已及一云未匝不可得而詳也
(浮休閱目集)
吾郷臨海章安鎮有蔡木匠者一夕手持斧斤自外歸道
由東山東山衆所殯塟之䖏蔡沉醉中将謂抵家捫其
棺曰是我榻也寝其上夜半酒醒天且昏黒不可前未
免坐以待旦忽聞一人髙呌棺中應云喚我何事彼云
某家女病損證盖其後園葛大哥淫之耳却請法師捉
鬼我與你同行一觀如何捾中云我有客至不可去蔡
　明日詣主人曰娘子之疾我能愈之主人驚喜諾以厚
謝因問屋後曽種葛否曰然蔡徧地翻掘内得一根甚
　巨斫之且有血煑啖女子病即痊
京師城外萬栁堂亦一宴㳺䖏也野雲㢘公一日於中置
　酒招䟽齋盧公松雪趙公同飲時歌児劉氏名觧語花
　者左手折荷花右手執盃歌小聖樂云緑葉隂濃徧池
　亭水閣偏趂涼多海榴𥘉綻朶朶蹙紅羅乳燕雏鶯弄
　語對髙栁鳴蝉相和驟雨過似璚珠乱撒打遍新荷人
　生百年有㡬念良辰羙景休放虚過富貧前定何用苦
　張羅命友邀賔宴賞飲芳醑淺斟低歌且酩酊從教二
　輪来徃如梭既而行酒趙公喜即席賦詩曰萬栁堂前
　数畆池平鋪雲錦盖漣漪主人自有滄洲趣逰女仍歌
　白雪詞手把荷花来勸酒歩隨芳草去尋詩誰知只尺
　京城外便有無窮萬里思此詩集中無小聖樂乃小石
　調曲元遺山先生好問所製而名姬多歌之俗以為驟
　雨打新荷者是也
金石草木之変異雜見於傳記数年来天下擾攘怪事尤
甚信前人之書不誣也至正丙申浙西都郡皆有兵正
　月嘉興楓涇鎮戴君實門首栁樹若牛鳴者三主人與
　㒒從悉聞之斬其樹不一月苗軍抄掠貲産又兩月屋
　燬于兵是歲寒食日海塩州趙𥘉心率子姪輩詣先壟
　汛掃松揪忽聞如老􁇓作声戞戞不絶審聽所在乃是
　一柏樹頃間衆樹同声和之一二時方止舉家惶惑至
　八月苗軍火其居明年六月紅軍掠貨財婦女而姪善
　如死於難余親見君實館賔黄伯成與𥘉心之孫元衡
　說元衡善如子也其事雖遲速不同而二家之遭禍則
　一吁誠異哉
至正丙申正月常熟州䧟松江府印造官號給散吏兵佩
帶以防姦偽號之製作畫為圓圈繞圈皆火𦦨圈之内
　一府字以府印印府字上圈之外四角府官花押民間
謡曰滿城都是火府官四散躱城裏無一人紅軍府上
坐不二月城破悉如所言
杭州赤山之隂曰筲箕泉黄大癡所甞結廬䖏其徒弟沈
生狎近側一女道姑閭門有欲白之於師沈懼引厨刀
自割其執㡬死衆救得活而瘡口流血經月餘不合偶
問諸閹奴教以煆所割執搗粉酒服如其言不数日而
愈
三寳柱字延珪色目人頗以才學知名雖湛於酒色而能
練逹吏事剛正有守爲浙省郎中日大書四句於門屏
　之上曰逆刮蛟龍鱗順捋虎豹尾若将二伎論尤比干
　人易其意盖以杜絶人之求請耳然亦隘矣哉終不大
　顕逹而死於難
至元間平原郡公趙氏(與芮)宋福王也其子娶全竹齋少
　保之女婚啓内一聮云依光薊北苟安公位之居囬首
　江南惟重毋家之念儘有味
陶侃毋得古正之道彂人倫之本将示教於天下謂朴散
　俗壊樂潰禮闕有子不教不至於道若失大訓不可登
　于偉望乃求師傅延英茂終日迫于用不欲于郤缺俄
　而車盖載止餼饋並竭茍失其人子将不進計畫始成
　確然獨断謂髪可棄訓不可失乃金刀既止黰髮雲散
　怡然無咨嗟之色儼若待賔之具上恐不足以顕恭下
　未可謂訓子頋其母激忿填膺寸晷是學不迨于至以
　超聖人之域煥乎賢者之業且禮信仁義君子之事婦
　人何得而知盖至道大䘮其俗巳乱故婦人賢君得以
　行其事千古之下厥行獨明當時爲人之父爲人之母
　覩斯行聞斯舉得不激厲乎苟天下皆如陶母之志則
　天下皆陶之子也盖人謂子㓜而蒙稺不致精訓致悖
大道乱人紀良可惜哉銘曰髮也者為飬之具賔也者
致教之英茍非異禮孰能作世之程千載之下如陶之
　毋安可継乎齊英(宗儀)因讀唐皇甫持正先生(湜)文集
見陶母碑不覺泣数行下追惟先妣拳拳於教子真有
陶母之志是故今翰林承旨蛻菴張先生(翥)所譔墓銘
有曰夫家貧劬力紡績以給諸子無廢學之辭自頋不
肖不克勉于學已成令名罪莫大焉謹録于此庶亦可
　以自懼也
婺州許白雲先生(謙)字益之隱居金華山四十年不入城
府著書立言足以垂教後世浙東㢘使王公継學訪先
生於山中謂先生清氣逼人可畏既退明日以學行薦
　于　朝有録其舉文至者先生方講說目不一少視其
　無意於仕䆠如此先生殁追謚文懿先生
後至元丁廿夏六月民間謡言朝廷将采童男女以授
韃靼為奴婢且俾父母護送抵直北交割故自中原至
　于江之南府縣村落凡品官庶人家但有男女年十二
　三以上便為㛰嫁六禮既無片言即合至於巨室有不
　待車輿親迎輙徒歩以徃者盖惴惴焉惟恐使命戻止
　不可逃也雖守土官吏與夫韃靼色目之人亦如之竟
莫能暁經十餘日纔息自後有貴賤貧富長㓜妍醜匹
配之不齊者各生悔怨或夫棄其妻或妻憎其夫或訟
于官或死于天此亦天下之大変從古未知聞也呉中
僧祖柏號子庭者素稱滑稽口占絶句曰一封丹䛇未
為真三桮淡酒便成親夜来明月楼頭望惟有姮娥不
嫁人又有人集古句云翡翠屏風燭影深良宵一刻直
千金共君今夜不須睡明日池塘是緑隂可謂深於命
意者矣
世以療馬者曰獸醫療牛者曰牛醫周禮天官冡宰篇獸
　醫下士八人注獸牛馬之属按此則療牛者亦當曰獸
醫矣
天下兵甲方殷而淮右之軍嗜食人以小児為上婦女次
　之男子又次之或使坐兩缸間外逼以火或於鉄架上
生炙或縛其手足先用沸湯澆潑却以竹帚刷去苦皮
或盛夾袋中入巨鍋活煑或刲作事件而淹之或男子
則止断其雙腿婦女則特剜其兩乳酷毒萬状不可具
言緫名曰想肉以為食之而使人想之也此與唐初朱
粲以人為糧置搗磨寨謂啖醉人如食糟豚者無異固
在所不足論唐張鷟朝野僉載云武后時杭州臨安尉
薛震好食人肉有債主及奴詣臨安止於客舎飲之醉
　並殺之水銀和煎并骨銷盡後又欲食其婦婦知之踰
　墙而遯以告縣令令詰之具得其情申州録事奏奉勑
　杖一百而死叚成式酉陽雑爼云李廓在頴州獲火光
　賊七人前後殺人必食其肉獄具廓問食肉之故其首
　言某受教於巨盜食人肉者夜入人家必昏沉或有魘
　不窹者盧氏雜說云唐張茂昭為節鎮頻喫人肉及除
　統軍到京班中有人問曰聞尚書在鎮好人肉虚實笑
　曰人肉腥而且䏰争堪喫五代史云萇從簡家世屠羊
　從簡仕至左金吾衞上将軍甞歴河陽忠武武寧諸鎮
　好食人肉所至多潜捕民間小児以食之趙思綰好食
　人肝及長安城中食盡取婦女㓜稚為軍粮毎犒軍輒
　屠数百人三國志云呉将髙澧好使酒嗜殺人而飲其
　血日莫必於宅前後掠行人而食之宋荘季𥙿鷄肋編
　云自靖康丙午歲金狄乱華盜賊官兵以至居民更互
　相食全軀暴以為腊登州范温率忠義之人泛海到錢
　唐有持至行在猶食者老痩男子痩詞謂之饒把火婦
　人少艾者名之不羡羔小児呼為和骨爛又通目為兩
　脚羊趙與峕賔退録云本朝王継勲孝明皇后母弟太
　祖時屡以罪貶後以右監門衞率府副率分司西京殘
　暴愈甚强市民間子女以俻給使小不如意即殺而食
之太宗即位㑹有訴者斬于洛陽又知欽州林千之坐
食人肉削籍隸海南嗟夫食人之肉人亦食其肉此兵
革間之流慘耳君子所不碩聞者其薛震輩當天下宴
安之日而又身為顕䆠豈無珍羞羙善足以厭其口腹
頋乃喜啖人肉是雖人類而無人性者矣終至於誅斬
竄逐而後巳天之報施不亦宜乎
王眉叜(夀衍)號溪月杭州人出家為道士受知晋邸後以
　弘文輔道粹徳真人管領郡之開元宫浙省都事劉君
時中致者海内名士也既卒貧無以為􁩦躬徃吊哭周
其遺孤舉其柩葬於徳清縣與巳之夀穴相近春秋祭
　掃不怠然此事行之於異教中尤不易得
錢唐二字其來甚逺按史記始皇本紀至雲夢浮江下丹
陽至錢唐臨浙江上㑹稽立石刻頌秦徳西漢地理志
　亦有錢唐縣今唐字从土則誤矣盖以錢易土及捐錢
　築塘等事皆傅㑹之辭自注世說者巳然况後世乎
道士張伯雨(雨)號句曲外史又號貞居甞從王溪月真人
　入京𥘉燕地未有梅花呉閒閒宗師(全節)時為嗣師新
　從江南移至護以穹廬扁曰漱芳亭伯雨偶造其所怳
若與西湖故人遇徘徊既乆不覺熟寝于中真人終日
　不見伯雨深以為憂意其出外迷失街道也夢覺日巳
莫矣歸道所由嗣師笑曰伯雨素有詩名冝作詩以贖
過伯雨遂賦長詩有風沙不憚五千里将身跳入仙人
壷之句嗣師大喜送翰林集賢甞所徃来者袁學士伯
長謝博士敬徳馬御史伯庸呉助教飬浩虞脩譔伯生
　和之它日伯雨徃謁謝諸公惟虞先生全不言儒者事
　只問道家典故雖荅之或不能詳末問能作㡬家符篆
　曰不能先生曰某試書之以質是否連書七十二家伯
　雨汗流浹背輙下拜曰真吾師也自是託交甚契故與
　先生書必稱弟子焉伯雨杭州人
水之鹹淡相交䖏産河豚河豚魚類也無鱗頰常怒氣滿
　腹形殊弗雅然味極佳煮治不精則能殺人所以東坡
　先生在資善堂與人談河豚之羙云㩀其味真是消得
　一死浙西惟江隂人尤珍之毎春首𥘉出時必用羞祭
　品畢然後作羔而鄰里間互相餽送以爲禮腹中之膟
　曰西施乳夫西施一羙婦耳豈乳亦異於人耶顧千載
　而下乃使人道之不置如此則夫差之亡國非偶然矣
　若鱭魚子名螳螂子及松江之上海杭州之海寕人皆
　喜食蟛蜞螯名曰鸚哥觜以有極紅者似之故也二物
　象形而云又非西施乳之比矣按類編魚部引博雅云
　鯸䱌(盈之/反)魨也背青腹白觸物即怒其肝殺人正今人
名為河豚者也然則豚當為魨
至正辛巳莫春之𥘉江浙行省平章政事只理瓦台入城
　知任之日衣紅児童謡曰火殃来矣至四月十九日杭
州灾燬官民房屋公𪠘寺觀一萬五千七百五十五間
燒死七十四人明年壬午四月一日又灾尤甚於先自
　昔所未有也数百年浩繁之地日就凋弊實基於此
余甞見落水蘭亭一卷乃五字不損本今呉中分湖陸氏
　所蔵而趙彛齋之物也彛齋宋宗室子諱孟堅字子固
　彛齋其自號居嘉興之廣陳酷嗜古法書名畫能作墨
　花於水仙尤長此帖姜白石舊蔵後歸霅川俞夀翁彛
齋復從夀翁易得喜甚来夜囬櫂至昇山大風覆舟行
李皆渰溺無餘彛齋立淺水中手持此帖示人曰蘭亭
　在此餘不足分吾意也因題八字于卷首云性命可䡖
　至寳是保
李子昭者松江府提控案牘李宗慶子也側室刁氏有娠
妻怒之箠撻苦楚晝夜不息数次自經與溺以省覺不
得死竊自念曰我若就蓐亦必死耳等死何自求早死
　之為幸因多食海蟄與冷水胎既落血上衝心而身隨
　亡不数日鬼恠百出妻得竒疾宛若死者但只心胸微
　温支躰不僵其家就牀褥作一竅任其便溺時以少飲
　納口中輒咽不與亦不言肌經三年餘形骸枯槁無復
　生理家人益厭之一夕忽詣舅姑所叩寝室户舅姑曰
　汝惡得至此必為鬼矣曰妾已復生實非鬼也碩見舅
　姑具告所然舅姑驚恐呼家人悉起取火燭之果此病
　軀及覘其卧榻已空始信之因問其詳曰妾為亡婢訴
　冤攝至隂府即今嶽祠也命妾與婢對詞妾以汝懐孕
　時打罵則或有之然未甞令汝吞藥損墮婢仇執甚堅
　妾不得白遂招承枷禁幽圄中日得小叔以餅餌粥飯
　之類相餽故不餒今復得送妾還入門弄其児戯撻之
　一下児哭遂推妾置竈上即若夢覺者但覺怠倦故勉
强至此舅姑曰汝旣𬒳禁何自得釋曰㑹上帝有赦故
也急呼小郎妻問之曰適間児子驚啼云夢見乃父擊
其首小郎盖提控之次子㤗甫先為其妹夫金可大所
殺者此婦至今強健與夫見寓府城西郭又復生兩子
矣志怪古或多然漫書于此以為世之妒婦勸
趙魏公云作詩用虚字殊不佳中兩聮填滿方好出䖏纔
使唐巳下事便不古
荘綽雞肋編云太史公作伯夷傳但云伯夷叔齊孤竹君
　之二子也而論語音註引春秋少陽篇謂伯夷姓墨名
　允一名元字公信叔齊名智字公逹夷齊謚也陸徳明
　取之不知少陽篇何人所著今世猶有此書否吾衍閒
居録云孤竹君姓墨(音/眉)名台(音/怡)𥘉見孔叢子注中子名
伯遼見周曇咏史詩注伯當作仲若如吾說則伯夷叔
齊似又是名非謚矣
淮海龔翠岩先生(開)寓呉門日一僧權道衡者頗聡慧識
　道理先生與之㳺偶市肆粥漢印一顆權甞酬價歸取
　鏹先生適見主人以實告遂用十五緡買之語諸女女
　曰大人乃亦奪人所好先生驚悟即持送權遇諸道權
　曰先生愛而收蔵奚以贈曰在彼猶在此也權固辭曰
　在彼猶在此也相譲乆之沉諸淵而别吁若先生者可
　謂善矣孰謂異端中有此㢤然先生之女尤可敬也
呉江華嚴寺浮圖之頴望之二矢著其上簳羽宛然可辨
　相傳宋南渡𥘉金人粘䍐乗快一彂而中又賈似道出
　督時祝矢自誓亦中焉故留題者有至今塔杪留遺鏃
　猶是元戎金僕姑之句大徳庚子春寺主僧善信大修
浮圖更其頴而新之視向二矢實圓鉄條二交貫横亘
　盖必昔人以是輔頴且以防􁇓鶻之巢故耳傳者所謂
　乃大妄也因著此以祛後世之惑長樂郭徳基(甞)有華
嚴塔頴辨疑行於時盖郭甞官此州目擊其非
項後白髮曰素領漢馮唐白首為郎官素髮垂領
南村輟耕録卷之九
南村輟耕録卷之十
　　　　　　　　　天台陶　宗儀　九成
周景逺先生(馳)名能文為南臺御史時分治過浙省毎日
　與朋友徃復其書吏不樂似有舉刺之意大書壁上曰
　御史某日訪某人某日某人来訪御史忽見之呼謂曰
　我甞又訪某人汝乃失記何也苐𥙷書之因復謂曰人
　之所以讀書為仕君子者正欲為五常主張也使我今
　日謝絶故舊是為御史而無一常寕不為御史不可滅
　人理吏赧服而退
今官府收歛秋粮之際比先㳙吉啓倉於青龍方厫房入
粟六石六斗六升六合以應日盖　國家𥘉無定制不
　知各䖏何以一皆如此余意必取上下四方六合之意
耳
凡食河豚者一日内不可服湯藥恐内有荆芥盖與此物
　大相反亦悪烏頭附馬之属余在江隂時親見一儒者
　因此䘮命其子尤不可食能使人脹死甞水浸試之經
　宿顆大如芡實世傳中其毒者亟飲穢物乃觧否則必
　亡又聞不必用此以龍腦浸水或至寳丹或橄㰖皆可
　觧後得一方用槐花微炒過與乾燕支各等分同搗粉
　水調灌大妙
趙魏公刻私印曰水晶宫道人錢唐周草窓先生宻以瑪
　瑙寺行者属比之魏公遂不用此印後見先生同郡崔
　進之藥肆縣一牌曰飬生主藥室乃以敢死軍醫人對
　之進之亦不復說此牌魏公語人曰吾今日方為水晶
　宫吐氣矣先輩雖諧謔自是可喜
馮公士啓(夢弼)甞言為八蕃雲南宣慰司令史日甞因公
　差抵一站日巳莫矣站吏告曰今夜馬判上岸麻線湏
　暫停驛程以避之問其故閉目揺手不敢言公怒便上
　馬行数十里至大溪忽見一物如屋所謂烏刺赤者下
馬跪泣若告訴状呼問何為亦閉目摇手弗荅於是下
馬祝之曰某許昌人竊禄来此苟天命合盡尓其啖之
否則容我行祝畢即轉人溪中腥風臭霧觸人口鼻既
　而各上馬比曙抵前站吏驚曰是何麻線大膽若是耶
　公問此為何物始敢言曰馬蟥精也麻線方言曰官人
烏刺赤站之牧馬者公官至禮部尚書
善字訓多字詩載馳女子善懐鄭箋善猶多也漢書岸善
崩善亦多也
大宗師長春真人姓丘氏名䖏機字通宻號長春子登州
棲霞縣濵都里人也祖父業農世稱善門金皇統戊辰
　正月十九日生生而聦敏有日者相之曰此子當為神
　仙宗伯大定丙戍年十九辤親居崑崙山依道者脩真
　丁亥謁重陽全真開化王真君(嘉)於海寜請為弟子戊
　申召見闕下隨還終南山貞祐乙亥太祖平燕城金
　主奔汴丙子復召不起巳夘居萊州時齊魯入宋宋遣
　使来召亦不起是年五月　太祖自乃蛮國遣近侍劉
　仲祿持　手詔致聘十二月至隱所召文云制曰天厭
　中原驕華太極之性朕居北野嗜愁莫生之情反朴還
　淳去奢從儉毎一衣一食與牛竪馬圉共弊同饗視民
　如赤子飬士若兄第謀素和恩素畜練萬衆以身人之
　先臨百陣無念我之後七載之中成大業六合之内為
　一統非朕之行有徳盖金之政無恒是以受天之祐獲
　承至尊南連趙宋北接囬紇東夏西夷悉稱臣佐念我
　單于國千載百世以来未之有也然而任大守重治平
　猶懼有闕且夫刳舟剡楫将欲済江河也聘賢選佐将
　以安天下也朕踐祚巳來勤心度政而三九之位未見
　其人訪聞丘師先生體真履規愽物洛聞探賾窮理道
　沖徳著懐古君子之肅風抱真上人之雅操乆棲岩谷
　蔵身隱形闡祖宗之遺化坐致有道之士雲集仙逕莫
　可稱数自干戈而後伏知先生猶隱山東舊境朕心仰
　懐無巳豈不聞渭水同車茅廬三頋之事柰何山川懸
　闊有失躬迎之禮朕伹避位側身齋戒沐浴選差近侍
　官劉仲禄俻䡖騎素車不逺千里謹􁦾先生暫屈仙歩
　不以沙漠悠逺為念或以憂民當世之務或以恤朕保
　身之術朕親侍仙座欽惟先生将咳唾之餘伹授一言
　斯可矣今者聊彂朕之微意萬一明於詔章誠望先生
　既著大道之端要善無不應亦豈違衆生小碩哉故兹
　詔示惟宜知悉五月𥘉一日筆庚辰正月北行二月至
　燕欲俟駕回朝謁仲録令從官曷刺馳奏真人進表陳
　請表曰登州棲霞縣志道丘䖏機近奉宣旨逺召不
　才海上居民心皆怳惚䖏機自念謀生太拙學道無成
　辛苦萬端老而不死名雖播於諸國道不加於衆人内
　顧自傷哀情誰測前者南京及宋國屡召不從今者
　龍庭一呼即至何也伏聞皇帝天賜勇智今古絶倫
　道恊威靈華夷率服是故便欲投山竄海不忍相違且
　當冒雪衝霜圖其一見兼聞　車駕只在桓撫之北及
　到燕京聽得車駕遥逺不知其㡬千里風塵澒洞天氣
　蒼黄老弱不堪切恐中途不能到得假之　皇帝所則
　軍國之事非已所能道徳之心令人戒欲悉為難事遂
　與宣差劉仲祿啇議不若且在燕京徳興府等䖏盤桓
　住坐先令人前去奏知其劉仲禄不從故不免自納奏
　帖念䖏機肯来歸命逺冒風霜伏望皇帝早下寛大
　之䛇詳其可否兼同時四人出家三人得道惟䖏機虚
　得其名顔色顦顇形容枯槁伏望　聖裁龍児年三月
　日奏十月曷刺回復奉敕旨曰　成吉思皇帝敕真
　人丘師省所奏應召而来者具悉惟師道踰三子徳重
　多方命臣奉厥玄纁馳傳訪諸滄海時與碩適天不人
　違兩朝屡召而弗行單使一邀而肯𧺫謂朕天啓所以
　身歸不辤暴露於風霜自願䟦渉於沙磧書章来上喜
　慰何言軍國之事非朕所期道徳之心誠云可尚朕以
　彼酋不遜我伐用張軍旅試臨邊陲底定来從去背寔
　力率之故然乆逸暫勞兾心服而後巳於是載揚威德
　畧駐車徒重念雲軒既彂於蓬萊鶴馭可逰於天竺逹
　磨東邁元印法以傳心老氏西行或化胡而成道顧州
　途之雖闊瞻凡杖以非遥爰荅来章可明朕意秋暑師
　比平安好旨不多及十四日辛巳十一月至邪迷思干
　城壬午三月過鉄門関四月逹行在所時　上在雪山
　之陽舎館定入　見　上勞曰它國徵聘皆不應今逺
　踰萬里而来朕甚嘉焉賜坐就食設二帳於　御幄之
　東以居之約日問道以回紇叛親征不果至九月設庭
　燎虚前席延問至道真人大畧荅以節慾保躬天道好
　生悪殺治尚無為清浄之理　上說命左史書諸䇿癸
　未乞東還賜號神仙爵大宗師掌管天下道教甲申三
　月至燕八月奉旨居太極宫丁亥五月　特改太極
　為長春七月九日留頌而逝年八十至元已巳正月
　詔贈五祖七真徽號而曰長春演道主教真人巳上見
　蟠溪集鳴道集西逰記風雲慶㑹録七真年譜等書𥘉
　真人自行在歸道由宣徳日一富家新居落成禮致下
　顧将兾一言以為福既入其室黙然無語輙以所持鉄
　柱杖於窓户墙壁上頗毁数䖏而出主人再拜希觧悟
　曰尓屋完矣羙矣完而必毀理埶然也吾不尓毀尓将
　無以圖厥終今毀矣尓宜思其毁而欲　克保全之則
　尓與尓子子孫孫庶㡬歌斯哭斯永終弗替主人說服
　吁真人真之道㦲
宋季城信州掘土䖏為濠百畒許在郡南曰南池池之㫄
　可居舊為里人屋歸附後逹魯花赤㓕徹㩀有其地毎
　春夏之交群蝿聒耳寝食不安㑹三十八代天師張
(與材)朝京回因以告天師朱書符篆新瓦上使人投
　池中戒之曰汝䵷毋再喧自是至今寂然
漢書太液池中鳬雏雁子布滿充積用雁子甚佳王維詩
蘆筍穿荷葉菱花骨雁児又新
浙省廣濟庫歲差杭城諲實戸若干名充役庫子以司出
　納比一家中侵用官錢太多無可為償府判王某素號
殘忍乃拘其妻妾子女于官又無可為計則命小舟載
　之求食於西湖以貲納官鬼妾鬼馬不肖輩群趋焉鮮
　于伯㡬先生樞作湖邊曲云湖邊蕩漿誰家女緑慘紅
　愁羞不語低回忍涙傍郎船貪得船頭強歌舞玉壷羙
　酒不須憂魚腹熊蟠棄如土陽䑓夢短匆匆去鴛鎖生
寒愁日莫安得義士擲千金遂令桑濮歌行路後王之
　子孫有為娼者人之報施一何捷也
義興王子明家饒於財所蔵三代彛鼎六朝以来法書名
畫實冠浙右毎年必祈一籖於烈帝廟以卜休咎一歲
籖詞有曰開溝鑿井當得鼎殊不以爲意家人以啇賈
　至汴夾谷郎中者蔵一啇彛絶精妙示之曰恐尓王翁
未必有此物也歸以白即遣賷金購得之比舊蔵皆不
　能及至正壬辰冦起蘄黄将由義興取道犯浙西子明
　　其所蔵鑿深窖以埋之彛亦在列既入窖作牛鳴者
　七夜頗可恠取出寄田家其窖後遭彂掘獨此彛獲存
俗語以不潔爲鏖糟按霍去病傳鏖皐䦨下注世俗謂盡
　死殺人爲鏖糟然義雖不同却有所出
邁里古思字善卿西夏人僑居松江家貧授徒以飬母性
至孝然落落不覊善諧謔名人士多與之㳺至正甲午
　進士及苐授紹興路録事司逹魯花赤比視篆天下雲
優所在悉　瘵君撫字周至民愛之如父母乙未秋杭
　破遄即剋復浙省左丞楊完者以夲部苗将持露布至
　統洞蛮甚衆意實覘視虚實又将流毒於我民也縱虐
恣暴民皆束手惴惴不敢與争無故刼府架閣照磨陳
　脩家妻妾㡬𬒳汚君激怒填膺指揮吏兵收之郡民讙
　呼從事苗遂盡死後完者聞越民結義且固終不敢調
　兵渡浙江方集慶䧟時江南行臺官流避􁕉慶元奉旨
　置治所於越遂􁘭君総督義民護城池君更募得勇悍
　者二千餘人以果毅二字為號曰果毅軍練習武事分
　撥守要害乃日與常所徃来者擊鮮飲醲酣咏呌嘯以
　為娯樂雖戸外上官坌至不少延納武康宼起㩀有縣
　境君收復　朝廷旌其功除江南浙西道㢘訪司知事
　未上又除江東建康道經歴浙省丞相塔失帖木児便
　宜除行樞宻院判官君即自署諸叅謀為幙官曰經歴
　曰都事者不可枚舉時御史大夫拜住哥任猜禍吏為
　瓜牙又自統軍三千曰臺軍紀律不嚴民横𬒳擾害有
　訴於君君輙抑之衆軍皆怨怒然拜委瑣齷齪惟以鈎
　距致財為務君不禮之或以諌君曰吾知上有君下有
　民耳安問其它拜頗聞衘之遂與臺軍元帥列占永安
　張某萬戸閻塔思不花玉哈刺帖木児等謀殺之未得
　間戊戌十月廿二日首事出兵踰曹娥江與平章方國
　珍部下萬戸馮某闘既不利駐軍東関單騎馳歸拜意
　决矣廿三日遲明召君私苐議事入至中門左右以鉄
　槌撾殺之𥘉甚祕守閽軍自相謂无已殺縂督官我輩
　幸也民始有聞之者走白君部捋浙東僉元帥黄中諸
　叅謀聞変奔避不顧至有墜城以出行四五十里者𥘉
　夜二鼓中提軍入城危戒珠山拜未及知中臥病方飲
　藥得少汗尚昏潰困頓左右扶翼擐甲上馬遇臺軍於
　江橋闘十數合破陣䧟堅身當矢石郡民老㓜皆號泣
　曰殺我縂督官我尚何生為壮者助中軍殊死戦臺軍
　一敗塗地屠其二營入拜家姬侍奴隸死者相枕藉一
　女為隊官陳某所掠舉君屍無元大索三日得于溺池
　中拜與二子匿𣑽宇幽隱䖏民􁆱見之齊唾其面且罵
　曰瞎賊我縂督官何罪而令致於此耶不自殺執以歸
　中兾中殺之中觧其縛率諸軍羅拜之曰縂督官忠肝
　義膽照映天地人神所共知公信任憸邪使　國之柱
　石隕于無辜我之復讐明大義也殺我主将者既巳斬
　之公幸毋罪拜執中以泣曰我之罪尚何言尚何言既
　而軍民為君持服為位以祭私謚曰越民考越六日拜
　自劾納印綬去其印是夜遺失中以白金百兩購得於
　一卒以還行臺者君未死先王日有星大如桮椀紅光
　燭天墜鎮粤門化為石及君出師識者巳卜君之有死
　兆矣至是果驗云　南村野史曰兵凶器也戦逆徳也
　聖人不得已而用之故吾夫子必以臨事而懼好謀而
　成荅子路行三軍之問夫邁里古思受任云𥘉殊有古
　賢縣令之風一握兵柄志滿意得酣觴廢事䡖謀首乱
　不旋踵而身首異䖏盖亦平昔越已之過有以醸成此
　􁧻與微中則老毋稚子亦皆几上之肉矣原其忠　君
　愛民之心昞然與日星相昭明者則無可議也拜住哥
　為　國大臣坐鎮四者百官庶司孰不聴令邁之不奉
　臺檄擅興師旅明問其罪黜之可也斬之可也而乃隂
　結小醜作為此態是盗殺之非公論矣民心之所以不
　服良以是也噫享有尊爵重禄而當國歩囏難之日
　既不思㳙埃𥙷報之道又不責自已貪饕之非反以謀
　害忠良為先務謂之無罪得乎故其妻妾于女遭罹􁜦
　辱實自取之尚復何憐㦲
　三姑者尼姑道姑卦姑也六婆者牙婆媒婆師婆䖍婆藥
婆穏婆也盖與三刑六害同也人家有一於此而不致
姦盜者㡬希矣若能謹而逺之如避蛇蝎庶乎浄宅之
法
不中用不可用也左傳成二年郤子曰克於先大夫無能
為役杜預注不中為之役使
杜清碧先生(本)字伯原有所編五声韻目大小篆分隸真
草以至外化蕃書及　國朝蒙古新字靡不收録題曰
　華夏同音至正壬午中書奏修三史以翰林待制聘先
　生起至武林辤疾不行盤桓乆之浙省平章康里子山
　公巙巙時来訪一日語及声律之學因問　國字何以
用司喉(音有/無字)字為首先生曰正如嬰児𥘉墮地時作此
　一声乃得天地之全氣也平章甚說服
陶朱公飬魚經曰夫治生之法有五水畜第一水畜魚也
此二字亦竒
張邦基墨荘漫録云婦人之纒足起於近世前世書傳皆
　無所自南史齊東昏侯為潘貴妃鑿金為蓮花以帖地
令妃行其上曰此歩歩生蓮花然亦不言其弓小也如
　古樂府玉臺新咏皆六朝詞人纎艶之言類多体状羙
　人容色之姝麗及言妆飾之華眉目唇口要支手指之
　類無一言稱纒足者如唐之杜牧之李白李商隱之輩
作詩多言閨幃之事亦無及之者韓偓香奩集有咏屧
　子詩云六寸膚圓光緻緻唐尺短以今校之亦自小也
而不言其弓惟道山新聞云李後主宫嬪窅娘纎麗善
舞後主作金蓮髙六尺飾以寳物細帶纓絡蓮中作品
色瑞蓮令窅娘以帛繞脚令纎小屈上作新月狀素韤
舞雲中回旋有淩雲之態唐鎬詩曰蓮中花更好雲裏
　月長新因窅娘作也由是人皆效之以纎弓爲妙以此
　知札脚自五代而来方爲之如熈寧元豊以前人猶爲
者少近年則人人相效以不爲者爲耻也
漳州籠溪縣澳里人陳端才之妻蔡氏三玉後至元間本
䖏宼起掠其里里媪集里中婦女同舟避難㓂追及三
　玉亟以水漬衣宼視三玉有姿色欲先汙之三玉紿曰
衣濕更求衣間宼取衣投水死宼曰溺者必躍以長竿
絡鈎俟其躍而舉之屍竟不躍宼退三玉之父端廣舟
　次上流屍逆流附父舟捭之不去移舟遡河而上屍從
　之上者三父異甚視則其女也夫三玉一婦人耳寧死
　不辱出於天性宜其貞爽不昧如此
韃靼田地野馬或與蛟龍交遺精入地乆之彂起如筍上
豐下儉鱗甲櫛比筋脉聮絡其形絶類男隂名曰鎖陽
　即肉從容之類或謂里婦之淫者就合之一得隂氣勃
然怒長土人掘取洗滌去皮薄切晒乾以充藥貨功力
　百倍於從容也
淮南潘子素(純)甞作輥卦譏世之人以突梯滑稽而得顕
爵者雖曰資一時之謔浪調笑不為無𥙷於名教卦辤
　曰輥亨可小事亦可大事彖曰輥亨天地輥而四時行
　日月輥而晝夜明上下輥而萬事成輥之時義大矣哉
　象曰地上有不輥君子以容身固位𥘉六輥出門無咎
　象曰出門使輥又何咎也六二傅于鉄轊象曰傅于鉄
　轊天下可行也六三君子終日輥輥属無咎象曰終日
　輥輥雖危無咎也九四模稜吉象曰模稜之吉以隨時
　也六五神輥象曰六五神輥老於事也上六或錫之髙
　爵天下揶揄之象曰以輥受爵亦不足敬也此篇或者
　又謂自宋末即有非潘所造未審是否後平江蔡宗魯
(衞)作吝卦以配之曰吝亨利居閒不利有所為彖曰吝
　鄙啚也利居閒無所求也不利有所為恐致禍也𥘉六
　居富吝於周急悔亡无攸利象曰吝於周急莫恤其貧
　也悔亡无攸利巳終有望也六二聴婦言至吝不飬其
　親不恤其弟貞凶象曰聽婦言昵於私也不飬其親忘
　大恩也不恤其弟失大義也雖飬弗時亦致灾也故貞
　凶九三極吝吝其財不吝其身於行非冝象曰吝其財
　務至富也不吝其身乃輕生也六四太吝君子吉小人
　凶象曰吝於君子雖有言无尤也吝於小人雖不有言
　終有悔也六五不吝於色務所欲終以死亡凶朋来吝
　於酒食弗克歡无咎象曰不吝於色惑於淫也務所欲
　樂其順從也終以死亡凶可知也朋来從具類也吝於
　酒食誠大謬也雖弗克歡可無咎也上九居其家不吝
　於内吝於教子弗叶吉象曰居其家妄自尊也不吝於
　内畏寡妻也吝於教子終無所成也近扶風馬文璧琬
　又作諞卦曰諞貞亨𥘉吉終凶利見小人不利于君子
　彖曰貞正也亨通也通乎正言諞或庶㡬也終凶諞不
　由𥘉也利旦小人猶同類也不利于君子入于邪也象
　曰麗口掉舌諞君子以求名干禄𥘉九諞于同朋無咎
　象曰同朋于諞又誰咎也九二畧施于民吉象曰九二
　之吉以新衆聴也六三来其諞酒食用享象曰来其諞
　民取則也享其酒食以崇功也九四飾言如簧以娱彼
　心乃獲南金象曰娱人獲金不足道也九五君子終日
　髙諞王用徴安車以迎終歲弗寜後有凶象曰以諞受
　徵不羞也終歲弗寕祖足煩勞也後有凶不副實也上
　六莾諞不巳四方欲殺之象曰莾諞取怒殺之何過也
　右三卦切中時病真得風刺之正因併録之
廣海采珠之人懸絙于要沉入海中良乆得珠撼其絙舶
　上人挈出之塟于黿鼉蛟龍之腹者比比有焉有司名
　曰烏蜑戸蜑音但　仁宗登極特　㫖放免時敬公威
　卿為江西行省叅知政事俾該管掾史立案令廣東帥
　府抄具烏蜑戸一一籍貫姓名置冊申觧它省官曰中
　書咨文無是恐不必也公曰萬一申明舊典庶不害及
　良民未㡬　太后中使至人咸服公先見之明
凡婢役於婢者俗謂之重臺按左氏傳昭公五年日之數
　十故有十時亦當十位自王以下其二為公其三為卿
　注云日中為王食時為公平旦為卿雞鳴為士夜半為
皁人定爲輿黄昏爲隸日入爲僚晡時爲僕日昳爲臺
㬂中日出闕不在第等王公曠其位又昭公七年天有
十日人有十等故王臣公公臣大夫大夫臣士士臣皁
皁臣輿輿臣臺則所謂臺者十等之至卑今豈亦本是
與然加以重字尤有意
文選曹公􁘭呉將校部曲文年月朔日子注彂􁘭時也
南村輟耕録卷之十
南村輟耕録卷之十一
　　　　　　　　　天台陶　宗儀　九成
王思善(繹)自號癡絶生其先睦人居杭之新門篤志好學
　雅有才思至正乙酉間檇李葉居仲(廣居)寓思善之東
　里教授余從永嘉李五峯先生(孝光)徃訪之時思善在
　諸生中年方十二三巳能丹青亦觧寫真先生即俾作
　一圓光小像面部僅大如錢而宛然無毫髮異先生喜
　作文以華之尓後余復託交於其尊人日華(曅)遂與思
　善為忘年友思善継得中呉顧周道(逵)緒年開彂益造
　精微是故於小像特妙非惟貌人之形似枊且得人之
　神氣甞授余祕訣并采繪法令著于此與好事者共之
　　　寫像祕訣
　凡寫像湏通曉相法盖人之面貌部位與夫五岳四瀆
　各各不侔自有相對照䖏而四時氣色亦異彼方呌嘨
　談話之間本真性情彂見我則静而求之黙識于心閉
　目如在目前放筆如在筆底然後以淡墨覇定逐旋積
　起先蘭臺庭尉次鼻凖鼻凖既成以之為主若山根髙
　取印堂一筆下来如低取眼堂邉一筆下來或不髙不
　低在乎八九分中則側邉一筆下来次人中次口次眼
　堂次眼次眉次頦次頰次髮際次耳次髮次頭次打圈
　打圈者面部也必冝如此一一對去庶㡬無纎毫遺失
　近代俗工膠柱鼓瑟不知変通之道必欲其正襟危坐
　如泥塑人方乃傳寫因是萬無一得此又何足恠㢤吾
　吁不可柰何矣
　　　采繪法
　凡靣色先用三朱膩粉方粉藤黃檀子土黄京墨合和
　　襯底上面仍用底粉薄籠然後用檀子墨水斡染靣
　　色白者粉入少土黄燕支不用燕支則三朱紅者前
　　件色入少土朱𬗋堂者粉檀子老青入少燕支黄者
　　粉土黄入少土朱青黒者粉入檀子上黄老青各一
　　點粉薄罩檀墨斡巳上看顔色清濁加减用又不可
　　執一也
　口角燕支淡如要帶笑容口角兩筆畧放起
　眼中白染瞳子外兩筆次用煙子點睛墨打圈眼梢微
　　起有摺便笑
　口唇上燕支驀
　鼻色紅燕支微籠
　面雀班淡墨水斡麻檀水斡
　髯色墨者依鬂髮渲紫者檀墨間渲黄紅者藤黄檀子
　　渲
　髮先用墨染次用煙子渲有間渲排渲乱渲當自取用
　手指甲先用燕支染次用粉染根
　凡染婦女靣色燕支粉襯薄粉籠淡檀墨斡
　凡染法白𥿄上先染後却罩粉然後再染提掇絹則先
　　襯背後
　凡調合服飾器用顔色者○緋紅用銀朱紫花合○桃
　　紅用銀朱燕支合○肉紅用粉為主入燕支合○栢
　　枝緑用枝條緑入漆緑合○黑緑用漆緑入螺青合
　　檀栁緑用枝條緑入槐花合○官緑即枝條緑是○
　　鴨頭緑用枝條緑入髙漆緑合○月下白用粉入宗
　　墨合○栁黃用粉入三緑標并少藤黄合○鵝黃用
　　粉入槐花合○磚褐用粉入煙合○荆褐用粉入槐
　　花螺青土黃標合○艾褐用粉入槐花螺青土黄檀
　　子合○鷹背褐用粉入檀子煙墨土黃合○銀褐用
　　粉入藤黃合○珠子褐用粉入藤黄燕支合○藕絲
　　褐用粉入螺青燕支合○露褐用粉入少土黄檀子
　　合○茶褐用土黄為主入漆緑煙墨槐花合○麝香
　　褐用土黄檀子入煙墨合○檀褐用土黄入紫花合
　　○山谷褐用粉入土黃標合○枯竹褐用粉土黄入
　　檀子一點合○湖水褐用粉入三緑合○䓗白褐用
　　粉入三緑標合○棠梨褐用粉八土黄銀朱合○秋
　　茶褐用土黄入三緑槐花合○油裏墨用𬗋花土黄
　　煙墨合○玉色用粉入髙三緑合○鮀色用粉漆緑
　　標墨入少土黃合○氁子用粉土黃檀子入墨一點
　　合○藍青用三青入髙三緑合○金黃用槐花粉入
　　燕支合○雅青用蘇青襯螺青罩○鼠毛褐用土黃
　　粉入墨合○不老紅用紫花銀朱合○蒲萄褐用粉
　　入三緑𬗋花合○丁香褐用肉紅為主入少槐花合
　　○杏子絨用粉墨螺青八檀子合○氁綾用紫花底
　　𬗋粉榙花様○畨皮用土黄銀朱合○鹿胎用白粉
　　底紫花様○水獺氊用粉土黄合○牙笏用好粉一
　　點土黃粉凝○皁鞾用煙墨標○柘木交椅用粉檀
　　子土黃煙墨合○金絲柘同上不入墨○紫袍用三
　　青燕支合○其餘不能一一脩載在對物用色可也
　凡合用顔色細色頭青二青三青深中青淺中青螺青
　　蘇青二緑三緑花葉緑枝條緑南緑油緑漆緑黃丹
　　飛丹三朱土朱銀朱枝紅紫花藤黄槐花削粉石榴
　　顆綿燕支檀子其檀子用銀朱淺入老墨燕支合
　江隂州宋李時兵馬司在州治東南里許平地上司之後
　置土牢歸附後有善地理者以為宜帝王居之人問其
　故曰君山龍脉正結於此是以知其然也皆弗之信越
　数年就其上起盖三皇廟亦竒術㢤君山州之主山也
姑蘇鄭君輔放浪不覊爲漕府小史時督運至直沽狎逰
　群娼挑逹太甚殊弗堪之或有進藥於鄭曰此助陽竒
　劑也鄭試傳之数日後隂器消縮若閹䆠然竟以此終
　其身漫書為後人戒
應之紹(才)錢唐人以郷貢下第任嘉興學正丁父憂仍寓
　居授徒至正壬辰秋避難于其諸生李氏子家去城数
　十里曰奉賢郷李之從祖號太無為道士住持紫虚觀
　之紹一見若平生歡八月廿九日太無得中風疾之紹
　饋藥療之獲蘇日一再詣問九月四日又自𬗋虚問疾
　還寓忽得疾一中而殂其妻楊氏太史同僉瑀之女就
　所館治䘮且以訃其母若弟於海寧及嘉興城中𬗋虚
　之徒以其疾與太無同不以告是夜将半太無忽呼弟
　子卓䖏潜輩謂曰適得夢甚恠俾取𥿄筆書之云扵本
　觀所奉岳祠之前見有某姓名吏及卒二人押男女各
　一併持公文而来因讀其詞曰嘉興路城隍司准海寧
　州城隍司牒為陸小蓮告至正八年内溺水事冤屈未
　伸今彂陳喜児應偉前去勒要應才同觧岳祠周府君
　取問太無詢来使之詳荅曰陸小蓮者嘉興百福坊人
　而應才之婢也為其妻妒逐之遂赴水死陳喜児者才
　之毋也時居海寧偉字之竒才之弟也居嘉㒷城東謂
　彼時不為救護故連逮耳太無見陳氏帶鎖衣白衣黄
　裙問之年六十有四應偉荷校衣青衣録其罪状皆歷
　歴可記来使云今若貴司移牒温都統為之觧釋則尚
　可也遂覺始知之紹巳逝王昌言與之紹有交承之好
　同寓其所明旦来𬗋虚太無因問應母之年及之竒之
　貌皆如所夢乃以告之昌言馳報楊氏楊即詣紫虚拜
　懇太無于床下謂夢中事皆實有之復自侯其詳且言
　某夫胸間尚温手足猶欶故求移文觧釋仍躬禱岳祠
兾之紹之復生也是日午後之竒自城東来衣青衣云
昨日亦得疾與兄同所見如太無夢今雖少甦猶憒憒
莫知所以然至夜楊氏以憂懼亦疾作旋即無它而之
紹氣巳絶矣時建徳卲青溪偶宿紫虚目擊其事翼曰
　遂行不知徃訃陳氏者歸報何如及之竒之死生耳
開元時髙太素隱啇山起六逍遥館各製一銘其三為名
　曰𥘉出銘曰折膠墮指夢想負背金鑼騰空映簷白醉
　見清異録楼攻媿甞取白醉二字以名閤
聶以道宰江右一邑日有村人早出賣菜拾得至元鈔十
　五錠歸以奉母母怒曰得非盗来而欺我乎縦有遺失
　亦不過三兩張耳寜有一束之理况我家未甞有此立
　當禍至可急速送還毋累我為也言之再子弗從母曰
　必如是我須訴之官子曰拾得之物送還何人母曰但
　於元拾處俟候定有失主来矣子遂依命携徃頃間果
　見㝷鈔者村人本朴質竟不詰其数便以付還傍觀之
　人皆令分取為賞失主靳曰我元三十㝎今纔一半安
　可賞之争閙不巳相持至􁨃事下聶推問村人其辤實
　又暗喚其母審之合乃俾二人各具失者實三十定得
　者實十五定文状在官後却謂失主曰此非汝鈔必天
　賜賢母以飬老者若三十定則汝鈔也可自别尋去遂
給付母子聞者稱快
朶那者杭城東偉兀氏之女奴也年十九勤敏謹愿主卒
某郡官所朶那奉主婦日謹主婦亦委以腹心至正壬
辰秋七月𥘉十日㓂䧟杭刼官民府庫至偉兀氏家不
　得物乃反接主婦柱下㧞刀礪􁦺上諸侍婢皆散走朶
　那獨以身覆主婦請代死且告曰将軍利吾財豈利殺
　人㢤凡家之貨寳皆我所蔵主母固弗知若免主母死
我當悉與將軍不吝宼允觧主婦縛朶那乃探金銀珠
　玉幣帛等散至堂上㓂争奪竟又欲犯朶那身朶那持
　刀欲自屠曰我主二千石我誓不奴它姓主況汝賊乎
　宼驚異捨而去朶那泣拜主婦曰棄主貨全主命權也
　妾受命主鑰貨今失貨而全身非義也請從此死遂自
　殺時人莫不稱之曰義烈義烈云
龍廣寒江西人多居錢唐挾預知之術游湖海間咸推為
　異人或謂專持寂感報耳袐呪故尓寂感即俗所謂萬
　回哥哥之師號也釋氏傳燈録師姓張九歲乃能語兄
　戍安西父母遣問訊朝徃夕返以萬里而回號萬回又
　護法論虢州閿鄉張萬回法雲公者生於唐貞觀六年
　五月五日有兄萬年乆征遼左相去萬里母程氏思其
　信音公早晨告母而徃至莫持書而還護法論乃宋無
盡居士張商英撰必有所㩀按此則師之靈通容有之
廣寒又行服氣導引之法常佩小龜十数于身至晩仍
觧飼之事母至孝六月一日母生辰方舉觴為夀忽見
北窓外梅花一枝盛開人皆以為孝行所感士大夫遂
稱之曰孝梅贈詩者甚多惟張菊存一篇最可膾炙曰
南風吹南枝一白照萬緑歲寒誰知心孟宗林下竹至
治𥘉間廣寒卒時年百有八歲猶童顔緑髮云
凡篙師於城埠市鎮人煙湊集去䖏招聚客旅装載夜行
者謂之夜航船太平之時在䖏有之然古樂府有夜航
船曲皮日休詩有明朝有物充君信携酒三缾寄夜航
　之句則此名亦古矣
世謂有疾曰不快陳夀作華佗傳巳然
至正庚子二月六日浙西諸郡震霆掣電雪大如掌頃刻
積深尺許人甚驚異後閲李復中青唐雜記云宋元符
　二年九月廿一日夜鎮洮大雷自𥘉更至四鼓凡一百
　三十餘雷雪深二尺後旬日西羗叛以有俻無患出師
　大捷又周宻癸辛雜識云庚寅正月二十九日癸酉余
　至愽陸大雷雪下如織而雷不止天地為之陡黑平生
　所未見㩀二說如此然杭州自去歲十二月𬒳圍至三
　月兵退豈即青唐之䜟與
人之自辨白其事之是否者俗曰分䟽䟽平声漢書袁盎
　傳不以親為觧顔師古注曰觧者若今分䟽矣北齊書
　祖珽傳髙元海奏珽不合作領軍并與廣寧正交結珽
　亦見帝令引入自分䟽
髹器稱西皮者世人誤以為犀角之犀非也乃西方馬韀
　自黒而丹自丹而黃時復改易五色相疊馬鐙磨擦有
　凹䖏粲然成文遂以髹器倣為之事見因話録
今之人宅與遷居者隣里醵金治具過主人飲謂曰煖屋
　或曰煖房王建宫詞太儀前日煖房來則煖屋之禮其
　来尚矣
温州監郡某一女及笄未岀室貌羙而性慧父母之所鍾
　愛者以疾卒念畫工寫其像歲序張設哭奠常時則庋
　置之任滿偶忘取去新監郡復居是屋其子未婚忽得
此心竊念曰娶妻能若是平生願事足矣因以懸于臥
　室一夕見其下從軸中詣榻前叙殷勤遂與好合自此
　無夜不来踰半載形状羸弱父母詰責以實告且云至
　必深夜去以五鼓或賫佳果啖我我荅與餅餌則堅郤
　不食父母教其此畨湏力勸之既而女不得辤為咽少
　許天漸明竟不可去定然人耳特不能言語而巳遂真
　為夫婦而病亦無恙矣此事余童子時聞之甚熟惜不
　能記兩監郡之名近讀杜荀鶴松窓雜記云唐進士趙
　顔於畫工䖏得一軟障圖一婦人甚麗顔謂畫工曰世
　無其人也如可令生余願納為妻工曰余神畫也此亦
　有名曰真真呼其名百日晝夜不歇即必應之應則以
　百家綵灰酒灌之必活顔如其言乃應曰諾急以百家
　綵灰酒灌之遂活下歩言笑飲食如常終歲生一児児
　年兩歲友人曰此妖也必與君為患余有神劒可斬之
　其夕遺顔劒劒絻及顔室真真乃曰妾南岳地仙也無
　何為人畫妾之形君又呼妾名既不奪君願今疑妾妾
　不可住言訖携其子却上軟障覩其障惟添一孩子皆
　是畫焉讀竟轉懷舊聞巳三十餘年若杜公所書不虚
　則監郡子之異遇有之矣
今人謂駔儈者為牙郎本謂之互郎謂主互市事也唐人
書互作牙互與牙字相似因訛而為牙耳
松江蟠龍塘普門寺側一無主古墓至正已亥春為其里
　之張雕盜彂有誌石乃宋時錢叅政良臣妹諱惠净以
　該恩奏封孺人生一男五女年六十有五甞捨田入寺
　因於紹熈四年十月祔夫墓之右破棺無穢氣顔色如
　生口脂靣澤若𥘉傅者冠服鮮新亦不朽腐得金銀首
　飾噐皿甚多至脫其繍履傳相玩弄人以為異余聞漢
廣川王去疾彂魏王子且渠冡無棺槨有石床牀下悉
是雲母床上二屍一男一女皆年二十餘東首祼臥顔
色如生人鬂髮亦如生人此恐是雲母之功今此婦塟
日距今百七八十年而亦不損壊其理有何邪
平江在城峨眉橋葉剃者門首簷下有一枯井深可丈許
　偶所畜猫墜入適隣家浚井遂與井夫錢一緡俾其取
　猫夫父子諾子既入井乆不出父継入視之亦不出葉
皇恐繫索于要令家人次弟放索将及井底亟呼救命
比拽起下躰巳僵木如屍而氣息奄奄郷里救活之白
　于官官来騐視令籠次下燭彷彿見若有㫄空者向之
死人一横卧地上一斜倚不倒鉤其髮提出徧身無它
恙止紫黑耳衆議以恐是蛟蜃之属實之土焉余意山
風蛮瘴尚能殺人何况乆年乾涸隂毒凝結納其氣而
死復奚凝㢤此事在至正巳亥秋八月𥘉旬也後讀酉
陽雜爼有云凡冡井間氣秋夏多殺人先以雞毛投之
直下無毒迴舞而下不可犯當以泔数斗澆之方可入
矣得此一章信余意之誠是也
前至元間杭州有鄭萬户者天性浚急不能有所容而奉
事母夫人俻極孝道母誕日垂至預市文繡氁段製𫀆
為夀鍼工持歸縫綴既成為油所汚時估貴重工莫能
償自經不死鄰婦有識其母者潜送入白之至日臥不
起子至候問安否見有憂色請其故曰昨莫偶視新𫀆
適几上油缶翻濺漬成玷我情思殊不佳耳子告曰一
袍壊復製一袍可也夫人何重惜乃尓母陽為自觧遂
起受子孫拜賀如常歲儀人咸以此賢母而益見萬户
　之孝　國朝婦人禮服逹旦曰𫀆漢人曰團衫南人曰
大衣無貴賤皆如之服章但有金素之别耳惟䖏子則
　不得衣焉今萬户有姓者而亦曰𫀆其母豈逹旦與然
俗謂男子布衫曰布𫀆則凡上盖之服或可㮣曰𫀆
睱日讀書遇事物史異名者偶記一二以俻采覧云
　　割政(割剥之政也/史記帝紀三)父馬(牡馬也史/記平凖書)
　　毳布(罽也說文曰/西胡毳布)香物(夢書曰夢得香/物婦女歸也)
　　蔵魚(說文鮓/蔵魚也)請室(獄也史/袁盎傳)
　　㹸糖(獅子乳糖也/後漢顕宗紀)令草(宜男花也/傳玄賦)
　　毛席(氊也後漢/西域傳注)竹綀(竹布也庾翼與燕/王書曰竹綀三端)
　　竹萌(筍也/說文)練香(和香也李賀詩/練香熏宋鵲)
　　南威(橄㰖也太/平廣記)石蜜(櫻桃也/同上)
　　木蜜(棗子也/同上)雜馥(合香也通/典四十三)
　　脂炬(燭也杜/陽雜編)竹胎(筍也/說文)
　　調香(和香也華嚴經曰/粥香長者善調香)毛布(褐也詩/七月箋)
　獵碣(石鼓曰獵碣/蘇朂載記)玉窪(酒噐也/緯畧)
　浹日(從甲至癸凡十/曰也周礼天官)浹辰(辰十二辰自子至/亥也左傳成九年)
丹若(石榴也酉/陽雜爼)
木八刺字西瑛西域人其軀榦魁偉故人咸曰長西瑛云
　一日方與妻對飯妻以小金鎞刺脔肉将入口門外有
客至西瑛岀肅客妻不及啖且置器中起去治茶比回
無覔金鎞䖏時一小婢在側執作意其竊取拷問萬端
終無認辤竟至隕命歲餘召匠者整屋掃瓦瓴積垢忽
　一物落石上有声取視之乃向所失金鎞也與朽骨一
塊同墜原其所以必是猫来偷肉故帶而去婢偶不及
　見而含冤以死哀哉世之事有如此者甚多姑書焉以
為後人鑒也
杭民尚淫奢男子誠厚者十不二三婦人則多以口腹為
事不習女工至如日用飲膳惟尚新出而價貴者稍賤
　便鄙之縦𣣔買又恐貽笑鄰里至正已亥冬十二月金
陵㳺軍斬関而入突至城下城門閉三月餘各路糧道
　不通城中米價湧貴一斗直二十五緡越数日米既盡
　糟糠亦與常日米價等有貲力人則得食貧者不能也
　又数日糟糠亦盡乃以油車家糠餅搗屑啖之老㓜婦
　女三五為群行乞於市雖姿色艶麗而衣裳濟楚不暇
自漸也至有合家父子夫婦兄弟結𬒮把臂共沉于水
亦可憐也一城之人餓死者十六七軍既退呉淞米航
湊集藉以活而又太半病疫死豈平昔浮靡暴殄之過
造物者有以警之與
平江承天寺𥘉畜大木将造千佛閣㑹浙省灾責有司籍
所在木植官酬以價寺一黠僧於閣木上皆鑿萬歲閣
　三字於是有司不敢取及閣成其字固在諸寺觀凡起
造必作儷語題兩梁間其餘則記住持檀越主名此所
　必然獨承天諸殿俱否至正丙申春今張太尉(士誠)未
歸順時偽稱誠王國號大周改元天祐暦日明時由淮
渡浙攻破平江即承天以居盡撤去殿上像設坐於其
　中且以僧元鑿字名其閣豈亦有定数乎
淮人宼江南日於臨陣之際齊声大喊阿癐癐以助軍威
　按朝野僉載武后時滄州南皮縣丞郭勝静毎巡鄉喚
　百姓婦託以縫補而姦之其夫至縛勝静鞭数十主簿
　李懋徃救觧之勝静羞諱其事低身荅云忍痛不得口
　唱阿癐癐勝静不𬒳打阿癐癐㩀此乃有所本
國朝海運糧儲自朱清張瑄始以為古來未甞有此按杜
　工部詩出塞云漁陽豪俠地擊鼓吹笙竽雲帆轉遼海
　稉稲来東呉又昔㳺云幽燕盛用武供給亦勞哉呉門
　持粟帛汎海淩蓬莱如此則唐時巳有海運矣朱張特
　舉行耳
杜陽父(友開)江隂人隱居教授妻呉辟纑以資之天暦間
　浙右菑荒米價騰踴學徒散去困於飢餓呉之兄弟屡
　勸斬丘木粥墓地以少延餘息陽父堅持不可継𣣔挈
　呉歸呉曰夫既盡孝妾獨不以義自䖏寧不食若粟遂
　相枕藉而卒
至正辛夘春江隂永寧鄉陸氏家一猪産十四児内一兒
　人之首靣手足而猪身
南村輟耕録卷之十一
南村輟耕録卷之十二
　　　　　　　　　天台陶　宗儀　九成
唐南陽樊宗師字紹述所譔絳守居園池記艱深竒澀讀
　之徃徃昧其句讀况義乎哉韓文公謂其文不蹈襲前
　人一言一句觀此記則誠然矣宋王晟劉忱甞為觧釋
　今不復有偶得滦陽趙仁舉字伯昻箋注本句分字析
　詞理煥然因書其記傳其句讀以便披覽云有未觧者
　又須觀全註可也點法○為句△為讀記曰絳即東雍
(○雍/去声)為守(去/声)理所(〇)禀參(所今/切)實沈分(○分/去声)氣畜雨河
　潤(○)有陶唐兾遺風餘思(○思/去声)晉韓魏之相剥剖(○)世
　說搃其土田士人(○)令無暁(口交/切)雜優(○)宜(○)得地形
　勝瀉水施法(○)豈新田又蕞猥不可居(○)州地或自有
　興廢(○州字或/属上句)人因得附為奢儉(○)将為守恱致平理
　與(○與/平声)益侈心耗物害時與(○與/平声)自将失敦窮華(○)終
　披夷不可知(○)陴(音脾睨也/疑作陑)孤顛(○)跒倔(〇上苦下/切下渠勿)
(切)玄武踞(○)守居割有北(〇)自甲辛苞大池泓(○)横硤
　旁(○)潭甲癸次(〇)木腔瀑三丈(○)餘(〇或属/上句)涎玉沬珠
(〇)子午梁貫亭曰回漣(〇)虹蜺雄雌(○)穹鞫覷􁎲(○時/忍切)
　礙佷(胡懇/切)島泜(〇音/池)淹淹委委(○平/声)莎靡縵(○莫/半切)蘿薔
　翠蔓紅刺相拂綴(○)南連軒井(○)陣中湧曰香(○)承守
　寝睟(雖遂/切)思(○)西南有門曰虎豹(○)左畫虎搏(𥙷各/切)立
(〇)萬力千氣(〇)底(音/旨)彂(○)彘匿地(〇)努有腦口牙快抗
(○)電火雷風黒山震将合(○)右胡人鬅(○)黄㠾(於元/切)纍
(力追/切)珠(〇)丹碧錦襖(○)身刀囊(華/革)撾縚(○土/刀切)白豹玄斑
(〇)飫距(○)掌胛(〇)意相得(○)東南有亭曰新(○)前含(音/頷)
　曰槐(○)有槐屓(虚器/切)護(〇)䨴欝䕃後頥(○)渠決決縁池
　西直南折廡赴(○)可宴可衙(○)又東騫渠曰望月(〇騫/音軒)
　又東騫窮角池(○)研雲曰柏(○)有柏蒼官青士(〇)擁列
　與槐朋友(○)巉(鉏銜/切)隂洽色(○)北俯渠(○)憧憧來(○)刮
　級回西(○)巽㬂(疑作/隅)間(○)黄原玦天(〇)汾水鈎帶(〇)白
　言謁(○)行旦艮間(○)逺岡青縈(○)近楼臺井閭點畫察
(○)可四時合竒士(○)觀雲風霜露雨雪(○)所為(去/声)彂生
　收歛賦歌詩(○)正東曰蒼塘(○)蹲瀕西􁝏望(○)瑶翻碧
　㶑(○)光文切􁏫(○)棃深撓撓(奴巧/切)收窮(○)正北曰風隄
(○)乗携左右(〇)隄埶北回股努(○)墆(從計/切)捩(力計/切)蹴墉
(○)䘖渠歆池(〇)南楯楹(○)景怪爥(○)蛟龍鈎牽(○)寳龜
　靈蠯(○薄猛切/一音脾)文文章章(〇)隂欱(呼合/切)墊(都念/切)㰹(○呼/恬切)
　煙潰靄聚桃李蘭蕙(〇)神君仙人衣裳雅冶(○)可㑹脫
　赤熱(○)西北曰鼇(○)䖶(音/灰)原(○)閙咍(呼來/切)儲(○)虚明茫
　茫(○)嵬眼􁕻耳(○)可大客旅鍾鼓樂(〇)提鷴挈鷺(○)􁯏
(音/弼)池豪渠(〇)憎乖憐圍(〇)正西曰白濵(○)薈(烏外/切)深(〇)
　棃(○)素女雪舞百佾(〇)水翠披(〇)㬑㬑(虚郭/切)千幅(〇)迎
　西引東土長崖(〇)挾横埓(〇埒字/音劣)日卯酉(〇日或/作自)樵途
　隖徑幽委(○)蟲鳥声無人(〇)風日燈火之(〇)晝夜漏刻
　詭姽(魚毁/切)絢化(〇)大小亭餖池渠間(○)走池隄上亭後
　前(○)陴乘墉(〇)如連山群峯擁(○)地髙下(○)如原隰隄
　谿壑(〇)水引古(〇)自源三十里(○)鑿髙(○)槽絶(〇)竇墉
(〇)為(或作/其)池溝􁜲渠瀑潨(音/叢)潺終出(○)汨汨(于筆切/音滑非)街
　衖畦町阡陌間(○)入汾(○)巨樹木(〇)資土悍(○)水沮(〇/沮)
(將預/切)宗族盛茂(○)㫄䕃逺映(〇)錦繍交菓枝香(〇)畹麗
(〇又上下可/通作一句)絶他郡(〇)考其臺亭􁜲池之増(○)盖豪王
　才侯襲以竒意相勝(○)至今過客尚徃徃有指可創起
　䖏(○)余退常吁(○)後其能無(〇)果有不(○音/否)補建者(〇)
　池由於湯(○)及(當作/反)者雅文安(○薛雅裴/文安二人)彂土築臺為
　拒(〇)㡬(平/声)附於汙宮(○)水本於正平軌(○)病井滷生物
　瘠(○)引古(○)沃澣人便(○)㡬附於河渠(○)嗚呼(○)為附
　於河渠則可(○)為附於汙官其可(〇)書以薦後君子(〇)
　長慶三年五月十七日記又見一本亦註觧者不著姓
　名所分句讀與前畧有不同䖏併附于此絳(△)即東雍
　為守理所(作一/句)世說(△)土田(△)士人(△)冝(△)得地形勝
　△自将失敦窮華△陴　孤顛△跒倔玄武△守居○
　割有北△自甲辛苞大池△泓横硤㫄(作一/句)潭中△癸
　次木腔(作一/句△)瀑三丈餘(作一/句△)子午梁△虹蜺雄雌穹鞫
　覷􁎲(作一/句△)莎靡縵△南連軒井△陣△左畫虎搏立△
　萬力千氣厎彂(作一/句△)彘匿地△電火△雷風△右胡人
　△鬅△黃㠾纍珠△丹碧錦襖△身刀△嚢△鞾△撾
　△縚△白豹玄班△飫距掌脾(作一/句)有槐屓護䨴(作一/句△)
　欝䕃△渠決決△縁池西△直南折廡赴△擁列△與
　槐朋友△巽㬂間△白言謁行△旦艮間△逺岡青縈
　△近△可四時合竒士△觀雲△風△霜△露△雨△
　雪△所為彂生收歛△正東曰蒼塘蹲瀕西􁝏望(作一/句△)
　瑶翻碧㶑△正北曰風隄乗携左右(作一/句△)隄埶北囬股
　帑墆捩蹴墉(作一/句△)南楯楹△景􁁣爥△蛟龍鈎牽△煙
　潰靄聚△開咍儲△虚明茫茫△提鷴△挈鷺△㬑㬑
　千幅△迎西引東△日卯酉樵途隖徑幽委(○)蟲鳥声
(○)晝夜(○)大小亭餖(○)池渠間(○間作/去声)走池隄上(○)亭
　後前陴乗墉(作一/句)如連山群峯(△)擁地髙下(作一/句)鑿髙
　槽(作一/句)絶竇墉(作/句)一為(此作/其)池溝􁜲渠瀑潨(毎字/△)汨汨
　街衖△畦町阡陌(毎字/△)間入汾(作一/句)水沮宗族茂盛(作/一)
(句)㫄䕃逺映△錦繡交菓枝香畹△麗絶地郡(作一/句)考
其臺亭􁜲沚之増△後其能無果有不𥙷建者(作一/句)池
　由於煬及者雅文安(作一/句)誅(△此本/多此字)病井滷△生物瘠
　△引古沃澣(作一/句)人便㡬附於河渠(作一/句)
今寺觀削木為籌置溷圊中名曰廁籌北史齊文宣王嗜
　酒淫泆肆行彺暴雖以楊愔為相使進廁籌然則愔所
　進者豈即此與按說文廁清也從广則声韻書𥘉吏切
　間也雜也次也圊也居髙臨垂邉曰廁髙岸夾水曰廁
　史記(太倉公傳豎奉劍從士之廁/汲黯傳衛青大将軍侍中上)踞廁見之注如淳曰
　廁音則謂牀邉㩀牀視之一云溷廁也廁牀邉側漢書
　注如淳曰廁溷也孟康曰廁邉側也師古曰如說是也
　仲馮曰廁當从孟說愚意古者見大臣則御坐為起夫
　武帝固以奴隸待青亦不應踞溷圊而見之然漢文居
　㶚北臨廁使慎夫人鼓瑟注韋昭曰髙岸夾水為廁即
　此推之則凡廁者皆取其在兩物間為義又郅都傳賈
　姬如廁有野彘入廁命都擊之則此之如廁亦恐非是
　溷圊它如劉安別傳謫守都廁三年荘子庚桑篇適其
　偃註偃屏廁也屏廁則以偃􁉆儀禮既夕禮甸人築坅
　坎隸人温廁塞廁萬石君傳建取親中裠厠牏身自澣
　洒注孟康曰廁行清牏行中受糞凾也至於晉侯食麥
　脹如廁䧟而卒趙㐮子如廁執豫譲(髙祖鴻門㑹如廁/召樊噲等及如廁)
(見栢人/金日磾)如廁擒莾何羅范睢佯死置廁中李斯如廁見
　鼠陶侃如廁見朱衣王敦如廁食棗劉寔誤入石崇廁
　郭璞𬒳髮廁上劉季和廁上置香炉沈慶之夢鹵簿入
　廁中崔浩焚經投廁中錢義廁神李赤廁鬼蒯瞶盟孔
　悝於廁曹植戒露頂入廁之類則真溷圊矣
南方或謂折花曰拗花唐元微之詩試問酒旗歌板地今
　朝誰是拗花人又古樂府拗折楊栁枝
京師教坊官妓連枝秀姓孫氏盖以色事人者年四十餘
　因投禮逸士風髙老為師而主教者褒必空湛静慧散
　人之號挾二女童放浪江海間偶至松江愛其風物秀
　麗将結数椽為棲息所郡人陸宅之(居仁)甞徃訪焉秀
　頗不以禮貌因其請作募縁䟽遂為譔之䟽曰京師第
　一部教坊占排場曽使萬人喝啋道徳五千言公案抽
　鎖鑰只因片語投機向林下得大道真風指雲間問前
　縁福地一跳身纔離了百戯棚中圈子双擺手便作箇
　三清門下閒人赤緊地無是無非到大來自由自在識
　盡悲歡離合幻打開老病生死関交媾功成隂陽炭燒
　空慾海脩持行滿雌䧺劒劈破愁城七星冠剛替下鳯
　頭釵合歡帶生紐做鹿皮袋空非空色非色即色是空
　道可道名可名强名曰道徃常時紅裙翠䄂生綃帕猛
　可地草屨麻衣匾皁絛銷金帳冷落風情飬丹炉消磨
　火性半世連枝帶葉算從前歴盡虚花一朝剗草除根
　到此際方成結果㝷㡬箇煙霞外逍遥伴侣􁕉多少塵
　埃中浮浪男児存一點志誠心百事可做少㡬䖏風流
　債一筆都勾試問它濁酒狂歌争如我清茶淡話迷魂
　陣當時落䧟人負我我負人縂是虚脾玄関竅今日點
　開心即道道即心無非妙用牢著眼怕烏飛兎走急回
　頭早鶴怨猿啼五陵人買笑追歡掉頭不顧三島客談
　玄論道稽首相迎大都来㡬箇知音多管是前生有分
　玉楼花下千鍾酒㡬畨歌白苧遏行雲𥿄帳梅邉一炷
　香從此誦黃庭消永日桃花扇深蔵明月影椰子瓢長
　醉白雲郷皓齒細要打疊少年歌舞錦心繍腹宣揚老
　子經文彂科打諢不離機鋒課觜撩牙長存道眼燒夜
　香非尋佳偶披鶴􁐻星月下禮拜茅君登春臺不望逺
　人駕鵉車雲霄上追㝷蕭史歌館化為仙館静戯房翻
　作道房幽净洗燕支見全真本来面目䡖𫾣檀板聽歩
　虚别是宫商人盡誇七真臺添上箇小孫姑我只道五
　城山冊立了新王母不比尋常鈎子曽經老大鉗鎚百
　錬不囬萬夫莫敵疇昔微通一笑白面郞争與纒頭如
　今頓悟三生青眼人便當擡手既不作入夢朝雲莫雨
　也須撇等閒秋月春風若教了蒲團上工夫便可到蓬
壷中境界肯荘嚴一䖏千年香火是成就到頭陸地神
仙金銀鈔等物是必大塊子捨来福禄壽利錢擬定加
倍児還你得道者多助看琳宮寳殿日月交輝愛人者
　必親仗玉磬金鍾晨昏報徳䟽文一出逺迩傳誦以資
笑談秀不可留遂宵遁然文雖新竒固近於俳視厚徳
君子有間矣而其帷箔之不修者豈偶然哉
文貞王阿憐帖木児之夫人舉月思的斤以賢行稱一日
有献馬鞭於馬者鞭内暗蔵一鉄簡㧞靶取之則得王
喜持示夫人将酬以幣夫人曰君平昔若甞害人則防
　人之必我害也茍無此心焉用為王悟亟逺之
㤗州人袁氏兄弟二人同居飬母至正壬辰紅巾壓境兄
弟負母逃避至中途兄念妻子不置辤母歸惟弟與母
借居田舎後城䧟其一房盡遭殺戮獨弟之妻子獲免
乗間奔避適夫婦父子相㑹時傳為孝行所感
杭州行金玉府副縂管羅國噐(世榮)郡人也天性仁慈有
　匠人程限稽違案具吏請引决羅曰吾聞其新娶若責
　之舅姑必以新婦不利口舌之餘不測繫焉姑置勿問
後或再犯重加懲治可也夫羅職在造作耳尚能知此
而受民命之寄者則反貪墨苛慘惟以鞭朴立威為務
　哀㢤
諺云三代士䆠學不得著衣喫飯按魏書文帝䛇群臣云
　三世長者知被服五世長者知飲食則古巳有此語
吕仲實先生(思誠)僉浙西憲司事時有自首不合令女習
　學謳唱者先生案議云男女無父母之命私有所徃王
　法不許父母違男女之願置之非地公論豈容所首冝
　不准合依律杖断又有年七十之上而敺人者案議云
　既能為不能為之事必當受不當受之刑先生文章政
　事皆過人逺甚而廉潔不汙家甚貧至正閒官至中書
　左丞先生未顯時一日晨炊不継欲擕布袍質米於人
室氏有吝色因戯作一詩曰典却春衫辦早厨老妻何
　必更躊躇瓶中有醋堪燒菜嚢裏無錢莫買魚不敢妄
　為些子事只因曽讀数行書嚴霜烈日皆經過次弟春
風到草廬後果及弟
浙江一名錢唐江一名羅刹江所謂羅刹者江心有石即
　秦望山脚横截波濤中啇旅船到此多値風濤所困而
　傾覆遂呼云此事見呉越時僧贊寧傳載中其晝夜二
　潮甚信上人以詩括之曰午未未未申申卯卯辰辰巳
　巳巳午午朔望一般輪此晝候也𥘉一日午末𥘉二日
　未𥘉十五日如𥘉一夜候則六時對衝子午丑未之類
　漢東宣伯聚先生(昭)甞作浙江潮候圖說云大江而東
　凡水之入于海者無不通潮而浙江之潮獨為天下竒
　觀地埶然也浙江之口有兩山焉其南曰龕山其北曰
　赭山並峙於江海之㑹謂之海門下有沙潭跨江西東
　三百餘里若伏檻然潮之入于浙江也彂乎浩渺之區
　而頓就歛束逼礙沙潭回簿激射折而趍于兩山之間
　拗怒不洩則奮而上隮如素蜺横空奔雷殷地觀者膽
　掉渉者心悸故為東南之至險非它江之可同也原其
　消長之故者曰天河激涌曰地機翕張揆其晨夕之候
　者曰依隂而附陽曰隨日而應月地志濤經言殊㫖異
　胡可得而一㢤盖圓則之運大氣舉之方儀之静大水
　承之氣有升降地有浮沉而潮汐生焉月有盈虚潮有
　起伏故盈於朔望虚於兩弦息於朓朒消於朏魄而大
　小凖焉月為隂精水之所在日為陽宗隂之所從故晝
　潮之期日常加子夜潮之候月必在午而晷刻定焉卯
　酉之月隂陽之交故潮大於餘月大梁析木河漢之津
　也朔望之後天地之变故潮大於餘日寒暑之大建丑
　未也一晦一明再潮再汐一朔一望再虚再盈天一地
　二之道也月經于上水緯于下進退消長相為生成暦
　數可推豪釐不爽斯天地之至信幽贊於神明而古今
　不易者也杭之為郡枕帶江梅逺引甌閩近控呉越啇
　賈之所輻湊舟航之所駢集則浙江為要津焉而其行
　止之淹速無不畢聽於潮汐者或違其大小之信爽其
　緩急之宜則必至於傾墊底滯故不可以不之謹也某
　承乏兹郡属兵革未弭之秋信使之徃来師旅之進退
　雖期㑹紛紜邉陲警急必告之曰謹候潮汐毋躁進以
　自危然而跡累肩摩晨馳夕騖有不能人喻而户說之
　者考之郡志得四時潮候圖簡明可信故為之說而刻
　石于浙江亭之壁間使凡行李之過此者皆得而觀之
　以毋蹈夫觸險躁進之害亦庶乎思患而預防之之意
　云此說愽極群書辤理超詣而古今之論潮候者盖莫
能過之矣因併録之
千夫長李某戍天台縣日一部卒妻郭氏有令姿見之者
　無不嘖嘖稱賞李心慕焉去縣七八十里有私􁇏出没
䖏李分兵徃戍卒遂在行既而日至卒家百計調之郭
　氏毅然莫犯經半載夫歸具以白為属所轄罔敢誰何
　一日李過卒門卒邀入治茶忽憶得前事怒形於色亟
轉身持刄出而李幸脫走訴於縣縣捕繫窮竟案議持
　刄殺本部官罪死桎梏囹圄中從而邑之悪少年與官
　之吏胥皁隷輩無有不起覬覦之心者郭氏躬餽食於
　卒外閉户業績紡以資衣食人不敢一至其家乆之府
　檄調黃岩州一獄卒葉其姓者至尤有意於郭氏乃顧
　視其卒日飲食之情若手足卒感激入骨髓忽傳有五
　府官出五府之官所以斬决罪囚者葉報卒知且謂曰
　汝或可活我與為義兄弟萬一不保汝之妻尚少汝之
　子若女纔八九歲耳奚以依頋我尚未娶寧肯俾為我
　室乎若然我之視汝子女猶我子女也卒喜諾葉遂令
　郭氏私見卒卒謂曰我死有日此葉押獄性柔善未有
　妻汝可嫁之郭氏曰汝之死以我之色我又能貳適以
　求生乎既歸特二㓜痛泣而言曰汝爺行且死孃死亦
　在旦夕我児無所怙恃終必死於飢寒我今賣汝與人
　嬢豈忍哉盖埶不容巳将復柰何汝在它人家非若父
　母膝下比母仍如是嬌癡為也天苟有知使汝成立歲
　時能以巵酒奠父母則是我有後矣其子女頗聦慧觧
　母語意抱母而號引𥚑不肯釋手遂擕二児出市召人
　與之行路亦為之墮淚邑人有憐之者納其子女贈錢
　三十緡郭氏以三之一具酒饌擕至獄門謂葉曰願與
　夫一再見葉聽入哽咽不能語既而曰君優押獄多矣
　可用此少禮荅之又有錢若干可收取自給我去一富
　家執作為口食計恐旬日不及看君故也相別垂泣而
　出走至仙人渡溪水中危坐而死此䖏水極險悪竟不
為衝激倒仆人有見者報之縣縣官往騐視得實皆驚
　異失色為具棺歛就葬於死所之側山下又為申逹上
　司仍表其墓曰貞烈郭氏之墓大書刻石墓上至正丙
戍　朝廷遣奉使宣撫循行列郡廉得其事原卒之情
　釋之人遂付還子女終身誓不再娶
墨藪載徐氏書記云平一齠齓之歲見育宮中甞覩先后
閱書法数軸将榻以賜藩　令女學内人出六十餘凾
　於億歲殿曝之多装以􁏫牙軸紫羅縹云是太宗時所
　􁛑其中有故青綾䌚玳瑁軸者云是梁氏舊跡楷書毎
　凾可二十餘卷别有一小凾有十餘卷所記憶者是扇
　書樂毅告誓黄庭私訪於所主女學問其凾出盡否荅
　云尚有不知其㡬至中宗神龍𥘉貴戚寵盛官禁不嚴
　御府之珍多歸私室先盡金璧次及書法嬪主之家因
　此擅出或有報安樂公主者於内出二十餘凾駙馬武
　延秀乆踐虜庭無功扵此徒聞二王之迹强效寳特時
　呼薛稷鄭愔及平一詳其善悪諸人隨事荅稱上者登
　時去牙軸紫縹易以􁇀軸黄麻𥿄縹題云特徤藥云是
　虜語其書合作者時有太宗御筆於後題之歎其雄逸
　云云及考之書苑菁華特徤藥作特徤樂恐是鋟梓者
　之誤耳
世之曰乞求盖謂正欲若是也然唐時巳有此言王建宮
　詞只恐它時身到此乞求自在得還家又花蕊夫人宮
　詞種得海柑纔結子乞求自過與君王
暨陽之南門橋軍人張旺者人咸稱之曰張牌素兇狠無
　頼甞夜盗城西田父菜𬒳執濡其首溺池而釋之以故
　恨入骨髓毎思有以為報而未能一夕宿火瓦罌徃燒
　其家道由觀溝時月色微明晝師呉碧山尚未寝偶聞
歩履声穴窓窺之見張前行而殤鬼百数踵其後飯頃
　又聞歩履声復窺之則張回而青衣童子二人前導焉
呉甚驚恠盖張乃呉常所厚善者詰旦徃叩張張𥘉不
承及語之審因以前事告且曰我實欲燬其室以快所
憤因念冤冤相報無有了時遂棄火歸它無見也呉乃
告以其詳張大感悟曰一念之頃可不謹哉即捨俗岀
家人又咸稱之曰張道人後竟得道云此在至正五年
事也
昔真州一巨啇每歲販粥至杭時有挾姑布子之術曰鬼
眼者設肆省前言皆竒中故門常如市啇方坐下坐忽
指之曰公大富人也惜乎中秋前後三曰内數不可逃
商懼即戒程時八月之𥘉舟次揚子江見江濵一婦仰
　天大號商問焉荅曰妾之夫作小經紀止有本錢五十
　緡每買鵝鴨過江貨賣歸則計本於妾然後持贏息易
　柴米餘資盡付酒家率以為常今妾偶遺失所留本錢
　非惟飲食之計無所措亦必𬒳箠死寧自沉啇聞之歎
　曰我今厄於命設令鑄金可代我無虞矣彼乃自夭其
　生哀㢤亟贈錢一百緡婦感謝去啇至家具以鬼眼之
　言告父母且與親戚故舊叙永訣閉門待盡父母親故
　宛轉寛觧終弗自悟踰期無它故復之杭舟阻風偶泊
　向時贈錢䖏登岸散歩適此婦襁負嬰孩遇諸道迎拜
　且告曰自蒙恩府抍㧞数日後乃産妾母子二人没齒
感再生之賜者豈敢忘㢤啇至杭便遇鬼眼所驚顧曰
　公中秋胡不死乃詳觀其形色而笑曰公隂徳所致必
曽救一老隂少陽之命矣啇異其術捐錢若干以報之
巴思八帝師法號曰皇天之下一人之上開教宣文輔治
　大聖至徳普覺真智祐國如意大寳法王西天佛子大
　元帝師板的逹巴思八八合失
南村輟耕録卷之十二
南村輟耕録卷之十三
　　　　　　　　　天台陶　宗儀　九成
中書省准陜西行省咨察䍐腦児宣慰司呈入匝街禮敬
　坊王弼告至正三年九月内到義利坊平易店見有筭
　卦王先生因問來歴致爭當月廿九日夜睡房窻下似
　風吹葫蘆聲不時有之請到李江法師遣送虚空人言
　筭卦先生使我來哭聲内稱冤枉弻祝之曰尓神尓鬼
　明以告我鬼云我是豐州黒河村周大親女月惜至正
　二年九月十七日夜因後院𬒳這王先生将我殺了使
　奴婢使喚如今教在尓家作怪哭者索要衣服抄冩所
　說赴官陳告差盧捕盗等與社長呉信甫於王先生房
　内􁆱獲木印二顆黒羅繩二條上釘鐵鍼四箇魘鎮女
　身小紙人八箇五色綵五色絨上俱有頭髪相纒又小
　葫蘆一箇上拴紅頭繩一條内盛琥珀珠二顆外包五
　色絨朱書符命一沓又告十二月𥘉三日有鬼空中言
　我是奉元路南坊開張機房耿大第二男頑驢這先生
　改名頑童我年一十八歲𬒳那老先生引三箇伴當殺
　了我二十二日又有鬼空中云我是察䍐腦児李帖家
　孩児延奴又名搶灰那老賊殺了秋改名買買我𬒳殺
　時年一十四歲勘問得犯人王萬里即王先生状招年
　五十二歲江西省吉安路民於襄陽周先生䖏習會隂
　陽課命至順二年三月内到興元府逢見劉先生云我
　能使術法迷惑人心收採生䰟使去人家作禍廣得財
　物我有收下的賣與你一箇隨於身畔取岀五色綵帛
　并頭髪相結一塊言稱這箇小名喚延奴我課筭㨂性
　格聰明的童男童女用符命法水呪語迷惑活割鼻口
　唇舌尖耳朶眼睛呪取活氣剖腹掏割心肝各小塊曬
　乾搗羅為末收褁及用五色綵帛同生䰟頭髪相結用
　𥿄作人形様符水呪遣徃人家作怪根隨到伊下䖏至
　夜劉先生焚香念呪燒符聴得口言不見形影問師父
　你敎我誰家索甚去劉先生分付李延奴你與這先生
　做伴去說罷将呪語收禁萬里與訖鈔七十五兩買得
　五色綵帛頭髪相結一塊稱說我改名買買傳教采生
　遣使收禁符命呪水又云牛狗肉破法休喫續後於房
　州山地面經過逢見廣州舊識矌先生云我亦㑹遣使
　鬼䰟我有收下的生䰟賣與你萬里與訖鈔一定矌先
　生取出五色綵帛頭髪相結𥿄人児一箇云此名取頑
　童萬里将與李買買一䖏遣使以課算為由前到大同
　路豐州黒河村地面徃来至正二年八月内到於周大
　家課命将伊女周月惜八字看筭性格聰慧要将殺害
　收采生䰟至九月十七日夜於周大住宅後院墻下黒
　影内潜蔵間見一人徃後院内来認得係是月惜在彼
　出後萬里宻念呪語向前拖拽徃東奔走将月惜禁止
　端立脫下沿身衣服用元帶魚刀将其額皮割開扯下
　懸盖眼瞻及将頭髪割下一縷用𥿄人并五色綵帛絨
　線結成一塊如人形様然後割下鼻口唇舌耳尖眼睛
　手十指梢脚十趾梢却剖開胸腹纔方倒地氣絶又将
　心肝肺各割一塊曬乾搗末􁛑於小葫蘆内至正三年
　九月内来到察䍐腦児平易店安下開張卦肆與王弼
　相爭挾讎令生䰟周月惜等三名前徃伊家作禍爲買
馬肉食用店内将牛肉作馬肉賣與因此不能收禁事
發到官及責得李福寳即李帖状結生到孩兒延奴常
有疾病於五岳觀口許出家落在𥿄灰内改名搶灰天
暦二年二月内令其趕牛牧放不歸此時饑荒想得𬒳
　人虧害不曽根尋及行移奉元路咸寕縣并大同路豐
州照勘耿頑童周月惜致死縁由相同呈乞咨請施行
准此送㩀刑部擬得王萬里殘忍不道合令凌遅䖏死
其妻子遷徙海南安置
余㓜時甞見胡石塘先生玄寳傳今不能記其全篇有人
　出永嘉髙則誠(明)烏寳傳相示雖曰以文為戯要亦有
　関於世教傳曰烏寳者其先出於㑹稽楮氏世尚儒務
　詞藻然皆不甚顯至寳厭祖父業變姓名從墨氏㳺盡
　得其通神之術由是知名𥘉寳之先有錢氏者亦以通
　神術顯迨寳出而錢氏遂廢然其術亦頗相類故不知
　者猶以為錢云寳䡖薄柔黙外若方正内實垢汚善隨
　時舒卷常自得聖人一貫之道故無入而不自得流俗
　多惑之凡有謀於寳小大輕重多寡精粗無不曲隨人
　所求自公卿以下莫不敬愛其子姓蕃衍散䖏郡國者
　皆官給廬舍而加守護焉其有老死者則官為聚其屍
　而焚之盖知墨之末俗也寳之所在人爭迎取邀致苟
　得至其家則老稚婢隷無不忻恱且重扄邃宇敬事保
　愛惟恐其它適也然素趍埶利其富室執人每屈輙徃
　雖終身服役弗厭其窶人貧氓有傾心願見終不肯一
　徃尤不喜儒雖有轉相與徃来者亦終不能乆留也盖
　儒墨之素不相合若此寳好逸悪勞愛儉素疾華侈常
　客於弘農田氏田氏朴且嗇寳竭誠與交田氏没其子
　好奢靡日以聲色宴㳺為事寳甚厭之隣有啇氏者亦
　若田氏父之為也遂挈其族徃依焉盖墨之道貴清淨
　也故然其為人多詐反覆不常凡逹宮執人無不願交
　而率皆不利敗事故其廉外自持者率不與寳交自寳
　之術行挾詐者徃徃偽為寳術以售于時後皆敗死故
　寳之術益尊是時崑崙抱璞公南海玄珠子永昌從革
　生皆能濟人與世俯仰曲隨人意而三人者亦頋與寳
　交茍得寳一徃則三人亦無不可致故時譽咸歸於寳
　焉寳族雖夥然其状貌技術亦頗相似知與不知咸謂
　之烏寳云論曰烏氏見於春秋世本姓苑若存餘技烏
　獲皆為顯仕至唐承恩重㣧始盛迨寳而益著寳裔本
　楮而自謂烏氏則變詐亦可知矣寳之學雖出於墨而
　其害道傷化尤甚雖孟軻氏復生不能闢也然使寳生
　於唐虞三代時其術未必若是顯然則寳之得行其志
者亦其時有以使之嗚呼豈獨寳之罪㢤
新喻傳汝礪先生若金嘗志其妻殯云君諱淑字蕙蘭姓
孫氏其先汴人年二十三歸我於湘中五日而卒君髙
朗秀惠生六歲母卒父教以書稍長習女工晨起獨先
盥櫛適父母所問安畢佐諸母具食飲退治女上晡時
觀經史或嗚琴自休既夕聚家人暝坐說古貞女孝婦
傳燭至治女工如𥘉富貴家多求婚火不許及以許余
家人不恱一曰有幸余疾者欲因動之君曰大人以愛子
許人必慎所擇矣即有不諱命也若等謂我且慕世俗
冨貴而改聘耶有死而巳皆愧謝不敢復言事継母盡
　孝道死之日母大慟既瞑目乆忽徐起止母哭令自寛
　及母出私泣告余曰妾爲父母所偏愛即死必傷其心
　然終必死矣爲将柰何君後當貴幸念之言既復瞑目
　泰定五年八月廿有一日也後三日寓殯湘中及序其
　遺稿云故妻孫氏蕙蘭早失母父周卿先生以孝經論
　語及凡女誡之書教之詩固未知學也因其弟受唐詩
　家法於庭取而讀之得其音格輒能爲近體五七言語
　皆閒雅可誦非苟學所能至者然不多爲又恒毀其稿
　家人或竊收之令勿毀則曰偶適情耳女子當治織絍
　組紃以致其孝敬辭翰非所事也既卒家人哭而稱之
　因出其稿得五言七首七言十一首五也言未成章者
　廿六句特為編集成帙題曰緑窓遺稿序而蔵之五言
　詩曰窓裏人𥘉起窓前栁正嬌捲簾衝落絮開鏡見垂
　條坐對分金線行防拂翆趐流鶯空巧語倦聽不湏調
(右一)小閤烹香茗䟽簾下玉鉤燈光翻岀鼎釵影倒沈
　甌婢捧消春困親嘗散暮愁吟詩因坐乆月轉晚妆樓
(右二)燈前催曉妆把酒向髙堂但願梅花月年年映壽
　觴(右三)采閤閉朝寒妆成擬問安忽聞春雪下喚婢捲
　簾看(右四)粲粲梅花樹盈盈似玉人甘心對氷雪不受
　艶陽春(右五)小小春羅扇團團秋月生蟠桃花樹裏繡
　得董双成(右六)自拂双眉黛何曽慣得愁若教如翆栁
　便恐不禁秋(右七)七言詩曰樓前楊栁發青枝樓下春
　寒病起時獨坐小窓無氣力隔簾風亂海棠絲(右一)窓緑
　寂寞掩殘春繡得羅衣嬾上身昨日翆帷新病起滿簾
　飛絮正愁人(右二)小妹方纔習孝經可憐嬌怯性偏靈
　自尋女誡窓前讀嗔道(傍/人)不與聽(右三)幾點梅花發小
　盆氷肌玉骨伴黄昏䧚窓乆坐憐清影閒劃金釵記月
　㾗(右四)繡𬒳寒多未欲眼梨花枝上聽春䳌明朝又是
　清明節愁見人家買𥿄錢(右五)春雨隨風􁉡粉墻園花
　滴滴断人腸愁紅怨白知多少流過長溝水亦香(右六)
　春風昨夜碧桃開正想瑶池月滿臺欲折一枝寄王母青
　鸞飛去㡬時来(右七)空階日晚雨纔乾小婢相隨倚畫
　䦨金釵誤掛緋桃落羅䄂愁依翆竹寒(右八)小窓今夕
　繡鍼間坐對銀蟾整翆鬟凡世何曽到天上月宫依舊
　似人間(右九)乞巧樓前雨乍晴彎彎新月伴双星隣家
　小女都相學闘取金盆看五生(右十)庭院深深早閉門
　停鍼無語對黄昏碧紗窓外𥘉生月照見梅花欲断䰟
(右十一)未成章詩曰露下庭梧葉風吹月桂花登樓聞
　過䧹開戸見棲鵶繡簾當雪卷銀燭背風然雪睛山顯
　翠風煖水生紋萱草當階緑櫻桃落地紅芍藥開時病
　荼䕷落䖏愁玉釵簮末利羅扇繡夫容窓前垂栁分春
　色鏡裏幽蘭對曉妆花間影過那知燕栁外聲来不見
　鶯慈親教婢回金剪嬌妹嗔人奪繡鍼妆成寳鏡楊花
　過行出珠簾燕子歸自傾瓮裏春泉水親灌階前石竹
　花海棠帶雨燕支重楊栁凝煙翡翠濃先生既䘮妻哀
　戚之情多見於詩悼亡曰驚飈吹羅幙明月照階戺春
　草忽不芳秋蘭亦同死斯人藴淑徳夙昔明詩禮靈質
　奄獨化孤䰟将安止迢迢湘西山湛湛江中水水深有
　時極山髙有時巳憂思何能齊曰月從此始(右一)皇天
　平四時白日一何遽勤儉畢婚姻新人忽復故衾裳歛
　遺􁐂棺槨無完具送葬出北門徘徊怛歸路玉顔不可
　恃况乃紈與素纍纍花下墳欝欝塋西樹他人亮同此
　胡為獨哀慕(右二)新婚誓偕老恩義永且深旦暮為夫
　婦哀戚奄相尋凉月燭西樓悲風鳴北林空帷奠巾櫛
　中房虚織絍辭章餘婉孌琴瑟有餘音睠言瞻故物惻
　愴内不任豈無新人好焉知諧我心掩冗撫長暮涕下
　霑衣襟(右三)人生貴有別室家各有宜貧賤逺結婚中
　心两不移前日良宴㑹今為死別離親戚各在前臨訣
　不成辭傍人拭我淚令我要裁悲共盡固人理誰能心
　勿思(右四)感獨曰幽幽蕙草晚靡靡蘭芳断皎皎夜泉
　人冥冥不復旦流塵棲暗壁凉吹經虚幔無論懽意消
　日復愁思亂䰟傷夕方永氣變秋将晏當窓慘断素捐
　篋悲柔翰憶𥘉成好合誓且同憂患何言遂長終獨䖏
　増永嘆窹寐忽如在展轉驚復散念兹何嗟及哀至聊
　自判(右/五)百日曰人生悲死别矧在心相知新婚未及乆杳
　杳遽何之昔為連理木今為断膓枝相去時㡬何百日
　奄在兹虧月有圓夕逝水無還期棄置非人情何以慰
　我思(右/一)入室曰汝閤閉長夜幽蘭坐復春猶疑挑錦字不
　見掩羅巾故物空在目蕭條生網塵(右三)虚窓明月滿
　芳砌緑苔滋花間時染翰尚憶觧題詩寂寞幽泉下貞
　心空自知(右四)追和蕙蘭曰小窓開盡碧桃枝憶得青
鸞化去時昨夜秋風動幽怨夣中吹断素琴絲(右一)江
上愁時復值春帶圍寛盡不宜身階前舊種櫻桃樹日
暮飛花故著人(右二)嗟夫孫氏之詩依乎禮義先生之
詩哀而不傷舉得性情之正是可傳也巳
王皮者住鳯翔府城外八九里許盛暑中入城買皮料歸
至中途憇道傍大樹下忽有二卒来前状貌竒恠似非
凡世間人遽問曰汝王皮與王竊疑懼然不敢不以實
對乃曰某是巳卒曰隂府攝汝王曰某平生無他過惡
望賜矜憐卒不諾又告曰容到家與妻子一别可乎卒
　乃諾将及門卒力挽之不能入王大呌救我比妻子來
　前王巳仆地氣絶既斂胸間微煖如生經宿未敢盖棺
　王於冥漠中隨卒至一所􁃽若王者之庭儀衛吏隷無
　備具問曰汝為秦白起偏将坑趙降卒四十萬知其罪
　否王荅曰某庸工平生不曽讀書不知白起為何人亦
　不知降卒為何事於是令王起凡再歴二庭問亦如之
　答亦如之乃反接王一大池邉取池中泥塗其胸寒氣
　凛洌洞腹透背王即悟曰某已記前身事矣遂觧其縛
　復引至元問苐三庭王告曰某當年曽為白起偏将其
　殺趙降卒時某曽力諌不從非某之罪頃間牽一荷鐵
　校者跪王側王認得似是白起而形骸骨立又若非似
　盖因乆囚故也起見王曰子来矣余復何言方招承庭
吏發王還苐一庭檢録陽壽及閱籍尚有若干年即命
　元攝卒引至元憇樹下一推而王乃在棺中跳躍而起
妻子親隣既驚且喜叩問之備言其故有傳之至京師
者差進士卨哲篤來鳯翔覆察果實時王元吉為本府
照磨元吉能備言其詳且有抄録公文此一事然雖若
幻誕端可為為将而嗜殺人者之戒故畧莭大槩如上
楊州泰興縣馬駝沙農夫司大者其里中富人陳氏之佃
家也家貧不能岀租以輸主乃将以所佃田轉質於他
　姓陳氏田旁有李慶四者亦業佃種潜賂主家兒約能
　奪田與我而不以與陳氏者以所酬錢十倍之一分之
　家兒素用事因以利㗖其主主聽奪田歸李氏司固無
　可柰何既以糓田不相侔䡖其直十之一司愈不平㑹
　歸而李與嘗所用力及為立劵者殺雞飲酒司因隨所
　之所欲卻司輙先持一巵酒飲之司忿恨去對妻語所
　以與李怨仇之故妻苦口諌曰吾之竆命也柰何仇人
　哉不聴夜持炬火徃燒其家忽聞得内有人娩司竊念
　吾所讎者其家公也何故殺其母子遂棄火溝中而歸
　司無以為飬生計即所償錢為豆乳釀酒貨賣以給食
　乆之不復乏絶更自餘而李日益貧更十年李復出所
　佃田質陳氏司還用李計復其田過種之錢比前又損
　其一為劵悉值前人相視驚嘆司記為李所辱時今幸
　可一報復遂具雞酒飲亦如之李妄前過不自責反怨
　薄巳怒甚歸積膏火破盎中夜抵司家司妻方就蓐李
　猶豫間聞人啓戸懼事覺遺火亟走而司家實不有人
　旦得火器塲中驗器底有李字因悟昔我焚彼家以其
　家人産子不欲焚今彼焚我家而我之妻亦産子而不
　𬒳焚此天也非人也持錢五阡徃李曰昨日小人無状
　失禮義不得共飲兹願少伸謝意幸母督過李疑詒以
　疾卧不起强請不已遂同之酒家邀酤兒與飲酒半自
　起酌酒勸李曰子之孫某年月日夜子時生而吾子亦
　夜者子時生怨仇之事慎勿復為具白前所仇事歴酒
　為誓語酤兒曰子識之試用此警世間人不善慎勿為
　也劇飲盡歡乃更約為㛰姻自是李亦不貧两家至今
　豊給此在至正𥘉元間吾謂司氏婦之極諌與司氏之
　易慮時天固巳監之所以李不復可加害也向使司氏
　决快所欲未必能復田縦復田未必不無􁧻一念之善
　從而两家子孫皆蒙其利澤書曰天道福善􁧻淫又曰
　惟上帝不常作善降之百祥作不善降之百殃嗚呼天
豈逺人哉天豈逺人哉
甞讀杜荀鶴詩其亂後逢村叜曰經亂衰翁居破村村中
　何事不傷䰟因供寨木無桑柘爲點郷兵絶子孫還似
平寜徴賦稅未嘗州縣畧安存至扵雞犬皆星散日落
前山獨倚門山中寡婦曰夫囙兵死守蓬茅麻苧衣衫
鬢髮焦桑柘廢來猶納稅田園荒後尚徴苗時挑野菜
　和根煮旋斫生柴帶葉燒任尓深山更深䖏也應無計
避征徭旅泊遇郡中亂曰握手相㸔誰敢言軍家刀劒
在要邉徧􁆱寳貨無蔵䖏亂殺平人不怕天古寺拆爲
修寨木荒墳掘作甃城磚郡侯逐去渾間事正是鑾輿
幸蜀年然方之今日始信其非寓言也
今人謂曽祖父曰太公此盖相承之謬當稱祖父為是後
漢李固之父郃為司空固女當固伏誅日曰太公以来
　云注太公謂祖父郃也
御史臺准陜西行臺咨監察御史烏古孫良楨呈伏聞綱
常者天之所以經天下者也天子所以為天守綱常者
　也臣而不忠子而不孝凡觸罪於綱常者不容於死又
　烏可䖏以相位俾之重任乎謹按遼陽行省丞相荅失
　帖木児(即駙馬/丞相也)心懷隂險行畜姦邪敗壊彛倫反側不
　道通天之罪無所於容昔在晋邸擢登首相居百僚之
　上極一品之榮受任托孤躬承顧命君臣分義至重且
　深及乎大事之時干戈之際盡領北上之兵以救顛危
　本官隂畜二心坐觀成敗南至紅橋逗遛不進致於敗
　亡不能死義靦面入降大虧臣莭反以藉口矜為巳功
　天下義士聞之莫不為恥昔丁公為項王一将耳嘗二
　心於漢及天下定髙帝誅之後世稱其明断方楚之與
　漢敵國之執未分尚以大義責之以示垂戒今荅失帖
　木児之於晉邸爵禄之寵巳崇君臣之忿素定較之丁
　公不忠之罪又有甚焉况天暦之𥘉營充樞宻知院御
　史巳甞紏言又復賄賂權臣出為江西行省丞相两居
　江浙至與房隣拜降都運賄賂交通壊亂塩法至今官
　民皆𬒳其害中間徇私敗政不可枚舉所至之䖏流毒
　一方今則移置遼陽之民奚罪焉原其本官昔既不忠
　今豈盡節又兼遼陽即係東方重鎮反覆之人豈宜䖏
　此脫有邉釁関繫非䡖似此賣國賣臣之罪使其人巳
　死猶當追貶今既未死得以幸逭天禄設居相位是國
　法不行邪正不辨愚恐姦臣賊子接跡倣傚甚非國家
　之福伏望聞　奏為天下正綱常之義将荅失帖木児
　流竄遐荒追奪累受　宣命庻幾人臣分嚴罪於綱常
　者死有餘辜以為不忠不道之勸其於治道不為小𥙷
　天下幸甚公論幸甚至正元年八月十二日別理怯不
　花怯薛弟一日忽魯(納)缽裏有時分雲都赤汪家奴殿
　中百撒里大夫亦　真班經歴臧吉蒙古必闍赤朶朶
　等奏臺官備著西臺文書俺商量來行與省家文書将
　他見行的勾當黜罷了呵怎生奏呵奉　聖旨那般者
　欽此𥘉良禎之父福建閩海道肅政㢘訪使潤甫公(澤)
　年五十未有子夫人杜氏深以為憂屡請公再聘公不
　允仕西廣時聞寡居王安人者羙而宜子夫人自為公
　謀聘之既歸執婦禮甚恭長夫人數歲夫人推譲正寢
　以居之相䖏雍睦宛若姊娣飲食起居罔有不同公獨
　内不自安越明年天人生良楨一日王氏告公曰君自
　有婦所以再娶妾者為嗣續計耳今夫人既生子妾何
　事焉即出道家冠服一􁐂以示曰妾之志决矣請從此
　辭夫人固留不得公囙謂夫人曰向吾再娶懼無後也
　若不改圖人其以我為汰乎乃聽王氏去奩貲萬金􁀒
　返之自是岀居一女道菴戒行嚴謹人未嘗能見其靣
　而夫人歲時問遺弥至後良楨貴顯迎以歸事之如親
　母嗟夫自古求忠臣於孝子之門今良楨外有嚴君内
　有賢母教誨造就之道有過人者冝乎在家為孝子而
　在朝為忠臣也然其敭歴臺省秉性剛介不畏彊禦事
無不言言必有中如駙馬丞相恃居國戚莫敢孰何乃
必發其底裏直使去位而後巳推此一節則凡忠君之
事類可知矣後至中書左丞而卒
至元間釋氏豪横改宫觀為寺削道士為髠且各䖏陵墓
發掘迨盡孤山林和靖䖏士墓屍骨皆空惟遺一玉簮
時有人作詩以悼之曰生前不繫黃金帶身後空餘白
玉簮
南村輟耕録卷之十三
南村輟耕録卷之十四
　　　　　　　　　天台陶　宗儀　九成
蕭景茂漳州龍溪隔洲里人儒而有文以謹厚信於鄊里
　仍至元間漳㓂亂景茂率鄊人立柵保險堅不可破㑹
　㫄里有人導之從間道入景茂𬒳執賊便拜曰汝賊也
　何拜賊欲脅之降以從民望景茂罵曰逆賊國家何負
　汝而反汝族汝里何負汝而坐累之賊相語曰吾殺官
　軍将吏多矣至吾砦皆愞靡求生未有若此餓夫之倔
　彊者察其志終不為吾用留之秪取辱耳遂縳之於樹
刲其肉使自㗖之且嚼且罵曰我食我肉無若汝賊行
　将萬叚狗彘棄不食賊怒絶其舌而死又江州路總管李黼
　字子威汝寜人泰定丁卯狀元及第至正十年庚寅來
　守是郡政修民和明年辛卯夏五月紅巾㓂逼淮西公
　即甲告江西行省以謂九江為䂊章藩屏之地蘄黃乃
　九江唇齒之邦不可不早為進兵守護或者非其過慮
　公乃張文牓以諭民曰為臣死忠為子死孝在黼之分
　惟知盡死守土而巳所謂城存與存誠亡與亡者也聞者
　悚然秋九月㓂侵蘄黃属邑公復上言冝速乗機進援苟
　淮西失守長江之險與彼共之非所恃矣行省不報既
　而蘄州䧟冬十月黄州䧟十一月二十五日行省平章
　秃堅不花奉中書省命領兵至公極陳攻守之䇿秃堅
　不花以隄備把截為辭越明年壬辰春正月𥘉二日行
　省右丞孛羅帖木児奉總兵御史大夫領樞宻院也先
　帖木児命領兵進攻淮西亦来屯駐逗遛不前十四日
　武昌䧟十六日藩王大臣官民舟航蔽江而下我民觧
　散十九日秃堅不花孛羅帖木児皆遯之僚佐司属􁀒
　為一空公亟發廩振民收召士卒數日稍輯機務繁劇
　不遑寝食以三十三日卧病然猶扶􁁄乗肩輿領兵出
　境行省以公忠誠昭著授本省叅知政事行江州南康
　路軍民都摠管便宜行事二月𥘉九日秃堅不花懼臺
　憲公議自三山移兵入城十一日㓂忽至城下甘棠湖
　縱火焚西門公立城上身當矢石秃堅不花從北門遁
　去日中執益熾分衆攻北門城遂䧟公猶執鐵檛指揮
　左右迎戦衆驚潰公𬒳執脅以刄不肻降口罵不絶聲
　遂殺之姪男秉昭亦遇害𥘉武昌䧟時公謂子秉方曰
　我國之守臣當死此土汝可奉母徃下江依伯父以存
　吾後秉方曰父死國子死父有何不可公怒曰汝不遵
　命是不孝也秉昭亦告其兄曰兄不去則叔父無後不
　孝莫大於是其當與叔父同死生矣兄無慮焉秉方不
　獲巳買舟奉母夫人行舟次何家堡遅留不忍捨公聞
　之手批責以大義遂去不半月公死又江浙行省叅知
　政事樊執敬字時中鄆人是年秋七月𥘉十日紅巾自
　徽犯杭時公守宿衛于省有報巳入北関門省吏皆次
　第引去公獨𬒳甲上馬率宿衛兵急出省将捄関從者
　止之公曰吾封彊之守不守而去是以私利廢臣道行
　至清河坊口遇它走将又以兵孤且散控其馬首返公
　怒引佩刀斫其人曰城不守何適遂躍馬逆戰以死死
　時猶嚼齒罵不絶聲死之所則天水橋也又福寕州尹
　王伯顔字伯敬濵州人由湖廣行省知印歴官至兹任
　撫字多方政教大行是年春除福建塩運司同知将行
　㑹鄰境賊衆埶頗張州民群擁馬前拜且泣曰公吾之
　父母豈容舎我去方今兵戈蠭起公去吾民将孰頼父
　老千餘人詣上司乞留公遂復留至秋賊衆自邵武間
　道迫福寕公募民兵得一千五百餘人為守禦俻冬十
　一月庚辰賊進至青皎屯楊梅嶺公與中子相引兵直
　扺其營與戰破之既而益衆復進我兵僅千餘人乃分
　為二道拒之公為五百人還守州治壬午賊衆萬餘平
　旦攻西門衆寡不敵吏卒奔潰公獨身奮以死自誓俄
　馬中流矢遂為賊所執其魁首王兼善者謂曰聞公㢘
　能著稱欲屈再尹此州公厲聲叱曰我天子守臣義當
　殺賊不幸敗有死耳魁怒令公跪公曰此膝豈跪賊耶
　魁益怒令左右毆之公曰我為人臣當為國死乃嚙舌
　出血噴其面罵曰殺我即殺毆何也然可殺我不可害
　吾民官軍旦暮旦至殺尓等無噍類矣㑹其執逹魯花
　赤阿撒都刺至責之曰汝何得與王尹同起兵拒我阿
　撒都刺股慄口噤不能對公曰吾義當起兵殺賊何名
　拒汝因大罵不絶口且曰我死當為神以殺汝曹魁大
　怒遂害之臨死色不變立而受刃頚㫁㣲有血如乳時
　年七十矣子相亦𬒳執魁欲官之相曰汝逆吾君又殺
　吾父義不共戴天我忠臣子詎能事賊邪魁知不可屈
　亦殺之相妻潘氏逃民間有惡少欲亂之不從執獻魁
　潘慟哭曰吾既失所天義豈受辱乃絶不飲食及其二
　㓜女皆死又溧陽儒學教授林夢正字古泉吾郷人中
　書以著述薦得官是歲賊衆㓂溧陽獲其魁張某先生
　問曰尓何人也應曰我父為軍千戸紅巾入境逼我父
　為帥父以年老不堪從事令我代先生痛罵之曰尓之
　父祖世為囯家臣子而尔忍偽邪既而其執復盛竟奪
　張去下令曰生得林教授者有賞先生匿它䖏􁆱得張
　曰前日罵我者非尓邪先生曰然張曰降我則俾亦為
　元帥同享富貴先生曰尓偽也我何為降再三終不屈
　縳手樹不觧衣冠而殺之又江浙行省員外郎楊乗字
　文載濵州人蚤為天官小史辟中書叅議掾歴官至糓
　城介休二縣尹拜監察御史擢今任是年杭州䧟公與
　郎中赫徳尓王仲温貟外月忽難都事張鏞俱坐黜公
　退居松江之青龍鎮後御史臺以公等職在􁆒理不當
　罪宜復其官爵上之事遂白十六年丙申淮西䧟平江
　連䧟松江秋七月十八日遣所署官呉縣丞張經等賷
　禮幣造請公遣人告曰吾廢䖏田里乆不足以蓐使者
　吾當擇日受命請以幣置里門外經等如其言公命子
　卣卓具牲醴告祖禰既竣事復命酒飲逮暮起行後圃
　中頋西日晴好慨然日晚節如是足矣命卣等治畦䖏
　置家事如平日撫其孫虎林若怡怡自得也帰坐至夜
　分二子立侍命曰二子行且休吾将就寝公儉約無姬
　侍其燕息寝䖏人莫得與俱詰且卣等恠寝門未啓發
　視之則公巳自經得手書遺語大意言死生晝夜之理
　且以得存晚節為快又西臺監察御史張公謝職居確
　山縣縣䧟賊賊魁者素聞公有治績置公上坐脇之受
　偽官公唾罵之遂縛公妻孥九人至前先殺妾次殺子
　女以及妻毎殺一人則諭公曰御史若降餘可免公弗
　為動容其罵如𥘉魁怒拽下坐殺之此在至正辛夘秋
　八月間公諱桓字彦威南村野史曰天下之事戰争十
　有餘年于兹矣為臣辱國為将辱師敗降奔竄不可勝
　計甚者含詬忍耻偷生冐荣以為得志名節大閑一蕩
　去弗顧求其忠義英烈於千百之中莫克什一咦忠義
　英烈雖岀於天性要亦講之有素䖏之甚安故於造次
　顛沛之際决然行之而無疑如李總管黼王州尹伯顔
　樊叅政執敬張御史桓林教授夢正蕭䖏士景茂之殺
　身成仁視死如帰是必講之熟而䖏之當一旦出於人
　所不肎為遂以驚動天下而精英忠烈之氣在宇宙間
　與嵩華相髙者自不容泯若桓之居在閒地乗之乆坐
廢黜夢正之分顓講教視握将帥之權受民社之託任
大而責重者有間矣一皆從容就義是尤難也景茂里
中一儒生耳𥘉未嘗得斗升之禄以養其父母尺寸之
組以荣其身始扵保民終扵報国臨大節而不可奪古
稱烈丈夫又豈能過是與至於子為父死婦為夫死聲
光赫奕照映史冊使百世而下知綱常大義之不可廢
天理人心之不可㓕如此其有功扵名教為何如(是/亦)深
仁厚澤涵養所致孰謂百年之國而無人哉
瘞鶴銘華陽真逸譔上皇山樵鶴壽不知其紀也壬辰歲
得於華亭甲午歲化於朱方天其未遂吾翔廖廓邪奚
　奪之遽也迺衷以玄黄之幣蔵乎兹山之下仙家無隱
　我故立石旌事篆銘不朽詞曰相此胎禽浮丘著經乃
　徴前事我傳尓銘余欲無言尓其蔵靈雷門去皷華表
　留形義惟仿彿事亦微冥尓将何之觧化惟寕後蕩洪
　流前固重扄右割荆門未下華亭奚集真侣瘞尓作銘
　丹陽外仙尉江隂真宰右刻在鎮江焦山下頑石上潮
　落方可模相傳為晉王右軍書帷宋黄睿東觀餘論云
　為陶隱居書良是其曰今審是文格字法殊類陶弘景
　弘景自别華陽隱居今曰真逸者豈其别號與又其著
　真誥但云已卯歲而不著年名其它書亦尓今此銘壬
　辰歲甲午歳亦不書年名此又可證云壬辰者梁天監
　十一年也甲午者十三年也按隱居天監七年東㳺海
　嶽權駐㑹稽永嘉十一年乙未歲始還苐山其弟子周
　子良仙去爲之作傳即十一年十三年正在華陽矣後
　又有題丹陽尉江隂宰數字當是效陶書故題於石側
　也王逸少以晉惠帝大安二年癸亥歲年五十九至穆
　帝升平五年辛酉歲卒則成帝咸和九年甲子歲逸少
　方年三十二至永和七年辛卯歲年三十八始去㑹稽
　間居不應三十二歲巳自稱真逸也又未官於朝及閒
　居時不在華陽以是考之决非王右軍書也審矣毆陽
　文忠公以為不類王右軍法而類顔魯公又疑是顧况
　云道號同又疑王瓉皆非睿字長􁅈號雲林子邵武人
　又童逌書跋苐六卷載南陽張舉子厚所記云瘞鶴銘
　今存於焦山凡文字句讀之可識及點畫之僅存者百
　三十餘言而所亡失㡬五十字計其完書盖九行行之
　全者二十五字而首尾不預焉熈寕三年春余索其逸
　遺餘焦山之隂偶得十二字於亂石間石甚迫隘偃卧
　其下然後可讀政昔人未之見而世不傳其後又有丹
　陽外仙江隂真宰八字與華陽真逸上皇山樵為傳是
　真侣之號今取其可考者次序之如此又董君自書其
　後云文忠集古録謂得六百字今以石校之為行凡十
　八為字二十五安得字至六百疑書之誤也余於崖上
　又得唐人詩詩在真觀中巳列銘後則銘之刻非顧况
　時可知集古録豈又并詩繫之邪君字彦逺號廣川東
　平人又國朝鄭枃衍極苐二卷論瘞鶴銘而劉有定釋
　云潤州圖經以為王羲之書或曰華陽真逸顧况號也
　蔡君謨曰瘞鶴文非逸少字東漢末多善書惟隷最盛
　至於晉魏之分南北差異鍾王楷法為世所尚元魏間
　盡習隷法自隋平陳中國多以楷隷相叅瘞鶴文有楷
　隷筆當是隋代書曹士冕曰焦山瘞鶴銘筆法之妙為
　書家冠冕前軰摹其字而不知其人最後雲林子以為
　華陽隱居為陶弘景及以句曲所刻隱居朱陽館帖叅
　校然後衆疑釋然其鑒賞可謂精矣以余考之一本山
　撨下有書字真宰下有立石二字一本我傳尓銘作出
　於上真尓其蔵靈作紀尓歲辰張􁑟本作丹陽外仙邵
　亢本作丹陽仙尉文有作丹陽外仙尉者且中間詞句
　亦多先後不同尚俟挐舟過揚子手自模印以稽其得
　失之一二可也
　吾鄕柯敬仲先生(九思)際遇　文宗起家為奎章閣鑒書
　博士以避言路居呉下時虞邵菴先生在館閣賦風入
松長短句寄博士云畫堂紅䄂倚清酣華髮不勝簮㡬
回晚直金鑾殿東風軟花裏停驂書詔許傳宫燭香羅
𥘉剪朝衫御溝冰泮水挼藍飛燕又呢喃重重簾幙(寒/猶)
在憑誰寄銀字泥緘報道先生歸也杏花春雨江南詞
翰兼羙一時争相傳刻而此曲遂徧滿海内矣剪一作
試
睦人邵玄問先生(准子)甞作忍黙恕退四卦掲之坐隅真
得保身慎言絜矩知止之道者矣其忍卦曰忍亨𥘉難
終吉利君子貞不利小丈夫彖曰忍剛發乎内柔制乎
　外故亨𥘉若甚難乃終有吉唯君子為能動心忍性不
　利小丈夫其中淺也象曰忍在心上忍君子以含容成
　徳𥘉一小不忍則亂大謀象曰小不克忍成大亂也次
　二必有忍其乃有濟象曰能忍于中事克濟也次三一
　朝之忿亡其身以及其親象曰一朝之忿至易忍也亡
　身及親禍孰大也次四出于􁨅下以成漢功韓信以之
　象曰􁨅下之辱小辱也成漢之功大功也次五張公藝
　九世同居書一忍字以對于天子象曰同居之義忍克
　致也積而九世有容徳也上六血氣方剛戒之在闘象
　曰方剛之氣忍則滅也形而為闘自求禍也其黙卦曰
　黙无咎可貞不利有所言彖曰黙不言也亂之所生也
　則言語以為階是以君子慎宻而不出故无咎黙以自
　守其道可貞也不利有所言尚口乃窮也象曰口尚玄
　曰黙君子以去辨食静𥘉一守口如缾終吉象曰守口
　如缾謹所出其𥘉能黙終則吉也次二多言不如守中
　象曰言不如黙得中道也次三駟不及舌有悔象曰駟
　不及舌滕口說也一言之失悔何追也次四無以利口
　亂厥官卿士戒之象曰位高而言䡖亦可戒也次五聖
　人之教不言而信象曰不言而信淵黙之化也上六君
　子之道或黙或語象曰時然後言黙不可長也其恕卦
　曰恕有孚終吉彖曰恕之為道善推其所為而巳以巳
　之心合人之心巳所不欲勿施於人故有孚能以一言
　終身而行之其吉可知矣象曰如心恕君子以明好惡
　同物我𥘉一强恕而行求仁莫近焉象曰强而行之恕
　之始也行而不巳違道不逺也次二君子有絜矩之道
　象曰絜矩之道始也次三好人之所惡惡人之所好是
　謂拂人之性菑必逮夫身象曰拂人從欲身之菑也次
　四已欲立而立人巳欲逹而逹人象曰立而逹恕以從
　人也次五聖人與衆同欲象曰與衆同欲聖人之恕也
　上六責巳重以周待人輕以約象曰待人之法可用恕
　也責巳之道不可自恕也其退卦曰退勿用有攸徃彖
曰退止也勿用有攸徃知止也日中則退而􁀈月盈則
退而虧四時之運成功者退而况於人乎退之時義大
矣哉象曰艮止其所退君子以晦蔵於宻𥘉一退无咎
象曰其進未銳義无咎也次二難進易退象曰難進易
退可事君也次三兼人凶象人之凶勇不知退也次四
見可而進難而退象曰知難而退終無尤也次五終日
如愚以退為進顔子以之象曰顔子之退進不可御也
上六蝜蝂升高躓而不悔象曰蝜蝂升高其道竆也躓
而不悔亦可戒也
文章用事填塞故實舊謂之點鬼録又謂之堆垜死屍見
　江氏類苑
今人以邪僻不經之術如運氣逆流采戰之類曰房中術
　按史周有房中樂漢書禮樂志髙祖時有房中詞樂唐
　山夫人所作武帝時有房中歌又云房中者情性之極
　至道之際是以聖王制外樂以禁内情而爲之節文樂
　而有節則和平壽考及迷者弗頋以生疾而隕性命禮
記曽子問衆主人卿大夫士房中皆哭注房中婦人也
　然房中之謂豈取此二書與
娘字俗書也古無之當作嬢按說文煩優也肥大也从女
㐮聲女良切其義如此今乃通爲婦女之稱故子謂母
　曰娘而世謂穩婆曰老娘女巫曰師娘都下及江南謂
　男覡亦曰師娘娼婦曰花娘逹旦又謂草娘苗人謂妻
　曰夫娘南方謂婦人之無行者亦曰夫娘謂婦人之卑
　賤者曰某娘曰㡬娘鄙之曰婆娘考之風俗通漢何敞
　為鬼蘇珠娘按誅亭長龔壽隋書韋世康為絳州刺史
　與子第書云况娘春秋巳髙温清宜奉教坊記北齊時
　丈夫著婦人衣行歌㫄人齊和云䠌謡娘南史梁元徐
　妃與帝左右暨季江私通季江曰徐娘雖老尚猶多情
　又梁臨川王宏侵魏魏遺以巾幗歌曰不畏蕭娘與呉
　姥但畏合肥有韋虎謂韋叡吕僧珍也大業拾遺隋煬
　帝宫婢曰雅娘唐史張旭草書見公孫大娘舞劒器而
　通神又武承嗣聞喬知之婢窈娘羙奪取之杜工部詩
　耶娘妻子走相送又黃四娘家花滿蹊白樂天詩呉娘
　暮雨蕭蕭曲韋應物詩春風一曲杜韋娘栁子厚下塲
　女墓磚記始名和娘樂府雜録張紅紅唱歌丐於市韋
　青納為姬敬宗召入宫號記曲娘又望江南曲始自朱
　崖李太尉鎮浙西日為姬謝秋娘所製明皇雜録稱白
　鸚鵡為雪衣娘甘澤謡武三思晚獲一妓曰綺娘狄仁
　傑至遂逃璧隙中曰我上天花月之妖也樊川集杜秋
　娘年十五為李錡妾錡敗入宫後主譴歸故里又竇桂
　娘父良建中𥘉為汴州户曹李希烈破汴州取桂娘去
　李賀集賀撰申胡子觱栗歌成朔客喜擎觴起立命花
　娘出幙徘徊拜告劉賔客集泰娘本韋尚書家主謳者
　河東記唐進士叚何卧病遇妊娘留詩而愈傳竒崔氏
　鸎鸎婢曰紅娘霍小玉傳長安中有媒氏鮑十二娘薛
　蒼駙馬青衣也余媚娘叙録陸希聲娶余媚娘媚娘約
　媒曰陸郎中若必得児侍巾櫛湏立誓不置側室及女
　奴圖經蠶神謂之馬頭娘杜陽雜編南海貢其女盧媚
　娘工巧無比麗情集陳敏兄妾越娘貌羙兄死遂與欵
　狎續齊諧記齊頴寓山隂夜見前宰妾萬女娘墨荘漫
録李后主令宮媚窅娘以帛繞脚令纎小右畧舉一二
不能悉載是則今之云云皆有所本然都下自庶人妻
以及大官之國夫人皆曰娘子未嘗有稱夫人郡君等
封贈者載考之史隋柴紹妻李氏起兵應李渊與紹各
置莫府號娘子軍唐平陽公主兵與秦王定京師號娘
子軍花蕊夫人宫詞諸院各分娘子位韓昌黎有祭周
氏二十娘子文以此推之古之公主宫妃已與民間共
稱娘子則今之不分尊卑亦自有來矣
至正壬辰春城平江於古城基内掘得一碑其文云三十
　六十八子寅卯年至辰巳合收張翼同為利不在常不
在揚切湏欵欵細思量且卜水莫問米浮圖倒地莫扶
起修古岸重開河軍民拍手咲呵呵日出屋東頭鯉魚
山上逰星從月裏過㑹在午年頭右不曉所言何事姑
識之或者以為三十六四九也張翼巳午之交也今張
大尉苐行九四而同首亂者適十八人即十八子也豈
其然與
今世女子之笄曰上頭而倡家䖏女𥘉得薦寝於人亦曰
　上頭花蕊夫人宫調年𥘉十五最風流新賜雲鬟使上
頭又天癸曰月事黄帝内經女子二七而天癸至月事
　以時下又曰女子不月史記濟北王侍者韓女病月事
不下診其腎脉嗇而不属故曰月不下又程姬有所避
不願進注天子諸侯群妾以次進御有月事者止不御
更不口說故以丹注面目的的為識令女史見之王察
神女賦施玄的的即上所云也然入月二字尤新王建
宫詞宻奏君王知入月喚人相伴洗裙𥚑
至正乙巳春平江金國寳䄂人腊出售余獲一觀其形長
六寸許口目耳鼻與人無異亦有髭髯頭髪披至臀下
湏髪皆黄色間有白髪二根徧身黄毛長二分許臍下
隂物乃男子也相傳云至元間
世皇受外國貢獻以賜國公阿你哥者無㡬何時即死
因剖開背後剜去腸蔵實以它物仍縫合烘乾故至今
無恙按(漢武故事東郡送一短人長七寸名巨靈神異/經西海有一鶴囯人長七寸山海經有小人囯)
(名靖人詩含/神雾東北極)曰人長九寸殆謂此小人也靖或作竫音
同然古尺短今六寸比之周尺将九寸矣則所腊者豈
其人與
天子臨軒授鉞頻東南無地不紅巾鐵衣逺道三軍老白
骨中原萬鬼新義士精靈虹貫曰仙家談笑海揚塵都
将兩眼凄凉淚哭盡平生㡬古人此至正辛丑間張蛻
菴承旨(翥)在都下寄浙省周玉坡叅政(伯琦)詩也夫翰
苑詞臣而寓言如此則感時之意從可知矣
南村輟耕録卷之十四
南村輟耕録卷之十五
　　　　　　　　　　天台陶　宗儀　九成
淳化閣帖非精於鑒賞者莫能辨其真偽非愽於討論者
　不可得其源流第六卷中甞記祖石刻之説今復究研
　大畧於稽古之書質正是否於好事之人用贅于此云
　宋太宗留意翰墨淳化中出御府所蔵命侍書王著臨
　榻以棗木鏤刻釐為十卷於每卷末篆題云淳化三年
　壬辰歲十一月六日奉聖旨模勒上石至仁宗有詔
　僧希白刻石于祕閣前有目録卷後無篆題世傳以為
　二王府帖者非也盖元祐中親賢宅從禁中借板墨百
　但用潘谷墨光輝有餘而不甚黟黒又多木横裂紋時
　有皴皵失字䖏賢親宅魏王所居魏王二王也又有髙
　宗紹興中國子監本其首尾與淳化畧無少異當時御
　前拓者多用匱紙盖打金銀箔者也自後碑工作蟬翼
　本且以厚𥿄覆板上隱然爲銀鋌􁁧㾗以愚人但損剥
　非復拓本之遒勁矣𥘉徽宗建中靖國間出内府續所
　收書令刻石即今續法帖也大觀中又奉旨摹搨歴代
　真跡刻石于太清楼字行稍髙而先後之次與淳化則
　少異其間数帖多寡不同各卷末題云大觀三年正月
　一日奉聖旨摹勒上石此蔡京書也而巳建中靖國續
　帖十卷易去歲月名䘖以為後帖又刻孫過庭書譜及
　貞觀十七帖総為二十二卷謂之大觀大清楼帖絳帖
　者尚書郎潘師旦以官帖摹刻于家為石本而傳寫字
　多譌失世稱為潘駙馬帖凡二十卷其次序卷帙雖與
　淳化官帖不同而實則祖之特有所増益耳單炳文曰
　淳化官本法帖今不復多見其次綘帖最佳而舊本亦
　巳艱得甞以数本較之字畫多不侔偉家蔵舊本比之
　今本多誤筆法且俗曹士冕曰帖縂二十卷元無字號
　及断眼数目單炳文曹士冕各有模刻本世傳潘氏析
　居法帖分而為二其後綘州公庫乃得其一於是𥙷刻
　餘帖名東庫本第九卷之舛誤盖始於此且逐卷逐段
　各分字號以日月光天徳等二十字為次弟後避金主
　亮諱但庾亮帖内亮字皆去右邉轉筆謂之亮字不全
　本又有新綘本北方别本武岡新舊本福溝烏鎮彭州
　資州本木本前十卷等類皆綘帖之别也潭帖者慶暦
　中刘丞相帥潭日以淳化官帖命慧照大師希白模刻
　于石冥之郡齋増入傷寒十七日王濛顔真卿諸帖而
　字行頗髙與淳化閣本差不同逐卷有慧照大師希白
　重模字而歲月各異中間繆䖏甚多朱文公譏其極為
　可笑者是也潭帖之别則有刘丞相私第本長沙碑匠
　新刻本三山木本蜀本廬陵䔥氏本等類甚多戯魚即
　臨江帖也元祐間劉次荘以家蔵淳化閣帖十卷摹刻
　于戯魚堂除去篆題而増釋文慶元中四川総領權安
　節又重摹于利州黔江者黔人秦世章於長沙買石摹
　僧寳月古法帖十卷寳月慧照也謀舟載入黔中壁之
　黔江之紹聖院後題云長沙湯正臣重摹䁀帖板本校
　諸帖増益最多澧陽石刻散失僅存者右軍数帖而巳
　又有淳熈脩内司本北方印成本烏鎮張氏福清李氏
　本若此之類大抵皆法帖一再之翻摹殊失筆意無足
　觀者汪逵字季路衢州人官至端明殿學士建集古堂
　蔵竒書柲蹟金石遺文二千卷著淳化閣帖辨記共十
　卷極為詳俻末云其本乃木刻計一百八十四版二千
　二百八十七行其逐叚以一二三四刻于㫄或刻人名
　或有銀鋌印㾗則是木裂其墨乃李廷珪墨黒甚如􁇀
　其字精明而豐腴比諸刻為肥劉潜夫曰近人多不識
　閣帖某家寳蔵本皆非真真者字極豐穣有神采如潭
　綘則太􁳹臨江則太媚又用李廷珪墨印造余始得汪
　端明所記閣帖行数恨無真帖叅校晩使江左用二千
　楮致一本尤伯晦見之曰寳物也夫真帖可辨者有数
　條墨色一也他本刋卷数在上版数在下惟此本卷数
　版数字皆相聮属二也他本行数字比帖字小而􁳹此
　本行数字比帖中字皆大而濃三也余所得江左本毎
　版皆全紙無接黏䖏一部十卷無一版不與端明所記
　合乃知昔人装禙之際寧使毎版行数或多或寡而不
　肯剪截湊合者欲存舊帖之真面目四也
太師丞相脫脫之死盖副樞哈馬與其弟雪雪并詹事顙
　哥失里等所以擠䧟之也哈兄弟得侍
　上帷幄而顙在東宫為近幸故哈黨顙而私相誓曰若
　太師去位後我能作右相則左相必詹事矣既而入中
　書又虞顙来其權不顓奏除宣政使而以弟雪為御史
　大夫顙殊失所望末㡬哈得罪杖死雪亦仰薬死𥘉顙
　有侍從人亦曰桑哥失里止顙哥一字之異耳服劳執
　事得顙意䫙舉充院宣使一日奄然長逝絰日乃醒云
　方坐卧室榻上見二卒自外躍入導之徃至都城隍廟
　轉彂嶽祠祠吏曰来矣可亟觧去旋有行入祠西北隅
　大林内有殿宇若王者居入拜殿下巳仰視之則太師
　也太師曰我所攝者院使也於汝無預因俾左右引觀
　幽圄見吟兄弟括髪関械顧桑泣下及出太師謂曰汝
　可即歸此非人間世也退而覺恍若一夣然明日同寅
　有来約徃院使家桑辞疾且曰君幸毋泄吾恐院使不
　乆生矣衆問其故告以詳皆相顧驚愕曰昨日院使将
　上馬以體少不安而入豈遽至此乎語未終有報院使
　巳暴卒近見浙西憲司經歴何伯大所說甚詳此特其
　畧耳
黃山谷煮豆帖云庭堅頓首失牛児来終日惘然至今頭
　昏眼痛雖取所喜者為之亦不能如意也以是不能脩
　問辱手誨喜承日用䡖安所須諸方既無人可抄又意
　緒不佳嬾動耳煮黒豆法碓豆一升挼莎極浄用貫衆
　一斥細剉如投子同豆斟酌水多少慢火煮豆香熟日
　乾之翻覆令展盡餘汁簸取黒豆去貫衆空心日㗖(五/七)
　粒食百草木枝葉皆有味可飽也世間不強學力行自
　致於古人者不可不畜此方庭堅頓首翰禮祕校足下
妓妾之以色藝取憐炉竉於主家者亦曰我之富與貴有
　以感動其中耳誤遇患難貧病彼必戚戚然求為脫身
　之計又肻守志不貳者哉如金谷園緑珠燕子楼盼盼
　韓香之扵葉氏愛愛之於張逞者真絶無而僅有也大
　元混一以来得三人焉李翠娥維揚名倡也石九山萬
　戸納置別業石沒李誓不適他姓以辱身終日閉閤誦
　經而巳年及七十餘萬戸之子若孫遇歲時咸徃拜之
樂籍中相傳以為盛事五巧児京師旦色也陳雲嶠同
　知與之狎擕至杭陳卒奉正室鐵氏以清慎勤儉終其
　身汪憐憐湖州角妓也涅古伯經歴常属意焉汪曰君
　若不棄寒㣲當以側室䖏妾䑕竊狗偷妾决不為此態
　涅乃遣媒妁俻財禮娶之經三載死汪髠髮尼寺時公
　卿士夫有徃訪之者汪故毀其身形以絶狂念卒老于
　尼若此者亦可以追踪前古之懿徳矣
錢唐道士洪丹谷與一妓通因娶為室病且革顧謂洪曰
　妾死在旦夕卿須自執薪還肯作一轉語乎夫妾歌児
　也卿能集曲調於妾未死時使預聞之雖死無憾矣洪
　固滑稽䡖佻者遂作文曰二十年前我共伊只因彼此
　太癡迷忽然四大相離後你是何人我是誰共惟稱呼
　秀鍾谷水聲遏楚雲王交枝堅一片心錦纏道餘二十
　載遽成如夣令休憶少年逰哭相思兩手託空意難忘
　一筆勾断且道如何是一筆勾断孝順哥終無孝順逍
　遥樂永遂逍遥聽畢一笑而卒因記中呉紀聞載一事
　云昆山倡周氏係籍部中張子韶為守時倡暴亡適道
　川来訪因命作下火文云可惜許可惜許大家且道可
　惜許箇甚麽可惜巫山一段雲眼如新水點綘唇昔年
　繍閤迎仙客今日桃源憶故人休記醜奴児臉子便須
　抖擞好精神南柯夢断如何也一曲離愁别是春大衆
　還知某人向甚麽䖏去這裏分明㑹得驀山溪畔頭頭
　盡是喜相逢芳草渡頭䖏䖏六么花十八其或未然更
　聽下句咦與君一把無明火焼盡千愁萬恨心其事頗
　相類併附于此
陸伯麟側室育子友人陸象翁以啓戯賀之曰犯簾前禁
　尋竈下盟玉雖種扵藍田珠将還於合浦移夜半鷺鷥
　之歩㡬度驚惶得天上麒麟之児這回喝采既可續詩
書禮樂之脉深嗅得油鹽醤醋之香蘇東坡咏婢謔詞
　有掲起裙児一陣油塩醤醋香之句
平江一驛舟中有題吊四狀元詩者不知誰所作詩曰四
榜狀元逢此日他年公論定難逃空令太守提三尺不
見元戎用六韜元舉何如兼善死公平争似子威髙世
間多少偷生者黄甲由来出俊髦元舉王宗哲字也至
　正戊子科三元進士時為湖廣憲僉兼善㤗不華字也
時為台州路逹魯花赤公平李齊字也時為髙郵府知
府子威李黼字也時為江州路捴管此四公者或大虧
臣節或盡忠王事或遇難而亡故云若論其優劣則江
州第一台州次之髙郵有次之憲僉不足道矣
至正丁酉春三月上海李勝一家雞伏七雏一雏作大雞
狀鼓翼長鳴明年戊戍春正月錢唐盧子明家一雞伏
　九雏一雏有三足二足在前一足在後三月諸暨袁彦
　誠家一雞伏五雏一雏有四足二足在翼下不数日皆
　死而各家亦無他異
越􁛹縣剡溪胡氏諱妙端適同邑祝某至正庚子春為苗
　獠虜至金華縣将妻之義不受辱乗間囓指血題詩壁
　上已赴水而死三月廿四日也獠帥服其節為立廟祀
　之邑人咸曰烈女廟詩曰弱質空懐漆室憂摉山千騎
　入深幽旌旗影乱天同慘金皷聲淫鬼亦愁父母劬勞
　何日報夫妻恩愛此時休九泉有路還歸去那箇雲邉
　是越州
盧伯玉(文璧)至正初尹荆山日忽有一巨䵷登㕔前兩目
　瞠視類有所訴者令卒尾之行去縣六七里有廢井遂
　跳入不出既得報徃集里社汲井獲死屍乃兩日前二
　人同出為商一人謀其財而殺之掩捕究問抵罪死者
　之家属云其在生不食䵷見即買放豈一念之善為造
　物者固已鑒之䵷能雪冤良有以也
宋劉改之先生過詞贍逸有思致賦沁園春二首以咏羙
　人之指甲與足者尤纎麗可愛一曰銷薄春氷碾䡖寒
　玉漸長漸彎見鳯鞵泥汚偎人強剔龍涎香断撥火䡖
　翻學撫瑶琴時時欲剪更掬水魚鱗波底寒纎柔䖏試
　摘花香滿􁏫棗成班時将粉淚偷弹記綰玉曽教栁傅
　看筭恩情相著搔便玉體歸期暗数畫徧䦨干毎到相
　思沈吟静䖏斜倚朱唇皓齒間風流甚把仙郎暗搯莫
　放春閒一曰洛浦淩波為誰㣲歩輕塵暗生記踏花芳
　徑乱紅不損歩菭幽砌嫰緑無㾗襯玉羅慳銷金様窄
　載不起盈盈一叚春嬉㳺倦笑教人欵捻㣲捉些根有
　時自度歌声悄不覺㣲尖點拍頻憶金蓮移換文鴛得
　佀繍茵催衮舞鳯䡖分懊恨深遮牽情半露出沒風前
　煙縷裙如何似似一鈎新月淺碧籠雲近邵青溪(亨貞)
　嗣其體調以咏眉目真雋永有味一曰巧闘彎環纎凝
　嫵媚明粧未收似江亭暁玩遥山拂翠宫簾暮捲新月
　横鈎掃黛嫌濃塗鉛訝淺能畫張郎不自由傷春倦為
　皱多無力翻做嬌羞填來不滿横秋料著得人間多少
　愁記魚箋緘啓背人偷歛雁鈿膠併運指䡖揉有喜先
　占長顰難效柳葉輕黄今在否双尖鎖試臨鸞一展依
　舊風流一曰􁇀點填眶鳯梢侵鬢天然俊生記隔花瞥
　見踈星烱烱倚䦨凝注止水盈盈端正窺簾瞢騰並枕
　睥睨檀郎長是青端相乆待嫣然一笑宻意将成困酣
　曽𬒳鶯驚強臨鐿挼抄猶未醒憶帳中親見似嫌羅宻
　尊前相顧翻怕燈明醉後看承歌䦨闘弄幾度孜孜頻
　送情難忘䖏是鮫綃揾透別淚双零
李恭敏公者所居在江隂之南門其門首巷坊亦題曰恭
　敏不知當日名坊之義而七八十年来子孫消削第宅
　傾圯殆盡棄遺故址竟為里豪薛德昭所吞土木一新
　郷閭健羡忽有人獻謟於薛云若不除去舊坊終非君
　家利也薛深然之指数恭敏之族尊且長者惟李唐卿
　可主其事乃呼至贈泉百緡李忻然撤之一夕囈語呻
　吟甚苦妻急呼之覺問其故曰我夢見𫀆笏大官自云
　是我祖責以不能世守其業又毀其坊既罵且撻我負
　痛呌號故致此耳語既暴死莫救又数年城燬于兵薛
　氏室屋財産悉空貧無為計遂執幹役於時貴之家噫
　子孫之不肖強覇之用心皆可為後人鑒也
余家天台萬山中茅屋可以芘風雨石田可以具饘粥雖
　行江海上而泉石草木之勝未甞不在夢寐時見也偶
讀廬陵羅景綸(大經)所者鶴林玉露有曰唐子西云山
　静似大古日長如小年余家深山之中毎春夏之交蒼
　蘚盈階落花滿徑門無剥啄松影叅差禽声上下午睡
　𥘉足旋汲山泉拾松枝煮苦茗啜之随意讀周易國風
　左氏傳離搔太史公書及陶杜詩韓蘇文数篇從容歩
　山徑撫松竹與麛犢共偃息於長林豐草間坐弄流泉
　潄齒濯足既歸竹窓下則山妻稚子作筍蕨供麥飯欣
　然一飽弄筆窓間随大小作数十字展所蔵法帖墨蹟
　畫卷縦觀之興到則吟小詩或草玉露一兩叚再烹苦
　茗一桮出歩溪邉觧后園翁溪友問桑麻說秔稲量晴
　校雨探節数時相與劇談一餉歸而倚杖柴門之下則
　夕陽在山𬗋緑萬狀変幻頃刻恍可人目牛背笛声兩
　兩来歸而月印前溪矣味子西此句可謂絶妙然此句
　妙矣識其妙者盖少彼牽黄臂蒼馳獵於声利之埸者
　但見衮衮馬頭塵匆匆駒隙影耳烏知此句之妙哉人
　能真知此妙則東坡所謂無事此静坐一日是兩日若
　活七十年便是百四十所得不巳多乎此羅君語也余
　盖亦知此妙乆矣風塵澒洞豺虎咬人㡬賦歸與之詩
　計無所得又未知何日可以遂吾志也掩卷為之三嘆
江浙平章子山公書法妙一時自松雪翁之後便及之甞
　問客有人一日能寫得㡬字客曰聞趙學士言一日可
　寫萬字公曰余一日寫三萬字未甞以力倦而輟筆公
號正齋恕叜又號蓬累􁑪康里人
李當當者教坊名妓也姿藝超出輩流忽翻然若有所悟
遂著道士服江浙儒學提舉叚吉甫先生(天祐)贈之以
詩曰歌舞當今第一流洗妆拭靣别青楼便随南嶽夫
　人去不與蘇州刺史留璚館月明簘鳯下綺窓雲散鏡
鸞收却嫌癡絶潯陽婦嫁得商人已白頭能改齋漫録
　云唐陽郇伯作妓人出家詩曰盡出花鈿與四鄰雲鬟
剪落向殘春暫驚風燭難留世便是池蓮不染身貝葉
欲翻迷錦字𣑽声𥘉學誤梁塵從今艶色歸空後湘浦
應無解佩人湘山野録乃謂陳彭年作此不考之過也
吁二先生之風流餘韻於此可以想見矣
河南王(卜憐吉歹)為本省丞相時一日掾史田榮甫抱牘
詣府請印王留田侍宴命司印開匣取印至前田誤觸
墜地王適更新衣而印朱濺汙滿襟王色不少動歡飲
竟夕又一日行郊天氣且暄王易涼帽左右捧笠侍風
吹堕石上擊碎　御賜玉頂王笑曰是有数也諭令毋
懼噫此其所以為丞相之量
至正辛夘夏松江普照寺僧舎一弊帚開花又嘉興儒學
閽人陶氏磨上木肘彂青條開白花又呉江分湖里煆
　工一栁樹樁以安鐡碪者且十餘年矣彂長條数莖如
葦三家雖有此恠而皆無恙豈非関係　國家之氣数
乎
平江虎丘閣版上有一竅當日色清朗時以掌大白𥿄承
　其影則一寺之形勝悉於此見之但頂反居下耳此固
　有象可寓非幻出者松江城中有四塔西曰普照又西
　曰延恩西南曰超果東南曰興聖夏監運家乃在四塔
　之東而小室内却有一塔影長五寸許倒縣于西壁之
　上不知從何而來然不常有或時見之焉是有不可暁
　也
傅按察者忘其名錢唐懐古甞作一詞云静中看記昔日
　淮山隱隱宛若虎踞龍蟠下㐮樊指揮湘漢鞭雲騎圍
繞江干執不成三時當混一過唐之数不為難陳橋驛
　孤児寡婦乆假當還掛征帆龍舟催彂紫宸𥘉卷朝班
禁庭空土花暈碧輦路悄訶喝声乾縦餘得西湖風景
花桞亦凋殘去國三千㳺仙一夢依然天淡夕陽閒昨
宵也一輪明月還照臨安盖鴨頭緑調也
後至元間同知兩浙都轉運塩使司事趙君伯常休日與
書吏談官府政事因曰吾曩為中書提控椽史時夜坐
　私第一室忽有兩吏来前傳都堂鈞㫖呼喚遂即上馬
隸前導至一官府樹木隂翳大官危坐㕔事上問云河
南饑省咨至乃緩七日不報彼䖏死者甚衆汝知之乎
吾荅曰某提控耳該掾稽遲之罪已甞呈舉官沉思良
　乆曰非汝過也汝退又命前隸曰可急追該掾某人来
吾遂覺夢也明日晨起令人覘之夜暴死矣人命至重
　尓軰其慎之
建徳路逹魯花赤古篤魯丁字志道守贛州路任滿聽除
　時有故吏丘徃臨江貼𥙷分魯尺牘見搃管木八刺木
　即日録用就遣丘持俸鈔五十定餽魯盖魯以㢘故家
　甚貧朋友間毎分財以濟之丘竟匿其鈔後木所得魯
書而謝不及此疑焉因便使問之魯知為丘所有即具
書請失謝之罪丘聞此惶赧無地令児子奉鈔還魯終
　不受且為隱其悪未甞與人言夫魯西域人也度量之
　宏深乃如是可謂厚徳君子矣若丘者名教中所不可
　容尚孰責哉
中書平章闊闊歹之側室髙麗氏有賢行平章死誓弗貳
適正室子拜馬朶児赤說其色欲妻之而不可得乃以
其父所有大荅納環子獻於太師伯顔此物盖伯顔所
属意者伯顔喜問所欲遂白前事伯顔特為　奏聞奉
㫖命拜馬朶児赤收継小母髙麗氏髙麗氏夜與親母
踰垣而出削髪為尼伯顔怒以為故違　聖㫖再　奏
　命省臺洎侍正府官鞠問諸官奉命惟謹鍜錬俻極慘
　酷時國公闊里吉思於鞠問官中獨秉權力侍正府都
事帖木児不花数致言曰雖無妻子安能相守至死得
有如此守節者莫大之幸而反坐以罪恐非我
治朝之盛典也國公悟為言於伯顔之前宛曲觧釋其
事遂以帖木児不花漢名劉正卿後至監察御史而卒
五臺山有鳥名寒號蟲四足有肉趐不能飛其糞即五靈
脂當盛暑時文采絢爛乃自鳴曰鳯凰不如我比至深
冬嚴寒之際毛羽脫落索然如鷇雏遂自鳴曰得過且
　過嗟夫世之人中無所守者率不甘湛涪郷里必振㧞
自豪求尺寸名詫九族儕類則便志滿意得出肆入揚
　以為天下無復我加矣及乎稍遇貶抑遽若䘮家之狗
垂首帖耳揺尾乞憐惟恐人不我恤視寒號蟲何異哉
　可哀巳
甞見人戯呼一譁訐者為鄧思賢𥘉不可暁後讀筆談始
得其說云世傳江西人好訟有一書名鄧思賢皆訟牒
法也其始則教以侮文侮文不可得則欺誣以取之欺
　誣不可得則求其罪刼之盖思賢人名也人傳其術遂
　以名書村校中徃徃以授生待
醫有十三科考之聖濟搃録大方脉雜醫科小方脉科風
科産科兼婦人雜病科眼科口齒兼咽喉科正骨兼金
鏃科瘡腫科鍼灸科祝由科則通兼言
南村輟耕録卷之十五
南村輟耕録卷之十六
　　　　　　　　　　天台陶　宗儀　九成
宋㤗山王質所著雲韜堂紹陶録録中首載栗里華陽二
　譜惟先生之大節髙風流播千古而質者乃能次第其
　出䖏作為年譜且以名吾書紹陶之志是可尚巳遂録
　于此云
　　　書陶栗里譜
　元亮髙風彂扵東晋去就之際君曽祖事晋懋著勲劳
　　自宋武帝芟元復馬逆揣其末流即不出武帝将收
　　賢士繫人心見要亦不應陶謝皆世臣君世地色言
　　俱辟而靈運為武帝秉任最後乃欲詭忠義雜江海
　　逺公送君過虎溪而却靈運不入蓮社素心皆所鑒
　　知譜具左方
　興寧三年乙丑(晋哀帝)
　　君生於潯陽柴桑今徳安縣楚城市是父軼名命子
　詩云於穆仁考澹焉虚止寄迹風雲冝茲愠喜陶氏
　自侃以武功擅世後裔稍襲故風多流乱岐盖折翼
　　之祥彂之㫄派傳淡傳君父子皆以隱徳著稱侃女
　適孟嘉嘉女適君父是生君其氣所傳造化必有可
　言者
　太元元年丙子(晋武帝)
　　君年十二失母祭妹文云慈妣早世我年二六
　太元九年甲申
　　君年二十失妾楚調詩云弱冠逢世阻始室䘮其偏
　妻翟氏偕老所謂夫畊於前妻鉏於後當是翟湯家
　　湯荘矯法賜四世以隱行之名亦柴桑
　太元十九年甲午
　　君年三十有歸園田詩云誤落塵網中一去三十年
　　𥘉為州祭酒當在其前不堪乃觧歸故云乆在樊籠
　　裏復得返自然尋亦却主簿
　隆安四年庚子(晋安帝)
　　君年三十六五月有從都還阻風規林詩當是叅鎮
　　軍䘖命自京都上江陵故在始作鎮軍叅軍經曲阿
　　詩後父在柴桑故云一欣侍温顔又云乆㳺戀所生
　　父為人度不肯適都當是巳舎單行見還舊居詩軍
　　僚差疆郡吏故云時来苟冥㑹婉戀憇通衢投䇿命
　　晨􁛑暫與田園䟽
　隆安五年辛丑
　　君年三十七正月有㳺斜川詩云開歲倐五十方二
　　十七作五日是當是故歲五月還潯陽今歲七月適
　　江陵有赴假還江陵夜行途中詩留潯陽踰年當是
　予告在郷至是徃赴云閒居三十載自未叅鎮軍以
　前得三十六年當是不堪勞役遂起歸意故云詩書
　敦宿好園林無俗情如何捨此去遥遥至南荆失父
　祭妹文云昔在江陵重罹天罰觸事未逺書䟽猶存
　當是妹自武昌報江陵時父在柴桑
　元興二年癸夘
　君年三十九正月有始春懐古田舎詩當是自江陵
　歸柴桑復適京都宅憂居家思湓城故有懐古田舎
　　又云良苗懐新十二月有與從弟敬逺詩云寝迹衡
　　門下在都亦當是䖏野
　元興三年甲辰
　　君年四十有連雨獨飲詩云僶仰四十年有飲酒詩
　　云是時向立年志氣多所耻遂盡分然分終死歸田
　　里當是在壬辰癸已為州祭酒之時所謂投耒去學
　　仕又云冉冉星氣流亭亭復一紀至是得十二年
　義熈元年乙已
　　君年四十一三月有為建威叅軍使都經錢溪詩當
　　是故歲自都還里即言庚子始事鎮軍継事建威中
　　經罹憂至是得六年復䘖命至都其家尚未歸柴桑
　　還舊居詩云疇昔家上京六載去還歸徃来時經郷
　　閭不常留稍成䟽故云阡陌不移舊邑屋或時非履
　　歴周故居隣老罕復遺至是始定居断他適十一月
　　有歸去来辞九月家留柴桑身徃彭澤至是免歸當
　　是不堪軍役故求縣不堪縣役故歸家所謂風波未
　　定心憚逺役彭澤去家百里公田足以為酒少日眷
　　然有歸與之情平生之志始决見序及辞甚詳失妹
　　所謂情在駿奔自免去職是歲劉将軍録尚書
　義熈三年丁未
　　君年四十三有祭程氏妹文自乙巳至是所謂服制
　　再周
　義熈四年戊申
　　君年四十四有六月遇火詩云奄出四十年
　義熈五年巳酉
　　君年四十五有九日詩
　義熈六年庚戍
　　君年四十六有西田獲早稲詩
　義熈七年辛亥
　　君年四十七有祭從弟敬逺文云絶粒委務考槃山
　　隂晨采上薬夕閒素琴當是同志見文甚詳
　義熈十年甲寅
　　君年五十有雜詩云柰何五十年棄官來歸至是得
　　十年故云荏苒經十載暫為人所覊
　義熈十一年乙邜
　　君年五十一有與子儼等䟽云年過五十又云見樹
　　木交䕃時鳥變声亦復欣然五六月北窓下卧遇涼
　　風暫至自號羲皇上人見䟽甚詳
　義熈十二年丙辰
　　君年五十二有下潠田舎穫詩云曰　為此来三四
　　星火頽當是得此在癸丑甲寅之間
　義熈十四年戊午
　　君年五十四楚調云僶俛六九年召為著作佐郎不
　　應是歲宋公為相國
　元熈元年巳未(晋恭帝)
　　君年五十五王休元為江州自造不得見遣其故人
　　龐通之等齎酒於半道栗里要之即引酌野亭休元
　　出與相聞極歡終日甞九日把菊無酒休元餉之有
　　九日間居詩所謂秋菊滿園時醪靡至當是未獲所
　遺休元在江州㡬六載未審的在何年自乙巳至丁
　　邜訖死未甞他適獨暫為休元入州
　永𥘉元年庚申(宋武帝)
　　君年五十六同隱周續之召至都為顔延之連挫義
　　熈間檀韶為江州􁦾續之在城北講禮讎書有示周
　　掾祖謝詩云馬隊非講肄校書亦巳勤又云但願逺
　　渚中從我潁水濵江城尚不欲周徃奚况京師劉遺
　　民亦同隱有和劉柴桑詩云挈杖還西廬又云春醪
　　觧飢劬其還以春有酬劉柴桑云嘉穟眷南疇又云
　　慨然知巳秋其還至是及秋𥘉自西廬移南村有移
　　居詩云聞多素心又樂與数朝夕又云過門更相呼
　　有酒斟酌之遷居殆為遺民之徒尋還西廬度相距
　　亦不逺與遺民更相酬酢不改賞文析義之時未審
　　的在何年或恐劉柴桑似縣令劉或甞為此縣存此
　　呼或有命不為猶續之甞命為撫軍叅軍不就因呼
　　周掾皆不可知但非時為宰者語皆冷交非熱官丁
　　柴桑詩云秉直司聦于惠百里此乃當官無疑尋詩
　　鍾情於劉過厚於周遺民自隱之餘無聞續之在隱
　　之中微婉君與周劉號潯陽三隱校情義稍有淺深
　　是歲宋武帝踐祚
　景平元年癸亥(晋營陽王)
　　君年五十九顔延之為始安過潯陽日造飲酣醉臨
　去留二萬錢悉送酒家相知乆間驟見益驩延之未
　審何時來柴桑所謂自尓分居及我多暇伊好之洽
　接􁐺隣舎當是不詣劉穆之之時又未審何時去柴
　桑當是為豫章世子叅軍之時㩀誄叅傳畧見
　元嘉三年丙寅(宋文帝)
　　君年六十二檀道濟為江州時抱羸疾多瘠餒徃候
　　饋以梁肉不受
　元嘉四年丁卯
　　君年六十三有自祭文云律中無射擬挽歌詩云嚴
　　霜九月送我出逺郊當是抄秋下世顔延之誄云
　視化如歸臨凶若吉藥剤弗嘗禱祠弗恤其臨終髙
　熊見誄甚詳君平生好談歸盡䔥統以為䖏百齡之
　内居一世之中倐忽白駒寄寓逆旅與大塊而榮枯
　隨中和而放蕩豈能勞於憂偎役於人間最知深心
　形贈影荅神釋本趣畧見所謂縦浪大化中不喜亦
　　不懼應盡便須盡無復獨多慮惟患不知既巳洞知
　　安坐待此夫復何言杜甫許避俗未許逹道識者更
　詳之
　　　書陶華陽譜
　通門髙風彂於梁齊宋去就之際君祖父皆食宋禄身
　　又生宋代自齊髙帝代宋旋引去梁武帝代齊益退
　　蔵平時以師待君然大節有定操豈復以恩禮推移
　　暫至丹陽應簡文之命不少至京都慰武帝之懐抑
　　何其堅忍壯年果於遺世炤之審故判之不疑譜具
　　左方
　孝建三年丙申(宋世祖)
　　君生於丹陽秣陵今上元縣冶村是母郝氏夢兩天
　　人持炉爇香來前有娠今世為君再世為孫思􁤛兩
　　世肇啓於郝故其兆先形當是本居天仙趣報盡還
　　入人趣植根弗凡受形亦異生以火年火月又夏至
　　極陽日悉禀純陽多起飛心累功積行所升當益髙
　　推佛言叅君迹畧見
　大明四年庚子
　　君年五歲常持荻畫灰學書
　㤗始元年乙巳(宋明帝)
　　君年十歲得葛洪神仙傳即有志飬生語人仰青天
　　睹白日不覺為逺及長愽讀書邃觧文武諸伎自後
　　天文地理人事雖至淵妙咸臻底極當時巳䍐傳歴
　　年愈逺行世寖　梁傳所載十二種今傳惟三種傳
　　不能紀十種唐志所載九種今傳惟四種傳有志無
　　八種傳無志有五種本草後人増衍考正益詳間與
　　集注差異
　元徽二年甲寅(宋蒼梧王)
　　君年十九蕭将軍録尚書引為諸王侍讀故事止典
　　文學無它務除奉朝請故事止奉朝㑹請召本不為
　　官雖在䆠途亦居静地及求縣乃不遂縁埶可見
　永明十年壬申(齊世祖)
　　君年三十七家貧求宰縣不遂脫朝服挂神武門去
　　止句曲山體即䡖捷性嗜山水所歴必吟咏盤旋不
　　巳語人吾見朱門廣夏雖適其華樂而無欲徃之心
　　望髙岩瞰大澤知難立止自常欲就之永明中求禄
　　得輒差舛不尓豈得為今日之事亦縁埶使然此語
　　甚真是事先有根次有縁次有埶相苻乃入所謂道
　　生之徳畜之物形之埶成之惟難契故曠世難就
　隆昌元年癸酉(齊欝林王)
　　君年三十八沈約為東陽屡要不至自棲句曲不出
　　所謂徧歴名山求訪仙藥或未然一至句章禮育王
　　塔一至丹陽應太子召他適皆無考又言徃東陽從
　　孫㳺嶽受符啚經法亦無考惟楊羲靈寳五符傳句
　　容葛粲粲以傳陸脩静陸以傳孫許􁞐二景歌東陽
　　章靈民出都遇得以與孫度所得止在林陵句曲之
　　間非逺適而後傳
　永元元年已邜(齊東昬侯)
　　君年四十四在句曲築楼髙三層身䖏其上弟子居
　　其中賔客至其下與物遂絶不娶無子它眷亦不通
　　先断此根可議他事特愛松風庭院皆植松聆響為
　　樂間獨㳺泉石此門忌濁便清神仙上景多雲霞下
　　景多山水物多金玉色多紫碧它皆類是所謂熟之
　　飬之覆之若欲成辦必皆将護大要離塵換境為上
　中興元年辛巳(齊和帝)
　君年四十六蕭都督至新林遣弟子戴猛之迎謁𥘉
　齊末作水丑木之歌至是援䜟文成梁字令弟子進
　　之遂以梁建國後覆沒亦預言朱點已已詩嘆朝陽
　重離七元卒驗雖隱茅山不郤人主詢謀中大通𥘉
　獻善勝成勝二刀度武帝狃陳慶之覆魏洛陽好大
　　之心寖侈叅㑹侯景大觸駭機豈盡忘捄世者但觀
　時耳蚤慕張良甚深黄石編書盖傳真祕課兵法其
　間餘事推巳及物亦致平緒術此門隱除魔顯定亂
　學道者間及君箸水鏡握鏡當是早為豈挂晚念
　天監元年壬午(梁髙帝)
　君年四十七梁武帝在西邸與㳺及即位恩禮彌篤
　　問訊弗絶屡招不出畫兩牛一枚放水草之間一金
　絡頭人執杖驅之知不可復致㫄族季直亦不肯事
　　梁武帝甞歎梁有天下遂不見此人門風何繇乃尓
　天監四年乙酉
　　君年五十積居積金澗泉石益竒無蛇虎有佳术及
　　雜藥𥘉乏青林及來居皆自茂在句曲東壟
　中大通元年已酉
　　君年七十四遇異人宣闓以本草用蝱蟲水蛭之属
　　傷物遅一紀可觧形至期果化尸觧凡十餘種世傳
　　誾自青城來句曲先升以君聞帝録其積水之功化
　　後為蓬萊都水監見仙傳及拾遺甚畧今茅山相傳
　　稍詳但微􁂮異
　大同二年丙辰
　　君年八十一隻眼或方夢勝力菩薩授菩提記乃詣
　　鄮縣禮阿育王塔自誓受戒世傳吕岩從鍾離權受
　　劒訣後二百餘年來參黄龍恵南始竟佛言不脩正
　　覺別得生理休止深山大島絶於人境報盡還來散
　　入諸趣晚年始堅此碩唐志有所著草堂法師傳當
　　時佛教雖隆禪宗未開圓覺以大通元年至以是年
　　去留臺城十九日度君不及相見
　大同六年庚申
　　君年八十五逆尅亡日仍為告逝詩及卒顔色如常
　香氣弥山華陽頌云號其行當滿亥数未終丁迨乃
　　承唐世将賔來聖庭化後一遇丁亥為陳臨海王光
　　大元年再遇丁亥為唐太宗貞觀元年升平之盛降
　　古所稀聖庭當是此時𥘉隋文帝輔周以國子愽士
　　召孫思􁤛不應宻言後五十年有聖人出吾且助以
　　濟人宣政元年至貞觀元年適滿五十年應命來見
　　太宗官之不受辞歸太白山風素極類隱居它無種
　　不類形有轉移神無變易自是至丁卯獨孤信鎮洛
　　陽之時正七歲至丁亥太宗召至長安之時得八十
　　七歲暮齡有少容所以驚嗟盧照鄰稱其自謂生開
　　皇辛酉當時巳不信若尓豈得聖童之稱愽士之召
　　貞觀丁亥方二十七歲豈得少容之歎若言数百歲
　　豈得七歲弱冠之譽度思邈之生適継隱居之沒其
　　為後身何疑挺契頌又云重離倘或似謂簡文與武
　　帝俱非令終又云七夕乃扶胥謂武帝凡七改元世
　　稱推戴為䇿立侯景甞為懐朔鎮功曹吏至是篡梁
　　稱漢故云扶胥所謂篇中字皆有義旨後人自以篇
　　中事求之則機萌一頌二十字頋盖虚設矧又彰明
　　業運頌又云濟神既有在去留徒所冝神既濟矣在
　　於何所華原孫氏即其所在也巳當知佛言報盡還
　　來及舎生趣生至確可信識者更推之
清異録二卷乃宋陶翰林(榖所)譔凡天文地理君道官志
　人事女行君子么麽釋族仙宗草木花果𬞞薬禽獸蟲
　魚支體作用居室衣服妆飾陳設噐具文用武噐酒漿
　茗荈饌羞䘮塟鬼妖皆創為異名新說而藥譜一則尤
　竒甚因俻録之
　　　藥譜
　苾蒭清本良於醫藥数百品各以角貼所題名字詭異
　余大駭究其源底荅言天成中進士侯寧極戯造藥
　　譜一卷盡出新意改立别名因時多艱不傳于此余
　　以禮求假録一通用娛閒暇
　　　　假君子(牽牛)昌明童子(川烏/頭)淡伯(厚朴)
　　　　木叔(胡椒)雪眉同氣(白扁/豆)含丸使者(椒)
　　　　馘毒仙(預知/子)貴老(陳皮)逺秀卿(沉香)
　　　　化米先生(神/麹)九日三(呉茱/茰)𦦨􁑪(硫黄)
　　　　三閭小玉(白/芷)中黄節士(麻/黄)時羙中(蒔蘿)
　　　　導河掾(木猪/苓)嗽神(五味子)削堅中尉(三稜)
　　　　　曲方氏(防風)白大夀(呉术)洞庭奴隸(抧殻)
　　　　　黄英古(檀香)緑劒真人(菖/蒲)魏去疾(阿魏)
　　　　　禹孫(澤瀉)槖籥尊師(仙灵/脾)風稜御史(史君/子)
　　　　　雪如来(白及)風味團頭(縮/砂)赦肺侯(欵冬花)
　　　　　骨鯁元君(卑/觧)苦督郵(黄岑)調睡參軍(酸枣/仁)
　　　　　黒司命(從容)知微老(白薇)太青尊者(朴/硝)
　　　　　既濟公(升麻)冷翠金剛(石楠/葉)脫核嬰児(桃/仁)
　　　　　澀翁(訶棃勒)抱雪居士(香附/子)随湯給事中(甘/遂)
　　　　　斜枝大士(草龍/膽)野丈(白頭翁)建陽八座(蛇床/子)
　　　　　玄芳仲長統(皁/莢)藂生藥王(覆盆/子)仁枣(川練子)
　　　　　石仲寕(滑石)命門録事(安息/香)隱上座(郁李仁)
　　　　　水状元(紫蘇)飛風道者(牙/硝)畢和尚(蓽澄茄)
　　　　　金山力士(自然/銅)麝男(甘松)氷喉尉(薄苛)
　　　　　草東床(大腹皮)腎曹都護(葫芦/巴)夀祖(威灵仙)
　　　　　玲瓏藿去病(藿/香)干眼油(㽔人)延年卷雪(桑白/皮)
　　　　　水銀腊(䡖粉)黄香影子(梔子)六停劑(五味子)
　　　　　顯明􁈽(阿膠)出様珊瑚(木/通)中央粉(蒲黄)
　　　　　瘡帚(何首烏)支觧香(丁皮)洗瘴丹(㯽郎)
　　　　　海腊騏驎竭　水磨橄㰖(金鈴/子)無名印(地榆)
　　　　　無憂扇(枇杷/葉)鬼木串(槐角)黒殺星(夜明砂)
　　　　　續命筒(乾􁇀)蛮龍舌血(沒/薬)清凉種(香薷)
　　　　　羽化魁(五加/皮)度厄錢(連翹)聖蘢鬆(瞿麦)
　　　　　翻胃木(常山)湯主(山茱茰)醒心杖(逺志)
　　　　　玉皇瓜(馬兠/鈴)偷蜜珊瑚(甘/草)徳児(杏仁)
　　　　　混沌螟蛉(寄/生)永嘉聖脯(乾/姜)紅心石(赤石脂)
　　　　　薬本(五灵脂)静風尾(􁉥介)正坐丹砂(附子)
　　　　　迎湯子(免絲/子)山屠(黄蘖)脾家瑞氣(肉豆/􁐎)
　　　　　甜面淳于(蜜陀/僧)剔骨香(青皮)痰宫劈歴(半夏)
　　　　　玉虚飯(龍腦)銷眉根(苦参)黒龍衣(鱉甲)
　　　　　小帝青(青塩)百辣雲(生姜)綬帶米(麦蘖)
　　　　　半夏精(天南/星)夜金(䧺黄)沙田髄(黄精)
　　　　　無声虎(大黄)小昌明(草烏/頭)草兵(巴豆)
　　　　　巢煙九肋(烏/梅)百子堂(草果/子)皺面還丹人参
　　　　　琥珀孫(松脂)賊参(薺苨)不死􁞟(伏令)
　　　　　火泉(竹瀝)比目沉香(烏/薬)陸續丸(蔓荆子)
　　　　　地白(瓜蒌根)天豆(破故𥿄)滴膽芝(黄連)
　　　　　新羅白肉(白附/子)􁳹香嬌(丁香)破関符(蓬莪术)
　　　　　玉絲皮(杜仲)血櫃(牡丹皮)川元蠢(芎)
　　　　　九女春(鹿耳)百薬綿(黄耆)英華庫(益智)
　　　　　通天柱杖(牛/藤)赤天佩(姜黄)丹田霖雨巴㦸
　　　　　百文鬚(石斛)飛天蕊(旋覆/花)安神隊杖(麦門/冬)
　　　　　鄆芝(天麻)錦繍根(芍薬)草魚目(薏苡)
　　　　　茅君寳篋(蒼/术)尉佗圭(桂)錬形松子(柏子/仁)
　　　　　蘆頭豹子(柴/胡)丑寳(牛黄)肚裏屏風(艾)
　　　　　九畹菜(澤蘭)女二天(當歸)大通緑(木香)
　　　　　旱水晶(鵬砂)還元大品(地/黄)兩平草(羗活)
　　　　　死冰(白僵蚕)一寸楼臺(蜂/窠)三尸籙(拘𣏌)
　　　　　無情手(碙砂)㧞萃團(麝香)緑鬚姜(細辛)
　　　　　笑靨金(菊花)走根梅(乾葛)八月珠(茴香)
　　　　　銀條徳星(山/薬)埋光烏薬(良/姜)椹聖(畢撥)
　　　　破軍殺(大戟)吉祥杵(桔梗)金母蛻(欝金)
　　　　線子檀(茅香)良醫匕首(亭/歴)産家大噐(秦芁)
　　　　滴金卵(延胡/索)鬼丹(盧㑹)宜州様子(白豆/􁐎)
　　　　瓦壠斑(貝母)孝梗(知毋)萬金茸紫苑
　　　　秦尖(疾黎)西天蔓(前胡)蕨臣(卷柏)
　　　　五福臠(白歛)保生叢(藁本)狨奴(狗脊)
　　　　蒜腦藷(百合)備身弩(芫花)帝膏(蘇合香)
　　　　王靈片(石膏)
宋馬永卿嬾(真子)録云古人重譜系故雖世胄綿逺可以
考究渊明命子詩云天集有漢眷于愍侯赫赫愍侯運
　當攀龍撫劒風邁顯兹武功參誓山河啓土開封按漢
　功臣表開封愍侯舎以左司馬從漢破代封侯昔髙帝
　與功臣盟云使黄河如帶泰山若礪國以永存爰及苗
　裔所謂參誓山河謂此盟也髙帝功臣百有二十人舎
　其一也又云亹亹條載羅時有語黙運長源欝欝洪柯
　群川載導衆條載羅時有語黙運同隆窊此盖謂青也
　功臣表開封愍侯舎封十一年薨十二年夷侯青嗣四
　十八年薨所謂群川衆流以諭支派之分散也語黙隆
　窊以言自青後未有顯者也淵明乃長沙公之曽孫然
　侃傳亡載世家獨於此見之後世累經乱離譜籍散亡
然又士大夫因循滅裂不如古人所以家譜不傳於世
惜哉
南村輟耕録卷之十六
南村輟耕録卷之十七
　　　　　　　　　天台陶　宗儀　九成
宋番昜張世南㳺䆠紀聞云辨愽書畫古器前輩盖甞著
書矣其間有論議而未詳明者如臨摹硬黄響榻是四
者各有其說今人皆謂臨摹爲一体殊不知臨之與摹
逈然不同臨謂置𥿄在傍觀其大小濃淡形埶而學之
若臨淵之臨摹謂以薄𥿄覆上随其曲折婉轉用筆曰
摹硬黄謂置𥿄熱熨斗上以黄蠟塗勻儼如枕角毫釐
　必見饗榻謂以𥿄覆其上就明窓牗間映光摹之辨古
　器則有所謂款識臘茶色朱砂班真青緑井口之類方
　為真古其製作有雲紋雷紋山紋䡖重雷紋垂花雷紋
　鱗紋細紋粟紋蟬紋黄目飛㢘饕餮蛟螭虬龍麟鳯熊
　虎龜蛇鹿馬象鵉䕫犧蜼鳬雙魚蟠虺如意圜絡盤雲
　百乳鸚耳貫耳偃耳直耳附耳挾耳獸耳虎耳獸足䕫
　足百獸三螭穟草瑞草篆帶(若蚪結/之埶)星帶(四㫄飾/以星象)輔乳
(鍾名用以/節楽者)碎乳(鍾名大乳三十六/外復有小乳周之)立䕫雙䕫之類凡古
　器制度一有合此則以名之如雲雷鍾鹿馬洗鸚耳壷
　之類是也如有款識則以款識名如周叔液䁀齊侯鍾
　之類是也古器之名則有鍾(大曰特中曰/鎛小曰編)䁀尊罍彛舟
(類洗而/有耳)卣(音酉又音由中尊器/也有攀盖足類壷)瓶爵斗(有耳有流有/足流即觜也)巵
　觶(之豉切/酒觴也)角(類彛而/無柱)桮敦簠(其形/方)簋(類鼎而矮/盖有四足)豆甗(牛/偃)
(切無底/甑也)錠(徒徑切又/都定切)斚觚鬲(形製同鼎漢志/謂空足曰鬲)鍑(方宥切/玉篇云)
(似金而大其實/類小瓮而有環)盉(户戈切又胡卧切盛五味之噐/也似鼎而有盖有觜有埶攀)壷(其/類)
(有四曰圓曰/匾曰方曰温)盫(於合切覆盖也似洗様/而腰大有足有提攀)瓿(蒲後切類/壷而矮)鋪
(類豆鋪陳/薦献之義)罌(類/釡)鑑(盛氷器上方如斗􁏫底/如風窓下設盤以盛之)匜(戈支切/沃盤噐)盤
　洗盆鋗(呼玄切類洗玉/篇云小盆也)杅磬錞鐸征(類鍾/而矮)鐃戚鐓(飾物/柄者)
　奩鑑(即/鏡)節鉞戈矛盾弩機表坐旂鈴刀筆杖頭蹲龍(宫/廟)
(乗輿之飾或/云闌楯間物)鳩車(鬼戯/之具)提梁龜蛇硯滴車輅托轅之属
　此其大㮣難於盡俻然知此者亦思過半矣所謂欵識
　乃分二義欵謂隂字是凹入者刻畫成之識謂陽字是
　挺出者正如臨之與摹各自不同也臘茶色亦有差别
　三代及秦漢間噐流傳世間歲月寑乆其色微黄而潤
　澤今士大夫間論古噐以極薄為真此盖一偏之見也
　亦有極薄者有極厚者但觀製作色澤自可見也亦有
　数百年前句容所鑄其藝亦精今鑄不及必竟黒而燥
　須自然古色方為真古也趙希鵠洞天清禄集古鍾鼎
　彛噐辨云夏尚忠啇尚質周尚文其制噐亦然啇噐質
　素無文周噐雕篆細宻此固一定不易之論而夏噐獨
　不然余甞見夏琱戈於銅上相嵌以金其細如髪夏噐
　大抵皆然歲乆金脫則成隂窽以其刻畫者成凹也銅
　噐入土千年純青如鋪翠其色子後稍淡牛後乗隂氣
　翠潤欲滴間有土蝕䖏或穿或剥並如蝸篆自然或有
　斧痕則是偽也銅器墜水千年則純緑色而瑩如玉未
　及千年緑而不瑩其蝕䖏如前今人皆以此二品體䡖
　者為古不知噐大而厚者銅性未盡其重止能減三分
　之一或減半噐小而薄者銅性為水土蒸淘易盡至有
　鉏擊破䖏並不見銅色惟翠緑徹骨或其中有一線紅
　色如丹然尚有銅声傳世古則不曽入水土惟流傳世
　間色紫褐而有朱砂班甚者其班凸起如上等辰砂入
　釡以沸湯煑之良乆班愈見偽者以􁇀調朱為之易辨
　也三等古銅並無腥氣惟土古新出土尚帶腥氣乆則
　否若偽作者熱摩手心以檫之銅腥觸鼻可畏識文款
　紋亦不同識乃篆字以紀功所謂銘書鍾鼎夏用鳥跡
　篆啇則蟲魚周以蟲魚大篆秦用大小篆漢以小篆隸
　書三國隷書晋宋以來用楷書唐秦用楷隸三代用隂
　識謂之偃嚢字其字凹入也漢以来或用陽識其字凸
　間有凹者或用刀刻如鐫碑盖隂識難鑄陽識易為决
　非三代物也款乃花紋以易飾古噐款居外而凸識居
　内而凹夏周噐有欵有識啇噐多無欵有識古人作事
　精緻工人預四民之列非若後世賤大夫之事故古噐
　𣢾必細如髪而匀整分暁無纎毫糢餬識文筆畫宛宛
　如仰瓦而不深峻大小深淺如一亦明浄分暁無纎毫
　糢餬此盖用銅之精者並無砂顆一也良工精妙二也
　不吝工夫非一朝夕所爲三也今設有古噐欵稍或模
　餬必是偽作質色臭味亦自不同句容噐非古物盖自
　唐天寳間至南唐後主時於昇州句容縣置官埸以鑄
　之故其上多有監官花押其䡖薄􁇀黒欵細雖可愛要
　非古噐歲乆亦有微青色者世所見天寳時大鳯環瓶
　此極品也偽古銅噐其法以水銀雜錫末即今磨鏡薬
　是也先上在新銅噐上令勻然後以釅醋調細􁭉砂末
　筆蘸勻上候如臘茶面色急入新汲水滿浸即成臘茶
　色候如􁇀急入新水浸成􁇀色浸稍緩即変色矣若不
　入水則成纯翠色三者並以新布擦令光瑩其銅腥為
　水銀所匱並不彂露然古銅聲微而清新銅声濁而関
　不能逃識者之見古人惟鍾䁀祭噐稱功頌徳則有識
　盤盂寓戒則有識它噐亦有無識者不可遽以為非但
　辨其體質欵紋顔色臭味足矣夫二書之論銅噐固巳
　粲然具備然清脩好古之士又不可不讀經傳紀録以
　求其源委如薛尚功欵識法帖及重廣鍾鼎韻七卷者
　宣和愽古圖吕大臨考古圖王俅嘨堂集古録黄睿東
觀餘論董逌廣川書䟦等書皆當熟味徧叅而断之以
經庶可言精鑒也
今人家正門適當巷陌橋道之衝則立一小石将軍或植
　一小石碑鐫其上曰石敢當以厭禳之按西漢史㳺急
　就章云石敢當顔師古注曰衞有石碏石買石惡鄭有
　石制皆爲石氏周有石速齊有石之紛如其後以命族
敢當所向無敵也㩀所說則世之用此亦欲以爲保瘴
　之意
俗謂不通時宜者爲方頭陸魯望詩云頭方不㑹王門事
塵土空緇白紵衣
玉臺詩入門時左顧但見双夗央夗央七十二羅列自成
　行孟東野和薔薇歌仙機軋軋飛鳯皇花開七十有二
　行二詩皆用七十二不知何所祖
京師旃檀佛以靈異著聞海宇王侯公相士庻婦女捐金
荘嚴以丐福利者歲無虚日故老相傳云其像四體無
　所倚著　君有道則至其國　國𥘉時尚可通一綫無
　礙今則不然矣按翰林學士程鉅夫瑞像殿碑刻云釋
　迎如來𥘉爲太子生七日母摩耶棄世生忉利天佛既
成道思念母恩遂昇忉利天爲毋說法優填國王自以
乆失瞻仰於如来欲見無從乃刻旃檀爲像目犍連尊
　者慮有闕陋躬以神力攝三十二匠昇忉利天諦觀相
　好三返乃得其真既成國王臣民奉之猶真佛焉及佛
　自忉利天復至人間王卒臣庻同徃迎佛此像騰歩空
　中向佛稽首佛為摩頂授記曰我滅度千年之後汝從
　震旦(東土/也)廣利人天由是西土一千二百八十五年龜
　茲六十八年涼州十四年長安一十七年江南一百七
　十三年淮南三百六十七年復至江南二十一年汴梁
　一百七十七年北至燕京居聖安寺十二年北至上京
　大儲慶寺二十年南還燕官内殿五十四年丁丑歲三
　月燕宫火迎還聖安寺居今五十九年乙亥歲當今
大元世祖皇帝至元十二年也帝遣大臣孛羅等四衆
俻法駕仗衞音伎迎奉萬夀山仁智殿丁丑建大聖安
寺已丑歲自仁智殿迎安寺之後殿大作佛事瑞像計
自優填王造始之歲至今延祐丙辰凡二千三百有七
年又釋氏感通録云梁武帝遣郝騫等徃天竺國迎佛
旃檀像其王模刻一像付騫天監十年至建康帝迎奉
太極殿建齋度僧大赦断殺自是𬞞食絶慾㩀此說又
與碑文不同即今聖安寺所安之像抑優填之所刻欤
　天竺之摹刻欤
今人家娶婦輿轎迎至大門則傳席以入弗令履地然唐
人巳尓樂天春深娶婦家詩云青衣轉(去/声)氊褥錦繍一
條斜
吉之永豐劉氏女天共南下日為東平王郎中(宥)所虜後
　王聞其父母兄弟舅姑夫子咸在因放之歸且作歸婦
吟以送之詩曰烈火都将玉石焚死生契闊憶中分信
音一絶思青鳥淚眼雙穿望白雲殘日鶺鴒還有難北
風鴻雁正離群新詩送尓還家去重續當年織錦文吁
固雖劉氏有莫大之幸而王亦仁人者矣
或者謂晋唐間人所畫士女多不帶耳環以為古無穿耳
　者然荘子曰天子之侍御不义揃不穿耳則穿耳自古
　亦有之矣
呉中呼女子之賤者為丫頭劉賔客寄贈小樊詩花面丫
　頭十二三春來綽約向人時
今以早飯前及飯後午前午後晡前小食為點心唐史鄭
　傪為江淮留後家人備夫人晨饌夫人頋其弟曰治妆
　未畢我未及餐尓且可點心則此語唐時已然
今蒙古色目人之臧獲男曰奴女曰婢縂曰驅口盖國𥘉
　平定諸國日以俘到男女匹配為夫妻而所生子孫永
為奴婢又有曰紅契買到者則其元主轉賣於人立劵
　投稅者是也故買良為驅者有禁又有曰陪送者則摽
　撥随女出嫁者是也奴婢男女止可互相婚嫁例不許
　聘娶良家若良家願娶其女者聽然奴或致富主利其
　財則俟少有過犯杖而錮之席卷而去名曰抄估亦有
　自碩納財以求脫免奴籍則主署執憑付之名曰放良
　刑律私宰馬牛杖一百毆死驅口常人減死一等杖一
　百七所以視奴婢與馬牛無異按周禮其奴男子入于
　皁隸女子入于舂藁說文奴婢皆古罪人夫今之奴婢
　其父祖𥘉無罪惡而世世不可逃亦可痛巳又奴婢所
　生子亦曰家生孩児按漢書陳勝傳秦令少府章邯免
　驪山徒人奴産子師古曰奴産子猶今人云家生奴也
則家生児亦有所㩀
愠羝謂腋氣也唐崔令欽教坊記云范漢女大娘子亦是
竿木家開元二十一年出内有姿媚而㣲愠羝
張公可與者濟南人律身㢘正持法公平苟可以納忠於
國雖斧鉞有所不避為中書郎中日　先帝時一大姦
　以元惡受顯􁜦後二子夤縁入　侍幸沐天脊特各
　授行省平章陛辤叩首言曰先臣在九原弗獲霑一
　命之榮當不瞑目臣敢昧死請上命左右傳　㫖中
書獨公不奉　詔越数日　上召丞相面諭　丞相退
　謂公曰　聖意寵遇之深當復柰何公曰　朝廷果欲
　舉行贈典必須雪其非罪若然是　先帝不合誅之以
　先帝為何如主哉則　上之於　先帝反不若大姦之
　有後矣不孝孰大焉丞相備公言以　聞　上為動容
　而止公以病在告都堂有人訴宗室謀逆奏送刑部問
　状逮鞫有證驗而死于獄宗室之妻見　上泣曰臣妾
　夫某無罪枉死　上但知送部而不謂其已死　聖怒
　命御史臺鞫問丞相懼謀之公即扶疾至省取牘𥙷署
　花押衆皆愕然丞相曰恐掾史所行有錯欲照畧耳非
　謂此也公曰自丞相以下皆當聽問某何獨求免邪既
　而緘牘令該掾抱詣臺臺官首問曰張郎中曽書卷否
　曰然臺官議曰張郞中所行未甞差錯况此一事中書
　得　㫖施行執法者復何罪因覆奏曰臣等取省案
　根勘宗室某之死不枉　上頷之其事遂寝如公者誠
　天子之争臣也矣
宋張文濳明道雜志云經傳中無嬸妗二字嬸字乃世母
　字二合呼妗字乃舅母字二合呼也二合如真言中合
　兩字音為一
蘇小小見諸古今吟咏者多矣而世有圖寫以玩之一何
　動人也如此哉春渚紀聞云司馬才仲𥘉在洛下晝寝
夢一羙姝牽帷而歌曰妾本錢唐江上住花落花開不
　管流年度燕子䘖将春色去紗窓㡬陣黄梅雨才仲愛
　其詞日詢曲名云是黃金縷且曰後日相見於錢唐江
　上及才仲以東坡先生薦應制舉中等遂為錢唐幙官
　其廨舎後堂蘇小墓在焉時秦少章為錢唐尉為續其
　詞後云斜挿犀梳雲半吐檀板䡖𫾣唱徹黄金縷夢断
　綵雲無覔䖏夜涼明月生春浦不逾年而才仲得疾所
　乗畫水輿艤泊河塘柁工遽見才仲擕一麗人登舟即
　前声喏而火起舟尾狼忙走報家巳慟哭矣能改齋漫
　録云劉次荘樂府解題曰錢唐蘇小小歌蘇小小非唐
　人世見樂天夢得詩多稱咏遂謂與之同時耳次荘雖
知蘇小小非唐人而無所㩀余按郭茂倩所編引廣題
曰蘇小小錢唐名娼也盖南齊時人西陵在錢唐江之
西故古辤云何䖏結同心西陵松􁂴下余甞記虞羙人
長短句云槐隂別院宜清晝人坐春風秀羙人圖子阿
誰留都是宣和名筆内家收鶯鶯燕燕分飛後粉淡棃
花痩只除蘇小不風流斜挿一枝萱草鳯釵頭亦藴藉
可喜乃元遺山先生所作也
某人以善經紀積貲至鉅萬計而既鄙且嗇不欲書其姓
名其尊行錢素菴者(抱素)逸士也多㳺名公卿間善詩
曲有集行于世某甞以貴富驕之故作今樂府一闋譏
　警焉　哨遍　試把賢愚窮究看錢奴自古呼銅臭徇
　巳苦貪求特不教泉貨周流忍包羞油鐺挿手血海舒
　拳肯落它人後暁夜尋思機彀縁情鉤距巧取㫄摉蠅
　頭場上苦驅馳馬足塵中厮追逐積儧下無厭就捨死
　忘生出乖弄醜　耍孩児　安貧知足神明佑好聚歛
　多招悔尤王戎遺下舊牙籌夜連明計筭無休不思日
　月搬烏兎只與児孫作馬牛添消瘦不調相鼎恣逞戈
　矛　十煞　漸消磨双臉春已凋䬒兩鬂秋終朝不樂
　眉長皱恨不得櫃頭錢五分息招人借架上　一周年
　不放贖狠毒性如狼狗把平人骨肉做自已膏油　九
　　有心待拜五侯教人喚甚半州忍飢寒儧得家私厚
　待壘做錢山児倩軍士喝號提鈴守怕化做錢龍児請
　法官行罡布氣留半炊児入徧把牙関叩只碩得無支
　有管少出多收八　虧心事儘意為不義財儘力掊
　那裏問親弟兄親姊妹親姑舅只待要春風金谷驕王
　凱一任教夜雨新豐困馬周無親舊只知敬明眸皓齒
　不想共肥馬輕裘七　資生利轉多貪婪意不休為
　錙銖捨命尋争闘田連阡陌心猶窄架挿詩書眼不瞅
　也學采東籬菊子是箇􁛑呵元亮豹子浮丘　六　恨
　不得揚子江変做酒早穣金積到斗為幾文贉背錢受
　了些㫄人呪一斗粟與親眷分了顔面二斤麻把相知
　結下冦讎真紕繆一味的驕而且吝甚的是樂以忘憂
　　五　這財曽燃了董卓臍曽梟了元載頭聚而不散
　遭殃咎怕不是堆金積玉連城富眨眼早野草閒花滿
　地愁干生受生財有道受用無由　四　有一日大小
　運併在命宫死囚限纏在邜酉甚的散得疾子為你聚
　來得驟恰待調和新曲歌金帳逼臨得佳人墜玉楼難
　收救一壁相投河奔井一壁相爛額焦頭　三　窓隔
　毎都颭颭的飛椅卓毎都出出的走金銀錢米都消為
　塵垢山魈木客相呼喚寡宿孤辰厮趂逐喧白晝花月
　妖将家人狐媚虚耗鬼把倉庫潜偷二　惱天公降
下灾犯官刑繫在囚它用錢時難叅透待買它上木驢
釘子䡖䡖釘吊脊觔鈎児淺淺鈎便用殺難寛宥魂飛
蕩蕩魄散悠悠　尾　出落它平生聚歛的情都寫做
臨刑犯罪由将它死骨頭告示向通衢裏甃任它日灸
風吹慢慢朽樂府中押逐贖菊字韻者盖中州又音䡖
與尤字韻相近故也此曲雖曰為某而作然亦可以為
世勸
蜀主孟昶納徐匡璋女拜貴妃別號花蕊夫人意花不足
　擬其色似花蕊之翾䡖也或以為姓費氏則誤矣
余向在武林日於一友人䖏見陳居中所畫唐崔麗人圖
其上有題云並燕鶯為字聮微氏姓崔非煙冥采畫秀
　玉勝江梅薄命千年恨芳心一寸灰西廂舊紅樹曽與
　月徘徊余丁邜春三月䘖命陜右道出于蒲東普救之
　僧舎所謂西廂者有唐麗人崔氏女遺照在焉因命畫
　師陳居中繪模真像意非登徒子之用心迨将勉惰鍾
　始終之戒仍拾四十言使好事者知百勞之歌以記云
　㤗和丁邜林鍾吉日十洲種玉大誌宜之題延祐庚申
　春二月余傳命至東平頋市粥雙鷹圖觀乆之弗見主
　人而歸夜宿府治西軒夢一麗人綃裳玉質逡廵而前
　曰君玩双鷹圖雖佳非君几席間物妾流落乆矣有双
　鷹名冠古今頋託君為重覺而恠之未卜其何祥遲明
　欲行忽主人擕鷹圖來且四軸余意麗人双鷹符此数
　耳継出一小軸乃夢所見有詩四十字䟦語九十八識
　日㤗和丁邜出蒲東普救僧舎繪唐崔氏鶯鶯真十洲
　種玉大誌宜之題畫詩書皆絶神品也余驚詫良乆時
　有司群官吏環視囙縮不囙託以䟦語佳勝贖之吁物
　理相感果何如邪豈法書名畫自有靈邪抑名不朽者
　随神邪遇合有定数邪余甞謂関雎碩人姿德兼俻君
　子之配也琴心雪句才艶聮芳文士之偶也自詩書道
　廢丈夫弗學況女流乎故近世非無秀色徃徃脂粉腥
　穢鴉鳯莫辨求其彷彿待月章之萬一絶代無聞焉此
　亦慨世降之一端也因歸于我義弗辤已宜之者盖前
　金趙愚軒之字曽為鞏西簿遺山謂㤗和有詩名五言
　平淡它人未易造信然㤗和丁邜迨今百十四年云其
　月三日壁水見士思容題右共五百九字雖不知壁水
　見士為何如人然二君之風韻可想見矣因俾嘉禾繪
　工盛懋臨寫一軸適舅氏趙公待制雝見而愛之就為
　録文於上按唐元微之傳竒鶯鶯事以為張生寓蒲之
　普救寺適有崔氏孀婦亦止兹寺崔氏婦鄭氏也生出
　於鄭視鄭則異派之從母因丁文雅軍擾掠蒲人鄭惶
　駭不知所措生與将之黨善請吏護之不及於難鄭厚
　生徳謂曰姨之弱子㓜女當以仁兄之禮奉承命鶯鶯
　出拜顔色艶異光輝動人生問其年紀鄭曰十七歲矣
　生自是惓之私禮鶯鶯之侍婢紅娘間道其衷既而詩
　章徃復遂酬所碩中間離合多故然不能終諧伉儷說
　者以為生即張子野宋王性之著傳竒辨正按微之作
　姨母鄭氏墓銘云其既䘮夫遭軍乱微之為保護其家
　又作陸氏誌云余外祖睦州刺史鄭濟白樂天作微之
　母鄭氏誌亦言鄭濟女而唐崔氏譜永寧尉鵬娶鄭済
女則鶯鶯者乃崔鵬之女於微之為中表傳竒言生年
　二十二樂天作微之墓誌以大和五年薨年五十三即
當以大暦十四年己未生至貞元庚辰正二十二歲凡
此数端决為微之無疑特託它姓以避就耳事具侯鯖
録中
江浙行省建治所于杭陸路赴都三千九百二十四里若
水程則四千四百四十里東至大海四百九里順風海
洋七日七夜可到日本國西至鄱陽湖接連江西省南
康路界一千三百四十五里南至汀州路接連廣東潮
　州界二千四百二十里北至揚子江接連淮南省揚州
界七百二十里東到大海四百九里西到江西省南康
路一千七百五里南到廣東潮州路二千五百一十里
北到淮南省揚州路七百六十五里東南到漳州路海
岸二千四百九十九里西南到江西省建昌路一千五
百九十里東北到松江海岸五百二十二里西北到池
州路接連河南省安慶路一千三百四十二里此四至
八到也今割福建道立行省則又不同矣
今人謂易其所守者為改常北夢瑣言左軍容使嚴遵羙
閹官中仁人也甞一日彂狂手足舞蹈傍有一猫一犬
猫忽謂犬曰軍容改常也
南村輟耕録卷之十七
南村輟耕録卷之十八
　　　　　　　　　天台陶　宗儀　九成
唐張彦逺著歴代名畫記十卷自軒轅時至㑹昌元年能
　畫者三百七十餘人其叙畫之源流曰夫畫者成教化
　助人倫窮神変測幽微與六籍同功古先聖王受命應
　籙則有龜字効靈龍圖呈寳自巢燧巳來皆有此瑞庖
　犧氏彂於滎河中典籍圖畫萌矣軒轅氏得於温洛中
　史皇蒼頡状焉是時也書畫同體而未分象制肈創而
　猶畧無以傳其意故有書無以見其形故有畫按字學
　之部其六曰鳥書在幡信上書端象鳥頭者則畫之流
　也顔光禄云圖載之意有二一曰圖理卦象是也二曰
　圖識字學是也三曰圖形繪畫是也又周官教國子以
　六書其三曰象形則畫之意也是故知書畫異名而同
　體也洎乎有虞作繪繪畫明矣既就彰施仍深比象於
　是禮樂大闡教化由興故能揖讓而天下治廣雅云畫
　類也尓雅云畫形也說文云畫畛也象田畛畔所以畫
　也釋名云畫掛也以采色掛物象也故鍾鼎刻則識魑
　魅而知神姦旂章明則昭軌度而備國制清廟肅而尊
　彛陳廣輪度而疆理辨以忠以孝盡在於雲臺有烈有
　勲皆登於麟閣見善足以戒惡見悪足以思賢故陸士
　衡云宣物莫大於言存形莫善於畫此之謂也其論畫
　六法曰昔謝赫云畫有六法一曰氣韻生動二曰骨法
　用筆三曰應物象形四曰隨類傅采五曰經營位置六
　曰傳模移寫自古畫人䍐能兼之彦逺試論之曰古之
　畫或能遺其形似而尚其骨氣以形似之外求其畫此
　難可與俗人道也今之畫縦得形似而氣韻不生以氣
　韻求其畫則形似在其間矣上古之畫迹簡意澹而雅
　正顧陸之流是也中古之畫細宻精緻而臻麗展鄭之
　流是也近代之畫煥爛而求備今人之畫錯乱而無㫖
　衆工之迹是也夫象物必在乎形似形似湏全其骨氣
　骨氣形似皆本乎立意而歸乎用筆顧愷之曰畫人最
　難次山水次狗馬其臺閣一定噐耳差易為也斯言得
　之至於鬼神人物有生動之可状湏神韻而後全故韓
　子曰狗馬難鬼神易狗馬乃凡俗所見鬼神乃譎恠之
　状斯言得之至於經營位至則畫之縂要然今之畫人
　粗善寫貌得其形似則無其氣韻具其采色則失其筆
　法豈曰畫也其論畫體工用榻寫曰夫畫物特忌形貌
　采章歴歴具足甚謹甚細而外露巧宻所以不患不了
　而患於了既知其了亦何必了此非不了也若不識其
　了是真不了也夫失於自然而後神失於神而後妙失
　於妙而後精精之為病也而成謹細自然者為上品之
　上神者為上品之中妙者為上品之下精者為中品之
　上謹而細者為中品之中余今立此五等以包六法以
　貫衆妙其間詮量可有数百等孰能周知非夫人邁識
　髙情超心慧者豈可議乎知畫宋郭若虚著圖畫見聞
　志六卷自唐㑹昌元年至神宗熈寕七年能畫者二百
　七十四人其論製作楷模曰大卒圖畫風力氣韻固在
　當人其如種種之要不可不察畫人物必分貴賤氣韻
　朝代衣冠釋門有善功方便之顔道像具脩真度世之
　範帝王崇上聖天日之表外夷得慕華欽順之情儒賢
　見忠信禮義之風武士多勇悍英烈之貌隱逸識肥遯
　髙世之節貴戚尚紛華侈靡之容天帝明威福嚴重之
　儀鬼神作魗䰩(尺者/反)馳趡(于鬼/反)之状士女宜秀色婑(烏/果)
(反)媠(奴坐/反)之態田家有醇甿朴野之真畫衣紋林石用
　筆全類於書衣紋有重大而調暢者有縝細而勁健者
　勾綽縦掣理無妄下以状髙側深斜卷摺飄舉之埶林
　木有樛枝挺幹屈節皴皮紐裂多端分敷萬状作怒龍
　驚虺之埶聳淩霄翳日之姿山石多作礬頭亦為稜面
　落筆便見堅重之性皴淡即生窊凸之形破墨之功尤
　難畫畜獸全要停分向背筋力精神肉質肥圓毛骨隱
　起畫龍窮㳺泳蜿蜒之妙得囬蟠升降之宜畫水湯湯
　若動使觀者有浩然之思畫屋木折算無虧筆畫匀壮
　深逺透空畫花竹有四時景候隂陽向背筍篠老嫩苞
　蕚先後自然艶麗間野逮諸園𬞞野草咸有出土體性
　畫禽鳥識形體名件之異悟翔舉飛集之態其論氣韻
　非師曰謝赫六法精論萬古不移然而骨法用筆以下
　五法可學如其氣韻必在生知固不可以考宻得復不
　可以歲月到黙契神㑹不知然而然其論用筆得失曰
　凡畫氣韻本乎㳺心神采生於用筆意存筆先筆周意
　内畫盡意在像應神全夫内自足然後神閒意定神閒
　意定則思不竭而筆不困也畫有三病皆繫用筆一曰
　版二曰刻三曰結版者腕弱筆癡全虧取與物狀平偏
　不能圓混也刻者運筆中疑心手相戾勾畫之際妄生
　乖角也結者欲行未行當散不散似物凝滯不能流暢
　也其論古今優劣曰佛道人物士女牛馬近不及古山
　水林石花竹禽魚古不及近何以明之且頋愷之陸探
　微張僧繇呉道元及閻立德立本皆純重雅正性出天
　然呉生之作為萬世法號曰畫聖張萱周昉韓幹戴嵩
　氣韻骨法皆出意表後之學者終莫能到故曰近不及
　古至如李成関仝范寛董源之迹徐熈黄荃居寀之蹤
　前不藉師資後無復継踵借使二李三王之軰復起邉
　鵉陳庶之倫再生亦将何以措手於其間哉故曰古不
　及近鄧椿著畫継十卷自熈寧七年至孝宗乾道三年
　能畫者二百一十九人其論逺曰畫之為用大矣盈天
　地間者萬物悉皆含豪運思曲盡其態而所以能曲盡
　者止一法耳一者何也曰傳神而已矣世徒知人之有
　神而不知物之有神此若虚深鄙衆工謂雖曰畫而非
　畫者豈止能傳其形不能傳其神也故畫法以氣韻生
　動為第一而若虚獨歸於軒冕岩穴有以哉又曰自昔
　鑒賞家分品有三曰神曰妙曰能獨唐朱景真譔唐賢
　畫録三品之外更増逸品其後王休復作益州名畫記
　乃以逸爲先而神妙能次之景真雖云逸格不拘常法
　用表賢愚然逸之髙豈得附於三品之未未若復休首
　推之爲當也又有畫継𥙷遺一卷不知誰所譔則自乾
　道以後至理度間能畫者八十餘人尓後陳得輝著續
　畫記一卷再自髙宗建炎𥘉至㓜主徳祐乙亥能畫者
　一百五十一人然與畫継𥙷遺則相出入者耳二書僅
　可考閱姓名無足觀也趙希鵠洞天清禄集云古畫多
　直幀至有畫身長八尺者雙幅亦然横披始於米氏父
　子非古制也河北絹經緯一等故無背靣江南絹則經
　麄而緯細有背面唐人畫或用搗熟絹為之然止是生
　搗令絲楄不礙筆非如今煮練加漿也古絹自然破者
　必有鯽魚口與雪絲偽作者則否古畫色墨或淡黒則
　積塵所成自有一種古香可愛若偽作者多作黄色而
　鮮明不塵暗此可辨也米芾畫史云古畫若得之不脫
　不須背褾若不佳換褾一次背一次壞屡更矣深可惜
　盖人物精神髮采花之穠艶蜂蝶只在約畧濃淡之間
　一經背多或失之也古畫至唐𥘉皆生絹至呉生周昉
　韓幹後来皆以熱湯湯半熟搥如銀版故作人物精采
　入筆今人收唐畫必以絹辨見紋麄便云不是唐非也
　張僧繇閻令畫皆生絹南唐畫皆麄絹徐熈絹或如布
　絹素百破必好畫裂文各有辨長幅横卷裂文横横幅
　直卷裂文直各随軸埶裂也直断不當一縷歲乆卷自
　兩頭蘇開断不相合不作毛搯亦蘇不可偽作其偽者
　快刀直過當縷兩頭依舊生作毛起搯又堅紉也濕染
　者色棲縷閒乾熏者煙臭上深下淺古𥿄素有一般古
　香真絹色淡雖百破而色明白精神采色如新惟佛像
　多經香煙熏損本色染絹作湿香色棲塵文問最易辨
　仍盖色上作一重古破不直裂湏連兩三經不可偽作
　國朝東楚湯垕字君載號采真子著畫鑒一卷論歴代
　名畫悉有依㩀其雜論曰古人作畫皆有深意運思落
　筆莫不各有所主况名下無虚士相傳既乆必有過人
　䖏今人㸔畫出自巳見不經師授不閱記録但合其意
　者為佳不合其意者為不佳及問其如何是佳則茫然
　失對㒒自十七八歲時便有迂闊之意見圖畫愛玩不
　去手見鑒賞之士便加禮問徧借記録髣髴成誦詳味
　其言歴觀名迹叅考古說始有少悟若不留心不過為
　聽声隨影終不精鑒也燈下不可看畫醉餘酒邉不可
　看畫俗客尤不可示之卷舒不得其法最為害物至於
　庸人孺子見畫必㸔妄加雌黄品藻本不識物乱訂真
　偽令人短氣古人畫槀謂之粉本前輩多寳畜之盖其
　草草不經意䖏有天然之妙宣和紹興所蔵粉本多有
　神妙古人作畫有得意者多再作之如李成寒林范寛
　雪山王詵煙江疊障不可枚舉看畫如看羙人其風神
　骨相有飢體之外看今人看古迹必先求形似次及傅
　染次及事實殊非賞鑒之法也元章謂好事家與賞鑒
　家自是兩等家多資力貪好名勝遇物收置不過聽声
　此謂好事若鑒賞則天資髙明多閱傳録或自能畫或
　深畫意毎得一圖終日寳玩如對古人不能奪也觀六
　朝畫先觀絹素次觀筆法次觀氣韻大㮣十中可信者
　一二有御府題印者尤不可信古畫東移西掇撏𥙷成
　章此弊自髙宗朝荘宗古始也余友人呉興夏文彦字
　士良號蘭渚生其家世蔵名蹟鮮有比者朝夕玩索心
　領神㑹加以㳺於畫藝悟入厥趣是故鑒賞品藻萬不
　失一因取各畫記圖畫見聞志畫継續畫記為本叅以
　宣和畫譜南度七朝畫史齊梁魏陳唐宋以來諸家畫
　録及傳記雜說百氏之書摉潜剔祕網羅無遺自軒轅
　時至宋㓜主德祐乙亥得能畫者一千二百八十餘人
　又女真三十人　本朝自至元丙子至今九十餘年間
　二百餘人共一千五百餘人其考覈誠至矣其用心良
　勤矣所論畫之三品盖擴前人所未彂論曰氣韻生動
　出於天成人莫窺其巧者謂之神品筆墨走絶傅染得
　宜意趣有餘者謂之妙品得其形似而不失規矩者謂
　之能品古人畫墨色俱入絹縷精神逈出偽者雖極力
　髣髴而粉墨皆浮於縑素之上神氣亦索然盖古人筆
　法圓熟用意精到𥘉若率易愈玩愈佳今人雖極工緻
　一覽而意盡矣唐及五伐絹素麄厚宋絹䡖細望而可
　別也御題畫真偽相雜徃徃有當時名筆臨摹之作故
　祕府所蔵臨摹本皆題為真迹惟明昌所題最多具眼
　自能識也吁可謂真知畫者哉
㢘訪使楊文憲公(煥)字煥然乾州奉天人甞作汴故宫記
　云已亥春三月按部至于汴汴長吏宴于廢宫之長生
　殿懼後世無以考為纂其大槩云皇城南外門曰南薫
　南城之北新城門曰豐宜橋曰龍津橋北曰丹鳯而其
　門三丹鳯北曰州橋橋少北曰文武楼遵御路而北横
　街也東曰太廟西曰郊社正北曰承天門而其門五雙
　闕前引東曰登聞檢院西曰登聞鼓院檢院之東曰左
　掖門門之南曰待漏院鼓院之西曰右掖門門之南曰
　都堂承天之北曰大慶門而日精門左昇平門居其東
　月華門右昇平門居其西正殿曰大慶殿東廡曰嘉福
　楼西廡曰嘉瑞楼大慶之後曰德儀殿德儀之東曰左
　昇龍門西曰右昇龍門正門曰隆德曰䔥墻曰丹墀曰
　隆德殿隆德之左曰東上閣門右曰西上閣門皆南嚮
　東西二楼鍾鼓之所在鼓在東鍾在西隆德之次曰仁
　安門仁安殿東則内侍局内侍之東曰近侍局近侍之
　東曰嚴祖門宫中則曰撒合門少南曰東楼即授除楼
　也西曰西楼仁安之次曰純和殿正寝也純和西曰雪
　香亭雪香之北后妃位也有楼楼西曰瓊香亭亭西曰
　涼位有楼楼北少西曰玉清殿純和之次曰寧福殿寧
　福之後曰苑門由苑門而北曰仁智殿有二大石左曰
　敷錫神運萬歲峯右曰玉京獨秀太平岩殿曰山荘荘
　之西南曰翠微閣苑門東曰仙韶院院北曰湧翠峯峯
　之洞曰大滌湧翠東連長生殿殿東曰湧金殿湧金之
　東曰蓬萊殿長生西浮玉殿浮玉之西曰瀛洲殿長生
　之南曰閱武殿閱武南曰内蔵庫由嚴祖門東曰尚食
　局尚食東曰宣徽院宣徽北曰御薬院御薬北曰右蔵
　庫右蔵之東曰左蔵宣徽東曰點檢司點檢北曰祕書
　監祕書北曰學士院學士之北曰諌院諌院之北曰武
　器署點檢之南曰儀鵉局儀鵉之南曰尚輦局宣徽之
　南曰拱衞司拱衞之南曰尚衣局尚衣之南曰繁禧門
　繁禧南曰安泰門安泰西與左升龍門直東則夀聖宫
　兩宫太后位本明俊殿試進士之所宫北曰徽音殿徽
　音之北曰燕夀殿燕夀殿垣後少西曰震肅衞司東曰
　中衞尉司儀鵉之東曰小東華門更漏在焉中衞尉司
　東曰祗粛門祗粛門東少南曰将軍司徽音夀聖之東
　曰太后苑苑之殿曰慶春慶春與燕夀並小東華與正
　東華對東華門内正北尚廐局尚廐西北曰臨武殿左
　掖門正北尚食局局南曰宫苑司宫苑司西北曰尚醖
　局湯薬局侍儀司少西曰符寳局器物局西則撒合門
　嘉瑞楼西曰三廟正殿曰德昌東曰文昭殿西曰光興
　殿並南嚮德昌之後宣宗廟也宫西門曰西華與東華
　直其北門曰安貞二大石外凡花石臺榭池亭之細並
　不録觀其制度蕳素比土階茅茨則過矣視漢之所謂
　千門萬戸珠璧華麗之飾則無有也然後之人因其制
　度而損益之以求其稱斯可矣公又有録汴梁宫人語
　五言絶句一十九首雖一時之所寄興亦不無有傷感
　之意今併附于此詩曰一入深宫裏經今十五年長因
　批帖子呼到御牀前右一歲歲逢元夜金娥　簇巾見
　人心自怯終是女児身(右二)殿前輪直罷偷去賭金釵
　怕見黄昏月殷勤上玉階(右三)翠翹　掘背小殿夜蔵
　鈎驀地羊車至低頭笑不休(右四)内府頒金帛教酬賀
　節盤兩宫新有旨先與問孤寒(右五)人間多枣栗不到
　九重天長𬒳黄衫吏花攤月賜錢(右六)仁聖生辰節君
　王進玉巵夀棚兼夀表留待北還時(右七)邉奏行臺急
　東華夜啓封内人催歩輦不候景陽鍾(右八)畫燭雙雙
　引珠簾一一開輦前齊下拜歡飲辟寒盃(右九)聖躬香
　閤内尺道下朝遅扶仗嬌無力紅綃貼玉飢(右十)今日
　天顔喜東朝内宴開外邉農事動詔遣教坊回(右十/一)駕
　前雙白鶴日日候朝回自送銮興去經年更不來(右十/二)
　陡覺文書静相将立夕陽傷心寧福位無復夜熏香(右/十)
(三)二后睢陽去潜身泣到明却回誰敢問校似有心情
(右十/四)為道圍城乆收奩闘犒軍入春渾断絶飢苦不堪
　聞(右十/五)監國推梁邸𥘉頭静不知但疑墻外笑人有看
　宫時(右十/六)别殿弓刀響倉皇接鄭王尚愁宫正怒含淚
　強添妆(右十/七)一向傳宣喚誰知不復還来時舊鍼線記
　得在窓間(右十/八)北去遷沙漠誠恐畏從行不如當日死
　頭白若為生(右十/九)陳隨隱南度行宫記云杭州治舊錢
　王宫也紹興因以為行宫皇城九里入和寧門左進奏
　院玉堂右中殿外庫至北宫門循廊左序巨璫幕次列
　如魚貫祥㬢殿朶殿接脩廊為後殿對以御酒庫御薬
　院慈元殿外庫内侍省内東門司大内都巡檢司御厨
　天章等閣廊回路轉衆班排列又轉内蔵庫對軍噐庫
　又轉便門垂拱殿五間十二架脩六丈廣八丈四尺􁐺
　屋三間脩廣各丈五朶殿四兩廊各二十間殿門三間
　内龍墀折檻殿後擁舎七間為延和殿右便門通後殿
　殿左一殿随時易名明堂郊祀曰端誠䇿士唱名曰集
　英宴對奉使曰崇徳武舉及軍班授官曰講武東宫在
　麗正門内南宫門外本宫㑹議所之側入門垂楊夾道
　間夫容環朱蘭二里至外宫門節堂後為財帛生料二
　庫環以官属直舎轉外窑子入内宫門廊右為賛導春
　坊直舎左講堂七楹扁新益外為講官直舎正殿向明
　左聖堂右祠堂後凝華殿瞻箓堂環以竹左寢室右齊
　安位内人直舎百二十楹左彛齋太子賜號也接繍香
　堂便門通繹已堂重􁐺複屋昔楊太后垂簾於此曰慈
　明殿前射圃竟百歩環脩廊右愽雅楼十二間左轉数
　十歩雕䦨花甃萬卉中出秋千對陽春亭清霽亭前夫
　容後木犀玉質亭梅繞之由繹已堂過錦臙廊百八十
　楹直通御前廊外即後苑梅花千樹曰梅崗亭曰冰花
　亭枕小西湖曰水月境界曰澄碧牡丹曰伊洛傳芳芍
　薬曰冠芳山茶曰鶴丹桂曰天闕清香堂曰本支百世
　佑聖祠曰慶和泗洲曰慈濟鍾吕曰得真橘曰洞庭佳
　味茅亭曰昭儉木香曰架雪竹曰賞静松亭曰天陵偃
　盖以日本國松木爲翠寒堂不施丹艧白如象齒環以
　古松碧琳堂近之一山崔嵬作觀堂爲上焚香祝天之
　所呉知古掌焚脩每三茅觀鍾鳴觀堂之鍾應之則駕
　興山背夫容閣風帆沙鳥履舄下山下一溪縈帶通小
　西湖亭曰清漣恠石夾列献瑰逞秀三山五湖洞穴深
　杳豁然平朗翬飛翼拱淩虚楼對瑞慶殿損齋緝熈崇
　政殿之東爲欽先孝思復古𬗋宸等殿木圍即福寧殿
　射殿曰選得坤寜殿貴妃昭儀婕妤等位宫人直舎螘
　聚焉又東過閤子庫睿思殿儀鵉脩内八作翰林諸司
　是謂東華門右二記書法詳贍宋之宫闕㮣可見矣
徐文獻公任浙西㢘訪使日遇有訴訟者必歴問其郡邑
　官吏臧否分為三等載諸籍第一等絶臧者第二等臧
　否相半者第三等極否者又用覆察相同候分司按巡
　時遂以卑之曰第一等褒舉之第二等勿問第三等懲
　戒之使改過可也慎勿罷其職役分司遵奉一道肅清
人之年壮而髪班白者俗曰筭髮以為心多思慮所致盖
　髮乃血之餘心主血血為心役不䏻上廕乎髮也然本
　草云蕪菁子壓油塗頭能変蒜髮則亦可作蒜易說卦
　巽為寡髮陸徳明曰寡本作宣黒白雜為宣髮㩀此則
當用宣字為是
檄書露布何所起乎漢陳琳草檄曹操見之頓愈頭風遂
　謂檄起於琳說文檄二尺書徐鍇通釋曰檄徴兵之書
　也漢髙祖以羽檄徴天下兵有急則挿以羽尓雅木無
枝為檄注檄擢直上也文心雕龍有張儀檄楚書隗囂
檄亡新文文選有司馬相如喻蜀檄文則檄非自琳始
　也明矣隋禮儀志後魏毎戦剋書帛於􁇀竿上名露布
　世說桓宣武征鮮卑煥袁粲作露布倚馬手不輟筆俄
成七𥿄如隋志世說所云則露布起於後魏而晉因之
然漢官儀凡制書皆璽封唯赦贖令司徒印露布州郡
又漢書賈洪為馬超作伐曹操露布則漢時已然及讀
𥘉學記引春秋佐助期曰武露布文露沉宋均云甘露
見其國布散者人上武文采者則甘露沉重豈露布之
義當取於此與
西浙之人以草為履而無跟名曰靸鞵婦女非纏足者通
天之炙轂子雜録引實録云靸鞵舄三代皆以皮為之
朝祭之服也始皇二年遂以蒲為之名曰靸鞵二世加
鳯首仍用蒲晋永嘉元年用黃草宫内妃御皆著始有
伏鳩頭履子梁天監中武帝易以絲名觧脫履至陳隋
間呉越大行而模様差多唐大暦中進五朶草履子建
中元年進百合草履子㩀此則靸鞵之製其來甚古然
　北夢瑣言載霧是山巾子船為水靸鞵之句抑且咏諸
　詩矣靸悉合切在颯字韻下今俗呼與翣同音者誤
世稱郷胥為書手䖏䖏皆然報應記宋衎江淮人應明經
舉元和𥘉至河隂縣因疾病廢業為塩鐡院書手盖唐
時巳有此名
南村輟耕録卷之十八
南村輟耕録卷之十九
　　　　　　　　　天台陶　宗儀　九成
人禀天地五行之氣以生手三陽三隂足三陽三隂合為
　十二經以環絡一身徃来流通無少間断其脉應於兩
　手三部焉夫脉者血也脉不自動氣實使之故有九候
　之法内經云脉者血之府說文云血理分􁂁行軆者从
　􁂁从血亦作脉通釋云五蔵六府之氣血分流四體也
　釋名云脉幕也幕給一體字从肉从􁂁􁂁音普拜切水
　之邪流也脉自从􁂁取脉行之象無求子云脉之字从
　肉从􁂁又作爬盖脉以肉為陽衇以血為隂華佗云脉
　者血氣之先也氣血盛則脉盛氣血衰則脉衰血熱則
　脉数血寒則脉遲血微則脉弱氣血平則脉緩晋王叔
　和分爲七表八裏可謂詳且至矣然文理繁多學者卒
　難究白宋淳熈中南康崔子虚隱君嘉彦以難經於六
　難專言浮沉九難專言遅数故用爲宗以統七表八裏
　而搃萬病其說以爲浮者爲表爲陽外得之病也有力
　主風無力主氣浮而無力爲芤有力爲洪又沉爲實沉
　者爲裏爲隂内受之病也有力主積無力主氣沉而極
　小爲微至骨爲伏無力爲弱遲者爲隂主寒内受之病
　也有力主痛無力主冷遲而少駃爲緩短細爲濇無力
為濡数者為陽主熱外得之病也有力主熱無力主瘡
数而極弦為緊有力為弦流利為滑它若九道六極之
殊三焦五蔵之辨與夫持脉之道療病之方其間玄妙
　具在四脉玄文及西原脉訣等書世以為祕授始由隱
　君傳之劉復真先生先生傳之朱宗陽錬師鍊師傳之
張玄白髙士今徃徃有得其法者學者其求諸
俗稱四司六局者多不能舉其目古杭夢㳺録云官府貴
家置四司六局各有所掌故筵席排當凡事整齊都下
街市亦有之常時人户每遇禮席以錢倩之四司六局
皆可致四司者帳設司厨司茶酒司臺盤司也六局者
　果子局蜜煎局菜𬞞局油燭局香薬局排辦局也凡四
司六局人祗應慣熟便省賔主一半力
愽古圖宋徽廟朝所脩書故世知有博古之名而不知更
有稽古等閣蔡京保和殿曲燕記云宣和元年九月十
　二日皇帝召臣京等燕保和殿臣鯈等東曲水朝於玉
華殿上歩西曲水循酴醿至架太寜閣登層峦林霄騫
鳯垂雲亭始至保和殿三楹楹七十架兩挾閣中楹置
榻東西二間列寳玩與古鼎彛器玉在挾閣曰妙有設
古今儒書史子楮墨右曰日宣道家金櫃玉笈之書與
神霄諸天隱文上歩前行稽古閣有宣王石鼔歴邃古
　尚古鑑古作古傳古博古袐古諸閣蔵祖宗訓謨與夏
啇周尊彛鼎鬲爵斚卣敦盤盂漢晋隋唐書畫多不知
識上親指示為言其㮣
今人以善能營生者為經紀唐滕王元嬰與蔣王皆好聚
　歛太宗甞賜諸王帛敕曰滕叔蔣兄自能經紀不須賜
　物韓昌黎作栁子厚墓志云舅弟盧遵又将經紀其家
　則自唐已有此言
世斥貪利之人必曰汝便是龐居士矣盖相傳以為居士
　家資巨萬殊用勞神竊自念曰若以與人又恐人之我
　若不如置諸無何有之鄊因輦送大海中舉家脩道縂
　成證果又以為居士即㐮陽龐德公釋氏傳燈録龐居
　士傳云㐮州居士龐藴者衡州衡陽縣人也字道玄世
　本業儒志求真諦徳宗貞元初謁石頭遷禅師豁然有
　省後叅馬祖問不與萬法為佀者是甚麽人荅曰待汝
　一口吸盡西江水却向汝道遂於言下頓悟玄旨乃留
　駐叅承有偈曰有男不婚有女不嫁大家團欒頭共說
　無生話元和六年北遊㐮漢隨䖏而居女靈照賣竹鹿
　籬以供朝夕将入滅謂曰視日早晚以報靈照遽曰日
　巳中矣而有蝕也居士出户觀視即登父座合掌坐亡
　居士曰我女機鋒捷矣更延七日州牧于公頔聞之來
問居士謂曰但願空諸所有慎勿實諸所無好住世間
皆如影響言訖枕公膝而化龐婆走田中謂其子龐大
　曰汝父死矣龐大曰嗄倚鉏脫去婆為焚燒畢自後莫
知其所按此傳知非龐徳公明矣但亦不言其富何耶
輦財之說特恐後人所傳㑹耳然今之積金蓄榖倍息
　計贏校斗斛合􁈺詐欺不得自休息又否則射歉飢彂
積授枚識出布籌㑹入窮日疲極而睡者能以居士之
事便作真想豈不為飬生之福哉
鄭遂昌言宋巨璫李太尉者國亡為道士號梅溪余童時
甞侍其游故内指點歴歴如在過葫蘆井揮涕曰是盖
宋之先朝位上釘金字大牌曰皇帝過此罰金百兩近
周申父言先表叔祖金二提舉住杭州暗問其室氏乃
宋内夫人余年十四五尚猶識之但兩鬂俱秃問知在
宫中任此職者例褁巾巾帶之未各綴一金錢每晨用
　以掠髮入巾故乆而致然也因曰吾為内夫人日每日
輪流六人侍帝左右以𥿄一畨從後端起筆書帝起居
　旋書旋卷至暮封付史館内夫人别居一宫宫門金字
大牌曰官家無故至此罰金一鎰以二者言之可見宋
朝家法之嚴
至至乙酉冬　朝廷遣官奉使宣撫諸道問民疾苦然而
　政蹟昭著者十不二三明年秋江右儒人黃如徵邀
　駕上書指数散散王士宏等罪状且及國家利害斧鉞
　在前有所不避古之所謂豪傑之士如徵其人者與
　天子親覽其書喜見于色又虞如徵必為權豪所中頋
　近臣館榖以俟越数日特授江西等䖏儒學提舉敕侍
　衛護送出都如徵感　上徳意受命而不領職天下共
　賢之散散王士宏等雖免譴責終以不顯死其書畧曰
　江西布衣書生黄如徴百拜上書
　皇帝陛下如徴忝生僻土遭遇明時用竭愚衷冐干
　天聽伏望采覽萬一焉夫　皇朝版圖之廣歴古所無
　法制之良萬世莫易而水旱灾変連年不息者實由官
　皆汙濫民悉怨咨之所致也欽惟陛下憂民之心日夕
　孜孜遂於去年冬分遣大臣奉使宣撫諸道正欲其察
　政事之臧否問生民之疾苦禮賢德振貧乏信冤抑起
　淹滯俾所至之䖏如　陛下親臨焉苟能宣布　聖澤
　各盡乃職則雍熈㤗和之治政在今日然江西福建一
　道地䖏蠻方去京師萬里外傳聞奉使之來皆若大旱
　之望雲霓赤子之仰慈母而散散王士宏等不體
　聖天子撫綏元元之意鷹楊虎噬雷厲風飛声色以淫
　吾中賄賂以緘吾口上下交征公私朘剥贓吏貪婪而
　不問良民塗炭而罔知閭閻失望田里寒心乃歌曰
　九重丹詔頒恩至萬兩黄金奉使回又歌曰奉使來時
　驚天動地奉使去時烏天黒地官吏都􁁅天喜地百姓
　却啼天哭地又歌曰官吏黒􁇀皮燈籠奉使来時添一
　重如此怨謡未能枚舉皆萬姓不平之氣欝結于懐而
　彂諸声者然也此盖廟堂遴選非人使生民感　陛下
　憂恤之虚恩受奉使掊剥之實禍陛下於此而不察
　将何以取法於後世哉如徵無官守無言責所以不惮
　江河之險不畏斧鉞之誅而詣　闕以陳其事者政恐
　散散王士宏等回覲之日各飾巧言妄稱官清民泰欺
詐百端昏蔽主聦　陛下不悟為姦邪所賣擢任省
臺恣行威福流毒四海則江西福建一道之痛苦與天
　下共之以此而望隂陽和風雨時年歲登邊隅静不亦
難乎倘　陛下不棄蒭蕘之言委官察其實蹟責以欺
　天罔民之罪投諸遐荒雪江西福建一道之痛苦以為
百官勸則天下幸甚萬世幸甚如　陛下以為誹謗大
臣置而不問非惟今日禍起䔥墻抑且天下萬世之不
幸矣如徵鄙語俗言不知避諱觸犯清蹕罪在不赦
請伏鑕以俟命
吾郷錢叔琛氏贇乃武粛王之諸孫也其家在郡城東北
　隅亭臺沼沚聮絡映帯猶是先朝賜第與余相友善甞
　出示所藏鐡劵形宛如瓦髙尺餘闊一尺許劵詞黄金
　商嵌一角有斧痕盖至元丙子　天兵南下時其家人
　竊負以逃而死於難劵亦莫知所在越再丙子漁者偶
　網得之乃在黄岩州南地名澤庫深水内漁意寳物試
　斧擊之則鐡焉因棄諸幽一村學䆒與漁隣頗聞賜劵
　之說買以鐡價然二人皆不悟其字乃金也有報於叔
　環之兄者用十斛榖易得青氊復還誠為異事時余就
　録劵詞一通叔琛又出武肅當日謝表藁併録之昨晚
　檢閲經笥偶得於故𥿄中轉首已三十餘年矣人生能
　㡬何哉謾志于此詞云維乾寧四年歲次丁巳八月甲
　辰朔四日丁未皇帝若曰咨尓鎮海鎮東等軍節度浙
　江東西等道觀察䖏置營田招討等使兼兩浙塩鐡制
　置彂運等使開府儀同三司檢校太尉兼中書令使持
　節閏越等州諸軍事兼閏越等州刺史上柱國彭城郡
　王食邑五千户實對一百户錢鏐朕聞銘鄧隲之勲言
　垂漢典載孔悝之德事羙魯經則知褒徳䇿勲古今一
　致頃者董昌僣偽為皆鏡水狂謀悪貫㳿染齊人而尓
　披攘兇渠盪定江表忠以衞社稷惠以福生靈其機也
　氛祲清其化也疲羸㤗折甌越於塗炭之上師無私焉
　保餘杭於金湯之間政有經矣志奨王室績冠侯藩溢
　于旂常流在丹素雖鍾繇刋五熟之釡竇憲勒燕然之
　山未足顕功抑有異数是用錫其金版申以誓詞長河
　有似帯之期泰山有如拳之日唯我念功之㫖永将延
　祚子孫使卿長襲寵榮克保富貴卿恕九死子孫三死
　或犯常刑有司不得加責承我信誓徃惟欽哉宜付史
　館頒示天下表云恩主賜臣金書鐡劵一道臣恕九死
　子孫三死者出於睿眷形此綸言録臣以絲髮之勞賜
　臣以山河之誓鎘金作字指日成文震動神祗飛揚肝
　膽伏念臣　從筮仕殆及秉麾毎自揣量是何叨忝所
　以行如履薄動若持盈惟憂福過禍生敢忘慎𥘉護末
　豈其此志上感宸聰憂臣以䖏極多危慮臣以防微不
　至遂開聖澤永保私門屈以常刑宥其必死雖君親嘱
　念皆云必恕必容而臣子為心豈敢傷慈傷愛謹當日
　慎一日戒子戒孫不敢因此而累恩不敢乗此而賈禍
　聖主萬歲愚臣一心按史唐僖宗乾符五年王仙芝餘
　黨曹師䧺㓂掠二浙杭州募兵使石鏡都将董昌等将
　以討之臨安人錢鏐以驍勇事昌為兵馬使中和元年
　昌為杭州刺史光啓二年昌謂鏐曰汝能取越州吾以
　杭授汝鏐攻剋之昌遂徒越以鏐知杭州事三年昌為
　浙東觀察使鏐為杭州刺史招宗景福元年為武勝軍
　防禦使二年為鎮海節度使乾寧二年昌僣號鏐遺書
　曰與其関門作天子與九族百姓俱䧟塗炭豈若開門
　作莭度使終身富貴邪昌不聽鏐以状聞削奪昌官爵
　委鏐討之三年昌伏誅鏐令兩浙吏民上表請兼領浙
　東朝廷不得已以為鎮海鎮東莭度使改威勝曰鎮東
　天復二年進爵越王天祐元年更封呉王梁太祖開平
　元年以為吳越王乾化二年加尚父末帝貞明二年以
　為諸道兵馬元帥三年以為天下兵馬元帥龍徳三年
　以為呉越王鏐始建國儀衞名稱多如天子之制惟不
　改元置百官有丞相侍郎客省等使唐明宗天成四年
　削鏐官爵初鏐嘗遺安重誨書辤禮甚倨及朝廷遣奉
　使烏昭遇韓玫使鏐還玫奏昭遇見鏐稱臣拜舞重誨
　奏賜昭遇死鏐以太師致仕自餘官爵皆削之長興三
　年鏐卒鏐寝疾出卯鑰授子元􁁱曰子孫善事中國勿
　以易姓廢事大之禮卒年八十一史稱乾寧三年秋九
　月以鏐為鎮海鎮東莭度使而劵詞乃四年秋八月何
　邪史稱儀衞名稱多如天子之制惟不改元程大昌演
　蕃露云寳正六年歲在辛卯見封落星石制書辛卯乃
　唐明宗長興二年寳太元年羅隱記新城縣記云癸未
　歲癸未乃唐荘宗同光元年以此知呉越雖禀中原正
　朔既長興同光年號與其寳正寳太同歲而名不同知
　呉越自甞改元審矣又僧文瑩湘山野録云唐昭宗以
　錢武粛平董昌拜為鎮海鎮東節度使中書令賜鐡劵
　羅隱為譔謝表殆荘宗入洛又遣使貢奉懇請玉冊金
　劵有司定議非天子不得用後竟賜之鏐即以節鉞授
　其子元􁁱自稱吳越國王名其居曰殿官属悉稱臣又
　於衣錦軍大建王冊金劵詔書三楼遣使冊東夷諸國
　對拜其君長㡬極其埶與向之謝表所陳䖏極防微累
　恩賈禍之誡殊相戾矣禅月貫休甞以詩投之有滿堂
花醉三千客一劔霜寒十四州之句鏐愛其詩遣客吏
諭之曰教和尚改十四為四十方與見休性匾分謂吏
　曰州亦難添詩亦不改然閒雲野鶴何天而不飛邪遂
　飄然入蜀鏐後果為安重誨奏削王爵以太師致仕重
誨死明宗乃復鏐爵位夫武粛之踰越固莫逃乎二書
所論
有教子射字法必須彼我二人俱聰明熟於翻切優於記
問者方乃便捷倘遇人以詩詞或言語示我彼在隔坐
　不及知聞我則拊掌彼便說出與所示同然片叚文章
皆可成誦非特一句一字而巳用拊掌代擊鼓殊無勾
　肆市井俗態此天下太平優㳺無事謾以取一時之笑
　樂耳使鼙鼓之声震天干戈之鋒耀日又能留情於此
　邪字法七字詩十二句逐句排寫前四句括定字毋後
　八句括定叶韻詩曰䡖(䡖牽)兵(兵邉)平(平便)明(明眠)逢
　　　興(興掀)征(征煎)經(經堅)迎(迎年)俜(俜偏)停(停田)應
(應煙)成(成涎)聲(聲羶)清(清干)澄(澄纏)星(星鮮)晴(晴涎)丁
(丁顛)檠(檠䖍)盈(盈延)能(能)稱(稱千)非　精(精煎)零
(零連)汀(汀天)橙(橙纏)東蒙鍾江支茲為微魚胡模齊乖
　佳灰咍真諄臻匡虧元䰟痕寒歡関山先森䔥宵爻豪
　歌戈麻陽唐耕斜滎青蒸登尤侯車侵潭談塩添横光
　凡如欲切春字清諄清清千春清字在第三行第一字
　諄字在第七行第四字拊掌則前三後一少歇又前七
　後四下字平声為霞盈麻盈盈延霞盈字在第三行第
　七字麻字在第十行第二字拊掌則前三後七少歇又
　前十後二少歇又三盖夏字去声所以又三也若入声
　則四矣餘倣此但字毋不離二十八字而叶韻莫逃五
　十六字此為至要後見賔退録一則與此畧同併志之
　其曰俗間有撃鼓射字之伎莫知所始盖全用切字該
　以兩詩詩皆七言一篇六句四十二字以代三十六字
　毋全用五支至十二齊韻取其声相近便於誦習一篇
　七句四十九字以該平声五十七韻而無側声如一字
字毋在第三句第四字則鼓節前三後四叶韻亦如之
　又以一二三四為平上去入之别亦有不擊鼓而揮扇
　之類其實一也詩曰西希低之機詩資非卑妻欺癡梯
　歸披皮肥其辤移題擕持齊時依眉微離為児儀伊鋤
　尼醯雞箆溪批毗迷此字毋也羅家瓜藍斜凌倫思戈
　交勞皆來論留連王郎龍南関盧甘林峦雷聊隣簾櫳
羸婁叅辰䦨楞根彎離驢寒間懐横榮鞵庚光顔此叶
　韻也
松江之横雲山古冡纍纍然世傳以為多晉陸氏所蔵山
　人封生業盜冡至正甲辰春彂一冡冡磚上有太元二
　年造五字按太元東晋武帝時也逆数而上計九百一
　十餘年矣或者謂冡有志石　恐事泄袐弗示人冡中
　得古銅罍勺壷洗尊鼎雜器物二百餘件内一水滴作
　獅子昻首軒尾走躍状而一人靣部方大髭湏飄䔥騎
　獅子背左手握無底圓桶右手臂鷹人之腦心為竅以
　安吸子吸子頂微大正盖腦心儼一席帽胡人衣摺及
　獅鷹羽毛種種俻具通身青緑吸子渾若碧玉論其製
　作膚理則非晋人所能乃漢器無疑必其平生寳惜而
　以循葬約長五寸髙四寸許誠竒物也　士安偶
　過生生出以售捐錢五十緡買之歸剔鑿沙土飾澤蠟
　石神氣百倍於昔韞櫝保蔵時以示愽古好雅者一日
　為有埶力時貴奪去昔鮮于困學公甞畜一水滴正與
　士安者大同小異相承曰蛮人獅子愛之未甞去手寓
　杭州断橋日臨湖有水閣倚䦨把玩偶墜吸子於湖水
　中百計求之不可見悒快嘅嘆形神為之凋枯既它徃
　踰三年復來杭仍居昔所寓舎追懷故物注視湖波適
　當霜降水浄之時吸子儼在土内亟命僕下取欣然如
　獲至珍即易號曰神人獅子遂序述顛未求館閣諸老
　與夫騷人雅士歌咏以張之浸成巨軸公殁子孫不能
　世守水滴與詩卷皆歸婺州陶氏陶亦不能乆有又将
求善賈而沽諸今不知所在自我朝百餘年來僅聞公
得其一於先而士安得其一於今非若它古銅器比可
　以屈指数也
中書左丞葉公亦愚(李)錢唐人宋太學生上書詆賈似道
　公田関子不便專權誤國似道怒嗾林德夫告公泥金
飾齋扁不法令獄吏鞫之云只要尓做一箇麻餬公即
　口占一詩曰如今便一似麻餬也是人間大丈夫筆裏
無時那觧有命中有䖏未應無百千萬世傳名節二十
三年非故吾寄語長安朱紫客盡心好上帝王書遂遭
黥流嶺南及蒙恩放還與似道遇諸途公以詞贈云君
来路吾歸路来來去去何時住公田関子竟何如國事
　當時誰汝誤雷州户厓州户人生㑹有相逢䖏客中頗
　恨乏蒸羊聊贈一篇長短句歸附後入京上書言時相
　併献至元鈔様此様在宋時固甞進呈請以代関子朝
　廷不能用故今别改年號復献之
　世皇嘉納便用鑄板以功累官至今任而終
歌妓順時秀姓郭氏性資聪敏色藝超絶教坊之白眉也
　翰林學士王公元鼎甚眷之偶有疾思得馬版腸充饌
　公殺所騎千金五花馬取腸以供至今都下傳為佳話
時中書叅政阿魯温尤属意焉因戯謂曰我比元鼎如
　何對曰叅政宰相也學士才人也爕理隂陽致君澤民
　則學士不及叅政嘲風咏月惜玉憐香則叅政不如學
　士叅政付之一笑而罷郭氏亦善於應對者矣
至正辛丑四月朔日日未沒三四竿許忽然無光漸漸作
蕉葉様天且昏黒如夜星斗粲然飯頃方復舊天再明
星斗亦隱又少時乃沒按天官書王隱晋書曰日無光
臣有隂謀京房易傳曰臣專刑兹謂分威蒙微而日不
明
至正壬寅八月中上海縣三十四保辰字圍金夀一家巳
　閹雄狗生小狗八其一觜瓜紅如鮮血然犬之為妖多
　見於占驗之書而未有若此者若男変為女男子孕育
　則甞聞之古昔盖陽衰隂盛兵戈乱離之兆今夫牡物
　而生児陽化隂也又犬属火一觜瓜紅紅亦火也豈非
　主兵立火者與甲辰四月十三日華亭縣五保楊巷邵
　浦雲之西清菴廊屋一十九間每間屋柱皆有声其声
　若以桶覆水靣而擊其底者人以手按之則振掉而起
　經時乃止按乾坤変異録人君宮室無故有音声主兵
　起若人家主家亡六月二十三日夜四更松江近海去
　䖏潮忽驟至人皆驚訝以非正候至辰時潮方来乃知
先非潮也後見湖泖人說湖泖素不通潮忽平擁起髙
三四尺若潮漲之埶正與此時同又聞平江嘉㒷亦如
　之按五行志水自盈溢主兵興乾坤変異録河水大壅
臣下執政有背叛
國朝品官母妻四品贈郡君五品贈縣君然古邦君之妻
邦人曰小君禮士䘮妾不得匹其夫必曰君妻曰女君
後世封羊祜妻為萬嵗君則此可為令甲之原
人之四支百骸莫不畏寒獨靣則否醫書謂頭者諸陽之
㑹諸隂脉至頸及胸而還獨諸陽脉上至頭所以然也
南村輟耕録卷之十九
南村輟耕録卷之二十
　　　　　　　　　天台陶　宗儀　九成
六十甲子之有納音世人鮮知其理甞觀筆談有曰六十
　甲子納音盖六十律旋相為宮也一律合五音十二律
　納六十音也凡氣始於東方而右行音起於西方而左
　行隂陽相錯而生変化所謂氣始於東方者四時始於
　木右行傳於火火傳於土土傳于金金傳于水所謂音
始于西方者五音始于金左旋傳于火火傳千木木傳
　于水水傳于土(納音与易納甲同法乾納甲而坤納癸/始於乾而終于坤納音始于金金乾也)
(終于土/土坤也)納音之法同類娶妻隔八生子(此漢志/語也)此律吕
　相生之法也五行先仲而後孟孟而後季此遁甲三元
　之紀也甲子金之仲(黄鍾/之啇)同位娶乙丑(大吕之啇同位/調甲与乙丙与)
(丁之類下/皆倣此)隔八下生壬申金之孟(夷則之啇隔八謂大/吕下生夷則也下皆)
(倣/此)壬申同位娶癸酉(南吕/之啇)隔八上生庚辰金之季(姑洗/之啇)
(此金三元終若只以陽辰言之則依遁甲/逆轉仲孟季若兼妻言則順傳孟仲季也)庚辰同位娶
　辛巳(仲吕/之啇)隔八下生戊子火之仲(黄鍾之徵金三元終/則左行傳南方火也)
　戊子娶巳丑(大吕/之徵)生丙申火之孟(夷則/之徵)丙申娶丁酉(南/吕)
(之/徵)生甲辰火之季(姑洗/之徴)甲辰娶乙巳(中吕/之徴)生壬子木之
　仲(黄鍾之角火三元終/則左行傳子東方木)如是左行至于丁巳中吕之宫
　五音一終復自甲午金之仲娶乙未隔八生壬寅一如
　甲子之法終于癸亥(謂㽔賔娶林鍾/上生太簇之類)自子至于巳為陽
　故自黄鐘至于中吕皆下生自午至于亥為隂故自林
　鍾至于應鍾皆上生(甲子乙丑金与甲午乙未金雖同/然甲子乙丑為陽律陽律皆下生)
(甲午乙未爲陽吕陽吕皆上生/六七律相反所以分為一紀也)得此一說固巳判然及
　讀瑞桂堂暇録亦論及此則尤明白簡易其曰六十甲
　子之納音此以金木水火土之音而明之也一六為水
　二七為火三八為木四九為金五十為土然五行之中
　惟金木有自然之音水火土必相假而後成音盖水假
　土火假水土假火故金音四九木音三八水音五十火
　音一六土音二七此不易之論也何以言之甲巳子午
　九也乙庚丑未八也丙辛寅申七也丁壬夘酉六也戊
　癸辰戌五也巳亥四也甲子乙丑其数三十有四四者
　金之音也故曰金戊辰巳巳其数二十有八八者木之
　音也故曰木庚午辛未其数三十有二二者火也土以
　火為音故曰土甲申乙酉其数三十十者土也水以土
　為音故曰水戊子己丑其数三十有一一者水也火以
　水為音故曰火凡六十甲子皆然此納音之所起也大
　抵六十甲子暦也納音律也支干納音之别也此天地
　自然之数河圖生数也生者左旋故以中央之土而生
　西方之金西方之金而生北方之水北方之水而生東
　方之木東方之木而生南方之火南方之火而復生中
　央之土洛書剋数也剋者右轉故以中央之土而剋北
　與西北之水北與西北之水而剋西與西南之火西與
　西南之火而剋南與東南之金南與東南之金而剋東
　與東北之木東與東北之木而又剋中央之土此圖書
　生剋自然之数也又見日家一書專觧海中炉中之類
　其辤雖鑿亦自頗通囙併録之曰甲子乙丑海中金者
　子属水又為湖又為水旺之地兼金死於子墓於丑水
　旺而金死墓故曰海中金也丙寅丁夘炉中火者寅為
　三陽卯為四陽火既得地又得寅夘之木以生之此時
　天地開炉萬物始生故曰炉中火也戊辰巳巳大林木
　者辰為原野巳為六陽木至六陽則枝榮葉茂以茂盛
　之木而在原野之間故曰大林水也庚午辛未路傍土
　者未中之木而生午位之旺火火旺則土於斯而受刑
　土之始生未能育物猶路傍土若也故曰路傍土也壬
　申癸酉劒鋒金者申酉金之正位兼臨官申帝旺酉金
　既生旺則誠剛矣剛則無踰於劒鋒故曰劒鋒金也甲
　戌乙亥山頭火者戌亥為天門火照天門其光至髙故
　曰山頭火也丙子丁丑澗下水者水旺於子衰於丑旺
　而及衰則不能為江河故曰澗下水也戊寅巳夘城頭
　土者天干戊已属土寅為艮山土積而為山故曰城頭
　土也庚辰辛巳白鑞金者金飬於辰生於已形質𥘉成
　未能堅利故曰白鑞金也壬午癸未楊栁木者木死於
　午墓於未木既死墓雖得天干壬癸之水以生之終是
　柔弱故曰楊栁木也甲申乙酉井泉水者金臨官申帝
　旺酉金既生旺則水由是以生然方生之際力量未洪
　故曰井泉水也丙戌丁亥屋上土者丙丁属火戌亥為
　天門火既炎上則土非在下而生故曰屋上土也戊子
　己丑霹靂火者丑属土子属水水居正位而納音乃火
　水中之火非神龍則無故曰劈歴火也庚寅辛夘松柏
　木者木臨官寅帝旺夘木既生旺則非柔弱之比故曰
　松柏木也壬辰癸巳長流水者辰為水庫已為金長生
　之地金生則水性巳存以庫水而逢生金則泉源終不
　竭故曰長流水也甲午乙未沙中金者午為火旺之地
　火旺則金敗未為火衰之地火衰則金冠帯敗而方冠
　帶未能斫伐故曰沙中金也丙申丁酉山下火者申為
　地户酉為日入之門日至此時而蔵光故曰山下火也
　戊戌己亥平地木者戍為原野亥為木生之地夫木生
　於原野則非一根一株之比故曰平地木也庚子辛丑
　壁上土者丑雖土家正位而子則水旺之地土見水多
　　則為泥也故曰壁上土也壬寅癸夘金箔金者寅夘為
　　木旺之地木旺則金羸又金絶於寅胎於卯金既無力
　　故曰金箔金也甲辰乙巳覆燈火者辰為食時巳為禺
　　中日之将中艷陽之埶光於天下故曰覆灯火也丙午
　　丁未天河水者丙丁属火午為火旺之地而納音乃水
　　水自火出非銀漢不能有也故曰天河水也戊申巳酉
　　大驛土者申為坤坤為地酉為兊兊為澤戊巳之土加
　　於坤澤之土非其它浮薄之土也故曰大馹土也庚戌
　　辛亥釵釧金者金至戍而衰至亥而病金既衰病則誠
　　柔矣故曰釵釧金也壬子癸丑桑柘木者子属水丑属
　金水方生木金則伐之猶桑柘方生人便以餧蠶故曰
　桑柘木也甲寅乙夘大溪水者寅為東北維卯為正東
　水流正東則其性順而川澗池沼俱合而歸故曰大溪
　水也丙辰丁巳沙中土者土庫辰絶巳而天午丙丁之
　火至辰冠帶已臨官土既庫絶旺火復與生之故曰沙
　中土也戊午巳未天上火者午為火旺之地未中之木
　又復生之火性炎上及逢生地故曰天上火也庚申辛
　酉石榴木者申為七月酉為八月此時木則絶矣惟石
　榴之木反結實故曰石榴木也壬戌癸亥大海水者水
　冠帶戍臨官亥水臨官冠帶則力厚矣兼亥為江非它
水之比故曰大海水也
甲己土乙庚金丁壬木丙辛水戊癸火此十干化五行真
氣也其法取歲首月建之千如甲巳丙作首丙属火火
生土故化土餘倣此又一說亦通謂遇龍則化龍辰也
　甲巳得戊辰戊属土放化土乙庚得庚辰庚属金故化
金丙辛以下皆然
胡石塘先生甞應聘入京　世皇召見於便殿趋進張皇
　不覺笠子欹側上問曰秀才何學對曰脩身齊家治
國平天下之學上笑曰自家一笠尚不端正又能平
　天下耶然憐其貧特授揚州路儒學教授吁以先生之
學行而不見遇於　明君是果命矣夫
河間路景州蓨縣河滸一土阜相傳為皇舅墓自國家奄
混區夏即有謡云皇舅墓門閉運糧向北去水渰墓門
開運糧却囬来至正辛卯中原大水舟行木杪間及水
退土阜崩圯墓門顕露継後天下多事海道不通先是
張蜕菴翥嘗有詩云青州刺史河上墳墳不可識碑仍
存維舟上讀半磨㓕使君乃縁戚里恩當時賜葬宜過
厚冡闕樹立須雄尊豈知陵谷有遷変石馬盡没龜趺
蹲馹夫指我元傍岸縣官恐墜移髙原岸濵徃徃多古
冡零落空餘秋草根至今父老傳䜟記野人之語那是
　論我疑其蔵必深錮或謂巳被湍流吞安得壮士塞河
　水萬古莫今開墓門讀公之詩傷今之世則䜟緯之說
　誠不可誣矣
林昉田間書載㑹友人㳺山檄云人有殘縑敗素繪一山
　一水愛之若寳售之必千金至於目與真景㑹則畧不
　加喜毋乃貴偽而賤真耶求樂之真今日正在我輩春
　雪既霽春風亦和或坐釣於鷗邉或行歌於犢外百年
　瞬息􁁅樂㡬何肴核盃盤隨意所命毋以豐約拘也檄
書馳告盍勇而前此文殊清新向予避兵雲間泗濵時
其地有林泉之勝而無烽燧之虞同時嘉遯者皆文人
髙土因倣司馬温公故事俾予作約語云百嵗光隂萬
物乃天地逆旅四時行樂我輩亦風月主人幸居同泗
水之濵況地接九山之勝儘可傍花隨栁庶㡬㳺目騁
懐節序駸駸負芒鞵竹杖盃盤草草何漸野蔌山肴雖
云一餉之清􁁅亦是百年之嘉話敢煩同志互作遨頭
慨元祐之耆英衣冠逺矣集永和之少長觴咏依然訂
約旣勤踐言勿替用附于此以見真率之㑹不讓㳺山
之樂也
歌兒珠簾秀姓朱氏姿容姝麗雜劇當今獨歩胡𬗋山宣
慰極鍾愛之甞擬沉醉東風小曲以贈云錦織江邉翠
竹絨穿海上明珠月淡時風清䖏都隔断落紅塵土一
片閒情任卷舒挂盡朝雲暮雨馮海粟先生亦有鷓鴣
　天云十二闌干暎逺眸醉郷空断楚天秋鰕須影薄微
微見龜背紋䡖細細浮紅霧歛翠雲收海霞為帶月為
鈎夜来卷盡西山雨不著人間半點愁皆咏簾以寓意
　也由是声譽益彰
至元丙子秋八月宋揚州守臣朱煥以城降後於煥之孫
道存家欽覩
世祖招諭詔㫖其文曰上天眷命大元皇帝聖旨諭淮
安州安撫朱煥㩀陳楚客奏臣與朱安撫同年又有通
　家之好自戊午歸順之後不相見者十有八載今王師
　吊伐諸道並進数内一路領漣河清河将士攻取淮東
　未附州郡切恐城䧟之日玉石俱焚臣於故人情分不
　容緘黙且彼所以嬰城自守者無它原其本心但未知
　趋向之方𥘉無執迷抗拒之意今大江南北西至全蜀
　悉入版圖若蒙聖慈特彂使命宣示徳音開其生路彼
　亦識時逹変之士也寧不以数萬生靈為念乎臣昧死
　上言伏候勑㫖准奏仐遣使特㫖前去宣布大信若能
　識時逹変可保冨貴應在城守禦将帥同謀歸順者意
　不殊此故兹詔示想冝知悉至元十二年七月日白麻
　正書北方謂之漢児字聖旨此詔歲月在城未降一載
　先則煥之来歸必先有所期矣煥之子徳輝承父䕃仕
　至漢陽同知道存徳輝之子也亦以父䕃仕至江隂知
　事旣而復受偽周户部主事之職将命揚州𬒳執至淮
　安殺之弟兄子姪客居上海又悉死於苗獠之刼掠煥
　之宗族所遺殆無噍類夫煥既不能盡忠於前而道存
　又不能盡忠於後被執遭戮之地適在揚州淮安天之
　報施固其宜也謾書于此以為畔逆之勸
　呉興趙公碧瀾宋宗室也老而益貧二妾方少艾慮無以
　安其心因遣之去咸弗肯嫁数献肴酒致殷勤焉公於
　卒也覆諸水曰慎毋再見昔吾割情忍愛以去尓尓弗
　我忘秪攪我心耳既而各與其父母俱至泣而言曰妾
　家毎歲請給足可飬贍願執事終身為尼以報主恩公
　遂復留之它日公死果如所言公有寡女復資育之四
　明黄伯成先生(玠)甞有詩曰感之以誠感必深應之以
　真應必捷真情一合了弗離聽我長歌碧瀾詞碧瀾亦
　是諸王孫世殊事異老且貧少陵尚愛燕玉暖況是當
　時真貴人春衣典盡春寒悄二妾朱顔正姝好忍将羅
　帶拆同心懊恨浮生頭白早珠鈿翠靨幸僅存此時猶
　及嫁夫君十二楼頭燕子去揮手不用留仙裙去妾相
悲兩相約既去猶煩送肴酌主君詎忍覆棄之見此翻
令心緒惡一心專天天得知忍著主衣還事誰遂擕衾
襆與俱来後君死者當為尼碧瀾堂下双溪水使客徃
来豈知此不願新􁁅戀舊思千萬人中兩人耳
懸箕扶鵉召仙徃徃皆古名人髙士来格所作詩文間有
絶佳者意亦英爽不昧之鬼依憑精魄以闡揚其靈恠
　耳友人擕李顧元凱(舜舉)亦善此術甞召一仙至大書
　曰獨樂園主也可命題衆以咏史請鵉不停留作成長
　篇自非熟於史學者弗能焉殊不知此等為何如鬼也
詩曰三皇之前不可傳尭舜垂衣化自然夏衰啇敗兵
　革起征討有罪非傳賢蒼(臣/切)種徳極深厚歴載八百何
　緜緜孔丘孟軻不得位唯有文字登書編春秋筆削嚴
　一字誅悪褒善持大權丘明作傳詳本末下迨戦國何
　茫然秦皇併吞六王畢始廢封建迷井田功髙自謂傳
　萬世仁義不施徒詫仙東逰弗返祖龍死赤靈火徳明
　中天漢朝文景稱至治刑措可比成康前無端雜用黄
　老術是以未得稱其全王莾賊臣篡漢祚頼有光武如
　周宣雲臺名将應列宿婉婉良䇿扶戎軒絶勝髙祖醢
　彭越可比周召終天年崇儒徃謁曲阜廟典章燦燦羅
　星躔後人不省創業苦寵任閹䆠皆貂蟬西園粥爵誠
　可耻黨錮忠士灾何延一朝曹氏帝稱魏銅駝荆棘生
　荒煙関張早死後主弱典午自帝開坤埏五胡雲擾乱
　中國五馬南渡何翩翩六朝興廢有得失豈知合併歸
　楊堅瓊花城裏建宫闕汴河春水浮龍船乱離思治否
　復㤗唐室髙祖催飛騫秦王神武不可及遂承天祚傳
　髙玄大綱不正有慚色我甞撫卷思其淵紛紛女􁧻握
　神器擾擾藩鎮横戈鋋乗輿避乱数奔竄翠華㡬度遊
　西川黄巢殘賊不忍說白骨山積血成泉侵凌漸使唐
　祚絶江海雖大猶涓㳙朱温降将乃一賊僣號暫時得
　復失後唐石晋暨知逺但以功利不尚徳周家亦僣登
　天基獨有世宗明治術我朝列聖皆深仁天下蒼生得
蘇息史書浩浩充屋棟人主欲觀寧遍及小臣繤集作
　通鑑治乱興亡明似日願言乙夜細垂觀比羙成王戒
　無逸
張春児葉縣軍士李清之妻也年二十青疾革顧謂春曰
吾殆矣汝其善事後人春截髮示信誓弗再適未㡬青
死春慟垂絶且嘱匠人曰造棺宜極大将以盡納亡者
衣服弓劔之属匠如其言既歛乃自經鄰里就用此棺
同葬之事上于　朝旌其墓時至正戊子也嗚呼春児
生長寒微不閑禮節尚知夫婦大義如此頋世之名門
　巨族動以衣冠自眩徃徃有夫骨未寒而求匹之念巳
　萌于中者豈不為春児萬世之罪人也與
寄語林和靖梅花㡬度開黄金臺下客應是不歸来此宋
　㓜主在京都所作也始終二十字含蓄無限凄戚意思
　讀之而不興感者㡬希
孔某者皇慶癸丑間為江浙省掾史身軀短小僅與堂上
　公案相等凡呈署牘文必用低凳閣足令髙脫歡丞相
　以其先聖子孫而且才學優長甚禮遇之時有　詔許
　文正公從祀夫子廟廷公之子叅知政事悪孔風度不
　雅因小過叱之退丞相曰它祖公容得叅政父親坐叅
　政反不容他一箇子孫立邪許大慚
至元間宋文丞相有子出為郡教授行数驛而卒人皆作
詩以悼之閩人翁某一聮云地下脩文同父子人間讀
史各君臣獨為絶唱
鄭所南先生(思肖)福州連江人宋太學上舎應博學宏詞
　科剛分有立志㑹　天兵南叩闕上䟽犯新禁衆争目
弗由是遂変今名曰肖曰南義不忘趙北靣它姓也隱
　居吳下一室蕭然坐必南向歲時伏臘望南野哭再拜
　而返人莫識焉誓不與朔客交徃或於朋友坐上見有
　語音異者便引去人咸知其狷潔亦弗為恠工畫墨蘭
　不妄與人邑宰求之不得聞先生有田三十畆囙脅以
賦役取先生怒曰頭可砟蘭不可畫甞自寫一弓長丈
餘髙可五寸許天真爛熳超出物表題云純是君子絶
無小人深山之中以天為春過齊子芳書塾云此世但
除君父外不曽别受一人恩寒菊云禦寒不藉水為命
去國自同金鑄心其忠肝義膽於此可以見之晚年究
竟性命之學以夀終
霜落風髙恣所如歸期囬首是春𥘉上林天子援弓繳窮
　海纍臣有帛書中統十五年九月一日放雁獲者勿殺
　國信大使郝經書于真州忠勇軍營新館右五十九字
郝公書也公字伯常澤州陵川人世皇召居潜邱嵗己
未扈從濟江授江淮宣慰司副使中統元年拜翰林侍
讀學士充國信使使宋宋館于真州凡十有六年始得
歸此書當在至元十一年是時南北隔絶但知紀元為
中統也先是有以雁献命畜之雁見公輙鼓翼引吭似
有所訴者公感悟擇日率從者具香案北向拜舁雁至
前手書尺帛親繫雁足而縦之後虞人獲之苑中以聞
上惻然曰四十騎留江南曽無一人雁比乎遂進師南
伐越二年宋亡至今袐監帛書尚存
李和錢唐人國初時尚在粥故書為業尤精於碑刻凡博
　古之家或有贗本求一印識毅然弗從其印文李和鑒
　定石刻印
吳楚之地村巫野叟及婦人女子軰多能卜九姑課其法
　折草九莖屈之為十八握作一束祝而呵之兩兩相結
　止留兩端巳而抖開以占休咎若續成一條者名曰黄
　龍儻仙又穿一圈者名曰仙人上馬圈不穿者名曰蟢
窠落地皆吉兆也或紛錯無緒不可分理則㓙矣又一
　法曰九天玄女課其法折草一把不計莖数多寡苟用
　筭籌亦可兩手随意分之左手在上竪放右手在下横
　放以三除之不及者為卦一竪一横曰太陽二竪一横
　曰靈通二竪二横曰老君二竪三横曰太吳三竪一横
　曰洪石三竪三横曰祥雲皆吉兆也一竪二横曰太隂
　一竪三横曰縣崖三竪二橫曰隂中皆㐫兆也愚意俗
　謂九姑豈即九天玄女欤離騷經云索璚茅以筳篿兮
命靈氛為余卜注曰璚茅靈草也筳小破竹也楚人名
結草折竹以卜曰尊㩀此則亦有所本矣
白翎雀者　國朝教坊大曲也始甚雍容和緩終則急躁
繁促殊無有餘不盡之意竊甞病焉後見陳雲嶠先生
　云白翎雀生於鳥桓朔漢之地雌雄和鳴自得其樂
　世皇因命伶人碩徳閭製曲以名之曲成　上曰何其
　末有怨怒哀􁁪之音乎時譜巳傳矣故至今卒莫能改
　㑹稽張思㢘(憲)作歌以咏之曰真人一統開正朔馬上
　鞮鞍手親作教坊國手碩徳閭傳得開基太平樂檀槽
　􁰃呀鳯凰齶十四銀鐶挂氷索摩訶不作兠勒声聽奏
　筵前白翎雀霜皬皬風殻殻白草黄雲日色薄玲瓏碎
　玉九天来乱撒氷花洒毡幕玉翎琤珄起盤礴左旋右
　折入寥廓崒嵂孤髙繞羊角啾啁百鳥紛叅錯須臾力
　倦忽下躍萬點寒星墜叢薄䂮然一声震龍撥一十四
　弦喑一抹駕鵝飛起莫雲平鷙鳥東来海天闊黄羊之
　尾文豹胎玉液淋漓萬壽盃九龍殿髙𬗋帳煖踏歌声
裏􁁅如雷白翎雀樂極哀節婦死忠臣摧八十一年生
草来鼎湖龍去何時囬
漫浪野録云蘇子瞻泛愛天下士無賢不肖􁁅如也甞自
　言上可以陪玉皇大帝下可以陪卑田院乞児子由晦
　黙少許可甞戒子瞻擇交子瞻曰吾眼前見天下無一
　箇不好人此乃一病以余言之先生天下士也此其所
　以汎愛天下士頋今之忌才嫉能口尭舜而心盗蹠者
　使先生視之乃土苴之不若矣
南村輟耕録卷之二十
南村輟耕録卷之二十一
　　　　　　　　　天台陶　宗儀九成
至元四年正月城京師以爲天下本右擁太行左注滄海
　撫中原正南靣枕居庸奠朔方峙萬夀山浚太液池派
　玉泉通金水縈畿帶甸負山引河壮哉帝居擇此天府
　城方六十里里二百四十歩分十一門正南曰麗正南
　之右曰順承南之左曰文明北之東曰安貞北之西曰
　徤徳正東曰崇仁東之右曰齊化東之左曰光熈正西
　曰和羙西之右曰肅清西之左曰平則大内南臨麗正
　門正衙曰大明殿曰延春閣宮城周回九里三十歩東
　西四百八十歩南北六百十五歩髙三十五尺甎甃至
　元八年八月十七日申時動土明年三月十五日即工
　分六門正南曰崇天十二間五門東西一百八十七尺
　深五十五尺髙八十五尺左右􁐶楼二􁐶楼登門兩斜
　廡十門闕上兩觀皆三􁐶楼連􁐶楼東西廡各五間西
　􁐶楼之西有塗金銅幡竿附宫城南面有宿衞直廬凡
　諸宫門皆金鋪朱戸丹楹藻繪􁂍壁琉璃瓦飾簷脊崇
　天之左曰星拱三間一門東西五十五尺深四十五尺
　髙五十尺崇天之右曰雲從制度如星拱東曰東華七
　間三門東西一百十尺深四十五尺髙八十尺西曰西
　華制度如東華北曰厚載五間一門東西八十七尺深
　髙如西華角楼四㩀宮城之四隅皆三􁐶樓琉璃瓦飾
　簷脊直崇天門有白玉石橋三虹上分三道中為御道
　鐫百花幡龍星拱南有御膳亭亭東有拱辰堂盖百官
　㑹集之所東南角楼東差北有生料庫庫東為柴埸夾
　垣東北隅有羊圈西南角楼南紅門外留守司在焉西
　華南有儀鵉局西有鷹房厚載北為御苑外周垣紅門
　十有五内紅門垣五御苑紅門四此兩垣之内也大明
　門在崇天門内大明殿之正門也七間三門東西一百
　二十尺深四十四尺重簷日精門在大明門左月華門
　在大明門右皆三間一門大明殿乃登極正旦夀莭㑹
　朝之正衙也十一間東西二百尺深一百二十尺髙九
　十尺柱廊七間深二百四十尺廣四十四尺髙五十尺
　寢室五間東西挟六間後連香閣一間東西一百四十
　尺深五十尺髙七十尺青石花礎白玉石圓䲽文石甃
　地上藉重茵丹楹金飾龍繞其上四面朱瑣窓藻井間
　金繪飾燕石重陛朱䦨塗金銅飛鵰冒中設七寳雲龍
　御榻白盖金縷褥並設后位諸王百寮怯薛官侍宴坐
　牀重列左右前置燈漏貯水運機小偶人當時刻捧牌
　而出木質銀褁􁇀瓮一金雲龍蜿繞之髙一丈七尺貯
　酒可五十餘石雕象酒卓一長八尺闊七尺一寸玉瓮
　一刑編磬一巨笙一玉笙玉空侯咸備于前前縣繍縁
　朱簾至冬月大殿則黄㹨皮壁幛黑貂褥香閣則銀䑕
　皮壁幛黒貂煖帳凡諸宮殿乗輿所臨御者皆丹楹朱
　瑣窓間金藻繪設御榻䄄褥咸備屋之簷脊皆飾琉璃
　瓦文思殿在大明寝殿東三間前後軒東西三十五尺
　深七十二尺紫檀殿在大明寝殿西制度如文思皆以
　𬗋檀香木爲之縷花龍涎香間白玉飾壁草色髹緑其
　皮爲地衣寳雲殿在寝殿後五間東西五十六尺深六
　十三尺髙三十尺鳯儀門在東廡中三間一門東西一
　百尺深六十尺髙如其深門之外有庖人之室稍南有
　酒人之室麟瑞門在西廡中制度如鳯儀門之外有内
　蔵庫二十所所為七間鍾楼又名文楼在鳯儀南鼔楼
　又名武楼在麟瑞南皆五間髙七十五尺嘉慶門在後
　廡寳雲殿東景福門在後廡寳雲殿西皆三間一門周
　廡一百二十門髙三十五尺四隅角楼四間重簷凡諸
　宮周廡並用丹楹彤壁藻繪琉璃瓦飾簷脊延春門在
　寳雲殿後延春閣之正門也五間三門東西七十七尺
　重簷懿範門在延春左嘉則門在延春右皆三間一門
　延春閣九間東西一百五十尺深九十尺髙一百尺三
　詹重屋柱廊七間廣四十五尺深一百四十尺髙五十
　尺寢殿七間東西夹四間後香閤一間東西一百四十
　尺深七十五尺髙如其深重簷文石甃地藉花毳䄄簷
　帷咸備白玉石重陛朱䦨銅冐楯塗金　翔其上閣上
　御榻二柱廊中設小山屏牀皆楠木為之而飾以金寢
　殿楠木御榻東夹𬗋檀御榻壁皆張素畫飛龍舞鳯西
　夹事佛像香閤楠木寢牀金縷褥黒貂壁幛慈福殿又
　曰東煖殿在寝殿東三間前後軒東西三十五尺深七
　十二尺明仁殿又曰西煖殿在寢殿西制度如慈福景
　耀門在左廡中三間一門髙三十尺清灝門在右廡中
　制度如景耀鍾楼在景耀南鼓楼在清灝南各髙七十
　五尺周廡一百七十二間四隅角樓四間玉徳殿在清
　灝外七間東西一百尺深四十九尺髙四十尺飾以白
　玉甃以文石中設佛像東香殿在玉徳殿東西香殿在
　玉徳殿西宸慶殿在玉徳殿後九間東西一百三十尺
　深四十尺髙如其深中設御榻簾帷䄄褥咸備前列朱
　䦨左右闢二紅門後山字門三間東更衣殿在宸慶殿
　東五間髙三十尺西更衣殿在宸慶殿西制度如東殿
　隆福殿在大内之西興聖宮之前南紅門三東西紅門
　各一繚以磚垣南紅門一東紅門一後紅門一光天門
　光天殿正門也五間三門髙三十一尺重簷崇華門在
　光天門左膺福門在光天門右各三間一門光天殿七
　間東西九十八尺深五十五尺髙七十尺柱廊七間深
　九十八尺髙五十尺寢殿五間兩夹四間東西一百三
　十尺髙五十八尺五寸重簷藻井瑣窓文石甃地籍花
　毳茵縣朱簾重陛朱䦨塗金鵰冐楯正殿縷金雲龍樟
　木御榻從臣坐牀重列前兩傍寢殿亦設御榻茵褥咸
　備青陽門在左廡中明暉門在右廡中各三間一門翥
　鳯楼在青陽南三間髙四十五尺驂龍楼在明暉南制
　度如翥鳯後有牧人宿衞之室夀昌殿又曰東煖殿在
　寢殿東三間前後軒重簷嘉僖殿又曰西煖殿在寝殿
　西制度如壽昌中位佛像傍設御榻針線殿在寢殿後
　周廡一百七十二間四隅角楼四間侍女直廬五所在
　針線殿後又有侍女室七十二間在直廬後及左右浴
　室一區在宮垣東北隅文德殿在明暉外又曰楠木殿
　皆楠木為之三間前後軒一間盝頂殿五間在光天殿
　西北角楼西後有盝頂小殿香殿在宮垣西北隅三間
　前軒一間前寝殿三間柱廊三間後寢殿三間東西夹
　各二間文宸庫在宮垣西南隅酒房在宮垣東南隅内
　庖在酒房之北興聖宮在大内之西北萬夀山之正西
　周以磚垣南闢紅門三東西紅門各一北紅門一南紅
　門外兩傍附垣有宿衞直廬凡四十間東西門外各三
　間南門前夹垣内有省院臺百司官侍直板屋北門外
　有窨花室五間東夹垣外有䆠人之室十七間凌室六
　間酒房六間南北西門外棊置衞士直宿之舎二十一
　所所爲一間外夹垣東紅門三直儀天殿吊橋西紅門
　一逹徽政院門内差北有盝頂房二各三間又北有屋
　二所各三間差南有庫一所及屋三間北紅門外有臨
　街門一所三間此夹垣之北門也興聖門興聖殿之正
　門也五間三門重簷東西七十四尺明華門在興聖門
　左肅章門在興聖門右各三間一門興聖殿七間東西
　一百尺深九十七尺柱廊六間深九十四尺寝殿五間
　兩夹各三間後香閤三間深七十七尺正殿四靣朱懸
　瑣窓文石甃地藉以毳茵中設扆屏榻張白盖簾帷皆
　錦繍為之諸王百寮宿衞官侍宴坐牀重列左右其柱
　廊寢殿亦各設御榻茵褥咸備白玉石重陛朱䦨塗金
　冐楯覆以白磁瓦碧琉璃飾其簷脊弘慶門在東廡中
　宣則門在西廡中各三間一門凝暉楼在弘慶南五間
　東西六十七尺延顥楼在宣則南制度如凝暉嘉徳殿
　在寝殿東三間前後軒各三間重簷寳慈殿在寝殿西
　制度同嘉徳山字門在興聖宮後延華閣之正門也正
　一間兩夹各一間重簷一門脊置金寳瓶又獨脚門二
　周閣以紅板垣延華閣五間方七十九尺二寸重阿十
　字脊白琉璃瓦覆青琉璃瓦飾其簷脊立金寳瓶單陛
　御榻從臣坐牀咸具東西殿在延華閣西左右各五間
　前軒一間圓亭在延華閣後芳碧亭在延華閣後圓亭
　東三間重簷十字脊覆以青琉璃瓦飾以緑琉璃瓦脊
　置金寳瓶徽青亭在圓亭西制度同芳碧亭浴室在延
　華閣東南隅東殿後傍有盝頂井亭二間又有盝頂房
　三間畏吾児殿在延華閣右六間傍有窨花半屋八間
　木香亭在畏吾児殿後東盝頂殿在延華閣東版垣外
　正殿五間前軒二間東西六十五尺深三十九尺柱廊
　二間深二十六尺寝殿三間東西四十八尺前宛轉置
　花朱蘭八十五扇殿之傍有盝頂房三間庖室一間靣
　湯盝頂房二間妃嬪庫房一間縫紉女庫房三間紅門
　一盝頂之制三椽其頂若笥之平故名西盝頂殿在延
　華閣西版垣之外制度同東殿東殿之傍有庖室三間
　好事房二各三間獨脚門二紅門一妃嬪院四二在東
　盝頂殿後二在西盝頂殿後各正室三間東西夹四間
　前軒三間後有三椽半屋二間侍女室八十五間半在
　東妃嬪院左西向半在西妃嬪院右東向室後各有三
　椽半屋二十五間東盝頂殿紅門外有屋三間盝頂軒
　一間後有盝頂房一間庖室一區在凝暉楼後正屋五
　間前軒一間後披屋三間又有盝頂房一間盝頂井亭
　一間周以土垣前闢紅門酒房在宮垣東南隅庖室南
　正屋五間前盝頂軒三間南北房各三間西北隅盝頂
　房三間紅門一土垣四周之學士院在閣後西盝頂殿
　門外之西偏三間生料庫在學士院南又南為鞍轡庫
　又南為軍器庫又南為牧人庖人宿衞之室蔵珎庫在
　宫垣西南隅制度並如酒室惟多盝頂半屋三間庖室
　三間萬夀山在大内西北太液池之陽金人名瓊在島
　中統三年脩繕之至元八年賜今名其山皆疊玲瓏石
　為之峯巒隱映松檜隆欝秀若天成引金水河至其後
　轉機運㪺汲水至山頂出石龍口注方池伏流至仁智
　殿後有石刻蟠龍昻首噴水仰出然後由東西流入于
　太液池山前有白玉石橋長二百餘尺直儀天殿後橋
　之北有玲瓏石擁木門五門皆為石色内有隙地對立
　日月石西有石棋枰又有石坐牀左右皆有登山之徑
　縈紆萬石中洞府出入宛轉相迷至一殿一亭各擅一
　景之妙山之東有石橋長七十六尺闊四十一尺半為
　石渠以載金水而流於山後以汲於山頂也又東為靈
　圃竒獸珍禽在焉廣寒殿在山頂七間東西一百一十
　尺深六十二尺髙五十尺重阿藻井文石甃地四靣瑣
　窓板宻其裏徧綴金紅雲而蟠龍矯蹇於丹楹之上中
　有小玉殿内設金嵌玉龍御榻左右列從臣坐林前架
　黒玉酒瓮一玉有白章隨其形刻為魚獸出汲于波濤
　之状其大可貯酒三十餘石又有玉假山一峯玉響鐡
　一懸殿之後有小石　二内出石龍首以噀所引金水
　西北有厠堂一間仁智殿在山之半三間髙三十尺金
　露亭在廣寒殿東其制圓九柱髙二十四尺尖頂上置
　琉璃珠亭後有銅幡竿玉虹亭在廣寒殿西制度如金
　露方　亭在荷葉殿後髙三十尺重屋八靣重屋無梯
　自金露亭前複道登焉又曰線珠亭􁧤洲亭在温石浴
　室後制度同方　玉虹亭前仍有登重屋複道亦曰線
　珠亭荷葉殿在方　前仁智西北三間髙三十尺方頂
　中置琉璃珠温石浴石在􁧤洲前仁智西北三間髙二
　十三尺方頂中置塗金寳瓶圜亭又曰臙粉亭在荷葉
　稍西盖后妃添妆之所也八靣介福殿在仁智東差北
　三間東西四十一尺髙二十五尺延和殿在仁智西北
　制度如介福馬湩室在介福前三間牧人之室在延和
　前三間庖室在馬湩前東浴室更衣殿在山東平地三
　間兩夹太液池在大内西周迴若干里植夫容儀天殿
　在池中圓坻上當萬夀山十一楹髙三十五尺圍七十
　尺重簷圓盖頂圓臺址甃以文石藉以花茵中設御榻
　周闢瑣窓東西門各一間西北厠堂一間臺西向列甃
　磚龕以居宿衞之士東為木橋長一百廿尺闊廿二尺
　通大内之夹垣西為木吊橋長四百七十尺闊如東橋
　中闕之立柱架梁于二舟以當其空至車駕行幸上都
　留守宮則移舟断橋以禁徃来是橋通興聖宮前之夹
　垣後有白玉石橋乃萬夀山之道也犀山臺在儀天殿
　前水中上植木芍藥隆福宫西御苑在隆福宫西先后
　妃多居焉香殿在石假山上三間兩夹二間柱廊三間
　龜頭屋三間丹楹瑣窓間金藻繪玉石礎琉璃瓦殿後
　有石臺山後闢紅門門外有侍女之室二所皆南向並
　列又後有紅門並立紅門三三門之外有太子斡耳朶
　荷葉殿二在香殿左右各三間圓殿在山前圓頂上置
　塗金寳珠重簷後有流桮池池東西流水圓亭二圓殿
　有廡以連之歇山殿在圓殿前五間柱廊二各三間東
　西亭二在歇山後左右十字脊東西水心亭在歇山殿
　池中直東西亭之南九柱重簷亭之後各有侍女房三
　所所為三間東房西向西房東向前闢紅門三門内立
　石以屏内外外築四垣以周之池引金水注焉棕毛殿
　在假山東偏三間後盝頂殿三間前啓紅門立垣以區
　分之儀鵉局在三紅門外西南隅正屋三間東西屋三
　間前開一門史官虞集曰甞觀紀籍所載秦漢隋唐之
　官闕其宏麗可怖也髙者七八十丈廣者二三十里而
　離宮别館緜延聮絡弥山跨谷多或至数百所嘻真木
　妖哉由余有言使鬼為之則勞神矣使人為之則苦人
　矣由余當秦穆公之時為是俾見後世之侈何如也雖
　然紫宮著乎玄象得無棟宇有等差之辨而茅茨之簡
　又烏足以重威於四海乎集佐脩經世大典将作所䟽
宮闕制度為許於是知大有徑庭於古也方今幅員之
廣户口之夥貢稅之富當倍秦漢而叅隋唐也頋力有
可為而莫為則其所樂不在於斯也孔子曰禹吾無間
然矣卑官室而盡力乎溝洫重於此則䡖於彼理固然
矣
中書省
吏部
戸部　都提舉萬億綺源庫都提舉萬億賦源庫
　都提舉百億寳源庫都提舉萬億廣源庫提舉
　富寧庫諸路寳鈔都提舉司順承行用庫文
　　明行用庫光熈行用庫徤徳行用庫和義行
　用庫崇仁行用庫順承平準庫大都平準庫
　寳鈔搃庫印造寳鈔庫燒鈔西庫焼鈔東庫
　　印造茶塩引局　抄𥿄坊
　禮部㑹同舘　教坊司鑄印局白𥿄坊　油磨
　坊
　兵部
　刑部
　工部　覆實司提舉都城所提舉右八作司　提
　　舉左八作司　備章搃院　大都人匠搃管府大
　　都等路諸色民匠搃管府　紋綉搃院　繡局　諸
　　路雜造搃管府　荼迭児局諸色人匠搃管府　提
　　舉諸司局　諸司局人匠搃管府大都金銀器盒
　　局　大都氊局　織染局　花毯蠟布等局　簾局
　　橵荅刺欺等局人匠提舉司　造船提舉司　諸物
　　庫　苻牌庫　受給庫　左右廂
　樞宻院　右衞親軍都指揮使司左衛親軍都指揮
　　使司　中衞親軍都指揮使司　前衞親軍都指揮
　　使司　後衞親軍都指揮使司　武衞親軍都指揮
　　馬瑙玉局　大都等路諸色民匠提舉司　織染雜
　造人匠搃管府綾錦局織染局文綺局諸
　路怯怜口民匠都搃管府大護國仁王寺財用規
　　運都搃管府
　宣徽院　尚舎監　諸物庫尚食局生料庫光
　　祿寺　尚醖局　尚飲局　醴源倉　䦨遺監　提
　　舉太倉　柴炭提舉司沙糖局
　中政院　奉宸庫官領隨路民匠打捕鷹房納綿搃
　　管府
　集賢院國子監國子學興文署
　翰林院　國子監　國子學
　翰林國史院
　宣政院　資善庫
　昭文舘
　太常寺　太廟署　大樂署　社稷署　禮直署
　大司農司　廣濟署　藉田署　豐贍署　供膳署
　　昌國署　濟民署
　大都護府
　通政院　廪給司
　秘書監　著作局　秘書庫
　大府監　内蔵庫　右蔵庫左蔵庫　器備庫
　中尚監　資成庫　雜造局諸色人匠提舉司　鐡局
　　木局　怯怜口諸色人匠提舉司　大都等路種田
　　人匠織染局
　利用監　資用庫　怯怜口皮局人匠提舉司　大都
　　雜造双線局　熟皮局店皮局　貂䑕局　大都
　　軟皮局
　章佩監　御帶庫　異珎庫
　典瑞監
　大都留守司兼少府監　修内司　大木局　小木局
　　泥瓦局　粧釘局　銅局車局　繩局　祇應局
　畫局油􁇀局　器備局　器物局　鐡局　儀鵉
　　局大都諸色人匠提舉司　犀象牙局雕牙局
　　雕木局　採石局　木場局　上林局　大都門尉
　将作院　諸路金玉人匠搃管府玉局提舉司　瑪
　　瑙局提舉司　石局　金絲子局　大小雕木等局
　　鞓帶斜皮局　􁁱玉局畫局　温犀玳瑁局　􁇀
　　紗冠冕局　珠子局　異様等局捴管府異様紋
　　繡兩局　綾錦織染兩局金絲顔料搃庫　尚衣
　　局　御衣局
　泉府司　富藏庫
　侍儀司　法物庫
　武備寺夀武庫　利器庫　甲匠提舉司　箭局
　　弦局
　都水監　大都河道提舉司
　尚乗寺　諸路雜造搃管府　諸路旋匠提舉司　網
　　簾局　資乗庫
　太僕寺
　太史院
　司天臺
　回囬司天臺
　太醫院　御藥局御藥院回回藥物院　回回藥
　　物局　大都惠民司　廣惠司
　崇福司
　拱衞直都指揮使司　儀從司
　大司徒領異様金玉人匠搃管府　塑局　岀鑞局
　　銀局　銅局　鑄瀉等銅局唐像畫局梵像局
　　雜造提舉司　􁛧鐡局玉局　諸物局
　孛可孫
　儀鳯司　安和署
　京畿都漕運使司　萬斯南倉萬斯北倉　千斯倉
　　相因倉　豐閏倉　通齊倉廣貯倉永平倉
　　永濟倉　惟億倉　既盈倉　盈衍倉　大積倉
　　豐實倉　廣衍倉　順濟倉
　大都等路都轉運塩使司　大都稅課提舉司　大都
　　酒課提舉司
　大都南北兩兵馬都指揮使司
　　北兵馬司
　内史府
　省架閣庫
　左石部架閣庫
　長信寺
天子凡宴饗一人執酒觴立於右階一人執柏板立於左
階執板者抑揚其声􁆒曰斡脫執觴者如其声和之曰
　打弼則執板者莭一拍從而王侯卿相合坐者坐合立
者立於是衆樂皆作然後進酒詣上前　上飲畢授觴
衆樂皆止别奏曲以飲陪位之官謂之喝盞盖沿襲亡
　金舊禮至今不廢諸王大臣非有賜命不敢用焉斡脫
　打弼彼中方言未暇考来其義
文宗潜邱金陵曰歲當戊辰適太平興國寺鑄大鍾為金
數萬斤方在治　上至其所取相嵌碧珠指環黙祝曰
若天命在躬此當不壊即投液中鍾成其欵有曰皇帝
萬歲珠宛然在其上若故識之而堅固完好光采明彂
　不以灼毁萬目驚覩歡嘆如一及登大寳方與近侍言
　向時祝天之䜟
南村輟耕録卷之二十一
南村輟耕録卷之二十二
　　　　　　　　　天台陶　宗儀　九成
孔門弟子姓字見諸家語論語史紀等書金華張君孟兼
　稽訂異同集為章句以便記誦即古急就之義也其文
　曰繄昔聖門弟子三千身通六藝七十二賢徳行著稱
　顔回子淵冉耕伯牛閔損子騫及冉雍仲弓為四科之
　先宰予子我(並魯/人)端木賜子貢(衛/人)言語是稱賜言多中
　乃多才藝仲由季路(陳/人)冉求子有(魯/人)政事並著言偃子
　㳺(呉/人)卜商子夏(衞/人)文學著名孰可方駕曽叅子輿純孝
　全歸父點子晳浴沂舞􁒤囬父無繇(並魯/人)仲由同字有
　公晢哀(齊/人)字以季次縣成子祺左郢子行(並魯/人)樂欬(亡)
　顔噲同字子聲其字子羽澹臺滅明(並魯/人)子之是字公
　祖句茲(亡)其有秦非亦字子之孔忠子蔑叔仲㑹子期
　乃子旗字者粤巫馬施顔之㒒子叔申棖子續啇瞿子
　木(並魯/人)蘧瑗伯玉(衞/人)有若子有公伯寮子周(並魯/人)其申
　黨(一作/續)者止字曰周(亡)司馬黎耕(宋/人)乃字子牛顓孫師
　子張(陳/人)公冶長子長(齊/人)一字子禽其陳亢子亢(陳/人)名而
　不字唯句井疆髙柴子羔(並衛/人)公肩㝎子中(亡)有南宫
　适子容(魯/人)薛邦子從(亡)公西蒧(魯/人)及公西輿如(亡)字子
　上同穰駟赤子徒(秦/人)廉潔子庸(衛/人)􁇀雕開(魯/人)琴牢子開
　字同宓不齊子賤(並衛/人)歩叔乗子車(齊/人)其􁇀雕哆邽巽
　子歛字俱(並魯/人)粤梁鱣者其字叔魚(齊/人)秦祖子南(秦/人)樊
　湏子遲(齊/人)亦有后䖏字以里之(亡)原憲(魯/人)燕伋(亡)同字
　子思鄭國榮旂字子徒子祺伯䖍子析公首夏子乗施
　之常子恒(並/亡)公良孺子正(陳/人)冉孺子魯冉季子産字子
　抑者顔幸(並魯/人)字子象者縣亶石作蜀子明(並/亡)公孫龍
　子石(楚/人)啇澤子季奚谷箴子晢狄黒晢之䍐父黒子索
　其原亢籍仍字子籍(並/亡)字子丕者曰惟啇秦(楚/人)秦冉字
　開顔祖字㐮(並/亡)任不齊子選(楚/人)曹䘏子循􁇀(佳/周)徒父字
　白子文顔髙(一作/刻)子驕鄡單子家(並/亡)顔何字冉公西赤
　子華(並魯/人)猗欤多賢升堂入室慨舉世之所傳名固踰
　乎七十乃稽紀載尚遺其實家語史遷所録不一嗟嗟
　小子何敢忘逸爰重列以自識俾蒙士之易述其不銓
　次豈縁声律不韙之辠莫敢自恤尚同好之君子幸有
　以訂愚之失
　　　顔無繇(音遥正義/云音由)縣成(縣音玄)
　　　公祖句兹(句音鉤)句井疆(句正義/作勾)
　　　宓不齊(宓音密正義/云當音伏)􁇀雕哆(音赤者反)
　　　邽巽(邽音圭)鄡單(上音苦尭/反下音善)
　黄河源
　潘昻宵志曰延祐乙卯春　聖天子以四海萬國之廣
　軫念庶民艱虞罔控告也分使詣外郡諸道布揚徳心
　戚休興替之清洿揚激之畿甸宻邇獨不得均其澤越
　五月詔前翰林學士承旨臣闊闊出翰林侍讀臣昻霄
　奉使宣撫京畿西道臣昂霄承命驚悸罔措唯務磬竭
　忠赤盡民瘼後巳闊公一日語昂霄(余甞/從余)兄榮禄公都
　實扺西國窮河源耳之不覺瞿然以駭有是乎㦲請畢
　其語公曰　世祖皇帝至元十七年歲在庚辰欽承聖
　諭黄河之入中國夏后氏導之知自積石矣漢唐所不
　能悉其源今為吾地朕欲極其源之所出營一城俾蕃
　賈互市規置航傳凡物貢水行逹京師古無有也朕為
　之以永後来無窮利益盖難其人都入汝舊人且習諸
　國語徃圖汝諧授招討使佩金虎符以行是嵗四月至
　河州州東六十里有寧河馹驛西南五六十里山曰捉
(一作/殺)馬関林麓穹隘譯言忝石答班啓足浸髙一日程
　至巔西邁愈髙四閱月約四五千里始抵河源冬還圖
　城傳位置以聞上恱徃營之授土蕃等䖏都元帥仍金
　虎符置寮寀督工工師悉資内地造航為䑹六十城傳
　措工物完闊闊出驛聞適相哥征昆哥臧不廻力沮遂
　止翼歲兄都實旋都河源在土蕃朶甘思西鄙有泉百
　餘泓或泉或潦水沮洳散渙方可七八十里且泥淖弱
　不勝人迹逼觀弗克旁履髙山下眎燦若列星以故名
　火敦惱兒火敦譯言星宿也群流奔湊近五七里滙二
　巨澤名阿刺惱児自西徂東連属吞噬廣輪馬行一日
　程迤邐東騖成川號赤賔河二三日程水西南来名亦
　里出合赤賔三四日程南来名忽蘭又水東南来名也
　里术合流入赤賔其流寢大始名黄河然水清人可渉
　又一二日岐裂八九股名也孫斡論譯言九渡通廣六
　七里馬亦可度又四五日程水渾濁土人抱革囊乗騎
　過之民聚落紏木幹象舟得毛革以濟僅容兩人継是
　兩山峽東廣可一里二里或半里深巨測矣朶甘思東
　北鄙有大雪山名亦耳麻不莫刺其山最髙譯言騰乞
　里塔即崑崙也山腹至頂皆雪冬夏不消土人言逺年
　成氷時六月見之自八九股水至崑崙行二十日程河
　行崑崙南半日程地又四五日程至地名闊即及闊提
　二地相属又三日程地名哈刺别里赤児四逹之衝也
　多宼盗有官兵鎮防崑崙迤西人簡少多䖏山南山皆
　不穹峻水亦散漫獸有髦牛野馬狼狗羱羊之類其東
　山益髙地亦漸下岸狭隘有狐可一躍越之者行五六
　日程有水西南来名納隣哈刺譯言細黄河也又兩日
　程水南来名乞児馬出二水合流入河河北行轉西至
　崑崙北二日程地水過之北流少東又北流約行半月
　程至貴徳州地名必赤里始有州事官府州隸河州置
　司土蕃等䖏宣慰司所轄又四五日程至積石州即禹
　貢積石五日程至河州安郷関一日程至打羅坑東北
　行一日程洮河水南来入河又一日程至蘭州其下過
　北(一作/比)卜渡至鳴沙州過應吉里州正東行至寧夏府
　南東行即東勝州隸西京大同路地靣自彂源至漢地
　南北澗溪細流傍貫莫知紀極山皆草山石山至積石
　方林木暢茂世言河九折彼地有二折盖乞児馬出及
　貴德州必赤里也漢張騫使絶域覊聮拘執艱厄百罹
　歴大宛月氏等数國其傍大國五六皆稱傳聞以為窮
　河源烏能覩所謂河源哉史稱河有兩源一出于闐一
　出䓗嶺于闐水北行合䓗嶺河注蒲類海不流洑至臨
　洮出焉今洮水自南来非蒲類明矣詢之土人言于闐
　䓗嶺水其下流散之沙磧又有言河與天河通尋源得
　織女支機石以歸亦妄也崑崙去嵩髙五萬里閬風玄
　圃積瑶華盖仙人所居又何耶唐史土蕃傳河上流由
　洪濟梁南二千里水益狭春可渉秋夏乃勝舟其南三
　百里三山中髙而四下曰紫石古所謂崑崙其言頗類
　然止稱河源其間云國家敞天威亘天所覆燾無間海
　内外冠帶萬國罔非臣妾視漢唐為不足訝故窮河源
　去萬里若歩閨闥嘻盛典也不可不志因志之都實族
　女真蒲察氏統烏思臧路暨招討都元帥凡三至吐蕃
　闊闊出今除甘肅行省叅知政事是歲八月𥘉吉翰林
　侍讀學士中奉大夫知制誥同脩國史臣潘昻霄謹述
　柯九思序云河源有志自本朝始前乎此曷為未有志
　河源者道路遼阻所傳聞異辤莫能究河之源也山經
　曰敦薨之水西流注于泑澤出于昆侖之東北　實惟
　河源而水經載河出昆侖經十餘國乃至泑澤山經又
　稱陽紆之山河出其中淩門之山河出其中穆天子傳
　亦云陽紆之山河伯馮夷所居是惟河宗氏釋氏西域
　志稱阿耨逹大山上有大淵水即昆侖山也地里志亦
　稱昆侖山在臨羗西而漢書載河出兩源或稱有或稱
　無而河源所著異同況世殊代易名地亦異終莫能有
　究之者我　太祖皇帝二十有一年春正月征西夏夏
　取甘肅等城秋取西涼府遂過沙陀至黄河九渡按昆
　侖當九渡下流則昆侖固巳歸我職方氏矣　憲宗皇
　帝二年命皇太弟旭烈帥諸部軍征西域凡六年闢封
　疆四萬里於是河源及所注枝出者盡在封域之内當
時在行有能記其說皆得於目擊非放也逮　世祖皇
帝功成治定天下殷富遂命臣都實置郡河源故翰林
侍讀學士潘公得究其詳實􁆱源析派而作斯忠乃知
更昆侖行一月始窮河源於戯當四海混一之盛聞廣
見覈至数千載莫能究者俾後世有孜而傳信焉豈斯
文之光實邦家無疆之休也公之子詡能不墜其先業
増光而潤色之至順間以同知嘉定州事来呉将邦是
書行于世属九思叙其說于篇端元統元年冬十有一
月日南至奎章閣學士院鑒書愽士文林郎柯九思序
國朝故事正六品以下官中書奉敕署牒以命之牒具中
書官位最尊者今也署牒者自丞相以下而不敢以煩
令惟皇太子立必兼中書令樞宻使皇太子既受冊即
中書上日獨署一牒明日省臣以其名聞　天子即以
宣命超拜五品官其人自非素親近有譽望最于群臣
者不得也
余在杭州日甞見一㺯百禽者蓄龜七枚大小凡七等置
龜几上撃鼓以使之則第一等大者先至几心伏定第
　二等者從而登其背直至第七等小者登第六等之背
　乃竪身直伸其尾向上宛如小塔状謂之烏龜疊塔又
　見蓄蝦䗫九枚先置一小墩於席中其最大者乃踞坐
之餘八小者左右對列大者作一声衆亦作一声大者
作数声衆亦作数声既而小者一一至大者前點首作
声如作禮状而退謂之蝦䗫說法至松江見一全真道
士寓太古庵一日取二鰍魚一黄色一黒色大小相侔
者用藥塗利刃各断其腰互換接續首尾異色投放水
内浮逰如故郡人衞立中以盆池飬之經半月方死疊
塔說法固教習之功但其質性蠢憃非它禽鳥可比誠
難矣哉若夫断而復續死而復生藥欤法欤是未可知
也但劇戯中似此者果亦罕見
大徳間荆南境内有九人山行値雨避於路傍舊土洞中
忽有一虎来踞洞口哮吼怒視目光射人内一人素愚
　八人者宻議虎若不得人悪得去因紿愚者先出我輩
共掩殺之愚者意未决遂各觧一衣縛作人形擲而出
　之虎愈怒八人併力排愚者于外虎即㗸至洞口怒視
如前湏臾土洞壓塌八人皆死愚者獲生夫當顛沛患
難之際乃欲以八人之智而䧟一人之愚其用心亦險
矣天道果夢夢耶
河南婦世為河南民家天兵下江南婦𬒳虜姑與夫行求
数年得之湖南婦巳妻千户某饒于財情好甚洽視夫
姑若塗人㑹有旨凡婦人𬒳虜許銀贖敢匿者死某懼
罪亟遣婦婦堅不行夫姑留以俟婦閉其室弗與通遂
號慟頓絶而去行未百歩青天無雲而雷回視婦巳震
死錢唐白湛囦先生紀以詩曰從軍古云樂獲罪禱應
難毋望明珠復夫求破鏡完押衙逢義士公主奉春官
爲報河南婦天刑不可干
姚文公燧爲翰林學士承㫖日玉堂設宴歌妓羅列中有
　一人秀麗閒雅微操閩音公使来前問其履歴𥘉不以
　實對叩之再泣而訴曰妾乃建寧人　真西山之後也
　父官朔方時禄薄不足以給侵貸公帑無償遂賣入娼
家流落至此公命之坐乃遣使詣丞相三寳奴請爲落
　籍丞相素敬公意公欲以侍巾櫛即令教坊檢籍除之
　公得報語一小史曰我以此女為汝妻女即以我為父
　也史忻然從命京師之人相傳以為盛事云嘉興貝闕
　甞有詩曰断絲棄道邊何日縁長松墮羽别炎洲不復
　巢梧桐昔在至元日六合車書同主堂盛文士燕集来
　雍雍金力手割鮮酒給蒲萄濃坐有一枝春秀色不可
　雙(叶)娉婷劉碧玉綽約商玲瓏寳釧金雀釵巳覺燕趙
　空或聞操南音未觧歌北風上客驚且疑姓字初未通
　問之漸復泣乃起陳始終妾本建寧女逺出西山翁父
　毋生妾時謂是金毋童梨花鎖院落燕子窺簾櫳迢迢
　官朔方位卑食不充侵貸國有刑桎梏加父躬粥女以
　自贖白璧淪泥中秋娘教歌舞屡入明光宮水為倡家
　婦遂属梨園工京華多少年門外嘶青驄不如孟光醜
　猶得嫁梁鴻自傷妾薄命失路似秋蓬客聞為三歎天
　道何懵懵遣使白宰相削籍歸舊宗小史十八九勿恨
　　相如窮配尓執箕帚今夕看乗龍夗央並玉樹鸚鵡開
　金籠棄汝桃花扇紅牙不復從提瓮自汲水絺綌自御
　　冬時多困轗軻事或所遭逢安知百尺井忽登群玉峯
　　借問為者誰内相姚文公
　至元甲子阿合馬拜中書平章領制囯用使司時樂府中
盛唱胡十八小令知䜟緯者謂其當擅重權十八年人
未之信果於至元壬午伏誅越五年丁亥閏二月桑哥
　拜中書平章立尚書省貪暴殘忍又十倍於阿合馬人
　亦謂桒字折而為四十八桑字後改作相字亦拆而為
　四十八竟不知應之於夀或應之於職然自立省之日
至辛卯正月敗績恰四十八月其神驗如是
大徳戊戌二月二十日張漢臣尚書趙松雪學士費北山
漕侯同在杭州泛舟過西湖至毛家歩上岸乗肩輿将
㳺水樂洞行里餘逢一尼寺趙公偕二公入寺訪親俄
而從人来報張公之老㒒戎顯卒死矣亟回至其所呼
　救不省氣絶身僵忽有二道士過一老一㓜云不妨事
老者即於死人面上吹呵㓜者就籬落間摘一青葉度
　于老者若作法書符状置死人頂上隨即再生頃間失
　二道士所在或云恐是洞賔変現隱括其姓如此耳
檇李郭宗夏甞見建徳路搃管趙良臣言都下有李搃管
　者官三品家巨富年逾五十而無子聞樞宻院東有術
　者設肆筭命談人休咎多竒中試徃叩焉且語之曰吾
　之禄夀巳不必言但推有子與否術者笑曰君有子矣
　何為紿我李曰吾實無子豈紿汝耶術者怒曰君年四
　十當有子今年十五六矣非紿我而何同坐者皆軍官
　見二人争執甚訝之李沈吟良乆曰吾年四十時一婢
　有娠吾以職事赴上都比歸則吾妻粥之矣莫知所徃
　若有子則此是也術者曰此子終當還君相别而出時
　坐中一千户邀李入茶坊告之曰十五年前吾亦無子
　因到都置一婢則已有孕到家時適吾妻亦有孕前後
　一兩月間各生一男今皆十五六矣豈君之子耶兩人
　各言婦人之容貌齒歲相同李歸語於妻妻徃日誠悍
　炉至是見夫無嗣心頗慚而憐之翼日邀千户至家享
　以盛饌與之刻期而别千户先歸南陽府李以實告于
　所管近侍大官乞假前徃大官曰此羙事也我當與汝
　奏聞既而有㫖得給驛以行凡筵席之費皆從官辦李
　至衆官郊迎徃千戸宅設大燕李所以餽献千戸并其
　妻子僕妾之物甚侈千户命二子岀拜風度不殊衣冠
　如一莫知何者為巳子致請於千户千户曰君自認之
　李諦視良乆天性感通前抱一人曰此吾子也千户曰
　然於是父子相持而哭坐中皆為之墮淚舉盃交賀大
　醉而罷明日千戸答禮㑹客如昨謂李曰吾既與君子
　矣豈可使母子分離今并其母以奉李喜出望外回都
　擕其子見大官大官曰佳児也引入之覲通籍宿衛後
　亦官至三品大抵人之有子無子数使之然非人力所
能也而術士之業亦精矣
王氏守素錢唐民家女其夫丁棄家爲全真道士於呉山
　之𬗋陽菴一日召守素入山書付四句云嬾散六十三
妙用無人識逆順兩俱忘虚空鎮常寂坐抱一膝而逝
　方外者流謂之騎鶴化守素遂亦束髮簮冠着道士服
奉夫遺屍二十年迹不下山年餘七十㡬於得道者神
仙渺茫故未睱論貞守一節乃可尚也丁夘進士薩都
刺天錫贈之詩曰不見遼東丁令威舊㳺城郭昔人非
鏡中春去青鵉老華表山中白鶴歸石竹淚乾班雨在
玉簫声断綵雲飛洞門花落無人跡獨坐蒼苔補道衣
燕山項氏其夫江南人行賈燕薊間聘項與居未㡬夫死
　項時年二十奉柩回江南誓以夫餘貲飬姑以自終比
　至姑巳改適勱志孑居以守夫祀旴江李宗冽閔其事
　而賦之詩曰少無依倚老何堪白髪婆娑乱不簮夢裏
　尚思江北好悔将夫骨葬江南
任子昭云向寓都下時鄰家児患頭疼不可忍有回回醫
官用刀劃開額上取一小蟹堅硬如石尚能活動頃焉
　方死疼亦遄止當求得蟹至今蔵之夏雪簑云甞於平
　江閶門見過客馬腹膨脹倒地店中偶見老回回見之
　於左腿内割取小塊出不知何物也其馬隨起即騎而
去信西域多竒術哉
湖廣行省平章歸自雨中有一童子年七八歲直造傘下
避雨平章問曰學生能属對否曰能平章曰青衿来避
　雨即應聲對曰紫綬去朝天平章喜引至家遺以果肴
　明日除書至拜中書平章之命復大喜再以楮幣綵繒
　贈之
龍麟洲先生過福建憲府設宴命官奴小玉帶左觴酒半
憲使舉盃請曰今日之歡皆玉帶為也願先生酬之以
詩先生其毋辤時先生負海内重名雅畏清議又不能
違憲使之請遂書一絶句云􁰕蓞池邊風滿衣木犀庭
　下雨霏霏老夫記得坡仙語病躰難禁玉帶圍於是舉
席稱嘆盡歡而散盖前輩既不肯拂人意又不欲失所
守而且用事清切一時風致可想見信非野儒俗士所
能及也
御史大夫也先帖木児與夫人不睦巳数年矣翰林學士
　承㫖阿目茄八刺死大夫遣司馬明里徃唁之及歸問
其所以明里云承㫖帶罟罟娘子十有五人皆務争奪
家財全無哀戚之情惟正室坐守靈幃哭泣不巳大夫
黙然是夜遂與夫人同寢歡愛如初若司馬者可謂善
於寓諌者矣
術士俞竹心者居慶元嗜酒落魄與人寡合順其意者即
與推筭酔筆如飛畧不搆思頃刻千餘言道巳徃之事
　極驗時皆以為異人至元巳夘間婁敬之為本路治中
甞以休咎叩之荅曰公它日直至一品便休婁深信其
　說棄職别進適値壬午更化俯就省掾陞除益都府判
　改換押字　宛然真書一品二字未㡬卒於官所此偶
　然耶抑𢾗使然耶
元貞丙申秋大都南城武仲祥家有乳犬懐胎左脇下或
腫成瘡六七日後於瘡生五子色皆青蒼毎當脊梁自
頂至尾生逆毛一道他無所異又数日瘡亦平復
南村輟耕録卷之二十二
南村輟耕録卷之二十三
　　　　　　　　　天台陶　宗儀　九成
唐貞觀開元間人主崇尚文雅其書晝皆用紫龍鳯紬綾
　為表緑方紋綾爲裏紫檀雲花杵頭軸白檀通身柿心
　軸此外又有青赤琉璃二等軸牙籖錦帶大和間玉涯
　自塩鐵㩀相印家既羨扵財始用金玉為軸甘露之變
　人皆剥剔無遺南唐則褾以廻鸞墨錦籖以潢𥿄宋御
　府所蔵青紫大綾為褾文錦為帯玉及水晶檀香為軸
　靖康之變民間多有得者髙宗度江後和議既成摧塲
　購求為多装裭之法已具名畫記及紹興定式兹更不
　　贅姑以所聞見者使賞鍳之士有考焉
　　錦褾
　　　克絲作樓閣　克絲作龍水　克終作百花攅龍
　　　克絲作龍鳯　紫寳階地　紫大花　五色簟文(𥙿/呼)
(山和/尚)紫小滴珠方勝鸞鵲　青緑簟文(俗呼闍婆/又日蛇䖍)
　　紫鸞鵲(一䓁紫地白鵉鵲/一䓁白地紫鵉鵲)紫百花龍　紫龜紋
　　紫珠燄　紫曲水(俗呼落/花流水)紫湯荷花　紅霞雲鸞
　　黄霞雲鸞(俗呼綺霄/其名甚雅)青樓閣(閣又/作臺)青大藻花
　　紫滴珠龍團　青櫻桃　皁方團白花　褐方團白
　　花　方勝盤象　毬路　衲　柿紅龜皆　樗蒲
　　　宜男　寳照　龜蓮　天下樂　練鵲　方勝練鵲
　　　綬帯　瑞草八花暈　銀鈎暈細花盤鵰　翠
　　色師子　盤毬　氷藻戯魚　紅徧地雜花　紅徧
　　地翔鸞紅徧地夫容　紅七寳金龍　倒仙牡丹
　　白蛇龜紋　黄地碧牡丹方勝　皁木
　　綾引首及託裏
　　碧鸞白鸞皁鸞　皁大花　碧花　姜牙
　　　雲鸞　樗蒲　大花　雜花　盤鵰　濤頭水波紋
　　　　仙紋　重蓮　双鴈　方棊　龜子　方轂紋
　　　鸂䳵棗花　鑑花　疊勝　白毛　遼囯　回文
(金囯)白鷲花(並高麗囯)
　贉卷紙
　　髙麗　蠲　夾背蠲揩光
　軸
　　岀等白玉碾龍簮頂(或碾/花)白玉平頂　瑪瑙(漿水)
　　金星石　珊瑚　水晶　蠟沉香　古(紅/玉)象牙
　　犀角
　軸桿
　　檀香木
　匣
　　螺鈿(宋高宗内/府皆金匣)
至无庚寅冬江浙行省官立相哥沙不丁輩徳政碑穹窿
　莫比特闕坐石時趙石晦者素善謟媚因以楊和王墳
　域所有為言役人夫數千拖拽而至畢工之日是夜省
　堂中火爐鳴直至昧爽方休嗣是夜以為常又梟鳴梁
　壓虎入城市越明年春相哥敗諸公俱罹奇禍豈非事
　有先兆欤
劉公復新為上都留守時有令史亢子春者值公退食偶
　與同列㩀案判事以戯遂為仇家彂之公大怒責問罪
　状枷項示衆及歸怒容未霽其夫人田氏問公何故不
　樂公語其故夫人曰此小節耳何足怒也即令人呼亢
　　至請公為脱其枷且勞以酒云此一桮與汝壓驚此一
　　桮與汝慶喜男子丈夫何所不至留守之位何患不到
　　亢感謝而退不數年公卒而無子止一女適田直長直
　長遄卒女病双瞽後亢官湖廣叅政迎夫人母子㱕沒
　齒敬飬不怠公乃㢘訪使劉廷幹之從祖父也
　大名王和卿滑稽挑逹傳播四方中統𥘉燕市有一胡蝶
　其大異常王賦酔中大小令云挣破荘周萝两趐駕東
　風三百䖏名園一來一箇空難道風流種諕殺尋芳宻
　蠭輕䡖的飛動賣花人搧過橋東由是其名益著時有
　關漢卿者亦高才風流人也王常以譏謔加之関雖極
　意還荅終不能勝王忽坐逝而鼻垂双涕尺餘人皆嘆
　駭関来吊唁詢其由或對云此釋家所謂坐化也復問
　鼻懸何物又對云此玊筯也関云我道你不識不是玉
筯是嗓咸發一笑或戯関云你𬒳王和卿䡖侮半世死
　後方才還得一籌凡六畜勞傷則鼻中常流膿水謂之
　嗓病又愛訐人之短者亦謂之嗓故云尓
揚鐵厓眈好聲色毎扵筵間見歌児舞女有纏足纎小者
　則脫其鞵載盞以行酒謂之金蓮盃余竊怪其可厭後
讀張邦基墨荘謾録載王深輔道双鳬詩云時時行地
　　羅裙掩双手更檠春㶑灔傍人都道不湏辤儘做十分
　能㡬點春柔淺蘸蒲萄䁔和笑勸人教引滿洛塵忽浥
　　不勝嬌剗踏金蓮行欵欵觀此詩老子之踈狂有自来
　矣
　宋高宗朝錢唐喻氏岀家為沙門名思凈逮妙行院于北
　関接待供僧三百萬畫阿弥陀佛入千神妙楊侍郎傑
　􁆒為喻弥陀人從而稱之凈又扵西湖之北鐫石為大
　佛頭父老相傳云此石乃秦始皇繫䌫石盖是時皆浙
　　江耳𥘉無西湖之名始皇将登㑹稽為風浪所阻故泊
　舟此䖏
揚州至正丙申丁酉間兵燹之餘城中屋址徧生白菜大
　者重十五斤小者亦不下八九斤有膂力人所負纔四
　五窠耳亦異哉
天下之事未嘗無配雖譎詐誕妄之談亦前然者松江衞
　山齋有休與時庸醫児孫華孫頗知嗜學山齋囙奨予
　之使得隮扵士類山齋既死華孫忽謂人曰嘗夢天使
　持黄封小合授吾曰上帝有敕以衞山齋聲價卑汝吾
　受命謝恩而窹華孫才思極遲凡作一詩必數十日乃
　就則曰吾登溷偶得一聮或又曰枕上得此故人戯贈
　以詩有浪得詩名索價髙及山齋聲價黄封合之句陸
　居仁每謂人曰吾讀書至得意時見慶云一朶現家人
　皆不能覩又一日讀詩集傳有不安䖏思所以昜之忽
　若夢寐中見尼父拱立扵前而呼吾字曰陸宅之朱熹
　誤矣汝説是也偶與友人之黠者言及此友人曰足下
　得非禀受素弱乎曰何為曰吾見足下眼目眊眩又萝
　寐顛倒故知其然也居仁慚報不復辯客來談及拊几
　大笑命筆識之
有一老翁如病起破衲􁯔毶瘦如鬼暁来扶向官道傍哀
　告行人乞錢米時予奉􁘭離江城觧后一見憐其貧倒
　囊贈與五升米試問何故為貧民老翁答言聽我語我
　是亰鄕李福五我家無本為經啇只種官田二十畒延
　祐七年三月𥘉賣牛買得犁與鉏朝耕暮耘受辛苦要
　還私債輸官租誰知六月至七月雨水絶無潮又竭𣣔
　求一點兩點水却比農夫眼中血滔滔黄浦如溝渠農
　家爭水如爭珠數車相接接不到種田一旦成沙塗官
　司八月受灾状我恐徵粮喫官棒相隨鄰里去告灾十
　石官粮望全放當年隔岸分吉凶髙田盡荒低田豊縣
　官不見髙田旱将謂亦與低田同文字下鄉如火速逼
　我将田都首伏只囙嗔我不肯首却把我田批作熟太
　平九月開早倉主首貧乏無可償男名阿孫女阿惜抑
　我嫁賣陪官粮阿孫賣與運粮户即目不知在何䖏可
憐阿惜猶未笄嫁向湖州山裏去我今年已七十竒飢
　無口食寒無衣東求西乞度殘喘無囙早向黄泉㱕旋
　言旋拭腮邊淚我忽驚慚汗霑背老翁老翁弗復言我
是今年檢田吏此袁分踃灾行也足可以為民牧不恤
　民膜者之勸分字可潜甞椽松江盖能以儒術飾吏事
者因載之
霍清甫治書云考古圖載古衣服今有玉鹿盧玉具劒古
樂府曰腰間轆轤劒此器以塊然之璞既觧為環中復
　為轉関時上下之隙僅通絲髮作宛轉其間今之名玉
　工者徃徃歎其所未覩按漢雋不疑帯(鑘同)具劒晉
　灼曰古長劒首以玉作井轆轤形上刻木作山形如蓮
　花𥘉生朱敷時今大劒末首其状如此前說乃宋李公
　麟之所紀也余昔䆠㳺錢唐因識吴和之者性慧巧博
　物收一轆轤玉青色形如吕字環口中間轆轤旋轉無
　分毫縫罅形色極古人皆以為鬼工因土漬用白梅熬
　水煑之良乆脫開詳視竅中有双玉軸在焉中嵌一物
　形若牛筋意度必是當間煑之胖脹撑塞双軸入竅関
　住所以宛轉無碍年深腐敗縮瘦因而煑脫試用乾牛
　筯搥實置軸两間對勘孔竅以線縳定煑之少時双軸
　一楪至復畨語詈之即昜一碗至生驚異詢其故客曰
　某有婢得子弥月而亡時此猴生旬有五日其毋斃扵
　獵犬終日呌號可憐因令此婢就乳之及長成遂能隨
　人指使兼觧畨語耳生别後至清州留吴同知䖏忽報
　客有携一猴入城者呉語生云此人乃江湖巨盗凡至
　人家窺見房室路徑并蔵蓄所在至夜使猴入内偷竊
　彼則在外應接吾必奪此猴為人除害也明日客謁吴
　呉欵以飯需其候𥘉甚拒呉曰否則就此斷其首客不
　得巳允許呉酬白金十两臨去番語嘱猴適譯史聞得
　来告呉曰客教猴云汝若不飲不食彼必觧尓縳可亟
　逃來我只在十里外小寺中伺也吴未之信至晚試與
　之果核水食之類皆不食急使人覘之此客果未行㱕
報引猴撾殺之
仍至元間盗入浙省丞相府是夕月色微明相扵紗帷中
窺見之羙髭髯身長七尺餘時一侍姬亦見之大呼有
賊相急止之曰此相府何賊敢来盖虞其有所傷犯故
也縦其自取七寳繫腰金玉器皿席捲而去翌日責令
有司官兵肖行掩捕刻期獲觧􁜲門搜索終不可得越
　明年纔扵紹興諸暨州敗露掠問其情乃云𥘉至杭寓
　相府之東相去三十餘家是夜自外大醉㱕倒于門外
　主人扶掖登樓而卧湏臾嘔吐狼籍滿地至二更開樓
　􁫯縁房簷進府内脚履尺餘木級靣帶優人假髯既得
　物直携至江頭置于白塔上復回寓所侵晨邏者至察
　其人酒尚未醒酣睡正熟且身材侏儒畧無髭髯竟不
　之疑數日後方携所盗物拞浙東因此𬒳擒盗亦有道
　其斯之謂欤
省椽李孟容度為余言元統間在都門見一全真先生年
　五十餘相貌魁偉甞坐省東茶肆中所言輒有驗因訪
　其寓所乃在五門外第二橋民家遂以出䖏叩之全真
　曰汝仕不在北方且宜南㱕四十後方可食禄臨別偶
　問及時事全真曰此後當改至元至元後至貞天下亂
　矣㒒曰國𥘉巳有至元全真曰汝苐識之㒒南還至閘
　河聞改至元心益信之及改至正則知貞者正也四十
　後方𥙷饒州府史夫全真之言如燭照數計持不知果
　何術也豈非至人者乎
堂堂大元姦佞專權開河變鈔禍根源惹紅巾萬千官法
　濫刑法重黎民怨人吃人鈔買鈔何曽見賊做官官做
　賊混愚賢哀哉可憐右酔太平小令一闋不知誰所造
　自京師以至江南人人能道之古人多耴里巷之歌謡
　者以其有関扵世教也今此數語切中時病故録之以
　以俟采民凨者焉
集慶失守行御史臺移置紹興路前御史大夫納璘再任
　時浙省丞相逹失帖木児得便宜行事民間頗言其貪
　後又以大夫子安安判行樞宻院護臺治大夫之政一
　聽决扵院判有人作詩云舊省新丞相新臺舊大夫大
　夫聽子語丞相愛金珠又有人大書于臺之門曰包苴
　賄賂尚公行天下承平恐未能二十四官徒獬慶越王
　臺上望金陵
㑹稽陳思可睿云至正丙申御史大夫納璘開行臺于紹
　興于時慶元慈溪則有縣尹陳文昭本路餘姚則有同
　知秃堅在城則有録事逹魯花赤邁里古思皆摠制團
　結民義者納璘之子安安以三人為不易制思有以去
　之乃先紿召秃堅至拘留寳林寺夜半率臺軍擒殺之
　從而方國(珍)亦執陳文昭沈之海獨存邁里古思一人
　耳人皆以秃堅之死㱕罪於邁里古思不能力救殊不
　知當時之執秃堅乃所以擒邁里古思也執秃堅之謀
　出扵潘子素子素亦為安安縊諸途執子素之謀出扵
　辛敬所敬所艱関投張士誠客死平江僧舍及拜住哥
　代納璘為大夫又不能容邁里古思撾殺于其私苐拜
　住哥以弟搠思監拜中書右相詔入朝既得罪兄弟誅
　􁜦家無噍類但未知安安死所耳静而思之若有尸扵
　冥冥之中者不知造物果何如也
回紇野馬川有木曰鎖鎖焼之其火經年不滅且不作灰
　彼䖏婦女取根製㡌入火不焚如火䑕布云
葉公政字克明淮隂人行宣政院都事季實之子翰林直
　學士蟾公之從子也至正甲午公政以浙省幕史奉卜
　顔平章檄轉餉鄂閫時丹陽富民束子章先與是役㑹
　飲于蘄志相合即以兄禮事公政未㡬子章起赴沔泣
　别公政曰弟今濟大江渉重地兄言行篤信願以貲囊
　相託公政辤弗獲㑭子章手緘而為謹蔵之越兩月子
　章之友朱君譲率其奴来謁曰子章不幸入蓮臺湖遇
　盗死矣子章昔寄嚢中亦有某物在間欲啓嚢而請之
　公政曰汝寓物子章未甞語我子章巳矣家固無恙也
　義必質諸其家明以付汝君譲以公政匿為巳有衘之
　去明年既峻事還坐丹陽驛門要束朱二氏父子啓囊
　緘得鈔二百五十緡黄金五十两銀三百两珠八千牧
　衣帛有差㱕之束氏餘鈔五十緡黄金五两銀五十两
　珠千牧有朱題封㱕之朱氏盛具醴饌以謝辤之前翰
　林院編脩膠西張復𥘉嘉公政義為作傳且稱公政㓜
　知讀書甞從平章克池之諸縣破蘭溪渠魁徐真一平
　蘄水寨司轁粮四年無纎芬譴呵平章凡七薦中書不
　報人謂公侯子孫必複其始天道豈獨逺耶江隂王逢
　詩曰蘄春肥羊菜石酒君為玉昆我金友夜談接膝晝
　握手乾坤意氣同髙厚霜風吹蘆客衣薄湿雲覉鴻飛
　漠漠篷䆫篝燈照装槖嗟君逺行感君託蓮臺湖深浪
　拍銀鷓鴣杜若傷心神天生禍乱有今日誰謂交㳺無
　古人葉郎還金何愧竇禹釣
傅氏紹興諸暨人年十八適同里章瑜瑜為苛吏脅軍興
　期㑹迫死道上訃至傅氏蒲伏抱屍㱕號泣三日夜不
　忍入襯屍有腐氣猶依屍呵琀曰兾甦既入棺至囓其
　棺成穴及葬投其身壙中毋强挽以出制未百日毋欲
　敚志語聞遂大慟連日不食毋嘱侍婢謹視之閱數日
　紿婢吾當浴若輩理沭具俟予既而失所在明日婢汲
　井見二足倒植井中乃傅氏也楊鐵史維禎甞􁆒之曰
　余讀古節婦事至青綾臺及祝英氏以為後無継者丗
　道降也乆矣今瑜妻乃尓謂丗降徳薄者吾信欤夫婦
倫與君臣等丗之稱臣子者獨不能以瑜妻之義于夫
　者義其君欤噫
張氏㩀有平江日其部将左丞吕􁦵守紹興　軍陳庶子
　饒芬之在張左右一日陳賦詩饒染翰題一紈扇以寄
　　吕云後來江左英賢傳又是淮西保相家聞說錦𫀆酣
　　戰罷不驚越女采荷花饒素負書名且詩語俊麗爲作
　　者所稱吕俾人讀罷忽大怒曰吾為主人守邊疆萬死
　　鋒　間豈務愛女子而不驚之耶見則必殺之又元帥
　　李其姓者杭州庚子之圍觧頗著功勞一士人投之以
　詩将有求焉其詩有黃金合鑄李将軍之句李大怒曰
　　吾勞苦數年止是将軍今年纔得元帥乃復令我為将
　　軍耶帳下䇿出之右二事雖相傳以為笑亦可因以為
　戒云
　吴人髙伯厚云元統間某吏杭東北録事一日有部民某
　甲與某乙闘毆某甲之毋勸觧𬒳某乙用木棒就腦後
　一擊仆地而死適某承該撿驗腦骨唇齒皆有重傷某
　乙招伏繫獄經二載遇赦以非謀殺合宥既得釋放来
　致謝因言與某甲闘毆時其毋来勸力牽其子之𥚑手
　脫仰跌自搕其腦昬絶在地隣里用剪刀桃毋唇齒灌
　藥不甦乃死故腦唇有傷實未嘗持棒撃之也某問何
　為招伏某乙言倉皇之際惟恐箠楚但𣣔招承償命弗
　睱計也隣里見我已招遂皆不復言矣吁今之鞠獄者
　不𣣔研窮磨究務在廣陳刑具以張施厥威或有以衷
　曲告訴者輒便訶喝震怒畧不之恤從而吏隷輩奉承
　上意栲掠鍜鍊靡所不至其不置人扵冤枉者鮮矣使
　聞伯厚之言寕不知懼乎
杭人張存㓜患一目時稱張眼子忽遇巧匠為安一磁晴
　障蔽扵上人皆不能辯其僞至元丙子後流寓泉州起
　家販舶越六年壬午回杭自言扵蕃中獲聖鐵一塊厚
　闊僅及二寸作法撒沙布地噙鐵扵口刀刃不能傷其
　身後傳聞既廣有烏馬児奉使来取試以鐵納扵羊口
籠其首作法撒沙驗之劒果無所傷去鐵復揮應手首
落遂就進呈
元統間杭州塩倉宋監納者甞客大都求功名不遂至甚
　窮窘然頗順行止不敢非為遂岀齊化門求一死所望
　見水潭将欲投入虚空中有鬼作人聲云宋某陽夀未
　終不可死也四頋一無所有扵是黙黙而回中途拾得
　一𥿄帖云宋某可扵吏部某令史下某典吏䖏習學書
　冩異日物色之果得其人遂獲進歩耳得一帖云汝可
　求託某人謀請俸禄因依所言一舉而成凡歴俸數十
　月至扵受敕命獲財寳娶妻買妾生子育女為富家翁
　一皆隂冥所佑平昔却未甞覩其形状祗見一矮小影
　子而巳但有所見即便祭獻稱名爺爺忽一日有一帖
　云我要葉子金一百八十两索之甚急未免數數祭獻
　求免因問云爺爺要此何用一帖云我要去揚州天寜
　寺妆佛也又一夕其妻臂上失去金釧金鐲急告之一
　帖云在汝第㡬隻箱内權且付還又一曰失去熟羊背
　皮一帖云我借用了明日當還次日一大綿羊自外走
　入如此等類甚多不可牧舉及宋受前職鬼亦隨到恐
　𬒳竊其所有乃令人詣龍虎求天師符命懸於所寓室
　内晨興但見一様四十道皆倒懸之莫可辯其真偽及
　禮請功行法師駈治而壇内牌位顛倒錯亂弗能指手
　而止又一日塩倉印信不知所在告之哀切一帖云在
　汝第四十㡬隻箱内第㡬箇叚子一開尋果有時與張
　大使同寅将印寄于伊家一帖飛告云印信當長官收
　掌若不送還一捧打砕汝頭也大使驚恐急遂還之後
　有一過路道人詣門偶以始末訴之道人曰我當為汝
　遣之乃扵桃樹上斫耴朝向東南大枝作一槌一椹使
　　以椹釘東南隅地上嘱云毎月逢五則擊五下當自絶
　也後果寂無影嚮竟不知何䓁鬼也江隂陳範季模與
　宋交代所以極知其詳季模蓋余友也
　胡善字師善紹興諸暨人泰定進士胡一中髙第弟子也
　至正乙未以憲僉趙公舉為松江儒學經師越明年二
　月苗㓂至欲燬孔子廟善坐經席罵㓂㓂怒殺之廟得
　　免扵灾先是善以死自許題詩于壁曰領檄来司教臨
　　危要致身及難死果不誣今校官䫉其像祀于先賢堂
　南村輟耕録卷之二十三
南村輟耕録卷第二十四
　　　　　　　　　天台陶　宗儀　九成
國𥘉張公可與李公仲方鮮于公伯機同仕于朝既而張
　除浙省郎中李除都事鮮于除浙東宣慰經歴胥㑹于
　　驩甚李卒于官張移書鮮于曰仲方殁矣家貧子小
　吾輩若不為之經紀則孤寡何所依也吾以一女許配
　其仲子矣公以為何如鮮于聞訃哀祭成礼亦以一女
　許贅其長子即從善也後官至紹興推官仲子字復𥘉
　官至淮安捴官扵此可見前軰結交重氣義不以貴賤
　貧富易其心誠可敬也張公官至中書左丞
國朝毎宴諸王大臣謂之大聚㑹是日盡岀諸獸于萬歲
　山若虎豹熊象之属一一列置訖然後獅子至身材短
　小絶類人家所畜金毛猱狗諸獸見之畏懼俯伏不敢
　仰視氣之相壓也如此及各飼以鷄鴨野味之類諸獸
　不免以瓜按定用舌去其毛羽惟獅子則以掌擎而吹
　之毛羽紛然脱落有若燖洗者此其所以異於諸獸也
　古云獅子吼盖不易於吼一吼則百獸為之辟易也
至元壬寅夏松江府前勾闌隣居顧百一者一夕萝𬒳攝
　入城隍廟中同𬒳攝者約四十餘人一皆責状畫字時
　有沈氏子以摶銀為業亦夢與顧同欝欝不樂家人無
　以紓之勸入勾闌觀俳戯獨顧以宵夢匪貞不敢出門
　有女官奴習謳唱毎聞勾闌鼓鳴則入是日入未㡬棚
　屋拉然有聲衆驚散既而無恙復集焉不移時棚阽壓
　顧走入抱其女不謂女巳出矣遂斃於顛木之下死者
　凡四十一人内有一僧人二道士獨歌児天生秀全家
　不損一人其死者皆碎首折脇㫁筋潰髄亦有𬒳壓而
幸免者見衣朱紫人指示其出不得出者亦曲為遮護
　云
顔清甫曲阜人顔子四十八代孫嘗臥病其㓜子偶弹得
　一鵓鴿㱕以供膳於梢翎間得書一緘書上題云家書
　付男郭禹開拆禹乃曲阜縣尹郭仲賢也盖其父自真
　定寄至者時仲賢改授逺平縣尹去鴿未及知盤桓尋
覔遂遇害清甫見之責其子便耴木匣凾鴿候病稍愈
直抵仲賢官所獻書與鴿且語其故仲賢戚然曰畜此
鴿巳十七年矣凡有家書雖隔數千里亦能傳致誠異
禽也命左右瘞之以清甫長厚君子留之累日問及子
　弟出䖏仲賢告言長子國祥頗習儒業及仲賢知霍州
　召𥙷州史貢山東㢘訪奏差陞書吏後官至漢中㢘訪
使
嘉興林叔大(鏞)掾江浙行省時貪墨鄙吝然頗交接名流
　以沽羙譽其於逹官顯䆠則刲羔殺豕品饌甚盛若士
　夫君子不過素湯餅而巳一日延黄大癡作畫多士畢
　集而此品復出捫腹闊歩譏謔交作叔大赧甚不敢仰
　視遂揖潘子素求題其畫子素即書一絶句云阿翁作
　畫如說法信手拈来種種佳好水好山塗抹盡阿婆臉
　上不曽搽大癡笑謂曰好水好山言逹官顯䆠也阿婆
　臉不搽言素面也言未巳子素復加一句云諸佛菩薩
　摩訶蕯俱不觧其意子素曰此謝語即僧家纎悔也閧
　堂大笑而散叔大數日羞出見客人之鄙吝一至於此
　亦可憐巳
陳雲嶠柏泗州人性豪宕結客其祖平章故宋制置郎龍
　麟洲題琵琶亭以譏之者凡積金七屋不數年散盡嘗
　為侍儀舎人館閣諸老朝省名公莫不折軰行與交咸
　稱之曰公子其妻鐵太保女也恃富貴近戚偶以一言
　驕之遂終身不見甞𬒳命監鑄祭器于杭無錫倪元鎮
慕其名来見之張燕湖山間羅設甚至酒終為别以一
　帖饋米百石雲嶠命從者移置近所舉巨􁧠引妭樂趋
　從者而前悉分散之頋倪曰吾在京時即熟尔名云南
　士之清者它無與比其所以章章者盖以米沽之也諸
　從令日絶交且罵諸嘗譽之者時張伯禹在坐不勝跼
　蹐其豪氣類如此嘗雪中騎牛拜米南宫墓詩云少年
　不觧事買駿輕千金何如小黄犢踏雪空山深小小双
　牧童吹笛穿松林醉拜南宫墓地下有知言世上無知
　音也平日喜居錢唐好古有餘而治才不足又不樂小
　官怒罵宰相年逾六十不得志而死其畢命時作偈云
　前身本是泗州僧
霍治書云紫陽楊煥然先生讀通鑑至論漢魏正閏大不
　平之遂脩漢書駁正其事因作詩云風煙慘淡駐三巴
　漢燼将燃蜀婦髽欲起温公問書法武侯入㓂㓂誰家
　後攻宋軍廻始見通鑑綱目其書乃寝順徳劉道済先
　生尤不平之脩書名三為亦見綱目閟而不行中統改
　元陵川郝伯常先生使宋𬒳留儀真執不得還就買書
　作續漢史既脫藁㑹同僚苟正甫諸公飲至數行忽長
歎曰某辛苦十餘年莫不𬒳高頭巾軰巳做了也皆對
　云不聞之至元丁亥余分臺江西購得蕭常續漢書全
　部因喟然曰惜乎郝君不及見此
剛卯者按許慎說文㱾(音開)改大剛昴以遂鬼也玉篇開
　改剛卯也大印以辟鬼也廣韻㱾改大開堅也王莾傳
　服䖍注曰剛卯以正月卯日作佩之長三寸廣一寸四
　分或用玊或用金或用桃著佩之又注當中央從穿作
　孔以綵絲茸其　刻其上文曰正月剛卯既央靈殳四
　方赤青白黄四色是當帝令祝融以教䕫龍庶疫剛癉
　莫我敢當又曰疾日嚴卯帝令䕫化順尓國化伏兹靈
　殳既正既直既觚既方庶使剛癉莫我敢當凡六十六
　字㱾改者佩印也以正月卯日作故謂剛夘又謂之大
　堅以辟邪也金刀之利者皆不得行服䖍曰剛夘以正
　月夘日作佩之長三寸廣一寸四分或用金或用桃著
　革帶佩之金有玊在者銘其一靣曰正月剛夘金刀莾
　所鑄之錢也晉灼曰剛夘長一寸廣五分四分當中央
　從穿作孔以綵絲茸其底如冠纓頭㽔刻其上靣作两
　行書文曰正月剛夘既央靈殳四方(云云同前)其一銘
　曰疾日嚴夘帝令䕫化順尓故(一作/固)伏化兹靈殳(云云同)
(前)師古曰今泩泩於土中得玊剛夘者案大小及文服
　說是也莾以劉字上有夘下有金旁有又刀故禁剛夘
　及金刀也慱謀卿士僉曰天人同應昭然著明其去剛
　夘莫以為佩除刀錢勿以為利承順天心快百姓意乃
　更作小錢徑六分重一銖文曰小錢直一與大泉五十
　者為二品並行後漢輿服志佩双印長寸二分方六分
　乗輿諸侯及王公列侯以白玊中二千石以下四百石
　皆以黒犀三百石以至私學弟子皆以象牙上合絲乗
　輿以縢貫白珠赤罽㽔諸侯王以下以槂赤絲𬎼槂各
　如其印質刻書曰正月剛夘既决(云云同前)慎尓周伏
　伯兹靈殳(云云同前)凡六十六字前書注云正月剛夘
　作霍治書清甫(云)甞於呉中得白玊剛嚴双印四牧完
　具者二剛夘銘詞三十四字嚴夘銘詞三十二字其二
　字筆畫損缺剛夘無既央二字餘十字難辯甞考王莾
　傳輿服志說文剛夘銘與說文及王莾傳同輿服志央
　為决嚴夘疾日為曰疑志誤又順尓故化伏與莾傳同
　說文作順尔國化伏輿服志作填尓周伏化未詳孰是
　其服用制度逓相引㩀亦不同後見徐(容)齋叅政蔵剛
　夘一梁貢父尚書蔵剛嚴二並係古玉篆體剛夘銘三
　十四字字畫亦損缺制度銘詞與前雙印大約不異續
　收嚴夘二一以玉為之一若瑟瑟俗傳葛仙翁練丹頭
　又名藥注子其文曰制曰嚴卯帝命莫忘日資唯是黒
　青白黄既正既直既觚既方庶使罔談莫我敢當與前
　嚴夘銘詞並差鮮于伯機經歴收一枚高彦敬尚書收
　二枚並真楷書皆似近代制作未見所出偶得金陵學
　宫所刻黄山谷先生辯剛夘遺蹟其說與前相同但云
　　絲縄也音護古文無此字按五紐縄器也罟兎罟也
　豈紐絲縄與兎罟相類故同此音耶又馬永卿嬾真子
　録公漢人以正月卯日作佩之銘其一靣曰剛夘乃知
　今人立春或戴春勝亦古制也蓋剛者强也夘者劉也
　正月佩之尊國姓也與陳湯所謂强漢也同義
顧仲庸泰州人以財䧺一郷倜儻好義有古豪俠風自奉
　甚薄而禮賢飬士無虚日名公鉅儒多館其家張蛻菴
　承旨亦其人也仲庸與保定張文友交文友􁛹縣尹秩
　滿僑居江隂一日暴卒時仲庸留京師友人以訃告戒
　勿泄友詢其故曰文友賢而貧在六品選中吾将與其
　子為地即走告當路者曰張文友末疾病矣願致仕因
　代入状中書遂獲以奉政大夫嘉定知州致仕既領宣
　命數月又代文友之子告䕃尋注常州晉陵縣尉便其
　飬毋也其家悉無所知仲庸南歸遣人致賵奠奉宣勑
　以授其子聞者驚嘆仲庸行事類如此
㑹稽陽明洞天在秦望山後禹廟之西南云即古禹穴越
　之勝境也諸峯環聳盤欝空曲中有東嶽行祠及老子
　宫余甞宿留其間一老道士者朱顔鶴髮延至其室室
　横一空棺云巳十餘年矣未能即棄浮世而入此匣也
　其後兵攻越城㳺騎四出道士乃沐浴冠佩絶粒飲與
　衆永訣卧于其中七日不死軍至彂棺挈之出兵退乃
　入城一病而卒向之棺不可得矣豈非分定欤
喬公仲山官吏部　中好古博雅仍喜諧謔所交皆名人
　才士公家製餛飩得法常苦賔朋需索一日於毎客前
　先置一帖且戒云食畢展卷既而取視乃製造方法也
　大笑而散自後無復言矣
劉元字秉元薊之寳坁人官至昭文館大學士正奉大夫
　袐書監卿元甞為黃冠師事青州祀道録傳其藝非一
　而獨長扵　至元七年世祖建大護國仁王寺嚴設梵
　天佛像特求奇工為之有以元薦者及𬒳召又從阿尼
　哥國公學西天梵相神思妙合遂為紀藝凡兩都名刹
　有塑土範金搏換為佛一出元之手天下無與比所謂
　摶換者漫帛土偶上而髹之巳而去其土髹帛儼然像
　也昔人甞為之至元尤妙摶丸又曰脫活京師語如此
繆孝子倫字叔彛東平人侍父䆠㳺寓居錢唐至正十六
　年淮兵㓂城執其父将殺之倫哀號乞免弗聴傾家貲
　以贖又弗聽乃自縳請代扵是殺倫而釋其父甚㢤賊
　之不仁也
趙孝子天爵字伯㢘平陽觧州夏縣人嘗為史多平
　反惇行孝弟治家甚嚴三子皆頎然玉立毋喪廬墓三
　年父継䘮又如之惟𬞞食菜羙不飲酒食肉不與妻妾
　見有司以聞于朝旌表其門閭復其身
王義士天爵字世傑亦夏縣人家饒於財有善行以粟貸
　人不圖重息年豊僅取十之二三稍饑但收其本大凶
　則巳皆之郷里不知字咸稱義士焉毎值生身之辰寝
　苫一月以報父毋
朝廷扵歳首例遣使祭岳瀆至正乙巳翰林應奉李國鳯
　代祀嵩恒醫無閭抵汴路閉即城中望祭嵩岳時閏月
　下旬也二月十三日㳺相國寺池上群僧方聚觀從之
　仰視日旁一月一星月如𥘉弦者又十日雨木氷状如
　樓閣人物冠帶鳥獸卉木百態具備殆非人工髙林大
　樹珠葆羽憧弥望不絶凡五日始觧又十日復冰自汴
　至中滦皆然不一歲盗䧟汴㩀之
亦集乃路在西北方有山曰蹇占山比多龍湫土人𣣔有
　所事則役之吉安道士劉學仙嘗至其地見有烹羔桐
　酪祠焉數皮而沈之祝曰神為我鞣而治之為期日而
　去至期復祠之則得成革矣若有鬼工然不可測也㱕
　語扵虞邵菴先生先生𥘉以為誑及質諸其土人之在
京師者則始信盖其人習以為常不以為異耳
杭州属邑有一巨室怙財挟執虐害良善邑官貪墨莫敢
孰何衆不能堪走愬憲府巨室迯匿憲使怒督責有司
　示罪賞掲大逵且家至壁白隠蔵者罪連坐首捕者賞
萬緡其友人王一山者丗業儒居湖山第一樓儔彼於
宻期月不彂隣家察知圖給賞錢告報于官官􁆱索得
之併王逮繫囚見憲使使問云女知彼所犯乎王曰知
　之女聞國有制乎曰知之女見揭示罪賞乎曰見之女
奚不就利避害乎曰朋友顛連来奔乗其危以售之則
名教中有所不容某誠弗忍為事覺連坐乃甘心焉使
竦然曰君子所謂臨難毋苟免其人踐之矣真義士也
若加以罪是吾政苛而刑濫民何以勸遂釋之使即許
　攵正公子也
徐彦璋云啇人某海舶失風漂至山島匍匐登岸深夜昏
黒偶墜入一穴其穴險峻不可攀縁比明穴中微有光
見大蛇無数蟠結在内始甚懼乆稍與之狎蛇亦無吞
噬意所苦飢渴不可當但見蛇時時䑛石璧間小石絶
　不飲㗖於是商人亦漫尓取小石噙之頓忘飢渇一日
聞雷聲隱隱蛇始伸展相継騰升纔知其為神龍遂急
攙蛇尾得出附舟還家携所噙小石數十至京城示識
者皆雅鶻等宝石也乃信神龍之窟多異􁦵焉自此貨
　之致富彦璋親見啇人道其始末如此
甞至松江鍾山浄行菴見籠一䧺雞置于殿之東簷請問
其故寺僧云蓄此以司晨盖十有餘年矣時刻不爽余
　竊記張公文潜明道雜志云鷄能司晨見於經傳以為
　至論而未必然也或天寒雞嬾至将旦而未鳴或夜月
　出時鄰雞悉鳴大抵有情之物自不能有常而或變也
　若然則張公之言非欤因舉似以詢其所以僧云司晨
　之雞必以童若壊其天真豈能有常哉盖張公特未知
　此理故耳
閩廣多種木綿紡績為布名曰吉貝松江府東去五十里
　許曰烏泥涇其地土田磽瘠民食不給因謀樹藝以資
　生業遂覔種於彼𥘉無踏車椎弓之製率用手剖去子
　線弦竹弧置案間振棹成劑厥功甚艱國𥘉時有一嫗
　名黄道婆者自厓州来乃教以做造捍弹紡織之具至
　扵錯紗配色綜餞挈花各有其法以故織成𬒳褥帯悅
　其上折枝團鳳棋局字棣粲然若冩人既受教競相作
為轉貨它郡家計就殷未㡬嫗卒莫不感恩洒泣而共
葬之又為立祠嵗時享之越三十年祠毀郷人趙愚軒
重立今祠復毀無人為之創建道婆之名日漸泯滅無
聞矣
至正丙午八月辛酉上海縣浦東俞店橋南牧羊児三四
聞頭上恰恰有聲仰視之流光中隕一魚刺麻佳上成
　一創其狀不常見自首至尾根僅盈尺似闊霸而短是
　日晴無隂雲亦無鵰觀之類是可恠也日昳時縣市人
　閧然指流星自南投北即此時也橋下一細家取欲烹
食其妻塩而蔵之来者多就觀焉或者曰志有云天隕
魚人民失所之象
至元丁丑民間謡言拘刷童男女以故婚嫁不問長㓜而
亂倫者多矣平江蘇逹卿特為上海吏有女年十二贅
里人浦仲明之子為壻明年生一子
劉節婦泰州坂埨人至正丙申春隨父渡江居呉門適張
　士誠部将曺某方數月夫陣亡劉不避凶險躬至死所
　求得其屍㱕􁩦欲以身徇父不許既而權貴人聞劉羙
　且賢争欲强委禽焉劉擔死不貳遂削髪為比丘尼夫
　劉夲一閭閻女子其操行乃尓盖有貴為后妃而莫之
　及者謂非天性也欤
歴代醫師
　三皇
　　僦貸季　天師岐伯　鬼臾區　少師　少俞
　　　伯髙　桐君　太乙雷公　馬師皇
　五帝
　　　巫咸　伊尹
周
　　　巫彭　矯氏　俞氏　盧氏　醫緩　醫竘文摯
　　　醫和　范蠡　鳯綱
　　秦
　　　長桑君　李豹　神應王扁鵲　子陽　安期先生
　　　太醫令李䤈　崔文子
　　西漢
　　樓護　元里公楊慶　公孫光　秦信　太倉
　　　公淳于意　王遂　宋邑馮信　髙期王禺
　　　唐安　杜信　玄俗
　　東漢
　　　張機(仲景)郭玊　程高　涪翁　沈建　張伯祖
　　　杜度　魏沉　淮南子
　　蜀漢
　　　李譔　唐慎微　韓保昇　孟昶
　　魏
　　　華陀　李當　吴普　青牛道士封君逹　樊阿
　　　韓康
　　吴
　　　吕摶　負局先生　董奉
　　西晉
　　　王叔和　李子豫　仰道士　殷仲堪　李法存
　　　皇甫謚(玄晏先生)張苗　裴頠　裴顗　劉徳
　　　　史脫　宫泰　靳邵　張華　蔡謨　趙泉
　　　　阮徳
　　東晋
　　　葛洪(抱朴子)范注　程㩀
　　南宋
　　　少主元徽　王繤　胡治　徐㷩(秋夫)徐道度(秋)
(夫長子)徐叔嚮(道度弟)薛伯宗　徐仲融
　　　徐文伯　徐嗣伯　僧深　劉㳙子　羊晣　秦承
　　　　祖
　　南齊
　　　張子信　馬嗣明　張逺逰
　　北齊
　　　顧歡　李元忠　李宻　崔季舒　祖挺　禇澄
　　　鄧宣文　顔光禄　龍樹王菩薩　徐之才　徐林
　　　卿(之才長子)徐同卿(林卿弟)
　　梁
　　　貞白先生　蘇㳟　陶弘景
　　後魏
　　　王顯　徐謇　徐雄(謇長子)
　　後周
　　　徐之範　杜善方
　　隋
　　　徐敏齋　許智蔵　巢元方　楊善
　　唐
　　　金元起　真人孫思􁤛　許㣧宗　宋侠　藥王韋
　　　慈蔵　甄權　甄立信　王氷(啓玄子)
　　　張文仲　孟詵　蘭陵䖏士蕭炳　李䖍縦　楊玄
　　　操　元珠先生　楊損之　王方慶　秦鳴鶴
　　　許孝宗　陳士良　李含光　張鼎　陳蔵器
　　五代
　　　日華子
　　宋
　　　趙從古　謝復古　劉温舒　朱昡(無求子)
　　　孫用和　紀天錫　劉元賔(通真子)翟煦
　　　劉禹錫　𥘉虞世　道士馬志　龐安時　宋道方
　　　許叔微　王從藴　吴復圭　張洞　曹孝忠
　　　林億　秦宗古　丁徳用　賈祐　蘇頌　朱有章
　　　孫兆　王惟一　王光祐　蔣淮　安自長　張素
　　　陳遇明　劉翰
　　金
　　　成無巳　何公務　劉守真　侯徳和　張子和
　　　馬守素　楊從政　李道源　張元素(潔)古老人
　　　袁景安
　南村輟耕録卷之二十四
南村輟耕録卷之二十五
　　　　　　　　　天台陶　宗儀　九成
秦皇坑儒武侯相漢未有置異議於其間者偶讀宋蕭森
　希通録及俞文豹吹劒録而得其說可采森曰李斯曰
　非慱士官所職天下敢有蔵詩書百家語者皆詣守尉
　雜燒之則是天下之書雖焚而博士官猶有存者惜乎
　入関収圖籍而不及此竟爲楚人一炬耳前軰嘗論也
　但坑儒一事未有䆒極之者僕按史書所坑特侯生盧
　生四百六十餘人非能盡坑天下儒者爲其所坑又非
　儒者何以知之始皇三十二年使盧生求羡門刻碣石
　門壊城郭决通隄防又盧生入海還因奏録圖書曰亡
　秦者胡也始皇乃遣蒙恬發兵三十萬人北伐匃奴起
　臨洮築遼水又盧生說始皇曰日方中人主時為微行
　以辟悪鬼悪鬼辟真人至願上所居宫毋令人知然後
　不死之藥殆可得也其後建阿房宫千間萬落必自此
　言彂之觀此二事皆盧生稔其悪又縦臾之特方伎之
　流耳豈所謂儒者㢤始皇因封禪之議謗口紛紛巳懐
　殺意及其一怒而坑之或者天理之不容方其求藥海
　上者則挟童男童女以行皆取扵民間奪其無告之孤
　肆厥不軌之人如今所謂妖教竊其中死無辜者多矣
　此一罪也因亡胡之䜟興北伐之師築長城斷地脉南
　北生靈因是役而死者不可勝算骸積如山血流成川
　調彂頻仍剥及閭左原始要終誰生厲階此二罪也獻
　辟鬼之術覬真人之来咸陽官觀二百七十複道相連
　有言其所幸之䖏者罪死梁山之上其語一泄時在旁
　者盡殺之自是莫知行之所在此三罪也有一於此罪
　不容於死况兼有之以四百六十餘人之坑償萬民之
　命良不為過天網恔恔䟽而不漏真可畏哉始皇曰盧
　生等吾尊賜之甚厚今乃誹謗我諸生在咸陽者吾使
　㢘問或為妖言以亂黔首扵是使御史按問諸生傳相
　告引僕亦信盧生非吾儒中人况始皇自謂尊賜甚厚
　豈非如前三者方術圗䜟之類有以中其𣣔故尊賜之
　𥘉不聞其誦孔子之言以進古今相承皆曰坑儒盖惑
　扵扶蘇之諌扶蘇曰諸子皆誦法孔子皇上皆重法䋲
　之臣恐天下不安嗚呼至若盧生者何嘗誦法孔子自
　扶蘇言之誤使儒者蒙不韙之名自我一洗亦萬丗之
　快也不然如两生四皓伏生之流鴻飛冥冥弋人何慕
　肯揺唇鼓吻自投於䧟穽哉僕故曰盧生四百六十餘
　人皆方伎之士也天下之大所謂儒者固不止此其坑
　之者此而巳矣有道之士秦不能坑火徳一炎两生以
　講禮聞四皓以羽翼之功聞伏生以口授古書聞豈非
　天壽其脉留此數公以見吾儒不可磨滅而朋姦黨悪
　小人終不能為長乆計啇君以變法禍秦竟遭車裂盧
　生以方伎禍秦坑於咸陽其罪等也天其或者假手於
　秦欤商君裂矣盧生坑矣而秦以不祀抑亦自相擠䧟
　之明報而禍淫之道為不偏矣僕悪夫坑儒之名故論
　其顛末如此文豹曰古今論孔明者莫不以忠義許之
　然余兄文龍嘗考其顛末以為孔明之才謂之識時務
　則可謂之明大義則末也謂之忠於劉備則可謂之忠
　於漢室則未也其說有四一者備雖稱為中山靖王之
　後然其服属䟽逺丗数難攷温公謂猶宋髙祖自稱楚
　元王後故通鑑不敢以紹漢統况備又非人望之所帰
　周瑜以梟雄目之劉巴也以雄人視之司馬懿以詐力
　鄙之孫權以猾虜呼之亮獨何見而委身焉藉使以為
　劉氏族属然獻帝在上猶當如光武之事更始陳征而
　伐一切聽命焉可也二者備之枉駕草蘆也始謀不過
　曰主上蒙塵孤不度徳量力欲伸大義於天下其辭甚
　正其志甚偉自亮開之以跨􁉥益成覇業之利而備之
　志向始移無復以獻帝為念由建安舉兵以来四十二
　年天子或都許或居長安或幸洛陽宫室煨燼越在籬
　棘間備未嘗使一介行李詣行在所今年合衆萬餘明
　年合衆三萬未嘗一言禀命朝廷而亮亦未嘗一談及
　焉盖其帝蜀之心己定於草廬一見之時矣三者曺操
　欲順流東下求捄於呉無一言及獻帝而獨說以鼎足
　之說夫鼎足之說始於蒯通然通之說韓信以此猶有
　漢之一足當三國時而爲是說則獻帝無復染指之望
　矣頼周瑜漢賊之罵足以激怒孫權故能成赤壁之勝
　若備若亮何以厲将士之氣服曺操之心哉􁉥楚之士
　從之如雲非從備也乃從漢也四者備之稱王漢中則
　建安二十四年也獻帝在上而敢於自王及稱帝武擔
　則聞獻帝之遇害也亮不能如董公說髙祖率三軍為
　義帝縞素仗大義連孫吴聲罪討賊乃遽乘此即帝位
　而反鋒政吴晋文公有言父死之謂何又因以為利故
　費詩以為大敵未克便先自立恐人心疑惑而諌以髙
　祖不敢王秦之事亮反怒而黜之夫以操之姦雄其王
　其公猶必待天子之命荀彧且以此憤死以丕之篡逆
　亦必待獻帝之禪楊彪且不肯臣之備雖宗室而亦臣
　也何所禀命而自王自帝固方嘵嘵以興復漢室為辭
　不知興復漢室為獻帝耶為劉備耶亮既有心於帝備
　矣萬一果能興復将置獻帝扵何地出師一表雖忠誠
　懇懇特忠於所事耳其於大義實有所未明也管仲樂
　毅之事君子所羞道者以其但知有燕齊而不知有王
　室也亮乃以管樂自許冝其志慮之所圖回功業之所
　成就止於區區一蜀耳或者但謂備劉氏宗也備帝蜀
　則漢祚存矣亮忠於備即忠於漢矣吁無獻帝則可有
　獻帝在而君臣自相推戴則赤眉之立盆子亦有辞於
　世矣春秋之末諸侯爭强周室微弱孔子無一日不以
　尊王爲心若如亮之見則魯同姓也亦可奉之爲王矣
　天下後丗惟特此見故於亮之事無敢置異議於其間
　文中子曰通也敢忘太皇昭烈之懿識孔明公瑾之盛
　心噫漢之君既稱獻魏之君又稱武帝吳之君又稱大
皇帝蜀之君又稱昭烈皇帝天無二日民無二王一天
　下而四帝並立可乎通之見如此宜其爲續書之僣也
余兄嘗以是說取觧於同文舘
唐有傳竒宋有戯曲唱諢詞說金有院本雜劇諸宫調院
本雜劇其實一也國朝院本雜劇始釐而二之院本則
　五人一曰副凈古謂之叅軍一曰副末古謂之蒼鶻鶻
能擊禽鳥末可打副凈故云一曰引戯一曰求泥一曰
装孤又謂之五花㸑弄或曰宋徽宗見㸑國人来朝衣
装鞵履巾褁傳粉墨舉動如此使優人效之以爲戯又
　　有𦦨叚亦院本之意但差簡耳取其如火𦦨易明而易
　　㓕也其間副凈有散說有道念有筯斗有科汎教坊色
　　長魏武劉三人鼎新編輯魏長於念誦武長於筯斗劉
　　長於科汎至今樂人皆宗之偶得院本名目用載于此
　　以資博識者之一覽
　　和曲院本
　　　月明法曲　鄆王法曲　燒香法曲　送使法曲
　　　上墳伊州　燒花新水　㷩州駱駝　列良羸府
　　　病鄭逍遥樂　四皓逍遥樂　賀貼萬年歡
　　　􁧊廪降黄電　列女降黄電
　　上皇院本
　　　壼春堂　太湖石　金明池　恋鰲山　六變妆
　　　萬嵗山　打花陣　賞花燈　錯入内　悶相思
　　　探花街　㫁上皇　打毬㑹　春從天上来
　　題目院本
　　　栁絮風　紅索冷　墻外道　共粉淚　楊栁枝
　　　蔡消閑　方偷眼　呆太守　畫堂前　夢周公
　　　梅花底　三咲圖　脫布衫　呆秀才　隔年期
　　　賀方回　王安石　断三行　兢尋芳　双打梨花
　　院
　　覇王院本
　　　悲怨覇王　范増覇王　草馬覇王　散楚覇王
　　　三官覇王　𥙷塑覇王
　　諸雜大小院本
　　　喬托孤　旦判孤　計筭孤　双判孤　百戯孤
　　　哨􁶄孤　焼棗孤　孝經孤　菜園孤　貨郎孤
　　　合房酸　麻皮酸　花酒酸　狗皮酸　還魂酸
　　　别離酸　三纒酸　謁食酸　三楪酸　哭貧酸
　　　挿撥酸　酸孤旦　毛詩旦　老孤遣旦　纏三旦
　　　禾哨旦　哮賞旦　貧富旦　書櫃児　𥿄襴児
　　　蔡奴児　刴手児　喜牌児　卦冊児　綉篋児
　　　粥碗児　佀娘児　卦鋪児　師婆児　教學児
　　　雞鴨児　黄丸児　稜角児　田牛児　小九児
　　　醜奴児　病㐮王　馬明王　閙學堂　閙浴堂
　　　寛布衫　泥布衫　趕湯瓶　𥿄湯瓶　閙棋亭
　　　夫容亭　壊食店　閙酒店　壊粥店　荘周夢
　　　花酒萝　蝴蝶萝　三出舎　三入舍　瑶池㑹
　　　八仙㑹　蟠桃㑹　洗児㑹　蔵䦰㑹　打五臓
　　　蘭昌宫　廣寒宫　閙結親　􁑴成親　强風惜
　　　大論情　三園子　紅娘子　太平還鄕　衣錦還
　　　鄕　四論藝　殿前四藝　競敲門　都子撞門
　　　呆大郎四酸擂　問前程　十樣錦　長慶舘
　　　癩将軍　两相同　競花枝　五變妆　洪福無彊
　　　白牡丹　赤璧鏖兵　穷相思　金壇謁宿　調奴
　　　漸　官吏不和　閙廵鋪　判不由巳　大勘刀
　　　同官不睦　閙平康　趕門不上　賣花容　同官
　　　賀授　無鬼論　四酸諱偌　閙棚闌　双藥盤街
　　　閙文林　四國來朝　双捉壻　酒色財氣　毉作
　　　媒　風流藥院　監法童　漁樵閑話　閗鶴鶉
　　　杜甫逰春　夗央簡四酸提猴　滿朝歡　月夜
　　聞箏　鼓角将　閙夫容城　双閙毉　張生煑海
　　賖徐饅頭　文房四寶　謝神天　陳橋兵変
　　双揭牓　朦唖質庫双福神　院公狗児　告和
　　来　佛印燒猪　酸賣徕　琴劒書箱　花前飲
　　五鬼聽琴白雲菴　迓鼓二郎　壊道塲獨脚
　　五郎賣花聲　進奉伊州　錯上墳毉五方
　　打五鋪　拷梅香四道姑　隔簾听硬竹蔡
　　義飬娘　􁶄師姨　論秋蝉　劉盼盼　墻頭馬
　　刺董卓　鋸周朴四柏板　大論淡　撁龍舟
　　擊梧桐　渰藍橋入桃园　双防送　海常春
　　　香藥車　四方和　九頭頂　閗元宵　趕村禾
　　　眼藥孤　两同心　更漏子　隂陽孤　提頭巾
　　　三索債　防送哨　偌賣旦　是耶酸　怕水酸
　　　回回梨花院　晋宣成道記
　　院么
　　　海棠軒　海棠园　海棠怨　海棠院　魯李三
　　　慶七夕　再相逢　風流壻　王子端捲㢘記　紫
　　　雲迷四季　張与孟楊妃　女状元春桃記　粉墻
　　　梨花院　妮女梨花院　龐方温道徳經　大江東
　　　注　呉彦臯　不抽開　不掀簾　紅梨花　玎璫
　　　天賜暗姻緣
　　諸雜院㸑
　　　閙夾棒六么　閙夾棒法曲　望羸法曲　分拐法
　　　曲　送宣道人歡　逍遥樂打馬鋪　撦綵延壽樂
　　　諱老長壽仙　夜半樂打明星　歡呼萬里　山水
　　　日月　集賢賔打三教　打白雪歌　地水火風
　　　夜深深三磕胞　佳景堪遊　十四十五郎　喜遷
　　　鶯刴草鞋　太公家教　琹棋書盡　滕王閣閙入
　　妆　春夏秋冬　風花雪月(上)小樓衮頭子　噴水
　　朝僧　打注論語　恨秋風鬼點偌　詩書禮樂
　　論語謁食下角瓶大毉淡　再逰恩地　累受恩
　　深送羹湯放火子　擂鼓孝經　香茶酒果船
　　子和尚四不犯　徐演黄河　單兠望梅芲　皇都
　　好景四偌大提猴　双聲疊韵上皇四軸畫
　　三偌一卜　調猿卦鋪　倬刀饅頭　河轉迓鼓
　　背箱伊州　酒樓伊州簔衣百家詩埋頭百家
　　詩偷酒牡丹香　雪詩打樊噲　抹􁞟長夀仙
　　四偌賣諢四偌祈雨　松竹亀鶴王毋祝壽
　　四偌抹紫粉四偌劈馬椿　截紅閙浴堂　和燕
　　㱕梁蘇武和畨　羹湯六么　河湯舅舅　偌請
　　都子　双女頗飯一貫質庫児　私媒質庫児
　　清無事豐稔太平一人有慶四海民和
　　金皇聖徳　皇家萬歲　背皷千字文　變電千字
　　文　摔盒千字文　錯打千字文　木驢千字文
　　埋頭千字文　講來年好　講聖州序　講樂章集
　　講道徳經　神農大說藥　食店提猴人叅腦
　　子㸑断朱温㸑變二郎㸑　講百果㸑講百
　　花㸑講蒙求㸑講百禽㸑講心字㸑　變栁
　　七㸑三跳澗㸑打王樞宻㸑水酒梅花㸑
　　　調猿香字㸑三分食㸑煎布衫㸑頼布衫
　　㸑雙楪紙㸑　謁金門㸑　跳布袋㸑文房四
　　寳㸑開山五芲㸑
　　衝撞引首
　　打三十　打謝樂　打八哥　錯打了　錯耴鬼
　　說狄青　憨郭郎　枝頭巾　小閙摑　鶯哥猫(児)
　　大陽唐小陽唐　歇貼韵　三般尿　大驚睡
　　小驚睡　大分界小分界　雙㕍児　唐韻六貼
　　我来也　情知本分　喬捉蛇　鐺鍋釡竈　代元
　　保　毋子御頭　觜笛児　山梨柿子　打淡的
　　　一日一箇　村城詩　胡椒雖小　蔡伯喈　遮截
　　架觧　窄磚児　三打歩　穿百倬　盤榛子　四
　　魚名　四坐山　撮頭帶天下樂四帕水　四
　　門児　說古人　山麻稭　喬道塲　黄風蕩蕩
　　貪狼觀　通一毋　串邦子　拖下来唖伴哥
　　劉千劉義　歡㑹旗　生死鼓　搗練子　三群頭
　　酒槽児　凈瓶児　賣官衣　苗青根白　調笑令
　　閗鼓笛　栁青娘　論句児　請車児　身邊有藝
　　調劉滚　覇工草　難古典　左必来　香供飬
　　合五百　妳妳嗔一偝一與　巳巳巳　舞秦始
　　皇　學像生　攴道饅頭　打調刼　馿城白守
　　　呆木大　定魂刀　說罰錢　年紀大小　打扇
　　　盤蛇　相眼　告假　捉記　照淡　朦唖　投河
　　　畧通　調賊　多筆　僉押　扯状　羅打　記水
　　　来楞　焼奏　轉芲枝　計頭児　長嬌惓　歇後
　　　語　芦子語　廻且語　大支散
　　拴搐艶叚
　　　㐮陽㑹　馿軸不了　抛綉毬　鞭􁨠金鐙　門簾
　　　児　天長地乆　眼藥里　衙府則例　金含楞
　　　太下太平　㱕塞北　春夏秋冬　閗百草　呌子
　　　盖頭　大劉備　石榴花詩　唖漢書　說古棒
　　唱拄杖　日月山河　胡餅大　觜揾地　屋裏蔵
　　罵吕布　張天斍　打論語　十果頑　十般乞
　　還故里　劉今帶四草䖝　四厨子　四妃艶
　　望長安　長安住　罵江南　風花雪月　錯寄書
　　睡起教柱　打　来　三文两檏　大對景　小護
　　郷　少年逰　打青提　千字文　酒家詩　三拖
　　旦　睡馬杓　四生属　喬唱諢　桃李子　麥屯
　　児　大菜园　喬打聖　杏湯来　謝天地　十隻
　　脚　請生打納　建成　縳食　毬　捧艶　破巢
　　艶　開封艶　鞍子艶　打虎艶　四王艶　蝗虫
　　　艶　撅子艶　七捉艶　修行艶　般調艶　棗児
　　艶　蛮子艷　快樂艷　慈烏艶　眼裏喬　訪戴
　　　衆牛　陳蔡　范蠡　扯休書　鞭塞　金鈴　感
　　　吾智　諸宫調　杴朳埽竹　彫岀板来　套靴
　　　舌智　俯飯　釵髪多　㐮陽府　仙哥見
　　打畧拴搐
　　　星象名　果子名　草名　軍器名　神道名　灯
　　火名　衣裳名　鐵器名　書集名　蓈令名　韲
　　菜名　縣道名　州府名　相樸名　法器名　樂
　　　人名　草名　軍名　門名　魚名　菩薩名
　　　　賭撲名
　　　照天紅　􁩾棋名　衮骰子　琴家弄　悶葫芦
　　　握亀
　　　　官職名
　　　說駕頑　𫾣待制　上官赴任　押刺芲赤
　　　　飛禽名
　　　青　老雅　厮料鷹鷂鵰鶻
　　　　花名
　　　石竹子　調狗　散水
　　　　喫食名
　　　　厨難偌　茹来
　　　　　佛名
　　　　成佛　爺娘佛
　　　　　難字児
　　　　盤驢　害字　劉三　一板子
　　　　　　酒下拴
　　　　數酒　四子三元
　　　　　　唱尾聲
　　　　孟姜女　遮盖了　詩頭曲尾　虎皮𫀆
　　　　　　猜謎
　　　杜大伯　大黃
　　　　和尚家門
　　　秃醜生　窓下僧　坐化　唐三蔵
　　　　先生家門
　　　入口鬼　則耍胡孫　大燒餅　清閑真道本
　　　　秀才家門
　　　大口賦　六十八頭　拂䄂便去　紹運圖
　　　十二月　胡說話　風魔賦　寮丁賦
　　　撁著駱駝　看馬胡孫
　　　　列良家門
　　　說卦彖　田命賦　混星圖　栁簸箕
　　　二十八宿　春從天上来
　　　　禾下家門
　　　萬民快樂　咬得嚮　莫延　九斗一石
　　　共牛
　　　　大夫家門
　　　三十六風　傷寒賦　合死漢　馬屁勃
　　　安排鍬钁　二百六十骨節　撒五糓　便廱賦
　　　　卒子家門
　　　計児線　甲仗庫　軍閙　陣敗
　　　　良頭家門
　　　方頭賦　水電吟
　　　　邦老家門
　　　脚言脚語　則是便是賊
　　　　都子家門
　　　後人收　桃李子　上一上
　　　　孤下家門
　　　朕聞上古　刁待制包　絹児来
　　　　司吏家門
　　　罷筆賦　事故榜
　　　　仵作家門
　　　一遍生活
　　　　撅俠家門
　　　受胎成氣
　　諸雜砌
　　　摸石江　梅妃　浴佛　三教　姜武　救駕
　　　趙娥娥　石婦吟　變猫　水毋　玉環
　　　走鸚哥　上料　瞎脚　易基　武則天　告子
　　　㧞蛇　鹿皮　新公太　黃巢　恰来　蛇師
　　　沒字碑　臥单　衲襖　封陟　鋸周朴
　史弘筆　懸頭梁上
錢唐戴厚甫(淳)鄧文肅公之壻也精遁甲法戴之毋常寢
䖏樓上忽一夕驚見紅光貫室急開幃細視之乃是一
羙婦人獨立榻前自㧞金釵遺母既而無所見毋以語
戴答曰適某祭遁神遂致此耳遁毋見某必不乆扵人
丗矣由此悒悒不樂逾數月果卒
今杭州上天竺寺觀音像長不盈五尺而疊著靈異官民
信奉甚恭凡旱潦禱之必應嘗攷釋氏紀録云後晋天
福巳亥僧道翊一夕見山間光明徃視之得竒香木命
良工刻成觀世音菩薩像白光煥發継以晝夜後漢乾
祐戊申有僧從勳以古佛舎利置毫相中舎利時現冠
頂宋咸平庚子浙西自春徂夏不雨給事中知杭州張
去華率僚属具幡盖皷吹迎禱于𣑽天寺継時霔雨四
境沛足如此則自有像巳四百餘年其所由来逺矣
南村輟耕録卷之二十五
南村輟耕録卷之二十六
　　　　　　　　　天台陶　宗儀　九成
御史中丞崔彧進傳國壐牋曰資徳大夫御史中丞臣崔
　彧言至元三十一年嵗次甲午春正月既旦臣畨直宿
　衞御史臺通事臣闊闊术即衞所告曰太師國王之孫
　曰拾得者嘗官同知通政院事今既殁矣生産散失家
　計窘極其妻脫脱真縈病一子甫九歲託以玉見貿供
　朝夕之給及岀玉印也闊闊术蒙古人不暁文字兹故
　来告聞之且驚且疑乃還私家取視之色混青緑而玄
　光采射人其方可黍尺四寸厚及方之三不足皆紐盤
　螭四厭方際紐盡壐　之上取中通一横窽可徑二分
　舊貫以韋條靣有篆文八刻畫捷徑位置匀適皆若蟲
　鳥魚龍之状別其彷彿有若命字若壽字者心益驚駭
　意謂無乃當此昌運傳國璽出乎急召監察御史臣楊
　桓至即讀之曰受命于天既壽永昌此傳國寳璽文也
　聞之果合前意神為肅然乃加以凈緜複以白帕率御
　史臣楊桓通事臣闊闊木等直趋青宫因鎮國上将軍
　都指揮使詹事王慶端嘉議大夫家令臣阿散䍐少中
　大夫詹事院判臣僕散壽導謁進獻　皇太妃御前(徽/聖)
(仁格/皇后)啓曰此古傳國璽也秦以和氏璧所造厥後有天
　下者寳之以君萬國然自前代失之乆矣今當宫車晚
　岀諸大臣僉議迎請　皇太孫(成宗)龍飛之時不求而
　見此乃天示其瑞應也冝早逹於　皇太孫行殿以符
　靈貺巳蒙嘉納翼日令資善大夫中書右丞詹事臣張
　九思少中大夫詹事院判臣僕散壽傳　皇太孫親為
　付授此盖皇太妃懿慮深遠非臣愚所能及也臣前又
　啓收蔵寳璽之家不知甄別循常以玉求粥臣見而識
　之特将来獻彼猶未知望恩䘏其家傳㫖賜收玉之家
　楮幣二千五百貫并逮臣等進辯其實者三人衣叚各
　一表裏紋金綺素有差以為異日旌賞之徴臣等巳詣
　府前敬受訖自惟無状不勝慚赧是日金紫光禄大夫
　中書右丞相臣完澤率集賢翰林侍從諸臣入賀御前
　命出寳璽徧示群臣此又出扵皇太妃至公正大之量
　翰林學士臣董文用等前啓曰此誠祥物岀當其時若
　非皇太妃皇太孫聖感何以臻此丞相以下臺臣等次
　第上夀自是内外稱慶咸曰天命有㱕臣聞詩序曰文
　王有明徳故天復命武王今神寳之出盖因　先帝有
　明德故天命復㱕于　皇太孫也又曰皇天親有徳厚
　有道以言皇天非有徳有道則不親不厚也又聞之書
　曰皇天無親惟徳是輔又曰天命有徳克享天心受天
　明命作善降之百祥歴觀上世詩書之㫖未有無徳而
　能致天命之㱕也欽惟
　太祖聖武皇帝秉資神格始為天下除禍定亂隆功盛
　徳簡在天心受命而為天下主以至我
　憲天述道仁文義武大光孝皇帝徳配乾坤功包海嶽
　孝格宗廟子育黎元輿地所記悉主悉臣照臨無幽咸
　遂生樂施及　明孝太子天錫仁慈之徳上感君親之
　恱下係億兆之望至元建號日月重明無為而治者迨
　廿年雖由　太子進徳修業之洪溢亦賴元妃内助之
　渊宻也敬惟　皇太妃聦明㳤懿毋儀崇嚴徳量漙厚
　孝敬慈恕出乎天性徃古未有也自　明孝太子升遐
　内則　皇孫翼翼訓導端嚴外則百司班班臨御整飾
　由是　聖上君父大見倚重雖于時　皇太孫未昭儲
　副之託而詹事之司未甞一日廢闕以見皇天定命扵
　青宫之位無時不在誠非人力所能爲也欽惟　皇太
　孫殿下徳資剛明才兼文武英謀獨断大肖祖宗族属
　係望遐迩㱕心
　聖祖憲天述道仁文義武大光孝皇帝灼知天命之所
　在乆存隆顧将付以撫軍之重扵至元三十年夏六月
　二十二日賜以皇太子金寳大正儲位而後詔以出師
　之期天下聞之室家胥慶和氣穣穰出於两間是歲秋
　稔數年䍐遇臣切念天象無言託命不爽豈期又於
　大行皇帝宫車晚出之後甫八日傳國神寳不求而出
　於大功臣子孫之家連由臺諌耳目之司直逹於皇太
　妃御前斯盖皇天授命　皇太孫誕膺龍飛以正九五
　之位㑭符寳璽之文既壽而永永而又昌臣又見皇天
　之心大頼我皇元継體之君不疾不遲景命適至以允
　四海之望者其瑞應之兆有三按唐史代宗之将為太
　子先封楚王及位正儲副而監國楚州獻定國寳一十
　有三因曰楚者太子之封今天降寳于楚冝建元寳應
　盖以寳為太子瑞應也昔　明孝太子封為燕王今
　皇太孫燕王之子也将主神器而神寳出於燕適與前
　事相符此瑞應之兆一也又寳璽之出正當皇元　聖
　天子六合一統之時宫車晚出之近朝以見天心正為
　継體之君設也此瑞應之兆二也又寳璽之出適當月
　之三十日有終而復始之象以見　先聖皇帝御丗太
　平之功既成㑭継之君復其始也此瑞應之兆三也今
　以此三兆觀之益見天命之来際合於青宫也臣區區
　之情無任傾嚮輙罄所見以贊其萬一謹将寳璽之出
　䖏古今始末詳㩀􁕪按許慎說文壐王者印也以守土
　故為文從爾從土其義盖曰天付爾此器俾寳之以守
　爾土也至周太史籀易為从爾从王義取天付爾此玉
　寳以為天下君也三代以上璽文無所考諸史籍并寳
　璽篆文圖說曰傳國璽方四寸其文文飾如前楚以卞
　和所獻之璞琢而成璧後求昏扵趙以納聘焉秦昭王
　請以十城昜之而不獲始皇併六國得之命李斯篆其
　文玉工孫壽刻之太平御覽又以為藍田玉所刻二世
　子嬰奉璽降沛公扵軹道旁髙祖即位服其璽因世傳
　之謂為傳国璽厥後孺子未立蔵扵長樂宫及莾篡位
　使安陽矦王舜迫太后求之太后怒罵而不與舜言益
　切出璽投之地璽因歸莾及更始㓕莾校尉公賔得壐
　詣宛獻扵更始赤眉殺更始立盆子璽為盆子所有後
　盆子靣縳奉璽扵光武至獻帝董卓作亂掌璽者投扵
　井中孫堅征董卓扵井中得之袁術奪扵堅妻死􁉥州
　刺史徐璆聞帝為曹操迎在許昌以璽送之帝後遜位
　并以璽歸魏帝道鄕公禅位璽歸扵晋懐帝遇劉聦之
　害壐歸扵聦聦死歸矅矅為石勒所滅璽入扵勒勒㓕
　入扵冉閔閔敗見收扵閔之将軍蔣幹晋征西将軍謝
　尚購得之以還東晋時穆帝永和八年也自璽寄扵劉
　石共五十三年晋復得之是後宋齊梁陳相傳以至扵
　隋㓕陳蕭后與太子正道并傳國璽並入扵突厥唐太
　宗即位寳璽未獲乃自刻玉曰皇帝景命有徳者昌貞
　觀四年蕭后與正道自突厥奉璽歸扵唐唐始得焉朱
　温篡唐璽入扵温荘宗定亂璽入扵後唐荘宗遇害明
　宗嗣立再傳飬子從珂是為廢帝石氏篡立自焚自是
　璽不知所在至宋哲宗咸陽民叚義獻玊璽及徽宗為
　金所虜凡有寳璽金皆取之内璽一十有四青玊傳國
　璽一其色與今所獻玊璽相同則知宋之南遷二百年
　無此寳璽也明矣然自金既取扵宋之後寳璽出䖏得
　失亦未見明說以及我元適集　皇太孫寳命所歸之
　際應期而出臣職揔御史親㑹盛事不可以不録又圖
　中別有璽其文亦八旁注曰此傳國璽背文也今見寳
　璽之背皆刻螭形蟠屈凹凸不齊偏厭四際無地可置
　此文按太平御覧晋泰光十九年雝州刺史㕁恢表慕
　容水稱藩奉璽方六寸厚七分蟠螭為鼻今髙四寸六
　分四邊龜文下有字曰受天之命皇帝夀昌原其所由
　未詳厥始以斯言之當別是一璽非今傳國璽也此又
　不可不辯臣彧誠惶誠恐頓首頓首謹奉牋上進以聞
　伏希聽覧微臣不勝瞻望之至謹言此文乃桓所譔桓
　字武子兖州人㓜警悟為人寛厚事篤孝博覧群籍尤
　精篆籀之學由儒學教授仕至國子司業䘚闊闊木拓
　跋氏
　成宗即位近臣以其事聞授漢中廉訪司僉事仕至湖
　廣㢘訪使率國史扵按禮児傳謂拾得乃國王速渾察
　之子謂桓辯其文曰受命于天既壽永昌於桓傳謂桓
　辯其文曰受天之命既壽永昌盖秦别有受天之命皇
　帝壽昌一璽又非此璽此則史之誤也今取宋薛尚功
　所編歴代鐘鼎彛器欵識法帖碑夲第十八卷内璽文
　模勒于後以備博古者之一覽云
　　尚功云二璽文本只一器縁傳摹宇畫不同形制大
湖州長興州金沙泉唐時用此水造紫荀茶進貢泉不常
　出有司具牲牢祭之始得水事訖即涸宋季屢加浚治
　泉迄不出至元十五年歲戊寅中書省遣官致祭一夕
　水溢可漑田千畒遂賜名瑞應泉
曹操疑家七十二在漳河上宋俞應符有詩題之曰生前
　欺天絶漢統死後欺人設疑冢人生用智死即休何有
　餘機到丘壟人言疑冢我不疑我有一法君未知直湏
盡發疑冢七十二必有一冢藏君屍此亦詩之斧鉞也
丗人多用盧橘以稱枇杷按司馬相如㳺獵賦云盧橘夏
　熟黄柑橙揍枇杷然(而善/切)柿夫盧橘與枇杷並列則盧
橘非枇杷明矣郭璞注蜀中有給容橙冬夏花實相継
通嵗食之謂即盧橘也意者橙橘惟熟於冬而盧橘夏
亦熟故舉以為重歟唐三體詩裴庾註云廣州記盧橘
皮厚大如柑酢多至夏熟土人呼為壷橘又曰盧橘
葉公李為宋太學生時上書極言賈似道權姦誤國㡬為
所害及　世祖平江南即召見官之至中書右丞凡有
軍國大事必問曰曽與蠻子秀才啇量否盖指李也一
　日議事大廷乃不在列問其故則病足遂以所御五龍
車召之至命坐而諮决焉甞扵其孫以道䖏見當時所
畫應召圖五龍車中坐一山野質朴之老其遭遇有如
此者使無賈似道以發其正大之論直一書生耳而望
　功名顯天下亦難矣
瓊州一水南北有兩伏波将軍廟丗人莫明其故嘗􁕪之
　史記及東漢書盖漢元鼎五年衞尉路博德為伏波将
　軍岀桂林下匯水不特馬援為伏波将軍也
至元印造通行寳鈔分一十一料
貳貫　壹貫　伍伯文　叄伯文
貳伯文　壹伯文　伍拾文　叄拾文
　貳拾文　壹拾文　伍文
某人浮湛里中無以為生偵民有小不平嗾之訟佐之請
　謁巳旁縁自資且既餌臨政者因持其短長以蠹民梗
　政遂有人作鵰傳以警之傳曰昔皇帝少皥氏之世鳯
　鳥適至故爲鳥師而鳥名命鳳凰爲百禽長當是時南
　山有鳥其名曰鵰鵰之性鷙而徤貪而狡稲梁之甘木
　實之羙鵰不屑焉資衆禽之肉以爲食鵰之徒實繁其
　與鵰同氣而異質者鷹鸇鳶隼鷂鶻　鶚皆助鵰爲雪
　者也其異類而同姓者鴟鶚鵂鶹梟鴆訓狐鬼車其惡
　與鵰同特其材異爾然鵰有大小小者從鷦鷯鷃雀力
　可制則制之大者雖鴻鵠不畏也故鵰之所在衆禽皆
　迯散逺去摽枝無安巢灌叢無息羽鵰無所得食則遣
　操詭辭招衆禽之過而愬諸鳯曰鴻鴈背北而来南是
　叛也鸚鵡舍禽言習人語是姦者也倉庚出幽谷遷喬
　木是冐越者也鷾鴯秋乆逺遁是避役者也烏知吉㐫
　言妖祥以惑衆聴鵲道河以阻水利鳲鳩攘鵲之居鴛
　鴦荒淫無度鷗好閒雞好闘毆相傷鳬鷖鵝鴨習水戰
　鸕鷀白鷺得魚不税孔雀有異相杜䳌催帰令戍卒逃
　亡提壷勸人飲酒生事是皆有罪不治将益甚鳯凰惑
　焉命爽鳩氏治之鵰與爽鳩相為表裏窮山谷捜林麓
　禽之出者摶之逐之攫之拏之啄胔扼吭裂肪　筋磔
　毛揚風洒血殷地凢遇之者無噍類其餘皆周章振掉
　謀所以免禍者毁巢破鷇空所以積奉爽鳩且以賂鵰
　使勿執扵是鵰之勢益張而衆禽之生理曰蹙其瓜距
　稍利者慕鵰所為則起而效之其鈍者深蔵逺竄餒死
　扵草莾者相藉也而鳯皇始憂之間蓬菜之顛有胎仙
　焉胎仙名鶴號青田翁㢘分而潔白和平而好生於是
　徴爽鳩使鶴乗軒而治之鶴乃與鳯皇謀曰夫鵰其始
　一而巳自子之不戒而使之蔓延今之為鵰者何其多
　耶昔之鵰名鵰宇鵰形鵰性鵰本為鵰者也今有非鵰
　而鵰者何也鵰則得食不鵰則不得食鵰則有利而無
　害不鵰則利未見而害常隨之故不容其不鵰也今禽
　之産子者願為鵰鶵之習飛者學為鵰形状與鵰異者
　又冐為鵰不誅其渠魁殱其兇醜以勵其餘吾恐鸞鷃
　鵷䴏神雀大鵬金翅皆化為鵰耳鳯凰曰善奏請于帝
　帝遣虞人持弓矢張網羅隨鵰而磔之鵰之徒盡斃敕
　天下無留鵰故其餘黨皆屏迹匿影不敢出衆禽始得
　安扵生飬以盡其天年此皆少皥氏之恩鳯凰與鶴之
　力也太史公曰鵰姦禽也暴悪受誅固宜吾獨懼今之
　人子務飬鵰意有所欲舉鵰而放之求衆禽之血肉以
　肥其軀殊不知少皥氏之戒也嗟夫害物而日益者刑
　雖未及天必譴之其鵰豈足恤哉
陳衆仲先生嘗題樂全堂有能守不成三瓦戒之句人多
不知所出按史記龜笑傅云天尚不全故世為屋不成
　三瓦而陳之注陳猶居也
貫酸齋先生臨終有辤世詩曰洞花幽草結良縁𬒳我瞞
他四十年今日不留生死相海天秋月一般圓洞花幽
草乃先生二妾名
虞文靖公集撰髙昌王丗勲碑序其丗冢曰畏吾兒之地
有和林山二水出焉曰秃忽刺曰薛靈哥一夕有天光
　降于樹在两河之間國人即而候之樹生廮若人姙身
然自是光恒見者越九月又十日而廮裂得廮児五收
　飬之其最稺者曰卜吉可䍐既壮遂能有其民人土田
　　而為之君長傳二十餘君是為玉倫的斤數與唐人相
　　攻戰乆之乃議和親以息民而罷兵扵是唐以金蓮公
　　主妻玉倫的斤之子葛勵的斤居和林别力跛力荅言
　　婦所居山也後遷交州至　太祖龍飛朔漠當是時巴
　　而术阿而忒的斤亦都護在位亦都護者其國王號也
　舉國入朝太祖嘉之妻以公主曰也立安敦自是子孫
　皆封王
　今上皇后弘吉刺氏名伯顔忽都　武帝宣懿惠聖皇后
　　之姪毓徳王孛羅帖木児女後至元二年丁丑三月立
　　性節儉不妬忌動以禮法自持第三皇后竒氏素有寵
　居興聖西宫　帝希幸東内左右以為言后無㡬微怨
　望意甞從　帝時巡上京次中道　帝遣内官傳㫖欲
　臨幸辤曰莫夜非至尊徃来之時内官徃来再三竟拒
　不納　帝益賢之居坤德殿終日端坐未嘗妄踰户閾
　至元二十五年乙巳八月丁未崩年四十二
　文宗居金陵潜邱時命臣房大年畫京都萬歲山大年辤
　以未嘗至其地上索𥿄為運筆布畫位置令按槀圖上
　大年得槀敬蔵之意匠經營格法遒整雖積學專工所
　莫能及
至元十三年江南𥘉内附民間盛傳武當山真武降筆書
長短句曰西江月者鋟刻于梓黄𥿄模印貼璧間其詞
　云九九乾坤巳定清明節候開花米田天下亂如麻直
　待龍蛇繼馬(継一/作暨)依舊中華福地古月一陣還冢當𥘉
　指望作生涯死在西江月下
虞邵菴先生布衣時落落不偶乆客錢唐一日偕友人楊
　公仲弘薛公宗海范公徳機訪方外宰渊微練師於西
　湖之曲求召鬼仙以卜家蔵練師即置箕縣筆書符作
　法有頃箕動筆運而附降云某非仙乃當境神也練師
　叱曰吾不汝召汝神何来神附云其欲乞虞公撰一保
文申逹上帝用求遷陞耳衆因勸先生其無辤神請先
生遂諾翼日文成火於湖濵逾　再詣練師禱卜神復
降云某巳獲授城隍謹候謁謝公必貴顯幸毋自忍忽
旣而先生由校官至奎章閣侍書學士贈江西行中書
省叅知政事封仁壽郡公謚文靖以文章名海内豈非
先丗積有餘慶天将報施扵先生之躬而鬼神預有知
耶
髙文簡公一日與客逰西湖見素屏潔雅乗興畫竒石古
木數曰後文敏公為𥙷叢竹後為户部楊侍郎所得虞
　文靖公題詩其上云不見湖州三百年髙公尚書生古
燕西湖醉歸冩古木呉興爲𥙷幽篁妍國朝名筆誰第
　一尚書醉後妙無敵老蛟欲起風雨来星堕天河化爲
　石趙公自是真天人獨與尚書情最親髙懷古誼两相
　得慘澹酬酢皆天真侍郎得此自京國使我觀之三嘆
息今人何必非古人淪落文章付陳迹此圖遂成三絶
矣
浙西園苑之勝惟松江下砂瞿氏爲最古宋秀州守方岳
亦有詩留題壁間後紫陽虚谷翁来逰継題十絶其一
　云璧間墨客埽龍蛇所寫詩佳字亦佳忽見題詩增感
慨吾家宗伯老秋厓是也次則平江福山之曹横澤之
頋又其次則嘉興魏塘之陳當愛山全盛時春二三月
間逰人如織後其卒未及數月花木一空廢弛之速未
有若此者自後其地呉氏之園曰竹荘盖元有池陂數
十畒天然若湖瑩之嘗買得水殿圖㩀圖位置構亭水
　心潇灑莫比譁訏之徒欲聞諸官亟塑三教像于中易
　曰三教堂人不可得而入矣瑩之卒荐遭兵燹今無一
存者福山横澤下砂皆無有乆矣可勝嘆哉
呉江長橋七十二間作橋者僧徒雅師立捴其役崇敬率
衆以給其費居士姚行獨任勞以終事經始扵㤗定乙
丑二月期年而成後九年州守的斤海牙作鉅閣奉觀
　音㑰于上
　南村輟耕録卷之二十六
南村輟耕録卷之二十七
　　　　　　　　　天台陶　宗儀　九成
四位配享封爵
　顔子唐玄宗太極元年壬子二月贈太子太師配享孔
　　子廟宋真宗大中祥符二年巳酉　月封兖國公
曽子同前贈太子太保配享孔子廟宋理宗咸淳三年
　　癸夘二月封郕國公配食大成殿
　子思宋度宗咸淳三年丁卯二月封沂國公配食大成
　　殿
　孟子宋神宗元豊七年甲子五月追封鄒國公配享先
　　聖位次兖國公下
　宋黄震云徃歲顔孟配享並列先聖左近升曽子子思
　又並列先聖左而虚其右不以相向震聞太學愽士陸
　鵬舉云𥘉制顔孟配享左顔而右孟熈封新經盛行以
　王安石爲聖人沒而躋之配享位顔子下故左則顔子
　及安石右則孟子未㡬安石女壻蔡卞當國謂安石不
　當在孟子下遷安石扵右與顔子對而移孟子位第三
　次顔子之下遂左列顔孟而右列安石又未幾蔡卞再
　欲升安石壓孟子漸次而升爲代先聖張本優人有以
　藝諌於殿下者設一大言之士戯薄先聖顔子出爭之
　不勝子貢出爭之不勝子路出而盛氣争之又不勝然
　後設為公冶長有擊其首而叱之曰汝何不出一爭且
　看他人家女壻盖蔡卞安石壻而公治長先聖壻也蔡
　卞聞之遂不敢進安石於顔子上顔孟左而安石右遂
為定制南渡後安石罷配享冝遷孟子以對顔子如舊
　制議者失扵討論故安石既去其右遂虚而顔孟並列
　於左岳珂甞記其事近歲増曽子子思又並列扵左亦
　未有討論者
成郡府江瀆廟前有樹六株世傳自漢唐以来即有之其
樹髙可五六十丈圍約三四尋挺直如矢無他柯幹頂
上纔生枝葉若㯶櫚状皮如龍鱗葉如鳯尾實如棗而
加大毎歲仲冬有司具牲饌祭畢然後采摘金皷儀衞
迎入公𪠘左點醫工以刀逐箇劙去青皮石灰湯焯過
　入　熟冷宻浸五七日漉起控乾再換熟宻如此三四
次却入瓶缶封貯進獻不如此修製則生澀不可食泉
州萬年棗三株識者謂即四川金果也畨中名為苦魯
麻棗盖鳯尾蕉也
河南理幕沈易云㶚州倡女李哥年十二三時毋教之歌
舞哥泣曰女率有工繫我獨為此乎毋告以業不可廢
哥曰若此聽毋毋亦當從我好否則有死而已毋陽許
　之自是不粉澤不茹葷所歌多仙曲道情有召者必先
　詢主客姓名然後徃人亦預相戒毋戯狎哥凝立筵間
　酒行歌闋目不流盼與之酒勿飲州判官嘗忤哥徑还
　誓不與見孟津縣逹魯花赤厚賂哥毋夜抵舍哥懐利
　刃閉卧内罵之曰汝職在牧民而狗􁑧之不若可急去
　不且血汙吾刃矣慚怒以回明目知州聞之歎曰州有
　貞女而吾不知是一失也吾次子明經舉秀才真若配
　以禮聘娶之未幾紅巾入寇夫婦被執見哥妍麗将殺
　其夫哥走前抱夫項大呼曰吾断不從汝求活㓂并殺
　之
劉節婦冀之衡水人通古文孝經小學書適同郡曹泰財
　紅巾䧟河朔因避兵聊城村賊掩至大掠見節婦居群
　人中時妍整持刀驅之行節婦曰吾婦人惟知從夫而
　已不賊從也賊𣣔移其心乃盛陳金玉珠璣仍用錦綉
衣服𬒳節婦身節婦裂碎之强擁上馬墮地者數四賊
怒䋲其項就馬上曳之節婦以手瓜地以頭觸石流血
罵賊不絶聲遂遇害
毗陵倪元鎮有潔病一日眷歌姫趙買児留宿別業中心
疑其不㓗俾之浴既登榻以手自頂至踵且捫且嗅捫
至隂有穢氣復俾浴凡再三東方既白不復作巫山之
　夢徒贈以金趙或自談必至絶倒
稗官廢而傳竒作傳竒作而戯曲継金季國𥘉樂府猶宋
　詞之流傳竒猶宋戯曲之變世傳謂之雜劇金章宗時
董觧元所編西廂記世代未遠尚䍐有人能觧之者况
　今雜劇中曲調之冗乎因取諸曲名分調類編以備後
　来好事稽古者之一覽云
　正宫
　　端正好　衮綉毬　倘秀才　脱布衫
　　小梁州　朝天子　四換頭　十二月
　　堯民歌　收尾　叨叨令　醉太平
　　　呆古朶　笑和尚　蠻姑児　伴讀書
　　　剔銀燈　道和　栁青娘　雙夗央
　　　攤破滿庭芳　月照庭　塞鴻秋
　　　白鶴子(中吕/出入)快活三(中吕/出入)
　　黃鍾
　　　願成雙　醉花隂　喜遷鶯　出隊子
　　　刮地風　四門子　神仗児　推金索
　　　水仙子　興龍引　金殿樂三臺
　　　侍香金童　降黄龍衮　塞鴈児　接接髙
　　南吕
　　　　一枝花　梁州第七　賀新郎
　　　牧羊関　隔尾　紅芍藥　菩薩梁州
　　　三煞　罵玉郎　感皇恩　采茶歌
　　　隨煞尾　闘蠏䗫　四塊玉　哭皇天
　　　烏夜啼　隔尾黄鍾煞　攤破采茶歌
　　　楚天秋　隔尾隨煞
　　中吕
　　　粉蝶児　醉春風　迎仙客　石榴花
　　　闘鵪鶉　上小樓　快活三正宫出入
　　　鮑老児　般渉　哨遍　耍孩児
　　　收尾　紅繡鞵　喜春来　堯民歌
　　　滿庭芳　鮑老衮　醉髙歌　十二月
　　　普天樂　呌聲　雙夗央　白鶴子(正宫/出入)
　　　窮河西　朝天子　乾荷葉　剔銀燈
　　　菩薩蠻　墻頭花　喬捉蛇　鶻打兎
　　　酥棗児　鎮江回　鵪鶉児　夗央児
　　　風流體　賣花聲　蔓菁菜
　　仙吕
　　　賞花時　點絳唇　油葫盧　天下樂
　　　那吒令　鵲踏枝　六么序　后庭花
　　　青歌児　賺煞　混江龍　金盞児
　　　醉中天　村里迓鼓　元和令　上馬嬌
　　　聖葫蘆　江西后庭花　栁葉児
　　　寄生草　賺煞尾　攤破天下樂
　　　醉扶歸　低過金盞児　八聲甘州
　　　逰四門　賺尾　憶王孫　一半児
　　　得勝樂　鴈児　妖神急　翠裙腰
　　　六么遍　大安樂　柳葉児
　　啇調
　　　集賢賔　逍遥樂　梧葉児　後庭花
　　　雙鴈児　金菊香　浪来里　醋葫蘆
　　　青哥児　上京馬　隨調煞　栁葉児(仙吕/出八)
　　　黄鶯児　踏莎行　垂絲鈎　盖天旗
　　大石
　　　青杏子　好觀音　六國朝　念奴嬌
　　　歸塞北　𥘉問口　怨別離　擂皷體
　　　鴈過南樓　憨郭郞　催拍子　玉翼蝉
　　　荼䕷香　女冠子　林里鷄近　驀山溪
　　　喜秋風　净缾兒　鷓鴣天
　　雙調
　　　新水令　駐馬聴　甜水令　折桂令
　　　落梅花　沉醉東風　小将軍　清江引
　　　碧玉簫　鴈児落　徳勝令　喬牌児
　　　掛玉鈎　川撥棹　殿前歡　七弟兄
　　　梅花酒　收江南　水仙子　滴滴金
　　　夗央煞　歩歩嬌　攪􁠲琶　豆葉黃
　　　風入松　撥不断　慶東原　沽羙酒
　　　太平令　一錠銀　荆湘怨　阿納忽
　　　夜行船　鎮江回(中吕出入)胡十八
　　　掛玉鈎序　五供飬　行香子　梧桐樹
　　　離亭宴煞　夗央児煞尾　太平歌
　　　十棒皷　小婦孩児　挂打燈　喬木查
　　　蝶戀花　慶宣和　棗卿詞　石竹子
　　　山石榴　山丹花　醉娘子　駙馬還朝
　　　大拜門　鷓刺鴣　不拜門　喜人心
　　　忽都白　倘兀　風流體(中吕出入)
　燕南芝菴先生唱論
　　古之善唱者三人
　　　韓秦娥　沈古之　石存符
　帝王如音者五人
　　　唐玄宗　後唐荘宗　南唐後主　宋徽宗
　　　金章宗
　　三教所尚
　　　道家唱情　僧家唱性　儒家唱理
　　近丗所謂大曲
　　　蘇小小蝶戀花　鄧千江望海潮
　　　蘇東坡念奴嬌　辛稼軒模魚子
　　　晏叔原鷓鴣天　栁耆卿雨霖鈴
　　　吳彦髙春草碧　朱㳤真生查子
　　蔡伯堅石州慢　張子野天仙子
　　歌之格調
　　　抑楊頓挫　頂疊垜換　縈紆牽結
　　　敦拖鳴咽　推題丸轉　揺欠遏透
　　歌之節奏
　　　停聲　待拍　偷吹　拽棒　宇真
　　　句篤　依腔　貼調
　　凡歌一聲聲有四節
　　　起末　過度　揾簮　落
　　凡歌一句句有聲韻
　　　一聲平一聲皆一聲圓　聲要圓熟腔要徹滿
　　凡一曲中各有其聲
　　　變聲　敦聲　杌聲　啀聲　困聲
　　三過聲
　　　偷氣　取氣　換氣　歇氣　就氣
　　　愛者有一口氣
　　歌聲變件
　　　三臺　破子　遍子　落　實催
　　　全篇　尾聲　賺煞　隨煞　隔煞
　　　羯煞　本調煞　拐子煞　三煞　十煞
　　唱曲門戸
　　　　小唱　寸唱　慢唱　壇唱　歩虚
　　　道情　撒錬　帶煩　瓢呌
　　唱曲題目
　　　曲情　鐡騎　故事　采蓮　擊壤
　　　　叩角　結席　添壽　宫詞　禾詞
　　　花詞　湯詞　酒詞　燈詞　江景
　　　雪景　夏景　冬景　秋景　春景
　　　凱歌　櫂歌　漁歌　挽歌　楚歌
　　　杵歌
　　歌之所
　　桃花扇　竹葉尊　栁枝詞
　桃葉怨　尭民鼓腹　壮士擊節　牛童馬僕
　閭閻女子　天涯逰客　洞裏仙人　閨中怨女
　　江邉啇婦　埸上少年　闤闠優伶　華屋蘭堂
　　衣冠文㑹　小樓狹閣　月館風亭　雨窓雪屋
　　栁外花前
凡聲音各應律吕分六宫十一調共十七宫調
　　仙吕宫唱清新緜邈　南吕宫唱感嘆傷悲
　中吕宫唱髙下閃　黄鍾宫唱富貴纒緜
　　正宫唱惆悵雄壮　道宫唱飄逸清幽
　　大石唱風流醖藉　小石唱旖旎嫵媚
　　髙平唱條物滉漾　般涉唱拾掇坑塹
　　歇指唱急併虚歇　啇角唱悲傷宛轉
　　雙調唱徤棲激梟　啇調唱悽愴怨慕
　　角調唱嗚咽悠揚　宫調唱典雅況重
　　越調唱陶冩冷笑
　有子毋調有姑舅兄弟有字多聲少有聲少字多所謂
　　一串驪珠也比如仙石點絳唇大石青否児人喚作
　　殺唱的劊子
　有愛唱的有學唱的有能唱的有㑹唱的有髙不掲低
　　不咽有排字児打截児放掯児唱意児有明指児暗
　　掯児長掯児短掯児碎掯児
　有一曲入數調者如啄木児冠子抱毬樂闘鷯鶉黄鶯
　　児金盞児之類是也
　凡唱曲有地所
　　東平唱木蘭花慢　大名唱摸魚子
　　南京唱生查子　彰德唱木斛沙
　　唊西唱陽関三疊黒漆弩
　凡唱所忌
　　子弟不唱作家歌　浪子不唱及時曲
　　男不唱艶詞　女不唱雄曲
　　南人不曲　北人不歌
　凡人聲音不等各有所長有川嗓有堂聲皆合𬒳蕭管
　有唱得雄壮的失之村沙唱得藴栧的失之也斜唱
　　得輕巧的失去寒賤唱得本分的失去老實唱得用
　　意的失之穿鑿唱得打稻的失之本調
　凡唱節病有困的灰的涎的呌的大的有樂官聲撒錢
　聲拽鋸聲猫呌聲不入耳不著人不徹腔不入調工
　夫少徧數少歩力少官塲少字様訛文理差無叢林
　無傳授嗓拗劣調落架漏氣
　　凡唱聲病
　　　散散　焦焦　乾乾　冽冽　啞啞　尖尖
　　　低低　雌雌　䧺䧺　短短　憨憨　濁濁　赸赸
　　　格嗓　囊鼻　摇頭　歪口　合眼　張口
　　　撮唇撇撇口　昻頭　咳嗽
　　凡添字病
　　　則他　兀那　是他家　俺子道　我不見　兀的
　　　不呢　一條了　唇撒了　一片子　團欒了
　　　茄子了
　　大忌鄭衞之淫聲續雅樂之後絲不如竹竹不如肉以
　　以其近之也又云取来歌裏唱勝向笛中吹
成文章曰樂府有尾聲曰套數時行小令曰葉児套數
　當有樂府氣味樂府不可似套數
詞山曲海千生萬熟三千小令四十大曲
荘蓼塘住松江府上海縣青龍鎮嘗為宋祕書小史其家
蓄書數萬卷且多手鈔者經史子集山經地志醫卜方
伎稗官小說靡所不具書目以甲乙分十門蓼塘既沒
子孫不知保惜或為蟲䑕蝕囓或為隣識盜竊或供飲
博之需或應餬覆之用編帙散亂所存無㡬至正六年
朝廷開局脩宋遼金三史詔求遺書有以書獻者予一
　官江南蔵書多者止三家莊其一也継命危學士檏特
　来選取其家慮恐兵遁圖䜟干犯禁條悉付祝融氏及
　收拾燼餘存者又無幾矣其孫群玉悉載入京覬領恩
　澤宿留日乆仍布衣而歸書之不幸如此
陳愛山買顧氏廢族石假山一所移置家園十日邀淵白
　觀之指而謂曰此公族中之物淵白笑答曰東撚西倒
陳嘿然
華亭楓涇戴君實其家巨富妻王氏妒悍無比僅有一女
贅謝季𥘉為壻君實納一妾于嘉興外舎得男王聞之
　蚤夜怒詈君實不得巳遣其妾取児以歸而女恐其長
大分我財産遂於襁褓中酷加淩虐致成驚疾又不容
醫療竟就夭亡大為喜幸越三年自孕将産夢抱此児
及娩得男後隨殞扵蓐児亦不育此婦女妒悍之報今
戴氏絶嗣天道豈逺也哉事在至正十五年四月上旬
也
汪佛奴歌児也姿色秀麗嘉興富户濮樂間以中統鈔一
千定娶為妾一日桂花盛開濮置酒佛奴奉觴濮有感
于中澘然墮涙佛奴請問其故濮曰吾老矣非乆於人
世者汝冝善事後人佛奴亦泣下誓無貳志人莫之信
既而濮果死佛奴獨居尼寺深蔵簡出操行潔白以終
　其身
重紀至元間大師丞相伯顔􁑖權蠧政貪悪無比以罪左
　遷南恩州逹魯花赤至隆興卒寄棺驛舍滑稽者題于
　璧云百千萬定猶嫌少垜積金銀北斗邉可情太師無
　運智不将些子到黃泉
丙子歲松江亢旱聞方士沈雷伯道術髙妙府官遣吏齎
　香幣過嘉興迎請以来驕敖之甚以為雨可立致結壇
　仙鶴觀行月孛法下鐵簡子湖泖潭井日取蛇燕焚之
　了無應驗羞報宵遁僧柏子庭有詩其一聮云誰呼蓬
　島青頭鴨来殺松江赤縺蛇聞者絶倒
檇李顧淵白恃才敖物嘗入京獻燕都賦翰長元公復不
喜曰今天朝四海一統六合一家燕盖昔時戰國名何
燕之稱慚恨而歸晚年始得領教岳陽髙照菴先生以
詩送之云豪氣欲吞天下士冷官初到岳陽城切中其
實淵白自出一對句云天下秀才爺有刀鑷人對之曰
村中和尚種
世人但知醫有十三科畫有十三科殊不知裱背亦有十
　三科一織造綾錦絹帛一染練上件一抄造紙劄一染
製上件顔色一餬料麥􁞟一餬藥礬蠟一界尺裁版
帖一軸頭(或金或玉或石或瑪瑙水晶珊瑚沉檀花梨/烏木毎軸止用一色所以只㱕一科)
　一餬刷一鉸練一絛一經帶一裁刀數内闕其一則不
　能成全畫矣其餬刷裁尺亦皆有名餬刷㯶軟者謂之
　平分㯶硬者謂之餬㮶大小得中者謂之黏合狹小者
　謂之寸金裁尺極等闊者曰滿手次等曰三指又次等
　曰两指最狹者日單指
越人朱仲桓(武)云至正丙申歲大旱余在蕭山觀方士陳
　希微禱雨于北嶺将軍廟累日俄降筆云吾秦人厲狄
　也與項羽起事山隂雖功不竟而死然有徳于民其父
　老不忘我者㑭血食于此尓未㡬千五百年丗代雲變
　遂湮我姓名至蔑焉無聞故以相告目擊其事感嘆弥
　日
中原紅軍𥘉起時旗上一聮云虎賁三千直抵幽燕之地
　龍飛九五重開大宋之天其後毛貴一賊横行山東侵
　犯畿甸駕幸灤京賊勢猖獗無異唐末
張之翰字周卿邯鄲人由翰林學士除授松江知府自題
　桃符云雲間太守過三載天下元貞第二年是歲卒亦
䜟也
嘉定州大塲沈氏因下畨買賣致巨富一日自畨中還先
報家信有云畨船今到何䖏發金甲先回金甲者碓坊
甲頭也後因逐一幹僕僕出此書首告以為玉印未到
　金甲先回沈厚賂官府得理聞者亦可為戒
許叔瑛(環云)陳友諒部属稱鄧平章者䧟江西某縣有婦
藺氏其夫以財雄一郷因賂鄧之帥某丐免剽􁜦帥聞
藺有殊色輒殱其家獨生藺及四歲嬰将納之藺曰帥
貴人妾事之無恨然吾良人以禮幣聘妾為婦者若干
　年與生二子妾不忍即背恩軍中禮不備請持一月喪
　服乃為師婦未晚帥許之服未終移兵别縣帥曰吾如
　汝約今夕諧吾㛰乎藺曰諾既而帥上馬他之使二卒
　守藺曰為取雞酒具香火今夕吾為帥婦敢告先良人
靈卒俱岀乃先殺嬰嚙指血書璧曰涇渭難分濁與清
此身不幸厄紅巾孤児未忍更他姓烈婦何曽嫁二人
白刃自揮心似鐵黄泉欲到骨如銀荒村日落猨啼䖏
過客聞之亦慘神書罷即自刎帥返驚歎訊二卒欲罪
之卒指璧間題倩人讀其詩馳白鄧鄧聞之陳陳為立
廟旌表云
至正壬辰秋七月紅巾䧟錢唐九月䧟呉興延陵冬十月
䧟江隂州州大姓許晉字徳昭者有武畧善格闘仲子
如璋亦英勇遂相謀曰烏合之衆敗亡可待我族我里
何忍坐累焉乃潜聚無頼悪少資以飲食保護隣井日
有餘黨四散抄掠則誘使深入悉殪而埋之所居素隠
僻賊無知者尋聞官軍駐近郊隂遣人約為内應十一
月八日浙東宣慰元帥觀孫統兵入城晉率所募應之
官軍少却晉弗之知尚與賊戰於城北之祥符寺前㑹
賊黨自他所来掎其後如璋遂與家僮徃救手刃数人
破圍而入偕父力戰衆寡不敵父子皆死明日官軍復
　進攻賊遂潰家人得父子屍歛而葬之柩車相継于道
見者無不墮涙郷之父老誄之曰父死於忠子死扵孝
私表其里曰忠孝郡上其事于　朝不報
胡仲彬乃杭城勾䦨中演說野史者其妹亦能之時登省
官之門因得夤縁注授延檢至正十四年七月内招募
逰食無藉之徒文其皆曰赤心護國擔殺紅巾八字為
號将遂作亂為乃叔首告搜其書名薄得三冊纔以一
冊到官餘火之亦諒三百六十餘人
天遣魔軍殺不平不平人殺不平人殺不平者殺盡不平
方太平此扶箕語驗之今日果然
南村輟耕録卷之二十七
南村輟耕録卷之二十八
　　　　　　　　　天台陶　宗儀　九成
各行省郷試則有人取發觧進士姓名一如登科記鋟梓
　印行以圖少利至正四年甲申江浙掲暁後乃有四六
　長篇題曰非程文語與抄曰省牓同時版行不知何人
　所造而路府州縣盛傳之語曰設科取士深感　聖世
　之恩倚公挟私無柰吏胥之弊豈期江浙之大省壞扵
　禹疇之小劉(名錫眉山人/當該掾史)斯文孔艱衷情痛憤待士無
禮呼名散餅於路傍懐璧有謀打號貼圗扵墻上厨傳
用猾吏内外之消息可通試官取貪夫上下之機関不
　泄陽掲題駕言無弊實自生姦宄之心覔厚賂力舉還
　䰟特欲箝是非之口五服之親不避故違　國朝之典
　章雜犯之卷俱抄恐失手本之名字應才(杭州)皷勇扵
　終埸之日局長之信巳通劉環(即環翁/杭州)知名扵未牓之
　前代筆之錢盡去萬户侯之関節可驗丈人峯之氣力
　何勤㠯将(鉛山萬户/吕天澤)監門進樂平之八子(許瑗董彛徐/復邹成操琬)
(汪緈許道/傳戴用)海郎(呉縣主簿/海魯丁)受卷通括蒼之二林(松慶/祖)本
　生之地増輝同列之情不薄黃璋(松/江)稱幹首一三月已
　買試官鮑恂(嘉/㒷)在牓中十四名全頼妻父(建德知/事俞鎮)籍開
　元真人之力葉氏(葉瓉/信州)禮經依永嘉縣尹(林泉/生)之門江
　郎兄弟(暉晃/建寕)劉大(希賢/慶元)在列頼為省郎之師沈小(推時/杭州)
　登科誰知運吏之壻黄岩趙藺(友/藺)得家兄(寕海丞/由欽)為簾
　外之官瑞安髙明託館主有堂上之友紛紛在眼歴歴
　難言許瑗(饒/州)作魁三百定賣幾千株之木鄒成(饒/州)駝牓
　十八日納七萬户(吕天/澤)之錢左者如斯右其可見尺牘
　先来扵柏府仕宦勢髙槀文潜岀扵棘閙師生情宻逓
　手帖全慿廵綽冩懐挾不避軍人四子入塲代筆有此
　劉之手一家在牓瞞人起各路之文所謀不臧其忠何
　在王賀(紹㒷/備牓)省中典吏不讀書亦觧成名李思(思/齊)婺山
　村童未知禮焉宜中選錯春秋之年分臨海夢龍(姓趙/備牓)
　亂周易之隂陽平江俞䁀耳目之所及者如此心術之
　潜運者難知姑舍舉人更陳坐主俞鎮(建徳/知事)夤縁考試
　這畨豊卒歲之資吳(峽州/知事)買題登科方得證舊時之
　本麟經錯亂因賂取林泉之生生何如(永嘉尹/林泉生)易義駁
　雜以名尋夏日之孜孜安用(會稽尹/夏日孜)其餘汎汎不必叨
　叨分經考卷得便私情自開科曾無此例出院改文以
　欺公論雖刋版乃是訛傳歴觀觧㩀之非益見文衡之
　繆指實告官者反罹其罪懐才抱藝者虚費其勞趙俶
　蔣堂空仰天而嘆息江孚沈幹徒踏地以咨嗟潘伯脩
　蔡餘慶两舉矣為聞夢吉陸居仁再来告免鳴呼文運
　巳矣吾道安之何等主司汙濫壞今年之選舉既生聖
　丗進脩冀異日之公明此非一口之經陳實乃衆賢之
　願告有人心者念天理焉至二十二年壬寅復有作弹
　文云文運重開多士歡謄於此日科埸作弊醜聲莫甚
　於今年啓姦人僥倖之門負賢相賔興之意事既如此
　人其柰何切惟考試官寔文章之司命詎宜偽定扵臨
　期員外郎執科舉之權衡安可公然而受賂憸謀既遂
　清議難容聞人樞膚淺之學翰林懐賔主之舊情啜靄
　山㳺俠之徒座主念梓桑之宿好只因厚契便擢科名
　尸位憲賔進郷閭之十子居喪臺掾升里閈之三王沈
　庭珪錯破書經混死生扵同列戰惟肅不明詩意强今
　古於巳然朱舜民乃瀕海之强梁喻宜之實許門之童
　子新昌庭瑞輸綵叚之幾縑霅水莫孜奉白金之一錠
　張誼罔知彖象皆徐中造就之私楊明不辯春秋拜周
　溥作成之賜施省憲貼書之手叚壊郷閭整肅之綱常
　唐肅以詞賦而見收明經安在柯理以梯媒而得中對
　䇿何長舍弟致謀甚矣有心之唐溥家兄代筆嗟哉無
　學之鄭沂靖而思之良可醜也白頭錢宰感綈𫀆戀戀
　之情碧眼倪中發倉廪陳陳之粟俞潜徐䁀三月𥘉早
　買試官丘民韓明五日前預知題目元孚乃泉南之大
　賈揮金不啻扵泥沙許徴實雲間之富家納粟猶同扵
　瓦礫㧞頴之於陋巷餘波有自於陽明超宋祀扵窮途
　主意必資扵張誼既正牓之若此則備選之可知姑舍
　前言更陳餘意屈仲孚扵受卷易經可謂失人進公甫
　扵考文麟史大孤衆望不分報賽叔通豈可與言詩繆
　講進　孺子烏足以論易重載連檣之白粲始諧校藝
　扵青藜逯信止素乏文才嗟老夫之巳耄盂天　毎稱
　好觜柰舉業之乆䟽大壞士風難逃輿論鳴呼天之将
　喪斯文實係興衰之運士欲致用於國豈期貢舉之私
　此非一口之誣謀實乃衆情之公論用書既徃以警将
来
丞相伯顔嘗至于闐國扵其國中鑿井得一玉佛髙三四
尺色如截肪照之皆見筯骨脉絡即貢上方又有白玉
　一叚髙六尺闊五尺長十七歩以重不可致
杜清碧先生(本)應召次錢唐諸儒者争趋其門燕孟初作
詩嘲之有紫藤帽子髙麗靴䖏士門前當怯薛之句聞
者傳以為笑用紫色㯶藤縳㡌而製靴作髙麗國様皆
　一時所尚怯薛則内府執役者之譯語也
松江府儒學直學沈伯雲因花破錢粮乃與教授陳仲微
有隙伯雲之父曰君實者老吏也一日率婢妾詈箠仲
微于途適憲僉吕公思誠分按至府具状以訴公怒其
　詬辱師表有傷風化勾攝赴官服辜君實年愈七旬乞
　以銅贖公判云既能為不能為之事正當受不當受之
　刑卒杖断之
張起字起之四眀人有詩名嘗作一聮云别来越樹長為
　客看盡呉山不是家未幾卒詩亦有䜟欤
丘機山松江人宋季元𥘉以滑稽聞于時啇謎無出其右
遨逰湖海間甞至福州譏其秀才不識字衆怒無以難
　之一日搆思一對欲令其辭屈心復對云五行金木水
　火土丘隨口答云四位公侯伯子男其慱學敏捷類如
此
杭州湯鎮一兇徒素不孝扵毋尤􁁶虐其妻有子三歲愛
惜甚至妻常抱負偶失手攧損其頭泣而謂姑曰夫歸
婦必𬒳毆死不若先溺水之為幸姑曰姑第無憂但云
是我之誤我却去避汝小姑䖏俟其怒息而還至晚夫
歸見児頭破徑捽妻欲殺之妻告曰非我過也婆攧之
耳懼汝怒已往小姑家去遂釋之次日持刀尋母中途
蔵諸石下却到妹家好言誘母還至石邉忿躁詈罵取
刀殺母竟失蔵刀所在惟見巨蛇介道衆怯退縮不覺
雙足䧟入地中湏臾即沒至膝七竅流血聲罪自咎母
　急扶抱無計可施走報於婦婦掘地隨掘隨䧟啖以飲
　食三日乃死觀者日數千人莫不稱快時至正甲辰六
　月也
杭州薦橋側首有髙樓八間俗謂八間樓皆冨實回回所
　居一日娶婦其昏禮絶與中國殊雖伯叔姊妹有所不
　顧街巷之人肩摩踵接咸来窺視至有攀縁簷䦨窓牗
　者踏翻樓屋賔主壻婦咸死此亦一大怪事也群人王
　梅谷戯作下火文云賔主滿堂歡閭里盈門看洞房窓
　崩摧喜樂成禍患壓落瓦碎弓倒落沙泥彆都釘折兮
　木屑飛揚玉山摧坦腹之郎金谷墜落花之相難以乗
龍兮魄散魂消不能跨鳯兮筯断骨折　絲脫兮塵土
昏頭神碎兮珠翠黯壓倒象鼻塌不見猫睛亮嗚呼守
白頭未及一朝賞黃花却在半晌移厨聚景園中歇馬
飛来峯上阿刺(郎葛/反)一聲絶無聞哀哉樹倒胡孫散阿
老瓦倒刺沙别都丁木偰非皆回回小名故借音及之
象鼻猫晴其貌也氁(上/聲)絲頭神其服也阿刺其語也聚
景園回回􁅼冡在焉飛来峯猿猴来徃之䖏
嘉興白縣尹得代過姚莊訪僧勝福林閒逰市井間見婦
　人女子皆濃粧艷飾因問從行者或答云風俗使然少
艾者僧之寵下此則皆道人所有白遂戯題一絶于壁
云紅紅白白好花枝盡𬒳山僧折取歸秪有野薇顔色
淺也来鈎惹道人衣勝見亟命去之然已盛傳矣
秀之斜塘有故宋大姓居焉家冨饒田連阡陌宗族雖盛
衍而子孫多不肖祖父財産廢敗罄盡郡人金方所談
辭滑稽為賦誦好嫚戯因摭其事成近體一律云興廢
從来固有之尓家忒煞欠扶持諸墳掘見黃泉骨两觀
番成白地皮宅眷皆為撑目兎舍人捴作縮頭龜强奴
猾幹欺􁁶主說與人家子弟知夫兎撑目望月而孕則
　婦女之不夫而姙也其家有道觀二所語雖鄙俚然為
　人後者見此寕不知懼也哉
逹逹樂器如筝秦琵琶胡琴渾不似之類所彈之曲與漢
　人曲調不同
　大曲
　　哈八児圖　口溫　也葛倘兀　畏兀児
　　閔古里　起土苦里　䟦四土魯海
　　舍舍弼　揺落四　蒙古揺落四
　　閃彈揺落四　阿耶児虎　桑哥児苦不丁(江南/謂之)
(孔雀雙/手彈)答刺(謂之白翎/雀雙手彈)阿厮䦨扯弼(回盞曲/雙手彈)
　　苦只把共(吕弦)
　小曲
　　哈児火失哈赤(黑雀児呌)阿林捺(花紅)
　曲律買　者歸　洞㓊伯　牝疇兀児
　　把擔葛失　削浪沙　馬吞　相公
　仙鶴　阿丁水花
回回曲
　　伉里　馬黒某當當　清泉當當
周申父(之翰)寒夜擁罏爇火見缾内所挿折枝梅花氷凍
　而枯因取投火中戯作下火文云寒勒銅缾凍未開南
枝春㫁不歸来這回勿入梨雲夢却把芳心作死灰共
惟地罏中䖏士梅公之靈生自羅浮派分庾嶺形若槁
　木稜稜山澤之臞膚如凝脂凛凛雪霜之操春魁占百
　花頭上歲寒居三友圖中玉堂茅舍捴無心金鼎啇羔
　期(結/果)不料道人見挽便離有色之根夫何氷氏相凌遽
　返(華/胥)之國玉骨擁罏烘不醒氷䰟翦紙竟難招𥿄帳夜
　長猶作尋香之夢筠窓月淡尚疑弄影之時雖宋廣平
　鐵石心膓忘情未得使華光老丹青手叚摸索難真却
　愁零落一枝春好與茶毗三昧火惜花君子還道這一
　點香䰟今在何䖏咦炯然不逐東風散只在孤山水月
　中
　一人娶妻無元袁可潜贈之如夢令云今夜盛排筵宴准
擬尋芳一遍春去㡬多時問甚紅深紅淺不見不見還
你一才白絹
丗有男子雖娶婦而終身無嗣育者謂之天閹丗俗則命
　之曰黄門晉海西公嘗有此疾北齊李庶生而天閹按
　黄帝鍼經曰人有具傷扵隂隂氣絶而不起隂不能用
然其鬚不去宦者之獨去何也願聞其故岐伯曰宦者
去其宗筋傷其衝脉血寫不復皮膚内結唇口不榮故
鬚不生黄帝曰其有天宦者未嘗披傷然其鬚不生其
　故何也岐伯曰此天之所不足其任衝不盛宗筋不成
　有氣無血唇口不榮故鬚不生又大般若經載五種黄
　門云𣑽言扇(丑皆/切)半擇迦唐言黄門其類有五一曰
　半擇迦捴名也有男根用而不生子二曰伊利沙半擇
　迦此云妬謂他行欲即發不見即無亦具男根而不生
　子三曰扇　半擇迦謂本来男根不滿亦不能生子四
　曰博又半擇迦謂半月能男半月能女五曰留挐半擇
　迦此云割謂𬒳割形者此五種黃門名為人中惡趣受
　身䖏然周禮閹人鄭氏註云閹真氣蔵者宋趙忠恵帥
　維揚日幙僚趙叅議有婢慧點盡得儕輩之歡趙呢之
　堅拒不從疑有異强即之則男子也聞于有司盖身二
　形前後姦状不一遂寘之極刑近李安民嘗於福州得
　徐氏䖏子年十五六交際一再漸具男形盖天真未破
　則彼亦不自知然小說中有池州李氏女及婢添喜事
　正相類而此外絶未見於古今傳記等書豈以為人之
　妖而汙筆墨不復載乎晉五行志謂之人痾惠帝時京
　洛有人兼男女軆亦能两用人道而性尤淫亂此亂氣
　所生也玉暦通政經男女两體主國淫亂而二十八宿
　真形圖所載心房二星皆兩形與丈夫婦女更為雌䧺
　此又何耶異物志云靈狸一體自為隂陽故能媚人禇
　氏遺書曰非男非女之身精血散分又曰感以婦人則
　男脉應診動以男子則女脉順指皆天地不正之氣也
右載周宻癸辛雜識
中原紅冦未起時花山賊畢四等僅三十六人內一婦女
尤勇捷聚集茅山一道宮縱横出沒畧無忌憚始終三
月餘三省撥兵不能收捕殺傷官軍無數朝廷召募鹺
徒朱陳率其黨與一皷而擒之從此天下之人視官軍
為無用不三五年自河以南盗賦克斥其數也夫
宇文公諒字子貞湖州人初領鄉貢入浙省試院頭塲占
　一席舍其案上有宇文同知四字不知何人書試官考
卷以文不中式将黜之時坐主龍麟洲先生江西老儒
　也年八十餘始過江浙力主此卷卒置榜中及㑹試果
登髙第授同知婺源州事雖曰爵祿前定盖亦隂德所
　致人鮮有知者公少年時嘗館授巨室其閨愛中夜来
奔堅拒不納明旦託以他故斂書告別此非隂徳也與
俞俊其先嘉興人今占籍松江上海縣娶也先普化次兄
　丑驢女也先普化長兄觀觀死蒸長嫂而妻之次兄丑
驢死又蒸次嫂而妻之俊妻毋也既而亦死俊縛綵繒
為祭亭綴銀盤十有四于亭两柱書詩聮盤中云清夢
　㫁栁營風月菲儀表梓里葭莩盖栁營暗蔵亞夫二字
　非儀謂菲人表梓謂脿子捴賤娼濫婦之稱葭莩皆是
　夫也郡人莫不多其才而譏其輕薄如此又嘗詣妻父
　墓所題於廬壁曰柏舟在河可謂節乎二嫂治棲可謂
　義乎覆宗絶祀可謂孝乎先刺妻毋中刺也先普化末
　刺妻之弟愽顔帖木兒也博顔帖木兒無他兄弟因利
　也先之財願継其後竟不恤親父小宗之祀為重故云
　愽顔帖木兒将赴鄉試謂人曰若沗一薦有司以禮敦
　遣先就北宅上馬赴府公宴畢却歸新宅下馬北宅丑
　驢所居新宅也先普化所居人戲之曰昔人有二天今
　子有二父何其幸欤博顔帖木兒赧甚俊弱冠時從頋
　琛淵白㳺負氣傲物當伯顔太師柄國日嘗賦清平樂
　長短句云君恩如草秋至還枯槁落落殘星猶弄暁豪
　傑消磨盡了放開湖海襟懐休教鷗鷺驚猜我是江南
　􁑴客等閒容易安排手藁留葉起之䖏後與葉交悪竟
　訴于官必欲搆成其罪寅縁賄賂浙省移准中書省咨
　劄付儒學提舉司議得古人寄情遣興作為閨怨詩詞
　多有指夫為君者然此亦當禁止以故獲免罪戾而所
　費巳㡬萬定矣至正丙申春張士誠僣號誠王㩀有平
　江日又以賄通松江偽尹鄭煥署宰華亭用酷刑朘剥
　邑民恨入骨髄郡士袁海叟有詩曰四海清寕未有期
　諸公衮衮正當時忽然一日天兵至打破黄婆醋鉢児
　或者不知醋缽之義以問叟叟曰昔有不軌伏誅暴屍
于竿王婆買醋經過其下適索朽屍墜醋缽為其所壓
著地而碎王婆年老無知将謂死者所致頋謂之曰汝
只是未曽喫悪官司来聞者皆絶倒
棊譜
通玄集　通遠集　清逺集　清樂集
幽玄集　機深集　増廣通遠集
玄玄集　忘憂集
謝景暘居松江北郭結壇於家行召鬼法至正十一年官
兵下海勦捕方國珍傳云賊中有人能呼召風雨必得
破其法者乃可擒討千户也先等遂以謝薦捴兵官給
　傳致請省劄有云叅裁軍事必訪異人既逹天時當為
　世用時知府王克敏廉分端嚴有聲于時不得巳親造
　其廬起赴軍前其術一無所驗自後全軍敗衂吁宰臣
　統大兵數十萬勦除草竊如拉朽耳而乃迎一方士則
其機畧安在哉
嘉興捴管􁁶師徳以文章政事自居同僚莫敢與抗然其
行實貪汙頗聞人有譏議因出對云竹本無心外靣自
生枝節貢推官對云藕因有竅中間抽出絲豪並諷之
也
平江承天寺遭回禄殿宇一空僧恱楚南来住持施財者
雲集遂大興土木之工金璧珠滕有加於(昔/或)勸題梁恱
不從曰當有俗人来暫居曰陞領徑山卒髙郵兵攻破
城張士誠㩀以為宫佛像悉毀壞銅觀音鑄為錢既投
降作太尉別造府越四五年復為寺
呉興錢泰窩云至正𥘉二賈自嘉興来平江買舟至海口
收市舶貨行二十餘里两道人詣舟求度一負磬一持
鬼神像既上舟去申報乃两甲者從像中出二長刀叱
曰吾逐盗至此汝真盗也舟人陽應曰我固知為盗顧
無以彂今壮士誠與吾意合此未可前途乃可耳故紆
行且曰二盗已落公手治酒助公勇遂命妻取酒勸甲
者遲暮酔抽其刀斫賊其一躍起復斫之二盗盡死舟
　還二賈泣且拜曰非公吾幾不免虎口遂以白金二餅
爲舟人壽吁决死生於阽危之際不負賈之託不謂之
義丈夫可乎
至正庚子秋七月九日飲松江泗濵夏氏清樾堂上酒半
　折正開荷花置小金巵於其中命歌姬捧以行酒客就
　姬取花左手執枝右手分開花瓣以口就飲其風致又
　過碧筩逺甚余因名爲觧語盃坐客咸曰然
張句曲戯題黄大癡小像云全真家數禅和口皷貧子骨
　頭吏員臓腑唐伯剛題邾仲誼小像云七尺軀威儀濟
濟三寸舌是非風起一雙眼看人做官两隻脚沿門報
喜仲誼云是誰是誰伯剛云是你是你
張明善作北樂府水仙子譏時云鋪眉苦眼早三公祼衲
揎拳享萬鍾胡言亂語成時用大綱来都視烘(上聲)說
英䧺誰是英雄五眼雞岐山鳴鳯两頭蛇南陽臥龍三
脚猫渭水非熊
今人卜卦以銅錢代蓍便於用也又有以錢八文周圍鋪
轉而取六爻名曰金井䦨但乾卦𥘉爻及復之泰不可
變盖止有六十二卦耳此不可用
至正十二年歲壬辰秋蘄黃徐夀輝賊黨攻破昱嶺関徑
　抵餘杭縣七月𥘉十日入杭州城偽項帥蔡楊蘇一屯
　明慶寺一屯北関門妙行寺稱弥勒佛出世以惑衆浙
　省叅政樊執敬死于天水橋寳歌與妻同溺于西湖其
　賊不殺不淫招民投附者署姓名于簿籍府庫金帛悉
　輦以去至二十六日浙西㢘訪使自紹興率塩塲竈丁
　過江同羅木營官軍剋復城池賊遂潰散三平章定定
　迯徃嘉興郎中脫脫過江南越數日擕省印来㑹權署
　省事至是亦回四平章教化自湖州統軍歸舉火焚城
　殘蕩殆盡附賊充偽職者范縣尹等明正典刑里豪施
　遵禮顧八為迎敵官軍咼扵市家産悉沒縣官明慶妙
　行亦然省都事以下坐失守城池罷黜不叙省官復任
　如故　朝廷法度既隳刑賞失冝欲天下宴安不可復
　得矣
畫家十三科
　佛菩薩相　玉帝君王道相
　金剛神鬼羅漢聖僧　風雲龍虎　宿世人物
　金境山水　花竹翎毛　野騾走獸　人間動用
界畫樓臺一切傍生　耕種機織　雕青嵌緑
南村輟耕録卷之二十八
南村輟耕録卷之二十九
　　　　　　　　　天台陶　宗儀　九成
張士誠第九四淮南泰州白駒塲人泰州地濵海海上塩
　塲三十有六隷两淮運塩使司士誠與弟士義士徳士
　信並駕運塩綱船兼業私販初無異扵人先是中書省
　右丞相脫脫在任災異疊見黄河變遷至正十一年遣
　工部尚書賈魯役民夫一十五萬軍二萬决河故道民
　不聊生河南韓山童首事作亂以弥勒佛出世爲名誘
　集無頼悪少燒香結㑹漸致滋蔓䧟淮西諸郡継而湖
　廣江西荆襄等䖏皆淪賊境山東杜遵道以李氏子爲
　主起汝寕蕭縣李二老彭張君用攻䧟徐州李二號芝
　麻李鄒普勝徐夀輝即真一㩀蘄黄鎮南班㩀江東又
　有毛貴陳友諒輩不可枚數分㩀各䖏方國珍弟兄嘨
　聚台州海上朱定一陳賢五江宗三作亂江隂初王克
　柔者亦泰州人家富好施多結游俠将為不軌髙郵知
　府季齊收捕于獄李華甫與䞛張四素感克柔恩謀聚
　衆劫獄齊以克柔觧發楊州後招安華甫為㤗州判四
　為千夫長十三年五月士誠又與華甫同謀起事未幾
　士誠黨與十有八人共殺華甫遂併其衆焚掠村落驅
　民為盗䧟通泰髙郵自號誠王改元天祐設官分職把
　截要衝南北梗塞立淮南中書省扵楊州以阨其勢既
　而亦招安之立義兵元帥府以官其黨然徂詐百出卒
　不就降殺知府李齊十五年五月攻破楊州路殺淮南
　行省叅政趙璉士義𬒳獲伏誅既而退還髙郵至九月
　二十五日又攻破楊州適湖廣行省右丞阿魯恢引苗
　軍來十月𥘉一日復退丞相脫脱親捴大軍以擒之衆
　號百萬旌旗輜重首尾千里以為髙郵刻日可平然脫
　脱與弟御史大夫也先帖木児專權日乆及出師遂有
　議其後者詔脫脫安置淮安路也先帖木児安置寕夏
　路别選相臣統其兵詔未下時部将董摶霄毎對脫脫
　言天兵南下勢如破竹今老師費財何面目歸報
　天子不若先攻其易脫脫從其言分兵破天長六合賊
　皆潰散所殺者悉良民及攻髙郵隳其外城城中震恐
　自分亡在旦夕忽聞詔觧其權勇氣百倍岀城拒敵諸
　衞鐵甲軍抱不平者盡皆散去或相聚山林為盜髙郵
　不可得而復矣江隂群㓂互相吞啖江宗三朱英分黨
　戕殺宗三将入城殺英州之僚佐無如之何遂申白江
　浙行省云朱英謀反省差元帥觀孫壓境觀孫利其貨
　賂逗遛不進英因乗間挈家逸去過江求救扵士誠仍
　質妻子借兵復讎士誠𥘉亦疑惑弗聼英盛陳江南土
　地之廣錢糧之多子女玉帛之富以動其中於是先遣
　士徳率髙郵賦衆擊橫坍渡福山十六年正月朔攻破
　常熟州江南自兵興以来官軍死鋒鏑郡縣荐罹饑饉
　郷村農夫離父母棄妻子投充壮丁生不習兵而驅之
　死地以故烏合瓦觧卒無成功江浙行省丞相逹識帖
　木児有旨得便冝行事陞漕運萬戸脱因為叅政統領
　官軍民義捍禦境上平江逹魯花赤六十病亡陞松江
　府逹魯花赤哈散沙為平江達魯花赤領兵出戰除都
　水庸田使貢師泰為平江摠管巡守城池呉江境上止
　有元帥王與敬官軍一戦而敗死者過半殘兵千餘欲
　走入城城中閑門不納退屯嘉興旋抵松江士誠賊衆
　纔三四千人長軀而前直造北門弓不發矢劒不接刃
　明旦縁城而上遂㩀有平江路二月壬子朔也刼掠姦
　殺慘不忍言脫因匿俞家園自刎不死㳺兵殺之哈散
　沙在境外聞城破自溺死既時崑山嘉定崇明州人相
　継来降維楊蘇昌齡比先避亂居呉門士徳用為叅謀
　稱曰蘇學士毀承天寺佛像為王宫易平江路為隆平
　郡立省院六部百司凡有寺觀菴院豪門巨室将士爭
　奪分占而居了無虚者㡬月進攻嘉興全師覆沒與敬
　㩀松江叛以城降常州豪侠黄貴甫問道歸欵許為内
　應不戦而城破易爲毗陵郡分兵入湖州一鼓而得易
　爲吳興郡隆平太守周仁家本鍜工稍習吏事性資深
　刻與士徳同心僇力躬親細故三月癸巳士誠来自髙
　郵服御器用皆假乗興改至正十六年爲天祐三年國
　號大周暦曰明時設學士員開弘文館以隂陽術人李
　行素爲丞相弟士徳爲平章提調各郡兵馬蔣輝爲右
　丞鎮呉興史文炳爲樞宻院同知鎮松江郡州縣正官
　郡稱太守州稱通守縣仍曰尹郡同如稱府丞知事曰
　從事餘則損益而巳南向欲取嘉興嘉興則有叅政楊
　完者統領苗獠猺撞名曰答刺罕守禦甚堅屢攻不克
　秋八月文炳大舉兵臨其東門悉為所殱文炳僅以身
　免士徳又與與敬提兵入杭州軍器甚銳杭州大軍歛
　鋒不敵丞相退避蕭山士徳軍檢刮虜掠羅木營萬户
　普賢奴乃慶元路萬戸金駒児之子年未弱冠智勇過
　人率兵先出完者部領苗軍継進民亦挺身巷戦士徳
　大潰收拾殘兵十喪八九及攻海塩又為乍浦鍾氏所
　撓後得馬道驍勇擒獲苗軍無筭西南接境頼此無虞
　不然松江非士誠有矣崑山數為方國珍海軍攻擊託
　丁氏徃来說合結為婚姻崑山之民幸遂蘇息湖之長
　興武康與廣徳相界花鎗軍出沒之地雖互有勝負然
　亦不勝其苦所跨三州皆隣勍敵可畏者特集慶一軍
盛陸路則無錫宜興長興水路則太湖士馬震耀舳艫
相衘自後長興䧟常州又䧟士徳戦敗𬒳擒縛致集慶
俾其作書勸士誠歸附士徳以身徇之終無降意士誠
勢竆力迫願就丞相招安使者徃返訖莫成就仁親詣
江浙省堂具陳自願休兵息民之意議始定時十八年
秋八月也朝廷詔赦其罪後授士誠太尉開府平江士
誠以下授爵有差立江淮分省江浙分樞宻院于平江
以設其官属
道家者流爲人典行醮事曰髙功其有行業精白者則必
移檄南岳魏夫人請借仙鶴或二隻或四隻青鸞導衛
翔鶩澄空昭揚道妙徃住親見之偶讀本草有云降真
香出黔南伴和諸雜香燒煙直上天召鶴得盤旋於上
注按仙傳云燒之或引鶴降醮星辰焼之甚爲第一度
籙燒之功力極驗若然則鶴之来香所致也非歟
長編所載宋二十一帝盖自順宣僖三祖及太祖太宗真
仁英神哲徽欽髙孝光寕理度少帝并端宗帝昺也
吾衍子行間居録云舜生諸馮及馮婦等皆音皮氷切古
不音符容切也馮婦與徐夫人皆男子三國時有暨艶
乃吳人附陸抗傳當音結不音暨也
條侯周亞夫自未侯為河内守時許負相之曰君後三歲
　而侯見史記絳侯傳註謂索隠曰應劭云負河內温人
　老嫗也按楚漢春秋髙祖封負為鳴雌侯是知婦人亦
　有封邑
趙公琪字元徳官至贈湖廣行省叅政謚文惠臨淄人飄
　然有神仙思常使方士燒水銀硫黄朱砂黃金䓁物為
神丹以資服食有玉溪李簡易先生者得道為神仙數
　訪公授以其術乆乆隠去人或以為不死公思之一日
　見其至喜而固之先生曰吾逺来甚熱請具浴公即具
　浴先生就浴室乆之不聞聲日且暮公親候之見有光
昱然在水上圓如初日出不復見先生所在先生書蔵
公家今稍稍傳人間虞文靖序其事如此云
甞讀金黄華老人詩有招客先開四十雙之句殊不可暁
近讀雲南雜誌曰夷有田皆種稲其佃作三人使二牛
前牽中壓而後驅之犁一日為一双以二乏為已二已
為角四角為双約有中原四畝地則老人之詩意見矣
骨咄犀蛇角也其性至毒而能觧毒盖以毒攻毒也故曰
蠱毒犀唐書有古都國必其地所産今人訛為骨咄耳
奉化陳氏婦以貞節稱者五人初陳元娶竺氏生子侗而
　元卒笁氏年纔二十二義不再適後三十三年卒侗娶
　璩氏生子瑞泰二人侗亦以疾夭璩氏年二十六後五
　　十八年卒瑞娶王氏生子通甫而瑞復夭王氏年三十
　後五十五年卒通甫娶樓氏樓氏甫笄歸于陳至二十
　　六而寡父母欲奪其志泣下從其姑王氏年老樓氏事
　　之尤謹姑卒斂葬悉如禮子四人長飬才娶樓氏生子
　孟雍孟熈而飬才遘疾不逾方卒時樓氏年二十六所
　守如其姑云
　隴西李子平氏子茂徳聘同郡張氏女年十七歸李氏生
　　子庸甫六歲而寡舅姑憐其少也欲嫁之使左右風之
　　即引刀截髮以見志乃止荗徳之弟仲徳亦蚤卒其妻
張氏年二十有八生子慶方齓亦誓不再適從弟希賢
妻陳氏年二十有四希賢卒時其子度方孕四月守志
益堅一門三婦以貞白聞庸至正間任至同知濟南路
捴管府事推恩贈父同知益州路摠管府事隴西郡伯
毋封隴西郡夫人再調關襄宣慰階中奉大夫而夫人
始卒
黄龍洞在呉興郡北去城闉廿里枕太湖其山皆怪石林
　立中有一石最尊上大其本小危立如幢自石上湧起
輕撼則揺動稍加力排輒不動人甚異之洞旁壁立千
仞頫瞰不能見底投以石下應以聲呼則相答深窅不
　測每歲旱郡民禱之東坡先生曽遊題詩述龍之迹山
　谷先生書黄龍洞三字刻猶存
　王古心先生筆録内一則云方外交青龍鎮隆平寺主蔵
　僧永光字絶照訪予觀物齋時年巳八十有四話次因
　問光前代蔵經接縫如一線歲乆不脫何也光云古法
　用楮樹汁飛麫白芨末三物調和如糊以之黏接紙縫
　永不脫觧過如膠􁇀之堅先生上海人
　人欲娶妻而未得謂之㝷河覔井已娶而料理家事謂之
　擔雪填井男婚女嫁財禮奩具種種不可闕謂之投河
　奔井凡納婢僕初来時曰擂盤珠言不撥自動稍乆曰
筭盤珠言撥之則動既乆曰佛頂珠言終日凝然雖撥
亦不動此雖俗諺實切事情
一錢太守劉寵廟在紹興錢清鎮■王叙能叅政過廟下
賦詩曰劉寵清名舉丗傳至今遺廟在江邉近来仕路
多能者也學先生㨂大錢
全真紀實云金主亮貞元元年有吏員咸陽人王中孚者
倡全真教談馬丘劉和之其教盛焉章宗泰和四年元
學士作紫微觀記所載詳悉
馬伯傑山東邹縣人父某拜江南行臺監察御史不以家
行傑獨與毋居盜起汝頴轉畧齊魯境傑負毋匿草間
毋死倉卒不能具棺歛聚石葬鄆地西盜入鄆城傑伏
于墓上衆欲驅而前脅以白刃傑大慟曰毋在此毋在
此盗曰此孝子也乃舍之復遺以衣糧既而邑刳于兵
　失墓所在求之二年得於榛莾中故衣尚存始克遷祔
祖塋御史轉浙西憲僉留江南者八年遂冒鋒鏑間走
數千里省之錢唐人咸稱為馬孝子云
天台金沙里女王静安年十七歸同邑楊伯瑞瑞為樞宻
院断事官未㡬死于兵静安守節不嫁權貴争求之至
截髮自剄不殊
宋葉寘坦齋筆衡云陶器自舜時便有三代迄于秦漢所
　謂甓器是也今土中得者其質渾厚不務色澤末俗尚
　靡不貴金玉而貴銅磁遂有祕色窑器丗言錢氏有國
　日越州焼進不得臣庶用故云祕色陸龜蒙詩九秋風
　露越窑開奪得千峯翠色来如向中霄盛沆瀣共嵇中
　散闘遺桮乃知唐世巳有非始於錢氏本朝以定州白
　磁器有芒不堪用遂命汝州造青窑器故河北唐鄧耀
　州悉有之汝窑為魁江南則䖏州龍泉縣窑質頗麄厚
　政和間京師自置窑焼造名曰官窑中興渡江有邵成
　章提舉後苑號邵局􁐂故京遺製置窑于修内司造青
　噐名内窑澄泥為範極其精緻油色瑩徹為世所珍後
郊壇下别立新窑比舊窑不侔矣餘如烏泥窑餘杭窑
續窑皆非官窑比若謂舊越窑不復見矣
上古無墨竹挺點漆而書中古方以石磨汁或云是延安
　石浪至魏晋時始有墨丸乃漆煙松煤夾和為之所以
晉人多用凹心硯者欲磨墨貯瀋耳自後有螺子墨亦
墨丸之遺製唐髙麗歲貢松煙墨用多年老松煙和麋
鹿膠造成至唐末墨工奚超與其子廷珪自易水渡江
遷居歙州南唐賜姓李氏廷珪父子之墨始集大成然
　亦尚用松煙廷珪𥘉名廷邽故世有奚廷珪墨又有李
　廷珪墨或有作庭珪字者偽也墨亦不精宋熈豊間張
　遇供御墨用油煙入腦麝金箔謂之龍香劑元祐間潘
　谷墨見稱扵時自後蜀中蒲大韶梁杲徐伯常及雪齋
　齊峯葉茂實翁彦卿等出世不乏墨惟茂實得法清黒
　不凝滯彦卿莫能及中統至元以来各有所傳可以倣
　古
　唐
　　祖敏　奚鼐(易水)奚鼏(鼐之弟)
　　奚起(鼏之子)陳朗(兖州)王君得
　　柴珣(並唐末五)代
　南唐
　　　李超(鼐之子始居歙州/南唐賜姓李氏)
　　　李廷珪　李廷寛　李承宴(超之子)
　　　李文用(承宴之子)
　　　李惟慶　李惟一　李仲宣(皆文用子)
　　　耿遂仁(歙州)耿文政　耿文夀(皆遂仁子)
　　　耿徳　耿盛
　　　盛匡道(宣州)盛通　盛眞　盛舟　盛信
　　　盛浩
　　宋
　　　張遇　潘衡　蒲大韶(欵曰書窓輕/音煤佛帳餘韻)
　　　葉世英(嘗造徳/壽宫墨)朱知常(欵曰朱知/常香齊)梁果
　　　徐知常　葉邦憲(甞造復/吉殿墨)雪齋(欵曰雪/齋墨寳)
　　　李世英(欵曰叢桂/堂李丗英)胡友直　潘衡孫秉彛
　　　周朝式　李丗英男克㳟　樂温　蒲彦輝
　　　劉文通　郭忠厚　鏡湖方氏　黃表之
　　　齊峯　劉士先(甞造緝/熈殿墨)寓菴(得李潘/心法)
　　　俞林　丘　謝東　徐禧　葉茂實(三衢)
　　　翁彦卿
　　元
　　　潘雲谷(清江)胡文中(長沙)林松泉(錢唐)
　　　　扵材仲(宜興)杜清碧(武夷)衞學士(松江)
　　　　黃脩之(天台)朱萬𥘉(豫章)丘可行(金溪)
　　　　丘丗英　丘南傑(皆可/行子)
　斵琴名手
　　隋
　　　趙耴利
　　唐
　　　雷霄　雷威　雷珏
　　　雷文　雷迅　郭亮(一作諒/皆蜀人)
　　　沈鐐　張鉞(皆江南人)金儒(大中進士)
　　　僧三慧大師
　　宋
　　　蔡　朱仁濟　衛中正(慶暦中/道士)
　　　趙仁濟(興囯中)馬希仁　馬希先(一作仙/崇寧中)
　　　金淵(紹興𥘉)金公路(即金道/紹㒷𥘉)陳亨道(髙宗朝)
　　　嚴撙　馬大夫　梅四官人
　　　龔老(應奉)林杲(東卿)
　　元
　　　嚴古清(㳟字子安撙之/孫梅四之壻)施溪雲
　　　施谷雲　施牧洲
古琴名
　　冰清　春雷　玉振　黃鴣　秋嘯　鳴玉
　　瓊嚮　秋籟　懐古　南薫　大雅　松雪
　　浮磬　奔雷　存古　寒玉　百衲　響泉
　　冠古　韻磬　渉深　天球
　　混沌材　萬􁒅松　雪夜冰
　　玉澗鳴泉　石上清泉　秋塘寒玉
　　九霄環佩
至正丙申髙郵兵累攻嘉興不克或人撰戲語云史師一
　日下令行兵參謀掌史進言自古行師必先祭旗史曰
　王元師破松江時曽祭否荅曰不祭史曰王元師不祭
　我也不祭盖祭濟字音同傳以為笑又有一說紅軍與
　苗軍戰不勝禀主帥曰彼中軍前有十丈大旗旗上篆
　書大元統兵官五字帥曰我此間亦效之旗成軍吏禀
　所寫何字帥曰八分書寫趙王令既而冩趙字未成才
　冩得走字傳報苗軍到走走走二說皆可捧腹
　日家者流以日月五星及計羅炁孛四餘氣纏度過宫遅
　留伏逆推人之生年月日時可以知休咎定壽夭其書
　曰百中經經首有安命法曰周天宿度十二宫安命例
　凡十葉有術士以其例節為一葉簡明易見其法但看
　本生日太陽所躔何度便以本生時加在上向下逐宫
　虚數如下面已盡則又於此行自上而下見卯住即是
　此度安命真捷徑也
泗州塔下相傳泗州大聖鎖水毋䖏繆也按地志云水神
在臨淮縣龜山之下形若獼猴縮鼻高額青軀白首金
　目雪牙頸伸百尺力踰九象禹獲之鎖其頸扵龜山之
足淮水乃安流注海迩来漁者知鎖所在古嶽瀆經云
禹治水三至桐柏獲淮渦水神曰無支祁乃命庚辰制
之鎖子龜山之足淮水乃安唐永泰初楚州有漁人夜
釣山下其鈎為物所製沈水視之見大鐵鎖繞山足一
獸形如青猿兀若昏醉涎沫腥穢不可近又東坡濠州
塗山詩川鎖支祁水尚渾註程演曰異聞集載古嶽瀆
經禹治水至桐柏山獲淮渦水神名曰巫支祁善應對
辯淮之淺深源之逺近而神曰庚辰者鎖扵龜山之足
淮乃安流唐時有漁者釣得一古鎖牽出其末有如猕
候者盖此物也國史𥙷曰楚州漁人扵淮中釣得古銅
鎖刺史李陽大集人力引之鎖窮有青獼猴躍出水而
逝山海經水獸好為雲雨禹鎖扵軍山之下其名曰無
支祁
洞庭劉氏有夫葉正甫乆客都門因寄衣侑以詩云情同
牛女隔天河又喜秋来得一過歲歲寄郎身上服絲絲
是妾手中梭剪聲自覺和腸断線脚那能抵淚多長短
只依先去様不知肥瘦近如何
南村輟耕録卷之二十九
南村輟耕録卷之三十
　　　　　　　　　天台陶　宗儀九成
周禮璽節鄭氏註云壐節者今之印章也　許慎說文云
　印執政所持信也徐鍇曰从瓜手瓜以持信也　衞宏
　曰秦以前民皆以金玉為印龍虎鈕惟其所好然則秦
　以来天子獨以印稱璽又獨以玉郡臣莫敢用也七雄
　之時臣下壐始稱曰印　漢制諸侯王金壐壐之言信
　也古者印璽通名漢舊儀云諸侯王黄金壐橐佗鈕又
　曰璽謂刻曰某王之壐列侯黄金印龜鈕文曰某侯之
　章丞相太尉與三公前後左右将軍黄金印龜鈕文曰
　章中二千石銀印龜鈕文曰章千石六百石四百石至
　二百石以上皆銅印鼻鈕文曰印　建武元年詔諸侯
　王金印綟綬公侯金印紫綬中二千石以上銀印青綬
　千石至四百石以下銅印墨綬及黃綬　陳制金章或
　龜鈕貔鈕獸鈕豹鈕銀章或龜鈕熊鈕羆鈕羔鈕鹿鈕
　銀印或珪鈕兎鈕銅印率環鈕　吾衍云漢有摹印篆
　其法只是方正篆法與隷相通後人不識古印妄意盤
　屈且以為法大可笑也多見故家蔵得漢印字皆方正
　近乎隷書此即摹印篆也王俅嘯堂集古録所載古印
　正與相合凡屈曲盤回廣篆始如此今碑刻有魯公官
　誥尚書省印可考其說　漢晋印章皆用白大不過寸
　許朝爵印文皆鑄盖擇日封拜可緩者也軍中印文多
　鑿盖急於行令不可緩者也古無押字以印章為官職
　信今故如此耳唐用朱文古法漸廢至宋南渡絶無知
　此者故後宋印文皆大繆　白文印皆用漢篆平正方
　直字不可圓縱有斜筆亦當取巧冩過　三字印右一
　邉一字左一邉两字者以两字䖏與一字䖏相等不可
　两字中㫁又不可十分相接　四字印若前二字交界
　有空後二字無空湏當空一畫別之字有有脚無脚故
　言及此不然一邉見分一邉不分非法度也　軒齋等
　印古無此式唯唐相李泌有耑居堂白文玉印或可照
　例終是白文非古法不若只從朱文　朱文印或用雜
　體篆不可太怪擇其近人情免費辭說　白文印用崔
　子玉冩張平子碑上字及漢噐上并碑盖印章等字最
　為第一　凡姓名表字古有法式不可用雜篆及朱文
　　白文印必逼扵邉不可有空空便不古　朱文印不
　可逼邉湏當以字中空白得中䖏為相去庶免印出與
　邊相倚無意思耳字冝細四旁有出筆皆帶邉邉湏細
　於字邊若一體印出時四邊虚𥿄皆昂起未免邉肥扵
　字也非是印多不能曉此黏邉朱文建業文房之法
　多有人依欵識字式作印此大不可盖漢時印法不曽
　如此三代時却又無印學者慎此周禮雖有璽節及職
　金掌其媺悪掲而璽之之說註曰印其實乎執之卪也
　正面刻字如秦氏璽而不可印印則字皆反矣古人以
　之表信不問字反淳朴如此若戰國時蘇秦六印制度
　未聞淮南子人間訓曰魯君召子貢授以大将軍印劉
　安萬言而先辭耳　道號唐人雖有不曽有印故不可
　以道號作印用也三字屋扁唐印有法　凡印文中有
　一二字忽有自然空缺不可映帶者聽其自空古印多
　如此　凡印㒒有古人印式二冊一為官印一為私印
　具列所以實為甚詳不若嘯堂集古録所載只具音釋
　也　凡名印不可妄冩或姓名相合或加印章等字或
　兼用印章字曰姓某印章不若只用印字最為正也二
　名者可回文冩姓下著印字在右二名在左是也單名
　者曰姓某之印却不可回文冩名印内不得著氏字表
　徳可加氏字宜審之　表字印只用二字此為正式近
　人𣣔并姓氏扵其上曰某氏某若作姓某父古雖有此
　稱係他人羙巳却不可入印人多好古不論其原不為
　俗亂可也漢人三字印非複姓及無印字者皆非名印
　盖字印不當用印字以亂名漢張安字㓜君有印曰張
　㓜君(右一字/左二字)唐吕温字化光有印曰吕化光此亦三字
　表徳式　諸印下有空䖏懸之最佳不可妄意伸開或
　加屈曲務𣣔填满若冩得有道理自然不覺空也字多
　無空不必問此　李陽冰曰摹印之法有四功侔造化
　冥受鬼神謂之神筆畫之外得微妙法謂之竒藝精于
　一規䂓方圓謂之工緐簡相叅布置不紊謂之巧　趙
　彦衞云曰印文作白文盖用以印泥紫泥封詔是也今
　之米印及倉敖印近之矣自有紙始用朱字間有爲白
　字者　通典云北齊有木印長一尺廣二寸五分背上
　爲鼻鈕長九寸厚一寸廣七分腹下隠起篆文曰督攝
萬幾惟以印藉縫今齪合缝條印盖原於此　秦有八
體書三曰刻符即古所謂繆篆五四摹印蕭子良以刻
符摹印合為一體徐鍇謂符者竹而中刻之字形半分
理應別為一體摹印屈曲填宻則秦璽文也子良誤合
之　宣和譜四卷　楊克一圖書譜一卷(又名集/古印格)王
厚之復齋印譜　顔叔夏古印譜二卷　姜䕫集古印
譜一卷　吾衍古印文二卷　趙孟頫印史二卷
浙西銀工之精扵手藝表表有聲者屈指不多數也
朱碧山(嘉興魏塘)謝君餘(平江)謝君和(同上)
唐俊卿(松江)
祖孝子浩然字飬吾建寜浦城人世儒家至元中盗黄華
起政和　朝廷命将帥師徃討未至盗巳就縳回軍經
浦城焚其廬舍孝子母全氏邅掠而北是時孝子年六
歲母子相失獨與父居不聞問者二十又八年至大三
年福建閫府撽為三山書院山長将之任或告之曰而
　母在河南而不能名其䖏孝子欣然弃職辤父為河南
　行既渡江抵河南每舍逆旅行道途間聞操南音者必
就與語庶㡬有所遇也當時從軍之人猶有存者或曰
此有趙副使故為軍校歸自軍中得婦人全氏非而母
也耶趙死而家替全氏歸一蒙古氏挈之而南當在汝
　鄧間耳孝子知母定在驚喜遂回汝州抵鵶路山不遇
　行八百里至牛蹄白石不遇又行七百餘里至棗陽崔
　橋又不遇然自離汝州行路既逺知母所郷停車道傍
　投宿旅舍舉其状以問人頗有相酬荅可物色或指唐
　州以告曰彼有别盖山可㝷討也孝子夢神人顧而言
　有月圓再圓之語既窹言猶在耳益喜抃自崔橋三百
　餘里至别盖訪其母在焉既見相與抱持涕泣七月之
　朢也神人之言扵是有徴矣留別盖半月舟具奉母南
　歸當時聞其事者自　朝廷逹官以至湖海名勝莫不
　為歌詩以羙之多至數十百篇徃徃舉朱壽昌事以為
比㑹稽韓荘節先生(性)作孝子傳行于世
周易癡䖏館講授賔主不合遂作白日圜文飄然而去其
文曰聽之不聞視之不見子以我為隠乎用之則行舍
之則蔵吾亦從此逝矣未得青雲路且坐白日圜飯𬞞
食樂亦在中素貧賤不碩乎外兹承賢主人不取通士
乃求拘儒匪我求童蒙取其交以道餽以禮擇師教子
弟盖亦㩀扵徳依扵仁圜土而居重門以待當尓耳不
聴淫目不視悪将以塞其兊閉其聡然而口不絶吟手
不停披安能存其心飬其性黄芽若就白髮巳空常念
流地上之白水真人且作鎖洞門清溪道士子其子親
　其親固冝造次必於是顛沛必於是尓為尓我為我安
　肯哀矜而辟焉敖惰而辟焉不越文字之間自行束脩
　以上受風魔貶為自在囚口出雌黃用狙翁朝四暮三
　之術目生虚白披羲皇天一地二之圖有朋自逺方来
　與進也與退也使君從此中入或止之或尼之　我行
　其庭不見其人而子過我門不入我室朢而未見招之
　不来所不與同心指蒼天而為證亦欲從逰耳曰黃昏
　以為期不以我為貧知有時為飬所願諸生人十已千
　以一識百師也過商也不及尚得夫子之中庸參也魯
　回也如愚竟傳聖人之道統而某詩書無􁁐筆墨有靈
蟬蛻汗濁之中鳯翔塵埃之表排雲呌閶闔吐三千丈
豪氣之沉埋乗風歸蓬莱訴百萬億顛厓之辛苦藩籬
既剖門闔洞開縱意所如從吾所好口說五千年乗牛
出凾谷願與関門令尹㳺乎腰纒十萬貫騎鶴上揚州
皆曰閉户先生来也
凡宫車晏駕棺用香楠木中分為二刳肖人形其廣狹長
短僅足容身而巳殮用貂皮襖皮㡌其鞾韤繫腰盒鉢
俱用白粉皮為之殉以金壷瓶二盞一椀楪匙筯各一
殮訖用黃金為篐四條以束之輿車用白氊青縁納失
失為簾覆棺亦以納失失為之前行用蒙古巫媪一人
　衣新衣騎馬牽馬一疋以黃金飾鞍轡籠以納失失謂
　之金靈馬
髹器
　黒光　凡造椀楪盤盂之属其胎骨則梓人以脆松劈
成薄片扵旋牀上膠黏而成名曰捲素髹工買来刀刳
膠縫乾凈平正夏月無膠汎之患却煬牛皮膠和生漆
微嵌縫中名曰捎當(去聲)然後膠漆布之方加麄灰灰
　乃磚瓦搗屑篩過分麄中細是也膠漆調和令稀稠得
　所如髹工自家造賣低歹之物不用膠漆止用猪血厚
　餬之類而以麻筋代布所以易壊也麄灰過停令日乆
　磗石車磨去灰漿潔凈停一二日候乾燥方漆之謂之
　糙漆再停数月車磨糙漆絹帛桃(上聲)去漿跡纔用黒
　光黒光者用漆斤两若干煎成膏再用漆如上一半加
　鷄子清打匀入在内日中晒翻三五度如栗殻色入前
　項所煎漆中和勻試簡看緊慢若緊再晒若慢加生漆
　多入觸藥觸藥即鐵漿沬用隔年米醋煎此物乾為末
　入漆中名曰黒光用刷蘸漆漆器物上不要刷㾗停三
　五日待漆内外俱乾置隂䖏䀶之然後用揩光石磨去
　漆中類(雷上/聲)揩光石雞肝石也岀杭州上柏三橋埠牛
　頭嶺再用篛帉次用布帉次用菜油傅却用出光粉揩
　方明亮
　朱紅　修治布灰一一如前不用糙漆都用贉朱桐葉
　色然後用銀朱以漆煎成膏子調朱如朱一两則膏子
　亦一两生漆少許看四時天氣試簡加減冬多加生漆
　顔色闇春秋色居中夏四五月秋七月此三月顔色正
　且紅亮
　鰻水　好桐油煎沸以水試之看躁也方入黄丹膩粉
　無名異煎一滚以水試如宻之状令冷油水各等分杖
　棒攪匀却取磚灰一分石灰一分細麫一分和匀以前
　項油水攪和稠黏灰器物上再加細灰然後用漆並如
作錠每重五十两歸朝獻納世祖大會皇子王孫附馬
国戚從而頒賜或用貨賣所以民間有此錠也後朝廷
亦自鑄至元十四年者重四十九两十五年者重四十
八两遼陽元寳乃至元二十三年二十四年征遼東所
得銀子而鑄者
凡學官朔望講說乃禮之常所属上司官或省憲官至自
教授學官暨學賔齋諭等皆講說一書然儒生未達時
宜徃徃迕意多矣泰定甲子呉淞江省臺憲僚咸集時
治書劉公濼源北方學者首謁先聖先師某年值閏詹
肖岩講書尭典三百有六旬有六日以閏月定四時成
　歲大咈其意以為學校講說雖賤夫皁隷執鞭執鐙之
　人皆令通暁今乃稽筭度数何為肖岩由是悒快而卒
　至元巳夘冬分憲老老公檢踏災傷以復熟糧為急陸
　宅之講省刑罰薄稅歛一章公變色而作至正辛巳知
　府楊侯銳意浚河以㒷利除害為巳任時憲僉某謁學
　官王玉岩講禹别九州隨山濬川結意皆歸羙於知府
　憲僉不恱而罷丁酉歳張士誠㩀有姑蘇日遣蘇守周
　仁来王可權講易泰卦盖君子道長小人道消之義周
　以為譏訕累及諸職事皆停月廪惟錢先生伯全父作
　訓導時行刑官至講欽哉欽哉惟刑之恤哉講畢稱賞
　不巳前數君子亦可為後人戒也
王與敬字可權淮西安豊人由浙省典吏充宣使後於董
搏霄部下立功擢松江府判未任轉省都鎮撫升元帥
至正丙申二月朔偽誠王張士誠紅軍破平江時與敬
兵敗徑趍嘉興又與苗人叅政楊完者不恊乃投松江
名曰守禦實欲戀倡婦董賽兒故逹魯花赤八都帖木
兒知府崔思誠皆無制變之術激成其禍盖其至也不
郊迎之巳自不恱越二日浙省又命元帥帖古列思等
提兵而来鎮守城池二帥抗行不相上下帖點两倉脚
夫散口糧給器械發號施令盖意在逐與敬行十八日
　帖宴軍民官無一人至者至夜與敬下萬户戴列孫等
　率引軍卒自西門放火皷譟而叛官僚潰散寺觀民房
　悉化焦土檢刮金銀財物塞滿舟船自與敬以下人口
　輜重皆出西門二十四日完者下元帥蕭亮員成等率
　苗軍突至兵不與敵遂北出通波塘而去投降士誠子
　女玉帛悉為苗軍所有民亦持挺相逐列孫孔鎮撫等
　死者過半苗軍恣肆檢刮截人耳鼻城中女婦多為淫
　汙房舍間有存者皆為焚燬靡有子遺居民两邅鋒鏑
　死者填街塞巷水為不流四月初十日士誠下元帥史
　文炳一部兵馬自湖􁆢入古浦塘舳艫相衘旗熾蔽日
苗軍一矢不交竟潰散而去
南村野史曰天下本無事庸人自擾之卓哉斯言也𥘉
　王與敬之戾止苟得一守土官能以智慮䖏之則不致
若是况松江尚侈靡習淫風者乆矣余甞扼腕而歎必
有後日之患終爲一賤倡禍及數萬家非小變也與敬
負逆賊之名遺臭萬年戴氏逞匹夫之勇卒喪其生皆
自取之也悲夫
嘉興天寜寺有老僧曰果典坐平生不蓄積得錢輒買酒
飲長老念空海毎歲遺衣叚至正癸巳正月一日無疾
　而卒年一百二歲
潮逢谷水難興浪月到雲間便不明松江古有此語谷水
雲間皆松江别名也近代來作官者始則赫然有聲終
則闒茸貪濫始終廉㓗者鮮两句竟成詩䜟
松江自来無大火灾至正丙戌閏十月廿九日夜普照寺
　西業製帽民不謹于火延燎五千餘家重門還館靈宫
梵宇悉為煨燼而夏愛閒氏收蔵古法書名畫樓巋然
獨存豈有神物護之也耶抑亦數耶
松江普照寺門首刀鑷胡忽見街上有一片荷葉舒卷不
　巳一人拾置懐中去胡叩之曰汝得何物但欲見之以
　决所疑及出示乃至元鈔叄拾文又同郡夏氏㒒嘗見
小花蛇盤旋道左行人捉蔵諸䄂生頗訝問其所以則
至元鈔貳拾文右二事絶相類吁三十文二十文直微
末耳尚必待主今之積金蓄糓倍息計贏孳孳以利為
念者於此寕不可鑒哉
嘉興斜塘楊匯髹工鎗(去聲)金鎗銀法凡器用什物先用
黑漆為地以針刻畫或山水樹石或花竹翎毛亭臺屋
　宇或人物故事一一完整然後用新羅漆若鎗金則調
雌黄若鎗銀則調韶粉日晒後角挑挑嵌所刻縫罅以
　金薄依銀匠所用𥿄餬籠罩置金銀簿在内逐旋細切
取鋪已施漆上新綿揩拭牢實但著漆者自然黏住其
餘金銀都在綿上於熨斗中燒灰甘鍋内鎔鍜潬不走
　失
磨兠鞬巳見第九卷昔李侍郎敦立嘗揭磨兠堅三字於
　坐隅磨兠堅者古之慎言人也其善扵自防者哉金華
　宋濓為著箴曰磨兠堅慎勿言口為禍門昔人之云磨
兠堅人各有心山髙海深磨兠堅髙不知極深不可側
　磨兠堅言出諸口禍隨其後磨兠堅鍾皷之聲因叩而
　鳴磨兠堅不叩而鳴必駭衆聽磨兠堅惟口之則守之
　以黙是曰玄徳磨兠堅磨兠堅慎勿言
楊鐡厓云坡翁䟦石恪所畫以為三人皆大笑至衣服冠
屨皆有笑態其後之童子亦罔知而大笑永■書室圖
　三笑于璧想見石恪所作與此無異然坡翁所䟦三笑
不言為誰山谷特實以遠公陶陸事陳賢良舜俞廬山
記亦謂舉世信之有趙彦通者作廬岳獨笑一篇謂遠
公不與脩静同時樓攻媿亦言脩静元嘉末始来廬山
時逺公亡巳三十餘牛淵明亡亦二十餘年其不同時
信哉後世傳訛徃徃如此使坡翁見之亦當絶倒也
按古官制取義皆有所主非徒名也後世或訛其音者有
矣音雖訛而義則不訛也如㒒射秦官㒒主也古者重
武事每官必有主射以督課之射音神夜友關中人訛
　為寅詐反韻書不取其義扵神夜反中却收在寅射反
　下尚書亦秦官秦世少府遣吏四人在殿中主彂書故
　謂之尚書尚猶主也如尚方尚食尚醫尚衣尚冠尚浴
　尚席之尚並音時亮反後世乃以尚書之尚訛為辰羊
　反陸徳明亦音平聲韻書遂兩收之洗馬前漢志太子
　太傅少傅属官有先馬張晏曰先馬貟十六人秩比謁
　者如淳曰前驅也國語載勾踐親為夫差先馬先先之
　也从先見反今韻書作蘇典反字作洗愚意此類並當
　從其正義不當从其訛音今人但見讀㒒射之射作神
　夜反尚書之尚作時亮反洗馬之洗作先見反便非哂
　之不究其義故也此類甚多今姑舉其顯者
巾幘釋名巾謹也當自謹於四教儀禮二十成人士冠(如/字)
庶人巾說文髪有巾曰幘幘即巾也又方言覆䯻謂之
幘漢書卑賤執事不冠者所服或謂之承露按儀禮士
冠庶人巾則古也士以上有冠無巾幘惟庶人戴之秦
謂民為黔首漢謂僕隷為蒼頭漢書謂卑賤者所服此
其證者後世上下通用之謂之燕巾蔡邕獨断曰漢元
帝額有壮髮不欲人見故如巾幘以包之也然則巾自
巾幘自幘不獨卑賤者所服雖尊者亦服之矣至王莾
冠内加巾故時人云王莾秃幘施屋又光武岸幘見馬
　援又按魏志注太祖以天下㓙荒資財乏匱擬皮弁裁
　縑帛為帢(或作幅/乞洽反)合乎簡易隨時之義以色別其貴賤
　本施軍飾非為國容韻書弁缺四隅謂之帢(前時軍人/弓手所戴)
(小白㡌/是也)一曰按頭使下故曰帢増韻埤蒼皆白㡌也晉
　輿服志哀帝立秋御讀令改用素白幍漢末王公名士
　多委王服以幅巾為雅魏武始制幍成帝制使尚書八
　坐丞郎門下三省侍官乗車白幍低幃岀入掖門又二
　宫直宫著烏紗幍徃徃士人宴居皆著幍矣幍雖冠弁
　遺制去古益逺用巾幘為近之一說秦加武将首飾為
　絳帕從稍稍作顔題漢興續其顔却摞(音/羅)之施巾連題
却覆之即喪幘也名之曰幘至孝文帝乃髙顔題續之
　以耳崇其巾為屋合後施巾上下文者長耳武者短耳
古者冠制皆硬殻自額上至於頂如今禮冠者然後世
乃作小冠厪以束髮冠下施幘冠幘之上又摠施中皆
效漢元帝所服之制也夫歴代損益隨其所宜苟不害
於義從俗可也孔子居宋衣縫掖居魯冠章甫亦從俗也
屨舄履屨人註禪下曰屨複下曰舄(說文無舄字舄本鵲/字今借為履舄字也)
(陸佃云舄通為舄履之舄古人居欲如燕行不欲如鵲/故借爲舄字所以為行戒也然借鵲為舄作思積反者)
(盖舄履也古今注以木置屨下乾腊不是泥濕故曰舄/以是知舄履之下必再用木矣)
　士喪禮夏葛屨冬皮屨屨人注又謂凡屨青絇(劬)繶(億)
　純(准)素幘白屨緇絇繶純爵弁纁屨黒絇繶純是也絇
　說文纑繩絇也玉藻注履頸飾也(韻㑹状如刀衣鼻在/屨頭言拘者取自拘)
(持使低目不暇顧視一曰用繒一/寸屈爲之頭著屨頭以受穿貫)繶屨人注縫中紃也
　絛也純屨人注縁也言繶必有絇繶純矣凡絇繶純皆
　一色又按屨人注舄有三等赤舄白舄黒舄也赤舄爲
　上冕服之舄詩曰王錫韓侯玄衮赤舄則諸侯與王同
　矣所謂玄舄青舄王后祭服之舄也凡屨之飾如繡次
　也黄屨白飾白屨黒飾黒屨青飾天子諸侯吉事皆舄
　其餘服冕著舄耳士爵弁纁屨黒絇繶純尊祭服之屨
　飾从繢也至若履者說文足所依也从尸从乆从舟象
　履形毛氏曰舟能載物履能載人又草曰扉(芳米/反)麻曰
　屨(凡布皆可/謂之麻)皮曰履按履無別制說文屨屨也从履省
　婁聲又鞮也徐曰鞮革履也舄韻㑹履也古今注以木
　置履下乾腊不畏泥濕故曰舄以是知履舄屨之異名
　也但有禪下複下用本之異耳古人舄屨至階必脫唯
　著韤而入禮戸外有二屨是脫屨而入者也漢賜劒履
　上殿是不賜則不敢著履上殿明矣諌不行則納履而
　去納結也言納履則在外明矣是脫履而入者也王喬
　入朝双舄化鳬先生是脫舄而入者也古者堂上皆有
　席所以著韤爲宜况韤又从韋乎又按郷飲酒云祝屨
　揖讓如𥘉升堂䟽云凡堂上揖行禮不脱屨坐則脫屨
　理固然也由是觀之凡宗廟堂室之間行禮亦必不脱
　履矣夫降而脫履然後升坐禮也其後賔與主人酬酢
　之時皆在两階之間又須降而著屨復升于階酬酢之
　禮畢又降而脱屨復升于坐也古人禮繁如此今何略
　也
　南村輟耕録卷之三十(終)
