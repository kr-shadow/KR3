#+TITLE: 益州名畫錄-宋-黃休復
#+DATE: 2016-06-11 12:23:23
#+SOURCE: github.com/kanripo/KR3h0016 master 8d4da615                
欽定四庫全書　　　　　子部八
　益州名畫録　　　　　　藝術類一(書畫之屬/)
　　提要
　　　　(臣/)等謹案益州名畫錄三卷宋黄休復撰前
　　　　有景徳三年李畋序稱江夏黄氏休復字歸
　　　　本通春秋學校左氏公榖書鬻丹養親游心
　　　　顧陸之藝深得厥趣然休復别有茅亭客話
　　　　陳振孫書錄解題亦不詳其里貫但以所言
　　　　多蜀事又嘗著成都名畫記疑為蜀人則此
　　　　書一名成都名畫記而舊本與茅亭客話皆
　　　　未題里貫故振孫云然今本皆題江夏人疑
　　　　後人以畋序補書也所記凡五十八人起唐
　　　　乾元迄宋乾徳品以四等曰逸曰神曰妙曰
　　　　能逸格一人神格二人妙格上品七人中品
　　　　十人下品十一人而寫真二十二處無姓名
　　　　者附焉能格上品十五人中品五人下品七
　　　　人而有畫無名有名無畫者附焉其大慈寺
　　　　六祖院羅漢閣畫休復評妙格中品而列能
　　　　品之末不與寫真二十二處一例非妙字誤
　　　　刋則編次時偶疎也畋序又稱益都自唐二
　　　　帝播越諸侯作鎮畫藝之傑者多游從而来
　　　　故是編所集皆取其事跡之係乎蜀者而不
　　　　盡為蜀産考鄧椿畫繼稱蜀雖僻逺而畫手
　　　　獨多于四方李方叔載徳隅齋畫而蜀筆居
　　　　半云云則休復之詳錄益州非夸飾矣其書
　　　　敘述頗古雅而詩文典故所載尤詳非他家
　　　　畫品泛題髙下無所指據者比也書錄解題
　　　　又稱中興書目以為李畋撰休復書今亡此
　　　　書有景徳三年序不著姓名而著休復所錄
　　　　明甚又有休復自為序則固未嘗亡也云云
　　　　據其所説則别本但題李畋之名不以序文
　　　　為出李畋今本作畋序又與宋時本不合然
　　　　諸刻本皆作畋序别無攷證故姑從舊本仍
　　　　存畋名焉乾隆四十四年八月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
益州名畫録原序
大凡觀畫而神會者鮮矣不過視其形似其或洞達氣
韻超出端倪用筆精緻不謂之工傅采炳縟不謂之麗
觀乎象而忘象意先自然始可品繪工於彀中揖畫聖
於方外有造物者思唯是得之江夏黃氏休復字歸本
通春秋學校左氏公穀書暨摭百家之説鬻丹養親行
達於世恬如也加以㳺心顧陸之藝深得厥趣居常以
魏晉之竒蹤隋唐之懿迹盈縑溢帙類而珍之適值博
雅之士欵扉求見則敞茅屋拂榻塵架而陳之娛賔賞
心萬慮一泯及其僧舍道居靡不往而玩之環嵗忘倦
盖益都多名畫富視他郡謂唐二帝播越及諸侯作鎮
之秋是時畫藝之傑者㳺從而來故其標格楷模無處
不有聖朝伐蜀之日若升堂邑彼廨宇寺觀前輩名畫
纎悉無圯者迨淳化甲午嵗盜發二川焚刼略盡則墻
壁之繪甚乎剥廬家秘之寶散如決水今可覿者十二
三焉噫好事者為之幾鬱矣黄氏心鬱久之又能筆之
書存録之也故自李唐乾元初至皇宋乾徳嵗其間圖
畫之尤精取其目所擊者五十八人品以四格離為三
卷命曰益州名畫録書來謂余有陶隠居之好恨無畫
之癖首貺讀之序以見託且曰畫之神妙功格往躅前
範黄氏録之詳矣至如蜀都名畫之存亡繫後學之明
昧斯黄氏之志也故其書婉而當博而有倫體而不亂
信夫學者得意忘象觀前賢之逸軌然後考黄氏之四
格則思過半矣非獨鳴圖畫之譽於坤維者哉時景徳
三年五月二十日虞曹外郎致仕李畋序
　
　
　
　
　
　
　益州名畫録原序
欽定四庫全書
　益州名畫録目録
畫之逸格最難其儔拙規矩於方圓鄙精研於彩繪筆
簡形具得之自然莫可楷模出於意表故目之曰逸格
爾
　　逸格一人
　　　孫　位
大凡畫藝應物象形其天機迥髙思與神合創意立體
妙合化權非謂開厨已走拔壁而飛故目之曰神格爾
　　神格二人
　　　趙公佑　　　范　瓊
畫之於人各有本性筆精墨妙不知所然若投刃於解
牛類運斤於斫鼻自心付手曲盡𤣥微故目之曰妙格
爾
　　妙格上品七人
　　　陳　皓　　　彭　堅　　　張　騰
　　　趙溫竒　　　趙徳齊　　　盧楞伽
　　　張素卿
　　妙格中品十人
　　　辛　澄　　　李洪度　　　左　全
　　　張南本　　　髙道興　　　房從真
　　　趙徳𤣥　　　常　粲　　　常重𦙍
　　　黄　筌
　　妙格下品十一人
　　　李　昇　　　張　𤣥　　　杜齯龜
　　　刁光𦙍　　　蒲師訓　　　趙忠義
　　　黄居寶　　　黄居寀　　　李文才
　　　阮知誨　　　張　玟
畫有性周動植學侔天功乃至結嶽融川潛鱗翔羽形
象生(闕/)　　　　　　　　功者故目之曰能格爾
　　能格上品十五人
　　　吕　嶤　　　竹　䖍　　　周行通
　　　孔　嵩　　　石　恪　　　杜　措
　　　杜𢎞義　　　杜子瓌　　　杜敬安
　　　蒲延昌　　　趙　才　　　程承辯
　　　丘文播　　　阮惟徳　　　楊元真
　　能格中品五人
　　　陳若愚　　　張景思　　　麻居禮
　　　僧楚安　　　滕昌祐
　　能格下品七人
　　　姜道隠　　　禪月大師　　張　詢
　　　宋　藝　　　李夀儀　　　僧令宗
　　　丘文曉
欽定四庫全書
　益州名畫録卷上　　　　宋　黄休復　撰
　　逸格一人
　　　孫位
孫位者東越人也僖宗皇帝車駕在蜀自京入蜀號會
稽山人性情疎野襟抱超然雖好飲酒未曾沉酩禪僧
道士常與往還豪貴相請禮有少慢縱贈千金難留一
筆唯好事者時得其畫焉光啓年應天寺無智禪師請
畫山石兩堵龍水兩堵寺門東畔畫東方天王及部從
兩堵昭覺寺夢休長老請畫浮漚先生松石墨竹一堵
倣潤州髙座寺張僧繇戰勝一堵兩寺天王部衆人鬼
相雜矛㦸鼓吹縱横馳突交加戛擊欲有聲響鷹犬之
類皆三五筆而成弓絃斧柄之屬並掇筆而描如從繩
而正矣其有龍拏水洶千狀萬態勢愈飛動松石墨竹
筆精墨妙雄壮氣象莫可記述非天縱其能情高格逸
其孰能與於此邪悟達國師請於眉州福海院畫行道
天王松石龍水兩堵並見存不知其後有何所遇改名
遇矣景朴者蜀人也蜀廣政年輙於應天寺門西畔畫
西方天王及部從兩堵以對孫遇筆識者比之蹄涔巨
浸未萬分之一焉慮誤後人因附而正之
　　神格二人
　　　趙公祐
公祐者長安人也寶厯中寓居蜀城攻畫人物尤善佛
像天王神鬼初贊皇公(李徳裕/)鎮蜀之日賔禮待之自
寶厯太和至開成年公祐於諸寺畫佛像甚多㑹昌年
一例除毁唯存大聖慈寺文殊閣下天王三堵閣裏内
東方天王一堵藥師院師堂内四天王并十二神前寺
石經院天王部屬並公祐筆見存公祐天資神用筆奪
化權應變無涯罔象莫測名髙當代時無等倫數仞之
墻用筆最尚風神骨氣唯公祐得之六法全矣
　　　范瓊
范瓊者不知何許人也開成年與陳皓彭堅同時同藝
寓居蜀城三人善畫人物佛像天王羅漢鬼神三人同
手於諸寺圖畫佛像甚多會昌年除毀後餘大聖慈一
寺佛像得存洎宣宗皇帝再興佛寺三人於聖夀寺聖
興寺淨衆寺中興寺自大中至乾符筆無暫釋圖畫二
百餘間墻壁天王佛像髙僧經驗及諸變相名目雖同
形狀一無同者自淳化五年咸平三年兩遇兵火得存
三寺筆蹤大聖慈南廊下藥义大將和修吉龍王鬼子
母天女五堵謂之十七護神北廊下石經院門兩金剛
東西二方天王中寺大悲院門上阿彌陁佛及四菩薩
院門兩畔觀音像藥師像石經板上七佛四仙人大悲
變相大將堂兩畔南北二方天王文殊閣下北方天王
及天王變相此寺畫壁自唐至今年紀深逺彩色故暗
重粧損者十四五矣聖夀寺大殿釋伽像行道北方天
王像西方變相殿上小壁水月觀音浴室院旁西方天
王大悲院八明王西方變相并大中年畫此寺壁畫年
紀亦逺倒損者十四五矣聖興寺大殿東北二方天王
藥師十二神釋迦十弟子彌勒像大悲變相並咸通畫
其中西方一堵甚著竒工精妙之極也焉芻瑟磨像兩
堵設色未半筆蹤儼然後之妙手終莫能繼自聖夀聖
興兩寺佛僧范瓊親描並見存
　　妙格上品六人
　　　陳皓(彭堅附/)
陳皓彭堅者不知何許人也開成中與范瓊寓止蜀城
大中年府主杜相公(悰/)起浄衆等寺門屋相國知三人
中范瓊年齒雖低手筆稱冠矣因請陳彭二公各畫天
王一堵各令一客將伴之以幔幕遮蔽不令相見欲驗
誰之强弱至畫告畢之日相國與諸府寮徹其幃幕南
畔仗劍振威者彭公筆北畔持弓奮赫者陳公筆二公
筆力相似觀者莫能昇降大約宗師吳道𤣥之筆而傅
采拂澹過之畫之六法一曰氣運生動是也二曰骨法
用筆是也三曰應物象形是也四曰隨類賦采是也五
曰經營位置是也六曰傳移模寫是也斯之六法名輩
少該唯此三人俱盡其美矣
　　　張騰
張騰者不知何許人也太和末年寓止蜀川於諸寺壁
圖畫亦多會昌年除毁皆盡大中初佛寺再興於聖夀
寺大殿畫文殊一堵普賢一堵彌勒下生一堵浴室院
北對范瓊畫持弓北方天王一堵大聖慈寺文殊閣下
畫報身如來一堵並騰之筆見存
　　　趙温竒
趙溫竒者公祐子也幼而穎秀長有父風父殁之後於
大聖慈寺文殊閣内繼父之蹤畫北方天王及梵王帝
釋大輪部屬大將堂大將部屬并梵王帝釋普賢閣下
南方天王華嚴閣上畫東西二方天王梵王帝釋中興
寺大殿文殊普賢及天王部衆並温竒筆見存
　　　趙徳齊
徳齊者温竒子也乾寧初王蜀先主府城精舍不嚴禪
室未廣遂於大聖慈寺大殿東廡起三學延祥之院請
徳齊於正門西畔畫南北二方天王兩堵院門舊有盧
楞伽畫行道髙僧三堵六身賴徳齊遷移至今獲在光
化年王蜀先主受昭宗勑置生祠命徳齊與髙道興同
手畫西平王儀仗旗纛旌麾車輅法物及朝真殿上皇
姑帝戚后妃嬪御百堵已來授翰林待詔賜紫金魚袋蜀
光天元年戊寅嵗蜀先主殂逝再命徳齊與道興畫陵
廟鬼神人馬及車輅儀仗宫寢嬪御一百餘堵大聖慈
寺竹溪院釋迦十弟子并十六大羅漢崇福禪院帝釋
及羅漢崇真禪院帝釋梵王及羅漢堂内文殊普賢皆
徳齊筆見存議者以徳齊三代居蜀一時名振克紹祖
業榮耀何多
　　　盧楞伽
楞伽者京兆人也明皇帝駐蹕之日自汴入蜀嘉名髙
譽播諸蜀川當代名流咸伏其妙至徳二載起大聖慈
寺乾元初於殿東西廊下畫行道髙僧數堵顔真卿題
時稱二絶至乾寧元年王蜀先主於寺東廊起三學院
不敢損其名畫移一堵於院門南移一堵於門北一堵
於觀音堂後此行道僧三堵六身畫經二百五十餘年
至今宛如初矣西廊下一堵馬鳴提婆像二軀雖遭粉
飾猶未損其筆蹤餘者重粧皆昧前迹蜀中諸寺佛像
甚多會昌年皆盡毁
　　　張素卿
道士張素卿者簡州人也少孤貧性好畫在川主譙國
夏侯公(孜/)宅多見隋唐名畫藝成之後落拓無羈束遂
衣道士服唯畫道門尊像豪貴之家少得其畫者乾符
中居青城山常道觀焚修至中和元年僖宗皇帝遣使
與賜紫道士杜光庭封丈人山為希夷公癸卯嵗素卿
上表云五嶽既已封王丈人位居五嶽之上不可稱公
是嵗勅宜改封五嶽丈人為希夷真君素卿賜紫素卿
有老子過流沙圖五嶽朝真圖九皇圖五星圖老人星圖
二十四化真人像太無先生像素卿於諸圖畫而能敏
速落錐之後下筆如神自始及終更無改正今龍興觀
甚有畫壁年深皆盡頽損餘張百子堂板龕内門兩畔
龍虎兩軀素卿筆見存王蜀先主修青城山丈人觀請
素卿於丈人真君殿上畫五岳四瀆十二溪女山林溪
沼樹木諸神及岳瀆曹吏詭怪之質生於筆端上殿觀
者無不恐懼又於簡州開元觀畫容成子董仲舒嚴君
平李阿馬自然葛𤣥長夀仙黄初平葛永璝竇子明左
慈蘇躭十二僊君像各寫當初賣卜賣藥書符導引時
真筆蹤灑落彩畫因循當代名流皆推畫手蜀檢校太
傅安公(思謙/)好古博雅唐時名畫人皆獻之黄筌滕昌
祐石恪皆在其門館賔禮優厚甲寅嵗十一月十一日
值蜀主誕生之辰安公進素卿所畫十二僊真形十二
幀蜀主躭玩歎賞者久因命翰林學士禮部侍郎歐陽
炯次第讚之令翰林待詔黄居寶八分書題之凡有醮
奏於玉局開懸供養乾徳三年聖朝克復吏部侍郎吕
公(餘慶/)守蜀日求古畫圖書並將進呈斯畫預焉
　　妙格中品十人
　　　辛澄
辛澄者不知何許人也建中元年大聖慈寺南畔創立
僧伽和尚堂請澄畫焉纔欲援筆有一蕃人云僕有泗
州真本一見甚竒遂依様描寫及諸變相未畢蜀城士
女瞻仰儀容者側足將燈香供養者如驅今已重粧損
矣普賢閣下五如來同坐一蓮花及鄰壁小佛九身閣
裏内如意輪菩薩並澄之筆見存
　　　李洪度
洪度者蜀人也元和中府主相國武公(元衡/)請於大聖
慈寺東廊下維摩詰堂内畫帝釋梵王兩堵笙竽鼔吹
天人姿態筆蹤妍麗時之妙手莫能偕焉會昌前諸寺
圖畫亦多除毁後餘此一處
　　　左全
左全者蜀人也世傳圖畫跡本名家寶厯年中聲馳闕
下於大聖慈寺中殿畫維摩變相師子國王菩薩變相
三學院門上三乗漸次修行變相降魔變相文殊閣東
畔水月觀音千手眼大悲變相極樂院門兩金剛西廊
下金剛經驗及金光明經變相前寺南廊下行道二十
八祖北廊下行道羅漢六十餘軀多寶塔下倣長安景
公寺吳道𤣥地獄變相當時吳生畫此地獄相都人咸
觀懼罪修善兩市屠沽經月不售王蜀時令雜手重粧
已損惟存大體也大中初又於聖夀寺大殿畫維摩詰
變相一堵樓閣樹石花雀人物冠冕蕃漢異服皆得其
妙今見存
　　　張南本
張南本者不知何許人也中和年寓止蜀城攻畫佛像
人物龍王神鬼有金谷園圖勘書圖詩會圖白居易叩
齒圖髙麗王行香圖今聖夀寺中門賔頭盧變相東廊
下靈山佛會大聖慈寺華嚴閣下東畔大悲變相竹溪
院六祖興善院大悲菩薩八明王孔雀王變相並南本
筆相傳南本於金華寺大殿畫明王八軀纔畢有一老
僧入寺蹶仆于門下初不知是畫但見大殿遭火所焚
其時孫位畫水南本畫火代無及者世之水火皆無定
質唯此二公之畫冠絶古今僖宗駕回之後府主陳太
師於寶厯寺置水陸院請南本畫天神地祇三官五帝
雷公電母岳瀆神仙自古帝王蜀中諸廟一百二十餘
幀千怪萬異神鬼龍獸魍魎魑魅錯雜其間時稱大手
筆也至孟蜀時被人模搨竊換真本鬻與荆湖人去今
所存偽本耳(偽本淳化年遭賊/搓刼已皆散失)
　　　髙道興
髙道興者成都人也攻雜畫觸類皆長尤善佛像髙僧
光化年高宗勅許王蜀先主置生祠命道興與趙徳齊
同手畫西平王儀仗車輅旌旗禮服法物朝真殿上皇
姑帝戚后妃女樂百堵已來授翰林待詔賜紫金魚袋
及先主殂逝再命道興與徳齊畫陵廟鬼神人馬兵甲
公王儀仗宫寢嬪御一百餘堵今大慈寺中兩廊下髙
僧六十餘軀華嚴閣東畔丈六天花瑞像並見存
　　　房從真
房從真者成都人也攻畫甲馬人物鬼神冠絶當時有
寧王獵射圖羌人移居圖陳登斫鱠圖冷朝陽王昌齡
常建冒雪入京圖蒲師訓師其筆法王蜀先主於浣花
龍興寺修聖夫人堂合水津起通波侯廟請從真畫甲
馬旍旗從官鬼神授翰林待詔賜紫金魚袋今寶厯寺
五丈天王閣下天王部屬諸神並從真筆後人重粧已
損蒲師訓因再修之
　　　趙徳𤣥
趙徳𤣥者雍京人也天福年入蜀攻畫車馬人物屋木
山水佛像鬼神筆無偏擅觸類皆長獨步川中標名大
手其有樓殿臺閣向背低昂代無比者有朱陳村圖豐
稔圖漢祖歸豐沛圖盤車圖臺閣様入蜀時將梁隋唐
名畫百本至今相傳裴孝源公私畫録云自魏晉以來
終于貞觀秘府并人間畫共集成二百九十八卷二百
三十卷是隋唐官本十三卷是左僕射蕭瑀進二十卷
楊素家得三卷許善心進十卷髙平縣書佐女張氏所
獻四卷安福進十八卷先在秘府無得處人名唯有天
和年月集賢校理張懷瓘云昔武帝博雅好古鳩集名
畫令鑒者數人共詳名氏兼定品格供御賞玩及侯景
作亂江陵府將陷元帝先焚内庫書畫數萬卷深可歎
息其後帝王亦有兼愛人多進之又盈秘府天后朝張
易之奏召天下名工修諸圖畫因竊換真本私家收藏
將偽本進納易之殁後薛稷所得稷殁之後岐王所獲
岐王慮帝忽知乃盡焚爇吁天下重寶再經灰燼當時
天府所藏多涉於偽人間所畜或乃是真古畫頻經焚
燒積年散失能秘在者得非希世之寶耶蜀因二帝駐
蹕昭宗遷幸自京入蜀者將到圖書名畫散落人間固
亦多矣杜天師在蜀集道經三千卷儒書八千卷徳𤣥
將到梁隋及唐百本畫或自模搨或是粉本或是墨跡
無非秘府散逸者本相傳在蜀信後學之幸也今福慶
禪院隠形羅漢變相兩堵徳𤣥筆見存
　　　常粲
常粲者雍京人也咸通年路侍中(巖/)牧蜀之日自京入
蜀路公賔禮待之粲善傳神雜畫有七賢像六逸像女
媧伏羲神農像謂之三皇圖立釋迦像五天胡僧像孔
子西周問禮像名醫下蠱像摴蒱圖龍樹騐丹圖先賢
卷軸至今好事者收得為後學師範矣玉局化壁畫道
門尊像甚多王蜀時修改後頹損已換今大聖慈寺悟
達國師(知𤣥/)真粲之筆見存
　　　常重𦙍
重𦙍者粲之子也僖宗皇帝幸蜀回鑾之日蜀民奏請
留寫御容於大聖慈寺其時隨駕寫貌待詔盡皆操筆
不體天顔府主陳太師(敬瑄/)遂表進重𦙍御容一寫而
成内外官屬無不歎駭謂為僧繇之後身矣宣令中和
院上壁及寫隨駕文武臣寮真殿上御容前寫西川節
度副大制置指揮諸道兵馬兼供軍使太師中書令成
都尹潁川郡王陳敬瑄義成軍節度使中書令王鐸門
下侍中韋昭度檢校司徒守太子太保鄭畋檢校司徒
鄭延休翰林學士承㫖守兵部尚書樂朋龜翰林學士
守禮部尚書杜讓能翰林學士戸部侍郎崔凝翰林學
士中書舍人沈仁偉翰林學士中書舍人侯䎖尚書左
僕射裴璩禮部尚書兼太常禮儀使牛叢左散騎常侍
楊堪右散騎常侍柳涉右散騎鄭瑣左諌議大夫李紹
鰌右諫議大夫蕭說尚書左丞知中朝御史中丞盧澤
給事中李輝給事中宋旦中書舍人鄭欣比部郎中知
制誥蘇循尚書右丞判戸部張禕尚書吏部侍郎張讀
尚書刑部侍郎充集賢殿學士李燠尚書禮部侍郎知
貢舉歸仁澤行在十軍司馬工部侍郎判度支秦韜玉
御容後寫左神策軍觀軍容使護軍中尉田令孜右神
策護軍中尉觀軍容使西門思恭内飛龍使知内侍省
楊復恭内樞宻使田匡禮内樞宻使李順融宣徽南院
使劉景宣宣徽北院使田獻銖左衞大將軍石守悰左
金吾大將軍劉巨容行在諸軍馬步都虞候趙及諸司
使副一百餘員尋授駕前翰林待詔賜緋魚袋自駕歸
京韋相國(昭慶/)授西川節制陳太師與監護田軍容(令/)
(孜/)拒命據城王蜀先主時為行軍司馬重圍三年陳太
師田軍容以城降既克下王先主拜僖宗御容于時繪
壁百寮咸在唯不見陳太師田軍容真因問二公何無
寫貌寺僧對云拒扞王師近方塗抺先主曰某豈與丹
青為參商遽命重寫常待詔曰不必援豪乃挼皁莢水
洗之而風姿宛然先主嘉賞賜以金帛常公自言我畫
爛梁摧之外雨淋水洗終無剥落者矣衆歎所謂前無
去者後無繼者偽通王(宗裕/)性多猜忌或於媵嬖意欲
寫貌惡人久見謂常待詔曰頗不孰視審觀可乎常公
但諾之王曰夫人至矣立斯須而退翌日想貌姿容短
長無遺豪髪其敏妙皆此類也玉局化寫王蜀先主為
使相日真容後移在龍興觀天寶院夀昌殿上大聖慈
寺興善院泗州和尚真華亭張居士真寶厯寺請塔天
王寧蜀寺都官土地並重𦙍筆見存
　　　黄筌
黄筌者成都人也幼有畫性長負竒能刁處士入蜀授
而教之竹石花雀又學孫位畫龍水松石墨竹學李昇
畫山水竹樹皆曲盡其妙筌早與孔嵩同師嵩但守師
法别無新意筌既兼宗孫李學力因是博贍損益刁格
遂超師之藝後唐莊宗同光年孟令公(知祥/)到府厚禮
見重建元之後授翰林待詔權院事賜紫金魚袋至少
主廣政甲辰嵗淮南通聘信幣中有生鶴數隻蜀主命
筌寫鶴於偏殿之壁警露者啄苔者理毛者整羽者唳
天者翹足者精彩態度更愈于生往往致生鶴立于畫側
蜀主歎賞遂目為六鶴殿焉尋加至内供奉朝議大夫
檢校少府少監上柱國先是蜀人未曾得見生鶴皆傳
薛少保畫鶴為竒筌寫此鶴之後貴族豪家竟將厚禮
請畫鶴圖少保自此聲漸減矣廣政癸丑嵗新構八卦
殿又命筌於四壁畫四時花竹兎雉鳥雀其年冬五坊
使於此殿前呈雄武軍所進白鷹誤認殿上畫雉為生
掣臂數四蜀王歎異久之遂命翰林學士歐陽炯撰壁
畫竒異記以旌之筌有春山圖秋山圖山家晚景圖山
家早景圖山家雨景圖山家雪景圖山居詩意圖瀟湘
圖八夀圖今石牛廟畫龍水一堵見存　蜀八卦殿壁
畫竒異記偽蜀翰林學士歐陽炯撰述夫龍圖鳳紀初
宣上古之文帝室皇居必藴非常之寶是以書美鍾張
之翰畫稱顧陸之蹤代有其人朝無乏事今上睿文英
武聖明孝皇帝御極之一十九載九功惟叙七政斯齊
化溢昇平俗登仁夀天惟行健動則總覽萬幾道法自
然静則無遺一物將欲權衡三代拱揖百王宸襟所適
諒超化表嘗於大殿西門創一小殿藻井之上輪排八
卦故以為號焉其御座几桉圖書之外非有異於常者
固不闗於聖慮其年秋七月上命内供奉檢校少府少
監黄筌謂曰爾小筆精妙可圖畫四時花木蟲鳥錦雞
鷺鷥牡丹躑躅之類周于四壁庶將觀矚焉筌自秋及
冬其工告畢間者淮南獻鶴數隻尋令貌于殿之間上
曰女畫逼矣其精彩則又過之筌以下臣末技降堦曲
謝而已至十二月三日上御斯殿有五坊節級羅師進
呈雄武軍先進者白鷹其鷹見壁上所畫野雉連連掣
臂不住再三誤認為生類焉上嗟嘆良久曰昔聞其事
今見其人遽令所進呈者引退無至搦損兹壁因目筌
為當代竒筆仍令宣付翰林學士歐陽炯紀述竒異微
臣拜手因得叙其事焉伊昔大舜垂衣作繪乃彰於象
物宗周鑄鼎觀形可禦於神姦漢號雲臺唐稱煙閣圖
畫之要史策攸傳公私雖見於數家今古皆言於六法
六法之内惟形似氣運二者為先有氣運而無形似則
質勝於文有形似而無氣運則華而不實筌之所作可
謂兼之不然者安得粉壁之中奮霜毛而欲起綵豪之
下混朱頂以相親而又觀彼白鷹盼乎錦雉儼丹青而
可測狀若偎叢掣絛鏇以難停勢將掠地遂契重瞳之
鑒假以好生俄回三面之仁真疑害物舉斯二類兼彼
羣花四時之景堪觀千載之名可尚稽諸往牒少有通
神圖海獸以騰波秦朝賈譽畫池龍而致雨唐室垂名
至於誤㸃成蠅徒成小巧不成似犬安可勝言況兹殿
也迥架昭回髙臨爽塏瑶池水滿浮鏡裏之樓臺玉樹
風輕鏁壺中之日月聖上以勤詠墳典親講政刑崇制
禮作樂之名極侍問安親之孝允文允武無怠無荒故
士有一技一藝皆升陟襃賞如筌者焉激東海之波濤
難方聖澤拱北辰之光耀永固皇基誠非末士之常談
可紀至尊之所御臣軄叨翰苑譽乏儒林因廣聖謨聊
同畫品恭承宣命實愧菲辭峕廣政十六嵗嵗次癸丑
十二月記
　
　
　
　
　
　
　益州名畫録卷上
欽定四庫全書
　益州名畫録卷中　　　　宋　黄休復　撰
　　妙格下品十一人
　　　李昇
李昇者成都人也小字錦奴年纔弱冠志攻山水天縱
生知不從師學初得張藻員外(唐時名士/善畫山水)山水一軸玩
之數日云未盡妙也遂出意寫蜀境山川平逺心思造
化意出先賢數年之中創成一家之能俱盡山水之妙
每含豪就素必有新竒桃園洞圖武陵溪圖青城山圖
峨眉山圖二十四化山圖好事得之為箱篋珍後學得
之以為亡言師明皇朝有李將軍擅名山水蜀人皆呼
昇為小李將軍蓋其藝相匹爾悟達國師自京入蜀重
其髙手請於聖夀寺本院同居數年因於殿壁畫三峽
圖一堵霧中山圖一堵既而又請於大聖慈寺真堂内
畫漢州三學山圖一堵彭州至徳山一堵時稱悟達國
師真堂四絶常粲寫真僧道盈書額李商隠讚李昇畫
山水今見存
　　　張𤣥
張𤣥者簡州金水石城山人也攻畫人物尤善羅漢當
王氏偏霸武成年聲跡喧然時呼𤣥為張羅漢荆湖淮
浙令人入蜀縱價收市將歸本道前輩畫佛像羅漢相
傳曹様吳様二本曹起曹弗興吴起吳棟曹畫衣紋稠
疊吳畫衣紋簡略其曹畫今昭覺寺孫位戰勝天王是
也其吳畫今大聖慈寺盧楞伽行道髙僧是也𤣥畫羅
漢吳様矣今大聖慈寺灌頂院羅漢一堂十六軀見存
　　　杜齯龜
杜齯龜者其先本秦人避禄山之亂遂居蜀焉齯龜少
能博學涉獵經史專師常粲寫真雜畫而妙於佛像羅
漢王蜀少主以髙祖受唐深恩將興元節度使唐(道襲/)
私第為上清宫塑王子晉為逺祖於上清祖殿命齯龜
寫大唐二十一帝御容於殿堂之四壁毎三會五獵差
太尉公卿薦獻宫内殿堂行事齋宫職掌並依太清宫
故事又命齯龜寫先主太妃太后真於青城山金華宫
授翰林待詔賜紫金魚袋今嚴君平觀杜天師(光庭/)真
大聖慈寺華嚴閣東廊下祐聖國師(光業/)真並齯龜筆
見存
　　　刁光𦙍
刁光𦙍者雍京人也天復年入蜀攻畫湖石花竹猫兎
鳥雀性情髙潔交逰不雜入蜀之後前輩有攻花雀者
頓減價矣有師問筆法者黄筌孔嵩二人親授其訣孔
類升堂黄得入室刁公居蜀三十餘年筆無蹔暇非病
不休非老不息卒時八十以來豪貴之家及好事者收
得其畫將為家寶傳示子孫大聖慈寺熾盛光院明僧
録房窗傍小壁四堵畫四時雀竹廣政中黄居寀重粧
雀蝶精竒轉甚三學院大㕔小壁花雀兩堵光𦙍畫時
年已耄矣
　　　蒲師訓
蒲師訓者蜀人也幼師房從真畫人物鬼神蕃馬長興
年值孟令公改元興修諸廟師訓畫江瀆廟諸葛廟龍
女廟及先主殂畫陵廟鬼神蕃漢人物旗幟兵仗公王
車馬禮服儀式縱横浩瀚莫不周至授翰林待詔賜紫
金魚袋甲寅歲春末蜀主衣夢一人破㡌故襕龎眉
大目方頤廣顙立于殿堦跂一足曰請修理之言訖寢
覺翌日因檢他籍見一古畫是前夕所夢者神故絹穿
損畫之左足遂命師訓令驗此畫是誰之筆師訓對云
唐吳道𤣥之筆曾應明皇夢云痁者神也因令重修此
足呈進後蜀主復夢前神謝曰吾足履矣上慮為祟即
命焚之青城山丈人觀真君殿内五嶽四瀆部屬諸神
張素卿筆廣政中山水泛溢衝損數堵蜀主命師訓曰
素卿之筆公往繼之可矣四堵師訓筆也(今丈人觀聖/朝廣其殿宇)
(重新興創别/畫無舊蹤矣)王蜀先主祠堂東畔正門東畔鬼神一堵
寶厯寺天王閣下天王部屬房從真筆後人粧損師訓
再修兼自畫兩堵大聖慈寺南廊下觀音院門兩金剛
鄰壁請塔天王並師訓筆見存
　　　趙忠義
趙忠義者徳𤣥子也徳𤣥自雍襁負入蜀及長習父之
藝宛若生知孟氏明徳年與父同手畵福慶禪院東流
傳變相一十三堵位置鋪舒樓殿臺閣山水竹樹蕃漢
服飾佛像僧道車馬鬼神王公冠冕旌旗法物皆盡其
妙冠絶當時蜀主知忠義妙於鬼神屋木遂令畫闗將
軍起玉泉寺圖於是忠義畫自運材斸基以至丹楹刻
桷疊栱下㭿皆役鬼神地架一坐佛殿將欲起立蜀主
令内作都料看此畫圖枋栱有準的否都料對曰此畫
復較一座分明無欠其妙如此授翰林待詔賜紫金魚
袋先是毎年杪冬末旬翰林攻畫鬼神者例進鍾馗焉
丙辰嵗忠義進鍾馗以第二指挑鬼眼睛蒲師訓進鍾
馗以拇指剜鬼睛二人鍾馗相似唯一指不同蜀主問
此畫孰為優劣筌以師訓為優蜀主曰師訓力在拇指
忠義力在第二指二人筆力相敵難議昇降並厚賜金
帛時人謂蜀主深鑒其畫矣今衙北門大安樓下天王
院自濮陽吳公(行曾/)鎮蜀之日創興其中有唐時名畫
數堵及髙道興杜齯龜房從真趙徳齊畫佛像羅漢經
驗變相廣政初忠義與黄筌蒲師訓合手畫天王變相
十堵以來各盡所能愈於前輩淳化五年甲午兵火焚
盡今餘王蜀先主祠堂正門西畔神鬼大聖慈寺正門
北墻上西域記石經院後殿天王變相中寺六祖院傍
藥師經變相並忠義筆見存
　　　黄居寶
黄居寶字辭玉筌之次子也畫性最髙風姿俊爽前輩
畫太湖石皆以淺深黑淡嵌空而已居寶以筆端摤攃
(上七賞反/下七葛反)文理縱横夾雜砂石稜角峭硬如虬虎將踴
厥狀非一也其有畫松竹花雀變態舊規皆如湖石之
類授翰林待詔賜紫金魚袋不幸早亡秀而不實者也
　　　黄居寀
居寀字伯鸞筌少子也畫藝敏贍不讓於父蜀之四主
崇奢宫殿苑囿池亭世罕其比居寀父子入内供奉迨
四十年殿庭墻壁門幃屏幛圖畫之數不可紀録授翰
林待詔將仕郎試太子議郎賜金魚袋淮南通好之日
居寀與父同手畫四時花雀圖青城山圖峨眉山圖春
山圖秋山圖用荅國信使命將發秋山全未及畫蜀主
令取在庫秋山圖入角居寀與父奉命别畫經月方畢
工更愈於前者翰林學士徐光溥進秋山圖歌以紀之
廣政甲子嵗蜀主令居寀往葛仙山修盖仙化回至彭
州棲真南軒畫水石一堵自未至酉而畢敏而復妙者
也今見存居寀有四時野景圖湖灘水石圖春田放牧
圖當時卿相及好事者得居寀子父圖障卷簇家藏户
寶為希世之珍今衙㕔餘理毛啄苔鶴兩堵水石兩堵
龍門圖一堵武侯廟龍水一堵並居寀筆見存聖朝克
蜀之後居寀赴京頗為翰長陶尚書(穀/)殊禮相見因收
得名畫數件請居寀驗之其中秋山一圖是故主荅淮
南國信者畫絹縫之内自有銜名陶公云此是淮王所
遺看之果符其説聖朝授翰林待詔朝請大夫寺丞上
柱國賜紫金魚袋淳化四年充成都府一路送衣襖使
時齒六十一於聖興寺新禪院畫龍水一堵天台山圖
一堵水石兩堵工夫雖少大體宛存
偽學士徐光溥秋山圖歌
天與黄筌藝竒絶筆精迥感重瞳恱運思潛通造化工
揮豪定得神仙訣秋來奉詔寫秋山寫在輕綃數幅間
髙低向背無遺勢重巒疊嶂何孱顔目想心存妙尤極
研巧覈能狀不得珍禽異獸皆自馴竒花怪木非因植
﨑嶇石磴絶㳺蹤薄霧㝠㝠藏半峰娑羅掩映迷仙洞
薜荔纍垂繳古松月檻參差錦鱗(闕/)星壇斑駁翠苔封
傍岸牛羸行嚼草過橋僧老坐搘筇屈原江上嬋娟竹
陶潛籬下芳菲鞠良宵祗恐鷓鴣啼晴波但見鴛鴦浴
暮烟羃羃鏁村塢一葉扁舟横野渡䬃䬃白蘋欲起風
黯黯紅蕉猶帶雨曲沼芙蓉香馥郁長汀蘆荻花􁁉蔌
雁過孤峯帖逺青鹿傍小溪飲殘緑秋山秀兮秋江静
江光山色相輝映雪迸飛泉濺釣磯雲分落葉擁樵逕
張藻松石徒稱竒邊鸞花鳥何足窺白旻鷹逞凌風勢
薛稷鶴誇警露姿方原畫山空巉巖峭壁枯槎人見嫌
孫位畫水多洶湧警湍怒濤人見恐若教對此定妍媸
必定伏膺懷愧悚再三展向冕旒側便是移山回磵力
大李小李滅聲華獻之愷之無顔色髣髴垂綸渭水濵
吾皇覩之思良臣依稀荷鍤傅巖野吾皇覩之求賢者
從兹仄展復懸旌宵衣旰食安天下才當老人星應候
願與南山俱獻夀微臣稽首貢長歌丹青景化同天和
　　　李文才
李文才者華陽人也攻畫人物屋木山水善寫真罕及
周昉之亞也蜀廣政中荆南髙太王令邸務丁晏入蜀
請文才寫興義門兩雙石笋兼徴其故實將歸本道文
才告道士范徳昭皆云真珠樓基或云是海眼未審孰
是徳昭曰吾聞諸至人斯乃蠶叢啓國鎮蜀之碑中以
鐵柱貫之下以横石相連埋于地際上有文字言嵗時
豐儉兵革水火之事諸葛曾掘驗之真珠樓基海眼皆
非也蜀人少知云出圓方記未詳廣政末主置真堂大
聖慈寺華嚴閣後命文才寫諸親王文武臣僚等真授
翰林待詔將仕郎試太子司議郎賜緋魚袋畫未畢聖
朝弔伐盡已除毁三學院經樓下西天三藏真定惠國
師真華嚴閣迎廊下奉聖國師真應天寺無智禪師真
並文才筆見存
　　　阮知誨
阮知誨者成都人也攻畫女郎筆蹤妍麗及善寫真王
氏乾徳年寫少主真於大聖慈寺三學院經樓下孟氏
明徳年寫先主真於三學院真堂内寫福慶公主真玉
清公主真於内庭知誨兩朝多寫皇姑帝戚渥澤累遷
授翰林待詔銀青光禄大夫檢校尚書左僕射兼御史
大夫上柱國
　　　張玟
張玟成都人也父授蜀翰林寫貌待詔賜緋玟有超父
之藝尤精寫貌及畫婦人鉛華姿態綽有餘妍議者比
之張萱之儔也孟先主明徳年於大聖慈寺三學院置
真堂玟曾與故東川董太尉(璋/)冩真先主惡之不為寫
巳乃命阮知誨獨寫巳真文武臣僚玟之筆也(今並塗/抹無畫)
(蹤/矣)授翰林待詔賜紫金魚袋玟有自漢至唐治蜀君臣
像三卷
　　能格上品十五人
　　　吕嶤(竹䖍附/)
吕嶤者京兆人也唐翰林待詔自京随僖宗皇帝車駕
至蜀授將仕郎守漢州雒縣主簿賜緋魚袋今大聖慈
寺華嚴閣上天王部屬諸神及王波利真並嶤之筆見
存竹䖍者雍京人也攻畫人物佛像聞成都創起大聖
慈寺欲將吳道𤣥地獄變相於寺畫焉廣明年隨駕到
蜀左全已在多寶塔下畫竟遂與華嚴閣下後壁西畔
畫丈六天花瑞像一堵
　　　周行通
周行通者蜀人也攻畫人物鬼神蕃馬戎服器械氊帳
鷹犬羊雁之類及川原放牧盡得其妍有李陵送蘇武
圖奪馬圖三困圖射鵰圖陰山七騎圖蜀人皆傳周胡
蕃馬為妙行通多髯故也
　　　孔嵩
孔嵩者一名景蜀人也幼攻花雀長遇刁處士入蜀師
其筆法至晚年巾裹衣服言論動止俱斆刁公在蜀公
侯門四十餘載圖畫甚多人皆寶之黄筌於石牛廟畫
龍一堵黄居寀於諸葛廟畫龍一堵嵩於廣福院畫龍
一堵蜿蜒怪狀不與常同逼視逺觀勢欲躩躍時人異
之此三公畫龍宗師孫位孫宗顧愷之曹弗興行龍之
筆謝赫古畫録云弗興之筆代不復傳秘閣之内一龍
而已魏赤烏元年冬十月(此赤烏是吳大帝/年號非魏武帝)武帝㳺青
溪見一赤龍自天而下凌波而行遂命弗興圖之武帝
讚曰赤烏孟冬不時見龍青溪深澗奮鬛來空有道則
吉無徳則凶匪兼雲雨靡帶雷風弗興畫畢未讚竒工
我因披閱藴隆忡忡至宋文帝時累月亢旱祈禱無應
乃取弗興畫龍置於水上應時畜水成霧經旬霶霈其
所畫流落人間至今相傳
　　　石恪
石恪字子專成都人也幼無羈束長有聲名雖博綜儒
學志唯好畫攻古體人物斆張南本筆法有田家社會
圖鼈靈開峽圖夏禹治水圖新羅人較力圖陳子昂盧
藏用宋之問髙適畢構李白孟浩然王維賀知章司馬
承禎仙宗十友圖嚴君平㧞宅升僊圖五星圖南北斗
圖夀星圖儒佛道三教圖道門三官五帝圖雖豪貴相
請少有不足圖畫之中必有譏諷焉城中寺觀壁畫亦
多兵火後餘聖夀寺經閣院𤣥女堂六十甲子神龍興
觀仙逰閣下龍虎君並見存
　　　杜措
杜措者蜀人也幼慕李昇山水長亦勤學廿年中晝夕
不捨今大聖慈寺六祖院傍地藏菩薩竹石山水一堵
并院内羅漢閣上小壁翠微寺禪和尚真三學院經堂
上小壁太子捨身餵餓虎一堵善惠仙人布髪掩泥一
堵並措之筆見存
　　　杜𢎞義
杜𢎞義者蜀州晉原人也攻畫佛像羅漢今寶厯寺東
廊下一堵文殊西廊下一堵普賢及行道髙僧十餘堵
見存蜀人相傳杜老朱羅漢為妙老朱𢎞義小字
　　　杜子瓌
杜子瓌者成都人也擅於傅采拂澹偏長唯攻佛像王
蜀時於龍華泉東禪院畫毗盧佛據紅日輪乗碧蓮花
座每誇同輩云某粧此圓光如日初出淺深瑩然無筆
玷之迹見存
　　　杜敬安
敬安子瓌子也美繼父蹤妙於佛像今大聖慈寺普賢
閣下北方天王三學院羅漢閣下無量夀尊並敬安筆
蜀城寺院敬安父子圖畫佛像羅漢甚衆蜀偏霸時江
吳商賈入蜀多請其畫將歸本道孟氏明徳年授翰林
待詔賜金魚袋
　　　蒲延昌
蒲延昌者師訓養子也筆力遒健甚得師法廣政中進
畫授翰林待詔賜緋魚袋時福感寺禮塔院僧模寫宋
展子䖍師子于壁延昌一見曰但得其様未得其筆爾
遂畫師子一圖獻通進王昭逺公有嬖妾患痁是夕懸
於卧内其疾頓減王公召而問其神異延昌云宋展氏
子䖍於金陵延祚寺佛殿之内畫此二師子患人因坐
壁下或有愈者梁昭明太子偶患風恙御醫無減吳興
太守張僧繇模此二師子密懸寢堂之内應夕而愈故
名曰辟邪有此神驗久矣展氏古本師子一則奔走奮
迅一則回擲咆哮僧繇後亦繼之二師子翻身側視鬃
尾俱就八分牙爪似二龍拏珠之狀其本至今相傳延
昌於諸葛廟壁畫亦多兵火後餘聖夀寺青衣神廟神
鬼人物數堵見存
　　　趙才
趙才者蜀人也攻畫人物鬼神甲馬廣政年才與蒲師
訓子父較敵其藝浣花甘亭侯廟頗當神廟鬼神人物
旗幟甲馬及資福寺門南北二方天王甲午嵗兵火倒
損已盡今存諸葛廟第三門兩畔鬼神兩堵見存
　　　程承辯
程承辯者眉州彭山人也攻畫人物鬼神當孟氏廣政
中與蒲師訓蒲延昌趙才遞相較敵其藝皆推妙手兼
善雕刻機巧人物鬼神怪異禽獸之類竒絶當時今彭
山縣洞明觀天蓬黑煞𤣥武火鈴一堂存耳山王堂逰
變神鬼一堵見存
　　　丘文播
丘文播者漢州人也後改名潛攻畫山水人物佛像神
僊今新都乾明禪院六祖漢州崇教禪院羅漢紫極宫
二十四化神仙皆文播筆見存其有花雀文播男餘慶
畫
　　　阮惟徳
惟徳者知誨子也襲承父藝美繼前蹤子父同時入内
供奉畫貴公子夜宴圖宫中賞春圖宫中戲鞦韆圖宫
中七夕乞巧圖宫中熨鐵圖宫中按舞圖宫中按樂圖
皆畫當時宫苑亭臺花木皇妃帝后富貴之事精妙頗
甚授翰林待詔將仕郎試太常寺齋郎賜緋魚袋蜀廣
政初荆湖商賈入蜀競請惟徳畫川様美人卷簇將歸
本道以為竒物
　　　楊元真
楊元真者石城山張𤣥外族也攻畫佛像羅漢兼善粧
鑾當王氏武成中善塑像者簡州許候東川雍中本二
人時推妙手今聖興寺天王院天王及部屬熾盛光佛
九曜二十八宿天長觀龍興觀龍虎宫并雍中本塑大
聖慈寺熾盛光佛九曜二十八宿華嚴閣下西畔立釋
迦像并許候塑皆元真粧肉色髭髪衣紋錦繡及諸禽
類備著竒巧時輩罕及今四天王寺壁畫五臺山文殊
菩薩變相一堵元真筆見存
　　真二十二處
蜀自炎漢至于巨唐將相理蜀皆有遺愛民懷其徳多
寫真容年代既逺頹損皆盡唯唐杜相國及聖朝吕侍
郎二十二處見存六處有寫貌人名一十六處亡失寫
貌人姓氏皆評妙格
　　杜相國(鴻漸/慈寺)　(真在大/)崔相國(寧/)　(真在龍興寺/)
　　韋太師(臯/)　　　　　髙太尉(崇文/寺)　(真在大慈/)
　　武相國(元衡/夀寺)　(真在聖/)段相國(文昌任真在資福/寺兩  䕶軍從事)
　　　(真在大慈寺普賢閣/下)李太尉(徳裕/寺)　(真在大慈/)
　　楊侍中(嗣復/夀寺)　(真在聖/)李相國(固言軍真在龍興/寺護  從事真全)
　　崔相國(鄲軍真在大慈寺/護  從事真全)
　　杜相國(琮從真在淨衆寺兩任護/軍  事真全皆陳詵筆)
　　白令公(敏中/感寺)　(真在福/)魏相國(謩軍真在中興寺/護  從事真全)
　　夏侯相國(孜寺真在聖/夀)吳太尉(行魯/王寺)　(真在四天/)
　　髙相國(駢全護軍從事/真)牛尚書(叢/全)　(護軍從事真/)
　　蕭相國(鄴全護軍從事/真)陳太師(敬瑄/)　(常待詔筆/)
　　韋相國(昭度真常待詔筆/已上  在大慈寺)
　　王司徒(建常真在龍興/觀  待詔筆)吕侍郎(餘慶繼真在聖夀/寺王  之模寫)
　
　
　
　
　
　
　
　
　
　
　
　
　
　益州名畫錄卷中
欽定四庫全書
　益州名畫錄卷下　　　　宋　黄休復　撰
　　能格中品五人
　　　陳若愚
道士陳若愚者左蜀人也師張素卿畫遂衣道士服師
事素卿受其筆法王氏永平廢興聖觀為軍營其觀有
五金鑄天尊形明皇御容一軀移在大聖慈寺御容院
供養餘道門尊像殿堂皆就龍興觀起立今精思院北
帝殿是也殿上壁畫有青龍君白虎君朱雀君𤣥武君
四像並若愚筆見存
　　　張景思
張景思者金水石城山張𤣥之裔也思之一族世傳圖
畫佛像羅漢景思王氏永平年於聖夀寺北廊下畫降
魔變相一堵見存
　　　麻居禮
麻居禮者蜀人也幼師張南本筆法親得其訣光化天
復年聲跡已喧資簡卭蜀州寺觀壁畫甚多今聖夀寺
偏門北畔畫八難觀音一堵見存
　　　僧楚安
僧楚安蜀州什邡人也俗姓句氏攻畫人物樓臺有明
皇幸華清宫避暑圖吳王宴姑蘇臺圖此二圖皆畫於
墻壁圖簇團扇之上其墻壁圖簇團扇大小雖殊功夫
並無減者竒巧如此當時公侯相重皆稱妙手今大聖
慈寺三學院大㕔後明皇帝幸華清宫避暑圖一堵楚
安筆見存僧惠堅者蜀人也亦好圖畫而最謬焉廣政
中三學院僧請畫姑蘇臺一堵對句楚安避暑宫圖識
者以為無鑒之甚也今亦見存恐後人誤認故附而正
之
　　　滕昌祐
滕昌祐字勝華先本吳人隨僖宗入蜀以文學從事唯
昌祐不婚不仕書畫是好情性髙潔不肯趨時常於所
居樹竹石把菊種名花異草木以資其畫殁時年齒八
十有五初攻畫無師唯寫生物以似為功而已有蟲魚
圖蟬蝶圖生菜圖折枝花圖折枝果子圖雜竹様造夾
紵果子隨類傅色並擬諸生攻書時呼滕書今大聖慈
寺文殊閣普賢閣蕭相院方丈院多利心院藥師院天
花瑞像數額並昌祐筆也其畫蟬蝶草蟲謂之㸃畫蓋
唐時陸果劉襃之類也其畫折枝花下筆輕利用色鮮
妍蓋唐時邊鸞之類也
　　能格下品七人
　　　姜道隠
姜道隠者蜀州綿竹人也年纔齠齔盡日不歸父母尋
之多於神佛廟中畫處纔見及長為人木訥不務農桑
唯畫是好不畜妻孥孑然一身常戴一竹笠布衣草履
筆墨而已雖父母兄弟亦罕測其行止人皆呼為木猱
頭(蜀語謂其/鬢髮蓬鬆)偽相趙國公(吴/)知其性迹請畫屏風相公
問何姓名蜀語對云姜姓無名相國曰既無名何不以
道隠名之自此始名馬宋王趙公(庭隠/)於淨衆寺創一
禪院請道隠於長老方丈畫山水松石數堵宋王與諸
侍從觀其運筆道隠未嘗回顧旁若無人畫畢王贈之
十縑置僧堂前拂衣而去他皆放此今緜竹縣山觀寺
多有畫壁見存
　　　禪月大師
禪月大師婺州金溪人也俗姓姜氏名貫休字徳隠天
復年入蜀王先主賜紫衣師號師之詩名髙節宇内咸
知善草書圖畫時人比諸懷素師閻立本畫羅漢十六
幀龎眉大目者朶頤隆鼻者倚松石者坐山水者蕃貌
梵相曲盡其態或問之云休自夢中所覩爾又畫釋迦
十弟子亦如此類人皆異之頗為門弟子所寶當時卿
相皆有歌詩求其筆唯可見而不可得也太平興國年
初太宗皇帝搜訪古畫日給事中程公(羽/)牧蜀將貫休
羅漢十六幀為古畫進呈
偽翰林學士歐陽炯禪月大師應夢羅漢歌
西嶽髙僧名貫休髙情峭拔凌清秋天教水墨畫羅漢
魁岸古容生筆頭時捎大絹泥髙壁閉目焚香坐禪室
或然夢裏見真儀脱下袈裟㸃神筆髙握節腕當空擲
窣窣豪端任狂逸逡巡便是兩三軀不似畫工虚費日
怪石安排嵌復枯真僧列坐連跏趺形如瘦鶴精神健
骨似犬犀頭骨麤(缺/)倚松根傍巖縫曲碌腰身長欲動看
經弟子擬聞聲瞌睡山童疑有夢不知夏臘幾多年一
手搘頤偏袒肩口開或若共人語身定復疑初坐禪案
前卧象低垂鼻崖畔老猿斜展臂芭蕉花裏刷輕紅苔
蘚文中暈深翠硬(缺/)笻杖矮松牀雪色眉毛一寸長繩
闗梵夾兩三片線補衲衣千萬行林間落葉紛紛墮一
印殘香斷煙火皮穿木屐不曾拖笋織蒲團鎮長坐休公
休公逸藝無人加聲譽喧喧遍海涯五七字詩一千
首大小篆字三十家唐朝厯厯多名士蕭子雲兼吳
道子若將書畫比休公只恐當時浪生死休公休公始自
江南來入秦于今到蜀無交親詩名畫手皆竒絶覷你凡
人争是人瓦棺寺裏維摩詰舍衛城中辟支佛若將
此畫比量看總在人間為第一
　　　張詢
張詢者南海人也爰自鄉薦下第久住帝京精於小筆
中和年隨駕到蜀與昭覺寺夢休長老故交遂依托焉
忽一日長老請於本寺大慈堂後留少筆蹤畫一堵早
景一堵午景一堵晚景謂之三時山盖貌吳中山水頗
甚工畫畢之日遇僖宗駕幸兹寺盡日歎賞王氏朝皇
太子簡王欲要遷於東宫為壁泥通枋移損不全乃寢
前命今見存
　　　宋藝
宋藝蜀人也攻寫真王蜀時充翰林寫貌待詔模寫大
唐二十一帝聖容及當時供奉道士葉法善禪僧一行
沙門海㑹内侍髙力士於大聖慈寺𤣥宗御容院上壁
今見存
　　　李夀儀
道士李夀儀者卭州依政人也壯年慕道於本縣有徳
觀為道士齋醮之外專精畫業人呼為李水墨多畫道
門尊像往來青城山丈人觀宗師張素卿筆法毎㸃簇
五嶽四瀆部屬歸家習學之如此數年簡州開元觀有
張素卿畫十二僊君一堂(乾徳四年/遭火所焚)廣政中夀儀往彼
焚香齋潔模寫將歸卭州天師觀西院上壁其畫但窮
精粹筆力因於素卿神彩氣運有過時流一堂六堵見
存
　　　僧令宗
僧令宗丘文播異姓弟也攻畫山水人物佛像天王今
大聖慈寺三學院下經樓院下兩畔四天王兩堵放生
池揭諦堂内六祖並令宗筆見存
　　　丘文曉
丘文曉文播弟也攻畫山雀人物佛像今淨衆寺延夀禪
院天王祖師及諸髙僧竹石花雀二十餘堵廣政癸卯
嵗文曉與僧令宗合手描畫今見存
　　有畫無名
大聖慈寺六祖院羅漢閣上峨眉山青城山羅浮山霧
中四堵中和年畫不留姓名評妙格中品
三學院舊名東厨院門兩畔畫東北二方天王兩堵王
蜀先主修改後移在院内北廊下亡失姓名評能格上
品
多寶塔下南北二方天王彌勒佛會師子國王菩薩普
賢閣外北方天王不記畫人名姓評能格中品
聖夀寺東廊下維摩詰堂内畫居士方丈花竹芭蕉山
水松石風候雲氣三堵景福年畫不留姓名評能格中
品
昭覺寺大悲堂内四天王兩堵堂外觀音一堵寺門後
兩畔東西天王兩堵並中和年畫不知畫人名姓評能
格中品
　　無畫有名
益州學館記云獻帝興平元年陳留髙朕為益州太守
更葺成都玉堂石室東别創一石室自為周公禮殿其
壁上圖畫上古盤古李老等神及厯代帝王之像梁上
又畫仲尼七十二弟子三皇以來名臣耆舊云西晉太
康中益州刺史張收筆古有益州學堂圖今已别重粧
無舊迹矣劉瑱齊永明十年成都刺史劉悛再修玉堂
禮殿靈宇嚴肅悛弟瑱性自天真時推妙手畫仲尼四
科十哲像并車服禮器今已重粧别畫無舊蹤矣
薛少保者名稷天后朝位至太子少保文章學術名冠
當時而好圖畫畫品録云秘書省有薛少保畫鶴時稱
一絶又聞蜀郡多有公畫盧求成都記云府衙院西㕔
少保畫鶴與青牛并少保自眉州司馬遷移文記今改
舊制無畫蹤矣
王宰者大厯年家于蜀川善畫山水樹石意出像外故
杜甫歌云十日畫一水五日畫一石能事不受相促迫
王宰始肯留真跡壯哉崑崙方壺圖掛君髙堂之素壁
巴陵洞庭日本東赤岸水與銀河通中有雲氣隨飛龍
舟人漁子入浦溆山木盡亞洪濤風尤攻逺勢古莫比
咫尺應須論萬里焉得并州快剪刀剪取吳松半江水
今蜀中寺觀亦無畫蹤唯好事者收得畫品錄定為妙
格
韋偃者京兆人也寓止蜀川善畫馬韓幹之亞也故杜
甫歌云韋侯别我有所適知我憐君畫無敵戯拈秃筆
掃驊騮欻見騏驎出東壁一匹齕草一匹嘶坐看千里
當霜蹄時危安得真致此與人同生亦同死蜀中寺觀
亦無筆蹤唯好古者收得畫品録定為妙品
浣花龍興寺成都記云本正覺寺内有前益州長史臨
淮武公(元衡/)并從事五人具朝服繪于中堂淳化五年
兵火後無畫蹤矣
成都記云府衙西北前益州五長史真李太尉(徳裕/)文
記今無畫蹤唯文字相傳爾
　　重寫前益州五長史真記
益州草堂寺(成都記云寺在府西/七里去浣花亭三里)列畫前長史一十四
人(節度使職不帶尹則/帶長史非今賔佐也)代稱絶跡余嘗於數公子孫之
家獲見圖狀乃知草堂繢事靡不造真昔巖野旁求徒
聞審像稽山髙遯唯上鎔金孰若托之丹青妙畫神照
然楚國祠廟魯王宫室暨此邦文翁舊館皆圖厯代卿
相粲然可觀雖有慕於前良曾莫究於形似豈與夫年代
既逺遺像猶存入虚室而烟霞暫披拂浮埃而瑶林斯
覩余以精廬甚古畫壁將傾乃選其功徳尤著者五人模
於郡之㕔所追惟二漢臺閣皆有圖寫黄霸于定國雖
宰相名臣不得在畫像之列卓子康徳行君子而居功
臣之右今之所取其在兹乎采色既新光靈可想儼若
神對吾將與歸因叙其事以貽來哲太和四年閏十二
月十八日劒南西川節度副大使知節度事銀青光禄
大夫檢校兵部尚書兼成都尹御史大夫贊皇縣開國
伯李徳裕記
　　胡氏亭畫記
蓋聞藝逰而至者則神傳焉神傳者國寳矣墨妙之於
藝蓋又加貴焉浮圖燄熾於今國力不能迨也故藝之
至者雖鴻徳巨儒亦伍於工徒矣唐故宰相薛公稷畫
入神品以名之重時加貴之成都静徳精舍有壁二堵
雜繪鳥獸人物態狀生動乃一時之尤者也吾后帝宇
之五年汙叛帖夷萬方無事於是大去蠱人之疾以浮
圖氏為最詔走御史監毁域内之祠凡雲構山峙之宇
一時而壞百工之名跡隨去焉胡氏(璩/)文而好古惜少
保之迹不存於鄉迺操斤挾黨力剟於頽坌之際得人
三十七頭馬八足又於福勝祠獲展氏子䖍天樂二十
五身及鄉之名工李氏感天樂十二色皆神傳異跡陷
于茅亭之壁長者之車益滿門矣任愚子若缺時寓蜀
壯君好事之心亡於壓覆於是染醉豪紀其始於石會
昌五年五月三日檢校尚書司空員外郎賜緋魚袋郭
圖記(今畫無舊迹唯有石記在三學/山廨院東北此院是胡璩宅)
　
　
　益州名畫録卷下
