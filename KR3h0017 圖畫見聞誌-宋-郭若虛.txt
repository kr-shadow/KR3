#+TITLE: 圖畫見聞誌-宋-郭若虛
#+DATE: 2018-05-12 10:18:02
#+SOURCE: github.com/kanripo/KR3h0017 master e81d7c20                
圖画見聞誌序
余大父司徒公雖貴仕而喜廉退恬飬自公之暇唯以詩
書琴畫為適時与丁晋公馬正惠蓄畫均故畫府
稱冨焉先　少列躳蹈懿節鑒别精明珍蔵罔墜
欲養不逮臨言感咽後囙諸族人間取分玩緘縢罕嚴
日居月諸漸成淪棄賤子雖甚不肖然扵二卋之好敢不欽
蔵嗟乎逮至弱年流散無幾近歲方購尋遺失或扵
親戚間以他玩交酬凡淂十餘卷皆傳世之寳每宴㘴
虚庭髙懸素壁終日幽對愉愉然不知天地之大萬物
之䋣况乎驚寵辱扵勢利之塲料新故扵奔馳之域
者哉𣸪遇朋逰覯止亦出名踪柬論淂以資深鈴較舊文
導　與戴謝竝生愚竊慕焉又好与當世名士甄明
體法講練精微益所見聞當從實錄昔唐張彦逺(字)
(愛/賔)嘗著厯代名画記其間自黄帝時史皇而下搃括画
人妵名絶筆扵永昌元年厥後撰集者率多相亂事
既重疉文亦䋣衍今􁗩諸傳記參較淂失續自永昌元
年後歷五季通至本朝熈寧七年名人藝士編而次
之其有畵迹尚晦扵時聲聞未喧扵衆者更竢将耒
亦嘗覧諸家畫記多陳品第今之作者各有所長或少
也嫩而老也壮或妱也勤而終也怠今則不𣸪定品唯筆
其可紀之能可談之事暨諸家畫説略而未至者繼
以傳記中述画故事幷本朝事迹採摭編次釐為六
卷目之曰圖畵見聞誌後之博雅君子或如點竄将可取
扵萬一郭若虚序
圖畫見聞誌縂目
　苐一卷
　　　　叙論
　　　　　　縂一十六事
　　苐二卷
　　　　紀藝上
　　　　　　唐末二十七人
　　　　　　　五代九十一人
　　苐三卷
　　　　　紀藝中
仁宗御畵
　　　　　　　王公士夫一十三人
　　　　　　　髙尚二人
　　　　　　　人物五十三人　傳冩七人
　第四卷
　　　　紀藝下
　　　　　此卷盡九十八　人
　　　　　　山水門二十四人　花鳥門三十九人
　　　　　襍畫門三十五人
　第五卷
　　　　故事拾遺
　　　　　　唐朝　朱梁　王蜀
　　　　　緫二十七事
　第六卷
　　　　近事
　　　　　皇朝　孟蜀　大遼　髙麗
　　　　　緫三十二事
標目
此殘宋刻本圖畫見聞志四五六共三卷周香嚴
所藏書也四月二十二日余訪香嚴　詢余近日
淂書幾何余以澗薲扵玉峯所収元刻丁鶴年
集明人葉德榮手抄法帖刋誤翻宋版圖画
見聞志三種對香嚴即出圖畫見聞志一冊
示余曰君所洴者与此本同否余曰行欵似同
然亦記憶不甚明晣矣香嚴曰此王蓮涇家藏
書也余初淂時亦認爲宋版既而見其字畫方
板疑爲翻本曷擕去對之余曰此冊僅半尚有
前三卷否香嚴曰此殘本也余即從香嚴乞之
盖余舊藏此書元人抄本止前三卷香嚴亦所素
知故敢丐此以為尾之續也及擕歸与澗薲同觀
亦認為翻宋本遂取前所収者勘之行欵雖同而
楮墨俱饒舌氣細辨字畫遇宋諱皆缺筆翻本
不如是也爰掲去舊時背紙見原楮皆羅紋濶
連而横印者始信宋刻宋印以翻本行欵証之
此即所謂臨安府陳道人書藉鋪刋行本也且
余所藏南宋書棚本如許丁卯羅昭諫唐人諸
集字畫方板皆如是益信其為宋本無疑率
作一律酬香嚴以誌謝命王装池与元抄為
合璧所贈雖出自良友而工費㡬及緡錢四五
千為古書計所不惜矣𥙷綴之處有白紙者皆
舊時填冩字跡其蠧蝕之餘悉以一色舊紙𥙷綴
遇字畫欄格缺断者倩澗薲以淡墨描冩至原
刻原卬之糢糊缺失悉仍其舊誠慎之至也余
思此書宋刻向藏書家無有是今所見雖藏殘
本幸淂元抄相合差稱兩美貯諸讀未見書齋
洵為未見之書矣因述其顛末如此
嘉慶嵗在已未中夏九日棘人黄丕烈識
　附錄贈周香嚴詩
元抄藏自我宋刻贈由君两羙此時合一
書何地分翻雕模舊印缺畫認遺文
嗜　同志相從廣见聞
圖畫見聞誌卷第一
　　　　　　　　　　　　　　　郭　若虗　撰
　叙論
　　　叙諸家文字　叙國朝求訪　敘自古規鑒
　　　敘圖畫名意　叙製作楷模　論衣冠異制
　　　論氣韻非師　論用筆得失　論曹吴體法
　　　論吴生設色　論婦人形相　論收藏聖像
　　　論三家山水　論黄徐體異　論畫龍體法
　　　論古今優劣
　　　　　敘諸家文字
自古及近代紀評畫筆文字非一難悉具載聊以其所見聞篇
* 版本
 |      SBCK|【四部叢刊】  |
 |       WYG|【四庫全書・文淵閣】|
目次之凡三十家
名畫集(南齊高帝/撰)古畫品録(謝赫撰)装馬譜(毛恵逺/撰)
昭公録(梁武帝/撰)僧繇録(亡名氏)畫說文(亡名氏)
述畫記(後魏孫暢之/撰)續畫品録(陳姚最/撰)後畫品録(唐沙門/彦悰撰)
畫斷(張懐瓘撰)名畫獵精録(亡名氏)後畫品録(李嗣真撰)
襍色駿騎録(韓幹撰)繪境(張璪撰)畫評(顧況撰)
續畫評(劉整撰)公私畫録(裴孝源/撰)畫拾遺録(竇蒙撰)
畫山水録(吴恬撰/一名玢)唐朝名畫録(朱景玄/撰)歷代名畫記(張彦逺/撰)
畫山水訣(荆浩撰一/名洪谷子)梁朝畫目(亡名氏)廣畫新集(蜀沙門/仁顯撰)
益州畫録(辛顯撰)江南畫録(亡名氏)江南畫録拾遺(徐鉉/撰)
廣梁朝畫目(皇朝胡/嶠撰)緫畫集(黄休復撰)本朝畫評(劉道醇纂/符嘉應撰)
　　　　　叙國朝求訪
畫之源流諸家備載爰自唐季兵難五朝亂離圖畫之好乍存
乍失逮我宋上符天命下順人心肇建皇基肅清六合沃野謳
歌之際復見堯風坐客間宴之餘兼窮繪事太宗皇帝欽明濬
哲冨藝多才時方諸偽歸真四荒重譯萬機豐暇屢購􁬾竒太
平興國間詔天下郡縣搜訪前哲墨蹟圖畫先是荆湖轉運使
得漢張芝草書唐韓幹馬二本以獻之韶州得張九齡畫像并
文集九卷表進後之繼者難可勝紀又敕待詔髙文進黄居寀
搜訪民間圖畫端拱元年以崇文院之中堂置祕閣命吏部侍
郎李至兼祕書監點檢供御圖書選三館正本書萬卷實之祕
監以進御退餘藏扵閣内又從中降圖畫并前賢墨跡數千軸
以藏之淳化中閣成上飛白書額親幸召近臣縦觀圖籍賜宴
又以供奉僧元靄所冩御容二軸藏扵閣又有天章龍圖寳文
三閣後苑有圖書庫皆藏貯圖書之府祕閣每歲因暑伏曝􁤳
近侍曁館閣諸公張筵縦觀圖典之盛無替天禄石渠妙楷寶
蹟矣
　　　　　敘自古規鑒
易稱聖人有以見天下之賾而擬諸其形容象其物冝是故謂
之象又曰象也者像此者也甞考前賢畫論首稱像人不獨神
氣骨法衣紋向背為難盖古人必以聖賢形像徃昔事實含毫
命素製為圖畫者要在指鑒賢愚彂明治亂故魯殿紀興癈之
事麟閣會勲業之臣迹曠代之幽潛託無窮之炳煥昔漢孝武
帝欲以鉤弋趙婕妤少子為嗣命大臣輔之惟霍光任重大可
屬社稷乃使黄門畫者畫周公負成王朝諸侯以賜光孝成帝
逰扵後庭欲以班婕妤同輦載婕妤辭曰觀古圖畫聖賢之君
皆有名臣在側三代末主乃有嬖倖今欲同輦得無近似之乎
上善其言而止太后聞之喜曰古有樊姬今有班婕妤又甞設
宴飲之會趙李諸侍中皆引滿舉白談笑大噱時乗輿幄坐張
畫屏風畫紂醉踞妲己作長夜之樂上因顧指畫問班伯曰紂
為無道至扵是乎伯曰書云乃用婦人之言何有踞肆扵朝所
謂衆悪歸之不如是之甚者也上曰茍不若此此圖何戒伯曰
沈湎扵酒微子所以告去也式號式謼大雅所以流連也謂書
淫亂之戒其原在扵酒上喟然歎曰乆不見班生今日復聞讜
言後漢光武明徳馬皇后美扵色厚扵徳帝用嘉之甞從觀畫
虞舜見娥皇女英帝指之戲后曰恨不得如此為妃又前見陶
唐之像后指堯曰嗟乎羣臣百僚恨不得為君如是帝顧而笑
唐徳宗詔曰貞元己巳歲秋九月我行西宫瞻閎閣崇構見老
臣遺像顒然肅然和敬在色想雲龍之叶應感致業之艱難覩
徃思今取類非逺文宗大和二年自撰集尚書中君臣事迹命
畫工圖扵太液亭朝夕觀覽焉漢文翁學堂在益州大城内昔
經頽廢後漢蜀郡太守髙朕復繕立乃圖畫古人聖賢之像及
禮器瑞物扵壁唐韋機為檀州刺史以邉人僻陋不知文儒之
貴脩學館畫孔子七十二弟子漢晋名儒像自為賛敦勸生徒
繇兹大化夫如是豈非文未盡經緯而書不能形容然後繼之
扵畫也所謂與六籍同功四時並運亦冝哉
　　　　　敘圖畫名意
古之祕畫珍圖名隨意立典範則有春秋毛詩論語孝經爾雅
等圖(上古之畫/多遺其姓)其次後漢蔡邕有講學圖梁張僧繇有孔子問
禮圖隋鄭法士有明堂朝㑹圖唐閻立徳有封禪圖尹繼昭有
雪宫圖觀徳則有帝舜娥皇女英圖(亡名/氏)隋展子䖍有禹治水
圖晋戴逵有列女仁智圖宋陸探微有勲賢圖忠鯁則隋楊契
丹有辛毗引裾圖唐閻立本有陳元逹鎖諫圖呉道子有朱雲
折檻圖髙節則晋顧凱之有祖二疎圖王廙有木鴈圖宋史藝
有屈原漁父圖南齊蘧僧􁬾有巢由洗耳圖壮氣則魏曹髦有
卞荘刺虎圖宋宗炳有獅子撃象圖梁張僧繇有漢武射鮫圖
冩景則晋明帝有輕舟迅邁圖衛協有穆天子宴瑤池圖史道
碩有金谷園圖顧凱之有雪霽望五老峯圖靡麗則晋戴逵有
南朝貴戚圖宋袁倩有丁貴人彈曲項琵琶圖唐周昉有楊妃
架雪衣女亂雙陸局圖風俗則南齊毛恵逺有剡中谿谷村墟
圖陶景真有永嘉屋邑圖隋楊契丹有長安車馬人物圖唐韓
滉有堯民鼔腹圖(以上圖畫雖不能盡見其迹前人載之/甚詳但愛其佳名聊取一二類而録之)
　　　　　敘製作楷模
大率圖畫風力氣韻固在當人其如種種之要不可不察也畫
人物者必分貴賤氣皃朝代衣冠釋門則有善功方便之顔道
像必具脩真度丗之範帝王當崇上聖天日之表外夷應得慕
華欽順之情儒賢即見忠信禮義之風武士固多勇悍英烈之
皃隱逸俄識肥遁髙丗之節貴戚盖尚紛華侈靡之容帝釋須
明威福嚴重之儀鬼神乃作醜䰩(尺者/切)馳趡(于鬼/切)之状士女冝
冨秀色婑(烏果/切)媠(奴坐/切)之態田家自有醇甿朴野之真恭驁愉
慘又在其間矣畫衣紋林木用筆全類扵書畫衣紋有重大而
調暢者有縝細而勁健者勾綽縦掣理無妄下以状髙側深斜
卷摺飄舉之勢畫林木有樛枝挺幹屈節皴皮紐裂多端分敷
萬状作怒龍驚虺之勢聳凌雲翳日之姿冝須崖岸豐隆方稱
蟠根老壮也畫山石者多作礬頭亦為凌面落筆便見堅重之
性皴淡即生窊凸之形每畱素以成雲或借地以為雪其破墨
之功尤為難也畫畜獸者全要停分向背筋力精神肉分肥圓
毛骨隱起仍分諸物所禀動止之性(四足唯兎掌底/有毛謂之建毛)畫龍者折
出三停(自首至膊膊至/腰腰至尾也)分成九似(角似鹿頭似駝眼似鬼項似/蛇腹似蜃鱗似魚爪似鷹掌)
(似虎耳/似牛也)窮㳺泳蜿蜒之妙得回蟠升降之冝仍要􁏢鬛肘毛筆
畫壮快直自肉中生出為佳也(凡畫龍開口者易為巧合口者/難為功畫家稱開口猫兒合口)
(龍言其/两難也)畫水者有一擺之波三摺之浪布之字之勢分虎爪之
形湯湯若動使觀者浩然有江湖之思為妙也畫屋木者折筭
無虧筆畫匀壮深逺透空一去百斜如隋唐五代巳前洎國初
郭忠恕王士元之流畫樓閣多見四角其斗栱逐鋪作為之向
背分明不失繩墨今之畫者多用直尺一􁂗界畫分成斗栱筆
迹繁襍無壮麗間雅之意畫花果草木自有四時景候隂陽向
背筍條老嫰苞萼後先逮諸園蔬野草咸有出土體性畫翎毛
者必須知識諸禽形體名件自觜喙口臉眼縁(去聲)叢林腦毛
披蓑毛翅有梢(去聲)翅有蛤翅翅邦(上聲)上有大節小節大小
窩翎次及六梢又有料(平聲)風掠草(䌤縫翅/羽之間)散尾壓磹尾肚毛
腿袴尾錐脚有探瓜(三節)食爪(二節)撩爪(四節)托爪(一節)宣黄
八甲鷙鳥眼上謂之看棚(一名/看簷)背毛之間謂之合澑山鵲雞類
各有歲時蒼嫰皮毛眼爪之異家鵞鴨即有子肚野飛水禽自
然輕梢(去聲)如此之類或鳴集而羽翮緊戢或寒棲而毛葉鬆
泡(去聲)巳上具有名體處所必須融㑹闕一不可設或未識漢
殿呉殿梁柱斗栱义手替木熟柱駝峯方莖頟道抱間昻頭羅
花羅幔暗制綽幕猢孫頭琥珀枋龜頭虎座飛簷撲水膊風化
廢垂魚惹草當鉤曲脊之類慿何以畫屋木也畫者尚罕能精
究況觀者乎
　　　　　論衣冠異制
自古衣冠之制荐有變更指事繪形必分時代衮冕法服三禮
備存物状寔繁難可得而載也漢魏巳前始戴幅巾晋宋之丗
方用羃䍦後周以三尺皁絹向後幞髮名折上巾通謂之幞頭
武帝時裁成四脚隋朝唯貴臣服黄綾紋袍烏紗帽九環帶六
合靴(起扵/後魏)次用桐木黒漆為巾子裹扵幞頭之内前繋二脚後
垂二脚貴賤服之而烏紗帽漸廢唐太宗甞服翼善冠貴臣服
進徳冠至則天朝以絲葛為幞頭巾子以賜百官開元間始易
以羅又别賜供奉官及内臣圓頭宮樸巾子至唐末方用漆紗
裹之乃今幞頭也三代之際皆衣襴衫秦始皇時以紫緋緑𫀆
為三等品服庶人以白國語曰袍者朝也古公卿上服也至周
武帝時下加欄唐髙宗朝給五品以上隨身魚又勅品官紫服
金玉帶深淺緋服並金帶深淺緑服並銀帶深淺青服並鍮石
帶庶人服黄銅鐡帶一品以下文官帶手巾筭袋刀子礪石武
官亦聽睿宗朝制武官五品巳上帶七事跕蹀(佩刀刀子磨石/契苾真􁋋厥計)
(筒火石/袋也)開元𥘉復罷之晋䖏士馮翼衣布大袖周縁以皁下加
襴前繫二長帶隨唐朝野服之謂之馮翼之衣今呼為直掇(禮/記)
(儒行篇魯哀公問扵孔子曰夫子之服其儒服與孔子對曰丘/少居魯衣逢掖之衣長居宋冠章甫之冠注云逢大也大掖大)
(𬒮禪衣也逢掖/與馮翼音相近)又梁志有袴褶以從戎事三代巳前人皆跣足
三代以後始服木屐伊尹以草為之名曰履秦丗參用絲革靴
本胡服趙靈王好之制有司衣袍者宜穿皁靴唐代宗朝令宫
人侍左右者穿紅錦靿靴凡在經營所冝詳辨至如閻立本圖
昭君妃(音配)虜戴帷帽以據鞍王知慎畫梁武南郊有衣冠而
跨馬殊不知帷帽創從隋代軒車廢自唐朝雖弗害為名蹤亦
丹青之病耳(帷帽如今之席/帽周回垂網也)
　　　　　論氣韻非師
謝赫云一曰氣韻生動二曰骨法用筆三曰應物像形四曰隨
類賦彩五曰經營位置六曰傳模移冩六法精論萬古不移然
而骨法用筆以下五者可學如其氣韻必在生知固不可以巧
宻得復不可以歲月到黙契神會不知然而然也甞試論之竊
觀自古奇迹多是軒冕才賢巖穴上士依仁㳺藝探賾鉤深髙
雅之情一寄扵畫人品旣巳髙矣氣韻不得不髙氣韻旣巳髙
矣生動不得不至所謂神之又神而能精馬凡畫必周氣韻方
號丗珎不爾雖竭巧思止同衆工之事雖曰畫而非畫故楊氏
不能授其師輪扁不能傳其子繫乎得自天機出扵靈府也且
如丗之相押字之術謂之心印本自心源想成形迹迹與心合
是之謂印矧乎書畫彂之扵情思契之扵綃楮則非印而何押
字且存諸貴賤禍福書畫豈逃乎氣韻髙卑夫畫猶書也楊子
曰言心聲也書心畫也聲畫形君子小人見矣
　　　　　論用筆得失
凡畫氣韻本乎㳺心神彩生扵用筆用筆之難斷可識矣故愛
賔稱唯王獻之能為一筆書陸探微能為一筆畫無適一篇之
文一物之像而能一筆可就也乃是自始及終筆有朝揖連緜
相屬氣脉不斷所以意存筆先筆周意内畫盡意在像應神全
夫内自足然後神間意㝎神閒意㝎則思不竭而筆不困也昔
宋元君将畫圖衆史皆至受揖而立舐筆和墨在外者半有一
史後至者儃儃然不趨受揖不立因之舎公使人視之則解衣
盤礴羸君曰可矣是真畫者也又畫有三病皆繋用筆所謂三
者一曰版二曰刻三曰結版者腕弱筆癡全虧取與物状平褊
不能圓混也刻者運筆中疑心手相戾勾畫之際妄生圭角也
結者欲行不行當散不散似物凝礙不能流暢也未窮三病徒
舉一隅畫者鮮克畱心觀者當煩拭眥(大抵氣韻髙筆畫壮則/愈玩愈妍其或格凡毫)
(懦初觀縦似可采/乆之還復意怠矣)
　　　　　論曹吴體法
曹吴二體學者所宗按唐張彦逺歷代名畫記稱北齊曹仲逹
者本曹國人最推工畫𣑽像是為曹謂唐吴道子曰吴呉之筆
其勢圖轉而衣服飄舉曹之筆其體稠疊而衣服緊窄故後輩
稱之曰呉帶當風曹衣出水又按蜀僧仁顯廣畫新集言曹曰
昔笁乾有康僧㑹者初入呉設像行道時曹不興見西國佛畫
儀範冩之故天下盛傳曹也又言呉者起扵宋之呉􁕓之作故
號呉也且南齊謝赫云不興之迹代不復見唯祕閣一龍頭而
已觀其風骨擅名不虗呉暕之說聲微迹曖丗不復傳(謝赫云/擅美當)
(年有聲京洛在第/三品江僧寳下也)至如仲達見北齊之朝距唐不逺道子顯開
元之後繪像仍存證近代之師承合當時之體範況唐室巳上
未立曹呉豈顯釋寡要之談亂愛賔不刋之論推時驗迹無愧
斯言也(雕塑鑄像/亦本曹吳)
　　　　　論呉生設色
呉道子畫今古一人而巳愛賔稱前不見顧陸後無来者不其
然㦲甞觀所畫墻壁卷軸落筆雄勁而傅彩簡淡或有墻壁間
設色重處多是後人装飾至今畫家有輕拂丹青者謂之呉装
(雕塑之像/亦有呉装)
　　　　　論婦人形相
歴觀古名士畫金童玉女及神僊星官中有婦人形相者皃雖
端嚴神必淸古自有威重儼然之色使人見則肅恭有歸仰之
心今之畫者但貴其姱麗之容是取恱扵衆目不達畫之理趣
也觀者察之
　　　　　論収藏聖像
論者或曰不冝収藏佛道聖像恐其䙝慢葷穢難可時時展玩
愚謂不然凡士君子相與觀閱書畫為適則必䖏閒靜但鑒賞
精能瞻崇遺像悪有䙝慢之心㦲且古人所製佛道功徳則必
專心勵志曲盡其妙或以希福田利益是其尤為着意者況自
呉曹不興晋顧凱之戴逵宋陸探微梁張僧繇北齊曹仲達隋
鄭法士楊契丹唐閻立徳立本呉道子周昉盧楞伽之流及近
代侯翼朱繇張圖武宗元王瓘髙益髙文進王靄孫夢卿王道
真李用及李象坤蜀髙道興孫位孫知微范瓊勾龍爽石恪金
水石城張玄蒲師訓江南曹仲元陶守立王齊翰顧徳謙之倫
無不以佛道為功豈非釋梵荘嚴真仙顯化有以見雄才之浩
博盡學志之精深者乎是知云不冝収藏者未為要說也
　　　　　論三家山水
畫山水唯營丘李成長安關同華原范寛智妙入神才髙出類
三家鼎跱百代標程前古雖有傳丗可見者如王維李思訓荆
浩之倫豈能方駕近代雖有專意力學者如翟院深劉永紀真
之輩難繼後塵(翟學李劉學/關紀學范)夫氣象蕭疎烟林清曠毫鋒穎脫
墨法精微者營丘之製也石體堅凝襍木豐茂臺閣古雅人物
幽間者關氏之風也峯巒渾厚勢状雄強搶(上聲)筆俱均人屋
皆質者范氏之作也(煙林平逺之妙始自營丘畫松葉謂之攅/針筆不染淡自有榮茂之色關畫木葉間)
(用墨揾時出枯梢筆蹤勁利學者難到范畫林木或側或欹形/如偃盖别是一種風規但未見畫松栢耳畫屋旣質以墨籠染)
(後輩目/為鐵屋)復有王士元王端燕貴許道寜髙克明郭熈李宗成丘
訥之流或有一體或具體而微或預造堂室或各開戸牖皆可
稱尚然藏畫者方之三家猶諸子之扵正經矣(關同雖師荆浩/盖青出扵藍也)
　　　　　論黄徐體異
諺云黄家冨貴徐熈野逸不唯各言其志盖亦耳目所習得之
於心應之扵手也何以明其然黄筌與其子居寀始並事蜀為
待詔筌後累遷如京副使旣歸朝筌領真命為宫賛(或曰筌到/闕未乆物)
(故今之遺迹多是在蜀中日作故徃徃/有廣政年号宫賛之命亦恐傳之誤也)居寀復以待詔録之皆
給事禁中多冩禁籞所有􁬾禽瑞鳥竒花怪石今傳丗桃花鷹
鶻純白雉兎金盆鵓鴿孔雀龜鶴之類是也又翎毛骨氣尚豐
滿而天水分色徐熈江南䖏士志節髙邁放逹不覊多状江湖
所有汀花野竹水鳥淵魚今傳丗鳧雁鷺鷥蒲藻鰕魚叢艶折
枝園蔬藥苗之類是也又翎毛形骨貴輕秀而天水通色(言多/状者)
(縁人之稱聊分两家作用亦在臨時命意大抵/江南之藝骨氣多不及蜀人而蕭洒過之也)二者猶春籣秋
菊各擅重名下筆成􁬾揮毫可範復有居寀兄居寳徐熈之孫
曰崇嗣崇矩蜀有刁䖏士(各光下一字/犯太祖廟諱)劉賛滕昌祐夏侯延祐
李懐衮江南有唐希雅希雅之孫曰中祚曰宿及解䖏中輩都
下有李符李吉之儔及後来名手間出跂望徐生與二黄猶山
水之有正經也(黄筌之師刁䖏士/猶関同之師荆浩)
　　　　　論畫龍體法
畫龍唯五代四明僧傳古大師其名最著觀其體則筆墨遒爽
善為蜿蜒之状(皇建院法堂屏/風是其真迹)至任從一待詔之作稍加恠怒
(建隆觀翊教院玉皇/殿後是其真迹也)今雀白所圖又得其要(建隆觀翊教院玉/皇殿中羅㬋邉有)
(一龍頭北都大安寺/羅漢壁有龍一條)恨不見不興祕閣之頭軌範同否又不知
葉公當日所遇厥状何如自昔豢龍氏殁龍不復擾所謂上飛
于天晦隔層雲下歸于泉深入無底人不可得而見也今之圖
冩固難推以形似但觀其揮毫落筆筋力精神理契呉畫鬼神
也(前論三停九似亦以人多不/識真龍先匠所遺傳授之法)
　　　　　論古今優劣
或問近代至藝與古人何如荅曰近代方古多不及而過亦有
之若論佛道人物士女牛馬則近不及古若論山水林石花竹
禽魚則古不及近何以明之且顧陸張吴中及二閻皆純重雅
正性出天然(晋顧凱之宋陸探微梁張僧繇/唐閻立徳閻立本曁吴道子也)呉生之作為萬丗
法号曰畫聖不亦冝㦲(巳上皆極/佛道人物)張周韓戴氣韻骨法皆出意
表(唐張萱周昉皆工士女韓幹工馬戴嵩工牛或問曰何以但/舉韓幹而不及曹霸止引戴嵩而弗稱韓滉荅曰韓師曹将)
(軍戴法韓晋公但舉其弟子可知其師也至知韋鑒曁/猶子鶠皆善畫馬但取其尢著者明之難即徧舉也)後之學
者終莫能到故曰近不及古至如李與關范之迹徐曁二黄之
蹤前不謝師資後無復繼踵借使二李三王之輩復起邊鸞陳
庶之倫再生亦将何以措手扵其間㦲故曰古不及近(二李則/李思訓)
(将軍并其子昭道中舎三王則王維右丞曁王/熊王宰悉工山水邉鵉陳庶工花鳥並唐人也)是以推今考古
事絶理窮觀者必辨金鍮無焚玉石
圖畫見聞誌卷第一
圖畫見聞誌卷第二
　紀藝上(唐會昌元年後盡五代/凡一百一十六人)
　　唐末二十七人
　　　　左全　趙公祐　趙温其　趙徳齊
　　　　范瓊　陳皓　彭堅　常粲
　　　　常重胤　吕嶤　竹䖍　孫遇
　　　　張詢　張南本　麻居禮　張素卿
　　　　陳若愚　胡瓌(子䖍)荆浩　刁光
　　　　尹繼昭　李洪度　辛澄　張騰
　　　　張賛　王浹
　　五代九十一人
　　　　于兢　趙喦　劉彦齊　袁㠖
　　　　羅塞翁　東丹王　胡擢　胡翼
　　　　王殷　李羣　燕筠　杜霄
　　　　李玄應(弟審)厲歸真　李靄之　韋道豐
　　　　朱簡章　王喬士　鄭唐卿　關同
　　　　支仲元　梅行思　郭乾暉　鍾隱
　　　　郭權　史瓊　程凝　王道古
　　　　李坡　唐垓　王道求　宋卓
　　　　冨玫　左禮　張南　王偉
　　　　黄延浩　張質　韓求　李祝
　　　　張圖　朱繇　李昇　杜措
　　　　杜子瓌　杜洪義　房從真　宋藝
　　　　髙道興　阮知晦　杜齯龜　黄筌
　　　　髙從遇　阮惟徳　杜敬安　黄居寳
　　　　趙元徳　趙忠義　蒲師訓　蒲延昌
　　　　張玫　徐徳昌　周行通　張玄
　　　　孔嵩　丘文播(弟文/曉)趙才　滕昌祐
　化中詔許王建扵成都置生祠命徳齊畫西平王儀仗車輅
　旌纛法物及朝真殿上畫后妃嬪御皆極精致昭宗喜之遷
　翰林待詔(辛顯評温其與徳/齊皆次公祐之品)
范瓊陳皓彭堅三人同時同藝名振三川大中初復興佛宇後
　三人分畫成都大慈聖夀聖興淨衆中興等五寺牆壁二百
　餘間各盡所藴淳化後两遭兵火頗有毁廢矣(􁅋顯云范為/神品陳彭為)
(妙品仁顯云范陳為妙品上彭為妙品甞見文潞公家墳寺/積慶院有移置壁畫婆叟仙一軀乃范瓊所作辛顯評為神)
(品當/矣)
常粲成都人工畫佛道人物善為上古衣冠咸通中路巖鎮蜀
　頗加禮遇有孔子問禮山陽七賢等圖并立釋迦女媧伏羲
　神農燧人等像傳扵丗
常重胤粲之子妙工冩貌僖宗朝為翰林供奉甞冩僖宗御容
　及名臣真像得其神彩亦甞扵寳暦寺畫請塔天王至妙
呂嶤竹䖍並長安人工畫佛道人物僖宗朝為翰林待詔廣明
　中扈從入蜀長安成都皆有畫壁
孫遇自稱會稽山人志行孤潔情韻踈放廣明中避地入蜀遂
　居成都善畫人物龍水松石墨竹兼長天王鬼神筆力狂怪
　不以傳彩為功長安蜀川皆有畫壁實竒迹也初名位後改
　名遇亦有圖軸傳扵丗(仁顯評/逸品)
張詢南海人避地居蜀善畫吴山楚岫枯松怪石中和間甞扵
昭覺寺大悲堂後畫三壁山川一壁早景一壁午景一壁晚
　景謂之三時山人所稱異也亦有山水卷軸傳扵丗
張南本不知何許人工畫佛道鬼神兼精畫火甞扵成都金華
寺大殿畫八明王時有一僧逰禮至寺整衣升殿驟覩炎炎
　之勢驚怛幾仆時孫遇畫水南本畫火水火之形本無㝎質
　惟扵二子冠絶古今又甞畫寳暦寺水陸功徳曲盡其妙後
　来為人模冩竊換眞迹鬻與荊湖商賈今所存者多是偽本
　别有勘書詩㑹髙麗王行香等圖傳扵丗
麻居禮蜀人師張南本光化天復間聲迹甚髙資簡卭蜀甚有
　其筆
道士張素卿簡州人少孤貪落魄長依本郡三清觀項挂善畫
　道門尊像天帝星官形製竒古實天授之性也甞扵青城山
　丈人觀畫五嶽四瀆十二溪女等兼有老子過流沙并朝真
　圖八仙九曜十二真人等像博扵丗
道士陳若愚左蜀人師張素卿得其筆法成都精思觀有青龍
　白虎朱雀玄武四君像
胡瓌范陽人工畫蕃馬雖繁冨細巧而用筆清勁至扵穹廬什
　器射獵生死物靡不精竒凡畫駝馬􁏢尾人衣毛毳以狼毫
　縛筆疏渲之取其纎健也有隂山七騎下程盜馬射鵰等圖
　傳扵丗子䖍有父風
荆浩河内人博雅好古善畫山水自撰山水訣一卷為友人表
　進祕在省閣常自稱洪谷子語人曰呉道子畫山水有筆而
無墨項容有墨而無筆吾當采二子之所長成一家之體故
關同北面事之有四時山水三峯桃源天台等圖傳扵丗
刁光胤長安人天復中避地入蜀工畫龍水竹石花鳥猫兎黄
筌孔嵩皆門弟子甞扵大慈寺承天院内䆫邉小壁四堵上
畫四時花鳥體製精絶後黄居寀重装飾之亦有圖軸傳扵
　丗
尹繼昭不知何許人工畫人物臺閣丗推絶格有移新豐阿房
宫呉宫等圖傳扵丗
李洪度成都人工畫佛道人物名振當時成都大慈寺三學院
等䖏有畫壁
辛澄不知何許人成都大慈寺泗州堂有僧伽像及普賢閣下
　有五如来像
張騰不知何許人工畫佛道襍畫描作布色頗窮其妙成都興
　聖寺有畫壁
張賛河陽人工畫佛道人物洛中有寺壁
王浹不知何許人工畫人物錢忠懿家有導引圖
　　　　　五代九十一人
梁相國于兢善畫牡丹㓜年從學因覩學舎前檻中牡丹盛開
　乃命筆倣之不浃旬奪真矣後遂酷思無倦動必増竒貴達
　之後非尊親旨命不復含毫有人贈詩曰看時人歩澁展処
蝶爭来有冩生全本折枝傳扵世
梁駙馬都尉趙喦善畵人馬挺然髙格非衆人所及有漢書西
　域傳骨貴馬小兒戯舞鍾馗彈棋診脉等圖傳扵丗
梁左千牛衞将軍劉彥齊善画竹頗臻清致有風折竹孟宗泣
　竹湘妃等圖傳扵世(人物多假/胡翼之手)
後唐侍衛親軍袁義河南登封人善畵魚謹宻形以外得噞喁
　游泳之態有軸卷傳扵世
羅塞翁錢尚父時為呉從事錢塘令隠之善畵羊世罕有其迹
　唯餘杭陸家曾收一卷精妙卓絶後歸孫元􁚔家矣
東丹王契丹天皇王之弟號人皇玉名突欲後唐長興二年投
　歸中國明宗賜妵李名賛華善画本國人物鞍馬多冩貴人
　酋長胡服鞍勒率皆珎華而馬尚豐肥筆乏壮氣
胡擢不知何許人善状花鳥氣韻甚髙愽學能詩飄然有物外
　之志常謂其弟曰吾思苦扵三峡聞猿(擢有三峡聞猿/賦人多膾炙)又常
吟曰甕中每醖逍遥樂筆下閒偷造化功其髙情逸興如此
有鸂鶒圖全株石橊四時翎毛折枝等傳扵丗
胡翼字鵬雲工畫佛道人物至扵車馬楼臺無施而不妙趙喦
都尉頗禮遇之常延䑒門館有秦樓呉宫盤車洗馬回紋豐
　稔等圖傳扵丗(時多求借自古名筆手自傳模/装成卷軸後題云安㝎鵬雲記)
王殷工畫佛道士女尤精外國人物與胡翼並為趙喦都尉所
禮他人無及也有職貢逰春士女等圖并粉本佛像傳扵丗
李羣工畫人物為時所稱有玄中法師像孟說舉鼎赤松子八
戒醉客等圖傳扵丗
燕筠工畫天王獨躋周昉之妙有卷軸傳扵丗
杜霄工畫士女冨扵姿態妙得周昉之旨有鞦韆撲蝶呉王避
　暑等圖傳扵丗
李玄應洎弟審並工畫蕃馬專學胡瓌有放馬白本胡樂飲㑹
　弗林等圖傳扵丗
道士厲歸真異人也莫知其郷里善畫牛虎兼工􁀳禽雀竹綽
　有竒思惟着一布裘入酒肆如家每有人問其所以輒大張
　口茹其拳而不言梁相召問云君有何道理歸真對曰衣單
　愛酒以酒禦寒用畫償酒此外無能梁祖然之甞逰南昌信
　果觀有三官殿夹紵塑像乃唐明皇時所作體製妙絶常患
　雀鴿糞穢其上歸真乃畫一鷂扵壁間自是雀鴿無復棲止
　有渡水牧牛牛虎鷂子柘竹野禽等圖傳扵丗
李靄之華隂人工畫山水寒林有江郷之思鄴帥羅中令厚禮
　之為建一亭為援毫之所名金波亭時號金波李䖏士也有
賣藥修琴歸山圖野人荷酒寒林并山水卷軸傳扵丗
韋道豐江夏人善畫寒林逸思竒僻不拘小節當代珎之請揖
　不暇然經歲月方成一圖成則驚人故丗罕有眞迹
朱簡章工畫人物屋木有禹治水神仙傳胡笳十八拍鳳樓十
　八怨烟波漁父等圖傳扵丗
王喬士工畫佛道人物尢愛畫地藏菩薩十王像凡有百餘本
　傳扵丗
鄭唐卿工畫人物兼長冩貌有梁祖名臣像并故事人物傳扵
　丗
關同(一名穜又王文康/家圖上題云童)長安人工畫山水學從荆浩有出藍之
　美馳名當代無敢分庭(敘論卷/中具述)有趙陽山居溪山晚霽四時
　山水桃源早行等圖傳扵丗
支仲元鳳翔人工畫人物有老子誡徐甲蕭翼賺籣亭商山四
　皓等圖傳扵丗
梅行思(或云/再思)江夏人工畫闘雞名聞天下最著者是陳康肅家
　籠雞一軸號為神絶兼工人物有十才子河嶽精靈集舉人
　過關謝女詠梅㓂豹騎牛等圖傳扵丗
郭乾暉将軍北海人工畫鷙鳥襍禽疎篁槁木格律老勁巧變
　鋒出曠古未見其比有秋郊鷹雉并逐禽鷂子架上鷂子等
　圖傳扵丗
鍾隠天台上人工畫鷙禽竹木師郭乾暉深得其㫖乾暉始
　秘其筆法隠變姓名趋流陽之門服勤累月乾暉不知其隱
　也隠一日縁興扵壁上畫鷂子一隻人有報乾暉者乾暉亟
　就視之且驚曰子得非鍾隠乎隠再拜具道所以乾暉喜曰
　孺子可教也乃遇之文席以講畫道隠遂馳名海内焉兼工
　畫山水人物有鷹隼襍禽周處斬蛟山水等圖傳扵丗
郭權江南人師鍾隱亦有圖軸傳扵丗
史璚善畵雉兎竹石有雪景雉兎竹下引雛野雉等圖傳扵世
程凝善画鸖竹兼長逺水有六鶴圖并折竹孤鶴湖灘逺水等
　圖傳扵世
王道古善画雀竹有四時雀竹并引雛闘雀等圖傳扵世
李坡南昌人唯善畫竹氣韻飄舉不事小巧有折竹風竹
　冐雪踈篁等圖傳扵丗
唐垓善画野禽生菜水族諸物世稱精妙有柘棘野禽十種生
　菜魚鰕海物等圖傳扵丗
王道求工畫佛道鬼神人物畜獸始依周昉遺範後類盧楞伽
　之迹多畫鬼神及外國人物龍蛇畏獸當時名手推伏大相
　國寺有畫壁今多不存矣有十六羅漢挟鬼鍾馗佛林弟子
等圖傳扵丗
宋卓工畫佛道志學吴筆不事傅彩有白畫菩薩粉本坐神等
　像傳扵丗
冨玫工畫佛道有彌勒内院圖白衣觀音文殊地藏慈恩法師
　等像傳扵丗
左禮張南並工畫佛道二人筆意不相逺有二十四化圖十六
　羅漢三官十真人等像傳扵母
王偉工畫佛道相國寺大殿等䖏舊有畫壁甚多今存者無幾
黄延浩工畫人物有明皇吹玉笛五王同幄春園宴㑹乞巧等
　圖傳扵丗
張質工畫田家風物有村田鼔笛村社醉散踏歌等圖傳扵丗
韓求李祝並工佛道學吳生陜郊龍興寺有畫壁
張圖河内雒陽人甞事梁祖掌行軍粮籍故人呼為張将軍善
　潑墨山水兼長大像雒中廣愛寺有畫壁又甞見㓂忠愍家
　有釋迦像一鋪鋒鋩豪縦勢類草書實竒怪也
朱繇長安人工畫佛道酷類吴生雒中廣愛寺有文殊普賢像
　長夀寺并河中府金真觀皆有畫壁
李昇成都人工畫蜀川山水始得唐張璪山水一軸凝玩數曰
　云未盡善也後遂心師造化意出前賢成都聖夀寺有畫壁
多冩名山勝境仁顯云甞扵少監黄筌第見昇山水圖乃知
　名實相稱也有武陵溪青城峨嵋二十四化等圖傳扵丗(蜀/中)
(多呼昇為小李将軍小李将軍乃是思訓之子思訓乃林甫/之伯官至左武衛大将軍子昭道為太子中舍父子俱善畫)
(因父改人呼昭道/為小李将軍也)
杜措成都人亦工畫山水多作老木懸崖回阿逺岫殊多雅思
　有秋日并州路詩意圖并山水卷軸傳扵丗亦工佛像
杜子瓌華陽人工畫佛道尤精傅彩調鉛殺粉别得其方甞扵
　成都龍華東禪院畫毗盧像坐赤圓光中碧蓮華上其圓光
　如𥘉出日輪破淡無迹人所不到也
杜弘義蜀郡晋平人工畫佛道髙僧成都寳暦寺有文殊普賢
　并水陸功徳
房從真成都人工畫人物蕃馬事王蜀先主為翰林待詔甞扵
蜀宫板障上畫諸葛武矦引兵渡瀘水人馬執戴生動如神
　蜀主每行至彼駐而不進怡然歎曰壮㦲甲馬兼善撥筆鬼
　神亦多寺壁有寜王射獵陳登斫鱠常建冒雪入京等圖傳
　扵丗
宋藝蜀郡人工冩貌事王蜀為翰林待詔甞冩唐朝列聖及道
　士葉法善一行禪師沙門海㑹内臣髙力士等真扵大慈寺
髙道興成都人事王蜀為内圖畫庫使工佛道襍畫用筆神速
觸類皆精蜀之寺觀尤多牆壁時人諺云髙君墜筆亦成畫
阮知晦蜀郡人工畫貴戚子女兼長冩貌事王蜀為翰林待詔
　冩王先主真為首出
杜齯龜其先本秦人避地居蜀博學強識工畫羅漢兼長冩貌
　始師常粲後自成一體事王蜀為翰林待詔成都大慈寺有
畫壁
黄筌字要叔成都人十七歲事王蜀後主為待詔至孟蜀加檢
　校少府監賜金紫後累遷如京副使善畫花竹翎毛兼工佛
　道人物山川龍水全詼六法逺過三師(花鳥師刁䖏士山水/師李昇人物龍水師)
(孫遇/也)孟蜀後主廣政甲辰歲淮南馳聘副以六鶴蜀主遂命
　筌冩六鶴扵便坐之殿因名六鶴殿(蜀人自此方識真鶴六/鶴集在故事抬遺卷中)
　由是蜀之豪貴請扵圖軸者接迹時人諺云黄筌畫鶴薛稷
　減價又畫四時花鳥扵八卦殿鷹見畫雉連連掣臂遂命翰
　林學士歐陽炯作記又冩白兎扵縑素蜀主常懸坐側有四
　時山水花竹襍禽鷙鳥狐兎人物龍水佛道天王山居詩意
瀟湘八景等圖傳扵丗
髙從遇道興之子襲成父藝事孟蜀為翰林待詔曽扵蜀宫大
　安樓下畫天王隊仗甚奇後遭兵火廢絶矣
阮惟徳知晦之子紹精父業事孟蜀為翰林待詔尤善状宫闈
　禁苑皇妃帝戚富貴之事有宫中賞春公子夜宴按舞熨帛
　等圖傳扵丗
杜敬安齯龜之子繼父之美事孟蜀為翰林待詔尤能傅彩成
　都大慈寺與其父同畫列壁
黄居寳字辭玉筌之次男也少聦警多能與其父同事蜀為待
　詔後累遷水部員外郎亦工畫花鳥松石兼善八分年未四
　十而䘚
趙元徳長安人天復中入蜀襍工佛道鬼神山水屋木偶唐季
　䘮亂之際得隋唐名手畫様百餘本故所學精博有漢髙祖
　過豐沛盤車講學豐稔圖傳扵丗
趙忠義元徳之子事孟蜀為翰林待詔雖從父訓宛若生知蜀
　後主甞令畫關将軍起玉泉寺圖作地架一座垂㭿曡栱向
　背無失蜀主命匠氏較之無一差者其精妙如此甞與髙道
　興黄筌輩同畫成都寺壁甚多
蒲師訓蜀人事孟蜀為翰林待詔師房從真甞携畫詣從真從
　真髙蹈拊膺曰子之所得非吾所授也畫蜀中祠廟鬼神兵
　仗冠冕幢葆皆盡其美
蒲延昌師訓之子與其父同時為孟蜀待詔工畫佛道鬼神外
　尤精獅子行筆勁利用色不繁
張玫成都人事孟蜀為翰林祗候工畫人物士女兼長冩貌有
　門醉客按樂擣衣等圖及漢唐名臣像傳扵丗
徐徳昌成都人事孟蜀為翰林祗候工畫人物士女墨彩輕媚
為時所稱
周行通成都人工畫鬼神人馬鷹犬嬰孩得其精要有李陵送
蘇武支遁三雋奪馬等圖傳扵丗
張玄簡州金水石城山人善圖僧相畫羅漢名播天下稱金水
　張家羅漢也
孔嵩蜀人善畫龍兼工蟬雀與黄筌並師刁䖏士成都廣福院
　壁有所畫龍及有蟬雀等圖傳扵丗
丘文播曁弟文暁廣漢人並工佛道人物兼善山水其品降髙
趙輩成都并其郷里頗有畫迹文播後改名潛
趙才蜀人工畫鬼神人物亦長甲騎蜀川多有遺迹
滕昌祐其先吴人避地居蜀工畫花鳥蟬蝶折枝生菜筆迹輕
　利傅彩鮮澤尤扵畫鵝得名有四時花鳥魚龜猴兎及梅花
　鵞茴香下睡鵞又有羣鵞泛蓮沼等圖傳扵丗(兼善書大字/蜀中寺觀牌)
(額多昌/祐書)
姜道隱漢州什邡人齓歲好畫有時終日不歸父母㝷之多在
　佛廟神祠中畫壁下及長不事産業惟畫是好布衣芒屩隨
　身筆墨而巳甞扵淨衆寺方丈畫山水松石宋王庭隱贈之
　束縑道隱置扵僧堂拂衣而去
楊元真不知何許人工畫佛道善為曹筆尤精布色始居蜀後
　召入鄴中不回蜀川頗有畫迹
董從晦成都人丗儒家心㳺繪事佛道人物舉意皆精成都福
感寺有畫壁
張景思蜀人工畫佛道蜀中有畫壁
䟦異汧陽人工畫佛道鬼神洛中福先寺有畫壁其品次張圖
　也
王仁夀汝南宛人工畫佛道鬼神兼長鞍馬始師王殷後學精
　呉法晋末為契丹所掠太祖受禪放還相國寺文殊院有淨
　土彌勒下生二壁淨土院有八菩薩像及有征遼獵渭等圖
　傳扵丗
衛賢京兆人事江南李後主為内供奉工畫人物臺閣初師尹
繼昭後伏膺呉體張文懿家有春江釣叟圖上有李後主書
漁父詞二首其一曰閬苑有意千重雪桃李無言一隊春一
壷酒一竿鱗快活如儂有幾人其二曰一棹春風一葉舟一
輪繭縷一輕鉤花滿渚酒盈甌萬頃波中得自由有望賢宫
滕王閣盤車水磨等圖傳扵丗
朱悰不知何許人與衛賢並師尹繼昭而衛為髙足
曹仲玄建康豐城人事江南李後主為翰林待詔工畫佛道鬼
　神始學吴不得意遂改迹細宻自成一格尤扵傳彩妙越等
　夷江左梵宇靈祠多有其迹
陶守立池陽人江南李後主保大間應舉下第退居齊山以詩
　筆丹青自娱工畫佛道鬼神山川人物至扵車馬臺閣筆無
　偏善甞扵九華草堂壁畫山程早行圖及建康清凉寺有海
　水李後主金山水閣有十六羅漢像皆振妙扵時也
竹夢松建康溧陽人事江南李後主為東川别駕工畫人物子
　女宫殿臺閣巧絶冠代
丁謙晋陵義興人工畫竹兼善冩蔬果㓂忠愍家有冩生葱一
　軸上有李後主題丁謙二字非凡格也(此畫今歸王/晋卿都尉家)
何遇江南人善畫林石屋木學慕衛賢深得其趣
陸晃嘉禾人善畫田家人物意思疎野落筆成像不預構思故
　所傳卷軸或為絶品或為末品也
施璘京兆藍田人工畫竹有生意
禪月大師貫休㜈州蘭溪人道行文章外尤工小筆甞覩所畫
　水墨羅漢云是休公入㝎觀羅漢真容後冩之故悉是梵相
　形骨古怪其真本在豫章西山雲堂院供養于今郡将迎請
　祈雨無不應驗(休公有詩集行于丗兼善書/謂之姜體以其俗姓姜也)
僧楚安蜀人善畫山水點綴甚細每畫一扇上安姑蘇臺或滕
　王閣千山萬水盡在目前今蜀中扇面印版是其遺範(仁顯/云筆)
(蹤細碎全虧六法/非大手髙格也)
僧傳古大師四明人善畫龍水得名扵丗(敘論卷/中巳述)皇建院有所
　畫屏風見存弟子岳闍黎受學扵師其品次之
僧智藴河南人工畫佛像人物學深曹體雒中天宫寺講堂有
　毗盧像廣愛寺有㝎光佛福先寺有三災變相數壁周祖時
　進舞鍾馗圖賜紫衣
僧徳符善畫松栢氣韻蕭灑曽扵相國寺灌頂院㕔壁畫一松
　一栢觀者如市賢士大夫畱題凡百餘篇其為時推重如此
　巳上各有圖軸傳扵丗
圖畫見聞誌卷第二
圖畫見聞誌卷第三
仁宗皇帝天資穎悟聖藝神竒遇興援毫超逾庶品伏聞齊國
獻穆大長公主䘮明之始上親畫龍樹菩薩命待詔傳模鏤
　板印施聖心仁孝又非愚臣所能稱頌若虗舊有家藏御畫
　御馬一疋其毛赭白玉銜勒上有宸翰題云慶暦四年七月
　十四日御畫兼有押字印寶後因伯父内藏借觀不日赴杭
鈐之任旣乆假而不歸居無何伯父終扵任所此寳遂歸伯
　母表兄張湍少列今不復可見為終身之痛(兼曽見張文懿/家有小猿一軸)
(仍聞禁中有/天王菩薩像)太上㳺心難可與臣下並列故尊之卷首
紀藝中(聖朝建隆元年後至熈寜/七年緫一百五十八人)
　　王公士大夫依仁㳺藝臻乎䑒極者一十三人
　　　燕恭肅王　嘉王　李後主　燕肅
　　　武宗元　劉永年　郭忠恕　王士元
　　　宋道　宋迪　文同　郭元方
　　董源
燕恭肅王位尊磐石名重戚藩天縦多能精扵像物甞觀所畫
鶴竹雪毛丹頂傳警露之姿翠葉霜筠盡含烟之態亦甞自
　朽十六羅漢令蜀人尹質描染稜稜風骨類非常格所能及
(聞朱邸甚有遺/迹丗罕得見)
皇弟嘉王維城茂美副茅土之彊宗醴席餘休命毫煤而取適
　甞觀所畫墨竹圖位置巧變理應天真作用縦横功齊造化
　復愛状鰕魚蒲藻筍籜蘆花雖居紫禁之嚴頗得滄洲之趣
　筆意超絶殆非學而知之者矣(王尤精篆籀有盡六幅縑止/書一字者筆力神俊可謂驚)
(絶/也)
江南後主李煜才識清贍書畫兼精嘗觀所畫林石飛鳥逺過
　常流髙出意外金陵王相家有襍禽花木李忠武家有竹枝
　圖皆稀丗之珍玩也(其書名/金錯刀)
燕肅字穆之其先燕薊人後徙家曹南位龍圖閣直學士以尚
書禮部侍郎致仕文學治行外尤善畫山水寒林澄懐味象
應會感神蹈摩詰之遐蹤追咸熈之懿範太常寺有所畫屏
　風玉堂刑部景寜坊居第曁許洛佛寺中皆有畫壁公以夀
　終扵康㝎元年贈太尉公畫與所藏古筆僅百卷皆取入禁
　中故人間所傳圖軸幾希矣(公凡􁎗州郡作刻漏法最精又/甞𬒳㫖造指南車皆出竒思)
武宗元字緫之河南白波人官至虞曹外郎善畫佛道人物筆
　術精髙曹呉具備甞扵雒都上清宫畫三十六天帝其間赤
　明陽和天帝潛冩太宗御容以趙氏火徳王天下故也真宗
　祀汾隂還經雒都幸上清歷覽繪壁忽覩聖容驚曰此真先
　帝也遽命設几案焚香再拜且歎其畫筆之神竚立久之上
　清宮即唐玄元皇帝廟舊有呉道子畫五聖圖杜甫詩稱五
　聖聮龍衮千官列雁行是也後因廣増庭廡畫壁遂廢宗元
　復運神蹤髙紹前哲張文懿有詩云曽此焚香動至尊宗元
　又甞扵廣愛寺見呉生畫文殊普賢大像因杜絶人事旬餘
刻意臨倣蹙成二小幀其骨法停分神觀氣格與夫天衣纓
　絡乗跨部從較之大像不差毫釐自非靈心妙悟感而遂通
　者孰能與扵此哉許昌龍興寺北廊有帝釋梵王及經藏院
　有旃檀瑞像嵩嶽廟有出隊壁皆所竒絶也初名宗道後改
　名宗元以夀終扵皇祐二年有佛像天王并九子母等傳扵
丗
深州防禦使劉永年字君錫章獻明肅皇后之姪也才敏有神
　力兼扵畫筆錯綜萬類非常格可擬
郭忠恕字恕先洛陽人少能屬文七歲舉童子初周祖召為博
　士後因爭忿扵朝堂貶崖州司戸秩滿去官不復仕縦放岐
　雍陕洛之間善畫屋木林石格非師授有設紈素求為圖畫
　者必怒而去乗興即自為之郭從義鎮岐下每延止山亭張
　素設粉墨扵傍經數月忽乗醉就圖之一角作逺山數峯而
　已郭氏亦珎惜之岐有冨人主官酒酤其子喜畫日給醇酎
　設几案絹素及好紙數軸屢以情言忠恕俄取紙一軸凡數
　十畨首圖一丱角小童持線車紙窮䖏作風鳶中引一線長
數丈冨家子不以為竒遂謝絶焉太宗素知其名召赴闕下
授以國子監主簿忠恕益縦酒肆言時政得失頗有怨讟上
　悪之配流登州死扵齊之臨邑道中尸解焉有屋木卷軸傳
　扵丗(忠恕尤精字學宋元献甞手/校其佩觹三篇以寳玩之)
推官王士元仁夀之子也靈襟蕭爽畫法精髙人物師周昉山
　水學關同屋木類郭忠恕皆造其微甞見張文懿家有襍木
　寒林髙丈餘風韻遒舉格致稀竒兼有伊尹負鼎鳳樓十八
　怨四時山水等傳扵丗
宋道字公達宋迪字復古洛陽人二難皆以進士擢第今並䖏
名曹悉善畫山水寒林情致閒雅體像雍容今時以為祕重
矣(然則友愛之/談所冝推揖)
文同字與可􁆒潼永泰人今為司封員外郎祕閣校理善畫墨
　竹冨蕭灑之姿逼檀欒之秀疑風可動不筍而成者也復愛
　扵素屏髙壁狀枯槎老枿風格簡重識者􁬾愛自賦一字至
　十字詩云竹竹森寒潔緑湘江邉渭水曲帷幔翠錦戈矛蒼
　玉虗心異衆草勁節逾凡木化龍杖入僊陂呼鳯律鳴神谷
　月娥巾帔淨冉冉風女笙竽清肅肅林間飲酒碎影摇金石
　上圍棊清隂覆局屈大夫逐去徒悅椒蘭陶先生歸来但㝷
　松菊若檀欒之操則無敵扵君圖蕭灑之姿亦莫賢扵僕
郭元方字子正京師人官至内殿承制善畫草䖝備究蜚蠉潛
　分造化冝矜妙藝藹播佳名然而著意者不及疏略盖或點
　綴過當翻為失真也頗有圖軸傳扵丗
董源字叔達鍾陵人事南唐為後苑副使善畫山水水墨類王
　維著色如李思訓兼工畫牛虎肉肌豐混毛毳輕浮具呉精
　神脫略凡格有滄湖山水著色山水春澤牧牛牛虎等圖傳
　扵丗
　　髙尚其事以畫自娱者二人
　　　李成　宋澥
李成字咸熈其先唐宗室避地營丘因家焉祖父皆以儒學吏
　事聞扵時至成志尚沖寂髙謝榮進博渉經史外尤善畫山
　水寒林神化精靈絶人逺甚(敘論卷/中巳述)開寳中都下王公貴戚
　屢馳書延請成多不荅學不為人自娱而巳後㳺淮陽以疾
　終扵乾徳五年子覺尤以經術知名職踐館閣請恩幽閟贈
　光禄丞(事見宋白/所撰墓碣)有煙嵐暁景風雨四時山水松柏寒林等
　圖傳扵丗
宋澥字則未聞長安人故樞宻湜之弟司封道之從祖也姿度
　髙潔不樂從仕圖畫之外無所嬰心善畫山水林石凝神遐
　想與物冥通遇興登楼有時操筆故人間不多見其迹有烟
　嵐暁景奔灘怪石等圖傳扵丗
　　業扵繪事馳名當代者一百四十六人(人物山水花鳥/襍畫分為四門)
　　　人物門(五十三人僧道并/獨工傳冩者附)
　　　　王靄　髙益　王瓘　孫夢卿
　　　　趙光輔　趙隱士　孫知微　勾龍爽
　　　　李文才　石恪　袁仁厚　趙長元
　　　　王齊翰　周文矩　顧徳謙　郝䖏
　　　　厲昭慶　顧洪祝　李雄　侯翼
　　　　髙文進　王道真　李用及　李象坤
　　　　髙懷節　張昉　髙元亨　楊朏(子圭)
　　　　王兼濟　孫懷悅　陳用智　孟顯
　　　　陳士元　王拙　王居正　葉進成
　　　　葉仁遇　郝澄　童仁益　毛文昌
　　　　南簡　龍章(子淵)武洞清　江惟清
　　　　鍾文秀　田景　李元濟　王易
　　　　陳坦　令宗　李八師　劉道士
王靄京師人工畫佛道人物長扵冩貌五代間以畫聞晋末與
王仁夀皆為契丹所掠太祖受禪放還授圖畫院祗候遂使
江表潛冩宋齊丘韓熈載林仁肇真稱旨改翰林待詔今㝎
力院太祖御容梁祖真像皆靄筆也(太祖御容潛龍日冩/後改装中央服矣)又
畫開寳寺文殊閣下天王及景德寺九曜院彌勒下生像最
為竒出
髙益涿郡人工畫佛道鬼神蕃漢人馬太祖朝潛歸京師始貨
藥以自給每售藥必畫鬼神或犬馬扵紙上藉藥與之由是
　稍稍知名時太宗在潛邸外戚孫氏喜畫(孫氏有酒楼一日/遇四老人飲酒有)
(異疑其神仙因謂之四皓/楼亦謂孫氏為孫四皓也)因厚遇益請為圖畫未幾太宗龍
飛孫氏以益所畫搜山圖進上遂授翰林待詔後𬒳旨畫大
　相國寺行廊阿育王等變相曁熾盛光九曜等有位置小本
藏扵内府後寺廊两經廢置皆飭後輩名手依様臨倣又畫
崇夏寺大殿善神筆力絶人有南國闘象衛士騎射蕃漢出
獵等圖傳扵丗
王瓘河南雒陽人工畫佛道人物深得吴法丗謂之小吴生石
中令甞令畫雒中昭報寺壁及有佛道功徳故事人物等圖
傳扵丗
孫夢卿東平人工畫佛道人物亦專吴學尤長寺壁謂之孫脫
壁甞與王靄對畫開寳寺文殊閣下西北方毗樓博乆天王
像并大相國寺甚有其迹今多不存矣
趙光輔華原人工畫佛道兼精蕃馬筆鋒勁利名刀頭燕尾太
　祖朝為圖畫院學生故郷里呼為趙評事許昌開元龍興两
　寺皆有畫壁浴室院地獄變尤佳有功徳蕃馬等傳扵丗
隱士趙雲子善畫道像扵青城丈人觀畫諸仙竒絶孫太古甞
　隂使人問巳畫趙云孫畫雖善而傷豐滿乏清秀孫由是感
悟
孫知微字太古眉陽人精黄老學善佛道畫扵成都夀寧院畫
熾盛光九曜及諸墻壁時輩稱伏知微凡畫聖像必先齋戒
䟽瀹方始援毫有功徳并故事人物傳扵丗(知微始畫夀寜/九曜也令童仁)
(益輩設色其水聖侍從有持水晶瓶者因増蓮花扵瓶中知/微旣見愀然曰瓶所以鎮天下之水吾得之扵道經今則奚)
(以花為嗟乎畫蛇/着足失之逺矣)
句龍爽蜀人國𥘉為翰林待詔工畫佛道人物善為古體衣冠
精裁密緻亦一代之竒筆也有功徳并故事人物傳扵丗
李文才華陽人工畫松石兼長冩貌事孟蜀為翰林待詔廣政
　中荆南髙王令人入蜀請文才冩義興門街雙筍石并其故
　事又甞冩蜀主并名臣真像扵大慈寺亦有圖軸傳扵丗
石恪蜀人性滑稽有口辯工畫佛道人物始師張南本後筆墨
　縦逸不專規矩蜀平至闕下甞被旨畫相國寺壁授以畫院
　之職不􁂗堅請還蜀詔許之恪不樂都下風物頗有譏誚襍
　言或播人口有唐像五丁開山巨靈擘太華新羅人角力等
　圖傳扵丗
袁仁厚蜀人早師李文才乾徳中至闕下未乆還蜀因求得前
　賢畫様十餘本持歸平居以畫自適終老郷閭蜀川亦有遺
　迹
趙長元蜀人工畫佛道人物兼工翎毛初隨蜀主至闕下隸尚
　方彩畫匠人因扵禁中墻壁畫雉一隻上見之嘉賞尋補圖
　畫院祗候今東太一宮貴神像華嚴十六羅漢並長元筆
王齊翰建康人事江南李後主爲翰林待詔工畫佛道人物開
　寳末金陵城䧟有歩䘚李貴入佛寺中得齊翰所畫羅漢十
　六軸㝷爲商賈劉元嗣以白金二百星購得之齎入京師扵
　一僧䖏質錢後元嗣詣僧請贖其僧以過期拒之因成爭訟
　時太宗尹京督出其畫覽之嘉歎遂畱畫厚賜而釋之經十
　六日太宗登極後名應運羅漢
周文矩建康句容人事江南李後主爲翰林待詔工畫人物車
馬屋木山川尤精仕女大約體近周昉而更増纎麗有貴戚
　逰春擣衣熨帛繡女等圖傳扵丗
顧徳謙建康人工畫人物風神清勁舉無與比李後主愛重之
　甞謂曰古有凱之今有徳謙二顧相望繼為畫絶矣識者以
　為知言呂文靖家有蕭翼說蘭亭故事横卷青錦標飾碾玉
軸頭實江南之舊物窺其風格可知非􁆢也
郝䖏江南人工畫佛道鬼神兼長冩貌䖏本一商賈酷好圖畫
　因而家産蕩盡唯學畫耳
厲昭慶建康豐城人工畫人物事江南為翰林待詔後隨李後
　主至闕下授圖畫院祗候
顧洪祝不知何許人工畫人物傳其名而未見其迹
李雄北海人工畫佛道偏長鬼神罕有倫比太宗朝為圖畫院
　祗候因忤旨遯去北海龍興寺有畫壁
侯翼安㝎人工畫佛道人物夙振吴風窮乎奥旨長安洛汭寺
　壁尤多兼有三教聖像故事人物等圖傳扵丗
髙文進從遇之子工畫佛道曹呉兼備乾徳乙丑歲蜀平至闕
　下時太宗在潛邸多訪求名藝文進遂徃依後以攀附授翰
　林待詔未幾重修大相國寺命文進俲髙益舊本畫行廊變
　相及太一宮夀寜院啓聖院曁開寳塔下諸功徳墻壁率皆
　稱旨又敕令訪求民間圖畫繼䝉恩將相國寺大殿後擎塔
　天王如出墻壁及殿西降魔變相其迹並存今畫院學者咸
　宗之然曽未得其彷彿耳
王道真蜀郡新繁人工畫佛道人物兼長屋木太宗朝因髙文
　進薦引授圖畫院祗候甞被旨畫相國寺并玉清昭應宫壁
　今相國寺殿東畫給孤獨長者買祇陀太子園因縁并殿西
　畫誌公變十二面觀音像其迹並存
李用及李象坤並工畫佛道人物尤精鬼神嘗與髙文進王道
　真同畫相國寺壁並為良手殿東畫牢度乆闘聖變相其迹
　見存
髙懷節文進長子太宗朝為翰林待詔頗有父風甞與其父同
　畫相國寺壁兼長屋木為人稱愛也
張昉臨汝人工畫佛道人物筆專吴體甞畫玉清昭應宫奏樂
　天女髙丈餘掇筆而成本郡開元寺有畫壁亦佳手也
髙元亨京師人工畫佛道人物兼長屋木多状京城市肆車馬
　有瓊林苑角抵夜市等圖傳扵丗
楊朏京師人後家泗上工畫佛道人物尤扵觀音得名天下然
　而手足間時或小失停分盖扵骨法用筆跨邁倫輩是其小
　疵不足以累大醇也亦愛畫西南夷人妙得其旨(丗盛傳揚/朏波斯)
　子圭有父風
王兼濟河南洛陽人工畫佛道鬼神洛中南宮有十太乙像嵩
嶽廟有與武虞曹對畫墻壁武畫出隊兼濟畫入隊衆所播
傳也
孫懐悅安㝎靈臺人工畫佛道人物學呉生為得法雒中有寺
　壁
陳用智頴川郾城人天聖中爲圖畫院祗候未乆罷歸郷里工
　畫佛道人馬山川林木精詳巧贍難跨伊人但意務周勤格
　乏清致有功徳蕃馬故事人物等圖傳扵丗(用智居小窯鎮/多謂之小窯陳)
孟顯安化華池人工畫佛道鬼神人馬屋木大率作用氣格略
　與陳用智相似(多謂之小孟亦/云紅樓孟家)
陳士尢京師人善畫人物屋木有嘉慶圖故事人物傳扵丗
王拙河東郡人工畫佛道人物初畫玉清昭應宫壁選中右第
　一
王居正拙之子善畫仕女酷學周昉精宻有餘而氣韻不足
葉進成江南人工畫人物甞見楊褒虞曹家有醉道圖頗得閻
　令之體
葉仁遇進成族弟工畫人物多状江表市肆風俗田家人物
郝澄金陵句容人工畫佛道鬼神學通相術精扵傳冩巳上各
　有圖軸傳扵丗
童仁益蜀郡人工畫人物尊像出自天資不由師訓乃孫知微
　之亞也甞畫青城山丈人觀諸仙淳化末仁益以成都天慶
　觀仙逰閣下舊有石恪畫左右龍虎君遂抒思援毫扵天慶
　觀前亦畫龍虎君两壁及畫大慈寺中佛殿漢明帝摩騰笁
　法三藏保福院畫首楞嚴二十五觀筆力勁健頗有圖軸傳
　扵輦下好事者徃徃誤評為孫知微之筆也
毛文昌蜀郡人工畫田家風物有江村晚釣村童入學郊居豐
　稔等圖傳扵丗
南簡平凉人工畫佛道人物丗傳其名未見其迹
龍章京兆櫟陽人工畫佛道人物兼工傳冩尤善畫虎曽有貨
　藥人楊生檻中養一虎章因就視冩之故畫虎最臻形似子
　淵有父風
武洞清工佛道人物特為精妙有襍功徳十一曜二十八宿十
　二真人等像傳扵丗
鍾文秀京師人今為翰林待詔工畫佛道人物兼學關同山水
　亦得其法
田景慶陽人工畫人物有竒思甞得景一扇面畫三敎作二童
　奕棊扵僧前一則乗勝而矜誇一則敗北而悔沮僧臨視而
　笑瞻顧如生惜其孤貪聲聞不顯後之陳畱不知所終
李元濟太原人工畫佛道人物精扵吴筆熈寜中召畫相國寺
　壁命官較㝎衆手時元濟藝與崔白為勍敵議者以元濟學
　遵師法不妄落筆遂推之為第一其間佛鋪多是元濟之筆
　也
王易鄜州人亦工佛道人物學隣元濟時同畫相國寺壁畫畢
　各歸郷里都人稱伏之
陳坦晋陽人工畫佛道人物都下奉先普安二佛刹尤多功徳
墻壁相國寺北廊髙僧乃坦所畫其扵田家村落風景固為
　獨歩有村醫村學田家娶婦村落祀神移居豐社等圖傳扵
　丗
僧令宗廣漢人工畫佛道人物成都大慈寺三學院并掲帝堂
　有畫壁
道士李八師(亡其/名)卭州依政人扵本縣崇聖觀披挂工畫道門
　尊像青城山丈人觀亦有畫壁
劉道士(亡其/名)建康人工畫佛道鬼神落筆遒怪江南寺觀時見
其迹尤愛畫甘露佛多傳扵丗
　　獨工傳冩者七人
　　　牟谷　髙太沖　尹質　歐陽黌
　　　元靄　維真　何充
牟谷不知何許人工相術善傳冩太宗朝為圖畫院祗候端拱
　𥘉詔令隨使者徃交趾國冩安南王黎桓及諸陪臣真像畱
　止數年旣還屬宫車晏駕未蒙恩旨間居閶闔門外乆之真
　宗幸建隆觀谷乃以所冩太宗御容張扵戶内上見之敕中
　使収赴行在詰其所由谷具以實對上命釋之時太宗御容
　巳令无靄冩畢乃更令谷冩正面御容㝷授翰林待詔能冩
　正面唯谷一人而巳
髙太沖江南人工傳冩事李中主為翰林待詔甞冩李中主真
　得其神思
尹質蜀人工傳冩甞冩燕王真頗蒙顧遇有藥王像孫思邈像
　并畫猴傳扵丗
歐陽黌京師人工傳冩宗侯貴戚多所延請其藝與僧維眞相
　抗餘無出其右者
僧元靄蜀人自㓜入京依㝎力院輪公落髮妙工傳寫為太宗
　朝供奉一日在禁中傳冩為一小黄門毀辱遍問同列無肯
言其姓名者乃草一頭子懷之見都知李神福訴以毀辱之
事神福曰小底至多不得其名誰受其責靄乃探懐中所草
　頭子示之李一見嗟訝曰此鄧某也(亡其/名)何其倉䘚之間傳
　冩如此之妙因召鄧責誚伏過而去
僧維真嘉禾人工傳冩甞被旨冩仁宗英宗御容賞賚殊厚元
　靄之繼矣名公貴人多召致傳冩尤以善冩貴人得名
何充姑蘇人工傳冩擅藝東南無出其右者
圖畫見聞誌卷第三
此元人抄本圖畫見聞誌三卷余向從東城故家
收淂者也因其殘本未及列入甲等頃承周香
嚴以殘宋刻本後三卷見遺与此適爲合壁雖各
自不全而元抄宋刻不皆古香馣靄令人珍惜無
比乎因宋刻本与此長短不齊遂損此舊装
以期畫一上下方各以餘紙䕶之俾两書原紙不
傷而外觀整齊扵古書舊裝名为損而實則
益也　己未五月　蕘圃記
圖畫見聞誌第四
　　　　紀藝下
　　　　山水門(凢二十四/人僧附)
　　　范寛　劉永　王端　翟院深
　　　燕貴　許道寧　紀眞　黃懷玉
　　　啇訓　丘訥　龐崇穆　李隱
　　　髙克明　屈鼎　郝銳　梁忠信
　　　李宗成　郭熈　董贇　侯封
　　　符道隱　擇仁　巨然　繼肇
范寛字中立華原人工畫山水理通神會竒能絶世
體與關李特異而格律相抗(叙論卷/中巳述)寛儀狀峭古進
止踈野性嗜酒好道甞往來雍雒間天聖中猶在耆
舊多識之有冒雪髙峯四時山水并故事人物傳於
世(或云名中立以其性/寛故人呼爲范寛也)
劉永京師人工畫山水始師僧德符畫松石後遍求
諸家山水採其所長而傚之及見荆浩之迹乃知諸
家有所未盡一日復覩關同畫俄歎曰是乃得名至
藝者乎向所謂登東山而小魯遂捐棄餘學專法關
氏果遂升堂馳名當代矣有瀑泉屏風四時山水山
居詩意等圗傳於世
王端字子正瓘之子工畫山水專學關同得其要者
惟劉永與端耳相國寺浄土院舊有畫壁惜乎主僧
不鑒遂至杇墁端雖以山水著名然於佛道人馬自
爲絶格兼善傳冩甞冩　真廟御容稱旨授三班奉
職有佛道功德故事人物四時山水傳於世
翟院深北海人工畫山水學李光丞院深少爲本郡
伶官一日府會院深擊鼔忘其節奏部長按舉其罪
太守面詰之院深乃曰院深雖賤品天與之性好畫
山水向擊鼔次偶見雲聳竒峯堪爲畫範難明兩視
忽亂五聲太守嘉而釋之院深學李光丞爲酷似但
自創意者覺其格下專臨模者往往亂真
燕貴本隷尺籍工畫山水不專師法自立一家規範
大中祥符𥘉建玉清昭應宫貴預役焉偶暇日畫山
水一幅人有告董役劉都知者因奏𥙷圗畫院祗候
實精品也吕文靖宅㕔後屏風乃貴所畫亦有圗軸
傳於丗
許道寧長安人工畫山水學李光丞始尚矜謹老年
唯以筆畫簡快爲已任故峯巒峭抜林木勁硬別成
一家體故張文懿贈詩曰李成謝丗范寛死唯有長
安許道寧非過言也長安凉榭中冩終南太華二壁
今存有山水寒林臨深履薄早行詩意潘閬倒騎驢
等圗傳於丗
紀真黄懷玉並工畫山水學范寛逼真
商訓工畫山水亦學寛但皴淡山石圗冩林木皆不
及紀與黄也
丘訥河南雒陽人工畫山水體近許道寧筆氣不逮
而用墨過之
龐崇穆右北平人工畫山水始建玉清昭應宮召崇
穆畫山水數壁能爲群峯列岫雲煙聚散之象功畢
上欲旌以畫院之職乃遯去不仕
李隱五原人工畫山水大中祥符末營會靈觀命隱
冩五嶽山形於壁及畫山水於五殿屏扆觀其危峯
疊嶂逺水踈林可謂盡美矣然而鈎描筆困槍(上/聲)淡
墨焦斯爲未至爾
髙克明京師人　仁宗朝爲翰林待詔工畫山水採
擷諸家之美叅成一藝之精團扇卧屏尤長小景但
矜其巧宻殊乏飄逸之妙
屈鼎京師人　仁宗朝爲圗畫院祗候工畫山水得
燕貴之彷彿龐相第屏風乃鼎所畫
郝銳不知何許人工畫山水人或稱之而未見其迹
梁忠信京師人　仁宗朝爲圗畫院祗候工畫山水
體近髙克明而筆墨差嫰又寺宇過盛棧道兼繁人
或譏之也(恐其亂髙/故顯出之)以上各有圗軸傳於丗
李宗成鄜畤人工畫山水寒林學李成破墨潤媚取
象幽竒林麓江臯尤爲盡善樞府東㕔有大濺撲屏
風乃宗成所畫(石上有崔慤/畫鷺鷥一隻)有風雨江山拜月圗四
時山水松栢寒林等傳於世
郭熈河陽温人今爲御書院藝學工畫山水寒林施
爲巧贍位置淵深雖復學慕營丘亦能自放匈臆巨
障髙壁多多益壯今之世爲獨絶矣(熈寧初勑畫小/殿屏風熈畫中)
(扇李宗成符道隱畫兩側扇各盡所/藴然符生鼎立於郭李之間爲幸矣)
董贇頴川長社人工畫山水寒林學志精勤毫鋒老
硬但噐類近俗格致非髙
侯封邠人今爲圗畫院學生工畫山水寒林始學許
道寧不能踐其老格然而筆墨調潤自成一體亦郭
熈之亞
符道隱長安人工畫山水寒林學無師法多從已見
當其合作亦有可觀
永嘉僧擇仁善畫松初採諸家所長而學之後夢吞
數百條龍遂臻神妙性嗜酒毎醉揮墨於綃紈粉堵
之上醒乃添𥙷千形萬狀極於竒怪曽飲酒永嘉市
醉甚顧新泥壁取拭盤巾濡墨灑其上明日少増修
爲狂枝枯枿畫者皆伏其神筆
鍾陵僧巨然工畫山水筆墨秀潤善爲煙嵐氣象山
川髙曠之景但林木非其所長隨李主至闕下學士
院有畫壁兼有圗軸傳於世
呉僧繼肇工畫山水與巨然同時體雖相類而峯巒
稍薄怯也相國寺資聖閣院有所畫屏風
　　　花鳥門(凢二十九/人僧道附)
　　　　黄居寀　劉賛　夏侯延祐　丘慶餘
　　　　髙懷寳　徐熈　徐崇矩　徐崇嗣
　　　　唐希雅　唐宿　唐忠祚　解處中
　　　　祁序　陶裔　母咸之　傳文用
　　　　劉夢松　劉文惠　李符　李懷衮
　　　　王曉　趙昌　王友　鐔宏
　　　　易元吉　崔白　崔慤　艾宣
　　　　李吉　侯文慶　董祥　葛守昌
　　　　李祐　丁貺　閻士安　居寧
　　　　慧崇　何尊師　牛戩
黄居寀字伯鸞筌之季子也工畫花竹翎毛黙契天
眞冥周物理(叙論卷/中巳述)始事孟蜀爲翰林待詔與父筌
俱蒙恩遇圗畫殿庭牆壁宫闈屏障不可勝紀學士
徐光溥甞獻秋山圗歌以美之曽於彭州棲眞觀壁
畫水石一堵自未至酉而畢觀者莫不歎其神速且
妙也乾德乙丑歳隨蜀主至闕下　太祖舊知其名
㝷眞命　太宗皇帝尤加睠遇供進圗畫恩寵優異
仍委之搜訪名蹤銓定品目居寀狀太湖石尤過乃
父有四時山景花竹翎毛鷹鶻犬兎湖灘水石春田
放牧等圗傳於世
劉賛蜀人工畫花竹翎毛兼長龍水迹意兼美名播
蜀川
夏侯延祐蜀郡人工畫花竹翎毛師黄筌粗得其要
始事孟蜀爲翰林待詔旣歸朝拜眞命爲圗畫院藝
學各有圗軸傳於世
丘慶餘潛之子工畫花竹翎毛兼長草蟲墨彩俱媚
風韻尤髙有四時花鳥蜂蟬竹枝等傳於世
髙懷寶懷節之弟工畫花竹翎毛草蟲𬞞菓頗臻精
妙與兄懷節同時入仕爲圗畫院祗候髙氏自道興
至二子凢四世皆以畫進雖曰藝成然而不墜家聲
賞延於世可佳矣
徐熈鍾陵人世爲江南仕族熈識度閑放以髙雅自
任善畫花木禽魚蟬蝶𬞞果學窮造化意出古今(叙/論)
(卷中/巳述)徐鉉云落墨爲格雜彩副之迹與色不相隱映
也又熈自撰翠微堂記云落筆之際未甞以傅色暈
淡細碎爲功此眞無愧於前賢之作當時巳爲難得
李後主愛重其迹開寳末歸朝悉貢上宸廷藏之秘
府亦有寒蘆野鴨花竹雜禽魚蠏草蟲𬞞苗果蓏并
四時折枝等圗傳於世
徐崇矩徐崇嗣並熈之孫善繼先志克著佳聲
唐希雅嘉興人妙於畫竹兼工翎毛始學李後主金
錯刀書遂縁興入於畫故爲竹木多顫掣之筆蕭踈
氣韻無謝東海矣徐鉉云翎毛粗成而巳精神過之
唐宿唐忠祚並希雅之孫夙擅家聲皆躋妙格
解處中江南人事李後主爲翰林司藝特於畫竹盡
嬋姢之妙但間泊翎毛頗虧形似耳
祁序江南人工畫花竹翎毛兼長水牛鬱有髙致也
陶裔京兆鄠人工畫花竹翎毛形製設色亞於黄筌
眞宗朝爲圗畫院祗候祥符中畫御座屏扆稱㫖㝷
改翰林待詔
母咸之江南人工畫朝雞妙冠一時
傳文用京師人工畫花竹翎毛有黄氏之風特精野
雉鵪鶉能辨四時毛彩
劉夢松江南人善畫水墨花鳥隨冝取象如施衆形
劉文惠不知何許人善畫花竹翎毛傳彩雖勤而氣
格傷懦
李符襄陽人工畫花竹翎毛彷彿黄體而丹青雅淡
別是一種風格然於翎毛骨氣間有得失耳
李懷衮蜀郡人工畫花竹翎毛學黄氏與夏侯延祐
不相上下今陳康肅第屏風乃懷衮所畫
王曉魯郡泗水人善畫鷹鷂柘棘師郭乾暉而遊其
藩
趙昌字昌之廣漢人工畫花果其名最著然則生意
未許全株折枝多從定本惟於傳彩曠代無雙古所
謂失於妙而後精者也昌兼畫草蟲皆云盡善茍圗
禽石咸謂非精昌家冨晚年復自購己畫故近世尤
爲難得
王友漢州人少隷本郡克寧軍籍工畫花果師趙昌
爲髙足雖窮傳彩之功終乏潤澤之妙
鐔宏成都人工畫花果復師王友𥘉云齒教後即肩
隨矣以上各有圗軸傳於世
易元吉字慶之長沙人靈機深敏畫製優長花鳥蜂
蟬動臻精奥始以花果專門及見趙昌之迹乃歎服
焉後志欲以古人所未到者馳其名遂冩獐猿甞遊
荆湖間入萬守山百餘里以覘猿狖獐鹿之屬逮諸
林石景物一一心傳足記得天性野逸之姿寓宿山
家動經累月其欣愛勤篤如此又甞於長沙所居舎
後䟽鑿池沼間以亂石叢花踈篁折葦其間多蓄諸
水禽毎穴䆫伺其動静遊息之態以資畫筆之妙治
平甲辰歳景靈宫建孝嚴殿乃召元吉畫迎釐齊殿
御扆其中扇畫太湖石仍冩都下有名鵓鴿及雒中
名花其兩側扇畫孔雀又於神遊殿之小屏畫牙獐
皆極其思元吉始蒙其召也欣然聞命謂所親曰吾
平生至藝於是有所顯發矣未幾果　勑令就開先
殿之西廡張素畫百猨圗命近要中貴人領其事仍
先給粉墨之資二百千畫猨纔十餘枚感時疾而卒
元吉平日作畫格實不群意有踈宻雖不全拘師法
而能伏義古人是乃超忽時流周旋善譽也尚使元
吉卒就百猨當有遇於人主然而遽䘮其命矣夫有
獐猿孔雀四時花鳥冩生𬞞果等傳於丗(建隆觀翊/教院殿東)
(獐猿林石絶佳又甞於餘杭後市都監㕔屏風/上畫鷂子一隻舊有鷰二巢自此不復來止)
崔白字子西濠梁人工畫花竹翎毛體製清贍作用
䟽通雖以敗荷鳬鴈得名然於佛道鬼神山林人獸
無不精絶凢臨素多不用杇復能不假直尺界筆爲
長絃挺刃熈寧𥘉命白與艾宣丁貺葛守昌畫垂拱
殿御扆鶴竹各一扇而白爲首出後恩𥙷圗畫院藝
學白自以性踈闊度不能執事固辭之于時　上命
特免雷同差遣非御前有㫖母召(凢直授/聖㫖不/經有司者謂之御)
(前祗/應)出於異恩也然白之才格有邁前脩但過恃主
知不能無纇相國寺廊之東壁有熾盛光十一曜坐
神等廊之西壁有佛一鋪圎光透徹筆勢欲動北都
大安寺許昌湖亭皆有畫壁及甞見敗荷雪鴈四時
花鳥謝安登山子猷訪戴等圗多遇合作
崔慤字子中白之弟也今爲左廷直工畫花竹翎毛
狀物布景與白相類甞觀敗荷雪鴈及四時花竹風
範清懿動多新巧有時作隔蘆睡鴈尤多意思
艾宣鍾陵人工畫花竹翎毛孤標髙致别是風規敗
草荒榛尤長野趣鵪鶉一種特見精絶
李吉京師人甞爲圗畫院藝學工畫花竹翎毛學黄
氏爲有功後來院體未有繼者
侯文慶京師人今爲翰林待詔工畫草蟲及冩𬞞菜
體尚精謹殊乏生氣
董祥京師人今爲翰林待詔工畫花木有瑠璃瓶中
雜花折枝人多愛之
葛守昌京師人今爲圗畫院祗候工畫花竹翎毛兼
長草蟲𬞞菜
李祐河内人丁貺濠梁人皆工畫花竹翎毛各有所
長求之才格難乎其人也
閻士安陳州宛丘人以醫術爲助教工畫墨竹筆力
老勁名著當時每於大卷髙壁爲不盡景或爲風勢
甚有意趣復愛作墨蠏蒲藻等閑而成爲人所重也
僧居寧毗陵人妙工草蟲其名藉甚甞見水墨草蟲
有長四五寸者題云居寧醉筆雖傷大而失眞然則
筆力勁俊可謂稀竒梅聖俞贈詩云草根有纎意醉
墨得已熟好事者毎得一扇自爲珍物
建陽僧慧崇工畫鵞鴈鷺鷥尤工小景善爲寒汀逺
渚蕭灑虚曠之象人所難到也
何尊師(亡其/名)閬中人善畫猫兒今爲難得
道士牛戩河内人工畫翎毛多冩班鳩野鵲但柘棘
不甚精髙以上各有圗軸傳於丗
　　雜畫門(凢三十五/人僧道附)
　　　　卑顯　張翼　張戡　丘士元
　　　裴文睍　胡九齡　馮清　包貴
　　　包鼎　趙邈齪　辛成　馮進成
　　　　呉進　呉懷　董羽　任從一
　　　趙幹　曹仁熈　荀信　戚文秀
　　　路衙推　楊揮　朱澄　徐易
　　　徐白　劉文通　蔡潤　蒲永昇
　　　　何覇　張經　支選　藴能
　　　吕拙　趙裔　鄧隱
卑顯不知何許人　眞宗朝爲翰林待詔工畫馬有
韓幹之風而筆力勁健有按御馬圗伯樂相馬秣馬
渲馬等圗傳於丗
張翼一名鈐豳國人工畫蕃馬師趙光輔得其筆法
但狀彼胡人不能酷似耳
張戡瓦橋人工畫蕃馬居近燕山得胡人形骨之妙
盡戎衣鞍勒之精然則人稱髙名馬虧先匠今時爲
獨歩矣
丘士元不知何許人工畫水牛精神形似外特有意
趣
裴文睍京師人　仁宗朝爲翰林待詔工畫水牛骨
氣老重劄渲謹宻亦一代之佳手也
胡九齡絳人工畫水牛筆弱於裴而意特蕭灑愛作
臨水倒影牛人多稱之
馮清陜郡閿郷人善畫橐駞兼工平畫景靈宫北廊
墻壁道經變相乃清之筆
包貴宣城人善畫虎名聞四逺丗號老包也
包鼎貴之子雖從父訓抑又次焉子孫襲而學者甚
衆雖非類犬然終不能踐貴鼎之閾矣以上各有圗
軸傳於丗
趙邈齪(亡其/名)性惟質魯不善修飾故人號爲邈齪妙
工畫虎有伏崖嘯風䑛掌等虎傳於丗
辛成不知何許人亦以畫虎聞於時
馮進成江南人善畫犬兎筆迹縝細
呉進呉懷並江南人善畫龍水
董羽毗陵人有鄧艾之疾語不能出俗號董啞子善
畫龍水海魚始事江南爲翰林待詔旣歸朝領真命
爲圗畫院藝學鍾陵清凉寺有李中主八分題名李
簫逺草書羽畫海水爲三絶又畫李後主香花閣圗
屏及歸朝後　太宗甞令畫端拱樓下龍水四壁極
其精思及畫玉堂屋壁海水見存羽始𬒳命畫端拱
樓龍水凢半載功畢自謂即拜　恩命一日　上與
嬪御登樓時　皇子尚㓜見畫壁驚畏啼呼亟令杇
鏝羽卒不受賞亦其命也
任從一京師人　仁宗朝爲翰林待詔工畫龍水海
魚爲時推賞舊有金明池水心殿御座屏扆畫出水
金龍勢力遒怪今建隆觀翊教院殿後有所畫龍水
二壁
趙幹江南人工畫水事江南爲畫院學生
曹仁熈毗陵人工畫水善爲驚濤怒浪馳名江介
荀信江南人工畫龍水　真宗朝爲翰林待詔天禧
中甞𬒳旨畫㑹靈觀御座屏扆看水龍妙絶一時後
移入禁中
戚文秀工畫水筆力調暢甞觀所畫清濟灌河圗旁
題云中有一筆長五丈旣㝷之果有所謂一筆者自
邊際起通貫於波浪之間與衆毫不失次序超騰回
摺實逾五丈矣
路衙推(亡其/名)不知何許人善畫魚體致純古以上各
有圗軸傳於世
朱澄事江南爲翰林待詔工畫屋木李中主保大五
年甞令與髙太冲等合畫雪景宴圗時稱絶手
楊揮江南人善畫魚人稱之而未見其迹
徐易暨弟白海州人並工畫魚精宻形似綽有可觀
易兼工雜畫尤能篆隷今爲御書院藝學
劉文通京師人善畫屋木當代稱之　眞宗朝爲圗
畫院藝學甞𬒳㫖冩玉清昭應宫七賢閣兼預畫壁
爲優等
蔡潤鍾陵人工畫舩水始隨李主至闕下􁒐八作司
彩畫匠人後因畫舟車圗進上　上方知其名遂𥙷
畫院之職後令畫楚王渡江圗藏於内府以上各有
圗軸傳於世
蒲永昇成都人性嗜酒放浪善畫水人或以勢力使
之則嘻笑捨去遇其欲畫不擇貴賤蘇子贍内翰甞
得永昇畫二十四幅每觀之則隂風襲人毛髮爲立
子瞻在黄州臨臯亭乗興書數百言寄成都僧惟簡
具述其妙謂董戚之流爲死水耳(惟簡住大慈寺勝/相院其書刻石在)
(焉)
何覇不知何許人工畫舩水其名尤著有瀟湘逢故
人舶客等圗傳於世
張經姑蘇人善雜畫尤精傳模
支選不知何許人　仁宗朝爲圗畫院祗候工畫太
平車及江州車又畫酒肆邊絞縛樓子有分踈界畫
之功兼工雜畫
浙陽僧藴能工雜畫錯揔萬彚無不兼通然絶佳者
未易多得
道士呂拙京師人工畫屋木至道中爲圗畫院祗候
時方建上清宫拙因畫鬱羅霄臺様進上恩改翰林
待詔不就願於本宫爲道士㝷得披挂仍賜紫衣拙
畫屋木絶妙然多以人物繁雜爲累以上各有圗軸
傳於世
趙裔不知何許人工雜畫兼長佛道人物學朱繇用
筆少亞而傳彩爲精有十現老君像蘇逹挐太子變
相士女看花等圗并四時花鳥傳於世
鄧隱梓州人工雜畫兼佛像鬼神本州州宅有畫天
王壁并牛頭寺畫羅漢皆妙及有山水花鳥傳於世
圗畫見聞誌卷第四
圗畫見聞誌卷第五
　　　　故事拾遺(唐朝/王蜀/朱梁/揔二十七事)
　　　八駿圗　謝元深　滕王　閻立本
　　　鶴畫　呉道子　金橋圗　先天菩薩
　　　資聖寺　浄城寺　西明寺　相藍十絶
　　　王維　三花馬　崔圎　周昉
　　　張璪　石橋圗　桞公權　㑹昌廢壁
　　　西園圗　雪詩圗(李益/附)鄭賛　盧氏宅
　　　趙嵒　劉彦齊　常生
　　　　　　八駿圗
舊稱周穆王八駿日馳三萬里晉武帝時所得古本
乃穆王時畫黄素上爲之腐敗昬潰而骨氣宛在逸
狀竒形實亦龍之類也遂令史道碩模冩之宋齊梁
陳以爲國寳隋文帝㓕陳圗書散逸此畫爲賀若弼
所得齊王暕知而求得之荅以駿馬四十蹄美錦五
十叚後復進獻煬帝至唐貞觀中勑借魏王泰因而
傳模於世其一曰渠黄(身青􁏢尾赤項下/至肚紅而蹄黒)其二曰山
子(身紫􁏢尾黒項下/至肚紅而蹄黒)其三曰盗驪(身黄而黒班􁏢尾/黒項下至肚紅而)
(蹄黒􁏢鬛/絶少也)其四曰緑耳(身青􁏢尾黒而虬項/下至肚紅而蹄黒)其五曰
赤驥(身赤􁏢尾赤而黄項/下至肚紅而蹄黒)其六曰　騮(身淺紫騣尾/深紫而虬項)
(下至肚紅而/蹄黒/音華)其七曰踰輪(身紫而帶黒􁏢尾黒而虬/項下至肚紅而蹄黒額上)
(苦精騣向前/尖而上卷)其八曰白(身青騘􁏢尾紅項下至/肚紅而蹄黒/音義)
　　　　　謝元深
唐貞觀三年東蠻謝元深入朝冠烏熊皮冠以金絡
額毛帔以韋爲行縢著履中書侍郎顔師古奏言昔
周武王治致太平逺國歸𣢾周史乃集其事爲王㑹
篇今聖德所及萬國來朝卉服鳥章俱集蠻邸實可
圗冩貽于後以彰懷逺之德上從之乃命閻立德等
圗畫之
　　　　　滕王
唐滕王元嬰髙祖第二十二子也善畫蟬雀花卉而
史傳不載惟張彦逺歷代名畫記中書之及覩王建
宫詞云内中數日無宣喚傳得滕王蛺蝶圗乃知其
善畫也
　　　　　閻立本
唐閻立本至荆州觀張僧繇舊跡曰定虚得名耳明
日又往曰猶是近代佳手明日往曰名下無虚士坐
卧觀之留宿其下十餘日不能去又僧繇曽作醉僧
圗傳於世長沙僧懷素有詩云人人送酒不曽沽終
日松間繫一壺草聖欲成狂便發真堪畫入醉僧圗
然道士每以此嘲僧群僧於是聚鏹數十萬求立本
作醉道圗並傳於代
　　　　　鶴畫
黄筌冩六鶴其一曰唳天(舉首張/喙而鳴)其二曰警露(回首/引頸)
(上/望)其三曰啄苔(垂首下/啄於地)其四曰舞風(乗風振/翼而舞)其五曰
䟽翎(轉項毨/其翎羽)其六曰顧歩(行而回/首下顧)後軰丹青則而象
之杜甫詩稱薛公十一鶴皆冩青田眞恨不見十一
之勢復何如也
　　　　　呉道子
開元中將軍裴旻居䘮詣呉道子請於東都天宫寺
畫神鬼數壁以資冥助道子荅曰吾畫筆乆廢若將
軍有意爲吾纒結舞劒一曲庶因猛勵以通幽冥旻
於是脫去縗服若常時裝束走馬如飛左旋右轉擲
劒入雲髙數十丈若電光下射旻引手執鞘承之劒
透室而入觀者數千人無不驚慄道子於是援毫圖
壁颯然風起爲天下之壯觀道子平生繪事得意無
出於此
　　　　　金橋圗
金橋圗者唐明皇封㤗山回車駕次上黨潞之父老
負檐壷漿逺近迎謁帝皆親加存問受其獻饋錫賚
有差其間有先與帝相識者悉賜以酒食與之話舊
故所過村部必令詢訪孤老䘮疾之家加吊恤之父
老欣欣然莫不瞻戴叩乞駐留焉及車駕過金橋(橋/在)
(上/黨)御路縈轉上見數十里間旗纛鮮華羽衛齊肅顧
左右曰張說言我勒兵三十萬旌旗徑千里挾右上
黨至于太原(見后/土碑)眞才子也帝遂召呉道子韋無忝
陳閎令同製金橋圗御容及帝所乗照夜白馬陳閎
主之橋梁山水車輿人物草木鷙鳥噐仗帷幕呉道
子主之狗馬驢騾牛羊橐駞猴兎猪　之属韋無忝
主之圗成時謂三絶焉
　　　　　先天菩薩
有先天菩薩幀本起成都妙積寺唐開元𥘉有尼魏
八師者常念大悲呪有雙流縣民劉乙小字意兒年
十一歳自言欲事魏尼尼始不納遣亦不去常於奥
室坐禪嘗白魏云先天菩薩見身此地遂篩灰於庭
一夕有巨跡長數尺倫理成就意兒因謁畫工随意
設色悉不如意有僧法成者自云能畫意兒常合仰
祝然後指授之僅十稔功方就後塑先天菩薩像二
百四十二首首如塔勢分臂如蔓所畫様凢十五卷
有柳七師者崔寜之甥分三卷往上都流行時魏奉
古爲長史得其様進之後因四月八日復賜髙力士
今成都者是其次本
　　　　　資聖寺
資聖寺中䆫間呉道子畫髙僧韋述讃李嚴書中三
門外兩面上層不知何人畫人物頗類閻筆寺西廊
北隅楊坦畫近塔天女明睇將瞬團塔院北堂有鐡
觀音髙三丈餘觀音院兩廊四十二賢聖韓幹畫元
載讃東廊北壁散馬不意見者如將嘶蹀聖僧中龍
樹啇郍和脩絶妙團塔上菩薩李嗣眞畫四面花鳥
邊鸞畫當中藥上菩薩頂上茸葵尤佳塔中藏千部
法華經詞人作諸畫聮句
　　　　　浄城寺
淨城寺者本唐太穆皇后宅後捨爲寺寺僧云三階
院門外是神堯皇帝射孔雀處西禪院門外有游目
記碑云王昭隱畫門西裏面和脩吉龍王有靈及門
内西壁有畫光目藥义部落絶竒鬼首上蟠虵可懼
東廊有張璪畫林石險怪西廊萬菩薩院門裏南壁
有皇甫軫畫鬼神及鵰鵰若脫壁軫與呉道子同時
呉以其藝逼已募人刺殺之
　　　　　西明寺
唐西明慈恩寺率多名賢書畫慈恩塔前壁上有畫
濕耳師子跌心花爲時所重聖善敬愛兩寺皆有古
畫聖善寺木塔有鄭廣文書畫敬愛寺山亭院壁上
有畫雉若眞砂子上有時賢題名及詩什甚多
　　　　　相藍十絶
大相國寺碑稱寺有十絶其一大殿内彌勒聖容唐
中宗朝僧惠雲於安業寺鑄成光照天地爲一絶其
二睿宗皇帝親感夢於延和元年七月二十七日改
故建國寺爲大相國寺睿宗御書牌額爲一絶其三
匠人王温重裝聖容金粉肉色并三門下善神一對
爲一絶其四佛殿内有呉道子畫文殊維摩像爲一
絶其五供奉李秀刻佛殿障日九間爲一絶其六明
皇天寶四載乙酉歲令匠人邊思順修建排雲寳閣
爲一絶其七閣内西頭有陳留郡長史乙速令孤爲
功德主時令石抱玉畫護國除災患變相爲一絶其
八西庫有明皇先勑車道政往于闐國傳北方毗沙
門天王様來至開元十三年封東嶽時令道政於此
依様畫天王像爲一絶其九門下有瓌師畫𣑽王帝
釋及東廊障日内畫法華經二十八品功德變相爲
一絶其十西庫北壁有僧智儼畫三乗因果入道位
次圗爲一絶也(宋次道東京記亦載相國寺十絶/乃是後來所見事迹此不具録)
　　　　　王維
唐王維右丞字摩詰少以詞學知名有髙致信佛理
藍田南置别業以水木琴書自娛善畫山水人物筆
蹤雅壯體渉古今甞於清源寺壁畫輞川圗巖岫盤
鬱雲水飛動自製詩曰當世謬詞客前身應畫師不
能捨餘習偶𬒳時人知又甞至招國坊庾敬休宅見
屋壁有畫按樂圗維孰視而笑或問其故維荅曰此
所奏曲適到霓裳羽衣第三疊第一拍也好事者集
樂工驗之無一差者
　　　　　三花馬
唐開元天寳之間承平日乆丗尚輕肥三花飾馬舊
有家藏韓幹畫貴戚閱馬圗中有三花馬兼曽見蘇
大叅家有韓幹畫三花御馬晏元獻家張萱畫虢國
出行圗中亦有三花馬三花者剪􁏢爲三辨白樂天
詩云鳯牋書五色馬鬛剪三花
　　　　　崔圎
唐安禄山之䧟兩京也王維鄭䖍張通皆處賊庭洎
尅復之後朝廷未决其罪俱囚於楊國忠之舊第崔
圎相國素好畫因召於私第令畫數壁當時皆以圎
勲貴莫二望其救解故運思精深頗極能事後皆從
寛典至於貶竄必獲善地
　　　　　周昉
唐周昉善屬文窮丹青之妙多遊卿相間貴公子也
兄皓善騎射隨哥舒翰征吐蕃收石堡城以功爲執
金吾德宗建章明寺召皓云聞卿弟善畫欲使之畫
章明寺壁卿特爲言之又經數月再召之昉乃就事
落土之際(土錐朽/畫者也)都人士庻觀者以萬數其間鑒别
之士有稱其善者或指其瑕者昉隨日改定月餘是
非語絶無不歎其神妙郭汾陽婿趙縱侍郎甞令韓
幹冩眞衆稱其善後復請昉冩之二者皆有能名汾
陽嘗以二畫張於坐側未能定其優劣一日趙夫人
歸寧汾陽問曰此畫誰也云趙郎也復曰何者最似
云二畫皆似後畫者爲佳蓋前畫者空得趙郎狀貌
後畫者兼得趙郎情性笑言之姿爾後畫者乃昉也
汾陽喜曰今日乃决二子之勝負於是令送錦綵數
百疋以酬之昉平生畫牆壁卷軸甚多貞元間新羅
人以善價收置數十卷持歸本國
　　　　　張璪
唐張璪貟外畫山水松石名重於世尤於畫松特出
意象能手握雙管一時齊下一爲生枝一爲枯榦勢
凌風雨氣傲煙霞分鬱茂之榮柯對輪囷之老枿經
營兩足氣韻雙髙此其所以爲異也璪甞撰繪境一
篇言畫之要訣初畢宏庶子擅名於代一見璪畫驚
歎之璪又有用秃筆或以手模絹素而成畫者因問
璪所授璪曰外師造化中得心源畢君於是閣筆建
中末曽於長安平康里張氏第畫八幅山水障破墨
未了值朱泚之亂京城搔動璪亦登時逃去其家人
見在楨蒼忙掣落此障最見璪用思處又有一士人
家曽請璪畫林石一障士人云亡有兵部李約貟外
好畫成癖知而購之其家弱妻巳練爲衣裏矣惟得
兩幅雙栢一石在焉李嗟惋乆之作練檜記述張畫
意詞多不載(自具李/約文集)
　　　　　石橋圗
保壽寺本髙力士宅天寳九載捨爲寺初鑄鐘成力
士設齋慶之舉朝畢至一擊百千有規其意連擊二
十杵者其經藏閣規模危巧兩塔上火珠受十餘斛
文宗朝有河陽從事李涿者性好竒古與寺僧善甞
與之同觀寺庫中舊物忽於破甕内得物如𬒳幅裂
汙坌觸而塵起涿徐視之乃畫也因以州縣圗三及
絹三十疋換之令家人裝治幅長丈餘因持訪於常
侍栁公權乃知張萱所畫石橋圗明皇賜力士因留
寺中也後爲鬻畫人宗牧言於左軍忽一日有中使
至涿第宣勑取之即時進入禁中帝好古見之大恱
命張於雲韶院
　　　　　柳公權
唐柳公權名節文行著在簡䇿志耽書學不能治生
爲勲戚家碑版問遺歳時鉅萬多爲主藏者海鷗龍
安所竊别貯酒噐杯盂一笥緘滕如故其噐皆亡訊
海鷗乃曰不測其亡公權哂曰銀杯羽化耳不復更
言所寳惟筆硯圗書自扄鐍之
　　　　　會昌廢壁
唐李德𥙿鎭浙西日於潤州建功德佛宇曰甘露寺
當㑹昌廢毀之際奏請獨存因盡取管内廢寺中名
賢畫壁置之甘露乃晉顧凱之戴安道宋謝靈運陸
探㣲梁張僧繇隋展子䖍唐韓幹呉道子畫又成都
静德精舎有薛稷畫雜人物鳥獸二壁有胡氏(亡其/名)
嗜古好竒惜少保之迹將廢乃募壯夫操斤力剟於
頽坌之際得像三十七首馬八蹄又於福聖寺得展
子䖍天樂部二十五身悉䧟於屋壁號寶墨亭司門
外郎郭圎作記自是長者之車益滿其門矣
　　　　　西園圗
清夜遊西園圗者晉顧長康所畫有梁朝諸王跋尾
處云圗上若干人並食天厨唐貞觀中禇河南裝背
題處具在其圗本張維素物傳至相國張弘靖家弘
靖元和中忽奉詔取之是時并鍾元常書道德經一
部同進入内後中貴人崔譚峻自禁中將出復流落
人間有張維素子周封涇州從事帙滿居京一日有
人將此圗求售周封驚異之遽以絹數疋易得經年
忽聞𣢾門甚急問之見數人同稱仇中尉願以三百
素易公清夜遊西園圗周封憚其迫脅遽以圗授之
翊日果齎絹至後方知其僞乃是一豪士求江淮大
鹽院時王涯判鹽鐡酷好書畫謂此人曰爲余訪得
清夜遊西園圗當遂公所請因爲計取之耳及十家
事起後流落一粉鋪家未幾爲郭承嘏侍郎閽者以
錢三百市之以獻郭公郭公卒又流傳至令狐相家
一日宣宗問相國有何名畫相國具以圗對既而復
進入内
　　　　　雪詩圗(李益附)
唐鄭谷有雪詩云亂飄僧舎茶煙濕宻灑歌樓酒力
㣲江上晚來堪畫處漁人披得一簔歸時人多傳誦
之叚賛善善畫(歴代名畫記中有/叚去惑豈非宫賛)因採其詩意景物
圗冩之曲盡蕭灑之思持以贈谷谷珍領之復爲詩
寄謝云賛善賢相後家藏名畫多留心於繪素得事
在煙波屬興同吟詠功成更琢磨愛余風雪句幽絶
冩漁蓑
李益者肅宗朝宰相揆之族子登進士第有才思長
於歌詩有征人歌早行篇好事者盡圗冩爲屏障如
回樂峯前沙似雪受降城外月如霜之句是也
　　　　　鄭賛
唐外郎滎陽鄭賛宰萬年日有以賊名而荷校者賛
命取所盗以視則煙晦古絲三四幅齊罽裁褾班鼊
皮軸之曰是畫也太尉李公所寳惜有賛皇圗篆存
焉當時人以七萬購獻於李公者遂得渠横梁倅職
後因岀妓復落民間今幸其妓人不鑒以卑價市之
後妓人自他所得知其本直因歸訴請以所虧價書
罪賛不得决時延壽里有水墨李處士以精别畫品
遊公卿門召使辨之李瞪目三歎曰韓展之上品也
雖黄沙之情巳具而丹筆之斷尚疑㑹有賫籍自禁
軍來認者賛以且異姦盗非願荷留因并畫桎送之
後永亡其耗
　　　　　盧氏宅
唐德州刺史王倚家有筆一管稍麁於常用筆管兩
頭各出半寸巳來中間刻徙軍行一鋪人馬毛髮亭
臺逺水無不精絶毎一事刻從軍行詩兩句若庭前
琪樹巳堪攀塞外征人殊未還是也似非人功其畫
迹若粉描向明方可辨之云用䑕牙雕刻故崔鋋郎
中文集有王氏筆管記體類韓退之記畫倚之子紹
孫博雅好古善琴阮其所居乃盧氏舊宅在洛中歸
德坊南街㕔屋是杏木梁西壁有韋旻郎中畫散馬
七疋東壁有張長史草書數行長史世號張顚宅之
東果園兩京新記所載是馬周舊宅
　　　　　趙嵒
梁駙馬都尉趙嵒酷好繪事兼閑小筆偶唐末亂世
獨推至鑒人有鬻畫者則必以善價售之不較其多
少繇是四逺向風抱畫者歳無虚日復以親貴擅權
凢所依附率多以法書名畫爲贄故畫府秘藏圗軸
僅五千餘卷時稱盛焉暇日亦多自倣前賢名迹動
成卷軸每延致藝士輻湊門館各取其所長而厚遇
之然多不迨已也亦未始面加雌黃荒淺甚者自慙
而退食客常至百餘人其間亦多琴棊道術髙雅之
流時衣冠士族尚有唐之遺風也以畫見留者惟胡
翼王殷二人而巳嘗令胡翼品第畫府之優劣中品
已下或有未至者即指示令毉去其病或用水刷或
以粉塗有經數次方合其意者時人謂之趙家畫選
場其精别如此(愚謂天水用適一時之意則巳果/然數以粉塗水洗則成何畫也)
　　　　　劉彦齊
梁千牛衛將軍劉彦齊善畫竹爲時所稱世族豪右
袐藏書畫雖不及天水之盛然好重鑒别可與之爭
衡矣本借貴人家圗畫臧賂掌畫人私岀之手自傳
模其間用舊褾軸裝治還僞而留眞者有之矣其所
藏名迹不啻千卷每暑伏曬曝一一親自卷舒終日
不倦能自品藻無非精當故當時識者皆謂唐朝呉
道子手梁朝劉彦齊眼也
　　　　　常生
王先主旣下蜀城謁僖宗御容于時繪壁百僚咸在
惟不見田令孜陳太師因問何不冩貌彼二人左右
對以近方塗㓕先主曰不然吾與陳田本無讎恨圗
霸之道披此血刃豈與丹青爲參啇乎遽命工重冩
之待詔常生(名重/胤)曰不必援毫乃挼皂莢水洗壁而
風姿宛然先主嘉賞之賜以金帛也常生傳神素號
絶手自云我畫壁除摧圯搨爛外雨淋水洗斷無剥
落先是詩僧貫休能畫謂常生曰貧道觀畫多矣如
吾子所畫前無來人後無繼者其見賞如此
圗畫見聞誌卷第五
圗畫見聞誌卷第六
　　　　近事(皇朝/大遼/孟蜀/髙麗/江南/揔三十二事)
　　　玉堂故事樞宻楚公　蘇氏圗畫王氏圗畫
　　　秋山圗　恩賜种放　卧雲圗　覺稱畫
　　　慈氏像　千角鹿圗　訓鑒圗　五客圗
　　　退思巖　張氏圗畫　丁晉公　闘牛畫
　　　玉畫义　董羽壁　没骨圗　孝嚴殿
　　　相國寺　王舎城寺　應天三絶　八仙眞
　　　鍾馗様　賞雪圗　南莊圗　李王印篆
　　　鋪殿花　常思言　髙麗圗　術畫
　　　　　　玉堂故事
太祖平江表所得圗畫賜學士院𥘉有五十餘軸及
景德咸平中只有雨村牧牛圗三軸無名氏寒蘆野
鴈三軸徐熈筆五王飲酪圗二軸周文矩筆悉令重
裝背焉玉堂後北壁兩堵董羽畫水正北一壁呉僧
巨然畫山水皆有逺思一時絶筆也有二小壁畫松
不知誰筆亦妙今並在焉
　　　　　樞宻楚公
江表用師之際故樞宻使楚公適典維楊于時調發
軍餉供濟甚廣　上録其功將議進拜公自陳願寢
爵賞聞李煜内庫所藏書畫甚冨輙祈恩賜上嘉其
志遂以名筆僅百卷賜之往往有李主圗篆暨唐賢
跋尾(公薨後㝷多散失其孫㤗今爲太常少卿刻意/購求頗有所獲少卿乃余之祖舅如江都王馬)
(韓晉公牛王摩詰輞/川様等常得觀焉)
　　　　　蘇氏圗畫
蘇大叅雅好書畫風鑒明逹太平興國初江表平
上以金陵六朝舊都復聞李氏精博好古藝士雲集
首以公倅是邦因喻㫖搜訪名賢書畫後果得千餘
卷上進旣稱㫖乃以百卷賜之公後入拜翰林承㫖
啓沃之餘且復語及圗畫于時勑借數十品於私第
未幾就賜焉至今蘇氏法書名畫最爲盛矣(公甞奏/對於便)
(殿屢目畫屏其畫乃鍾隱畫鷹猴圗上知其/意即時取以賜之余甞於其孫之純處見之)
　　　　　王氏圗畫
王文獻家書畫繁冨其子貽正繼爲好事甞往來京
雒間訪求名迹充牣巾衍太宗朝甞表進所藏書
畫十五卷㝷降御扎云卿所進墨迹并古畫復遍
看覽俱是妙筆除留墨迹五卷古畫三卷領得外其
餘却還卿家付王貽正其餘者乃是王羲之墨迹晉
朝名臣墨迹王徽之書唐閻立本畫老子西昇經圗
薛稷畫鶴凢七卷猶子渙遂得模詔扎刋於翠琰
　　　　　秋山圗
太平興國中袐閣曝畫時陶榖爲翰長因展秋山圗
一面令黄居宷品第之居寀一見動容曰此圗實居
寀與父筌奉孟主命同畫以荅江南信弊絹縫中有
居寀父子姓名視之果驗曾有人於向文簡家見十
二幅圗花竹禽鳥泉石地形皆極精妙上題云如京
副使臣黄筌等十三人合畫圗之角却有江南印記
乃是孟氏贈李主之物也文簡薨其圗不知所在
　　　　　恩賜种放
眞宗祀汾隂還駐蹕華隂因登亭望蓮花峯忽憶种
放居是山亟令中貴人裴愈召之時放稱疾不應召
上笑而止因問愈曰放在家何爲耶愈對曰臣到放
所居時㑹放在草㕔中看畫水牛二軸上顧謂侍臣
曰此髙尚之士怡性之物也遂按行在所見扈從圗
軸得四十餘卷盡令愈往賜之皆名縱古迹也(放隱/終南)
(山豹林谷或居華山往/來不常時方在華山也)
　　　　　卧雪圗
丁晉公典金陵陛辭之日　眞宗出八幅袁安卧雪
圗一面其所畫人物車馬林石廬舎靡不臻極作從
者苦寒之態意思如生旁題云臣黄居寀等定到神
品上但不書盡人姓名亦莫識其誰筆也　上宣諭
晉公曰卿到金陵日可選一絶景處張此圗晉公至
金陵乃於城之西北隅搆亭曰賞心危聳清曠勢出
塵表遂施圗於巨屏到者莫不以此爲佳觀歳月旣
乆縑素不無敗裂由是往往爲人刲竊後王君玉宻
學出典是邦素聞此圗甚竒下車之後首欲縱觀乃
見竊以殆盡嗟惋乆之乃詩於壁其警句云昔人巳
化嘹天鶴往事難㝷卧雪圗
　　　　　覺稱畫
大中祥符𥘉有西域僧覺稱來舘於興國寺之傳法
院其僧通四十餘本經論年始四十餘歳丁晉公延
見之嘉其敏惠後作聖德頌以上文理甚冨　上問
其所欲但云求金欄袈裟歸置金剛坐下㝷詔尚方
造以給之覺稱自言酤蘭左國人刹帝利性善畫甞
於譯堂北壁畫釋迦面與此方所畫絶異(昔有𣑽僧/帶過白㲲)
(上本亦與㝷常畫像不同蓋西國所稱髣髴其真今/之儀相始自晉戴逵刻製𣑽像欲人生敬時頗有損)
(益/也)
　　　　　慈氏像
景祐中有畫僧曽於市中見舊功德一幅看之乃是
慈氏菩薩像左邊一人執手爐裹幞頭衣中央服右
邊一婦人捧花盤頂翠鳯寳冠衣珠絡泥金廣䄂畫
繪黙識其立意非俗而畫法精髙遂以半千售之乃
重加裝背持獻入内閻都知閻一見且驚曰執香爐
者實章聖御像也捧花盤者　章憲明肅皇太后
眞容也此功德乃髙文進所畫舊是章憲閤中別置
小佛堂供飬毎日凌晨焚香恭拜章憲歸天不意流
落一至於此言訖於悒乃以束縑償之復増華其標
軸即日進於澄神殿　仁廟對之瞻慕慽容移刻方
罷命藏之御府以白金二百星賜荅之
　　　　　千角鹿圗
皇朝與大遼國馳禮于今僅七十載繼好息民之羙
曠古未有慶曆中其主(號興/宗)以五幅縑畫千角鹿圗
爲獻旁題年月日御畫　上命張圗於太清樓下召
近臣縱觀次日又敕中闈宣命婦觀之畢藏於天章
閣
　　　　　訓鑒圗
皇祐𥘉元　上敕待詔髙克明等圗畫　三朝盛德
之事人物纔及寸餘宫殿山川鑾輿儀衛咸備焉命
學士李淑等編次序讃之凢一百事爲十卷名三朝
訓鑒圗圗成復令傳模鏤版印染頒賜大臣及近上
宗室
　　　　　五客圗
李文正甞於私第之後園育五禽以寓目皆以客名
之後命畫人冩以爲圗鶴曰仙客孔雀曰南客鸚鵡
曰隴客白鷴曰閑客鷺鷥曰雪客各有詩篇題於圗
上好事者傳冩之
　　　　　退思巖
魯肅簡以孤直遇主公家之事知無不爲毎中書罷
歸私宅別居一小齋圗繪山水題曰退思巖獨游其
閒雖家人罕接焉
　　　　　張氏圗畫
張侍郎(去華)典成都時尚存孟氏有國日屏扆圗障
皆黄筌軰畫一日清河患其暗舊損破悉令換易遂
命畫工別爲新製以其換下屏面迨公帑所有舊圗
呼牙儈髙評其直以自售一日之内獲黄筌等圗十
餘面後貳卿謝世頗有奉葬者其子師錫善畫好竒
以其所存寶藏之師錫死復有葬者師錫子景伯亦
工畫有髙鑒尚存餘蓄以自寶玩景伯死悉以葬焉
　　　　　丁晉公
丁晉公家藏書畫甚盛南遷之日籍其財産有李成
山水寒林共九十餘軸佗皆稱是後悉分掌内府矣
　　　　　鬪牛畫
馬正惠甞得鬪水牛一軸云厲歸眞畫甚愛之一日
展曝於書室雙扉之外有輸租莊賔適立於砌下凝
玩乆之旣而竊哂公於青瑣間見之呼問曰吾藏畫
農夫安得觀而笑之有說則可無說則罪之莊賔曰
某非知畫者但識眞牛其鬪也尾夾於髀間雖壯夫
旅力不可少開此畫牛尾舉起所以笑其失眞(愚謂/雖畫)
(者能之妙不及農夫見之/專也擅藝者所冝愽䆒)
　　　　　玉畫义
張文懿性喜書畫今古圗軸襞積繁夥銓量必當愛
護尤勤每張畫必先施帟幕畫义以白玉爲之其畫
可知也
　　　　　董羽水
玉堂北壁舊有董羽畫水二堵筆力遒勁勢若摇動
其下一二尺頗有雨壞處蘇易簡爲學士尤愛重之
蘇適受詔知舉將入南宫囑於同院韓丕使召名筆
完葺之蘇旣去韓乃呼工之赤白者杇墁其半而用
朱畫欄檻以承之蘇岀見之悵恨累日雖命水洗滌
而痕迹至今尚存時人以蘇之鑒尚韓之純朴兩重
焉
　　　　　没骨圗
李少保(端愿)有圗一面畫芍藥五本云是聖善齊國
獻穆大長公主房卧中物或云太宗賜文和其畫皆
無筆墨惟用五彩布成旁題云翰林待詔臣黄居寀
等定到上品徐崇嗣畫没骨圗以其無筆墨骨氣而
名之但取其濃麗生態以定品後因岀示兩禁賔客
蔡君謨乃命筆題云前世所畫皆以筆墨爲上至崇
嗣始用布彩逼眞故趙昌軰俲之也愚謂崇嗣遇興
偶有此作後來所畫未必皆廢筆墨且考之六法用
筆爲次至如趙昌亦非全無筆墨但多用定本臨模
筆氣嬴懦惟尚傳彩之功也
　　　　　孝嚴殿
治平甲辰歳於景靈宫建孝嚴殿奉安　仁宗神御
乃鳩集畫手畫諸屏扆墻壁先是三聖神御殿兩廊
圗畫創業戡定之功及朝廷所行大禮次畫講肄文
武之事遊豫宴饗之儀至是又兼畫應　仁宗朝輔
臣吕文靖巳下至節鉞凢七十二人時張龍圗(燾)主
其事乃奏請於逐人家取影貌傳寫之鴛行序列歴
歴可識其面於是觀者莫不歎其盛美
　　　　　相國寺
治平乙巳歳雨患大相國寺以汴河勢髙溝渠失治
寺庭四廊悉遭渰浸圯塌殆盡其牆壁皆髙文進等
畫惟大殿東西走馬廊相對門廡不能爲害東門之
南王道眞畫給孤獨長者買祗陁太子園因縁東門
之北李用及與李象坤合畫牢度义闘聖變相西門
之南王道眞畫誌公變十二面觀音像西門之北髙
文進畫大降魔變相今並存之皆竒迹也其餘四面
廊壁皆重修復後集今時名手李元濟等用内府所
藏副本小様重臨倣者然其間作用各有新意焉
　　　　　王舎城寺
魏之臨清縣東北隅有王舎城佛刹内東邊一殿極
古四壁皆呉生畫禪宗故事其書不知誰人類禇河
南循例接勞北使及使遼者過則縣大夫自請遊觀
仍粉牓誌使者姓名
　　　　　應天三絶
唐僖宗幸蜀之秋有㑹稽山處士孫位扈從止成都
位有道術兼工書畫曽於成都應天寺門左壁畫坐
天王暨部從鬼神筆鋒狂縱形製詭異世莫之與比
歴三十餘載未聞繼其髙躅至孟蜀時忽有匡山處
士景煥(一名/朴)善畫煥與翰林學士歐陽烱爲忘形之
友一日聮騎同遊應天適覩位所畫門之左壁天王
激發髙興遂畫右壁天王以對之二藝爭鋒一時壯
冠渤海歎重其能遂爲長歌以美之繼有草書僧夢
歸後至因請書於廊壁書畫歌行一日而就傾城士
庻看之闐噎寺中成都人號爲應天三絶也(辛顯云/景煥所)
(畫不及孫/位逺甚)煥尤好畫龍有野人閑話五卷行於世其
間一篇惟叙畫龍之事
　　　　　八仙眞
道士張素卿神仙人也曽於青城山丈人觀畫五嶽
四瀆眞形并十二溪女數壁筆迹遒健神彩欲活見
之者心悚神悸足不能進實畫之極致者也孟蜀後
主數遣秘書少監黄筌令依様摹之及下山終不相
類後因蜀主誕日忽有人持素卿畫八仙眞形以獻
蜀主蜀主觀之且歎曰非神仙之能無以冩神仙之
質遂厚賜以遣一日命翰林學士歐陽烱次第讃之
復遣水部貟外郎黄居寶八分題之毎觀其畫歎其
筆迹之縱逸覽其讃賞其文詞之髙古玩其書愛其
點畫之雄壯顧謂八仙不讓三絶(八仙者李阿容成/董仲舒張道陵嚴)
(君平李八百長/壽仙葛永瑰)
　　　　　鍾馗様
昔呉道子畫鍾馗衣藍衫鞹一足眇一目腰笏巾首
而蓬髮以左手捉鬼以右手抉其鬼目筆迹遒勁實
繪事之絶格也有得之以獻蜀主者蜀主甚愛重之
常挂卧内一日召黄筌令觀之筌一見稱其絶手蜀
主因謂筌曰此鍾馗若用拇指搯其目則愈見有力
試爲我改之筌遂請歸私室數日看之不足乃别張
絹素畫一鍾馗以拇指搯其鬼目翊日并呉本一時
獻上蜀主問曰向止令卿改胡爲别畫筌曰呉道子
所畫鍾馗一身之力氣色眼貌俱在第二指不在拇
指以故不敢輙改也臣今所畫雖不迨古人然一身
之力併在拇指是敢别畫耳蜀主嗟賞之仍以錦帛
鋈器旌其别識
　　　　　賞雪圗
李中主保大五年元日大雪命太弟巳下登樓展宴
咸命賦詩令中人就私第賜李建勲繼和是時建勲
方㑹中書舎人徐鉉勤政學士張義方於溪亭即時
和進乃召建勲鉉義方同入夜艾方散侍臣皆有興
詠徐鉉爲前後序仍集名手圗畫曲盡一時之妙眞
容髙冲古主之侍臣法部絲竹周文矩主之樓閣宫
殿朱澄主之雪竹寒林董源主之池沼禽魚徐崇嗣
主之圗成無非絶筆
　　　　　南莊圗
李後主有國日甞令周文矩畫南莊圗盡冩其山川
氣象亭臺景物精思詳備殆爲絶格開寳癸亥歳歸
朝首貢於闕下籍之秘府
　　　　　李主印篆
李後主才髙識博雅尚圗書蓄聚旣豐尤精賞鑒今
内府所有圗軸曁人家所得書畫多有印篆曰内殿
圗書内合同印建業文房之寳内司文印集賢殿書
院印集賢院御書印(此印多/用墨)或親題畫人姓名或有
押字或爲歌詩雜言又有織成大回鸞小回鸞雲鶴
練鵲墨錦褾飾(今綾錦院/俲此織作)提頭多用織成縚帶簽貼
多用黄經紙背後多書監裝背人姓名及所較品第
又有澄心堂紙以供名人書畫
　　　　　鋪殿花
江南徐熈軰有於雙縑幅素上畫叢艶疊石傍出藥
苗雜以禽鳥蜂蟬之妙乃是供李主宫中挂設之具
謂之鋪殿花次曰裝堂花意在位置端莊駢羅整肅
多不取生意自然之態故觀者往往不甚采鑒
　　　　　常思言
余熈寧辛亥冬𬒳命接勞北使爲輔行日與其副燕
人馬禋邢希古結駟並馳希古恭順詳敏有儒者之
風從容語及圗畫且燕京有一布衣常其姓思言其
名善畫山水林木求之者甚衆然必在渠樂與即爲
之旣不可以利誘復不可以勢動此其所以難得也
復見問曰南朝諸君子頗有好畫者否余荅曰南朝
士大夫自公之暇固有琴樽書畫之樂希古慨然嗟
慕形乎神色(愚以謂常生者擅藝居幽朔之間不𬒳/中國之聲教果能不可以勢動復不可)
(以利誘則斯人/也豈易得哉)
　　　　　髙麗國
皇朝之盛遐荒九譯來庭者相屬於路惟髙麗國敦
尚文雅漸染華風至於伎巧之精他國罕比固有丹
青之妙錢忠懿家有着色山水四卷長安臨潼李虞
曹家有本國八老圗二卷及曽於楊褒虞曹家見細
布上畫行道天王皆有風格熈寧甲寅歳遣使金良
鑒入貢訪求中國圗畫銳意購求稍精者十無一二
然猶費三百餘緡丙辰冬復遣使崔思訓入貢因將
帶畫工數人奏請模冩相國寺壁畫歸國詔許之於
是盡模之持歸其模畫人頗有精於工法者彼使人
毎至中國或用摺疊扇爲私覿物其扇用鵶青𥿄爲
之上畫本國豪貴雜以婦人鞍馬或臨水爲金砂灘
暨蓮荷花木水禽之類點綴精巧又以銀埿爲雲氣
月色之狀極可愛謂之倭扇本出於倭國也近歳尤
袐惜典客者蓋稀得之(倭國乃日本國也本名倭旣/耻其名又自以在極東因號)
(日本也今則/臣屬髙麗也)
　　　　　術畫
夫士必以忠醇俓亮盡瘁於公然後可稱於任可爵
於朝惡夫邪佞以苟進者則不免君子之誅藝必以
妙悟精能取重於世然後可著於文可寳於笥惡失
眩惑以沽名者則不免鑒士之弃昔者孟蜀有一術
士稱善畫蜀主遂令於庭之東隅畫野鵲一隻俄有
衆禽集而噪之次令黃筌於庭之西隅畫野鵲一隻
則無有集禽之噪蜀主以故問筌對曰臣所畫者藝
畫也彼所畫者術畫也是乃有噪禽之異蜀主然之
國初有道士陸希眞者每畫花一枝張於壁間則遊
蜂立至向使邊黄徐趙軰措筆定無來蜂之驗此抑
非眩惑取功沽名亂藝者乎至於野人騰壁羙女下
牆禁五彩於水中起雙龍於霧外皆出方術恠誕推
之畫法闕如也故不録
圗畫見聞誌卷第六
　跋
　是書前三卷爲元人手抄後三卷爲南宋陳道人書籍鋪刊本
　蕘翁先後得之遂成合璧今藏常熟瞿氏鐵琴銅劍樓瞿目謂
　以明翻宋陳道人刊本校元人所抄頗有不同如卷一次行題
　郭若虛撰又次爲敍論細目七行而陳本無之卷二李昇條注
　云蜀中多呼昇爲小李將軍小李將軍乃思訓之子陳本脫下
　小李將軍四字卷三文同條末有一字至十字詩陳本亦失載
　云云郭氏原序第十一行空缺三字以學津討源本覈之上下
　文字互異又永昌元年凡兩見皆不作會昌知非偶誤卷一論
　黃徐體異條刁處士名光下云下一字犯太祖廟諱則其所據
　之本亦必爲別一宋刻也卷六第十一葉描補七字第十三葉
　四十字均近下闌殆卽蕘翁所謂舊時塡寫者第十三葉第六
行末夫字且誤作失蕘翁愛護此書愼之又愼今亦悉仍其舊
猶蕘翁志也毛子晉稱若虛深鄙衆工而獨歸於軒冕巖穴爲
是翁之卓識四庫總目又謂是書於一百五六十年中名人藝
士流派本末頗稱賅備實視劉道醇畫評爲詳云云蓋其上繼
彥遠下開鄧椿亦藝苑之功臣也崑山胡文楷
