#+TITLE: 歷體畧-明-王英明
#+DATE: 2016-06-11 12:23:17
#+SOURCE: github.com/kanripo/KR3f0017 master 8df1da05                
欽定四庫全書　　　　　子部六
　厯體畧　　　　　　　天文算法類一(推步之/屬)
　　提要
　　　　(臣/)等謹案厯體畧三卷明王英明撰英明字
　　　　子晦開州人萬厯丙午舉人是編成于萬厯
　　　　壬子上卷六篇曰天體地形曰二曜曰五緯
　　　　曰辰次曰刻漏極度曰雜説中卷三篇曰極
　　　　宫曰象位曰天漢下卷則續見歐羅巴書撮
　　　　其體要曰天體地度曰度理之差曰緯曜曰
　　　　經宿曰黄道宫界曰赤道緯纒曰氣候刻漏
　　　　凡七篇又附論日月交食一篇然其上中兩
　　　　卷所講中法亦皆與西法相合盖是時徐光
　　　　啟新法算書雖尚未出而利瑪竇先至中國
　　　　業有傳其説者故英明隂用之耳所論皆天
　　　　文之梗槩不及後来梅文鼎薛鳯祚諸人兼
　　　　備測量推步之法然學天文者必先知象緯
　　　　之文與運行之故而後能因其度數究其精
　　　　㣲是書説雖淺近固初學從入之門徑也卷
　　　　首冠以五圖據翁漢麐序英明原著書而不
　　　　著圖此本順治丙戌英明之子懩官江南督
　　　　糧道時以原本重刋屬漢麐所補今考書中
　　　　步天歌第一章下有附註稱步天歌無善本
　　　　兹從先生訂正庶鮮魚魯之訛云云核其文
　　　　義亦漢麐之語則是書盖經漢麐重訂非其
　　　　原本矣乾隆四十六年十月恭校上
　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官(臣/)陸　費　墀
厯體畧序
澶淵王公來旬江南仁明廉斷所為造命吾民者指不
勝屈於是方千里内歡聲載途惟公覆幬是德而不知
公之以實惠勤民者乃其先夫子之以實學詒訓也先
夫子才識淵博於厯律兵屯河防水衡之事无弗沉究
卓然為世大儒少登髙科朝野並擬以公輔之望而絶
意公車閉關修道四方名碩户屨恒滿每相朂以今日
操觚家類晉清談學者當務為有用故闡發經㫖㕘決
性命而外即捃摭先代故實及時局窽要答問之下手
演成帙幾至充棟雖遭兵火猶有存者今公不忍私其
家珍将次第就鋟首先厯體一書而以補圖屬小子小
子則烏知厯而敢冒昧哉雖然事類續貂情同附驥且
辱公有命夫何敢辭勉竭愚鈍折衷今昔衡量分寸比
擬方圓凡夫位置之髙下疎宻度數之廣狹經緯惟恐
少戾于乾象以忝是書而鄙衷則實有未慊者北辰髙
下三十五六度其位在北而圖則不能不移置于中央
一不合也天體半在地下旋繞无定而圖則不能不平
列為靜局二不合也天度皆斜分而圖以直行三不合
也自北極而分者至南極而合故赤道以南度漸就狹
而圖則四垂反張四不合也此無他天體渾圓四方上
下旋還无端今以尺幅改為平圓則是葢天而非渾天
其體有萬萬不相肖者始悟王夫子著書而不著圖非
闕略也圖不可著故以不著著之今第使讀是書者知
垣何以三野何以九宿何以二十八則一覽可盡庶无
茫茫於仰睇已耳敢謂是圖真足補是書哉惟公推其
家學惠教小子使得預於管窺斯為頂佩又寧特供輸
一事共有衆歌覆幬已也東吳翁漢麐敬識
厯體畧序
昔箕子以神禹叙倫之道授周武王而五紀實終於厯
數厯者帝王經世之洪範吾儒用世之大業也何云體
即天體是兩極廿八宿天體也七曜十二次天體也爲
物不貳地體亦天體也厯之象之授時急焉何占候家
課以事應令堯舜欽若之典為梓慎禆竈軰借資耶末
流之弊日官挾國禁以為重矣愚世受尚書於厯象為
本業恒怪不習者相諱為不可知曹諉為不切務即號
為能名理大儒於此多作夢中語也爰取實測定度暨
古今格言節略成編為兒子治經之助而諸凡語涉不
經者一切斥去之經緯兼舉大體昭然其為用則璣衡
靈憲之法也乘除推歩之數也錯行代明無非至理具
在别著中兹不詳若繁星之號為秦漢以來依託者悉
仍舊貫何則名天者即廿八宿亦假也書既畢總秘之
帳中不敢示人萬厯壬子古澶王英明書
厯體圖

　
　
　
　
　
　
　
　
日月五星列宿運動各各相反便知所麗之天原非
一重先儒曰天左旋日月五星右旋則知左旋者在諸
星天之外是以有第九重天也九重之説向固有之
自天學諸儒由西海航入中國發明其義更爾精詳
其為性命之學更在九重之上號曰靜天所謂造化
之原萬物之本也談天者請于斯更進一籌焉
　
　
　
　
　
　
　
　
日輪恒躔黄道一道不出入于南北界非如月五星之出
入于十二度内也其上下四時各有定度不稍前後也黄
道周天三百六十度分為四分每分九十度為四象限又
一象限分六分每分十五度為一節氣共二十四節氣而嵗
成焉厯所繇定也
　
　
　
　
　
　
　
　
日蝕非日失其光乃月體掩之也日天在月天之上朔時
月輪正過日輪之下東西同經南北同緯故掩其光非
如俗所傳有異物以食之也
　
　
　
　
　
　
　
　
地懸于六合中央如雞卵黄在白内故日繇西炤地地必
有景射東照東必有景射西夫日輪恒在黄道上若遇
望日而月輪亦在黄道上與日正對望則地球障隔在
日月之間月輪必入地景之内太陽不能照之故失光而
食也漸出地景之外太陽能照之乃漸復得原光矣
欽定四庫全書
　厯體畧卷上
　　　　　　　　　　　　　　　明　王英明　撰
　　天體地形
　　　大圜者上天下地之總名也水附地以成一球凝
　　　奠居中天為大圜包其外有氣以充實其間在
　　　天則有度數在地則有經緯以地合天而太陽
　　　節氣與五星凌犯及各方之交食可得而推矣
周天之度縱横皆三百六十五度有竒北極為天樞與南極相距
一百八十二度半强(古曰天行健又曰天左旋繇其旋與健則知/南北必有其極矣極者非星乃天體永久不)
(移二㸃周天所以為環動之樞也一極出地必一極入地其出/入之度惟均所謂極星者蓋指其最切近於極之一星以命耳)赤
道帶天體之紘距兩極各九十一度少强(二極相距正中之界謂/之赤道平分天體為南)
(北南者為外為陽/北者為内為隂)黄道斜絡於赤道(黄道者太陽所行之軌蹟也/斜絡赤道南北各二十三度)
(半太陽厯竟則成一嵗而二十/四節氣由此而成矣詳見後文)冬至日躔黄道距北極一百一十
五度有竒在赤道外二十三度太强夏至日躔黄道距北極六十
七度有竒在赤道内二十三度太强春秋二正日(即大統厯晝/夜五十刻是)日
躔距兩極各九十一度少强乃黄赤道相交之處也(黄赤道交處/即是春秋分)
黄道冬至自箕宿三度起厯南斗之杓天籥南斗之魁建星天
雞以及牛宿羅堰十二國之秦代壘壁虚梁雲雨霹靂又前過
天囷天廪天隂昴之月星畢之附耳天街天髙諸王天
關觜參之司恠遂至井鉞天罇五諸侯積薪鬼中積尸
酒旗軒轅右角暨御女左角太㣲西垣之靈臺上相乃
至進賢平道亢氐西咸鉤鈐鍵閉罰星東咸星宿中星
天江而復于箕為一周是為太陽所經然非古今一定
者日躔漸漸退移則所經之星亦從而異所謂歲差也
赤道分周天之列舍而黄道則識太陽之經行二道度
分之不齊者斜正廣狹勢使然耳地在寰宇之中常靜
不動與天相較政若稊米之於喬岳其形渾圓即突者
為邱陵凹者為谿谷仍無損其萬分之一易謂天圓而
地方者指其德也人處地球以天頂而分有東西南北
亦界為三百六十餘度以期合於天行東西謂之經南
北謂之緯求經度者於赤道上測之求緯度者於子午
線測之隨方用儀測極出地每南北行二百五十里則
差一度東西離三十度則差一時所謂里差也
　　二曜
　　　日與月為隂陽之宗而日尤為君天之得以為
　　　天歲之得以成歲者日而已矣不得其軌度欲
　　　以步厯何道之從而可
日者太陽之精循黄道右行三百六十五日有竒而周
天黃道起箕斗間北距赤道二十三度九十分迤邐東
北至壁一度入赤道北又東北至參十度則南距赤道
亦二十三度九十分遂折而東南至軫初度出赤道南
又東南旋於尾箕周而復始長三百六十五度二十五
分六十四秒其與赤道交也自南入北曰内道口自北
入南曰外道口二交之口隨歲差左移日行於此冬至
居析木津躔箕小寒躔斗大寒躔牛立春躔虚雨水躔
危驚蟄躔室春分躔壁清明躔奎穀雨躔婁立夏躔胃
小滿躔昴芒種躔畢夏至躔參小暑大暑俱躔井立秋
躔柳處暑躔張白露秋分俱躔翼寒露躔軫霜降躔角
立冬躔氐小雪躔房大雪躔尾而二十四氣備矣冬至
後九日入星紀之次大寒後十日入𤣥枵之次雨水後
六日入娵訾之次春分後九日入降婁之次榖雨後十
日入大梁之次小滿後十一日入實沉之次夏至後十
日入鶉尾之次大暑後九日入鶉火之次處暑後十日
入鶉首之次秋分後十三日入夀星之星霜降後十四
日入大火之次小雪後十二日入析木之次而十二過
宫備矣冬至前後日行一度零百分度之五有餘曰盈
段其前其後各十有八日日損一分有竒春秋分日行
一度無盈縮夏至前後日行百分度之九十五不足曰
縮段其前其後各十有八日益一分有竒約一歲間截
盈補縮日得一度歲行黄道三百六十五度二十四分
二十五秒不及周天一分五十秒是曰歳差約六十六
年八箇月而差一度(歲差有二故一太陽從某宫次度/分行天周而復於元度不及其數)
(也二太陽㑹列宿天之某星行天周而復與元星㑹其/星每歲有本行又當加其本行以定歲斯二者推步家)
(所謂歲實周/歲歲差也)月者太隂之精循白道右行白道半出黄
道外半入黄道内相距逺者六度○二分兩環相交如
赤道之於黄道也其相交處自内出外(自北而/南也)曰陽厯
口世謂羅㬋(亦名/龍頭)自外入内(自南而/北也)曰隂厯口世謂計
都(亦名/龍尾)羅計日行黄道上每十有八日五十八分五十
二秒九十四㣲五而移一度月行一交移一度四十六
分四十一秒八十㣲四(羅㬋即白道之正交乃月道自/南遡北以交於黄道之處而羅)
(㬋正對之處即計都矣月孛者是月所行極髙極逺之/處月離於是其行極遲其體見小孛云者指其交轉兩)
(行相悖之義也日者之流以羅計月孛等處皆指為星/謂其所躔宿度各有吉凶因以推人禄命夫周天諸道)
(諸㸃皆人所設以其便於揆算其行度也以人所虚設/之名即謂能為吉為凶宇内顧有是理歟若月道交孛)
(有吉有凶何彼土木火諸星交孛獨不然也至於紫炁/一曜或謂生於閏餘或謂土木相㑹或謂古人以是紀)
(直年宿而天上實無是星其/為不經不待辨晰而自明矣)羅居午計居子則月道出
黄道東古謂青道羅居子計居午則月道出黄道西古
謂白道羅居酉計居卯則月道出黄道南古謂朱道羅
居卯計居酉則月道出黄道北古謂黑道各分内外是
曰八道並黄道為九道實惟一道也月行十八年而遍
九道所謂春行青道夏行朱道秋行白道冬行黑道者
妄也月行二十有七日五十五刻四十六分八十八秒
而疾遲一周又行一日九十七刻有竒共二十有九日
五十三刻○五分九十三秒而與日㑹則為合朔其遲
疾一周也名轉終折半為轉中之日其轉終前後月行
疾日十有四度七十一分五十四秒轉中前後月行遲
日十有二度○四分六十二秒終中之間月行平日十
有三度三十六分八十七秒半每一轉終行三百六十
八度三十七分○五秒五十八㣲七五折半為轉中之
度所在名曰孛月行最遲處也(合朔以後月夕西見遲/疾不一或有差至三日)
(者其因有三一因月視行度若視行為疾段則疾見遲/段則遲見一因黄道升降有斜有正正必疾見斜必遲)
(見一因白道在緯南緯北凡在隂厯疾見陽厯遲見也/三因之外又有極出地之不同以及朦朧分與炁差諸)
(異所以遲疾/恒不能齊也)月行二十七日二十一刻二十二分二十
四秒為交終折半為交中之日每一交終行三百六十
三度七十九分三十三秒一十九㣲六一折半為交中
之度其交終前六度一十五分三十四秒曰正交交中
後六度一十五分三十四秒曰中交正交近羅㬋中交
近計都月離(去聲/)其度而與日遇則日食與日對則月
食也(日月行二十九日有竒東西同度月視行在於黄/道近交人適視為同經同緯則人目與月日相㕘)
(直月魄正隔日光於人目是為日食非日失其光月魄/掩之耳太隂距太陽一百八十度而正與之衝月行近)
(於兩交地球居日月東西之中體影間隔則日光不能/照射於月人目視之若月失其光是為月食非月失其)
(光也地影隔之耳然必日月及於正交/或中交為同度則食餘則不能食也)
　　五緯(漢律厯志曰三辰合於三統五星合於五行/則歲填辰太白熒惑其本名也直作木金水)
　　　(火土/者非)
　　　五曜之各一天也伏見順逆皆有常軌不得其
　　　軌而妄言事應誣天甚矣紀軌度而襲舊舛如
　　　謂歲星以攝提格之歲居丑單閼之歲居子者
　　　寧無誤後人哉
木曰歲星其行約有十二年一周天法夕伏合伏各一
十六日八十六刻各行三度八十六分晨出東方疾遲
共一百一十二日行十有七度八十四分畱二十四日
晨退夕退各四十六日五十八刻各退四度八十八分
一十二秒半復畱二十四日遲疾共一百一十二日行
一十七度八十四分則又夕伏而伏見一周其行以卯
年居夘宫建夘月與氐房心夜半見東方辰年居寅宫
建辰月與尾箕夜半見東方已年居丑宫建己月與斗
牛夜半見東方午年居子宫建午月與女虚夜半見東
方未年居亥宫建未月與室壁夜半見東方申年居戌
宫建申月與奎婁夜半見東方酉年居酉宫建酉月與
胃昴夜半見東方戌年居申宫亥年居未宫子年居午
宫丑年居巳宫寅年居辰宫各以其年之月與其宫之
宿夜半見東方凡五星之行嬴縮與日同
火曰熒惑其行約二歲一周天法夕伏合伏各六十九
日各行五十度晨出東方疾遲共二百八十有四日行
一百六十六度畱八日晨退夕退各二十八日九十六
刻四十五分各退八度六十五分六十七秒半復畱八
日遲疾共二百八十有四日行一百六十六度而又夕
伏為一周其疾也日一度有半
土曰鎮星約二十九歲一周天法夕伏合伏各二十日
四十刻各行二度四十分晨出東方疾遲共八十六日
行七度六十五分留三十日晨夕退各五十二日六十
四刻五十八分各退三度六十二分五十四秒半復畱
三十日遲疾共八十六日行七度六十五分而又夕伏
為一周或名地候
金曰太白其行先後太陽歲一周天法晨伏合伏各三
十有九日各行四十九度五十分夕出西方疾遲共二
百三十一日行二百五十度五十分畱五日夕退一十
日九十五刻一十三分退三度六十九分八十七秒夕
退伏六日退四度三十五分其合退伏如夕退伏其晨
退如夕退復畱五日遲疾共二百三十一日行二百五
十度五十分而又晨伏其行也晨先日出東謂之啟明
夕後日入西謂之長庚以辰申為界晨見於巳位夕見
於未位為晝見過午位為經天為失行或謂金為長庚
水為啟明非也
水曰辰星其行亦先後太陽歲一周天法晨伏合伏各
一十七日七十五刻各行三十四度二十五分夕出西
方疾遲共二十七日行三十一度五十分畱二日夕退
伏合退伏各一十一日一十八刻八十分各退七度八
十一分二十秒晨留二日遲疾共二十七日行三十一
度五十分而又晨伏一周焉(土木火金水五曜名為緯/星者謂其較於恒星則無)
(日不有近南近北之行也凡五星在歲行極逺之所必/合於太陽其行為順而疾厥體見小凡在歲行極近之)
(所其行為逆而疾厥體見大若土木火三星行逆則衝/太陽金水二星行逆必夕伏而合行順必晨伏而合其)
(各星之順行而轉逆逆行而轉順之兩界中為留留者/非星不行乃際於極遲行之所也留段前後或順或逆)
(皆有遲行其實五星之光與日相較政猶螢光之於庭/燎其光本不滅人苐莫覩耳○按小大諸星各有距太)
(陽若干度分以為見伏之限此限度新舊二法各異如/太陽在降婁宫初度或歲星在十五度即謂為見限然)
(未必也諸星有緯南緯北之分黄道有正斜升降之勢/各宫不同何能泥此以定公法今崇禎厯書各星見伏)
(之限惟以地平為主縁地平障蔽日光能使星為見與/不見耳今夫日之下於地平也其光漸淡所謂晨昏此)
(晨昏光之久暫四時各各不等即冥漠矣而星見時刻/又自不等所以太陽由黄道而下於地平或有十度或)
(十五度甚至有三十餘度為限者總之星在黄道南必/多數度若在北必少數度故統論其見伏之因凡四一)
(以太陽下於地平一以星在緯之南北一以極出地髙/一以黄道升降斜正凡此數者諸星伏見之大端也如)
(謂太陽距某數即可以定/伏見恐未然耳存以俟訂)○按厯有四餘躔度或曰孛
生於月遲紫生於月閏然係占候運命家言與授時無
關故黜之而羅㬋計都前太隂内己見此不重著(四餘/説見)
(前/篇)
　　辰次
　　　十二辰度數古今不同如漢律厯志春秋分野
　　　月令章句通志天文略諸書各異葢未嘗實測
　　　而承譌襲舛者也今一依授時之度紀之
大火起氐一度一十一分六十四秒太於辰在卯
析木起尾三度一十五分四十六秒少於辰在寅
星紀起斗四度○九分二十七秒太於辰在丑
𤣥枵起女二度一十三分○九秒少於辰在子
娵訾起危十二度二十六分一十二秒太於辰在亥
降婁起奎一度五十九分九十四秒少於辰在戌
大梁起胃三度六十三分七十五秒太於辰在酉
實沉起畢七度一十七分五十七秒少於辰在申
鶉首起井九度○六分三十八秒太於辰在未
鶉火起栁四度○○二十○秒少於辰在午
鶉尾起張十四度八十四分○一秒太於辰在巳
夀星起軫九度二十七分八十三秒少於辰在辰
　右十二辰分界從赤道剖之乃占候家遂配以郡國
　分野夫十二次盡乎天矣華夏郡國亦盡乎地耶多
　見其為坐井也
　　刻漏極度
　　　日出為晝日入為夜一周共為百刻以十二辰
　　　分之每辰八刻零三分刻之一晝短則夜長夜
　　　短則晝長無問南北在所皆同春秋二分日之
　　　出入正當赤道晝夜適等各五十刻自春分以
　　　及夏至日入赤道内去北極近夜短而晝長自
　　　秋分以及冬至日出赤道外去北極逺晝短而
　　　夜長自地中揆之長不過六十刻短不過四十
　　　刻地中以南其長有不足六十刻者短有過四
　　　十刻者地中以北其長有過六十刻者短有不
　　　足四十刻者葢此地中乃中國之中非天地之
　　　中而中國在赤道之北故也晝夜長短禀之極
　　　星髙低而極星髙低又係地方之距極逺近兹
　　　列至元二十七所所測於左
東極髙麗西至滇地南踰朱崖北盡鐵勒
大都北極出地四十度太强夏至晷影長二尺三寸四
分日出寅正二刻入戌初二刻晝六十二刻夜三十八
刻冬至日出辰初二刻入申正二刻晝三十八刻夜六
十二刻(即今順天府/)
東平北極出地三十五度太
益都北極出地三十七度少
登州北極出地三十八度少
髙麗北極出地三十八度少
西京北極出地四十度少
太原北極出地三十八度少
興元北極出地三十三度半强(即今漢中府/)
西凉州北極出地四十度強(即今甘肅/)
西安府北極出地三十四度半强
成都北極出地三十一度半强
大名北極出地三十六度
南京北極出地三十四度太强
河南陽城北極出地三十四度太弱(在今禹州西/)
平陽北極出地三十五度少夏至影長一尺五寸
揚州北極出地三十三度
鄂州北極出地三十一度半(即今武昌府/)
雷州北極出地二十度太
瓊州北極出地一十九度太
吉州北極出地二十六度半
北京北極出地四十二度强
上都北極出地四十三度少
南海北極出地一十五度夏至景在表南長一尺一寸
六分日出卯初二刻入酉正二刻晝五十四刻夜四十
六刻冬至日出卯正二刻入酉初二刻晝四十六刻夜
五十四刻
衡嶽北極出地二十五度夏至日在表端無景晝五十
六刻夜四十四刻冬至晝夜反是
嶽臺北極出地三十五度夏至晷影長一尺四寸八分
日出寅正三刻入戌初初刻晝六十刻夜四十刻冬至
日出辰初初刻入申正三刻晝四十刻夜六十刻
和林北極出地四十五度夏至晷影長三尺二寸四分
晝六十四刻夜三十六刻冬至晝夜反是
鐵勒北極出地五十五度夏至晷影長五尺一分晝七
十刻夜三十刻冬至反是
北海北極出地六十五度夏至晷影長六尺七寸八分
日出丑正初刻入亥初三刻晝八十二刻夜一十八刻
冬至日出已初三刻入未正初刻晝一十八刻夜八十
二刻
洪武間金陵測得夏至日出寅正四刻入戌初初刻晝
五十九刻夜四十一刻冬至日出辰初初刻入申正四
刻晝四十一刻夜五十九刻
　　天體地形雜説
　　　厯以歩天然地勢移則天度隨而異如前各所
　　　北極髙低是巳迂儒襲誤有謂天形圜而地形
　　　方者有謂東不可為西上不可為下者有謂冬
　　　夏非日之往來乃地之游動者悠謬若此無怪
　　　乎北極出地一之以三十六度而不知隨在為
　　　髙卑也兹輯古聖賢格言以詔羣蒙嗚呼豈細
　　　故也與哉将造化性命之微關焉通此者謂之
　　　逹天
昔者單居離問於曾子曰天圜而地方者信有之乎曾
子曰離而聞之云乎單居離曰弟子不察此以敢問也
曾子曰天之所生上首地之所生下首上首之謂圜下
首之謂方如謂天圜而地方則是四角之不相揜也且
來吾語汝參嘗聞之夫子曰天道曰圜地道曰方
黄帝素問曰立於子而面午立於午而面子至於自夘
望酉自酉望夘皆曰北面立於夘而負酉立於酉而負
夘至於自午望南自子望北皆曰北面(自子望北皆曰/北面言北方之)
(北尚有北也不/愈証地之圓乎)
周髀曰春分日之夜分以至秋分日之夜分日内近極
極下常有光秋分日之夜分以至春分日之夜分日外
逺極極下常無光故春秋分之夜分日所照適至極隂
陽之分等也冬至夏至者日道發斂之所生晝夜長短
之所極也趙君卿註天至髙地至卑非合也人目所窮
而見其合也北辰正居天之中央人所謂東西南北者
非有常處各以日出之處為東日中為南日入為西日
没為北北辰之下從春分至秋分六月見日從秋分至
春分六月不見日見日為晝不見日為夜一歲之周北
辰之下一晝一夜也我之所在北辰之南非天地之中
也我之夘酉非天地之夘酉也日陽從冬至始月隂從
夏至始往來之端也
又曰北極之下為天地之中其地最髙滂沱四隤而下
三光隱映以為晝夜天體亦然故日運行處在極北北
方日中南方夜半在極東東方日中西方夜半在極南
南方日中北方夜半在極西西方日中東方夜半晝夜
易處南晨而北昏四時相反南暑而北寒也北極左右
夏有不釋之氷此陽微隂彰晝夜分歲物朝生而暮穫
中衡左右冬有不死之草此陽彰隂微故萬物不死五
穀一歲再熟
沈括曰舊謂中國於地為東南當偏西北望極星置極
不當正北又謂天常傾西北極星不得居中夫以中國
觀之天當北倚可也謂極星偏西則不然所謂東西南
北者何從而得豈非以日之所出者為東日之所入者
為西乎古人測天自浚儀至安南纔六千里而北極差
十五度漸北不已庸詎知極星之不直人上也又北而
背負極星其理可推矣臣始讀黄帝素問所論南面北
面之語不喻其理久而思之乃悟其常以天中為北而
對之者皆為南也南北取諸天中以極星中天耳素問
真善言天者今南北纔五百里則北極輒差一度太強
而東西南北數千里間日分之時候之日未嘗不出於
夘半而入於酉半固知天樞既中則日之所出者定為
東日之所入者定為西天樞常為北無疑矣此殆放乎
四海而同者何從知中國為東南也彼徒見中國東南
皆際海而爲是説也其亦井蛙之見矣
内經曰帝曰地之為下否乎岐伯曰地爲人之下太虚
之中也曰何憑乎曰大氣舉之也(太虚之中即是太虚/之下圓物之重在乎)
(中心則中即/最下之處)
晉束晳云人之視天旁方與上方等旁視則天體存於
側故日出時視日大也(按日初出有水土之氣浮於地/上故其影大至髙度則水土之)
(氣清故/其形小)日無大小而所存者有伸厭厭而形小伸而形
大此人目力之殊日無逺近也是故置器廣庭則函牛
之鼎如釡堂崇十仞則八尺之人猶短葢其理耳
姜岌云渾天之體圜周之徑詳之於天度騐之於晷影
而知大小之異由人目也參伐初出在旁則其間疎在
上則其間密以渾儀測之度則均也旁之與上無或殊
也
宋天台車若水曰天地本黑也以日而光本寒也以日
而煖日入則復黑日逺則復寒矣
周髀云冬至晝極短日之出入炤三不覆九夏至晝極
長日之出入炤九不覆三炤三者巳午未也不覆三者
亥子丑也此正北海北極出地六十五度之晝夜刻也
毉家五運起於月初各節氣是也六氣起於月中各中
氣是也晝夜漏刻古厯有用百二十者不須發斂即得
加時西厯六十分為度即此法之折半也
古辰次及星宿與今不同按國語云辰角見而雨畢天
根見而水涸木見而草木節解駟見而隕霜火見而清
風戒寒則亢為天根非氐矣
考工記云龍旂九斿以象大火也則尾為大火非房心
矣又云熊旂六斿以象伐也則連卷言之而無左右肩
足矣龜蛇四斿以象營室也則合東壁言之為一宿矣
史記天官書有參罰而無觜有建星而無斗有狼弧而
無井鬼作角亢氐房心尾箕建牛女虛危室壁奎婁胃
畱濁參罰狼弧注張星翼軫則二十八舍古今不同
北齊顔之推在修文令曹有山東學士與關中太史競
厯凡十餘人紛紜累歲内史牒付儀官平之之推曰大
抵諸臣所爭四分并減分兩家耳厯象之要可以晷影
測之今騐其分至薄蝕則四分疎而減分密疎者稱政
令有寛猛運行致盈縮非算之失也密者則云七政有
遲速以術求之預知其度無災祥也疏則藏奸而不信
密似任數而違經且儀官所知不能精於訟者以淺測
深安有肯服舉曹咸以為然有一禮官强欲考覈朝夕
聚議背春涉冬怨誚滋生乃𧹞然而退
　
　厯體畧卷上
欽定四庫全書
　厯體畧卷中
　　　　　　　　　　　　明　王英明　撰
　　　(按三垣二十八宿居天體之全宜先七政先生/以厯體為指故先七政而以垣宿冠中卷之首)
　　　(葢厯成於七政而垣/宿為垂象之大規也)
　　極宫
　　　言星者皆以三垣並稱然紫薇為北極之宫天
　　　樞中奠綱維六合司天者宜首重之若太微天
　　　市旁列乃占候家取象離宫亦名之曰垣固不
　　　可與天極並也史漢書志但暨四象為五宫未
　　　有垣名深得此理兹特表紫薇中宫而斥兩外
　　　垣於不伍葢為厯數者不為占候著也又古今
　　　星官所屬各異今從步天歌便誦習焉
紫薇宫居天中北倚若葢廣袤各七十有二度垣星一
十有五環布兩列左八右七石氏云左右皆八也(紫薇/宫取)
(極星周圍近度定之諸星旋轉不没/居中御外有宸居之象焉故名紫薇)前後二門嘗大火
大梁之次大火為夘前門向之故夘為天根也前門為
閶闔門左垣首一(猶言一星/也後倣此)曰左樞次上宰少宰次上
輔少輔次上衛少衛次上丞右垣首一曰右樞次上尉
次上輔少輔次上衛少衛次少丞亦名長垣石氏多少
尉一星此垣中者紫薇大帝之座也垣之最中曰天樞
亦名北辰亦名北極(此天樞言天之樞紐非謂星也辰/有二義日月所㑹曰辰垣亦稱辰)
(言無星之處曰辰/是影響之詞也)凡五星株連而薇曲携前門之天牀
首一明者曰太子所謂前星也次曰帝星最明赤所謂
太乙之座次曰庶子次曰後宫最㣲第五差(平/聲)逺而不
甚明者即曰天樞(此天樞指星/非指樞紐也)是為極星天運無窮三
光迭曜而此處不移所謂居其所而衆星共之者也極
星旋繞其外僅僅咫尺若轂口之繞軸轊或以極星為
北辰非也抱極星四星曰四輔極旁六星如斗狀曰鉤
陳鉤陳中一星曰天皇大帝緯書所謂耀魄寳者也鉤
陳口下五星如聚花曰五帝内座座後十有六星曲杠
九聚頂七曰華葢以覆帝座臨鉤陳之上瀕漢當葢後
九星曰傳舎舎北六星曰閣道所謂絶漢抵營室者也
舎東南一星曰䇿二官歌中皆屬奎座右六星曰六甲
座前五星曰天柱柱前傍鉤陳四星匡立曰女御女御
左一星曰女史女史前一星近左垣曰柱下史女前五
星在太子東曰尚書尚書前二星曰大理大理右二星
曰隂德或分為隂陽二德隂德前六星適當前門曰天
牀天牀之右右樞之内近少衛二星曰内厨皆在垣以
内者也北斗七星在右垣外太微垣之北魁枕參觜衡
殷南斗杓携龍角亦名帝車運乎天中以定諸紀者也
一曰樞二曰璇三曰璣四曰權五曰玊衡六曰開陽七
曰揺光其樞入張度或云一至四為魁魁為璇璣五至
七為杓杓為玊衡是為七政開陽左一星曰輔星揺光
右一隂星曰弼星是為貪巨禄文廉武破輔弼也魁内
四星曰天理魁外近璇六星曰天牢牢左四星曰勢勢
左一星入張度曰太陽守其左一星當權衡之南入翼
度曰相相之左三星在杓南曰三公天乙一星在右樞
開陽間太乙一星在天乙右入軫度或云二星也天槍
三星在天牀右斗杓左天棓(棓音/棒)五星在天牀東北臨
箕上當天市垣之北入氐度𤣥戈一星或名天戈亦入
氐在揺光左遥連招揺為北斗九星考要云一徐二梁
三冀四荆五兖六揚七豫八雍九青天官書云杓端有
兩星内為矛招揺外為盾天鋒即招揺𤣥戈也文昌六
星在北斗魁上形如半月天之六府也一曰上将二曰
次将三曰貴相四曰司禄五曰司命六曰司冦其右六
星曰内階魁及文昌間三星亦曰三公或曰三師其南
一星在下台之上入翼度曰太尊以象貴戚階右八星
近傳舎曰八穀舎右近上丞二星曰賛府府右九星岐
卷斜入漢湄曰天鉤鉤右六星在東藩少衛之東北曰
天厨其東南七星曰扶筐於歌中屬女石氏又有天維
三星在斗杓後
　附歩天歌曰中垣紫薇宫北極五星在其中大帝之
　座第二珠第一前星太子居第三之號為庶子四為
　后宫五天樞左右四星是四輔天乙太乙當門路左
　樞右樞夾南門兩面營衛二八伍太尉少尉右樞連
　依序上輔與少輔上衛少衞次上丞後門東邊兩賛
　府門西喚作一少丞依次却向前門數隂德門裏兩
　黄聚尚書以次其位五女史柱史各一户女御四星
　五天柱大理兩星隂德邊鉤陳尾指北極巔鈎陳六
　星六甲前天皇獨在鈎陳裏五帝内座後門是華盖
　并杠十六星杠作柄象葢繖形葢上連連九箇星名
　曰傳舎如連丁垣外左右各六珠右是内階左天㕑
　階後八星名八穀㕑下五箇天棓宿天牀六星左樞
　在内㕑兩星右樞對文昌斗上半月形稀疎分明六
　箇星文昌之下曰三師太尊只向三師明天牢六星
　太尊邉太陽之首四勢前一箇宰相太陽側更有三
　公相西偏即是𤣥戈一星圓天理四星斗裏暗輔星
　近著開陽淡北斗之宿七星明第一主帝名樞精第
　二第三璇璣星第四名權第五衡開陽揺光六七名
　揺光左三天槍紅(丹元子隨人隱者之流不著名氏/作步天歌句中有圖言下成象或)
　(約或多無掛無漏不言休咎而頗便習誦仰觀向藏/靈臺擁為秘笈名曰鬼科竅近世相傳然無善本兹)
　(從先生訂正庶/鮮魚魯之訛焉)
　　象位
　　　在天成象左蒼龍右白虎前朱鳥後𤣥龜奠四
　　　方而運四時繋天絡星耿耿然依附分屬之左
　　　前二象有二垣葢象中之垣也武密及乾象新
　　　書諸家以垣中諸星分屬列宿乃合天度然舉
　　　全垣則跨半象矣别系其後
　　　(按春秋傳曰二十八宿分在四方方各七宿共/成一象鳥獸在地有象在天東蒼龍西白虎皆)
　　　(南首北尾南朱雀北𤣥武皆西首東尾從角起/而左旋戴記亦曰前朱鳥而後𤣥龜左青龍而)
　　　(右白虎葢言象也而後世妖妄之徒號曰六神/分吉凶夫天何故預立凶神以禍世耶且天道)
　　　(旋轉春秋分朱鳥大火見於午位冬夏至白虎/蒼龍見於初昏究未嘗定而不移也而二十八)
　　　(宿又各增為小象獐羊蝠䑕種種各别豈亦言/其象而傅㑹者謂諸蟲獸真形在於是吾不知)
　　　(真形之説/何居也)
蒼龍七宿居夀星大火析木(爾雅云角亢夀星也或曰/水土聚於辰木得水土資)
(氣故曰夀晉士弱曰心為大火公羊傳曰大火為大辰/爾雅云大辰房心尾也諸宿中惟房心尾及參最明故)
(曰大辰尾箕析木津也或曰木生於/寅故名析木天漢所起故名曰津)之次横亘七十有
九度二十分以建午未申酉月昏見南方午位起太微
左垣終天市左垣有角有心有尾儼然一龍體也謂之
東陸
角二星南北相直夾黄道踦赤道西北距太㣲垣不三
四度是為天關黄道經其中其南為陽道其北為隂道
其距南星廣十有二度一十分起夀星九度盡二十一
度考要云一星為李一星為将兩星之間少右横二星
曰平道平道右一星近太微上相曰進賢角北二星曰
天田亦曰李其北三星近郎将曰周鼎角南二星曰天
門天官書云左角李李天田也右角将将天門也門南
一星曰平星東北一星曰陽門平星南十星六大彎曲
為庫四小方斜為樓是為天庫西入軫度其中十五星
三三而聚曰柱中央四小星曰衡又中央小星陣兵也
南二大星曰南門
　歩天歌云角兩星南北正直看中有平道上天田總
　是黒星兩相連别有一烏名進賢平道右畔獨淵然
　最上三星周鼎形角下天門左平星雙雙横於庫樓
　上庫樓十里屈曲明樓中五柱十五星三三相聚如
　鼎形其中四星别名衡南門樓外兩星横
亢四星狀若張弓在角東黄赤道間其距南第二星廣
九度二十分亢北左右攝提各三星鼎足句中適直斗
柄所指故曰攝提格中夾拱一大星曰大角亦云帝座
入亢三度半亢南七星連亘而屈曰折威東南二星石
氏曰顓頊或作頓頑
　歩天歌曰亢四星恰似彎弓状大角一星直上明折
　威七子亢下横大角左右攝提星三三相聚如鼎形
　折威下左顓頊星兩箇斜安黄邑晶頊下二星號陽
　門色若顓頊直下存
氐四星状如側斗踦黄道出其南為龍􁔿為天根其距
西南星廣十有六度三十分起夀星末度盡大火中度
大火卯也故云天根氐北三星曰帝席席北三星曰梗
河又北西一星曰招揺與𤣥戈相直遥連斗杓帝席之
右近攝提六星在亢宿上曰亢池帝席之左近天市西
垣一星曰天乳氐南三星曰陣車又南二十七星三三
而北曰騎官中一星為騎陣将軍其西南三星曰車騎
天輻二星在騎官之東
　步天歌云氐四星似斗側量米天乳氐上一黑星世
　人不識稱無名一箇招揺梗河上梗河横列三星状
　帝席三黑河之西亢池六星近攝提氐下衆星騎官
　出騎官之數二十七三三相連十欠一陣車氐下騎
　官次騎官之下二騎位天輻兩星立陣旁将軍陣裏
　振威霜
房四星跨踞黄道為龍腹四星之間黄道之所經也南
間曰陽環其南為太陽北間曰隂環其北曰太隂亦曰
天駟自南而數首左驂次左服次右服次右驂又名天
廐又名農祥左傳農祥晨正是也其距南第二星廣五
度六十分起大火十六度盡二十一度房北二小星曰
鉤鈐東北一星曰鍵閉亦曰牽東咸西咸各四星在房
左右状如房房之門户也為日月五緯之道其西咸入
氐度兩咸正中稍南三星南北而列曰罰房西南一星
曰日日南二星曰從官石氏有巫官二星天福三星其
天福或是天輻
　步天歌云房四星直下主明堂鍵閉一黄斜向上鉤
　鈐兩箇近其旁罰有三星植鍵上兩咸夾罰似房状
　房下一星號為日從官兩箇日下出
心三星在黄道南謂之火春秋傳火猶西流詩曰七月
流火是也其於中星為帝座為大辰前星為太子後星
為庶子其距西第一星廣六度五十分起大火二十一
度盡二十七度東咸與罰皆在其上上為天市垣其西
南十有二星在房下曰積卒
　歩天歌云心三星中央色最深下有積卒共十二三
　三相聚心下是
尾九星在黄道南状如鉤亦名九子星其距西行從西
第二星廣十有九度一十分起大火二十七度盡析木
十六度第三星旁一星曰神宫尾北近市樓四星曰天
江尾左一星曰傅說亦名天䇿左傳云天䇿焞焞即傅
説也説左一星曰天魚在尾後天漢内尾南五星曰天
龜
　歩天歌云尾九星如鉤蒼龍尾下頭五黑號龜星尾
　上天江四横是尾東一箇名傅説傅説東畔一魚子
　龜西一星是神宫所以列在后妃中
箕四星在黄道南天漢内龍所糞也日月宿之風起其
距西北星廣十度四十分起析木津十六度盡二十六
度舌外一星曰糠糠南三星為木杵
　歩天歌云箕四星形状如簸箕箕下三星為木杵箕
　前一星是糠粃以上認取天市垣黄道迤北天江邇
天市垣(紫薇垣如天子都而天市垣又後人推以象離/宫如天子巡狩必有駐蹕之地倘亦強附之説)
(也/)在析木之次臨尾箕上西離於氐東入於斗垣星左
右各十有一南門左一星為宋次南海次燕次東海次
徐次吳越次齊次中山次九河次趙次代右一星為韓
次楚次梁次蜀次粤次秦次周次魯次甌次閩次河中
皆借其地而名之亦云天旗庭也帝座一星在市之正
中座南五星曰斗與帝座皆入尾度又南四星曰斛又
南六星當韓宋間臨箕上曰市樓樓左二星曰車肆肆
北二星曰宗正在候星之南其左四星曰宗人又左二
星曰宗星其東北二星為帛度帛度左二星為屠肆帝
座東南一星曰候入箕度候右四星斜布座前曰宦者
入尾度其西南二星在斛西北曰列肆垣北九星當尾
上曰天紀紀西九星當氐房上曰貫索索口一星為門
漢志云十五星也索北七星横列氐上曰七公紀北三
星當尾箕上曰女牀石氏有天棒五星在女牀東北天
官書云房東北曲十二星曰旗旗中四星曰天市中六
星曰市樓而已無垣名而以貫索附紫薇中宫其所云
曲十二星者葢垣西藩也
　歩天歌云下垣一宫名天市兩扇垣墻二十二當門
　六角黑市樓樓左兩星是車肆兩箇宗正四宗人宗
　星一雙亦依次帛度兩星屠肆前候星還在帝座邉
　帝座一星常光明四箇㣲茫宦者星以次兩星名列
　肆斗斛帝前依其次斗是五星斛是四垣北九箇貫
　索星索口横者七公成天紀恰似七公形數著分明
　多兩星紀北三星名女牀此座還依織女旁
　按帝座有五一在紫薇宫一為亢之大角一為心之
　中星一在天市垣一在太微垣象黻扆之隨處而設
　也
𤣥龜七宿居星紀𤣥枵娵訾之次(古者厯紀日月五星/皆起於牽牛之次故)
(曰星紀爾雅云𤣥枵虚也𤣥黒色枵虚中也營室東壁/娵訾也室壁各二星如口象又在西北隅娵隅置也訾)
(口象/也)横亘九十有三度八十分以建酉戌亥子月昬見
南方起天漢左終羽林左謂之北陸𤣥龜一名天黿國
語曰辰在天黿即女虚𤣥枵之分也而室上有螣蛇二
十二故曰𤣥武象為龜蛇或云𤣥蛇也武龜也虚危以
前象蛇室壁象龜
斗六星踦漢在黄道南将有天子之事占於南斗其距
柄第三星廣二十有五度二十分起析木二十七度盡
星紀二十二度斗柄西八星當箕上曰天籥斗東北六
星曰建南臨黄道斗建之間七曜所由行也建上九星
入河中曰天弁魁東二星南北相直曰天雞雞南二星
東西相直曰天狗狗南四星曰狗國象鮮卑烏桓之夷
也斗西南一星在箕之東曰農丈人魁南十四星曰鼈
鼈東十星曰天淵亦曰天池
　歩天歌云斗六星其状似北斗魁上建星正相對天
　弁建上三三九斗下圓安十四星雖然名鼈貫索形
　天雞建背雙黑星天籥柄前八黄晶狗國四星雞下
　生天淵十星鼈東邊更有兩狗斗魁前農家丈人狗
　下眠天淵色黄狗色𤣥
牛六星二角觺然下四星句立在黄道北其距中央大
星廣七度二十分起星紀二十三度盡二十九度牛上
四星曰天桴桴北三星踞漢湄曰河皷世謂之牽牛中
大星為大将軍南星為左将軍北星為右将軍左右旗
各九星夾河皷偃卷漢内右旗在建星上入斗度左旗
上有天津九星漢北近天紀三星一大二㣲曰織女織
女東足四星曰漸臺西足五星曰輦道織女漸臺輦道
皆入斗度牛東三星曰羅堰牛南九星曰天田田南九
星曰九坎
　歩天歌云牛六星近在河岸頭頭上雖然有兩角腹
　下從來欠一脚牛下九黑是天田田下三三九坎連
　牛上直建三河鼓鼓上三星號織女左旗右旗各九
　星河鼓兩畔右邊明更有四黄名天桴河鼓直下如
　連珠羅堰三烏牛東居漸臺四星似口形輦道東足
　連五丁輦道漸臺在何許欲得見時近織女(按張衡/云牽牛)
　(織女七月七日相見者即此也爾雅云河鼔謂之牽/牛又歌曰東飛伯勞西飛燕黄姑織女時相見黄姑)
　(即河鼔也音譌耳有謂牽牛即牛宿者然以之配織/女恐當是河鼓若是六星之牛宿則當配以四星之)
　(女宿矣/原註)
女四星如箕在黄道北謂之須女亦名婺女其距西南
星廣十有一度三十五分起星紀二十九度盡𤣥枵十
度女北五星曰離珠珠上五星曰敗𤓰其上五星曰匏
𤓰其北九星若張弓横亘河内曰天津八牛度津北四
星在輦道東曰奚仲入斗度其北近紫垣七星曰扶筐
亦云扶箱女南十六星或比或散為十二國北列左二
為代次二為秦次二為周次二為趙南列左一為魏次
韓次晉次燕次楚次齊次鄭次越按天之所覆者廣而
華夏所分主者牛女下十二國耳其以十二國分野配
十二辰次者妄也
　歩天歌云女四星如箕主嫁娶十二諸國在下陳先
　從越國向東論東西兩周次二秦雍州南下雙雁門
　代國向西一晉伸韓魏各一晉北輪楚之一國魏西
　屯楚城南畔獨燕軍燕西一郡是齊隣齊北兩邑平
　原君欲知鄭在越下存十六黄星細區分五箇離珠
　女上星敗𤓰珠上匏𤓰生兩箇各五二𤓰明天津九
　箇彈弓形兩星入牛河中横四箇奚仲天津上七箇
　仲側扶筐星
虚二星夾赤道其距南星廣八度九十五分起𤣥枵十
度盡十八度其第六度子中也虚北二星曰司命又北
二星曰司禄又北少西二星曰司危又北二星曰司非
虚南二星在代之東曰哭哭東二星曰泣在危上泣南
十三星状如貫索曰天壘其南四星曰敗臼二入危二
入室臼西三星在韓晉之東曰離瑜離瑜與哭皆入女
度
　歩天歌云虚上下各一如連珠命禄危非虚上呈兩
　虚之下哭泣星哭泣雙雙下壘城天壘團團十三星
　敗臼四星城下横臼西三箇離瑜明
危三星如矩在赤道北其距南星廣十有五度四十分
起𤣥枵十九度盡娵訾三度危北五星當司命上曰人
星入虚度人左三星曰杵杵南四星曰臼杵北七星連
卷而大首東近河抵司非曰車府河中五星如敗𤓰曰
造父亦曰伯樂河畔九星岐卷曰天鉤見紫薇宫危南
二星曰蓋屋屋左四星曰墳墓其東南四星曰虛梁其
南十星正圜曰天錢在北落西北羽林之西
　歩天歌云危三星不直舊先知危上五黑號人星人
　畔三四杵臼形人上七烏號車府府上天鉤九黄晶
　鉤上五鵶字造父危下四星是墳墓墓下四星斜虚
　梁十箇天錢梁下黄墓旁兩星能葢屋身著黑衣危
　下宿
室二星北近天漢謂之營室離宫六星兩兩而比附其
㫄爾雅云營室謂之定詩云定之方中是也其距南星
廣十有七度一十分起娵訾四度盡二十一度室北二
十二星蜿蜒而翔曰騰蛇又上即造父也室南六星曰
雷電其右二星在墳墓上曰土功吏雷電南十二星西
南抵虚東近壁形如重擔曰壁壘陣陣南四十五星三
三而聚曰羽林軍其西南一星曰天綱天綱左羽林南
一星曰北落師門以上五官皆入危度其左三星曰鈇
鉞下二星即敗臼也其東南九星状如天田曰八魁入
壁度石氏有天海十星
　歩天歌云室兩星上有離宫出遶室三雙有六星下
　頭六箇雷電形壁壘陣次十二星十二兩頭大似升
　陣下分布羽林軍四十五卒三為羣壁西四座星難
　論仔細厯厯看區分三粒黄金名鈇鉞一顆珍珠北
　落門門東八魁九箇子門西一宿天綱是電㫄兩黒
　土功吏螣蛇室上二十二
壁二星如虚在室東謂之東壁其距南星廣八度六十
分起娵訾二十一度盡二十九度壁北十星曰天廐又
北近垣五星王良也壁南二星曰土公又南五星曰霹
靂又西南四星曰雲雨二官入室度羽林左五星曰鈇
鑕入奎度
　歩天歌云壁兩星下頭是霹靂霹靂五星横着行雲
　雨次之曰四方壁上天廐十圓黄鈇鑕五星羽林㫄
　(一本多土公兩/黒壁下藏一句)
白虎七宿居降婁大梁寔沈之次横亘八十有三度八
十五分以建丑寅夘月昬見南方起羽林左終天側左
謂之西陸
奎(一作/䖯)十六星在天漢南為溝瀆其距西南大星名天
豕目廣十有六度六十分起娵訾末度盡降婁(爾雅云/降婁婁)
(也萬物至戌皆降而/聚於婁故曰降婁)十五度奎北天漢内五星曰王良
其四星連曲為天駟一星為御官御官動為䇿馬史曰
王良策馬車騎滿野此也㫄一星近天鉤曰䇿入壁半
度良左一星曰附路附路左六星曰閣道奎南七星曰
外屏屏南七星如鉤曰天溷溷右一星曰土司空在八
魁之西南入壁度
　歩天歌云奎腰細頭尖似破鞵一十六星遶鞵生外
　屏七烏奎下横屏下七星天溷明司空左畔土之精
　奎上一宿軍南門河中六箇閣道形附路一星道㫄
　明五箇吐花王良星良兮近上一䇿名
婁三星不勻在奎東南為聚衆其距中央大星廣十有
一度八十分起降婁十六度盡二十九度婁東西各五
星曰左更右更婁北天漢内十一星左右列各五中一
大星曰天大将軍入奎度(其南一星/即軍南門)婁南六星曰天倉
亦入奎度又南四星曰天庾
　步天歌云婁三星不勻近一頭左更右更烏夾婁天
　倉六箇婁下頭天庾四星倉東脚婁上十一將軍侯
胃三星鼎足立在婁東北近漢為倉廪其距西第一星
廣十有五度六十分起降婁二十九度盡大梁(大梁昴/畢也昴)
(畢間七曜所入/要道若梁然)十二度胃北八星如鉤曰大陵陵中一
星曰積尸東天漢内九星與大陵分勢者曰天船船内
一星曰積水胃南左四星曰天廪廪又臨赤道十三星
形如乙字曰天囷
　步天歌云胃三星鼎足河之次天廪胃下斜四星天
　囷十三如一形河中八星名大陵陵北九箇天船名
　陵中積尸一箇星積水船中一黑晶
昴七星四三相承一星獨大南臨黄道史記天官書作
留毛傳亦以為留也又曰旄頭主胡其距西南星廣十
有一度三十分起大梁十三度盡二十四度昴北六星
卷如曰卷舌舌中一星曰天讒舌後四星在五車北曰
礪石昴左一星近黄道曰月星右一星曰天阿月南阿
東五星曰天隂天囷南六星曰芻藁亦曰廥積其南十
六星曰天苑天阿以下五官入胃度
　步天歌云昴七星一聚實不少阿西月東各一星月
　下五黄天隂名隂下六烏芻藁營營南十六天苑形
　河裏六星名卷舌舌中黑㸃天讒星礪石舌㫄斜四
　丁
畢八星欹倚黄道謂之罕車天之雨師也天官書作濁
爾雅云濁謂之畢其大星曰天髙其距口北星廣十有
七度四十分起大梁二十四度盡實沈(實沈髙辛氏季/子名也主參故)
(以是/名)十度傍一小星為附耳其上二星夾黄道曰天街
東六星珠連曰諸王諸王北漢中五大星斜對畢口曰
五車車旁九小星三三而聚曰三柱亦曰三泉車中五
星曰天潢其上三星曰咸池車南一星曰天關畢畔諸
王下四小星亦曰天髙畢南耳下八星大首而曲柄曰
天節其東九星連蜷直五車曰參旗旗南九星夭矯而
下垂曰九斿斿旁九星如圜而長曰九州殊域天苑南
十三星曰天園入昴度
　步天歌云畢恰似爪乂八星出附耳畢股一星光天
　街兩星畢背旁天節耳下八烏色畢上横列六諸王
　王下四皁天髙星節下團團九州城畢口斜對五車
　口車有三柱任縱横車中五箇天潢晶潢畔咸池三
　黒星天關一星車脚邊參旗九箇參車間旗下直建
　九斿連斿下十三烏天園九斿天園參脚邊
觜三星隅置在參北曰觜觽為虎首其距西南星廣百
分度之五觜北河中九星直井鉞上曰坐旗入井度旗
西南四星曰司怪入畢度
　歩天歌云觜三星相近作參蕋觜上坐旗直指天尊
　卑之位九相連司怪曲立坐旗邊四鵶大近井鉞前
參十星肩負黄道為白虎中横三星為衡石下三星為
伐(史記天官/書作罰)其外四星左右肩足也其距中西第一星
廣十有一度一十分起實沈十度盡二十一度參右足
下四星曰玊井其南四星曰軍井又南二星曰屏屏左
四星曰厠厠下一星曰天矢矢南有丈人子孫各二星
俱屬井
　歩天歌云參總有十星觜相侵兩肩雙足三為心伐
　有三星足裏深玊井四星右足隂屏前兩扇井南襟
　軍井四星屏上森左足下四天厠臨厠下一物天矢
　沉
朱鳥七宿居鶉首鶉火鶉尾之次横亘百有八度四十
分以建夘辰巳午月昬見南方謂之南陸
井八星横列漢湄謂之東井其距北西星廣三十有三
度三十分起實沈二十一度盡鶉首二十四度井西一
星曰鉞附鉞南四星曰水府入參度東北三星居漢北
滸曰北河井南三星居漢南滸曰南河兩河天闕間為
關梁七曜之道也北河之南五星在井東曰五諸侯侯
南三星曰天樽又積水一星在北河之西積薪一星在
北河之東其南四星居漢中曰水位井西南四星曰四
瀆又南三星曰闕丘亦曰天闕闕丘西下十三星在南
河之南形若天錢曰軍市中一星曰野雞精市東一大
星曰狼狼東南九星状若張弓曰弧矢弧南有一星曰
老人近南極中國不見南海上候之唐張籍送鄭尚書
赴廣州詩云此處莫言多瘴癘天邊看取老人星是也
軍市西南二星曰丈人其東二星曰子子東二星曰孫
皆入參度
　步天歌云井八星横列河中淨一星名鉞井邊安兩
　河各三南北正天樽三星井上頭樽上横列五諸侯
　侯上北河西積水欲覔積薪東畔是鉞下四星名水
　府水位東邊四星序四瀆横列南河裏南河下頭是
　軍市軍市團團十三星中有一箇野雞精子孫丈人
　市下列各立兩星從東説闕丘三箇南河東邱下一
　狼光蒙茸左畔九箇彎弧弓一矢擬射頑狼胸有箇
　老人南極中春秋出入夀無窮
鬼在天漢東黄道北四星多置如匱謂之輿鬼中一星
名積尸氣為質書曰徳成衡觀成潢傷成鉞禍成井誅
成質是也其距西南星廣二度二十分起鶉首二十四
度盡二十六度北四星直軒轅西在井之東北曰爟南
七星横河中曰天狗弧矢南六星曰天社二官入井度
天狗東六星曰外厨其南一星曰天紀二官入栁度
　步天歌云鬼四星冊方似木櫃中央白者積尸氣鬼
　上四星是爟位天狗七星狼北是外厨六星柳星次
　天社六箇弧東倚社東一星是天紀
柳八星在鬼東南黄赤道間天官書作注朱鳥之注也
其距西頭第三星廣十有三度三十分起鶉首二十六
度盡鶉火(栁為鳥喙星為鳥頸張為烏/嗦三宿連體故總謂之鶉火)十度栁北三星
近軒轅右角曰酒旗入星度南即外厨天紀也栁近上
台張近中台翼近下台
　步天歌云栁八星曲頭垂似栁近上三星號為酒享
　晏大酺五星守
星七星如鉤踦赤道為鳥頸其距大星廣六度三十分
起鶉火十一度盡十七度星北十七星卷曲而翼飛形
如騰龍度跨星張曰軒轅其大星前一星為御女左角
為少民右角為大民周禮天府祭天之司民司禄謂此
天文星第四星也或曰黄龍之體黄帝之神為後宫為
權其東近中台四星曰内平入張度酒旗南三星曰天
相相南五星曰天稷
　步天歌云星七星如鉤栁下生星上十七軒轅形軒
　轅東頭四内平平下三箇名天相相下稷星横五明
張六星在赤道南為鳥嗉其距西第二星廣十有七度
二十五分起鶉火十七度盡鶉尾三度(南方七宿取朱/鳥為象井鬼為)
(首翼軫為尾/故曰鶉尾)南十四星曰天廟入星度
　步天歌云張六星似軫在星旁張下只是有天廟十
　四之星冊四方長垣少㣲雖向上星數歌在太微旁
　太尊一星直上黄
翼二十二星在赤道南北連太微垣若承捧然為鳥翼
其距中行西第二星廣十有八度七十五分起鶉尾三
度盡二十三度南五星曰東甌入張度
　步天歌云翼二十二星大難識上五下五横著行中
　心六箇恰如張更有六星在何許三三相連張畔附
　若必不能分處所更請向前分度取五箇黑星翼下
　頭欲知名字是東甌
軫四星在赤道南為鳥尾為車轄二星附兩旁其中一
星名長沙其距西南星廣十有七度三十分起鶉尾二
十三度盡夀星八度右轄西南二星曰軍門其南四星
曰土司空其左七星曰青邱其南三十二星曰器府
　歩天歌云軫四星似張翼相近中央一箇長沙子左
　轄右轄附兩星軍門兩黄近翼是門下四箇土司空
　門東七烏青丘子青丘之下名器府器府之星三十二
　以上便為太微垣黄道向上看取是
太㣲垣在北斗之南鶉尾之次西臨翼初東盡軫末垣
星左右各五南中為端門夾端門二星曰左右執法執
法之東西為左右掖門掖門之北左四輔南相北将右
四輔南将北相各有上次四輔間各三門南曰東西太
陽中曰東西華北曰東西太隂端門内右執法北四星
曰内屏屏北五星為五帝座中曰黄帝蒼赤白黑四帝
各居其方座北一星曰太子太子右一星曰從官左一
星曰幸臣左執法東北一星曰謁者謁者東北三星曰
三公内座三公北三星曰九卿内座九卿北五星曰内
五諸侯侯北十有五星依烏曰郎位或云二十四星也
東北一大星曰郎将從官右一星在西垣之外上相之
西下台之南曰虎賁郎位北七星如畢狀曰常陳常陳
右六星兩兩相比起文昌列招揺抵太㣲曰三台亦曰
三能西二星近文昌為上台司命在栁北其北星入栁
六度次二星對軒轅為中台司宗其北星入張二度東
二星近太微為下台司禄在垣西藩北其北星入翼二
度東方朔願陳泰階六符孟康曰三台也南四星雁行
近上相曰少㣲處士星也其南四星入張度曰長垣右
垣西南三星曰明堂堂西三星近上相曰靈臺二官皆
入翼度天官書無垣名而曰南宫朱烏權衡衡太㣲權
軒轅考要亦云南宫之宿其大者曰權衡衡為太微之
庭權為女主之宫
　步天歌云上垣太㣲宫昭昭列象鋪蒼穹端門只是
　門之中左右執法門西東門左皂衣一謁者以次即
　是烏三公三黒九卿公背傍五黑諸侯卿後行四箇
　門西主軒屏五帝内座於中正幸臣太子及從官烏
　列帝後從東定郎将虎賁居左右常陳郎位居其後
　常陳七星不相誤郎位陳東一十五兩邊宫垣十星
　布左右執法是其數宫外明堂布政宫三箇靈臺候
　雲雨少微四星西南隅長垣雙雙㣲西居北門外西
　接三台與垣相對無兵災
　右列宿度分皆以赤道立距各過宫中星皆以萬厯
　年間爲凖
古言星官者唐虞以前莫考其見於尚書則四象列宿
僅僅有其三漢以來石申甘德兩家最著後又有巫咸
家出然象於朝者皆襲秦官意其非巫咸本文也馬
遷班固書志巳多不同張衡靈憲以為中外之官常明
者百有二十可名者三百二十為星二千五百微星之
數萬有一千五百二十吳太史令陳卓乃偹列甘德石
申巫咸三家之星總二百八十三座為星一千四百六
十四石申紫㣲垣一十三座六十四星中官四十八座
二百八十六星外官三十六座二百七十七星皆赤甘
德紫薇垣二十一座一百二十星中官五十七座一百
九十八星外官四十座二百一十一星皆黑巫咸紫薇
垣四座一十八星中官九座三十一星外官二十座九
十三星皆黄即今步天歌中所謂黄赤黑者也其名同
者三公星有三兩在紫薇垣一在太㣲垣從官星有二
在太㣲垣者一星屬房宿者二星天紀星亦有二在天
市垣者九星屬鬼宿者一星御女亦有二在軒轅之下
者一星在紫薇垣内者四星天田星亦有二屬角宿者
二星屬牛宿者九星杵星亦有二箕屬危屬皆三星也
又土司空有二屬奎者一星屬軫者四星胃屬有積尸
在大陵中其在輿鬼内者名積尸氣也角屬有衡星又
太微為衡北斗第五星為玊衡也斗星有三在紫薇垣
者謂之北斗七星在元武象者謂之南斗六星在天市
垣者則五星也司禄亦有三其一屬危其一為文昌第
四星其一為三台東二星也兩太子一在太微垣一為
北極第一星心宿之前星亦為太子也兩積水一在井
一在胃兩五諸侯一在井一在太微垣房屬有罰參中
之伐亦作罰天市垣之諸國與女下之十二國亦多同
其相似者如内屏外屏之與屏星内㕑外㕑之與天㕑
天雞之與野雞天溷之與天厠臼星之與敗臼鉤星之
與天鉤相星之與天相狗星之與天狗狗國三公内座
之與三公五侯内座之與五侯軍門之與軍南門土功
之與土功吏五柱之與三柱實繁有徒餘不著者無名
回回厯暨郭太史俱有新測無名諸星但不便於考記
故不著今所用乃宋皇祐間校定而皇祐一本之丹元
子步天歌紫薇垣三十八座一百八十四星太微垣一
十九座七十八星天市垣一十八座八十七星列舎并
附官二百一十二座一千一百三十八星中外官共二
百八十七座一千四百八十七星然一座之星有兼跨
兩宿勢難割裂步天歌但取其相近者屬之而觀測則
不合故今雖從歌紀之而仍明註入某度入某度(紫薇/垣正)
(處天中度次徧入於列舎凡星在赤/道内為中宫赤道外為外宫原註)
(古厯以周天諸星分為三垣二十八宿各各定有名位/座次每座每宿星數又各多寡不齊然其所謂宿者盖)
(取七曜經行止宿之義且用以便於測算經度又謂其/各能主施德也星之命名或彷彿其形似或因其光色)
(或因其德性或命以官以國以人以物以事種種借義/咸以便司天氏之仰觀耳○又按二十八宿恒星也常)
(定不移故謂之恒由今驗之實未常不移者如角大星/周赧王二十年丙寅測得經度在秋分前鶉尾宫二十)
(二度後於漢順帝永和三年戊寅測在鶉尾二十七度/嘉靖四年乙酉測得過秋分在夀星宫一十七度萬厯)
(十三年乙酉測在夀星宫一十八度軒轅星亦如之赧/王丙寅在鶉首二十七度漢永和戊寅在鶉火三度三)
(十分今測在鶉火二十四度四十分餘星皆如之是以/帝堯之世日中星鳥謂春分則初昏時鶉火中也而周)
(未在井今在參矣堯時冬至日在虚漢唐在斗今在箕/矣過此以往又安知其不更異於昔耶即在天諸星巫)
(咸石申甘德之徒分次識别如前所定垣宿是矣實有/不止於是者如昴宿世傳七星或云六星而實則三十)
(七星鬼宿四星其中積尸氣相傳為白氣如/雲實則其間有小星三十六但微茫難見耳)
　　天漢
　　　天漢自昔志天官者遺之然絡帶南北為天之
　　　大界宿次舎垣借此以分昭昭乎與星辰俱垂
　　　象也烏可遺乎
天漢謂之天河張衡云金之氣或云水之精精氣發升
宛轉若流與河海通余謂不然直是成象之在天者與
星月同耳其南入南極不可見可見者自尾箕始經龜
魚𫝊説天江糠星天籥斜行上連箕斗天弁河皷左右
旗倒分一派西映天市之吳越自坤抵艮至宗人宗星
而止其大勢上絡天津而至車府造父螣蛇王良附路
閣道大陵天船則漸下而南行厯卷舌五車諸王天關
司怪水府入東井過四瀆闕邱天狗弧矢之墟在社稷
七星之南而入於南極内也
　步天歌云天河亦名曰天漢起自東方箕尾間遂乃
　分為南北道南經傅説入魚淵開籥戴弁鳴河鼓北
　經龜宿貫箕邊次絡斗魁冒左旗又合南道天津湄
　二道相合北西行分夾匏𤓰絡人星杵畔造父螣蛇
　精王良附路閣道平登此大陵泛天船直到卷舌又
　南征五車駕向北河南東井水位入吾驂水位過了
　東南游經次南河向闕邱天狗天紀與天稷七星南
　畔天河没
　
　
　
　
　
　
　厯體畧卷中
欽定四庫全書
　厯體略卷下
　　　　　　　　　　　　明　王英明　撰
　　前所輯皆自古談天成說也近有歐邏巴人挾其
　　厯自大西洋來所論天地七政厯厯示諸掌創聞
　　者不能無駭且異徐繹之悉至理也夫禮失而求
　　之野擇其善者而從之不猶愈於野乎述西厯體
　　(歐邏巴國名其地亦在赤道北北至北極出地四/十五度實與中國東西相對俱有理學文字其俗)
　　(素精天文專以尊事天主上帝為學俗呼大西洋/也自利瑪竇於神廟初挾其彼國圖書器物由海)
　　(道自西南諸國以入中華尚食京師發明九重天/奥義自後同學相繼而來所譯教義諸書不下充)
　　(棟而厯法一部如幾何原本同文算指表度等說/測量全義日月星躔表天問畧測天約說及渾天)
　　(儀測蝕等書確當詳明逺過前代今總彚為崇禎/厯書百餘卷實推步家之指南也集中所載僅撮)
　　(其度數經緯及天體地形日月星辰躔宿薄蝕等/義足以左右厯指者其文辭先後自相發明故鮮)
　　(所詮/註也)
　　天體地度
　　　凡厯象日月星辰者南北東西隨地理之差為
　　　移易故不知輿地者不可以厯天兹首著渾天
　　　包地之故而以天躔經地度信乎其為物之不
　　　貳也東海西海心同理同吾中前聖舊蓋有其
　　　說矣恨語焉不詳耳於乎請勿怪生齒之反足
　　　相對也
天有九重第九重號為宗動天體無星辰帶下八重天
轉動一日一周自東而西第八重列宿天二萬四千四
百年一周第七重填星天二十九年一百五十五日二
十五刻一周第六重嵗星天一十一年三百一十三日
七十○刻一周第五重熒惑天一年二百二十一日九
十三刻一周第四重日輪天三百六十五日二十三刻
一周第三重太白天第二重辰星天俱隨日作三百六
十五日二十三刻一周第一重月輪天二十七日三十
一刻一周此八重天者俱自西而東右旋而俱為宗動
天帶之左旋九天層疊包裹如葱頭雖體極堅而通透
光亮清虚無礙不異琉璃水晶也日月星辰在其體内
如木板之節各因本天而動焉天之内包火火之内包
氣氣又包水土而水土合為一丸即地也火輕揚故升
於九重天之下土重濁故凝於天之中水輕於土故浮
土之上氣不輕不重故乗水土而負火此係元火附於
天而隨之環動偕之一周極淨甚炎而無光也何以無
光無薪炭等體以傳其光耳一遇外物衝撃則發光矣
世所云天裂星流是也試觀陶窰之久燒者初除薪炭
雖内不見火光而熱氣甚盛物入之即焚正猶是耳乃
氣又有上中下三域上域近火故大熱下域近水土而
水土為太陽所射故發煖中域上下隔絶故大寒而霜
雪凝於斯然三域又廣狹弗等南極北極之下太陽不
到隂氣甚盛其上下熱煖之域狹而中寒冷之域廣若
赤道之下正當太陽隂氣甚微其上下熱煖之域廣而
中寒冷之域狹地與海合為一丸本是圓形居渾天之
當中㣲止一㸃謂地為方者乃語其定而不移之性非
語其形體也天既包地則彼此相應故天有南北二極
地亦有之天分三百六十度地亦同之天中為赤道自
赤道而南二十三度半為南道赤道而北二十三度半
為北道中國在北道之北日行赤道則晝夜半行南道
則晝短行北道則晝長故渾天有晝夜平道於中晝短
晝長二道於南北為日行之界地亦有三界對於下焉
但天包地外為甚大其度廣地處天中為甚小其度狹
耳測得直行北方者每路二百五十里北極出髙一度
南極入低一度直行南方者每路二百五十里北極入
低一度南極出髙一度則審地形果圓而每二百五十
里為地之一度也信地之東西一周南北一周各九萬
里而不異也夫地厚二萬八千六百三十七里零二十
五分里之九上下四旁皆生齒所居渾淪一丸原無上
下葢在天之内何瞻非天總六合内凡足所履即為下
凡首所戴即為上其專以身之所居分上下者皆不逹
者也余自西海汎舟而來南行至亦道下見南北二極
皆在平地略無髙低又南過大浪山但見南極出地三
十六度而北極隱而不見則大浪山與中國上下相為
對待矣而余彼時惟仰天在上未嘗見其在下也故謂
地形圓而周圍皆生齒者信然矣以地圓故凡自海西
岸上船者乗正東風遶地一週於東岸下船則一年止
三百六十四日其理固自明也以天度分山海自北而
南為五帶一在晝長晝短二界之間其地甚熱近日故
也二在北極界之内三在南極界之内此兩處甚冷逺
日故也四在北極晝長二界之間五在南極晝短二界
之間此兩處皆謂之正帶不冷不熱日輪不逺不近故
也南北緯度定天下之縱視其緯度可以知各極出地
幾何度自赤道一綫之界而起平分天下之中北至北
極南至南極凡地在赤道以北主北極則為北方在赤
道以南主南極則為南方中國主北極而釋氏謂為南
􁀙部州其謬甚矣葢地距赤道度數與各極出地度數
相等但在南方則著南極出地之數在北方則著北極
出地之數故北京在赤道以北四十度則知北京北極
髙四十度也大浪山在赤道以南三十六度則知大浪
山南極髙三十六度也凡同緯度之地其極出地之數
同則四時寒暑同若兩處距赤道度數相同但一離而
南一離而北則四時之晝夜刻數皆同惟時相反此之
秋彼為春此之夏彼為冬耳離赤道愈逺則晝夜長短
愈多其長晝長夜之地每度長幾何則自西徂東離赤
道度數皆一焉東西經度定天下之衡視其經度可以
知兩處相離幾何辰葢日行一日一周天每時行三十
度而兩處相距三十度為差一辰故女直距緬甸東西
三十度則女直為夘時緬甸為寅時也其他倣是若差
六辰則兩處晝夜相反焉若晝夜相反者離赤道度數
同而一南一北則兩處人行立正對足底故中國金陵
離赤道以北三十二度而大東洋之瑪八作離赤道以
南三十二度東西相距一百八十度則金陵與瑪八作
相對足底行立矣從此知同經度地并同辰而同時見
日月食也(列宿即二十八宿世謂恒星填星即土星歲/星即木星熒惑即火星太白即金星辰星即)
(水星火氣水土為四元行元火謂無形之火也天裂/流星今夏秋夜見俗所謂星移者謬也元火在上日)
(蒸人物之氣上觸而現為光正猶是耳南極夏至太/陽不到北極冬至太陽不到東西南北一周各九萬)
(里而不異以地里數凖天度數可考而知釋氏謂南/􁀙部洲言日月繞須彌山而成晝夜天文荒誕如此)
(地理可知矣凡同緯度之地言東西國也極東極西/與中國止差早晚而冬夏寒暑則等止因緯度之同)
(耳/)
　　度里之差
　　　凡北極差一度則地差二百五十里測之無不
　　　合者然渾天之體經度在所各同而緯度自東
　　　周西乃惟正當赤道之下為得一度漸南漸北
　　　則漸以狹其里數亦難概以二百五十也略舉
　　　其凡如左
赤道北抵北極九十度以次漸逓加殺(凡六十分為一/度凡六十秒為)
(一/分)則直得一度横得若干分秒是故從赤道起第一度
横得五十九分五十九秒第五度横得五十九分四十
六秒第十度横得五十九分○五秒第十五度横得五
十七分五十七秒第二十度横得五十六分二十三秒
第二十五度横得五十四分四十九秒第三十度横得
五十一分五十八秒第三十五度横得四十九分○九
秒第四十度横得四十五分五十八秒第四十五度横
得四十二分二十六秒第五十度横得三十八分三十
四秒第五十五度横得三十四分二十五秒第六十度
横得三十○分○秒第六十五度横得二十五分二十
一秒第七十度横得二十○分三十一秒第七十五度
横得十五分三十二秒第八十度横得一十○分二十
五秒第八十五度横得○五分一十四秒至第九十度
則分秒俱無矣此略舉隔五之數實則每度不同焉自
赤道抵南極亦然以地凖之則每度徑得二百五十里
每分徑得四里零六分里之一即六十步凡積十四秒
零二十四微為一里積二分二十四秒為十里積二十
四分為百里積四度為千里積四十度為萬里皆以弦
直道論云(里差每一度差二百五十里此從渾天儀可/驗者經緯濶狹理所固然但隨南隨北天體)
(髙圓未嘗少異恐經緯/亦隨處而皆然也俟訂)
　　緯曜
　　　太陽當空列曜俱熄至夜而星可測也星莫燦
　　　於五緯然各有遲留退伏又金水太隂距地最
　　　近不可以地面為較自太陽以上諸曜距地絶
　　　逺則地面地心總之不異且其形體各不相等
　　　人目所睹近者雖小亦大逺者雖大亦小不可
　　　以井闚泥之
地周九萬里其半徑一萬四千三百一十八里零九分
里之二
月距地中心四十八萬二千五百二十二里餘
辰星距地中心九十一萬八千七百五十○里餘
太白距地中心二百四十○萬六百八十一里餘其光
　有消有長如月輪然
日距地一千六百○五萬五千六百九十○里餘
熒惑距地二千七百四十一萬二千一百○○里餘
歲星距地一億二千六百七十六萬九千五百八十四
　里餘四周有四小星遶行甚疾或此東彼西或彼東
　此西或俱東俱西
鎮星距地二億○五百七十七萬○五百六十四里餘
　形如雞卵兩側有兩小星
鎮星全徑大於地全徑九十倍又八分之一
歲星全徑大於地全徑九十四倍半
熒惑大半倍
日大於地一百六十五倍又八分之三
地大於太白三十六倍又二十七分之一
地大於辰星二萬一千九百九十一倍
地大於月三十八倍又三分之一
日大於月六千五百三十八倍又五分之一(皆以徑論/)
　　經宿
　　　凡經星以二萬四千四百年一周天是為歲差
　　　但其移也密百年之内所差不多故可以定度
　　　取之中外星官三百六十未易悉列兹舉大者
　　　數十以俟宵測總之論各星所入赤道宿次度
　　　分與其在赤道南北幾何距極幾何以至異體
　　　大小之等皆載焉
凡經星距地三億二千二百七十六萬九千八百四十
五里有餘此外即一日一周之天包絡轉運此天距地
六億四千七百三十三萬八千六百九十○里有餘所
謂宗動天也其經星之體凡有六等上等全徑大於地
全徑一百○六倍零六分之一次等大於地八十九倍
零八分之一其三等大於地七十一倍零三分之一其
四等大於地五十三倍零十二分之一其五等大於地
三十五倍零八分之一其六等大於地一十七倍零十
分之一舉其著者五十二官若今所謂天漢者則小星
稠密光顯相聨若白練然非白氣也
勾陳三星體等三入壁二度距北極三度赤道北八十
　五度太
閣道南二星體等三入壁六度少距北極三十六度半
　赤道北五十三度太
天綱體等三入壁七度太距北極一百○二度赤道南
　二十度半
奎左北第五體等三入奎三度太距北極六十二度赤
　道北三十四度少
天倉右三星體等三入奎七度太距北極一百○二度
　赤道南十三度太
大陵大星體等二入胃三度太距北極五十三度太赤
　道北三十九度半
天船西三星體等二入胃五度太距北極四十一度太
　赤道北四十七度太
天囷東一星體等三入胃八度少距北極八十五度太
　赤道北二度少
昴宿兩星體等俱五入胃十五度少昴一度距北極六
　十八度少赤道北二十一度太
畢宿大星體等一入畢二度距北極七十五度少赤道
　北十五度太
五車右北體等一入畢八度太距北極四十五度太赤
　道北四十五度
參右足體等一入畢十二度太距北極九十八度半赤
　道南九度少
參左肩體等一入參五度少距北極八十二度太赤道
　北六度少
天狼體等一入井八度少距北極一百○六度少赤道
　南十五度太
北河中星體等二入井十六度半距北極五十八度少
　赤道北三十一度半
南河東星體等一入井二十度少距北極八十四度少
　赤道北六度少
北河東星體等二入井二十度少距北極六十度少赤
　道北二十八度太
星宿大星體等二入星初度半距北極九十七度太赤
　道南四度半
軒轅大星體等一入張三度少距北極七十五度太赤
　道北十四度少
軒轅南三星體等三入張三度半距北極六十八度半
　赤道北二十二度少
北斗天樞體等二入張一十五度半距北極二十五度
　太赤道北六十二度太
北極天璇體等二入張一十五度少距北極三十一度
　少赤道北五十九度
太微西垣上相體等二入翼三度距北極六十六度半
　赤道北二十二度太
北斗天璣體等二入翼十三度距北極三十三度少赤
　道北五十七度
北斗天權體等三入翼十三度少距北極二十九度太
　赤道北六十度少
太微帝座體等一入翼十三度太距北極七十一度太
　赤道北十七度少
北斗玊衡體等二入軫十度少距北極三十一度赤道
　北五十八度少
角宿南星體等一入角初度距北極九十八度半赤道
　南八度少
北斗開陽體等二入角一度少距北極三十二度赤道
　北五十七度少
北斗揺光體等二入角七度太距北極三十七度半赤
　道北五十一度太
大角體等一入亢一度距北極六十八度赤道北二十
　一度太
招揺體等三入亢六度太距北極四十九度少赤道北
　四十度半
氐右南星體等三入氐初度距北極一百○四度赤道
　南十三度半
氐右北星體等三入氐五度距北極九十八度太赤道
　南七度少
貫索大星體等三入氐四度太距北極五十六度少赤
　道北二十八度太
市垣梁星體等三入房五度距北極九十一度太赤道
　南二度
心宿中星體等二入心二度距北極一百一十五度少
　赤道南二十四度太
市垣候星體等二入尾二度太距北極七十六度少赤
　道北十三度少
市垣帝座體等三入尾七度太距北極七十四度太赤
　道北十五度半
天棓大星體等三入箕四度距北極四十○度少赤道
　北五十二度少
織女大星體等一入斗一十八度少距北極五十一度
　太赤道北三十八度太
河鼓中星體等二入斗二十度半距北極八十三度太
赤道北七度少
天津右北三星體等二入女二度少距北極四十七度
　少赤道北四十三度太
天鉤大星體等三入虚二度少距北極三十○度太赤
　道北六十○度太
壁壘西星體等三入虚三度少距北極一百○九度太
　赤道南十八度太
危宿北星體等三入危初度太距北極八十七度少赤
　道北七度少
室宿北星體等二入室初度距北極六十五度半赤道
　北二十五度
室宿南星體等二入室初度距北極七十八度少赤道
　北十二度太
羽林大星體等三入室九度太距北極一百○六度太
　赤道南十八度
北落師門體等一入室(闕/)　　距北極
　赤道南
　右中外星官燦爛著明可立距七曜者略備矣若初
　學之士未能盡識更擇取簡要大星用之如左
大陵大星天船三星畢宿大星五車右北參左肩右足
天狼北河兩星南河東星星宿大星軒轅大星太微帝
座微垣上相角宿南星大角心宿中星河鼔中星織女
大星北落師門天津右二室壁兩宿北斗七星
　右所紀度分節去五度四分度之一而零分以太半
　少約之
以地圜故凡人在南方則見北方所不見之星在北方
者亦見南方所不見之星人之行漸南漸北其南北之
星隨而漸次隱見也(中邦處赤道之北以北極出地三/十度為率則閩粤以北諸星皆可)
(見赤道以南漸/難於闚測矣)
　　黄道宫界
　　　帶天之紘爲赤道七曜經行爲黄道兩環斜交
　　　各自有極以三百六十度計之則經度每三十
　　　度交一宫十五度為一氣起磨羯之初為冬至
　　　月建子中小寒月建丑初是盡一宫次交寳瓶
　　　宫為大寒丑中立春寅初次交雙魚宫為雨水
　　　寅中驚蟄卯初而際於赤道交白羊宫為春分
　　　卯中清明辰初次交金牛宫為穀雨辰中立夏
　　　已初次交隂陽宫為小滿已中芒種午初既盡
　　　此宫遂轉而交巨蟹宫為夏至午中小暑未初
　　　次交獅子宫為大暑未中立秋申初次交雙女
　　　宫為處暑申中白露酉初又際赤道交天秤宫
　　　為秋分酉中寒露戌初次交天蝎宫為霜降戌
　　　中立冬亥初次交人馬宫為小雪亥中大雪子
　　　初乃又值天正冬至而一歲周焉凡天下寒暑
　　　榮悴皆由黄道中國當赤道之北故太陽之行
　　　黄道也一北而暖而萬物生一南而寒而萬物
　　　死也其反是者不論兹以白羊戌宫為始紀之
　　　所謂步戌成歲云
白羊宫三十度初度起壁初於辰為酉中戌初
金牛宫三十度初度起婁五於辰為申中酉初
隂陽宫三十度初度起昴七於辰為未中申初
巨蟹宫三十度初度際參末於辰為午中未初
獅子宫三十度初度起井三十於辰為巳中午初
雙女宫三十度初度起張七於辰為辰中已初
天秤宫三十度初度起軫初於辰為卯中辰初
天蝎宫三十度初度起亢初於辰為寅中卯初
人馬宫三十度初度起房三於辰為丑中寅初
磨羯宫三十度初度起箕三於辰為子中丑初
寳瓶宫三十度初度起牛初於辰為亥中子初
雙魚宫三十度初度起危三於辰為戌中亥初
　　赤道緯躔
　　　太陽之出入於赤道也南二十三度半而冬至
　　　北二十三度半而夏至内外不異而往來有漸
　　　兹著二十四氣每日所躔九服凖之可以知在
　　　所赤道出地髙低因以推在所之北極焉
　
　
　
　
　
　
　
　
　
　
　
　
　
　
　　氣候刻漏
　　　隂陽之運於天地間也為寒暑為晝夜而一禀
　　　之太陽是故厯象以測日為第一義而日影隨
　　　在不同其氣候寒熱與刻漏長短隨之兹以天
　　　凖地凡在九萬里内者悉一一著焉
凡天下寒暑氣候為五截日景亦五截赤道之下其地
四時皆燠而春秋分為甚為適當日道之下也冬夏至
稍減而其燠則同為去日道僅二十三度半也春秋分
日中無景過春分則景在南過秋分則景在北其地以
四十五日為一時一年共八時有兩春兩夏兩秋兩冬
草木一歲再榮再枯故自赤道北二十三度半至赤道
南二十三度半一帶地方立表每歲間東西南北日影
俱到也日行南北二道之下其地每歲一極寒一極暑
而正相反在北道者夏至暑冬至寒日有東南西三面
景而南景為常自赤道北二十三度半至六十六度半
一帶地方皆同在南道者反是過此二界則黄道之所
不至日不經天頂過矣其地四時皆寒周圍皆有日景
而以半年為晝半年為夜草木朝生暮死故自赤道南
北各六十六度三十分至九十度一帶為二極界内之
地晝夜永短偏勝之極每晝間日景東西南北周到也
盖赤道南北各二十三度半乃黄道所經冬夏二至之
界其六十六度半乃極南極北之界而冬夏晝夜長短
於此分焉自赤道以北諸國觀之日行北道則晝長夜
短至夏至而極極則返而南日行南道則夜長晝短至
冬至而極極則返而北其赤道以南諸國反是故惟黄
道與南北二極之界相距適中之地冲和之氣鍾焉凡
此自東周西一帶毓靈孕秀遂多聖賢豪傑之儔中國
自距赤道十九度至四十二度正當其處此外過寒過
燠皆屬偏氣雖有人類蠢頑不靈矣
晝夜永短關乎緯度是故赤道距兩極各九十度每度
每分之地其晝夜永短各各不同略舉其大則北極之
下長晝長一百八十二日六十二刻葢自春分至秋分
通為一晝矣漸而南五度夏晝長一百七十七日九十
八刻又五度夏晝長一百六十一日二十一刻又五度
夏晝長一百三十四日二十○刻又五度夏晝長一百
○四日○四刻又五度夏晝長六十四日五十五刻皆
夏至前後通為一晝無夜餘漸有夜至秋分而平又五
度夏晝長八十八刻又五度夏晝長七十七刻又五度
夏晝長七十一刻又五度夏晝長六十七刻又五度夏
晝長六十四刻又五度夏晝長六十二刻又五度夏晝
長五十九刻又五度夏晝長五十八刻又五度夏晝長
五十六刻又五度夏晝長五十五刻又五度夏晝長五
十三刻又五度夏晝長五十二刻至九十度夏晝長五
十刻各以減百刻為夜刻則赤道之下也總之平分於
赤道而南北反對南為長晝則北為長夜北為長晝則
南為長夜北為夏晝南為冬晝南為夏晝北則冬晝其
兩極之下長晝長夜則半年有日光半年無日光者也
(巳上諸說西法製有增式/渾天儀旋轉可測算也)
附録
凡厯家每日以七曜之一為本日所直宿葢取天體層
數定之晝夜勻作二十四分如第一分屬太陽則第二
為金三為水四為月五為土六為木七為火周而復始
則其第八第十五第二十二皆屬太陽至二十四屬水
而一日終焉次日之第一乃當屬月厯取首分之曜為
一日之直因以月繼日而以日月火水木金土作每日
之序云其所云二十四分者不論晝夜長短但勻日出
後十二分日入後十二分亦非一時截作兩時也西國
以此論人禄命及占候祲祥今疇人相㳂用之而不知
其自故附見於此
人在地上視日月大小不逺然月之離地一十○萬四
千四百○一里又百分里之八十一日之離地一千五
百九十一萬二千三百八十二里人目之視近者大而
逺者小其常也今逺近異而體象等所以知其有大小
也然何以知日大於地地大於月也答曰凡以光相施
者丸之大小相等則其受光與不受光相半而所蔽之
暗影至於無窮惟以小蔽大則小者之受光必過於半
體而其暗影漸逺亦漸尖細逺之極無復暗影焉其影
有窮也故月有蝕而星無蝕月近地而星逺地也地影
不能及星也若月與地等何以蝕既又有蝕甚耶若地
與日等或更大焉則衆星皆蝕矣所以知其大小之分
也又問日月蝕之理如何曰日蝕者縁朔時月至黄道
在日之下遮掩日光人不能見日輪謂日蝕也然日輪
了無失光故其蝕非天下相同之蝕或此處蝕他處不
蝕或此處全蝕他處半蝕此因所當有偏正之異故也
月蝕天下皆同也葢月與衆星皆借日為光地在九重
天之當中若望時月至黄道正與太陽相對地形障隔
其中不得相射則月失其光而人以為蝕乃地影䝉之
耳出地影而復光矣此交蝕之大略也
　
　厯體略卷下
