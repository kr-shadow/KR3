#+TITLE: 庶齋老學叢談-元-盛如梓
#+DATE: 2018-05-12 10:18:16
#+SOURCE: github.com/kanripo/KR3j0142 master 0700ad12                
欽定四庫全書　　　　　子部十
　庶齋老學叢談　　　　　雜家類三(雜説之屬/)
　　提要
　　　　(臣/)等謹案庶齋老學叢談三卷元盛如梓撰
　　　　如梓衢州人庶齋其自號也嘗官崇明縣判
　　　　官其書多辨論經史評隲詩文之語而朝野
　　　　逸事亦間及之分為三巻而第二卷别析一
　　　　子巻實四卷也大抵皆隨時掇拾而成如載
　　　　陸游姚將軍趙宗印二詩惜不得姚名字而
　　　　渭南集實有姚平仲傳王士禎居易録已摘
　　　　其疎他若引左傳晉景公病如厠陷而卒謂
　　　　國君何必如厠而以為文勝其實不知國策
　　　　趙襄子史記慎夫人皆載有此事古人朴質
　　　　不以為怪豈可執此以證左傳之誣又於賈
　　　　似道有豪傑之譽載曹東畎媟俚之詞皆為
　　　　失當然如駁吹劍録謂廣陵散不始於王陵
　　　　毋邱儉以姑蔑墓證韋昭註國語之非此類
　　　　亦頗見考據又各條之下間註出某人説盖
　　　　如梓猶及與元初故老游故所紀多前人緒
　　　　論頗有可採云乾隆四十六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　庶齋老學叢談卷上
　　　　　　　　　　　　元　盛如梓　撰
金大安元年河清上下數百里次年庚午我太祖皇帝
　經畧中原以應受命之符耶律栁溪詩集云角端呈
　瑞移御營搤亢問罪西域平注云角端日行萬八千
　里能曉四夷之語昔我聖祖皇帝出師問罪西域辛
　巳嵗駐蹕鐵門闗先祖中書令奏云五月二十日晩
　近侍人登山見異獸二目如炬鱗身五色頂有一角
　能人言此角端也當於見所備禮祭之仍依所言卜
　之則吉此天降神物預言吉徵也
聖朝開創之初蘓布特納延為領軍巴圖侍衛睿宗西
　征武勇無敵所至成功及平中原受汴降今棠陰如
　故憲宗在位以公子烏蘭哈達為征蠻大元帥子阿
　珠佐之統兵由蜀道征大理交趾斡腹湖廣南方震
　驚甲寅年雲南諸國三十七部金齒烏蠻等悉皆歸
　附至己未年世祖渡江元帥父子七八年於外方會
　合班師至元十一年上命巴延丞相統兵過江阿珠
　平章首渡南岸收附鄂州沿江諸郡次年秋七月平
　章拜左相奉詔分兵鎮遏揚州又次年秋兩淮州郡
　續續歸附惟公三世開疆拓土戰勲為多今雲南立
　行省宣司路府州縣置官署吏聲教所及舉為化内
　皆丞相父子之功曩臣廻自交趾諸夷懷慕猶問平
　安先帝推恩三世俱封河南王謚忠定武毅武定今
　河南省丞相告公武定王之子亦已封王詔書褒美
　卓冠古今王之子集賢學士南谷公以世其家天之
　報於元勲者功名富貴傳之子孫無窮矣
世祖皇帝欲平江南諸老以東南為諫者數人耶律丞
　相獨不諌曰此舉必取今諌者日後定羞了面皮公
　明天文知氣運厯數而然(王元禮/郎中說)
耶律文獻公子中書令湛然居士孫丞相雙溪曽孫宣
　慰栁溪四世皆有文集共百卷行於世栁溪在揚日
　委草丞相行狀嘗觀劉後村狀真西山行實奏上穆
　陵謂耶律某建南平之策于時已有此議中書令國
　初時扈從西征行五六萬里留西域六七年有西遊
　録述其事人所罕見因節畧於此公戊寅春三月出
　雲中抵天山涉大磧踰沙漠達行在所明年大舉西
　伐道過金山時方盛夏雪凝冰積斵冰為道松檜參
　天花草彌谷金山而西水皆西流入海其南有囘鶻
　城名巴實伯里有唐碑所謂瀚海軍瀚海去城數百里
　海中島嶼具皆禽鳥所落羽毛城西二百里有輪臺
　縣唐碑在焉城之南五百里有和州即唐之高昌亦
　名伊州高昌西三四千里有諤端城即唐之于闐國
　河出烏白玉過瀚海千餘里有博囉城博囉南有隂
　山東西千里南北二百里山頂有池周圍七八十里
　池南地皆林檎樹陰蓊翳不露日色出陰山有阿里
　瑪城西人目林檎曰阿里瑪附郭皆林檎園故以名
　附庸城邑八九多蒲萄梨果播種五穀一如中原又
　西有大河曰伊拉齊西城曰哈斯鄂爾多即西遼之
　都附庸城數十又西數百里有都爾蘓城又西南四
　百餘里有庫徹城巴勒布城喀三城保喇城庫徹多石
　榴其大如拱甘而差酸凡三五枚絞汁盈盂渴中之
　尤物也保喇城邊皆芭欖園故以名其花如杏而微
　淡葉如桃而差小冬柰而花夏盛而實巴勒布城西𤓰
　大者五十斤長耳僅負二枚庫徹西北五百里有鄂托
　羅爾與附庸城十數此城渠酋常殺命吏數人商賈
　百數盡掠其財貨西伐之舉由此也鄂托羅爾西千餘
　里有大城曰塔實干塔實干者西人云肥也以地土
　肥饒故以名甚當庶用金銅錢無孔郭環城數十里
　皆園林飛渠走泉方池圓沼花木連延誠為勝槩𤓰
　大者如馬首糓無黍糯大豆盛夏無雨以蒲萄釀酒
　有桑不能蠶皆卉服其俗以白衣為吉以青衣為䘮
　服故皆衣白塔實干西六七百里有布哈城土産更
　饒城邑稍多塔實干乃莽蘓爾薩滿阿喇克種落蘇勒坦
　所都布哈庫徹鄂托羅爾城皆𨽻焉布哈之西有大河
　西入於海其西有和爾展城蘓勒坦母后所居富庶
　又盛於布哈又西瀕大河有班城又西有甎城自此
　而西直抵黑色印度城亦有文字與佛字體聲音不
　同佛像甚多不屠牛羊但飲其乳土人不識雪嵗二
　熟麥盛夏置錫器於沙中尋即鎔鑠馬糞隨地沸溢
　月光射人如夏日其南有大河冷於冰雪湍流猛峻
　注於南海土多甘蔗取其液釀酒熬餹印度西北有
　可弗义國數千里皆平川無復丘垤不立城邑民多
　羊馬以蜜為釀此國晝長夜促羊脾熟日已復出正
　符唐史所載骨利斡國事但國名不同豈非嵗時久
　逺語音訛舛塔實干去中原㡬二萬里印度去塔實
　干又等可弗义去印度亦等雖縈迂曲折不為不逺
　不知㡬萬里也
湛然居士集有河中府詩十首塔實干城西遼稱河中
　府詠其風景云開罇傾美酒擲網得新魚釀酒無輸
　課耕田不納租避兵開邃穴防水築高臺六月常無
　雨三冬却有雷園林無盡處花木不知名衝風磨舊
　麥懸碓杵新粳(西人用風磨如南/方水磨舂則懸杵)春月花渾謝冬
　天草又生每春忘舊閏隨月出新年强策渾心
　竹難穿無眼錢食飯秤斤賣金銀用麥分黄橙
　調蜜煎白餅糝糖霜救旱河為雨無衣壠種羊
　余嘗閱唐會要有壠種羊未之信觀此信有之公自
　注西人不計閏又贈高善長詩云一住十餘年物我
　兩相忘
許獻臣僉事說摩和爾日不落只一道黑氣遮日煮羊
　膞熟日又出也保定劉敬之往仕斷事官親見之此
　亦符唐史骨利斡國事但地名又不同或有沿革觀
　此則日月不出入乎地中繞北極之下以為晝夜信
　而有證劉夢得蘇子瞻皆有羅浮夜半見日詩恐此
　山正與彼對但不知相去㡬千萬里也
張橘軒先生寓軒相公父也有雜録云鳳翔古雍州秦
　穆公羽陽宫故基存焉其瓦有古篆羽陽千嵗字昔
　雲中馬勝公得之方僅數寸貯以囊雖兵革患難至
　於飲食坐卧未嘗少離其好古一至於此近有士人
　得一硯於湖南上有此四字持以問余舉此告之仍
　以寶刻叢章證之陰字在硯之左字書奇古非銅雀
　所能及屢見銅雀硯皆有陽字紀建安十三年造嘗
　聞其土著人瓦甚大每片可為四硯則平日所見皆
　偽也荆公詩亦嘗辨之
寓軒先生說八作司見収星落石一塊色白如玉大如
　鵝卵上有篆字十餘不可識印其文於書帙上余閱
　筆談常州治平元年有聲如雷星大如月再震而移
　三震而墜久之視其所乃得一丸石其大如拳其色
　如鐵二石皆落星也形同而色有黑白何耶
易解最多或以卜筮或以性理然其大疑大惑多不可
　曉聖人之言其語同則其說同元亨利貞乾坤屯隨
　臨革無妄七卦辭也如何獨以乾為四德餘卦則不
　然辭同而說異聖人之意恐不如此文言四德是魯
　穆姜釋隨卦辭歐陽公童子問反覆詳盡盖欲釋學
　者之疑晦庵先生易說云人自有合讀底書某才見
　人說看易便知他錯了未嘗識那為學之序聖王崇
　詩書禮樂以造士未嘗言易易自别是一個道理不
　是教人底書某枉費許多年工夫
説易者每引連山歸藏不知其為偽書隋史劉炫聰明
　博學牛𢎞購求天下遺書炫偽造書百餘卷題為連
　山易魯史記等録上送官取賞而去後有人告之經
　赦免死坐除名歸藏隋志易序云漢初已亡按晉中
　經有之惟載卜筮不似聖人之㫖取備殷易之闕觀
　此又安知非偽耶蔡季通已嘗說連山歸藏不傳
康節言孟子著書未嘗言易其間易道存焉
先儒謂學易當於羲皇心地馳騁毋於周孔足跡下盤
　旋
康節曰春秋者孔子之刑書也又曰春秋者為君弱臣
　强而作故謂之名分之書
春王正月胡文定公謂以夏時冠月以周正紀事晦庵
　以為不如此然宗之者衆或謂皆寅正紀事近世戴
　岷隠諸公皆是此說或以為無所謂例無所謂褒貶
　夫子據魯史直筆而書此說晦庵亦曽說了或以為
　六經所書皆寅正平王東遷後以子為正魯亦以子
　為春或以為正月非正月也不書王無以知其為十
　一月未知孰是晦庵謂某所以都不敢信諸家解除
　非是得孔子還魂親說出
左氏晦庵以為楚人項平庵以為魏人
葉石林謂左氏魯史臣之後雖未必見當時孔子所約
　之言而多知魯事公穀則受學於孔門弟子者也創
　立几例時亦有及其事者因其聞而得之也今經之
　目既不可見而義又無顯然以告後世者千載之下
　憑空文臆斷而議聖人深嚴精微之法以必其合可
　乎
成公十七年范文子自鄢陵克敵而還使祝宗祈死曰
　君驕侈而克敵是天益其疾難將作矣使我速死無
　及於難范氏之福也六月戊辰卒
昭公二十五年公孫于齊次于陽州叔孫昭子自闞歸
　見平子平子稽顙曰茍使意如得改事君所謂生死
　而骨肉也昭子之齊與公言平子有異志昭子恥於
　見欺十月辛酉使祝宗祈死戊辰卒二子思免於患
　見㡬而作可謂勇矣皆卒於戊辰之日異哉
僖公十九年宋襄公使邾文公用鄫子于次睢之社司
　馬子魚曰古者六畜不相為用小事不用大牲而况
　敢用人乎今一會而虐二國之君又用諸淫昏之鬼
　將以求霸不亦難乎得死為幸泓之戰傷股而卒用
　之者公穀謂叩其鼻以血社也左氏注以人代牲未
　知孰是汴梁記睢水有妖神廟
昭公十年季平子伐莒取郠獻俘始用人於亳社臧武
　在齊聞之曰周公其不享魯祭乎其後果逐昭公十
　一年楚靈王㓕蔡用隠太子于岡山申無宇曰不祥
　五牲不相為用况用諸侯乎後於乾谿自縊
左氏載息夫人事為楚文王生堵敖及成王猶未言故
　王維云看花滿眼淚不共楚王言胡曽云感舊不言
　長掩淚只縁翻恨有華容杜牧云細腰宫裏露桃新
　脉脉無言㡬度春皆祖其說余謂息媯既為楚子生
　二子袵席之間已非一夕安得不言
晉景公病將食麥張如厠陷而卒國君病何必如厠假
　令如厠豈能遽陷而卒此皆文勝其實良可發笑
叔孫豹適齊及庚宗遇婦人使私為食而宿焉生子曰
　竪牛朱温掠地宋亳與逆旅婦人野合生友珪後二
　人為二子殺身破家二事却相類余閱世似此者多
　不能謹一時之獨適足貽千載之笑朱三盜賊固不
　足責而謂叔孫穆子為之乎
左氏載正考父鼎銘云一命而僂再命而傴三命而俯
　循墻而走左氏作僂傴莊子作傴僂其文頗順林竹
　溪云傴背曲僂腰曲
昭公十七年冬有星孛於大辰鄭禆竈言於子産曰宋
　衞陳鄭將同日火若我用瓘斚玉瓚鄭必不火子産
　弗與明年夏五月壬午宋衛陳鄭皆火禆竈曰不用
　吾言鄭又將火鄭人請之子産曰天道逺人道邇竈
　焉知遂不與鄭不復火
二十四年五月乙未朔日有食之梓慎曰將水昭子曰
　將旱秋八月旱梓慎之占有差禆竈之言有不中
前輩謂井田之法如畫棊局有邱陵原隰必不可行遂
　謂井田不可行於後世襄公二十五年楚蒍掩為司
　馬子木使庀賦掩書上田有曰度山林鳩藪澤町原
　防井衍沃東萊先生曰原防之間其地不得方正如
　井田則别為小頃町至衍沃平美之地則用井田之
　法先王之制曷嘗槩之以棊局之畫哉近觀石洞紀
　聞有曰方里而井是一里畫為一井古人所井者只
　是中原平曠之地若地勢高低處如何井得想江南
　只用貢法蒍掩之說偶忘之矣
陳后山謂杜子民言大伾今黎陽是也洚水安陽河是
　也大陸邢州鉅鹿泊也九河者分為支流逆河者為
　潮水逆行余以近世書解考之九河逆河已淪入海
　不可尋考又以今日觀之河自淮入海矣后山又謂
　瓠子在雷澤黄河故道今名沙河其西北猶有瓠岡
禹貢三江余於嘉定集已嘗言之中江為震澤害傅同
　叔謂禹塞之今東埧是也余謂使禹塞之書必不曰
　東為中江入於海必塞之於後世嘉定交代貢仲堅
　謂錢王塞之其說有理王據兩浙多興水利
書之百篇倭國猶有本歐陽公日本刀歌云徐福行時
　書未焚逸書百篇今尚存令嚴不許傳諸國舉世無
　人識古文湯東澗跋曰日本僧芿書朱文公言聞外
　國書逸篇皆全其釋孟子盡心一條亦托外國本以
　備考今北峯之子行果為予言芿來中國見六經之
　本不同既歸模其國中本遣高弟僧䕶行以送吳越
　知舊中流失舟芿以䘮其弟子誤謂此書不當入中
　國以致於此
劉元城先生云書臯陶謨無教逸欲有邦古本作亡敖
　逸欲有國引漢書為證又曰六經中似此等甚多鄭
　夾漈著書辨訛詩辨妄二書詳悉有益學者但相承
　已久不能遽改近年婺王魯齋著書疑長沙易公著
　易舉隅發明尤多皆先儒之所未言於以見學無止
　法
庭燎詩傳云大燭也或以齊桓公庭燎之百注者謂古
　制未得而聞要以物百枚纒束之用松葦竹灌以脂
　膏焚之煙焰灰燼殊為不經古制必不如是學校秋
　丁尤非所宜不若多設燈炬木燭為佳木燭高五尺
　下有座上用鐵盤燃以膏油若以松葦竹百枚纒束
　之炬火也非燭也又裹字書樺字以其皮卷之據松
　脂燃以為燭此却有理勝纒竹葦矣
齊地有蟲類蚯蚓大者人謂之巨白善􁁊地以行孟子
　所謂吾必以仲子為巨􁁊焉(孽字/作擘)即蚯蚓之大者也
　故謂蚓而後充其操者也(見晁氏/客説)
王滹南曰聖人之意或不盡於言亦不外乎言不盡於
　言而執其言以求之宜其失之不及也不外乎言而
　離其言以求之宜其傷於太過也
史記初看竊怪語多重複事多夸誕及看子由古史删
　除簡當固為奇特然稱太史公為人淺近而不學踈
　畧而輕信又怪其貶之太過况是時書籍未備諸子
　雜行有未暇詳考其易編年而為紀傳其法一本於
　後世書莫能易洪容齋云太史公書若褒贊其高古
　簡妙殆是模寫日星之輝多見其不知量近年得滹
　南經史辨惑論史記者十一卷採摭之誤若干取舍
　不當若干議論不當若干姓名字語冗複若干文勢
　不接若干重叠載事若干指瑕摘疵畧不少恕且有
　遷之罪不容誅矣之辭吁太史公初意豈期如此可
　哀也已洪則專取其長王則專攻其短人之好惡不
　同及觀晦庵先生語類云司馬遷才高識亦高但麄
　率史記疑當時不曽删改脱藁又謂史記恐是箇未
　成底文字故記載無次序有踈濶不接續處先生之
　說察而恕矣又以衆說質之本𫝊其與任安書明說
　凡有三十篇成一家之言草創未就適會此禍觀此
　則為未脫藁明矣責之者諒此可也
班固嘗譏論大道則先黄老而後六經叙遊俠則退處
　士而進奸雄述貨殖則崇勢利而羞貧賤後世愛遷
　者以此論為不然謂遷感當世憤其身有所激而言
　非誠然也當武帝之世表章儒術罷黜百家宜乎大
　治而窮奢極侈海内凋弊不若文景尚黄老清静天
　下饒給所以先黄老而後六經武帝用法深刻臣下
　當誅得以貨免遷遭李陵之禍家貧無財自贖交游
　莫救卒陷腐刑其進姦雄者歎無朱家之倫不能脫
　已於禍其羞貧賤者自傷已貧不能免刑故曰千金
　之子不死于市固不察其心而驟譏之過矣
路史泰皇氏注春秋命厯云自開闢至獲麟二百二十
　七萬六千嵗分為十紀乾鑿度及春秋元命苞皆二
　百七十六萬七千年廣雅因之均為談妄夫二十九
　萬一千八百四十嵗而及太素冥莖此道之根本也
　嘗舉以問陳月觀先生云康節皇極經世書十二萬
　九千六百年只是此數帝堯即位之年甲辰已在午
　又舉以問一前輩云路史不足觀僅可糊壁余聞之
　矍然觀其引援該博無書不讀且文字奇古未易及
　也曽撙齋為作傳叙其述作非止一書博學如斯古
　今有㡬此語甚失忠厚之意
皇王大紀自人皇氏以後所叙世氏與路史不同其述
　作之法本乎康節以易書詩春秋為據謂康節之數
　精極天地必不妄以堯即位甲辰為凖用之以表時
　序事庶可傳信此書五峰先生成於紹興辛酉路史
　羅先生於乾道庚寅成
范曄泰之子也家世文學父祖敡厯並有名前代泰能
　使王𢎞推讓大權曄乃助義康為逆被誅籍其家樂
　器服玩並皆珍異妓妾不勝珠翠其母則居止單陋
　弟子冬無被叔父單布衣至市臨刑家人悉至曄見
　妻則笑見母呼泣而曄無言見妓妾乃悲涕流連是
　為不忠不孝之人後世乃讀其後漢書安得大手筆
　重為修纂削其名可也昔文伯之䘮朋友諸臣未有
　出涕内人皆行哭失聲其母以為必多曠於禮據其
　床而不哭曄之誅不足以塞其罪
晉史多幽冥鬼怪繆妄之言取諸幽冥録搜神記等書
　不知誠有其事否乎
宋史徐廣年過八十猶嵗讀五經一遍
謝僑胐之族嘗一朝乏食其子啓欲以班史質錢僑曰
　寧餓死豈可以此充食乎
孫子曰解雜亂紛糾者不控拳注曰拳與絭同攘臂繩
　也今窞袖手圏言解鬭者善以手解之不可引拳絭
　也然下句已有救鬭者不摶撠上句恐别有意或如
　龔遂亂繩之說與人鬭者何暇用袖圏然史記文意
　及注皆不同控拳作控捲子由古史亦然
先賢云高祖其勢可以守闗不放入項王然須放他入
　來者有三事一是有未坑二十萬秦子弟在外恐内
　有父兄為變二是漢王父母妻子在楚三是有懐王
　令考之史項王坑降卒二十萬於新安之後方破闗
　入秦漢王已王漢中出定三秦至彭城之戰父母妻
　子方在楚入闗時尚在沛懐王之說尤恐未然子嬰
　降諸將議誅之沛公曰始懐王遣我以能寛容且殺
　降不祥沛公重德於懐王何有嫌疑項王弑義帝漢
　王為發䘮告諸侯伐楚三說甚失照管因筆於此
前漢書有刑法志無兵志後漢書刑法志亦無隋晉書
　俱有刑法志唐書有兵志又有刑法志
通鑑梁武帝天監十三年用魏降人王足計堰淮水灌
　夀陽調役夫及戰士共二十萬南抵浮山北抵巉石
　依岸築土合積中流十四年四月將成而復壊或言
　蛟龍能乗風雨破堰其性惡鐵乃運鐵數千萬斤沉
　之亦不能合又伐木為井幹填以巨石加土其上縁
　淮百里内木石無巨細皆盡十五年四月堰成長九
　里下廣一百四十丈上廣四十五丈樹以杞栁軍壘
　列居其上九月淮水暴漲堰壊其聲如雷聞三百里
　沿淮戎戍村落十餘萬口皆漂入海初魏人甚患之
　將攻堰李平以為不假兵力終當自壊此達理之論
　也近年吉水周衡齋著通鑑論斷歸咎於張豹之
　不修堰平豈真有先見不幸而言中余謂周公未嘗
　至淮不知淮流之險四瀆者天所以節宣其氣人力
　豈能勝乎真有所見也據都梁志云水落時舊基皆
　出廣僅二十丈長不過二里又自其處至浮山尚二
　百餘里浮山去夀陽四百里不可得而灌舊志所載
　亦因前史夸誕而述之未可盡信
通鑑陳後主至德四年吐谷渾可汗夸吕在位百年竊
　怪其在位之久以嵗月考之夸吕自梁武帝大同六
　年庚申立至陳後主至德四年丙午方得四十七年
　其誤明矣綱目本末皆同以訛相承有誤學者據唐
　書吐谷渾自晉永嘉時有國至龍朔三年吐蕃取其
　地凡三百五十年乃絶然偏方裔夷親見晉宋齊梁
　陳隋唐七朝襌代抑豈偶然又不可與十六僣偽同
　日而語也
嬴秦轉而吕政併六國稱皇帝十三年而社稷為墟典
　午轉而牛氏江東乃百餘年盖始皇不仁晉元帝猶
　賢乎彼曹操簒漢子孫戕於司馬氏司馬氏骨肉自
　相屠戮出乎爾者反乎爾者也高齊宇文周亦如之
　隋文以詐取於周煬帝弑父而簒僅十三年身死人
　手故曰秦隋
漢末黨事起袁閎築土室而居自牖納飲食潛身十八
　年而卒申屠蟠因樹為屋絶跡梁碭之間司馬氏簒
　魏范粲稱疾不出寢於所乗車足不履地凡三十六
　年夀八十四嵗終於車中三子全身逺害志趣一同
　善於避禍者也
商鞅亡至闗下欲舍客舍舍人曰商君之法舍人無騐
　者坐之嘆曰為法自弊一至於此劉毅為王鎮惡所
　攻夜投牛牧佛寺寺僧拒之曰昔亡師容桓蔚為劉
　衛軍所殺今實不敢容毅嘆曰為法自弊一至於此
　二人智窮力盡適相似也可發千載一笑
王斗對齊宣王曰王愛民不如尺縠以尺縠為冠不使
　左右便辟必使工者以其能也今王治齊非左右便
　辟不使也故曰不如愛尺縠宣王謝曰寡人有罪於
　是舉士五人任官齊國大治引喻親切其利博哉
晉平公問於叔向曰國家之患孰為大對曰大臣重禄
　不極諫小臣畏罪不敢言下情不上通此患之大者
　公曰善於是下令曰吾欲進善有謁而不通者罪至
　死
班固傳司馬相如事楊誠齋辨明詳切非草草讀書者
　比第以資為郎謂輸貨而得仕與諸家解不同未知
　孰是
楊敞為丞相霍光使田延年報敞廢昌邑王事敞驚懼
　不知所言其妻謂敞曰猶豫無决先事誅矣即從之
　令狐峘貶吉州齊映為江西觀察按部峘輕映後進
　其妻曰君以白頭走小生前不抹首屬戎器迎之映
　以為恨奏其前過貶衢州别駕吁二公俱以婦言是
　用而一得一失有智愚存焉
蔡義以明經給事大將軍幕府家貧步行好事者相合
　為義買犢車乗之後代楊敞為相胡建天漢中守軍
　正丞貧無車馬步與走卒起居盛唐時仕於朝而無
　馬者官借之
賈誼生遇明時有天資有學力年十八為吳公客二十
　餘文帝召為博士年少氣鋭是以綘灌等毁之及謫
　長沙召為梁太傅陳政事䟽言事皆騐諸臣無能過
　時二十五六也其死也方三十三嵗文帝猶思其言
　使天假之年必大有可觀史臣謂其通達國體雖古
　之伊管不能過後世可及之者諸葛孔明而已未出
　茅廬三分天下時方二十三嵗
後漢魏桓不肯仕鄉人勉之曰干禄求進行其志也方
　今後宫千數其可損乎左右權豪其可去乎使桓生
　去而死還於諸子何用哉
蕭何傳不言律令李邕傳無一字及筆札五代劉昫傳
　不書修唐史
墨智墨允乃伯夷叔齊也
越有君子軍六千人石勒集衣冠人物别為君子營
姑蔑故城即今之龍游縣姑蔑墓在東華山偃王廟後
　慶元間為人所發其間古物充牣隨即灰散惟數瓦
　缶不壊水滿其中又併其埋銘碎而棄之惜哉衢人
　以其磚為硯韋昭注國語謂姑蔑今之太湖非也
巫山神女廟兩亷碑文皆言神助禹開峽有功是以廟
　而祝之極詆宋玉雲雨之妄余謂與揚州后土韋郎
　事相似舊塑緑衣年少於旁明道以其䙝凟遂撤去
　之不特此二事月宫姮娥初無此說誕妄始於淮南
　子漢人從而傳之唐宋文人又從而詩之歌之史先
　生學齋佔畢論之詳矣
陸機雲兄弟託身於成都王潁葉石林避暑録云當危
　亂之世貪權喜功雖欲茍全可乎斯言是也謂盧志
　稱其父祖名機怒亦稱盧之父祖名以報河橋之敗
　志因譖之父子兄弟皆誅死余謂此說非也使機當
　日無此語亦被禍不思機乃亡國人至中原在賈謐
　二十四友之列及誅謐機亦有功人得以議之倫將
　簒位機在中書九錫文禪詔皆與焉减死徙邊遇赦
　而止晉室多故機不識時昧亂邦不居之戒欲取功
　名圗富貴愚矣顧榮戴若思等勸其還吳孫恵勸其
　讓都督於王粹皆不從機之禍其在此矣其豪士賦
　有云身危由於勢過而不知去勢以求安禍積起於
　寵盛而不知辭寵以招福適足以自道也哀哉
嵇阮齊名皆博學有文然二人立身行已有相似者有
　不同者康著養生論頗言性情及觀絶交書如出二
　人處魏晉之際不能晦迹韜光而傲慢忤物又不能
　危行言孫而非薄聖人竟致殺身哀哉籍詩云寧與
　燕雀翔不隨黄鵠飛黄鵠遊四海中路將安歸劉後
　村云非為甘為燕雀自傷其才大志廣無所税駕以
　史觀之此是其全身逺害之術而寓之詩其放蕩不
　撿則甚於康不罹於禍者在勸進表也
晉范堅遷尚書右丞是時尉奏殿中帳吏部廣盜官幔
　三帳合布三十疋當棄市二子宗雲乞沒為官奴贖
　父命尚書朱映議天下人父無子者少一事遂行便
　成永制恐死罪之刑自此而弛堅固映議時議者以
　廣為鉗徒二子没入足以懲艾使百姓知父子之道
　聖朝有垂恩之仁可特减廣死刑二子為官奴不為
　永制堅駁之曰淳朴澆散刑辟乃作刑之者所以止
　刑殺之者所以止殺未有行小不忍而輕易典刑者
　許宗等所乞宥廣之死若有宗比不贖父者豈得不
　擯絶人倫今云不為永制臣以為王者之作動闗盛
　衰嚬笑之間尚慎所加况與國典可虧人之愛父誰
　不如宗今既許之將來訴者不以為例交興怨讟此
　為施一恩於今開萬怨於後也成帝從之正廣死刑
南史崔慰祖得父時假貫文疏曰彼有自當見還彼無
　吾何言哉乃皆焚之
姚興遣尚書韋宗使於傉檀傉檀與宗論六國縱横三
　家戰争之事逺言天命廢興近陳人事成敗機變無
　窮辭致清辨宗出而嘆曰命世大才經綸名教者不
　必華宗夏士撥煩理亂亦不必八索九丘五經之外
　冠冕之表復自有人
宋史載韓侂胄用事時其誕日高似孫獻詩九章每章
　用一錫字辛棄疾以辭贊其用兵則用司馬昭假黄
　鉞異姓真王故事是誠何心哉士大夫所守必正可
　仕則仕可止則止一以孔孟為法斯不失為君子如
　疎寮稼軒負大文名而有此作穢名史册悲夫
趙南仲兄弟平李全日叅議官則全子才有蔣山僧見
　全喜甚曰逆全誅矣問其故曰公之姓賊名也公之
　名賊姓而少一乀合姓名而觀是倒懸李全而無左
　臂也其說果騐
宋甲戍十一月廿四日李中書奏有小夫溺於祥㬢殿
　前問其人乃朱舍人㕔王姓者乞下有司追治吁此
　國亡之兆也夷射姑之事尚致邾莊公之卒况實事
　而李公親見乎
　
　
　
　
　
　
　
　庶齋老學叢談卷上
欽定四庫全書
　庶齋老學叢談卷中上
　　　　　　　　　　　　元　盛如梓　撰
今之揚州秦為廣陵漢為廣陵郡揚州治所或在厯陽
　或在夀春或在建康廣陵皆非所統隋開皇初方改
　為揚州其城即今寶祐城周三十六里因吳王濞之
　都也今揚州城乃後周顯德五年於故城東南隅改
　築周二十餘里大市東南角俞生家穿井猶有船版
　路學採芹亭後開阬得岸椿桬羅木教授劉青溪取
　為器用郡城因革塞河道平立阜成街市理勢然也
　如開明橋之類皆因舊徙置
廬江郡志載漅湖事昔有巫媪居縣有老叟曰石龜口
　出血此地陷為湖未㡬有人以豬血置龜口巫媪見
　之南走其地遂陷然東漢永平十九年秋七月漅湖
　出黄金(注漅子小/反縣名)在合淝東南則城陷之説妄矣西
　南夷邛都縣地陷為湖因名邛池注引李膺益州記
　邛都縣有老姥家貧每食有小蛇在床姥憐而食之
　後長丈餘令有駿馬蛇吸殺令怒殺姥蛇為姥報讐
　每夜聞風雷之聲四十餘日百姓相見咸驚語汝頭
　那戴魚是夜方四十里俱陷為湖唯姥宅無恙至今
　猶存巢湖地陷並縁於此
禹門化龍詩家常用白樂天有龍門點額意何如之句
　類書引三秦記河津一名龍門江海大魚集其下不
　得上上即為龍中州士夫言誠有點額者今三門析
　津也然後漢書交趾郡封溪有龍門水深百尋大魚
　登此化成龍不得過曝腮點額血流此水成丹杜詩
　中曾有之龍門亦有之
初用之才登州人居之罘島嘗為江淮行省都事篤實
　向學純古君子也母老不仕以孝亷旌表嘗有音問
　往來數年前聞島上有墓不知年代包甃如新俗稱
　康王墓余以史傳考之陳氏簒齊之後以海上一城
　為康公終老此其葬地也因勉之於每嵗春秋集好
　古君子於墓前洗奠之亦厚德之舉昨用之書至於
　年來已成故事矣
書籍板行始於後唐昔州郡各有刋行文籍寰宇書目
　備載之雖為學者之便而讀書之功不及古人矣况
　異書多冺沒不傳後漢書注事最多所引書今十無
　二三且如漢武秋風辭見於文選樂府文中子晦菴附
　入楚詞後語然史記漢書皆不載藝文志又無漢祖
　歌辭不知祖於何書
吹劍録謂廣陵散為王陵毌丘儉諸葛誕相繼為揚州
　都督謀興復魏室皆為晉誅以廣陵為揚州魏之敗
　散始於此不知魏晉之際揚州治所在夀春與廣陵
　無干涉魏史所言地如百尺如丘頭如安風津皆非
　揚之地也散乃曲名如操弄之類潘岳笙賦云流廣
　陵之名散是也韓臯審音既失考於其前俞公著書
　復承訛於其後
武昌瀕江有吕公磯上有黄鶴樓一日有題漢宫春於
　其上云横吹聲沉倚危樓紅日江轉天斜黄塵邊火
　澒洞何處吾家胎禽怨夜半乘風𤣥露丹霞先生笑
　飛空一劍東風猶自天涯　情知道山中好早翠囂
　含隠瑶草新芽青溪故人信斷夢飈車乾坤星火歸
　來兮煮石煎砂廽首處幅巾蒲帳雲邊獨笑桃花不
　知為何人作或言洞賔語也後三年己未大元渡江
　(外舅制渠/辜公說)
王明清揮麈録載紹興初劉大中以監察御史宣諭諸
　路囘宰臣以其稱職擬除殿中侍御史高廟云且除
　秘書少監啓其所以曰大中所至多興獄尚有未决
　者一除言路外方觀望恐累及無辜紹興三年知藤
　州侯彭老言本州賣鹽寛剰錢一萬貫買到金一百
　六十餘兩銀一千八百兩投進詔云縱有寛剰自合
　歸之有司非守臣所得進納或恐亂有刻剥取媚朝
　廷侯彭老降一官放罷以懲妄作所進物退還
杜祁公(衍/)相仁宗為人清儉平生非會客不食羊肉於
　時朝多恩賜請求無不從祁公毎抑遏之所請即封
　還有私謁者上必曰朕無不可但這白鬚老子不肯
景祐三年五月詔中外臣僚許以家書附逓明告中外
　下進奏院後以為法放翁得子虞濠上書詩云日暮
　坐柴門懐抱方煩紆鈴聲從西來忽得濠州書
姚將軍靖康初以戰敗亡命建炎中下詔求之不可得
　後五十年乃從吕洞賔劉高尚往來名山有見之者
　放翁感其事作詩題青城山上清宫壁間云造物困
　豪傑意將使有為功名未足言或作出世資姚公勇
　冠軍百戰起西陲天方覆中原殆非一木支脱身五
　十年世人識公誰但驚山澤間有此熊豹姿我亦志
　方外白頭未違師年來幸廢放倘遂與世辭從公遊
　五岳稽首餐靈芝金骨換緑髓歘然雲外飛
靖康建炎間闗中奇士趙宗印提義兵出戰有衆數千
　所向輒下敵不敢當會王師敗於富平宗印知事不
　濟大慟於王景畧廟盡以金帛散其下被髪入華山
　不知所終放翁感其事作詩曰我夢遊太華雲開千
　仭青擘山瀉黄河萬户仰巨靈往者禍亂初氛祲干
　太寧豈無卧雲龍一起奔風霆時事方錯繆三秦盡
　羶􁂲山河消王氣原野失火形將軍散髮去短劍斸
　茯苓定知三峯上爛醉今未醒二事頗相類惜姚將
　軍不得其名後之作史者不知録耶否耶賴有陸詩
　傳於世其詳當考之高廟實録
周平園玉堂雜記云草后妃太子宰相麻硯匣壓尺筆
　格糊板水滴之屬計金二百兩既書除目隨以賜之
　乾道以後止設常筆硯退則有㫖打造不及賜牌子
　金一百兩立后升儲則倍其數紹興二十四年王公
　綸暫權内制草劉婉儀進位貴妃制高宗稱其有典
　誥體潤筆萬緡賜硯尤奇
南軒先生除左司孝宗諭以直宿云以此處卿無他要
　卿夜間來説話先生曰某頃直宿夜對多賜坐一夕
　上曰朕今日觀書至某處以朕思之其義如此卿以
　為如何某對曰聖見高明固已精到然向上思量猶
　有意思因奏其説云云上大喜每夕必舉數端見問
　某所對不是好勝只要人主致思不已天下之理無
　窮愈思索愈有意思
宋官制載嬪御久不得遷屢有干請上荅以無典故朝
　廷不肯行或對曰聖人出口為勅誰敢不從上笑曰
　汝不信試為降㫖政府政府奏無法上收以示嬪御
　曰凡事必與大臣僉議方為詔勅或有只請御筆進
　官者上取綵箋書某官某氏特轉某官衆忻謝而退
　至給俸時各出御書請増俸有司不用退還復訴于
　上前上笑曰果如是諸嬪對上毁其御書曰元來使
　不得上笑而遣之時咸服仁宗之聖斷
趙太祖山陵金之末年河南朱漆臉等發掘取其寶器
　又取其玉帶重不可得乃以繩穿其背扎於自己坐
　而稗起之帶始可解為口中物噴於臉上洗之不去
　人因呼朱漆臉後貨帶於汴識知為陵寢中物敗露
　皆杖死(田君/集説)
楊起宗說汴京熈春閣厯金國不毁有詩題於上云一
　閣看來盡鬼工太平天子侈心雄連天老蜃千年氣
　跨海金鵬兩翅風人說飛來塵世外天教不墮刼灰
　中最憐寂寞熈春字猶𢃄斜陽照故宫余謂必通好
　時使臣經遊而題厭次劉景陸來為憲幕叩之云王
　嘉甫國賔詩也
三衢志云吳越錢王祖塋開化縣雲臺北原初錢氏微
　時有子為人負擔至此其主人明地理曰水流九曲
　列岫如屏葬此子孫當有興者取竹枝標識之翌日
　令錢子往視之竹已根遂伐去紿其主曰無所謂竹
　矣潛以其父母骨瘞此今猶有倒生藤拂墓域樵人
　以刀斷之膏液如丹
徐偃王事衢新刋郡志不得其實按徐氏世譜乃王之
　三十七世孫元泊公避陽朔之亂徙居江浙隨處建
　祖廟不獨靈山他處亦有編類不得其人余以致事
　歸不及訂正矣
張寓軒先生說長平之坑至今猶有白骨沈存中亦云
　城父縣乾谿章華臺故基往往得楚靈王戰士之骨
　慕容垂參合陂之敗積骸如山夏王勃勃殺傉檀人
　積屍號髑髏臺倭之竹島曰骷髏山
潁濵古史論曰善乎子夏之教人也始乎灑掃應對進
　退而不急於道使來者自盡於學日引月長而道自
　至孔子曰君子上達小人下達達之有上下出乎其
　人而非教之之力也今世之教者非性命道德不出
　乎口雖禮樂刑政有所不言而况於灑掃應對進退
　也哉
葉水心曰今世學者以性為不可不言命為不可不知
　凡六經孔孟之書無不牽合其論而上下其辭精深
　微妙茫然不可測而聖賢之實猶未著二公之說若
　合符契皆有所謂
前輩云學貴知要不在貪多用貴適時不專泥古
王狀元十朋讀禮堂記云為仕者未嘗不讀書能讀而
　不能行是猶鳳鳴而鷙翰雖胸中有萬卷身為行秘
　書謂之不讀書
康節曰學不至於樂不可謂之學又曰學不在止故文
　中子云沒身而已即曽子死而後已之說
學貴有常而悠悠害道循序而進與日俱新須以人形
　已自課其功然後有所激於中勇果奮發不能自己
司馬温公曰某視地然後敢行頓足然後敢立
劉極齋蜀人名宏濟遇誕日必齋沐焚香曰父憂母難
　之日此守伊川生日不事飲宴之說(雷龍/困説)
東萊曰治言而不治氣雖有正禮大義反為忿怒所敗
　不足以解紛而失和氣豈不甚可惜哉
鄒道鄉曰多言不如寡言寡言不如不言和緩而言則
　有條理而人不厭可以交可以毋交交多濫
元城先生作孫莘老寄老庵記有云惟賢者未嘗不諒
　已而受任未嘗不畏滿而知止又云凡居地上者莫
　非寄也寄則非我知非我則無所攀戀故無往而不
　逍遥嗚呼寄老於軒冕富貴之間者危殆傾敓之患
　日至寄老於山林泉石而人莫與之争可謂知所寄
　矣不亦仁且智哉
南軒先生曰為學不可全恃明快要當思量到遲鈍處
　問如何却要遲鈍曰一向從明快中去豈不有失須
　反復致思故遲鈍中下工夫然後能有諸己
項平庵曰人生一世誰能獨佚但當明其不可息之說
　而勉吾之倦則所遇無險易而安矣又曰處事者必
　騐之心自心不安則人心不服人心不服則己不得
　安又曰讀書觀物必盡用以治己則不枉用功
先儒謂貞志苦心之士如飢不忘食渴不忘飲病不㤀
　醫流落不㤀故鄉求一日之安不可得豈肯悠悠玩
　嵗月耶又曰日用應酬無非是學但有主則明無主
　則昏又曰下學而上達其事則下學之事其理則上
　達之理一進則俱進此三則皆足為學者立懦志開
　迷途
陸賈新語云長於變者不可窮以詐通於道者不可驚
　以怪審於辭者不可惑以言達於義者不可動以利
　是以君子廣思而博聴進退循法度動作合禮儀聞
　見欲衆而采擇欲謹學問欲博而行已欲敦
先儒云詳於禁者有法外之遺姦上於謀者有術中之
　隠禍
學貴乎問聖賢立教及經書所言不一而止晦庵先生
　無書不讀啓棘賔商猶作書與誠齋托轉問於周平
　園先儒為學其勤篤好問乃如此
晦庵先生云劉元城與劉壯輿說某人字畫不正必是
　心術不明年來後生寫字多破體不思東晉時江東
　分王元氣坼裂風俗澆漓清談誤國字畫何取盛唐
　及宋初諸公字畫重厚何嘗破體今或多或少妄為
　増减佩觽集云點畫之間有闗造化况一點一畫不
　同聲音便别歐陽公嘗言所謂法帖者率皆弔䘮候
　病叙睽離通問訊施於朋友不過數行而已高文大
　策何嘗用此甚至為字本以誤學者姚牧庵公近刋
　五經文字於寧國路學正救之意深矣
古人每觀人於舉動瞻視之間而知其心事鬭伯比謂
　莫敖必敗舉趾高心不固矣鄭伯如晉拜成授玉士
　貞伯曰鄭伯其死乎視流而行速宜不能久臾駢曰
　使者目動而言肆懼我也絺庇謂智伯曰韓魏二子
　視臣端而趨疾知臣得其情孟嘗君謂公孫戍子何
　足之高志之揚戍以象牀之事對如此類多姑舉此
　數事前漢五行志言之尤詳
方蛟峰八字格言富莫大於蓄道德貴莫大於為聖賢
　貧莫大於不聞道賤莫大於不知耻仕能行道之謂
　達貧不安分之謂窮流芳百世之謂夀得志一時之
　謂失
前輩有云讀書生計踈耕田子孫愚二者不偏廢傳家
　為永圗此意甚好士以耕讀為上屢見棄田謀富被
　誤多
天兵南下時叠山謝先生率衆勤王潰散而遁兵至上
　饒拘謝母必欲得其子母曰老婦今日當死不合教
　子讀書知禮義識得三綱五常是以有今日患難若
　不知書不知禮義不識三綱五常那得許多事老婦
　願得早死且語言雍容畧無愁嘆之意主者無如之
　何遂釋之(鉛山葉/有大説)
栁仲塗云古文非在辭澁言苦使人難讀誦之在於古
　其理高其意隨言語短長應變作制同古人之行事
　是謂古文
張文潛云自唐以來至今文人好奇者不一甚者或為
　缺句斷章使脉理不屬又取古人訓詁希於見聞者
　衣被而說合之或得其字不得其句或得其句不知
　其章反覆咀嚼卒亦無有此最文之陋也
史記之文其意深逺則其言愈緩其事繁碎則其言愈
　簡此詩春秋之義
栁子厚設漁者對智伯效國策莊辛對楚襄王辛三喻
　入蔡靈侯事共襄王共五段子厚亦三喻引太公遇
　文王發智伯之問以三脚證前凡六段文字比國策
　尤縝密但結尾於文王何有下說智伯處比國策似
　乎猶欠五峯假陸賈對皆堯舜三代之事與二者不
　同議論正大規模宏濶後分九段包括漢事無遺誠
　為傑作不可一槩觀
昔嘉定沈宰濮論作文以艱得之以艱出之其文必澁
　以艱得之以易出之其文必平以易得之以易出之
　其文必率
李方叔言人之文章濶達者失之太疎謹嚴者失之太
　弱
昌黎荅張籍書夫子之言曰吾與囘言終日不違如愚
　則其與衆人辨也有矣東萊批使事牽引以無為有
　因彼借此才使正事便不是此文字所以好旁影甚
　佳東坡范増論說羽弑義帝増必力争而不聽正用
　此法送文暢序結句連下五箇也字如破竹一段工
　夫極大
栁文晉文公問守原議中云不公議於朝而私議於宫
　不得謀於卿相而獨謀於侍人東萊批說朝與宫卿
　相與侍人下四句不合事所謂異様不俗下承上况
　其時當不乏言議之臣乎此一句生下句亦應卿相
　如貫珠
東坡扶蘇論云戾太子豈欲反者哉計出於無聊也此
　句最響乃用史記吳王濞傳恐上誅之計乃無聊積
　威信之劇即太史公積威約之漸句法同而意殊耳
晦庵先生謂歐蘇文好處只是平易說道理初不曽使
　差異底字換却尋常的字又曰作文字須是靠實說
　不可架空細巧大率七八分實二三分文歐文好者
　只是靠實而有條理
俞堪隠云文字且要體面平時習為絺繪工夫氣象淺
　促手段拘攣他日宦達凡議論奏疏代言則不能脱
　此拘局矣
陳同甫作文之法曰經句不全兩史句不全三不用古
　人句只用古人意若用古人語不用古人句能造古
　人所不到處至於使事而不為事使或似使事而不
　使事或似不使事而使事皆是使他事來影帶出題
　意非直使本事也若夫布置開闔首尾該貫曲折闗
　鍵自有成模不可隨他規矩尺寸走也
放翁與兒輩論李杜韓栁文章絶句云吏部儀曹體不
　同拾遺供奉各家風未言看到無同處看得同時却
　有功示子詩云六藝江河萬古流吾徒鑽仰死方休
　沛然要似禹行水卓爾孰如丁解牛老憊簡編猶自
　力夜深燈火自當謀大門舊業微如綫賴有吾兒共
　此憂時公七十九嵗矣又云得道如良賈深藏要若
　虛孤學詩云家貧占力量夜夢騐工夫已上數詩皆
　有益學者宜玩味
晦庵象山二先生不惟以書往復辨無極鵝湖倡和尤
　見㫖趣象山詩云墟墓生哀宗廟欽斯人千古最靈
　心涓流積至滄溟水泉石崇成太華岑簡易工夫終
　久大支離事業竟浮沉欲知自下升高處真偽先須
　辨古今晦庵次韻云德義風流夙所欽别離三載更
　闗心偶扶藜杖過寒谷又枉藍輿度逺岑舊學商量
　加邃密新知培養轉深沉只愁說到無言處不信人
　間有古今
漢唐盛時文章之秀萃於中原其次惟漢其次偏方且
　如廣陵建安七子始有陳琳晉五俊始有閔鴻張華
　見而竒之曰皆南金也唐有李邕章彝宋有秦觀孫
　覺孫洙是皆昭昭然人之耳目者南渡後專尚時文
　稱閩越東甌之士山川之氣隨時而為衰盛談風水
　者烏能知此唐詩人江南為多今列於後陶翰許渾
　儲光羲皇甫冉皇甫曽沈頌沈如筠殷遥(潤州/人)王包
　融何佶戴叔倫(金壇/人)陸龜蒙于公異邱為邱丹顧况
　非熊父子沈傳師誠之父子(蘇州/人)三羅虬鄴隠章孝
　標章碣(杭州/人)孟郊錢起沈亞之(湖州/人)施肩吾章八元
　徐凝李頻方干(睦州/人)賀德仁吳融秦系嚴維(越/人)張志
　和(婺/人)吳武陵王貞白(信州/人)王昌齡劉眘虛陳羽項斯
　(江東/人)張喬杜荀鶴(池州/人)劉太真顧蒙汪遵(宣州/人)任濤
　來鵬(豫章/人)李羣玉(澧/人)李濤胡曽(長沙/人)皆有詩名
杜工部岳陽樓詩放翁以為妙絶古今余讀暮秋將歸
　秦留别湖南親友詩不覺涕之無從况歸秦之願不
　遂而客焉如日長惟鳥雀春暖獨柴荆即感時花濺
　淚恨别鳥驚心荒庭垂橘柚古屋畫龍蛇皆禹事於
　題禹廟切青青竹筍迎船出白白江魚入饌來皆養
　親事於扶侍事切使事如不使事也桑麻深雨露燕
　雀半生成前輩之說未當殊不知此就句中對集中
　此法多如獻納開東觀君王閣長卿風物悲逰子登
　臨憶侍郎不知雲雨散虛費短長吟灑落君臣契飛
　騰戰伐新餘不具述七言如桃花細逐楊花落黄鳥
　時兼白鳥飛戎馬不如歸馬逸千家今有百家存三
　分割據紆籌策萬古雲霄一羽毛千狀萬態不以
　一律拘也
杜詩速宜相就飲一斗恰有三百青銅錢王荆公歌元
　豐云百錢可得酒斗許雖非社日常聞鼔吳兒踏歌
　女起舞但道快樂無所苦元豐酒價比天寶僅三之
　一其樂何如
武元衡相憲宗工五言詩夏夜嘗有吟云坐久喧暫息
　池臺惟月明無因駐清景日出事還生翌日遇害
杜牧官於金陵寄揚州韓綽判官詩青山隠隠水迢迢
　秋盡江南草未凋二十四橋明月夜玉人何處教吹
　簫草未凋今作草木凋不見江南草木經寒之意教
　吹簫作不吹簫金陵志謂此詩説金陵二十四航也
　揚州二十四橋之名備載夢溪筆談教字見寄揚州
　之意
郭汾陽功名富貴炫燿史册及觀趙嘏經汾陽舊宅詩
　云門前不改舊山河破虜曽經馬伏波今日獨經歌
　舞地古槐疎冷夕陽多前日之赫赫已寂寂矣
韓致光以文章際遇昭宗君臣相得欲大用之值朱温
　將簒非獨力能支去位而已不然徒死無益觀致光
　過湖湘食櫻桃詩令人悽然時節雖同氣候殊未知
　曽薦寢園無合充鳳食留三島誰許鶯偷過五湖苦
　笋恐難同象匕酪漿無復瑩蠙珠金鑾嵗嵗長宣賜
　忍淚看天憶帝都意與少陵同尤悽惋黄竹外有讀
　韓偓傳詩堂陛中間飛戰塵君臣相顧淚沾巾百年
　富貴輸前輩一旦艱危屬老臣自古舟中為敵國從
　今君側已無人酬恩報主他生事偷向蠻夷老此身
有以詩集呈南軒先生先生曰詩人之詩也可惜不禁
　咀嚼或問其故曰非學者之詩學者詩讀著似質却
　有無限滋味涵泳愈久愈覺深長又曰詩者紀一時
　之實只要據眼前實說古詩皆是道當時實事今人
　做詩多愛裝這言語只要鬭好却不思一語不實便
　是欺這上面欺將何往不欺
　
　
　
　
　
　
　
　
　
　
　
　
　
　
　
　庶齋老學叢談巻中上
欽定四庫全書
　庶齋老學叢談卷中下
　　　　　　　　　　　　元　盛如梓　撰
羅鄴望仙詩千金疊上望三山雲鶴無從羽衛還若説
　神仙求便得荗陵何事在人間可為服食偽學者之
　戒
張橘軒與元遺山為斯文骨肉張云富貴倘來良有命
　才名如此豈長貧元改倘來為逼人此為子又云半
　篙溪水夜來雨一樹早梅何處春元曰佳則佳矣而
　有未安既曰一樹烏得為何處不如通作一句改一
　樹為㡬點壬辰北渡寄遺山詩萬里相逢真是夢百
　年垂老更何鄉元改里為死垂為歸如光弼臨軍旗
　幟不易一號令之而百倍精采
楊慈湖道學老儒有詩云莫學唐人李杜癡作詩須作
　古人詩世傳李杜文章伯問着闗雎恐不知李杜讀
　書破萬卷豈不知闗雎之義好議論而失言矣
静修文集讀史詩云紀録紛紛已失真語言輕重在詞
　臣若將字字論心術恐有無邊受屈人殊非確論修
　史自有定例謂如其人功十而過一本傳不書其過
　十功豈不能贖一過其過必於他傳見之其人過十
　而功一傳必書其功謂其人豈無一善可書或有當
　書之事本傳不載者必於他傳見之其例甚多未易
　縷陳諸儒史說備見之又詠曽㸃云獨向舞雩風下
　來坐忘門外欲生苔歸時過着顔家巷說與城西花
　正開此尤非也坐忘乃莊子之說借孔顔之名以形
　容道妙非孔門實事以此求顔子則誤矣未可以私
　意立說輕於訾毁聖賢况顔子與聖人僅隔一壁城
　西之花豈足動其心語意大欠治擇近臨江前輩著
　古史詩鑒論之尤詳
陳伯通宣慰雲中人跛而眇目述云肢傷一體婁師德
　目眇三分李雁門有海青馬生肺詩頗工金符飛下
　渥洼龍鞭影輕摶六翮風耳竅風聲聞鬭蟻眼花雲
　影疾驚鴻未容駿骨遼東老已得英名冀北空一縷
　紅塵江漢捷天庭不為荔支紅催薦中厨語未闌控
　拳豪客簇雕盤翠翻雲葉并刀亂冰透霜花楚玉寒
　一吮味甘牙齒滑十分香散鼻頭酸夢魂不到鱸魚
　鱠醉眼江湖特地寛驚呼乳盎意怱怱便覺餘香鼻
　觀通露滴冰盤藍玉軟風生霜刄碧囊空舞娘驚濺
　羅衣緑酒客潛消醉臉紅若使昔人知此味羊頭爛
　煮不成功
左丞崔公仲文斌𢎞州人資兼文武重道崇儒統兵平
　湖湘時潭帥李肎齋芾城將破舉家自刑繼之以火
　忠義大節天下咸知公以詩弔云憶昔司空撫御床
　祖龍未死國先亡(闕/)　　　　　　致使南州總戰
　場湘水一川骸骨滿肎齋千古姓名香我來不見先
　生面獨對西風酹一觴李兩山使交趾道由長沙亦
　弔云天地由來有廢興義無兩大一身輕封疆社稷
　若不死婦女鬚眉安用生紐解三綱重接續灰寒萬
　刼獨光明便當配食三閭廟啓迪民彞見太平
廬陵胡貫齋挽文山二詩裂指秋風感别離乾坤人物
　大瑰琦生為孝子忠臣勸死結皇天后土知萬折江
　流魚腹石千年人立首陽碑一門史氏春秋筆愁絶
　湖光入畫時金骨神仙玉色人千霜萬雪見吾真聖
　賢盡節心彌夀天地為棺道不貧河漢横流豪傑淚
　風霆怒發鬼神嗔先生出入騎箕尾長現綱常四大
　身
太常徐威卿贈文山詩大元不殺文丞相君義臣忠兩
　得之義若漢皇封齒日忠如蜀將斫顔時乾坤徳澤
　華夷見山斗威名草木知只恐史官編不盡老夫和
　淚賦新詩
張寓軒相公少年與孫徳謙於東平嚴侯府從元遺山
　讀書其歸也命二子送行及别求詩以東平二字為
　韻孫得詩云㟙山一帶傷心碧羡殺孫郎馬首東公
　得詩云汝伯英年髪如漆看渠着脚與雲平孫竟不
　永年公之詩亦不知何人藏去閱四十年公簽汴省
　分治揚州里人高山甫一日以元詩歸之公喜甚命
　余紀其事或者謂孫郎詩有殺孫郎語不祥如此則
　詩果有讖乎
金朝學士趙秉文奉使西夏中途聞夏主殂而囘楊尚
　書之美以詩戲之云中朝人物謫仙才金節煌煌使
　夏臺得句逢人唾珠玉揮毫落紙散瓊瑰一封書貸
　揚州牧半夜雷轟薦福碑窮達書生畧相似滿頭風
　雪却囘來
安西府諮議寓庵李顯卿庭咸陽懐古詩連雞勢盡霸
　圗新兀兀宫牆壓渭濵指鹿只能欺二世沐猴那解
　定三秦倚天樓觀餘焦土落日河山㡬戰塵今古悠
　悠同一轍不須作賦弔前人語意格律俱妙有唐體
楊誠齋昇平不在簫韶裏只在諸村打稻聲即東坡吾
　君勤儉倡優拙自是豐年歌笑聲
虎邱二詩久塵黄閣侍威顔忽擁高牙出帝闗玉佩乍
　辭文石陛錦衣重到武邱山仙飈時旁潺湲起珍羽
　多從杳靄間官大寵深難得暇林泉憶舊是偷閒昔
　見虎躭躭今為佛子巖雲寒不出寺劍净未離潭幽
　步蘿垂徑寒泉雪閉庵吳都十萬户煙瓦亘東南七
　言丁謂五言范文正公皆有石刻不惟二詩自有高
　下然人品志趣皆見之矣
王􁊬公促織詩秪向貧家促機杼㡬家能有一絇絲可
　謂有恤人之心然青苗之法和買和顧不恤之政民
　受其害不能逃君子之責矣其詠商鞅云今人未可
　非商鞅商鞅能令政必行荆舒之心盡見於此
題浯溪中興頌玉環妖血無人掃世以為張文潛作實
　少游筆也時被謫憂畏又持䘮乃托名文潛以名書
　耳
陸放翁次韻李季章叅政焚香黄閣退朝歸道語時
　時正要提九十老翁縁底健一生強半是單栖贈王伯
　長主簿詩云學詩大畧似叅禪且下工夫二十年君
　要親嘗獅子吼法須盡吐野狐涎㡬人錯會先師話
　吾輩元齊古佛肩天遣放翁窮不死茶山鉢袋未曾
　傳觀此詩可易言哉追懐曾公詩云律令合時方妥
　帖工夫深處却平夷
老君洞石刻記唐明皇嘗遇老君於此公詩云太清宫
　闕俱煨燼豈亦南來避賊鋒題傳神白髪蕭蕭雖憊
　矣時來或得渡遼詩(李英公平遼東/時年八十餘)
公集載獨孤策字景畧河中人工文善射喜擊劍一世
　奇士也有自峽中來者言其已死感涕賦詩有云氣
　鍾太華中條秀文在先秦兩漢間寶劍憑誰占斗氣
　名駒竟失養天閑又有懐景畧詩喑嗚意氣千人廢
　嫻雅文流一座傾韜畧豈勞平大敵文章自足主齊
　盟其人可知惜不成名於世
公集載城南陳翁以賣花為業得錢悉供酒家不能獨
　飲逢人輒強與共醉一日過而訪之敗屋一間妻子
　飢寒此翁已大醉矣大隠者也為賦詩一首君不見
　㑹稽城中賣花翁以花為糧如蜜蜂朝賣一株紫暮
　賣一株紅屋破見青天盎中米嘗空賣花得錢付酒
　家取酒盡時還賣花春春花開豈有極日日我醉終
　無涯亦不知天子殿前宣白麻亦不知相公門前築
　堤沙客來與語不能答但見醉髪覆面白鬖髿
公示子聿絶句云儒林早嵗竊虛名白首何曾負短檠
　堪嘆一衰今至此夢囘聞汝讀書聲
孝宗命洪邁編唐人絶句總萬首賜黄金百兩事見本
　集
劉朔齋宣城得代以詞别吳履齋末句云想緑野堂邊
　劉郎去後誰伴老裴度履齋見之垂淚送金百兩當
　日憐才如此
理宗聖學高明尤工於文周漢國公主薨誌銘詔楊平
　舟撰挽詩以劉後村為第一孝謹親顔悅温恭婦德
　修鵲橋方紀節鸞扇忽驚秋魯筆王姬卒湘絃帝子
　愁願言寛聖抱已返蕋宫遊賜館恩通内妃塋詔卜
　隣來應自仙佛去尚戀君親望送龍綃濕封崇鶴表
　新不能秉彤管羞愧作詞臣
何探花夢桂留中齋知舉日及第留歸贈以詩昆明灰
　刼化塵緇夢覺功名黍一炊鍾子未甘南操改庾公
　空作北朝悲歸來眼底吳山在别後心期浙水知白
　髪門生羞未死青衫留得裹遺尸
中丞容齋徐公人物魁岸襟度寛洪文學吏才筆不停
　思題萊州海神廟云龍宫高拱六鼇頭六合乾坤日
　夜浮貝殿走珠蛟搆室㦸門烘霧蜃噴樓中原北顧
　真孤島外域東漸更九州咫尺深航倭濊近好將風
　浪戒陽侯通之狼山僧舍有墨蓮公肆筆成長篇尤
　工緻建臺揚州日確齋荀公雪樓程公校官胡石塘
　唱和無虛日亦一時之文會也
左丞崔公仲文題金山詩浩浩長江天際來中流砥柱
　獨崔巍風揺萬壑秋聲動潮捲千堆雪浪廻山勢參
　差現靈鷲海波遼闊隔蓬萊夕陽不盡登臨意倒瀉
　滄溟入酒盃
宣慰耶律栁溪詠剪子詩體出并州性自剛篋中依約
　冷光芒雙環對曲蜂腰細叠刃齊開燕尾張慣愛分
　花沾雨露偏憎裁錦被鴛鴦可憐戍婦寒窓下一剪
　邊衣一斷腸
平陽士友周燾昔侍親棟仕於淮年少工文二十餘詣
　浙漕舉寓揚旅邸一日諸公以詩言易衆未知周之
　才周亦鄙衆之作因次韻而成咸敬之循環一理到
　於今根本崇陽在抑陰姤謹初爻防蹢躅同人大義
　熟知音欲扶鼇極綱常事先識羲皇造化心奥學直
　須闗世教凭欄對雨自清吟理義精到屬意尤深聞
　兵革中不得其死哀哉
劉太保三奠子念行藏有命煙水無涯嗟去鴈羨歸鴉
　半生身累影一事鬂成華東山客西蜀道且還家
　壺中日月洞裏煙霞春不老景長佳功名眉上鎖富
　貴眼前花三杯酒一覺睡一甌茶
李屏山樂府㡬畨冷笑三閭算來枉向江心墮和光混
　俗隨機應變有何不可清濁從他醉醒由己分明識
　破待用時即進舍時便退雖無福亦無禍　你試囘
　頭覻我怕不待峥嶸則箇功名半紙風波千丈圗箇
　甚麽雲棧揚鞭海濤揺掉争如閒坐但罇中有酒心
　頭無事葫蘆提過
曹東畎赴省陸行良苦以詞自慰其足云春闈期近也
　望帝京迢迢猶在天際懊恨這一雙脚底一日厮趕
　上五六十里　争氣扶持我去轉得官歸恁時賞你
　穿對朝靴安排你在轎兒裏更選箇弓様鞋夜間伴
　你
王澡落梅詞疏明瘦直不受東皇識留取伴春應肯萬
　紅裏怎著得夜色何處笛曉寒無那力若在夀陽宫
　裏一點點有人惜蕭泰來梅詞千霜萬雪受盡寒磨
　折賴得生來瘦硬儘不怕角吹徹清絶影也别知心
　惟有月元沒春風情性如何共海棠說皆佳作也二
　公命意措詞大略相似王四明人有瓦全集蕭臨江
　人有大山集
陳藏一雪詞譏賈秋壑沒巴沒鼻霎時間做出漫天漫
　地不論高低并大小平白教都一例鼔弄滕神招邀
　㢲二一恁張威勢識他不破至今道是祥瑞最是鵝
　鴨池邊三更半夜誤了吳元濟東郭先生都不管挨
　上門兒穏睡一夜東風三竿紅日萬事隨流水東皇
　笑道山河元是我底
甄龍友題赤壁蛾眉仙客四海文章伯來向東坡遊戲
　人間世着不得　去國誰愛惜在天何處覔但見尊
　前人唱前赤壁後赤壁
北方士又傳沙漠小詞三闋頗能狀其景
　瘦藤老樹昏鴉逺山流水人家古道西風瘦馬斜陽
　西下斷腸人去天涯
　平沙細草班班曲溪流水潺潺塞上清秋早寒一聲
　新雁黄雲紅葉青山
　西風塞上胡笳月明馬上琵琶那底昭君恨賖李陵
　臺下淡煙衰草黄沙
　
　
　
　
　
　
　
　
　
　
　
　
　
　庶齋老學叢談卷中下
欽定四庫全書
　庶齋老學叢談卷下
　　　　　　　　　　　　元　盛如梓　撰
四六文字變於後宋南渡前只是以文叙事不用故事
　堆垜末年尚全句前輩謂賦體也或無裁製塞滯不
　通且冗長使人厭觀作者用之方為得體如程學士
　珦寧宗遺表云雖不明不敏有慚四海望治之心然
　無怠無荒未嘗一日縱己之慾人以為畫就一寧宗
　傳伯夀行晦庵先生辭次對職名制前受之是今受
　之非詎能無惑大遜如慢小遜如偽夫豈其然云云
　厭承明勞侍從既違持槖之班歸鄉里授生徒往究
　專門之學馬碧梧賀江古心除湖南帥帝咨四岳公
　領三湘壯猷先啓於戎行方叔莅止美化旁行乎南
　國周公主之楚水無波衡雲早霽云云鈇鉞下青㝠
　固爾居莫如南土衮衣立霄漢用我者其為東周洪
　陽岩賀碧梧除同簽以子寧武圗功方切憂民之務
　亦惟舊人共政豈容遯野之遺云云填海之志難成
　出山之泉易濁燭之武老矣愧不如人樂政子強乎
　喜聞與政
吕正獻公為侍從聞濓溪周先生之名初不相識力薦
　於朝自常調除轉運判官先生以啓謝云在薄宦有
　四方之游於高賢無一日之雅當時風俗猶可想見
　馬碧梧薦文山文山謝云大人格心正君而國自定
　宰相有體薦賢而人不知
文山曽遭某人彈章後為交代某官通啓云率爾而言
　聊責春秋之備所過者化何傷日月之明文山囘云
　人生何處不相逢豈宜著意世事轉頭皆是夢便可
　忘言
前輩謂科舉之法雖備於唐然是時考真卷有才學者
　士大夫猶得以姓名薦之有司猶得以公論取之如
　吳武陵以阿房宫賦薦杜牧必欲寘首選是也宋自
　淳化中立糊名之法祥符中立謄録之制進士得失
　始一切付之幸不幸雖歐公欲黜劉㡬坡公欲取李
　廌不可得矣士捨科舉之外他無進取之門茍有毫
　隙可乘則營囘以趨之冒法以為之明知其罪不暇顧矣
金國議以時務策諸生興女直進士科禮部以所學與
　詞賦勞佚不同不可槩稱進士詔耶律公定其事公
　謂進士之科興於隋大業中始試策一道唐初不改
　至高宗時雜以箴銘賦臨時不一逮至文宗始專用
　賦既進士初設止試以策而今女直諸生以策試進
　士於理為得世宗大悦遂施行女直進士科自此始
理宗淳祐七年殿試上訝進士入遲左右言尚書鄭豈
　潛建議搜懐挾上曰非所以待士詔勿搜後入者皆
　免遂為例不搜聞濟南名士揚叔能入試院見搜懐
　挾曰待士之禮不如此遂不試而出
劉元城先生云詩賦經術皆是朝廷取人科目使如三
　代兩漢晉魏之時採取名譽豈不得人殿試用詩賦
　策問固無優劣人以得失為重豈敢極言時政闕失
　自取黜落朝廷設科無有難易只以四句詩取人人
　亦來試亦有得失或使盡治五經十七史人亦來試
　况登科之初未見人才及仕宦方可别君子小人
馬碧梧知貢舉日有事宜狀論科舉文字之弊末云國
　家三嵗取士非不多矣上之人猶有乏才之嘆下之
　人猶有遺才之恨者何也士一日之長不能究其終
　身之抱負有司一時之見又不能罄士之底藴於是
　新進小生有以詞藝偶合而獲選醇儒碩學有以意
　見稍拂而見遺豈不重可惜哉祖宗時常有度外之
　事如張詠得以舉首而遜其友宋郊得以第一而與
　其兄又如孫復蘇洵雷簡夫姚嗣宗之徒何嘗盡以
　科目進乎先帝嘗采士論命山林逸士以初品官而
　使之分教矣臣願續此意而充廣之是又於尋常尺
　度之中略出神明特達之舉也(碧梧少年高科而有/此論可謂盛德百世)
　(之下使/人景慕)
宋神宗慶厯中嘗賜遼使劉六符飛白書八字曰南北
　兩朝永通和好六符知貢舉即以兩朝永通和好為
　賦題於時舉塲只以時事為題此意最好可以覘人
　之才如施宜生至金國試天子日射三十六熊賦呂
　中公試卷對春秋論語默義各十條多者無百字少
　者五字偶不記即云未審可見古人真實春秋五通
　論語四通雖不通者多亦不黜落自王荆公熈寧變
　法科舉之文始日弊矣
孝宗乾道中用王秬為起居舍人又兼權中書舍人秬
　字嘉叟初寮孫也辭以臣無科第上曰眼前中科第
　者皆不及卿然科第者假入仕耳其高才碩學皆及
　第後讀書之功
裴晉公貞元中作鑄劍㦸為農器賦其首云皇帝之嗣
　位三十載寰宇鏡清方隅砥平驅域中盡歸力穡示
　天下不復用兵
白樂天一舉及第時年二十七詩曰慈恩塔下題名處
　十七人中最少年省試賦性習相近逺破云下自人
　上達君咸徳以慎立而性由習分李凉公大奇之
李慶孫有文名所謂洛陽才子安鴻漸天下文章李慶
　孫時翰林學士宋白亦以文名慶孫嘗謂白弗為禮
　曰翰長所以得名者仙掌賦耳以某觀之殊未為佳
　白愕然問其故曰公賦云旅鴈宵征訝控弦於碧漢
　行人早起疑指路於雲間此乃拳頭賦也白曰君行
　欲何云某一聮云賴是孤標欲摩挲於霄漢如其對
　峙應撫笑於人寰白遂重之
唐以賦取士韻數平仄元無定式有三韻者花蕚樓賦
　以題為韻有四韻者蓂莢賦以呈瑞聖朝為韻舞馬
　賦奏之天庭為韻有五韻者金莖賦以日華川上動
　為韻有六韻者止水魍魎人鏡等賦有七韻八韻者
　其韻有三平五仄者有五平三仄者有六平二仄者
　至宋太平興國三年方定
孝宗朝麻城縣鄭顯文遣男之翰經御史臺論吳曽所
　著漫録事涉謗訕臣僚奏吳曽不合以此等言語印
　行然鄭之翰告訐不可長上曰告訐之風豈可長令
　併行遣吳曽鄭顯文可各降兩官之翰送興國事聴
　讀臣僚又言切以告訐之惡古今之所共嫉而不赦
　者也陛下患風俗之不美至於下明詔丁寧戒飭害
　風俗之大者豈復有過於告訐者乎為士至此其人
　可知倘不深治無以戒後有所録黄臣未敢書行上
　曰繳得極是有㫖鄭某已降兩官仍罷新任之翰送
　汀州編管後京相仲逺愛其書遂版行於世
高宗置甲庫凡乘輿所需圗書什物有司不能供者悉
　取於甲庫百工技藝精巧皆聚其間禁中既有内酒
　庫而甲庫所釀尤勝以其餘沽賣頗侵户部課額吏
　部尚書張燾因對論甲庫萃工巧以蕩上心沽良醖
　以奪官課教坊樂工員數日増俸給賜賚耗費不貲
　皆可罷上曰卿可謂責難於君明日罷甲庫諸局以
　酒庫歸有司减樂工數百人
紹興二十七年除民間耕牛之稅
孝宗至明逺樓下顧謂皇太子曰近日資治通鑑已熟
　别讀何書對曰經史並讀上曰先以經為主史亦不
　可廢
乾道八年天申節知光州滕瑞奏臣自書聖夀萬嵗四
　字約二丈餘用絹褙投進上曰滕瑞不修郡政以此
　獻諛特降一官
南軒先生赴静江至楊樓橋市方食吏執名紙立於庭
　下食畢先生呼吏見客曰已留名刺去矣曰吾無語
　爾輒遣之速請來市僅數家一呼皆至衣冠鄙陋舉
　止周章先生厯問其讀何書各勉以學而退宇文正
　甫曰此輩便不請見亦何害先生曰吾親却不知某
　意荒凉小市有此三兩人已自難得彼以儒名於一
　市見一官員不得將揶揄於市人矣誘而進之亦勸
　之之道
先生赴江陵僮僕僅二人及入境又悉遣歸或問親隨
　止二人今若遣囘恐官所不可無親僕先生曰到官
　所何患無人若帶親僕稍防閑不謹便生事端
馬方山(天驥/)龍游人家貧好學行供衢庠宿齋課業
　學鄰郡之射圃一日有箭射於齋中石榴樹上馬曰
　吾甲子石榴木今秋必發薦衆哂之是年果預計偕
　一舉及第御試第二名仕至宰執司造化者示其兆
　矣
馬裕齋帥越日春閲武主將張某統軍下教塲福王令
　諸僕被甲擒去責其不下馬懸於王門撻之流血公
　於是夜託辭請諸僕解紛至則皆刺配之事訖具奏
　理宗下詔撫諭福移食嘉興馬某别加旌表詔㫖責
　王尤峻末云在弟則封雖是聖人之德齊家以治將
　期天下之平此與魏絳戮楊干僕類晉侯欲殺絳絳
　有辭幸免理宗賢於晉君逺矣
昔在宋時建制閫於揚事大體重既兼州事又以調度
　浩繁仍兼鹽司財計可以那融倉場庫務尤多倉有
　常平屯田樁管大軍平糴交受趙節齋又建百萬倉
　庫有軍資激賞錢物分制司帥司有犒賞公使者四
　又有受給排辦從物等庫酒庫有都造公使整暇集
　思酒舊名雲液坡詩揚州雲液却如酥後名瓊花露
　塲有都木造船剚造備禦柴塲十樁積柴塲二賑賣
　柴塲二炭塲三馬草塲二都作院麴院貢院糯米塲
　豬塲監倉醬塲便民解庫惠民藥局
揚州寶祐城賈秋壑開間日築不仰科降於諸色科名
　錢那辦申省狀云計厥費為楮一千三百餘萬米九
　萬五千餘石錢穀之問不及廟堂皆某連年銖粒撙
　節迄濟斯用又云照得此城高深廣袤無異一郡舊
　名堡城不當用既廢之名今名寶祐城是役也用軍
　三萬人日羮飯三頓支擔索屝屨等錢畨更將士民
　不知役五日小犒十日中犒一月大犒有違令者以
　軍法從事重則處死賞罰信必無敢讙譁始於二年
　七月十五日至三年正月二十日告成
公自江陵易閫兩淮考三十嵗有餞以詞者後云握虎
　符持玉節佩金魚三十正當方面此事世間無寄語
　東淮父老奪我詩書元帥於汝抑安乎早早歸廟廊
　天下盡歡娛亦當時之豪傑也隨行銀數十萬兩黄
　金數萬兩皆其所蓄沿淮巡警犒賞過半如城海州
　城通州城寶應朝廷科降不足皆捐助之惜乎拜相
　之後恃功固位怙寵專權度宗待以師相言聴計從
　凡勛名相軋者皆忌害之子孫至於流離丐貸不能
　防滿不知歸老以致亡國殺身然而天命有歸宋祚
　當盡抑非人力所能及也
印習隠開閫澧上未半載一夕二鼔後喚直宿都吏劉
　某曰市河淤塞今欲疏轑其長㡬何合用㡬人㡬工
　劉曰長二千丈用二千人倒壩去水二十日可畢合
　用器具於􁀙城莊農科借公曰如此則又擾民令都
　作院造桶一千副都木塲撥木縳脚道二千人日支
　食錢五日一犒半月畢工民不知也
公寓居常熟制閫接人至官屬將吏各持牓書名以次
　參至柴牙部頭某人公曰甚感爾來揚州軍民數十
　萬家柴甚艱得我理任後如一日缺柴便斫了爾頭
　其人聞之股慄到任官為籍定船各與牌號某日賣
　畢去限某日柴到稍遲本人自往催時刻不違到日
　於某官㕔呈様每束㡬斤每貫合買㡬束每船插標
　示之人日擇買
東淮飛蝗公令驅逐過江或曰朝廷恐有言語公曰無
　慮是日南北風大作蝗皆入江矣邦人至今神之
公一日升㕔例是五更初燃燭焚香署事公令取披秉
　排香案對天默禱禮畢復坐署事少頃問諸吏曰爾
　曹謂適禱何事吏曰不曉鈞意公曰臘月尚無雪麥
　苗不長適祈雪也未午雲騰而微雨薄暮而雪入夜
　大作二鼔數寸矣三鼔銀牌批瑞雪應時祈求感應
　州治上宿官屬將吏兵卒等第支犒一支不下數萬
　貫
公太學出身治書義號鐵脚雞决事判筆如飛有蕭某
　者吉州老儒曽攝邑簿二子儒業行槖稍厚晩納一
　婦艷而黠一日擕其貲同姦夫逃去隨獲之公已斷
　罪遣離蕭簿令二子陳詞乞留其婦公判云甑已破
　矣視之何益阿危之所為如此蕭某不得以為妻士
　俊兄弟得以為母乎恐是此狀出於蕭某之意遣其
　子有請果爾真是日暮途逺倒行而逆施者矣蕭某
　非愛其身士俊兄弟非愛其父門示(門示者具衆狀/各書鈞判揭之)
　(府門陳詞者就/觀之比乃通例)
都吏王琳二妻次妻有子及壻二婦常不和琳死有詞
　互訴公判云王琳存日阿張因阿顧為之不平久矣
　一朝琳死阿張未必不暗以為喜也昨張煥有詞官
　司以為阿張作主今阿張復有詞不恤其子壻是不
　恤其夫也王琳固有不足恤者矣不思家業何人做
　來當以此為念與阿顧子母及壻和同過活則鄉里
　以阿張為曉事今互相攻擊迭興詞訟王琳肉未及
　冷何忍為之各念究斷姑且從恕仰遵照使府所行
　如再有詞各坐以不孝不義之罪籍没家産門示
里人周竹坡守産閒居頗涉獵方册為佃客告其私酒
　簽㕔照條擬罪公判云私醖有禁不沽賣者其罪輕
　然告主之罪大此風不可長周某杖八十贖銅佃者
　杖一百聞者快之
制閫毎嵗端午重九會諸武將小校惟射以賞錢物貼
　寫於侯的綴以銀碗隨所中給之各分軍隊不一而
　止大將擊丸賞格數籌不等第一籌銀鞍馬百兩銀
　盆紵絲十酒五石坐下錢三千貫西城都統孫應武
　衆中屢得毬不得過後止中第二籌公銀牌判云孫
　都統得籌雖後得毬最多且馬上換馬馳驅過人真
　將軍師表也可特照頭籌支送然後入筵宴罷鼔吹
　妓樂送九日但不射栁
可齋李公開閫日士人吳南金假館於戀妓人周惜及
　歸行囊枵然周亦厭之吳悔之將别飲於其家令僕
　碎其器具吳捶周有傷訟於官吳供狀甚文公喜之
　簽㕔議罪其僕吳罰贖公花判云娼館寓情斯遊未免
　訟庭交惡有識所羞吳某以新豐逆旅之餘為樊川
　街吏之報傍人騎馬月束㡬何命侣驂鸞風流如許
　但慕子雲之載酒不思元亮之無錢半年魚水之歡
　迷於當局一旦鷸蚌之隙做此出場既乏孔方兄之
　交是宜沙吒利之屬何事風僝雨僽頓令玉挫花摧
　甑已破矣奈何鏡欲圓而莫得鮑其知我者豈止於
　斯秦真少恩哉不思甚矣切詳僉議不審事情止以
　主人之失罪僕何辜豈以營妓之詞寘士於罰一筆
　鈎斷兩家罷休吳某亟思梓里之歸休作桃源之夢
　周惜責杖附案勿相往來如復延納登門定行重罰
夏左丞淳祐辛亥知夀州日北闗外築圃掘濠得廢寺
　墓石碣存焉知為徐君墓季札掛劍處遂於州城創
　寺名崇陽立其古碣為兩淮諮議一日出至市橋有
　老嫗攔馬陳詞視之大駭嫗有夫與公同姓名為金
　山水軍統制下海不歸人言公是也俾之隨馬至家
　公令子孫眷屬咸出引此嫗認之即拜謝曰老婦誤
　聽早間衝馬已知不是欲收狀不能甘伏罪公憐其
　情而厚贈之秋壑聞之笑謂公曰此嫗幸諮議而得
　錢物此厚德也公為小校時部役必使軍士歸飯左
　右告例是送飯公曰送則各務夸美必置魚肉皆出
　強為歸則老小團聚隨其有無亦仁人之用心也
葉西澗寕海人自政府歸一日家廟焚香聞外喧鬨出
　視乃其子捶一漁者曰直閣買魚㡬日不與錢今索
　之見怒既碎我巾又加痛捶公曰取錢還又取自巾
　加於其首使去公入露髻坐於㕔上不語子拜請罪
　不視進膳不食眷屬冠帔皆出羅拜且告不答日昃
　未飯逺近親隣聚告俾甘罪結狀公乃言我貧士出
　身草鞋腿綳自肩雨傘書廂往臨安赴試受㡬許艱
　苦入太學忝科名至於今日君親之恩未能報爾等
　生於富貴受蔭入仕今日却凌虐細民鄉里謂我何
　將庭訓之(庭訓者/行杖也)衆又告免俾責狀云如或再犯仍
　甘聞奏追毁官誥公訓子之道嚴矣哉(厲竹/溪説)
郎某臨安人知東陽縣有婦人同夫來告某人富家兒
　欲強奸不從咬傷乳頭追至云却無此事吏欲究問
　公令取炊餅三箇使各人齩而莫斷對其齒痕乃其
　夫即杖之人服其明决
徐經畈衢州人以科第道學負重名初立朝便有氣節
　學者起敬其甘澹泊事親孝誠足以法但僻而好異
　似乎素隠行怪歸柯山創書院講太極立説頗異畨
　士齊德勝著太極辨不逺數百里訪而投之近年吉
　士李起宗作書與劉胥溪論其學術文字之失不知
　為士者好辨邪抑豪傑之士眼空四海立言之際有
　不暇思量適足以召之邪亦為學者各有所主邪然
　齊李二書中極有好議論
唐宋事體相似節鎮府州各有科名錢物可以調用軍
　民積欠官債至數十百萬緡得以蠲放四閫帥臣其
　權尤重吏員月給豐腆正俸外有添支嵗時有借請
　名借而實與或遇朝閫盛事有特支節臘有酒肉柴
　炭皆是通例大略一月之俸可比三月之請舉家温
　飽自無妄取或犯贜汚輕則杖罪罷役重則黜籍子
　孫世守其業有讀書登第而顯宦者
理宗有戚畹某人除新安郡守馬碧梧時為中書舍人
　不書行上遣左右宣諭云新安待次四年非見比且
　與書行决不令其赴上朕不誤卿
陳丞相應求知福州日親故干謁者沓至公說會置五
　貫於前曰有一聮能對者即席奉送三山出守應求
　何以應其求獨一後生對云千里逺來公使盡由公
　所使昔日州郡各有公使錢庫供太守支用
劉介軒籈衢州人正夫之後性和易號滿朝歡門生故
　吏宦於四方者多好發書薦士趙節齋為平江發運
　公為幕僚春谷方穉齒抱之膝上教以句讀度宗在
　位公八旬日赴經筵隆寒感疾歸春谷守衢謁之不
　能見未幾易簀乃衫㡌襆烏而哭之賻贈良厚當
　時士大夫之禮如此
衢學耆宿言留中齋所生粗獲也其父暮坐於庭其獲
　過於前兩目燦然如金光采射人問為誰左右以獲
　對後生中齋狀元及第官至宰相歸附後為尚書豈
　偶然哉或者謂乃䗫蟆精身頗充肥中齋如之其子
　叔子亦如之放翁所記楊戩乃蝦蟆精亦非常人
劉庭式不絶瞽女之婚而娶之東坡詩之事略紀之至
　今為美談后山談叢載華陰吕君舉進士定妻尋亦
　失明中第而歸女家以疾辭吕不許遂娶之生五男
　皆中進士第其一人丞相汲公是也惜事略不紀非
　后山則世無聞焉
趙清獻公未第時鄉之户家陳氏延之教子其母嵗與
　新履公鄉薦陳厚贐其行隨以家貧用而告乏復贐
　之亦然陳乃遣人賫行囊送入京一舉及第仕寖顯
　陳之子後因人命繫獄或曰爾家昔作館趙秀才今
　顯官於朝可以為援陳乃謀諸婦婦曰翁當親行我
　仍製履送之翁至汴閽人不為通翁俟朝回為揖于
　前公命之入即送其履公持而入良久乃濯足穿以
　出叩其來意翁言其故公曰且留書院經旬餘不答
　所言乃申之唯唯而已月餘告歸公曰且寛心兩閱
　月公以翁家問示之其子已貸命矣公但使親僕至
　衢日送飯獄中主者聞之得從末减衢士至今言之
喬孔山平章東陽人未第時毎夜提瓶沽油四五文藏
　於青布褙袖中歸燃燈讀書本縣周押司日見而揶
　揄之故觸瓶汚衣孔山及第不十年為浙東帥本縣
　夏綱絲綿至判云排軍押出本縣押司周某限㡬日
　一邑驚駭何謂其人自分必死輕則黥籍及至呈到
　狀不判亦無語旬日再呈亦然月餘又呈公令押出
　公曰周押司無恙否周再拜告乞免性命公但指其
　座云此座是秀才都有分來坐得今後休欺凌窮秀
　才送一千貫壓驚放之
方干造王大方連跪三拜因號方三拜跪如今人之禮
　非稽顙朱某者以劄千秋壑頓首萬拜因號朱萬拜
薛居正宅在汴昭德坊居正父仁謙仕周為太子賔客
　致仕初仁謙隨唐莊宗入汴其宅為李賔所據仁謙
　復得之人告賔宻藏金帛於宅後仁謙命其屬盡出
　所藏方遷入
楚昭輔以疾致仕太宗臨問訝其宅湫隘命廣之昭輔
　奏恐侵隣地帝嘉之賜銀萬兩令别市大第昭輔卒
　不易
徐常侍鉉自江南入汴居五龍堂側宣徽角觝士遇内
　宴必先習於其中一日坐道齋誦黄庭聞外喧甚遣
　童視之囘白衆常侍習角觝鉉笑曰此諸同僚難與
　接懽也盖鉉與角觝士皆稱常侍可發一笑鉉至汴
　市宅以居後見宅主貧甚鉉曰得非售宅虧價而至
　是耶余近撰碑獲潤筆二百千可償爾矣其人堅辭
　不受亟命左右輦付之
沈存中博學無所不通晦庵亦嘗稱之觀其明天文律
　厯音樂醫藥之類誠足多尚然說置閏之法異焉見
　於經者唯堯典太古以前未知如何今乃專以朔定
　十二月而氣反不得主此月之政或時雖已春猶是
　冬氣或嵗猶未盡已得新春莫若用十二氣為一年
　立春之日為孟春之一日餘凖此大盡三十一日小
　盡三十日嵗嵗齊盡永無閏餘文多不盡述且謂此
　論必見怒於當世千載之後必有用余說者
楊城之西有園西域人種植每嵗以無花果醖醋供御
　按内則注無花而實者名栭江東人以楊梅煎汁飲
　之内則名醷桃諸梅諸諸即菹也又曰濫即乾撩也
故蜀别院在城都西南十五里多梅有兩大樹夭矯如
　龍人謂梅龍苡薏人取其實為炊米飯香美唐安所
　出尤奇
巢菜有大巢小巢大巢即豌豆之不實者小巢生稻畦
　中東坡所賦元修菜是也其中名漂揺草一名野蠶
　豆人不知取食耳放翁詩曰此行忽以慕津路自候
　風爐煮小巢
放翁與村隣聚飲詩蟹供牢九美魚煮膾殘香自注聞
　人懋德言餅賦中所謂牢九今包子也又有食野味
　包子詩疊雙初中鵠牢九已登盤或謂牢九者牢丸
　也即蒸餅宋諱丸字去一點相承已久未知孰是
士大夫詩詞用招隠事如使之休官歸隠者與出處不
　合朱文公注此篇視漢諸作最為高古亦托意以招
　屈原謂山谷中幽深險阻非君子之所處故結句云
　王孫歸來山中兮不可以久留如放翁詩云諸公共
　賦反招隠方是
昔日僧道雲遊至於寺觀有六驗方留一度牒二公據
　三戒牒四免丁由五帳尾六假狀
東坡響簧鐵杖長七尺重三十兩四十五節嵇康造(見/耶)
　(律雙溪/文集)
王子猷謂竹為此君白樂天謂酒為此君
丁謂圖書曰化鶴之裔時人稱為鶴相
前輩謂酒用於饋祀宴集以成禮若常飲則商刑所儆
　彞酒則周誥所戒無故日飲則神昏思亂安保其不
　舛謬哉士有傾囊酣飲於買書則吝而不肯惜哉
黄白之術初大茒君因丹陽嵗歉人多餓死取丹頭點
　銀成金化鐵為銀以救飢者故後人煆粉點銅名曰
　丹陽以死砒點銅名曰點茒或名隔窓取母或名玉
　女翻身如漢王陽婁敬唐成弼宋主捷為之以助國
　用不可謂世無此法也但得之者如龜毛兎角為之
　致禍者十常八九如韓魏公明道東坡得之而不為
　陳公亮為之即病指疽而死或為之以成縁事不私
　用一錢如克文禪師顔持約是也或遇仙授而亦不
　為如夷堅志載陽大明野語載許公言是也春渚紀
　聞第十卷皆說此事凡十餘條無非勸戒近代雲間
　儲君泳著袪疑説尤詳備謂學之者多致敗家皆仁
　人之用心也余謂彼有此術自能致富惟恐人知豈
　肯向人説故能者不說說者不能神仙傳授必擇可
　付之人不待其求不要其謝自眩其能乃是騙術欲
　學之者已懐欺詐此鬼神之所不容可謂學道之士
　乎黄竹外文集載陳珪左道今江湖間此輩甚多謂
　之爇客近觀中州為政九要謂人自取貧者有十一
　要貧學燒銀其言簡而切因書之以為規利學偽者
　之戒
章德元嘉温平陽人性善静文學老成講解精到時官
　延之師席偕詣京師咸推重之獻漢圗㑹同賦諸公
　稱賞列薦除翰林編修在職將二年作詩云九十
　翁翁七十兒此時那可兩分離客鄉已是三年
　别人世應無百嵗期春雁北飛頻送目夕陽西下㡬
　顰眉何如及早成歸計莫待山榴開滿枝即告歸侍
　焉
　
　
　庶齋老學叢談卷下
