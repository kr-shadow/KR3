#+TITLE: 賓退錄-宋-趙與旹
#+DATE: 2016-06-11 12:23:33
#+SOURCE: github.com/kanripo/KR3j0051 master daa73557                
欽定四庫全書　　　　　子部十
　賓退録　　　　　　　　雜家類三(雜説之屬/)
　　提要
　　　　(臣/)等謹案賓退録十卷宋趙與旹撰與旹字
　　　　行之　(案寳祐五年陳宗禮作是書序稱其/字曰徳行與墓銘不同或有兩字亦)
　　　　(未可知謹/附識于此)以宋史宗室世系考之盖太祖七
　　　　世孫也宋史無傳志乘亦不載其名惟趙孟
　　　　堅彛齋文編有從伯故麗水丞趙公墓銘曰
　　　　有宋通直趙君行之之墓在安吉州歸安縣
　　　　鄉山之原君以敏悟之資秀出璇源方弱冠
　　　　已薦取應舉寜考登寳位補官右選調筦庫
　　　　之任于婺于㤗于衢者三又監御前軍器所
　　　　司行在草料塲踸踔西階逾三十年未嘗一
　　　　日㤀科舉業也故自丁夘迄乙夘以鎖㕔舉
　　　　而試者亦三春闈率不偶積階至忠翊今上
　　　　皇帝賚賜予換文階舊制宗姓換階視見服
　　　　官品忠翊則應得京秩新制裁革回視初薦
　　　　僅循從事丞處之麗水君平昔㳺際貴逹方
　　　　將汲引而君疾不可復起矣年五十七紹定
　　　　四年十一月終上章告謝尋通直命下弗之
　　　　覿也云云其叙與旹生平最詳惟墓銘之首
　　　　稱其子孟珤乞銘于某以丙戌進士同科則
　　　　與旹當為理宗寳慶二年進士而乃稱其春
　　　　闈不偶殆與孟珤同登進士歟(案孟堅亦非/丙戌進士此)
　　　　(文下註代作二字/當為所代之人也)是書前後皆有與旹題識
　　　　前題不署年月稱平生聞見所及喜為客誦
　　　　之賓退或筆于牘故命以賓退録後題稱閼
　　　　逄涒灘盖於嘉定十七年甲申也陳崇禮序
　　　　稱其從慈湖先生問學盖楊簡之門人然書
　　　　中惟論詩多渉迂謬於吟咏之事茫然未解
　　　　至於考証經史辨析典故則精核者十之六
　　　　七可為夢溪筆談容齋隨筆之續觀其於王
　　　　建及花蕋夫人宫詞前後再見並自糾初考
　　　　之未詳知其刻意叅稽與年俱進前乎是者
　　　　有鄭康成之註禮註詩後説不遷就前說後
　　　　乎是者有閻若據之尚書古文疏證後說能
　　　　証前說得失並存愈見其所學之加宻葢惟
　　　　不自是所以能歸於是也視宋人之務自回
　　　　䕶違心而争勝負者其識趣相去逺矣乾隆四十
　　　　五年六月恭校上
　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　總　校　官　(臣/)　陸　費　墀
賔退録原序
何代無文人何世無佳公子兼之為難以為善稱以好
禮樂著固漢宗室之瑞也然求其大篇短章見知四明
狂客納交東京才子者至唐然後盛至於行藏出處之
際或得或失則盛之中又有可憾者焉惟吾宋徳麟生
華屋而身寒士心明氣肅文藝亦稱金枝玉葉中一人
而已余生晚不可得而見之矣及得大梁趙君賔退録
見其包羅今古抉隱發微有耆儒碩生所未及然後知
公族未嘗無人特惜不得升堂叩擊以聞所未聞爾既
而又見甲午存藁亦君所吟賦主以義理之精微而鑄
辭以發之古律清潤閒逺不作時世粧長短句亦不效
花間靡麗之習如花似於人曾識面鳥如對客自呼名
寒鴈挾風過古木春鳩帶雨集荒園隨物寫形若留情
於外者然達人澄此心肯為萬法起眼㸔聲色塵不直
一杯水則反求諸内有為之主者矣蓋公之學每以為
己先之故發為文詞舎喧而就寂脫葉而就實昔東坡
先生為徳麟賦秋陽曰公子何自知秋陽哉恐其固於
富貴不知田野之勤約也今觀公之詩曰粲粲香秔雪
不如新菘况復滿盃盂侯門肉食紛紛是有此清竒風
味無使坡僊見之當曰公子眞知秋陽矣余分符章貢
君之子孟適來為宰余嘗薦之於朝曰有儒生廉謹之
風無公子貴驕之習蓋紀實也一日出示二書又以甲
午存藁請為之序繙閲之乆又知宰之所以為宰者有
所自傳也因不復辭遂書所見以與之君諱與旹字徳
行嘗從慈湖先生問學寳祐五年臘月朔千峰陳宗禮
書於崆峒小院
賔退録自序
余里居待次賔客日相過平生聞見所及喜為客誦之
意之所至賔退或筆於牘閲日滋久不覺盈軸欲棄不
忍因稍稍傅益析為十卷而題以賔退録云大梁趙與
旹
欽定四庫全書
　賔退録卷一　　　　　　宋　趙與峕　撰
王建以宫詞著名然好事者多以他人之詩雜之今世
　所傳百篇不皆建作也余觀詩不多所知者如新鷹
　初放兔初肥白日君王在内稀薄暮千門臨欲鎖紅
　粧飛騎向前歸黄金捍撥紫檀槽絃索初張調更高
　盡理昨來新上曲内官簾外送櫻桃張籍宫詞二首
　也淚盡羅巾夢不成夜深前殿按歌聲紅顏未老恩
　先㫁斜倚熏籠坐到明白樂天後宫詞也閒吹玉殿
　昭華管醉折梨園縹蔕花十年一夢歸人世絳縷猶
　封繫臂紗杜牧之出宫人詩也紅燭秋光冷畵屏輕
　羅小扇撲流螢瑤階夜月凉如水坐看牽牛織女星
　杜牧之秋夕詩也寳仗平明秋殿開且將團扇暫徘
　徊玉顏不及寒鴉色猶帶昭陽日影来王昌齡長信
　秋詞也日晩長秋簾外報望陵歌舞在明朝添爐欲
　爇熏衣麝憶得分時不忍燒日映西陵松栢枝下臺
　相顧一相悲朝來樂府歌新曲唱著君王自作詞劉
　夢得魏宫詞二首也或全録或改一二字而已王平
　甫謂館中校花蘂夫人宫詞止三十二首夫人親筆
　又别有六十六篇者乃近世好事者旋加搜索續之
　語意與前詩相類者極少誠為亂真世又有王岐公
　宫詞百篇蓋亦依託者
洪文敏容齋隨筆論禹稷躬稼而有天下謂禹未嘗躬
　稼因稷而稱之余按書禹曰暨稷奏庶艱食則嘗躬
　稼矣洪偶未之思也
詩眼云晏叔原見蒲傳正云先公平日小詞雖多未嘗
　作婦人語也傳正云緑楊芳草長亭路年少抛人容
　易去豈非婦人語乎晏曰公謂年少為何語傳正曰
　豈不謂其所歡乎晏曰因公之言遂曉樂天詩兩句
　蓋欲留所歡待富貴富貴不来所歡去傳正笑而悟
　余按全篇云緑楊芳草長亭路年少抛人容易去樓
　頭殘夢五更鐘花底離愁三月雨無情不似多情苦
　一寸還成千萬縷天涯地角有窮時只有相思無盡
　處蓋真謂所歡者與樂天欲留年少待富貴富貴不
　來年少去之句不同叔原之言失之
紹興三十二年五月甲子降㫖建儲宰相陳康伯析簡
　禮部侍郎吕廣問宻議典禮時上正祀黄帝廣問為
　初獻官周必大以御史監祭廣問語必大皇太子改
　名從火從華必大謂與唐昭宗曄字同音可乎廣問
　亟告康伯取㫖别擬定乃用今諱
紹興癸丑岳武穆提兵平䖍吉羣盜道出新淦題詩青
　泥市蕭寺壁間云雄氣堂堂貫斗牛誓將直節報君
　讎斬除頑惡還車駕不問登壇萬户侯淳熈間林令
　(梓/)欲摹刻于石會罷去不果今寺廢壁亡矣其孫類
　家集惜未有告之者
蘭亭石刻惟定武者得其真蓋唐太宗以真蹟刻之學
　士院朱梁徙置汴都石晉亡耶律徳光輦而歸徳光
　道死與輜重俱棄之中山之殺狐林慶厯中為土人
　李學究所得韓魏公索之急李瘞諸地中而别刻以
　獻李死其子乃出之宋景文公始買寘公帑(榮芑云/宋景文)
　(帥定日有學究李姓者藏此石死于妓家樂營將何/水清得之以獻宋留之公庫姚令升云有遊子攜此)
　(石走四方最後死于中山營妓家伶人孟水清取以/獻周承勛希稷云唐太宗既得蘭亭序真蹟使趙模)
　(等摹搨以十本賜方鎮惟定武用玉石刻之文宗朝/舒元輿作牡丹賦刻之碑隂世號定武本蔡絛云定)
　(武本乃江左所傳晉會稽石也錢氏歸版圖之後定/武有富民好事者厚以金帛從會稽取之而藏於家)
　(後户絶貲没縣官人始見之/因置諸定帥之便坐壁間)熈寧間薛師正(向/)為帥
　其子紹彭又刻别本留公帑攜古刻歸長安(王厚之/順伯云)
　(紹彭竊歸洛陽周希稷云薛帥求之不得其猶子紹/彭聞公厨有石用以鎮肉取視之乃刻牡丹賦於碑)
　(隂者遂别刻石易以歸長安袁説友起巖云薛師正/至定惡摹打有聲自刋别本留譙樓下以應求者其)
　(子紹彭又私摹刻易殺狐林本以歸蔡絛云熈寧中/孫次公侍郎帥定有㫖取其石納禁中則又刻石而)
　(還之壁後薛向來定遂取以歸世/但謂石歸薛氏然不知雅非古矣)大觀中(榮芑王厚/之王明清)
　(周承勛皆/曰宣和)詔取寘宣和殿(王明清云向次子嗣昌獻/于天子徽宗命龕置睿思)
　(東閤之壁明清之父銍則云置之艮嶽瑪瑙亭蔡絛/云大觀初祐陵方尚文博雅詔索孫次公所納石刻)
　(則無有或謂此石已殉裕/陵乃更取薛氏石入御府)靖康之變金襲以紅毯輦
　歸(榮芑云宋定國嘗從使金云石今在中京王明清/云靖康之亂凢尚方珍異之物悉為金人輦歸獨)
　(此石彼所不識遂棄不取建炎初髙宗駐蹕廣陵宗/澤居守東都見之遣騎疾馳進行在所未逾月金復)
　(南冦大駕幸浙失於倉猝之際紹興中/向子固帥維揚密㫖令搜訪竟不獲)今東南諸刻
　無能彷彿者天台桑澤卿(世昌/)編蘭亭博議一書甚
　詳與旹參會衆說芟繁撮要記其本末如此所取何
　子楚(薳/)之辭居多諸説之異同者則附著其下雖未
　能定其孰是孰非然薛師正長安人王順伯謂其攜
　以歸洛宗忠簡守汴日夕從事戰守且其天姿剛正
　王仲言謂其為人主搜羅玩物於艱難之時皆不敢
　謂然開元五年置朔方節度自是始有方鎭周希稷
　所云乃是全不知有史策若謂太宗分賜諸郡猶可
　也夫以一石刻之微而言人人殊莫能定於一然後
　知考古之難也
林靈素初名靈噩字嵗昌家世寒微慕逺游至蜀從趙
　昇道人數載趙卒得其書祕藏之由是善妖術輔以
　五雷法往来宿亳淮泗間乞食諸寺政和三年至京
　師寓東太一宫徽宗夢赴東華帝君召游神霄宫覺
　而異之敇道録徐知常訪神霄事迹知常素不曉告
　假或告曰道堂有温州林道士累言神霄亦作神霄
　詩題壁間知常得之大驚以聞召見上問有何術對
　曰臣上知天宫中識人間下知地府上視靈噩風貌
　如舊識賜名靈素號金門羽客通真達靈𤣥妙先生
　賜金牌無時入内五年築通真宫以居之時宫禁多
　怪命靈素治之埋鐵簡長九尺於地其怪遂絶因建
　寳籙宫太一西宫建仁濟亭施符水開神霄寳籙壇
　詔天下天寧觀改為神霄玉清萬壽宫無觀者以寺
　充仍設長生大帝君青華大帝君像上自稱教主道
　君皇帝皆靈素所建也靈素被㫖修道書改正諸家
　醮儀校讎丹經靈篇刪修注解每遇初七日升座座
　下皆宰執百官三衙親王中貴士俗觀者如堵講説
　三洞道經京師士民始知奉道矣靈素為幻不一上
　每以聰明神仙呼之御筆賜玉真教主神霄凝神殿
　侍宸立兩府班上思明達后欲見之靈素復為葉靜
　能致太真之術上尤異之謂靈素曰朕昔到青華帝
　君處獲言改除魔髠何謂也靈素遂縱言佛教害道
　今雖不可滅合與改正將佛刹改為宫觀釋迦改為
　天尊菩薩改為大士羅漢改尊者和尚改徳士皆留
　髮頂冠執簡有㫖依奏皇太子上殿爭之令胡僧一
　立藏十二人并五臺僧二人道堅等與靈素鬭法僧
　不勝情願戴冠執簡太子乞贖僧罪有㫖胡僧放道
　堅係中國人送開封府刺面決配於開寳寺前令衆
　明年京師大旱命靈素祈雨未應蔡京奏其妄上宻
　召靈素曰朕諸事一聴卿且與祈三日大雨以塞大
　臣之謗靈素請急召建昌軍南豐道士王文卿乃神
　霄甲子之神兼雨部與之同告上帝文卿既至執簡
　敕水果得雨三日上喜賜文卿亦充凝神殿侍宸靈
　素眷益隆忽京城傳吕洞賔訪靈素遂捻土燒香氣
　直至禁中遣人探問香氣自通真宫來上亟乗小車
　到宫見壁間有詩云捻土焚香事有因世間冝假不
　宜真太平無事張天覺四海閒遊吕洞賔京城印行
　遶街呌賣太子亦買數本進上大駭推賞錢千緡開
　封府捕之有太學齋僕王青告首是福州士人黄待
　聘令青賣送大理寺勘招待聘兄弟及外族為僧行
　不喜改道故云有㫖斬馬行街靈素知蔡京鄉人所
　為上表乞歸本貫詔不允通真有一室靈素入靜之
　所常封鎖雖駕來亦不入京遣人廉得有黄羅大帳
　金龍朱紅倚桌金龍香爐京具奏請上親往臣當從
　駕上幸通真宫引京至開鎖同入無一物粉壁明窓
　而已京惶恐待罪宣和元年三月京師大水臨城上
　令中貴同靈素登城治水敇之水勢不退囘奏臣非
　不能治水一者事乃天道二者水自太子而得但令
　太子拜之可信也遂遣太子登城賜御香設四拜水
　退四丈是夜水退盡京城之民皆仰太子聖徳靈素
　遂上表乞骸不允秋九月全臺上言靈素妄改(改字/疑恐)
　(是議/字)遷都妖惑聖聰改除釋教毁謗大臣靈素即時
　攜衣被行出宫十一月與宫祠温州居住二年靈素
　一日攜所上表見太守閭丘顎乞與繳進及與州官
　親黨訣别而卒生前自卜墳于城南山戒其隨行弟
　子皇城使張如晦可掘穴深五尺見龜蛇便下棺既
　掘不見龜蛇而深不可視葬焉靖康初遣使監温州
　伐墓不知所蹤但見亂石縱横强進多死遂已此耿
　延禧所作靈素傳也靈素本末世不知其全故著之
　不敢增易一字今温州天慶宫有題銜云大中大夫
　沖和殿侍宸金門羽客通真達靈𤣥妙先生在京神
　霄玉清萬壽宫管轄提舉通真宫林靈素
世有十榦化五行真氣之説莫究其理洪文敏載鄭景
　實(㮚/)之語謂取嵗首月建之榦所生如甲己丙作首
　丙屬火火生上則甲巳化土它倣此頗通余記昔年
　一術士云遇龍則化龍辰也甲巳得戊辰戊屬土故
　化土乙庚得庚辰庚屬金故化金丙辛以降皆然其
　實一也
祖宗時諸郡皆有都㕔至宣和三年懐安軍奏今尚書
　省公相㕔改作都㕔内外都㕔並行禁止欲將本軍
　都㕔以僉㕔為名從之且命諸路依此此僉㕔得名
　之始也然今帥府有僉㕔又有都㕔莫知所始矣
會稽虞少崔(仲琳/)送林懿成(季仲/)詩云男兒何苦敝羣
　書學到根原物物無曾子當年多一唯顏淵終日只
　如愚水流萬折心無競月落千山影自孤執手沙頭
　休話别與君元不隔江湖閲庚溪詩話喜而録之
俗間有擊鼓射字之技莫知所始蓋全用切韻之法該
　以兩詩詩皆七言一篇六句四十二字以代三十六
　字母而全用五支至十二齊韻取其聲相近便於誦
　習一篇七句四十九字以該平聲五十七韻而無側
　聲如一字字母在第三句第四字則鼔節先三後四
　叶韻亦如之又以一二三四為平上去入之别亦有
　不擊鼓而揮扇之類其實一也詩曰西希低之機詩
　資非卑妻欺癡梯歸披皮肥其辭移題攜持齊時依
　眉微離為兒儀伊鋤尼醯雞箆溪批毗迷此字母也
　羅家𤓰藍斜凌倫思戈交勞皆來論留連王郎龍南
　闗盧甘林巒雷聊鄰亷櫳羸婁參辰闌楞根彎離驢
　寒間懐横榮鞋庚光顔此叶韻也又有以詩數十句
　該果實之名為酒席之戲者與此略同然不設切韻
　頗為簡易至於賣卜者但欲知十榦十二枝則尤不
　難然多只一擊鼓便能知年月日時八字蓋未擊之
　先踟蹰顧盼舉動語黙皆是物也
三司副使曰簉通判曰倅禮有副車倅車左傳孟僖子
　使泉丘人女助薳氏之簉簉倅皆副貳之稱然他官
　雖副貳不通用不知其由今三司廢已乆簉之名人
　無知者獨倅之名猶然樓宣獻序向侍郎(子諲/)集云
　擢之户簉近時文字中所見者此耳
子夏問曰巧笑倩兮美目盼兮素以為絢兮何謂也子
　曰繪事後素曰禮後乎謂禮必以忠信為質也余謂
　學者始以持敬為本而窮理盡性以終之亦繪事後
　素之意
吾不試故藝余妄意謂夫子天縱之聖藝皆不學而能
　非若常人嘗試而為之故其多能皆本於自然而非
　有意於多能也古今諸家皆無此説余亦未敢自以
　為是
穆天子傳書八駿之名一曰赤驥二曰盜驪三曰白義
　四曰踰輪五曰山子六曰渠黄七曰華騮八曰緑耳
　王子年拾遺記載穆王馭八龍之駿一名絶地二名
　翻羽三名奔霄四名超影五名踰輝六名超光七名
　騰霧八名挾翼二説不同
神仙赤松子見於書傳多矣惟淮南子稱赤誦子
嘉眉多士之鄉凢一成之聚必相與合力建夫子廟春
　秋釋奠士子私講禮焉名之曰鄉校亦有養士者謂
　之山學眉州四縣凡十有三所嘉定府五縣凡十有
　八所他郡惟遂寧四所普州二所餘未之聞
劉卞功字子民濱州安定人弱不好弄六嵗誤觸甕碎
　家人更譙之神色自若曰俟釘校者來當全之復譙
　其妄曰人破尚可修矧甕耶語未絶釘校者至相與
　料理頃之如新自是築環堵於家之後圃不語不出
　者三十餘年或食或不食徽宗聞其名數敇郡縣津
　致間馳近侍召之對曰吾有嚴願不出此門上知不
　可奪賜號高尚先生王子常侍郎(衣/)其外兄也嘗問
　以修行之術書云非道亦非律又非虚空禪獨守一
　畝宅惟耕己心田又云以手捫胷欲心清淨以手上
　下欲氣升降又云常人以嗜欲殺身以貨財殺子孫
　以政事殺民以學術殺天下後世吾無是四者豈不
　快哉靖康之變不知所終
周宣王中興之賢君也然考之於詩曰箴曰規曰誨曰
　刺不一而足第序詩者不能直書其事故後世儒者
　無敢訾議余觀國語所載如不藉千畝拒虢文公之
　諫而致姜戎之敗捨括立戲激魯人之變而致諸侯
　之不睦及喪師之後復為料民之舉雖仲山甫之言
　且不用焉文武成康之治豈如是哉周之東遷烏得
　盡委其責於幽平二王乎其所由來者漸矣史記但
　書不藉千畝料民太原二事之目不若國語之詳也
容齋隨筆謂近世所傳雲仙散録開元天寳遺事老杜
　事實皆淺妄絶可笑而頗能疑誤後生然但辨遺事
　中數事餘二書無説老杜事實世不多見葛常之韻
　語陽秋云老杜詩云東閣官梅動詩興還如何遜在
　揚州按遜傳無揚州事而遜集亦無揚州梅花詩但
　有早梅詩云兔園標物序驚時最是梅銜霜當路發
　映雪凝寒開枝横却月觀花繞凌風臺應知早飄落
　故逐上春來杜公前詩乃逢早梅而作故用何遜事
　又意却月凌風皆揚州臺觀名爾近時有妄人假東
　坡名作老杜事實一編無一事有據至謂遜作揚州
　法曹廨舎有梅一株吟詠其下豈不誤學者以上皆
　葛語若雲仙散録則余家有之凡三百六十事而援
　引書百餘種每一書皆録一事周而復始如是者三
　其間次序參差者數條而已編集文籍豈能整齊如
　此可以一笑序稱天祐元年金城馮䞇取九世典籍
　撮其膏髓别為一書庶兵火煨燼之後來者不至束
　手今百書遂無存者則䞇可謂前知矣崇文總目成
　書時距天祐未甚乆隋唐以前書籍存者極多䞇家
　之書無一著録雖有金鑾密記之類一二種而所編
　三事本書反無之又其造語盡倣世説若集諸家之
　言豈應一律始實容齋之説後閱館本遜集葛所引
　梅詩尚脱第四聮朝灑長門泣夕駐臨邛杯
胡忠簡之貶李似之侍郎(彌遜/)書十事以贈一曰有天
　命有君命不擇地而安之二曰唯君子困而不失其
　所亨三曰名節之士猶未及道更宜進步四曰境界
　違順當以初心對治五曰子厚居栁築愚溪東坡居
　惠築鶴觀若將終身焉六曰無我方能作為大事七
　曰天將任之必大有摧抑八曰建立功名非知道者
　不能九曰太剛恐易折須養以渾厚十曰學必明心
　記問辨説皆餘事
古樂府木蘭詞文字竒古然其間有云歸來見天子天
　子坐明堂策勲十二轉賜物百千强可汗問所欲木
　蘭不願尚書郎願馳千里足送兒還故鄉按木蘭詐
　作男子代父征行逮歸家易服火伴方知其為女當
　其見天子之時尚稱男子而曰送兒歸故鄉何哉兒
　者婦人之稱也
熙寧青苗法行計息推賞否則廢黜官吏畏罪希進所
　散唯恐不多知祥符縣季敦頥視前政獨貸三之一
　宰相怒甚遂通判廣信軍敦頥字子修棣州陽信人
　蘇文定公奏疏所言即此人也
太宗嘗謂宰相曰流俗有言人生如病瘧於大寒大暑
　中過嵗寒暑迭變不覺漸成衰老茍不競為善事虚
　度流年良可惜也李文簡書之長編而宗門武庫載
　五祖亦有此語又唐摭言載趙牧對酒詩亦有人生
　如瘧在須臾何乃自苦八尺軀之句
中書侍郎舊稱中書今轉為中書舍人之稱近歲有以
　六部侍郎兼中書舍人者遂直呼中書侍郎尤非是
　官制前左右丞六部待郎通謂之丞郎今有稱郎官
　寺監丞為丞郎者矣皆失之不考也若稱中書舍人
　為中書則容齋已辨之矣
前代東宫官於皇太子皆稱臣隋開皇中嘗更其制至
　唐而復真廟為皇太子始辭之
臨漢石經與今文不同者殊多東觀餘論略記之如書
　女毋翕侮成人今作女毋侮老成人保后胥高今作
　保后胥戚女永勸憂今作汝誕勸憂女有近則在乃
　心今近作戕女比猶念以相從今作汝分猷各翕中
　今作各設中爾惠朕曷祇動萬民以遷今作爾謂朕
　曷震動天既付命今付作孚曰陳其五行今作汩陳
　嚴恭寅畏天命自亮以民祇懼今亮作度以作治懐
　保小人惠于矜寡今人作民于作鮮母兄曰今作無
　皇曰則兄自敬徳今兄作皇旦以前人之微言今作
　受人之徽言是㒺顯哉厥世今哉作在文王之鮮光
　今作耿光通殷就大命今作達殷集大命論語意與
　之與今意作抑孝于惟孝今于作乎朝聞道夕死可
　也今也作矣是魯孔丘與曰是知津矣今作是魯孔
　丘與曰是也曰是知津矣耰不輟子路以告子憮然
　今作耰而不輟子路行以告夫子憮然置其杖而耘
　今置作植其斯以乎今作其斯而已矣譬諸宫牆今
　諸作之賈諸賈之哉今賈作沽恨不見其全也
顧命一人冕執鋭陸氏釋文銳以税反今禮部韻尹字
　下有鈗字注云侍臣所執書一人冕執鈗古文尚書
　亦作鈗不知承誤作銳自何時始也
晁伯宇(載之/)昭靈夫人祠詩安用生兒作劉季暮年無
　骨葬昭靈陸務觀(游/)黄州詩君看赤壁終陳迹生子
　何須似仲謀
自唐以紀年改梁州曰興元府本朝紹興隆興慶元諸
　府皆循用故事縣名亦多有之獨嘉州以慶元初陞
　嘉定府越十三年方改元嘉定與諸府不同
韓文公記夢詩百二十刻須臾間方氏舉正載董彦逺
　云世間只百刻百二十刻以星紀言也朱文公考異
　云星紀之說未詳其㫖但漢哀帝嘗用夏賀良説刻
　漏以百二十為度矣余謂董説固妄夏賀良之説行
　之不兩月而改且衰世不典之事韓公必不引用按
　古之漏刻晝有朝禺中晡夕夜有甲乙丙丁戊至梁
　武帝天監六年始以晝夜百刻布之十二辰每時得
　八刻仍有餘分故今世厯家百刻舉成數爾實九十
　六刻也每時餘分别為初初正初刻一日合二十有
　四每刻居六分刻之一總而計之為四刻始合百刻
　之數刻雖有大小其名則百有二十韓詩恐只取此
　正不須求之逺也
熈寧間賜岐王顥嘉王頵玉帶各一二王固辭不聼請
　加佩金魚以别嫌詔并以玉魚賜之王仲言(明清/)揮
　麈録謂玉帶為朝儀始此其後嘗賜王安石安石力
　辭不從不得已受詔次日即釋去至徽宗朝以賜蔡
　京京請佩金魚以自别於諸王從之自是何執中鄭
　居中王黼蔡攸童貫皆受賜余按唐永徽二年勑開
　府儀同三司及京官文武職事四品五品並給隨身
　魚上元初勅文武官三品以上服金玉帶開元中敇
　珠玉錦繡既令禁㫁準式三品以上飾以玉四品以
　上飾以金五品以上飾以銀者宜於腰帶及馬鐙酒
　杓餘悉禁㫁董晉傳謂五品而上金玉帶所以盡飾
　以奉上史傳載賜玉帶及臣下私以玉帶相贈遺者
　班班可考韓文公詩亦云不知官髙卑玉帶懸金魚
　則知唐已然矣五代漢隱帝嘗以賞郭威之功既又
　召楊邠輩數人悉賜之然不足稽也楊文公談苑載
　國朝賜帶之制謂駙馬都尉初選尚賜白玉帶親王
　皇族皆許通服雕玉白玉等帶則不始於岐嘉二王
　審矣玉魚安重榮亦嘗自為之
或問陸文安公何不注釋諸經以垂世陸曰六經乃注
　我者也
州縣治率南向然南面二字人臣不得用也惟山谷送
　徐隠父宰餘干詩云地方百里身南面豈别有所本
　歟恨讀書不多不能詳也
章貢志謂漢高帝六年命灌嬰略定江南令天下城縣
　邑始置雩都縣按高紀六年冬十月但書令天下郡
　邑城而已餘皆無所見雩都置縣地理志不書嵗月
　考紀及傳灌嬰蹤跡未嘗到江南鑿空著書可付一
　笑洪駒父豫章職方乗亦謂灌嬰在漢初定江南故
　祀以為城隍神今江西郡縣城隍多指為灌嬰其實
　非也友人蕭子壽(大年/)考功臣侯表始知其為陳嬰
　蓋嬰自定東陽為將屬楚項梁為楚柱國四嵗項羽
　死屬漢定豫章浙江封堂邑侯都漸顏師古謂漸水
　名在丹陽黝縣南蠻中嬰既定諸地而都之地理志
　注黝音伊字本作黟其音同始知定江南者為陳嬰
　流俗所傳不為全無所據但誤其姓耳
　
　
　
　
　
　
　
　
　
　
　
　
　
　
　
　賔退録卷一
欽定四庫全書
　賔退録卷二　　　　　　宋　趙與旹　撰
朱文公嘗與客談世俗風水之説因曰冀州好一風水
　雲中諸山來龍也岱嶽青龍也華山白虎也嵩山案
　也淮南諸山案外山也
曲忠壯在蜀有詩云破碎江山不足論何時重到渭南
　村一聲長嘯東風裏多少未歸人㫁魂
范沖實對髙宗云詩人多作明妃曲以失身沙漠為無
　窮之恨獨王安石曰漢恩自淺胡自深人生樂在相
　知心然則劉豫之僣非其罪君恩淺而外交深也今
　之背君父之恩投拜而為盜賊者皆合於安石之意
　此所謂瓌天下人心者也臨江徐思叔(得之/)亦嘗病
　荆公此語謂有衛律李陵之風乃反其意而為之遂
　得詩名於時其詞云妾生豈願為胡婦失信寧當累
　明主已傷畫史忍欺君莫使君王更欺虜琵琶却解
　将心語一曲才終恨何數朦朧胡霧染宫花淚眼横
　波時自雨專房莫倚黄金賂多少專房棄如土寧從
　别去得深嚬一步思君一回顧胡山不隔思歸路只
　把琵琶寫辛苦君不見有言不食古髙辛生女無嫌
　嫁盤瓠
康節邵先生之學受於李挺之而今世少知挺之者晁
　以道(説之/)嘗為作傳曰李之才字挺之青社人天聖
　八年同進士出身為人朴且率自信無少矯厲師河
　南穆伯長伯長性卞嚴寡合雖挺之亦頻在訶怒中
　挺之事先生益謹嘗與參校栁文者累月卒能受易
　時蘇子美亦從伯長學易其專授受者惟挺之伯長
　之易受之种徵君明逸种徵君受之希夷先生陳圖
　南其源流為最逺究觀三才象數變通非若晚出尚
　辭以自名者挺之初為衛州獲嘉縣主簿權共城令
　所謂康節先生邵堯夫者時居母憂于蘇門山百源
　之上布裘菜食且躬㸑以養其父挺之叩門上謁勞
　苦之曰好學篤志果何似康節曰簡策迹外未有適
　也挺之曰君非迹簡策者其如物理之學何他日則
　又曰物理之學學矣不有性命之學乎康節謹再拜
　悉受業於書則先視之以陸淳春秋意欲以春秋表
　儀五經既可語五經大㫖則受易而終焉世所謂康
　節先生之易者實受之挺之挺之器大難乎識者棲
　遲乆不調或惜之則曰宜少貶以榮進友人石曼卿
　獨曰時不足以容君君盍不棄之隱去再調孟州司
　法參軍時范忠獻公守孟亦莫之知也忠獻初建節
　鉞守延安送者不用故事出境外挺之獨别近郊或
　病之謝曰故事也居頃之忠獻責安陸挺之沿檄見
　之洛陽前日逺境之客無一人來者忠獻於是乎恨
　知挺之之晚友人尹師魯以書薦挺之于葉舎人道
　卿因石曼卿致之曰孟州司法參軍李之才年三十
　九能為古文章語直意邃不肆不窘固足以蹈及前
　輩非洙所敢品目而安於卑位頗無仕進意人罕能
　知之其才又達世務使少用於世必過人逺甚幸其
　貧無貲不能決其歸心知之者當共成之曼卿報師
　魯曰今之業文好古之士至鮮且不張茍遺若人其
　學益衰矣是師魯當盡心以成之者也延年素不喜
　屈謁貴仕以挺之書凢四五至道卿之門通焉而後
　已道卿且樂薦之以是不悔挺之遂得應銓新格有
　保任五人改大理寺丞為緱氏令未行會曼卿與龍
　圖閣直吳學士遵路調兵河東辟挺之澤州僉署判
　官於是澤人劉仲更從挺之受厯法世稱劉仲更之
　厯逺出古今上有揚雄張衡之所未喻者實受之挺
　之在澤轉殿中丞丁母憂甫除喪暴卒于懐州守舎
　時友人尹子漸守懐也實慶厯五年二月子漸哭挺
　之過哀感疾不踰月亦卒挺之葬青社後十有二年
　一子以疾卒又二十有四年有侄君翁乞康節表其
　墓曰求於天下得聞道之君子李公以師焉以道此
　傳頗能道其出處之詳然康節嘗曰今世知道者獨
　予及李挺之二人而已則此傳亦豈足以盡挺之哉
東坡公知揚州夢行山林間一虎來噬方驚怖有紫衣
　道士揮袖障公叱虎使去明日一道士投謁曰夜出
　不至驚畏否公咄曰䑕子乃敢爾夲欲杖汝脊汝謂
　吾不知汝之夜術邪道士惶駭而退林靈素傳中徽
　宗神霄夢亦此類新淦祥符觀道士何得一宣和間
　遊京師遇方士陶光國愛其人物秀整語之曰當為
　辦一事姑亟歸無幾何徽宗夢人曰天上神仙鄭化
　基地下神仙何得一明日命閱祠部帳得諸新淦籍
　中化基其師也遽命召時得一方次郢州守貳禮請
　以往既對上大悦賜號沖妙大師主龍徳太一宫旋
　授丹林郎制曰惟上帝休命誕集朕躬故宏天飛之
　舊宫奉真綦之列御非得端靖修潔之士孰與致朕
　嚴恭寅畏之意哉爾植志靡懈飭履有聞嘉其積勤
　超進僊秩尚敦而素毋終墮哉時六年六月二十五
　日也未幾中原亂得一亦歸里坎壈以死得一庸人
　無他異僥倖至此光國不知何許人
孔子曰君子周而不比小人比而不周君子喻於義小
　人喻於利君子坦蕩蕩小人長戚戚君子和而不同
　小人同而不和君子易事而難説也説之不以道不
　説也及其使人也器之小人難事而易説也説之雖
　不以道説也及其使人也求備焉君子泰而不驕小
　人驕而不泰君子上達小人下達君子求諸己小人
　求諸人君子不可小知而可大受也小人不可大受
　而可小知也君子小人之情狀其判如此為士者當
　知所擇矣余亦懼為小人之歸也筆之以自警焉
萬里鑾輿去不還故宫風物尚依然四圍錦繡山河地
　一片雲霞洞府天空有遺愁生落日可無佳氣起非
　煙古来國破皆如此誰念經營二百年此毛麾過龍
　徳故宫詩也麾字牧達平陽府人有平水老人詩集
　十卷行於北朝𣙜商或攜至中國余偶得一帙可觀
　者頗多序稱其父當宋大觀三年上舎登第後中宏
　詞科季年嘗任給事中按登科記大觀三年榜中毛
　安節者蓋其父然次年詔改宏詞為詞學兼茂終徽
　宗欽宗兩朝取詞科為夕郎者皆無毛姓必入金後
　事也
集賢殿修撰舊多以館閣乆次者為之有自常僚超授
　要任未至從官者亦除修撰時人遂有冷撰熱撰之
　目近世士夫以集英為熱撰右文秘閣為冷撰非也
　右文即集賢政和五年改
讀横渠詩最愛其一篇云學易窮源未到時便將虚寂
　眇心思宛如童子攻詞賦用即無差問不知
胡致堂著讀史管見主於譏議秦㑹之開卷可考也如
　論耶律徳光諭晉祖宜以桑維翰為相謂維翰雖因
　徳光而相其意特欲興晉而已固無挾虜以自重刼
　主以盜權之意猶足為賢尤為深切致堂本文定從
　子其生也父母欲不舉文定夫人舉而子之及貴遭
　本生之喪士論有非之者故漢宣帝立皇考廟晉出
　帝封宋王敬儒兩章專以自解而於漢哀帝謝立定
　陶後一節直謂為人後者不顧私親安而行之猶天
　性也吁甚矣首卷論豫讓報仇曰無所為而為善雖
　大學之道不是過若致堂者其亦有所為而著書者
　歟然其間確論固不容揜也
近時後進稱前輩之字人多非之余謂不然孔門弟子
　皆稱其師曰仲尼則豈不可又有父祖既没子孫不
　忍稱其字者亦古之所無北齊王元景兄弟諱其父
　之字顔之推譏之然父没而不能讀父之書母没而
　杯圏不能飲焉况稱其字乎以情推之亦未為過古
　者以王父字為氏雖只一字似未安也
梁武帝命袁昻作書評其荅啟云奉敇遣臣評古今書
　臣愚短豈敢輒量江海但天㫖諉臣斟酌是非謹品
　字灋如前今淳化法帖第五卷智果書此一叚謂為
　梁武帝評書中興館閣書目亦然誤也其略云王僧
　䖍書猶如揚州王謝家子弟縱復不端正奕奕皆有
　一種風氣王子敬書如河朔少年皆充悦舉體沓拖
　而不可耐羊欣書似婢作夫人不堪位置而舉止羞
　澁終不似真阮研書如貴胄失品次不復排突英賢
　王儀同書如晉安帝非不處尊位而都無神明殷均
　書如髙麗人抗浪乃不有意氣而姿顔自足精味徐
　淮南書如南岡士大夫徒尚風軌然不寒乞陶隱居
　書如呉興小兒形狀未成長而骨體甚峭快吳施書
　如新亭傖父一往揚州逄人共語語便態出栁産書
　如深山道士見人便欲退縮曹喜書如經論道士言
　不可絶王右軍書字勢雄强如龍跳天門虎卧鳯閣
　故歴代寳之永以為訓蔡邕書骨氣洞達爽爽如有
　神力程曠平書如鴻鵠弄翅頡頏布置初雲之見白
　日蕭思話書如舞女低腰仙人嘯樹李鎮東書如芙
　蓉之出水文彩如鏤金桓𤣥書如快馬入陣隨人屈
　曲豈須文譜范懐約真書有分草書無功故知簡牘
　非易皇象書如韻音繞梁孤飛獨舞孔琳之書如散
　花空中流徽自得李巖之書如鏤金琢玉光采自照
　薄紹之書如龍遊在霄繾綣可愛崔子玉書如危峰
　阻日孤松單枝邯鄲淳書應規入矩方圓乃成師宜
　官書如鵬翔未息翩翩而自逝梁鵠書如龍威虎震
　劒拔弩張張伯英書如武帝愛道憑虚欲仙衛恒書
　如揷花舞女援鏡笑春索靖書如飄風忽舉鷙鳥乍
　飛鍾繇書如雲鶴遊天羣鴻戲海行間茂宻實亦難
　過米元章採隋唐至本朝得一十四家續之僧智永
　書經氣骨清健大小相雜如十四五貴胄𥚹性方循
　繩墨忽越規矩禇遂良如熟馭戰馬舉動從人而别
　有一種驕色虞世南如學休糧道士神意雖清而精
　氣疲困歐陽詢如新痊病人顔色憔悴舉動辛勤栁
　公權如深山道人修養已成神氣清健無一㸃塵俗
　顔眞卿如項羽挂甲樊噲排突硬弩欲張鐵柱特立
　昂然有不可犯之色李邕如乍富小民舉動屈强禮
　節生踈徐浩如藴徳之人動容温厚舉止端正敦尚
　名節體氣純白沈傳師如龍遊天表虎踞溪旁神情
　自如骨法清虚周越如輕薄少年舞劍氣勢空健而
　鋒刃交加錢易如美丈夫肌體充悦神氣清秀蔡襄
　如少年女子體態嬌嬈行步緩慢多飾繁華蘇舜欽
　如五陵少年訪雲尋雨駿馬青衫醉眠芳草狂歌院
　落張友直如宫女挿花媚嬌對鑑端正自然别有一
　種驕態唐書王勃傳載開元中張説與徐堅論近世
　文章説曰李嶠崔融薛稷宋之問之文如良金美玉
　無施不可富嘉謩如孤峯絶岸壁立萬仞濃雲鬱興
　震雷俱發誠可畏也若施於廊廟駭矣閻朝隱如麗
　服靚粧燕趙歌舞觀者忘疲若類之風雅則罪人矣
　堅問今世奈何説曰韓休之文如太羮𤣥酒有典則
　薄滋味許景先如豐肌膩理雖穠華可愛而乏風骨
　張九齡如輕縑素練實濟時用而窘邉幅王翰如瓊
　桮玉斝雖爛然可珍而多玷缺堅謂篤論齊道人湯
　惠休云謝靈運詩如芙蓉出水顏延年詩如錯綵鏤
　金梁鍾嶸云范雲詩宛轉清便如流風回雪丘遲詩
　㸃綴映媚如落花在草張芸叟評本朝名公詩梅聖
　俞如深山道人草衣木食王公大人見之不覺屈膝
　石曼卿如飢鷹乍歸迅逸不可言歐陽永叔如春服
　乍成釃酒初熟登山臨水竟日忘歸王介甫如空中
　之音相中之色欲有尋繹不可得矣蘇子瞻如武庫
　乍開干矛森然見之不覺令人神􁑔仔細撿㸃不能
　無利鈍郭功父如大排筵席二十四味終日揖遜適
　口者少劉中叟(次荘/)塵土黄詩序謂樂府自唐以来
　杜甫則壯麗結約如龍驤虎伏容止有威李白則飄
　揚振激如游雲轉石勢不可遏今主管廣東漕司文
　字長樂敖器之(陶孫/)遂盡取魏晉而下詩人演而為
　詩評曰因暇日與弟姪輩評古今諸名人詩魏武帝
　如幽燕老將氣韻沈雄曹子建如三河少年風流自
　賞鮑明逺如飢鷹獨出竒矯無前謝康樂如東海揚
　㠶風日流麗陶彭澤如絳雲在霄舒卷自如王右丞
　如秋水芙蕖倚風自笑韋蘇州如園客獨繭時合音
　徽孟浩然如洞庭始波木葉微脱杜牧之如銅丸走
　坂駿馬注坡白樂天如山東父老課農桑言言皆實
　元微之如李龜年説天寳遺事貌悴而神不傷劉夢
　得如鏤冰雕瓊流光自照李太白如劉安雞犬遺響
　白雲覈其歸存恍無定處韓退之如囊沙背水惟韓
　信獨能李長吉如武帝食露槃無補多慾孟東野如
　埋泉㫁劒卧壑寒松張籍如優工行郷飲醻獻秩如
　時有詼氣栁子厚如髙秋獨眺霽晩孤吹李義山如
　百寳流蘇千絲鐵網綺密瓌妍要非適用本朝蘇東
　坡如屈注天潢倒連滄海變眩百怪終歸雄渾歐公
　如四瑚八璉止可施之宗廟荆公如鄧艾縋兵入蜀
　要以險絶為功山谷如陶𢎞景祗詔入宫析理談𤣥
　而松風之夢故在梅聖俞如闗河放溜瞬息無聲秦
　少游如時女步春終傷婉弱後山如九臯獨唳深林
　孤芳沖寂自妍不求識賞韓子蒼如梨園按樂排比
　得倫吕居仁如散聖安禪自能竒逸其它作者未易
　殫陳獨唐杜工部如周公制作後世莫能擬議
沈存中筆談載石曼卿居蔡河下曲鄰有豪家曼卿訪
　之延曼卿飲羣妓十餘人各執肴果樂器一妓酌酒
　以進酒罷樂作羣妓執果肴者萃立其前食罷則分
　列其左右京師人謂之軟盤余按江南李氏宰相孫
　晟每食不設几案使衆妓各執一器環立而侍號肉
　臺盤時人多效之事見五代史記死事傳及馬令南
　唐書義死傳軟盤蓋始於此
三省宻院奏事退覆奏所得㫖周文忠書其本末於二
　老堂雜誌甚詳著其略於此淳熙四年四月甲戌垂
　拱殿六參使相曾覿起居退肩輿歸第直省官賈光
　祖散祇候李處和使臣唐章騎從已而參政龔茂良
　奏事畢馳馬入堂遂踵相躡街司促光祖輩避道光
　祖輩出語不遜光祖處和實𨽻籍三省宻院茂良大
　不能平明日奏其事上諭覿致謝又明日覿以光祖
　處和申省施行上謂茂良先權衝替二人然後施行
　茂良遽下臨安府杖罷丁丑上批問茂良昨已面諭
　何遽也自是茂良待罪求去不絶五月甲子户部郎
　謝開之賜出身除殿中侍御史六月丁丑茂良除資
　政學士知鎮江府是日開之對壬午再對癸未茂良
　落職放罷於是覿之婣家韓彦古獻議三省宻院舊
　奏事退徑批聖㫖非是乞朝退一一覆奏禁中詳觀
　乃付出專為此也上大以為然自是每事於奏目後
　用黄紙貼云得㫖云云朝退封入改則改留則留遂
　以為常是月末蜀人張唐卿欲用淮南舊賞改官趙
　雄力主之都承㫖王抃執不可雄乃請改次等合入
　官既覆奏止令循兩資明日上諭三省云若非覆奏
　幾誤推賞此可為萬世法雖有强臣跋扈不能易也
　七月癸丑開之又論茂良遂責散官英州安置國初
　自范質進擬已更舊制至是復創覆奏云開之名下
　一字曰然上一字犯御嫌名故書其字
靖州圖經載其俗居喪不食酒肉鹽酪而以魚為蔬今
　湖北多然謂之魚菜不特靖也老杜白小詩云白小
　羣分命天然二寸魚細微霑水族風俗當園蔬正指
　此蓋老杜嘗往来荆楚而此詩則嘉興魯氏定為夔
　門所作夔亦與湖北相鄰故也注杜詩者皆不及此
　韻語陽秋云言白小與菜無異豈復有厚味哉非其
　指矣
唐僖宗乾符二年禮部侍郎崔沆下進士三十人鄭合
　敬第一摭言載其宿平康里詩云春來無處不閒行
　楚閏相看别有情好是五更殘酒醒時時聞喚狀頭
　聲注云楚娘閏娘妓之尤者韻語陽秋謂為鄭谷所
　作誤矣
臨安有鬻紙者澤以漿粉之屬使之瑩滑謂之蠲紙蠲
　猶潔也詩吉蠲為饎周禮宫人除其不蠲名取諸此
　又記五代何澤傳載民苦於兵往往因親疾以割股
　或既喪而廬墓以規免州縣賦役户部嵗給蠲符不
　可勝數而課州縣出紙號蠲紙蠲紙之名適同非此
　之謂也
唐明宗時加秦王從榮天下兵馬大元帥有司言元帥
　或統諸道或專一面自前世無天下大元帥之名其
　禮無所考据余按唐至徳初以廣平王為天下兵馬
　元帥天復三年三月以輝王祚為諸道元帥其年十
　二月敇國史所書元帥之任並以天下為名乃自近
　年改為諸道宜却復為天下兵馬元帥至徳距長興
　尚逺若天復則耳目相接而有司皆不之知何其陋
　邪元帥之名肇見於左氏晉謀元帥是也然是時所
　謂元帥者中軍之將爾未以名官也至隋始有行軍
　元帥唐初有左右元帥太原道行軍元帥西討元帥
　自此寖多然天下兵馬元帥則始於廣平大元帥則
　始於從榮唐末嘗以天下兵馬元帥授朱全忠偽吳
　以天下兵馬大元帥授李昪梁末帝以天下兵馬都
　元帥授錢鏐晉髙祖以天下兵馬都元帥授錢元瓘
　出帝以東南面兵馬都元帥授錢𢎞佐周又以天下
　兵馬都元帥授錢俶國初改為天下兵馬大元帥古
　今當其任者蓋寥寥可數而我髙宗皇帝遂自此應
　中興之運初元帥皆親王為之廷臣副貳而已惟哥
　舒翰郭子儀李光弼房琯皆嘗真除錢氏繼之全忠
　自置昇偽命不足道也
岑彭引兵從光武破天水與吳漢圍隗囂於西城時公
　孫述將李育將兵救囂守上邽帝留蓋延耿弇圖之
　而車駕東歸敇彭書曰兩城若下便可將兵南擊蜀
　虜人苦不知足既平隴復望蜀世言得隴望蜀本此
　又司馬懿為曹操主簿從討張魯言於操曰劉備以
　詐力虜劉璋蜀人未附而逺爭江陵此機不可失也
　今若耀威漢中益州震動進兵臨之必瓦解因此之
　勢易為功力聖人不能違時亦不失時操曰人苦無
　足既得隴右復欲得蜀言竟不從蓋用前語也
晉明帝問王導晉所以得天下導陳司馬懿創業之始
　及司馬昭弑髙貴鄉公事明帝以面覆牀曰若如公
　言晉祚復安得長逺殊不思牛繼馬後晉已絶矣
古今詠史之作多矣以經子被之聲詩者蓋鮮張横渠
　始為解詩十三章葛覃曰葛蔓青長谷鳥遷女紅興
　念憶歸安不將貴盛驕門族容使親心得盡歡卷耳
　曰閨閫誠難與國防黙嗟徒御困髙岡觥罍欲解痡
　瘏恨采耳元因備酒漿洪忠宣著春秋紀詠三十卷
　凢六百餘篇石碏大義滅親曰惡吁及厚篤忠純大
　義無私遂滅親後代姦邪殘骨肉屢援斯語陷良臣
　鄭人來渝平曰鄭人來魯請渝平姑欲修和不結盟
　使宛歸祊平可驗二家何誤作隳成張無垢亦有論
　語絶句百篇夫子之文章可得而聞也夫子之言性
　與天道不可得而聞也曰既是文章可得聞不應此
　外尚云云如何夫子言天道肯把文章兩處分顔子
　簞瓢曰貧即無聊富即驕囘心獨爾樂簞瓢箇中得
　趣無人會惆悵遺風乆寂寥近嵗嘗見紀孟十詩題
　張孝祥作于湖集中無之必依託者如爭地爭城立
　霸基焉能一統混華夷力期行攻怠求艾深欲為王
　愧折枝縁木求魚何反計為叢敺雀失深思是宜孟
　氏諄諄誨不嗜殺人能一之異端邪説日交馳聖哲
　攻之必費辭深詆並耕排許子極言二本闢夷之復
　明陳仲廉無取力斥楊朱義不為寄語外人非好辯
　欲令大道日星垂又有黄次伋者不知何許人賦評
　孟詩十九篇極詆孟子且及子思漫紀一二首篇傳
　道八句云此道曾參得最真寥寥千載付何人所傳
　伋也亦無母誰覺軻乎倡不臣忠孝缺來今已乆中
　庸到此盍惟新願言為子為臣者勿據悠悠紙上塵
　文王之囿方七十里一絶云庇民徳莫大文王西伯
　都來百里强園囿盤遊方七十斯民何處事耕桑蚍
　蜉撼大木多見不知量也若康節先生觀易觀書觀
　詩觀春秋四吟則盡掩衆作一物其來有一身一身
　還有一乾坤能知萬物備於我肯把三才别立根天
　向一中分體用人於心上起經綸天人焉有兩般事
　道不虚行只在人吁嗟四代帝王權盡入區區一舊
　編或讓或爭三萬里相因相革二千年唐虞事業誰
　能繼湯武功夫世莫傳時既不同人又異仲尼惡得
　不澘然愛君難得似當時曲盡人情莫若詩無雅豈
　明王教化有風方識國興衰知音未若吳公子潤色
　曽經魯仲尼三百五篇天下事後人誰敢更譏非堂
　堂王室寄空名天下無時不戰争滅國伐人唯恐後
　尋盟報役未嘗寧晉齊命令炎如火文武鎡基冷似
　冰唯有感麟心一片萬年千載若丹青
　
　
　
　
　
　
　賔退録卷二
欽定四庫全書
　賔退録卷三　　　　　　宋　趙與峕　撰
晉簡文母鄭太后諱阿春晉人避其諱皆以春秋為陽
　秋后傳孝武下詔依陽秋故事上尊號孝武母李太
　后傳何澄等議服制曰陽秋之義母以子貴是也若
　禇裒傳桓彛目之曰有皮裏陽秋荀弈傳張闓孔愉
　難弈駁陳留王出城夫謂宋不城周陽秋所譏則皆
　事在鄭后之前晉之史官追改以避之耳故孫盛輩
　著書曰晉陽秋近世葛常之侍郎(立方/)作詩話極其
　該洽顧名之曰韻語陽秋以今人而為晉諱不深考
　也晉世后諱多矣獨避鄭諱為不可曉然盛又有魏
　氏春秋習鑿齒亦著漢晉春秋司馬彪作九州春秋
　則當時亦不盡避史官亦不能盡改蓋晉史凡十八
　家而唐人修書又出於二十一人之手豈無同異耶
世俗稱列寺卿曰大卿諸監曰大監所以别於少卿監
　自國初以寺監寄禄之時已然相承甚乆然前代但
　有大鴻臚大司農大匠而已大卿大監之名殊不典
　元魏雖有大宗正卿大司農卿隋亦有新都大監然
　皆不足證也獨晉人謂著作郎為大著作職官志亦
　然今稱著作郎曰大著觕有据依
元昊冦邊韓忠獻駐兵延安夜有人攜匕首至卧内遂
　褰帷韓起坐問誰何曰某來殺諫議誰遣汝來曰張
　相公蓋張元也韓復就枕曰汝攜我首去曰某不忍
　願得諫議金帶足矣取帶而出明日不復治其事俄
　守陴卒報城櫓上得金帶乃納之明受之變張忠獻
　自平江起義勤王行次嘉禾一夕坐至夜分警備嚴
　甚忽有刺客至前出腰間文書乃苗劉使來賊公者
　賞格甚盛時左右睡已熟張遽問爾欲何為對曰某
　河北人粗知逆順豈肯為賊用況侍郎精忠大節感
　通神明某又安忍致害邪特見備禦未至恐後復有
　來者故相報耳張下執其手問其姓名曰某粗讀書
　若言姓名是徼後利顧有母在河北今徑歸矣拂衣
　而去超㨗若神翼日張取郡獄死囚斬以徇曰此刺
　客也私識其人終身物色竟不遇二事頗相似但受
　帶一節韓不及張而前之刺客亦不可以望後者也
　漢梁王使人刺爰盎刺者至闗中問盎稱之皆不容
　口迺見盎曰臣受梁王金刺君君長者不忍刺然後
　刺者十餘曹備之又與張事相類然爰卒不免而張
　竟無他張公忠臣爰非眞長者天理為不誣矣韓事
　見王彥輔麈史張事具行狀
光逸為門亭長迎新令至京師胡母輔之輩詣令家望
　見竒之李矩為吏送故縣令於長安梁王肜以為牙
　門以是知吏從迎送之儀晉已然矣宋書庾登之傳
　載其除豫章太守自臨川便道之官亦云儀迓光赫
　又謝方明自晉陵太守為南郡相晉陵亦有送故主
　簿隨在西蕭梁時諸鎮皆有迎主簿
今人以月一日八日十四日十五日十八日二十三日
　二十四日二十八日二十九日三十日不食肉謂之
　十齋釋氏之教也余按唐會要武徳二年正月二十
　四日詔自今已後每年正月九月及每月十齋日並
　不得行刑所在公私宜㫁屠釣永為常式乾元元年
　四月二十二日敇每月十齋日及忌日並不得採捕
　屠宰仍永為式其來尚矣九國志亦載南唐大臣多
　蔬食月為十齋今㫁獄律疏議列此十日謂之十直
　日
白樂天於潯陽舟中見商婦賦琵琶行其中有云商人
　重利輕别離前月浮梁買茶去是時此商留家潯陽
　而逺取茶於浮梁始知潯陽之茶唐未有也今其行
　幾徧天下而浮梁所産反不著時代推移而土地所
　生亦復變遷如此
晉書王育仕劉淵為太傅韋忠仕劉聰為鎮西大將軍
　劉敏元仕劉曜為中書侍郎三人者皆嘗委質於晉
　矣而皆謂之忠義王宏桎梏罪人以泥墨塗面置深
　坑中餓不與食太康中檢察士庶使車服異制宏縁
　此復遣吏科檢婦人衵服至褰發於路顧謂之良吏
　王渾妻鍾氏嘗夫婦共坐其子濟趨庭而過渾欣然
　曰生子如此足慰人心鍾笑曰若使新婦得配參軍
　生子故不翅如此參軍者渾弟淪也顧謂之烈女真
　可發一笑
邵康節洛陽春八絶其一云四方景好無如洛一嵗花
　竒莫若春景好花竒精妙處又能分付與閒人先鑑
　堂朝野遺事載吕吉甫在趙韓王南園京師匄人曰
　風乞兒者持大扇造吕求詩吕即書扇上無人肯作
　(佐/)除非乞没藥堪醫最是風求乞害風都占㫁筭來
　世上少如公吕詩雖戲謔然句體絶與邵詩相類
吕居仁舎人嘗與汪聖錫尚書論並拜兩相獨曾文昭
　草文肅制為得右相詞命之體乾道間虞忠肅拜右
　揆汪適當制遂祖其意而為之余按曽制云左右置
　相以總吾喉舌之司東西分臺以斡我鈞衡之任居
　中如鼎足之峙承上若台符之聮相須而成闕一不
　可迺登次輔以告大廷汪制云朕洪惟國朝之制並
　建宰輔之司應變守文咸底於道獻可替否各單厥
　心矧予繼承惟日兢惕懋乃后徳交修繄賴於同寅
　揚于王庭孚號式新於衆聼其登次相以叶舊章似
　微不及也初韓忠彥拜左僕射蔡京當制欲刺探徽
　宗之意徐奏請曰制詞合作專任一相或作分任兩
　相之意徽宗曰專任一相翼日京出宣言曰子宣不
　復相矣已而復召肇草制拜布右僕射肇之詞蓋有
　為云
李昊仕於蜀王衍之亡為草降表及孟昶降又草焉蜀
　人夜表其門曰世修降表李家當時傳以為笑余記
　晉謝澹少歴顯位桓𤣥之簒以澹兼太尉與王謐俱
　齎册到姑孰元熙中為光禄大夫復兼太保持節奉
　册禪宋正堪作對
漢昭帝察霍光之忠知燕王上書之詐後世稱其明順
　帝時張逵輩譖梁商謀廢立帝知其妄收逵等殺之
　與昭帝相類洪文敏謂順帝復以政付梁冀其明非
　昭帝比故不為人所稱前燕慕容暐初立慕容根譖
　慕容恪慕容評將謀為亂暐曰二公國之親穆先帝
　所託終應無此未必非太師將為亂也收根等斬之
　可與昭順並稱考三君之年昭帝十四順帝二十五
　而暐方十一尤不可及然其末年恪既死母后亂朝
　評以黷貨干政不能容慕容垂之勲徳遂為苻秦所
　滅與早歲殊不相似又非順帝比也
東蜀楊天惠撰彰明縣附子記云綿州故廣漢地領縣
　八惟彰明出附子彰明領郷二十惟赤水廉水會昌
　昌明宜附子總四郷之地為田五百二十頃有竒然
　秔稻之田五菽粟之田三而附子之田止居其二焉
　合四郷之産得附子一十六萬斤已上然赤水為多
　廉水次之而會昌昌明所出微甚凡上農夫嵗以善
　田代處前期輒空田一再耕之蒔薺麥若巢縻其中
　比苗稍壯并根葉耨覆土下復耕如初乃布種每畝
　用牛十耦用糞五十斛七寸為壠五尺為符終畝為
　符二十為壠千二百壠從符衡深亦如之又以其餘
　為溝為涂春陽墳盈丁壯畢出疏整符壠以需風雨
　風雨時過輒振拂而駢持之既又挽草為援以御烜
　日其用工力比它田十倍然其嵗獲亦倍稱或過之
　凡四郷度用種千斛以上種出龍安及龍州齊歸木
　門青塠小平者良其播種以冬盡十一月止採擷以
　秋盡九月止其莖類野艾而澤其葉類地麻而厚其
　花紫葉黄㽔長包而圓蓋其實之美惡視功之勤窳
　以故富室之入常美貧者雖接畛或不盡然又有七
　月採者謂之早水拳縮而小蓋附子之未成者然此
　物畏惡猥多不能常熟或種美而苗不茂或苗秀而
　實不充或已釀而腐或已暴而攣若有物焉隂為之
　故園人將採常禱於神或目為藥妖云其釀法用醯
　醅安密室淹覆彌月乃發以時暴涼乆乃乾定方出
　釀時其大有如拳者已定輒不盈握故及兩者極難
　得蓋附子之品有七實本同而末異其種之化者為
　烏頭附烏頭而傍生者為附子又左右附而偶生者
　為鬲子又附而長者為天雄又附而尖者為天佳又
　附而上出者為側子又附而散生者為漏籃皆脉絡
　連貫如子附母而附子以貴故獨專附名自餘不得
　與焉凡種一而子六七以上則其實皆小種一而子
　二三則其實稍大種一而子特生則其實特大此其
　凡也附子之形以蹲坐正節角少為上有節多䑕乳
　者次之形不正而傷缺風皺者為下附子之色以花
　白為上鐵色次之青緑為下天雄烏頭天佳以豐實
　過握為勝而漏籃側子園人以乞(棄/)役夫不足數也
　大率蜀人餌附子者少惟陜輔閩浙宜之陜輔之賈
　纔市其下者閩浙之賈纔市其中者其上品則皆士
　大夫求之蓋貴人金多喜竒故非得大者不厭然上
　人有知藥者云小者固難用要之半兩以上皆良不
　必及兩乃可此言近之按本草經及注載附子出犍
　為山谷及江左山南嵩髙齊魯間以今考之皆無有
　誤矣又云春採為烏頭冬採為附子大謬又云附子
　八角者良其角為側子愈大謬與余所聞絶異豈所
　謂盡信書不如無書者類耶以上皆楊説古涪志既
　刪取其略著于篇然又云天雄與附子類同而種殊
　附子種近類漏籃天雄種如香附子凡種必取上為
　槽作傾邪之勢下廣而上狹寘種其間其生也與附
　子絶不類雖物性使然亦人力有以使之此又楊説
　所未及也審如志言則附子與天雄非一本矣楊説
　失之本草圖經與此小異廣雅云奚毒附子也一嵗
　為萴(與側/同)子二嵗為烏喙三嵗為附子四嵗為烏頭
　五嵗為天雄蓋亦不然鬲子天佳漏籃三物本草皆
　不著張華博物志又云烏頭天雄附子一物春秋冬
　夏採各異也
左氏傳内蛇與外蛇鬭於鄭南門中内蛇死六年而厲
　公入漢太始四年趙有蛇從郭外入邑與邑中蛇羣
　鬭孝文廟下邑中蛇死六年而武帝崩異哉然趙敬
　肅王彭祖薨於次年亦其應也
玉壺清話真宗問近臣唐酒價幾何丁晉公奏曰每升
　三十杜甫詩曰速須相就飲一斗恰有三百青銅錢
　與旹嘗因是戲考前代酒價多無傳焉惟漢昭帝罷
　榷酤之時賣酒升四錢明著於史劉貢父云所以限
　民不得厚射利是已典論謂孝靈末百司湎酒酒千
　文一斗曹子建樂府歸來宴平樂美酒斗十千此三
　國之時也然唐詩人率用此語如李白金樽清酒斗
　十千王維新豐美酒斗十千白樂天共把十千酤一
　斗又軟美仇家酒十千方得斗又十千一斗猶賖飲
　何况官供不著錢崔輔國與沽一斗酒恰用十千錢
　郎士元六言絶句十千提攜一斗逺送瀟湘故人皆
　不與杜詩合或謂詩人之言不皆如詩史之可信然
　樂天詩最號紀實者豈酒有美惡價不同歟抑何其
　遼絶耶穆宗朝王仲舒為江西觀察使時穀數斛易
　斗酒尤可怪楊凝詩湘隂直與地隂連此日相逢憶
　醉年美酒非如平樂貴十升不用一千錢嶺表録異
　云廣州人多好酒生酒行兩面羅列皆是女人招呼
　鄙夫先令嘗酒盎上白瓷甌謂之􁀙一􁀙三文不持
　一錢來去嘗酒致醉者當壚嫗但笑弄而已嶺表録
　異唐之書也今必不然􁀙字不見於字書説文云甌
　瓿謂之瓵瓵盈之切疑是瓵字傳寫之誤或南方俗
　字自有􁀙字亦不可知若梁元帝長歌行當壚擅㫖
　酒一巵堪十千謂之堪則非眞十千也
諺謂物多為無萬數漢書成帝紀語
漢成帝詔言昌陵作治五年客土疏惡終不可成服䖍
　注曰取他處上以增髙為客土乃知客土二字其來
　甚古唐書方伎杜生傳亦有客土無氣之語蓋又近
　世云
唐太宗時米斗三錢後世以為美談梁天監四年米斛
　亦三十錢唐元和六年天下米斗有直二錢者人罕
　稱道然皆不若漢宣帝元康間嘗穀石五錢矣此古
　今所無也東魏元象興和中穀斛九錢可以為次矣
漢世大率錢重前所書酒升四錢穀石五錢槩可推已
　元康神爵之間金城湟中穀斛亦不過八錢惟元帝
　永光二年歲比不登京師穀石二百餘邊郡四百闗
　東五百時四方饑饉朝廷以為憂而其先初元二年
　齊地饑穀石財三百餘民已多餓死者矣王莽時黄
　金一斤直錢萬朱提善銀八兩直一千五百八十它
　銀八兩直一千而已髙帝賀吕公紿曰賀錢萬吕公
　大驚起迎之門顏師古謂以其錢多故特禮之若今
　世十千何足驚也元帝臨獸圏猛獸驚出馮貴人前
　當之帝雖嘉美其義僅賜錢五萬惠帝元年民有罪
　得買爵三十級以免死罪應劭謂一級直錢二千凡
　為六萬武帝天漢大始間募死罪入贖錢五十萬減
　死一等雖數踰惠帝時八倍然後世正使匱乏之極
　亦何肯出此令可見當時錢之艱得也至成帝鴻嘉
　中買爵之賈殺而為千錢矣西都制禄以穀奉錢皆
　無所考僅可知者丞相大司馬大將軍月六萬御史
　大夫月四萬光禄大夫月萬二千司𨽻校尉月數千
　諫大夫月九千二百秩百石月六百待詔公車月二
　百四十其薄至此貢禹遷光禄大夫猶謂家日益富
　後漢之制凡受俸者皆半錢半穀延平中定制中二
　千石俸錢月九千不若今世初品官之奉也洪文惠
　𨽻釋云漢刻載修廟及表墓人所費有出錢百者熹
　平四年濟隂太守張寵以二千祠堯碑遂夸而書之
　貢禹被徵賣田百畝以供車馬以今江淛田賈㑹之
　不減二三千緡車馬之費當不至是則當時田賈亦
　非今比西都外戚之盛萌芽於元帝之時王嘉謂是
　時貲千萬者尚少他復何言崔烈入錢五百萬得為
　司徒五百萬五千緡也以今助邊之數校之但可得
　校副尉耳併發觀者一笑
漢長安有四尉晉洛陽有六尉隋改縣尉為縣正又為
　書佐新唐書百官志注云唐武徳元年改書佐曰縣
　尉尋改曰正畿縣上縣正皆四人七年改縣正復曰
　尉然唐六典載萬年長安河南洛陽奉先太原晉陽
　七縣尉各六人京兆河南太原諸畿縣及諸州上縣
　尉各二人而已新舊唐書皆從之新書自與注文矛
　盾不能定于一也按李太白作溧陽瀨水貞義女碑
　云縣尉廣平宋陟丹陽李濟南朝陳然清河張昭皆
　有卿才霸略同事相協又虞城縣令李公去思頌碑
　亦云縣尉李向趙濟盧榮等同徳比義好謀而成以
　此二碑推之則上縣不止兩尉明矣本朝雖赤縣無
　三尉者蓋前代無巡檢今劇縣巡檢至四五人小縣
　亦一二人尉雖少未害也
熙寧中華山圯雨木冰已而韓魏公薨王荆公挽詞云
　木稼曽聞達官怕山頽果見哲人萎西清詩話謂用
　孔子及唐寧王事寧王事新書無之見於劉耀逺舊
　史傳中開元二十九年冬京城寒甚凝霜封樹學者
　以為春秋雨木冰即此是亦名樹介言其象介胄也
　憲見而歎曰此俗所謂樹稼者也諺曰樹稼達官怕
　必有大臣當之吾其死矣十一月薨按漢天文志亦
　曰今之長老名木冰為木介介者甲甲兵象也余謂
　稼字義不可通特介聲之訛耳劉向曰冰者隂之盛
　木者少陽貴臣卿大夫象也此人將有害則隂氣脅
　木未雨而木先寒故得雨而冰也達官怕之諺本此
　顔師古註劉向傳謂今俗呼為間樹齊民要術黍穄
　篇又謂之諫樹云
故人楊晉翁(天桂/)嘗語予昔為瀧水令初謁郡時盛暑
　徳慶林守(會/)衣紗公服出延客謂遐陬僻郡敢於縱
　肆其野如此後閲初寮外制集有朝散郎劉繹朝見
　著紗公服特降一官蓋政和間又江鄰幾(休復/)嘉祐
　雜誌云一朝士五月起居衣緋紗公服為臺司所糾
　三司使包拯亦衣紗公服閤門使易之且詰有何條
　例荅云不見舊例只見至尊御此耳始知何代無之
　然包公未必爾也
唐愼微蜀州晉原人世為醫深於經方一時知名元祐
　間帥李端伯招之居成都嘗著經史證類備急本草
　三十二卷盛行於世而艾晟序其書謂慎微不知何
　許人故為表出蜀今為崇慶府
世俗謂自辨解曰分疏(平/)顏師古注爰盎傳不以親為
　解曰解者若今言分疏又北齊書祖珽傳髙元海奏
　珽不合作領軍并與廣寧王交結珽亦見帝令引入
　珽自分疏則北朝暨唐已有是言矣
英宗於仁宗為從子宣仁后於光獻為甥自幼同鞠禁
　中會温成有寵英宗遂還宫邸宣仁亦歸其家洎温
　成薨仁宗竟無子一日謂光獻曰吾夫婦老無子舊
　養十三滔滔各已長立朕為十三后為滔滔主婚使
　相娶嫁十三英宗行第滔滔宣仁小字也時宫中謂
　天子娶婦皇后嫁女事具邵伯温見聞録與旹按漢
　成帝欲與近臣游宴張安世𤣥孫放以公主子且開
　敏得幸放取皇后弟許嘉女上為放供張賜甲第充
　以乗輿服飾亦號為天子取婦皇后嫁女又唐中宗
　時蕭至忠以女妻韋后舅崔從禮子帝主蕭后主崔
　時謂天子嫁女皇后娶婦此皆非可與聖世同年而
　語也姑記其語之適同而已
王孝先(曾/)諡文正王子明(旦/)諡文貞避仁廟嫌諱亦稱
　文正後來稱孝先者多稱其封國以為别子明封魏
　國人罕稱也韓參政(億/)諡忠憲韓魏公諡忠獻字雖
　不同音則莫辨此四臣者皆名臣也至於趙閲道諡
　清獻而趙正夫(挺之/)諡清憲則幾於珷玞亂美玉矣
絲竹筦絃漢張禹傳語王右軍蘭亭序承用之四字實
　二物耳
今職制令諸縣有繁簡難易監司察令之能否隨宜對
　換仍不理遺闕按薛宣為左馮翊頻陽縣北當上郡
　西河為數郡湊多盜賊其令平陵薛恭本縣孝者功
　次稍遷未嘗治民職不辦而粟邑縣小辟在山中民
　謹樸易治令鉅鹿尹賞乆郡用事吏為樓煩長舉茂
　材遷在粟宣即以令奏賞與恭換縣二人視事數月
　而兩縣皆治則漢已著此令矣近世監司未嘗行也
吾夫子論君子小人之情狀與旹既書之以自警然邵
　康節先生諸詩尤能推廣聖人之意不暇悉載特取
　其尤深切著明者一篇以諗觀者處身吟云君子處
　身寧人負己己無負人小人處事寧己負人無人負
　己持此詩以觀人君子小人如辨白黑所惡於上毋
　以使下所惡於下毋以事上所惡於前毋以先後所
　惡於後毋以從前所惡於右毋以交於左所惡於左
　毋以交於右此君子絜矩之道小人何足以知之子
　貢謂我不欲人之加諸我也吾亦欲無加諸人無加
　諸人足矣人之加諸我者安能絶之夫子曰賜也非
　爾所及也蓋未然其言耳康節又有詩云人如負我
　我何預我若辜人人有詞孟子亦謂自反而仁矣自
　反而有禮矣自反而忠矣其横逆由是也則此亦妄
　人也已矣又何難焉學者當知此意
九江琵琶亭壁間題詠甚多嘉泰初撤而新之俱不復
　存時族父石埭府君丞徳化被郡檄督工獨取成都
　郭宗丞(明復/)一詩刻之石真絶唱也其詩云香山居
　士頭欲白秋風吹作湓城客眼㸔世事等虚空雲夢
　胷中無一物舉觴獨醉天為家詩成萬象遭梳􁅥不
　管時人皆欲殺夜深江上聴琵琶賈胡老婦兒女語
　淚濕青衫如著雨此公豈作少狂夢與世浮沈聊爾
　汝我來後公三百年潯陽至今無管絃長安不見遺
　音寂依舊康廬翠掃天夏文莊嘗有寄題琵琶亭一
　絶云流光過眼如車轂薄宦拘人甚馬銜若遇琵琶
　應大笑何須泣淚滿青衫近時陳益之待制(謙/)又賦
　續琵琶行有云青衫夜半何曾著引興參差雜椒糈
　亦皆有新意倦遊雜録載史沆嘗題詩亭上坐上騷
　人雖有淚江邊寡婦不難欺若使王涯聞此曲織羅
　應過賞花詩沆早登進士第坐事遷謫而死平生好
　持人短長世以凶人目之故雖古人亦妄肆詆訾云
　
　
　
　
　
　
　
　
　
　
　
　
　
　
　賔退録卷三
欽定四庫全書
　賔退録卷四　　　　　　宋　趙與旹　撰
班孟堅作楊雄傳獨載所為文歴官行事顧列於贊中
　它傳皆不然韓退之作劉統軍碑惟書門人故吏之
　言而世系事實悉具於銘詞正用此體近世惟胡忠
　簡作趙龍學(子潚/)墓銘亦然誌特書世系𦵏日而已
龔遂自渤海徵至京師議曹王生從遂將入宫王生從
　後呼止遂曰天子即問君何以治渤海君不可有所
　陳對宜曰皆聖主之徳非小臣之力也遂至前上果
　問以治狀遂對如王生言天子說其有讓笑曰君安
　得長者之言而稱之遂因前曰臣非知此乃臣議曹
　教戒臣也王生必素知遂不能為此言然後教之宣
　帝必素知遂非長者然後疑之然遂始能受王生之
　言而又終以實對是亦長者也已
西漢兩萬石君石奮及四子俱二千石景帝號奮曰萬
　石君馮揚宣帝時為𢎞農太守有八子皆二千石趙
　魏間榮之亦號曰萬石君又嚴延年兄弟五人俱二
　千石東海號其母曰萬石嚴嫗東漢有萬石秦氏唐
　有萬石張家
慶厯間廣西戮歐希範及其黨凡二日剖五十有六腹
　宜州推官呉簡皆詳視之為圖以傳于世王莾誅翟
　義之黨使太醫尚方與巧屠共刳剥之量度五藏以
　竹筳導其脈知所終始云可以治病然其説今不傳
廣陵所刻夢溪筆談第十八卷積甖之術注中又倍下
　長得十六當作二十四併入上長得四十六當作二
　十六士夫知筭術者少故莫辨其誤漫記之
宋明帝名彧而其子後廢帝名昱元魏獻文名𢎞而其
　子孝文名宏皆聲絶相近似當避也周厲王名胡其
　七世孫僖王名胡齊尤可怪周人以諱事神而猶有
　此何歟
容齋續筆云白樂天詩鞍馬呼教住骰盤喝遣輸長驅
　波卷白連擲采成盧注云骰盤卷白波莫走鞍馬皆
　當時酒令予按皇甫松所著醉鄉日月三卷載骰子
　令云聚十隻骰子齊擲自出手六人依采飲焉堂印
　本采人勸合席碧油勸擲外三人骰子聚於一處謂
　之酒星依采聚散骰子令中改易不過三章次改鞍
　馬令不過一章又有旗旛令閃擪令抛打令今人不
　復曉其法矣唯優伶家猶用手打令以為戲云以上
　皆洪説余謂酒令蓋始於投壺之禮雖其制皆不同
　而勝飲不勝者則一後漢賈逵亦嘗作酒令唐世最
　勝樂天詩如籌揷紅螺椀觥飛白玉巵打嫌調笑易
　飲訝卷波遲碧籌攢米椀紅袖拂骰盤之句不一不
　特如洪所云也本朝歐陽文忠公作九射格獨不别
　勝負飲酒者皆出於適然其説云九射之格其物九
　為一大侯而寓以八侯熊當中虎居上鹿居下雕雉
　猿居右雁兔魚居左而物各有籌射中其物則視籌
　所在而飲之射者所以為羣居之樂也而古之君子
　以爭九射之格以為酒禍起為爭爭而為歡不若不
　爭而樂也故無勝負無賞罰中者不為功則無好勝
　之矜不中者無所罰則無不能之誚探籌而飲飲非
　觥也無所恥故射而自中者有不得免飲而屢及者
　亦不得辭所以息爭也終日為樂而不恥不爭君子
　之樂也探籌之法一物必為三籌蓋射賓之數多少
　不常故多為之籌以備也凡今賔主之數九人則人
　探其一如八人則置其熊籌不及八人而又少則人
　探其一而置其餘籌可也益之以籌而人探其一或
　二皆可也進主人臨時之約然皆置其熊籌中則在
　席皆飲若一物而再中則視執籌者飲量之多少而
　飲器之大小亦惟主人之命若兩籌而一物者亦然
　凡射者一周既飲釂則飲籌而復探之籌新而屢變
　矢中而無情或適當之幸而免此所以歡然為樂而
　不厭也周文忠謂醉翁亭記云射者中弈者勝觥籌
　交錯恐或謂此古靈陳述古亦嘗作酒令每用紙帖
　子其一書司舉其二書祕閣其三書隱君子其餘書
　士令在座黙探之得司舉則司貢舉得祕閣則助司
　舉搜尋隱君子進於朝搜不得則司舉并祕閣自受
　罰酒後復增置新格聘使館主各一員若搜出隠君
　子則此二人伴飲二人直候隠君子出即時自陳不
　待尋問隱君子未出之前即不得先言違此二條各
　倍罰酒注云聘使蓋賞其能聘賢之義館主兼取其
　館伴之義唐有昭文館學士時人號為館主又云祕
　閣雖同搜訪隱君子或司舉不用其言亦不得爭權
　或偶失之即不得以司舉不用己言而辭同罰也然
　則倍罰司舉祕閣既探得即各明言之不待人發問
　如違先罰一觴司舉祕閣止得三搜客滿二十人則
　五搜餘人探得帖子並黙然若妄宣傳罰巨觴别行
　令古靈集載潘家山同章衡飲次行令探得隠君子
　為章衡搜出賦詩云吾聞隱君子大隱廛市間道義
　充諸中測度非在顔堯帝神且智知人亦孔艱勉哉
　二祕閣賢行如髙山近歲廬陵李寳之(如圭/)作漢法
　酒云漢法酒立官十曰丞相曰御史大夫曰列卿曰
　京兆尹曰丞相司直曰司𨽻校尉曰侍中曰中書令
　曰酒泉太守曰協律都尉拜司𨽻校尉者持節職舉
　劾劾及中書令酒泉太守者令太守以佞幸湎淫即
　得罪劾及侍中則司𨽻去節劾及京兆尹則上愛其
　才事留中不下皆别舉劾劾丞相司直則司直亦劾
　之劾列卿則列卿自訟廷辯之罪其不直者其劾丞
　相御史大夫者亦聴須先謁而後劾丞相御史亦得
　罪丞相得罪則中書令酒泉太守皆望風自劾御史
　得罪則惟酒泉太守自劾司𨽻以不畏彊禦後若有
　罪以贖論若泛劾而及丞相御史者罪司𨽻劾及京
　兆尹者事雖留中酒泉太守亦自劾劾及中書令者
　侍中自劾諸劾自劾得罪者皆降平原督郵協律都
　尉歌以餞之劾及協律者下之蠶室弦歌詩為新聲
　而求幸又書其後云右酒令也戲用漢制為之集者
　止九人則缺京兆尹八人則缺侍中七人則御史大
　夫行丞相事六人則缺司直當飲者皆即飲之或未
　舉飲者亦可計集者之數以為除官之數每當飲者
　予一筭除官既周視其筭以為飲齊三筭者即飲之
　二筭者與其筭等者決之一筭則留以須後律令載
　所不及者比附從事云今館閣有小酒令一卷慶厯
　中錦江趙景撰飲戲助歡三卷元豐中安陽竇譝撰
　酒令在焉玉籖詩一卷皇朝知黔南縣黄鑄撰以詩
　百首為籖使探得者隨文勸酒鑄字徳器栁州人釣
　鼇圖一卷不知作者刻木為鼇魚之屬沈水中釣之
　以行勸罰凡四十類各有一詩又有採珠局亦此類
　序稱撰人為王公不知其名凡三十餘類亦各有一
　詩又有捉卧甕人格皇朝李庭中撰以畢卓嵇康劉
　伶阮孚山簡阮籍儀狄顔囘屈原陶潛孔融陶侃張
　翰李白白樂天為目蓋與陳李之格大同小異特各
　更其名耳投壺經唐上官儀嘗奉敇刪定史𤣥道續
　注蓋采周顒郝同梁簡文數家之書為之司馬文正
　公更以新格舊書為之盡廢晁子止侍郎(公武/)郡齋
　讀書志又有木射圗一卷云唐陸秉撰為十五筍以
　代侯擊地毬以觸之筍飾以朱墨字以貴賤之朱者
　仁義禮智信温良恭儉讓墨者慢傲佞貪濫仁者勝
　濫者負而行賞罰焉疑亦此具也梁王魏帝金谷蘭
　亭又皆於遊燕之際以賦詩作賦不成者罰酒高續
　古(似孫/)緯略已詳此不重出
秦會之當國決意講和金俄背盟秦不知所措張巨山
　(嵲/)為司勲郎為代作自解之奏略曰伊尹告成湯徳
　無常師主善為師臣前贊議和今請伐金是皆主善
　為師如其不濟則陳力就列不能者止當遵孔聖之
　訓秦大喜擢巨山為右史而不知所引皆誤也時祕
　書省寓法慧寺或大書于門云周任為孔聖太甲作
　成湯秦大怒疑出於館職相繼斥去然史記殷本紀
　載伊尹作咸有一徳於成湯之時則司馬子長已誤
　矣蔡邕引致逺恐泥新唐書傳引以能問於不能皆
　以為孔子之言亦非
漢杜延年為御史大夫居父官府不敢當舊位坐卧皆
　易其處元魏任城王澄之子順除吏部尚書兼右僕
　射上省登階向榻見榻甚故問都令史荅曰此榻曽
　經先王坐順即哽塞涕泗交流乆而不能言遂令換
　之唐薛元超為中書舎人省中有盤石其祖道衡為
　隋内史侍郎時嘗據以草制元超每見輒泫然流涕
　裴諝五世為河南諝視事未嘗敢當正處居世官者
　當如此矣
晉琅邪王澄有髙名少所推服每聞衛玠言輒歎息絶
　倒時人語曰衛玠談道平子絶倒今流俗謂大笑為
　絶倒非也
先鑑堂朝野遺事云王文正公(曽/)相真宗吕許公(夷簡/)
　為參知政事仁宗朝吕為首相王再入議論多不合
　王求去甚力一日上留許公問所以處王公者吕皇
　恐不敢當上再三問之曰王某先朝舊臣當得使相
　或洛或許惟聖裁再問其次曰無已則大資政或青
　或鄆上首肯吕甚喜出省與宋宣獻(綬/)分路忘相揖
　晩報鎖學士院諸子問皆不荅夜深獨語晦叔曰次
　輔均勞矣明日盛服入朝則兩麻也吕判許州王知
　鄆州仁宗聖斷如此又孔毅父(平仲/)談苑云張鄧公
　吕許公同作宰相一日朝退仁宗獨留吕公問曰張
　士遜乆在政府欲與一差遣出去吕公曰士遜出入
　兩朝亦頗宣力仁宗曰恩命如何吕公曰與除靜江
　軍節度使檢校太傅知許州仁宗曰不虧他否吕公
　曰聖恩優厚吕公既退張吕親姻也私焉曰主上獨
　留公必是士遜别有差遣因祈以恩命吕沈吟乆之
　曰使弼使弼張亦欣然慰望是日張公打屏閤子内
　物色過半矣既夕鎖院明日早張公令院子盡般閤
　子内物色歸家更不趨待漏院只就審官東院待漏
　既入朝張公唯祇候宣麻吕公唯準擬押麻耳忽有
　堂吏報吕公云相公知許州吕公大驚於是張公押
　麻乃吕公除靜江軍節度使檢校太傅知許州也與
　旹按吕夷簡張士遜同相在天聖明道間章獻后上
　僊仁宗始親政與夷簡謀以樞密使張耆副史夏竦
　范雍趙稹參知政事陳堯佐晏殊皆章獻所任用悉
　罷之退告郭皇后后曰夷簡獨不附太后耶但多機
　巧善應變耳由是并罷夷簡為武勝軍節度使同平
　章事判陳州及宣制夷簡大駭不知其故素厚内侍
　閻文應使為中詗乆之乃知事由皇后其後再相贊
　成廢后之議實原於此談苑所載皆不合且節度使
　檢校太傅而不加辨章亦非使弼文徳殿宣布惟參
　政一員押麻餘宰執皆不往宰相亦不當押麻其書
　疑近世不知典故者所為必非孔氏本真至景祐四
　年四月夷簡自昭文相罷為檢校太師同平章事鎮
　安軍節度使判許州王曽自集賢相罷為尚書左僕
　射資政殿大學士判鄆州當以遺事為正初命曽知
　青州既入謝求改鄆州又僕射典州不當云知遂貼
　麻改命綬時參知政事亦同罷云苐曾初拜相夷簡
　執政皆在乾興元年七月時仁宗已踐阼真宗末年
　曽參知政事夷簡知開封府而已遺事謂曽相真宗
　夷簡參知政事亦誤也
沈存中筆談云穎昌陽翟縣有一杜生者不知其名邑
　人但謂之杜五郎所居去縣三十餘里唯有屋兩間
　其一間自居一間其子居之室之前有空地丈餘即
　是籬門杜生不出籬門凡三十年矣黎陽尉孫軫曽
　往訪之見其人頗瀟灑自言村民無所能何為見訪
　孫問其不出門之因笑曰以告者過也指門外一桑
　曰十五年前亦曽到此桑下納涼何謂不出門也但
　無用於時無求於人偶自不出耳何足尚哉問其所
　以為生曰昔時居邑之南有田五十畝與兄同耕後
　兄之子娶婦度所耕不足以贍乃以田與兄攜妻子
　至此偶有鄉人借此屋遂居之唯與人擇日又賣一
　藥以具饘粥亦有時不繼後子能耕鄉人見憐與田
　三十畝令子耕之尚有餘力又為人傭耕自此食足
　鄉人貧以醫自給者甚多不當更兼其利自爾擇日
　賣藥一切不為又問常日何所為曰端坐耳無可為
　也問頗觀書否曰二十年前亦曽觀書問觀何書曰
　曽有人惠一書册無題號其間多説淨名經亦不知
　淨名經何書也當時極愛其議論今亦忘之并書亦
　不知所在乆矣氣韻閑曠言詞精簡有道之士也盛
　寒但布袍草履室中枵然一榻而已問其子何如曰
　村童也然質性甚淳厚未嘗妄言未嘗嬉遊唯買鹽
　酪則一至邑中可數其行跡以待其歸徑往徑還未
　嘗傍遊一步也蔡絛鐵圍山叢談云靖康末有避亂
　於順昌山中者深入得茅屋主人風裁甚整即之語
　士君子也怪而問曰諸君何事挈孥能至是邪因語
　之故主人曰亂何自而起乎衆爭為言主人嗟惻乆
　之曰我父迺仁廟朝人也自嘉祐末卜居於此因不
　復出以我所聞但知有熙寧紀年亦不知于今幾何
　年矣洪文敏夷堅已志云陳元忠少魏漳州龍溪人
　客居南海嘗赴省試過南安㑹日暮趨城尚逺投宿
　野人家茅茨數椽竹樹茂密可愛主翁雖麻衫草屨
　而舉止談對宛若士人几案間有文籍散亂視之皆
　經子也陳叩之曰翁訓子讀書乎曰種園為生耳亦
　入城市乎曰十五年不出矣問藏書何用曰偶有之
　因雜以它語少焉暴風雨作其二子荷蓑負鋤歸大
　兒可十八九小兒十四五倚鋤前揖人物可觀絶不
　類農家子翁進豆羮享客不復共談遲明陳别去至
　城以事留一日偶適市見翁倉皇而行陳追詰之曰
　翁云十五年不入城何為到此曰吾以急事不容不
　出問其故不肯言固問之乃大兒於闗外粥果失税
　為關吏所拘陳為謁監征至則已捕送郡翁與小兒
　偕詣庭下長子當杖翁懇白郡守曰某老鈍無能全
　藉其子贍給若渠不勝杖則翼日乏食矣願以身代
　之小兒曰大人豈可受杖某願代兄兄又以罪在己
　甘心焉三人爭不決小兒來父耳旁語若將有所請
　翁叱之兒必欲前郡守頗疑之呼問所以對曰大人
　元係帶職正郎宣和間累典州郡翁急拽其衣使退
　曰兒狂妄言守詢誥敇在否兒曰見作一束置甕中
　埋於山下守立遣吏隨兒發取果得之即延翁上坐
　謝而釋其子次日枉駕訪之室已虚矣三事略相似
　世之慕紛華汩利禄事表襮者聞其風泚其顙矣杜
　生真有道之士南安翁棄官而晦其迹亦人所難能
　順昌山中主人避世者耳南安翁大兒不能保身幾
　禍其父其亦有愧于杜生之子矣
顏之推家訓云昔侯霸之子孫稱其祖父曰家公陳思
　王稱其父曰家父母為家母潘尼稱其祖曰家祖古
　人之所行今人之所笑也今南北風俗言其祖及二
　親無云家者田里猥人方有此言之推北齊人逮今
　幾七百年稱家祖者復紛紛皆是名家望族亦所不
　免家父之稱俗輩亦多有之但家公家母之名少耳
　山簡謂年幾三十不為家公所知蓋指其父非祖也
呉曽能改齋漫録云仁宗嘗御便殿有二近侍爭辯聲
　聞御前仁宗召問之曰甲言貴賤在命乙言貴賤由
　至尊帝黙然即以二小金合各書數字藏於中曰先
　到者保奏給事有勞推恩封祕甚嚴先命乙攜一往
　内東門司約及半道命甲攜一繼往無何内東門司
　保奏甲推恩仁宗恠問之乃是乙至半道足跌傷甚
　莫能行甲遂先到與旹按唐張鷟朝野僉載魏徵為
　僕射有二典事之長參時徵方寢二人牎下平章一
　人曰我等官職總由此老翁一人曰總由天上徵聞
　之遂作一書遺由此老翁者送至侍郎處云與此人
　一員好官其人不知出門心痛憑由天者送書明日
　引注由老翁者被放由天上者得留徵怪而問焉具
　以實對乃歎曰官職禄料由天者蓋不虚也二事蓋
　只一事曽傳聞之誤耳聖君賢相一嚬一笑猶當愛
　之豈肯激於一夫之言而輕用慶賞鄭公之事已不
　足信而我仁宗皇帝豈為是哉
開禧丙寅眉州重修圖經號江鄉志末卷雜記門云佛
　日大師宗杲每住名山七月遇蘇文忠忌日必集其
　徒修供以薦嘗謂張子韶侍郎曰老僧東坡後身張
　曰師筆端有大辨才非老先生而何鄉僧可昇在徑
　山為侍者親聞此語今按杲年譜蓋生於元祐四年
　己巳而東坡卒於建中靖國元年辛巳此時杲已十
　三歲矣杲平生尊敬東坡忌日修供或有之必無後
　身之説可昇之妄也
封國公者先小國次次國後大國已至大國者許於本
　等内改封國朝之制也洪忠宣以子貴追封鄒徙封
　衛乾道三年十二月改封魏矣至七年四月又再封
　魏其誥前銜稱贈太師追封魏國公後又云可特追
　封魏國公餘如故范文穆行詞略云魏大名也其命
　維新或謂既不改封他國何必命詞給告他人未見
　有重複如此者然余讀許崧老(翰/)外制有大禮封贈
　曽祖追封楊楚國公贈太師者逸其姓名注云元贈
　太師追封楊楚今再封制略曰封兼楊楚位極公師
　雖寵數不可以復加而申命用昭其無斁則知已有
　前比矣
後漢陳寵傳云十三月陽氣已至天地已交萬物皆出
　蟄虫始振人以為正夏以為春又隋書牛𢎞傳云今
　十一月不以黄鍾為宫十三月不以太簇為宫便是
　春木不王夏土不相則知正月亦可稱十三月魯氏
　自備但記陳寵一事云
今世男子初入學多用五嵗或七嵗蓋俗有男忌雙女
　忌隻之説以至笄冠亦然按北齊書李渾弟繪傳繪
　年六嵗便自願入學家人以偶年俗忌約而弗許伺
　其伯姊筆牘之閒而輒竊用未幾遂通急就章内外
　異之則其來乆矣
陶穀五代亂紀載黄巢遁免後祝髮為浮屠有詩云三
　十年前草上飛鐵衣著盡著僧衣天津橋上無人問
　獨倚危欄看落暉近世王仲言亦信之筆於揮麈録
　殊不知此乃以元微之智度師詩竄易磔裂合二為
　一元集可考也其一云四十年前馬上飛功名藏盡
　擁禪衣石榴園下擒生處獨自閑行獨自歸其二云
　三陷思明三突圍鐵衣抛盡納禪衣天津橋上無人
　識閑凭欄干望落暉
齊已折楊栁詞穠低似中陶潛酒軟極如傷宋玉風以
　中酒之中為去聲於義為長徐邈中聖人三國志既
　無音未可懸㫁為平聲也
毋持布皷過雷門漢王尊語師古注謂雷門㑹稽城門
　也有大鼓越擊此鼓聲聞洛陽故尊引之也布鼓謂
　以布為鼓故無聲曽文清詩敗鼓無聲强自撾不堪
　持過阿香家似用王語㸃化而誤以雷門為雷霆之
　雷洪文敏續筆謂城門名用一字者為雅馴歴舉左
　氏公羊諸書所載亦獨遺此
鮑明逺行路難首云奉君金巵之美酒瑇瑁玉匣之瑤
　琴七綵芙蓉之羽帳九華蒲萄之錦衾黄魯直送王
　郎酌君以蒲城桑落之酒泛君以湘纍秋菊之英贈
　君以黟川㸃漆之墨送君以陽關墮淚之聲正用其
　體
漢儋耳郡本朱崖之地唐為儋州本朝為昌化軍中國
　極南之地也山海經儋耳之國在大荒北任姓禺號
　子食穀北海之渚中郭景純注云其人耳大下儋垂
　在肩上朱崖儋耳鏤畫其耳亦以放之也吕氏春秋
　審分覽任數篇亦曰東至開梧南撫多􁗴西服夀靡
　北懷儋耳高誘注云北極之國又恃君覽云雁門之
　北鷹隼所鷙須窺之國饕餮窮竒之地叔逆之所儋
　耳之居多無君注云北方無君之國也則是極北别
　有一儋耳朱崖之名蓋晚出云
古今論天體者言人人殊然天主乎動地主乎靜未有
　謂地動者也惟考靈耀曰地有四遊冬至地上北而
　西三萬里夏至地下南而東三萬里春秋二分其中
　矣地恒動不止譬如人在舟而坐舟行而人不覺其
　説獨異
陸放翁入蜀記載其入沌後見舟人焚香祈神云告紅
　頭須小使頭長年三老莫令錯呼錯喚問何謂長年
　三老云稍公是也長讀如長幼之長乃知老杜長年
　三老長歌裏白晝攤錢髙浪中之語蓋如此因問何
　謂攤錢云博也按梁冀能意錢之戲注云即攤錢也
　則攤錢之為博亦信矣予以世人讀杜詩者多以長
　字為平聲故載陸語
　
　
　
　
　
　
　賔退録卷四
欽定四庫全書
　賔退錄卷五　　　　　　宋　趙與峕　撰
列仙傳琴髙趙人也以鼓琴為宋康王舍人行涓彭之
　術浮游冀州涿郡間二百餘年後辭入涿水中取龍
　子弟子潔齋候於水傍且設祠屋果乘赤鯉出祠中
　留一月餘復入水去今寧國府涇縣東北二十里有
　琴溪溪之側石臺髙一丈曰琴髙臺俗傳琴髙隠所
　有廟存焉溪中别有一種小魚他處所無俗謂琴髙
　投藥滓所化號琴髙魚歲三月數十萬一日來集漁
　者網取漬以鹽而曝之州縣須索無藝以為苞苴土
　宜其來乆矣舊亦入貢乾道間始罷前輩多形之賦
　詠梅聖俞王禹玉歐陽文忠公皆有和梅公儀(摯/)琴
　髙魚詩聖俞詩云大魚人騎上天去留得小鱗來接
　觴吾物吾鄉不須念大官常膳有肥羊禹玉詩云三
　月江南花亂開青溪曲曲水如苔琴髙一去無蹤跡
　枉是漁人尚見猜文忠詩云琴髙一去不復見神仙
　雖有亦何為溪鱗佳味自可愛何必虚名矜好竒聖
　俞又有宣州雜詩二十首其一云古有琴髙者騎魚
　上碧天小鱗隨水至三月滿江邊少婦自撈摝逺人
　無棄捐慿書不道薄賣取青銅錢聖俞宣人也汪彦
　章嘗賦長篇百川萃南州水族何磊砢其間琴髙魚
　初未列楚些豈堪陪薧鮮裁用當殽果土人私自珍
　千里事封裹遂令四方傳噍嚼亦云頗俗云琴髙生
　控鯉宛溪左靈蹤散如煙遺鬛尚餘顆向來騎鯨人
　逸駕嘗慕我不應當時遊反用此么麽得非效齊諧
　怪者記之過彭越小如錢蹤跡由漢禍越書載王餘
　變化更微瑣因知天地間人莫窮物夥區區於其中
　臆決蓋不可偽眞吾何知且用慰頥朶故山谷送舅
　氏野夫之宣城詩有云籍甚宣城郡風流數貢毛霜
　林收鴨脚春網薦琴髙蜀人任淵注此詩不知宣城
　土地所宜但引列仙傳事直云琴髙鯉也誤矣公儀
　詩恨未見汪詩不載集中
吳虎臣(曾/)漫錄云婺州下里有俗字如以􁁉為矮䬩為
　齋訟牒文案亦然范文穆桂海虞衡志云邊逺俗陋
　牒訴劵約專用土俗書桂林諸邑皆然今姑記臨桂
　數字雖甚鄙野而偏傍亦有依附􁁉音矮不長也􁯻
　音穏坐於門中穏也􁁉亦音穏大坐亦穏也仦音嫋
　小兒也奀音勒人瘦弱也􁁉音終人亡絶也􁁉音臘
　不能舉足也􁀙音大大女及姊也􁯩音磡山石之巖
　窟也閂音􁁧門横關也他不能悉記嶺外代荅於此
　外又記五字汆音酋言人在水上也氼音魅言没入
　水下也閄和馘切言隠身忽出以驚人之聲也􁁜音
　鬍言多髭也丼東敢切以石擊水之聲也余按魏書
　江式傳延昌三年上表論字不正體略曰皇魏承百
　王之季紹五運之緒世易風移文字改變篆形謬錯
　𨽻體失真俗學鄙習復加虚巧談辨之士又以意說
　炫惑於時難以釐改乃曰追來為歸巧言為辯小兒
　為䨲神蟲為蠶如斯甚衆又顔氏家訓載北朝喪亂
　之餘書迹鄙陋加以專輒造字乃以百念為憂言反
　為變不用為罷追來為歸更生為蘇先人為老如此
　非一徧滿經傳乃知俗字何代無之車同軌書同文
　豈易能哉與峕昔年侍先人官贑之石城俗字如此
　者尤多今不能記憶唐君臣正論載武后改易新字
　如以山水土為地千千萬萬為年永主久王為證長
　正主為聖一忠為臣一生為人一人大吉為君然嘗
　考之但有埊□□􁜷四字合證作□聖作􁀙君作□
　皆與正論所言不同今大理國文書至廣右者猶書
　國作圀亦後所改又吳主孫休名字四子嘗創□(音/灣)
　莔(音/迄)□(音/脫)􁁉(音/礥)壾(音/莽)昷(音/舉)□(音/褒)㷏(音/擁)八字南漢劉巖
　自制龑(音/儼)字為名蓋取飛龍在天之意云
論語子張問崇徳辨惑子曰主忠信徙義崇徳也愛之
　欲其生惡之欲其死既欲其生又欲其死是惑也誠
　不以富亦祗以異古注曰此詩小雅也祗適也言此
　行誠不足以致富適足以為異耳取此詩之異義以
　非之正義曰取此詩之異義以非人之惑也范氏謂
　人之成徳不足以富亦祗以行異於野人而已侯氏
　謂若其誠不富祗以取異耳伊川謂此錯簡當在第
　十六篇齊景公有馬千駟之上因此下文亦有齊景
　公字而誤也楊文靖尹和靖朱文公皆從之南軒謂
　言其誠實之不富祗以自取異云耳與峕按我行其
　野之詩誠作成取義與此不類不當遷就以求合此
　孟子所謂說詩者不以文害辭不以辭害志者也嘗
　聞平安趙先生云此特因子張之問而荅之學者之
　學聖人蓋不止此富者道盛徳至善之謂常人不能
　主忠信不能徙義愛之者未免欲其生惡之者未免
　欲其死若能反之誠未可謂之至善但亦足以異於
　常人而已此說最明白
唐張鷟自號浮休子張芸叟蓋襲其名
南唐保大中賜道士譚紫霄號金門羽客事見廬山記
　祐陵賜林靈素號用此故事
彭器資洪忠宣皆號鄱陽集王岐公張彦正皆號華陽
　集楊文公胡文定皆號武夷集魏仲先李漢老皆號
　草堂集謝無逸俞退翁傅子駿皆曰溪堂蘇子美張
　㑹川張徽皆曰滄浪李師中石守道皆曰徂徠晏元
　獻王荆公皆曰臨川他如錢文僖有伊川集邵康節
　有伊川擊壤集而程子又號伊川朱文公編二程文
　題河南程氏文集而尹師魯先有河南集又吕居仁
　舍人詩曰東萊先生詩集而從孫太史成公學者亦
　尊之曰東萊先生其著述尤多凡此數者驟見其名
　未免疑混要皆不若漢魏以來諸文人但標姓名曰
　某人某人集之為明白洞達也
漢書揚雄傳云劉棻嘗從雄學作竒字韓文公題張十
　六所居詩云端來問竒字為我講聲形然傳但云學
　作竒字不言問竒字後來相承而用蓋又以韓詩為
　本傳又曰家素貧嗜酒人希至其門時有好事者載
　酒肴從遊學與前學作竒字凡隔數十字了不相涉
　而近世文人多云載酒問字載酒問竒字之類不知
　何所本也藝文志云蕭何草律太史試學童能諷書
　九千字以上乃得為史又以六體試之課最者以為
　尚書御史書令史史六體者古文竒字篆書𨽻書繆
　篆虫書師古曰古文謂孔子壁中書竒字則古文而
　異者也許叔重說文解字云亡新居攝使大司空甄
　豐等校文書之部時有六書一曰古文孔子壁中書
　也二曰竒字即古文而異者也與顔注合其後晉衛
　巨山四體書勢元魏江式論書表皆同然則竒字者
　與科斗文字畧相似而異於小篆六書之一體耳今
　人才見書籍中難字便謂之竒字非也容齋三筆摘
　周禮中字如□㲈飌鱻之類凡數十為一則題曰周
　禮竒字且云前賢以為此書出於劉歆歆常從揚子
　雲學作竒字故用以入經蓋亦失於詳考學作竒字
　者歆之子棻亦非歆也
王荆公一日訪蔣山元禪師坐間談論品藻古今元曰
　相公口氣逼人恐著述搜索勞役心氣不正何不坐禪
　體此大事又一日謂元曰坐禪實不虧人余數年欲作
　胡笳十八拍不成夜坐間已就元大笑事見宗門武庫
元魏青州刺史公孫邃卒官髙祖在鄴宫為之舉哀青
　州佐吏疑為所服詔主簿近代相承服斬過塟便除
　可如故事自餘無服大成寥落可準諸境内之民為
　齊衰三月則知境内之民舊為刺史制服矣近世所
　無也然河中蒲坂人石文徳自祖父以來凡刺史守
　令卒官者皆制服送之朝廷遂標榜門閭史官復列
　之節義傳夸而書之審如邃傳所言則文徳之事不
　足為異矣此又何耶
啟顔錄載元魏太府少卿孫紹對靈太后臣年雖老臣
　卿乃少於是拜正卿按魏書亦書此事然紹自太府
　少卿遷右將軍太中大夫非正卿也孝莊建義初復
　除衛尉少卿將軍如故永安中方拜太府卿
權利所在小人之所必爭故雖父子之親有不恤也晉
　㑹稽王道子得政之乆末年有疾加以昏醉其子元
　顯知朝望去之謀奪其權諷天子解道子揚州刺史
　及司徒而道子不之覺元顯遂自為揚州刺史既而
　道子酒醒方知去職於是大怒而無如之何其後又
　加元顯錄尚書事先是謝安薨後道子已錄尚書至
　是更為長夜之飲政無大小一委元顯時謂道子為
　東錄元顯為西錄西府道車騎塡凑東第門下可設
　雀羅矣蔡京蔡攸父子俱貴權勢日相軋輕薄者互
　煽搖以立門户由是父子遂為仇敵攸别賜第嘗詣
　京京方與客語使避之而呼攸入甫就席遂起握父
　手為切脉狀曰大人脉勢舒緩體中得無有疾乎京
　曰無之攸曰禁中適有公事不得留遂去客竊窺得
　其事以問京京曰君不解此此輩欲以吾疾罷我也
　居數日京果致仕又以季弟絛鍾愛於京數白徽宗
　請殺之徽宗曰太師老矣不許但削絛官而已此四
　臣者卒皆貽家國之禍善乎康節先生之言曰人之
　所謂親莫如父子也人之所謂疎莫如路人也利害
　在心則父子過路人逺矣父子之道天性也利害猶
　或奪之況非天性者乎夫利害之移人如是之深也
　可不慎乎路人之相逢則過之固無相害之心焉無
　利害在前故也有利害在前則路人與父子又奚擇
　焉路人之能相交以義又何況父子之親乎夫義者
　讓之本也利者爭之端也讓則有仁爭則有害仁與
　害何相去之逺也堯舜人也桀紂亦人也人與人同
　而仁與害異爾仁因義而起害因利而生利不以義
　則臣弑其君者有焉子弑其父者有焉豈若路人之
　相逢一目而交袂於中逵者哉
歐陽文忠公著五代史記梁太祖本紀初稱温賜名後
　稱全忠封王後稱王至即位始稱皇帝徐無黨注曰
　始而稱名既而稱爵既而稱帝漸也爵至王而後稱
　著其逼也末帝而下訖于漢周諸帝紀皆然而新唐
　書本紀髙祖之生即稱髙祖太宗方四歲已書太宗
　二書出一手而書法不同如此未詳其㫖昔李子經
　(郛/)作緯文瑣語亦云唐五代史書皆公手所修然義
　例絶有不同者一人之作不應相去如此之逺議者
　謂唐書蓋不盡出公意
前車之覆後車之戒也元魏道武以服寒食散發動喜
　怒乖常遂來弑逆其子明元可以已矣而又服此藥
　不堪萬幾旋致夭折唐穆宗因擊毬暴得疾浸淫以
　至於崩其子敬宗亦可以已矣而聽政未踰月已連
　日為此戲自此馳逐不已宦者恐懼不三年而身罹
　不測之禍所謂下愚不移者與
俗說愚人以八百錢買匹絹持以染緋工費凡千二百
　而僅有錢四百於是併舉此絹足其數以償染工艾
　子云人有徒行將自吕梁托舟趨彭門者持五十錢
　造舟師師曰凡無齎而獨載者人百錢汝尚少半吾
　不汝載也人曰姑收其半當為挽縴至彭門以折其
　半又夷堅戊志載汪仲嘉(大猷/)自言其族人之僕出
　幹抵暮趦趄呻吟而來問何為曰恰在市橋上有保
　正引繩縛二十人過亦執我入其中我號呼不伏則
　以錢五千置我肩上曰以是倩汝替我喫縣棒我度
　不可免又念經年傭直不曾頓得五千錢不可失此
　遂勉從之到鄞縣與同縛者皆決杖乃得脫汪曰所
　得錢何在曰以謝公吏及杖直之屬僅能給用向使
　無此將更受楚毒豈能便出哉汪笑曰憨畜産可謂
　癡人僕猶愠曰官人是何言同行二十人豈皆癡耶
　竟不悟前二事蓋寓言以資笑謔而後一事乃真有
　之
吳虎臣辨唐異聞集所載開元中道者吕翁經邯鄲道
　上邸舍中以囊中枕借盧生睡事謂此吕公非洞賔
　也蓋洞賔自序以為吕渭之孫渭仕徳宗朝今云開
　元中則吕翁非洞賔無可疑者而或者又以為開元
　恐是開成字亦非也開成雖文宗時然洞賔此時未
　可稱翁本朝國史稱關中逸人吕洞賔年百餘歳而
　狀貌如嬰兒世傳有劍術時至陳摶室若以國史證
　之止云百餘歲則非開元人明矣雅言系述有吕洞
　賔傳云關右人咸通中舉進士不第值巢賊為梗攜
　家隠居終南學老子法以此知洞賔乃唐末人此皆
　吳說蕭東夫吕公洞詩云復此經過三十年唯應巖
　石故依然城南老樹朽為土簷外稚松青拂天枕上
　功名祗攪攪指端變化又𤣥𤣥刀圭乞與起衰病稽
　首秋空一劍仙第五句誤用吕翁事又唐逸史虞鄉
　永樂兩縣連接有吕生者居二邑間為童兒時畏聞
　食氣唯食黄精日覺輕健耐風寒見文字及人語率
　不忘母及諸妹每勸其食不從後以猪脂置酒中强
　使飲生方固拒已嘘吸其氣忽一黄金人長二寸許
　自口出即仆卧困􁁄移時方起先是生年近六十鬢
　髮如漆至是皓首恨惋埀泣再拜别母去之茅山不
　知所終此又一人也何神仙多吕氏乎
俗謂婚姻之家曰親家唐人已有此語見蕭嵩傳又有
　以親字為去聲者亦有所據盧綸作王駙馬花燭詩
　有人主人臣是親家之句
山海經洞庭之山帝之二女居之郭氏注云天帝之二
　女而處江為神即列仙傳江妃二女也離騷九歌所
　謂湘夫人稱帝子者是也而河圖玉版曰湘夫人者
　帝堯女也秦始皇浮江至湘山逢大風而問博士湘
　君何神博士曰聞之堯二女舜妃也死而塟此列女
　傳曰二女死於江湘之間俗謂為湘君鄭司農亦以
　舜妃為湘君說者皆以舜陟方而死二妃從之俱溺
　死於湘江遂號為湘夫人按九歌湘君湘夫人自是
　二神江湘之有夫人猶河洛之有虙妃也此之為靈
　與天地並矣安得謂之堯女且既謂之堯女安得復
　總云湘君哉何以考之禮記曰舜塟蒼梧二妃不從
　明二妃生不從征死不從塟義可知矣即令從之二
　女靈達鑒通無方尚能以鳥工龍裳救井廩之難豈
　當不能自免於風波而有雙淪之患乎假復如此傳
　曰生為上公死為貴神禮五嶽比三公四瀆比諸侯
　今湘川不及四瀆無秩於命祀而二女帝者元后配
　靈神祗無緣當復下降小水而為夫人也參伍其義
　義既混錯錯綜其理理無可據斯不然矣原其致謬
　之由由乎俱以帝女為名名實相亂莫矯其失習非
　勝是終古不悟可悲矣其說最近理而古今傳楚詞
　者未嘗及之書于此以祛千載之惑張華博物志多
　出於山海經然末卷載湘夫人事亦誤以為堯女也
戰國䇿舊傳髙誘注殘缺疎略殊不足觀姚令威(寛/)補
　注亦未周盡獨縉雲鮑氏彪校注為優雖間有小疵
　多不害大體惟東西二周一節極其舛謬深誤學者
　反不若二氏之說是然髙氏但云東周成周今洛陽
　西周王城今河南其說甚略姚氏特作世系譜似稍
　詳矣而亦未偹其指鞏為東周則又未免小誤今世
　學者但知鎬京之為西周東遷之為東周而已若敬
　王之遷成周固已漫漶至於兩周公之東西周則自
　非熟於考古者蓋茫不知其所以也此鮑氏之誤所
　以不得不辨余故博採載籍究極本末而論焉周之
　先后稷始封於邰不窋自竄於戎狄公劉徙居於豳
　至於太王徙居岐周文王降崇乃作豐邑自岐而徙
　都焉武王之時復營鎬京而居之詩書稱宗周者指
　鎬京也迄東遷之前無所遷徙然武成云王來自商
　至于豐召誥序云成王在豐周官序云還歸在豐左
　傳亦曰康有酆宫之朝則雖改邑于鎬而豐宫元不
　廢蓋豐在京兆鄠縣鎬在長安縣西北十八里相距
　纔二十五里往來不為勞也武王克商之後嘗曰我
　南望三塗北望嶽鄙顧瞻有河粤瞻伊洛毋逺天室
　營周居于洛邑蓋洛邑居土地之中宜作天邑武王
　既得天下有都洛之意矣而未暇及也先於其地遷
　九鼎焉武王崩周公相成王成武王之志營以為都
　是為王城其地實郟鄏亦名河南洛誥所謂我乃卜
　澗水東瀍水西惟洛食者也洛陽者周公營下都以
　遷殷頑民是為成周其地又在王城之東洛誥所謂
　我又卜瀍水東亦惟洛食者也洛誥序云周公往營
　成周則成周乃東都總名河南成周之王城也洛陽
　成周之下都也王城非天子時㑹諸侯則虚之下都
　則保釐大臣所居治事之地周人朝夕受事習見既
　乆遂獨指以為成周矣按洛誥王祀于新邑召誥王
　來紹上帝自服于土中則成王固嘗居之然卒駕而
　西也宣王中興嘗一㑹諸侯於東都下至幽王為犬
　戎所滅宗周迫近戎狄平王之立不得已而東遷都
　於王城始奠居焉自是始有東西周之名謂之東者
　以别於鎬京之為西耳河南洛陽未分畫也王子朝
　之亂其餘黨多在王城敬王畏之徙都成周後九十
　餘年考王弑兄而自立懼弟揭之議已遂以王城封
　之以續周公之官職是為西周桓公此時未有東周
　公而稱西周者後人推本而言之也桓公傳威公威
　公傳惠公考王十五年西周惠公封其少子班於鞏
　以奉王是為東周惠公(父子/同諡)而西周惠公長子自為
　西周武公自是周公之國始東西城分周為東西王
　城復為西周矣蓋自河南桓公續周公之職而秉政
　三世一專所以别封少子使奉王者殆欲獨擅河南
　之地不復奉王且王城成周皆為東西周君所有天
　子直寄焉耳東周者指周王所居之洛陽也鞏班之
　采邑也世本曰東周惠公名班居洛陽是班秉政於
　洛陽而采邑則在鞏前漢地理志曰鞏東周所居姚
　令威用其說非也赧王時東西周分治王復徙都西
　周至五十九年秦昭王使將軍摎攻西周西周君奔
　秦頓首受罪盡獻其邑三十六秦受其獻歸其君於
　周蓋權移於下其極乃至於盡獻其邑於他人亦不
　出於天子之命矣是年赧王卒其國先絶西周武公
　亦卒秦遷西周公於􁃔狐實武公子公子咎者而東
　周惠公之後亦尚能一傳後七歲秦莊襄王盡滅東
　西周始不祀大略如此戰國策之西周即揭之西周
　戰國策之東周即班之東周西周建國在東周之前
　而舊書躋東周於西周之上為失其次鮑氏正之是
　矣但其說曰西周正統也不可以後於東周其注韓
　使人讓周則曰此時周之命已不行於諸侯矣其注
　周君謀主也則曰猶為天子故他如此類不一又盡
　以西周之策分繫之安赧二王蓋直以西周為天子
　而不知實桓威諸公之事也余嘗反覆考之東西二
　周之策皆曰周君至周君自謂必曰小國曰寡人皆
　當世諸侯之稱其間或及周王則直稱王或稱天子
　非不明白鮑氏乃比而一之可乎原其致誤之由蓋
　亦有說温人之辭云今周君天下則我天子之臣周
　君天下者言周王之君天下也鮑必誤以為周君有
　天下矣又東周與西周戰韓救西周為東周謂韓王
　曰西周者故天子之國也多名器重寳是時周王未
　徙西周故天子之國者謂敬王故都也鮑必愈疑西
　周君即天子矣不特此也周王周公國號既同史記
　不為二周公立世家而混書其事於周紀宋忠注周
　君王赧卒又不知周君與王赧此年俱卒但見二者
　連文遂謂赧王卒諡西周公武小司馬張守節輩皆
　能辨之然世多承其誤雖如司馬文正公亦不能免
　通鑑直以奔秦獻邑者為赧王稽古錄中復誤以西
　周桓公為東周無責乎鮑也東周䇿首章書秦臨周
　求鼎事鼎實在西而不在東也豈周王在東故東周
　君猶能挾天子以制命歟不然則錯簡也注家皆無
　發明者因併及之
曾文清訪戴圖詩小艇相從本不期剡中雪月並明時
　不因興盡回船去那得山隂一段竒近歳豫章米子
　儀亦賦此詩四山搖玉夜光浮一舸玻璃凝不流若
　使過門相見了千年風致一時休末句實祖文清之
　意
俗諺洗脚上船語見三國志吕蒙傳注引吳錄曰孫權
　欲作濡須塢諸將皆曰上㟁擊賊洗足上船何用塢
　為蒙曰兵有利鈍戰無百勝如有邂逅敵步騎蹙人
　不暇及水其得入船乎權曰善遂作之
淳熙十四年冬十一月丙寅宰執奏事延和殿宿直官
　洪邁同對因論髙宗諡號孝宗聖諭云太上時有老
　中官云太上臨生徽宗嘗夢吳越錢王引徽宗御衣
　云我好來朝便留住我終須還我山河待教第三子
　來邁又記其父皓在邊買一妾東平人偕其母來母
　曾在明節皇后閤中能言顯仁皇后初生太上時夢
　金甲神人自稱錢武肅王寤而生太上武肅即鏐也
　年八十一太上亦八十一卜都於此亦不偶然張淏
　雲谷雜記僅載其略且不記其語之所自得獨周必
　大思陵錄備載其詳如此上所諭錢王指俶俶第三
　子惟演也終團練使
　
　
　賔退錄卷五
欽定四庫全書
　賔退録卷六　　　　　　宋　趙與峕　撰
路徳延處朱友謙幕府作孩兒詩五十韻以譏友謙本
　朝張師錫追次其韻賦老兒詩一篇二詩曲盡老幼
　之情状張詩用韻妥帖不類次韻者尤為難能今兩
　録之孩兒詩曰情態任天然桃紅兩頰鮮乍行人共
　看初語客多憐臂膊肥如瓠肌膚軟勝綿長頭纔覆
　額分角漸垂肩散誕無塵慮逍遥占地仙排衙朱閣
　上喝道畫堂前合調歌楊栁齊聲踏採蓮走堤衝細
　兩奔巷趂輕煙嫩竹乘為馬新蒲掉作鞭鶯雛金鏇
　繫猧子綵絲牽擁鶴歸晴島驅鵝入暖泉楊花爭㺯
　雪榆葉共收錢錫鏡當胸掛銀珠對耳懸頭依蒼鶻
　裹袖學柘枝揎酒殢丹砂暖茶催小玉煎頻邀籌箸
　插時乞繡針穿寳篋拏紅豆粧奩拾翠鈿短袍披按
　褥尖帽戴靴氊展畫趨三聖開屏笑七賢貯懷青杏
　小埀額綠荷圓驚滴沾羅淚嬌流汚錦涎倦書饒婭
　姹憎藥巧遷延㺯帳鸞綃映藏衾鳳綺纒指敲迎使
　鼓箸撥賽神絃簾拂魚鉤動箏推雁柱偏棊圖添路
　畫笛管欠聲鐫惱客初酣睡驚僧半入禪尋蛛窮屋
　瓦探雀遍樓椽抛果忙開口藏鉤亂出拳夜分圍榾
　柮朝聚打鞦韆折竹裝泥燕添絲放紙鳶互誇輪水
　磑相教放風旋旗小裁紅絹書幽截碧箋逺鋪張鴿
　網低控射蠅弦吉語時時道謡歌處處傳匿窗肩乍
　曲遮路臂相連鬭草當春逕爭毬出晩田栁傍慵獨
　坐花底困横眠等鵲潛籬畔聽蛩伏砌邊旁枝招粉
　蝶隈樹捉鳴蟬平島誇蹻上層崖逞㨗縁嫩苔車跡
　小深雪履痕全競指雲生岫齊呼月上天蟻窠尋逕
　斸蜂穴遶堦填樵唱迴深嶺牛歌下逺川壘柴為屋
　木和土作盤筵險砌髙臺石危跳峻塔甎忽升鄰舍
　樹偷上後池船項槖稱師日甘羅作相年明時方在
　徳戒爾減狂顚老兒詩曰鬢髮盡皤然眉分白雪鮮
　週遮延客話傴僂抱孫憐無病常供粥非寒亦服綿
　假温衾擁背借力杖搘肩貌比三峯客年過四皓仙
　喚方離枕上扶始到門前每愛烹山茗常嫌飣石蓮
　耳聾如塞纊眼暗似籠煙宴坐羸凭几乗騎困嚲鞭
　頭揺如轉旋唇動若抽牽骨冷愁離火牙疼怯潄泉
　形骸將就木囊槖尚貪錢膠睫乾眵綴粘髭冷涕懸
　披裘腰懶繫濯手袖慵揎擡舉衣頻換扶持藥屢煎
　坐多茵易破行少履難穿喜婢裁裙布嗔妻買粉鈿
　房教深下幕牀遣厚鋪氊琴聽憐三樂圖張笑七賢
　看嫌經字小敲喜磬聲圓食罷羮流袂盃餘酒帶涎
　樂來須遣罷醫到乆相延裹帽縱横掠梳頭取次纒
　長吁思往事多感聽哀絃氣注腰還重風牽口更偏
　墓松先遣種誌石預教鐫客到唯求藥僧來忽問禪
　養茶懸竈壁曝艾曬簷椽怒僕空瞠眼嗔童謾握拳
　心驚嫌蹴踘脚軟怕鞦韆局縮同寒狖摧豗似餓鳶
　觀瞻多目眩舉動即頭旋女嫁求紅燭男婚乞綵箋
　已聞頒几杖寧更佩韋弦賔客身非與兒孫事已傳
　養和屏作伴如意拂相連乆棄登山屐唯存負郭田
　呻吟朝不樂展轉夜無眼呼稚臨牀畔看書就枕邊
　冷疑懷貯水虚訝耳聞蟬束帛非無分安車信有緣
　伏生甘坐末絳老讓行先拘急將風夜昏沈欲雨天
　鷄皮塵屢積齯齒食頻填每憶居即署常思釣渭川
　喜逢迎佛㑹羞赴賞花筵徑狹容移檻堦危索減甎
　好生焚鳥網惡殺拆漁船既感桑榆日常嗟蒲栁年
　長思當弱冠悔不賸狂顚書畢回思少小嬉戲之時
　恍如昨日今年踰三十駸駸將入老兒詩之境矣讀
　之亦可以自警云前詩第四十二韻押全字後詩乃
　押先字恐誤又養和屛作伴屛字可疑
寓言以貽訓誡若栁子厚三戒鞭賈之類頗似以文為
　戲然亦不無補於世道吾閱近世文集得二文焉朱
　希真(敦儒/)東方智士說蕭東夫(徳藻/)吳五百是也朱
　之文曰東方有人自號智士才多而狂心凡古昔聖
　賢與當世公卿長者皆摘其短闕而非笑之然地寒
　力薄終歲不免飢凍里有富人建第宅甲其國中車
　馬奴婢鐘鼓帷帳惟備一旦富人召智士語之曰吾
　將逺游今以居第貸子凡室中金寳資生之具無乏
　皆聽子用不記期年還則歸我富人登車而出智士
　杖策而入僮僕妓妾羅拜堂下各效其所典簿籍以
　聽命號智士曰假公智士因遍觀居第富實偉麗過
　王者喜甚忽更衣東走圊仰視其舍卑狹俯閱其基
　湫隘心欝然不樂召綱紀僕讓之曰此地髙廣而圊
　不稱僕曰惟假公教智士因令徹舊營新狹者廣之
　庳者增之曰如此以當寒暑如此以蔽風雨既藻其
　梲又丹其楹至於聚籌積灰扇蠅攘蛆皆有法度事
　或未當朝移夕改必善必竒智士躬執斤帚與役夫
　雜作手足瘡繭頭蓬靣垢晝夜廢眠食忉忉焉惟恐
　圊之未美也不覺閱歲成未落也忽閽者奔告曰阿
　郎至矣智士倉皇棄帚而趨迎富人於堂下富人勞
　之曰子居吾第樂乎智士恍然自失曰自君之出吾
　唯圊是務初不知堂中之温密别館之虚涼北榭之
　風南樓之月西園花竹之勝吾未嘗經目後房歌舞
　之妙吾未嘗舉觴蟲網琴瑟塵棲鐘鼎不知歳月之
　及子復歸而吾當去也富人揖而出之智士還於故
　廬且悲且嘆悒悒而死市南宜僚聞而笑之以告北
　山愚公愚公曰子奚笑哉世之治圊者多矣子奚笑
　哉蕭之文曰吳名憃南蘭陵為寓言勒之曰淮右浮
　屠客吳日飲于市醉而狂攘臂突市人行者皆避市
　卒以聞吳牧牧錄而械之為符移授五百使䕶而返
　之淮右五百詬浮屠曰狂髠坐爾乃有千里役吾且
　爾苦也每未晨蹴之即道執扑驅其後不得休夜則
　縶其足至奔牛埭浮屠出腰間金市斗酒夜醉五百
　而髠其首解墨衣衣之且加之械而縶焉頽壁而逃
　明日日既昳五百乃醒寂不見浮屠顧壁已頽曰嘻
　其遁矣既而視其身之衣則墨驚循其首則不髮又
　械且縶不能出户大呼逆旅中曰狂髠故在此獨失
　我耳客每見吳人輒道此吳人亦自笑也千巖老人
　曰此殆非寓言也世之失我者豈獨吳五百哉生而
　有此我也均我是不為榮悴有加損焉者也所寄以
　見榮悴乃皆物外非所謂儻來者邪曩悴而今榮儻
　來集其身者日以盛而顧揖步趨亦日隨所寄而改
　曩與之處者今視之良非昔人而其自視亦殆非復
　故我也是其與吳五百果有間否哉吾故人或駸駸
　華要當書此遺之二文朱尤屬意髙逺世之人不能
　窮理盡性以至於聖賢之樂地而區區馳逐末務以
　終其身者皆東方智士之流也余亦懼夫流而至於
　此也讀之竦然為之汗下
饒徳操祝髮後有與胡少汲(直孺/)小簡云如璧再啟少
　汲器博望重雖欲與官職辭而官職迫之不置然安
　時聽命可也時命之來亦非己力所能勝己力所能
　勝亦不可不勝者獨聲色一事耳大抵官職移人如
　酒漸多則難制方飲酒時有所畏者自非狂夫則酒
　雖多不致於犯禮少汲天資近道如楞嚴圓覺維摩
　宜少汲所甚畏者不可令去几案間庶㡬濯優曇於
　烈火也漸貴矣恐漸不聞此語而我漸不敢作此語
　亦恐漸不喜此語及此時汲汲早獻林下之芹止如
　是耳
曾端伯(慥/)以所編百家詩選遺孫仲益仲益復書云蒙
　馳賜百家新選一集發函開讀每得所未聞則拊髀
　爵躍讀之惟恐盡也歐陽公集古錄云物常聚於所
　好而得於有力之强如好之而無力有力而不好皆
　莫能致也宋興二百年宗工巨儒騷人墨客專門名
　家大篇短章或膾炙士大夫之口或淪廢於兵火㡬
　亡而僅存蒐攬亦略盡矣而詩引所載多者數百言
　少者數十言其人出處大致詞格髙下盛徳之士髙
　風絶塵師表一世放臣逐客興微託逺屬思千里與
　夫山鑱冡刻方言地志怪竒可喜之詞羣嘲聚訕戲
　笑之談靡不畢載集古錄又云惟世之所貪者無欲
　於其中然後能一其所好豈不信矣夫覿竊讀諸引
　之後其詩舊所見不復讀讀未見者每遇佳處或一
　再讀或三復而不能休不謂投老殘年獲睹竒勝幸
　甚過望不可言也覿學迂才下為世畸人區區小技
　如腊䑕然不敢出鄭國尺寸之地比讀新著而私意
　粗亦有合者秦少游云曾子固文章妙絶古今而有
　韻者輒不工此語一出天下遂以為口實南豐作李
　白詩引以謂閎肆瑰偉非近世騷人所可及而連類
　引義中法度者寡荆公屢稱郭功父詩而南豐不謂
　然功父疑之荆公曰豈非子固以謂功父天才超逸
　更當約以古詩之法乎南豐論詩如此如兵間一詩
　指徐徳占論交一詩指吕吉甫又有黄金顔揚諸詩
　皆卓然有濟世之用而世人便謂不能詩覿所以不
　喻其言也荆公竹詩人言直節生來瘦自許髙才老
　更剛雪詩平治險穢非無徳潤澤焦枯實有才送李
　璋下第才如吾子何憂失命屬天公不可猜世人傳
　誦然非佳句公詩至知制誥乃盡善歸蔣川乃造精
　絶其後再送李璋下第和吳仲卿雪詩比少作如天
　淵相絶矣白公詩所謂辭達大抵能道意之所欲言
　者蘇黄門詩已不逮諸公北歸後效白公體益不逮
　惟四字詩最善張文潛晩年詩不逮前作意謂亦效
　白公詩者公述潘邠老言文潛晩喜白公詩信矣如
　所料也東坡論陶詩精能之至乃造平淡如佛說蜜
　中邊皆甜若中與邊皆枯淡亦何用陶詩外枯而中
　腴若淡而實美也公謂徐師川晩年務造平淡終不
　如少年精巧蓋平淡不可為水落石出自見涯涘非
　積學之至不能到也吕居仁作江南宗派固有次第
　陳無己本學杜子美後受知於曾南豐自言向來一
　瓣香敬為曾南豐非其派也靖康末吕舜徒作中憲
　居仁遇師川於寳梵佛舍極口訽罵其翁於廣坐中
　居仁俛首不敢出一語故於宗派貶之於祖可如壁
　之下師川固當不平然惠洪偽作魯直贈詩云氣爽
　絶類徐師川師川喜以為是不免與惠洪為類此又
　不可曉者冷齋夜話載秀老一事覿在江西時惡其
　狂誕無稽坐客皆憮然此僧中奴固不以笞罵為辱
　東坡橄欖詩云已輸崖蜜十分甜惠洪以崖蜜為櫻
　桃又有俗子假東坡名注杜詩云金城土酥靜如練
　為蘆菔根者東坡地黄詩云崖蜜助甘冷山薑發芳
　辛製地黄法當用薑與蜜而用櫻桃可乎黄師是守
　泗時以酥酒遺東坡荅詩云關右土酥黄似酒揚州
　雲液却如酥謂土酥為蘆菔根可乎公著論斥其妄
　良有益於後人耳目也覿每觀公叙諸詩詞句温麗紀
　次詳實尊賢樂善得詩人本意歎仰之餘又見曾存之
　晁無咎廖明略諸公已推重於幼學之初而一時名
　勝皆其儔匹然後知公致力於斯文乆矣如曹元寵
　米元暉殆是子美詩中黄四娘者邪然元寵詩殊有
　可觀若都都平丈我又待入紅窗迥矣聊發千里一
　笑覿自拜賜凡六日讀盡所著五十九卷與拾遺詩
　話一卷而後修書拜送使者尚當細讀别具記仲益
　此書發明甚多今人遺以書籍安肯即讀雖讀亦必
　不能留意如此前輩之風何可多得元寵名組嘗賦
　紅窗迥百餘篇皆嘲謔之詞故掩其文名世傳俚語
　謂假儒不識字者以論語授徒讀郁郁乎文哉作都
　都平丈我詩選載元寵題梁仲叙所藏陳坦畫村教
　學詩云此老方捫虱衆雛亦附火想見文字間都都
　平丈我仲益故云端伯觀詩有百家詩選觀詞有樂
　府雅詞稗官小說則有類說至於神仙之學亦有道
　樞十鉅編蓋矜多衒博欲示其於書無所不讀於學
　無所不能故未免以不知為知詩選去取殊未精當
　前輩多議之仲益所稱南豐兵間論交黄金顔揚諸
　篇及蘇黄門四字詩無一在選中者而反錄都都平
　丈我之句荅書及此亦因以箴之也
顔淵子夏為地下修文郎陶𢎞景為蓬萊都水監馬周
　為素雪宫仙官李長吉記白玉樓其說荒唐不可究
　詰然近世此類甚多見於傳記班班可考大抵名人
　才士間鍾異稟世不多得使無神仙則已設或有之
　非斯人之徒其孰能當之苐怪神之事聖人不語六
　合之外存之可也石曼卿卒後其故人有見之者云
　恍惚如夢中言我今為仙也所主者芙蓉城慶厯中
　有朝士晨赴起居道見美婦三十餘行前丁觀文度
　按轡繼之而去朝士問之最後一人荅曰諸女御迎
　芙蓉館主也時丁在告頃之聞其卒右侍禁孫勉監
　元城埽有巨黿穴一埽下埽多墊陷伺其出射殺之
　後晝臥夢吏來逮行若百里見道左宫闕甚壯問吏
　何所曰紫府真人宫也真人為誰曰韓忠獻也勉私
　念乃韓公故吏祝門吏入見之望韓公坐殿上衣冠
　若神仙侍立皆碧衣童子勉再拜以情禱焉公遣之
　歸遂寤王平甫熙寧癸丑直宿崇文館夢有人邀至
　海上見海中宫殿甚盛其間作樂題其宫曰靈芝宫
　邀者欲與俱往一人隔水止之曰時未至且令去他
　日當迎之恍然夢覺時禁中已鐘鳴平甫頗自負為
　詩記之曰萬頃波濤木葉飛笙簫宫殿號靈芝揮毫
　不似人間世長樂鐘來夜半時後四年平甫病卒其
　家哭訊之曰君嘗夢往靈芝宫信然乎當以兆我是
　夕暮奠若有聲音接於人者其家復卜以錢卜曰然
　吕獻可在安州一日坐小軒因合目見碧衣童云玉帝
　南遊炎洲召子隨行糾正羣仙炎洲苦熱賜子清涼
　丹一粒吕拜而吞之若氷雪然自知不乆於世後朱
　明復見吕跨玉角青鹿於湘江道中金甲吏從數百
　人劉景文知忻州一日謂一曹掾曰天帝即召君吾
　且繼徃未幾掾無病而逝景文亦繼亡經夕蹶然而
　蘇索筆作三詩有中宫在天半其上乃吾家及仙都
　非世間天神繞樓殿等語黄伯思字長睿邵武人自
　稱雲林子尚書右丞履之孫登進士第仕至秘書郎
　博學能文好仙佛之說政和七年在京師夢人告子
　非乆在人間上帝有命典司文翰明年二月果卒李
　伯紀銘其墓略曰白玉樓成上帝有詔往司文翰脫
　屣塵淖蓋紀此事陳伯修(師錫/)宣和三年寓居京口
　自稱閒適先生一日晝寢夢至帝所如人間上殿之
　儀帝曰卿平生所上章疏可叙錄進呈一天官引至
　廊廡間帷帳甚設几上有筆墨硯石皆精妙可翫傍
　有大帙用青綾裝飾信手運筆㨗疾如神疇昔所上
　者不遺一字帝批覽再三晬顔甚喜諭㫖曰已於第
　六等授卿官即下殿謝恩聞金鐘玉磬之聲競作乃
　寤以告其子且云豐相之臨終得夢亦如是俄命駕
　徧别知舊白府丐致仕夜過半命其子舉左足壓右
　足手結彌陀印端坐而絶後七日一僧云夜宿𤓰州
　夢官人服銀緋跨馬導從數十履江水如平地心異
　之問為誰從者曰陳殿院赴召也黄冕仲挽詩有凌
　波應作水中仙之句張子韶云不須更草玉樓賦已
　作神仙第六人皆謂此李莊簡南遷其子孟博卒于
　瓊州先是數月孟博夢至一所海山空濶樓觀特起
　雲霄間有軒榜曰空明先世諸父環坐其中指一席
　曰留以待汝遂寤臨終雲氣起於寢冠服宛然自雲
　中冉冉升舉瓊人悉見之孟博苦學有文紹興五年
　進士第三人及第莊簡有詩悼之云脫屣塵寰委蛻
　蟬真形渺渺駕非煙丹臺路杳無歸日白玉樓成不
　待年宴坐我方依古佛空行汝去作飛仙恩深父子
　情難割淚滴千行到九泉朱希真夢記略云紹興戊
　寅除夜體中不佳三更方得睡夢至一山館與一客
　行至門外望山下一居舍甚瀟洒客指曰此某人居
　也盍往訪之乃同至其家柴扉茅舍門前張一畫圖
　作一仙人乘雲騰空下臨海山唐人畫也俄而主人
　出竹冠草履握予手大笑如舊相識引入至一小閣
　又進登一閣稍大閣中皆陳列法書圖畫大閣北壁
　蓋其人自畫山林巖石隠逸之趣其上作雲煙出沒
　濃淡雲中隠隠有章草細字可讀云吾初東遊至黄
　河向河再拜飲河水一杯而渡至某處見某人授易
　書某處見某人授種蒔法至某處見某人授法乃歸
　復至黄河復再拜飲河水一杯欲渡大風河浪汹湧
　衆不敢登舟予亂流而濟至家始營小閣日與客飲
　酒閣破二作三間酒器用鐵鐺木杓磁杯已而少有
　餘復建大閣他日又有餘復買銀作鐺杯無日不留
　客客必劇飲飲必醉醉必睡一睡或數日不醒也後
　字雜雲煙不可讀矣與予語極樸質間及道理則𤣥
　妙髙逺其人風姿蓋神仙真人之流獨與予慷慨劇
　談坐間先有數客不復與語予亦連酌數杯酒味非
　人間麴糵可及歡飲方狎忽驚起索燈火目想心思
　縱筆為記次日己夘歳旦子孫環侍朱出此記示之
　且云所遊甚樂悔不便為住計復八日又自云好去
　好去自有快樂三更初端坐啟手足神色不亂寂然
　而逝七日方斂舉體柔軟氣貌如生韓公事見劉斧
　青瑣髙議吕公事見斧翰府名談斧著書多誕妄故
　觀者例不敢信石丁二事東坡芙蓉城詩已用之靈
　芝宫東坡亦記其事若劉若黄若陳若李若朱則又
　耳目相接皆可信不誣唐白樂天亦有詩云近有人
　從海上回海山深處見樓臺中有仙龕虚一室多傳
　此待樂天來夷堅乙志又載方朝散為玉華侍郎事
　甚詳方之名不著於世故不錄真誥丹臺錄諸書所
　載如武王發為北斗君召公奭為南明公賈誼為西
　門都禁郎溫太真為監海開國伯魏武帝為北君太
　傅孔文舉為後中衛大將軍陶侃為西河侯秦始皇
　為北帝上相周公旦為北帝師伯夷叔齊為九天僕
　射墨翟為太極仙卿莊周為太𤣥博士孔子為元宫
　仙之類凡數十人不可悉書古今聖賢㡬無遺者豈
　盡如其說乎
富鄭公奉使契丹其主言欲舉兵公曰北朝與中國通
　好則人主專其利而臣下無所獲若用兵則利歸臣
　下而人主任其禍故北朝羣臣爭勸舉兵者此皆其
　自謀非國計也勝負未可知就使其勝所亡士馬羣
　臣當之歟抑人主當之歟是時語錄傳於四方蘇明
　允讀至此曰此一段議論古人有之否東坡未十歲
　在傍對曰記得嚴安上書云今徇南夷朝夜郎略薉
　州建城邑深入匈奴燔其龍城議者美之此人臣之
　利非天下之長䇿也正是此意明允以為然洪文敏
　又記魏太武時南邊諸將表稱宋人大嚴將入寇請
　先其未發逆擊之魏公卿皆以為當崔伯深曰朝廷
　羣臣及西北守將從陛下征伐西平赫連北破蠕蠕
　多獲美女珍寳南邊諸將聞而慕之亦欲南鈔以取
　資財皆營私計為國生事不可從也魏主乃止其論
　亦然余謂嚴崔之說皆陳於其君非若富公以和戰
　利害别白於異域而能見聽獨唐鄭元璹使突厥謂
　頡利曰今掠資財劫人口皆入所部可汗一不得豈
　若仆旗接好則金玉重幣一歸可汗頡利當其言時
　自將攻太原遽引還正與富公之事合文敏偶忘之
　何邪然富公豈蹈襲它人之語者蓋理之所在古今所
　同推誠以告之雖蠻貊之邦行矣
容齋五筆載饒州慶元四年九月十四日嚴霜連降晩
　稻未實者皆為所薄不能復生諸縣皆然有當産者
　訴于郡縣郡守孜孜愛民有意蠲租然僚吏多云在
　法無此又云九月正是霜降節不足為異按白樂天
　諷諫杜陵叟一篇九月霜降秋早寒禾穗未熟皆青
　乾長吏明知不申破急斂暴征求考課此明證也豈
　非昔人立法之初所謂早霜之類非如水旱之田可
　以稽考懼貪民乘時或成冒濫故不輕啟其端今日
　之計固難添創條式但凡有災傷出於水旱之外者
　專委良守令推而行之則實惠及民可以救其流亡
　之禍仁政之上也此皆洪說余按北史盧勇傳山西
　霜儉運山東租輸皆令實載違者罪之唐馬周奏疏
　云往貞觀初率土霜儉一匹絹纔易斗米而天下帖
　然者百姓知陛下憂憐之故人人自安無謗讟也北
　齊書隋書亦有直云霜旱者由是推之唐初以前必
　皆有蠲租故事中世方不然又如其名為霜儉霜旱
　有能援以言上聖明之朝當無不從也
後漢以六曹尚書并令僕為八座魏以五曹尚書二僕
　一令為八座唐太宗嘗歴尚書令人臣不敢居此官
　職林猶謂唐與隋同竇鞏新唐書音訓則謂唐以兩
　僕射六尚書為八座髙承事物紀原又謂隋唐至今
　令僕為宰相故六尚書及左右丞為八座未知孰是
青箱雜記載李太伯一絶云人言落日是天涯望極天
　涯不見家已恨碧山相掩映碧山還被暮雲遮識者
　曰此詩意有重重障礙李君其不偶乎後果如其言
　吾族人紫芝(師秀/)亦嘗賦一絶云數日秋風欺病夫
　盡吹黄葉下庭蕪林疎放得遥山出又被雲遮一半
　無氣象略相似僅脫選而卒何月湖尚書少時登髙
　峯壇有天風近轉清地髙日難晩之句林黄中侍郎
　見之即知其異日必貴且夀視前二詩不侔矣
　賔退錄卷六
欽定四庫全書
　賔退録卷七　　　　　　宋　趙與峕　撰
漢文帝用宋昌為衛將軍位亞三司章帝命車騎將軍
　馬防班同三司延平中拜鄧隲為儀同三司本此後
　世遂又有開府儀同三司之名三司者三公也唐髙
　宗武后之時屢興大獄多以尚書刑部御史臺大理
　寺雜案謂之三司其後有大獄或直命御史中丞刑
　部侍郎大理卿充三司使次又以刑部員外郎御史
　大理寺官為之以決疑獄時因有大三司使小三司
　使之别皆事畢罷鹽鐵度支唐中世已置使亦有判
　户部者矣然未總命一使亦未謂之三司也後唐同
　光中勅鹽鐵度支户部三司錢物並委租庸使管轄
　踵梁之舊制長興元年罷租庸使額分鹽鐵度支户部
　為三司其年始以前許州節度使張延朗行兵部尚
　書充三司使三司使自此始國朝因之元豐官制行
　始罷三司之名三置使者二而各不同讀史未熟者
　多疑悞故别之
北齊源師攝祠部屬孟夏以龍見請雩時髙阿那肱為
　錄尚書事謂為眞龍出見大驚喜問龍所在云作何
　顔色師曰此是龍星初見禮當雩祭非謂眞龍肱武
　人不知書何足責唐杜牧一代文士其賦阿房意逺
　而辭麗吳武陵至以王佐譽之後世稱誦不絶然有
　云長橋臥波未雩何龍複道行空不霽何虹既以橋
　比龍則是以龍見為眞龍矣牧之賦與秦事牴牾者
　極多如阿房廣袤僅百里牧謂覆壓三百餘里始皇
　立十七年始滅韓至二十六年盡并六國則是十六
　年之前未能致侯國子女也牧乃謂王子皇孫輦來
　於秦為秦宫人有不得見者三十六年阿房終始皇
　之世未嘗訖役工徒之多至數萬人二世取之以供
　驪山周章軍至戯又取以充戰士歌臺舞榭元未落
　成宫人未嘗得居秦本紀所謂殿屋複道周閣相屬
　所得諸侯美人鐘鼓以充入之者謂渭北宫宇非阿
　房也牧顧有妝鏡曉鬟脂水之句凡此程㤗之尚書
　(大昌/)雍錄皆嘗辨之故不詳及獨未雩何龍之語不
　免與髙阿那肱為類尤可怪也洪駒父詩話載鮑欽
　止之說謂古本作未雲何龍然未知何所據
知欽州林千之坐食人肉削籍𨽻海南天下傳以為異
　謂載籍以來未之見余記盧氏雜說唐張茂昭為節
　鎮頻喫人肉及除統軍到京班中有人問曰聞尚書
　在鎮好人肉虚實笑曰人肉腥而且䏰爭堪喫五代
　史萇從簡家世屠羊從簡仕至左金吾衛上將軍嘗
　歴河陽忠武武寧諸鎮好食人肉所至多潛捕民間
　小兒以食九國志吳將髙灃好使酒嗜殺人而飲其
　血日暮必於宅前後掠行人而食之又本朝王繼勲
　孝明皇后母弟太祖時屢以罪貶後以右監門衛率
　府副率分司西京殘暴愈甚强市民家子女以備給
　使小不如意即殺而食之以槥櫝貯其骨棄之野外
　女儈及鬻棺者出入其門不絶太宗即位㑹有訴者
　斬於洛陽市則知近世亦有之若盜跖及唐之朱粲
　則在所不足論也
呉傅朋(說/)出己意作游絲書世謂前代無有然唐書文
　藝傳吕向能一筆環寫百字若縈髮然世號連綿書
　疑即此體也
世人瘧疾將作謂可避之他所閭巷不經之說也然自
　唐已然髙力士流巫州李輔國授謫制時力士方逃
　瘧功臣閣下杜子美詩三年猶瘧疾一鬼不銷亡隔
　日搜脂髓增寒抱雪霜徒然潛隙地有靦屢鮮妝則不
　特避之而復塗抹其靣矣
享有體薦宴有折俎體薦謂半解其體而薦之設几而
　不倚爵盈而不飲肴乾而不食所以訓共儉亦謂之
　房烝即聘義所謂酒清人渴而不敢飲肉乾人饑而
　不敢食者也折俎謂體解節折升之於俎物皆可食
　所以示慈惠亦謂之殽烝若禘祭宗廟郊祭天地全
　其牲體而升於俎則謂之全烝今人㑹客於殽核之
　外或别具盛饌或饋以生餼或代以緡錢皆不食之
　物近於古之體薦者而舉世呼為折俎正與左傳國
　語本文背馳然今人誤用古語者極多不獨此也
沈約宋書禮志云漢建安十年魏武帝以天下彫弊下
　令不得厚𦵏又禁立碑魏髙貴鄉公甘露二年大將
　軍參軍太原王倫卒倫兄俊作表徳論以述倫遺美
　云祗畏王典不得為銘乃撰錄行事就刋於墓之隂
　此則碑禁尚嚴也此後復弛替非也余按集古金石
　𨽻釋𨽻續諸書益州太守髙頥碑立於建安十四年
　綏民校尉熊君碑立於建安二十一年横海將軍吕
　君碑立於魏文帝黄初二年廬江太守范式碑立於
　明帝青龍三年皆在魏武下令之後甘露之前惟巴
　郡太守樊敏碑立於建安十年三月是月或未下令
　約又謂晉武帝咸寧四年詔石獸碑表既私褒美興
　長虚偽傷財害人莫大於此一禁斷之其犯者雖㑹
　赦皆當毁壞至元帝大興元年聽立顧榮碑禁遂漸
　弛義熙中裴松之復議禁斷亦不然太康四年鄭烈
　碑距咸寧之詔方五載此後雲南太守碑彭祈碑陳
　先生碑裴權碑向凱碑成公重墓刻之類續續不絶
　豈雖有此禁而皆不能盡絶歟歐陽公父子趙徳夫
　洪文惠諸公議論不到此何邪天下碑錄又有數碑
　洪文惠謂碑錄不可盡信故不著
宋書后妃傳文帝袁后母王夫人當孝武時追贈豫章
　郡新淦縣平樂鄉君今新淦無此鄉名漫書之或可
　為他日修方志者之一助
不耐煩宋書庾登之弟仲文傳有此語
謝景仁居宇淨麗每唾必唾左右人衣殷冲則不然小
　史非淨浴新衣不得近左右均之好潔相反如此
漢建安二十四年呉將吕蒙病孫權命道士於星辰下
　為請命醮之法當本於此顧况詩飛符超羽翼焚火
　醮星辰姚鵠詩蘿磴靜攀雲共過雪壇當醮月孤明
　李商隠詩通靈夜醮達清晨承露盤晞甲帳春趙嘏
　詩春生藥圃芝猶短夜醮齋壇鶴未迴醮之禮至唐
　盛矣隋煬帝詩迥步迴三洞清心禮七眞馬戴詩三
　更禮星斗寸七服丹霜薛能詩符咒風雷惡朝修月
　露清此言朝修之法也然陳羽步虚詞云漢武清齋
　讀鼎書内官扶上畫雲車壇上月明宫殿閉仰看星
　斗禮空虚漢武帝時已如此此髙氏緯略所紀余按
　周公金縢子路請禱自古有之後世之醮蓋其遺意
　特古無道士耳黄帝内傳雖有道士行禮之文但謂
　有道之士非今之道士也太霄經云周穆王因尹軌
　眞人制樓觀遂召幽逸之人置為道士平王東遷洛
　邑置道士七人漢明帝永平五年置二十一人魏武
　帝為九州置壇度三十五人魏文帝幸雍謁陳熾法
　師置道士五十人晉惠帝度四十九人故用道士請
　命孫權之前無所見髙所書諸詩亦有非為道士設
　者
神仙修錬之術非親涉其門庭者不能了解近見息庵
　王思誠序陳泥丸翠虚篇略云採時喚為藥煉時喚
　為火結時謂之丹養時謂之胎其實一也所産之處
　曰川源山海所藏之器曰壇爐鼎竈所禀之性有鉛
　汞水火之名所成之象有丹砂𤣥珠之號惟一物也
　古人剖析眞元分别氣類所以有採取交㑹煅煉沐
　浴之說以抽添運用之細微遂有斤兩之論辨析名
　義比他書粗為明白漫書之牘
婦人統兵世但稱唐平陽公主余又記晉王恭討王國
　寳時王廞聚衆應之以其女為貞烈將軍且盡以女
　人為官屬顧琛母孔氏為司馬其一也
胡幼度(紘/)帥廣傳其答州縣官啟二首其一云蒙恩分
　閫入境問民皆言法令頓寛遂致傳聞不雅欲銷此
　謗豈屬他人官廉則蚌蛤自回虎在則藜藿不採其
　一云兹分帥閫特辱長牋固知能作於文章然亦須
　閑於法令人言度嶺多酌貪泉乆知此謗之未除願
　與諸君而一洗
紹興間禁中呼秦太師為太平翁翁見陸放翁詩注
四朝國史王安石傳史臣曰嗚呼安石託經術立政事
　以毒天下非神宗之明聖時有以燭其姦則社稷之
　禍不在後日矣今尚忍言之天變不足畏祖宗不足
　法人言不足恤此三者雖少正夘言偽而辨王莽誦
　六藝以文姦言蓋不至是也所立幾何貽害無極悲
　夫王偁東都事略則曰安石之遇神宗千載一時也
　而不能引君當道乃以富國强兵為事擯老成任新
　進黜忠厚崇浮薄惡鯁正樂諛佞是以廉恥汨喪風
　俗敗壞孟子所謂作於其心害於其事作於其事害
　於其政者豈不然哉嗚呼安石之學既行則姦宄得
　志假紹述之說以脅持上下立朋黨之論以禁錮忠
　良卒之民愁盜起兵連禍結其禍有不可勝言者悲
　夫與峕舊見象山陸先生所作荆公祠堂記議論尤
　精確先生嘗與胡季隨(大時/)書云王文公祠記乃是
　斷百餘年未了底大公案自謂聖人復起不易吾言
　誠非虚語記曰唐虞三代之盛道行乎天下夏商叔
　葉去治未逺公卿之間猶有典型伊尹適夏三仁在
　商此道之所存也周厯之季跡熄澤竭人私其身
　士私其學横議蜂起老氏以善成其私長雄於百家
　竊其遺意者猶皆逞於天下至漢而其術益行子房
　之師實維黄石曹參避堂以舍蓋公髙惠收其成績
　波及文景者二公之餘也自夫子之皇皇沮溺接輿
　之徒固己竊議其後孟子言必稱堯舜聽者為之藐
　然不絶如綫未足以喻斯道之微也陵夷數千百載
　而卓然復見斯義顧不偉哉裕陵之得公問唐太宗
　何如主公對曰陛下每事當以堯舜為法太宗所知
　不逺所為未盡合法度裕陵曰卿可謂責難於君然
　朕自視眇然恐無以副此意卿宜悉意輔朕庶同濟
　此道自是君臣議論未嘗不以堯舜相期及委之以
　政則曰有以助朕勿惜盡言又曰須督責朕使大有
　為又曰天生畯明之才可以覆庇生民義當與之戮
　力若虚捐歲月是自棄也秦漢而下南靣之君亦嘗
　有知斯義者乎後之好議論者之聞斯言也亦嘗隠
　之於心以揆斯志乎曾魯公曰聖知如此安石殺身
　以報亦其宜也公曰君臣相與各欲致其義耳為君
　則自欲盡君道為臣則自欲盡臣道非相為賜也秦
　漢而下當塗之士亦嘗有知斯義者乎後之好議論
　者之聞斯言也亦嘗隠之於心以揆斯志乎惜哉公
　之學不足以遂斯志而卒以負斯志不足以究斯義
　而卒以蔽斯義也昭陵之日使還獻書指陳時事剖
　析弊端枝葉扶疎往往切當然覈其綱領則曰當今
　之法度不合乎先王之法度公之不能究斯義而卒
　以自蔽者固見於此矣其告裕陵蓋無異㫖勉其君
　以法堯舜是也而謂毎事當以為法此豈足以法堯
　舜者乎謂太宗不足法可也而謂其所為未盡合法
　度此豈足以度越太宗者乎不知言無以知人也公
　疇昔之學問熙寧之事業舉不遁乎使還之書而排
　公者或謂容悅或謂迎合或謂變其所守或謂乖其
　所學是尚得為知公者乎氣之相迕而不相悅則必
　有相訾之言此人之私也公之未用固有素訾公如
　張公安道吕公獻可蘇公明允者夫三公者之不悅
　於公蓋生於其氣之所迕公之所蔽則有之矣何至
　如三公之言哉英特邁往不屑於流俗聲色利達之
　習介然無毫毛得以入於其心潔白之操寒於氷霜
　公之質也掃俗學之凡陋振弊法之因循道術必為
　孔孟勲績必為伊周公之志也不蘄人之知而聲光
　赫奕一時鉅公名賢為之左次公之得此豈偶然哉
　用逢其時君不世出學焉而後臣之無愧成湯髙宗
　君或致疑謝病求去君為責躬始復視事公之得君
　可謂專矣新法之議舉朝讙譁行之未幾天下恟恟
　公方秉執周禮精白言之自信所學確乎不疑君子
　力爭繼之以去小人投機密贊其決忠樸屏伏憸狡
　得志曾不為悟公之蔽也典禮爵刑莫非天理洪範
　九疇帝實錫之古所謂憲章法度典則者皆此理也
　公之所謂法度者豈其然乎獻納未幾裕陵出諫院
　疏與公評之至簡易之說曰今未可為簡易修立法
　度乃所以為簡易也熙寧之政粹於是矣釋此弗論
　尚何以費辭於其建置之末哉為政在人取人以身
　修身以道修道以仁仁人心也人者政之本也身者
　人之本也心者身之本也不造其本而從事其末末
　不可得而治矣大學不傳古道榛塞其來已乆隨世
　而就功名者淵源又類出於老氏世之君子天常之
　厚師尊載籍以輔其質者行於天下隨其分量有所
　補益然而不究其義不能大有所為其於當世之弊
　有不能正則依違其間稍加潤飾以幸無禍公方耻
　斯世不為唐虞其肯安於是乎蔽於其末而不究其
　義世之君子未始不與公同而犯害則異者彼依違
　其間而公取必焉故也熙寧排公者大抵極詆訾之
　言而不折之以至理平者未一二而激者居八九上
　不足以取信於裕陵下不足以解公之蔽反以固其
　意成其事新法之罪諸君子固分之矣元祐大臣一
　切更張豈所謂無偏無黨者哉所貴乎玉者瑕瑜不
　相掩也古之信史直書其事是非善惡靡不畢見勸
　懲鑑戒後世所賴抑揚損益以附己好惡用失情實
　小人得以藉口而激怒豈所望於君子哉紹聖之變
　寧得而獨委罪於公乎熙寧之初公固逆知己說之
　行人所不樂既指為流俗又斥以小人及諸賢排公
　己甚之辭亦復稱是兩下相激事愈戾而理益不明
　元祐諸公可易轍矣又益甚之六藝之正可文姦言
　小人附託何所不至紹聖用事之人如彼其桀新法
　不作豈將遂無所竄其巧以逞其志乎反覆其手以
　導崇寧之姦者實元祐三舘之儲元豐之末附麗匪
　人自謂定䇿至造詐以誣首相則疇昔從容問學慷
　慨陳義而諸君子之所深與者也格君之學克知灼
　見之道不知自勉而戛戛於事為之末以分異人為
　快使小人得問順投逆逞其致一也近世學者雷同
　一律發言盈庭豈善學前輩者哉公世居臨川罷政
　徙於金陵宣和間故廬丘墟鄉貴人屬縣立祠其上
　紹興初嘗加葺焉逮今餘四十年隳圯已甚過者咨
　歎今怪力之祠綿綿不絶而公以蓋世之英絶俗之
　操殆不世有而廟貌弗嚴邦人無所致敬無乃議論
　之不公人心之疑畏使至是耶郡侯錢公期月政成
　人用輯和繕學之既慨然撤而新之視舊加壯為之
　管鑰掌於學官以時祠焉余初聞之竊所敬歎既又
　屬記於余余固悼此學之不講士心不明是非無所
　折衷公為使時舍人曾公復書切磋有曰足下於今
　最能取於人以為善而比聞有相曉者足下皆不受
　之必其理未有以奪足下之見也竊不自揆得從郡
　侯敬以所聞薦於祠下必公之所樂聞也
陸放翁感事詩云陋巷何須嘆一瓢朱門能守亦寥寥
　衲衣先世曾調鼎野褐家聲本珥貂若悟死生均露
　電未應富貴勝漁樵千年迴首俱陳迹不向杯中何
　處消自注云沈義倫丞相裔孫為僧劉仁贍侍中裔
　孫為道人皆孤身死紹興中二公之後遂絶殊不知
　沈公之後有一泒靖康末自京師流落新淦者居於
　村疃耕人之田矣又不止於為僧也然其先世告身
　及相君神道碑摹本故在周文忠序槐庭濟美總集
　有云粤自周哀賢者之類棄功臣之世絶故孟子告
　齊宣王以故國非喬木王無親臣矣蓋諷其上也雖
　然有位於朝不守其業而忘其所甚至公侯之家降
　在皂𨽻則蓽門圭竇得以陵之此豈獨上之人之罪
　也哉最為確論
古人之坐者兩膝著地因反其蹠而坐於其上正如今
　之朝跪者其為肅拜則又拱兩手而下之至地也其
　為頓首則又以頭頓於手上也其為稽首則又却其
　手而以頭著地亦如今之禮拜者皆因跪而益致其
　恭也故儀禮曰坐取爵曰坐奠爵禮記曰坐而遷之
　曰一坐再至曰武坐致右軒左老子曰坐進此道之
　類凡言坐者皆謂跪也若漢文帝與賈生語不覺膝
　之前於席管寧坐不箕股榻當膝處皆穿皆其明驗
　(老子曰雖有拱璧以先駟馬不如坐進此道蓋坐即/跪也進猶獻也言以重寶厚禮與人不如跪而告之)
　(以此道也今說者乃/以為坐禪之意誤也)然記又云授立不跪授坐不立
　莊子又云跪坐而進之則跪與坐又似有小異處疑
　跪有危義故兩膝著地伸腰及股而勢危者為跪兩
　膝著地以凥著蹠而稍安者為坐也又詩云不遑啟
　居而傳以啟為跪爾雅以妥為安而疏以為安定之
　坐夫以啟對居而訓啟為跪則居之為坐可見以妥
　為安定之坐則跪之為危坐亦可知蓋兩事相似但
　一危一安為小不同耳至於拜之為禮亦無所考但
　杜子春說太祝九拜處解竒拜云拜時先屈一膝今
　之雅拜也夫特以先屈一膝為雅拜則他拜皆當齊
　屈兩膝如今之禮拜明矣凡此三事書傳皆無明文
　亦不知其自何時而變而今人有不察也頃年屬錢
　子言作白鹿禮殿欲㨿開元禮不為塑像而臨祭設
　位子言不以為然而必以塑像為問予既略為考禮
　如前之云又記少時聞之先人云嘗至鄭州謁列子
　祠見其塑像席地而坐則亦并以告之以為必不得
　已而為塑像則當放此以免於蘇子俯伏匍匐之譏
　子言又不謂然㑹予亦辭浙東之節遂不能强然至
　今以為恨也(東坡文集私試䇿問云古者坐於席故/籩豆之長短簠簋之髙下適與人均今)
　(土木之像既已巍然於上而列器皿於地使鬼神/不享則不可知若其享之則是俯伏匍匐而就也)其
　後乃聞成都府學有漢時禮殿諸像皆席地而跪坐
　文翁猶是當時琢石所為尤足據信不知蘇公蜀人
　何以不見而云爾也及楊方子直入蜀帥幕府因使
　訪焉則果如所聞者且為寫放文翁石像為土偶以
　來而塑手不精或者猶意其或為加趺也去年又屬
　蜀漕楊王休子美今乃併得先聖先師三像木刻精
　巧視其坐後兩蹠隠然見於帷裳之下然後審其所
　以坐者果為跪而無疑也惜乎白鹿塑像之時不得
　此證以曉子言使東南學者未得復見古人之像以
　革千載之謬為之喟然太息姑記本末寫寄同學諸
　生使書而掲之廟門之左以俟來者考焉此朱文公
　白鹿禮殿塑像說後其季子(在/)守南康因更新禮殿
　聞之於朝迄成先志然逺方學者未盡見此說故識
　之
史記黄帝紀神農氏世衰諸侯相侵伐暴虐百姓而神
　農氏弗能征於是軒轅乃習用干戈以征不享諸侯
　咸來賔從而蚩尤最為暴莫能伐炎帝欲侵陵諸侯
　諸侯咸歸軒轅既云諸侯相侵伐而神農氏弗能征
　矣又云炎帝欲侵陵諸侯何邪尚當訪精於史學者
　而問之
今道家設醮率用米糈世傳始於張陵而實不然陵使
　百姓從受道者出五斗米非以祠神也按山海經載
　諸山之神各舉其形狀及祠之之物有糈者居多如
　鵲山之首自招揺之山以至箕尾之山凡十山糈用
　稌米自拒山至於漆吳之山凡十七山糈用稌自天
　虞之山至南禺之山凡一十四山糈用稌崇吾之山
　至於翼望之山凡二十三山糈用稷米隂山以下至
　於崦嵫之山凡十九山糈以稻米自太行之山以至
　於無逄之山凡四十六山皆用稌糈米祠之自敖岸
　之山至於和山凡五山糈用稌自景山至琴鼓之山
　凡二十三山糈用稌自女几山至於賈超之山凡十
　六山糈用稌自首山至於丙山凡九山糈用五種之
　糈自翼望之山至於几山凡四十八山糈用五種之
　精禾自篇遇之山至於榮余之山凡十五山糈用稌
　郭注云糈祀神之米名先吕反今江東音所惟自尸
　胡之山至於無睪之山凡十九山米用黍自茍林之
　山至於陽虚之山凡十六山其祠用稌二者無糈字
　或傳寫脫誤單狐之山至於隄山凡二十五山甘棗
　之山至於鼓鐙之山凡十五山皆曰瘞而不糈管涔
　之山至於敦題之山凡十七山輝諸之山至於蔓渠
　之山凡九山皆曰投而不糈自鈐山至於萊山凡十
　七山則曰鈐而不糈自鹿蹄之山至於𤣥扈之山凡
　九山則曰祈而不糈郭注直云祭不用米也著明如
　此山海經雖不敢信為禹益所著然屈原離騷吕氏
　春秋皆摘取其亊而漢人引用者尤多其書決不出
　於張陵之後則糈之用也尚矣離騷云巫咸將夕降
　兮懷椒糈而要之王逸注云糈精米所以享神也淮
　南子云病者寢席醫之用針石巫之用糈藉所救鈞
　也許叔重注云糈米所以享神見於載籍者不一第
　不若山海經之著明耳
　
　
　
　
　
　賔退錄卷七
欽定四庫全書
　賔退錄卷八　　　　　　宋　趙與峕　撰
洪文敏著夷堅志積三十二篇凡三十一序各出新意
　不相複重昔人所無也今撮其意書之觀者當知其
　不可及甲志序所以為作者之意乙志謂前代志怪
　之書皆不無寓言獨是書逺不過一甲子為有據依
　丙志謂始萃此書顓以鳩異崇怪本無意於述人事
　及稱人之惡然得於容易或急於滿卷帙故頗違初
　心其究乃至於誣善蓋以告者過或聽焉不審既刪
　削是正而可為第三書者又已襞積懲前過止不欲
　為然習氣所溺欲罷不能而好事君子復慫恿之輒
　私自恕曰但談鬼神之亊足矣毋庸及其他於是取
　為丙志丁志設或人之辭謂不能玩心聖經勞勤心
　口從事於神竒荒怪索墨費紙殆半太史公書為可
　笑從而為之辨戊志謂在閩泮時葉晦叔頗搜索竒
　聞來助紀錄嘗言近有估客航海不覺入巨魚腹中
　腹正寛經日未死適木工數輩在取斧斨斫魚脅魚
　覺痛躍入大洋舉船人及魚皆死予戲難之曰一舟
　盡沒何人談此事於世乎晦叔大笑不知所答予固
　懼未能免此也己志謂昔以夷堅志吾書謂與前人
　諸書不相襲後得唐華原尉張愼素夷堅錄亦取列
　子之說喜其與己合庚志謂假守當塗地偏少事濟
　南吕義卿洛陽吳斗南適以舊聞寄似度可半編帙
　於是輯為庚志初甲志之成歴十八年自乙至巳或
　七年或五六年今不過數閱月閒之為助如此然平
　生居閒之日多豈不趣成書亦欠此巨編相傅益耳
　末又載張徳懋使虜掌訝者問夷堅自丁志後曾更
　續否而引樂天東坡之事以自况辛志記初著書時
　欲倣段成式諾臯記名以容齋諾臯後惡其沿襲且
　不堪讀者輒問乃更今名因載向巨原答問之語壬
　志全取王景文夷堅别志序表以數語癸志謂九志
　成年七十有一擬綴輯癸編稚子櫰復云更須從子
　至亥接續之乃成書予拊之曰天假吾年雖倍此可
　也人生未可料惡知吾不能及是乎支甲謂或疑所
　載頗有與昔人傳記相似處殆好事者飾說剽掠借
　為談助證以蒙莊之語辨其不然又云初欲從稚子
　請續以十二辰又以段柯古支諾臯支動支植尤崛
　竒於是名曰支甲支乙則云紹熙庚戌臘從㑹稽西
　歸至甲寅之夏季夷堅之書緒成辛壬癸三志合六
　十卷及支甲十卷財八改月又成支乙一編殊自喜
　也支景則云曾大父諱與甲乙下一字同音而左畔
　從火故再世以來用唐人所借但稱為景當夷堅第
　三書出或見警曰禮不諱嫌名乃直名之今是書萌
　芽稚兒謂稗官說與他所論著及通官文書不侔避
　之宜矣遂目以支景支丁則自摭此帙中不可信者
　數事謂茍以其說至斯受之而已矣聱牙畔渙蓋自
　知之愛竒之過一至於此讀者勿以辭害意可也支
　戊載吕覽賔卑聚之夢謂夷堅記夢亡慮百餘亊未
　有若此之可怪者支已謂神竒詭異之事無時不有
　姑即夷堅諸志考之上焉假諸正夢騰薄穹霄次焉
　猶陟蓬壺期汗漫不幸而死死矣幸而復生見九地
　之下溟漲之海以至島鬼淵祗蛇祅牛鬽之類何翅
　累千萬百所遇非一人所更非一事所歴非一境而
　莫有同者焉支庚謂四十四日書成自詫其速且叙
　其所以速之由支辛謂東坡志林李方叔師友談記
　錢丕行年雜紀之類四五書皆偶附著異事不顓虞
　初九百之篇士大夫或弗能知故剟剽以為助不幾
　乎三之一矣支壬則云子弟輩皆言翁既作文不已
　而掇錄怪竒又未嘗少息殆非老人頥神繕性之福
　盍己之余受其說未再越日膳飲為之失味步趨為
　之局束方寸為之不寧精爽如癡向之相勸止者懼
　不知所出於是逌然而笑豈吾縁法在是如駛馬下
　臨千丈坡欲駐不可姑從吾志以竟此生異時惛不
　能進將不攻自縮矣支癸謂劉向父子彚羣書七略
　班孟堅采以為藝文志小說類定著十五家最後虞
　初周說九百四十三篇出於禆官街談巷語道聽塗
　說者之所造今亡矣唐史所摽百餘家六百三十五
　卷太平廣記率取之不棄也余既畢夷堅十志又支
　而廣之通三百篇不能滿者才十有一遂半唐志所
　云三志甲謂櫰子偃孫羅前人所著稗說來示如徐
　鼎臣稽神錄張文定公洛陽舊聞記錢希白洞微志
　張君房乘異吕灌園測幽張師正述異志畢仲荀幕
　府燕閒錄七書多歴年二十而所就卷帙皆不能多
　三志甲才五十日而成不謂之速不可也三志乙謂
　兹一編頗得之卜者徐謙謙瞽䨇目而審聽彊記客
　詣其肆與之言悉追憶不忘倩傍人書以相示昔徐
　仲車耳聵而四方事無不周知謙豈其苗裔耶賢愚
　固不可同日語而所以異則同三志景謂郡邑必有
　圖志鄱陽獨無而夷堅自甲施於三景所粹州里異
　聞乃至五百有五十他時有好事君子采以為志斯
　過半矣三志丁則云人年七八十幸身康寧當退藏
　一室早睡晏起繙貝多旁行書與三生結願否則邀
　方外雲侣熊經鴟顧斯亦可耳至於著書蓋出下下
　策而此習膠拲不能釋固嘗悔哂猛藏去弗視乃若
　禁嬰孺之滑甘未能幾何留意愈甚雖有傾河揺山
　之辯不復聽矣三志戊謂子不語怪力亂神非置而
　弗問也聖人設教垂世不肯以神怪之事詒諸話言
　然書於春秋於易於詩於書皆有之而左氏内外傳
　尤多遂以為誣誕浮夸則不可三志已謂一話一言
　入耳當即錄而固有因循而失之者如滕彦智黄雍
　父所言一二事至今往來於襟抱不釋也三志庚考
　徐鉉稽神錄辨楊文公談苑所載蒯亮之事非是三
　志辛云余嘗立說謂古今神竒之事莫不同者今乃
　悟此語為不廣而證以蜀士孫斯文及幽明錄中賈
　弼事三志壬引昌黎公明鬼謂夷堅所紀不能出其
　所證之三非三志癸言太平廣記類聚之誤四志甲
　辨夷堅為臯陶别名至四志乙則絶筆之書不及序
　惟支壬三志丁兩序意略同而數序自詫其速者亦
　不甚相逺云
俗謂不冠者曰科頭科頭二字出史記張儀傳注謂不
　著兠鍪入敵
余首卷辨王建宫詞多雜以他人所作今乃知所知不
　廣蓋建自有宫詞百篇傳其集者但得九十篇蜀本
　建集序可考後來刻梓者以他人十詩足之故爾混
　淆余既辨其八矣尚有二首殿前傳㸃各依班召對
　西來八詔蠻上得青花龍尾道側身偷覷正南山鴛
　鴦瓦上忽然聲晝寢宫娥夢裏驚元是吾皇金彈子
　海棠窠下打流鶯者未詳誰作也所逸十篇今見於
　洪文敏所錄唐人絶句中然不知其所自得其詞云
　忽地金輿下月陂内人接著便相隨却回龍武軍前
　過當處教開卧鴨池畫作天河刻作牛玉梭金鑷采
　橋頭毎年宫女穿針夜敕賜諸親乞巧樓春來睡困
　不梳頭懶逐君王苑北遊暫向玉花堦上坐簸錢贏
　得兩三籌紅燈睡裏看春雲雲上三更直宿分金砌
　雨來行步滑兩人擡起隠金裙蜂鬚蟬翅薄鬆鬆浮
　動搔頭似有風一度出時抛一遍金條零落滿函中
　教遍宫娥唱盡詞暗中頭白没人知樓中日日歌聲
　好不問從初學阿誰彈棊玉指兩參差背局臨虚鬭
　著危先打角頭紅子落上三金字半邊垂宛轉黄金
　白柄長青荷葉子畫鴛鴦把來不是呈新様欲進微
　風到御床供御香方加減頻水沈山麝毎回新内中
　不許相傳出已被醫家寫與人藥童食後送雲漿髙
　殿無風扇少涼毎到日中重掠鬢衩衣騎馬繞宫廊
唐李昌符婢僕詩二首其一云不論秋菊與春花箇箇
　能噇空腹茶無事莫教頻入庫一名閒物要些些曲
　盡婢之情狀乃知古今如此
史記秦本紀武公卒塟雍平陽初以人從死從死者六
　十六人至獻公元年方止從死則知武公而下十有
　八君之塟必皆有從死者矣不獨繆公也黄鳥之詩
　特以奄息仲行鍼虎為秦之良臣故國人哀之耳夫
　一君之塟使六十六人無罪而就死地固已可駭而
　繆公至用百七十七人習俗之移人雖繆公不能免
　則獻公亦賢矣哉
㒺違道以干百姓之譽罔咈百姓以從已之欲王荆公
　曰咈百姓以從已之欲則不可咈百姓以從先王之
　道何為而不可范淳夫云咈百姓則非先王之道也
　荆公之言主於自文范公則求以矯之其實不然干
　百姓之譽者有時而違道則道必有時而咈百姓矣
　祁寒暑雨均曰怨咨小民之情也為政者但當虚心
　無我據理而行不使纎毫計校毁譽之心亂於胸中
　足矣
王制云古者以周尺八尺為步今以周尺六尺四寸為
　步管子司馬法皆曰六尺為步秦始皇亦然今以五
　尺為步步之尺數不同如此周尺之制鄭康成謂未
　詳聞也近世伊川文集中載作主之制謂當今省尺
　五寸五分弱潘仲善(時舉/)聞之晦翁謂五寸字誤當
　作七寸五分弱又謂省尺者三司布帛尺也潘後從
　㑹稽司馬侍郎家求得温公圖本周尺果當布帛尺
　七寸五分弱於今浙尺為八寸四分温公圖本必有
　考按恨不知其源流之詳也
歴家以冬至為一歲之首冬至者建子月之中氣故子
　時初四刻以前繫今日正初刻以後繫明日蓋一理
　也今太史局歴毎節氣在子初則書其夜子初某刻
　以别之其來尚矣紹熙二年正月三日壬子其夜子
　初立春洪文敏以劄子白廟堂云日辰自古以子時
　為首今既子時立春則當是四日癸丑謂太史之誤
　其實不然康節冬至吟云何者謂之幾天根理極微
　今年初盡處明日未來時此際易得意其間難下辭
　人能知此意何事不能知又云冬至子之半天心無
　改移一陽初起處萬物未生時𤣥酒味方淡大音聲
　正希此言如不信更請問庖犧
漢髙帝封兄子信為羮頡侯雖以其母轑釡之故然按
　括地志實有羮頡山在嬀州懷戎縣東南十五里注
　史記者失不引此顔師古注漢書但云頡音戛言其
　母戛羮釡也小司馬索隠又直謂爵號耳非縣邑名
　皆弗深考也古之封侯未有非地名者若武帝封霍
　去病冠軍侯田千秋富民侯昭帝封霍光博陸侯光
　武封彭寵奴不義侯以至鐫胡鐫羌向義建䇿之類
　非制也然冠軍侯國在東郡富民侯國在沛郡蘄縣
　博陸初食北海河間後益封又食東郡特被以嘉名
　而已非若光武所封未必有分地也武帝時又有張
　騫封博望侯趙破奴封從票侯亦未詳其封邑
州縣城隍廟莫詳事始前輩謂既有社矣不應復有城
　隍故唐李陽氷謂城隍神祀典無之惟吳越有爾然
　成都城隍祠太和中李徳裕所建李白作韋鄂州碑
　謂大水滅郭抗辭正色言于城隍其應如響杜牧為
　黄州刺史有祭城隍神祈雨文二首他如韓文公之
　於潮麴信陵之於舒皆有祭文而許逺亦有眢井鵷
　翔危堞神護之語則不獨吳越為然蕪湖城隍祠建
　於吳赤烏二年髙齊慕容儼梁武陵王祀城隍神皆
　書於史則又不獨唐而已開成中睦州刺史吕述以
　為合於禮之八蜡祭坊與水庸者今按禮記注水庸
　溝也正義云坊者所以蓄水亦以鄣水水庸者所以
　受水亦以泄水則坊蓋今之隄防水庸蓋今之溝澮
　也方之城隍義殊不類今其祀幾遍天下朝家或賜
　廟額或頒封爵未命者或襲鄰郡之稱或承流俗所
　傳郡異而縣不同至於神之姓名則又遷就附㑹各
　指一人神何言哉負城之邑亦有與郡兩立者獨彭
　州既有城隍廟又有羅城廟袁州分宜縣既有城隍
　廟又有縣隍廟尤為創見以今聞見所及攷之廟額
　封爵具者惟臨安府當後唐清泰元年嘗封順義保
　寧王與越湖二神並命今號永固廟不知何時所賜
　紹興三十年封保順通惠侯今封顯正康濟王紹興
　府梁開平封崇福侯清㤗封興徳保闉王紹興初賜
　額顯寧今封昭順靈濟孚祐忠應王台州則鎮安廟
　順利顯應王吉州則靈䕶廟威顯英烈侯筠州則利
　貺廟靈祐順應顯正王袁州則顯忠廟靈惠侯濠州
　則孚應廟靈助侯建寧府則顯應廟福應惠寧侯建
　康之溧水則顯正廟廣惠侯泉州惠安縣則寧濟廟
　靈安昭祐侯邵武軍則顯祐廟神濟訓順侯泰寧則
　廣惠廟靖惠孚濟侯韶州則明惠廟善祐侯成州則
　靈祐廟英祐侯有廟額而未爵命者鎮江忠祐寧國
　靈䕶隆興顯忠徳安府威澤楚州靈顯和州孚惠襄
　陽孚濟汀州顯應珍州仁貺靜江嘉佑慶元之昌國
　邵武之建寧皆曰惠應前代錫爵而本朝未申命者
　湖州阜俗安城王處州龍泉縣廣順侯鄂州城隍萬
　勝鎭安王(城隍二字亦正/元中所封王號)越州蕭山縣用郡城隍神
　初命稱崇福侯昭州立山縣為蒙州時封靈感王台
　州五縣吳越時皆封以王爵臨海曰興國黄巖曰永
　寧天台曰始平仙居曰昇平寧海曰安仁其餘相承
　稱謂如温州富裕侯處州仙都侯臨安府錢塘縣安
　邑侯臨安縣霸國侯王興國軍髙陵王筠州新昌鹽
　城王潭州定湘王泉州明烈王潼川興元安平將軍
　漢州彭州安福將軍卭州大邑縣安靜神廣州羊城
　使者之類皆莫究其所以也襄陽雖有孚濟額而保
　漢公之號未知所自寧國雖有靈䕶額而爵稱佑聖
　不可得而詳隆興雖有顯忠額而南唐嘗封輔徳王
　故贑州稱輔徳廟南康軍安慶府及潭之益陽太平
　之蕪湖南安之上猶皆稱輔徳王撫黄復南安臨江
　諸郡則稱顯忠輔徳王或輔徳顯忠王蓋皆以隆興
　廟額混南唐爵命以為稱也神之姓名具者鎮江慶
　元寧國太平襄陽興元復州南安諸郡華亭蕪湖兩
　邑皆謂紀信隆興贑袁江吉建昌臨江南康皆謂灌
　嬰福州江隂以為周苛眞州六合以為英布和州為
　范增襄陽之穀城為蕭何興國軍為姚弋仲紹興府
　為龎玉實龎堅四世祖事具唐書忠義傳蓋嘗歴越
　州總管鄂州為焦明南史焦度之父也台州屈坦吴
　尚書僕射晃之子今州治蓋其故居筠州應智頊唐
　初州為靖州時刺史南豐游茂洪開元間嘗知縣鎮
　溧水白季唐縣令也惟筠之新昌祀西晉邑宰盧姓
　者紹興之嵊祀陳長官慶元昌國祀邑人茹侯三者
　不得其名耳耳目所不接者尚闕如也承播溱三州
　及遵義軍未廢時皆嘗錫城隍廟額承曰靜惠播曰
　昭祐溱曰寧徳遵義曰懷寧承州則又有靜應侯爵
　今承為綏陽縣遵義為寨皆𨽻珍州溱播之地則折
　而入於南平之境矣嘉祐雜誌載吳春卿為臨安宰
　聞故老言錢尚父方睡湯瓶沸一小童以水注之錢
　曰吾方欲以水注瓶此童先知吾意不可赦遂殺之
　後見其為厲乃封為霸(一作/屬)國侯使永為臨安土地
　故塑像為十餘歲小兒今不知塑像何如而土地之
　稱已轉而為城隍矣太平廣記載宣州司户死而復
　生云見城隍神自言晉桓彞也與所傳不同然彝今
　亦别廟食於涇紹興辛未潼川守沈該將新城隍祠
　夢人齎文書來稱新差土地閱其姓名蓋史堅序事
　愈涉怪淳熙間李異守龍舒有徳於民去郡而卒邦
　人遂相傳為城隍神矣尤淺妄不經也唐羊士諤有
　城隍廟賽雨絶句二首
史記齊世家云齊王與舅父駟鈞隂謀發兵索隠云舅
　父謂舅猶姨稱姨母舅父二字甚新人少用者
禮婦人與丈夫為禮則俠拜俠者夾謂男子一拜婦人
　兩拜夾男子拜今婦人之拜不跪則異於古所謂俠
　拜江浙衣冠之家尚通行之閭巷則否江鄰㡬嘉祐
　雜誌載司馬温公之語乃謂陜府村野婦人皆俠拜
　城郭則不然南北之俗不同如此
馮延己謁金門長短句膾炙人口其曰鬬鴨欄干獨倚
　人多疑鴨不能鬬余按三國志孫權傳注引江表傳
　曰魏文帝遣使求鬭鴨羣臣奏宜勿與權曰彼在諒
　闇之中所求若此豈可與言禮哉具以與之陸遜傳
　建昌侯慮作鬬鴨欄遜曰君侯宜勤覽經典用此何
　為南史王僧達傳僧達為太子舍人坐屬疾而往楊
　列橋觀鬬鴨為有司所劾新唐書齊王祐傳祐喜養
　鬭鴨方未反狸齚鴨四十餘絶其頭去及敗牽連誅
　死者凡四十餘人則古蓋有之又唐田令孜傳僖宗
　好鬬鵝數幸六王宅興慶池與諸王鬬鵝一鵝至五
　十萬錢是鵝亦能鬬也
秦捕商君商君亡至闕下欲舍客舍客不知商君也曰
　商君之法舍人無驗者坐之商君喟然歎曰嗟乎為
　法之弊一至此哉蘇文定謫雷州不許居官舍遂僦
　民屋章子厚又以為强奪民居下州逮民究治及子
　厚責雷亦問舍於民民曰前蘇公來章丞相㡬破我
　家今不可也人以為報古今一轍也
西京雜記載武帝欲殺乳母告急於東方朔朔曰帝忍
　而愎傍人言之益死之速耳汝臨去但屢顧我我當
　設竒以激之乳母如言朔在帝側曰汝宜速去帝今
　已大豈念汝乳哺時恩邪帝愴然遂舍之史記滑稽
　傳禇先生曰武帝時有所幸倡郭舍人者發言陳辭
　雖不合大道然令人主和說武帝少時東武侯母常
　養帝帝壯時號之曰大乳母乳母家子孫奴從者横
　暴長安中有司請徙乳母家室處之於邊奏可乳母
　當入辭先見郭舍人為下泣舍人曰即入見辭去疾
　步數還顧乳母如其言郭舍人疾言罵之曰咄老女
　子何不疾行陛下已壯矣寧尚須汝乳而活邪尚何
　還顧於是人主憐焉乃下詔止無徙乳母此一事耳
　一以為殺一以為徙一以為東方朔一以為郭舍人
　西京雜記顔師古固嘗辨其妄禇所書他事牴牾者
　亦多皆未可盡信
律文罪雖甚重不過絞斬而已凌遲一條五季方有之
　至今俗稱為法外云
姚平仲字希晏世為西陲大將幼孤從父古養為子年
　十八與夏人戰臧底河斬獲甚衆賊莫能枝梧宣撫
　使童貫召與語平仲負氣不少屈貫不恱抑其賞然
　關中豪傑皆推之號小太尉睦州盜起徽宗遣貫討
　賊貫雖惡平仲心服其沈勇復取以行及賊平平仲
　功冠軍乃見貫曰平仲不願得賞願一見上耳貫愈
　忌之他將王淵劉光世皆得召見平仲獨不與欽宗
　在東宫知其名及即位金人入寇都城受圍平仲適
　在京師得召對福寧殿厚賜金帛許以殊賞於是平
　仲請出死士斫營擒虜帥以獻及出連破兩寨而虜
　已夜徙去平仲功不成遂乘青騾亡命一晝夜馳七
　百五十里抵鄧州始得食入武關至長安欲隠華山
　顧以為淺奔蜀至青城山上清宫人莫識也留一日
　復入大靣山行二百七十餘里度采藥者莫能至乃
　解縱所乗騾得石穴以居朝廷數下詔物色求之弗
　得也乾道淳熙之間始出至丈人觀道院自言如此
　時年八十餘紫髯欝然長數尺靣奕奕有光行不擇
　崖塹荆棘其速若奔馬亦時為人作草書頗竒偉然
　秘不言得道之由云此陸放翁所作平仲小傳也放
　翁亦嘗以詩寄題青城山上清宫壁間云造物困豪
　傑意將使有為功名未足言或作出世資姚公勇冠
　軍百戰起西陲天方覆中原殆非一木支脫身五十
　年世人識公誰但驚山澤間有此熊豹姿我亦志方
　外白頭未逢師年來幸廢放儻遂與世辭從公遊五
　嶽稽首餐靈芝金骨換綠髓歘然松杪飛後守新定
　再作詩託上官道人寄之云太尉關河傑飛騰亦遇
　時中原方蕩覆大計易差池素壁龍蛇字空山熊豹
　姿烟雲千萬疊求訪固難知
漢張湯韓安國皆以御史大夫行丞相事曹窋以列侯
　臣賀以太僕行御史大夫事劉歆以太中大夫行太
　常事樂成以少府行大鴻臚事臣安行以太子少傅
　行宗正事少府忠行廷尉事王温舒為右輔行中尉
　事張良以列侯行太子少傅事黄霸以廷尉監行丞
　相長史事葢寛饒以諫大夫行郎中户將事王尊守
　京兆都尉行京兆尹事翟義以南陽都尉行太守事
　蓋漢制官闕則卑者攝為之之謂行亦有以同列通
　攝者靳石以太常行太僕韓延年以太常行大行令
　劉徳以宗正行京兆尹之類是也九卿三輔皆同列
　也今著令以寄祿髙於職事官者為行異於古矣
容齋辨陳正敏之妄梁灝非八十二登科是矣與旹因
　記玉壺清話載仁宗問梁適卿是那箇梁家適對曰
　先臣祖灝先臣父固上曰怪卿靣貌酷似梁固按國
　史適乃顥之子固之弟小說家多不考訂率意妄言
　觀者又不深考往往從而信之如此類甚多殊可笑
　
　
　
　賔退錄卷八
欽定四庫全書
　賔退録卷九　　　　　　宋　趙與峕　撰
詩誕彌厥月誕大也朱文公則以為發語之辭世俗誤
　以誕訓生遂有降誕慶誕之語前輩辨者多矣書曰
　誕膺天命誕亦大也范曄贊光武乃有光武誕命之
　語尤不可曉殤帝紀云誕育百餘日亦誤
㓂恂自潁川太守徙汝南又入為執金吾會潁川盜起
　光武將親征隗囂欲復使出守潁川從駕至郡盜賊
　悉降遂已百姓遮道曰願從陛下復借㓂君一年是
　時恂去郡已乆百姓以其為王朝之卿故謂之借今
　人作太守在任垂滿者書啓多用借㓂事似不類也
夷堅戊志載裴老智數謂紹興十年七月臨安大火延
　燒城内外室屋數萬區裴方寓居有質庫及金珠肆
　在通衢皆不顧遽命紀綱僕分徃江下及徐村而身
　出北關遇竹木塼瓦蘆葦椽桷之屬無論多寡大小
　盡平價買之明日有㫖竹木材料免征税抽解城
　中人作屋者皆取之裴獲利數倍過於所焚後閲張
　芸叟所著浮休閲目集書焦隱事云一日京師火隱
　晨出之木場凡木皆以姓字題識後至者率詣隱市
　材始知夷堅指為裴老者誤矣雖曰富家智畧徃徃
　相似然不應如是之同也
娶妻當得隂麗華唐與政(仲友/)謂觀此語知郭后之必
　廢然予觀劉植傳載劉揚起兵附王郎衆十餘萬光
　武遣植説揚揚迺降光武因留真定納郭后后即揚
　之甥也故以此結之則是郭后之納己非光武之情
　矣何待隂麗華之語而後占其廢乎范煜不以此書
　之后紀故前輩議論未嘗及之
余嘗最城隍爵號後閲國朝會要考西北諸郡東京
　號靈護廟初封廣祐公後進佑聖王大内别有城隍
　初封昭貺侯後進爵為公拱州昭靈廟惠烈夫人葢
　俗傳為宋襄公之媦開德府顯應廟感聖侯解州靈
　佑廟鎮寶侯濬州黎陽縣顯固廟靈護伯它皆無聞
　葢東南城隍之盛多起於近世此數者亦徽廟朝錫
　命耳
馬援平交阯賊封新息侯擊牛釃酒勞饗軍士因從容
　及從弟少㳺之語吏士皆伏稱萬歲又馮魴赦郟賊
　延褎等亦皆稱萬歲是東都之臣不以稱萬歲為嫌
　獨竇憲出屯北威與車駕會長安尚書以下欲伏稱
　萬歲韓稜正色曰禮無人臣稱萬歲之制議者皆慙
　而止若稜者可謂不為俗所移矣然萬歲之稱三代
　盛時所無有葢自藺相如奉璧入秦田單為約降燕
　馮煖焚孟嘗君債劵昉見於簡牘至漢為盛稜之所
　謂禮豈古之所謂禮邪吳虎臣引虎拜稽首天子萬
　年謂萬歲發於此然此特詠歌之辭耳非可與後世
　呼萬歲者同語也
世俗笓字當作枇與枇杷之枇字同而音異後漢濟北
　孝王次喪父至孝梁太后下詔増封有曰頭不枇沐
　魏志徐季龍取十三種物使管輅占之輅先説雞子
　後道蠶蛹遂一一名之唯以梳為枇耳陸雲與兄機
　書案行視曹公器物其中亦有枇字類篇枇凡四音
　其一毗志切櫛屬集韻同又按説文櫛梳比之緫名
　也漢文帝遺匈奴單于比疎一或作比余一顔師古
　注曰辮髮之飾也比音頻寐反則知枇字亦通作比
　惟笓字無所經據博雅篝筌謂之笓葢捕取魚鰕之
　具邊迷頻脂二切與此不同雖集韻枇亦作笓類篇
　笓又毗至切櫛屬然二書晩出當從古詩曰其比如
　櫛又知三代之前未有枇之名但通謂之櫛而已有
　相迫比之義矣
范煜後漢書楊震傳載安帝時河間男子趙騰上書指
　陳得失帝怒收考詔獄詰以罔上不道震上疏救之
　帝不省騰竟伏尸都市張皓傳又載順帝時清河趙
　騰上言災變譏刺朝政收騰繫考皓上疏諫帝悟減
　死一等安順兩朝時世相接河間清河二國壤地相
　鄰不應皆有一趙騰上書皆指言時政皆為人主所
　怒又皆為大臣救解雖其末一生一死然亦不應如
　是之同疑只一事而煜誤以為二耳
漢武帝徵枚乗乗道死詔問乗子無能為文者後乃得
　其孽子臯臯字少孺乗在梁時取臯母為小妻又孔
　光傳淳于長坐大逆誅長小妻迺始等六人佞幸傳
　張彭祖為小妻所毒薨外戚許后傳后姊孊寡居與
　淳于長私通因為之小妻後漢趙惠王乾居父喪私
　聘小妻削中丘縣注云小妻妾也又竇融女弟為大
　司空王邑小妻陳王鈞取掖庭出女李嬈為小妻樂
　成靖王黨取故中山簡王傳婢李羽生為小妻梁節
　王暢上疏辭謝有曰臣暢小妻三十七人其無子者
　願還本家陳球與劉郃輩謀誅宦者因小妻之父程
　璜而事泄東觀記又載彭城靖王子男丁前物故恭
　子酺侮丁小妻見恭傳注周益公行歸正人蕭中一
　次妻耶律氏制謂次妻二字别無經據乞改稱小妻
　劄子中注云出漢書指此董卓傳又有少妻之稱疑
　即小妻也裴松之注三國志孫皓傳引江表傳載張
　俶事亦曰取小妻三十餘人又駱統傳統母改適為
　華歆小妻晉宋挺本劉陶門人陶亡後娶陶愛妾為
　小妻隋王世充祖支頽䅶死其妻少寡儀同王粲納
　之以為小妻則不獨見於漢史云
君子食無求飽居無求安非惡飽而欲飢惡安而欲危
　也但不可求耳君子之求也惟當求道求在我者而
　已外此而有所求皆非也所謂求之有道得之有命
　者亦謂盡其在我而非志於得也他如求為可知夫
　子之求之也之類皆此意
鄉為身死而不受今為宫室之美為之鄉為身死而不
　受今為妻妾之奉為之此二者固志士之所羞也若
　為所識窮乏者得我而為之似亦可矣而均之為失
　其本心何邪此猶易解猶曰孔子罪乞醯之意耳經
　德不回非以干禄也言語必信非以正行也干禄固
　非美事若正行則何不可者今為學而不事正行果
　何所事邪惟能識此意而後可與言學矣
康節先生左袵吟云自古禦戎無上䇿唯憑仁義是中
　原王師問罪固能道天子蒙塵爭忍言二晉亂亡成
　茂草三君屈辱落陳編公閭延廣何人也始信興邦
　亦一言蓋豫䜟靖康之禍也篇末雖託二晉以為詞
　然因王師問罪而致㓂惟燕山之役為然二晉所無
　也深切著明如此而讀者多不察余聞之友人曾幼
　輿(宏譽/)而始悟因記康節觀有唐吟有云憑髙始見
　山河壯入夏方知日月長三百年間能混一事雖成
　徃道彌光亦寓微意又觀盛化吟有云生來只慣見
　豐稔老去未嘗經亂離其子謂亂離之語太過康節
　歎曰吾老且死矣汝輩行且知之
唐人稱縣令曰明府而漢人謂之明廷見范曄書張儉
　傳明府以稱太守山隂老叟稱劉寵劉翊稱种拂髙
　獲稱鮑昱皆然
楊文公談苑謂元稹作春深題二十篇並用家花車斜
　四字為韻白居易劉禹錫和之亦同此韻次韻起於
　此髙承著事物紀原取其説余按梁書王規傳普通
　六年髙祖於文德殿餞廣州刺史元景隆詔羣臣賦
　詩同用五十韻則唐以前固有之矣
余前辨劉信羮頡之封後閲能改齋漫録引王觀國學
　林新編謂是潁川地名不羮者彼自不羮此自羮頡
　地名之同一字者多矣豈可比而一之審如王説則
　頡字何從而來邪
俚俗謂娶妻為索妻亦有所本三國志吕布傳云袁術
　欲結布為援乃為子索布女關羽傳云孫權遣使為
　子索羽女又隋書太子勇傳載獨孤后曰為伊索得
　元家女
張清源(淏/)雲谷雜紀辨歐陽集古録目為後漢人亦有
　複名者然僅載蘇不韋孔長彦兄弟劉騊駼丘季智
　張孝仲范特祖召公子許偉康司馬子威十人而已
　考之范煜書葢不止此如延岑護軍鄧仲況見蘇竟
　傳鄭𤣥師事京兆第五元先又從東郡張恭祖𤣥之
　子名益恩亘榮族人亘元卿陳忠薦士其一曰成翊
　世翊世字季明見杜根傳後陳敬王曾孫寵傳注引
　謝承書袁術使將張闓陽殺陳相駱俊梁冀之弟名
　不疑越嶲太守李文德素善延篤黨錮傳序有渤海
　公族進階注云公族姓也名進階李膺欲按宛陵大
　姓羊元羣孔融傳有太傅馬日磾皇甫嵩子名堅夀
　酷吏李章傳有安丘大姓夏長思宦者曹節弟名破
　石王逸子名延夀字文考方術傳謝夷吾字堯卿之
　類清源皆未及也他尚有之猶恨不能盡記
李延夀南北史成惟隋書别行餘七史㡬廢大抵紀載
　無法詳畧失中故冝行而不逺且史傳紀事出於一
　人之手而自為同異者亦有之矣未有卷帙聯屬首
　尾衡決而不能自覺者也姚思廉梁書列傳第三十
　卷江革傳謂何敬容掌選序用多非其人革性彊直
　常有褒貶而第三十一卷何敬容傳乃謂敬容銓序
　明審號為稱職夫史者所以傳信萬世今若此其將
　何所從乎其餘可笑者甚多未暇盡著
白樂天長恨歌書太真本末詳矣殊不為魯諱然太真
　本夀王妃顧云楊家冇女初長成養在深閨人未識
　何邪葢宴昵之私猶可以書而大惡不容不隱陳鴻
　傳則畧言之矣
唐新書承天皇帝倓傳以興信公主季女張為恭順皇
　后㝠配焉汪玊山辨證謂㝠配前已有而新書不書
　嘗考汪外孫鄭子敬(寅/)注引唐會要懿德太子重潤
　中宗即位追贈國子監丞聘裴粹亡女為㝠婚合葬
　雖然不始於唐也三國志載邴原女早亡時曹操愛
　子倉舒亦没操欲求合葬原曰合葬非禮也原之所
　以自容於明公公之所以待原者以能守訓典而不
　易也若聽明公之命則是凡庸也明公焉以為哉操
　乃止然竟聘甄氏亡女與合葬又太和六年魏明帝
　愛女淑薨追封謚淑為平原懿公主為之立廟取文
　昭甄后亡從孫黄與合葬追封黄列侯以夫人郭氏
　從弟德為之後承甄氏姓封德為平原侯襲公主爵
　則漢魏問已行之矣
讀諸葛孔明出師表而不墮淚者其人必不忠讀李令
　伯陳情表而不墮淚者其人必不孝讀韓退之祭十
　二郎文而不墮淚者其人必不友青城山隱士安子
　順(世通/)云
謂有疾曰不快陳夀作華佗傳已然
葛常之韻語陽秋云晉書阮咸傳云咸善琵琶今有圓
　槽而十三柱者世號阮亦謂阮咸相傳謂阮咸所作
　故以為名而咸傳乃不及此山谷聽宋宗儒摘阮歌
　云手揮琵琶送飛鴻促絃聒醉驚客起圓璧庚庚有
　横理閉門三月傳國工身今親見阮仲容則亦以為
　仲容所作豈咸用琵琶餘製而作阮邪據此則是常
　之不知阮咸所出余按國史纂異云元行冲賔客為
　太常少卿時有人於古墓中得銅物似琵琶而身正
　圓莫有識者元視之曰此阮咸所造樂具乃令匠人
　改以木為聲清雅今呼為阮咸者是也盧氏雜説云
　晉書稱阮咸善彈琵琶後有發咸墓者得琵琶以瓦
　為之時人不識以為於咸墓中所得因名阮咸陳晉
　之(𤾉/)樂書云阮咸五絃本秦琵琶而頸長過之列十
　二柱焉唐武后時蒯明於古冢得銅琵琶晉阮咸所
　造也元亨中命工以木為之聲甚清徹頗類竹林七
　賢圖所造舊器因以阮咸名之亦以其善彈故也聖
　朝太宗於舊制四絃上加一絃三説葢大同而小
　異今世所行皆四絃十三柱者與旹竊聞今禁中女
　樂别有所謂阮其制視民間者絶不同且甚大須坐
　而奏之鄉人郭子雲(應龍/)守南安時大庾令之婦乃
　出宫人能為此郭葢親見之唐書樂志云五絃如琵
　琶而小北國所出樂工裴神符初以手彈太宗悦甚
　後人習為搊琵琶則是唐已有五絃矣不知𤾉因唐
　之太宗而誤為本朝邪抑别有考按邪
夷堅支乙載紫姑詠手詩笑折櫻桃力不禁時攀楊柳
　弄春隂管絃曲裏傳聲慢星月樓前斂拜深繡幕偷
　回雙舞袖緑牎閒整小眉心秋來㡬度挑羅襪為憶
　相思放却針唐韓致光香奩集亦有詠手一詩暖白
　膚紅玊筍芽調琴抽線露尖斜背人細撚垂臙鬢向
　鏡輕勻襯眼霞悵望昔逢褰繡幔依稀曾見托金車
　後園笑向同行道摘得蘼蕪又一杈其體正同葢皆
　言手之用爾韓詩獨首句不然
侯嬴為夷門監者按大梁城十二門東曰夷門則夷門
　者大梁之一門耳後人遂直指汴京為夷門非也容
　齋續筆辨臺城少城類此
古者道路男子由右婦人由左車從中央今遂寧府譙
　門之外有橋曰儀橋不知何時所剏上加欄楯道分
　為三尚彷彿古人之意謂之儀者猶儀門也
周文忠序文苑英華首云太宗皇帝丁時太平以文
　化成天下既得諸國圖籍聚名士於朝詔修三大書
　曰太平御覽曰册府元龜曰文苑英華洪文敏序夷
　堅三志癸亦云太平興國中詔侍從館閣集著策府
　元龜文苑英華御覽廣記等四書予按冊府元龜乃
　景德二年編類至大中祥符六年書成皆真宗朝
　二公之言偶失之
俗間謂籠燭為照道此二字出儀禮注
冬至賀禮古無有也其殆始於漢乎漢雜事曰冬至陽
　生君道長故賀沈約宋書曰魏晉冬至日受萬國及
　百寮稱賀因小㑹其儀亞於歲朝北齊書庫狄伏連
　冬至之日親表稱賀其妻減馬豆設豆餅伏連大怒
　葢歴代行之至今不廢按月令仲冬之月日短至隂
　陽爭諸生蕩君子齋戒處必掩身身欲寧去聲色禁
　嗜欲安形性事欲静以待隂陽之所定易曰先王以
　至日閉關商旅不行后不省方五經通義云冬至寢
　兵鼓商旅不行君不聽政事曰冬至陽氣萌隂陽交
　精始成萬物氣微在下不可動泄王者承天理故率
　天下静而不擾也白虎通云冬至前後君子安身静
　體百官絶事不聽政擇吉辰而後省事今僕僕交相
　賀則所謂安身静體静而不擾以待隂陽之定者果
　何在哉又按月令仲夏之月日長至仲冬之月日短
　至今世反稱冬至為長至尤非是曹子建冬至獻襪
　頌表云伏見舊儀國家冬至獻履貢襪所以迎福踐
　長崔浩女儀云近古婦人常以冬至上履襪於舅姑
　踐長至之義也隋杜臺卿玊燭寶典云冬至日極南
　景極長隂陽日月萬物之始律當黄鍾其管最長故
　有履長之賀葢周禮冬至日在牽牛景長一丈三尺
　日短而景長也黄鍾之律九寸於十二律為最長月
　令所謂短至謂日之短曹崔杜謂踐長履長者景之
　長琯之長也雖所指不同然當以月令為正
諫議大夫稱大諫始於近世然於古有之齊威公使鮑
　叔牙為大諫見管子第二十篇
韓子蒼云韋蘇州少時以三衛郎事𤣥宗豪縱不覊𤣥
　宗崩始折節務讀書然余觀其人為性髙潔鮮食寡
　欲所居掃地焚香而坐與豪縱者不類其詩清深妙
　麗雖唐詩人之盛亦少其比又豈似晩節學為者豈
　蘇州自序之過歟然天寶間不聞蘇州詩則其詩晩
　乃工為無足怪葉石林南宫詩話云蘇州詩律深妙
　白樂天輩固皆尊稱之而行事畧不見唐史為可恨
　以其詩語觀之其人物亦當髙勝不凡劉禹錫集中
　有太和六年舉自代一狀然應物温泉行云北風慘
　慘投温泉忽憶先皇廵幸年身騎厩馬引天仗直至
　華清列御前則嘗逮事天寶間也不應猶及太和時
　葢别是一人或集之誤苕溪漁隱云蘇州集有燕李
　録事詩云與君十五侍皇闈曉拂爐烟上玊墀又温
　泉行云出身天寶今幾年頑鈍如鎚命如紙余以編
　年通載考之天寶元年至太和六年計九十一年應
　物於天寶間已年十五及有出身之語不應能至太
　和間也蔡寛夫云(南宫詩話世誤傳蔡/寛夫作漁隱故云)劉禹錫所舉
　别是一人可以無疑矣容齋隨筆云韋蘇州集中有
　逢楊開府詩云少事武皇帝無賴恃恩私身作里中
　横家藏亡命兒朝持摴蒱局暮竊東鄰姬司𨽻不敢
　捕立在白玊墀驪山風雪夜長楊羽獵時一字都不
　識飲酒肆頑癡武皇升仙去憔悴被人欺讀書事已
　晩把筆學題詩兩府始收跡南宫謬見推非才果不
　容出守撫惸嫠忽逢楊開府論舊涕俱垂味此詩葢
　應物自叙其少年事也其不羈乃如此李肇國史補
　云應物為性髙潔鮮食寡欲所居焚香掃地而坐其
　為詩馳驟建安已還各得風韻葢記其折節後來也
　應物為三衛正天寶間所為如是而吏不敢捕又以
　見時政矣與峕謂應物行事散軼唐史失不立傳故
　諸家之説未能㑹于一近世沈明逺(作喆/)始櫽括應
　物集及它書為傳甚詳然論斷中亦以劉賔客所舉
　為疑今筆於此韋應物京兆長安縣人也(見崔都水/及休日還)
　(長安胄貴里及歲日/寄弟并荅崔甥詩)其家世自宇文周時孝寛以功
　名為將相而其兄夐髙尚不仕號為逍遥公夐之孫
　待價仕隋為左僕射封扶陽公待價生令儀為唐司
　門郎中令儀生鑾鑾生應物(見林寶/姓纂)少逰太學(見贈/舊識)
　(詩/)當開元天寶間宿衛仗内親近帷幄行幸畢從(見/宴)
　(李録事并鄭户曹及逢楊開府温泉行等詩按通典/左右宿衛侍從皆以髙䕃子弟年少美風姿者補之)
　(為貴胄起/家之髙選)頗任俠負氣洎漁陽兵亂後流落失職乃
　更折節讀書屏去武功之上方(見逢楊開府及/經武功舊隠詩)復返
　灃上園廬蕪没貧無以自業(見歸灃/上詩)客逰江淮間所
　與交結皆一時名士(見會梁川故人及李/栖梧㑹大梁亭等詩)因從事河
　陽去為京兆功曹攝髙陵令(見寄弟及/别子西詩)永泰中遷洛
　陽丞兩軍騎士倚中貴人勢驕横為民害應物疾之
　痛繩以法被訟弗為屈(見示從/子班詩)棄官養疾同德精舎
　(見同德/精舍詩)起為鄠令大厯十四年除櫟陽令復以疾謝
　去歸寓西郊(見歸西/郊詩)擇勝隱於善福祠從諸生學問
　澹如也(見西齋示/諸生詩)建中二年拜尚書比部外郎明年
　出為滁州刺史(見别善/福祠詩)滁山川清逺山中多隠君子
　應物風流豈弟與其人覽觀賦詩郡以無事人安樂
　之(見全椒道士及/釋良史等詩)四年十月德宗幸奉天應物自郡
　遣使間道奔問行在所明年興元甲子使還詔嘉其
　忠(見寄/弟詩)終更貧不能歸留居郡之南嵒(見歲日寄/端武詩)俄
　擢江州刺史(見登郡/樓詩)居二歲召至京師貞元二年由
　左司郎中補外得蘇州刺史(見荅李/士㢲詩)在郡延禮其秀
　民撫其􁉑嫠甚恩(見郡齋文/士宴集詩)乆之白居易自中書舍
　人出守吳門應物罷郡(見劉禹錫集中酬白舍人詩/云蘇州刺史例能詩西掖今)
　(來替/左司)寓於郡之永定佛寺(見寓永/定詩)太和以太僕少卿
　兼御史中丞為諸道鹽鐵轉運江淮留後年九十餘
　矣不知其所終(見劉禹錫太和六年為蘇州刺史舉/官自代狀云諸道鹽鐵轉運江淮留)
　(後朝議郎太僕少卿兼御史中丞上柱國韋應物歴/掌劇務皆有美名執心不回臨事能斷所職雖重本)
　(官尚輕内省無能輒敢公舉司𣙜筦之利誠籍時才/流豈弟之風實為邦本謹按太和年去應物刺郡時)
　(已更六朝四十餘年矣而夢得猶舉之豈其遺愛尚/存邪又據應物送鄒少府詩云天寶為侍臣歴觀兩)
　(都士宴李録事詩云十五侍皇闈然則天寶中應物/在三衛年始十五至太和計年九十餘然自蘇州罷)
　(郡寓永定以後集中不復有詩豈四十年間/無一篇詩者葢亡之也予嘗歎息於斯焉)有子曰
　慶復為監察御史河東節度掌書記(見姓/纂)應物性髙
　潔(見李肇/國史補)善為詩氣質閒妙渾然天成初若不用工
　而近世詩人莫及也白居易嘗語元稹曰韋蘇州歌
　行才麗之外深得諷諫之意而五言尤為髙逺雅淡
　自成一家其為時人推重如此浮屠皎然者頗工近
　詩嘗擬應物體格得數解為贄應物弗善也明日録
　舊䞇以見始被領畧曰人各有能有不能葢自天分
　學力有限子而為我且失其故步矣但以所詣自名
　可也皎然心服焉(見因話録/長慶集等)應物鮮食寡欲所居焚
　香掃地而坐(見李肇/國史補)為吳門時年已老矣而詩益造
　㣲世亦莫能知之也(亦白/詩)子沈子曰予讀韋蘇州詩
　超然簡逺有正始之風所謂朱絲疏絃一唱三歎者
　應物當開元天寶宿衛仗内為郎刺史於建中以迄
　貞元而文宗太和中劉禹錫乃以故官舉之計其年
　九十餘而猶領轉輸劇職應物何夀而康也然自吳
　郡以後不復有詩文見於録者豈亡之邪使應物而
　無死其所為當不止此以應物為終於吳郡之後則
　禹錫之所舉者猶無恙也葢不可得而考也新唐書
　文藝傳稱應物有文在人間史逸其傳故不録予既
　愛其詩因考次其平生行義官閥皆有憑藉始終可
　槩見如此恨史官編摩疎陋耳嗟夫應物﨑嶇身閲
　盛衰之變晩乃折節學問今其詩徃徃及治道而造
　理精深士固有悔而能復厄而後竒者如應物有以
　自表見於後世豈偶然哉漁隱叢話後集又載韓子
　蒼云韋蘇州少時以三衛郎事𤣥宗豪縱不羈余因
　記唐宋遺史云韋應物赴杜鴻漸宴醉宿驛亭見二
　佳人在側驚問之對曰郎中席上與司空詩因令二
　樂妓侍寢問記得詩否一妓强記乃誦曰髙髻雲鬟
　宫樣裝春風一曲杜韋娘司空見慣渾閒事斷盡蘇
　州刺史腸觀此則應物豪縱不羈之性暮年猶在也
　子蒼又云余觀韋蘇州為性髙潔鮮食寡欲所居掃
　地焚香而坐此是韋集後王欽臣所作序載國史補
　之語但恐溢美耳與旹謂盡信書不如無書國史補
　之説固未可信又安知唐宋遺史為得其實乎此未
　可以臆斷也
　
　
　
　
　
　
　
　
　
　
　
　
　賔退録卷九
欽定四庫全書
　賔退録卷十　　　　　　宋　趙與峕　撰
臧哀伯云武王克商遷九鼎於雒邑義士猶或非之義
　士即多士所謂遷殷頑民者也由周而言則為頑民
　由商而論則為義士矣此説近世陳同甫(亮/)始發之
　杜預謂為伯夷之屬非也
禮曰銘者自名也自名以稱揚其先祖之美而明著之
　後世者也為先祖者莫不有美焉莫不有惡焉銘之
　義稱美而不稱惡此孝子孝孫之心也唯賢者能之
　又曰其先祖無美而稱之是誣也有善而弗知不明
　也知而弗傳不仁也此三者君子之所恥也碑誌行
　狀之法具於是矣若無美而必欲䛕墓有惡而飾以
　為美卑官下士猶足以誑不知之人仕稍通顯則其
　善惡已著於人之耳目何可誣也莫儔靖康末所為
　雖三尺童子亦恨不誅之而孫仲益尚書誌其墓顧
　謂靖康之變臺諫爭請和戎皆斥廢不用而二三狂
　生抗首大言乗險徼幸試之一擲卒至誤國髙宗
　狩維揚移蹕臨安國步阽危至此極矣而進取之士
　終以和戎為諱此翰林莫公所以投閒置散至於老
　死不用斯言也不幾於欺天乎及作韓忠武誌則又
　以岳武穆為跋扈而與范瓊同稱善惡復混淆矣岳
　之禍承權臣風㫖而誣以不臣者万俟忠靖羅彦濟
　(汝楫/)也洪文惠誌羅墓不書此事正得稱美不稱惡
　之義而仲益誌万俟則顯書之何哉張子韶侍郎學
　問氣節表表一世參禪學佛與其平生自不相掩張
　亦未嘗以此為諱其從子(榕/)作家傳欲為文飾乃謂
　張有學説云釋老虚無耳不可有聞目不可有見則
　是静言庸違張必不然余獨喜李文簡誌趙待制(開/)
　墓既歴叙其在蜀理財治賦之功且謂為當時第一
　繼云或者咎公竭澤而漁使來者無所施其智巧今
　雖累經蠲放而害終不去當時稍存平恕則今日之
　害決不至此嗚呼此所謂責人終無已者也然公亦
　不得不任其咎昔蘇綽在西魏佐周武帝以國用不
　足為征税之法頗重既而歎曰今所為者正如張弓
　非平世法也後之君子誰能弛乎綽子威聞其言毎
　以為己任及相隋文帝奏減賦役務從輕簡帝悉從
　之彼蘇威顧能如此曾謂今日無若蘇威者乎此燾
　深所歎息詳紀之以俟來世又南軒作宇文閬州(邦獻/)
　誌謂初君以二父世科為念刻苦習進士業為進士
　者多推稱之兩以鎻㕔試類省輒下益力後雖已領
　州符猶不置葢終其身以是為歉栻嘗以謂自先王
　教冑子之法壊大家世族不得盡成其材其下者茍
　從禄利不樂親文墨事至其間讀書欲自表見者則
　不屑其世禄顧反以從進士覔舉得之為榮噫昔之
　人所望於胄子者豈為是哉若君居家孝友涖官廉
　平温厚博雅于以進德孰能禦之顧區區猶以是為
　歉何哉二公之作葢又因以立言垂世不特銘墓而
　已若李茂嘉(謨/)墓誌所謂明赦至建康吕忠穆怡然
　自若時李為江東副漕以言責之吕躊躇未行而張
　忠獻檄書至盡與諸家記事之書不合則熊子復(克/)
　小歴李氏(心傳/)繫年要録已有疑於仲益之言矣蔡
　伯喈曰吾為人作銘未嘗不有慙容唯為郭有道碑
　頌無愧耳後之秉筆者亦能自訟如此否乎
紹聖四年殿試考官得胡安國之䇿定為第一將唱名
　宰執惡其不詆元祐而何昌言䇿云元祐臣寮不知
　君臣之義父子之恩擢為首選方天若策云當是時
　鶴髪宵人棊布要路今家財猶未籍没子孫猶未禁
　錮遂次之又欲以章惇子為第三哲宗命再讀安
　國策親擢為第三昌言新淦人仕至工部侍郎張邦
　昌之僣昌言為事務官既又改名善言以避邦昌名
　南都中興昌言已死遂追貶觀其進身可以占終
　矣
唐小説辨疑志載明皇時姜撫先生不知何許人也常
　著道士衣冠自云年已數百歲持符籙兼有長年之
　藥度世之術有荆巖者頗通南北史問撫何朝人也
　撫曰梁朝人也巖曰梁朝絶近先生亦非長年之人
　不審先生梁朝出仕為復隱居撫曰吾為西涼州節
　度巖曰何得誑妄上欺天子下惑世人梁朝在江南
　何處得西涼州只有四平四安四鎮四征將軍何處
　得節度使撫慙恨數日而卒蔡絛鐵圍山叢談政和
　間有處士王卓者亦遭遇時主自言五百歲矣人視
　之若不過七八十歲容狀光澤頗挾容成術無它異
　也魯公稍異之一日魯公命吾延卓坐吾詢其迹則
　曰生隋末唐李勣征髙麗嘗作禆將因擅縱降卒數
　十被黥配之五嶺南繇是遇異人授以不死方曾不
　一瞬間忽至今矣吾問還識狄梁公否卓曰識也感
　它狄相公封卓為白雲先生又問當開元天寶間明
　皇帝好道而方士輩出先生出乎曰卓時反不出問
　何故則曰卓時與羅家爭氣意自不喜出耳羅葢公
　逺也遂歴問唐諸帝武后及名臣之情狀則或合或
　不合又言當肅宗時卓始一出亦蒙封號吾問果爾
　則必識李輔國輔國狀若何卓曰正得輔國見愛而
　封輔國面大且方美須髯也吾笑曰先生敗矣二事
　正堪作對信乎作偽之難也撫唐史有傳亦言其妄
　然不及此云
葛文康評古謂漢文帝改後元年景帝又改中元後元
　年武帝屢更年號亦有後元不知當時何所據而分
　中與後謂之後則疑若有極乃不諱避何邪將當時
　有先知之䜟邪余謂不然漢之諸帝不過改元年爾
　後人因其有二元則别以為後因其有三元則復冠
　以中非當時本稱也武帝雖屢更年號偶最後不曾
　命名獨稱元年後人因其崩也亦以後稱焉耳惟東
　都建武中元恐是當時所命也
西漢諸帝多自立陵廟名後世不復然至於及其生而
　自命以某祖某宗而使萬世不祧者古今所無也惟
　於魏明帝見之孫盛譏之是矣彼謂顧成之廟稱為
　太宗者臣下假設之辭耳非此之比也
徐陵鴛鴦賦云山雞映水那相得孤鸞照鏡不成雙天
　下真成長㑹合無勝比翼兩鴛鴦黄魯直題畫睡鴨
　曰山鷄照影空自愛孤鸞舞鏡不作雙天下真成長
　㑹合兩鳬相倚睡秋江全用徐語㸃化容齋隨筆謂
　魯直末句尤精工余幼時不能解每疑鴛鴦可言長
　㑹合兩鳬則聚散不常何可言長㑹合後乃悟魯直
　所謂長㑹合特指畫者耳
新唐書進表謂其事則增於前其文則省於舊夫為文
　紀事主於辭達繁簡非所計也新唐書之病正坐此
　兩語前輩議之者多矣晉張輔云司馬遷叙三千年
　事惟五十萬言班固叙二百年事乃八十萬言以此
　為遷固優劣殊不思司馬子長追述上世故不可得
　而詳班孟堅紀録近事有不容於畧春秋傳所謂所
　見異辭所聞異辭所傳聞異辭正謂是也洪文敏論
　史記衛青傳書校尉李朔校尉趙不虞校尉公孫戎
　奴各三從大將軍獲王以千三百户封朔為渉軹侯
　以千三百户封不虞為隨成侯以千三百户封戎奴
　為從平侯前漢書但云校尉李朔趙不虞公孫戎奴
　各三從大將軍封朔為渉軹侯不虞為隨成侯戎奴
　為從平侯比於史記五十八字中省二十三字然不
　若史記為朴贍可喜又論檀弓紀石祁子事云石駘
　仲卒有庻子六人卜所以為後者曰沐浴佩玊則兆
　五人者皆沐浴佩玊石祁子曰孰有執親之喪而沐
　浴佩玊者乎不沐浴佩玊謂今之為文者不然必曰
　沐浴佩玊則兆五人者如之祁子獨不可曰孰有執
　親之喪若此者乎似亦足以盡其事然古意衰矣此
　論得之崇仁吳德逺(沆/)環溪詩話載其少時謁張右
　丞右丞告之曰杜詩妙處人罕能知凡人作詩一句
　只説得一件物事多説得兩件杜詩一句能説得三
　件四件五件常人作詩但説得眼前逺不過數十里
　杜詩一句能説數百里能説兩州軍能説半天下能
　説滿天下此其所以為妙且如重露成㳙滴稀星乍
　有無也是好句然露與星各只是一件事如孤城返
　照紅將斂近市浮煙翠且重亦是好句是有孤城也
　有返照也即是兩件亊又如鼉吼風犇浪魚跳日映
　山有鼉也風也浪也即是一句説三件亊如絶壁過
　雲開錦繡疎松夾水奏笙簧即是一句説四件亊至
　如旌旗日暖龍蛇動宫殿風㣲燕雀髙即是一句説
　五件亊唯其實是以健若一字虚即一字弱矣公但
　按此法以求前人即漸難為詩吳又問如何是説眼
　前事以至滿天下事右丞云如獨鶴不知何事舞饑
　烏似欲向人啼只是説眼前所見如藍水逺從千澗
　落玊山髙竝兩峯寒即是説數十里内亊如三峽樓
　臺淹日月五溪衣服共雲山即是一句説數百里内
　事至如浮雲連海岱平野入青徐即是説兩州軍如
　吳楚東南坼即是一句説半天下至乾坤日夜浮即
　是一句説滿天下吳因取前輩之詩參而考之謂東
　坡惟有美堂一篇最工然天外黒風吹海立浙東飛
　雨過江來止是一句能言三件事如令嚴鐘鼔三更
　月野宿貔貅萬竈煙是一句能言四件事如通印子
　魚猶帶骨披緜黄雀尚多脂鶴閒雲作氅駞卧草埋
　峯每句亦不過三物如酒醒風動竹夢斷月窺樓深
　谷留風終夜響亂山銜月半床明風花誤入長春苑
　雲月長臨不夜城雲煙湖寺家家鏡燈火沙河夜夜
　春則似三物而不足至如峯多巧障日江逺欲浮天
　翠浪舞翻紅䆉稏白雲穿破碧玲瓏葉厚有稜犀甲
　健花深少態鶴頭丹等句不過用二物矣山谷則有
　數聯合格如輕塵不動琴横膝萬籟無聲月入簾飯
　香獵户分熊白酒熟漁家擘蟹黄苦楝狂風寒徹骨
　黄梅細雨潤如酥皆是一句能言三件事如河天月
　暈魚分子槲葉風微鹿養茸桃李春風一盃酒江湖
　夜雨十年燈即是一句能言四件事至荆公則合格
　者稍多如箒動川收潦靴鳴海上潮已無船舫猶聞
　笛逺有樓臺只見燈山月入松金破碎江風吹水雪
　崩騰陽浮樹外蒼江水塵漲原頭野火煙即每句皆
　能道三件事以至廟堂生莽卓巗穴死伊周和風滿
　樹笙簧雜霽色兼山粉黛重坐見山川吞日月杳無
　車馬送塵埃霽分星斗風雷静涼入軒牎枕簟閒即
　是一句能言四件事然竟無一句能用五物者至用
　半天下滿天下之説求之尤未見其有也然後知詩
　道之難如此而古今之美備在杜詩無復疑矣此論
　尤異以此論詩淺矣杜子美之所以髙於衆作者豈
　謂是哉若以句中事物之多為工則必皆如陳無已
　桂椒柟櫨楓柞樟之句而後可以獨歩雖杜子美亦
　不容專美若以乾坤日夜浮為滿天下句則凢句中
　言天地華夷宇宙四海者皆足以當之矣何謂無也
　張輔喜司馬子長五十萬言紀三千年事張右丞喜
　杜子美一句該五物識趣正同故併録之
邵伯温聞見録載康節先生治平間與客散步天津橋
　上聞杜鵑聲慘然不樂曰洛陽舊無杜鵑今始至不
　二年上用南士為相多引南人專務變更天下自
　此多事矣客曰聞杜鵑何以知此曰天下將治地氣
　自北而南將亂自南而北今南方地氣至矣禽鳥飛
　類得氣之先者也與峕按康節首尾吟其一云堯夫
　非是愛吟詩詩是堯夫訪友時青眼主人偶不在白
　頭老叟還空歸幾家大第横斜照一片殘春啼子規
　獨徃獨來還獨坐堯夫非是愛吟詩疑亦此意也
古今詠史詩求其議論精當康節先生題淮隂侯廟十
　篇可以為冠讀者當自知之一身作亂冝從戮三族
　全夷似少恩漢道是時初雜霸蕭何王佐殆非尊據
　立大功非不智復貪王爵似專愚造成四百年炎漢
　纔得安寧反受誅生身既得逢真主立事何須作假
　王誰謂禍胎從此始不宜迴首怨髙皇一時韓信為
　良犬千古蕭何作霸臣彼此並干名教罪罪猶不逮
　謂斯人韓信事劉元不叛蕭何惑漢竟生疑當初若
　聽蒯通語髙祖功名未可知雖則有才兼有智存亡
　進退處非真五湖依舊煙波在范蠡無人繼後塵若
　非韓信難除項不得蕭何莫制韓天下須知無一手
　茍非髙祖用蕭難漢家基定議功勲異姓封王有五
　人不似淮隂最雄傑敢教根固又生秦韓信恃功前
　慮寡漢皇負德尚權安幽囚必欲擒來斬固要加諸
　甚不難若履暴榮須暴辱既經多喜必多憂功成能
　讓封王印世世長為列土侯
首卷書王平甫所云花蘂宫詞三十二首今攷王㳟簡
　續成都集記才二十八首盡筆於此庻真贗了然五
　雲樓閣鳯城間花木長新日月閒三十六宫連内苑
　太平天子坐崑山㑹真廣殿約宫墻樓閣相扶倚太
　陽浄甃玊階横水岸御爐香氣撲龍牀龍池九曲逺
　相通楊栁絲牽兩岸風長似江南好春景畫船來去
　碧波中東内斜將紫禁通龍池鳯苑夾城中曉鐘聲
　斷嚴妝罷院院紗牎海日紅殿名新立號重光島上
　亭臺盡改張但是一人行幸處黄金閤子鎻牙牀安
　排諸院接行廊水檻周回十里强青錦地衣紅繡毯
　盡鋪龍腦鬱金香夾城門與内門通朝罷巡逰到苑
　中每日日髙祗候處滿堤紅艷立春風厨船進食簇
　時新侍坐無非列近臣日午殿頭宣索膾隔花催喚
　打魚人立春日進内園花紅蘂輕輕嫩淺霞跪到玊
　階猶帶露一時宣賜與宫娃三面宫城盡夾墻苑中
　池水白茫茫亦從師子門前入旋見亭臺遶岸傍離
　宫别院繞宫城金板輕敲合鳯笙夜夜月明花樹底
　傍池長有按歌聲御製新飜曲子成六宫纔唱未知
　名盡將觱篥來抄譜先按君王玊笛聲旋移紅樹劚
　青苔宣使龍池再鑿開展得綠波寛似海水心樓殿
　勝蓬萊太虚髙閣凌波殿背倚城墻靣枕池諸院各
　分娘子位羊車到處不教知修儀承寵住龍池掃地
　焚香日午時等候大家來院裏㸔教鸚鵡念新詩才
　人出入每相隨筆硯將行遶曲池能向彩牋書大字
　忽防御製寫新詩六宫官職總新除宫女安排入畫
　圖二十四司分六局御前頻見錯相呼春風一靣曉
　糚成偷折花枝傍水行却被内監遥覷見故將紅豆
　打黄鶯棃園弟子簇池頭小樂擕來候燕逰旋炙銀
　笙先按拍海棠花下合梁州殿前排燕賞花開宫女
　侵晨探幾囘斜望花開遥舉袖傳聲先喚近臣來小
　毬塲近曲池頭宣喚勲臣試打毬先向畫廊排御幄
　管絃聲動立浮油供奉頭籌不敢爭上棚專喚近臣
　名内人酌酒纔宣賜焉上齊呼萬歲聲殿前宫女揔
　纎腰初學乗騎怯又嬌上得馬來纔似走幾回抛鞚
　把鞍橋自教宫娥學打毬玊鞍初跨桞腰柔上棚知
　是官家認遍遍長贏第一籌翔鸞閣外夕陽天木影
　花光水接連望見内家來住處水門斜過罨樓船内
　人追逐採蓮時驚起沙鷗兩岸飛蘭掉把來齊拍水
　並船相鬬濕羅衣新秋女伴各相逢罨畫船飛别浦
　中笑折荷花半歌舞夕陽斜照滿衣紅月頭支給買
　花錢滿殿宫娥近數千遇著唱名多不應含羞走過
　御牀前
任土作貢三代而下未之或廢時有損益而已髙宗建
　炎三年始詔除金銀匹帛錢榖餘悉罷貢盛德事也
　禹貢以來歴代史志及地里之書但載土貢之目而
　不書其數惟元豐九域志為詳嘗撮一歲所貢凡為
　金二十四兩(登一十兩利五兩/萬象螎各三兩)麩金五十五兩(金鐃/各一)
　(十兩嘉六兩眉雅簡資/各五兩衡昌龍各三兩)銀四百五兩(桂楊桂各五十/兩鄂邕各三十)
　(兩􁆍賀封端新康南恩梅容昭梧藤龔潯貴栁宣檻/白廣瓊昌化各一十兩賔化髙鬱林萬安各五兩)
　銅鐵一十斤(利/)錦三匹(成/都)白縠一十匹(襄/)隔織一十
　八匹(泰一十匹/洋八匹)絁七十五匹(汝一十五匹潁棣保定/安肅陜威勝各一十匹)
　花絁一十匹(祁/)綜絲絁二十匹(濰/)綾一百四十五匹
　(杭三十匹蔡定各一十匹淄隨潤/明秀江陵澧各一十匹綿五匹)花綾一十匹(兖/)白
　花綾一十匹(梓/)綜絲綾一十匹(遂/)雙絲綾一十匹(徐/)
　方紋綾三十匹(開/封)仙紋綾五十匹(青三十匹/濰二十匹)摴蒱綾
　二十匹(遂/)蓮綾一十匹(閬/)越綾二十匹(越/)羅七十匹
　(真定三十匹定二十/匹潤彭各一十匹)花羅六匹(成/都)春羅四匹(蜀/)單絲
　羅一十匹(蜀/)紗四十匹(相廬常大平/各一十匹)方文紗三十匹
　(開/封)茜緋花紗一十匹(越/)輕容紗五匹(越/)紬一百四十
　五匹(洺二十匹陳汝各一十五匹大名徐潁博/雄永寧廣信陜懐安各一十匹達五匹)花紬
　一十匹(大/名)緜紬五十匹(簡二十匹大名一十/匹渠巴蓬忠各五匹)絹六百
　七十匹(隨滑贏各三十匹應天冀德德衛深亳各二/十匹陳一十五匹宻齊淮陽徐曹卿濮唐潁)
　(昌真滄拽霸永静乾寧信安相邢趙保順安渭平定/岢嵐寧化保德宿海泗滁廬濠無為臨江為建昌涪)
　(昌雲安南平韶循南雄/各一十匹廣安五匹)班白絹三匹(誠/)布一十五匹
　(鼎一十匹/梅五匹)絲布二十匹(邛一十匹/果一十匹)紵布一百七十五
　匹(信陽楚和吉筠興國南安栁江陵安鼎/岳歸漢綿邵武英各一十匹房五匹)白紵布一
　百六十五匹(舒湖䖍各二十匹郢蘄黄常睦/宣歙袁道連各一十匹開五匹)髙紵布
　一十匹(成/都)斑布一十匹(榮/)葛布二百三十五匹(洪撫/渾各)
　(三十匹蘇二十匹隨夀光吉永全普/戎瀘冨順泉興化各一十匹渝五匹)蕉布一十五匹
　(泉一十匹/潮五匹)紅花蕉布三十匹(福/)練七十匹(建五十匹/杞鼎各一)
　(十/匹)毛毼一十五段(熈一十段/保安五段)紫茸毛毼一十段(涇/)緜
　一千一百兩(齊潁莫衛趙婺處衢梁/山泉興化各一百兩)氈三十領(慶二/十領)
　(豐一/十領)白氈三十領(鎮戎二十領/恩一十領)紫茸氈四領(慶/)鞾氈
　一十領(京/兆)鞾皮二十張(同/)獐鹿皮三百一十張(海三/百張)
　(通一/十張)鮫魚皮二十六張(台漳各一十張/温五張潮一張)龜殻二十枚
　(廣/)水馬二十枚(廣/)鼊皮三十一張(廣/)翡翠毛二十枚
　(欽/)席一百七十領(常二十領澶秦隴蘇各二十領/京兆鄜寧坊鳯翔汾各一十領)藨
　席二十領(開封一十領/潁昌一十領)莞席一百領(揚/)簟四十一領
　(永静蘄睦饒各/一十領澧一領)藤簟二十領(廣/)漆器五十事(湖三十/事襄二)
　(十/事)瓷器三百一十事(河南二百事耀越各/五十事邢一十事)石器二十
　事(登一十亊/萊一十事)水晶器一十事(信/)藤器二十事(象一十/亊賔一)
　(十/事)藤盤一靣(循/)藤箱一枚(惠/)栁箱一十枚(滄/)銅鑑一
　十面(太/原)青銅鑑二十面(揚/)火筯五十對(邠/)剪刀五十
　枚(邠/)筆一千管(江寧五百管/宣五百管)墨三百枚(兖潞維各/一百枚)硯
　四十枚(虢二十枚寧/端各一十枚)紙四千張(越歙池各一千張/貞温各五百張)雜
　色牋五百張(成/都)蠟燭九百五十條(鳯翔三百條汀二/百條成鳯晉綘各)
　(一百條階/五十條)花蠟燭一百條(鄧/)燕脂一十斤(興/元)槵子數
　珠一十串(象/)斑竹一十枝(雷/)解玊砂一百五十斤(邢/一)
　(百斤忻/五十斤)金漆三十斤(台/)弓弦麻二十斤(坊/)鰾膠一十
　斤(通/)甲香二十七斤(漳惠各一十斤台/廣各三斤潮一斤)青一十斤(代/)
　碌一十斤(代/)朱砂四斤一兩(沅容各二十兩辰/十五兩黔一十兩)雲母
　二十斤(兖一十斤/江一十斤)鍾乳四斤八兩(沂三十兩韶連/各一斤房十兩)芒
　硝一十斤(峽/)空青一十兩(梓/)曽青一十兩(梓/)禹餘糧
　一十斤(澤/)白石英一十二斤(澤十斤/梧二斤)紫石英二十斤
　(沂一十斤/兖一十斤)白石脂一十斤(蘇/)水銀三斤二兩(辰三十/兩沅二)
　(十/兩)石膏二十斤(磁/)陽起石一十斤(齊/)長理石五斤(淄/)
　礜石一十斤(太/原)石鷰二十枚(永/)白菊花三十斤(鄧/)人
　參三十斤一十兩(太原潞澤各一/十斤遼一十兩)天門冬二十斤(果/一)
　(十斤普/一十斤)甘草二百六十斤(環一百斤德順五十斤原/蘭府各三十斤岷太原各)
　(一十/斤)白术一十兩(舒/)牛膝五十斤(懷/)柴胡三十斤(麟/豐)
　(火山各/一十斤)車前子一斗(開/)乾山蕷一十五斤(眀/)細辛一
　十斤(華/)石斛一十二斤(夀一十斤/廣二斤)生石斛四十觔(廬/二)
　(十斤光江/各一十斤)巴㦸一十斤(劍/)菴䕡一十斤(寧/)芎藭三十
　斤(奉/)黄連五十斤(宣三十斤處/施各一十斤)蓯蓉六十斤(滑五十/斤保安)
　(一十/斤)防風七十斤(綘三十斤單一十五斤/齊兖各一十斤淄五斤)五味子五
　十斤(河/中)蛇牀子二十五斤(單一十五斤/蘇一十斤)杜若一十斤
　(峽/)葛粉一十斤(信/)栝蔞根一十斤(陜/)當歸一十斤(威/)
　麻黄二十五斤(開封一十五/斤鄭一十斤)知母一十斤(相/)仙靈脾
　一十斤(沂/)紫草五十斤(大/名)海藻一十斤(萊/)髙良薑一
　十五斤(欽一十斤/朱崖五斤)牡丹皮一十五斤(渝一十斤/合五斤)零陵
　香二十斤(道一十斤/全一十斤)縮砂二斤(白/)白藥子五斤(合/)天
　雄一斤(龍/)大黄一百斤(鄜/)葶藶子三升(曹/)連翹一十
　斤(黄/)續隨子三斤(陵/井)荆芥一十斤(寧/)羌活一十斤(威/)
　木藥子三百顆(施二百顆/萬一百顆)桂心四十斤(桂二十斤/容二十斤)茯
　苓三十斤(沂兖華各/一十斤)伏神五斤(華/)酸棗仁三斗(京兆/二斗)
　(開封/一斗)黄蘖五斤(金/)五加皮一十斤(峽/)杜仲五斤(金/)沈
　香一十斤(廣/)詹糖香二斤(廣/)㯽榔一千顆(瓊/)枳殻一
　十五斤(商一十斤/金五斤)枳實一十五斤(商一十斤/金五斤)巴豆一
　斤(眉/)紅椒三十斤(黎/)買子木二斤(渠/)白膠香五斤(金/)
　苦藥子三斤(陵/井)紅花五十斤(興/五)柏子仁一十斤(陜/)地
　骨皮二十斤(京兆一十斤/虢一十斤)胡粉二十斤(澶一十斤/相一十斤)龍
　骨一十斤(河/中)麝四斤一十一兩(金十兩均延丹河適/逺憲嵐文各五兩衰)
　(慶虢商熙代茂各/三兩房忻各二兩)牛黄九兩(密登萊/各三兩)阿膠七斤一十
　四兩(鄆六斤濟/三十兩)鹿茸一對(成/)羚羊角一十五對(階一/十對)
　(㡣五/對)犀角二株(蜜一株/邵一株)蜜三百四十斤(河南潞各一/百斤鳯興各)
　(三十斤晉隰石/夔各二十斤)白蜜三十斤(信/)蠟四百四十斤(河南/延各)
　(二百斤京兆五十斤慶鳯興各三十斤/隰石廬夔各二十斤黔大寧各一十斤)牡蠣一十斤
　(萊/)烏􁁉魚骨五斤(明/)覆盤二斤(隨/)蓽豆一石(邠/)梁米
　一石(孟/)茶一百一十斤(南/劍)茶末一百斤(潭/)茶牙二十
　斤(南康一十斤/廣德一十斤)碧澗茶牙六百斤(江/陵)㡣鳯等茶八百
　二十斤(建/)鹽花五十斤(解/)棗一萬一千顆(青/)榛實一
　石(鳯/翔)漫繫之簡牘以廣見聞
　
　
　
　賔退録卷十
