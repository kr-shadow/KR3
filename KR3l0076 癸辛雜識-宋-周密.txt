#+TITLE: 癸辛雜識-宋-周密
#+DATE: 2016-06-11 12:24:19
#+SOURCE: github.com/kanripo/KR3l0076 master 5f0f0874                
欽定四庫全書　　　　子部十二
　癸辛雜識　　　　　　小説家𩔖一(雜事之屬/)
　　提要
　　　　(臣/)等謹案癸辛雜識前集一卷後集一卷續
　　　　集二卷别集二卷宋周宻撰宻有武林舊事
　　　　已著録是編以作於杭州之癸辛街因以爲
　　　　名與所作齊東野語大致相近然野語兼考
　　　　証舊文此則辨訂者無多亦皆非要義野語
　　　　多記朝廷大政此則𤨏事雜言居十之九體
　　　　例殊不相同故退而列之小説家從其𩔖也
　　　　眀商維濬禆海所刻以齊東野語之半誤作
　　　　前集以别集誤作後集而後集續集則全闕
　　　　又併其自序佚之後烏程閔元衢於金閶小
　　　　肆中購得抄本毛晉爲刻入津逮秘書始還
　　　　其原帙書中楊凝式僧淨端一條與野語重
　　　　出葢删除未盡周彌陀入冥劉朔齋再娶二
　　　　條並附注衢按云云葢閔氏所加海鰌兆火
　　　　一條附注不題名字核其語意殆亦閔語也
　　　　書中所記頗猥雜如姨夫眼眶諸條皆不足
　　　　以登記載而遺文佚事可資考據者實多䆒
　　　　在輟耕録之上所記羅椅董敬庵韓秋巖諸
　　　　人於宋末講學之弊言之最悉其引沈仲固
　　　　語一條周平原語一條尤言言炯戒有關於
　　　　世道人心正未可以小説忽之矣都穆南濠
　　　　詩話曰呉興唐廣手錄癸辛雜識見其中載
　　　　方萬里穢行之事意頗不平是夜夢方來曰
　　　　吾舊與周生有隙故謗我幸爲我暴之云云
　　　　夫是非之公人心具在使宻果誣衊方囘不
　　　　應有元一代無一人爲囘訟寃至眀而其鬼
　　　　忽靈者其説荒唐殆不足辨且宻爲忠臣囘
　　　　實叛賊即使兩人面質人終信宻不信囘也
　　　　况恍惚夢語乎乾隆四十六年十月恭校上
　　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　　　總　校　官(臣/)陸　費　墀
癸辛雜識序
坡翁喜客談其不能者强之説鬼或辭無有則曰姑妄
言之聞者絶倒洪景盧志夷堅貪多務得不免妄誕此
皆好奇之過也余卧病荒閒來者率野人畸士放言善
謔醉談笑語靡所不有可喜可噩以警以愳或獻一時
之笑或起千古之悲其見紿者固不少然求一二於千
百當亦有之暇日萃之成編其或獨夜遐想舊朋不來
展卷對之何異平生之友相與抵掌劇談哉因竊自歎
曰是非真誕之辨豈惟是哉信史以來去取不謬好惡
不私者幾人而舛偽欺世者總總也雖然一時之聞見
本於無心千載之予奪狃於私意以是而言豈不猶賢
於彼哉癸辛蓋余所居里云弁陽老人周宻戲書於道
邇齋
欽定四庫全書
　癸辛雜識前集
　　　　　　　　　　　　　宋　周密　撰
　　胎息
東坡云養生之方以胎息爲本此固不刋之語更無可
議但以氣若不閉任其出入則渺綿滉漭無卓然近効
待其兀然自住恐終無此期若閉而畱之不過三五十
息奔突而出雖有微暖養下丹田此一於迂決非延世
之術近日沈思似有所得蓋因看孫眞人養生門中調
氣第五篇反復尋究恐是如此其畧曰和神之道當得
密室閉戸安床暖席枕髙二寸半正身偃卧瞑目閉氣
於胸膈間以鴻毛著鼻上而不動經三百息耳無所聞
目無所見心無所思則寒暑不能侵蜂蠆不能毒夀三
百六十歲此鄰於眞人也此一段要訣且静心細意字
字研究看既云閉氣於胸膈中令鼻端鴻毛不動初學
之人安能持三百息之久哉恐是元不閉鼻中氣只以
意堅守此氣於胸膈中令出入息似動不動氤氲縹緲
如香爐蓋上烟湯瓶觜上氣自在出入無呼吸之重煩
則鴻毛可以不動若心不起念雖過三百息可也仍須
一切依此本訣卧而爲之仍須眞以鴻毛粘著鼻端以
意守氣於胸中遇欲吸時不免微吸及其呼時不免微
呼但任其氣氤氲縹緲微微自出盡氣平則又呼吸如
此出入元不斷而鴻毛自不動動亦極微覺其極微動
則又加意抑勒之以不動爲度雖云抑勒然終不閉至
數百息出者多則内守充盛血脈流通上下相灌輸而
生理備矣予悟此𤣥意甚以爲奇
又記張安道養生訣云此法比之服藥其力百倍非言
語所能形容其訣大畧具於左
　毎日以子時後(三更三四㸃/至五更以來)披衣坐(床上擁被/坐亦可)面東
　或南盤足坐叩齒三十六通握固(兩拇指掐第三指/手文或以四指都)
　(握拇指兩手拄/腰腹間可也)閉息(閉息最是道家要妙先須閉目/静慮掃除滅妄想使心源湛然)
　(諸念不起自覺出入調匀細微即/閉口并鼻不令出氣方是工夫)内視五臟肺白肝
　青脾黄心赤腎黑(當先求五臟圖或烟蘿子之𩔖常/掛於壁上使日常熟識六臟六腑)
　(之形/似也)次想心爲炎火光明洞徹入下丹田中(丹田在/臍下三)
　(寸/是)待腹滿氣極則徐徐出氣(不得令/耳聞聲)候出息匀調即
　以舌攪唇齒内外潄煉津液(若有鼻涕亦須潄煉不/可嫌其鹹潄煉良久自)
　(然甘美此/即眞氣也)未得嚥下復前法閉息内觀納心丹田調
　息潄津皆依前法如此者三津液滿口即低頭嚥下
　以氣送下丹田中須用意精猛令津與氣谷谷然有
　聲徑入丹田中又依前法爲之凡九閉息三嚥津而
　止然後以左右手熱摩兩脚心(此涌泉穴上徹/頂門氣訣之妙)及臍
　下腰脊間皆令熱徹(徐徐摩之微汗/出不妨不可喘)次以兩手摩熨
　眼面耳項皆令極熱仍按捏鼻梁左右五七次梳頭
　百餘梳散髪而卧熟寢至明
　右其法至簡易惟在長久不廢即有深功且試行二
　十日精神便自不同覺臍下實熱腰脚輕快面目有
　光久之不已去仙不逺但當存閉息使漸能持久以
　脈候之五至爲一息某近來漸閉得漸久毎一閉一
　百二十至而開蓋已閉得二十餘息也又不可强閉
　多時使氣錯亂或奔突而出則反爲害也愼之愼之
　又須常節晚食令腹中寛虚氣得囘轉晝日無事亦
　時時閉目内觀潄煉津液嚥之摩熨耳面以助眞氣
　但清淨專一即易見功矣神仙至術有不可學者三
　一忿躁二隂險三貪慾道家胎息之法以𤣥牝爲鼻
　鼻者氣之所由出入以爲息也佛藏中有安盤守意
　經云其法始於調身簡息以謂凡出入鼻中而有聲
　者風也雖無聲而結滯不通者喘也雖無聲亦不結
　滯而猶粗悍不細者氣也去是三者乃謂之息然後
　自鼻端至臍下一二數之至於十周而復始則有所
　繫而趨於定則又數以心隨息聽其出入如是反復
　調和一定而不亂則生滅道斷一切三昧無不見前
　道士陳彦眞常教人令常寄其心納之臍中想心火
　烈烈然下注丹田如是坐卧起居不廢行之既久覺
　臍腹間如火則舊疾盡去矣
　　陳聖觀夢
咸淳甲戌秋余爲豐儲倉時陳聖觀過予爲言邊報日
急余以鄉曲通家故因間扣之聖觀蹙然引入小室曰
時事將不可爲矣某春首常夢至一大宫殿若常日朝
參處殿上皆垂簾寂無人聲既而稍近簾窺之見御榻
上一異物踞之(或龍或虎之/𩔖陳不詳言)其傍則有小兒服斬衰之
衣余遂驚寤今嗣君尚幼方居先帝之喪此小兒衰服
之驗其不祥莫甚焉天下事去矣余意其夢事不足信
然是歲之冬果有透渡之事(透渡即宋/之北狩也)
　　改春州爲縣
春州瘴毒可畏凡竄逐黥配者必死盧多遜貶朱厓知
開封府李符言朱厓雖在海外水土無他惡春州在内
地而至者必死望改之後月餘符坐事上怒甚遂以符
知春州至州月餘死元豐六年王安石居相位遂改春
州爲陽春縣𨽻南恩州既改爲縣自此獲罪者遂不至
其地此仁人之用心也
　　呉興園圃
呉興山水清逺昇平日士大夫多居之其俊秀安禧王
府第在焉尤爲盛觀麗城中二溪水横貫此天下之所
無故好事者多園池之勝倪文節經鉏堂雜志常紀當
時園圃之盛余生晩不及盡見而所見者亦有出於文
節之後今摭城之内外常所經遊者列於後亦可想像
昨夢也
南沈尚書園　沈德和尚書園依南城近百餘畝果樹
甚多林檎尤盛内有聚芝堂藏書室堂前鑿大池㡬十
畝中有小山謂之蓬萊池南竪太湖三大石各髙數丈
秀潤﨑峭有名於時其後賈師憲欲得之募力夫數百
人以大木搆大架懸巨絙縋城而出載以連舫涉溪絶
江致之越第凡損數夫其後賈敗官斥賣其家諸物獨
此石卧泥沙中適王子才好奇請買於官募工移植其
費不貲未㡬有指爲盜賣者省府追逮㡬半歲所費十
倍於石遂復舁還之可謂石妖矣
北沈尚書園　沈賓王尚書園正依城北奉勝門外號
北村葉水心作記園中鑿五池三面背水極有野意後
又名之曰自足有靈夀書院怡老堂溪山亭對湖臺盡
見太湖諸山水心嘗評天下山水之美而呉興特爲第
一誠非過許也
章參政嘉林園　外祖文莊公居城南後依南城有地
數十畝元有潛溪閣昔沈晦巖清臣故園也有嘉林堂
懷蘓書院相傳坡翁作守多遊於此城之外别業可二
頃桑林果樹甚盛濠濮横截車馬至者數返復有城南
書院然其地本郡志之南園後廢出售於民與李寳謨
者各得其半李氏者後歸牟存齋
牟端明園　本郡志南園後歸李寳謨其後又歸牟存
齋園中有碩果軒(大梨/一株)元祐學堂芳菲二亭萬鶴亭(􁶂/䕷)
雙杏亭桴舫齋岷峨一畝宫宅前枕大溪曰南漪小隱
趙府北園　舊爲安禧故物後歸趙德勤觀文其子春
谷文曜葺而居之有東蒲書院桃花流水薫風池閣東
風第一梅等亭正依臨湖門之内後依城城上一眺盡
見具區之勝
丁氏園　丁總領園在奉勝門内後依城前臨溪蓋萬
元亨之南園楊氏之水雲鄉合二園而爲一後有假山
及砌臺春時縱郡人遊樂郡人遊樂郡守毎歲勸農還
必於此艤舟宴焉
蓮花莊　在月河之西四面皆水荷花盛開時錦雲百
頃亦城中之所無昔爲莫氏産今爲趙氏
趙氏菊坡園　新安郡王之園也昔爲趙氏蓮莊分其
半爲之前面大溪爲修堤畫橋蓉柳夾岸數百株照影
水中如鋪錦繡其中亭宇甚多中島植菊至百種爲菊
坡中甫二卿自命也相望一水則其宅在焉舊爲曾氏
極目亭最得觀覽之勝人稱曰八面曾家今名天開圖
畫
程氏園　程文簡尚書園在城東宅之後依東城水濠
有至游堂鷗鷺堂芙蓉涇
丁氏西園　丁葆光之故居在清源門之内前臨苕水
築山鑿池號寒巖一時名士洪慶善王元􁀙俞居易芮
國器劉行簡曾天隱諸名士皆有詩臨苕有茅亭或稱
爲丁家茅菴
倪氏園　倪文節尚書所居月河即其處爲園池蓋四
至傍水易於成趣也
趙氏南園　趙府三園在南城下與其第相連處勢寛
閑氣象宏大後有射圃崇樓之𩔖甚壯
葉氏園　石林右丞相族孫溥號克齋者所創在城之
東多竹石之勝
李氏南園　李鳯山參政本蜀人後居霅因創此爲游
翔之地中有傑閣曰懷岷穆陵御書也
王氏園　王子夀使君家於月河之間規模雖小然曲
折可喜有南山堂臨流有三角堂苕霅二水之所匯苕
清霅濁水行其間畧不相混物理有不可曉者
趙氏園　端肅和王之家後臨顔魯公池依城曲折亂
植拒霜號芙蓉城有善慶堂最勝
趙氏清華園　新安郡王之家後依北城有秫田二頃
有清華堂前有大池静深可愛
俞氏園　俞子清侍郎臨湖門所居爲之俞氏自退翁
四世未及年告老各享髙夀晚年有園池之樂蓋吾鄉
衣冠之盛事也假山之奇甲於天下詳見後(已上皆/城中園)
趙氏瑤阜　蘭坡都承旨之别業去城既近景物頗幽
後有石洞常萃其家法書刋石爲瑤阜帖
趙氏蘭澤園　亦近世所葺頗宏大其間規爲葬地作
大寺牡丹特盛未㡬寺爲有力者撤去
趙氏繡谷園　舊爲秀邸今屬趙忠惠家一堂據山椒
曰霅川圖畫盡見一城之景亦奇觀也
趙氏小隱園　在北山法華寺後有流杯亭引澗泉爲
之有古意梅竹殊勝
趙氏蜃洞　亦趙忠惠所有一洞窅然而深不可測聞
昔有蜃居焉
趙氏蘇灣園　菊坡所剏去南關三里而近碧浪湖浮
玉山在其前景物殊勝山椒有雄跨亭盡見太湖諸山
畢氏園　畢最遇承宣所葺正依迎禧門城三面皆溪
其南則邱山在焉亦歸之趙忠惠家
倪氏玉湖園　倪文節别墅在峴山之傍取浮玉山碧
浪湖合而爲名中有藏書樓極有野趣
章氏水竹塢　章南卿北山别業也有水竹之勝
韓氏園　距南關無二里昔屬平原郡從後歸余家名
之曰南郭隱城南讀書堂萬松關太湖三峯各髙數十
尺當韓氏全盛時役千百壯夫移置於此
葉氏石林　左丞葉少藴之故居在卞山之陽萬石環
之故名且以自號正堂曰兼山傍曰石林精舍有承詔
求志從好等堂及淨樂菴愛日軒躋雲軒碧琳池又有
巖居眞意知止等亭其隣有朱氏怡雲菴涵空橋玉澗
故公復以玉澗名書大抵北山一徑産楊梅盛夏之際
十餘里間朱實離離不減閩中茘枝也此園在霅最古
今皆没於蔓草影響不復存矣
黄龍洞　與卞山佑聖宫相鄰一穴幽深眞蜿蜒之所
宅居人於雲氣中每見頭角但歲旱禱之輒應眞宗朝
金字牌在焉在唐謂之金井洞亦福地名山之一也
玲瓏山　在卞山之隂嵌空奇峻畧如錢塘之南屏及
靈隱薌林皆奇石也有洞曰歸雲張有謙中篆書於石
上有石梁濶三尺許横繞兩石間名定心石傍有唐杜
牧題名云前湖州刺史杜牧大中五年八月八日來及
紹興癸卯葛魯卿林彦政劉無言莫彦平葉少藴題名
章文莊公有詩云短鍤長鑱出萬峯鑿開混沌作玲瓏
市朝可是無巇嶮更向山林巧用工
賽玲瓏　去玲瓏山近三里許近歲沈氏抉剔爲之大
率此山十餘里中間皆奇石也今歲皆蕪没於空山矣
劉氏園　在北山德本村富民劉思忠所葺後亦歸之
趙忠惠
錢氏園　在毗山去城五里因山爲之巖洞秀奇亦可
喜下瞰太湖手可攬也錢氏所居在焉有堂曰石居
程氏園　文簡公别業也去城數里曰河口藏書數萬
卷作樓貯之
孟氏園　在河口孟無菴第二子既爲趙忠惠壻居霅
遂創别業於此有極高明樓亭宇凡十餘所
　　假山
前世疊石爲山未見顯著者至宣和艮岳始興大役連
艫輦致不遺餘力其大峯特秀者不特侯封或賜金帶
且各圖爲譜然工人特出於呉興謂之山匠或亦朱勔
之遺風蓋呉興北連洞庭多産花石而弁山所出𩔖亦
奇秀故四方之爲山者皆於此中取之浙右假山最大
者莫如衞清叔呉中之園一山連亘二十畝位置四十
餘亭其大可知矣然余生平所見秀拔有趣者皆莫如
俞子清侍郎家爲奇絶蓋子清胸中自有邱壑又善畫
故能出心匠之巧峯之大小凡百餘髙者至二三丈皆
不事餖飣而犀珠玉樹森列旁午儼如羣玉之圃奇奇
怪怪不可名狀大率如昌黎南山詩中特未知視牛奇
章爲何如耳乃於衆峯之間縈以曲澗甃以五色小石
旁引清流激石髙下使之有聲淙淙然下注大石潭上
䕃巨竹夀藤蒼寒茂密不見天日旁植名藥奇草薜茘
女蘿菟絲花紅葉碧潭旁横石作杠下爲石蕖潭水溢
自此出焉潭中多文龜斑魚夜月下照光景零亂如窮
山絶谷間也今皆爲力者負去荒田野草淒然動陵谷
之感焉
　　艮岳
艮岳之取石也其大而穿透者致逺必有損折之慮近
聞汴京父老云其法乃先以膠泥實塡衆竅其外復以
麻筋雜泥固濟之令圓混日曬極堅實始用大木爲車
致於舟中直俟抵京然後浸之水中旋去泥土則省人
力而無他慮此法奇甚前所未聞也又云萬歲山大洞
數十其洞中皆築以雄黄及盧甘石雄黄則辟蛇虺盧
甘石則天隂能致雲霧滃鬱如深山窮谷後因經官拆
賣有囘囘者知之因請買之凡得雄黄數千斤盧甘石
數萬斤
　　砲禍
趙南仲丞相溧陽私第常作圏豢四虎於火藥庫之側
一日焙藥火作衆砲儵發聲如震霆地動屋傾四虎悉
斃時盛傳以爲駭異至元庚辰歲維揚砲庫之變爲尤
酷蓋初焉製造皆南人囊槖爲奸遂盡易北人而不諳
藥性碾硫之際光燄儵起既而延燎火搶奮起迅如驚
蛇方玩以爲笑未㡬透入砲房諸砲併發大聲如山崩
海嘯傾城駭恐以爲急兵至矣倉皇莫知所爲逺至百
里外屋瓦皆震號火四舉諸軍皆戒嚴紛擾凡一晝夜
事定按視則守兵百人皆糜碎無餘楹棟悉寸裂或爲
砲風扇至十餘里外平地皆成坑谷至深丈餘四比居
民二百餘家悉罹奇禍此亦非常之變也
　　牛女
七夕牛女渡河之事古今之説多不同非惟不同而二
星之名莫能定荆楚歲時記云黄姑織女時相見太白
詩云黄姑與織女相去不盈尺是皆以牽牛爲黄姑然
李後主詩云迢迢牽牛星杳在河之陽粲粲黄姑女耿
耿遙相望若此則又以織女爲黄姑何耶然以星厯考
之牽牛去織女隔銀河七十二度古詩所謂盈盈一水
間脈脈不得語又安得如太白相去不盈尺之説又歲
時記則又以黄姑即河鼓爾雅則以河皷爲牽牛又焦
林大斗記云天河之西有星煌煌與參俱出謂之牽牛
天河之東有星微微在氐之下謂之織女晉天文志云
河皷三星即天皷也牽牛六星天之關梁又謂之星紀
又云織女三星在天紀東端天女也漢天文志又謂織
女天之貞女其説皆不一至於渡河之説則洪景盧辨
析最爲精當蓋渡河乞巧之事多出於詩人及世俗不
根之論何可盡據然亦似有可怪者楊纘繼翁大卿倅
湖日七夕夜其侍姬田氏及使令數人露坐至夜半忽
有一鶴西來繼而有鶴千百從之皆有仙人坐其背如
畫圖所繪者綵霞絢粲數刻乃没楊卿時已寢姬急報
起而視之尚見雲氣紛郁之狀然則流俗之説亦有時
而可信耶
　　蕈毒
菌蕈𩔖皆幽隱蒸濕之氣或蛇虺之毒生食之皆能害
人而好奇者毎輕千金之軀以嘗試之殊不可曉夷堅
志所載簡坊大蕈及金谿田僕食蕈一家嘔血隕命六
人邱岑幸以痛飲而免蓋酒能解毒故耳又靈隱寺僧
得異蕈甚大而可愛獻之楊郡王王以其異遂進之上
方既而復賜靈隱適貯蕈之器有餘瀝一犬過而䑛之
跳躍而死方知其異而棄之此事關涉尤大近得耳目
所接者兩事併著爲口腹之戒嘉定乙亥歲楊和王墳
上感慈菴僧德明遊山得奇菌歸作糜供衆毒發僧行
死者十餘人德明亟嘗糞獲免有日本僧定心者寧死
不汚至膚理拆裂而死至今楊氏菴中尚藏日本度牒
其年有久安保安治象等號僧銜有法勢大和尚威儀
從儀少屬少録等稱是歲其國度僧萬人定心姓平氏
日本國京東路相州行香縣上守鄉光勝寺僧也咸淳
壬申臨安鮑生姜巷民家因出郊得佳蕈作羮恣食是
夜隣人聞其家撞突有聲久乃寂然疑有他故遂率衆
排闥而入則其夫婦一女皆嘔血殞越倚壁抱柱而死
矣案間尚餘杯羮以俟其子適出未還幸免於毒嗚呼
殆哉
　　呼名怖鬼
劉胡面黝黑似胡蠻人畏之小兒啼語云劉胡來便止
楊大眼威聲甚振淮泗荆沔之間童兒啼者呼云楊大
眼至即止將軍麻秋有威名兒啼輒呼麻秋來即止檀
道濟雄名大振魏甚憚之圖以禳鬼江南人畏桓康以
其名怖小兒且圖其形於寺中病瘧者寫其形帖床壁
無不立愈
　　閩鄞二廟
嘉熙庚子歲先子爲閩漕幹官時方公大琮爲計使特
加禮敬一臺之事悉委之先是郡中有富沙大尉祠頗
爲鄉民所信至是投牒乞保奏丏封額時方久旱先子
遂書牒云本路正兹閔雨神能三日内爲霖當與保奏
方公笑語吏魁曰汝可以運幹所擬白之於神吏敬録
其語往祠所焚之次日大雨連雨晝夜境内沾足遂從
其請竟獲封侯而里人以周公能通神明作歌美之且
刻梓書其事鬻於市焉乙卯歲先子守鄞江以貢士院
敝甚遂一新之院内舊有土神七姑廟在焉先子素剛
介併欲撤去且命鑿二井以便汲既而得泉皆汙濁不
堪用監修判官周頡及吏魁賴良者白曰土神廟貌已
久州人賴之今既與院中無所妨欲姑存之先人謾答
云神若能令二井清泠則可官吏因往白太守語次日
落成吏欣然走告曰井水已可食矣試命汲之清泠佳
泉也於是併爲葺其祠焉此二事余所目擊
　　健啖
趙温叔丞相形體魁梧進趨甚偉阜陵素喜之且聞其
飲啖數倍常人㑹史忠惠進玉海可容酒三升一日召
對便殿從容問之曰聞卿健啖朕欲作小㸃心相請如
何趙悚然起謝遂命中貴人捧玉海賜酒至六七皆飲
釂繼以金柈捧籠炊百枚遂食其半上笑曰卿可盡之
於是復盡其餘上爲之一笑其後均役南暇日欲求一
客伴食不可得偶有以本州兵馬監押某人爲薦者遂
召之燕飲自早達暮賓主各飲酒三斗猪羊肉各五觔
蒸糊五十事趙公已醉飽摩腹而監押者屹不爲動公
云君能尚飲否對曰領鈞旨於是再進數勺復問之其
對如初凡又飲斗餘乃罷臨别忽聞其人腰腹間砉然
有聲公驚曰是必過飽腹迸裂無疑吾本善意乃以飲
食殺人終夕不自安黎明亟遣鈴下老兵往問曰典客
已持謁白曰某監押見畱客次謝筵公愕然延之扣以
夜來所聞跼蹐起對曰某不幸抱飢疾小官俸薄終歲
未嘗得一飽未免以革帶束之腹間昨䝉宴賜不覺果
然革條爲之迸絶故有聲耳
　　科舉論
淳熙間趙温叔丞相常力薦郭明復劉光祖楊輔之謂
皆省殿試前列且云大好士人夀皇宣諭云朝廷用人
以才安論科第科第不過入仕一途耳温叔唯唯而退
越日御製科舉論其畧謂近世取士莫若科塲及至用
人豈當拘此詩賦經義學者皆能爲之又何足分輕重
乎夫科塲之弊於文格髙下但以分數取之眞幸與不
幸耳至於廷試未嘗有黜落者盡以官貲命之才與不
才者混矣是科塲取士之弊也夫用之弊在乎人君擇
相之不審至於懷姦私壞綱紀亂法度及敗而逐之不
治之事已不勝言矣宰相不能擇人毎差一官則曰此
人中髙第眞佳士也然不考其才行如何孔聖之門猶
分四科人才兼全者自古爲難今則不然以髙科虛名
之士謂處之無不宜者何嘗問才之長短乎夫監司郡
守繫民之休戚今以資格付之丞相雖擇其一二又未
能皆得其人及至陛對既無過人之善粗無凡猥之容
則又未能極精其選國朝以來過於忠厚宰相而誤國
者大將而覆軍者皆未嘗誅戮之雖三代得天下以仁
而啟誓六卿曰不用命戮于社羲和廢厥職猶征之曰
以干先王之誅況掌邦邑軍師之大事乎要在人君必
審擇相相爲官擇人不失其所長懋賞立乎前嚴誅設
於後人才不出吾不信也朕延一二柄臣皆能精白一
心盡忠無隱宜勉乎此更勤夙夜以懋庶績豈不休哉
初宣示温叔色變上曰不謂卿等趙奏曰迅雷風烈雖
不爲孔子而孔子色變者畏天怒也異日上復宣諭曰
朕所著科舉論或以爲過或以爲是以爲過者史浩也
以爲是者閻蒼舒也浩極長者故不欲朕用威刑閻蒼
舒趨事赴功之人也故贊朕以爲是劉子宣邇言亦云
塲屋之文朝廷假以取士與學優則仕異矣士大夫以
此髙下人物更相矜傲更相景慕亦可悲矣善乎文節
公之言曰不爲俗學所累者可與言理道焉
　　薦楊誠齋
紹興庚戌十月倪文節公思爲中書舍人楊文節萬里
自大蓬除直龍圖閣將漕江東朝論惜其去公畱録黄
欲繳却當奏或以語楊楊亟作簡止之倪公答云賢者
去國公論以爲不然既辱寵喻不敢復繳却當别作商
量也楊公即以所答簡餘紙復止之云死無良醫幸公
哀我得併别作商量之説免之尤荷公孫黑辭職既而
又使子爲卿子産惡之至懇至叩不勝激切至以恩府
呼之其欲去之意可見也然倪公竟入劄畱之云臣聞
孔子曰吾未見剛者又曰不得中行而與之必也狂狷
乎剛與狂狷皆非中道然孔子有取焉爲其挺特之操
可與有爲賢於柔懦委靡患得患失者逺矣若朝廷之
上得如此三數輩可以逆折奸萌矯厲具臣爲益非淺
竊見祕書監楊萬里學問文采固已絶人乃若剛毅狷
介之守尤爲難得夫其遇事輒發無所顧忌雖未盡合
中道原其初心思有補於國家至惓惓也向來勸講東
宫已蒙陛下嘉奬陛下踐祚首賜收召晉登冊府士𩔖
咸以爲當今甫踰年遽爾丐外朝廷以職名漕節處之
不爲不優然而公論以爲如萬里者不宜遂使去國録
黄之下臣始欲繳論又爲念朝廷此命本是優賢雖已
書行而於臣愚見猶欲陛下改命畱之蓋萬里再入修
門未爲甚久儻朝廷以貪賢爲意喻之小畱萬里感荷
君恩豈能復以私計爲辭云云蓋二公相知極深也後
二十年楊公已亡倪公得復當時手簡不忍棄之遂自
録所上之劄及往來之書裝潢成卷親敘其事於後攻
媿樓公嘗跋之云東坡賦屈原廟云雖不適中要以爲
賢兮誠齋有焉昌黎畱孔戣事雖不行陳義甚髙誠齋
有焉尤爲確論亦可概想前輩去就之道交情之誼也
　　王小官人
建康緝捕使臣湯某者於儕輩中著能聲蓋羣盜巨擘
也一日有少年衣裳楚楚背負小笈扣湯所居湯遣詢
誰何則自通爲鄯沙王小官人趨前致拜湯亦素知其
名因使小憩辭云觀察在此不敢畱只今往和州擬假
一力負至東陽鎭問渡湯疑有他遂擇其徒駔黠者偕
徃俾偵伺之自離城闉遇肆輒飲已而大吐㡬不能步
同行者左負笈右扶醉人殊倦甚恚曰湯觀察以其爲
好手不過一酒徒耳凡七十里抵鎭邸大吐投床終夕
索水喧呶不少休黎明有騎馬扣門者乃湯也密扣同
行知夕來酒醉伏枕亟造卧所則亦扶頭客聞湯來强
披衣扣所以至湯謾以他語答之客笑曰得非疑其沿
途有作過否因指同行爲証且曰雖然或有他故願効
區區湯囁嚅久之曰不敢相疑實以夜來總所有大酒
樓失銀器數百兩總所移文制司立限搆捕嚴甚少違
則身受重譴矣束手無措用是冒急求䇿耳少年微笑
曰若然則關係甚大恐妖異所爲非人力能措手惟有
祈哀所事香火或可徼神物之庇耳湯哂其醉中語荒
誕不復詰力邀同還抵家謾用其説禱之聖堂則所失
器物皆粲然横陳供床下矣湯始大驚以爲神方欲出
謝之則其人已去矣盜亦有道其是之謂乎
　　化蝶
楊昊字明之娶江氏少艾連歲得子明之客死之明日
有蝴蝶大如掌徊翔於江氏傍竟日乃去及聞訃聚族
而哭其蝶復來繞江氏飲食起居不置也蓋明之未能
割戀於少妻稚子故化蝶以歸爾李商嘗作詩記之曰
碧梧翠竹名家兒今作栩栩蝴蝶飛山川阻深網羅密
君從何處化飛歸李鐸諫議知鳯翔既卒有蝴蝶萬數
自殯所以至府宇蔽暎無下足處官府弔奠接武不相
辨揮之不開踐踏成泥其大者如扇踰月方散楊大芳
娶謝氏謝亡未殮有蝶大如扇其色紫褐翩翩自帳中
徘徊飛集忩戸間終日乃去始信明之之事不誣余嘗
作詩悼之云帳中蝶化眞成夢鏡裏鸞孤枉斷腸吹徹
玉簫人不見世間難覔返魂香亦紀實也
　　玉環
楊太眞小字玉環故今古詩人多以阿環稱之按李義
山云十八年來墮世間瑤池歸夢碧桃閒如何漢殿穿
針夜又向忩中覷阿環荆公詩云瑤池森漫阿環家又
云且當呼阿環乘興弄溟渤則是以西王母爲阿環也
按西王母降漢庭遣使女與上元夫人答云阿環再拜
上問起居然則上元夫人亦名阿環耳
　　􁦂書􁱅書
隆州跨鰲李先生老儒也嘗著書名之曰􁦂書張行成
跋云方言曰􁦂倦也丁度謂字或作􁦂故司馬相如云
窮極倦􁦂釋云倦􁦂疲憊也蓋樂其倦游不希時用也
樓攻媿云嘗考之集韻二十陌有􁦂字與劇同音方言
倦也然則此書之名音從劇義則倦耳然説文解字無
􁣑集韻􁣑胡宫反䜱􁚇亭名在上谷䜱謨官切説文解
字􁣑其虐切相踦􁣑也二字若不𩔖俗書足以相亂􁚇
從山谷之谷彈丸之丸則欽宗兼名三十六號止是亭
名别無義可取􁣑從谷亦其虐切口上阿也從口上象
其理郤綌皆從谷俗書與山谷之谷無别丮居逆切持
也象手也集韻云𨽻變爲丮執孰等丸恐筑之凡皆從
芻俗書與丸几無别相如上林賦曰徼􁦂受詘曰窮極
倦□俱音劇倦疲憊而説文□字徐楷通釋亦引上林
賦徼􁦂受屈謂以力相踦角徼􁦂而受屈也􁦂渴極切
□其虐切聲亦相近疑即□字跨鰲之書不應取踦􁣑
之意義正用方言上林賦倦􁦂之意耳區區雖若辭費
詳考及此因併及之又余橦自著書以擬太𤣥潛虛命
名􁱅書以八起數􁱅字之義亦未易曉攻媿嘗爲考云
説文解字二字部亟敏疾也從人從口從又從二二天
地也去吏反徐楷釋曰承天之時因地之利口謀之手
執之時不可失疾也㑹意气至切集韻於去聲七志正
引上文而又入聲二十四職出此字􁱅􁁉􁱅注亦引上
文而云或作􁁉􁱅橦蓋以此備三才故用之亦務奇故
又加卝第未知䓧字止用集韻爲據惟復别見他書復
其下又加木則未之見也當考去吏乃本音也要當從
去聲爲正余異二公名書之僻嘉前輩考訂之精故併
書之以俟問奇字者
　　乘槎
乘槎之事自唐諸詩人以來皆以爲張騫雖老杜用事
不茍亦不免有乘槎消息近無處問張騫之句按騫本
傳止曰漢使窮河源而已張華博物志云舊説天河與
海通有人賫糧乘槎而去十餘月至一處有織女及丈
夫飲牛於渚因問此是何處答曰君還至蜀問嚴君平
則知之還問君平曰某年月日有客星犯牽牛宿然亦
未嘗指爲張騫也及梁宗懍作荆楚歲時記乃言武帝
使張騫使大夏尋河源乘槎見所謂織女牽牛不知懍
何所據而云又王子年拾遺記云堯時有巨槎浮於西
海槎上有光若星月槎浮四海十二月周天名貫月槎
掛星槎羽仙棲息其上然則自堯時已有此槎矣
　　游月宫
明皇游月宫一事所出亦數處異聞録云開元中明皇
與申天師洪都客夜遊月中見所謂廣寒清虛之府下
視玉城嵳峩若萬頃琉璃田翠色泠光相射炫目素娥
十餘舞於廣庭音樂清麗遂歸製霓裳羽衣之曲唐逸
史則以爲羅公逺而有擲杖化銀橋之事集異記則以
爲葉法善而有潞州城奏玉笛投金錢之事幽怪録則
以爲游廣陵非潞州事要之皆荒唐之説不足問也
　　鄭仙姑
瑞州高安縣旌義鄉鄭千里者有女定二娘己酉秋千
里抱疾危甚女刲股和藥疾遂瘥至次年女出汲井之
次忽雲湧於地不覺乘空而去人有見若紫雲接引而
昇者於是鄉保轉聞之縣縣聞之州乞奏於朝立廟旌
表以勸孝焉久之未報然鄉里爲立仙姑祠禱祈輒應
逺近翕然趍之作㑹㡬數千人明年苦旱軍士復申前
請時洪起畏義立爲宰頗疑其有他因閲故牒密遣縣
胥亷其事適新建縣有闕氏者雇一婢來厯不明且又
旌義人因呼牙儈訊即所謂鄭仙姑也蓋此女初已定
姻而與人有姦而孕其父醜之遂宛轉售之傍邑乃設
爲仙事以掩之利其施享之入以爲此耳昌黎謝自然
華山女詩蓋亦可見然則世俗所謂仙姑者豈皆此𩔖
也耶
　　寡欲
孟子曰養心莫善於寡欲老子曰不見可欲使心不亂
聖賢拳拳然以欲爲害道可不愼乎劉元城南遷日嘗
求教於涑水翁曰聞南地多瘴設有疾以貽親憂奈何
翁以絶欲少疾之語告之元城時盛年乃毅然持戒惟
謹趙清獻張乖崖至撫劒自誓甚至以父母影象設之
帳中者蓋其初未始不出於勉强久乃相忘於自然甚
矣欲之難遣也如此坡翁云服氣養生難在去欲蘇子
卿嚙雪啖氊蹈背出血無一語少屈可謂了生死之際
然不免與胡婦生子於窮海之上況洞房綺疏之下乎
乃知此事未易消除香山翁佛地位人晚年病風放妓
猶賦不能忘情吟王處仲兇悖小人知體敝於色乃能
一旦感悟開閤放妓蓋天下事勇決爲之乃可進道余
少年多病間有一二執巾櫛供紉浣者或歸咎於此兵
火破家一切散去近止一小獲亦復不畱然猶未免時
有霜露之疾好事不察者復以前説戲之殊不知散花
之室已空久矣雖然戲之者所以愛之也余行年五十
已覺四十九年之非其視秀惠温柔不啻伐命之斧鴆
毒之杯一念勇猛頓絶斯事以徼晚年清淨之福閉閣
焚香澄懷觀道自此精進不已亦庶乎其㡬於道矣然
則疾疢者安知非吾之藥石乎
　　芍藥
韓昌黎詩兩廂鋪氍毺五鼎烹芍藥註引上林賦註云
芍藥根主和五臟辟毒氣故合之於蘭桂五味以助諸
食因呼五味之和爲芍藥七發亦曰芍藥之醬子虚賦
曰芍藥之和具而後御之南都賦曰歸鴈鳴鵽香稻鮮
魚以爲芍藥服䖍文穎文儼等解芍藥或亦不過稱其
美而本草亦止言辟邪氣而已獨韋昭曰今人食馬肝
者合芍藥而煮之馬肝至毒或誤食之至死則制食之
毒者宜莫良於芍藥故獨得藥之名耳此説極有理古
今註載牛亨問曰將離將别贈以芍藥何耶答曰芍藥
一名將離故以此贈之此又别一説也江淹别賦云下
有芍藥之詩正用此義而註之中僅引贈之以芍藥之
語張景陽七命和兼芍藥乃音酌畧廣韻中亦有二音
　　三建湯
三建湯所用附子川烏天雄而莫曉其命名之義比見
一老醫云川烏建上頭目之風虛者主之附子建中脾
胃寒者主之天雄建下腰腎虚憊者主之此説亦似有
理復因觀謝靈運山居賦曰三建異形而同出蓋三物
皆一種𩔖一歲爲􁁉子二歲爲烏喙三歲爲附子四歲
爲烏頭五歲爲天雄是知古藥命名皆有所本祖也
　　楊凝式僧淨端
楊凝式居洛日將出遊僕請所之楊曰宜東遊廣受寺
僕曰不若西遊石壁寺凝式舉鞭曰姑遊廣受寺僕又
以石壁爲請凝式乃曰姑遊石壁聞者爲之撫掌呉山
僧淨端道解深妙所謂端獅子章申公極愛之乞食四
方登舟旋問何風風所向即從之所至人皆樂施蓋楊
出無心端出委順跡不同而意則同也
　　迎曙
李方叔師友談記及延漏録鐵圍山録載仁宗晚年不
豫漸復康平忽一日命宫嬪妃主游後苑乘小輦向東
欲登城堞遙見小亭榜曰迎曙帝不悦即時囘輦翌日
上仙而英宗登極蓋曙字乃英宗御名也又寇忠愍雜
説載哲宗朝常創一堂退繹萬㡬學士進名皆不可意
乃自制曰迎端意謂迎事端而治之未㡬徽宗由端邸
即大位又晁無咎雜説言仁宗時作亭名曰迎曙已乃
悟爲英宗名改之曰迎旭又以爲未安復改曰迎恩皆
符英宗御名也已上數説未知孰是
　　白帽
管寧白帽之説尚矣雖杜詩亦云白帽應須似管寧然
幼安本傳止云常著皁帽又云著絮帽布衣而已初無
白帽之事獨杜佑通典帽門載管寧在家常著帛帽豈
以帛爲白乎然宋齊之間天子燕私多著白髙帽或以
白紗今所畫梁武帝像亦然蓋當時國子生亦服白紗
巾晉人著白接䍦謝萬著白綸巾南齊桓崇祖白紗帽
南史和帝時百姓皆著下簷白紗帽唐六典天子服有
白紗帽他如白帢白幍之𩔖通爲慶弔之服古樂府白
紵歌云質如輕雲色如銀製以爲袍餘作巾杜詩光明
白㲲巾常念著白帽采薇青雲端白樂天詩云青笻竹
杖白紗巾然則古之所以不忌白者蓋喪服皆用麻重
而斬齊輕而功緦皆麻也惟以升數多寡精粗爲異耳
自麻之外繒縞固不待言苧葛雖布屬亦皆吉服縞帶
紵衣昔人猶以爲贈則亦何忌之有漢髙帝爲義帝發
喪兵皆縞素行師權制固不備禮後世人多忌諱喪服
往往求殺今之薄俗蓋有以縞紵爲緦功者矣宜乎巾
帽之不以白也
　　送刺
節序交賀之禮不能親至者毎以束刺僉名於上使一
僕遍投之俗以爲常余表舅呉四丈性滑稽適節日無
僕可出徘徊門首恰友人沈子公僕送刺至漫取視之
𩔖皆親故於是酌之以酒隂以已刺盡易之沈僕不悟
因往遍投之悉呉刺也異日合併因出沈刺大束相與
一笑鄉曲相傳以爲笑談然𩔖説載陶穀易刺之事正
與此相𩔖恐呉効之爲戲耳又雜説載司馬公自在臺
閣時不送門狀曰不誠之事不可爲之滎陽吕公亦言
送門狀習以成風既勞作僞且踈拙露見可笑則知此
事由來久矣
　今時風俗轉薄之甚昔日投門狀有大狀小狀大狀
　則全紙小狀則半紙今時之刺大不盈掌足見禮之
　薄矣
　　簡槧
簡槧古無有也陸務觀謂始於王荆公其後盛行淳熙
末始用竹紙高數寸濶尺餘者簡版㡬廢自丞相史彌
逺當國臺諫皆其私人毎有所劾薦必先呈副封以越
簿紙書用簡版繳達合則緘還否則别以紙言某人有
雅故朝廷正賴其用於是旋易之以應課習以爲常端
平之初猶循故態陳和仲因對首言之有云稾會稽之
竹囊括蒼之簡正謂此也又其後括蒼爲軒様紙小而
多其層數至十餘疊者凡所言要切則用之貴其卷還
以泯其迹然既入貴人達官家則竟畱不遣或别以他
槧答之往者御批至政府從官皆用蠲紙自理宗朝亦
用黄封簡版或以象牙爲之而近臣密奏亦或用之謂
之御槧蓋亦古所無也
　　人妖
趙忠惠帥維揚日幕僚趙參議有婢慧黠盡得同輩之
懽趙昵之堅拒不從疑有異强即之則男子也聞於有
司蓋身具二形前後姦狀不一遂置之極刑近李安民
嘗於福州得徐氏處子年十五六交際一再漸具男形
蓋天眞未破則彼亦不自知然小説中有池州李氏女
及婢添喜事正相𩔖而此外絶未見於古今傳記等書
豈以穢汙筆墨不復記載乎嘗考之佛書所謂博叉半
釋迦者謂半月能男半月不能男又遺像經有五種不
男曰生劇妒變半變半者二形人中惡趣也晉五行志
謂之人痾惠帝時京洛人兼男女二體亦能兩用人道
而性尤婬亂此亂氣所生也玉厯通政經云男女二體
主國婬亂而二十八宿眞形圖所載心房二星皆兩形
與丈夫婦人更爲雌雄此又何耶異物志云靈狸一體
自爲隂陽故能媚人褚氏遺書云非男非女之身精血
散分又云感以婦人則男脈應胗動以男子則女脈順
指皆天地不正之氣也
　　四韓
或云韓信爲吕后所殺韓通爲杜后所殺韓侂胄爲楊
后所殺韓震爲謝后所殺四人皆將相皆死於婦人之
手亦異矣
　　韓彦古
韓彦古字子師詭譎任數處性不常尹京日范仲西叔
爲諫議大夫阜陵眷之厚大用有日矣范素惡韓將奏
黜之語頗泄韓窘甚思所以中之范門清峻無間可入
乃以白玉小合滿貯大北珠緘封於大合中厚賂鈴下
老兵使因間通之范大怒叱使持去所愛亦在傍怪其
奩大而輕曰此何物也試啟觀之則見玉合益怪之方
復取視玉滑而珠圓分迸四出失手墮地合既破碎益
不可收拾范見而益怒自起捽妾之冠而氣中仆地竟
不起其無狀至此李仁甫亦惡其爲人弗與交請謁嘗
瞰其亡一日知其出往見之則實未嘗出也既見韓延
入書屋而請曰平日欲一攀屈而不能今幸見臨姑解
衣盤礴可也仁甫辭再三不獲遂爲强畱室有二厨貯
書牙籖黄袱扃䕶甚嚴仁甫問此爲何書答曰先人在
軍中日得於北方蓋本朝野史編年成書者是時仁甫
方修長編既成有詔臨安給筆札就其家繕録以進而
卷帙浩博未見端緒彦古常欲畧觀不可得仁甫聞其
言窘甚亟欲得見之則曰家所祕藏將即進呈不可他
示也李益窘再四致禱乃曰且爲某飲酒續當以呈李
於是爲盡量毎杯行輒請至酒罷笑謂仁甫曰前言戲
之耳此即公所著長編也已爲用佳紙作副本裝治就
以奉納便可進御矣李視之信然蓋隂戒書吏傳録毎
一板酬千錢吏畏其威利其賞輒先録送韓所故李未
成帙而韓已得全書矣仁甫雖憤媿不平而亦幸蒙其
成竟用以進其怙富玩世狡獪毎若此(今之官吏亦/有過此者)
　　松五粒
凡松葉皆雙股故世以爲松釵獨栝松毎穗三鬚而髙
麗所産毎穗乃五鬛焉今所謂華山松是也李賀有五
粒小松歌陸龜蒙詩云松齋一夜懷貞白霜外空聞五
粒風李義山詩松暄翠粒新劉夢得詩翠粒㸃晴露皆
以粒言松也酉陽雜俎云五粒者當言鬛自有一種名
五鬛皮無鱗甲而結實多新羅所種云然則所謂粒者
鬛也
　　唐重浮屠
唐世士大夫重浮屠見之碑銘多自稱弟子此已可笑
柳子厚道州文宣廟記云春秋師晉陵蔣堅易師沙門
凝安有先聖之宫而可使桑門横經於講筵哉此又可
笑者然樊川集亦有燉煌郡僧正除州學博士僧慧苑
除臨壇大德制則知當時此事不以爲異也
　　葖
今成都麵店中呼蘿蔔爲葖子雖曰市井語然亦有謂
按爾雅曰葖蘆菔也郭璞以萉爲菔俗呼雹葖先北反
或作蔔釋曰紫花松也一名葖蓋其性能消食解麵毒
談苑云江東居民歲課藝初年種芋三十畝計省米三
十斛次年種蘿菔三十畝計益米三十斛可見其能消
食昔有婆羅門僧東來見人食麵駭云此有大熱何以
食之及見蘿菔曰賴有此耳洞微志載齊州人有病狂
歌曰五靈葉蓋晚玲瓏天府由來汝府中惆悵此情言
不盡一丸蘿菔火吾宫後遇道士作法治之云此犯天
麥毒按醫經蘆菔治麵毒即以藥并蘿菔食之遂愈以
其能解麵毒故耳
　　乞食歌姬院
韓熙載相江南後主即位頗疑北人有鴆死者熙載懼
禍因肆情坦率不遵禮法破其家財售妓樂數百人荒
淫爲樂無所不至所受月俸至不能給遂敝衣破履作
瞽者持絃琴俾門生舒雅執板挽之隨房乞丏以足日
饍後人因畫夜宴圖以譏之然其情亦可哀矣唐裴休
晚年亦披毳衲於歌姬院持鉢乞食不爲俗情所染可
以説法爲人乃知熙載之前已有此例雖發令逃禪熙
載避禍余謂熙載是世法發令是心法心跡不同也
　　𡊮彦純客詩
𡊮彦純同知始以史同叔同里之雅薦以登朝尹京既
以才猷自結上知遂繇文昌躋宥府寖寖乎柄用矣適
誕辰客有獻詩爲夀云見説黄麻姓字香且將公論是
平章十年舊學資猶淺二紀中書老欲殭刑鼎豈堪金
鎖印仙翁已在白雲鄉太平宰相今誰是惟有當年召
伯棠刑鼎指薛蓋以金科賜第仙翁指葛時已七十舊
學則鄭安晚也此詩既傳史聞惡之旋即斥去
　　長沙茶具
長沙茶具精妙甲天下每副用白金三百星或五百星
凡茶之具悉備外則以大縷銀合貯之趙南仲丞相帥
潭日嘗以黄金千兩爲之以進上方穆陵大喜蓋内院
之工所不能爲也因記司馬公與范蜀公游嵩山各攜
茶以往温公以紙爲貼蜀公盛以小黒合温公見之曰
景仁乃有茶具耶蜀公聞之因畱合與寺僧而歸向使
二公見此當驚倒矣
　　眞西山入朝詩
眞文忠負一時重望端平更化人徯其來若元祐之涑
水翁也是時楮輕物貴民生頗艱意謂眞儒一用必有
建明轉移之間立可致治於是民間爲之語曰若欲百
物賤直待眞直院及童馬入朝敷陳之際首以尊崇道
學正心誠意爲一義繼而復以大學衍義進愚民無知
乃以其所言爲不切於時務復以俚語足前句云喫了
西湖水打作一鍋麵市井小兒囂然誦之士有投公詩
云先生紹道統輔翼聖經爲天地立心爲生民立命愚
民無知乃欲以瑣瑣俗吏之事望公雖然負天下之名
者必負天下之責楮幣極壞之際豈一儒者所可挽囘
哉責望者不亦過乎公居文昌㡬一歲洎除政府不及
拜而薨
　　趙子固梅譜
諸王孫趙孟堅字子固善墨戲於水仙尤得意晚作梅
自成一家嘗作梅譜二詩頗能盡其源委云逃禪祖花
光得其韻度之清麗間菴紹逃禪得其蕭散之布置囘
視玉面而䑕鬚已見工夫較精緻枝枝倒作鹿角曲生
意由來端若爾所傳正統諒末節捨此的傳皆僞耳僧
定花工枝則粗夢良意到工則未女中却有鮑夫人能
守師繩不輕墜可憐聞名不識面云有江西畢公濟季
衡麄醜惡拙祖弊到雪蓬濫觴矣所恨二王無臣法多
少東鄰儗西子是中有趣豈不傳要以眼力求其旨踢
鬚止七萼則三㸃眼名椒梢䑕尾枝分三疊墨濃淡花
有正背多般蘂夫君固已悟筌蹄重説偈言吾亦贅誰
家屏幛得君畫更以吾詩跋其底　濃寫花枝淡寫梢
鱗皴老幹墨微焦筆分三踢攢成瓣珠暈一圓工㸃椒
糝綴蜂鬚凝笑靨稳拖䑕尾施長梢盡吹心側風初急
猶把枝埋雪半消松竹襯時明掩映水波浮處見飄颻
黄昏時候朦朧月清淺溪山長短橋閙裏相挨如有意
静中背立見無聊筆端的皪明非畫軸上縱横不是描
頃覺坐來春盎盎因思行過雨瀟瀟從頭總是揚湯法
拚下工夫豈一朝
　　筆墨
先君子善書體兼虞栁余所書似學栁不成學歐又不
成不自知其拙往往歸過筆墨諺所謂不善操舟而惡
河之曲也雖然工欲善其事必先利其器汎觀前輩善
書者亦莫不於此畱意焉王右軍少年多用紫紙中年
用麻紙又用張永義製紙取其流麗便於行筆蔡中郎
非流紈豐素不妄下筆韋誕云用張芝筆左伯紙任及
墨兼此三具又得巨手然後可以建徑丈之字方寸千
言韋㫤善書而妙於筆故子敬稱爲奇絶漢世郡國貢
兔惟趙爲勝歐陽通用狸毛筆皇象云真措毫筆委曲
宛轉不叛散嘗滑密沾汚墨須多膠紺黟者如此逸豫
余日手調適而歡娯正可小展試世惟米家父子及薛
紹彭畱意筆札元暉謂筆不可意者如朽竹篙舟曲筯
哺物此最善喻然則古人未嘗不畱意於此獨率更令
臨書不擇筆要是古今能事耳
　　辨章
今人呼平章爲辨章見尚書大傳唐傳第一曰辨章百
姓百姓昭明史記則又以爲便章百姓韓文公袁氏先
廟碑亦用辨章二字
　　來牟
今人呼小麥麵爲來牟或曰牟粉皆非也廣雅云牟爲
大麥來爲小麥然則來牟自是兩物説文云大麥牟也
牟大也牟一作􁇬周之所受瑞麥來牟即今之大麥按
小麥生於桃後二百四十日秀之後六十日成秋種冬
長春秀夏實具四時之氣兼有寒温熱冷故小麥性微
寒以爲麯則温麪則熱麩則冷
　　父客
世稱父之友爲執則父之賓客宜何稱按史記張耳傳
外黄女亡其夫去扺父客漢呉王濞傅周亞夫問父絳
侯客東坡贈王定國詩云西來故父客正用此耳父客
二字甚新
　　誤著祭服
余爲國局嘗祠䄍充奉禮郎兼大祝同行事官有老謬
者乃加中單於祭服之上而以蔽膝係於肩間一時見
者掩鼻忍笑不禁㡬致失禮竟爲監察御史所劾王明
清玉照志載元符間有太學博士論奏云自來冠冕前
仰後俯此必是本官行禮之時倒戴差誤哲宗顧宰臣
笑曰如此等豈可作學官可與閒慢差遣遂改端王府
記室未㡬感會龍飛遂揆序云
　　向胡命子名
呉興向氏欽聖后族也家富而儉不中節至於屋漏亦
不整治列盆盎以承之有三子常訪名於客長曰渙次
曰汗曰□(古水/字也)父不以爲疑也他日有連呼其名曰渙
汗水方悟爲戲己又胡衞道三子孟曰寛仲曰定季曰
宕音蕩蓋悉從宀其後悼亡妻俾友人作志書曰夫人
生三子寛定宕讀者爲之掩鼻蓋當時不悟爲語病也
寛後爲京僉宕則多收古物其子公明悉獻之賈師憲
得一官以贜敗
　　賈母飾終
甲戌咸淳十年三月二十日丁酉賈似道母秦齊兩國
賢夀夫人胡氏薨特輟視朝五日賜水銀龍腦各五百
兩聲鐘五百杵特贈秦齊國賢夀休淑莊穆夫人擇日
車駕幸臨奠差内侍鄧惟善主管敕葬特賜諡柔止遂
特起復仍舊職任仰執政侍從詣府勸勉就圖葬於湖
山且令帥漕州司相視展拓集芳園仁夀寺基營建治
葬於内藏庫支賜賻贈銀絹四千疋兩又令户部特賜
賻贈銀絹二千疋兩皇太后殿又支賜賻銀絹四千疋
兩又令帥漕兩司應辦葬仍存胡夫人在日請給人從
又賜功德寺額爲賢夀慈慶以雍熙寺改賜永免科役
似道皆辭之執政侍從兩省臺皆乞勉畱元臣遂降詔
賈似道起復太傅平章軍國重事似道八䟽控辭皆不
允又令兩司建造賜第於城中初擇六月初九日安厝
以急於入覲遂令趲前於五月九日安厝又令有司於
出殯日特依一品例給鹵簿鼓吹仍屢差都司劉黻李
珏梅應發致祭併趣赴闕於出殯日特輟視朝一日又
差樞密章鑑察官陳過前往勉諭囘朝合郊又命浙漕
及紹興府守臣辦集船隻衹備師相囘闕又命有司照
禮例候師相囘朝日百官合郊迎又依所奏將紹興府
公使庫徑行撥賜又令内臣梁大原賜銀合香藥又令
兩司踏逐建造賜第凡九處楊府清隱園李府家廟夏
府中酒庫十官宅大王官舊秀王府舊景獻帝府御㕑
營又命福王諭旨趣之至五月二十二日始過江還湖
曲私第至六月盡百日之制復以疾作給朝參等假十
日展轉遲囘至七月初八日度宗違和求草澤赦死罪
初九日宣遺詔十一月除王鑰左丞相章鑑右丞相太
史選用來年正月二十三日起攢二月初三日發引三
月十三日掩攢至十二月十四日北軍透渡遂改十二
月二十四日起攢二十八日發引總䕶使改差章右相
降制賈似道都督諸路軍馬依舊起復太傅平章軍國
重事凡自三月二十日至七月度宗升遐賈相持喪起
復辭免虚文汨汨殆無虚日如此三閲月内外不安而
國事邊事皆置不問至十二月十四日透渡自此喪亂
相尋無復可爲矣悲哉
　　孝宗行三年喪
三年之喪自天子達於庶人自漢文短喪其後時君皆
以日易月行之既久無以爲非者惟孝宗皇帝行之獨
斷一旦復古可謂孝矣李氏雜記嘗書其事甚畧今摭
當時始末於此以益國史之未備云高宗之喪既易月
孝宗常諭大臣不用易月之制如晉武魏孝文實行三
年之服自不妨聽政丞相周必大入奏上服縗絰嗚咽
流涕奏及喪服指揮上曰司馬光通鑑所載甚詳必大
奏晉武雖有此意後來止是宫中深衣練冠上曰當時
羣臣不能將順其美光所以譏之後來武帝竟行(謂王/太后)
(之/喪)必大奏記得亦是不能行上曰自我作古何害遂詔
曰大行太上皇帝奄棄至養朕當衰服三年羣臣自遵
易月之令至小祥祭奠上不變服必大奏聖孝過哀猶
御初祥之服臣等不勝憂惶乞俯從禮制上流涕曰大
恩難報情所不忍俟過大祥商量既而必大又奏禮官
苴麻三年恐難行於外庭今祥禫在邇乞付外施行樞
密施師㸃奏曰百日之制其實不可行正碍正月人使
朝見上云朕自所見必大奏陛下聖孝冠古知漢文短
喪之失而陋晉羣臣不能成武帝之美所以鋭意復古
非聖孝高明豈易及此上曰朕正欲稍捄千餘載之弊
㑹敕令所刪定官沈清臣論喪服六事凡八千言展讀
甚久極合上意知閣張嶷奏已展正引例隔下清臣奏
讀如初久之嶷又云簡徑奏事上目之令勿却已而甚
久嶷前奏恐妨進膳清臣正色曰言天下事讀竟乃已
上勞之曰卿二十年閒廢今不枉矣於是上意益堅一
日奏事上忽指示衣袂曰此已易用布不太細否必大
奏曰陛下獨斷行三年之喪均是布衣何細也且光堯
初上仙陛下便有此意而羣臣不能將順致煩聖慮所
謂其臣莫及足以垂訓萬世矣至卒哭祭迎祔太廟内
批朕昨降指揮欲縗絰三年縁羣臣屢請御殿易服故
以布素視事内殿雖有祔廟勉從所請之詔然稽之經
典心實未安行之終制乃爲近古宜體至意勿復有請
於是徑行三年之服焉
　　施行韓震
德祐元年乙亥正月賈平章似道督府出師時平昔愛
將已有叛去者賈聞之氣大餒臨行與殿帥韓震京尹
曾淵子約曰或江上之師設有蹉跌即邀車駕航海至
慶元吾當帥師至海上迎駕庶異時可以入關以圖興
復且畱其二子於震家使倉卒可以隨駕時省史翁應
龍實知其謀至二月二十日督府潰師於魯港翁應龍
得罪下獄翁謂曾尹曰平章出師時分付安撫道甚麽
來如今却來罪應龍何也於是淵子語塞而震亦不自
安㑹似道以蠟書至韓趣爲遷避其間有云但得趙家
一㸃血即有興復之望震得之即具申狀親攜蠟書白
堂白臺陳丞相宜中遂奏之太后宫中爲之震動時都
民戚里官寺往往皆欲茍安疑惑撼搖目之爲賊宜中
本爲似道所引至是與編修官潘希聖謀一反賈政專
以圖守爲説震不察其意乃堅持遷避之䇿三月朔日
宜中召震會議於第五府先已差天府增級顧信等數
人以擬之及震至門闔即以鐵撾擊其首韓曰相公不
當如此陳答曰此奉聖旨韓猶以坐椅格之遂折其足
脛而斃之遂自後門轝出掲其首於朝天門省史劉應
韶即以黄榜自牕楹中逓出張掛慰諭一行將士謂罪
止誅其首亟命彭之才統其軍馬其隨行親兵賜銀三
萬兩十八官㑹三十萬貫各補兩官殿步馬司制領將
官等并諸軍官兵共特賜十八官㑹一百萬貫兵各補
兩官其日坐中惟文及翁僉書及曾淵子在焉淵子固
嘗領遷避之謀聞變面無人色繼而得免而出自慶再
生行至通衢復有呼召倉忙而入自分必死口噤㡬不
能言及至乃處分他事耳劉應韶以衢倅賞顧信補承
信郎繼而潘希聖入察行且登用未㡬疽發於足日見
韓在左右不數日而殂身後以從官賞之潘字養蒙永
嘉人及北軍既入宜中乃挾二王航海而去然則賈韓
之謀是非果何如耶後之秉筆削者當有以任其責乎
　
　癸辛雜識前集
欽定四庫全書
　癸辛雜識後集
　　　　　　　　　　　　　宋　周密　撰
　　理宗初潛
穆陵之誕聖前一夕全夫人欲歸東浦母家榮文恭王
時待次閩縣尉遣僕平某者即平幙使之父也贖黒神
散與之同往時天尚未曉啟門則見甲士盈門意謂過
軍亟驚入報尉曰軍行自應由上塘何縁至此遂出觀
之了無所覩方艤小舟欲登忽有大黒蛇有兩小角壓
船舷而卧船爲之側疑其有異遂不復往未㡬誕男即
理宗也小字烏孫以蛇異也其初被選也史衞王當國
先命趙宗丞希言與權之併選宗室子與號十歲已下
者各與課算五行於是就其中選到十人(與膺與爽與/休與蔽與應)
(理宗/福王)時侍郎王宗與權善五星指理宗福王二命謂衞
王曰二者皆帝王之命也於是理宗改訓與莒福王改
訓與芮蓋取二國以爲名也始下大宗正司盡召十人
時入和尚師禹領宗司皆伺於王府土地祠久之皆餒
遂就市肆呼麫方及門而柈覆地衆方餒甚交責之獨
穆陵凝然畧不變色反以言慰藉之史相聞其事遂大
異之既而私引入書院中試令冩字即大書朕聞上古
衞王慄而起曰此天命也於是立儲之意已定云
　　魏子之謗
魏峻字叔高號方泉娶趙氏乃穆陵親姊四郡主也(理/宗)
(第六福/王第八)庚午歲得男小字關孫自㓜育於紹興之甥館
實慈憲全夫人之愛甥也慈憲毎於禁中言其可喜且
爲求官穆陵以慈憲之故欲一見而官之遂俾召至皇
城法凡異姓入宫門必縣牌於腰乃可惟宗子則免此
一時權宜遂令假名孟關以入見焉時度宗亦與之同
入宫故其後遂倡爲魏太子之説既而外庭傳聞浸廣
於是王伯大呉毅夫得其事遂形奏疏而四方遂有魏
紫姚黄之傳其實則不然也關孫後溺死於榮邸瑤圃
池中魏洪則自他族繼關孫之後焉當呉毅夫爲相日
穆陵將建儲呉不然之欲别立汗邸承宣專任方甫以
通殷勤呉以弗去國紹陵既爲皇子嘗遣人俟於汗邸
欲殺之方知之乃自後門逃去後爲謝堂捕之送兵馬
司自刎而死此事福王親聞之穆陵云
　　徽宗梓宫
徽宗欽宗初葬五國城後數遣祈請使欲歸梓宫六七
年而後許以梓宫還行在高宗親至臨平奉迎易緦服
寓於龍徳别宫一時朝野以爲大事諸公論功受賞者
㡬人費於官帑者大不貲先是選人楊煒貽書執政李
光以真僞未辨左宣義郎王之道亦貽書諫官曾統乞
奏命大臣取神襯之下者斷而視之既而禮官請用安
陵故事梓宫入境即承之以椁仍納衮冕翬衣於椁中
不改斂遂從之近者楊髠盜諸陵於二陵梓宫内畧無
所有或云止有朽木一段其一則木燈檠一事耳當時
已逆料其真僞不可知不欲逆詐亦聊以慰一時之人
心耳蓋二帝遺骸飄流沙漠初未嘗還也悲哉
　　成均舊規
成均舊規後來不復可見矣謾言所知者數則於此亦
可想見當時學校文物之盛庶異日復古或有取焉大
學私試以孟仲季分爲三塲或司成無暇則併在歲晚
有公試則無私試試爲監中司成命題就差學官充考
校封録之職不復經由朝廷至第三日即揭曉毎十人
取一孤經則二三人亦取二名第一等常缺第二等謂
之放等魁當三分第二名二分半第三等魁二分率從
第二三取起魁二分第二第三一分半第四第五一分
三釐餘並一分太學公試遇省試年則在省試後二月
下旬凡引試二日(經賦一日/論䇿一日)非省試年分則隨銓試後
引試係朝廷差官士子則襴幞入試大約七人取一第
一等缺第二等約二十人取一餘約七人取一第四第
五並一分公試魁縱不該升補他日登第亦是部注教
官若三名前例是教官有外校次年公試中第二等謂
之入等升又謂之正升或外舍成校人前一年已中第
三等本年再中第三等謂之本等升或外舍成校定人
前一年中第四等本年中第三等謂之進等升若先在
三而今在四謂之退舍不能成事此外又有追補法前
一年或不成校本年忽中公試第二等名爲入等却用
本年私試二塲並得如中魁亦當一塲謂之追升可以
陳乞追升内舍或止中兩塲則無用又前一年外校八
分以止或優本年公試不同得失得之升榜若下就試
者非内舍校定以升補做内舍校定者一年止有兩試
一試中則又試兩試若一年兩試俱失謂之折脚不復
試第三試以三試不中則當退舍毎年二十一人或於
内有未升上舍而過省者或有事故者許二十一人之
後分數少者依資次來豁校如正升内外舍人亦用狀
射某人已成事缺新升内舍一年無兩升縱當年上舍
試入優止理爲内舍校定不可升上舍内舍一年無三
色試已試公試者不許赴私試已試私試者不許赴公
試上舍試毎三人取一人優等十人(賦三書二/餘經各一)通榜魁
十分亞鼎各九分餘七名並八分平六分内舍未有校
定本年中舍平等者理爲内校升補上舍有三等内舍
平校試舍試平等或内舍優校不中上舍試或有季無
校定試入上舍試優等亦與隨榜升補下等上舍謂之
赤脚升其升補名字依上舍試榜資次蓋舍試壓公試
内舍新升及無季人雖中舍試只作内校分數然舍試
一中優等八分平等六分五名以前又有加分盡可趕
優或前一年已有平校本年有平等上舍試入兩中舍
試平等已上謂之俱平或一優一否皆爲下等上舍謂
如内舍平校人試入上舍優等當舉免省到殿元有求
免人理作升甲用已升甲者升名謂之一優一平爲中
等上舍謂如内舍優校人又中上舍試優等以優中優
皆是釋褐不拘名數先賜進士出身謂之上等上舍法
注教官續有此附黄甲第三人恩例注推官自方熙孫
始當年間有内舍優校(内優三人當年積八分已上者/可成舍試次年分已上者不可)
(成/)偶舍試當年分人多亦止以三人爲限等四名縱積
十分亦不理若以優中優則謂之兩優狀元其試兩年
一次率在季秋聖旨差官命極難之題重於省試優校
赴舍試如不中守三年後徑到殿中平即免省到平校
人赴舍試中優即赴殿自甲子年後上舍人多陳乞解
褐出身不到殿應當舉免解次舉免省赴殿謂之待年
若本自免解謂之兩免相充此學法也或本未免解當
年實請免謂之請免相衡並相衡免省赴殿國子生寄
理法國子生補入者升補内舍謂之寄理内舍升補上
舍謂之寄理上舍未許行正食止借一日食而已升中
等下等上舍合後到殿者未許到殿直待元牒主補外
方理爲正行食及許到殿以此牒官有請一月或半月
暇者蓋欲其早成事故耳解褐舍法下等上舍先免解
後免省待三年後到殿中等上舍徑到殿或特㫖徑行
解褐釋褐恩數成而優者謂之狀元擇日於崇化堂鳴
鼓集衆諸生兩廊序坐學者穿秉立堂上狀元亦襴幞
立同舍班俟揖揖訖詣堂下香案前面東南望闕謝恩
跪受勑黄再拜次入幕換公裳其所換下之衣盡爲齋
僕持去以利市再次詣階上面西北再拜謝恩畢與學
官同舍講拜者再次詣忠文廟次詣直舍通門狀謝學
官亦止稱其齋學生再拜遂歸本齋團拜次詣諸齋謝
亦稱同舍生不書齋名禮畢到堂上換衫㡌與學官相
見交賀監中備酒七杯次本齋三杯訖臨安府差到客
將備轎馬從人差㡌迎至祥符寺狀元局凡學夫齋僕
以次平日趨走之人皆以大小黄旗多至數百面呵喝
狀元與唱名一同遂擇日謁先聖其局錢酒支用並天
府應辦次日謝宰執臺諫然後部中送缺初任文林郎
節察推官視殿試第三人恩例謝宰相用啟事見主司
有拜禮太學解試與舍試無相干太學十人取三人若
參未滿年七人取一人係不滿年太學生升補一請求
免已經特恩正免又一請者亦免曾於方州請舉不改
名者謂之帶胎入學異時於學中請者亦免在學三十
年公私試曾一中者永免在學曾一請後二十年永免
太學解試都魁雖不升舍將來在第亦許升甲部注教
官
　　光齋
太學先達歸齋各有光齋之禮各刻於齋牌之上宰執
則送真金碗一隻狀元則送鍍金魁星杯柈一副帥漕
新除各齋十八界二百千酒十尊
　　諸齋祠先輩
太學諸齋各祠本齋之有德行者存心齋果行齋並祠
粟齋鞏豐循理齋祠慈湖楊簡果行齋祠梅溪王十朋
菊坡崔與之
　　學規
學規五等輕者關暇㡬月不許出入此前廊所判也重
則前廊關暇監中所行也又重則遷齋或其人果不肖
則所遷之齋亦不受又遷别齋必須委曲人情方可直
須本齋同舍力告公堂方許放還本齋此則比之徒罪
又重則下自訟齋則比之黥罪自宿自處同舍亦不敢
過而問焉又重則夏楚屏斥則比之死罪凡行罰之際
學官穿秉序立堂上鳴鼓九通二十齋長諭並襴幞各
隨東西廊序立再拜謝恩罪人亦謝恩用一新參集正宣
讀彈文一集正權司罰以黒竹箆量決數下大門甲頭
以手對衆將有罪者執下堂毁裂襴衫押去自此不與
士齒矣
　　太學文變
南渡以來太學文體之變乾淳之文師淳厚時人謂之
乾淳體人材淳古亦如其文至端平江萬里習易自成
一家文體㡬於中復淳祐甲辰徐霖以書學魁南省全
尚性理時競趨之即可以釣致科第功名自此非四書
東西銘太極圖通書語録不復道矣至咸淳之末江東
謹思熊瑞諸人倡爲變體奇詭浮艷精神煥發多用莊
列之語時人謂之換字文章對䇿中有光景不露大雅
不澆等語以至於亡可謂文妖矣
　　兩學暇日
太學上已暇一日武學則三日清明太學三日武學乃
一日殊不可曉
　　學舍燕集
學舍燕集必㸃妓乃是各齋集正自出帖子用齋印明
書仰弟子某人到何處祇直本齋燕集專有一等野猫
兒卜慶等十餘人專充告報欺騙錢物以爲賣弄生事
之地凡外欲命妓者但與齋生一人相稔便可借此出
貯辱之此事不知起於何時極於無義乃所以起多事
之端也
　　三學之横
三學之横盛於景定淳祐之際凡其所欲出者雖宰相
臺諫亦直攻之使必去權乃與人主抗衡或少見施行
則必借秦爲諭動以坑儒惡聲加之時君時相畧不敢
過而問焉其所以招權受賂豪奪庇姦動搖國法作爲
無名之謗扣閽上書經臺投卷人畏之如狼虎若市井
商賈無不被害而無所赴愬非京尹不敢過問雖一時
權相如史嵩之丁大全不䘏行之亦末如之何也大全
時極力與之爲敵重修丙辰監令榜之三學時則方大
猷實有力焉其後諸生協力合黨以攻大全大全終於
得罪而去至於大猷實有題名之石磨去以爲敗羣之
罰自此之後恣横益甚至賈似道作相度其不可以力
勝遂以術籠絡毎重其恩數豐其饋給增撥學田種種
加厚於是諸生啖其利而畏其威雖目擊似道之罪而
噤不敢發一語及賈要君去國則上書贊美極意挽畱
今日曰師相明日曰元老今日曰周公明日曰魏公無
一人敢少指其非直至魯港潰師之後始聲其罪無迺
晚乎蓋大全之治三學乃懲嵩之之不敢爲似道之不
敢輕治乃監大全之無能爲至彭成大之爲前廊竟摭
爲平日之贓決配南恩州學舍寂不敢發一語此其術
亦有過人者
　　賈相制外戚抑北司戢學校
似道誤國之罪上通於天不可悉數然其制外戚抑北
司戢學校等事亦是所不可及者固不可以人而廢也
外戚諸謝惟堂最深嶮其才最頡頏難制似道乃與之
日親狎而使之不疑未㡬不動聲色悉皆換班堂雖知
墮其術中然亦末如之何矣北司之最無狀者董宋臣
李臣輔前是當國者雖欲除之往往反受其禍似道談
笑之頃出之於外餘黨懾伏惴惴無敢爲矣學舍在當
時最爲横議而啖其厚餌方且訟盛德贊元功之不暇
前廡一得罪則黥決不少莫敢少非之福邸帝父也畧
不敢以邪封墨勑以丐恩澤内庭無用事之人外閫無
怙勢之將宫中府中俱爲一體凡此數事世以爲極難
而似道乃優爲之謂之無才可乎其所短者專功而怙
勢忌才而好名假崇尚道學旌别髙科之名而專用一
等委靡迂緩不才之徒髙者談理學卑者矜時文畧不
知兵財政刑爲何物垢面弊衣冬烘昏憒以致靡爛漸
盡而不可救藥此皆不學而任術獨運而諱言之罪也
嗚呼古人以集衆思廣忠益爲相業真萬世之名言也
歟
　　祠神
太學除夜各齋祀神用棗子茘枝蓼花三果蓋取早離
了之䜟遇出湖則多不至三賢堂蓋以樂天東坡和靖
爲落酥林故也可發一笑
　　簿録權臣
前後權臣之敗官籍其家毎指有違禁之物爲叛逆之
罪若韓侂胄家有翠毛裀褥虎皮及有織龍男女之衣
及有穿花龍團之𩔖是也近世籍賈似道至以藉御書
龍團錦袱之𩔖爲違法此則大不然蓋大臣之家平日
必與禁苑通往往有賜與帝后之衣謂之御退衣服皆
織造龍鳯他如御書必藉以龍錦又何足爲異余妻舍
有兩朝賜物甚多亦皆龍鳯之物至於御退羅帕四角
皆有金龍小印凡數十枚亦皆御前之物諸閣分遞相
饋無足怪者今若一切指此爲違法恐不足以當其罪
適足以起識者之笑耳大臣誤國其罪莫大以此爲罪
死魄游魂不得而逃若借此以重其罪則恐九原有知
反得以有辭耳昔侂胄敗捕其黨於大理獄獄吏加以
不道欲以違法諸物文致之大理卿奚遜明其不然曰
侂胄首兵權自有定罪若欲誣之以叛逆天不可欺也
廟堂無以奪其議
　　韓平原之敗
韓平原被誅之夕乃其寵姬四夫人誕晨張功甫移庖
大燕至五更方散大醉㡬不可起幹辦府事周筠以片
紙入投云聞外間有警不佳乞關閣門免朝韓怒曰誰
敢如此至再三皆不從乃盥櫛取瑞香畨羅衣一襲衣
之登車而往旋即殿司軍已圍繞府第矣是夕所用御
前樂部伶官皆閉置於内饑餓三日始放去時趙元父
祖母蘄國夫人徐氏與其母安部頭皆在府中目擊其
事其後斥賣其家所有之物至於敗衣破絮亦各分爲
小包包爲價若干時先妣母謾以數券得一包則皆婦
人弊鞋也方恚恨以爲無用欲棄之疑其頗重則内藏
大北珠二十粒蓋諸婢一時藏匿爲逃去之計適倉惶
遺之云耳
　　馬相去國
咸淳甲戌之夏丞相番陽馬公廷鸞字翔仲以翻胃之
疾乞去甚苦凡十餘䟽始得請則疾已棘矣以暑甚病
危不可即途遂出寓於六和㙮余受公知間日必出問
之時公偃仰小榻素無姬妾止一村僕煮藥其傍嘗凄
然謂余曰吾家素貧少年應南宫之試止草履襆被而
已一日道間餒甚就村居買螺螄羮泡蒲囊中冷飯食
之遂得此疾既無力治藥朋友憐之者以二陳湯服之
良愈是歲竊冒省魁後爲兩制日疾復作醫者復以丁
香草果飲亦三兩服即愈因念前疾之所以不死者蓋
有後來之功名故也今承乏廟堂分量極矣過矣今疾
復作而衆藥不效勢無生理必矣所恨者時事日異無
以報國爲不滿耳因泣下數行然賈師憲終疑其托疾
引去欲相避者因奏知自出關訪問之其實覘之也及
見其骨立羸然乃始驚曰碧梧乃真病也次日奏聞以
大觀文知鄉郡以榮其歸且特賜東園祕器以爲沿途
緩急之備公即日輿疾以歸及還番陽疾乃安閲月而
全愈未㡬以呉堅爲相是冬北軍渡江督府軍潰而國
隨以亡矣使公不病病不亟則位不可釋位不可釋則
奉璽狩北之責公實居之今乃以疾而歸歸而疾愈安
處山林著書教子者凡十四年而後薨此非天相吉德
曲爲之庇安能若是哉公嘗自著番陽遺老傳及門人
所述年譜備載出處之詳兹不贅云
　　茘枝梅花賦
唐舒元輿牡丹賦序云吾子獨不見張荆州之爲人乎
斯人信丈夫然吾觀其文集之首有茘枝賦焉茘枝信
美矣然而不出一果所與牡丹何異但問其所賦之旨
何哉皮日休桃花賦序云余嘗慕宋廣平之爲相貞姿
勁質剛態毅狀疑其鐵腸與石心不解吐婉媚辭然覩
其文而有梅花賦清便富艷得南朝徐庾體殊不𩔖其
爲人也二序意同梅花賦人皆知之茘枝賦則人未有
用之者何耶然梅花賦今不傳近徐子方以江右所刋
者出觀其文猥陋非惟不𩔖唐人亦全不成語不善於
作僞者也
　　金龜稱瑞
真宗東封囘至兖州囘鑾驛覃慶橋酺賜輔臣親王百
官宴於延夀寺有金龜集游童衣袂大如榆莢丁謂以
獻上命中使齎示羣臣余爲兒童時侍老大夫爲建寧
漕屬官廨後多草莽其間多有此物有甲能飛其色如
金絶𩔖小龜小兒多取以爲戲初非難得之物也鶴相
善佞而欺君乃遽指以爲祥瑞載之史冊真可發後世
一笑也
　　許占寺院
南渡之初中原士大夫之落南者衆高宗愍之昉有西
北士夫許占寺宇之命今時趙忠簡居越之能仁趙忠
定居福之報國曾文清居越之禹跡汪玉山居衢之超
化他如范元長吕居仁魏邦達甚多曾大父少師亦居
湖之鐵觀音寺後遷天聖寺焉
　　鬚屬腎
醫家之論人鬚眉髪皆毛𩔖而所主五臟各異故老而
鬚白眉髪不白者臟氣有所偏故也大率髪屬於心氣
如火氣故上生鬚屬腎氣如水氣故下生眉屬肝故側
生男子腎氣外行上爲鬚下爲勢故女子宦人無勢亦
無鬚而眉髪無異男子則知不屬腎也此沈存中所記
如此余老來毎掀髯則鬚或易脫毎疑爲腎氣衰乏使
然今益知此説爲信
　　短小精悍
短小精悍之稱凡數人如史記之郭解前漢之嚴延年
唐之李紳是也
　　綱目用武后年號
余向聞林竹溪先生云歐公脩唐書作武后紀依前漢
例也天授以後唐雖改號爲周而史不以周新之蓋黜
之也晦翁病其唐經亂周史遂有嗣聖二十四年之號
年之首書曰帝在某帝在某蓋以春秋之法正名也毎
年之下又細書武氏所改年號垂拱則曰武氏垂拱天
授則曰周武氏天授此意甚嚴但武氏既革唐命國號
爲周既有帝而又有周有周則無唐矣無唐則無帝矣
同一疆域也而帝與周同書則民有二王天有二日矣
豈無窒礙若春秋公在乾侯則魯國未嘗有他號
　　游閱古泉
至元丁亥九月四日余偕錢菊泉至天慶觀訪褚伯秀
遂同道士王磐隱游寳蓮山韓平原故園山四環皆秀
石絶𩔖香林冷泉等處石多穿透嶄絶互相附麗其石
有如玉色者聞匠者取以爲環珥之𩔖中有石谼杳而
深泉㳙㳙自内流出疑此即所謂閱古泉也谼傍有開
成元年六月南岳道士邢令開錢塘縣令錢華題名道
士諸葛鑑元書鐫之石上又南石壁上鐫佛像及大字
心經甚奇古不知何時爲火所燬佛及殘缺又一洞甚
奇山頂一大石墜下傍一石承之如餖飣然又前一巨
石不通路中鑿一門門上横石梁又有一枯池石壁間
皆細波紋不知何年水直至此處然則今之城市皆當
深在水底數十丈矣深谷爲陵非寓言也其餘磴道石
池亭館遺跡厯厯皆在雖草木殘落殆盡而巖石秀潤
可愛大江横陳於前時正見湖上如疋練然其下俯視
太廟及執政府在焉山頂更覺奇峭必有可喜可噩者
以足憊不果往且聞近多虎往往白晝出没不常遂不
能盡討此山之勝故書之以諗好事之尋游者
　　種竹法
嘗聞九曲寺明闍黎者言種竹法云毎歲當於笋後竹
已成竿後即移先一歲者爲最佳蓋當年八月便可行
鞭來年便可抽笋縱有夏日不過早晚以水澆之無不
活者若至立秋後移雖無日曬之患但當行鞭之際或
在行鞭之後則可僅活直至來秋方可行鞭後年春方
始抽笋比之初夏所移正争一年氣候此説極爲有理
　　律文去避來
律云去避來之文最爲難曉太宗嘗問孔恭承曰令文
宗貴賤長輕重各有相避何必又云去避來此義安在
恭承曰此必戒於去來者互相囘避耳上不然曰借使
去來相避此義止是憧憧於通衢之大路人密如交蟻
烏能一一相避但恐律者别有他意耳余嘗扣之棘寺
老吏云所謂去避來者蓋避自我後來者以其人自後
奔走而來此必有急事故耳故當避之也此語亦甚有
理
　　廖瑩中仰藥
賈師憲還越之後居家待罪日不遑安翹館諸客悉已
散去獨廖玉瑩中館於賈府之别業仍朝夕從不捨乙
亥七月一夕與賈公痛飲終夕悲歌雨泣到五鼓方罷
廖歸舍不復寢命愛姬煎茶以進自於笈中取氷腦一
握服之既而藥力不應而業已求死又命姬曰更欲得
熱酒一杯飲之姬復以金杯進酒仍於笈中再取片腦
數握服之姬覺其異急前救之則腦酒已入喉中矣僅
落數片於衣袂間姬於是垂泣相持廖語之曰汝勿用
哭我我從丞相必有南行之命我命亦恐不免年老如
此豈能復自若今得善死矣吾平生無負於主天地亦
能鑒之也於是分付身後大槩言未既九竅流血而斃
　　先君出宰
先君子於紹定四年辛卯出宰富春九月到任未㡬値
慈明太后上仙應辦梓宫百色之冗先子優爲之畧無
科擾民稱之爲周佛子撙節浮費百廢俱舉修建縣學
一新釋奠祭器刻之於石又重定釋奠儀重建合江驛
驛後爲大閣扁曰清涵萬象闢縣圃鑿池建堂適有雙
蓮之瑞因名之曰合香取古詩風合雨花香之詩壬辰
歲余實生於縣齋其時李文清方閒居於邑中其家强
幹數十把握縣道難從之請蓋無虚月先人爲理自循
不能一一盡奉其命也以此積怨得罪焉邑有官妓曰
蔡閏爲文清所朌毎欲與之脫籍而未能一日酒邊曰
此妓集未塵忝時已見其在籍中矣意欲言其係籍已
久也先子因顧蔡曰汝入籍㡬何時今㡬歲矣蔡不悟
直述所以考之則李公登科之歲此妓方生十年耳李
不覺面發赤以爲先子有意相窘其實出於無心也於
是銜之及入臺先子已滿去乃首章見劾焉
　　向氏書畫
呉興向氏后族也其家三世好古多收法書名畫古物
蓋當時諸公貴人好尚者絶少而向氏力事有餘故尤
物多歸之其一名士彪者所蓄石刻數千種後多歸之
吾家其一名公明者騃而誕其母積鏹數百萬他物稱
是母死專資飲博之費名畫千種各有籍記所收源流
甚詳長城人劉瑄字囦道多能而狡獪初游呉毅夫兄
弟間後遂登賈師憲之門聞其家多珍玩因結交首有
重遺向喜過望大設席以宴之所陳莫非奇品酒酣劉
索觀書畫則出畫目二大籍示之劉喜甚因假之歸盡
録其副言之賈公賈大喜因遣劉誘以利禄遂按圖索
駿凡百餘品皆六朝神品遂酧以異姓將仕郎一秩公
明捆載之以爲謝焉後爲嘉興推官以贓敗而死其家
遂蕩然無孑遺矣然余至其家傑閣五間悉貯書畫奇
玩雖裝潢錦綺亦目所未覩未論畫也佳研凡數百隻
古玉印毎紐必綴小事件數枚凡貯十大合有雪白靈
壁石高數尺臥沙水道悉具而聲尤清越希世之寳也
其他異物不能盡數然公明視之亦不甚惜凡博徒酒
侣至往往赤手攫之而去耳景定中其祖若水墓爲賊
所劫其棺上爲一槅盡貯平日所愛法書名畫甚多時
董正翁楷爲公田分得其蘭亭一卷真定武刻也後有
名士跋語甚多其精神奕奕透出紙外與尋常本絶異
正翁極珍之然尸氣所侵其臭殆不可近雖用沈腦薫
焙亦不能盡去或教之以檀香能去尸氣遂作檀香函
貯之然付之庸工裝潢頗爲裁損所謂金龜八字云
　　誤書廟諱
胡石壁穎爲憲日嘗出巡部適一尉格目忘書名胡大
怒遂批銀牌云縣尉不究心職事至於格目亦忘署名
可見無狀追問尉亦狡者也遂作一狀録憲狀判於前
而忘署字以黄覆之及就逮投狀胡見益怒云汝尚敢
侮我如此遂索元批銀牌觀之則有署字蓋一時盛怒
中所書忘其廟諱也於是徑不敢問而遣之
　　修史法
余嘗問李雙溪獻可云昔李仁甫爲長編作木厨十枚
毎厨作抽替匣二十枚毎替以甲子誌之凡本年之事
有所聞必歸此匣分月日先後次第之井然有條真可
爲法也
　　過癩
閩中有所謂過癩者蓋女子多有此疾凡覺面色如桃
花即此證之發見也或男子不知而誤與合即男染其
疾而女瘥土人既皆知其説則多方詭作以誤往來之
客杭人有嵇供申者因往莆田道中遇女子獨行頗有
姿色問所自來乃言爲父母所逐無所歸因同至邸中
至夜甫與交際而其家聲言捕姦遂急竄而免及歸遂
苦此疾至於墜耳塔鼻斷手足而殂癩即大風疾也
　　十二分野
世以二十八宿配十二州分野最爲踈誕中間僅以畢
昴二星管異域諸國殊不知十二州之内東西南北不
過綿亘一二萬里外國動是數萬里之外不知㡬中國
之大若以理言之中國僅可配斗牛二星而已後夾漈
鄭漁仲亦云天之所覆者廣而華夏之所占者牛女下
十二國中耳牛女在東南故釋氏以華夏爲南贍部洲
其二十八宿所管者多十二國之分野隨其所𨽻耳趙
韓王嘗有䟽云五星二十八宿在中國而不在四裔斯
言至矣
　　吹霎
吹霎二字毎見劉長卿用之作傷寒感冷意問之則謾
云出漢書然莫可考也繼閱方書於香芎散證治云吹
霎傷風頭疼發熱此必有所據也
　　故都戲事
余垂齠時隨先君子故都嘗見戲事數端有可喜者自
後則不復有之姑書於此以資談柄云呈水嬉者以髹
漆大斛滿貯水以小銅鑼爲節凡龜鼈鰍魚皆以名呼
之即浮水面戴戲具而舞舞罷即沈别復呼其他次第
呈伎焉此非禽獸可以教習可謂異也又王尹生者善
端視毎設大輪盤徑四五尺畫器物花鳥人物凡千餘
事必預定第一箭中某物次中某物次中某物既而運
輪如飛俾客隨意施箭與預定無少差或以數箭俾其
自射命之以欲中某物如花鬚栁眼魚鬛燕翅之𩔖雖
極微眇無不中之其精妙入神如此然未見能傳其技
者又太廟前有戴生者善捕蛇凡有異蛇必使捕之至
於赤手拾取如鰍鱔然或爲毒蝮所嚙一指腫脹如椽
旋於笈中取少藥糝之即化黄水流出平復如初然十
指所存亦僅四耳或欲捕之蛇藏匿不可㝷則以小葦
管吹之其蛇則隨呼而至此爲尤異其家所蓄異蛇凡
數十種鋸齒毛身白質赤章或連錢或紺碧或四足或
兩首或僅如稱衡而首大數倍謂之飯揪頭云此種最
毒其一最大者如殿楹長數尺呼之爲蛇王各隨小大
以筠籃貯之日啖以肉毎呼之使之旋轉升降皆能如
意其家衣食頗贍無他生産凡所資命惟視吾蛇尚存
耳亦可彷彿豢龍之技矣又嘗侍先子觀潮有道人負
一簏自隨啟而視之皆枯蟹也多至百餘種如惠文冠
如皮弁如箕如瓢如虎如龜如螘如蝟或赤或黒或紺
或斑如玳瑁或粲如茜錦其一上有金銀絲皆平日目
所未覩信海涵萬𩔖無所不有昔聞有好事者居海瀕
爲蟹圖未知視此爲何如也杜門追想徃事戲書
　　馬裕齋尹京
馬裕齋光祖之再京尹也風采益振威望凛然大書一
榜揭之客次大意謂僚屬自當以職業見知並從公舉
若挾貴挾勢及無益儷語以屬者不許收受達者則先
斷客將於是客之至者掌客必各㸃檢銜袖惟恐犯令
得罪余時爲帥幕一日以公事至見有薛監酒方叔在
焉薛雖進納出入福邸貴家甚稔余因扣其何爲薛笑
而不見答覘袖間則有物焉余指壁間文曰奈何犯初
條乎薛笑曰非惟犯初條將併犯所戒矣既而速客僚
屬白事畢薛出袖中函書馬公顰蹙不語既而又出儷
卷傍觀皆悚懼而典客面無人色謂受杖必矣及退乃
寂然無所聞又旬日余復以事至則薛又在焉余因扣
其所投何如薛笑曰已荷收録矣余袖中乃謝啟也扣
其所主則南陽貴人也以是知人不可無勢以馬公峻
峭壁立亦不能不爲流俗所移況他人哉
　　賈廖刋書
賈師憲常移奇奇集萃古人用兵以寡勝衆如赤壁淝
水之𩔖蓋自詫其援鄂之功也又全唐詩話乃節唐本
事詩中事耳中自選十三朝國史㑹要諸雜説之㑹者
如曾慥𩔖説例為百卷名悦生堂隨抄板成未及印
其書遂不傳其所援引多奇書廖羣玉諸書則始開景
福華編備載江上之功事雖誇而文可采江子遠李祥
父諸公皆有跋九經本最佳凡以數十種比校百餘人
校正而後成以撫州萆抄紙油烟墨印造其裝裭至以
泥金爲籖然或者惜其刪落諸經注爲可惜耳反不若
韓栁文爲精妙又有三禮節左傳節諸史要畧及建寧
所開文選諸書其後又欲開手節十三經注䟽姚氏注
戰國䇿注坡詩皆未及入梓而國事異矣
　　賈廖碑帖
賈師憲以所藏定武五字不損肥本禊帖命婺州王用
和翻開凡三歲而後成絲髪無遺以北紙古墨摹榻與
世之定武本相亂賈大喜賞用和以勇爵金帛稱是又
縮爲小字刻之靈壁石號玉板蘭亭其後傳刻者至十
餘然皆不逮此也於是其客廖羣玉以淳化閣帖絳州
潘氏帖二十卷並以真本書丹入石皆逼真又刻小字
帖十卷則皆近世如盧方春所作秋壑記王茂悅所作
家廟記九歌之𩔖又以所藏陳簡齋姜白石任斯庵盧
栁南四家書爲小帖所謂世綵堂小帖者世綵廖氏堂
名也其石今不知存亡矣
　　濟王致禍
濟王夫人呉氏恭聖太后之姪孫也性極妬忌王有寵
姬數人殊不能容毎入禁中必察之楊后具言王之短
無所不至一日内宴后以水精雙蓮花一枝命王親爲
夫人簪之且戒其夫婦和睦未㡬王與呉復有小競王
乘怒誤碎其花及呉再入禁中遂譖言碎花之事於是
后意甚怒已有廢儲之意㑹王在邸新飾素屏書南恩
新三大字或扣其説則曰花兒王(王􁀙之父/號花兒王)與史丞相
通同爲奸待異日當竄之上二州也既而語達王與史
密謀之楊后遂成廢立之禍焉蓋當時盛傳花兒王者
穢亂宫闈市井俚歌所唱花兒王開者蓋指此也
　　十三故事
余試吏部銓第十三人外舅楊氷齋遺書賀先君其間
一聯云第十三傳衣鉢已兆前聞若九萬搏扶搖更期
遠到蓋用和凝登第名在十三及爲知舉取范質即以
第十三處之塲屋問謂之傳衣鉢蓋外舅向亦以十三
名中選故耳以此聞之最爲切當蓋張時先輩筆也時
乃張武子良臣之子昔爲張功父之客云
　　舞譜
予嘗得故都德夀宫舞譜二大帙其中皆新製曲多妃
嬪諸閣分所進者所謂譜者其間有所謂
　左右垂手　雙拂　抱肘　合蟬　小轉
　　　虚影　横影　稱裹
　大小轉􁀙　盤轉　叉腰　捧心　义手
　　　打塲　攙手　鼓兒
　打鴛鴦塲　分頸　囘頭　海眼　收尾
　　　豁頭　舒手　布過
　鮑老掇　　對窠　方勝　齊收　舞頭
　　　舞尾　呈手　關賣
　掉袖兒　　拂　　躦　　綽　　覷
　　　掇　　蹬　　焌
　五花兒　　踢　　搕　　刺　　攧
　　　繫　　搠　　捽
　鴈翅兒　　靠　　挨　　拽　　捺
　　　閃　　纏　　提
　龜背兒　　踏　　儹　　木　　摺
　　　促　　當　　前
　勤步蹄　　擺　　磨　　捧　　抛
　　　奔　　擡　　擫
是亦前所未聞者亦可想見盛平和樂之盛也
　　知州借紫
故事知州軍皆例借紫魚袋先子爲衢倅時外舅楊彦
贍知郡既而除工部郎官交郡事甫畢則自便門至倅
㕔相謝則已衣緋矣余時在侍旁不曉所謂先子語之
曰蓋知州則許借紫今既滿任交事法當仍還元服故
也因言今浙西憲亦許借紫若聖節隨班上夀則仍元
服也獨帥漕居輦下者則雖聖節朝謁亦許服所借耳
若元爲知州軍而既除本路監司者仍舊帶借或除别
路則不可就矣然亦莫曉立法之意也
　　記方通律
石林避暑録載蔡州道士楊大均善醫能黙誦素問本
草千金方其間藥名分兩皆不遺一字因問其此有何
義理而可記乎大均曰茍通其義其文理有甚於章句
偶儷一見何可忘也余向登紫霞翁門翁妙於琴律時
有畫魚周大夫者善歌毎令寫譜參訂雖一字之誤翁
必隨證其非余嘗扣之云五凡工尺有何義理而能暗
通黙記如此既未按管色又安知其誤耶翁歎曰君特
未深究此事耳其間義理之妙又有甚於文章不然安
能强記之乎其説正與前合蓋天下之事雖承蜩履稀
之微亦各有道也
　　大亷儉
大父少傅素亷儉僑居呉興城西之鐵佛寺既又移寓
天聖佛刹者㡬二十年杜門蕭然未嘗有毛髪至官府
時楊伯子長孺守湖嘗投謁造門至不容五馬車伯子
下車顧問曰此豈侍郎後門乎為之歆嘆而去時寓公
皆得自釀以供賓祭大父雖食醋亦取之官庫一日與
客持螯醯味頗異常時因扣從來蓋先姑婆乳母所爲
斗許以備不時之需者遂令亟去之曰畢竟是官司禁
物私家豈可有耶其白愼若此待子弟僕甚嚴雖甚暑
未始去背子鞋韈
　　斷橋
完顔亮窺江之時步帥李捧建謀欲斷呉江長橋以扼
奔突時洪景伯知平江以爲無益奏止之既而又有建
策於常熟福山一帶多鑿坑穽以陷敵馬者德祐之際
朝臣亦建議斷橋於呉江者又斷北闕之板橋者嗚呼
疾已入於膏肓且投膚革之劑亦秪取識者之笑耳尚
忍言哉
　　饋送夀物
朝野雜記所載韓平原送夀禮物各列之天慶觀廊間
觀者爲之駭然以近世觀之毎有饋遺惟恐外人之窺
何肯張皇以眩衆目哉嘗聞有閫帥饋師憲三十皮籠
扄鐍極嚴誤留寄他家其承受人不過齎書函及魚鑰
小匣投納而已籠中之物雖承受人亦所不知也其視
平原之事何翅萬萬又記呉曦出蜀入朝多買珍異孔
雀四華亭鶴數十金魚及比目魚等及作粟金臺盞遺
陳自强者在今觀之皆不足道豈當時人有亷儉之風
視此已爲異事不若今人視以爲常耶抑秀巖蜀産耳
目之隘故耶
　　桐蕈鰒魚
天台所出桐蕈味極珍然致遠必漬之以麻油色味未
免頓減諸謝皆台人尤嗜此品乃併􁧊桐木以致之旋
摘以供饌甚鮮美非油漬者可比賈師憲當柄日尢喜
苕溪之鯿魚趙與可因造大盤養魚至千頭復作機使
灌輸不停魚游泳撥剌自得如在江湖中數舟上下遞
運不絶焉余嘗於張稱深座間有以活鰒魚爲獻其美
蓋百倍於槁乾者蓋口腹之嗜無不極其至人乳蒸肫
牛心作炙古今皆然也
　　縱囚
梁席闡爲東陽太守在郡有能悉放獄中囚依期而至
後漢虞延爲細陽令毎至歲時伏臘輒休遣囚徒各使
歸家並感其恩德因期而還南史何𦙍在齊爲建安太
守爲政有恩人不忍欺毎伏臘放囚還家依期而返嗚
呼中孚之信及豚魚蓋非一日之積也
　　趙孟桂
乙亥歲國事將危忽傳當塗孟之縉妻趙氏孟桂見爲
巴延丞相次妻者朝廷遂以太后命遣人齎金帛與之
俾贊和議繼得孟桂囘奏云和議將成遂復賜手詔云
勑孟桂吾老矣不幸遭家多難嗣君在疚不謂似道失
信北朝致開邊釁生靈荼毒宗社阽危日夜思此惟有
流涕忽覽來奏知爾身在邊方心存宗國且拳拳以講
信爲請自非孝順一念發於天性疇克有此得書喜幸
莫有云喻已詔丞相遣使通問以全兩國生靈之命尚
賴爾委曲贊助速成議和以慰老懷復遣人以金帛慰
之繼而寂然無報及事定孟桂南歸霅川蓋未嘗爲巴
延次妻亦未嘗得詔及賜物也蓋奸人乘危造爲此説
以騙脱朝廷金帛耳問探不明有𩔖兒戲國安得不亡
哉孟桂乃趙忠惠與􁤏之妹今爲尼改名子桂住湖州
廣福寺云
　　紫紗公服
近見近客章服有花紗綾絹或素紗者或者譏笑之余
嘗見演䌓露載樂聞白行簡服緋詩云綵動綾袍爲趁
行之句注云緋多以鴈銜瑞紗爲之則知唐章服以綾
織花又舊聞證誤云今宗室外戚之新貴者或賜花羅
公服宣和間又有紗公服然則此亦不以爲異也
　　譯者
譯者之稱見禮記云東方曰寄言傳寄内外言語南方
曰象言放象内外之言西方曰狄鞮鞮知通傳外國之
語與中國相知北方曰譯譯陳也陳説内外之言皆立
此傳語之人以通其志今北方謂之通事南蕃海舶謂
之唐帕西方蠻徭謂之蒲义(去/聲)皆譯之名也
　　祕固
精力精神精氣精血精明精爽精到精詳精妙皆以精
爲主衞生者當謹之苦海愛河狂瀾弗返其涸也可立
而待素問曰法於隂陽和於術數又曰凡隂陽之道陽
密乃固注曰交㑹之要者正在於陽氣不妄泄耳此語
余聞之謝奕修待制云此先公密菴平日之所受持也
密菴名采伯亦謝后之諸父也天台人
　　雅流自居
劉克莊云自義理之學興士大夫研深㝷微之功不愧
先儒然施之政事其合者寡矣夫理精事粗能其精者
顧不能粗者何歟是殆以雅流自居而不屑俗事耳此
語大中今世士大夫之病
　　張氏至孝
寳慶丙戌莆陽境内小民張氏至孝家貧養母嘗有所
適歸而母亡張追慕不已既祥而不除欲喪之終其身
太守楊叔昉聞而哀之賜以錢酒且書其門曰何必讀
書只此便是讀書何必爲學只此便是爲學
　　五行間色
五行所主金白木青氷黒火赤土黄然間色亦相克成
木克土則青黄合爲緑金克木則青白合爲碧火克金
則赤白合爲紅水克火則黒赤合爲紫土克水則黄黒
合爲驑
　　枃字義
枃音進凡織前綬以枃梳系使不亂也出埤倉見唐韻
近世張定叟所云則杓字一㸃三音標的若非此枃字
也
　　連枷
今農家打稻之連枷古之所謂拂也王莽傳東巡載耒
南載耨注鉏也􁀙去草西載銍北載拂注音佛以擊治
禾今謂之桺慶厯初知并州楊偕伏所製鉘連枷鉘簡
藏祕府狄武襄以鉘連枷破儂智高非特治禾也按天
官書棓亦作柈及棒又連枷也見玉篇此棓杖之棓其
字從木本非止於擊禾又以鐵爲之短兵之利便也
　　正閏
正閏之説尚矣歐公作正統論則章望之著明統論以
非之温公作通鑑則朱晦菴作綱目以糾之張敬夫亦
著經世紀年直以蜀先主上繼漢獻帝其後廬陵蕭常
著後漢書起昭烈章武元年辛丑盡後主炎興元年癸
未又爲呉魏載記近世如鄭雄飛亦著爲續後漢書不
過踵常之故步最後翁再又作蜀漢書此又不過拾蕭
鄭棄之竹馬耳蓋欲沽特見之名而自附於朱張也余
嘗聞徐誼子宜之言云立言之人與作史記之體不同
不可以他文比也故聖人以秦誓次於帝王之後亦世
衰推移雖聖人不能强黜之漢儒雖以秦爲閏位亦何
嘗以漢繼周耶若如諸公之説則李昪自稱爲呉王恪
之後亦可以續唐矣余嘗見陳過聖觀之説甚當今備
録於此云綱目序例有云表歲以首年而因年以著統
自注其下云正統之年歲下大書非正統者兩行分註
或問綱目主意於朱子曰主在正統又曰只是天下爲
一諸侯朝覲獄訟皆歸便是正統夫正閏之説其來久
矣甲可乙否迄無定論蓋其論無論正統之有無雖分
裂之不一或興創而未成必擇其間强大者一國當之
其餘不得與焉此其論所以不定也自綱目之作用春
秋法而正統所在有絶有續皆因其所建之真僞所有
之偏全斟酌焉以爲之予奪此昔人所未及今厯考之
自周之亡秦與列國分註而爲首此正統之一絶也始
襄王五十二年至始皇二十六年初併天下遂得正統
此正統之一續也二世已亡義帝雖爲衆所推不得正
統特先諸國而已此正統之再絶也義帝亡而西楚爲
首至漢高帝之五年始得正統此正統之再續也王莽
始建國之年盡有漢天下矣雖無他國亦從分註此正
統之三絶也更始之主雖漢子孫而爲諸將所立猶不
得紹統光武即位乃得正統此正統之三續也漢獻帝
之廢昭烈承之雖在一隅正統賴以不絶後主亡而魏
呉分註此正統之四絶也晉武平呉亦得正統此正統
之四續也愍帝亡而元帝中興雖在江南而正統未絶
安帝爲桓𤣥所篡未㡬返正以至恭帝禪宋而與魏分
註此正統之五絶也自是厯齊梁陳魏齊周南北分註
比至隋文平陳而復得正統此正統之五續也隋恭帝
侑廢而越王侗與唐髙祖分註此正統之六絶也高祖
武德五年乃得正統此正統之六續也昭宣帝爲朱全
忠所篡而晉與淮南以其用唐年號特先梁而分註此
正統之七絶也自是厯後唐晉漢周皆不得正統可謂
密矣然正統之兼備自三代以後五季以前往往不能
三四秦亡而漢高以興隋亡而唐高以王正統之歸吾
無間然他如秦以無君無親嗜殺人隋以外戚有反相
而皆得天下是皆始不得其正者得其次如晉武帝襲
祖父不義之業卒以平呉一統而與秦隋俱得正統此
其所未安也有正者其後未必有統以正之所在而統
從之可也有統者其初未必有正以統之所成而正從
之可乎以秦晉及隋槩之羿莽特其成敗有不同耳顧
以其終於僞定而以正歸之殆於不可故嘗爲之説曰
有正者不必有統非漢唐不與焉有統者不必有正雖
秦隋可濫數夫有正者不責其統以正之不可廢也有
統者終與之正是不特統與正等爲重於正矣無統而
存其正統猶以正而存也無正而與之統正無乃以統
而冺乎若曰紀事之法姑以是提其要耳正與不正萬
世自有公論則昔人正閏之論猶不能一而以是斷漢
魏之真僞吾恐猶以彼三者藉口也何以言之以正言
之則正者爲正不正者爲國以統言之則正固正也統
亦正也今而曰朝覲獄訟皆歸便是正統却使不得正
統如南北十六國五代十國有能以智力取天下而不
道如秦晉與隋者其必以正統歸之矣莊周有言竊鈎
者誅竊國者王此言雖小可以喻大蓋南北十六國
五代十國竊鈎者也秦晉及隋竊國者也彼惽惽不知
有如曹丕憑藉世惡幸及其身而舜禹之事吾知之矣
然世有公論在也今以朱子正統之法而使秦晉及隋
乃倖得之使其尚存其以計得者將不以曹丕自説而
幸己之不與同傳其以力得者將又不曰湯武之事吾
知乎是後世無復有公論也而可乎夫徒以其統之幸
得而遂畀以正則自今以往氣數運㑹之參差凡天下
之暴者巧者僥倖者皆可以竊取而安受之而梟獍蛇
豕豺狼且將接跡於後世爲人𩔖者亦皆俛首稽首厥
角以爲事之理之當然而人道或㡬乎滅矣天地將何
賴以爲天地乎竊謂三代而下獨漢唐本朝可當正統
秦晉與隋有統無正者當分註薫蕕珷玉居然自明漢
魏之際亦有不待辨者矣
　　奉倩象山
荀奉倩以六籍爲聖人糟粕據子貢言性與天道也此
與象山與學者言六經㡬箇不分不曉底子曰賢信得
及否數語相似𤣥言與頓悟本相近也
　　大行
大行乃不返之辭見昌邑王傳韋註平聲理宗之喪湖
州教官劉億讀祝依文選註作去聲所謂大行受大名
細行受細名此雖諡法而實不然也前漢書音義云禮
有大行人小行人主諡號官也韋昭云大行不返之辭
崩未有諡故稱大行穀梁傳曰大行受大名風俗通云
天子新崩未有諡故且稱大行皇帝義兩通又見安帝
記註
　　龍有三名
龍之名有三龍見而雩此謂東方七宿爲蒼龍蛇乘龍
此謂歲星木精木爲蒼龍故歲星亦以龍名並見左傳
又淮南子青龍爲天之貴神即太歲異名王莽銅權銘
歲在大梁龍集戊辰者以歲爲歲星龍爲太歲也魏文
昌殿鍾簴銘歲在丙申龍次大火是則以歲爲太歲龍
爲歲星義得而通若張純傳所謂攝提之歲蒼龍甲寅
按是歲太歲而言駁(右見呉斗南兩/漢刋誤補遺)今按龍集者歲星
所集也魏銘所指星也莽銘乃易置爲太歲今世皆以
太歲爲龍集蓋名用莽銘而實用魏銘也若張純傳語
則疊指太歲其誤甚矣又蒼龍甲寅在東宫此以歲在
寅德與甲相値甲位在東方故也王莽傳亦云蒼龍癸
酉德在中註云癸德在中宫按杜欽云戊土中宫之部
今癸北宫而云中宫者以癸爲戊妃也此與純傳小異
莽傳又云今年刑在東方是歲壬申申刑寅故也歐陽
公集古録載隋李康碑云歲在亥大將軍在酉公謂出
於隂陽家前史所未見按此即張晏所謂歲後二辰爲
太隂者也抱朴子有諾臯太隂將軍之稱碑用其説
　　押字不書名
余近見先朝太祖太宗時朝廷進呈文字往往只押字
而不書名初疑爲檢底而末乃有御書批殊不能曉後
見前輩所載乾淳間禮部有申祕省狀押字而不書名
者或者以爲相輕致憾范石湖聞之笑其陋云古人押
字謂之花押印是用名字稍花之如韋陟五朶雲是也
豈惟是前輩簡帖亦止是前面書名其後押字雖刺字
亦是前是姓某起居其後亦是押字士大夫不用押字
代名方是百餘年事爾
　　蕞蕝
蕞蕝二字上音祖外反小貌下音租悦反束茅表位出
國語叔孫通爲綿蕝野外註立竹及茅索縈習禮儀其
中師古曰蕞與蕝同皆子説反然十七薛韻内只有此
説蕝字乃在十四泰音最木待問輪對誤讀蕞爾之國
作撮音夀皇厲聲曰合作在最反讀爲是按毛晃韻十
七薛出蕝蕞二字於十三蔡内亦有一字内蕝字下註
子芮反束茅表位正叔孫通綿蕝之儀春秋傳云置茅
䕃也蕞字下註史記禮書作綿蕞徐廣曰表位標凖如
淳曰置綿索爲習肄處謂以茅剪植地爲纂位又於十
四泰亦出二字皆有祖外反别出一蕞字祖外反小貌
也則二音皆可通用無疑
　　五月五日生
五月五日生子俗忌之然不可一槩論也姑書數事於
此田文以五月五日生父命勿舉母私舉之文長以實
告之啟父曰不舉五月子何也父曰生及户損父文曰
受命於天豈命於戸若受命於户何不高其户誰能至
其户耶父知其賢後封孟嘗君俗以五月惡月故忌(苑/史)
(記/傳)王鎮惡以五月五日生家人欲棄之其祖猛曰昔孟
嘗君以此日生卒相齊此兒必興吾家以鎮惡名之南
史王鳯亦以五月五日生者父欲不舉曰俗語舉此子
長及户則自害否則害其父母其叔父曰昔田文以此
日生非不祥也遂舉之(西京/雜記)胡廣以五月五日生本姓
黄父母惡之藏之葫蘆棄之河流岸側居人收養及長
有盛名父母欲取之廣以爲背其所養則忘恩而無所
歸托葫蘆而生也乃姓胡名廣後登三司有中庸之號
(世/説)唐崔信明亦以五月五日正中時生太史令占曰五
月爲火火爲離爲文采日正中文之盛也及長博文强
記下筆成章終秦川令徽宗亦以五月五日生以俗忌
改作十月十日爲天寧節近世省史翁應龍亦以五月
五日生後受極刑屈原則以五月五日生投汨羅江而
死楚人哀之毎至其時以竹筒貯米投水祭之(續齊/諧記)孝
女曹娥其父以漢安二年五月五日泝濤迎神溺死娥
年十四乃號泣十七日投江而死三日後與父屍俱出
(東漢列/女傳)
　　度宗祔廟無室
太廟自宣僖翼順四祖爲祧别於太廟西上爲祧殿以
奉之與太廟諸室並同列而各門以隔之自太祖以下
至理宗爲十四室度宗之祔在理宗東已無所容乃外
闢東廡以處之亦不祥矣
　　徐畱登第
畱忠齋夢炎徐眅霖在衢校俱受知於俞教任禮俞善
濮斗南俞以二人屬之徐魁南宫畱亦中選毎同詣濮
又同寓邸而徐日湎於酒無所聞知時穆陵書后又克
艱二語以錫丞相史嵩之謝表及記皆濮所爲畱刺知
之不以語徐遂以自擬對䇿遂冠多士云
　　私取林竹溪
林竹溪希逸字肅翁又號鬳齊福清人乙未呉榜由上
庠登第凡三試皆第四是歲真西山知舉莆田王邁實
之亦預考校西山欲出堯仁如天賦立説堯爲五帝之
盛仁爲四德之元天出庶物之首西山以此題爲極大
實之云題目自好但矮些箇西山黙然林居與王隔一
領素相厚善省試前林衣弊衣邀王車密扣題意王告
以必用聖人以天下爲一家要以西銘主意自第一韻
以後皆與議定首韻用三極一家次韻云大聖人之立
極合天下爲一家四韻堯宅禹宫大鋪敘西銘至是西
山局於無題可擬乃謂實之曰日逼無題奈何王以位
下辭避西山再四扣之不已王久之若不得已乃以前
題進并題韻之意大畧西山擊節至引試日題將揭曉
循例班列拈香衆方對越聞王微祝云某誓舉所知神
其鑒之是時鄉人林彬之元質亦在試中上請以鄉音
酬答亦授以意亦預選云
　　呉益登對
呉益爲院轄官日因輪對上殿理宗忽問曰白鹿之功
何如淮淝奏曰不同又問所以不同奏曰淮淝之功成
於己濟上首肯之賈師憲以此喜之
　　朱王二事相同
朱元晦平生議論前無古人獨廟議以僖祖東向及社
倉祖述青苗二事與王介甫正同殊不可曉廟議見中
庸或問及宋祁祖宗配侑議(文鑑卷/百五)元晦以東向之説
出於韓退之禘祫議殊非公論南史臧燾駁鄭𤣥以二
祧爲文武之謬其語甚切當併考之
　　方珠
横塘人褚生以右科官與賈巨川涉有舊初爲揚州一
令有妻又贅於一宗姓之家既而挾其資以逃因遭褫
剥夤縁復官既得連州蓄徒二百專事采珠有舶商得
方珠褚知之因矯朝命籍而取之經司風聞復遭廢停
已過滿半年後至者擠之遂飲酖而殂方珠者竟莫知
所在(且珠者貴圓貴色貴大如/珠不圓更無色何足貴)
　　張約齋傭者
張約齋甫初建園宅傭工甚衆内有一人貌雖瘠而神
采不凡者張頗異之因訊其所以則云本象人以事至
京畱滯無以歸且無以得食故不免爲此張問其果欲
歸否答曰雖欲歸奈無路途之費張曰然則所用㡬何
遂如數賙之且去不復可知其如何也未㡬張以罪謫
象州牢落殊甚一日忽有來訪者審則其人也於是爲
張營居止且貸以資使爲生計張遂賴以濟後張殁於
家其人周其葬事畢亦莫知所在
　　禁男娼
書傳所載龍陽君彌子瑕之事甚醜至漢則有籍孺閎
孺鄧通韓嫣董賢之徒至於傅脂粉以爲媚史臣贊之
曰柔曼之傾國非獨女德蓋亦有男色焉聞東都盛時
無賴男子亦用此以圖衣食政和中始立法告捕男子
爲娼者杖一百賞錢五十貫呉俗此風尤盛新門外乃
其巢穴皆傅脂粉盛裝飾善針指呼謂亦如婦人以之
求食其爲首者號師巫行頭凡官府有不男之訟則呼
使驗之敗壞風俗莫甚於此然未見有舉舊條以禁止
之者豈以其言之醜故耶
　　趙春谷斬蛇
趙暨守衢日所任都吏徐信興建佑聖觀斂民財甚夥
未㡬詹寇作信以致寇抵罪而死然民之奉祠如故特
太守不復往趙孟奎春谷始至以祀典亦往致敬已而
得堂帖從前守陳蒙所申命加毁拆民投牒求免而主
祀祠黄冠遇大蛇於道謂神所憑率民以禱曰果神也
盍詣郡遂以蛇至倅㕔以白郡趙曰此妖也以黄冠爲
惑衆械繫於獄繼取蛇貯以大缶加封閉焉三日獄成
黄冠坐編置而戮蛇於市人咸壯之
　　三山詔歲舉送
三山舊例詔歲試毎塲兩日帥於譙樓揖士蓋貢院在
樓之内也樓頭贊揖士子同應聲如奔雷者無慮數萬
雜以市人羣不逞旗號紛然搶案占廊奔突可鄙
　
　
　
　
　
　
　
　
　
　
　癸辛雜識後集
欽定四庫全書
　癸辛雜識續集卷上
　　　　　　　　　　　　　宋　周密　撰
　　羅椅
羅椅字子遠號磵谷廬陵産也少年以詩名髙自標致
常以詩投後村有華裾客子袖文過之句知其為巨富
家子也壯年留意功名借徑勇爵捐金結客馳名江湖
時方向程朱之學於是盡棄舊習而學焉然性理之學
必須有所授然後名家於是尊饒雙峰為師時四方從
之者數百𩔖多不能文之人子遠天資素髙又濟之以
性理之學竟為饒氏髙弟其實欲葢陶猗之名也未幾
以李之格薦登賈師憲之門久之賈惡其不情心薄之
時在江陵值庚申透渡之事遂去賈往維揚依趙月山
(日/起)遂青鞋破褙蓬頭垢面儼然一貧儒也月山得其銜
袖之文甚喜遂延之教子賓主極相得未幾師憲移維
揚月山仍參閫幕一日話間云兒輩近得一師善教導
葢廬陵羅兄也才美可喜但一貧可念也師憲先廉知
為子遠詒月山云好秀才能教子弟極難得願見其人
月山遂拉子遠出見之師憲為之絶倒月山茫然問所
以師憲曰此江西羅半州也其家富豪十倍於我輩執
事髙明乃為所欺耶月山甚慚子遠知踪跡已露遂告
别而去既而登丙辰第以秉義郎換文林為江陵教又
改潭教潭之士聞其來先懷輕侮之意及至首講中庸
亹亹可聽諸生乃無語及宰贑之信豐登畿為提轄𣙜
貨務賈師憲既知其平生素詭詐不然之久而不遷至
度宗升遐失於入臨於是臺評論罷而去饒雙峰者番
陽人自詭為黄勉齋門人於晦菴為嫡孫行同時又有
新淦董敬菴韓秋巖皆為雙峰門人子遠與之極相得
互相稱道及世變後道學既掃地董韓再及門則子遠
不復納之矣董韓亦行怪者俱不娶雙峰死二君匍匐
往哭縞素背負木主每夕旅邸輒設位奉木主哭臨之
旅主人皆患苦之及道由撫州黄東發震時為守津吏
報云有二秀才素衣背位牌入界大哭而去行止怪異
不知何人東發聞之即往迎之亦製服於郡㕔設位三
人㑹哭俱稱先師之喪及自石洞回東發聘董為臨汝
堂長書幣極厚留韓郡齋葢一時道學之怪徃徃至此
時人有言云道學先牌人慾行董敬菴淦之浮薄者鄉
人呼為董茍菴韓自詭為魏公之裔僻居蔀屋而榜帖
則必稱本府常語朋友云先忠獻王勲德在國史先師
文公精神在四書諸賢不必對老夫說功名說學問以
此往往為後生輩所譏云
　　大打圍
北客云北方大打圍凡用數萬騎各分東西而往凡行
月餘而圍始合葢不啻千餘里矣既合則漸束而小之
圍中之獸皆悲鳴相弔獲獸凡數十萬虎狼熊羆麋鹿
野馬豪猪狐狸之𩔖皆有之特無兔耳獵將竟則開一
門廣半里許俾餘獸得以逸去不然則一網打盡來歲
無遺種矣又曰未獵之前隊長去其頭㡌於東南方開
放生之門如隊長復帽則其圍復合衆始獵耳此亦湯
王祝網之意也
　　水竹居
嶭野鶴曰人家住屋須是三分水二分竹一分屋方好
此說甚竒
　　宋彦舉鍼法
趙子昻云北方有宋彦舉者鍼法通神又能運氣謂初
用鍼即時覺熱自此流入經絡頃刻至患處用補瀉之
法治之則病愈而氣血流行矣
劉漢卿郎中患牙槽風久之頷穿膿血淋漓醫皆不効
在維揚有丘經歴益都人妙鍼法與鍼委中及女膝穴
是夕膿血即止旬日後頷骨蛻去别生新者其後張師
道亦患此證亦用此法鍼之而愈殊不可曉也丘嘗治
消渴者遂以酒酵作湯飲之而愈皆出於意料之外
委中穴在腿䐐中女夕穴在足後跟俗言丈母腹痛灸
女壻脚後跟乃舛而至此亦女膝是也然灸經無此穴
又云女須穴
　　華夷圖石
汴京天津橋上有竒石大片有自然華夷圖山青水綠
河黄路白粲然如畫真異物也今聞移置汴京文廟中
作拜石(伯幾月/觀皆云)
　　縉雲葉醫
括之縉雲有葉醫挾術頗精一夕忽夢追至城隍主者
戒云凡今北之人虐南人葢有數若南人恃此埶以虐
南人者此神明之所甚怒罪無赦趙某者昔在福州日
殺人至多獲罪於天今使之得竒疾而死或以穀二石
酒二斗雞四隻相邀汝慎毋往不然逆天之罪不可違
也然於次日必有葉氏亦以此數相賞且有重獲也既
覺惴惴然遂往廟中炷香甫歸家而趙氏之家令人果
以物至相邀遂辭以疾不往次日葉府召醫疾愈以物
酧謝乃雞酒穀如夢中之數收功獲謝而趙則殂矣(蔡/蓮)
(潛/云)
　　洪渠
髙疎寮守括日有籍妓洪渠者慧黠過人一日歌真珠
簾詞至病酒情懷猶困懶使之演其聲若病酒而困懶
者疎寮極稱賞之適有客云卿自用卿法髙因視洪云
吾亦愛吾渠遂與脫籍而去以此得嘖言者
　　插花種菊
春花已半開者用刀翦下即插之蘿蔔上却以花盆用
土種之時時澆溉異時花過則根已生矣既不傷生意
又可得種亦竒法(沈草/庭云)梅雨中旋摘菊叢嫩枝插地下
作一處以蘆蓆作一棚髙尺四五覆之遇雨則除去以
受露無不活者且叢矮作花可觀上盆尤佳
　　大野猪
北方野猪大者數百斤最獷悍難獵每以身揩松樹取
脂自潤然後卧沙中傅沙於膏久之其膚革堅厚如重
甲名帶甲野猪雖勁弩不能入也其牙尤堅利如㦸馬
至則以牙梢之馬足立傷雖虎豹所不及也又云獵犬
之良者最畏狐葢狐善以穢氣薰犬目即瞽收獵者凡
見狐必收犬葢恐為所損也(胡德齋/云)
　　天花異
戊子五月初二日以來日光中有若柳絮如雪片片者
飛舞亂下人皆閧傳以為天花者至初四日大雷雨飛
雹大者如當三錢始知連日所謂天花者即雪也及飛
下人則以雹耳葢小片半空已化於烈日中大者乃乗
風而墜耳繼聞沈氏失冰一窨次日王子才自越來則
知越中端午日大電西廊門雪亦失其半按寧宗嘉定
甲戌九月朔日食之既日傍有星見及有飛片如雪母
之狀自天飄下今之天花殊𩔖此也
　　西域玉山
劉漢卿嘗隨官軍至小回回國去燕數萬里每雨過山
泥淨盡數百里間皆玉山相照映碧澱子皆髙數尺豈
所謂瑯玕者耶
　　靈壽杖
靈夀杖出西域自黄河隨流而出不知為何木其
輕如竹而性極堅韌又有赬柳色如紅玉亦可為杖能
辟雷毎雷作時杖頭皆有火光殊不可曉又有大桃核
如升可以破而為碗皆自黄河流下不知何國物也
　　改安吉州
或言湖州以潘丙之事改名安吉州乃寓潘丙二字史
相之狡獪也
　　二王入閩大略
德祐丙子正月十二日之事陳丞相宜中與張世傑皆
先一日逃往永嘉次日蘇劉義張亮節張全挾二王及
楊俞二妃行自漁浦渡江繼而楊駙馬亦追及之至婺
駙馬先還二王遂入括既而陳丞相遣人迎二王竟入
福州丁丑五月朔於福州治立益王(即吉王/方八歲)改元景炎
立之日衆方立班忽有聲若兵馬至者衆驚甚久乃止
益王銳下一目幾𦕈是歲大軍至遂入廣州至香山縣
海中大戰而勝奪船數十艘繼而北軍再至遂致敗績
益王墜水死陳宜中自此逃去竟莫知所之繼又至雷
州駐碙洲(屬雷/州界)立廣王(後封衞王/俞妃所生)貌𩔖理宗即位之日
有黑龍見兩足一尾改號祥興至己卯歲二月北軍大
至戰於厓山初以乏糧遣心腹賫銀上岸糴米至是衆
船出海口迎戰而所遣者未還張世傑云若棄之而去
後來何以用人遂決計不動遂決戰自曉至午南北皆
倦欲罷平日潮信凡兩時即退適此日潮終夕不退北
軍雖欲少退而潮勢不可遂死戰南軍大潰王及樞密
使陸秀夫(字君/實)楊亮節皆溺海而死焉時二月六日也
此役也皆謂蘇劉義實著忠勞云(姜大/成云)
　　海船頭髮
澉浦楊師亮航海至大洋忽天氣陡黑一青面鬼躍入
舟中繼有一美婦人至顧左右取頭髮舟人皆辭以無
婦人顧鬼自取之即於船板下取一籠啓之皆頭髮也
婦人揀數束而去
　　海神擎日
揚州有趙都統號趙馬兒嘗提兵船往援李璮於山東
舟至登萊殊不可進滯留凡數月嘗於舟中見日初出
海門時有一人通身皆赤眼色純碧頭頂大日輪而上
日漸髙人漸小凡數月所見皆然
　　戊子地震
至元二十五年戊子歲冬十月二十四日丙子夜正中
地大震始如暴風駕海潮之聲自西南來雞犬皆鳴窻
戸磔磔有聲繼而屋瓦皆揺勢若掀箕余初聞是聲大
驚以為大宼至懼甚噤不敢出息繼而覺卧榻撼如乗
舟迎海潮始悟為地震也遠近皆喧呼或以為火凡兩
茶頃甫定次日親朋皆相勞問互言所聞至十一月初
九日庚辰辰時又震余向於庚子歲時先子留富沙曾
經此變乃晡時杭霅則在二鼔後此理不可曉
　　江西術者竒驗
咸淳甲戌之春余為豐儲倉久以病痁不出忽聞賈師
憲丁母憂而出凡朝紳以至各局皆在唁奠送之江干
同官曾昭陽來問疾因及此事云師憲旦夕必再來余
曰此公請歸之章凡十餘今適有此必不復來矣曾曰
江西一術者其言極神前日來嘗扣之云此人不出今
歲必再來尚可洗日一番然自此以往凶不可言矣余
深不以為然至秋度宗升遐繼而有潰師亡國之禍果
如其言惜當時不曾扣問術者姓名也
　　天裂
咸淳癸酉十月李祥甫庭芝自江陵被召至京口一日
午後忽見天裂見其中軍馬旗幟甚衆始紅旗繼而皆
黑旗凡一茶頃乃合見者甚衆(趙德/潤)
　　李醉降仙
應山在淮閫日吕少保薦一術士能降仙豪於飲號曰
李醉施州人凡有所禱祈令人自書一紙實卷之以香
一片令自祈禱且自鍼封書押并金紙一百焚於香爐
中然後索酒痛飲多至四五斗乃濃墨大書或草或畫
卦影或賦詞詩之𩔖多至數十紙皆粲然可讀其答所
問往往多驗一日應山密書以扣襄樊之事醉後大書
十字云山下有朋來土䑕辭天道毎字徑尺餘至甲戌
嵗度宗升遐解者謂度宗庚子生納音屬土所謂土䑕
者耶(德/潤)
　　海井
華亭縣市中有小市賣鋪適有一物如小桶而無底非
竹非木非金非石既不知其名亦不知何用如此者凡
數年未有過而睨之者一日有海舶老啇見之駭愕且
有喜色撫弄不已叩其所直其人亦駔黠意必有所用
漫索五百緡啇嘻笑償以三百即取錢付駔因叩曰此
物我實不識今已成交得錢決無悔理幸以告我啇曰
此至寶也其名曰海井尋常航海必須載淡水自隨今
但以大器滿貯海水置此井於水中汲之皆甘泉也平
生聞其名於番賈而未嘗遇今幸得之吾事濟矣
　　狗畏鼻冷
狗最畏寒凡卧必以尾掩其鼻方能熟睡或欲其夜警
則翦其尾鼻寒無所蔽則終夕警吠
　　鑿井法
北方鑿井動輒十餘丈深尚未及泉為之者至難或泉
不佳則費已重矣後見一術者云凡開井必用數大盆
貯水置數處俟夜氣明朗於盆内觀所照者星光何處
最大而明則地中必有甘泉也試之屢驗(伯機/)
　　重窖
自兵火以來人家凡有窖藏多為奴僕及盜賊軍兵所
發無一得免者獨聞一貴璫家獨有窖藏之妙法須穿
土及其下置多物訖然後掩其土石石上又覆以土復
以中物藏之如此三四層始加甃砌異日或被人發掘
止及上層見物即止却不知其下復有物也多者儘藏
於下此說甚竒
　　日形如瓠
范元章聞之本心翁謂曾見錢浩達可云戊子十月内
早出郭日初出略無精光其形如瓠既而變方乃就圓
殊不可曉也
　　葉李遭黥
葉亦愚上書後朝廷捕之甚急遂禱之霍山張王廟是
夕夢一白衣裹帽人指庭下一雞為蛇所纏牢不可解
其後有黥而王之驗二物己酉合也
　　地連震
紹定戊子八月初三日二鼔雷雨之聲自東北來地遂
震四鼔再震九月十三日夜又震謝密菴云春秋二百
四十二年地震者五今連及三震焉其後嘉熙庚子地
震戊子嵗十月地震十一月又震却一甲子矣
　　蜀人不浴
蜀人未嘗浴雖盛暑不過以布拭之耳諺曰蜀人生時
一浴死時一浴
　　梅無仰開花
杜南谷云梅花却無仰開者葢亦自能巧避風雪耳驗
之信然
　　柵沙武口
北軍未渡之時守把統制官王順欲柵沙武口及沌口
以此二處江水極深難於用工遂用披搭敝舟百餘隻
載沙石沉之繼以石篰土囊壓下就用檣竿打為樁柵
不兩日即辦葢長江之險此二處最為要害故也夏貴
乃以為不然遣人盡去樁栅欲縱北船入口然後與戰
順極以為憂請披搭船三百隻左右前後皆置棹先棹
以迎之俟彼船出口子即以鐵猫兒罥定復回棹拽其
船以歸葢口子既小自不容並進不過盡入吾穽中乃
已夏老復忌其功不以為然及北船盡出之後散漫大
江之中守兵僅能與未去口子者相拒而餘舟皆已飛
渡滸廣矣
　　李仲賓談鬼
李仲賓衎父少孤貧居燕城中荒地多枸杞一日踰隣
寺頽垣往采杞子日正午方行百餘步忽迷失故道但
見廣沙莽莽非平日經行境界心甚異之舉頭見日色
昏猶能認大悲閣為所居之地遂向日南行循閣以尋
歸路忽見一壯夫白帶方巾步武甚健厲聲問往何方
方錯愕間遽以手捽其胸李素多力善摶急用拳捶之
其人仆已失其首心知為鬼物然猶踉蹌相向李復以
拳仆之隨仆隨起者十餘次其人遂似怒而去既稍前
則無首者踞坐大石上以俟意將甘心焉然路所必經
埶不容避忽記腰間有采杞之斧遂持以前其人果起
而迎之遂斧其頸鏗然有聲乃在青石上其人寂然不
見而異境亦還原觀乃私識其處而歸家人見其神采
委頓問之則不能語越宿方能道所以遂偕數人往訪
其處果有斧痕在石上遂啓其石下乃眢井井中皆枯
骸也詢之葢亡金兵亂中死者遂函其骨遷窆他所後
亦無他
　　大興獄鬼
仲賓又云向在燕為太常令史太常官廨向為大興獄
聞有物怪往往能殺人時年少氣壯勇方秋初一夕守
宿官舍一僕自隨亦以暑甚出外舍遂獨據炕酣寢至
夜半忽房門軋然有聲而開驚覺則胸間憤悶若壓氣
不甦醒極力微開目見一人黑色乗微月率率有聲而
前既進復退於是恐甚極力瞠目起坐則房門未嘗啓
也頃之其人復來思有以禦之適無他物僅有皮靴一
雙於其前俟其稍近以靴擲之劃然有聲如雉鳴用手
斜拉窻眼而去至曉觀之其手拉窻處每窻眼皆圓竅
數十破處皆如一紙雖破而不脫竟不知為何怪也
　　梨酒
仲賓又云向其家有梨園其樹之大者每株收梨二車
忽一歲盛生觸處皆然數倍常年以此不得售甚至用
以飼猪其賤可知有所謂山梨者味極佳意頗惜之漫
用大甕儲數百枚以缶葢而泥其口意欲久藏旋取食
之久則忘之及半嵗後因至園中忽聞酒氣熏人疑守
舍者釀熟因索之則無有也因啓觀所藏梨則化之為
水清冷可愛湛然甘美真佳醖也飲之輒醉回回國葡
萄酒止用葡萄釀之初不雜以他物始知梨可釀前所
未聞也
　　四明延壽寺火
四明延壽寺在城大刹也三十年前僧良月溪者為知
客一夕夢本寺所奉四明尊者告之曰三十年後當使
瓦礫化為黄金適符吉夢至明年己丑正月初四日乃
四明尊者忌辰作㑹次日戴覺民家火作延燎寺中一
椽不留其應乃如此先是一月前有汪氏子名信道者
夢其祖宗云火災當起於汝家吾力告免於神今已得
一同姓名者代矣及火作乃起於戴氏閽人汪信之家
與信道僅有一字之異所毁幾萬家凡壬午年火所不
及者皆不得免其新舊界址截然若有神所司者此尤
可怪云
　　合樂諧和
嘗聞梨園舊樂工云凡大燕集樂初作必先奏引子謂
如大石調引子則自始至終凡絲竹歌舞皆為大石調
直至別奏引子方隨以改為耳又云凡燕集初作或用
上字煞或用工字煞必須衆樂皆然是謂諧和或有一
時煞尾參差不齊則謂之不和必有口舌不樂等事前
後驗之無不然者以此推之則樂之闗乎治亂為不誣
矣
　　盜馬踏淺
甲戌透渡之事其先乃因淮閫遣無鼻孔回回潛渡江
北盜馬或多至二三百匹其後遂為所獲遂扣其渡江
踏淺之處乃自陽羅堡而來於是大江可涉地北盡知
之遂由其處而渡焉
　　于闐玉佛
巴延丞相嘗至于闐國開省於其國中開井得白玉佛
一身髙三四尺色如截肪照之皆見筋骨脈胳已即貢
之上方又有白玉一段髙六尺䦚五尺長一十七步(即/長)
(八丈五/寸也)以重不可致
　　狗站
伯機云髙麗以北地名巴實伯里(華言乃五/國城也)其地極寒海
水皆冰自八月即合直至來年四五月方解人物行其
上如履平地站車往來悉用四狗挽之其去如飛其狗
悉諳人性至站亦破狗分例稍不如儀必至嚙死其人
　　姨夫眼眶
帍(音/望)令史河間人其妻常為白衣男子所據來則痛飲
然後共寢帍不勝其忿於是仗利刃伺於牀下既而果
來擁婦劇飲大醉方欲就睡掩其不備以刃刺之白衣
沿壁而上蹻捷如飛因逆刃搶殺之墮地化為霜毛白
䑕身長五尺許雙目爛然遂抉其目珠色深碧而徑寸
宛似瑟瑟夜至暗室有光芒尺餘北人戲名曰姨夫眼
眶葢北人以兩男子共狎一妓則呼為姨夫故以為戲
云(伯機/)
　　偏僻無子
施仲山云士大夫至晩年多事偏僻之術非惟致疾然
不能有子葢交感之道必精與氣接然後可以生育而
偏僻之術必加繫縛之法氣不能過是以不能有子也
愛身者當慎之
　　琴應絃
琴間指以一與四二與五六四與七為應今凡動第一
絃則第四絃自然而動試以羽毛輕纎之物果然此氣
之自然相感動之妙(紫霞/翁)
　　治物各有法
金花定碗用大蒜汁調金描畫然後再入窰燒之永不
復脫凡玉工描玉用石榴皮汁描之則見水不去壘珠
相思子磨汁綴之(白芨/亦可)則見火不脫凡事皆有法
　　金鳯染甲
鳯仙花紅者用葉擣碎入明礬少許在内先洗淨指甲
然後以此付甲上用片帛纏定過夜初染色淡連染三
五次其色若胭脂洗滌不去可經旬直至退甲方漸去
之或云此亦守宫之法非也(今老婦七八/旬者亦染甲)今回回婦人
多喜此或以染手并猫狗為戲
　　杭城食米
余向在京幕聞吏魁云杭城除有米之家仰糴而食凡
十六七萬人人以二升計之非三四千石不可以支一
日之用而南北外二廂不與焉客旅之往來又不與焉
　　開慶六士
陳宜中曾唯黄鏞劉黻陳宗林則祖皆以甲辰歲史嵩
之起復上書倡為期之論一時朝紳如盧越徐霖元杰
趙無墮皆和之時人號為六君子既貶旋還時相好名
牢籠宜中為倫魁餘悉擢巍科三數年間皆致通顯然
夷攷其人平日踐履殊有可議者然同聲合黨孰敢攖
其鋒郭方泉閶在臺日嘗疏黄鏞之罪因論虚名之弊
時宜中在政府黻在從班競起攻之閶為之出臺及鏞
知廬陵文宋瑞起義兵勤王百端沮之遂成大隙既而
北兵大入則如黄如曾數公皆相繼賣降或言其前日
所為皆偽也於是有為之語云開慶六君子至元三搭
頭宋之云亡皆此輩有以致之其禍不止於典午之清
談也
　　范元章夢
范元章向者魏明巳館中嘗赴省試夢至大宫殿手執
文書歷階而上自顧其身則挂綠衣既而有衣皂褙者
亦欲進為左右所却以為無綠衣而不可進范遂脫所
衣綠袍與之其袍内乃著粉青戰袍旁有嘲之者答云
無笑此乃銀青袍也及寤雖喜衣綠之吉又有脫袍之
疑既而中第辭魏氏館繼之者乃蜀人稅某也次舉亦
第於是脫袍之徵已驗獨不曉銀青之說然自喜以為
此必異時所至之官也臨安鹽倉批滿則謝堂實尹京
其銜乃銀青光祿大夫時事已異僅止於此是以知人
生皆有分定不容少有僥倖也
　　福王婚啓
福王之子娶全竹齋少保之女婚書一聯云依光薊北
茍安公位之居回首江南惟重母家之念亦有味也時
福王為平原郡公
　　雷雪
至元庚寅正月二十九日癸酉是年二月三日春分余
送女子嫁吳氏至博陸早雪作至未時電光繼以大雷
雪下如傾而雷不止天地為之陡黑余生平所未見為
驚懼者終日客云記得春秋魯隱公九年三月三國吳
主孫亮太平二年二月晉安帝元興三年正月義熙六
年正月皆有雷雪之變未及考也
　　醫術
吾鄉醫者龎良臣良材兄弟二人指上頗明最是暗記
諸藥方不差分毫為難能也永嘉術者陳獨步瞽而善
記毎有客自外來聞其聲即知其為何人也誦言一別
今幾何歲矣台庚乃某年某月日時者乎略無一差吾
鄉張神鑑亦瞽而善紀胸中所儲無慮數萬每談一命
則旁引同庚者數十皆歷歷可聽又有張五星亦瞽而
慧善辨寶玉此猶是暗中摸索至於能別婦人妍醜聞
其謦欬扣問數語即知其人美惡情性趙信國丞相專
俾置姬妾并玉器云
　　湖翻
庚寅五月連雨四十日浙西之田盡沒無遺農家謂尤
甚於丁亥歲雖景定辛酉亦所不及也幸而不沒者則
大風駕湖水而來田廬頃刻而盡村落名之曰湖翻農
人皆相與結隊往淮南趁食於太湖買舟百十餘所載
數千人同往甫至湖心大風驟至悉就溺死又有千餘
人渡楊子江濟者同日亦沉於江淨慈靈隱皆停堂客
僧數百皆渡江還浙東内四僧偶別門徒至中途忘攜
雨具還取之至江干則渡舟解維矣方悵然自失舟至
中流亦為風浪所覆四僧幸而得免豈非所謂劫數者
耶
　　回回沙磧
回回國所經道中有沙磧數千里不生草木亦無水泉
塵沙眯目凡一月方能過此每以鹽和麵作大臠置槖
駞口中仍繫其口勿令噬嗑使鹽麵之氣沾濡庶不致
餓死人則以麵作餅各貯水一榼於腰間(或牛羊渾脫/皮盛水置車)
(中/)每日略食餌餅濡之以水或迷路水渴太渴則飲馬
溺或壓馬糞汁而飲之其國人亦以為如登天之難今
回回皆以中原為家江南尤多宜乎不復回首故國也
　　短蓬
楊大芳嘗為明州髙亭鹽場場在海中或天時晴霽時
見如匹練横天其色淡白則晴雨中分土人名之曰短
蓬亦蜃氣之𩔖也
　　子山隆吉
梁棟字隆吉鎮江人登第嘗授尉與莫子山甚稔一日
偶有客訪子山留飲作菜元魚為饌偶不及棟棟憾之
遂告子山嘗作詩有譏訕語官捕子山入獄久之始得
脫而歸未幾病死余嘗挽之云秦邸獄成盃酒裏烏臺
禍起一詩間紀其實也後十年棟之弟投茅山許宗師
為黄冠許待之厚既而棟又欲挈妻孥而來許不從棟
遂大罵之許不能堪遂告其曾作詩云浮雲暗不見青
天指以為罪於是捕至建康獄未幾病死此恢恢之明
報也
　　蹇材望
蹇材望蜀人為湖州倅北兵之將至也蹇毅然自誓必
死乃作大錫牌鐫其上曰大宋忠臣蹇材望且以銀二
笏鑿竅併書其上曰有人獲吾屍者望為埋塟仍見祀
題云大宋忠臣蹇材望此銀所以為埋瘞之費也日繫
牌與銀於腰間只伺北軍臨城則自投水中且遍祝鄉
人及常所往來者人皆憐之丙子正月旦日北軍入城
蹇已莫知所之人皆謂之溺死既而北裝乘騎而歸則
知先一日出城迎拜矣遂得本州同知鄉曲人皆能言
之
　　船吼
甲戌歲越中榮邸兩舫舟忽有聲如牛吼移時方止俗
謂之船吟不祥之徵也未幾有透渡之禍庚寅歲十一
月朔西興渡以舟子不謹驅趁渡人上沙太早既而潮
至趨岸不及溺死者近百人時王篠竹孫小隱同問渡
目覩其事以鈔一錠命舟僅救三人孫遂以事白省遂
斷兩監渡舟人一百七下梢人則處典刑以謝溺者既
而渡口之舟夜大吼豈溺者有知而然邪
　　古獄塔燈
武林右司理院昔為僧寺有大石塔在焉風雨隂晦之
夕或現一燈於上則府主必移易獄有故甲戌歲范元
章攝右獄日親見之此燈或多至六燈兩兩相並於塔
之半其色淡紅而微青凡數見之
　　成都惡事
魏明巳之姪有六直閣者云少年在成都時方承平繁
盛與京師同一日入酒肆中坐覺卓下有所遺物如鑰
匙之狀極其光瑩俱各不等凡數十枚莫曉其為何物
姑收置之佩囊中因遊狹斜至深夜方歸忽有三四少
年揖於道旁為禮甚恭然皆平生素昧者力邀於酒肆
中堅辭不可酒再行乃出向所得如鑰之物見還云某
輩不知先生在此輒犯不韙兹謹納還然所願受教於
明師魏聞其言略不知所謂亦不知此為何物亦莫知
緣何為其所取辭以偶爾得之初不知為何用而衆猶
不信久而乃㪚及扣黠者則知此物探囊胠笈之具此
數輩適得之於魏疑其為髙手盜也欲師之耳魏懼賈
禍亟毁棄之久而不敢出市云(范元章/)
　　馮婦摶虎義
孟子馮婦摶虎一章有以昔人有馮婦者善摶虎卒為
善士則之為斷句攘臂下車衆皆悅之其為士者笑之
與前段相對亦自有義
　　鹽養花
凡折花枝搥碎柄用鹽築令實柄下滿足插花瓶中不
用水浸自能開花作葉不可曉也
　　文山像贊
有傳鄧光薦贊文山像云目煌煌兮疎星曉寒氣英英
兮晴雷殷山頭碎柱而璧完血化碧而心丹嗚呼誰謂
斯人不在世間(祝靜得/)
　　王茂林立子
王克謙號茂林無子後知永嘉命立修竹為子時已二
十乃戊戌生本姓林氏正合茂林二字非偶然也
　　回回送終
回回之俗凡死者專有浴屍之人以大銅瓶自口灌水
蕩滌腸胃穢氣令盡又自頂至踵淨洗洗訖然後以帛
拭乾用紵絲或絹或布作囊裸而貯之始入棺斂棺用
薄松板僅能容身他不置一物也其洗屍穢水則聚之
屋下大坎中以石覆之謂之招魂置卓子坎上四日一
祀以飯四十日而止其棺即日便出瘞之聚景園園亦
回回主之凡賃地有常價所用磚灰匠者園主皆有之
特以鈔市之直方殂之際眷屬皆𠢐面捽披其髮毁其
衣襟躃踊號泣振動遠近棺出之時富者則丐人持燭
撒果於道貧者無之既而各隨少長拜跪如俗禮成服
者然後呫靴尖以樂相慰勞之意止令羣回誦經後三
日再至瘞所富者多殺牛馬以饗其𩔖併及隣里與貧
丐者或聞有至瘞所脫去其棺赤身塟於穴以死面朝
西云(辛卯春於瞰/碧目擊其事)
　　接待寺
杭之北闗接待寺寺額乃吳傅朋書敕賜妙行之院初
扁甚小其後展而大之殊乏書體其右廡有古觀音殿
亦傅朋書極佳觀音銅像髙丈餘唐物也其一壁作水
波有洶湧勢若毗陵太平寺之𩔖外有給庫石碑立於
側其文乃銛朴翁撰姜堯章書伽藍神左相公不知何
代人寺乃淳熙間喻彌陀開山常施水飯僧於此有大
石井尚存其深六丈泉極清洌喻有塔頭在法堂之左
題云齋三百萬僧喻彌陀之塔云
　　天雨塵土
辛卯三月初六日甲辰黄霧四塞天雨塵土入人鼻皆
辛酸几案瓦瓏間如篩灰相去丈餘不可相覩日輪如
未磨鏡翳翳無光采凡兩日夜是夜二鼔望仙橋東牛
羊司前居民馮家失火其勢可畏凡數路分火㳂燒至
初七日勢益盛而塵霧愈甚昏翳慘淡雖火光烟氣皆
無所覩直至午刻方息南至太廟牆北至太平坊南街
東至新門西至舊祕書省前東南至小堰門吳家府西
南至宗正司吳山上嶽廟皮場星宿閣伍相公廟東北
至通和坊西北至舊十三灣開元宫門樓所燒踰萬家
至今恰一甲子矣客云漢成帝建始元年後周宣帝陳
後主禎明中皆有黄霧之變未及考也
　　宋江三十六贊
龔聖與作宋江三十六贊并序曰宋江事見於街談巷
語不足采著雖有髙如李嵩輩傳寫士大夫亦不見黜
余年少時壯其人欲存之畫贊以未見信書載事實不
敢輕為及異時見東都事略中載侍郎侯蒙傳有書一
篇陳制賊之計云宋江以三十六人横行河朔京東官
軍數萬無敢抗者其材必有過人不若赦過招降使討
方臘以此自贖或可平東南之亂余然後知江輩真有
聞於時者於是即三十六人人為一贊而箴體在焉葢
其本撥矣將使一歸於正義勇不相戾此詩人忠厚之
心也余嘗以江之所為雖不得自齒然其識性超卓有
過人者立號既不僭侈名稱儼然猶循軌轍雖託之記
載可也古稱柳盜跖為盜賊之聖以其守壹至於極處
能出𩔖而拔萃若江者其殆庶幾乎雖然彼跖與江與
之盜名而不辭躬履盜跡而無諱者也豈若世之亂臣
賊子畏影而自走所為近在一身而其禍未嘗不流四
海嗚呼與其逢聖公之徒孰若跖與江也
呼保義宋江
　不假稱王　而呼保義　豈若狂卓　專犯忌諱
智多星吳學究
　古人用智　義國安民　惜哉所予　酒色觕人
玉麒麟盧俊義
　白玉麒麟　見之可愛　風塵大行　皮毛終壞
大刀闗勝
　大刀闗勝　豈雲長孫　雲長義勇　汝其後昆
活閻羅阮小七
　地下閻羅　追魂攝魄　今其活矣　名喝太伯
尺八腿劉唐
　將軍下短　貴稱侯王　汝豈非夫　腿尺八長
沒羽箭張清
　箭以羽行　破敵無頗　七札難穿　如游斜何
浪子燕青
　平康巷陌　豈知汝名　大行春色　有一丈青
病尉遲孫立
　尉遲壯士　以病自名　端能去病　國功可成
浪裏白跳張順
　雪浪如山　汝能白跳　願隨忠魂　來駕怒潮
船火兒張横
　大行好漢　三十有六　無此火兒　其數不足
短命二郎阮小二
　灌口少年　短命何益　曷不監之　清源廟食
花和尚魯智深
　有飛飛兒　出家尤好　與爾同袍　佛也被惱
行者武松
　汝優婆塞　五戒在身　酒色財氣　更要殺人
鐵鞭呼延綽
　尉遲彦章　去來一身　長鞭鐵鑄　汝豈其人
混江龍李俊
　乖龍混江　射之即濟　武皇雄爭　自惜神臂
九文龍史進
　龍數肖九　汝有九文　盍從東皇　駕五色雲
小李廣花榮
　中心慕漢　奪馬而歸　汝能慕廣　何憂數竒
霹靂火秦明
　霹靂有火　摧山破嶽　天心無妄　汝孽自作
黑旋風李逵
　風有大小　不辨雌雄　山谷之中　遇爾亦凶
小旋風柴進
　風有大小　黑惡則懼　一噫之微　香滿太虚
插翅虎雷横
　飛而食肉　有此雄竒　生入玉闗　豈傷令姿
神行太保戴宗
　不疾而速　故神無方　汝行何之　敢離大行
先鋒索超
　行軍出師　其鋒必先　汝勿銳進　天兵在前
立地太歲阮小五
　東家之西　即西家東　汝雖特立　何有吾宫
青面獸楊志
　聖人治世　四靈在郊　汝獸何名　走曠勞勞
賽闗索楊雄
　闗索之雄　超之亦賢　能持義勇　自命何全
一直撞董平
　昔樊將軍　鴻門直撞　斗酒肉肩　其言甚壯
兩頭蛇解珍
　左嚙右噬　其毒可畏　逢隂德人　杖之亦斃
美髯公朱仝
　長髯郁然　美哉丰姿　忍使尺宅　而見愁眉
沒遮攔穆横
　出沒太行　茫無畔岸　雖沒遮攔　難離火伴
拚命三郎石秀
　石秀拚命　志在金寶　大似河魨　腹果一飽
雙尾蝎解寶
　醫師用蝎　其體貴全　反其常性　雷公汝嫌
鐵天王晁葢
　毗沙天人　證紫金軀　頑鐵鑄汝　亦出洪爐
金鎗班徐寧
　金不可辱　亦忌在穢　盍鑄長殳　羽林是衞
撲天鵰李應
　鷙禽雄長　惟鵰最狡　毋撲天飛　封狐在草
此皆羣盜之靡耳聖與既各為之贊又從而序論之何
哉太史公序游狹而進姦雄不免異世之譏然其首著
勝廣於列傳且為項籍作本紀其意亦深矣識者當自
能辨之云華不注山人戲書
　　種葡萄法
有傳種葡萄法於正月末取葡萄嫩枝長四五尺者捲
為小圍令𦂳先治地土鬆而沃之以肥種之止留二節
在外異時春氣發動衆萌競吐而土中之節不能條達
則盡萃華於出土之二節不二年成大棚其實大如棗
而且多液此亦竒法也
　　插瑞香法
凡插之者帶花則雖易活而落花葉生復死但於芒種
日折其枝枝下破開用大麥一粒置於其中并用亂髮
纒之插於土中但勿令見日日加以水澆灌之無不活
矣試之果驗
　　楊髠發陵
楊髠發陵之事人皆知之而莫能知其詳余偶錄得當
時其徒互告狀一紙庶可知其首尾云至元二十二年
八月内有紹興路㑹稽縣泰寧寺僧宗允宗愷盜斫陵
木與守陵人爭訴遂稱亡宋陵墓有金玉異寶說誘楊
總統詐稱楊侍郎汪安撫侵占寺地為名出給文書將
帶河西僧人部領人匠丁夫前來將寧宗楊后理宗度
宗四陵盜行發掘割破棺槨盡取寶貨不計其數又斷
理宗頭瀝取水銀含珠用船裝載寶貨回至迎恩門有
省臺所委官攔擋不住亦有臺察陳言不見施行其宗
允宗愷并楊總統等發掘得志又於當年十一月十一
日前來將孟后徽宗鄭后髙宗吳后孝宗謝后光宗等
陵盡發掘劫取寶貨毁棄骸骨其下本路文書只言爭
寺地界並不曾說開發墳墓因此江南掘墳大起而天
下無不發之墓矣其宗愷與總統分賍不平已受杖而
死有宗允者見為寺主多蓄寶貨豪霸一方
　　西征異聞
陳剛中云成吉思皇帝常西征渡流沙萬餘里其地皆
荒寂無人之境忽有大獸其髙數十丈一角如犀能人
言忽云此非汝世界宜速還左右皆震恐耶律楚材(楚/字)
(晉卿遼人博物無所/不知葢張華郭璞輩)隨進云此名角猯(音/端)能日馳萬里
靈異如神鬼不可犯也帝為之回馭又云有大鳥其一
羽足以蔽千人葢鵬𩔖也又云西域有沙海正據要津
其水熱如湯不可向近此天所以限華夷也終古未嘗
通中國忽一夕有巨獸浮水窒其骨長數十里横於兩
涘如津梁然骨中有髓竅可容並馬於是西域之地始
通中國其國謀往來者每以膏油塗其骨令潤懼其枯
朽折則無復可通故耳
　　嘲留忠齋
趙子昻入覲之初上命作詩嘲留忠齋云狀元曾受宋
朝恩目擊權姦不敢言往事已非那可說好將忠孝報
皇元留以此銜之終身云
　　鎖陽
西凉野地有野馬與蛟龍合所遺精於地遇春時則勃
然如笋出地中大者如猫兒頭笋上豐下儉與形不異
亦有鱗甲筋脈其名曰鎖陽即所謂肉蓯蓉之𩔖也土
人收之以薄刀去皮毛洗滌令淨日乾之為藥其力百
倍於肉蓯蓉其價亦百倍於常品也五峯云亦嘗得其
少許且聞土人以飼豬羊及雞皆茁壯其價數倍於常
畜
　　純色骰錢
聞理宗朝春時内苑效市井闗撲之戲皆小璫互為之
至御前則於第二三撲内供純鏝骰錢以供一笑
　　公主添房
周漢國公主下降諸閫及權貴各獻添房之物如珠領
寶花金銀器之𩔖時馬方山天驥為平江發運使獨獻
羅鈿細柳箱籠百隻并鍍金銀鎖百具錦袱百條其實
以芝楮百萬理宗為之大喜後知出於承受姚某者遂
賜金帶一條承受者即姚靜齋之父也
　　聖門本草
陳參政揆家集名亦受家傳内有忸怩集乃為舉子時
程文又以聖門十哲七十子各有為本草無乃不可乎
陳即行之之祖也
　　海鰍兆火
壬午歲忽有海鰍長十餘丈閣於浙江潮沙之上惡少
年皆以梯升其背臠割而食之未幾大火人以為此鰍
之示妖其說無根辛卯歲十二月二十二三間又有海
鰍復大於前者死於浙江亭之沙上於是閧傳將有火
災然越二日於二十四日之夜火作於天井巷回回大
師家行省開元宫盡在煨燼中凡毁數千家然則溢傳
有時可信也(此欠考耳此即出於五行志中云海魚臨/市必主火災行省即宋祕書省畜書并板)
(甚多故時人云昔之/木天今之火地也)
　　壬辰星隕
壬辰二月朔甲子更初有大星如五斗米栲栳大徐徐
自東而西紅光照地有聲殷殷若雷越日乃知墜於宗
陽宫火光滿室副宫陳悅道所目擊又聞是曉亦墜於
陽墳之昇元觀村中皆見火光後亦無他
　　葉李紀夢詩
葉亦愚右丞辛卯八月初四日夜忽夢一老人曰汝前
為文昌相坐漏泄天機遭謫能悔過當復職引之至通
明大明二殿俾為主殿之職於是賦詩四章以謝及覺
僅記其一云通明殿逼紫微垣一朶紅雲擁至尊下土
小臣勤稽首願將惠澤溥元元於是作詩以記其事云
宋時豪士石曼卿帝命作主芙蓉城我才比石萬無一
半世虚負狂直名年來似有䘮心疾薦共引鯀辜蒼生
天誅未加公論沸日夕惟待鼎鑊烹何哉異夢出非想
忽遇仙老談真情謂予夙是文昌相漏泄輕舉遭彈抨
帝令謫墮飽憂患且使兩足蹣跚行追思善步不可得
飛昇妙術矧敢輕當時廷議秪如此汝悔當復惟相迎
稽首老仙謝慈愍臣罪當死天子明久之寂滅一大樂
斲棺待盡無他營老仙笑許汝可教引領直上朝玉京
通明大明二宫殿林木蓊萃堦瑤瓊芙蓉爛熳錦欲似
帝皇錫以主殿名賦詩奏謝九拜起玉音嘉奬傍觀榮
癡人說夢聊一快我獨知命不少驚只恐才非曼卿敵
相見慚汗應如傾從今閉目需帝召玉樓續記時當成
兒孫自有兒孫福與農報國須勤耕明年壬辰二月初
六卒
　　海蛆
李聲伯云常從老張萬户入海自張家浜至鹽城凡十
八沙凡海舟閣淺沙埶須出米令輕如更不可動則便
縛排求活否則舟敗不及事矣柂梢之木曰鐵稜或用
烏婪木出欽州凡一合直銀五百兩其鐵猫大者重數
百斤嘗有舟遇風下釘而風怒甚鐵猫四爪皆折舟亦
隨敗極可異也凡海舟必別用大木板䕶其外不然則
船身必為海蛆所蝕凡運糧則自萊州三神山再入大
洋七日轉沙門島可至直沽去燕止百八十里耳
　　北方大車
北方大車可載四五千斤用牛騾十數駕之管車者僅一
主一僕叱咤之聲牛騾聽命惟謹凡車必帶數鐸鐸聲
聞數里之外其地乃荒涼空野故耳葢防其來車相遇
則預先為避不然恐有突衝之虞耳終夜勞苦殊不𩔖
人雪霜泥濘尤艱苦異常或泥滑陷溺或有折軸必須
修整乃可行濡滯有旬日然其人皆無賴之徒每挾猥
娼同處於車箱之下藉地而寢其不足恤如此
　　全氏孿鬼
壬辰四月二十日全霖卿子用之妻史氏(史盛/之女)誕子先
出雙足足𩔖雞鵝乳醫知其異推上之須臾别下雙足
繼而腸亦併下乃孿子也皆男子而頭相抵髪相結其
貌如獰鬼遂扼殺之母亦隨殂
　　押不蘆
回回國之西數千里地産一物極毒全𩔖人形若人參
之狀其酋名之曰押不蘆生土中深數丈人或誤觸之
著其毒氣必死取之法先於四旁開大坎可容人然後
以皮條絡之皮條之系則繫於犬之足既而用杖擊逐
犬犬逸而根拔起犬感毒氣隨斃然後就埋土坎中經
歲然後取出曝乾別用他藥制之每以少許磨酒飲人
則通身麻痺而死雖加以刀斧亦不知也至三日後別
以少藥投之即活葢古華陀能刳腸滌胃以治疾者必
用此藥也今聞御藥院中亦儲之白廷玉聞之盧松厓
或云今之貪官汚吏贓過盈溢被人所訟則服百日丹
者莫非用此
　　種茯苓
道士郎如山云茯苓生於大松之根尚矣近世村民乃
擇其小者以大松根破而繫於其中而𦂳束之使脂液
滲入於内然後擇地之沃者坎而瘞之三年乃取則成
大苓矣洞霄山最宜茯苓往往民多盜種密誌之而去
數年後乃取焉種者多越人云
　　葉李姓名二士
葉亦愚名李先為葉山所攻後為李性學所窘遂以此
飲恨而死葢二人正寓其姓名云
　　訟學業觜社
江西人好訟是以有簪筆之譏往往有開訟學以教人
者如金科之法出甲乙對答及譁訐之語葢專門於此
從之者常數百人此亦可怪又聞括之松陽有所謂業
觜社者亦專以辨捷給利口為能如昔日張槐應亦社
中之琤琤者焉(陳石澗李/聲伯云)
　　相馬法
馬之壯者眼光炤人見全身中年者炤人見半身老者
炤人僅見面耳此韃靼相馬之法(張受/益)
　　碑葢
趙松雪云北方多唐以前古冢所謂墓誌者皆在墓中
正方而上有葢葢豐下殺上上書某朝某官某人墓誌
此所謂書葢者葢底兩間用鐵局局之後人立碑於墓
道其上篆額止謂之額後訛為葢非也今世歲月志乃
其家子孫為之非所謂墓碑也古者初無歲月志之石
　　駝峰
駝峰之雋列於八珍然駝之壯者兩峰堅聳其味甘脆
如熊白妳房而尤勝若駝之老者兩峰偏軃其味淡韌
如嚼敗絮然所烹者皆老而不任負重者而壯有力者
未始以為饌也(子昻/)
　　解厄呪
行御史臺監察御史周維卿以言事忤權臣得罪遠流
西北方名哈剌和林去燕京八千里周知不免日夕持
誦髙王觀世音經一夕夢有僧問之曰汝曾誦髙王觀
世音經否曰然僧於是口授一呪與之此觀世音菩薩
應現解厄神呪也持誦一萬二千遍可以免難夢中熟
誦及覺即書之紙自是持誦不輟無何得還燕京而權
臣怒猶未已復繫刑部獄周在獄持誦益勤未幾遣使
雲南以自贖至彼合蕃僧加瓦八遍閲大藏經得梵本
呪比夢中惟欠三字未幾權臣誅遂除刑部郎中還其
妻子財物人以為誦呪之力云呪曰
　答侄他(侄音只/他音它)唵呿囉􁀙哆(呿音他/􁀙音伐)　呿囉􁀙哆
　呿呵􁀙哆　囉呿􁀙哆　囉呿􁀙哆娑呵
　　霍山顯靈
杭之霍山張真君祠宇雄壯香火極盛自兵火後漸致
頽圮此役甚大人無復問之者辛卯朱宣慰運米入京
自登萊抛大洋三神山轉料以往忽大風怒作急下釘
鐵猫折其三四柁幹鐵稜軋軋有聲欲折一舟之人皆
分已死主者露香望空而拜乞命忽於黑雲中震霆有
聲出大黄旗上書霍山二字於是舟人亟拜許以再新
殿宇以答神貺須臾風濤貼然遂獲安濟是冬入杭遂
捐鈔千錠崇建鼎新云
　　黄蘆城幹
長城之旁居人以積雨後或有得堅木於城土中識者
謂名黄蘆木乃當時用以為城幹用者性極堅勁不畏
水溼而耐久至今一二千年猶有如楹大者以之為鎗
幹最佳葢築城無以為幹不可所謂不謹而寘薪焉者
又何邪(受益/)
　
　
　
　
　
　
　
　
　
　
　
　
　
　癸辛雜識續集卷上
欽定四庫全書
　癸辛雜識續集卷下
　　　　　　　　　　　　宋　周密　撰
　　徐淵子詞
竹隱徐淵子似道天台人名士也筆端輕俊人品秀爽
初官為户曹其長方以道學自髙毎以輕銳目之淵子
積不能堪適其長丁母憂去官淵子賦一翦梅云
　道學從來不則聲行也東銘坐也西銘爺娘死後更
　伶仃也不看經也不齋僧却言淵子大狂生行也輕
　輕坐也輕輕他年青史總無名我也能亨你也能亨
　(能亨鄉/音也)
　　龍負舟
壬辰水禍已作往往龍物示現多至十餘湖州土山有
富人命數僕駕舟往田所㸃視塍岸至漾中(凡水濶之/處名曰漾)
忽舟若湊淺不能進極力撐挽略不為動意必為暗石
所碍及令僕下水負乃知舟正閣龍脊上而篙亦正刺
龍鱗間驚窘無䇿遂捨舟急令僕善水者負之登岸急
逃歸再片時龍躍而起凡其處田疇數百畝皆為巨浸
其人歸舍皆卧病一人死焉
　　白玉笙簫
理宗朝張循王府有獻白玉簫管長二尺者中空而瑩
薄竒寶也内府所無即時有㫖補官未幾韓蘄王府有
獻白玉笙一攢其薄如鵝管其聲清越真希世之珍也
此二物皆在軍中日得之北方即宣和故物也
　　白玉出香獅
龜溪李大卿之子娶韓平原君之女奩具中有白玉出
香獅子髙二尺五寸精妙無比真竒翫也後聞歸之福
邸云
　　畫本草三輔黄圖
先子向寓杭收拾竒書大廟前尹氏書肆中有彩畫三
輔黄圖一部毎一宫殿繪畫成圖極精妙可喜酬價不
登竟為衢人柴望號秋堂者得之至元斥賣内府故書
於廣濟庫有出相彩畫本草一部極竒不知歸之何人
此皆畫中之竒品也
　　水落山出筆格
米氏硯山後歸宣和御府今聞說流落台州戴氏家不
可見之杭省廣濟庫出售官物有靈壁石小峰長僅六
寸髙半之玲瓏秀潤卧沙水道裙摺胡桃文皆具於山
峰之頂有白石正圓瑩如玉徽宗御題八小字於石背
曰山髙月小水落石出略無雕琢之迹真竒物也
　　吳妓徐蘭
淳祐間吳妓徐蘭擅名一時吳興烏墩鎮有沈承務者
其家巨富慕其名遂駕大舟往游焉徐知其富初至則
館之別室開宴命樂極其精腆至次日復以精縑製新
衣一襲奉之至於輿臺各有厚犒如此兼旬日未嘗略
有需索沈不能自已以白金五百星并綵縑百匹饋之
凡留連半年糜金錢數百萬而歸於是徐蘭之聲播於
浙右豪俠少年無不趍赴其家雖不甚大然堂館曲折
華麗亭榭園池無不具至以錦纈為地衣乾紅四𦂳紗
為單衾銷金帳幔侍婢執樂音十餘輩金銀寶玉器玩
名人書畫飲食受用之𩔖莫不精妙遂為三吳之冠其
後死塟於虎丘太學生邊雲遇作墓銘云此亦娼中之
貴者其後如富沙之唐媚魏華蘇翠京口邢蕋韓香越
之楊花繆翠皆以色藝稱士大夫之不自檢者往往為
其所汚屢見之於白簡云
　　氷蛆飛駝
西域雪山有萬古不消之雪冬夏皆然中有蟲如𧖟其
味甘如蜜其冷如冰名曰冰蛆能治積熱(郭祐之云冰/蛆今杭州路)
(達嚕噶齊約蘓穆爾嘗為使臣至其處親見之又賽尚書/嘗宦於雲南亦有毛曾帶得數條來亦嘗見之其大如)
(指/)又有飛駱駝及有馬髙一丈餘人皆行於馬腹下往
來無礙
　　虹見井中
丁未歲先君為柯山倅㕔後屏星堂前有井夏月雨後
虹見於井中五色俱備如一匹綵輕明絢爛經一時乃
消後亦無他
　　道學
嘗聞吳興老儒沈仲固先生云道學之名起於元祐盛
於淳熙其徒有假其名以欺世者真可以嘘枯吹生凡
治財賦者則目為聚斂開閫扞邊者則目為麄材讀書
作文者則目為玩物喪志留心政事者則目為俗吏其
所讀者止四書近思錄通書太極圖東西銘語錄之𩔖
自詭其學為正心修身齊家治國平天下故為之說曰
為生民立極為天地立心為萬世開太平為前聖繼絶
學其為太守為監司必須建立書院立諸賢之祠或刋
註四書衍輯語錄然後號為賢者則可以釣聲名致膴
仕而士子場屋之文必須引用以為文則可以擢巍科
為名士否則立身如温國文章氣節如坡仙亦非本色
也於是天下競趨之稍有議及其黨必擠之為小人雖
時君亦不得而辨之矣其氣燄可畏如此然夷考其所
行則言行了不相顧卒皆不近人情之事異時必將為
國家莫大之禍恐不在典午清談之下也余時年甚少
聞其說如此頗有嘻其甚矣之嘆其後至淳祐間每見
所謂達官朝士者必憒憒冬烘弊衣菲食髙巾破履人
望之知為道學君子也清班要路莫不如此然密而察
之則殊有大不然者然後信仲固之言不為過葢師憲
當國獨握大柄惟恐有分其埶者故專用此一等人列
之要路名為尊崇道學其實幸其不才憒憒不致掣其
肘耳以致萬事不理喪身亡國仲固之言不幸而中嗚
呼尚忍言之哉
　　秦九韶
秦九韶字道古秦鳯間人年十八在鄉里為義兵首豪
宕不羈嘗隨其父守郡父方宴客忽有彈丸出父後衆
賓駭愕莫知其由頃加物色乃九韶與一妓狎時亦抵
筵此彈之所以來也既出東南多交豪富性極機巧星
𧰼音律算術以至營造等事無不精䆒邇嘗從李梅亭
學駢儷詩詞遊戲毬馬弓劒莫不能知性喜奢好大嗜
進謀身或以厯學薦於朝得對有奏藁及所述教學大
略與吳履齋交尤稔吳有地在湖州西門外地名曾上
正當苕水所經入城面埶浩蕩乃以術攫取之遂建堂
其上極其宏敞堂中一間横亘七丈求海栰之竒材為
前楣位置皆自出心匠凡屋脊兩翬搏風皆以塼為之
堂成七間後為列屋以處秀姬管絃製樂度曲皆極精
妙用度無算將持鉢於諸大閫會其所養兄之子與其
所生親子妾通事泄即幽其妾絶其飲食而死及使一
隷偕此子以行授以毒藥及一劒曰導之無人之境先
使仰藥不可則令自裁又不可則擠之於水中其隷偽
許而送之所生兄之寓鄂渚者歸告事畢已而寖聞其
實隷懼而逃秦并購之於是罄其所蓄自行且求其子
及隷將甘心焉語人曰我且齎十萬錢如楊維秋壑所
以處我既至遍謁臺幕洪恕齋勲為憲起而賀曰比傳
令嗣不得其死今君訪求之是傳者妄也可不賀乎秦
不為意久之賈為宛轉得瓊州行未至怒迓者之不如
期取馭卒戮之至郡數月罷歸所攜甚富巳未透渡秦
喜色洋洋然既未有省者則又曰生活皆為人攬了也
時吳履齋在鄞亟往投之吳時將入相使之先行曰當
思所處秦復追隨之吳旋得謫賈當國徐摭奏事竄之
梅州在梅治政不輟竟殂於梅其始謫梅離家之日大
堂前大楣中斷人謂不祥秦亡後其養子復歸與其弟
共處焉余嘗聞楊守齋云往守霅川日秦方歸家暑夕
與其姬好合於月下適有僕汲水庭下意謂其窺己也
翌日遂加以盜名解之郡中且自至白郡就欲黥之楊
公頗知其事以其罪不至此遂從杖罪斷遣秦大不平
然匿怨相交如故楊知其怨己每闞其亡而往謁焉直
至替滿而往別之遂延入曲室堅欲苛留楊力辭之遂
薦湯一盃皆如墨色楊恐甚不飲而歸葢秦向在廣中
多蓄毒藥如所不喜者必遭其毒手其險可知也(陳聖/觀)
　　吳生坐亡
故都向有吳生者專以偏僻之術為業江湖推為巨擘
居朝天門開大茶肆無賴少年競登其門其後賈師憲
在揚州補以勇爵遂有制屬之稱兵火後忽謝絶妻子
翦髮為僧居吳門東禪寺衆寮素與遊者邀之飲酒食
肉皆不拒也嘗於寺隣僦小房為出入憇息之地一日
忽置酒治具盡招平日狎遊諸友大㑹歌笑竟日酒將
闌據坐胡牀命筆作偈跏趺端坐衆皆大笑而呼之則
果逝矣豈所謂頓覺者耶
　　銀瓶娘子籖
太學忠文廟相傳為岳武穆王并祠所謂銀瓶娘子者
其籖文與天竺一同如門裏心肝卦私試得之必中葢
私試摘卦於中門内故也如飛鴻落羽毛解試得之者
必中以鴻中箭則羽毛落
　　上庠齋牌
上庠齋牌亦有闗係雷宜中為成均時立三槐市於學
前市字似弔字即時學生三人皆不得其死存心齋立
斗魁牌當時十三人遇省既而徐摭死以斗字止為十
二也篤信齋立德聚牌時本齋一十四人赴㑹試僅二
人葢德字雖有十四字而聚字乃取二人之䜟也
　　入燕士人
丙子歲春三學歸附士子入燕者共九十九人至至元
十五年所存者止一十八人各與路學教授
　太學生一十四人　文學二人　武學二人
　　　趙希榛(蒲城/嚴教)　　　林立義(福州/秀教)
　　　趙孟鏐(福州/蘇教)　　　徐武子(温州/温教)
　　　潘夢桂(明州/明教)　　　黄元輝(福州/福教)
　　　吳時森(上虞/越教)　　　陳寅之(福州/泉教)
　　　趙又貴(福州/處教)　　　沈唐光(漳州/漳教)
　　　許又進(許州建/寧教)　　林桂發(杭州/潤教)
　　　張觀光(婺州/婺教)　　　黄子敏(杭州宣教/改南欽教)
　　　金　炎(杭州松/江教)　　虞廷桂(長興/湖教)
　　　陳自立(福州福/清教)　　髙　選(福州/杭教)
　　賣闕沈官人
昔有賣闕沈官人者本吳興之族專以賣闕為生饍百
餘指或遇到部干堂之人欲得便家見闕者或指定何
路或干僻闕雖部胥掌闕簿者亦不過按圖索駿時方
員多闕少動是三五政十年殊不易得必往扣之門外
之履常滿彼必先與諧假邀物為質或立文約然後言
某處為見闕某處減兩政雖在官累數政緣上政某人
已於何時事故有見親弟若親故見在某處某卹可問
而知次政某人見行通理月日補填歲月不俟終更已
常於考功或他所屬投放文書見是吏人某承行可問
而知次某人則近於此月某日已行丁憂各詳援親戚
鄉人可證者乃各相引指蹤放訪問其的然後能射闕
闕已則以所許酬之天下諸州屬縣大小員闕無一不
在其目中如指諸掌亦各有小失然時時揭帖實為覓
闕之指南雖有費不憚也他人欲効之皆不能逮葢人
之心計各有所長如此
　　愛水
楞嚴經云因諸愛受染發起妄思情積不能休生愛水
是故衆生心憶珍羞口中水出心憶前人或憐或恨目
中淚盈貪求財寶心發愛涎舉體光潤心著行淫男女
二根自然流液又曰婬習交接發於相磨
　　避諱去姓
葉亦愚之右丞相也李澌泉班通書題銜云門生中奉
大夫福建道宣慰使班葢徑去自己之姓以避其名其
茍賤不足道如此澌泉在前朝為省元為從官為督府
參謀所守如此宋安得不亡
　　貢獅子
近有貢獅子者首𩔖虎身如狗青黑色官中以為不𩔖
所畫者疑非真其入貢之使遂牽至虎牢之側虎見之
皆俯首帖耳不敢動獅子遂溺於虎之首虎亦莫敢動
也以此知為真獅子焉唐閻立本畫文殊所騎者及世
俗所裝戲者為何物豈所貢者乃獅子之常而佛所騎
者為獅子之異品邪又云獅子極多力十餘人挽之始
能動(伯機坐中聞/杜郎中云)
　　倭人居處
倭人所居悉以其國所産新羅松為之即今之羅木也
色白而香仰塵地板皆是也復塗以香入其室則芬郁
異常倭婦人體絕臭乃以香膏之每聚浴於水下體無
所避止以草繫其勢以為禮番船至四明與娼婦合凡
終始能竟夕事至其暢悅則大呼如猿猱或惡其然則
以木槌扣其脛乃止然下體雖暑月亦服至數重其衣
大袖而短不用帶食則共置一器聚則團食以竹作折
折取之鞵則無跟如羅漢所著者或用木或以細蒲為
之所衣皆布有極細者得中國綾絹則珍之其地乃絶
無香尤以為貴其聚扇用倭紙為之以雕木為骨作金
銀花草為飾或作不肖之畫於其上
　　馬趙致怨
馬華父光祖知髙沙日戍軍叛華父撫諭不從遂藏身
後圃亂荷中獲免其家人散走藏匿華父之妻則匿於
都吏之家遂為所汚趙信國自維揚提兵至郡討叛令
王克仁入城撫諭遂誅首謀者百餘人趙遂繫吏者纏
以麻絙漬之以油用大竿稱於通衢而燃之華父慚怒
以趙為彰其家醜遂搆大怨其後華父開江閫遂辟王
容之子某為溧水令俾覘趙過將甘心焉趙公知之遂
首以外執政一削舉之且為宛轉料理改秩馬知其故
遂劾去之其後建清溪諸賢祠凡仕於江淮者皆在祀
列獨信國之父忠肅公方不得預焉
　　南丹婚嫁
周子功云南丹州男女之未婚嫁者於每歲七月聚於
州主之㕔鋪大毯於地女衣青花大袖用青絹葢頭手
執小青葢男子擁髻皂衣皂㡌各分朋而立既而左右
隊長各以男女一人推仆於毯男女相抱持以口相呵
謂之聽氣合者即為正偶或不合則別擇一人配之葢
必如是而後成婚否則論以姦罪也
　　相憐草
又云彼之山中産相憐草媚藥也或有所矚密以草少
許擲之草心著其身不脫彼必將從而不捨嘗得試輒
驗後為徐有功取去
　　石洞雷火
費潔堂伯恭云重慶受圍之際城外一山極嶮絶有洞
洞口僅容一人而其間可受數百人於是衆競趨之復
以土石窒其穴時方初夏一日忽天雷雨火光穿透洞
中飛走不定其間有老者云此必洞中之人有雷霆死
者遂取諸人之巾以竹各懸之洞外忽覩雷神於内取
一巾而去衆遂擁失巾之人出之洞外即有神物挾之
而去至百餘歩外仆於田中其人如癡似醉莫知所以
然及雷雨息復往洞中問之但見山崩壞洞中之人皆
被壓死無一人得免禍者惟此失巾人獲存耳
　　按摩女子
馬八二國進貢二人皆女子黑如崑崙其隂中如火或
有元氣不足者與之一接則有大益於人又有二人能
按摩百疾不勞藥餌或有心腹之疾則以藥少許塗兩
掌心則昏如醉凡一晝夜始醒皆異聞也或謂此數人
至前途因不服水土皆殂
　　張老防禦沈壵
杭醫老張防禦向為謝太后殿醫官革命後猶出入楊
駙馬家言語好異人目為張風子然其人尚義介靖不
徇流俗其家影堂之上作小閣奉理宗及太后神御位
牌奉之惟謹以終其身焉可謂不忘本者矣楊府九位
有掠屋賤人沈壵者居長生老人橋每至楊和王忌辰
必設位書恩主楊和王供事惟謹人問其故則云某家
在世皆衣食其家今其位雖凌替然不敢忘此亦小人
知義者今世號為士大夫者隨世上下自以為巧而得
計視此真可媿矣
　　蔡陳市舶
永嘉有蔡起莘嘗為海上市舶德祐之末朝廷嘗令本
處部集舟檝以為防招之用其處有張曾二者頗黠健
蔡委以為部轄既而本州㸃檢所部船有違闕即欲置
張於極刑蔡力為祈禱事從減明年張宣使部舟欲入
廣又以張不能應辦欲從軍法施行蔡又祈免之遂命
部舟入廣以贖罪未幾厓山之敗張盡有舟中所遺而
歸覲驟至貴顯蔡既歸温遂遭北軍所擄家遂破焉因
挈家欲入杭謁親故道由張家浜偶懷張曾二部轄者
居此今不知何如漫扣之酒家云此處止有張相公耳
因同酒家往謁之張見蔡即下拜稱為恩府延之入中
堂命兒女妻妾羅拜白曰我非此官人無今日矣遂為
造宅置田造酒營運遂成富人張即今宣慰也名瑄同
時繼蔡為市舶者姓陳名壁天台人有方元者世居上
海謹徒也因事至官陳遂槌折方手足棄之於沙岸後
醫治復全革世後隷張萬下為頭目因部糧船往泉南
至台境值大風不行遂泊舟山下因取薪水登岸望數
里外有聚屋扣之土人則云前上海陳市舶家也方生
意疑為向所見殺者即攜酒往訪之陳出迎已忘其為
人扣所從來方以阻風告陳遂置酒酒半酣方笑曰市
舶還記某否某即向遭折手足方元也陳方愕然遜謝
三鼓後方哨百人秉炬挾刃而來陳氏一家皆不得免
焉此二事一為報恩一為復怨皆得之於天
　　鐵蛆
鮮于伯機云向聞其乃翁云北方有古寺寺中有大鐵
鍋可作數百人食一夕忽有聲如牛吼曉而視之已破
矣於鐵竅中有蟲色皆紅凡數百枚猶有蠕動者鐵中
生蟲亦前所未聞也
　　捕狸法
捕狸之法必用烟薰其穴却於別處開穴張罝捕如拾
芥然狸性至靈每於穴中迭土作臺以處且可障烟夏
月則於臺下避暑可謂巧矣而捕者又必窮其臺之所
之而後止可謂不仁也
　　蘭亭兩俁
山隂之亭其扁乃靖康中箕山王俁書壬辰歲全楚卿
捨天章寺旁庵田三十畝為蘭亭書院其扁乃廉訪分
司王俁書之二百年間同姓同名可謂異矣
　　洪起畏守京口
洪起畏知京口日乃北軍入境之初嘗大書揭榜四境
曰家在臨安職守京口北騎若來有死不走其後舉郡
以降或為人改其末句云不降則走(衞山齋/)
　　張世傑忠死
張世傑之戰海上也嘗與祥興之主約曰萬一事不可
為則老臣必死於戰有沉香一株重千餘兩是時當焚
此香為驗或香烟及御舟可即遣援兵或不然宜速為
之所無墮其計中也及厓山之敗張儼然立船首焚香
拜天曰臣死罪無以報國不能翊運輔主惟天鑒之尚
有將佐三十餘人亦立其後如此者凡一晝夜從者亦
聳立不少動既而北軍擁至篙師亦皆以小舟逃去風
起浪湧舟遂沉溺者甚衆其部曲有張霸都統者遂收
其遺貲放舟回至永嘉海洋中與之招魂作佛事時周
文英者一舟正泊對港遠見旗船遣人覘之則知為將
軍也遂輕舟往見之甚懽因謂張曰二王既死吾儕無
主若放浪海中與盜賊何異意欲與之投拜也張素知
其人中險漫爾應之次日張欲置酒招周將乘間圖之
適有人往報於周周亟殺一人拂明亟遣以半體送之
曰昨見相公回馬適踠足今已烹之敢屈相公一醉張
不虞其機已露乃曰今日本欲相招乃為君所先當即
往就邀以歸也至則周殺張於坐中因撫其部曲張軍
頭目競獻子女玉帛周盡却之令各自收拾同往廣中
梁相公處投拜止留張世傑所愛二内人皆絶色也二
人常持家事盡知世傑所有寶玩及供軍金帛𩔖既約
日進發則凡張軍諸舟各差守把不許一人登岸凡數
十船金寶悉捲而有之既約日進復以世傑節度使印
以為根脚授廣州宣慰使及其還江南也異世隨二王
官屬貴璫幕士競往投之附其舟以歸周皆為料理舟
檝及舟發至海中乃盡殺之掩有數家之財焉時毛文
豹為士人處梁相公之館備知其事故告發焉
　　許夫人
周文英之父名彦榮守節死於毘陵昔在閩廣時有許
夫人者聚兵立山寨甚盛周每至其寨往來許悅之因
嫁焉遂闢諸山寨最後至一寨遇伏前值水坎周躍馬
過之許馬弱墮坎遂為所烹周遂據其所有云(李聲伯/)
　　孕婦雙胎
安吉縣村落間有孕婦日饁其夫於田間每取道自叢
祠之側以往祠前有野人以卜為業日見其往因扣之
情寖洽一日婦過之卜者招之曰今日作餛飩可來共
食婦人就之同入廟中一僻靜處笑曰汝腹甚大必雙
生子也婦曰汝何從知之曰可伸舌出看可驗男女婦
即吐舌為其人以物鈎之遂不可作聲遂刳其腹果有
孿子因分其屍烹以祀神且以孿子炙作腊為鳴童預
報之神至晩婦家尋覓不見偶有村翁云其每日與卜
者有往來之跡疑其為姦遂入廟捕之悉得其屍并獲
其人解之縣中葢左道者以雙子胎為靈單乃所不及
也(壬辰/之冬)
　　屠節避諱
省吏屠節嘗出知道州太守省劄其本房書史以避賈
相之名遂書作某人知舂陵州事賈見之大怒批出云
二名不偏諱臨文不諱皆見於禮經今屠節乃敢擅改
州名可見大無忌憚使不覺察豈不相陷決欲黜之後
以諸省吏羅拜懇告遂從編置即存博之(闕/)也
　　回人送炭
牟獻之巘存齋之子舊為浙東憲嘗有謝人送炭一聯
云翻手可覆手曲身成直身
　　趙孟􁟜臺評
趙孟􁟜因誘買王壽妾楚(闕/)　遂為曾淵子所論一聯
云喬妾之歸承嗣忍著主衣周顗之事(闕/)　殆非人𩔖
　　金鉤相士
文時學昔為祕書郎日有金鉤相士朝省㑹日擠於㕔
吏輩入省中遍閱諸館職繼而扣之云左偏坐二人一
月皆當補外(潘墀王/世傑)末坐一少年最不佳官雖極穹然
當受極刑扣其何以知之云頂有拳髮此受刑之相也
凡人若具此相無得免者葢文宋瑞時為正字居末坐
也未幾潘王果出而宋瑞之事乃驗於兩紀之後可謂
神矣又嘗見宋瑞自云平生凡十餘次夢中見髑髏滿
前後無數此何祥也然則異時之事豈偶然哉(本心翁/癸巳六)
(月/)
　　十干紀節
或云上已當作十干之已葢古人用日例以十干如上
辛上戊之𩔖無用支者若首午尾卯則上旬無已矣故
王季夷嵎上已詞云曲水湔裙三月二此其正也
　　文山書為北人所重
平江趙昇卿之姪總管號中山者云近有親朋過河間
府因憇道傍燒餅主人延入其家内有小低閣壁貼四
詩乃文宋瑞筆也漫云此字寫得也好以兩貫鈔換兩
幅與我如何主人笑曰此吾家傳寶也雖一錠鈔一幅
亦不可博咱們祖上亦是宋氏流落在此趙家三百年
天下只有這一箇官人豈可輕易把與人邪文丞相前
年過此與我寫的真是寶物也斯人朴直可敬如此所
謂公論在野人也(癸巳/九月)
　　至元甲午節氣之巧三十一年
　正月初一日壬午立春　二月初二日癸未驚蟄
　三月初三日癸丑清明　四月初四日甲申立夏
　五月初五日甲寅芒種　六月初六日乙酉小暑
　七月初七日乙卯立秋　八月初八日乙酉白露
　九月初九日丙辰寒露(係亥正初刻至初八/日至有四刻日之遲)
　十月初十日丙戌立冬　十一月十一日丁巳大雪
　十二月十二日丁亥小寒
　　夷考百年以來
　正月一日立春　　　二月二日驚蟄
　三月三日清明　　　四月四日立夏
　五月五日芒種　　　六月六日小暑
　七月七日立秋　　　八月八日白露
　九月九日寒露　　　十月十日立冬
　十一月十一日大雪　十二月十二日小寒
　　餘見未如此者亦一竒事也
　　香爐峰桐柏山
越上有香爐峰唐德宗時有告於朝者言此山有天子
氣於是遣使鑿其山理宗髙祖周元肅王向祗投於河
南死焉其子楚王遂挾父母遺骨以歸越葬於香爐峰
下於是前說驗焉又杭之仁和縣有桐柏山宣和中蔡
京嘗葬其父於臨平及京敗或謂此為駱駝飲海埶遂
行下本路遣匠者鑿破之有金雞自石中飛出竟渡浙
江其地至今有開鑿之徑知地理者謂猶出帶血天子
而後濟王實生其地(趙節山/)
　　失誥碎帶
丙寅冬嗣榮王拜福王之命賈御醫將上命部押儀物
過越及至邸第則遺忘誥命及新鑄之印人皆以為不
祥賈師憲景定庚申自江上凱旋歸朝遂拜少師賜玉
帶及入朝之日馬蹶而墜碎其帶焉人人皆知為不祥
　　吳氏鳥卵
吳子明居杭之横塘晚年閒步水濱忽見泥中一物蠕
動疑為虵𩔖細視之乃一鳥卵大可如拳心異之遂取
歸寘之聖堂淨水盂中旋即漲大忽發大聲穿屋而出
或以為龍卵云然吳竟以此驚悸成疾而殂
　　魯港風禍
或謂賈平章魯港之師嘗與北軍議定歲幣講解約於
來日各退師一舍以示信既而西風大作北軍之退西
者旗幟皆東指南軍都撥發孫虎臣意以為北軍順風
進師遂倉忙告急於賈賈以為北軍失信而相紿遂鳴
鑼退師及知其悞則軍潰已不可止矣是南軍既退之
後越一宿而北軍始進葢以此也鳴呼天乎
　　慈憲生吉兆
慈憲全夫人之生也其父全翁大節忽門外有大虵蟠
繞一大樹間細而視之則其虵有兩小角方以為異將
入呼兒姪輩逐之則報以得女而虵不復見矣福王妻
柔懿李夫人之生也忽大雷雨有龍入其室而夫人生
焉
　　德祐二子名
福王長子小字祐孫(庚子生/即不育)次日黄氏所生小字德即
紹陵也葢取並立人二字後乃應德祐之號異哉
　　紹陵初誕
紹陵之在孕也以其母賤遂服墜胎之藥既而生子手
足皆軟弱至七歲始能言黄氏德清人乃李夫人從嫁
名定喜後封隆國育聖夫人
　　寧宗不慧
或謂寧宗不慧而訥於言每北使入見或隂以宦者代
答
　　衢吏徐信
衢之常山有道院三月三日上真誕辰道侣雲集吏魁
徐信主此㑹有一道人􁡂得如意袋三寄留徐家約以
四月八日合㑹復至以取且贈以詩云一方眼目共推
尊禍福無門却有門夜半或傳人一語明朝推背受皇
恩徐大刻之石及期道人不至未幾詹峒作梗諉其罪
於徐夜半省劄下竟伏極刑(陸大匹時為龍/游宰親言之)
　　征日本
至大十八年大軍征日本船軍已至竹島與其太宰府
甚邇方號令翌日分路以入夜半忽大風暴作諸船皆
擊撞而碎四千餘舟所存二百而已全軍十五萬人歸
者不能五之一凡棄糧五十萬石衣甲器械稱是是夕
之風木大數圍者皆拔或中折葢天意也(李順文為令/史目擊而言)
　　束手無措
束元嘉知嘉陵(泰/州)禁醋甚嚴有大書於郡門曰束手無
措
　　蜘蛛珠
蒙古及之在福建省時有村落小民家一婦人以織麻
為業每夜漚麻於大水盎中忽一日視之盎中水涸矣
視之初無鏬漏凡數夕皆然怪其異至夜俟之夜過半
果有一物來徑入盎中飲水其身通明如月光炤滿室
婦細視之乃一白蜘蛛耳其大如五斗栲栳其婦遂急
以大雞籠罩之割其腹内得一珠如彈丸大照明一室
是夕地分軍士皆見其家有火光燭天疑為有火翌日
遂往扣其婦人以為無有軍人之黠者以言誘之終不
能隱遂出示之其卒脅以威以十五千得之既而千户
知其事復殺卒以取之如此轉數手亦殺數人最後歸
之蒙古遂以所得福王玉枕併進之遂得江浙省平章
聞内府一珠向以數千錠得之於海賈方之此珠不及
其半葢絶代之寶也
　　佛蓮家貲
泉南有巨賈南蕃回回佛蓮者蒲氏之壻也其家富甚
凡發海舶八十艘癸巳歲殂女少無子官沒其家貲見
在珍珠一百三十石他物稱是省中有榜許人告首隱
寄債負等
　　聖鐵
有所謂聖鐵者凡人佩之刀兵皆不能入嘗以羊試之
良驗又謂此鐵佩之刀兵所至則鐵隨應之終不可入
又云此鐵大者僅如豆破肉入之身中或遇刀兵則此
鐵隨以應之更不可入未知孰是聞張眼子有之
　　華岳阿房基
王國用僉省云五岳惟華岳極峻直上四十五里遇無
路處皆挽鐵絙以上有西岳廟在山頂望黄河一衣帶
水耳所謂龍池者僅方丈龍在則水深黑龍不在則清
見底山有郭仙姑者年二百六七十歲矣曾事陳希夷
又常隨吕公遊於世又云阿房宫基址尚存前殿縱廣
各數里可容萬人其大可知
　　釘官石
又云釘官石在長安城中色青黑其堅如鐵凡新進士
求仕者以大釘釘之如釘徑入則速得美官否則齟齬
不能入入亦不能快利也石上之釘皆滿
　　張氏銀窖
張府主奉位酒庫屋其左則蒙古平章之居一日蒙古
欲展地丈餘主奉者不獲已與之彼方毁舊垣再築於
舊基得烏銀數十大笏皆奄有之葢張氏之宿藏也
　　猪禍
至元癸巳十二月内村落間忽偽傳官司不許養猪於
是所有悉屠而售之其價極廉不知何祥也
　　張松
世俗命強記者曰張松按蜀紀劉禪紀注楊修以所撰
兵書示張松飲宴間一看便暗誦之即此也
　　桃符獲罪
鹽官縣學教諭黄謙之永嘉人甲午歲題桃符云宜入
新年怎生呵百事大吉那般者為人告之官遂罷去
　　龍蚌
老學菴筆記言壽春縣灘上有一蚌其中有龍蟠之迹
以為絶異余嘗於楊氏勤有堂見其亦𩔖此疑即壽春
之物既而隣邸有六家有客人持一蚌殻求售其中儼
然一蛇身纍纍若貫珠乃知天壤之間毎有竒事
　　透光鏡
透光鏡其理有不可明者前輩傳記僅有沈存中筆談
及之然其說亦穿鑿余在昔未始識之初見鮮于伯機
一枚後見霍清夫家二枚最後見胡存齋者尤竒凡對
日暎之背上之花盡在影中纎悉畢具可謂神矣麻知
幾嘗賦此詩得名余嘗以他鏡視之或有見半身者或
不分明難得全體見者太平廣記第二百三十卷内載有
侯王授王度神鏡承日照之則背上文盡入影内纎悉
無失然則古亦罕見也
　　菖蒲子
菖蒲花候結子老收之至梅月用米飲同子嚼碎噴在
大炭上則自然生苗極細可愛然止是虎鬚耳昌化有
此苗(章愛/山)
　　死馬殺人
凡驢馬之自斃者食之皆能殺人不特生丁瘡而已豈
特食之凡剝驢馬亦不可近其氣薰人亦能致病不可
不謹也今所賣鹿脯多用死馬肉為之不可不知
　　𤓰哇銅器
徐子方嘗得𤓰哇國一銅器𩔖箕徑約四寸從約三寸
其中有梁如斗梁上坐國主國后二像一人侍側極其
醜惡如優人之𩔖其側有兩人首殊不知為何所用也
　　黑漆船
趙梅石孟㬢性侈靡而深嶮其家有沉香連三暖閣窻
户皆鏤花其下替抜亦鏤花者下用抽替打篆香於内
香霧紛郁終日不絶前後皆施錦簾他物稱之後聞獻
之福邸云後為都大坑冶又造黑漆大坐船船中蝗板
皆用香楠鏤花其下焚沉腦如前閣子之製吕師䕫親
見之遂號孟㬢為黑漆船後餓死於燕京(存/齋)
　　周彌陀入冥
湖州貴涇坊有周彌陀者其人手中有彌陀印故得名
為人善良且孝忽以病殂以心腹未寒未敢殮越二日
復甦曰此番得生皆陳尚書之力因言至一官府囚徒
甚衆仰觀據案者即陳本齋尚書也(存字/體仁)見謂曰汝吾
賃户也何緣至此檢大簿曰此人極孝且所追同姓名
可令發回蹶然而甦好事者雖能言未之信也未幾廉
訪分司嶭特穆爾自嘉興至霅因扣左右曰前宋有馬
裕齋陳本齋否衆曰然因言在嘉興時一書吏暴死一
夕方甦因言入冥有二冥官以簿參照誤而遣回吏語
之曰此善惡判官也惡判官乃馬裕齋善判官乃陳本
齋耳乃與周彌陀之事正相合亦可怪(衢按裕齋/名光祖)
　　馬相漂棺
饒州樂平縣中有某人者元執役於馬相府後以病死
入㝠見中坐者乃馬相公也其人舉首叩頭以求救既
而以悞追放還方出馬即呼語之曰汝回人間可與吾
兒言我屋已漏損一角宜亟修之可憐兒子讀書將來
有用處既甦遂往馬府告之然所居之第初無損漏之
事越明年山中發洪水馬相之墓適當其衝遂為大水
漂其棺隨流而去莫知所之至四十里之外為枯槎挽
定適渡子見之訝其棺華大疑非常人者即舉渡船中
載之以歸既而馬府物色得之給賞取回改葬焉此事
陳無逸在婺源為山長時見張伯大家言之甚詳伯大
丞相之妹壻也
　　伯宣被盜
劉伯宣為宣慰司同知去官日泊北闗外俞椀盞家之
別室一夕為偷兒盜去銀匙筯兩副及毛衫布海青共
三件次日幾無可著之衣其家即欲經官捕盜伯宣不
許因自於門首語其隣曰此輩但知為盜而不知吾乃
窮官人也所有之物不過如此萬一見獲遂壞此生銀
匙筯入其手亦不願得但衣服頗覺相妨仍見還可也
幸相體此意人皆笑其迂越再宿忽得一簏於屋後空
地視之毛衫布衣皆在焉劉公一言信及穿窬非一日
之積也(白廷/玉)
　　李性學
李性學之為吾教也有詩云天下今無讀書者世間惟
有作詩人其後得罪於巨室故遭完顔御史之怒杖幾
及身閻子靜援之而免於是怒之者有牆壁之文醜詆
有云挂腐鼠於書齋之内謂辟蠅營避飛蚊於錦被之
間有如龜縮喫帶糠糙米粥啜無鹽淡菜羮猫兒常寶
玩於房中蝨子任珠懸於衣上又云胗病知心脉之已
死自縊有頸痕之尚存先是性學嘗以儷語數范葯莊
之惡有云面帶墨香口尚乳臭等語此其報也
　　夏駕山
吾鄉妙喜謂之杼山謂夏杼嘗巡厯於此故名其西曰
夏駕山又有所謂夏王村者皆是也今乃訛夏王為下
黄夏駕為下夾且名其上曰上夾以成偽焉
　　渴字無對
衞山齋云凡字皆有對如饑之對飽寒之對暖悲之對
歡之𩔖是也獨有渴字無不渴一字對之此雖戲言亦
似有理又云向見鄉先生言闗雎后妃之德註家皆指
后為太姒非也葢后即君耳妃乃夫人以夫人為后乃
自秦始耳
　　觀堂二石
徐子方云向到故内觀堂有黑漆厨内龕二石髙數尺
其一有南斗六星隱起石上刻金書南極呈祥其一有
北斗七星亦隱起而色白刻曰北斗降瑞及再至杭則
觀堂已化為佛寺此石莫知所在矣
　　董儀父論易
董儀父鴻嘗云易有聖人之道四焉王輔嗣去三而存
一於道闕焉晦菴知其為非所以本義啓蒙各以卜筮
言之然雖知其為卜筮之道而不知其所以為卜筮之
道不過復以理言之則亦何異乎輔嗣哉
　　棺葢懸鏡
今世有大殮而用鏡懸之棺葢以照尸者往往謂取光
明破暗之義按漢書霍光傳光之喪賜東園温明服䖍
曰東園處秘器以鏡置其中以懸尸上然則其來尚矣
　　北地賞柳
焦達卿云韃靼地面極寒並無花木草長不過尺至四
月方青至八月為雪虐矣僅有一處開混堂得四時陽
氣和暖能種柳一株土人以為異卉春時競至觀之
　　光祿寺御醴
達卿嘗為光祿寺令史掌醴事云炊米之器皆以温石
為大釜(温石即/菜石)甑以白檀香若甕盎之𩔖皆銀為之極
其侈靡前代之所無也車駕毎親幸焉所掌必以大頭
目外廷丞不足道也
　　姦僧偽夢
安吉縣朱實夫馬相碧梧之壻也有温生者因朱而登
馬相之門近復無聊遂依白雲宗賢僧錄者無以媚之
乃創為一說云曩聞碧梧與之言云向在相位日蒙度
宗宣諭云朕嘗夢一聖僧來謁從朕借大内之地為卓
錫之所朕嘗許之是何祥也馬雖知為不祥而不敢對
今白雲寺所造般若寺即昔之寢殿也則知事皆前定
於是其徒遂以此說載之於寺碑以神其事嗚呼使當
時果有此夢方賈平章當國安得獨語馬公使馬公果
聞此語安得不使子姪親友知之且獨語門吏耶可見
小人之無忌憚如此余恐後人不知而輕信故不得不
為之辯(金一之/蓀壁云)
　　沉香聖像
杭西湖延祥觀四聖小像并從人共二十身皆蠟沉香
凡數百兩即韋太后北巡狩歸日所雕皆飾之以大珠
及楊髠據觀為寺盡取之為笠珠及香餅可歎也(杜秋/泉)
　　西湖好處
江西有張秀才者未始至杭胡存齋攜之而來一日泛
湖問之曰西湖好否曰甚好曰何謂好曰青山四圍中
涵綠水金碧樓臺相間全似著色山水獨東偏無山乃
有鱗鱗萬瓦屋宇充滿此天生地設好處也此語雖麄
俗然能道西湖面目形埶為可喜也
　　石庭苔梅
宜興縣之西地名石庭其地十餘里皆古梅苔蘚蒼翠
宛如虬龍皆數百年物也有小梅僅半寸許叢生苔間
然著花極晩詢之土人云梅之早者皆嫩樹故得春最
早樹老則得春漸遲亦猶人之氣血衰旺老少之異也
此說前所未聞梅間有小溪流水横貫交午橋下多小
石圓淨可愛時有産花鳥及人物者近世以來則有騎
而笠者葢天地之氣亦隨時而賦形尤可異也
　　陳諤搗油
陳諤字古直號埜水嘗為越學正滿替往婺之廉司取
解由歸途偶憇山家有長髯野叟方搗桕子作油見客
至遂少輟相問勞曰君亦儒者邪持盃茶飲之遂問今
將何往陳對以學正滿替欲倒解由別注他缺髯叟忽
作色而起曰子自倒解由我自搗桕油遂操杵臼不復
再交一談陳異而詢於隣人云此傅秀才隱者也惡君
言進取事故耳陳心甚愧之因賦詩云忽遇深山避世
翁居然沮溺古人風老來一出為身計不滿先生一笑
中
　　襄鄂百詠
又云向在鄂渚正值己未透渡之變至辛酉閏十一月
二十一日解圍嘗作鄂渚百詠以記一時之事多歸功
於賈老中間有一首云久戍蕃兵已念家將軍何不奏
胡家今朝忽報嚴圍解白雪紛紛亦散花賈見散花之
語大怒捕陳甚急陳窘甚求救於趙晦巖晦巖為解釋
乃免
　　打聚
闤闠瓦市專有不逞之徒以掀打衣食户為事縱告官
治之其禍益甚五奴輩苦之切視其所溺何妓於是假
金以償其直然後許以嫁之且俾少俟課錢足日取去
然所逋故爾悠悠使延引歲月而不肖子隂墮其計中
反為外䕶雖欲少逞故智不可得矣其名曰打聚
　　家之巽三賢詩
家志行嘗和三賢堂詩云孤峰落魄一詩人白傅何曾
號直臣較似眉山敢同傳並祠浙水恐誣神人非倫擬
終非偶論貴平和不貴新爭似獨尊元祐學髙堂正笏
更垂紳又誰稱三老作三山(方回曾以香山眉/山孤山為三山也)夫子寧
居季孟間駱廄侍人多媿色鼈頭處士若為攀辭章小
技應間事節義千年真大閑何似眉山專一壑九京賢
聖盡歡顔雖然志行尊坡翁是也貶二賢無乃過乎何
不反觀自己為德政碑以媚楊髠受僧賂以作寺記義
方之訓可笑由徑之歡不慙奈何
　　四聖水燈
西湖四聖觀前毎至昏後有一燈浮水上其色青紅自
施食亭南至西陵橋復回風雨中光愈盛月明則稍淡
雷電之時則與電爭光閃爍余一之所居在積慶山巔
毎夕觀之無少差凡看二十餘年矣
　　大辟登科
南康劉以仁嘗手殺其叔里族買靜不經有司後竟登
寶祐癸丑第及官長沙令江古心嘗云糊名考校中諸
行百户何所不有雖盜賊大辟亦可登科改秩云
　　黄王不辨
浙之東言語黄王不辨自昔而然王克仁居越榮邸近
屬也所居嘗獨燬於火於是鄉人呼為王火燒同時有
黄瑰者亦越人嘗為評事忽遭臺評云其積惡以遭天
譴至於獨焚其家鄉人有黄火燒之號葢誤以王為黄
耳邸報既行而評事之隣有李應麟者為維揚幕一見
大驚知有被火之事亟告假而歸制使李應山憐之饋
以官楮二萬及歸則家無患乃知為誤耳葢黄無辜而
受王之禍而李無望而得二萬之獲殊可笑
　　押韻語錄
劉後村嘗為吳恕齋作文集序云近世貴理學而賤詩
賦間有篇詠率是語錄講義之押韻者耳
　　演福新碑
家之巽志行為演福寺作觀音殿碑所得幾何乃大罵
賈相以示髙殊不知其寺常住贍僧田一萬三千畝乃
賈相所捨也其碑具銜云前朝奉大夫祕書省挍書郎
兼國史編修官實錄院撿討官殊不知此二兼職非卿
監不可也意者欲愚庸髠眩俗眼以為榮耳碑成打造
遍送當路其後官司打勘沒官田土則賈相所捨寺中
萬三千畝正在數中省官呼釋髠問之云賈似道既捨
許多田與寺中不知寺中呼之為何稱曰大檀越也曰
寺中亦感激他否曰大衆仰食於此田安得不感激曰
既是如此何乃刻碑毁罵邪髠無以應之以此知公論
在人心無間於南北也
　　喜行古禮
吳中一富家子粗識字而騃然其性僻專喜行古禮闢
大堂以祀夫子凡朔朢二丁必大集里中士人以行禮
凡俎豆衣冠之具及祭饌牲酒莫不精腆毎一行禮必
有重費不靳也然其人初無識解不過所存如此亦可
尚也
　　龍畏神火
乙未歲五月宜興近湖之地忽有二龍交鬭俱墜於湖
其長無際頃刻大風駕水髙丈餘而至即有火塊大如
十間屋者十餘自天而墜二龍隨即上升葢天恐其為
禍驅神火逐之使少緩須㬰則百里之内皆為巨壑矣
余向者舟經德清之桃園其稻田皆焦黑凡數十畝遂
艤舟問其里人云昨午有大龍自天而墜下隨即為地
火所燒而飛去葢龍之所畏者火耳
　　不葬父妨子
或謂停父母之喪久而不塟者則其子孫毎歲縮小近
見錢達可康自修二子之事皆然此其異也(姚子/敬云)
　　多景紅羅纏頭
張于湖知京口王宣子代之多景樓落成于湖為大書
樓扁公庫送銀二百兩為潤筆于湖却之但需紅羅百
匹於是大宴合樂酒酣于湖賦詞命妓合唱甚懽遂以
紅羅百匹犒之
　　韓平原姓王
王宣子嘗為太學博士適一婢有孕而不容於内出之
女僧之家韓平原之父同鄉與之同朝無子聞王氏有
孕婢在外遂明告而納之未幾得男即平原也
　　烏銀江䖴
承平時貴家以鳥銀為江䖴殻外具細紋而色似真每
宴集則以此眩䖴柱以供客可謂富貴之極也(胡存/齋)
　　金紫銀青
廣西諸洞産生金洞丁皆能淘取其碎粒如蚯蚓泥大
者如甜𤓰子故世名𤓰子金其碎者如麥片則名麩皮
金金色深紫比之尋常金色復加二等此金之絶品也
銀之品有紋如羅甲者有松紋者有中窪而郭髙者皆
為精銀其絶品則色青故官品有金紫銀青之目葢金
至於紫銀至於青為絶品也(張敬/堂)
　　烏賊得名
世號墨魚為烏賊何為獨得賊名葢其腹中之墨可寫
偽契劵宛然如新過半年則淡然如無字故狡者專以
此為騙詐之謀故諡曰賊云
　　天雨豆米
至元丙申三月十八日永嘉天雨黑米粒小而多飯可
食(陳本/齋云)泉州雨紅豆亦可為飯其色如丹砂前未見也
(徐容/齋云)乙未歲江西歉甚時天亦雨米貧者得濟富家所
雨則雪也此又異甚(胡存/齋云)
　　朱宣慰詩
日觀僧子温善作墨蒲萄時書詩文句於上或有可喜
者嘗在朱宣慰家作畫訖遂寫一詩在上云昔有朱買
臣今有朱宣慰兩箇擔柴夫並皆金紫貴朱老欣然曰
朱清果是賣蘆柴出身和尚說得我著遂饋贐資五錠
酬之
　　杏仁有毒
松雪云杏仁有大毒須煮令極熟中心無白為度方可
食用生則能殺人凡煮杏仁汁若飲犬猫立死
　　章宗效徽宗
金章宗之母乃徽宗某公主之女也故章宗凡嗜好書
劄悉效宣和字畫尤為逼真金國之典章文物惟明昌
為盛
　　茯苓益松
凡所砍大松根下枯而紅潤者其下必有茯苓葢得茯
苓所養故耳人能服餌豈無竒功
　　虎引彪渡水
諺云虎生三子必有一彪彪最獷惡能食虎子也今聞
獵人云凡虎將三子渡水慮先往則子為彪所食則必
先負彪以往彼岸既而挈一子次至則復挈彪以還還
則又挈一子往焉最後始挈彪以去葢極意闗防惟恐
食其子故也
　　撩紙
凡撩紙必用黄蜀葵梗葉新擣方可以撩無則占粘不
可以揭如無黄葵則用楊桃藤槿葉野蒲萄皆可但取
其不粘也
　　冬至前造酒
凡造酒令冬至前最佳勝於臘中葢氣未動故也今造
鹽菜者亦必於冬至前則可以久留矣此說極有理(李/靜)
(仙/)
　　壬日扦種
芒種後壬日入梅壬日所種花草雖至難活者亦皆活
申日亦可
　　白蠟
江浙之地舊無白蠟十餘年間有道人自淮間帶白蠟
蟲子來求售狀如小芡實價以升計其法以盆桎樹(㭫/字)
(未/詳)樹葉𩔖茱茰葉生水傍可扦而活三年成大樹每以
芒種前以黄草布作小囊貯蟲子十餘枚遍挂之樹間
至五月則每一子中出蟲數百細若蠛蠓遺白糞於枝
梗間此即白蠟則不復見矣至八月中始剝而取之用
沸湯煎之即成蠟矣(其法如煎/黄蠟同)又遺子於樹枝間初甚
細至來春則漸大二三月仍收其子如前法㪚育之或
聞細葉冬青樹亦可用其利甚博與育𧖟之利相上下
白蠟之價比黄蠟常髙數倍也
　
　
　
　
　
　
　
　
　
　
　癸辛雜識續集卷下
欽定四庫全書
　癸辛雜識别集卷上
　　　　　　　　　　　　　宋　周密　撰
　　汴梁雜事
羅夀可丙申再游汴梁書所見梗㮣汴學曰文學武廟
即昔時太學武學舊址文廟居汴水南面城背河栁堤
蓮池尚有璧水遺意太學與首善閣五大字石刻皆蔡
京奉勑書先聖之右為孟左為顔作一字位置不可曉
北方學校皆然先聖先師各有片石鐫宋初名臣所為
賛獨先聖太祖御製也講堂曰明善蔵書閣曰稽古古
碑數種如宋初翰苑題名開封教授題名九經石板堆
積如山一行篆字一行真字又有大金登科題名女真
進士題名其字𩔖漢而不可識司天臺太嵗殿徽宗草
書九曜之殿舊開封府有府尹題名起建隆元年居潤
繼而晉王荆王而下皆在焉獨包孝肅公姓名為人所
指指痕甚深樓閣最髙而見存者相國寺資聖閣朝元
宫閣登雲樓資聖閣雄麗五簷滴水廬山五百銅羅漢
在焉國初曺翰所取者也朝元宫閣即舊日上清儲祥
宫移至岧嶤半空登雲樓俗呼為八大王樓又稱譚(一/作)
(潭/)樓葢初為燕王元儼所居後為巨璫譚積有之其竒
峻雄麗皆非東南所有也朝元宫殿前有大石香鼎二
製作髙雅聞熙春閣朝元宫有十餘座徽宗毎宴熙春
則用此燒香於閣下香烟蟠結凡數里有臨春結綺之
意也朝元宫虚皇臺亦上清移來下有青石礎二刻畫
龍鳯團花極工巧舊時是朱温椒蘭殿舊物臺上有拜
石方廣二丈許光瑩如璧玉四畔刻龍鳯雲霧環繞内
留品字三方素地云是宣政内醮時徽廟立於中林靈
素王文則居兩傍也汴之外城周世宗時所築神宗又
展拓其髙際天堅壯雄偉南闗外有太祖講武池周美
成汴都賦形容盡矣梁王鼓吹臺徽宗龍徳宫舊基尚
在開封府衙後有蠟梅一株以為竒遂創梅花堂北人
言河北惟懐孟州號小江南得太行障其後故寒稍殺
地暖故有梅且山水清逺似江南云南門外有五岳觀
太乙宫岳帝殿極雄壯華麗宫連跨小樓殿極天下之
巧俗呼為暖障聞汴有大殿九聞(一作/間)者五相國太乙
景徳五岳盡雕鏤窮極華侈塑像皆大金時所作絶妙
徽宗定鼎碑瘦金書舊皇城内民家因築牆掘地取土
忽見碑石穹甚其上雙龍龜趺昻首甚精工即痩金碑
也四方聞之皆捐金求取其家遂専其利蔡京題額政
和定鼎之碑或云九鼎金人未嘗遷亦只在土中或水
中耳如資聖閣登雲樓覆壓嵗久今其地低陷甚多曽
記佛書言山河大地凡為城邑宫闕樓觀塔廟亦是緣
業深重所致光教寺在汴城東北角俗呼為上方寺琉
璃塔十三層鐡普賢獅子像甚髙大座下有井以銅波
斯葢之泉味甘謂通海潮旁有五百羅漢殿又云五百
菩薩像皆是漆胎裝麗金碧窮極精好普賢洞記石碑
甚雅金皇統四年四月一日奉議大夫行臺吏部郎中
飛騎尉施宜生撰并書所謂方人者也後為金相字步
驟東坡寺入門先經蔵殿蔵殿極工巧四隅不動其中
運轉經卷無倫次皆唐人書也極精妙太廟街近城有
古觀音寺北齊施主姓名碑佛殿開寳皇后命孫徳元
畫西方浄土極竒古精妙僅存半壁僧崇化大師為之
讃書亦有法相國寺佛殿後壁有咸平四年翰林髙待
詔畫大天王尤雄偉殿外有石刻東坡題名云蘓子瞻
子由孫子發秦少㳺同來觀晉卿墨竹申先生亦來元
祐三年八月五日老申一百一嵗又片石刻坡翁草書
哨遍石色皆如𤣥玊寳相寺俗呼為大佛寺有五百羅
漢塑像甚竒古又噀水石龍鐫刻甚精皆故宫物也
　　蟛􁥦餛飩
軒渠錄載有人以糟蟹饊子同薦酒者或笑曰只是家
中沒物事然此二味作一處怎生喫衆以為笑近𫝊溆
浦富家楊氏嘗宴客作蟛􁥦餛飩真可作對也
　　包宏齋桃符
包宏齋恢致仕後歸作園於南城題桃符云日短暫居
猶旅舍夜長宜就作祠堂年八十七薨
　　南風損藕
近聞亭臯蕩户云毎嵗夏月南風少則好藕晒荷葉遇
雨所著處皆成黑㸃蔵荷葉則須宻室見風則蛀損不
堪用矣
　　燈檠去蟲
桃樹生小蟲滿枝黑如蟻俗名砑蟲雖用桐油洒之亦
不盡去其法乃用多年竹燈檠掛壁間者掛之𣗳間則
紛紛然墜下此物理有不可曉者戴祖禹得之老圃云
　　魚苖
江州等處水濱産魚苖地主至於夏皆取之出售以此
為利販子輳集多至建昌次至福建衢婺其法作竹器
似桶以竹絲為之内糊以漆紙貯魚種於中細若針芒
戢戢莫知其數著水不多但陸路而行毎遇陂塘必汲
新水日換數度别有小籃製度如前加其上以盛養魚
之具又有口圓底尖如罩籬之狀覆之以布納器中去
其水之盈者以小椀又擇其稍大而黒鱗者則去之不
去則傷其衆故去之終日奔馳夜亦不得息或欲少憩
則専以一人時加動搖葢水不定則魚洋洋然無異江
湖反是則水定魚死亦可謂勤矣至家用大布兜於廣
水中以竹掛其四角布之四邊出水面尺餘盡縱苖魚
於布兜中其魚苖時見風波㣲動則為陣順水旋轉而
㳺戲焉養之一月半月不覺漸大而貨之或曰初養之
際以油炒糠飼之後竝不育子
　　同里虎
近嵗平江虎丘有虎十餘據之同里葉氏墓舍在焉其
一大享堂虎専為食息之地凡人獸之骨交藉於地蛇
骨亦有之聞虎之飢則兼果實皆啖不特獸也其堂下
大泥潭虎飽則展轉於中傍居之人熟窺之凡食男子
必自埶起婦人必自乳起獨不食婦人之隂或有遇之
者當作埶與之敵而旋退引至曲路即可避去葢虎不
行曲路故也
　　陶裴雙縊
丙申嵗九月九日紀家橋河北茶肆陶氏女與裴叔詠
第六子合著衣裳投雙繯於梁間且先設二神位仍題
自己及此婦姓名炷香然燭酒果羮飯燭然未及寸而
殂矣嘗記淳熙間王氏子與陶女名師兒共溺西湖有
人作長橋月短橋月正其事也至載之周平園日記何
前後盛情之事皆生於陶氏門中邪近至元二十七年
大水湖州府儀鳯橋下有新生死小兒棄於水中者兩
首四臂四足面相向抱持胸脇相連一男一女丐者取
以示人而乞錢疑皆此輩所幻也怪哉
　　因庸堂
謝府有因庸堂穆陵御書二字葢出崧髙之詩云因是
謝人以作爾庸注云謝乃周之南國也此詩美宣王能
建國褎賞申伯於此取義固佳然於兩句中各取一字
亦太穿鑿矣
　　徳夀買市
隆興間徳夀宫與六宫竝於中瓦相對令修内司染坊
設著位觀孝宗冬月正月孟享回且就看燈買市簾前
堆垜見錢數萬貫宣押市食歌呌直一貫者犒之二貫
時尚有京師流寓經紀人如李婆婆魚羮南瓦張家圓
子之𩔖
　　天狗墜
丙申十一月十七日冬至是夜三鼓有大聲如發火砲
震動可畏雞犬皆鳴次日金一山自山中來云山中之
聲尤可畏雉皆鳴或云天狗墜故也
　　丁酉異星
丁酉正月初二日乙丑夜二鼓天井巷張家金銀鋪遺
漏是夕天中有如雲氣赤色其大如箕而㣲長或謂其
大星余目昬視之不見疑此雲氣為火氣所爍而然凝
然不動殊為可異不知何物也
　　彗星改元
是歳二月忽有傳夜後西北角有星光芒曳尾者余不
之信數夕起觀皆無所見一夕於西邊見大星光芒正
在胃昴間然考之則太白耳益疑小人妄傳繼而有自
呉來者云船中見之甚的𩔖景定彗星而尾短僅數尺
耳余終未之信也及三月十七日詔書到杭改元大徳
有云星芒示變天象儆予始信前者為信然也
　　和劑藥局
和劑恵民藥局當時製藥有官監造有官監門又有官
藥成分之内外凡七十局出售則又各有監官皆以
選人經任者為之謂之京局官皆為異時朝士之儲悉
屬之太府寺其藥價比之時直損三之一毎嵗糜户部
緡錢數十萬朝廷舉以償之祖宗初制可謂仁矣然弊
出百端往往為諸吏藥生盜竊至以樟腦易片腦台附
易川附囊橐為姦朝廷莫之知亦不能革也凡一劑成
則又皆為朝士及有力者所得所謂恵民者原未嘗分
毫及民也獨暑藥臘藥分賜大臣及邊帥者雖𨽻御藥
其實劑局為之稍精緻若至寶丹紫雪膏之𩔖固非人
間所可辦也若夫和劑局方乃當時精集諸家名方凡
經幾名醫之手至提領以從官内臣參校可謂精矣然
其間差訛者亦自不少且以牛黄清心丸一方言之凡
用藥二十九味其間藥味寒熱訛雜殊不可曉嘗見一
名醫云此方止是前八味至蒲黄而止自乾山藥以後
凡二十一味乃補虚門中山芋丸當時不知縁何誤寫
在此方之後因循不曽改正余因其説而攷之信然凡
此之𩔖必多有之信乎誤註本草非細故也
　　葛天民賞雪
葛天民字無懐後為僧名義銛字朴翁其後返初服居
西湖上一時所交皆勝士有二侍姬一曰如夢一曰如
幻一日天大雪方擁爐煎茶忽有皁衣者闖户將大璫
張知省之命(即水張/大尉也)招之至總宜園清坐髙談竟日既
甚寒劇且覺腹餒甚亦不設杯酒直至晚一揖而散天
民大恚步歸以為無故為閹人所辱至家則見庭户間
羅列奩篚數十紅布囊亦數十凡楮幣薪米酒殽甚至
香茶適用之物無所不具葢此璫故令先怒而後喜戲
之耳
　　彭晉叟
彭晉叟福州侯官人亦有學文亦竒受業京庠毎試多
居首𨕖胡穎為浙西憲政尚猛厲物情不安彭因偽作
臺章以脅之有尼僧為之表裏使以藳示之曰得之臺
中行且止矣胡懼就致禱約以獲免當以數萬為謝已
而月課不及胡遂作臺長江古心書厯述所聞以謝之
古心下京府名捕時政放堂試賦題出王言如絲彭為
首冠破云王妙心緯言闗化機於未布以先謹如有絲
之至㣲掲曉之際彭已寘理乃以次名代之獄成黥𨽻
貴州久之宛轉自如得至静江適當詔嵗入貢闈為編
欄遇都吏一子於場中口授三卷得預薦送吏深徳之
未有以報乃為之謀曰經翰潘公諟汝鄉人也盍往歸
之彭以呈面為難又命之作劄吾當為通潘見其辭藻
粲然亟令來見深愛其才而革面無策為之重嘆曰吾
當思一策以處既數日乃曰得其説矣使具戎服介之
經帥府時姚橘洲希得領桂管因從容為地且令修一
儷語為贄彭退思數日未能措詞乃往見潘求教潘為
之思有頃拊髀曰吾已得一聨矣曰失邯鄲之步為吾
黨羞借荆州之階以軍禮見使緒成之且為㸃定約日
導之以前橘洲庭見之彭趨進八拜如儀乃以贄上橘
洲觀之喜甚詳詢始末留之書院授以文𨕖使分𩔖之
以觀其能否未幾書成橘洲益喜使諸子師之資身之
計漸裕旋得勇爵納妾有家繼得兩子橘洲入為文昌
兼夕拜使與俱行繳駁之章多出其手復出入無間輒
登市樓恣肆無忌為人指目聞於當路於是逮治填配
押回原𨽻所橘洲亦以此去國彭後與黎峒通為具舟
楫盡室以行莫知所之
　　唐堯封
唐仲友之父侍御堯封孝廟時以禮部侍郎大司成除
侍御有直聲嘗論錢尚書禮左遷小龍場及去國同朝
送之館學為空孝宗知之嘆曰遂為唐氏百年口實初
入言路錢迎問第一人答以方思之歸語仲友仲友曰
大人失言當云此行正為公來也
　　林喬
林喬泉州人頗有記問初㳺京庠淳祐丙午宗學時芹
齋與太學禔身齋争妓魏華喬挾府學諸僕為助遂成
大鬨押往信州聴讀因與時貴㳺從賡唱放浪狎邪題
詩於茶肆云斗州無頓閒身處時向梅花走一邅士論
薄之旋登徐元杰之門後元杰死徐徑畋李斛峯皆以
應用之往來既而元杰家為伐柯一村豪家為接脚壻
其幼子寓城中有地占為菜園與趙温州崇機鄰守皆
有月饋其門如市數年得自便寳祐癸丑買福州待補
作申如名納卷題出言行樞機動天地遂中魁選欲參
學為人所攻而止久之上書特補保義郎領錢億萬往
謀北事時景定初也繼又赴有官漕試得薦登第随被
論駁經營復得官戎議之𩔖還寓信州朱浚為守不往
見且語詆之朱怒据摭其罪押回本貫與蒲舶交借地
作屋王茂悦為舶使蒲八官人者漏舶事發林受其白
金八百錠許為言之既而王罷去蒲併攻之且奪其所
借地乃往從元杰之子直諒以清潭和買吏屋且任和
糴既而直諒得憲節林随以行後以詞訴為徐帥擇齋
明叔所治押往五年摧鋒軍寨拘鎖而殂時咸淳二年
也或言後改名為天同字景鄭云
　　李夢庚
李夢庚者襄陽人善文不偶歸而治生其子能文而不
肖數盜用父財父欲殺之宗黨勸止使其子拜且謝或
告以父已負劍子甚恐拜方起而劍欲及亟走避閉門
劍入門者幾寸其子後魁浙漕薦襄帥以書抵漕漕說
友曰今嵗漕魁乃夢庚之子也其論尾之語曽見之否
其語曰世豈有棄鯀而不用其子者哉聞者莫不大噱
云
　　陳憍如尊者
王臞軒清舉到省道經建陽謁夢葢竹廟夢至王者居
有五百人列坐而虚其四臞軒未至有呼者曰官人位
在此王既坐舉首見席端乃一僧王負氣怒甚左右曰
此陳憍如尊者遂寤及廷唱大魁乃呉潜也
　　史浩傳賛
烏珠石蜟脩四朝國史(髙孝/光寜)其賛史浩略云其在太子
家號為智囊又其當國多引天下知名之士朱熹其首
也然其意以為知名之士皆天所與蔽而不揚則是違
天而不問其道之行與否也因此忤穆陵意得譴去國
葢専為張魏公地耳後改俾别為賛云獨用兵一事與
時賢異豈非欲先報本而後機㑹歟
　　唐震黄震
唐震黄震撫州信州俱是二千之石皆為九百之頭唐
嘗為桐川倅以本㕔糜費取辦於吏欲從州郡具申省
部罷本㕔守倅皆謂言曺廢置當出朝廷不從之且宜
於科名量撥為助遂止唐後知饒州北兵之來官軍與
羣盜交亂唐以北兵輒出禦之遂死於難黄後持使節
幸存於鄞云
　　男不授女狀
林靖之共甫初筮越之民曺常直議舍同幕東萊吕延
年後仲在焉有婦人來投牒吏無在者林欲前受之吕
自後止之曰男女授受不親林竦然而止毎稱以誨子
孫云
　　沈次卿
沈次卿者呉興人待制之後常登趙節齋之門趙尹京
使提督十三酒庫課以増羨而人怨咨常言比較自有
捷法既不害物自可沮勸其法使拍户於本府入錢給
由詣諸庫打酒仍使自擇所向遇比較則萃諸庫而視
其所售之多寡取其殿最之尤者加之賞罰誡令不煩
激厲自倍真不易之良法也
　　陳預知
陳預知者有術陳叔方作邑時扣以事陳令於心無事
時入静室坐一二日却見問節齋如其説而後召之陳
使随意寫詩文一兩句而緘之然後疏己所推為驗節
齋所書陽春布徳澤以王度日清夷為對陳出視之不
差因語節齋曰君官職皆已前定但遇事只可做五分
節齋毎用其説以自警也
　　牧羊子
湖州卜者牧羊子識章文莊於未遇時及仕再筮皆不
許其得禄果連丁艱既而曰今可仕矣且不在外遂由
掌故以致兩地又嘗語醫者李垕父曰君當飲於省中
鄉人傳以為笑後文莊貴常招之胗脈留與共飯於省
閣因舉舊話一笑
　　何生五行
平陽縣八丈村有何生者雖為傭而能談五行當詔嵗
設肆城中有士人以女命來扣云有孕方可免災問弄
璋邪弄瓦邪答云也弄璋也弄瓦不知為何等語而去
後果孿生二子一男一女也
　　戴生星術
番禺戴生以術逰臨安時陳聖觀為常博戴許以必當
言路未幾安邊所主字鄭應先語及戴術云渠謂常博
必當言路且與吾鄉象郭閶為代只候其他除即見既
而張志立自小坡出為右史守永嘉而陳文龍冠象論
浙西憲洪畏去職時臺長陳伯大求去甚力郭與陳堅
即皆序升代之為小坡而聖觀與徐卿孫並命為察實
代郭云
　　括蒼趙墓
趙節齋之父國公祖墓在括蒼青田以地本一蜀人所
定約三年復來已而見者皆言其中有水當謀改厝啓
之未畢而前人至見之曰水自有之無害也既啓穴水
綠色以盞勺飲極甘撓之數四一金魚躍出擊殺之又
撓之有二魚復擊其尾縱之曰當出三天子今只作一
半遂復掩之後乃生景獻太子
　　隂陽忌樂
王伋云隂陽家無他惟忌樂二字而已樂惟樂其純陽
純隂忌惟忌其生旺庫墓此水法也謂如子午向午水
甲水皆可向即純陽艮震山庚辛水流即純隂
　　懸棺葬
孔應得云朱晦庵之葬用懸棺法術家云斯文不墜可
謂好竒
　　郭閶
郭閶號方泉廣州人少頡頏場屋其父與廖瑩中之父
有好兩家之子同筆研得第後試邑平江事吕文徳數
以事忤之而亦以受知符代授以書與其子師䕫師䕫
時在從班葢命之薦於時相也郭還里二年漫以書達
之師䕫旋外補繼而如京干堂間廖在翹館聞之使人
通意郭不為汲汲而廖挽之不置未幾除省門充辛未
省闈考官旋入言路廖有所屬往往不能曲意徇之寖
不樂之又虚名實用一疏為陳宜中劉黻所不平達於
賈相大費分解夙有上氣之疾嘔血而死
　　王葢伏法
王葢縣丞福州長溪人嘉定初宦逰京湖時方經敵患
殺人至多積骸如山數層之下復加捜索擊以鐡槌乃
去有未絶者夜見炳燭呵殿而來以為帥也懼甚屏息
窺之旋聞按籍呼名死者輒起應之應已復仆次至其
人亦起應之則又聞有言云此人未當此死乃舉籍唱
曰二十年後當於辰州伏法既得免投僧舍為行者適
郡倅眉山家坤翁來㳺寺中喜其淳厚而文曰肯從我
乎欣然而就家人亦愛之家有女適史植齋李温之子
使從之以往遂居史已而史得辰州欲以自随王猛憶
前事具白辭行史曰吾為郡守豈不能庇汝乃勉從之
至郡踰年史幼女戲後圃為蛇繞王因擊蛇併女斃焉
史怒竟致之法距前神言恰二十年
　　埋蔵㑹
桐州祠山新安雲嵐皆有埋蔵㑹或以為異康植守廣
徳不以為信至用郡印印其封翌日發視無有焉或以
見異恐未必然余按周禮以貍沈祭山林川澤注祭山
林曰貍川澤曰沈然則尚矣
　　東遷道人
丙子北師自蘇入杭道由東遷有道人結茅岸傍備水
飲以施行者化縁募鑄觀音銅像積久成相好端嚴晨
夕奉事聞師至歎曰一死無恨所惜此像兵火不保耳
夜夢大士告曰吾何所慮恐汝不免葢汝前生曽殺人
今來者正宿寃也明日有三騎過山其前二人衣紅後
一人衣白者是已汝可迎之以請死無所逃也至期所
見無異其人詫曰人皆避匿獨爾敢耳執之至菴索其
散花具以夢告且曰我若厚蔵豈不能為性命計其人
感悟遽釋之且有所贈曰吾與汝解寃結竟以獲免
　　屠門受祭
戴良齋云昔有宦家過屠門見幼稚而愛之抱以為子
戒抱者使勿言既長且承序矣嘗因祀先恍惚見受享
者皆佩刀正坐而裹章服者列位其傍愕然以語保者
保者始告以實自是當祀必先祀其所生而後祀其所
為後者云命後者不可不知也
　　陳公振立子
止安陳公振字震亨居呉門無子有同姓昌世者為人
端慤毎加敬愛因延之家塾常從容與言命繼之事且
託之訪歴久未有所啓問之以難其人為對則曰得如
子者乃佳昌世皇恐不敢當又久之問如初昌世謝未
敢輕有所進乃曰如此則無出於子矣昌世固辭不敢
强之再三乃勉承命後因語及曩嘗夢謁家廟覺有拜
於後者顧視則昌世也此意遂決昌世以其澤入仕嘗
倅三衢攝郡於公帑纎毫無所取穆陵聞之擢為郎淳
祐間也
　　梅津食籮
尹梅津煥無子螟蛉羅石二姓名一越人為之語曰梅
津一生辛勤只辦得食籮一擔
　　鬱鬯大毒
明堂所用鬱鬯凡三十斤取之信州吏云實未嘗用用
之大毒能殺人葢文具久矣
　　陳仲潜健啖
永嘉平陽陳仲潜健啖過人仕至邑宰偶臨安㑹北使
至亦健啖求為敵者使與館伴陳聞而自衒因獲充選
食已復索乃各以半豚進使者辭不能容陳獨大嚼由
是得湘隂庾節使還不為生計每飯必肉數斤未幾所
畜一空其妻以飢愁中吐出一蟲如小龜金色遂殂
　　范吕不合
范文正始與吕文靖不合而去文靖晚以西事復召用
之文正遺吕書以郭李為喻共濟國事視古㢘藺寇賈
真無慊矣而忠宣乃謂無之吕太史所輯文鑑特載此
書而文正集中無之葢忠宣所刪也父子之間可謂兩
盡近世倪祖常刻齊齋集内有昆命元龜説専為史彌
逺而以集遺宅之此猶出於不審也陳石齋力修與陳
叔方争軍賞於都堂省拂袖徑出以此去國終焉而其
子臯謨乃以行實屬之節齋叙此一節指為中風且有
以㣲罪行之語臯謨以呈其從兄應辰應桃之子也以
為不然節齋恐其不用也徑取而刻之以出此豈特不
審而已哉葢敵恵敵怨不在後嗣然自當視其事之輕
重理之是非不可一㮣論也
　　施武子被劾
施宿字武子湖州長興人父元之紹興張榜乾道間為
左司諌宿晩為淮東倉曺時有故舊在言路因書遺以
畨葡萄歸院相㑹出以薦酒有問知所自憾其不已致
也劾之無以蔽罪宿嘗以其父所注坡詩刻之倉司有
所識𫝊穉字漢孺(湖州/人)窮乏相投善歐書遂俾書之鋟
板以賙其歸因摭此事坐以贓私其女適章農卿良朋云
　　二章清貧
章文莊參政與其兄宗卿雖世家五馬而清貧自若少
依卿校沈丞相該之家學相連章日過其門沈氏少年
與客坐於㕔事時方嚴冬二章衣不掩脛沈哂之曰此
人㑹著及時衣客儆之曰二章才學鄉曲所推不可忽
也章亦㣲聞之既而兄弟聨登第駸駸通顯沈氏之屋
適有出售者宗卿首買之以居焉宗卿滑稽善謔與同
舍聚話呉棣調之曰鳥覆翼之翼之宗卿字也章若不
聞他語自若良久忽語衆曰頃與衆人㑹語正洽俄聞
惡臭㒺知所自時舍弟達之亦在焉久乃覺其自達之
也退而誚之曰吾弟吾弟衆皆在此説話吾弟却在此
放屁衆為一笑
　　卿窣小鬼
何小山既貴里居有卿宰初上來見一覩刺字曰小鬼
耳遣吏謝之後以佃家來訴鄰鳬之擾有狀至邑宰判
云作髙田塍多著水鴨踏苖頭自理㑹朝中自有大官
人何必執狀問小鬼
　　劉漫塘
劉宰字平國號漫塘潤之金壇人早有經世志以㣲疾
不樂出或言其面䵟㸃不能應詔起者再力辭以免嘗
大書其印厯以示終身不起云怪矣面容無食肉相介
然褊性無容物量智淺而慮不周材疎而用則曠不返
初服輙啓榮望豈特一不可七不堪正恐一不成萬有
喪故俛以自適超然自放衣敝袍可無三禠之辱飯蔬
食何用八珍之餉𨼆几覺來杖藜獨往或從田家瓦盆
之飲或和漁父滄浪之唱顧盻而花鳥呈伎言笑而川
谷傳響優㳺嵗月逍遙天壤道逢扁舟而去者語之曰
汝非覇越之人乎陶天下之中從子致富亟去毋亂吾
樂遇籃輿而來者揖之曰汝非不肯見督郵者乎有要
於路者藉得錢送酒家固不若髙卧北窻日傲羲皇之
上也又嘗發明靖節意云士大夫既作縣棄官而歸率
自託於陶元亮其説以不見督郵為髙以解印綬不顧
五斗米為廉愚以為此士大夫有血氣者之常元亮非
為血氣所使者其胸中必有見論語載子在川上一章
秦漢以來學者所未喻獨程門以為論道體其説葢本
於元亮元亮謂寘彼不舍安此自富惜其寄情於酒而
為學有作輟也不然總角聞道白首未成所欲成者何
事脂我名車策我良驥千里雖遙孰敢不至所欲至者
何所惟其用功深見道明知世道之難而時事葢不可
為故欲翻然而歸其發於督郵之來特不欲為茍去云
耳世遂以為誠然真癡人之前難説夢也
　　陳宜中父
陳宜中之先為吏毎以利物為心日計所及以錢投大
缶中一錢為一事久而不可勝計人多徳之嘗負官錢
在圄屬其孫往貸於葛宣義葛居外沙資累鉅萬宿夢
黒龍繞其㕔柱覺而異之夙興未䪻徑至彷徨若有所
伺家人呼之不顧果有小兒來年可十許嵗問為誰曰
陳某孫又問來故以實對又問所需幾何曰百千如數
付之陳既出詣葛謝葛曰汝肯以此子見與否陳曰寒
賤下吏勢分遼絶非所敢聞葛勉使就學許以捐助未
幾以長女許之既而陳逰上庠上書攻丁大全南還數
年賈相牢籠置之倫魁陳在南日葛以往江心寺設水
陸供盡室以往獨長女居守葛巨富是夕寇夜至遂席
捲以去長女亦被獲以往至是尋盟乃以幼女歸之陳
後以文昌出守七閩遇巧節諸吏各有所獻陳妻忽識
一柈似其家物審視果也因語陳陳乃召吏扣所從來
云海巡所遺也亟發兵圍其寨盡殍諸校寘於理悉得
其情正葛寇也事已各以次伏誅無漏網者葛女已有
二子初猶𨼆不言其妹為言委曲執手相哭乃斃其二
雛焉
　　劉朔齋再娶
魏鶴山之女初適安子文家既寡謀再適人鄉人以其
兼二氏之撰争欲得之而卒歸於朔齋以故不得者嫉
之朔齋以是多嘖言晚喪偶於建寜王茂悦構自臺歸
霅繼而朔齋亦以口語歸王輅之近郊既而皆有伉儷
之慽語相泣也王告别歸舟得疾竟至不起王劉所愛
也劉歸呉中未幾亦逝二人皆蜀之雋人識者無不惜
之時戊辰己巳之間也(衢按朔齋/名震孫)
　　朔齋小姬
嘉熙丁酉朔齋守湖趙母堕為鼎倅既得湖守為朔齋
交代劉頗不樂㑹劉得史督之辟是時其父端友適自
蜀來正所由也不容不就劉欲卜居於湖擬郡教場地
為基地乃别相地以遷之得廣化寺後空地後得宅於
蘓不復來斯場随廢蔡達夫節守湖口剏安定書院用
其地為之云朔齋在呉日有小妓善舞撲蝴蝶者朔齋
喜而納之矣鄭潤父霖來守蘓葢舊逰也因燕集扣其
人知在劉處亟命逮之𨽻輩承風徑入堂奥竄取以去
劉大不能堪未幾鄭殂劉復取之以歸時淳祐己酉也
(衢按母堕名/希􁯣宋宗室)
　　成均浴堂
賈似道之為相也學舍纎悉無不知之雷宜中長成均
也直舍浴堂久圮遂一新之或書其壁云碌碌盆盎中
忽見古罍洗雷未之見也一日見賈語次忽云碌碌盆
盎中雷恍然不知所答深用自疑久之入浴堂見之乃
悟云
　　潜説友
潜説友縉雲人甲辰得第咸淳庚午尹京凡四年後因
誤捕賈公私秫事去語之同傅者呉元真踰年起家守
呉聞北師至計無所出適時宰欲以金銀往舒城犒軍
㑹舒已下不得進寄呉門郡庫潜因移為薩哈用偕表
同往北師既退自以全城為功未幾朝廷知其事遂罷
去文天祥實代之後從二王入閩二王入廣留守閩中
更反覆随之向背末乃復為北守所共事王積翁因衆
軍支米不得王以言激之曰潜意也遂罹剖腹之酷王
復作文以祭之潜與趙裕菴同邑初甚相好後浸不相
能潜既南向裕菴之子鞏與其子交惡至聚衆角鬬鞏
以女妻之索多因拉裕菴入閩以其常帥彼也還至三
衢而殂鞏後得南劍同知云
　　王積翁
王積翁留耕參政伯大之姪也嘗宰富陽有聲後覲北
留連甚久遂自詭宣諭日本遂命為奉使以兵送之至
温陵有任大公者家有四舶王盡拘用之使行又於途
中鞭之有誶語王頗聞之至骸山(即髑/髏山)以好語官職誘
之且付以空頭總管文帖且作大茶飯享之任亦領略
亦作酒以報衆使醉飽任縱兵盡殺之靡有孑遺王竄
匿於柁樓下任叱之曰奉使何在猶佯笑曰在此出則
叩頭乞命任顧其徒鞭而擠之於水席卷所有寳物貨
財而去取所乗舟斷其首尾使若倭舟然後有水手四
人逃回永嘉北朝為之立廟賜謚焉
　　王厚齋形拘
王厚齋應麟為右史兩制時劉黻在言路嘗論之云識
局於形忠奪於藝惟務䛕説以釣爵位遂使文體日就
委靡徧歴華要津津立㘭矣命下之日唧唧人識吾皇
甫用人如鑑衡胡為而嘗一通譜嬪御之人云云
　　安劉
安劉字景周一字子陽四明人嘉熙丁亥太學解試魁
戊戌周榜初任栁州教授及𤓰憚行使人以身代往既
而其人卒於官郡以實言久之乃往歸投賈於維揚為
作委曲使言者拈出而加以譴罰於是死灰復然自是
寖加朝武出守括蒼末得入館丞祕省得宜春以出旋
又劾去未幾郡亦不守矣安素與同郡孫願質友孫無
恙時常祝其族子中以不合逺之命更一子殂出子乃
復謀歸安患之未有以絶其來其人仕至信州李曺㑹
農寺有逋劵四千緡正在秋㕔安以為竒貨囑承吏使
迫之自投於井而死時弁濚為卿張汝誥為丞以此竝
免未幾弁張皆殂
　　俞浙
俞浙字季淵上虞縣人舊多㳺鄞學以長上自居與同
舍不相能至或毆擊為衆所攻誓於禮殿而去使弟鄞
教職員多故舊遇之如束溼衆怒而鬨碎其座俞遂棄
官去素出王丞相爚之門王為禱時相治其為首者太
常丞為之代久之不敢上俞改吉教乃得往俞善治財
數吏為所迫死後入為言官所疏多至數十人不久去
國常為章全部端子館客
　　黄國
黄華父其先建寧人父居呉興早㳺京學本習詞賦兼
春秋采時事所以抄邸狀甚整其造請不避寒暑以故
多聞枚舉往事歴歴如指諸掌於時日無所差悞甲辰
攻史嵩之以預扣閽與時宰謝方叔游從既以鄉舉登
庚戌第旋得京教繼入史館為校勘遷太博中邅嘖言
指其他無所長但能多收朝報耳晩得南康未上而勘
召主宗正名籍造朝未及闗而臺評及之數月分禄華
父熟於典故又好談命知人甲子或於廣坐舉正班次
往往呼吏從己所見引却歸列一日遇六院序學官之上
責吏使正之然後止為六院者跼蹐而退以故多不樂者
　　方回
方回字萬里號虚谷徽人也其父南逰殂於廣中回廣
婢所生故其命名及字如此魏明己遇為守愛而異遇
之忽與倡家有訟遂俱至於庭魏見之甚駭而方力求
自直魏為主張而敬則衰矣後以别頭登第為池陽提
領茶鹽所幹官居與大家竝其家實寡婦主人回以博
逰其家且道其長吕師䕫亦往焉旋以言去喜作詩以
放肆為髙有云菊花與汝作生日螃蠏喚吾入醉鄉又
與伯機為夀云諸公未許子為政萬事無如髯絶倫糟
薑三盞酒桕燭一甌茶又自夀詩云把酒從來不可期
吾降今日少人知有輕薄子聨之云但看建徳安民榜
即是虚翁徳政碑又竹杖云跳上岸頭須記取秀州門
外鴨餛飩甲午元日云端平甲午臣八嵗甲午今年又
一周六十八年多少事幾人已死一人留其處鄉専以
騙脅為事鄉曲無不被其害者怨之切齒遂一向寓杭
之三橋旅樓而不敢歸老而益貪淫凡遇妓則跪之畧
無羞恥之心有二婢曰周勝雪劉玉榴方酷愛之而二
婢實不樂也既而方逰金陵寄二婢於其母周姬之家
恣開杜陵之門勝雪者竟為豪客挾去方歸惟悵惋而
已遂作二詩云鸚鵡籠開綵索寛一宵飛去為誰歡早
知黠賊心腸别肯作佳人面目看忍著衣裳辜舊主便
塗脂粉事新官丈夫能舉登科甲可得妖雛膽不寒一
牝猶嫌將兩雄趨新背舊片時中陡忘前主能為叛乍
事他人更不忠玉碗空亡無易馬絳桃猶在未随風何
須苦問沙吒利自是紅顔薄老翁自刻之梓掲之通衢
無不笑者既而復得一小婢曰半細曲意奉之毎出至
親友間必以荷葉包飲食肴核於袖中歸而遺之一日
遇客於途正揖間荷包墜地視之乃半鴨耳路人無不
大笑而方略不為恥毎夕與小婢好合不避左右一夕
痛合床脚搖拽有聲遂撼落壁土適鄰居有北客病卧
壁下遂為土所壓次日訴於官方為追逮到官朋友間
遂為勸和始免未幾此婢滿求歸母家拳拳不忍捨以
善價取之以歸時年登古希之嵗適牟獻之與之同庚
其子成文與乃翁為慶且徴友朋之詩仇仁近有句云
姓名不入六臣傳容貌堪傳九老碑且作方句云老尚
留樊素貧休比范丹(方嘗有句云令/年窮似范丹)於是方大怒褎牟
而貶己遂摭六臣之語以此比今上為朱温必欲告官
殺之諸友皆為謝過不從仇遂謀之北客侯正卿正卿
訪之徐扣曰聞仇仁近得罪於虚谷何邪方曰此子無
禮遂比今上為朱温即當告官殺之侯曰仇亦止言六
臣未嘗云比上於朱温也今比上為朱温者執事也告
之官則執事反得大罪矣方色變侯遂索其詩之元本
手碎之乃已先是回為庶官時嘗賦梅花百詠以䛕賈
相遂得朝除及賈之貶方時為安吉倅慮禍及己遂反
鋒上十可斬之疏以掩其迹時賈已死矣識者薄其為
人有士人嘗和其韻有云百詩已被梅花笑十斬空餘
諌草存所謂十可斬者葢指賈之倖詐貪淫褊驕吝専
謬忍十事也以此遂得知嚴州未幾北軍至回倡言死
封疆之説甚壯及北軍至忽不知其所在人皆以為必
踐初言死矣徧尋訪之不獲乃迎降於三十里外大帽
氊裘跨馬而還有自得之色郡人無不唾之遂得總管
之命遍括富室金銀數十萬兩皆入私槖有老吏見其
無恥不才極惡之及來杭復見其跪起於北妓之前口
稱小人食猥妓殘盃餘炙遂疏為方回十一可斬之説
極可笑大略云在嚴日虐斂投拜之銀數十萬兩専資
無藝之用及其後則鬻於人各有定價市井小人求詩
序者酬以五錢必欲得錢入懐然後漫為數語市井之
人見其語草草不樂遂以序還索錢幾至揮拳此貪也
寓杭之三橋旅舍與婢宣淫撼落壁土為鄰人訟於官
淫也一人譽之則自視天下為無人大言無當以前輩
自居驕也一人毁之則呼號憤怒略無涵養褊也在嚴
日事皆獨斷以招賂不謀之同寅専也有鄉人以死亡
告急者數日略不之顧吝也凡與人言率多妄誕詐也
回有乞斬似道之疏以沽名及北兵之來則外為迎拒
之説而逺出投拜是徼倖也昔受前朝髙官美職今乃
動輒非罵以亡宋稱之是可忍也孰不可忍也年已七
旬不歸田野乃棄其妻子留連杭邸買少艾之妾歌酒
自娯至於拜張朱二宣慰以求保解日出市中買果殽
以悦其婢毎見猥妓必跪以進酒略不知人間羞恥事
此非老謬者乎使似道有知將大笑於地下矣其説甚
詳姑書大略如此
　　衡嶽借兵
衡嶽廟之四門皆有侍郎神惟北門主兵最靈驗朝廷
毎有軍旅之事則前期差官致祭用盤上食開北門然
亦不敢全開以尺寸計兵數或云其主司乃張子亮也
張為湘南運判死於官丁夘戊辰之間南北之兵未釋
朝廷降㫖以借隂兵神許啓門三寸臬使遂全門大啓
之兵出既多旋以捷告而廟旁數里民居皆罹風災壊
屋近千家最後有聲若雷震者民喜曰神歸矣果遂帖
息後使按行民有愬者乃厚給之
　　北客詩
北客有詠前朝詩云當日陳橋驛裏時欺他寡婦與孤
兒誰知三百餘年後寡婦孤兒亦被欺又詠汴京青城
云萬里風霜空綠𣗳百年興廢又青城葢大金之亡亦
聚其諸王於青城而殺之(白敬/甫)
　　須溪月詩
劉㑹孟嘗作月詩六言云霓裳聲裡一攧如今是第幾
輪赤壁黄樓都在古今多少愁人為人所訐幾殆
　　菊子
朱斗山云凡菊之佳品候其枯斫取帶花枝置籬下至
明年收燈後以肥膏地至二月即以枯花撒之葢花中
自有細子俟其茁至社日乃一一分種
　　回回無閏月
回回俗毎嵗無閏月亦無大小盡相承以毎月嵗首數
三百六十日則為一年乙酉嵗以正月十二日為嵗首
大慶賀(可與此説非也回回之厯歳月但以見新月為/一月之首毎嵗則以把齋滿日為慶賀謂之開)
(齋節如把正月則一竝三年皆把正月次月則退把十/二月又三年周而復始凡三十六年則一周也皆例退)
(凡把齋月但見新月則把起次月見新月則/開齋此非用古之禮乃夷俗也何足尚哉)
　　亂􁌦二字
治亂之亂當作亂(従􁅔/從乚)郎段切治也治之也煩􁌦之􁌦
當作□(從􁅔/従攴)音同前煩也竝見説文乙部攴部
　　兩王醫師
王醫師有二王繼先髙祖朝國醫後以徳夀宫進藥㒺
效安置福州王涇亦繼先同時相先後應奉後以徳夀
疾進涼藥大漸杖脊黥海上後得歸所謂御胗王承宣
者是也
　　髯閹
周益公日記云楊存中人號為髯閹以其多髯而善逢
迎也王梅溪集載劉共甫云范伯達嘗目存中為髯閹
謂形則髯其所為則閹也
　　衣服間色
茶褐黒綠諸品間色本皆北服自開燕山始有至東都
者(攻媿夫/人行狀)
　　天市垣
伯機云揚州分野正直天市垣所以兩浙之地市易浩
繁非他處之比此説甚新又術者云近世乃下元甲子
用事正直天市垣所以人多好市井牟利之事
　　石行
徳祐國將亡之際福王府假山石一峰髙二丈忽行出
㕔事而仆其所乗大舟若牛鳴者三(全子/用)
　　世修降表
李世修蜀人慥堂熊仲之子為江隂僉判北軍之來因
斬使而得知軍事後乃自修降表以降豈世修降表之
裔乎
　　社公珠
近時社公多為回回所買或言其腦中有珠過二十以
後則在膝必鑿之過三十以往則無之矣此妄傳也縱
有之回客焉敢殺人而取珠乎
　　賀知章倚史勢
近者鑑湖天長觀有道士為僧獻於總攝所云照得賀
知章者本是小人倚托史越王聲勢將寺改為道觀今
欲乞復元寺施行楊髠遂從其請真可發笑也
　　尼站
臨平明因寺尼大刹也往來僧官毎至必呼尼之少艾者
供寢寺中苦之於是専作一寮貯尼之嘗有違濫者以
供不時之需名曰尼站
　　升遐玉圭
國朝典故凡人主升遐玉帶則取之霍山玉圭則取之
文宣王向後復送還之不知起於何時
　　椒蘭殿赤草
洛陽椒蘭殿故基之前𫝊是朱温弑昭宗處尋丈間生
草皆赤色謂其寃血所染而然也
　　燕用
汴梁宋時宫殿凡樓觀棟宇牕户往往題燕用二字意
必當時人匠姓名耳及金海陵修燕都擇汴宫牕户刻
鏤工巧以往始知興廢皆定數此即先兆也
　　薦
尚書竄四凶或問云鯀有汨陳五行之罪共工觸不周
而折天柱三苖有不率教之罪特不知驩兜以何罪而
同罰或解曰帝曰疇咨若予采驩兜曰都共工方鳩僝
功帝曰吁静言庸違象恭滔天然則驩兜有所薦非才
之罪故與之同罰耳師道云葉亦愚常用不知出何書
　　大仙筆詩
客有降仙者余心疑其捧箕者自為之因命題賦筆且
令作七言律詩頃刻輒就云兔出山中骨欲仙何人拔
穎纒尖圓拙夫堪笑堆成冡豪客曽同掃似椽窻下玉
蜍涵夜月几間雪繭湧春泉當時定逺成何事輕擲毛
錐恐未然縱使人為其速亦不可及也(辛夘/春)
　　蒙古江西政
蒙古及之在江西省也毎下學則命士人坐講而立聴
又出鈔帛酒米命士人羣試劉㑹孟命題出周南賦韻
脚云言化之自北而南也聞韶賦不圖為樂至於斯也
蒙之死㑹孟作祭文十六字云公來何暮公逝何速嗚
呼哀哉江西無福
　　火蝎
北方毒螫有所謂火蝎者比之常蝎極小其毒甚酷常
有客人數輩夏月小憇磐石忽覺髀間竒痛徹心不可
忍遂急起索之則石面光瑩初無他物僅行數步則通
身腫潰而殂其同行異之意石之下必有異遂起視之
見一蝎極小而色黒一人以竹杖擊之竹皆爆裂而執
竹之手亦腫潰不旋踵而死近得杜真人持咒驅此害
稍息
　　倪氏窖藏
倪文節為吾鄉一代名流常與秀邸為鄰頗有侵越地
界之争常為之語云住場好不如肚腸好墳地好不如
心地好葢有為而發也或議其有窖藏之癖然余未敢
以為信既而子孫有分析窖蔵不平之訟頗為前人之
辱余始疑而終未敢以為信也後納一婢乃自其孫所
來備言其事云一日驟雨堂屋舍漏水壅不泄遂呼圬
者整之得大篋於簷溜中轝下視之皆黄白也或窖於
牆壁間凡數處以此興詞數年不已盡為刻木輩所有
正不救子孫之貧也悲夫
　　燕子城銅印
伯機云長安中有耕者得陶器於古墓中形如卧繭口
與足出繭腹之上下其色􁇠黒匀細若石光潤如玉呼
為繭瓶大者容數斗小者僅容數合養花成實或云三
代秦以前物若漢物則茍簡不足觀也又保定府之西
有易州即郭藥師起兵處在易水北州東南有故城土
人號曰燕子城有人耕於城中得小銅印數十枚一好
事者購得趙雲之印一鈕不盈寸篆十字極精好伯機
得一印於焦達卿處古文二字莫有識者其最可怪者
或一鍤土凡得數枚莫知其所以然也
　　祖傑
温州樂清縣僧祖傑自號斗崖楊髠之黨也無義之財
極豐遂結托北人住永嘉之江心寺大刹也為退居號
春雨菴華麗之甚有富民俞生充里正不堪科役投之
為僧名如思有三子其二亦為僧於鴈蕩本州總管者
與之至宻托其訪尋美人傑既得之以其有色遂留而
蓄之未幾有孕衆口藉藉遂令如思之長子在家者娶
之為妻然亦時往尋盟俞生者不堪鄰人嘲誚遂挈其
妻往玉環(地/名)以避之傑聞之大怒遂俾人伐其墳木以
尋釁俞訟於官反受板遂訴之㢘司傑又遣人以弓刀
寘其家而首其蔵軍器俞又受杖遂訴之行省傑復行
賂押下本縣遂得甘心焉復受杖意將往北求直傑知
之遣悍僕數十擒其一家以來二子為僧者亦不免用
舟載之僻處盡溺之至刳婦人之孕以觀男女於是其
家無遺焉鴈蕩主首真蔵叟者不平越境擒二僧殺之
遂發其事於官州縣皆受其賂莫敢誰何有印僧錄者
素與傑有隙詳知其事遂挺身出告官司則以不干己
却之既而遺印鈔二十錠令寢其事而印遂以賂首於
是官始疑焉忽平江録事司移文至永嘉云據俞如思
一家七人經本司陳告事官司益疑以為其人未嘗死
矣然平江與永嘉無相干而錄事司無牒他州之理益
疑之及遣人㑹問於平江則元無此牒此傑所為欲覆
而彰耳姑移文巡檢司追捕一行人巡檢乃色目人也
夜夢數十人皆帶血訴泣及曉而移文已至為之悚然
即欲出門而傑之黨已至把盞而賂之甫開樽而瓶忽
有聲如裂帛巡檢恐而却之及至地所寂無一人鄰里
恐累而皆逃去獨有一犬在焉諸卒擬烹之而犬無驚
懼之狀遂共逐之至一破屋嘷吠不止屋山有草數束
試探之則三子在焉皆惡黨也擒問不待捶楚皆一招
即伏辜始設計招傑凡兩月餘始到官悍然不伏供對
葢其中有僧普通及陳轎番者未出官普已䝴重貨入
燕求援以此未能成獄凡數月印僧日夕號訴不已方
自縣中取上州獄是日解囚上州之際陳轎番出覘於
是成擒問之即承及引出對則尚悍拒及呼陳證之傑
面色如土陳曰此事我已供了奈何推托於是始伏自
書供招極其詳悉若有附而書者其事雖得其情已行
申省而受其賂者尚玩視不忍行旁觀不平惟恐其漏
網也乃撰為戲文以廣其事後衆言難掩遂斃之於獄
越五日而赦至(夏若水時為路官其/弟若木備言其事)
　　楊髠發陵
乙酉楊髠發陵之事起於天長寺僧福聞號西山者成
於剡僧演福寺允澤號雲夢者初天長乃魏憲靖王墳
聞欲媚楊髠遂獻其寺繼又發魏王之冢多得金玉以
此遽起發陵之想澤一力贊成之遂俾泰寜寺僧宗愷
宗允等詐稱楊侍郎汪安撫侵占寺地為名出給文書
(詳見/前集)將帶河西僧及凶黨如沈照磨之徒部領人夫發
掘時有宋陵使中官羅銑者猶守陵不去與之極力争
執為澤率凶徒痛箠脅之以刃令人擁而逐之銑力敵
不能猶拒地大哭遂先發寜宗理宗度宗楊后四陵刼
取寶玉極多獨理宗之陵所蔵尤厚啓棺之初有白氣
竟天葢寳氣也(帝王之陵乃天人/也豈無神靈守之)理宗之尸如生其下
皆藉以錦錦之下則承以竹絲細簟一小厮攫取擲地
有聲視之乃金絲所成也或謂含珠有夜明者遂倒懸
其尸𣗳間瀝取水銀如此三日夜竟失其首或謂西畨
僧回回其俗以得帝王髑髏可以厭勝致巨富故盜去
耳事竟羅銑買棺製衣收斂大慟垂絶鄉里皆為之感
泣是夕聞四山皆有哭聲凡旬日不絶至十一月復發
掘徽欽髙孝光五帝陵孟韋吳謝四后陵徽欽二陵皆
空無一物徽陵有朽木一段欽陵有木燈檠一枚而已
髙宗之陵骨髮盡化略無寸骸止有錫器數件端硯一
隻(為澤/所得)孝宗陵亦蜕化無餘止有頂骨小片内有玉瓶
爐一副及古銅鬲一隻(亦為/□取)嘗聞有道之士能蜕骨而
仙未聞併骨而蜕化者葢天人也若光寜諸后儼然如
生羅陵使亦如前棺斂後悉從火化可謂忠且義矣惜
未知其名當與唐張承業同傳否(後之作宋史者當覽/此以入忠臣之傳)
金錢以萬計為尸氣所蝕如銅鐡以故諸凶棄而不取
往往為村民所得間有得猫睛金剛石異寳者獨一村
翁於孟后陵得一髻其髮長六尺餘其色紺碧髻根有
短金釵遂取以歸以其為帝后之遺物􁌛置聖堂中奉
事之自此家道漸豐其後凡得金錢之家非病即死翁
恐甚遂送之龍洞中聞此翁今為富家矣方移理宗尸
時允澤在旁以足蹴其首以示無懼随覺竒痛一㸃起
於足心自此苦足疾凡數年以致潰爛雙股堕落十指
而死天長聞僧者既得志且富不義之財復倚楊髠之
勢豪奪鄉人之産後為鄉夫二十餘輩俱俟道問屠而
臠之當時刑法不明以罪不加衆而決之各受杖而已
　　二僧入㝠
乙未嵗余還霅省墓杼山聞寳積僧云去嵗菁山普明
寺僧茂都事者病傷寒死二日復甦言初至大官府冠
裳數人據坐大殿有一僧立廡下竊窺之則徑山髙雲
峰也欲扣其所以搖手云我為人所累至此忽枷至一
僧則其徒也即具鐡床熾火炙之呌號穢臭不可聞主
者呼雲峰問其事如何答曰彼受此痛若某有預必言
矣主者曰當是時是誰押字則無以對繼又枷至一僧
骨肉皆零落則資福寺主守觀象先也方欲問之忽有
黄巾武士直造殿上問某事何為久不行遣(或云問景/僧錄事)
主者皆悚然而起立命吏索案案卷盈庭㸃檢名字一
吏就旁書之凡四十二人主者遂署於後甫畢此紙即
化為火飛去即有大青石枷四十二具陳於庭下各標
姓名於上頃刻追至二僧乃靈𨼆齡悦二都事即就枷
之繼而又有一人自外巡廡而入各㸃姓名見茂云汝
安得至此遂令擁出至門一跌而寤然其所見四十二
人是時皆無恙至次年死者凡十數人固已異矣至丁
酉七月演福主僧允澤號雲夢者以雙足堕指潰爛病
亟日夕號呼瞑目即有所覩其親族兄長在左右視其
疾一日忽令其兄設四十九解禮懴自疏平生十大罪
以謝過發陵亦一事泣謂其兄曰適至隂司見平日作
過諸僧皆在各帶青石大枷獨有二枷尚空已各書名
於上矣其一則下天竺瑞都事也其時瑞故無恙扣其
一枷為何人則􁈈然堕淚曰吾恐不可免也是夕澤殂
越一日瑞都事亦殂其𠖇中所見大率與甲午嵗茂僧
入𠖇所覩皆脗合葢可謂怪天理果報之事未有昭昭
如此事者故書之以警世云
　
　
　
　
　
　
　
　
　
　
　
　癸辛雜識别集卷上
欽定四庫全書
　癸辛雜識别集卷下
　　　　　　　　　　　　　宋　周密　撰
　　天籟
風之吹萬不同天籟也禽鳥啁􁚉亦天地自然之聲作
樂者當於此取則焉所謂聴風聴水作霓裳近之矣以
簫韶九成鳯凰來儀擊石拊石百獸率舞葢以我自然
之聲感彼自然之應所謂同聲相應者也
　　陳紹大改名
陳紹天台之仙居人初名詔宋淳祐丙申嘗魁漕闈後
㳺上庠欲改名或有言増損偏旁可也昔先聖本名兵
已乃去其下二筆遂易今名登第及問其語所本則不
能知所謂異聞也
　　銀花
髙疎寮一代名人或有議其家庭有未能盡善者其父
嘗作蘭亭博義叙疎寮後易為蘭亭攷且輒改翁之文
陳直齋嘗指其過焉近得炳如親書與其妾銀花一紙
為之駭然漫書於此云慶元庚申正月余尚在翰苑初
五日得成何氏女為奉侍湯藥又善小唱嘌唱凡唱得
五百餘曲又善雙韻彈得賺五六十套以初九日來余
家時元宵將近㸃燈㑹客又連日大雪余因記劉夢得
詩銀花垂院榜翠羽撼絛鈴王禹玉和賈直孺内翰詩
銀花無奈冷瑤草又還芳蘓味道元宵詩火𣗳銀花合
星橋鐡鎖開羣仙錄姚君上昇之日天雨銀花繽紛滿
地宋之問雪中應制瓊章定少千人和銀𣗳先舒六出
花遂名之曰銀花余喪偶二十七年兒女自幼至長大
恐疎逺他照管不到更不再娶亦不蓄妾婢至此始有
銀花至今只有一人耳余既老不喜聲色家務盡付之
子身旁一文不蓄雖三五文亦就宅庫支全不飲酒待
客致饋之𩔖一切不管銀花専心供應湯藥収拾緘䕶
檢視早晩㸃心二膳亦多自烹飪妙於調胹縫補漿洗
烘焙替換衣服時其寒煖之節夜亦如之余衰老多小
小痰疾或不得睡即徑起在地扇風爐趣湯瓶煎㸃湯
藥以進亦頗識字助余看書檢閲能對書劄時余六十
七歳矣同往新安供事二年登城亭覽溪山日日陪侍
余甚適也既同歸越入新宅次家親族以元宵夀予七
十時銀花年限已滿其母在前告某云我且一意奉侍
内翰亦不願加身錢舊約逐月與米一斛亦不願時時
來請余甚嘉其廉謹且方盛年肯在七十多病老翁身
傍日夕擔負大公徒此世間最難事其淑静之美雖士
大夫家賢女有所不及也丙寅春余告以你服事我又
三年矣備極勤勞我以面前洗潄等銀器約百來兩欲
悉與你對以不願得也時其母來余遂約以毎年與錢
百千以代加年之直亦不肯逐年請也積至今年凡八
百千余身旁無分文用取於宅庫常有推托牽掣不應
余求自丙寅年欲免令菴莊糶租穀六百石是嵗積兩
年租米未糶見管五六十石庵僧梵頭執法云知府與
恭人商量欲以此穀變錢添置解庫一所繼而知府來
面説且要穀子錢作庫本若要錢用但來支用不知要
錢幾何余云用得千緡答曰無不可者而宅庫常言缺
支用拒而不從又二年遂令莊中糶穀五百石得官㑹
一千八十貫除還八年逐年身錢之外餘二百八十貫
還房卧錢係知府曽存有批子支三百千係丙寅春所
許令填上項錢余謂服事七十七嵗老人凡十一年余
亦沗從官又是知府之父又家計盡是筆耕有之知府
未曽置及此也況十一年間看承謹細不曽有病伏牀
姑以千緡為奩具之資亦未為過但即未辦候日後親
支給銀花素有盻盻燕子樓之志而勢亦不容留余勉
其親亦遲遲至今今因其歸先書此為照銀花自到宅
即不曽與宅庫有分文交涉及妄有支用遇寒暑本房
買些衣著及染物余判單子付宅庫正行支破銀花即
無分毫干預他日或有忌嫉之輩輒妄有興詞仰將此
示之若遇明正官司必鑒其事情察余衷素且憫余叨
叨於垂盡之時豈得已哉嘉定庚午八月丙辰押達識
如樂天亦有不能忘情之句愛之難割也如此浮圖三
宿桑下者有以夫余年及炳如之嵗室中散花之人空
也幸無此項罣礙耳
　　褚承亮不就試
金人天㑹中皇子郎君破真定拘境内進士立試場褚
承亮字茂先宣和中已擢第至此匿不出軍中知其才
遂押赴安國寺對策大抵以徽宗無道欽宗失信為問
舉人承風㫖極行詆毁茂先詣主文劉侍中云君父之
過豈臣子所宜言邪即揖而出劉為變色後數日復召
茂先問願附榜乎茂先堅不從是時所攷者七十二人
遂自號七十二賢狀元許必仕至郎中官一日出左掖
門墮馬適與石硱遇碎首而死餘無一顯者茂先後年
七十餘謚為𤣥真先生劉侍中名宵産遼咸雍中狀元
怨宋人海上之盟故發此問此北人元遺山續夷堅志
所載其好惡之公如此叛臣賊子亦可知所懼矣
　　鳯凰見
金泰和四年六月磁州武安縣南鼓山北石聖臺鳯凰
見鳯從東南來衆鳥周圍之大者近内小者在外以萬
萬計地在屯區村村民懼為官司所擾謀逐去之驅牛
數十頭撃柝從之牛未至二里即有鷙鳥振翼而起翼
長丈餘下擊二水牯肉盡見骨水牯即死於是衆始報
官鳯凰髙丈餘尾作鯉魚狀而色殷九子差小翼其傍
鳯為日影所照則有二大鳥更迭盤旋庇廕之至日入
則下留三日乃從西北摩空而上縣中三日無鳥雀鳯
去後人視其處有鯉魚重五六十斤者食餘尚有數頭
臺旁禽鳥糞兩溝皆滿小禽不敢飛動餓死者不可勝
計村民疑臺下有異私掘之三尺餘石罅中直揷金劍
一取不能盡撃折得其半以火煆欲分之劍見火化金
蟬散飛而去
　　武城蝗
戊戌七月武城蝗自北來蔽映天日有崔四者行田而
仆其子尋訪但見蝗聚如堆阜撥視之見其父卧地上
為蝗所埋鬚髮皆被嚙盡衣服碎為篩網一時頃方甦
晉天福中蝗食猪平原一小兒為蝗所食吮血惟餘空
皮裹骨耳
　　綿上火禁
綿上火禁升平時禁七日喪亂以來猶三日相傳火禁
不嚴則有風雹之變社長輩至日就人家以雞翎掠竈
灰雞羽稍焦卷則罰香紙錢有疾及老者不能冷食就
介公廟卜乞小火吉則燃木炭取不烟不吉則死不敢
用火或以食暴日中或埋食器於羊馬糞窖中其嚴如
此戊戌嵗賈莊數少年以禁火日飲酒社𣗳下用栁木
取火温酒至四月風雹大作有如束箱栁根者在其中
數日乃消又云火禁中雖冷食無致病者
　　旱魃
金貞祐初洛陽大旱登封西吉成村有旱魃為虐父老
云旱魃至必有火光即魃也少年輩入昏凭髙望之果
見火光入農家以大棓擊之火燄散亂有聲如駞古人
説旱魃長三尺其行如風未聞有聲也
　　買地劵
今人造墓必用買地劵以梓木為之朱書云用錢九萬
九千九百九十九文買到某地云云此村巫風俗如此
殊為可笑及觀元遺山續夷堅志載曲陽燕川青陽埧
有人起墓得鐡劵刻金字云􁀐葬忠臣王處存賜錢九
萬九千九百九十九貫九百九十九文此唐哀宗之時
然則此事由來久矣(已上六事並/見續夷堅志)
　　泰山如坐
泰山如坐嵩山如卧華山如立(趙徳/正云)
　　平分四時
周嵗十二月平分四時余欲以二三月為春四五六七
月為夏以八九月為秋十十一十二并來年正月為冬
何以言之春生正月物未生夏暑七月暑未退秋凉九
月與八月同冬寒正月與十二月同故也此説但據寒
温而言非謂氣候也亦自有理余則欲以二三四月為
春五六七月為夏八九十月為秋十一十二來年正月
為冬如此始得寒温之正耳
　　後世必仁
子曰必世而後仁葢言天下大亂人失其性凶惡不可
告詔三十年後此輩老死殆盡後生可教而漸成美俗
(已上北人楊/𢎞道事言補)
　　畫扇不入内
客語云紫紗衫畫扇(畫花竹/者不禁)不得入内今年宰相皆是
紫羅衫褙不許㩦扇以入客次自有畫扇特不許㩦出
耳
　　權知舉
祖宗朝知貢舉者禮部長貳乃云知舉餘官雖在禮部
貳之上皆稱權知舉葢知舉乃禮部職也今不復然
　　一颩
北中謂一聚馬為颩或三百疋五百疋
　　咸陽六岡
咸陽有六岡如乾之六爻故曰咸陽唐時宫殿皆在九
岡上而作太清宫於九五岡上百官府皆在九四岡上
　　夘酉克損目
凡人損目者命多是夘酉克葢夘酉者日月之門户所
為光明也夘為子所刑擊酉乃自刑必有此疾
　　守口如瓶
富鄭公有守口如瓶防意如城之語見梁武懴六卷不
知本出何經
　　徳夀賞月
徳夀宫有橋乃中秋賞月之所橋用呉璘所進階石甃
之瑩徹如玉以金釘校橋下皆千葉白蓮花御几御榻
至於瓶爐酒器皆用水精為之水南岸皆宫女童奏清
樂水北岸皆教坊樂工吹笛者至二百人(康伯/可云)
　　汴京宫殿
京師有八卦殿八門各有𣗳木山石無一相𩔖石皆嵌
空石座亦穿空與石竅相通上欲有所往與所幸美人
自一門出宫人仙衣壯士扶輪一聲水觱栗則仙樂競
奏雲霄間石竅間腦麝烟起如霧大明省玉虚館階前
以玉石甃之殿上椽柱一色皆金也炫燿奪目毎上元
上必先於此館三官殿燒香禁中錦莊前有射垜太祖
始受禪即暫坐於此有茅茨不剪之風禁中一夕失火
盡焚惟錦莊如故又庫前有葦林初受禪時用葦為火
把棄擲成林後大内焚葦雖燒盡復繁茂云
　　宦者服藥
凡宦官初閹名曰服藥則以名字申兵部看命只看服
藥日時全不用始生日時故常擇善良日時乃腐
　　空談實效
周平原云學問須觀其效如祖宗時尚詩賦後來以不
如經義然熙豐以來用經義取士何如祖宗時得人又
如元符後尚伊川之學輕鄙王氏然元符以後何如熙
豐今劉子澄輩至云韓魏公歐陽公及其祖元公之屬
惜不遇伊川使見之學問功業當不止此不知諸公乃
就實行中做也又言聖如孔子必以言與行相配言之
故雖孔門髙弟尚有聴言觀行之説今諸公却言自有
真知具此知者所行自然無失恐無此理今之學者但
是議論中理㑹太深切不加意於實行只如人學安定
先生有何差錯若學伊川喻子才仲彌性之徒豈不誤
事張南軒亦為人誤耳
　　周莫論張説
周必大子充莫濟子齊坐繳張説樞宻之命皆投閒張
説乃露章薦之兩人皆得郡國周得建寜莫得温莫意
欲往周遷延不進喻子才有書言激實生患故東漢有
士大夫之禍葢必以温為是建為非汪聖錫報云東漢
之患生於激西漢之患生於養方今患在養不患在激
也(已上並客語不/知何人作也)
　　假尸還魂
建康有陳道人常與仵作行人往來飲酒甚狎仵問道
人將何為因曰吾欲得一十七八健壯男子尸一夕忽
有劉太尉鞭死小童仵輿致之道人作湯浴其尸加自
己之衣巾作趺坐於一榻上道人亦結趺其前至明道
人尸化而童尸生矣又金大定中宛平縣張孝善男名
合得病死復活云是良鄉王建男喜兒葢是假尸還魂
者部擬付王建為子世宗曰若然則吾恐姦詐小人競
生詐偽有亂人倫既身是合得止合付合得家(前一段/王山有)
(云後一段世/宗實錄云)
　　兩世王
有兩世王者真定人前身為吃李八方八九嵗時一媪
至門呼為己媳婦媪六十餘矣怪怒問兒言我不識汝
我李八也斥呼媪小名無差同至所居指磨盤下得銀
釧與之至十四五後始不復記前事其人常在燕京又
真定有匙王曽病入𠖇有逮者呼之曰王陵匙曰非也
逮曰汝前生實王陵也匙不省遂以器盛王撼之令省
前身匙被撼方省曰我果陵也引至一大城城中有一
囚閉其中身與城等王訝逮者曰此白起也罪大身亦
大俾證坑趙卒事匙曰吾初建言分趙屯耳坑出公意
起無言以頭觸城哭曰此證又須千萬年匙乃甦言其
事
　　象油
燕京昔有一雄象甚大凡傷死數人官吏欲殺之不得
已乃明其罪象遂弭帖就殺凡得象油四十八大甕
　　狗蚤頌
侯峰和尚狗蚤頌云摸不著時尋不見十二時中遶身
轉若還離得這衆生除是不過一縫線亦有㫖意
　　物外平章
或作散經名物外平章云堯舜禹湯文武一人一堆黄
土臯䕫稷禹伊周一人一個髑髏大抵四五千年著甚
來由發顛假饒四海九州都是你底逐日不過喫得升
半米日夜官宦女子守定終久斷送你這潑命説甚公
侯將相只是這般模様管甚宣葬􁀐葬精魂已成魍魎
姓名標在青史却千俺咱甚事世事總無𦂳要物外只
供一笑此語亦可發一笑也
　　徳祐表詔
徳祐之亡也奉表等文皆無肯任其責者閩人劉裒然
毅然自詭遂以豐儲倉所檢察除太常丞翰林權宜使
之秉筆馬其表云正月日宋國主臣謹百拜奉表于大
元尊兄皇帝陛下臣昨嘗専遣侍郎栁岳正言洪雷震
捧表馳詣闕庭敬伸卑悃伏計已徹聖聴臣眇然幼沖
邅家多難權臣似道背盟誤國臣不及知至勤興師問
罪宗社阽危生靈可念臣與太皇日夕憂懼非不欲遷
避以求茍全實以百萬生靈之命寄臣一身今天命有
歸臣將焉往惟是世傳之鎮寳臣不敢愛謹奉太皇命
戒痛自貶損削去帝號倂以兩浙福建江東西湖南北
二廣兩淮四川見存州郡謹謹悉奉上於聖朝為宗社
生靈祈哀請命伏望聖明垂慈念祖母太皇耄及卧病
數載臣煢煢在疚情有足矜不忍臣三百餘載宗社遽
至墜絶曲賜裁處特與存全實拜皇帝陛下再生之賜
則趙氏子孫世世有賴不敢弭忘臣無任瞻天望聖激
切屏營之至既而丞相呉堅奏云北朝丞相説兩浙福
建四川二廣湖南北兩淮見在州軍今已歸附合行下
各郡等處取收附狀庶免大軍前去荼毒生靈取聖㫖
批答云藝祖創業髙宗中興亦艱難矣今權臣誤國至
於此極尚忍言之哉以小事大勢亦宜然朝廷謹以歸
附為宗社計為百萬生靈計所有州郡宜各體此取依
准狀及須知冊申仍令學士院降詔書敕某處守臣等
朕自基丕緒邅時多艱權臣似道誤國背盟至勤大元
興師問罪已入京城有詔許存留宗社不害生靈謹奉
太皇命戒舉國内屬今根本已拔其餘州郡縱欲拒守
民何辜焉詔書到日其即歸附庶生靈免罹荼毒宗社
不至泯絶故兹詔示想宜知悉時丙子二月也裒然既
随入北死於燕京繼此行省奉表稱賀求能為表文者
有士人陸威中亦閩人欣然承命其中一聨云禹貢之
别九州冀為中國春秋之大一統宋亦稱臣自負得意
時行省在舊祕書省威中候報於省前茶肆中假寐案
間既呼之則死已可畏哉
　　景炎詔
景炎末造狼狽海上固無暇文物典章矣然詔語亦或
有可觀者有云今南方已定兵甲已足豈今年不戰來
年不征不知為何人筆也
　　雞冠血
北里志張住住與龎佛奴有私乃髠雄雞冠取丹物
託鄰媪以聘陳小鳯然則今世閭巷有為偽者其來
乆矣
　　葯州園館
廖葯州湖邊之宅有世禄堂在勤堂懼齋習説齋光
禄觀相莊花香竹色紅紫粧芳菲逕心太平愛君子門
桃符題云喜有寛閒為小𨼆粗將止足報明時直將雲
影天光裡便作桞邊花下㸔桃花流水之曲緑隂芳
草之間(二小/亭)
　　亭名
牟存齋桂亭曰天香第一趙春谷梅亭曰東風第一賈
秋壑梅亭曰第一春
　　史嵩之始末
淳祐初年喬行簡拜平章李宗勉為左相史嵩之督視
荆襄就拜右揆既而二公皆去位嵩之獨運權癸夘長
至雷三學生上書攻之明年徐霖伏闕上書疏其罪是
嵗仲冬嵩之父弭忠殂于家不即奔喪公論沸騰未幾
御筆嵩之復起右丞相於是三學士復上書將作監徐
元杰少監史季温右史韓祥皆有疏言其不可於是范
鍾拜左杜範拜右盡逐嵩之之黨金淵濮斗南劉晉之
鄭起潜等當時又為詩誚之者曰嵩之乃父病將殂多
少憸人盡獻䛕元晉甘心持溺器(鄭/)良臣無恥扇風爐
(施/)起潜秉燭封行李(鄭/)一薦随司出帝都(陳/)天下好人
皆史黨不知趙鼎有誰扶嵩之之從弟宅之衛王之長
子也與之素不咸遂入劄聲其惡且云先臣彌逺晚年
有愛妾顧氏為嵩之强取以去乞令慶元府押顧氏還
本宅以禮遣嫁仍乞置嵩之於晉朱挺之典及丙午冬
終喪御筆史嵩之候服闋日除職與宫觀於是臺臣章
琰李昻英及學校皆有書疏交攻之御筆始有史嵩之
特除觀文殿大學士許令休致時劉克莊權中書舎人
當草制繳奏云照得史嵩之前丞相既非職名又非階
位不知合於何官職下許令休致議者乃以克莊欲隂
為嵩之之地章李二臺臣因再攻嵩之併克莊劾去之
克莊自辨云臘月二十二夜丞相𫝊㫖草制次日具稿
又次日被論竟莫知為何罪也罷制中有云朕聞在昔
求忠臣於孝子之門人謂斯何豈天下有無父之國又
云宇宙雖廣有粟得而食諸霜露既濡啜泣何嗟及矣
又云罪臣猶知之卿勿廢省循之義退天之道也朕樂
聞止足之言然竟别命詞焉未幾章琰李昻英與在外
差遣趙汝騰首上封事學校又上書乞留二臣竝不報
且内批云如學校紛紛不已元降免解㫖揮更不施行
於是京庠再上書云云太博李伯玉亦上疏力争李韶
亦言上意終不回於是陳韓與􁁉皆不能自安屢丐祠
李韶作批答云朕臨御以來未嘗罪一言者今為卿去
二臺諫以留卿前未有是也人言紛紛非出朕意於是
韶亦奉祠而去明年二月忽有京學賓賢齋朱振者獨
上一書以薦嵩之於是臺臣周坦葉大有陳求魯陳􁀙
備論其無忌憚而斥之
　　嵩之起復
嵩之之起復也匠監徐元杰攻之甚力遂除起居舍人
國子祭酒仍攝行西掖未幾暴亡或以為嵩之毒之而
死俾其妻申省以為口鼻拆裂血流而腹脹色變青黒
兩臂皆起黒泡面如斗大其形似鬼欲乞朝廷主盟與
之伸寃侍御鄭寀率臺諌共為一疏少司成陳振孫察
官江萬里竝有疏遂將醫官人從厨子置獄令鄭寀督
之竟不得其情止以十數輩斷遣而已徐霖上書力抵
寀不能明此獄之寃不報竟去寀奏疏乞留霖亦不報
先是侍御史劉漢弼盡掃嵩之之黨至此亦以暴疾亡
或者亦謂嵩之有力然皆無實跡也朝廷遂各賜田五
頃楮幣五千貫以旌其直黄濤之試館職也對策厯數
史嵩之之惡至是除宗正少卿於對疏乃言元杰止是
中暑之證非中毒也於是僉議攻之而元杰之子直諒
投匭扣閽力辨此説濤遂被劾云
　　徐霖
徐霖字景説號徑畋三衢人為南省第一人首伏闕詆
史嵩之不報嵩之謂人曰朝廷大比所費不知其幾合
天下士僅得一省元乃是狂生可以為世道歎於是虚
名頓増未幾有徐元杰之獄上書攻鄭寀不明此寃徑
去國寀上疏留之於是傳㫖俾宰執留之又令左司尹
煥面留又令姚希得傳㫖勉諭毅然不從而去往往沽
激太過人亦薄之其居衢也於所居畫諸葛武侯像終
日與之對坐論天下事諸閹畏其吻競致金帛皆受之
其回字有云承恵兼金束帛足見尊賢崇道之意趙汝
騰時為從官上疏力薦至比之為范文正公屢有召命
皆不就及除著作郎則翻然而來舉止顛怪妄自尊大
凡士子之來受教皆拜庭下霖危坐受之不發一語瞑
目坐移時豁然而起有黠者俟其瞑目亦效之俟其躍
然而起亦起從之霖曰汝已得道矣夏月京府命工搭葢
松棚適一匠者衵服破綻見其二子霖竟牒天府云某
人受役而不主一合從重撻随行一童㕔吏或以果
餌與之霖適見併㕔吏解天府謂某吏壊其太極都城
無不傳以為笑甚至乗醉而入經筵自稱為宗師及兼
宰士則妄有更改未幾輪對竟論乞劾罷臺諌於是御
筆有云徐霖以庶官而論臺諌京尹要朕必行事闗紀
綱前所未有昨以去余晦為是今乃疏蔡杭為奸言及
朝士親填姓名懐情不一首䑕兩端可與在外差遣尚
遲回不去趙汝騰往視趣其出闗葢霖之無忌憚皆汝
騰成其狂至目汝騰為太宗師己為小宗師逓相汲引
霖既去汝騰亦不自安遂自補外未幾察官蕭泰來數
十二狂不可治郡於是聲名掃地矣
　　史宅之
史宅之字子仁號雲麓彌逺之子也穆陵念其擁立之
功思以政地處之然思不立竒功無以壓人望㑹殿步
司獄蘆蕩以為可以開為良田裨國餉時宅之為都司
遂創括田之議一應天下沙田圍田圩沒官田等併行
撥𨽻本所名田事所仍辟官分往江浙諸郡打量圍等
時淳祐丁未鄭清之専當國時也遂以宅之為提領官
右司趙與膺為叅詳官計院汪之埜為檢閲趙與訔謝
獻子竝為主管文字諸郡又各差朝士分任其事怨嗟
滿道死於非命者甚衆分司安吉州𣙜轄毛遇順毅然
不就分司嘉禾奏院王疇刻剥太過刑罰慘酷詞訴紛
然随即汰去行之期年有擾無補朝廷亦知其不可行
乃以趙與膺為浙西憲司嘉禾提領江浙田事陳綺為
淮西餉置司㑹陵提領江淮田事宅之遂除副樞於是
劉坦趙汝騰黄自然皆力陳其不可皆以罪去後一年
宅之終於位趙與膺死於嘉禾王疇盛如杞次第皆殂
其後應於官田遂併歸安邊所令都司提領焉
　　鄭清之
鄭清之字徳源號青山又號安晚為穆陵之舊學端平
初相聲譽翕然及淳祐再相已耄及之政事多出其姪
孫太原之手公論不與況所汲引如周坦陳垓蔡榮輩
皆小人黄自然嘗入疏論之既而豐儲倉門趙崇雋上
書歴陳其昏繆貪汙之過亦解綬而去未幾察官潘凱
遂劾之呉燧亦劾其黨朝廷遂奪二察言職夕堂董槐
亦入疏求去葢潘呉二豸皆董所薦也潘疏有云馬天
驥竭浙東鹽本百萬而得遷天驥遂申省辨白清之欲
差官覈實程元鳯以為不可以外官鈴制臺諌其議遂
寢時牟子才家居亦疏攻鄭而留二察不報辛亥冬祈
雪得雷電大作而清之薨於位恩數極厚明年傅端林
彬之按太原公受賄賂竊取相權凡所以誤故相者皆
太原之罪乞罷其閣職勒守故相之墓上從之初青山
之重來也有作詩譏之云一劄未離丹禁地扁舟已自
到江干先生自號為安晚晩節胡為不自安及其薨也
又有詩云光範門前雪尺圍火雲燒葢晩風吹堪嗟淳
祐重來日不似端平初相時里巷誰為司馬哭畨夷肯
為孔明悲青山化作黄金塢可惜角巾歸去遲
　　衛王惜名器
史衛王挾擁立之功専持國柄然愛惜名器不妄與人
亦其所長嗣秀王師彌既為嗣王遂賜玉帶其弟師貢
亦已建節開府矣亦覬望横玊圍腰之寵屢有營求皆
不許其後媚竈於史親幸之姬必欲得之史知其意命
取所有玉帶於内擇其最佳者與之姬喜亟報之殊不
知非出君賜又無閤門許令服繫闗子安可自擅服繫
其吝惜名器皆此𩔖亦可尚也
　　閻寺
淳祐庚戌之春創新寺於西湖之積慶山改九里松舊
路輪奐極其靡麗至壬子之夏始畢工穆陵宸翰賜名
顯慈集慶教寺命講師思誠為開山教主既而給賜貴
妃閻氏為功徳院且賜山園田畆為數頗多建造之初
内司分遣吏卒市木於郡縣旁縁為奸望青採斫鞭笞
追逮雞犬為之不寜雖勲臣舊輔之墓皆不得而自保
或作詩諷之曰合抱長材卧壑深于今惟恨不空林誰
知廣厦千斤斧斵盡人間孝子心其後恩數加隆雖御
前五山亦所不逮一日忽於法堂皷上有大字一聨云
浄慈靈𨼆三天竺不及閻妃兩片皮於是行下天府緝
捕嵗餘終不得其人
　　余晦
余晦字養明四明人小有才趙與􁁉之罷京尹晦實繼
之此壬子四月也後一月上庠士人與市人有競以不
能奉學舎之意既而齋生有斃於齋中者遂命總轄輩
入齋看驗遂肆諸生之怒時祭酒蔡秔入奏三學捲堂
伏闕上書直攻晦為僕及晦轎出將白堂則諸生攔截
於路欲行打辱於是晦即絶江以避之遂以理少罷職
而秔亦除宗少而去京庠復上書留蔡而大博黄邦彦
武博戴良齋復劾晦而留秔皆不報未幾晦知鄂州秔
以二卿召或有詩獻蔡云九曲灣頭是釣灘先生何事
放漁竿長江流水滔滔去落日西風陣陣寒好把丹心
禆聖主休將素節換髙官想於獻納論思際應説今來
蜀道難後秔徑除僉樞或有譏之云不因同舍之捲堂
安得先生之過府
　　余玠
淳祐辛丑余玠毅夫卒於渝州權司程逢辰不能任其
事朝廷加意擇帥久之乃以余晦除司農少卿為四川
宣諭使七月入蜀八月除權刑部侍郎四川安撫制置
使兼知重慶府又兼四川總領十二月方入䕫峽交印
明年正月始開藩於重慶既而又兼䕫路轉運屯田然
晦才望既薄局面又生蜀士軍民皆不安之未幾築紫
金城激叛苦行隘南永忠以隆慶降王惟忠失閬州甘
閏以沔州叛敗政日甚未幾北兵又入議者紛然宗正
簿趙崇璠首上封事言之副端呉燧蜀人趙至皆有疏
六月御筆李曽伯以資政殿學士節制四川邊面召回
程逢辰既而余晦召赴行在蒲澤之除軍器監暫充四
川制置權司䕶印黄應鳯太常丞成都運判叶助權司
候蒲澤之自大獲山回日仍舊公議以為不可使荆湖
渝制西蜀於是胡大昌牟子才潘凱鄭發程元鳯各有
論列叅政董槐則請行以任蜀事蔡秔亦請以㳂邊任
使人雖壯其志而哂其無能為也三學各有伏闕書攻
丞相謝方叔未幾李曽伯除四川宣撫使兼荆湖制置
大使進司䕫路又賜曽伯同進士出身牟子才呉燧胡
大吕陳大方丁大全皆有疏疏王惟忠罪狀乞正典刑
而廟堂亦欲以此掩誤用余晦之失遂攝惟忠赴大理
獄伏鑕東市併籍余玠家資三千萬以犒師治其子如
孫之罪皆陳大方輩作成之也八月除蒲澤之四川制
置副使兼宣撫判官以吕文徳權知江陵總統邊事於
是蜀事略定矣
　　王惟忠
王惟忠四明人其為閬帥也與余晦為同里薄其為人
毎見之言語間晦深銜之及敗績棄城而遁晦遂甘心
焉既申乞鐫降又令其黨陳大方丁大全力攻之必欲
寘之死地廟堂亦欲掩誤用帥之羞遂興大獄日輪臺
官入寺鞫之評事鄭疇理丞曽壄則欲引赦貸命旋即
劾去甲寅十月二十五日本寺出犯由榜云勘到王惟
忠頂冒補官任知閬州判西安撫府日喪師庇叛遣援
遲緩等罪准省劄奉聖㫖王惟忠處斬仍𫝊檄西蜀或
者以其罪不至死寃之後二年陳大方白晝有覩恐甚
遂設醮以謝過青詞有云閬帥暴尸於都市幽魂銜怨
於𠖇途莅職柏臺盡出同寮之議竝居梓里初無纎隙
之疑未幾暴卒繼即余晦患瘰癧繞項堕首而死可畏
哉
　　李伯玉
李伯玉字純甫乙未殿試第三人議論端慤出處不茍
當史嵩之柄國時為太學博士上疏援章李二臺官以
此大得聲譽未幾為陳劾去壬子以小著召兼右司以
蕭泰來附謝丞相傷殘善𩔖繼彈髙斯得伯玉乃援神
宗朝張商英故事有都司可以按臺臣之條厯數泰來
之過封章以劾之穆陵大怒乃降御筆云國家置御史
所以糾正官邪置宰屬所以俾賛機務御史乃天子耳
目之官宰掾不過一大有司耳未聞以庶寮而劾糾御
史者近有以都司而按大言(言徐/霖也)今伯玉以都司而按
泰來隂懐朋比之私蔑視紀綱之地是所以輕臺諌乃
所以輕朝廷也今伯玉且復援張商英事以文其過且
郭磊卿以正言而按李遇英吳當可翁甫以博士而按
劉之傑以其職事之闗繫也若都司可以按臺諌則臺
諌反將聴命於都司矣朝綱不幾紊亂乎李伯玊可降
兩官放罷既而臺臣程元鳯劉元龍上疏劾之御批李
伯玉僣劾御史以快已私擅改憲章以文已過肆為欺
誕浸紊紀綱既得罪於祖宗已難逃於黜罰云云明年
蕭泰來除左史牟子才亦作右史潘凱除都丞竝有疏
辭免以為恥與噲伍泰來遂除職與郡佐郎孫夢觀又
繳新命察官丁大全則奏罷其祠禄而同援伯玊不肯
與之書降官録黄其後牟子才譔詞命云國家設御史
以糾官邪非使之為營私謀利計也蕭泰來昨居彈劾
之任而黷貨背義醜正黨邪靡所不至爾以都曺能白
其姦雖有體統闗係之法然英詞勁氣靡拂救正略不
少挫此可以觀汝之所存矣姑屈兩階以振臺綱而汝
之心則朕所鑒也尚少安之以俟叙復又明年七月姚
希得引對直指趙汝騰為君子之宗蕭泰來為小人之
宗諸公多為之言叙復者八月伯玊與宫觀又明年叙
復原官景定間除禮部尚書侍讀入政地矣甫入閣門
一疾而卒伯玉初號畏齋又號斛峰
　　偽號
淳祐甲寅五月禁中獲偽號人乃是玉津園火工包四
勘供係賃到直閤人潘寳敇號繼於潘寳家捜出敇入
宫門假印板一面遂正典刑其子潘三亦杖死凡黥决
者四十八人於是盡易敕號内宫門號八角様禁衛號
銀錠様殿門號四如意様毎嵗一易各立様式承襲為
例
　　馬光祖
馬光祖字華父號裕齋吏事强敏風力甚著前後麾節
皆有可觀乙夘尹京内引一劄云自後宣諭㫖揮容臣
覆奏戚里請托容臣繳進下車之後披剔弊蠧風采一
新時號名尹未幾有倉部郎中師應極之子夜飲於市
碎其酒家器詰朝尹車過門泣訴其事光祖即償所直
追逮一行作閙僕從仍牒問師倉郎葢光祖時領版曺
以倉部為所屬故牒問殊不思京師無牒問朝士之理
師乃時相之私人乃執縛持牒之卒恣肆凌辱又率諸
曺郎官白堂乞正體統朝廷遂劄漕司追出被打酒家
反加黥配應極之子帖然無它於是光祖威風頓挫百
事退縮初顔帥尹京之時遇三學應有訟牒必申國子
監俟報方與施行學舍己不能堪及光祖尹京又創為
一議應學舎詞訟須先經本監用印保明方許經有司
學舍尤怒之作為小詩曰幾年貪帥毒神京虎視國家
三學生休道新除京尹好敢將書鋪待司成未幾察官
朱應元劾李昻英大學作書譏之有云何不移其劾昻
英者劾光祖等語光祖愈不安既而辟客參議薛坦以
踪跡詭祕罷於是光祖力丏外任出守留都焉尹京號
為難治者葢以廣大之區奸究百弊上則有應奉之勞
次則有貴戚千政他司撓權之患此其所以難也余則
曰不然自淳熙以來尹京幾人其得罪而去者未始不
由學校可指而數也然則學校之横又有出於數者之
外矣
　　胥吏識義理
嘉定間宇文紹節為樞宻樓鑰為參政宇文卧病王醫
師涇投藥而斃史直翁帥宰執往祭之命南宫舍人李
師普為文末句曰云誰過歟醫師之罪相府書吏張日
新冩至於此執白衛王曰既是誤投藥劑豈可謂之醫
師只當改作庸醫之罪衛王首肯之又嘉定初玉堂草
休兵之詔有曰國勢漸尊兵威已振日新時在學士院
為筆吏仍兼衛王府書司密白衛王曰國勢漸尊之語
恐貽笑於夷狄不當素以為弱也衛王是其説遂道意
於當筆者改曰國勢尊隆兵威振勵葢吏胥亦有識義
理文字之不可不檢㸃也如此容齋随筆所載一事亦然
　　沈夏
沈夏徳清人夀皇朝為版曺貳卿一日登對上問版曺
財用幾何合催者幾何所用幾何虧羨幾何夏一一奏
對訖於所佩夾袋中取小冊進呈無毫髮差上大喜次
日問宰臣曰侍郎有過政府例否梁克家奏云陛下用
人何以例為遂特除僉書樞宻院事
　　史嵩之致仕
丙申之春御筆史嵩之退安晩節已踰十年可特授觀
文殿大學士依舊金紫光禄大夫求國公致仕仍盡與
宰執恩數令學士院降詔仍免宣鎖越二日奏事右相
董槐公云四川屢捷頗為可喜僉樞蔡秔随奏云大奸
復出深為可慮又云近降嵩之㫖揮外間謂宰臣欲為
汲引以報私恩上曰此乃還其致仕恩數耳參政程元
鳯奏云臣曩在經筵亦嘗親聞聖訓及此聖意雖堅天
下未必盡知兼致仕二字豈能摰縛之使不出越一日
董槐上疏辨明蔡樞之奏欲乞於嵩之致仕指揮之下
明示以不復圖任之意庶可白孤踪釋羣疑所有上項
制可未敢施行御批史嵩之復職不過酬以宰臣謝事
之恩數耳且其一閒十三年中外未嘗任使何縁今日
用之仍令致仕指揮甚明正示天下以決不復用之意
而予之職名則休致之典備矣豈有他哉斷自朕衷非
由啓擬卿其安之林存當制有云髙尚不事王侯朕毎
加於雅志忠愛不忘畎畆爾毋有於遐心公論復以為
未然太學生上書攻董相及鄧泳李仲熊併攻林存董
相再奏謂嵩之予致仕恩數臣見凡前執政之罷斥者
皆有之不復執奏今則皆歸罪於用事之人伏望姑寢
前命御筆云史嵩之復職非由卿請惟朕知之學舍有
言但慮其復出耳豈校其職名哉其人決不再用其職
亦不可奪所請既不悖理其安之正言邵澤劾姚希得
又於希得董試之時捕其館人以贓黥决其人乃已黥
之人故也未幾内批史玠卿理卿竝與合入幹官差遣
既而嵩之又陳請任相位日進書賞時留夢炎為國史
復申省以其邀求經修經進之賞將來列銜某決不敢
預僉乞罷免職事嵩之躁進始終不静真是可厭而朝
廷用事豈學校一一能把持乎
　　度宗誕育
景定三年壬戍度宗在東宫閏九月二十九日亥時降
生皇孫賜名焯封崇國公(一作封崇國/資政國公)是年十一月薨
度宗登極追封廣王謚冲善景定五年甲子度宗在東
宫七月初三日未時皇太子妃全氏降生皇孫以彗星
出現避殿免賀度宗即位改稱皇子賜名􁀙　咸淳四
年戊辰閏正月初六日午時淑妃楊氏降生皇子辛未
賜名顯甲戌七月進封吉王　是嵗十月一日順安郡
修容夫人俞氏誕生皇子五年十二月賜名憲封益國
公六年六月十二日薨追封謚冲定　咸淳五年己巳
六月初十日淑妃楊氏再誕生皇子二十三日薨賜名
鍠封岐王謚沖靖咸淳辛未九月二十八日全后誕生
皇子癸酉十一月賜名顯封嘉國公甲戌七月度宗遺
詔即帝位　咸淳壬申正月十二日脩容俞氏誕生皇
子甲戌七月進封信王凡七子
　　鈿屏十事
王橚字茂悦號㑹溪初知郴州就除福建市舶其歸也
為螺鈿卓面屏風十副圖賈相盛事十項各係之以賛
以獻之賈大喜毎燕客必設于堂焉行將有要除而茂
悦殂矣
　　度宗即位　　南郊慶成　鄂渚守城
　　月峽斷橋　　鹿磯奏捷　草坪決戰
　　安南獻象　　建獻嘉禾　　川獻嘉禾
　　淮擒孛化
　　　已上十事制作極精
　　襄陽始末
襄陽邅端平甲午叛軍之禍悉煨於火直至淳祐辛亥
李曽伯為江陵制帥始行修復時賈似道聞兩淮制閫
心忌其功嘗宻奏於朝謂孤壘綿逺無關屏障至開慶
透渡之際穆陵猶憶此語欲棄襄陽而保鄂而似道乃
謂在今則不可棄矣先是蜀將劉整號為驍勇庚申保
蜀整之功居多吕文徳為策應大使武臣俞興為蜀帥
朱禩孫為蜀師既第其功則以整為第一整恃才桀傲
兩閫皆不喜之乃降為下等定功整不遂詬問禩孫其
故朱云自所目擊豈敢髙下其手但扣之制密房索本
司原申一觀則可知矣整如其説始知為制策二司降
而下之意大不平大出怨詈之語俞興聞之以制劄呼
之稟議將欲殺之整知不可免叛謀遂決遂領麾下親
兵數千人投北獻策謂攻蜀不若攻襄無襄則無淮無
淮則江南可唾手下也遂為鄉導併力築堡斷江為必
取之計此咸淳丙寅丁夘嵗也俞興父子致禍之罪莫
逃遂俱邅貶謫先是興既死丙辰嵗俞大忠為荆湖諮
議領舟師援蜀陷殺名將楊政因爭財又殺馬忠遂邅
臺評追削官爵勒令自劾大忠乃捐重賄得勲臣經營
内批遂作勘㑹面奉玊音俞大忠利其財而陷楊政於
死且盡掩其功欺㒺朝廷罪不容誅然遣楊政而獲捷
者俞興也姑以其父之功特從末減將白沙冒賞官資
並與遣奪外特免自劾於是劉整聞之尤怨且薄朝廷
之受賂焉襄陽自丁夘受圍生兵日増闗隘日密守臣
吕文煥雖能堅守而外絶援兵又為築白阿虎頭二城
復置鬼門闗以鍵出入自是雖音耗亦不可通矣朝廷
雖屢督制府出師救援而不克進往往失利不一既而
吕文徳病篤中外為之憂懼既而果薨上遺表賜諡武
忠遂命其子師䕫起復為湖廣總領知鄂州賈平章似
道入奏云臣近得師䕫報其父文徳病革不可為臣嘗
具奏以為設如所言臣當奉命馳驅以為搶攘之㑹非
可以經制宜在廊廟自諉陛下難言而臣之志固己決
於此矣昨文徳訃至日為憂皇幾失匕箸繼又再申前
請以為急其所急豈非藉是去以為去本朝計而陛下
決不聴許臣通夕展轉念無以易此儻非臣等勇於一
行決不能寛顧且荆襄繹騷士不解甲者再嵗以文徳
聲望智略髙出流輩僅能自保今一失之奚所統攝矧
諸名將器略難齊勢不相下倉卒謀帥復難其人兵權
不可一日無所歸邊務不可一毫有所悮雖目前暫令
夏貴管䕶然其使人商度逺計寢食不安終不若疾趨
其所處分諸事則随機以應不至差池是則臣報陛下
之職分也臣非不知曩在兵間備嘗險阻困瘁成疾祗
謀謝事寜堪自取顛覆誠以難平者事所徇者國皆不
知其他臣亦豈不知本朝故事無以平章而巡邊者然
唐裴度以平章出使山東似有足援用拜疏以請恭聴
矜俞御筆云朕以涼菲云云師相豈可一日而輕去朝
廷雖跬步之近不可捨去請勿重陳似道再奏云云連
夕展轉不寐良以驛置一往復率半月餘曽不若身履
其處機應於速之為善再念今之荆湖莫急於襄中寇
環吾疆惟隙是乗隕星之變非小故未可死諸葛走生
仲達況今士不解甲與之尺寸力争閲新嵗則跨歴三
載事有適值必生戎心詎容以疆場小小交兵視之哉
因念疇昔分閫荆湖先帝必欲寵臣以樞筦命臣復襄
臣回奏不敢輕易後繼臣為閫者奉將相意慕復襄之
美名萃江岳之重屯以實之江面單露卒成己未之禍
先帝毎記臣言必欲棄襄以全鄂臣則以為不可非故
自相矛盾葢襄既復則城池米粟甲兵委難以資虜臣
在軍極力留勁兵以守襄襄幸以全今又十一年矣以
吕文徳運掉備竭志慮憂恚以至於死今閫雖暫有所
付而臣與受其責若使臣制於此脱有出於意料之外
其可以非己所以自解無情議論必指臣為準矢之的
矣云云又御筆極力勉留再上章欲權帶職巡視以三
月為期上復不允此後襄圍小小捷奏於是此議遂緩
明年元日以兩淮制帥李庭芝為荆湖制置大使兼䕫
路策應大使兼知江陵府命范文虎提御前精兵八千
餘人往荆襄應援一戰而敗文虎僅以身免至明年蜀
江泛溢漂溺堡壘至五六月間圍稍解制府乗此機以
布帛鹽錢米之𩔖遣兵防䕶而入夏貴亦遣兵擔運粟
米數千石呼延徳亦運柴薪布帛以往未幾夏軍大敗
喪舟數百危急如初御筆遂督荆湖制閫移屯舊郢州
范文虎以下重兵皆屯新郢治上均州河口扼其要津
當時從官中有言於朝謂昔神堯以一旅之師取河北
今朝廷竭天下財力以援一州而不能於是賈相大怒
至咸淳八年壬申春警報尤急似道復有視師之請葢
李庭芝避事悠緩而范文虎以殿巖自居頗有不受節
制之意故臺臣雖有章言之宣示二人然無益也壬申
嵗又檄㳂江副閫孫虎臣及湖副帥髙世傑之師順流
而下夾攻適值江水暴漲乗勢衝突堡寨及萬人敵打
透鹿門連船運入衣襖布帛米鹽糧草進發生兵遂自
樊城後取安陽河轉均州江而還郢上七月據荆閫申
大略云襄樊受圍跨越五載水陸路梗援兵莫通遂於
去冬劄知均州劉懋等打造戰艦間探賊兵措置戰守
又調總管張順路鈴張貴提兵前往均州地名中水路
創立硬寨建造樓船自中水路至襄城止一百二十餘
里節節皆是堡圑軍船屯泊將士從龍虎口硬打下去
本司重立賞格張順候立功回特授轉右武大夫環衛
官正任御前都統制犒銀五百兩界㑹一萬貫紵絲十
疋張貴以下次第立賞又準平章鈞翰除制司賞格外
更與不次陞擢及移文范察使添調間探司部官劉盛
聰等於四月二十日到均州鄧寨添造船隻大使司委
知郡范天順等與二張部官同進六月十三日據張貴
等申昨於五月二十二日探得漢水已生次日將船隻
拖拽到團山下稍泊二十四日以大使司賞格撫諭將
士一應船隻竝施拽至髙頭港口蒙范殿帥劉路鈴等
般運衣襖等物結成方陣至一更三㸃張貴等舉火為
號出江極力鏖戰與敵舟手刃相接至磨洪灘已上賊
船布滿江内張貴又以紅燈為號撫諭頭目混戰與敵
亂殺火砲藥箭射死北兵及墜水者不計其數二十五
日天明已抵襄陽船隻等物至府軍民踴躍皆説敵圍
數年未嘗有許多軍需物件進入至此本是萬全縁當
夜四更以來南風大作吹奔北岸於内總管張順所帶
火砲竝已發盡人馬力竭身中三鎗六箭就陣殁於王
事張貴等既送軍需等物入城次日即欲打出與夏節
使兵船相應縁江水陡落又蒙安撫吕察使留貴等人
船在城添加戰守外以路梗不通至七月方據申到九
月以來漢水漸涸北兵得計不可前矣夏孫髙兵船但
守地分范殿帥之軍又與制府牴牾莫能併力坐視而
已朝廷乃先解殿帥總統之權陳伯大劾范文虎罷黜
十一月荆閫李庭芝奏襄圍不解客主易位重營複壁
繁布如林遮山障江包絡無罅曠嵗持久臣實有罪且
謂昔之滸黄今之襄樊皆古今非常之變天毎以非常
之人擬之豈區區庸夫所克勝任云云帥臣徇國一念
上通於天其􁀙􁀙欲以身臨之者亦察愚臣之不可専
仗也若稽南渡之初時則以張浚趙鼎自行都建督府
盡䕶諸將運掉之勢一時之勢合帥臣大勲茂徳威震
華夷少超常度叅用舊弼以臂使指一新觀瞻云云御
筆令侍從兩省集議然卒無定論賈平章回奏曰若辦
此事非臣捐軀勇往終未能遂然縱使臣行亦後時矣
恐無益于襄陽之存亡尚可使江南無虞而不至内地
之震駭也庭芝欲臣建督於荆之謀要不過姑為是説
督既建矣設有警動臣欲安坐於此得乎臣今為是行
也則諸閫皆受節度云云若推至來年春夏之交則調
一大將統三萬兵船直擣穎亳又調一大將統二萬兵
直擣山東則襄圍之賊皆河南北山東之人必將自顧
其父母妻子相率離叛如是則襄圍不解臣未之信倘
陛下不容臣跬步離左右縱有竒謀祕計一無所施且
當以擇相為急云云然亦卒不行也癸酉正月蜀閫㨗
報以昝萬夀收復成都繼又收復眉州二月以朱禩孫
為四川制置安撫大使兩淮制司又奏浮光之㨗忽數
日平章疏奏力請行邊乃云所聞日異且言始得朱禩
孫申言敵有直擣内地之議禩孫危之謂非築京城重
内勢不可又收吕文煥二月三日蠟書謂樊之力已不
可支再於襄城臨江一面植木柵立硬寨誓以死守但
六年被圍一旦前功盡廢實有難言者浮光廢壘築為
家基去冬逆整與六安叛將(恐是/焦與)一意窺江乞檢照累年
所奏容臣一出臨邊即賜處分御筆又令集議然皆悠
悠之談御筆終於不從行邊之請調阮思聰策援邊
淮就令相視平江城壁差官修浚三月賈平章又奏忽
得李庭芝連日書乃知襄帥吕文煥為敵誘脅竟以城
降臣一聞戰眩顛沛幾於無生不謂事不可期力無所
措乃至此極容臣自劾以報國恩御筆則決於不許旋
降御筆批别置機速房亦建督於京之意繼而學校紛
紛上書皆瀾翻不急之語甚而謂咸陽之燄未息而山
東盜起六士之駕未出而滸黄透渡可謂刼持之語獨
郭昌子一書頗有可采所言江漢道里亦頗詳盡且畫
六策以獻一曰分逰擊以屯南岸二曰重歸峽以扼要
衝三曰備昌漢以固上流四曰調精兵以䕶漢江五曰
備下流以絶窺伺六曰飭隘口以備要害又有十六策
以為守備之要其末併及濟邸之事平章召見扣其顛
末補之以官且令入機速房以備諮訪繼而宰執奏事
上前平章復陳行邊之請上曰斷是不可上又曰諸生
之書只得留中如下詔求言亦有未可賈奏云端平荆
襄之失繼以諸郡是時皆不曽降詔惟開慶有之今幸
未至此更容臣討論以聞上曰且鎮以静不須得行四
月内批李庭芝召赴行在汪立信荆湖制置使知江陵
府印應雷兩淮制置使知楊州李應春知岳州錢直將
知江州翟貴知鄂州江陵都統程文亮副之趙孟知郢
州陳起知浮光既而黄萬石召超行在趙溍沿江制置
使知建康府趙孟奎淮東總領孟之縉知太平州趣召
葉夢鼎赴闕荆湖制司申武功大夫帶右領衛將軍范
天順乃同張順張貴運送軍需衣襖等物前進襄陽留
存在城守禦立功尤多城降之際時在所守地仰天大
呼曰好漢誰肯降賊死時也做大宋忠義鬼於二月二
十七日就地分屋内自縊身死右武大夫湖北總管司
馬統制朱富亦係續遣前往襄城戰禦轉調過樊城任
責東北最𦂳地分今年正月十一日賊攻樊城朱富拒
敵死戰至二更以身中鎗刀不能支持為賊所得義不
受辱就戰樓内觸柱數四不死遂投身赴火而殁欲乞
贈䘏奉聖㫖范天順特贈静江軍馬承宣使特與三承
信郎支銀五百兩十八界㑹二萬貫白田三百畆庚申
范文虎差知安慶府阮思聰知池州李應雷知鄂州以
為防江計察官陳文龍上疏云云且曰夫當人言洶湧
所幸衆言紛紛古今所恃以立國於天地間者獨有此
一脈言脈猶活國脈其有瘳乎欲行求言皆謬論也既
而免言職未幾又有上書乞師相臨邊者御批竝不能
從云
　　機速房
咸淳癸酉三月御筆以師相固請行邊不已照張浚趙
鼎舊例别置機速房凡急切邊事先行後奏賞罰支用
亦如之其常程則宻院行移無建督于京之名而有其
實奚不可内重其勢外禦其侮庶不失為挽留也師相
其勿辭賈遂毅然祗承條具以聞辟屬官二員右司許
自檢詳家鉉翁制領十員使臣九十員於封椿庫作料
科撥激賞第一料金五百兩銀一萬兩闗子五萬貫十
八界㑹二十萬行遣提㸃文字沈因張夢龍徐良弼沈
大發書寫文字王景陽張國珍張汝楫呉桂芳監印陳
柯汪雲鄭大淵又添給諸路戍兵生劵三分之一増招
車等下軍裝錢置樞宻院都副統制一員補歸明人官
資凡有上書獻書闗涉邊事者竝送本房面問如有可
行者竝與施行忽有蜀人楊安宇者獻策竒譎右司許
自扣之不相投合許自乃操閩音穢語以為髙欲乞朝
廷竟差許自前往邊郵操穢語以罵賊退師云云於是
遂將安宇行遣而機速房之望顧輕矣且許自乃一不
通世務之閩士僅能作詩文之外他無所能而乃令當
此選用之者固謬而自亦可謂不揣矣一籌不畫坐致
危亡非不幸也
　　置士籍
咸淳辛未正言陳伯大建議以為科場之弊極矣欲自
後舉始行下諸路運司牒州縣先置士籍編排保伍取
各家户貫三代年甲娶誰氏兄弟男孫若干之數其有
習舉業者則各書姓名所習賦經子孫若慿所書年甲
如十五以上實能舉業者自五家至二十五家而百家
百家而里正許其自召其鄉之貢士結狀保明批書舉
厯然後登士籍一様四本縣州漕部各解其一仍從縣
給印厯俾各人親書家狀於厯首以為字跡之驗不許
臨期陳狀改易或有随侍子弟合赴曺牒諸色漕試者
各令賫厯先赴縣批鑿前去各處狀試毎遇唱名後重
行編排保伍取㑹如有新進可應舉者續照前式保明
付籍或有事故服制者竝畫時申聞批鑿或毁抺如虚
増人名妄稱舉子其犯人與里正保伍竝照貢舉條例
施行大意如此御筆從行徧牒諸路昭掲通衢或撰沁
園春云國步多艱民心靡定誠吾隱憂歎浙民轉徙怨
寒嗟暑荆襄死守閲嵗經秋敵未易支人將相食識者
深為社稷羞當今亟出陳大諌筯借留侯迂濶為謀天
下士如何可籍收況君能堯舜臣皆稷契世逢湯武業
比伊周政不必新貫仍宜舊莫與秀才做盡休吾元老
廣四門賢路一柱中流又有詩云劉整驚天動地來襄
陽城下哭聲哀廟堂束手渾無計只把科場惱秀才察
院陳文龍上疏頗有沮抑之意遂以理少出臺自是士
之有籍嚴行天下或稍有瑕疵皆不敢有功名之望士
論紛紛直至賈老潰師之後臺中首劾置士籍之陳伯
大變七司法之㳺汶行公田之劉良貴沮寛恩之董樸
稱翁應龍為簡齋先生寫萬拜申稟之朱浚欲便𩔖田
法之洪起畏焉
　　宋二十一帝
長編所載宋二十一帝葢自順宣禧三祖及東都九朝
南渡後髙孝光寜理度少帝(徳祐/)并景炎祥興也
　
　
　
　
　
　
　
　
　
　癸辛雜識别集卷下
