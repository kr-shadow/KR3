#+TITLE: 墨譜法式-宋-李孝美
#+DATE: 2018-05-12 10:18:08
#+SOURCE: github.com/kanripo/KR3i0010 master f5622dd6                
欽定四庫全書　　　　　子部九
　提要　　　　　　　　　譜錄類一(器物之屬/)
　　墨譜法式
　　　　(臣/)等謹案墨譜法式三卷宋李孝美撰孝美
　　　　字伯揚自署趙郡人蓋沿唐俗稱郡望未知
　　　　實籍何地其仕履亦未詳也前有紹聖乙亥
　　　　馬涓序及李元膺序與通考所載合然二序
　　　　皆稱墨譜而通考則題曰墨苑與序互異案
　　　　書中出灰磨試二條註曰出墨苑則墨苑别
　　　　為一書通考誤矣上巻凡采松造窰發火取
　　　　烟和製入灰出灰磨試八圖中卷凡祖氏奚
　　　　庭珪李超李庭珪李承宴李文用李惟慶陳
　　　　贇張遇盛氏柴珣宣道宣徳猛州貢墨順州
　　　　貢墨及不知名氏十六家之式亦各繪面圖
　　　　漫圖惟以奚庭珪李庭珪分為二人且謂奚
　　　　不如李逺甚與南唐書奚庭珪賜姓為李之
　　　　説大異未詳何據姑廣異聞下卷凡牛皮膠
　　　　鹿角膠減膠冀公異仲將墨庭珪墨古墨油
　　　　烟墨叙藥品膠十一法而牛皮膠有二法庭
　　　　珪墨有二法古墨有三法油烟墨有六法實
　　　　二十法其持論皆剖析毫芒具有精理自明
　　　　以來油烟盛行松烟之製久絶孝美所論雖
　　　　今人所不能用然古法古式藉以得傳固博
　　　　物者所當知矣
　　墨經　　　　　　　　譜録類一(器物之屬/)
　　　　(臣/)等謹案墨經一巻舊載毛晉津逮祕書中
　　　　題曰晁氏撰不著時代名字諸書引之亦但
　　　　曰晁氏墨經考何薳春渚紀聞云晁季一生
　　　　平無他嗜獨見墨喜動眉宇其所製銘曰晁
　　　　季一寄寂軒造者不減潘陳又稱其與賀方
　　　　回張秉道康為章皆能精究和膠之法其製
　　　　皆如璧此書中論膠云有上等煤而膠不如
　　　　法墨亦不佳如得膠法雖次煤而成善墨與
　　　　所言精究和膠亦合疑為晁季一作也然晁
　　　　公武讀書後志但有董乘墨譜一巻而不及
　　　　此書不應其從父之作公武不見是為可疑
　　　　考讀書志子部之叙稱九曰小説十曰天文
　　　　厯算十一曰兵家十二曰類家十三曰雜藝
　　　　十四曰醫書十五曰神仙十六曰釋書而今
　　　　本所刋小説之後綴以王氏神仙傳葛洪神
　　　　仙傳二種併不列神仙之標題以下即别標
　　　　釋書類是今本佚其子部五類類書一類適
　　　　在所佚之中(案後志載墨/譜於類書)其不載亦不足疑
　　　　矣季一名貫之晁説之之兄弟行朱弁風月
　　　　堂詩話稱其官一曰檢討一曰察院不知實
　　　　終於何職其事迹亦無考云乾隆四十六年
　　　　十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
墨譜法式原序
士大夫之好事者蓄圗畫書刻噐用之類必皆以傳之
乆者為貴書畫至於漫蝕而不完噐用至於詭怪而難
辨則寳而蔵之為愈至而或者非之曰此世俗之人貴
耳賤目者也道藝工巧無世無之何獨榮古而陋今乎
是益不然大抵古人之敦重信實無所不用其極故其
施之事物雖各述作不同然必要之盡善而後已其才
不逮於盡善者有矣然非能傳之乆者也傳者斷木為
棋梡革為鞠亦皆有法棋鞠戯玩之用爾古人為之猶
且不茍而曰有法存焉况於不待為戯玩者乎嘗考周
官究其為弓矢輪輿之類斬伐矯揉斵削之功筋角齒
革羽毛之用必求之天時審之地氣然後以工巧成之
其言纚纚若煩而不可信然而聖人存之以為書後世
守之以為經由是益知夫古人制作其用心如此所以
可貴於後世者然也趙郡李伯揚集墨譜三卷曰圗曰
式曰法其講貫品藻無不詳雖使未嘗留意於其間者
一觀其書而所得過半善辯者亦不能勝也其叙祖氏
以下數十家類皆尊尚前軰而以後來者弗及豈特為
好古者也葢伯揚之所集固嘗稽之舊聞而參以所試
矣其制作之要已能自得其妙其品第去取信為不誣
非所謂貴耳而賤目者也雖然觀其用心於一物必臻
其極如此則擴而充之葢知其所學之必到也紹聖乙
亥十一月二十日承議郎通判遂州軍州兼管内勸農
事借緋馬涓序
又序
予友李伯揚以其所次墨譜寄予云予平生無所好顧
獨好墨聞人有善墨求觀之不逺千里凡得古墨近百
品森然如斷圭破璧膚理堅細擊之有聲試之其光如
漆念世人不能盡見其乆而遂不傳也乃存其形製而
書工之姓名於其上又嘗親至魯山從竈工野人講問
為墨之法如伐松取煤品膠用藥揉劑入灰之類纎悉
畢具有言所不能載者則見之圗畫欲使天下皆知為
墨之法而從事於其間庶幾有如古人者出焉凡為書
三卷書成乆而未有叙文願求重於君以行乎世予讀
之而笑曰嗟乎如伯揚其可謂好事也哉夫墨几案間
一閒澹物也世人徒以簡牘所資盖不可少其亦無足
甚好者而伯揚汲汲焉如有聲色臭味酷好而力求之
忘其身之勞也其用心不亦異乎既自以為可好因謂
天下之人皆與已同欲推其所好者共之其又難哉此
書之出如昌歜戎菽不惟同好者少其又且笑之以伯
揚嗜好之癖也雖然亦安知無君子用是以知伯揚者
昔嵇叔夜好鍜王武子好騎阮遥集好蠟屐此其於人
之賢不肖非有所損益也而載在史冊為千古之美談
夫君子之觀人不必於其大者得其平居言笑之餘以
及其所玩好而足以窺見其所存此三物初若無足言
而世有鑚李核障錢簏者則其清濁何如也将見百世
之下好事者得墨譜而歎焉因以知伯揚好尚而想見
其人則其風流逺矣豈止行於一時也哉東平李元膺
叙
欽定四庫全書
　墨譜法式卷上
　　　　　　　　　　　　宋　李孝美　撰
　　圗
　　　採松
　　　造窰
　　　發火
　　　取煤
　　　和製
　　　入灰
　　　出灰
　　　磨試
　
　
　
　
　
　
　
　
　　採松
右採松之肥潤者截作小枝削去簽刺懼其先成白灰
隨烟而入則煤不醇美
　
　
　
　
　
　
　
　
　　造窰
右造窰用板各長九尺闊尺餘每兩板對倚相次全用
泥封合窰梢一角為突(蓋以髙下角突大小約二寸徑/合如窰病燃火有碍及出烟不)
(快即開突斟酌修/治事訖復閉之)窰心地面上亦有出氣眼(直通突外/以備出氣)
其窰至十二步陡低一邊留取煤小門一邊用石板對
倚為巷至六步為大巷又漸小一步為拍巷又五步節
次低小為小巷又半步為燕口(只開二寸/髙五寸)大堂下安臺
臺下鑿兩小池(一池以備積灰一池以/浸小掃箒以備掃灰)
　
　
　
　
　
　
　
　
　　發火
　　　發火要活不用多然然死灰多則墨不黑也庭
　　　珪墨所以妙正縁此此造法第一闗也大韶云
　　　造墨何須火力堅火微烟重自然姸
右窰相並三四眼留一二眼為減火每以松三兩枝細
細發火候及六七分將殘者於别眼然之應有灰落即
以濕箒掃入池中無使揚也(别眼皆/取常煤)
　
　
　
　
　
　
　
　
　　取煤
　　　煤貴陳宿隔旬日尤佳又一種栢煤出終南蒲
　　　大韶多用之李欣父子用之尤妙栢煤薄取最
　　　不易
右燒煤自發火止於十日不候窰冷令人開巷邉小門
而入以扇子取分前後中為三等唯後者最優(墨苑云/突之末)
(者為/上)中者次前者又其次故窰梢懸板者謂之茸頭揉
殺即名珠子他無以加也
　
　
　
　
　
　
　
　
　　和製
　　　入膠水等分復用真煙發之遲二日入套板俟
　　　稍乾微火薫五七刻冷後加明膠佳　蒲大韶
　　　和製與李氏異見宣靖録方
右用好醇煤乾𢷬以細絹簁於缸中簁去草芥不可露
簁慮飛散也(或用宻羅上下各以/紙為袋簁之亦佳)每和入膠物拌捜至
勻下鉄臼中寜乾勿濕𢷬三萬杵多多益善不得過二
月九月温時敗臭寒則難乾潼溶見風日解碎重不得
過三兩寜小不大(出齊民要術/韋誕墨法)
　
　
　
　
　
　
　
　
　　入灰
　　　不入灰性澡不可乆用多則色白此尤難事
右用好柴炭灰相半篩細按平以紙襯放墨再以紙覆
布灰令宻大約五六日可出矣亦有不用灰池於宻室
中作棚去地三尺置箔於上籍之用糠(麥稻/皆可)無害於成
獨兖州陳氏世世用之
　
　
　
　
　
　
　
　
　　出灰
　　　微火薰一晝夜細擊之其滓自落廷珪法不同
　　　見後
右墨出灰池以䋲辮之掛梁間(無近牆邉/牆墨曲)候乾用水刷
令平淨再以黄蠟滑石出光有堅緻者至佳收貯以紗
嚢懸透風處(出墨/苑)
　
　
　
　
　
　
　
　
　　磨試
　　　用舊紫石妍新水不著力磨二刻試佳磨重則
　　　劑易剥色澤不勻　是蒲墨用栢烟尤不堪重
　　　宣和試墨方甚備今採摘其説
右硏墨要涼涼則生光不可熱熱則生沫盖忌其硏急
則墨熱也李陽氷云用則旋硏無令停乆乆則塵埃相
汚膠力隳亡如泥鈍不任下筆矣(出墨/苑)
　墨譜法式卷上
欽定四庫全書
　墨譜法式卷中
　　　　　　　　　　　　宋　李孝美　撰
　　式
　　　祖　氏
　　　奚庭珪
　　　李　超(庭珪/)　(承晏/)　(文用/)　(惟慶/)
　　　陳　贇
　　　張　遇
　　　盛　氏
　　　柴　珣
　　　宣　道
　　　猛州貢墨
　　　順州貢墨
　　　不知名氏
　
　
　
　
　
　
　
　
右祖氏易水人故以濟土為號年載已逺罕有存者
　
　
　
　
　
　
　
　
右奚庭珪墨二品一面曰逺烟香墨漫曰從前奚庭珪
其一面有特龍漫曰供使奚庭珪祖記墨皆狹薄輕脆
多斷折枝其精觕不及李庭珪逺甚安敢望超也
　
　
　
　
　
　
　
　
右李超墨有二品其面或有特龍者或有新安香墨者
其漫曰歙州李超造一止曰李超其號雖異亦互有精
觕精者其堅如玉其文如犀寫千幅紙不耗三分墨苑
載徐常侍云嘗得李超墨一挺與弟鍇共用十年乃盡
磨處邉際有刄可以割紙自後用李氏墨無及者以此
知超精意為之者庭珪不及也

右李庭珪大墨有二品其一面曰歙州李庭珪墨漫有
特龍其一面曰歙州李庭珪造漫有雙脊特龍小墨有
握子者上止有一香字其豐肌膩理光澤如漆又有小
餅子面有蟠龍四角有供御香墨字漫止有一歙字前
四品無粗者非法之至精曷能臻於此哉


右李惟慶惟慶推超庭珪為特嘉承晏文用次之惟慶
小挺子優於大墨可亞庭珪也

右張遇大墨有二品一曰易水供堂墨一曰易水進貢
墨其漫皆有張遇字又有圓墨二品面皆有蟠龍四角
有供御香墨字其漫一曰射香張遇一曰龍腦張遇或
云宫中畫眉墨不知何代所貢也
　
　
　
　
　
　
　
　
右陳贇世傳不多與張遇等

右盛氏五品

　
　
　
　
　
　
　
　
右宣道宣徳不知何許人其形製俱類庭珪疑歙州人
也

右新羅大墨二品一曰猛州貢墨一曰順州貢墨率長
挺堅輕如革又有小墨二品形製實厚光澤可愛校其
精觕大不及也
　
　
　
　
　
　
　
　
右一品不知何郡誰氏所製形製闊厚紋如靴皮蹙縮
然面漫有字不類今書約其文面曰龍射文房秘寳漫
曰細煤烟黑龍跡其色澤如新羅外有朱君徳耿徳真
及兖州諸陳墨世多收之皆少精而多觕故其形製此
所不録
　
　
　墨譜法式巻中
欽定四庫全書
　墨譜法式卷下
　　　　　　　　　　　　宋　李孝美　撰
　　法
　　　膠(二/)　　　鹿角膠(一/)　魚膠(一/)
　　　減膠(一/)　　冀公墨　　仲將墨(一/)
　　　庭珪墨(二/)　古墨(三/)　　油烟墨(六/)
　　　叙藥(一/)　　品膠(一/)
　　膠
煮膠要用二月三月九月十月餘月則不成(熱即不凝/無以作餅)
(寒即凍瘃/合膠不粘)以沙牛皮或水牛皮水浸四五日令極液净
洗濯無令有泥不須削毛(削毛費功/打膠無益)片割著釜中(唯欲/舊釡)
(大而不渝者釡新則燒令皮著/底釡小費著火釡渝令膠色黑)凡水皆得煮然醎苦之
水膠乃更勝長作匕匕頭鐡刃時時徹底攪之勿令著
底(匕頭不施鐵刃雖攪不徹底不徹底/則焦焦則膠惡是以尤須數數攪之)水少更添常使
滂沛經宿晬時勿令絶火候皮爛熟以已瀝汁看末後
一珠微有粘勢膠便熟矣以初挹所濾去滓穢㵼浄乾
盆中(挹時勿停火火停沸定/則皮膏汁下挹不得也)淳熟汁盡更添水煮之攪
如初法熟後挹取看皮垂盡著釜燋黑無復粘勢乃棄
去之膠盆向滿舁著空静屋中仰頭令凝(盖則氣變成/水令膠解離)
凌旦合席上脫所凝膠口濕細𦂳綫以割之其近盆㡳
土惡之處不中用者割去少許然後十字折破之又中
斷為段較薄割作餅唯末上膠皮如粥膜者為最近盆
之上者次之末下者不佳即苯膠也先於庭中豎槌施
三重密箔令免狗䑕於最下箔上布置膠餅其上兩重
為作䕃凉并扞霜露(膠餅雖凝水汁未盡見日/即消霜露霑濡復難乾燥)旦起至
食時卷去上箔令膠見日(凌旦氣寒不畏消釋/霜露之潤見日即乾)食後還
復舒箔為䕃雨即納敞屋之下則不須重箔四五日浥
浥時䋲穿膠餅懸而日曝極乾乃納屋内懸紙籠之(以/防)
(青蠅塵/上之汚)夏中雖軟相俟至八月秋凉時日中曝之還復
堅好(出齊民/要術)
　　同前
水牛皮不以多少生去肉并毛根洗浸極浄入大鍋慢
火煮三兩日令皮極爛如水耗旋添濕水候鍋内有粥
面為度漸減火不添水傾在盆内濾取清汁不住手攪
至濕(務要出/盡熱氣)候凝以綫割之(並如/前法)
　　鹿角膠
大鹿角十斤截成二寸河水浸一月洗浄入大鍋添水
五斗黄膠四兩同煮常令沸水耗即添湯(勿入/冷水)日夜熬
至二㪷方去鹿角折濾極浄去滓再入小鍋用炭火熬
至成貯磁噐中候凝即切作片子於通風處放乾
　　魚膠
鯉魚鱗不計多少水浸一日洗令極浄以無油鍋内添
水用慢火煮一伏時俟鱗爛濾去滓再滓稀稠得所澄
取清者俟凝勒作片子或傾在半竹筒内頓風處俟乾
收
　　減膠
鰾半斤膠一斤同以冷水浸一伏時先將鰾用笋葉裹
定𦂳繫水煮百餘沸去笋葉乗熱入(臼頭/令温)急𢷬至爛次
入浸者膠及猪膽汁一盞藤黄一分同𢷬至稀勻得所
就臼放凝取出勒作片子放乾
　　冀公墨
松烟二兩丁香麝香乾漆各少許以膠水捜作挺火烟
上薰之一月可使
　　仲将墨(蕭子良荅王僧䖍書云/仲將之墨一㸃如漆)
醇烟一斤以上以膠五兩(温庭筠云五兩新膠/乾輕入用出墨苑)浸梣皮
汁中不可下鷄子白去黄五顆亦以朱砂(墨苑作真珠/按本草丹砂)
(作末名真硃陶隠居云真珠即/今朱砂也珠字恐是傳寫之繆)一兩麝香一兩别治細
篩都合稠(餘見和製圖其/次他法准此)
　　庭珪墨
牛角胎三兩洗浄細剉以水一斗浸七日皂角三挺煮
一日澄取清汁三斤入梔子仁黄蘗秦皮蘇木各一兩
白檀半兩酸榴皮一枚再浸三日入鍋煮三五沸取汁
一斤入魚膠二兩半浸一宿重湯熬熟入碌􁦝末半錢
同濾過和煤一斤
　　同前
藥汁一斤入減膠三兩浸一宿重湯煮化令熟綿濾和
煤一斤乗熱捜勻
　　古墨
紫草秦皮皂角蘓木牛角胎酸石榴皮各一兩細剉用
清水煎取汁一斤濾過入膠六兩青黛半兩同熬候勻
化再濾過煤一斤於净盆内逐旋入膠捜勻
　　同前
秦皮蘓木各二錢甘松藿香酸石榴皮半兩煎汁一斤
六兩浸鹿角膠二兩半重湯煮耗一二分用厚綿濾過
和煤一斤四兩更入熟漆一兩
　　同前
酸石榴皮秦皮牛角胎各三兩黄蘗二兩五倍子巴豆
各一兩頴青半兩碌􁦝一分皂角三挺並剉細入水二
斗浸一兩宿入鍋慢煮至七八升去滓折濾浄汁再熬
至三升厚綿濾過取浄汁一斤傾大椀内入猪膽汁半
盞鹿角膠五兩重湯化熬令沫散不住手攪再以綿濾
煤一斤捜和勻更入細硏藤黄生龍腦各一錢
　　油烟墨
桐油二十斤大麄椀十餘隻以麻合燈心旋旋入油八
分上以瓦盆盖之看烟煤厚薄於無風浄屋内以鷄羽
掃取此二十斤可出煤一斤秦皮二兩巴豆黄蘗各一
兩梔子仁甘松香陵零香各半兩皂角五挺細槌碎以
水五升浸一宿次日於銀石噐内慢火煮至耗半濾去
滓秤取一斤入膠四兩再熬化盡退火放冷經宿旋旋
入煤捜勻
　　同前
清油麻子油瀝青作末各一斤先將二油調勻以大碗
一隻中心安麻花㸃著旋旋摻入瀝青用大新盆盖之
周回以瓦子襯起令透氣薫取以翎子掃之毎煤四兩
用潁川梳頭膠一兩先以秦皮水煎取濃汁四兩并膠
再熬勻化捜煤
　　同前
清油一斤瀝青一斤先以紫草二莖燈心十莖共作一
束可長三寸於一大椀膠定傾油在内掘一地穴子埋
定露椀唇兩指合以新盆(三五/斗大)用塼子三脚襯起㸃著
草至夜掃之酸石榴皮胡桃青皮各二枚呵梨勒一分
青黛半兩皂角三挺並碎之以水二斗煮及一斗以綿
濾取汁一斤入膠四兩再熬不住攪候沫散和煤一斤
(煤少再依/前法燒取)
　　同前
麻子油二斤掘地坑子開三吵道置一大椀傾油在内
以麻花作心合以新盆不襯起勿令透氣每一斤油可
取煤九錢紫草巴豆秦皮黄蘗等分以水煎取濃汁放
冷浸膠候軟木臼内杵如稀糊量煤和之
　　同前
麻子油瀝青相半慢火煉勻以紫草細茸三莖燈心五
莖麻皮纒定齊截作三寸長用釘脚挿定置椀底傾油
在内撅一地坑約深五寸徑七寸三面開吵道各長尺
餘闊四五寸近坑闊一寸塼泥盖了納去坑口五寸安
油碗坑内以半塼襯定吵口須近椀下勿令風吹著椀
唇坑上合新瓦罐一隻於口邉開三寸口子要看火却
用濕紙封合底上開透作圓口子徑一寸半其上以次
相乗至七八隻逐隻只於底上開放口子自下漸大唯
末上者只留三分小眼子勿閉合令出煤氣毎罐唇亦
用濕紙封了㸃著候油盡從上罐掃煤入袋牛角胎酸
石榴皮秦皮各三兩草烏頭紫草巴豆呵梨勒各半兩
細剉一處用水三斤浸五七日慢火熬耗一半濾去滓
入膠五兩化勻和煤一斤
　　同前
以大麻子油沃糯米半碗强碎剪燈心堆其上燃為燈
置一地坑子中用一瓦鉢微穿透其底覆其熖上取烟
煤重硏過以石噐中煎者皂角膏并硏過者糯米膏入
龍腦麝香秦皮末和之
　　叙藥
秦皮(解膠益色一名梣皮一名石檀陶隱居云俗謂之/焚槻皮以水漬之和墨書色不脱齊民要術云江)
(南焚鷄木也温庭筠書/云韋曜名方即永鷄木)藤黄鷄子清生漆牛角胎(至/堅)猪
膽鯉魚膽(至黑/而澤)甘松藿香零陵香白檀丁香龍腦麝香
(碎膠煤氣歐陽通每書其墨必/古松之烟末以射香方下筆)地榆虎杖卷栢五倍子
丹參黄連黄蘆紫草欎金茜根黑豆百藥煎蘓木胡桃
青皮草烏頭牡丹皮棠梨葉呵梨勒(助色段成式書云/棠梨所染滋節多)
(方梨勒共和/周遮無濕)皂角(除濕/氣)梔子仁青黛(去膠/色)黄蘗(硏無/聲)川
烏頭(膠力/不勁)酸石榴皮(硯中/遲散)巴豆(增肥多/則損光)碌􁦝(如黒色/則敗膠)朱
砂(益色李白酬張司縣歌上黨碧松烟/夷陵丹砂蘭麝凝珍墨精光乃可掇)烏賊魚腹中墨
(諸法未見入用陶隠居云烏/賊腹中有墨今作好墨用之)
　　品膠
一魚膠(唯番禺/者佳)二減膠　三梳頭(潁川膠山/子是也)四鹿角膠
(墨藪云凡書必取蘆山之松烟岱郡之鹿角膠十年之/上强如石者妙墨譜云祖氏墨必以鹿角膠煎膏和之)
五阿膠(鄆膠有兩等一牛皮一烏驢/皮和墨必以牛皮者為勝)六膠(作將兾公墨/法唯有好膠)
(號為精製取/堅而有色也)
　
　
　
　
　
　
　
　
　
　
　
　
　
　
　墨譜法式卷下
