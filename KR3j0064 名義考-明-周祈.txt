#+TITLE: 名義考-明-周祈
#+DATE: 2016-06-11 12:23:34
#+SOURCE: github.com/kanripo/KR3j0064 master 3bbfc8bb                
欽定四庫全書　　　　子部十
　名義考　　　　　　　　雜家類二(雜考之屬/)
　　提要
　　　　(臣/)等謹案名義考十二卷明周祈撰祈蘄州
　　　　人始末未詳前有萬厯甲申劉如寵序稱為
　　　　周大夫又有萬厯癸未袁昌祚重刻序稱其
　　　　嘗為民部郎又稱其從幼時授經至綰組擁
　　　　軺不知確為何官也其書凡天部二巻地部
　　　　二巻人部四巻物部四巻各因其名義而訓
　　　　釋之其有異同則雜引諸書參互辯証雖條
　　　　目浩博不無譌誤如論月星則不知推步之
　　　　術論河源則全據傳聞之訛論廣輪則不知
　　　　周禮先有此文論化日則不知?夫論實無
　　　　此語論鮮卑以栁城為栁州論肉刑以漢文
　　　　為魏文論箜篌為即琵琶論杜甫詩竹根為
　　　　酒杯如斯之類牴牾恒有然訂謬析疑可取
　　　　之處為多惟援引舊文往往不著出典不出
　　　　明人著書通病云爾乾隆四十二年三月恭
　　　　校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
欽定四庫全書　　　　　子部十
　名義考目録　　　　　　雜家類二(雜考之屬/)
　　巻一
　　　天部
　　巻二
　　　天部
　　巻三
　　　地部
　　巻四
　　　地部
　　巻五
　　　人部
　　巻六
　　　人部
　　巻七
　　　人部
　　巻八
　　　人部
　　巻九
　　　物部
　　卷十
　　　物部
　　卷十一
　　　物部
　　巻十二
　　　物部
欽定四庫全書
　名義考卷一目録
　　天部
　　　天　　　　　　　　七襄
　　　房星非馬　　　　　烏兔
　　　月星之光　　　　　北辰北斗
　　　天一太一　　　　　紫微太微少微
　　　台階　　　　　　　五星
　　　二十八宿　　　　　牛女
　　　啓明長庚　　　　　星辰
　　　中星　　　　　　　彗孛長
　　　實沈次王良星　　　參商
　　　𤣥武　　　　　　　分野
　　　薰風　　　　　　　光風化日
　　　扶搖羊角　　　　　花信風
　　　黄梅雨　　　　　　太白
欽定四庫全書
　名義考卷一　　　　　　　明　周祈　撰
　　天部
　　　天
蓋天其說出庖犧謂天形如蓋天運如轉磨日月實東
行而天牽之以西沒宣夜殷氏之制無傳漢郗萌補其
說謂日月五星浮生虚空之中七曜伏見無常北斗不
與衆星西沒攝提鎭星皆東行蓋天寡驗郗萌無承唯
渾天儀自堯舜以來用之其言曰天形如雞子地居中
而天周焉日在地上為晝日在地下為夜渾天圜貌儀
即璣衡也今欽天銅儀其遺制黄帝書曰天在地外水
在天外水浮天而載地考靈曜注二十八宿及諸星皆
循天左行日月五星右行不易之論也
　　　七襄
大東之詩曰跂彼織女終日七襄跂即跂予望之之跂
舉踵望也襄說文織文也漢魏郡有縣能織錦綺因名
襄七襄織文之數也詩意謂望彼織女終日織文至七
襄之多終不成報我之文章也詩注未及此箋謂自卯
至酉更七次殊非
　　　房星非馬
爾雅天駟房也周禮馬八尺以上為龍房東方蒼龍宿
龍為天馬故曰天駟非馬也龍也八尺以上馬之最良
者故曰龍非龍也馬也漢儒以馬祖為天駟星史記王
良䇿馬車騎滿野至有謂龍與馬交生良馬者皆謬也
　　　烏兔
張衡靈憲日者太陽之精積而成鳥象烏陽之類其數
竒月者太隂之精積而成獸象兔隂之類其數耦論衡
曰烏日氣也酉陽雜俎曰佛氏謂月中所有乃大地山
河影或言蟾兔地影空處水影也此可見烏兔乃日月
積氣非實有烏兔也地影之說恐未然日陽精全體渾
融月隂魄猶少有渣滓耳
　　　月星之光
周髀云日猶火月猶水火施光水含影月光生於日所
照魄生於日所蔽京房云月與星隂也有形無光日照
之乃有光周髀之說無驗京房猶踵之且日既入矣厚
地之下更於何處照考靈曜月當日則光盈近日則明
盡斯言得之蓋月星本自有光獨避日耳朔以後漸逺
於日其光漸増故望日光滿望以後漸近於日其光漸
减故晦日明盡日入而星見日出而星沒猶之月也日
食時厯厯有星亦自可驗辟之人臣在輦轂自藏戢漸
逺則漸烜赫矣月食以與日同道相射遙奪其光雖逺
猶近也
　　　北辰北斗
北辰其星五即北極即中宫天極星天官書天極星其
一明者太一之常居也在紫微中北斗其星七春秋運
斗樞云第一天樞第二璇為魁第三璣第四權第五衡
第六開陽第七瑶光第一至第四為斗第五至第七為
杓杓攜龍角衡殷南斗魁枕參首二星自異人多以北
斗為北辰爾雅疏亦誤(杓音/鑣)
　　　天一太一
隋書天一星在紫宫中天帝之神也太一星在天一南
亦天帝之神也天官書天極星其一明者太一之常居
也二書所云不若宋均之說為得均曰天一太一北極
之别名蓋天一太一天極北極皆謂北辰星也北辰又
謂之耀魄寳又謂之昊天上帝漢祀太一正祀此星耳
隋書分為二星非是天官書太一之常居何也蓋北辰
其星有五其一明者為太一之常居太一猶天子其一
明者猶闕庭也
　　　紫㣲太㣲少㣲
紫微即紫宫天官書環之匡衛十二星藩臣皆曰紫宫
前列直斗口三星若見若不見曰隂德晉天文志紫宫
垣十五星其西蕃七東蕃八在北斗北晉志十五星兼
隂德三星而言太微一曰衡天官書衡太微三光之庭
宋均曰太微天帝南宫正義太微宫垣十星在翼軫之
北春秋緯太微為天德中有五帝座五帝者蒼帝威靈
仰赤帝赤熛怒黄帝含樞紐白帝白招拒黒帝叶光紀
即五緯星也座在太微垣中本五帝座而曰三光之庭
者并言之也五帝亦天帝也五帝應五行五行各有德
又曰天德少微四星在太微西一曰處士
　　　台階
天官書魁下六星兩兩而比者曰三能三能色齊君臣
和不齊為乖戾春秋元命苞云三台起文昌抵太微王
公之位晉天文志三台六星西近文昌二星曰上台為
司命主夀次二星曰中台為司中主宗室東二星曰下
台為司禄主兵黄帝泰階六符經曰泰階天子之階也
上階上星為男主下星為女主中階上星為諸侯三公
下星為卿大夫下階上星為士下星為庻人是台階上
自天子下至庻人徴驗皆繫焉獨曰三公者非也(能與/台同)
(苞音/包)
　　　五星
東方歲星十二歲而周天南方熒惑三十三歲而周天
西方太白八歲而周天北方辰星一歲而周天中央塡
星二十八歲而周天與日月右旋謂之五緯同舍為合
是為易行有德者慶亡德者殃晉志五星降於地為人
歲星為貴臣熒惑為小兒歌舞嬉戯太白為壯夫處於
林麓辰星為婦女塡星為老人婦女
　　　二十八宿
二十八宿十二次在焉東方七宿其形龍北方七宿其
形龜蛇西方七宿其形虎南方七宿其形朱鳥龍虎南
首而北尾朱鳥龜蛇西首而東尾角亢夀星也房心尾
大辰也亦曰大火箕斗之間析木也即漢津斗牛星紀
也虚𤣥枵也又名顓頊之虚又名北陸室壁娵訾也奎
婁降婁也昴大梁也又名旄頭又名西陸觜參實沈也
井鬼鶉首也栁鶉火也朱鳥之咮翼軫鶉尾也日月之
㑹十一月在星紀十二月𤣥枵正月娵訾二月降婁三
月大梁四月實沈五月鶉首六月鶉火七月鶉尾八月
夀星九月大火十月析木㑹而為晦晦而復蘇為朔(咮/音)
(晝/)
　　　牛女
焦林太斗紀天河之西有星煌煌與參俱出謂之牽牛
天河之東有星微微在氐之下謂之織女牽牛一名河
鼔譌為黄姑續齊諧志桂陽成武丁有仙道謂七月七
日織女當渡河弟問故曰織女暫詣牽牛此不過武丁
一人之謬悠耳至今遂謂織女嫁牽牛至有謂烏鵲填
河而渡織女牽牛娶織女借天帝錢二萬久不還被驅
在營室何誣天之甚也
　　　啓明長庚
啓明長庚二星也李氏曰啓明即太白長庚不知何星
夾祭鄭氏曰啓明金星長庚水星金在日西故日將出
則東見水在日東故日將沒則西見郭璞云啓明太白
星也晨見東方為啓明昏見西方為太白且庚又金屬
故人謂長庚為太白不疑也如李母夢長庚子名白不
知庚續也啓明謂旦出長庚謂長續璞亦不免誤李氏
以為太白夾漈鄭氏以為金水二星然太白辰星俱出
以辰戌入以丑未又安得每日東西見也或别是二星
非金水
　　　星辰
星陽之榮也萬物之精也辰日月交㑹於十二次也不
當日月之㑹直謂之星日月所㑹謂之辰謂之次謂之
宿亦謂之房
　　　中星
尚書仲春星鳥仲夏星火仲秋星虚仲冬星昴月令仲
春昏弧中仲夏昏亢中仲秋昏牽牛中仲冬昏東壁中
三統厯立春昏畢十度中元嘉厯立春昴九度中其不
同者何也鄭康成謂月令舉其初朔尚書總舉月中故
月令之中星常在前書之中星常在後然昴又在壁前
初朔之說亦未然南方七宿鶉火井為鶉首其度廣逺
弧星在井度中最易見故書言鳥月令言弧中也心大
火也與亢皆東方宿故書言火月令言亢也虚與牽牛
皆北方宿昴與東壁皆西方宿故書言虚月令言牽牛
書言昴月令言東壁或總言其全或各言其一其為二
十八宿應分至昏見於南方無弗同也至月令與厯不
同者孔穎達以為月令但舉其大畧若然則尚書亦是
舉其大畧而劉歆何承天之徒視羲和反精詳矣恐如
歲差乃有不同耳
　　　彗孛長(彗音遂/孛音僕)
文穎曰彗孛長三星其占異同孛光芒短其光四出蓬
蓬勃勃彗光芒長參參如掃彗長星光芒有一直指或
竟天或十丈三丈二丈大法孛彗多為除舊布新火災
長星多為兵革爾雅彗星為欃槍郭璞云彗亦謂之孛
此説非(欃音餐/槍音撐)
　　　實沈次王良星
次有實沈在觜參間而實沈髙辛氏子也星有王良在
天駟旁而王良趙簡子時人也蓋星家因髙辛氏使實
沈主參故謂觜參為實沈之次王良善御故謂天駟旁
一星為王良至傅說星主後宫女巫禱祠求子之事與
殷傅說不相蒙莊周謂傅說星為殷相蘇軾謂傅說為
列星皆誤也
　　　參商
至親不睦曰參商參參星也商商丘也昔髙辛氏有二
子長閼伯次實沈不相能也帝遷閼伯於商丘以主辰
遷實沈於大夏以主參曰參商者錯舉以見也亦有言
參辰者變言辰夏亦得(閼音/遏)
　　　𤣥武
𤣥武天文北宫七宿也蓋水之精天一所生者虚危以
前其形蛇室壁其形龜居坎位曰𤣥有鱗介曰武又曰
眞武祀𤣥武即郊祀黑帝之意乃設象散髪跣足身披
鎧甲以象鱗介𤣥裳皂纛以應坎置龜蛇於前明其為
七宿非人也國朝崇祀太和山謂太和形勝惟𤣥武足
以當之故曰武當有曰母某氏生於某代某年為人天
教主者妄也䙝天甚矣(鎧音/􁀙)
　　　分野(分扶/問切)
古者封國皆有分星以觀妖祥或繫之北斗如魁主雍
或繫之二十八宿如星紀主吳越或繫之五星如歲星
主齊吳之類有土南而星北土東而星西反相屬者何
耶先儒以為受封之日歲星所在之辰其國屬焉吳越
同次者以同日受封也故自昔星家以歲之所在為福
歲之所衝為災屢有明驗秦以後則一統矣疆域之廢
置則又大不侔矣如之何皆驗也
　　　薫風
舜南風歌南風之薫兮薫香草風何以謂之薫按薫蕙
也即零陵香是蕙从惠薫从熏以零陵香其氣惠和可
熏因名曰蕙曰薫也南風長養萬物有惠和熏蒸之義
故得薫名莊子薫然慈仁謂之君子義取此
　　　光風化日
光風日出而風也爾雅日出而風為暴夫日出隂消風
日明麗故謂之光而曰暴者誤也化日化國之日也?
夫論化國之日舒以長日有定晷惟民有餘力故覺長
所謂無事此静坐一日似兩日也(晷音/詭)
　　　扶摇羊角
莊子摶扶摇羊角而上者九萬里扶摇暴風相扶而動
摇奔疾若犬走然即爾雅所謂猋也羊角旋風望之揷
天如羊角即爾雅所謂頽也又轉旋如焰焚輪之狀亦
曰焚輪(猋音/鑣)
　　　花信風
東臯雜録江南自初春至初夏五日一畨風候謂之花
信風梅花風最先楝花風最後凡二十四畨以為寒絶
楝今苦楝木三四月開花紅紫色其餘二十二花當是
桃杏荼䕷之屬惜雜録未具言也
　　　黄梅雨
風土記夏至前雨為黄梅雨沾衣服皆敗涴埤雅云江
湘兩浙四五月間梅欲黄落則水潤土溽礎壁皆汗鬱
蒸成雨謂之梅雨今人衣服四五月間為濕氣所敗謂
之上梅說文物中久雨青黒曰黴楚辭顔黴黎以沮敗
則梅雨上梅皆當作黴因雨當梅熟遂譌為梅雨至有
迎梅送梅之説又因梅雨譌為上梅益謬矣(涴烏卧切溽/音辱礎音楚)
(黴音/眉)
　　　太白
晉灼曰太白隂星上公大將軍之象出東當伏東出西
當伏西過午為經天洪範五行傳太白少隂之星以己
未為界不得經天而行然太白八年而周天周天不免
過午過午不能以己未為界不知星家當周天之年論
經天與否如論是亂紀八年一見矣
　
　
　
　
　名義考卷一
欽定四庫全書
　名義考卷二目録
　　天部
　　　東隅桑榆　　　　　雪用瓊字
　　　雹霰　　　　　　　雷
　　　虹蜺　　　　　　　慶雲甘露
　　　野馬白駒　　　　　玉燭醴泉
　　　伏臘　　　　　　　木公金母
　　　扶桑若木　　　　　祥瑞
　　　月惡日忌　　　　　寒食
　　　五行八卦　　　　　昧谷
　　　土牛　　　　　　　納音
　　　常儀占月　　　　　正朔
　　　歲本　　　　　　　夜子時
　　　百刻　　　　　　　更鼔
　　　世　　　　　　　　節令所起
　　　百六陽九　　　　　反支往亡
　　　耗磨刑禁　　　　　上戊
欽定四庫全書
　名義考巻二　　　　　　　明　周祈　撰
　　天部
　　　東隅桑榆
馮異傳失之東隅收之桑榆淮南子西日垂景在樹端
謂之桑榆謂晩也東隅未有解者隅當作嵎即書所謂
嵎夷東方日出之地故曰東隅謂蚤也異與赤眉戰先
敗績囘谿後破於澠池言失之於蚤收之於晩囘谿澠
池所戰地俱在今河南永寧縣界
　　　雪用瓊字
古人咏雪多用瓊樹瓊枝瓊瑶皆誤也謝惠連賦林挺
瓊樹李商隠詩已隨江令誇瓊樹按瓊赤玉也二公且
誤况其他乎
　　　雹霰(雹音薄/霰音線)
洪範五行傳隂陽相脅而雹霰盛隂雨雪凝滯而氷寒
陽氣薄之不相入則散而為霰盛陽雨水温暖而湯熱
隂氣脅之不相入則轉而為雹霰者陽脅隂也雹者隂
脅陽也大戴禮陽之專氣為雹隂之專氣為霰說雹霰
者莫辨於此矣
　　　雷
説文雷隂陽薄動生物者也明是陽氣激隂而出故有
聲奮自地者陽欲升也鳴自天者陽欲降也激物乃其
遇耳然有雷斧雷楔沈括以斧乃銅鐵為之楔乃石又
有雷火括又云内侍李舜舉家􁌛上漆器銀釦者銀盡
鎔漆器不焦灼一劔亦鎔劔室儼然斧楔乃氣聚似斧
楔似鐵石即隕星亦似石火乃陽極所生銀與劔鎔而
漆器劔室存者自李舜舉家偶見若此耳此隂陽不測
之謂神也(􁌛音紀/釦音口)
　　　虹蜺
爾雅螮蝀謂之雩螮蝀虹也蜺為挈二凡虹雙出色鮮
盛者為雄曰虹闇者為雌曰蜺淮南子天二氣則成虹
釋名純陽攻隂之氣朱子曰日與雨交倐然成質天地
之淫氣皆不若詩詁為得詩詁蝃蝀隂氣所為也陽氣
下而隂氣應則為雲而雨隂氣起而陽不應則為虹故
詩以喻淫奔俗名美人虹以此也(螮蝃俱音/帝蝀音東)
　　　慶雲甘露
爾雅疏云五色為慶雲三色為矞雲西京雜記慶雲曰
景雲或曰卿雲雲外赤内青謂之矞雲晉中興書甘露
降耆老得敬則松柏受之尊賢容衆則竹葦受之其凝
如脂其美如飴一名天酒雲五色者鮮三色二色者常
有之松脂有誤以為甘露者熈寧中華隂縣民以甘露
降告縣有道人笑曰此木將槁故耳及春果不復榮(矞/音)
(聿/)
　　　野馬白駒
莊子野馬也塵埃也沈括云塵埃與野馬乃田野間浮
氣逺望如羣羊又如水波佛書謂如熱時野馬陽焰魏
豹傳人生一世間如白駒之過隙注白駒日影也是日
氣謂之野馬日景謂之白駒駒與馬以疾馳上騰為義
野言其處白言其色耳
　　　玉燭醴泉
爾雅四時和謂之玉燭甘雨時降萬物以嘉謂之醴泉
蓋謂四時和光明如玉燭時雨降潤澤如醴泉郭璞注
道光照是矣所以致醴泉非不知璞意何以兩訓
　　　伏臘
厯忌釋秋以金代火故至庚日必伏髙堂隆曰王者各
以其行之盛祖以其終臘二説似是而非厯家初伏在
夏至後第三庚中伏第四庚末伏在立秋初庚則初伏
中伏猶在季夏晉張亮曰臘明日為初歲則臘在除日
是非以金代火與以其行之終臘也説文冬至後三戌
為臘顔師古曰隂氣將起迫於殘陽而不得升為伏斯
二言者近之矣伏臘皆祭名三戌三庚猶云上辛上戊
秦德公六月初作伏祠以夏至後隂氣將起磔狗四門
以禦蠱災謂之伏伏者藏也藏隂氣以抑隂也秦惠文
王十二月初臘以冬至後陽氣初起報祭百神謂之臘
臘者接也接陽氣以扶陽也皆秦人為之周以前無是
也厯家與張亮之説亦非
　　　木公金母
木東方生氣有父道故曰公金西方成氣有母道故曰
母曰王公王母者尊之也有謂木公居雲房之間以紫
雲為蓋青雲為城仙童侍立玉女散香真僚皆稟命焉
王母狀如人豹尾虎首蓬髪暠然白首石城金屋穴居
其中在崑崙墟之北又有謂穆王觴西王母於瑶池張
子房拜東王公於道者妄益甚矣(暠音/杲)
　　　扶桑若木
十洲記扶桑在碧海中樹長數千丈一千餘圍兩幹同
根更相依倚日所出處山海經灰野之山有樹青葉赤
華名曰若木日所入處夫日所出入最為荒逺桑曰扶
木曰若亦以疑似言之耳根幹花葉孰從而見之耶𤾉
谷虞淵等稱亦不過因義立名非若職方可考而知也
　　　祥瑞
説文祥福也瑞以玉為信也徐氏曰天以人君有徳符
將錫之厯年錫之五福先出此以與之為信也如景星
慶雲嘉禾醴泉之類然祥兼禍福而言易注禍福之祥
漢志妖孽自外來謂之祥書亳有祥左傳將有大祥吉
以兆福㐫以兆禍皆天之示信也故曰祥瑞今人槩以
為福因說文誤也俗謂福澤曰造化災厄曰星辰不知
造化星辰亦兼禍福二者
　　　月惡日忌
世俗以正五九月為月惡戒殺不上官佛家謂天帝釋
以大寳鏡於此三月照南贍部洲察人善惡或謂月令
孟春毋覆巢仲夏薄滋味季秋寒氣將至民皆入室時
令當然也又以每月初五十四二十三為日忌不出行
不營為隂陽家以此三日為五鬼下哭為飛廉小火或
謂此三日即河圖數之中宫五數五為君象非臣庶所
得用也二家可不論而五數亦何害於用耶
　　　寒食
荆楚嵗時記以去冬至一百五日為寒食是在仲春之
末太原舊俗以介子推焚骸至其亡月每冬中輒一月
寒食是在仲冬二説自異今寒食在清明前則是去冬
至一百五日非介子推亡月而用子推事誤也歲時記
以是日有疾風甚雨風雨豈可必亦是臆説周官司烜
氏仲春以木鐸徇火禁於國中禁火則寒食鑽燧乃出
火也此正謂龍忌之禁蓋龍星木位春木行心大火火
盛故禁周制則然與介子推何與仲春一月皆然非獨
去冬至一百五日之日也
　　　五行八卦
五行謂之行者流行而不息也八卦謂之卦者掛萬象
於上也五行各有神以司之卜者以配卦之六爻蒼龍
木神朱鳥火神白虎金神𤣥武水神勾陳土神而又有
螣蛇何也𤣥武原有龜蛇二者既分螣蛇則𤣥武獨為
龜矣勾陳鹿頭龍身天上神獸也
　　　昧谷
尚書堯典宅西曰昧谷謂日所入處𡨕昧之谷也伏生
尚書作􁆝谷􁆝與昧同古文今文之别耳徐廣注堯紀
以􁆝為栁曰栁谷已譌矣周禮縫人注云度西曰栁穀
並宅與谷而變易之又愈譌矣疏遂云栁者諸色所聚
日將沒其色赤兼有餘色故曰栁穀其附㑹有如此者
　　　土牛
月令季冬之月出土牛以送寒氣非立春日也成都記
太平興國二年縣司以土牛呈知府就午門前薦以香
燈酒果知府程給事曰芒兒耕墾之人不宜上㕔無祭
先農之事也今有司迎春造土牛芒神至日於門外酒
果朝服以祭祭畢擊而碎之謂祭先農似太簡謂祭牛
與芒兒似太過謂勸耕不應反碎之以傷牛謂為勾芒
不應䇿牛以慢神失不自今相襲之誤也
　　　納音
鬼谷子作納音納者受也音者感物助聲也水音一六
火音二七木音三八金音四九土音五十此生成之數
也甲巳子午九乙庚丑未八丙辛寅申七丁壬卯酉六
戊癸辰戌五己亥四此干支之數也五行之中惟金木
有自然之音水火土必相假而後成音水無音假土則
激火無音假水則沸土無音假火則烈以干支之數合
生成之數感物助聲而音斯受矣如甲子乙丑其數三
十有四四者金之音也故曰金戊辰己巳其數二十有
三三者木之音也故曰木庚午辛未其數三十有二二
者火也土以火為音故曰土甲申乙酉其數三十十者
土也水以土為音故曰水戊子己丑其數三十有一一
者水也火以水為音故曰火六十甲子皆然其曰海中
爐中云者以生旺衰墓為義如子屬水金死於子墓於
丑水旺而金死故曰海中金丙丁屬火又得寅卯之木
以生之天地開爐萬物始生故曰爐中火他可類推
　　　常儀占月(儀叶/音俄)
嫦娥始見淮南子許愼張衡又附㑹之説者益紛紛矣
宋史繩祖引漢志黄帝使羲和占日常儀占月而所謂
嫦娥即常儀字之誤儀叶音俄詩實惟我儀樂且有儀
皆作俄音也近潘塤又引通鑑前編常儀帝嚳之四妃
而人惑於帝妃之文其辨是矣然帝嚳後黄帝幾二百
年何得黄帝使占月又為帝嚳妃也意羲和古厯官常
儀與羲和等故黄帝時有羲和堯時亦有羲和黄帝時
有常儀帝嚳時亦有常儀也妃善占月故帝嚳使之因
謂之常儀與
　　　正朔
記大傳疏云周建子商建丑夏建寅是改正也周夜半
商雞鳴夏平旦是易朔也自漢武以來皆以寅為正而
朔不復論矣今内廷歲首朝賀在平旦王國有司多在
雞鳴是何不同也
　　　歲本
胡汝嘉歲本論謂今夜子時即是來日則今歲子月當
為來歲似亦有理然唐堯授時以春為首夫子告為邦
以夏正為善盖子時之為來日固以子而寅月之為來
歲亦以子子為一陽日月皆更新焉太陽每一日順行
十二方隅在子位為子時厯十二位而為十二時也每
一歲逆躔十二星次當𤣥枵之次亦在子位厯十二次
而為十二月也胡汝嘉見不及此
　　　夜子時
夜子時謂本日夜子初初刻初一初二初三初四刻尚
屬本日正初以後四刻則為來日矣如三月日夜子時
立夏則月將屬巳日猶本日立秋立冬皆然十二月日
夜子時立春則太歲屬改歲月將屬寅日猶本日其子
時生人不復論夜與否皆以來日之日為日似有遺論
也
　　　百刻
每日百刻每時初凡四刻正凡四刻得八刻十二時得
九十六刻尚餘四刻均分於十二時之中為初初正初
也或以子丑寅卯獨多一刻非
　　　更鼔
古者審時以刻漏晝夜皆然後用日晷與鼔從簡便也
鼔謂之更者率更官名師古曰掌刻漏故曰率更以漏
籌更易為義更鼔義又祖此
　　　世
説文三十年為一世又父子相代為一世大率父子相
代三十年上下耳佛家謂之刼西京雜記刼灰道家謂
之塵丁約謂韋子威郎君得道尚隔兩塵道家以塵埃
視人代佛則梵音不可曉也又浩刼廣韻宫殿大階級
也杜詩浩刼因王造今人誤以為累世無窮之意先天
道德經錬成浩刼妙一靈元則又似以世為言矣
　　　節令所起
正旦朝賀始於漢制朝賀儀元夜燈火始於漢祠太一
社始於漢以仲春祠社寒食始於周禁火三月三始於
鄭俗上巳祓除魏改用三日清明墓祭始於春秋時有
披髪於野而祭者四月八始於大慧禪師浴佛五日競
渡始於楚人拯屈原伏日始於秦作伏祠六月六始於
宋以天書降詔為天貺節七夕始於成武丁言織女詣
牽牛中元始於佛盂蘭盆供養中秋翫月始於唐明皇
銀橋升月宫九日登髙始於費長房教桓景避災下元
始於道家謂是日水官詣天闕言事冬至朝賀始於魏
儀亞於歲朝臘日始於殷之清祀漢以後以運墓為臘
無定日臘八粥始於佛家作五香粥灌佛二十四祭竈
始於隂子方以黄羊祠竈神除日始於周大儺前歲一
日擊鼔驅疫厲之鬼謂之逐除又鬭草昔人以端午今
在春月青精飯昔人以寒食今在四月八
　　　百六陽九
一元之中四千六百一十七嵗有九戹陽戹五為旱隂
戹四為水初入元百六歲有戹則前元之餘氣也故凡
言災異者或曰世際陽九或曰百六之㑹也
　　　反支徃亡
濳夫論注反支用月朔日為正戌􁁲朔一日反支申酉
朔二日反支午未朔三日反支辰巳朔四日反支寅卯
朔五日反支子丑朔六日反支集覽云立春後七日驚
蟄後十四日清明後二十一日立夏後八日芒種後十
六日小暑後二十四日立秋後九日白露後十八日寒
露後二十七日立冬後十日大雪後二十日小寒後三
十日其日是謂徃亡古以反支日不受章奏徃亡日不
利行師
　　　耗磨刑禁
正月十六日流傳謂之耗磨日官司不開庫月一日八
日十四日十五日十八日二十三日二十八日二十九
日釋氏謂之十齋日官司不行刑唐并正五九月國朝
并立春以後秋分以前皆為刑禁
　　　上戊
古者舉事卜用上旬之日如舜攝位告廟以正月上日
魯郊以十二月下辛卜正月上辛之類國朝㑹典祭社
稷以春秋仲月上戊日祭先師孔子以春秋仲月上丁
日戊取義於土丁取義於文明非謂戊次於丁也如仲
月十日之丁祭孔子則當以仲月一日之戊祭社稷此
不待辨而知者奈何舉事者不察每以十日之丁祭孔
子次日祭社稷則是中戊矣不惟於義未恊抑且於制
有違禮官曽未議及者何也
　
　
　
　
　
　
　
　
　
　
　
　名義考巻二
欽定四庫全書
　名義考卷三目録
　　地部
　　　兩戒　　　　　　　五服
　　　河源　　　　　　　潮汐
　　　九州道里不一　　　堂室
　　　宫殿　　　　　　　牆屋
　　　廣輪　　　　　　　旁午
　　　辟雍泮宫　　　　　納陛
　　　鼇山　　　　　　　南北盛衰
　　　三輔　　　　　　　空桑漢夀
　　　甲第　　　　　　　譙樓
　　　象魏冀闕兩觀　　　國
　　　封　　　　　　　　朝陽夕陽
　　　崑崙二赤壁二洞庭二九江三
　　　函丈方丈杖函　　　青瑣白間
　　　楚建都三稱名二　　三楚三吳三晉三秦
　　　罘罳　　　　　　　華蓋座
　　　蚩尾　　　　　　　鮮卑
欽定四庫全書
　名義考巻三　　　　　　　明　周祈　撰
　　地部
　　　兩戒
天地山河之象存乎兩戒北戒則自三危積石負地絡
之隂西至於太華北抵常山乃西循塞而至於朝鮮是
謂北紀所以限南北也南戒則自岷山墦冡負地脉之
陽東至於泰山南踰江漢乃東循嶺而至於閩中是謂
南紀所以限蠻夷也故星經謂北戒為朔門南戒為越
門河源自北紀之首北與地絡相㑹分而東流與涇渭
濟相為表裏謂之北河又自南紀之首南與地脉相㑹
分而東流與江漢淮相為表裏謂之南河此方輿之大
凡也
　　　五服
禹貢五服之制九州方五千里西漢盛時東西九千三
百里南北萬五千里而山川所届猶不出禹貢之域何
也禹貢東漸於海東萊之海也漢則遼東之海西被流
沙張掖之流沙也漢則敦煌之流沙禹貢朔止平陽漢
則盡朔方南止衡陽漢則盡日南名雖襲而實則不同
孔穎達鳥道之說非也此自武帝開拓時如此髙惠文
景之時南北纔五千里東西猶不及且禹之五服惟東
西南為然平陽之北不盈千里僅一服而已
　　　河源
河源諸書所載不一山經曰敦薨之水西流注於泑澤
出於崑崙之東北鄙實惟河源水經載河出崑崙經十
餘國乃至泑澤山經又稱陽紆之山河出其中穆天子
傳云陽紆之山馮夷所居是為河宗釋氏西域志阿耨
達大山上有大利水即崑崙山漢書載河有兩源一出
于闐一出葱嶺皆未有能究其實者惟元潘昻霄志謂
世祖欲城河源遣都實至其地還云河源在吐蕃朶甘
斯西鄙有泉百餘泓淖弱不勝人旁視若列星名鄂端
諾爾東騖成川名齊必勒又水西南來名伊爾齊又水南
來名呼蘭又水東南來名伊拉齊俱與齊必勒㑹其流寖
大水清人可涉又分九派水渾濁土人抱革囊乘馬過
之自此以往其深叵測流經伊拉瑪博囉山其山最髙
雪冬夏不消自河源至此可三十餘日程又有水西南
來名納琳哈喇有水南來名齊爾穆蘓二水合流入河
河北行至積石州即禹貢積石自伊拉瑪博囉至此亦
三十餘日程又四五日程至河州安鄉關始入漢地鄂
端諾爾漢言星宿齊必勒漢言黄河伊拉瑪博囉漢言崑
崙也朶甘斯屬元輿地都實為吐蕃招討使昻霄聞之
都實弟庫庫楚其言當不妄也宗懍歲時記謂張騫使大
夏窮河源至一處見織女牽牛騫止厯大宛月氐等國
即崑崙亦未至况河源乎河與天漢通亦自氣言之耳
牛女果安在也懍無異病痁然博物志乘槎之説亦謬
(泑音有泓音翁淖音閙叵音/頗剌音辣氏音攴痁音沾)
　　　潮汐
漢東宣伯聚潮候圖説圓則之運大氣舉之方儀之静
大水承之氣有升降地有浮沉而潮汐生焉月有盈虚
潮有起伏故盈於朔望虚於兩弦息於朓朒消於朏魄
而大小凖焉月為隂精水之所生日為陽宗水之所從
故晝潮之期日常加子夜潮之候月必在午而晷刻定
焉卯酉之月隂陽之交故潮大於餘月朔望之後天地
之變故潮大於餘日一晦一明再潮再汐一朔一望再
虚再盈天一地二之道也月經於上水緯於下進退消
長相為生成此天地之至信而古今不易者也其説頗
備(朓音挑朒音/衂朏音斐)
　　　九州道里不一
禹别九州道里廣狹懸殊兖州徐州相去僅能千里豫
州千里而近青州千里而遥冀州二千里而近荆州二
千里而遥揚州相距六千里雍州梁州窮數千里是何
也徐兖豫在荆河淮濟之間田可井授為中原要區故
其地狹荆揚在淮海以南梁雍在函劔以西江湖汎濫
嶺嶠重複而又僻在邊陬故其地廣惟青冀為適中也
　　　堂室
今人以正寢為堂燕寢為室殊非堂盖正寢前露臺也
玉篇堂土為屋基也爾雅古者為室自半以前虚之謂
之堂半以後實之謂之室是也白虎通天子之堂髙九
尺李斯傳堯之有天下也堂髙三尺若以為正寢豈直
髙九尺三尺耶書曰若考作室既底法爾雅所謂為室
也弗肯堂弗肯虚之也矧肯搆弗肯實之也虚謂築土
實謂架木他如賈誼謂廉逺地則堂髙袁盎謂千金之
子坐不垂堂鄭泰謂張孟卓東平長者坐不闚堂唐百
官志諸校列坐堂皇皆以前虚者為堂也
　　　宫殿
宫非寢室也牆也殿非正朝之室也亦猶堂也記君為
廬宫之儒行注宫牆垣也蝘蜓依牆而生故名守宫不
得其門而入者曰宫牆外望宫之為牆可知巳蒼頡篇
殿大堂也虞摯云其制有經左墄右平平以文甎相亞
次墄者為階級是殿與堂同但有大小耳即今所謂三
墠者是也詩殿天子之邦馬融殿後軍義取此殿之為
堂可知已古儒有一畝之宫漢黄霸令計吏條對有舉
孝子先上殿宫殿又通上下言之秦以後始為至尊之
稱師古曰屋之髙嚴者通呼為殿周禮六宫注婦人稱
寢曰宫則謂宫為寢室謂殿為正朝之室者亦有自來
矣(墄音戚甎/與磚同)
　　　牆屋
牆非止為垣屋非止為室喪大記注棺牆謂帷孔子閒
居負牆謂却就後席論語蕭牆謂門屏檀弓牆置翣謂
桞衣宋考父循牆謂幽側之處周禮夫屋謂三夫田三
百畝詩夏屋謂大俎喪大記畢塗屋謂輴攅漢紀黄屋
謂天子車蓋漢志崇其巾為屋謂幘收雜記素錦以為
屋謂小帳顔叔子樎屋以繼謂飼馬具(輴音春/樎音述)
　　　廣輪
檀弓廣輪撑坎注輪從也横量曰廣從量曰輪東西曰
廣南北曰輪輪又謂之袤又謂之運(袤音/茂)
　　　旁午
旁午霍光傳注分布也韻書交横也按午居正陽位縱
也旁則横矣旁午猶縱横之意
　　　辟雍泮宫
詩靈臺篇辟雍中言鳥獸昆蟲文王有聲篇辟雍言築
城作豐魯泮宫言羣醜淮夷皆無預學校漢儒謂辟雍
辟作璧為圓水天子之學泮宫為半水諸侯之學羅璧
識遺曰辟雍非學也戴埴鼠璞曰泮宫合序與詩初無
養才之説亦非學也辟君也雍和也説文天子饗飲曰
辟雍月令論曰取其宗廟之清曰清廟取其正室之貌
曰太廟取其堂曰明堂取其四門之學曰太學取其水
圓璧曰辟雍圓璧之説雖非而清廟太廟明堂太學辟
雍則同處異名為甚明也明堂以朝諸侯猶今皇極殿
清廟太廟以祭祀猶今太廟太學辟雍以承師問道猶
今文華殿成均上庠東序瞽宗則四門之學也泮魯水
名僖公作離宫於其上落成之際詩人頌之欲於此而
服夷狄受琛貢與宣王考室之詩同意(琛音/郴)
　　　納陛
王幼學謂納陛為從中階而升孟康謂鑿殿基際為陛
二說皆非顔師古曰尊者不欲露而升陛故納之於霤下
如今官府升堂有自檐而升者有自階而升者納陛亦
自檐之意故曰納之霤下(霤音/溜)
　　　鼇山
列子歸墟中有五山帝使巨鼇十五載之五山始峙而
不動龍伯國之大人一釣連六鼇於是二山流於北極
後人所稱鼇山出此按鼇海中大鱉豈能負山龍伯雖
大亦人耳大抵莊列之言多類此
　　　南北盛衰
天下之大勢秦漢以前莫盛於北魏晉猶然隋唐以下
莫盛於南宋猶然元則南北俱衰國朝則南北俱盛矣
舜分天下為十二州北居其九南居其三周分天下為
九州北居其七南居其二漢分天下為十三部北居其
九南居其四元始中總天下千二百餘萬戸南二百萬
戸僅天下四之一衣冠風俗之美穀粟財用之多舉在
北焉當時論者往往指燕雲河湟為重江湖川廣為輕
不知地無常利天運實衡其盛衰唐分天下為十道南
北各居其五宋分天下為二十三路南居十七北居十
三熈豐盛時總天下千六百五十萬戸北五百餘萬戸
亦僅天下四之一鄒魯多儒移於濂閩青齊冠蓋乃在
吳楚視燕雲河湟豈直過之耶元則舉天下而蕩除之
勢少衰矣今南北郡縣相埓人才不殊財賦惟仰給於
東南可謂並盛矣(埓音/劣)
　　　三輔
京兆尹左馮翊右扶風是為三輔京大也天子曰兆民
故曰京兆馮翊言依馮輔翊京師扶風言扶助天子風
教皆漢武所置秦有内史治京師漢景帝分置左右内
史左馮翊左内史也右扶風右内史也京兆今西安府
左馮翊今同州右扶風今鳳翔府(馮音/平)
　　　空桑漢夀
空桑山名在冀北一云在陳畱南一十五里一云在魯
南山之空竇中楚辭踰空桑兮從女考𤣥𡨕於空桑郊
祀志空桑琴瑟結促成干寳三日記徴在生孔子空桑
之地今名空竇伊尹生於空桑正此地列子謂伊尹母
視臼水出而東走身化為空桑尚書大傳謂伊尹母行
汲化為空桑夫尋至水濱見桑穴中有兒皆不經也漢
夀本廣漢葭萌縣地蜀先主置漢夀縣今保寧之廣元
關羽之封地也漢制有縣侯如蕭何鄼侯有鄉侯如鄭
衆鄛鄉侯有亭侯如靈帝解瀆亭侯之子晉封孔子二
十三代孫震為奉聖亭侯或以夀亭為食邑漢為國號
誤也
　　　甲第
漢髙詔列侯食邑者皆賜大第室孟康曰有甲乙次第
故曰第第非室也初學記出不由里門靣大道者名曰
第爵雖列侯食邑不滿萬戸者不得作第第非通稱也
武帝為霍光治第遂以第為室羊祜與從子琇書曰既
定邊事當角巾東第遂以第為通稱田蚡治宅甲諸第
遂有甲第之稱漢設甲乙科射䇿中者謂之髙第亦謂
之甲第隋唐以來進士諸科又有及第之目是科目亦
謂之甲第又物品髙者謂之上第漢書四方貢獻皆先
輸上第於冀
　　　譙樓
陳勝傳戰譙門中馬遂傳設二門為譙樓師古曰門上
為髙樓以望曰譙廣韻譙樓之别稱古者為樓以望敵
陣兵列於其間下為門上為樓或曰譙門或曰譙樓也
是譙有望意俗以覷視為譙莊徐無鬼篇魏有麗譙説
者謂美麗而嶕嶢則嶕當从山又俗謂門樓曰巢門巢
與譙聲相近巢譙之訛也一説若巢然
　　　象魏冀闕兩觀
古者宫庭為二臺於門外作樓觀於上上圓下方兩觀
雙植中不為門門在兩旁中央闕然為道以其縣法謂
之象魏象法象也魏其狀巍然髙大也以其記列教令
謂之冀闕冀記也闕中央闕然也以其使民觀之謂之
觀䨇植謂之兩觀名雖殊其實一也猶今午門然
　　　國
禹㑹諸侯於塗山執玉帛者萬國商則三千餘國周則
千八百國説者以是為夏商之衰諸侯轉相吞滅固然
然禹五服纔五千里以萬國分之每服得國二千每國
得半里不應如是之小也曰萬國槩言之耳商建國無
考周地方千里為縣百為郡四百是得國五百五服得
國二千五百曰千八百者或先後盈縮不同也三代以
來之國則秦以後之縣
　　　封
古者墓而不墳墳土起也亦謂之封封土陪益也檀弓
若堂若防若覆夏屋若斧皆封之形也四周而平曰堂
長而如隄曰防如大俎而垂曰覆夏屋仄而上鋭曰斧
亦曰馬鬛今亦多類是
　　　朝陽夕陽(朝音/潮)
爾雅山東曰朝陽山西曰夕陽蓋山東迎日故曰朝山
西送日故曰夕非旦暮之謂也亦猶古者諸侯見天子
旦見曰朝暮見曰夕云耳朝日夕月之朝亦讀作潮音
詩梧桐生矣於彼朝陽又曰度其夕陽正謂山東西也
張華有鳳鳴朝陽之說始指為曉日而謂夕陽為落日
者自昔詩人益紛紛矣
　　　崑崙二赤壁二洞庭二九江三
大荒經阿耨達山一名崑崙恒水出其南此河源之崑
崙也禹貢雍州崑崙即叙此酒泉西南之崑崙也魏志
赤壁初戰操軍不利此嘉魚西岸與烏林對之赤壁今
譌在黄州者也綱目冬十二月劉曜自立於赤壁此趙
城霍山西南流之赤壁水名也北夢瑣言湘江蜀江溢
為洞庭此岳陽樓之洞庭也揚州太湖一名震澤一名
洞庭此姑蘇之洞庭也禹貢九江孔殷沅漸元辰叙酉
灃資湘九水即岳陽洞庭亦曰九江也一統志秦虜負
芻置楚郡漢初為九江郡今夀州也太康地記湖漢九
江入彭蠡澤白蚌烏靡畎源廩提箘九江今九江府也
　　　函丈方丈杖函
曲禮席間函丈函容也十尺為丈謂席間之地可容十
尺也蓋席制三尺三寸三分寸之一逺近間三席是一
丈或謂丈作杖容杖以指揮非是孟子食前方丈謂食
物前列者方一丈唐顯慶中王𤣥䇿使西域至毗耶離
城有維摩居士石室以手板縱横量之得十笏名方丈
室後人謂僧舍皆曰方丈周禮伊耆氏共杖函函匱也
以函藏杖也
　　　青瑣白間
漢書給事黄門之職日暮入對青瑣門孟康曰以青畫
戸邊鏤中天子之制也師古曰刻為連瑣文而青塗也
魏都賦皎皎白間離離列錢張説注白間忩也以白塗
之畫以錢文猶綺疏青瑣之類青瑣即今門之有亮􁁉
者刻鏤為連瑣文本注是白間即今菱花忩􁁉文如列
錢自生虚白非以白塗為錢文也(鏤音漏/􁁉音格)
　　　楚建都三稱名二
鬻熊重黎之後為周文武師成王得鬻熊曽孫熊繹封
於荆蠻其地枝江即郢都也今荆州府厯三十餘世秦
白起拔郢頃襄王徙陳今陳州才三十餘年秦日加兵
考烈王徙夀春今夀州又十餘年秦虜負芻而楚亡矣
春秋莊公以前皆稱荆僖公以後皆稱楚蓋荆楚本一
或稱荆或稱楚故人於楚國或稱楚或稱荆也春秋亦
是據當時人所稱而云然謂成頵始稱楚非賈逵謂秦
莊襄王名楚改稱荆亦非(頵音/均)
　　　三楚三吳三晉三秦
淮北沛陳汝南南郡西楚也彭城以東吳廣陵東楚也
衡山九江江南豫章長沙南楚也蘇州東吳也潤州中
吳也湖州西吳也魏斯趙籍韓䖍三晉也章邯司馬欣
董翳三秦也
　　　罘罳(罘音浮/罳音思)
罘罳博雅謂之屏顔師古曰連闕曲閣也二說往嘗疑
之求之字義亦不合今宫殿檐栱之間有銅絲網以避
飛鳥初疑即此亦未是後見夏月以黄絲為網自檐及
階張之遇視朝則捲朝罷復設此即罘罳之遺制唐蘇
鶚曰罘罳从网是形謂織絲之文輕疎浮虚之貌蓋宫
殿檐戸之間也唐文宗甘露之變出殿北門裂斷罘罳
而去温庭筠上陳武帝書罘罳晝捲此皆可證若屏與
曲閣則字不當以网又豈可裂斷可捲耶釋文請事復
思之説為尤謬
　　　華蓋座
華蓋本星名晉天文志天皇大帝上九星曰華蓋所以
覆蔽大帝之座也下九星曰杠蓋之柄也古者天子所
坐曰華蓋之座取象於天也沈存中曰輦後曲蓋謂之
筤兩扇夾心通謂之扇筤此華盖之制崔豹古今注黄
帝與蚩尤戰於涿鹿上有五色雲氣止於帝所因作華
蓋非(筤音/朗)
　　　蚩尾(蚩音/笞)
倦㳺録漢以宫殿多火災術士言天上有魚尾星為其
象於屋以禳之類要曰東海有魚似鴟噴浪即降雨唐
以來設其象於屋脊蘇氏演義蚩海獸也漢武作栢梁
殿以蚩尾水之精能却火災因置其象於上倦㳺録所
謂魚尾即蚩尾類要所謂有魚似鴟亦即蚩譌為鴟也
椒園雜記螭䗓形似獸立於屋角上又譌為螭又云􁀙
􁀙似龍鼇魚亦似龍皆立於屋上者今殿庭曰䗓衙舍
曰獸頭大抵皆蚩也殿庭為龍形衙舍為獸形或為魚
形以别於宫殿皆以意為之非其本則然也
　　　鮮卑
鮮卑東方之支依鮮卑山為號在栁州界又楚辭小腰
秀頸若鮮卑只注鮮卑滚帶頭也言好女之狀腰支細
小頸鋭秀長若以鮮卑之帶約而束之也鮮卑一為東
方號一為滚帶頭或是帶出於東方因以得名云
　名義考卷三
欽定四庫全書
　名義考卷四目録
　　地部
　　　菑畬　　　　　　　街階祴
　　　濫觴濫竽　　　　　陽溝
　　　州郡府縣　　　　　四十雙
　　　衙門　　　　　　　康衢擊壤
　　　端門掖門五鳳樓　　濡湏沙羨
　　　建瓴　　　　　　　甌窶汙邪
　　　柣棖橛　　　　　　榫卯
　　　白屋衡門　　　　　三戸
　　　黄鶴樓　　　　　　沙堤火城
　　　草莽市井　　　　　揭涉厲
　　　圯上脽上　　　　　鴛鴦瓦
　　　紫㣲堂　　　　　　虚集
　　　開阡陌　　　　　　東南西北音義
　　　酇䣜　　　　　　　古南衙
　　　盬字有三義　　　　井幹
　　　杝巴　　　　　　　銅柱
　　　耤田　　　　　　　行馬
　　　灃灃　　　　　　　帶礪
　　　胥濤　　　　　　　江黄
　　　瀚海　　　　　　　古今地名不同
　　　雷首　　　　　　　龍門吕梁
　　　辨先儒江漢經文之誤
　　　弱水黒水　　　　　三危
　　　舜陵　　　　　　　陟方岳
　　　滄浪蒼梧鳴條熊耳各二
　　　鹵莽滅裂　　　　　荆蠻
　　　東陵
欽定四庫全書
　名義考卷四　　　　　　　明　周祈　撰
　　地部
　　　菑畬(菑音淄/畬音予)
爾雅田一歲曰菑二歲曰新田三歲曰畬鄭云田一歲
曰菑二歲曰畬三歲曰新田鄭與爾雅小異鄭説是也
菑災也始災殺其草木也畬漸和柔也新謂已成田尚
新也四歲則田矣
　　　街階祴(祴音/皆)
街四通道也今街衢之街階陛也今階級之階祴磚道
也周禮考工記堂涂注若今令甓祴今之磚砌地也令
與瓴同爾雅瓴甋謂之甓
　　　濫觴濫竽
家語江出㟭山源可濫觴言其初尚微也韓子齊宣王
使人吹竽有三百人南郭先生不知竽而濫於三百人
之中以食禄言非據也
　　　陽溝
中華古今注楊溝植髙楊於其上也一曰羊溝為溝以
阻羊之觝觸也二説皆非楊當作陽隂溝水入地潛行
陽溝水出地顯行見不見之别耳
　　　州郡府縣
人皇氏依山川土地之勢財度九州州之名始見周制
天子地方千里分為百縣縣有四郡郡縣之名始見唐
改郡為州改大州為府府之名始見人皇氏之九州即
舜之十二州秦之三十六郡西漢之十三州唐之十道
宋之二十三路今之十三布政司也周制千里百縣百
里之國也縣有四郡不能五十里之國也七十里五十
里之國又損益於其中秦以後其制盡廢今之府由漢
以來之郡之州也今之縣由秦以來之縣也其廣狹大
小代有不同耳
　　　四十雙
金黄花老人詩招客先開四十雙雲南雜志夷人耕者
三人使二牛前牽中壓而後驅之犂一日為一雙約有
中原四畝地盖一日二牛謂之雙地則四畝今粤西計
田以工二工言一人可耕耘也大率三工為一畝
　　　衙門
古者天子出建大牙旗故有建牙之號吳志孫權作黄
龍大牙帶在軍中視其所向又立於帳前謂之牙門公
孫瓉傳拔其牙門是也唐制天子居曰衙行曰駕遂謂
正朝為正衙後通謂官府為衙門乃牙門之訛不知何
始官寺日再視事謂之放衙丁文果射覆蘤蘤華華雖
無官職一日兩衙是也(蘤音/委)
　　　康衢擊壤
爾雅四達謂之衢五達謂之康六達謂之莊史記所謂
康莊之衢風土記擊壤以木為之長三四寸其形如履
臘節僮少以為戲分部以擿摶也將戲先側一壤於地
遙於三四十步以手中壤擿之中者為上(擿音/直)
　　　端門掖門五鳳樓
端門見周勃傳師古曰殿之正門掖門見成帝紀服䖍
曰正門之旁小門如人臂掖也五鳳樓梁太祖即位羅
紹威取魏良材建周翰所謂去地百丈在天半空五鳳
翹翼者也
　　　濡湏沙羨(湏音誨/羡音夷)
濡湏水名在今巢縣南一名天河水湏从水俗从彡是
須㬰之須矣沙羨邑名即今江夏地羨近知切今讀作
延靣切是歆羨之羨矣形聲少差其義逈别(彡音/衫)
　　　建瓴(建音/蹇)
史記髙屋之上建瓴水注瓴盛水瓶建翻水也韻㑹覆
也覆瓶水於髙屋之上其下注之勢順也
　　　甌窶汙邪(窶音/樓)
甌窶偏側之地汙邪下地也淳于髠傳甌窶滿篝汙邪
滿車謂偏側汙下之地皆生五穀篝笭與車皆滿也
　　　柣棖橛(柣音/送)
爾雅柣謂之閾棖謂之楔橛謂之闑郭璞云閾門限也
楔門兩旁木橛門閫孫炎云門限謂門下横木為内外
之限今亦謂之門限其制有三有一定者今宫府及南
人門多用之有起落者有不設者蓋古者多乘車入門
必脫限棖門兩旁斜柱兩木中為容以受限耑以便起
落也橛門中所𥪡短木以礙扉此不設限者也二者今
驛舍城門及北人門多用之是門限謂之柣曲禮云不
履閾是也門兩旁斜木謂之棖玉藻大夫中棖與闑之
間是也門中橛為闑玉藻君入門介拂闑是也(限音/歉)
　　　榫卯(榫音/筍)
伊川語録云枘鑿者榫卯也楊用脩謂榫卯當作簨牡
按簨所以懸鐘鼔者横曰簨卯固當作牡榫亦當作牝
蓋牡與卯牝與榫聲相近遂譌也直音雖有榫字只是
俗書蓋枘以入鑿其象牡鑿以受枘其象牝今俗猶云
公母榫(枘音/銳)
　　　白屋衡門
白屋以白茅覆屋也衡門横一木為門也巖穴之士其
居如此
　　　三戸
楚南公曰楚雖三戸亡秦必楚韋昭謂三戸楚三大姓
屈景昭左傳以界楚師於三戸杜預注今丹水縣北三
戸亭則三戸當是地名服䖍云三戸漳水津也括地志
漳水北經三戸峽為三戸津在相州滏陽縣界後項羽
宷渡三戸津破章邯軍邯降秦遂亡南公六國時人善
䜟緯知秦亡必於三戸也昭說雖通非南公術數曰雖
者設為疑辭不顯言也相州今彰徳府滏陽縣今磁州
　　　黄鶴樓
黄鶴樓在今武昌唐圖經云費文禕登仙駕黄鶴返憩
於此張南軒云黄鶴以山得名今黄鶴樓側有山名黄
鵠南軒說是也按鵠蔡衡曰鳯多白色者鵠索隠曰鴻
鵠是一鳥若鳳凰然則鵠鳳類也或稱鴻或稱白或稱
黄耳黄與白色相近鴻大也司裘注鵠者鳱鵠小鳥難
中者也玉篇鳱鵠鵲也鳥之知來者今靈鵲是鳱鵠為
小則鴻鵠為大矣既以山得名何又言鶴蓋鵠不常有
人鮮的識後人因易以鶴圖經妄託之費文褘也鳱鵠
後人又妄作乾鵲(鳱音/干)
　　　沙堤火城
唐故事凡拜相者府縣載沙填路自私第至子城東街
名曰沙堤李肇國史補每大朝㑹百官己集宰相方至
列燭多至數百炬謂之火城宰相火城至衆皆滅燭以
避之唐宋相如此今亦無矣
　　　草莽市井
杜預曰草生廣野莽莽然故曰草莽師古曰凡言市井
者市交易之處井共汲之所一説古者一井之地以二
十畝為廬舍因為市以交易故曰市井
　　　揭涉厲
爾雅繇膝以下為揭繇膝以上為涉繇帶以上為厲蓋
水淺自膝以下攝衣而渡曰揭差深自膝以上徒行而
渡曰涉若深至衣帶以上以衣而渡曰厲攝衣之衣謂
裳以衣之衣謂褌也徒行不止攝裳又不必用褌也厲
本作濿
　　　圯上脽上
張良傳良㳺下邳圯上遇老父墜履圯下楚人謂橋為
圯李白詩我來圯橋下懷古欽英風既曰圯又曰橋複
矣白誤讀圯為圮族之圮猶云敗橋不知圯上之圯从
已矣之已左無缺圮族之圮从人已之已左缺文微不
同漢武紀祭后土汾脽上師古曰脽以形髙起如人尻
脽嘗考鄈河東臨汾地漢祭后土處彼土呼鄈為誰訛
為脽師古不知而以尻脽釋之鄈在河東岸長四五里
廣一里髙十餘丈安得似尻脽也(圯音痞尻音􁨠鄈音/葵汾與焚同脽與誰)
(同/)
　　　鴛鴦瓦
唐人鴛鴦詩耿霧盡迷朱殿瓦魏文帝夢殿上雙瓦落
地化為鴛鴦以問周宣對曰後宫當有暴死者已而果
然則鴛鴦瓦不惟不吉特文帝所夢則然耳安得謂瓦
為鴛鴦乎至詠鴛鴦用瓦尤為不通
　　　紫微堂
今藩司堂扁有曰紫薇堂者其義不可曉意必因元人
行中書省之故也唐開元間改中書省曰紫微省以中
書令掌佐天子執大政有藩臣匡衛之義取象於紫㣲
星則微乃㣲顯之微今扁者作薇藿之薇殊未考也
　　　虛集
古謂市賣之區曰虚曰集集聚也神農日中為市致天
下之民聚天下之貨故謂之集方市則集市罷則虚故
謂之虚桞宗元云虚所賣之嶺表録虚市以易醑峒氓
詩緑荷包飯赴虚人作墟者誤也况虚本从业乎业古
丘字
　　　開阡陌
顔師古謂阡陌是商鞅所開朱子謂阡陌之外有地商
鞅却破開了使成田更不要齊整二説恐非先王井田
之制阡是洫上之路陌是遂上之塗有井田便有阡陌
豈得是鞅所開又豈得是鞅破開了若云阡陌之外破
開成田則此阡陌尚存井田猶末廢蓋開猶除也開除
阡陌并其經界而去之也正是廢井田
　　　東南西北音義
東春方又音當丁東玉聲也南夏方又音淫詩以雅以
南樂舞也西秋方又音先漢郊祀歌白集西遷方也北
冬方又音佩書分北三苖分異之也穀梁隠十年注戰
不逐北敗也
　　　酇䣜(酇音賛/䣜音磋)
酇則旦切䣜才何切皆秦之縣名酇屬南陽郡漢初以
封蕭何䣜屬沛郡後續封何之子地本不同字亦各異
集韻酇又才何切䣜亦作酇韻㑹謂酇蕭何子孫所封
䣜蕭何初封邑是二字果同音而亦可互用耶此其必
不然也何初封本南陽之酇非才何切續封則沛郡之
䣜亦不可作酇而乃有訛者何也蓋其後以初封本酇
後雖改封䣜仍稱酇也猶楚初封郢後徙陳徙夀春仍
稱郢也然則郢亦可他隣女救二切陳與夀亦可作郢
耶
　　　古南衙
今開封府稱古南衙不知其義古者前朝後市王宫在
南漢以宫城之軍謂之南軍唐謂之南衙五代謂之殿
前司宋以殿前都檢㸃受周禪都汴梁今開封府治或
即宋殿前司治所猶襲唐南衙之名也
　　　盬字有三義
鼠璞曰食貨志猗頓用盬鹽注盬鹽池也詩王事靡盬
注不堅固也周禮盬人共甘苦鹽杜子春謂盬鹽不練
治也詩禮注謂盬為不堅固不練治食貨注謂盬為鹽
池二説似異然盬池練治後成鹽其為鹽也難壊出水
即成鹽其為鹽也易壊其理一也予又思左傳夢楚子
伏已而盬其腦注盬啑也啑啖也鹽可啖故謂啖為盬
字義固有不同者其因此生彼者甚衆如殿大堂也有
鎮意故謂軍後曰殿廉堂垂也有分辨意故謂不茍取
曰廉初讀若判然不相蒙細思理實相通也(啑音匝啖/音淡鹽音)
(古/)
　　　井幹(幹音/寒)
漢書武帝立井幹之樓楊子重黎篇或問茅焦厯井幹
之死按井幹井上木欄其形四角或八角師古曰積木
而髙於樓若井幹之形司馬曰始皇殺諌者二十七人
積之闕下如井幹之狀
　　　杝巴
通俗文柴垣曰杝木垣曰栖南土悉以竹為之斜織者
謂之巴非杝杝本作籬釋名以柴為之疎離離然爾雅
樊藩也郭璞云藩籬也
　　　銅柱
銅柱二一在交趾漢光武時交趾女子徴側反光武拜
馬援為伏波將軍討平之援立銅柱為漢之極西界一
在辰州府城西北五代晉時漢州刺史彭士愁納土求
盟于楚楚王馬希範立銅柱為界
　　　耤田(耤音/瘠)
耤田多作藉風俗通曰古者使民如借故曰藉田鄭𤣥
曰藉之言借也从艸作藉字與訓皆非也國語宣王不
耤於千畝月令藏帝耤於神倉从表昔聲作耤按玉篇
鋤耤也天子親耕有事於鋤故曰耤田盧植曰藉耕也
引左傳鄅人藉耕意雖得而字不免於誤一曰藉蹈藉
也謂天子親蹈之也亦通王制古者公田藉而不稅孟
子助者藉也則當从艸作藉
　　　行馬
今制朝門及公府以衡木為斜好别以木交錯穿之樹
於門外俗謂鹿角义即古之行馬也魏文帝拜楊彪光
禄大夫令門施行馬晉孝武置檢校御史知行馬外事
行馬即周禮所謂梐枑也夫本以禁馬曰行馬者反言
之也今言者請禁百官馬不得入柞内按柞疾各切櫟
也又陟格切除草也並非行馬之義亦非鋤駕切若謂
為遮欄則當用􁁉字􁁉胡挂切横木不入也(􁁉音/化)
　　　灃灃(灃音風/灃音里)
灃灃二水名灃水出鄠南山豐谷北入渭周都酆邑酆
以灃水得名通作豐詩維豐之垣書王來自商至於豐
灃字从水豐聲豐从兩丰从山从豆灃水出衡山乃江
沅之别流今岳之灃州以灃水得名書東至於灃楚辭
濯余佩於灃浦灃字从水豐聲豐从兩丰从凵从豆文
本相似但其中一从山一从凵耳蔡邕以豐同豐誤(凵/音)
(歉/)
　　　帶礪
漢功臣誓黄河若帶泰山若礪謂河竭若束帶山泐如
礪石猶岸為谷谷為陵之意俗云海枯石爛也
　　　胥濤
臨安志吳王既賜子胥死盛以鴟夷之革浮之江中子
胥因流揚波依潮來徃或有見其乘素車白馬在潮頭
者盧元輔謂憤悱致怒配濤作神范希文云伍胥神不
滅𤣥貞子云濤之靈曰江胥皆以濤子胥為之也論衡
雖辨其妄以子路彭越不能發怒於鼎鑊之中似亦不
必以此為證吳越之中惟江濤最雄擁如山岳奮如雷
霆山海經以為海鰌出入浮屠書以為神龍變化猶臨
安志以為子胥揚波也素車白馬亦猶李白所謂連山
噴雪耳或當時為是説以懼吳王後遂謬傳之也
　　　江黄
江黄人多以為今九江黄州不知非也江春秋時國名
漢改為陽安縣晉省故城在今息縣西南一十里黄古
黄子國漢初屬汝南後屬江夏魏省故城在今光州西
一十二里
　　　瀚海
博物志四海之外皆復有海南海之外有漲海北海之
外有瀚海是以瀚海與漲海等皆水也不知瀚海在火
州桞城東北地皆沙磧若大風則行者人馬相失夷人
呼為瀚海宋史云瀚海沙深五尺不育五穀沙中生草
名登相可食以沙飛若浪人馬相失若沉視猶海然非
真濁晦之海也
　　　古今地名不同
古今地名不同者甚衆姑舉一二顯著者黄帝與蚩尤
戰於涿鹿今保安州涿鹿山非涿州舜耕於厯山今蒲
州南有厯山非濟南厯城禹避舜之子於陽城今登封
縣非澤州陽城周封熊繹於丹陽之地今歸州東七里
春秋丹陽邑秦彭超謂苻堅曰丹陽不足平今應天府
又今寧國府漢初為丹陽郡俱非鎮江丹陽陳勝吳廣
起兵於蘄今宿州南四十里秦蘄縣非蘄州圯上老父
謂良曰十三年孺子見我穀城山下黄石即我矣今東
阿縣黄山非徳安穀城漢撃韓王信餘冦過柏人今唐
山縣非柏鄉縣景帝徙衡山王勃為濟北王今六安州
漢衡山國非衡州衡山漢遣謁者說降漢陽㪚羌今秦
州非漢陽府朱邑少為桐鄉嗇夫今懐寧縣非嘉興桐
鄉成帝封王根為曲陽侯今濟源縣西南一十五里春
秋曲陽邑非定州曲陽吳漢耿弇擊富平獲索於平原
今樂陵縣非耀州富平樂安太守陸康上書今武定縣
非撫州樂安沮授勸袁紹畱屯延津今滑縣東二十里
漢延津縣非開封延津曹操鑿泉州渠以通漕今武清
縣東南四十里漢泉州縣非泉州府丁忠說吳主亮弋
陽可襲而取今光州漢弋陽國非廣信弋陽晉燕冦陷
魯髙平今濟寧州晉髙平國非澤州髙平劉裕至東莞
與燕兵戰於臨朐今沂水縣非廣州東莞梁定州刺史
蕭勃㑹楊㬓於西江今鬱林州陳定州刺史田龍升以
江北叛今麻城縣俱非真定定州若以今之地名而求
古人之蹟則舛矣
　　　雷首
禹貢雷首即首陽山徐廣云雷首山在河東蒲坂縣封
禪書所謂薄山也括地志云薄山一名襄山一名雷首
山一名首陽山在芮縣北十里蒲坂即今蒲州芮縣即
今芮城此山盤亘蒲芮數百里之地或云在蒲坂或云
在芮縣也今蒲州首陽山上有夷齊墓者是一云在偃
師縣西北一云在襄城縣南皆非
　　　龍門吕梁
(闕/)
　
龍門伊水所出又以吕梁洪為吕梁夫吕梁洪在徐州
雖河流所經逺去孟門數千里皆非也按龍門古耿國
殷王相所都在今河津縣三秦記河津一名龍門江海
大魚集門下數十不得上上即為龍是龍門山也吕梁
在今石州書治梁及岐春秋梁山崩荘子孔子觀於吕
梁縣水三十仭流沫四十里酈道元謂吕梁之石崇竦
河流激盪震動天地皆謂在石州者也龍門吕梁皆晉
山故二山未治河出孟門之上也
　　　辨先儒江漢經文之誤
禹貢嶓冡導漾二條先儒疑經文與地理不合朱子謂
彭蠡即今番陽湖受湖東西諸州之水趨湖口以入於
江為江水所遏因却而自豬為澤初無所仰於漢水又
謂漢水入江之後未嘗不相持以東惡覩所謂中江北
江之别蔡沈謂江漢之間三苗頑不即工禹未嘗親蒞
即官屬亦未深入其境以此致誤鄭漁仲謂東滙澤以
下十三字為衍文是皆未之考也嶓冡山在今漢中沔
縣漢水發源名漾東流至洋縣為漢又東至均州為滄
浪過景陵三澨至漢陽大别南入於江徐鉉云江水出
岷山至楚都名南江此云南入於江謂漢水入於南江
也東滙澤為彭蠡滙當作㑹言漢水東㑹於彭蠡也為
彭蠡者言澤為彭蠡非謂漢為彭蠡也故下文云東迤
北㑹於滙東為北江即徐鉉所謂江至南徐州為北江
漢水至此為北江也南徐州即今鎮江府漢至是趨揚
州之海門縣入海矣岷山在今成都府茂州江水發源
東至新繁為沱又東至於灃灃即離騷灃浦在今慈利
者也九江今洞庭湖江水過之至於東陵地志東陵道
士洑在今黄州東者也自漢水南入於江二水合流東
迤北㑹於滙滙猶言彭蠡江既言㑹漢惡得言滙乎東
為中江即徐鉉所謂江至潯江為九道名中江也亦至
海門縣入海是南江在今武昌中江在今九江北江在
今鎮江揚之三江既入正謂此也書將言揚州治故云
三江既入將言荆州治故云江漢朝宗於海江漢發源
於梁州荆之上流也南江在荆州揚之上流也上流治
則下流無不治矣此書法也韋昭謂松江錢塘浦陽為
三江唐仲初謂婁江東江松江為三江張守節謂三江
在蘇州東南三十里名三江口與諸家三江之說皆非
也如此訓則經文未嘗與地理不合夫何疑乎
　　　弱水黒水
薛氏曰弱水出吐谷渾界窮石山至合黎與張掖河合
漢張掖郡今陕西甘州衛合黎其山鎮也弱水與張掖
河合則弱水當在甘州境内今甘州一帶環青海渥洼
之流浸居延鮮卑之水未見有所謂弱水者豈古有而
今湮塞耶西域傳弱水在條支然條支去雍州幾二萬
里非是或别一弱水也至謂蓬萊弱水則又荒唐矣黒
水水經出張掖郡雞山地志出􁙿為郡南廣縣汾關山
今平凉府開城縣有川曰大黒水平凉去甘州不逺在
漢屬張掖郡雍州西據黒水者此也􁙿為郡今叙州府
城南馬湖江一名盧水盧黒也梁州西據黒水者此也
是黒水有二雍州雞山黒水至三危與梁州汾關山黒
水南流入於南海故蘇綽云黒水自雍之西北而直出
梁之西南二州皆以黒水為界也或以麗水為黒水或
以西珥河為黒水俱非是然黒水亦非一今定州漢故
奴盧縣奴不流盧黒以縣有黒水不流故名陕西安化
縣文縣山東蓬萊縣皆有黒水
　　　三危
三危蔡沈云西裔之地又云即舜竄三苖之地或以為
燉煌水經黒水南至燉煌過三危山蘇綽云麗水者即
古之黒水也三危山臨峙其上由蔡說則三危地名由
水經蘇綽之說則三危山名按燉煌今陜西赤斤蒙古
衛三危既宅見雍州則三危為燉煌明矣非山也如水
經所云則燉煌與三危為二如蘇綽所云麗水今雲南
麗江府則三危既宅當見梁州不應在雍州也二説非
是蔡說為近之但未詳其實也
　　　舜陵
史記舜南巡崩於蒼梧之野葬零陵之九疑此馬遷牽
合有庳之事附㑹家語而不覺其謬也家語舜陟方岳
死於蒼梧之野而葬焉按蒼梧有二一郡名今梧州府
一山名郴陽何孟春云在海州舜葬當於此孟子舜卒
於鳴條吕氏春秋舜葬於紀何孟春云鳴條亭名在陳
留縣紀城名在莒州蒼梧山近莒之紀城去鳴條不逺
故或言蒼梧或言鳴條或言紀也皆東方之地若蒼梧
郡則南方矣且蒼梧郡漢武時始置九疑在秦時屬長
沙郡即零陵猶未有也何得言葬零陵之九疑為崩於
蒼梧之野然則遷何所本歟昔者舜封象於有庳有庳
今道州也九疑山在道州象建國於此死而葬焉後人
誤以象冡為舜陵遷因家語有死於蒼梧之文又因九
疑有象冡遂不疑謂舜崩於蒼梧之野葬零陵之九疑
也使舜南巡崩當云死於衡山之野而葬焉不應云死
於蒼梧之野也且衡山去古帝都最逺黄帝以灊霍二
山為副漢武徙南嶽之祭於灊山皆以逺故也九疑去
衡山又將千里舜勤事野死至衡山足矣葬衡山已矣
何暇至蒼梧葬九疑也今九疑有舜嶺舜源簫韶峰臯
陶祠皆濫觴於遷耳或曰屈原九辨有湘君湘夫人黄
陵廟有舜二妃墓此又何也曰湘君湘夫人不可知為
誰即舜南巡豈以二妃從舜既崩二妃豈涉萬里以殉
皆誣也
　　　陟方岳
舜年百有十歲崩尚書陟方乃死家語陟方岳死於蒼
梧之野而葬焉尚書脫一岳字當以家語為是孔安國
不察以升遐訓陟方謂陟為升遐其義雖通以方屬陟
為讀則不可且既言升遐焉得又言乃死也如馬遷所
云葬零陵之九疑當是陟南嶽據今所考葬海州之蒼
梧山則是陟東嶽家語所謂陟乃陟彼岵兮之陟安國
所云陟乃殷禮陟配天之陟自有能辨之者
　　　滄浪蒼梧鳴條熊耳各二
滄浪水名一在嶧縣孟子滄浪之水清兮一在均州禹
貢又東為滄浪之水蒼梧二一郡名今梧州府一山名
在海州家語舜死於蒼梧之野而葬焉鳴條二一亭名
在陳留孟子舜卒於鳴條一邑名今安邑縣伊訓造攻
自鳴條熊耳山名一在盧氏縣禹貢導洛自熊耳一在
洛南縣禹貢熊耳外方桐栢至於陪尾
　　　鹵莽滅裂
長梧封人曰予昔為禾耕而鹵莽之則其實亦鹵莽而
報予芸而滅裂之其實亦滅裂而報予按鹵鹹地也莽
草淹地也滅赤地也裂龜坼地也四者地之不可耕芸
者也為禾者因其鹵莽而鹵莽之滅裂而滅裂之其實有
不鹵莽不滅裂而報予者乎所謂欲惡之孽為性萑葦
也善為禾者去鹵莽之耕善養性者去欲惡之孽善為
政者去淫衺之民楊用脩所訓四字殊覺牽强通義愈
疎
　　　荆蠻
太伯犇荆蠻自號句吳按吳揚州域非荆不應謂之荆
蠻太伯與仲雍初犇所至地為梅里聚梅里聚人立以
為君號句吳梅里聚在今吳縣北句發語聲吳大也言
太伯當昌大也吳之名始此而曰荆蠻者何荆楚也蠻
越也梅里聚介在楚越之間故曰荆蠻
　　　東陵
禹貢導江過九江至於東陵集傳謂東陵為巴陵按九
江今洞庭湖在巴陵不應過洞庭又至巴陵也地志以
東陵為道士洑在黄州東一百二十里與江水經流次
第相恊史記楚世家秦將白起拔我西陵括地志西陵
故城在黄州黄山西二里以此互證則東陵為道士洑
無疑
　名義考卷四
欽定四庫全書
　名義考卷五目録
　　人部
　　　姓氏族　　　　　　國家縣官
　　　黔首蒼頭　　　　　黄耇台背
　　　府君家公　　　　　主臣
　　　鼻祖耳孫　　　　　阿翁姑章賤息子姓
　　　丈夫丈人大夫夫人　先生太夫人
　　　伯仲叔姪　　　　　昆玉
　　　稾椹　　　　　　　娣姒
　　　孩咳　　　　　　　誕日初度
　　　六尺之孤　　　　　公卿
　　　黄閤内閣　　　　　特進開府
　　　尚書　　　　　　　台鼎
　　　黄門　　　　　　　都堂
　　　太史　　　　　　　三法司
　　　翰林院　　　　　　察院
　　　鳯凰池　　　　　　玉筍班龍虎榜
　　　守令　　　　　　　蓮幕
　　　稗官　　　　　　　古官名
　　　陪臣陪儓　　　　　承學
　　　不速之客　　　　　臧獲厮養輿臺奚奴
　　　胥靡餘胥　　　　　皁卒
　　　五百　　　　　　　官銜官聨
　　　寮　　　　　　　　當家
　　　駔儈　　　　　　　日者風角
　　　四㐫　　　　　　　三苖
　　　九夷　　　　　　　突厥單于可汗
　　　閼氏屠耆居次　　　小㓜
　　　乃表　　　　　　　䖍婆營婦􁍳拉姑
　　　生旦凈丑　　　　　鬝俚
欽定四庫全書
　名義考卷五　　　　　　　明　周祈　撰
　　人部
　　　姓氏族
天子賜姓命氏諸侯命族姓者所以繫統百世使不别
氏者所以别子孫所出族者氏之别名也朱子吕伯恭
雖嘗有辨亦誤認氏為姓如黄帝公孫姓此百世不别
者也少昊黄帝子已氏顓頊黄帝孫姬氏此别子孫所
出也又如魯姬氏黄帝後亦公孫姓無駭以字為展氏
因以為族楚芈氏亦黄帝後亦公孫姓屈景昭為三族
又謂之三閭此族者氏之别名也天子之後别以氏所
謂胙之土而命之氏也諸侯之後别以族所謂官有世
功則有官族也後世氏族通謂之姓而曰姓某氏史記
黄帝二十五子其得姓者十四人即司馬遷亦不免誤
况其後乎(芉音/米)
　　　國家縣官
漢官儀封禪記詔百官以次下國家隨後明日太醫令
問國家起居國家曰不勞東平王傳今暑熱縣官年少
霍光子禹傳縣官非我家將軍不得至是曰國家曰縣
官皆謂天子也漢書中如此稱甚衆又蔡邕獨斷曰天
子無外以天下為家稱天家廣記云五帝官天下三王
家天下稱官家猶言帝王也資暇集云至尊以天下為
宅四海為家又曰宅家
　　　黔首蒼頭
秦本記更名民曰黔首祭義疏謂以黑布覆首謂之黔
首戰國䇿魏蒼頭鮑彪註謂以青帕首項也又漢名奴
亦曰蒼頭黔首則自唐虞以來所謂黎民也亦曰黔黎
　　　黄耇台背
耇老夀也黄耇老人面色黄也台鯸鮐河豚也其背青
老人背色若鮐也詩註謂黄為黄髮耇為凍梨爾雅疏
謂燕代北鄙謂耇為梨説文又謂老人面梨若垢諸説
似牽強舍人曰老人氣衰皮膚消瘠背若台魚此亦是
以意釋不實知鮐者也鮐背豐滿但青黒耳(鯸音侯鮐/音胎耇音)
(茍/)
　　　府君家公
朱子曰府君漢人碑已有之只是尊神之辭如言官府
之君列子云家公執席二者皆父稱也家公稱於存時
府君稱於亡日
　　　主臣
史記陳丞相世家漢文帝問陳平一嵗决獄錢穀幾何
平曰有主者上曰而君所主者何事也平謝曰主臣馮
唐傳文帝聞㢘頗李牧為人良曰嗟乎吾獨不得㢘頗
李牧時為吾牧吾豈憂匈奴哉唐曰主臣魏志魏武謂
陳琳曰卿為本初檄何乃上及父祖琳謝曰主臣馬援
龍虎賦勇怯見之莫不主臣文選任昉奏彈曹景宗先
叙其罪後繼之曰景宗即主臣景宗又彈劉整亦曰整
即主臣齊沈約彈王源文亦然主臣前人多用之解者
皆不得其義孟康曰主羣臣也韋昭曰主臣道不敢欺
也張晏曰惶恐也文穎曰猶今言死罪樂彦曰猶上書
前言昧死晉灼曰主擊也臣服也言其擊服惶恐也孟
韋之説非是張晏以下亦鮮的見按古文臣作臣如人
伏地也説文臣擊也事君也象屈服之形蓋人臣對君
不容不惶恐不屈服也主臣是一於惶恐屈服之意惶
恐乃驚怖非慚愧也上表者云誠惶誠恐是驚怖稽首
頓首是屈服知此則死罪昧死惶恐擊服之義皆在其
中然史記魏志龍虎賦所云主臣意在驚怖文選所云
主臣意在屈服賈子曰主臣禮之正也斯言得之矣
　　　鼻祖耳孫
鼻祖始祖也方言梁益謂鼻為祖獸之初生其鼻先見
故謂鼻為祖耳孫𤣥孫之曾孫也顔師古曰耳孫諸説
不同據平帝紀及諸侯王表昆孫之子耳孫耳音仍則
耳仍一也為昆孫之子來孫之孫𤣥孫之曾孫或云唯
耳可得聞非是
　　　阿翁姑章賤息子姓
阿翁父也方言周晉秦隴謂父曰翁廣韻翁鳥頸毛也
老人頸毛白而疆短若此鳥也善見律翁親則謂祖是
父祖皆可稱翁姑章姑也廣川王傳皆尊章師古曰尊
章猶言尊姑也或曰舅姑為尊章章本作嫜杜詩何以
拜姑嫜又釋名兄公亦曰兄章舅公亦曰舅章息生也
子女皆可稱息左師觸龍曰賤息舒祺東觀漢紀此蓋
我子息是子稱息吕公見劉季曰僕有弱息願為箕箒
妾是女亦稱息子姓孫也玉藻注姓生也孫是子之所
生故謂之子姓今人稱尊貴者曰翁稱壻曰姑章稱婦
曰息婦息又从女稱子姪輩曰子姓是殆未之考也
　　　丈夫丈人大夫夫人
丈夫詩疏有傅相之徳而可倚仗丈人師古曰嚴莊之
稱凡親而老者皆稱焉此丈夫丈人之義也又十尺曰
丈古一丈得今六尺六寸丈夫丈人以身長言也而倚
仗嚴莊之義在其中大夫白虎通曰扶達於人者也夫
人曲禮注扶持於王者也此大夫夫人之義也又夫本
作夰从人一象簪也男冠女副皆須簪焉男女皆可稱
夫也而扶達扶持之義在其中
　　　先生太夫人
今尊貴者人稱曰先生則怒稱其母曰太夫人則不以
為怪論語曰有酒食先生饌韓愈進學解招諸生弟子
事先生于兹有年矣一則為父兄一則為師何怒也漢
文紀注列侯妻稱夫人列侯死子復為列侯乃得稱太
夫人是太者父亡母存之號今制猶然奈何稱者見稱
於人者不論人父與父存否率以太為尊稱不可怪乎
　　　伯仲叔姪
伯仲兄弟之稱詩伯氏吹壎仲氏吹箎次仲者為叔詩
叔兮伯兮次叔者為季書仲叔季弟姪對姑而言爾雅
女子謂晜弟之子為姪狄仁傑云未聞姪為天子而祔
姑於廟者此則古人稱伯仲叔姪之義也今人謂父之
兄弟曰伯叔謂兄弟之子曰姪皆舛也父之兄弟當曰
伯父叔父爾雅父之晜弟先生為世父後生為叔父是
也兄弟之子當曰猶子檀弓兄弟之子猶子也或曰從
子朱子語録漢人謂姪為從子却得其正是也(晜與昆/同箎音)
(池/)
　　　昆玉
謂兄弟曰昆玉者蓋錯舉金昆玉友之文也兄弟何以
謂之昆友昆本作罤周人謂兄曰罤从眔沓弟為罤今
猶云沓肩兄弟通作昆詩謂他人昆是也説文友从二
又相交徐氏曰二手相順也友有相左右之義兄弟如
左右手故謂兄弟為友晏子兄愛而友是也金玉言其
貴重耳(罤與晜同/眔音沓)
　　　稾椹
古樂府稾椹謂夫也古有罪者席稾伏於椹上以鈇斬
之言稾椹則兼言鈇矣鈇與夫同音故隠語稾椹為夫
也稾禾稈椹斫木櫍俗作砧鈇斧也(椹與砧同/櫍音質)
　　　娣姒
爾雅長婦謂稚婦為娣婦娣婦謂長婦為姒婦即今妯
娌自以其年為長㓜耳廣雅娣姒之名從身長㓜左傳
穆姜謂聲伯之母為姒叔向之嫂謂叔向之妻為姒二
者皆呼夫弟之妻為姒不從夫之齒也
　　　孩咳(咳音/孩)
廣韻孩小兒將學語時能鼓頷也莊子未致乎孩而始
誰是也説文咳小兒笑聲禮記咳而名之是也孟子孩
提之童注知孩笑是以孩作咳也扁鵲傳咳嬰之兒又
禮記孩蟲皆以㓜小為義一曰咳古文作孩(頷音/含)
　　　誕日初度
今人謂生辰曰誕日又曰初度詩曰誕彌厥月𫝊誕大
也謂大矣后稷之在母終人道十月而生今曰誕日則
是大日降誕則是降大矣離騷經曰皇覽揆予於初度
兮肇錫予以嘉名注初度猶言初節也古者子生三月
父名之謂命名之初節也非謂生也今自㓜而壯而老
皆云初度是期頤皆三月時矣其謬誤有如此者
　　　六尺之孤
周禮國中自七尺以及六十野自六尺以及六十有五
皆征之韓詩外傳曰國中二十行役是七尺二十嵗也
其升降皆以五年為率則六尺十五嵗也孟子五尺之
童十嵗也
　　　公卿
背私為公有制為卿公之為字八背也厶私也背私則
可以為公矣卿之為字卯事之制也有制則可以為卿
矣知二字之義則公卿之職舉人其頋名而思義哉(八/音)
(背厶音私/卯音賫)
　　　黄閤内閣
按唐門下省以黄塗門謂之黄閤明興罷中書省永樂
初以解縉等七人直文淵閣謂之内閣則是黄閤為閨
閤之閤从合爾雅小閨謂之閤漢文翁傳出入閨閤公
孫𢎞傳開東閤皆謂門也内閣為庋閣之閣从各内則
天子之閣左達五右達五漢宫殿疏騏驎天禄等閣皆
謂重屋也又唐制天子日御前朝見羣臣曰常參朔望
薦食陵寢有思慕之感御便殿謂之入閤唐志中書舍
人以久次者一人為閤老制本省雜事二閤字皆从合
今輔臣延登曰入閣稱謂曰閣老二閣字皆从各名雖
同而義則異(庋音/几)
　　　特進開府
特進自漢宣帝以許廣漢為平恩侯位特進始開府自
安帝以鄧隲為開府儀同三司始魏晉以特進為加官
隋唐以為文散官宋以特進居文官之首大觀著令非
宰臣不除今制亦以為散官文武之穹階也宋太宰以
下至光禄大夫開府者為文公大司馬以下至諸將軍
開府為武公梁位次三公唐以為文散官雖三公三師
亦必冠以此號宋改唐節度使為使相亦稱開府今巡
撫私稱開府者本使相之遺意也
　　　尚書
今曹郎自署銜曰尚書某部郎何謬也夫尚書秦官在
殿中主發書漢置尚書令貳有尚書僕射有尚書成帝
初分常侍曹二千石曹民曹南北主客曹五曹曹又置
尚書及左右丞侍郎光武改常侍曹曰吏部增都官曹
為六曹魏為吏部左民客曹五兵度支五曹晉為吏部
三公客曹駕部屯田度支六曹隋為吏民禮兵刑工六
部唐改民部曰户部部各總四司以本司為頭司餘為
子司亦謂之部如金部祠部之類六部迄今因之自漢
以來曰尚書臺或曰中臺宋曰尚書省北齊謂之都省
省有尚書令六部有尚書子部有郎是六尚書者皆𨽻
尚書省故曰尚書某部也今則異於是矣如之何古之
襲也
　　　台鼎
後漢郎顗傳三公上應台階彭宣傳三公鼎足承君此
台鼎之稱也周禮大宗伯疏上台司命為太尉中台司
中為司徒下台司禄為司空晉天文志曰在人曰三公
在天曰三台主開徳宣符也環濟要畧云三公者象鼎
三足共承其上也台鼎之義如此
　　　黄門
今給諌有稱黄門者以唐諫議大夫𨽻門下省開元間
改省為黄門省之故不知漢唐以來中書門下二省間
雜奄人為之大抵黄門謂奄人也漢輿服志禁門曰黄
門中人主之故曰黄門百官公卿表中書謁者令中黄
門屬焉師古曰黄門謂奄人居禁中給事者也佛書優
婆娑論般荼迦注此云黄門謂去勢及天奄者若以開
元改省之故諫議與侍中自異以諫議以來中黄門内
給事之故彼皆奄人也
　　　都堂
唐制尚書省都堂居中左右分司堂東有吏户禮三行
每行四司左司統之西有兵刑工三行每行四司右司
統之凡二十四司分曹共理今巡撫俗稱都堂無謂
　　　太史
秦漢以來太史之任兼成周太史馮相保章三職以著
述為事而兼掌星厯司馬談父子所職是也至宣帝時
著述以他官領之太史惟知占候而已唐為司天臺宋
為司天監我朝為欽天監不復稱太史
　　　三法司
唐百官志凡寃而無告者三司詰之三司謂御史大夫
中書門下也六典髙宗武后之際當時大獄以尚書刑
部御史臺大理寺推案謂之三司今刑部都察院大理
寺為三法司唐制也
　　　翰林院
唐翰林院在麒徳殿西以處天下藝能技術之士學士
院𢎞文舘集賢院以處文儒𤣥宗始選有詞藝學識者
入居翰林供奉肅宗令掌詔勑始兼學士之名五代晉
翰林學士與中書舎人分為兩制宋翰林學士掌内制
制勑詔赦國書及宫禁所用文字乘輿行幸則侍從以
備顧問今翰林院知制誥及一應纂脩與宋同而入閣
辦事自𢎞正以來為定制矣
　　　察院
今都察院即秦漢以來御史臺也唐御史臺其屬有三
一曰臺院侍御史𨽻焉二曰殿院殿中侍御史𨽻焉三
曰察院監察御史𨽻焉今有監察御史分十三道𨽻都
察院而省察院其曰察院者相襲如此非官制也
　　　鳯凰池
通典中書省地在樞近人因其位謂之鳯凰池按中書
尚書為兩省秦有尚書令屬少府漢以大將軍領尚書
事以大尉録尚書事權尊重矣漢有中書謁者亦屬少
府自武帝始用宦者元帝復委以政事魏以中書典尚
書奏事而尚書之權漸減故荀朂自中書監遷尚書令
恚曰奪我鳯凰池
　　　玉筍班龍虎榜
李宗敏知貢舉門生多清秀俊茂唐伸薛庠袁郁輩時
謂之玉筍陸贄主試得韓愈歐陽詹賈稜陳羽等皆天
下孤儁偉傑之士號龍虎榜今人謂朝班為玉筍掲曉
懸龍虎畫於榜前者可笑也
　　　守令
大郡曰守小郡曰尉大縣曰令小縣曰長秦制也漢初
因之如魏尚雲中守趙佗南海尉董宣洛陽令陳寔太
丘長之謂又郡佐亦謂之尉郡守秦以前稱上大夫即
州牧侯伯漢名太守唐名刺史宋名知州或加將軍或
號持節或𢃄團練防禦或曰總管皆守也治中别駕長
史司馬通判皆郡丞也軍事判官防團推官司理司户
皆增置亞于丞者也主簿功曹督郵録事參軍曹掾皆
郡尉也縣令秦以前稱下大夫即附庸或又稱宰稱尹
稱公漢以後俱稱令宋始稱知縣有戍兵則兼兵馬都
監押亦有丞尉又增主簿郡守掌治京師曰内史曰尹
王國曰相
　　　蓮幕
齊王儉領吏部用庾杲之為長史蕭緬與儉書盛府元
僚每難其選使杲得泛緑水依芙蓉何其麗也時人以
儉府為蓮花池今謂幕官曰蓮幕義出此
　　　稗官
漢藝文志小説出於稗官細米曰稗王者欲知閭巷風
俗細碎之言故立稗官
　　　古官名
古官名姑舉一二人不常知者如挏馬主馬乳酒者鍾
官主鑄錢者大誰長主問非常者都船主徼循京師者
平凖主錢穀者司商主賜族受姓者將行主宫掖者若
盧主弩射者尚方主御刀劍諸好器物者復陶主衣服
者率更主刻漏者負弩主亭者督郵主諸縣糾攝者水
衡主税入者遒人主宣令者郵表畷主督約農事者簮
裊主飾馬者佽飛主射者剽姚主兵者掌故主故事者
鞮鞻氏主夷樂者婕妤娙娥嬪嬙傛華皆女官也中涓
黄門皆宦官也
　　　陪臣陪儓
陪重也陪臣重臣也諸侯之臣於天子曰陪臣陪儓猶
陪臣也儓亦作臺左傳僕臣臺方言南楚罵庸賤謂之
田臺輟畊録凡婢役於婢者俗謂之重臺(重平/聲)
　　　承學
承學言學者分門各自承襲其家學如楊何施酬孟喜
梁丘賀之徒學易皆祖田何歐陽生大小夏侯勝建之
徒學書皆祖伏生翼奉遵后蒼而非韓魯蕭初善賈馬
而詆鄭𤣥儒林傳所謂斯文未陵亦各有承是也
　　　不速之客
易有不速之客廣韵速徴也猶俗謂請也今折簡云速
者正此意
　　　臧獲厮養輿臺奚奴
風俗通臧被罪没官為奴婢獲逃亡獲得為奴婢揚雄
凡民男而壻婢謂之臧女而婦奴謂之獲張楫壻婢之
子謂之臧婦奴之女謂之獲張耳𫝊厮養卒韋昭注析
薪為厮炊烹為養左傳王臣公公臣大夫大夫臣士士
臣皁皁臣輿輿臣𨽻𨽻臣僚僚臣僕僕臣臺禮奚八人
鄭𤣥曰古者從坐男女没官其少才智以為奚今侍史
女婢也説文奴婢皆古罪人周禮其奴男入於皁𨽻女
入於舂藁今人家役使者但可謂之傭王逸云傭厮賤
之人前功臣表咸出傭保之中師古曰傭賣功傭保可
信任皆賃作者今律謂之雇工人也
　　　胥靡餘胥
傅説胥靡莊子注刑徒之人以鐵鎖相連繫周公曰憎
人者憎其餘胥廣韻須者賤妾之稱古人以婢僕為餘
須亦作餘胥
　　　皁卒
左傳士臣皁方言梁宋齊燕之間謂櫪曰皁因謂賤人
直馬者曰皁説文卒𨽻人給事者方言南楚東海之間
或謂卒為赬郭璞曰言其衣赤今𨽻卒首與要尚衣赤
云(赬音/蟶)
　　　五百
漢宦者傳越騎營五百妻有美色韋昭曰五百本為伍
陌伍當也陌道也言使之導引當道陌中以驅除也唐
謂行杖人亦曰五百是五百即今之皁𨽻以除路又以
行杖
　　　官銜官聨
徐氏曰馬銜所以制馬之行也官吏階位亦曰銜者以
尊卑相銜所以制百官也徐又曰周禮官府之聨事謂
大事非一官所了衆共成之也
　　　寮
爾雅寀寮官也郭璞曰官地為寀同官為寮無同地為
寀之文邢昺曰寀采也采取賦稅以供己有采地及言
同寮者皆謂有官者也寮亦作僚説文僚好貌廣韻僚
賤稱同官相好曰僚僕臣僚故以為賤稱寮之義如此
楊用脩謂寮為小忩以齋署同忩為義不知忩竂之竂
从穴不从宀説文竂穿也玉篇竂舍也後人遂以竂為
忩是窓竂之竂與采寮之寮文既不同義亦自别安得
以同窓釋同寮乎(寀采俱音/菜宀音綿)
　　　當家
奴婢之監知家務者謂之當家或云管家霍光傳愛幸
監奴王建詩不是當家頻向説在朝之蒼頭廬兒在官
之侍史官婢皆當家也(當平/聲)
　　　駔儈(駔子朗切/儈音㑹)
貨殖傳駔儈注會二家交易者如今度市師古曰駔者
其首率即今所謂牙行牙本作互以交互為義互與牙
字相近因訛為牙行廣韻儈會合市人
　　　日者風角
日者占候時日者也風角占候四方四隅之風者也
　　　四㐫
帝鴻氏有不才子曰渾沌少昊氏有不才子曰窮竒顓
頊氏有不才子曰檮杌縉雲氏有不才子曰饕餮謂之
四㐫按帝鴻氏繼黄帝而為君縉雲氏帝鴻氏之子與
少昊俱去舜三百餘嵗顓頊亦去舜二百餘嵗四㓙何
若是之夀耶必四氏之後有若人耳非子也渾沌驩兜
也窮竒共工也檮杌鯀也饕餮三苖也訓者謂渾沌為
不開通窮竒為其行窮其好竒檮杌為頑㐫無疇匹貪
財為饕貪食為餮不知窮竒獸名狀如牛蝟毛音如嘷
狗食人人鬭乃助不直者饕餮獸之嗜食者古者象於
彞鼎以為食戒渾沌水不通也檮杌斷木也四㐫有似
於四者因以目之也(檮音/陶)
　　　三苖
書傳三苖國在江南荆楊之間地里沿革表潭州古三
苖國潭州今長沙蓋建國在長沙而所治則江南荆揚
也國中多猫姓
　　　九夷
九夷東夷也有畎于方黄白赤𤣥風陽九種箕子之封
國俗仁而夀夫子欲居者此也即今朝鮮其字从大从
弓重射也男子之所有事也南蠻从虫地多蛇虺也北
狄从犬西羌从羊畜宜犬羊也其不及東夷也有以哉
又同謂之夷者猶公侯伯子男通謂諸侯也(虫虺俱音/卉蛇一音)
(疑/)
　　　突厥單于可汗
突厥北夷國號夏曰獯鬻殷曰鬼方周曰玁狁漢曰匃
奴魏曰突厥北夷謂兠鍪為突厥世居金山山形如兠
鍪因以為國號單于北夷酋長號北夷謂廣大為單于
言主北方象天廣大單于然也可汗于闐王號于闐謂
金翅為􁗿鱗黑韓宋封為􁗿鱗黑韓王自稱為黑汗王
譌為可汗
　　　閼氏屠耆居次(閼音焉/氏音攴)
閼氏單于妻號謂可愛如烟支屠耆單于子號謂賢為
屠耆居次單于女號猶漢言公主也
　　　小㓜
歌童俗謂之小㓜柔曼溢於女徳或謂能侑飲為小侑
不知㓜之名有自來即漢所謂孺也髙之藉孺惠之閎
孺皆以婉媚與上起卧藉閎其名孺則㓜小而可親慕
也三風頑童亦是此輩
　　　夃表(夃音/孤)
俗謂娼曰表子私娼者曰夃老表對裏之稱表子猶言
外婦夃秦以市買多得為夃蓋負販之徒夃老猶言客
人
　　　䖍婆營婦􁍳拉姑(􁍳音/歪)
方言謂賊為䖍䖍婆猶賊婆也營妓古以待軍之無妻
者營婦猶軍妻也􁍳不正也􁍳拉俗謂一拉􁍳􁍳拉姑
猶不正之婦也
　　　生旦凈丑
今角戲有生旦凈丑之名嘗求其義而不得偶思樂記
及優侏儒獶雜子女注謂俳優雜戲如獼猴之狀乃知
生狌也猩猩也山海經猩猩人面豕身聲似小兒啼旦
狚也猵狚也莊子猨猵狚以為雌凈猙也廣韻似豹一
角五尾又云似狐有翼丑狃也廣韻犬性驕又狐狸等
獸跡謂俳優之人如四獸也所謂獶雜子女也末猶末
厥之末外猶員外之外其意亦相通(獶音撓獮音迷猩/音生猵音篇狚音)
(旦猙/音静)
　　　鬝俚(鬝音/戞)
俗謂白秃曰臘梨又曰梅花掐或以白如梨與梅花也
不知其字之譌臘梨蓋鬝俚梅花掐蓋梅花鬝也博雅
鬝秃也丘八切通作掲明堂位注齊人謂無髮為秃掲
俚蠻屬也鬝俚猶言秃蠻也梅花鬝猶言白鬝也鬝與
臘掐聲相近俚梨亦聲相近遂譌也説文􁍼秃也苦骨
切法華經􁍼瘦注􁍼口轄切􁍼與鬝一也説文切是法
華注妄讀作臘音矣(掐音/恰)
　
　
　
　
　
　
　
　名義考卷五
欽定四庫全書
　名義考卷六目録
　　人部
　　　角羈　　　　　　　于思
　　　踑踞　　　　　　　胼胝皸瘃
　　　溲　　　　　　　　膏肓
　　　臄齶　　　　　　　青白眼
　　　夢　　　　　　　　龍鍾潦倒
　　　顔面　　　　　　　夸毗
　　　籧篨戚施　　　　　欠伸
　　　扶寸　　　　　　　上頭
　　　半面　　　　　　　輔車
　　　睢盱睚眦　　　　　身重
　　　揖拜跪　　　　　　唱喏
　　　醋大　　　　　　　首䑕章首
　　　啟處委質　　　　　惡臭
　　　瞽瞍　　　　　　　叩首叩頭
　　　如柴如泥　　　　　九畆兩觀
　　　詞辭辤　　　　　　嗚呼
　　　烏烏咄咄　　　　　翹材
　　　𤓰葛葭莩肺附　　　病力力疾
　　　入月不月　　　　　休假
　　　物故　　　　　　　登假大行
　　　婚姻　　　　　　　絶句
　　　員　　　　　　　　把麻
　　　貳乃辟　　　　　　古人逸名
　　　名非用之字　　　　書翰刀筆
　　　折簡疊幅　　　　　數借用字
　　　御尚　　　　　　　儲胥
　　　多古祗字　　　　　寜馨阿堵
　　　行李　　　　　　　能為
　　　臚句鴻臚
欽定四庫全書
　名義考卷六　　　　　　　明　周祈　撰
　　人部
　　　角羈
記剪髮為鬌男角女羈注夾囟曰角雙髻也午達曰羈
三髻也(鬌音柁/囟音信)
　　　于思
左傳于思于思棄甲復來注于思多鬚貌按廣韻䯱䰄
多鬚也作不思于當是不之訛(䯱音/丕)
　　　踑踞
踞蹲也踑亦踞也晉書南越踑踞一説踑踞大坐也張
耳傳髙祖箕踞師古曰伸兩足狀如箕此因箕生義不
知箕本作踑
　　　胼胝皸瘃(胼音楩胝音之/皸音均瘃音捉)
胼胝皮厚也人勤苦則手足皮厚李斯傳禹手足胼胝
墨子重繭而不休息繭本作趼亦胼胝意皸凍裂也瘃
寒瘍也寒甚之病李甘傳凍膚皸瘃莊子不龜手之藥
龜與皸同(趼音繭/龜音均)
　　　溲(溲音/小)
廣韻溲先了切便溺也此即小便溲字後人借作小也
東方朔傳小遺殿上注小便也張湛傳遺失溲便注溲
小便也朔傳以小作溲猶以矢作􁋒古字假借者多有
之湛傳溲便是本字注者讀作疎鳩切云溲小便也則
失之矣疎鳩切與所九切皆訓沃也水調粉麵也以溲
為小便因以􁋒為大便可笑也(溺與尿同/􁋒與屎同)
　　　膏肓(肓音/荒)
左傳居肓之上膏之下若我何按説文肓心上鬲下也
膏毋即所謂鬲與
　　　臄齶(臄音却/齶音愕)
臄説文口上阿也通俗文云口上曰臄口下曰函校獵
賦注口中之上下曰臄齶廣韻口中齗齶梵書作□謂
齒内上下肉也是臄者通指口中之上下分之則上為
臄下為函齗通指齒根之内外分之則内為齶(齗音/銀)
　　　青白眼
阮籍能為青白眼母死嵇喜來吊籍作白眼弟康齎酒
挾琴造焉籍大悦乃見青眼故後人有青盼垂青之語
人平視睛圓則青上視睛蔵則白上視怒目而視也
　　　夢
説文夢寐而覺者也覺謂有知周禮六夢一正夢二噩
夢三思夢四寤夢五喜夢六懼夢又太卜三夢一致夢
二觭夢三咸渉列子隂氣壯則夢渉大水而恐懼陽氣
壯則夢入大火而燔焫浮虚為疾者則夢揚沉實為疾
者則夢溺莊子夢飲酒者旦而哭泣夢哭泣者旦而田
獵文中子曰至人無夢佛者曰攝心無寐無夢則可無
寐則非
　　　龍鍾潦倒
湘素雜記古語有二聲合為一字者如不可為叵何不
為盍從西域二合之音切字之元也龍鍾潦倒正二合
之音龍鍾切癃字潦倒切老字欲言癃欲言老即以龍
鍾潦倒言之後有釋者皆不得其義而臆説也
　　　顔面
説文顔眉目之間也增韻頟角曰顔方言湘江間謂之
□中夏謂之頟東齊謂之顙汝潁淮泗之間謂之顔説
文面顔前也象人面形今人顔面通一面而言更不復
分别(□音氊額/俗作額)
　　　夸毗(夸音誇/毗音脾)
爾雅夸毗體柔也按夸毗本作䠸􁀙以體柔為訓朱子
釋詩無為夸毗曰夸大毗附也言小人不以大言夸之
則以䛕言毗之失䠸􁀙之意矣爾雅猶足據也
　　　籧篨戚施
爾雅籧篨口柔也戚施面柔也説文籧篨粗竹席曹氏
曰竹席之為用常仰而不能俯口柔之人視人顔色以
為辭常仰面於人因名為籧篨戚施本作􁀙䙾廣韻􁀙
面柔也説文䙾司人也司與伺同愚謂􁀙从見尗聲亦
伺也今巡緝字當作􁀙廣韻亦誤釋蓋面柔者必低首
下人媚以容色有似於伺人者故曰􁀙䙾詩作戚施古
字通用
　　　欠伸
禮記君子欠伸欠張口氣悟也今言呵欠伸舒也今言
伸要手足亦然亦作申論語申申如也又作信莊子熊
經鳥信蓋人志倦則欠體疲則伸
　　　扶寸
記投壺堂上七扶室中五扶注舖四指曰扶通作膚公
羊傳膚寸而合注側手曰膚案指曰寸
　　　上頭
女子笄曰上頭花蕋夫人宫詞年初十五最風流新賜
雲鬟使上頭娼家處女初薦寢於人亦曰上頭俗謂梳
櫳言上頭須梳櫳也
　　　半面
今人謂曽相識曰半面之雅漢應奉少時詣彭城相袁
賀賀出閉門造車匠於内啟扉出半面視奉後數年遭
於道奉識而呼之至今云半面或云一面也
　　　輔車
左傳輔車相倚注輔夾輔也車牙車也輔乃車兩旁木
所以夾車者其字从車人頰骨似車輔故曰輔車左右
相待故曰相倚(頰音/刼)
　　　睢盱睚眦(睢隳位二/音盱音吁)
睢仰目也盱張目也睢盱小人喜悦貌恣睢暴戾也漢
五行志恣睢者衆荀彧傳負功恣睢盱衡眉上曰衡王
莽傳盱衡厲色又莊子睢睢盱盱則元氣也睚眦舉目
相忤貌范睢睚眦之怨必報眦亦作眥孔光傳睚眥莫
不誅傷左雄疏髠鉗之戮生于睚眦
　　　身重
婦人懐姙曰娠通作身詩大任有身注云重也箋云重
謂懐孕也今人亦曰有身或曰身重
　　　揖拜跪
手與胷平為揖詩詁推手曰揖引手曰厭推手手與胷
離也厭則着手於胷首與要平為拜荀子平衡曰拜平
衡謂磬折正首與要平兩膝屈地危隉為跪説文跪拜
也周禮大祝九拜以首至地曰稽首以首置地曰頓首
不至地曰空首恐悚蹙迫而下手曰振動雍容而下手
曰吉拜泣血而下手曰㓙拜拜不再拜曰竒拜答拜曰
褒拜直身肅容而㣲下手曰肅拜凡言下手與首不至
地是立而拜稽首頓首非跪不能拜竒拜褒拜兼跪立
二者故跪亦曰拜稽首即稽顙鄭康成曰拜而後稽顙
曰吉拜稽顙而後拜曰㐫拜婦人吉事肅拜㓙事手拜
肅拜即九拜之肅拜手拜以首至手又謂拜手婦人古
無屈膝而拜者有則自武后始也(厭音壓/隉音臬)
　　　唱喏(喏音/惹)
左傳使訓羣騶知禮注騶喏喝聲也喏玉篇敬言也喝
訶也貴者將出唱使避已故曰唱喏亦曰鳴騶即孟子
行辟人也今俗謂揖曰唱喏不可曉
　　　醋大
資暇録云世稱士流為醋大言其峭酸冠四民之首此
説得之猶言酸子也或云衣冠儼然比於醋更釅或云
能措置大事皆非新鄭志謂邑有醋溝溝東多甲族又
以為彼邑之事恐未然
　　　首䑕章首
灌夫傳首䑕兩端吳越春秋章首傽偟也俗云麞頭蓋
䑕性疑出穴多不果一前一却麞膽怯飲水見影輒奔
走道書麞鹿無魂
　　　啟處委質
詩不遑啟處左傳䇿名委質啟處跽也長跪也兩膝着
地而立身委質屈膝也拜則屈膝而委身於地(跽音/起)
　　　惡臭
大學如惡惡臭惡今但以穢惡為義顔師古曰惡即矢
也昌邑王傳如是青蠅惡矣越王勾踐為吳王嘗惡皆
指言矢矢本作􁋒俗作屎借作矢猶溲借作小也
　　　瞽瞍
鄭云無目眹謂之瞽有目無眸子謂之瞍按眹兆也無
目眹謂目上下相合漫無兆域若鼓皮然故曰瞽説文
瞽目但有眹也非是瞍即今青盲目上下開有眹而無
珠子故曰有目無眸子詩所謂矇瞍也(眹音/引)
　　　叩首叩頭
叩首以手至首也所謂舉手加額也叩頭以首至地也
所謂頓為叩地也叩一也首與頭一也而其辨如此
　　　如柴如泥
今人謂瘦甚曰如柴醉甚曰如泥埤雅曰柴豺也豺體
細瘦謂之豺棘人骨立謂之柴毁豺柴通小説南海有
蟲無骨在水中則活去水醉如一塊泥因名泥人醉則
肢體軟如泥蟲然
　　　九畆兩觀
史記禹致羣臣於會稽之山防風後至禹殺而戮之身
横九畆司馬法六尺為步步百為畆防風亦人耳何至
如是之大戮辱也九畆地也殺而辱之陳尸於九畆也
猶肆諸市朝之意家語載孔子誅少正夘事世曰兩觀
之誅夘行僻而堅記醜而博罪非死比也攝相七日而
誅之毋乃過乎朱子嘗致疑矣予按兩觀即闕以觀雙
植謂之兩觀以記教令謂之冀闕古者刑人於市兩觀
豈市耶誅責也周禮宰夫以告而誅之是也故責人之
隱曰心誅宰予不足責曰於予與何誅則正夘兩觀之
誅或是當時列其罪狀於兩觀使人無效尤也
　　　詞辭辤
詞説文音内而言外徐氏曰語之助也聲成文謂之音
詞不出於音故曰音之内為音之助故曰言之外辭説
文辭訟也通論曰□理也辛辠也理辠為辭辤説文不
受也受辛宜辤也三字義異今人辭訟之辭作詞言詞
之詞作辭又以辭為辤受之辤雖經史亦循用(□古辭/字辠古)
(罪字/)
　　　嗚呼
刋謬正俗曰嗚呼歎辭也或佳其美或傷其悲古文作
於戲其義一也後人于哀誄祭文用嗚呼于封拜册命
用於戲謂嗚呼為哀傷於戲為歎美詩於乎小子未知
臧否是傷也書嗚呼威克厥愛允濟是歎美也何所分
别乎
　　　烏烏咄咄(咄讀/若篤)
李斯彈筝拊髀而呼烏烏楊惲仰天拊缶而呼烏烏蓋
烏見異則噪烏烏必秦中舊有此曲歎所異也斯下吏
惲失爵位皆自以為異云殷浩終日書空作咄咄恠事
四字咄咄驚恠聲浩山桑之敗心不能平故自驚恠如
此(髀音粃惲音藴/缶音可否之否)
　　　翹材
説文翹尾長毛也又翹翹髙也翹材者猶言長才髙才
也
　　　𤓰葛葭莩肺附
𤓰葛蔓延相及屬之綿逺者云𤓰葛王導嘗與其子奕
爭道導笑曰相與𤓰葛葭蘆也莩蘆中白也雖薄而不
相離親之薄者云葭莩中山王傳非有葭莩之親肺附
言肝肺相附着通屬籍託心膂者云肺附劉向傳臣幸
得託肺附
　　　病力力疾
汲黯傳今病力謂病甚也杜詩力疾坐清曉謂雖病而
勉強之意
　　　入月不月
女子天癸謂之月事以時下曰入月王建宫詞宻奏君
王知入月過時不下為不月内經女子不月
　　　休假
孟康曰古者名吏休假曰告漢法在官連有三最則予
告病三月賜告予告得歸賜告不得歸至成帝時賜告
亦得歸和帝賜予皆絶師古曰請休或謂之謝謝亦告
也又漢律吏五日一休休言休息以洗沐也亦曰休澣
今稱日曰上澣下澣者以此又謂之急晉令急假者五
日一急一年以六十日為限曰取急請急長假併假今
稱給假非李裴曰休謁之名吉曰告㐫曰寜陳忠傳光
武絶告寜之典是休假始絶於光武再絶於和帝也今
制内臣得告病外臣否正旦放假餘月否
　　　物故
蘓武傳物故師古曰謂死也言其同於鬼物也魏臺訪
問物故之義髙堂隆答曰物無也故事也言死者無所
復能於事二説俱未得蓋人亡則物故不忍直言之也
　　　登假大行(假作遐行/下孟切)
曲禮告喪曰天王登假注假已也楚辭載營魄而登霞
兮注霞與遐同猶言逺適云耳楚辭注是或謂霞赤黄
氣莊子作登假釋音讀假為格俱非周書曰謚者行之
跡是以大行受大名細行受細名風俗通皇帝新崩未
有定謚故總其名曰大行皇帝此說是漢書音義作何
庚切曰禮有大行小行人主諡號韋昭曰大行者不在
之辭皆非也
　　　婚姻
禮記疏壻曰婚妻曰姻詩疏婦黨為婚兄弟之黨為姻
杜預曰妻父曰婚壻父曰姻字林婚婦家姻壻家諸説
不同説文婚婦家也禮記娶婦以昏時故曰婚姻壻家
也女之所因故曰姻説文是字林如説文杜預説為近
　　　絶句
絶句謂句絶而意則相承如栁宗元千山鳥飛絶四句
是也若兩箇黄鸝一行白鷺之句則句絶而意亦絶矣
或云絶取八句律之四句或云絶妙之句皆非也
　　　員
説文員物數也徐氏曰古以貝為貨故數之字从具猶
言一錢二錢也增韻入官數也今官曰官員生曰生員
吏曰吏員皆以數為言也
　　　把麻
唐六典通事舍人多不知書至宣詔多失句讀拾遺低
聲以助之謂之把麻麻黄白麻也把持也把持之使無
失也
　　　貳乃辟
左傳䇿名委質貳乃辟也狐突謂其子既己臣矣不可
貳也貳則不忠莫大焉是天下刑戮之民也故曰貳乃
辟又曰父教子貳何以事君辟乃刑辟之辟非違辟之
辟注謂不可以貳心辟罪殊非
　　　古人逸名
索隱孤竹君本墨台氏殷湯所封孤竹君名初字子朝
伯夷名元或作允字公信叔齊名智或作致字公達夷
齊其謚也帝王世紀漢太上皇名煓字執嘉相經云吕
公名文字叔平荀悦漢紀壺闗三老姓令狐名茂陳留
志東園公姓唐字宣明夏黄公姓崔名廣字少通甪里
先生河内軹人姓周名術字元道惟綺里季姓名無傳
或曰綺里季夏一人即崔廣也惟黄公名無傳古人傳
記中無名者史氏偶未之及耳後來别見他書必有所
承非盡杜撰也
　　　名非用之字
潁川語小曰左氏云介之推燭之武二之字非名也特
語助也荀悦云髙祖諱邦之字曰國恵帝諱盈之字曰
滿文帝諱恒之字曰常此之字非語助示兒編曰之字
訓變謂君諱臣下所避者變以相代也諱邦變國字以
代之如左傳遇觀之否謂變觀為否也今以盈之恒之
為名而以滿常為字益非矣
　　　書翰刀筆
古者用羽翰為筆以書故曰書翰刀以削簡牘吏以刀
筆自隨故曰刀筆今人直以翰為字以刀為深文殺人
失古人命名之義矣
　　　折簡疊幅
王凌面縛水次遥謂司馬宣王曰卿直以折簡召我我
何敢不至折簡猶今拜帖盧光啟受知於張濬每致書
凡事别為一紙謂之疊幅疊幅猶今副啟
　　　數借用字
一二三四五六七八九十百千万此數本字也文省易
縁為奸文移家以専壹之壹代一以副貳之貳代二以
參錯之參代三以矜肆之肆代四以什伍之伍代五以
水陸之陸代六以膠㭍之㭍代七以捌破之捌代八以
瓊玖之玖代九以攟拾之拾代十以南北之阡代千以
東西之陌代百以蜂萬之萬代万不知起自何時左傳
萬盈數漢書阡陌之得相承已久俗呼本字為小借字
為大可笑即文移家户口錢糧當用借字款目次第猶
當用本字為是(㭍俗/桼字)
　　　御尚
凡天子所止謂之御前曰御前書曰御書服曰御服皆
取統御四海之義又尊者謂之御卑者謂之服御前言
臣下所進御也凡主天子之物皆曰尚主醫曰尚醫主
食曰尚食主文書曰尚書尚書之尚陸音常又娶公主
謂之尚言帝王之女尊而尚之不敢言娶又司馬相如
傳卓王孫自以使女尚司馬長卿注尚配也
　　　儲胥
長楊賦搤熊羆拖豪豬木􁀙槍櫐以為儲胥此天下之
窮覽極觀也注木槍相櫐以為柵也儲胥舘名按雄以
上田獵失時農民不得收歛而賦此何得方言田獵而
遽及於宫舘蓋謂所獲之獸如木之􁀙如槍之櫐可為
乾豆可充君庖儲之以待需故曰以為儲胥也斯於上
下文義相承
　　　多古祇字
論語多見其不知量也左傳多見疏也二多字乃古祗
字與詩祗自底兮之祗同適所以之辭今讀為多寡之
多非甚
　　　寧馨阿堵(寧音寗/馨音亨)
王衍神情明秀總角時見山濤濤曰何物老嫗生寜馨
兒宋廢帝性㐫悖母疾篤召之不往母恚曰持刀來破
我腹那得生此寧馨兒寜馨猶言恁地也又衍嫉妻貪
鄙口不言錢妻以錢遶床晨起謂婢曰舉此阿堵物去
顧凱之每畫人成或數年不㸃睛曰傳神寫照正在阿
堵中李耕之女奴却要美容止長子欲蒸之詒曰可於
東南隅相待少頃燃炬豁扉照之曰阿堵貧兒爭敢向
這裏宿阿堵猶言這箇也(嫗音遇/恚音畏)
　　　行李
李濟翁資暇録謂□古文使字誤以為李行李當作行
使黄直翁謂行李本作行理古文李與理通皆謂使人
李説近竒而黄説為是左傳僖三十年行李之往來共
其乏困襄八年亦不使一介行李告於寡君用李字昭
十三年行理之命無月不至國語行理以節逆之用理
字管子書大理亦作李可見理李通用理治也行理行
而治事者也因謂行槖曰行理
　　　能為
説文能熊屬足似鹿獸之堅中而彊壯者故謂人強幹
曰能為母猴其為禽好爪有作造之意故凡作造曰為
　　　臚句鴻臚
叔孫通𫝊大行設九賔臚句𫝊蘓林曰上𫝊語告下為
臚下告上為句百官表典客更名大鴻臚韋昭曰鴻大
也臚陳序也欲以禮大陳序賔客也是臚一以𫝊語告
下一以陳序賔客為義今鴻臚寺其職也在𫝊語其聲
大在陳序其儀大故總謂之鴻但臚音閭在魚韻今讀
作盧音非唐和逢堯𫝊攝鴻盧卿并字作盧尤非然臚
从肉廬省聲説文皮也故籀文作膚
　
　
　
　
　
　
　
　
　名義考卷六
欽定四庫全書
　名義考卷七目録
　　人部
　　　郊祀　　　　　　　社稷
　　　宗廟　　　　　　　禘祫
　　　六宗　　　　　　　貙膢
　　　射侯正鵠　　　　　夫里之布
　　　秦以後取民之制　　唐宋青苗
　　　南北軍　　　　　　左袒為劉
　　　五刑　　　　　　　象刑
　　　宫刑　　　　　　　上服下服
　　　菹醢簿録　　　　　椓㓤聅軋
　　　鬼薪白粲城旦舂　　審録
　　　得財分贓　　　　　保辜規避
　　　令甲　　　　　　　花押
　　　左右　　　　　　　左右所尚不同
　　　置草迎新婦　　　　兊運中鹽刻絲
　　　束脩　　　　　　　仰駁禀奪
　　　文移　　　　　　　射䇿對䇿
　　　挾書摹印　　　　　雋永𫝊竒炙輠
　　　八分飛白
欽定四庫全書
　名義考卷七　　　　　　　明　周祈　撰
　　人部
　　　郊祀
易先王作樂崇徳殷薦之上帝書肆類于上帝周禮王
祀昊天上帝則大裘而冕祀五帝亦如之其曰上帝曰
昊天上帝皆指蒼蒼者為言曰五帝則孔子所謂天有
五行也孝經郊祀后稷以配天宗祀文王於明堂以配
上帝天即易書所謂上帝周禮所謂昊天上帝而上帝
則五帝也郊祀后稷以配天即冬至祀天於圜丘宗祀
文王於明堂以配上帝即季秋大享五帝於明堂明堂
有木火土金水五室黄帝祀上帝於明堂唐虞祀五帝
於五府五府即五室上帝亦謂五帝也月令於四立日
及季夏土徳王日各迎其王氣之神於郊即兆五帝於
四郊配以五人帝春以太皥夏以炎帝季夏以黄帝秋
以少昊冬以顓頊并孟夏龍見而雩嵗凡八祭古人郊
祀之義如此漢文帝作五帝廟武帝立太一祠漢儒因
以耀魄寳為太一為昊天上帝以太㣲五帝座為五帝
又以五緯星為五帝亦異乎先王之所指矣秦襄公作
西畤祠白帝文公作鄜畤祠黄帝漢儒又謂王者先祖
皆感太㣲五帝之精以生堯赤舜黄禹白湯黒文王蒼
就五帝之中特祭所感生之帝并前祭而九其妄甚矣
(畤音/止)
　　　社稷
白虎通曰土地廣博五穀衆多難以徧祀故封土立社
示有土也稷得隂陽中和之氣稷為長此所以祀社稷
也賈逵馬融王肅之徒直以為人鬼者非鄭康成曰句
龍有平水土之功配社祀之后稷有播種之功配稷祀
之兼白虎通之説為盡然自顓帝祀共工氏子龍為社
烈山氏子柱為稷厯髙辛唐虞夏因之商湯遷社以后
稷代柱欲遷句龍無可繼者乃止康成以其初即為后
稷亦非或又謂髙陽氏子黎亦為社厲山氏子龍亦為
稷云
　　　宗廟
唐虞五廟夏因之商七廟周因之五廟親廟四與太祖
而五七廟三昭三穆與太祖而七所謂王者禘其祖之
所自出以其祖配之也祖謂髙祖以下所自出謂太祖
黄帝虞夏之所自出契商之所自出后稷周之所自出
故四代禘之也商周之初亦是五廟後來以湯文武受
命不祧故増而為七不祧惟太祖基命與受命之君為
然繼世雖有功徳者亦祧成康刑措宣王中興當時皆
祧非若後世也有四時之祭夏商春禴夏禘秋嘗冬蒸
禘其祖之所自出禴禘之禘也周改春祠夏禴以禘為
禘祫又薦新之祭月令孟夏薦麥孟秋薦黍季秋薦稻
不疏不怠古人廟祭之義如此吕氏月令一嵗之間八
薦新物韋𤣥成傳廟嵗二十五祠而薦新在焉不幾於
凟乎(祧音/挑)
　　　禘祫(祫音/狎)
周禮五嵗一禘三嵗一祫禘以四月祫十月謂之殷祭
傳曰五年再殷祭唐禮樂志禘祫大祭也祫以昭穆合
食於太祖禘以審禘尊卑盖祫則毁廟未毁廟之主皆
升合於太廟所謂合食於太祖也以十月者以萬物歸
根有合大之義禘則惟及於毁廟文武以下毁主依昭
穆于文武廟中祭之所謂先王之祧祔於文武之廟也
王季以上于后稷廟祭之所謂先公之祧附於后稷之
廟也所以審禘尊卑以四月者以陽上隂下有尊卑之
義二者皆大祭謂之殷祭鄭𤣥以祫大於禘
　　　六宗
六宗之説十餘家迄無定議孔叢子以為四時寒暑日
月星水旱鄭𤣥以為星辰司中司命風師雨師馬融以
為天地四時孔光劉歆以為水火雷風山澤賈逵以為
日月星河海岱歐陽大小夏侯以為上不謂天下不謂
地旁不謂四方在六者之間助隂陽變化此漢以前之
説也或謂太極冲和之氣為六氣之宗或謂天皇大帝
及五帝或謂地有五色合五為六或謂六代帝王或謂
三昭三穆或又謂周禮無六宗之兆祭法無六宗之文
可不祀則又謬甚者也就前諸説求之孔安國王肅雖
主孔叢子之説謂出於孔子亦無明據大宗伯云以禋
祀祀昊天上帝以實柴祀日月星辰司中司命以槱燎
祀風師雨師皆天神也祭義曰郊之祭大報天而主日
配以月則肆類上帝並祭日月可知故又及星辰司中
司命風師雨師為六宗星謂五緯星辰謂日月所會十
二次司中司命文昌第五第四也風師箕也雨師畢也
皆麗於天之神鄭𤣥主此説為是餘可不必矣(槱音酉/燎音了)
(禋音/因)
　　　貙膢(貙音攄/膢音婁)
漢制立秋出獵祭曰貙膢蓋貙常以立秋日祭獸亦以
此日出獵還以祭宗廟曰貙膢按説文貙䝢似貍者能
捕獸祭天陸佃云虎五指為貙林氏曰膢祭名揚子不
膢臘也與膢臘皆祭也律厯志作貙劉膢劉聲相近訛
也或以劉殺也捕獸為殺也(䝢音/萬)
　　　射侯正鵠(正音/征)
侯其所射者也正鵠射之的也司裘云王虎侯諸侯熊
侯卿大夫豹侯卿大夫之大射君臣皆麋侯侯道虎侯
九十弓熊侯七十弓豹麋侯五十弓侯道弓二寸以為
侯中如虎侯九十弓侯中得一丈八尺也三分侯中而
正鵠居其一如侯中一丈八尺正鵠得六尺也他准此
虎熊豹麋特以其皮縁侯側耳正即月令征鳥厲疾本
作鴊或作征又作正今鷂也鵠玉篇鳱鵠鳥之知來者
今靈鵲也侯的制皮賔射正大射鵠正鵠之外所謂二
分者以五采畫之王内朱次白次蒼次黄𤣥居外諸侯
損𤣥黄卿大夫去白蒼以朱緑燕射之侯無正鵠畫熊
麋虎豹鹿豕之形庶人主皮之射無侯張獸皮射之而
已是侯以布為質以虎熊豹麋為縁侯中二分以五采
三采二采為飾一分以正鵠為的或云正之言正鵠之
言較又云畫布曰正棲皮曰鵠及五正三正二正之説
皆非也
　　　夫里之布
夫夫稅也一夫百畆之稅使同養公田也布泉也即錢
也一里二十五家之泉漢口率出錢百二十是其遺也
周禮凡宅不毛者有里布凡民無職事者出夫家之征
孟子止言夫稅未及家稅也家稅出士徒車輦給徭役
　　　秦以後取民之制
三代取民之制皆十一秦田租口賦鹽鐵二十倍於古
力役三十倍於古漢田租十五稅一筭賦每人錢百二
十為一筭孝文令民半出田租始三十稅一孝景則平
分而稅一孝武復三十而稅一算舟車𣙜鹽鐵又紛然
雜出班史以厥名三十乃十稅五唐丁男給永業田二
十畆口分田八十畆丁歳輸粟二斛稻三升謂之租歳
輸絹四丈綾絁二丈布加絹之一綿三兩麻三斤非蠶
鄉納銀十兩謂之調用人之力歳二十日閏加二日不
役者日為絹三尺謂之庸憲宗分天下之賦為三一曰
上供二曰送役三曰留州徳宗作兩稅法夏輸不過六
月秋輸不過十一月宋沿後唐之制賦民已非良法至
王安石為相熈寧元豐之間務為聚斂政和以後領以
巨鐺迄於宋亡由秦漢以來惟唐制差善人授田百畆
古今不甚相逺以中田所獲計之得粟四百石租庸調
當用銀十二兩去粟六十石是十税一十分一之五今
亦大畧近之内府供應即上供邉儲即送役存留即留
州夏稅秋糧即夏秋二輸也(絁音/詩)
　　　唐宋青苗
唐代宗詔天下田一畆稅錢十五不及秋方青苗征之
號青苗錢宋神宗任王安石為相方春貸錢於民出息
以償亦謂之青苗錢
　　　南北軍
漢南軍衛尉主之掌宫門屯衛兵北軍中尉主之巡徼
京師即周虎賁氏之職也武帝増八校改中尉為執金
吾唐南衙禁兵即漢南軍領以左右衛府上將軍宋為
殿前司官曰都撿㸃宋祖由此受禪改稱都指揮使北
衙衛兵即漢北軍領以左右羽林軍大將軍宋為武徳
司後改皇城司官曰皇城使又改為武功大夫今錦衣
衞實兼其職也
　　　左袒為劉
周勃袒左袒右之令似坐觀成敗之形安在其安劉也
使北軍袒右將王吕乎使左右相半將並王乎是不然
此勃誓師之辭為劉者袒而立於左左祖吾賞之也為
吕者袒而立於右右社吾戮之也片辭之下定社稷之
安危勃之重厚於此可見予聞之闗中喬景叔先生說
如此
　　　五刑
古五刑墨劓臏宫大辟墨黥面劓割鼻臏去膝盖骨宫
男子去勢婦人幽閉大辟死刑臯陶改臏為剕去足肚
周改為刖去趾漢文帝定律諸當黥者鉗為城旦舂當
劓者笞三百當刖左趾者笞五百刖右趾已論而復有
笞罪者棄市宫與大辟猶故也北魏文帝詔應宫刑者
直沒官于是宫刑始除矣唐𤣥宗令應斬者重杖流嶺
南于是大辟亦除矣今人以除肉刑美漢文而不知北
魏文帝之賢也知肉刑當除而不知大辟終不可廢也
(劓音義臏音牝黥音檠/剕音肺刖音月鉗音䖍)
　　　象刑
書曰象以典刑蔡沈以五刑如天垂象以示人白虎通
曰象刑者以衣服象五刑犯墨者幪巾犯劓者赭其衣
犯臏者黒其髕犯宫者屝犯大辟者布衣而無領縁謂
唐虞之世人尚徳義但設象而民自不犯也若然何至
又有怙終賊刑耶其説出孝經緯云五帝畫象民順機
畫象亦猶懸法象魏非指衣服而言蔡沈所説為是白
虎通亦自相兼盖犯墨者着幪巾就刑餘四刑皆然今
有罪者亦去平時衣冠也(幪音䝉髕與/臏同屝音肺)
　　　宫刑
宫次死之刑男子割勢婦人幽閉男女皆下蠶室蠶室
宻室也又曰䕃室隠於䕃室一百日乃可故曰隠宫割
勢若犍牛然幽閉若去牝豕子腸使不復生故曰次死
之刑或疑幽閉為禁錮則視劓刵反輕豈能以䕃室終
身哉自北魏文帝除後其法遂冺惟割勢為閹人進身
之階甘自蹈之矣(犍音/堅)
　　　上服下服
周禮聴民之所刺宥以施上服下服之刑注上服墨劓
也下服宫剕也墨劓施於面故為上服宫剕施於下體
故為下服凡行刺必先以物規之如衣服乃施刑故言
服也吕刑上刑適輕下服下刑適重上服注事在上刑
而情適輕則服下刑事在下刑而情適重則服上刑周
禮所謂上下身之上下也吕刑所謂上下刑之輕重也
　　　菹醢簿録
古刑有菹醢者果以為菹醢與菹酢菜也醢肉醬也酷
烈者亦何至以人為菹醢也漢刑法志梟其首菹其骨
肉於市注菹調醢也死刑之極者首則挂之於木若梟
骨肉則臠之於市若菹醢今凌遲刑也簿録猶今言抄
劄籍其貲産沒官也
　　　椓㓤聅軋(椓音卓㓤音戛/聅音哲軋音揠)
椓㓤聅軋四者皆刑名也尚書劓刵椓黥韓詩敗面碎
刺㓤司馬法小罪聅之中罪刖之大罪剉之前匃奴傳
有罪小者軋大者死説文椓去隂之刑也聅軍法以矢
貫耳也廣韻㓤剥面也顔師古曰軋謂輾轉轢其骨節
若今之厭踝也厭與壓同踝戸瓦切讀若花上聲足骨
也俗謂螺拐骨厭踝猶今夾棍踝又讀若螺音者一作
來可切音倮轉而為螺音也(刵音貳剉音/挫轢音歴)
　　　鬼薪白粲城旦舂
漢律男子有罪使取薪給宗廟曰鬼薪旦起行治城曰
城旦婦人不與外徭使擇米正白曰白粲但舂作米曰
舂鬼薪白粲三嵗刑也城旦舂四嵗刑也
　　　審録(録音/慮)
録良豫切寛省也漢百官志録囚徒太𤣥蹛於狴獄三
嵗見録録與慮同史作慮囚謂獄囚必反覆思慮之有
寃抑即與寛省正書所謂服念要囚也今讀作紀録之
録而曰審某䖏録誤矣
　　　得財分贓
律强盗已行不得財杖流盗賊窩主行而不分贓斬或
疑行不分贓同已行不得財不知得財盗財而出也論
夥不論人即一人得財同夥皆斬分贓得財後分受也
論人不論夥雖同夥共謀不行不分贓止杖也已雖不
行然已分贓已雖不分贓然已得財故皆斬也不得財
是一物未得非某有贓某無之謂二行字亦有别已行
謂已執仗入其家行不行謂身往不往也
　　　保辜規避
律文有曰保辜有曰規避其義未詳説文嫴保任也則
保辜之辜當作嫴謂毆者死生未决令毆之者保任之
俟其平復與否然後坐罪也韻會曰規避也唐書規影
徭賦
　　　令甲
蕭望之對景帝曰金布令甲邊郡數被兵令天下共給
其費章帝詔曰令丙箠長短有數江充傳注令乙騎乘
車馬行馳道中三言令皆漢令甲乙丙令之篇次猶國
朝大誥三篇律職制公式等篇今稱述法令者不曰有
誥有律而曰載在令甲殊非
　　　花押
今之花押唐以來之花書也韋郇公署陟字時號五雲
體王荆公押石字人有笑押反字者其用名自唐宋然
矣
　　　左右
人道尚右以右為尊故尊文曰右文尊武曰右武莫能
尚者曰無出其右以左為僻凡幽猥曰僻左䇿畫不適
事宜曰左計非正之術曰左道舍天子仕諸侯曰左官
去朝廷為州縣曰左遷
　　　左右所尚不同
古以右為尊周制左祖右社社外神也視祖為尊禮秋
官朝士掌外朝之法左九棘孤卿大夫位焉右九棘公
侯伯子男位焉公侯視孤卿為尊秦爵十左庶長十一
右庶長右庶長視左庶長為尊漢朝儀功臣列侯將軍
陳西方文官丞相以下陳東方西方右也以王陵為右
丞相陳平為左丞相平亞於陵也漢以前皆尚右吳以
陸凱萬彧為左右丞相晉以瑯琊王睿為左丞相南陽
王保為右丞相自是以左為尊國朝廟制朝儀従周與
秦漢皆尊右官制左右都御史左右少卿左右布政使
則又從三國以後尊左又今主人肅賔而入主人從東
居已於左居賔於右猶是古人尚右之義但古人肅賔
而出亦然故阼階為主人之階交拜古東西嚮今北嚮
南肅賔而東以東為左北肅賔而西以身左為左皆是
尚左至陪祀與叅謁上官尊者居東亦以東為左也
　　　置草迎新婦
京師娶婦之家置草於門以緋方尺羃其上人多未知
其故昔漢京房之女適翼奉子奉擇日迎之房以其日
三煞在門三煞者青羊青牛烏鷄之神新婦犯之損尊
長及無子奉俟新婦至門以穀豆與草禳之京師迎新
婦置草者猶踵此也
　　　兊運中鹽刻絲
客有問予兊運中鹽刻絲者其義何居予曰兊増韻通
也交兊猶言交通也民出賦而軍運之有交通之義故
曰兑中韻會着其中曰中今啇人先入其直而後讎鹽
若着其中然故曰中或曰種格古要論曰宋時織者配
色如傅采謂之刻絲作是刻絲宋已有之而刻之義未
詳廣韻緙乞格切織緯也則刻絲之刻本作緙誤作刻
周禮内司服翬衣其色𤣥褕狄青闕狄赤皆刻繒為雉
形亦誤作刻
　　　束脩
曲禮童子委贄而退婦人之贄脯脩棗栗古者見師以
菜為贄束脩非童子所得行也其贄雖非其意則是朱
子茍以禮來之句最為得之曰束脩其至薄者則非以
上猶云以來也與今來學曰上學來任曰上任意同漢
和帝詔束脩良吏伏諶傳自行束脩訖無毁玷二束脩
皆謂檢束脩飾檀弓古之大夫束脩之問不出境與論
語束脩二脩字當从肉史束脩之脩當从彡今亦从肉
易脩辭立誠書慎厥身脩皆从肉亂已久矣不獨史也
(彡音/衫)
　　　仰駁禀奪
廣韻仰舉也反首望也詩注仰者心慕之辭説文駁馬
色不純詩皇駁其馬増韻受命曰禀文中子奚適而無
禀奪攘取也左傳一與十奪四字之訓如此今行移家
以行下為仰不允其議為駁白事為禀詳定為奪不知
其訓别有所出否也
　　　文移
文文書也自秦少府遣吏四人在殿中主發書始有文
書之稱移移狀也如張安世移病劉歆移書大常始有
移狀之稱文通上下皆謂之文移公府不相屬敬則為
移也
　　　射䇿對䇿
漢射䇿與對䇿不同設為難問疑義射者隨其所得而
釋之謂之射與射覆之射同顯問以經義政事對者直
陳所見謂之對對答問也今試士兼二者而用之
　　　挾書摹印
白居易集禮部試進士例用書册兼得通宵容齋隨筆
大中祥符元年試進士出清明象天賦仍録題解摹印
以示之景祐元年詔試日題目其經史所出摹印給之
更不許上請是挾書給燭自唐已然摹印題目所出則
宋事也
　　　雋永傳竒炙輠(雋音選傳音/篆輠音夥)
蒯通論戰國説士權變號雋永裴硎著小説號𫝊竒淳
于髠所言齊人視為炙輠説文雋肥肉也釋名𫝊𫝊也
所以𫝊示人徐氏曰古者車行嘗載膏以塗軸輠其器
也通之論如雋之悦口而味長硎之説多竒異可𫝊示
髠之言如炙輠器雖久而膏不盡
　　　八分飛白
八分飛白二書皆蔡邕作也法書苑蔡文姬曰臣父割
𨽻字八分取二分割李篆字二分取八分故名八分其
為體篆多而𨽻少所謂漢篆者也或言上谷王次中所
作又曰勢如八字又曰蔡邕於八體之後又分此法皆
非也書㫁蔡邕待詔鴻都門下見役人以堊箒成字心
悦焉歸而為飛白之書剏法於八分窮微於小篆王僧
䖍云飛白八分之輕者是飛白即八分篆但輕微不滿
施之宫殿題署者也歸田録仁宗好飛白以㸃畫象物
形而㸃最難工此與蔡邕飛白異梁武帝謂蔡邕飛而
不白王羲之白而不飛亦是謬談(堊音/噩)
　
　
　名義考卷七
欽定四庫全書
　名義考卷八目録
　　人部
　　　訓詁註疏箋　　　　堅白同異
　　　反后之義　　　　　健羨
　　　兆联　　　　　　　裁纔
　　　遲夷　　　　　　　契闊間闊
　　　鋒起蜂生　　　　　乾沒
　　　合從連横　　　　　委蛇魚雅
　　　蒼黄　　　　　　　通方
　　　㢘隅　　　　　　　渢渢齗齗
　　　䖃䕢　　　　　　　風流
　　　轣轆　　　　　　　依韋依違
　　　歃血　　　　　　　裂繻封𫝊
　　　不食周粟　　　　　施従施施
　　　推轂　　　　　　　博奕
　　　藏􁦕　　　　　　　傾盖掃軌柴門
　　　岸幘倒屣　　　　　如廁踞廁
　　　杇鏝　　　　　　　折閲
　　　運甓　　　　　　　結草銜環
　　　後席前席　　　　　鳧藻魚水
　　　不三宿桑下　　　　籸盆彩燕
　　　蒸報通　　　　　　媧皇三事
　　　尹喜　　　　　　　嫪毐乃摎毐
　　　孫臏黥布　　　　　班厙雋苻四姓
　　　杜康伯樂　　　　　曹李敏捷
　　　嵇阮醉　　　　　　跬步
　　　脉脉　　　　　　　瞽瞍儀狄
　　　酣酗沈湎
欽定四庫全書
　名義考卷八　　　　　　　明　周祈　撰
　　人部
　　　訓詁註疏箋
顔師古曰訓者釋所言之理詁者眀所載事物之故韻
會註解也識也疏陳也又記也說文箋表識書也博物
志鄭𤣥毛萇郡人謙言不敢註但表識其不明者耳因
謂之箋
　　　堅白同異
趙平原君客公孫龍善為堅白同異之辨成𤣥英疏云
公孫龍著守白論堅持其説而守之如墨子墨守之義
故曰堅白龍之辨盖將合異以為同故曰同異莊子齊
物篇之堅白胠篋篇之同異與夫蘓秦𫝊注黄所以為
堅白所以為利三説亦辨者之事義與此又别公孫龍
固鄧析之流也(胠音趨/箧音挟)
　　　反后之義
説文司臣司事於外者从反后臣事事於外與后相反
也后道寛惠司家褊急違於君也夫臣者行君之令者
也與君相反違於君豈制字之義哉君尊臣卑尊卑反
也君逸臣勞勞逸反也君可臣否可否反也君違臣弼
違弼反也反后之義如此
　　　健羨
説文健伉也羨貪欲也司馬遷𫝊大道之要去健羨如
淳曰知雄守雌是去健也不見可欲使心不亂是去羨
也今人以健羨為嘆美之詞誤矣
　　　兆眹(眹音/引)
廣韻吉凶形兆謂之兆眹按兆灼龜坼眹目眶二者著
見幾微故吉凶形兆謂之兆眹或作眹兆而讀者作朕
兆謬矣
　　　裁纔
裁度也纔淺也一曰僅也裁何以謂之度裁本制衣制
衣者必度其身故謂度為裁纔何以謂之淺纔本染色
一入謂之纔僅僅而已故謂淺為纔周易后以財成天
地漢書財擇財察財幸引決自財皆當用裁字用財訛
也謝鯤𫝊才小富馬援𫝊裁知書食裁足裁封數百户
漢文紀見馬遺財足皆當用纔字用才裁財皆訛也後
人承訛習而用之以為出經史是豈可乎
　　　遲夷
古者遲夷二字通用書遲任有言注遲一音夷河伯謂
之馮夷或謂之馮遲史傳或言陵遲或言陵夷其義一
也
　　　契闊間闊
詩死生契闊注契闊勤苦也諸葛豐𫝊間何闊今人以
契闊作間闊亦誤
　　　鋒起蜂生
東方朔變詐鋒起荀子嘗試之説鋒起謂如鋒刀齊起
鋭而難犯中山靖王𫝊讒言之徒蜂生謂衆多也蜂有
鋒之義化書蜂其毒在尾垂穎如鋒故謂之蜂
　　　乾没
張湯傳始為小吏乾沒服䖍曰乾沒射成敗也如淳曰
豫居物以待之得利為乾失利為沒昔人謂得利曰乾
削亦此意或以為陸沈之義非徐廣曰隨勢沈浮正義
曰陽浮慕為乾心内不合為没亦非
　　　合從連横(従音宗/横音宏)
天下幅圓之勢南北為従東西為横闗東地從長六國
共居之闗西地横闊秦獨居之蘇秦合六國擯秦故曰
合従張儀破闗東従道使連秦之横故曰連横
　　　委蛇魚雅
詩言委蛇晉張華儒雅有籌畧由是稱不廹者曰委蛇
不俗者曰儒雅不知委从禾取禾穀垂穗委曲之貌蛇
本蛇虺其行紆曲言大夫動而有法若禾穗之垂與蛇
行也故沈讀作委委蛇蛇儒當作魚雅烏也魚與烏飛
行皆成隊言人動容中禮無錯亂若魚與烏也故韓愈
元和詩云魚魚雅雅魚與儒聲相近訛為儒雅俗作鴉
者非(虺音灰/蛇音移)
　　　蒼黄
今人謂怱遽曰倉皇曰蒼惶又曰蒼卒義固不謬而倉
蒼之文則不可解説文倉穀藏也蒼黄取而藏之故謂
之倉徐氏曰蒼黄穀色也農人乗蒼黄而取之謹盖蔵
戒後時也故以蒼黄為怱遽義彼作遑作惶者不知其
為黄而誤也作卒者卒不可與蒼并言也作倉者亦非
也
　　　通方
方道也漢𫝊通方之士不可以文亂武帝紀方聞之士
皆謂聞道與有道博聞之士也記曰隆禮由禮謂之有
方之士語曰且知方也孰謂非道哉今指圎融滑稽之
士為通方此士習之所以日陋也
　　　廉隅
㢘徐云稜也隅説文陬也即一物言之如堂之邊垂處
一上一下其稜甚分眀即㢘逺地之㢘也人有分明不
苟取者曰㢘義取諸此如堂之轉角處一正一旁其角
甚峭厲即舉一隅之隅也人外貌端正維徳之隅義取
諸此
　　　渢渢齗齗(渢馮泛二/音齗音銀)
左傳季札觀樂歌魏曰渢渢乎大而婉漢志周道衰洙
泗之間齗齗如也學者習以渢渢齗齗為美辭不知其
非也渢渢中庸之聲言可與為善可與為惡齗齗辨争
貌又忿嫉之意漢志齗齗當作誾誾所謂魯猶有揖遜
之風也
　　　䖃䕢(䖃音喇/䕢音鮓)
山谷集䖃苴泥不熟也中州人謂蜀人不遵軌轍曰川
䖃苴䖃郎假切苴音鮓考韻書無䖃苴有䖃䕢䖃盧下
切讀若喇䕢除瓦切讀若鮓當作䖃䕢為是山谷亦未
深考也
　　　風流
人今稱輕俊者率曰風流南史王儉曰江左風流宰相
惟有謝安安矯情鎮物繫天下蒼生之望若東山所為
其亦輕俊矣宜王儉少之也
　　　轣轆(轣音厯/轆音鹿)
漢人有適吳者吳人設筍問之曰竹也歸而煑其簀不
熟謂妻曰吳人轣轆欺我如此博雅車軌道謂之轣轆
借軌道為詭道吳人轣轆猶言吳人詭道也
　　　依韋依違
漢郊祀歌五音六律依韋響昭韋𤣥成𫝊上重其事依
違者一年歌依韋韋革之韋不相乖離也𫝊依違違背
之違不決也
　　　歃血
索隠曰盟之用牲貴賤不同天子用牛馬諸侯犬猳大
夫以下用鷄毛遂取鷄犬馬血來盖總盟之用牲也増
韻主盟者以血塗口旁曰歃顔師古曰預盟者各歃血
餘者瘞之漢文紀作啑血王陵𫝊作唼血(猳音/家)
　　　裂繻封𫝊(繻音須𫝊/張戀反)
張晏曰繻符也書帛而分之若券契矣如淳曰兩行書
繪帛分持其一出入闗合之乃得過此所謂裂繻也釋
名𫝊𫝊也轉轉相𫝊無常人也如淳曰律諸當乗𫝊及
發駕置傳者皆持尺五寸木𫝊信封以御史大夫印章
其乗𫝊者參封之有期會累封兩端端各兩封凡四封
乘置𫝊者五封之兩端各二中央一也軺𫝊再封之一
馬一封此所謂封𫝊也二者皆漢制今路引乃繻之遺
意符驗勘合猶封𫝊也(軺音/堯)
　　　不食周粟
夷齊恥食周粟與微子我罔為臣僕同意粟與論語與
之粟粟字同訓餓而死謂窮困終身也議者謂薇非周
土之毛見何陋耶三秦記謂夷齊食薇三年顔色不變
武王戒之不食而死三年之久豈盡食薇耶豈必待武
王戒之後枵腹以死耶
　　　施從施施(施從之施音尸/施施之施音移)
離婁篇施従良人之所之施本作􁀙説文􁀙伺人也蚤
起伺良人之所之而従之也施施從外來施施當作詑
詑廣韻詑詑自得之貌齊人饜足之狀也
　　　推轂
荆燕世家吕氏推轂髙帝就天下言諸吕奉推髙帝取
天下若推轂然馮唐𫝊王者之遣將也跪而推轂言以
殊禮寵異之也一以薦賢為義一以遣將為義
　　　博奕
奕圍棊也博局戲也今雙陸古謂之十二棊又謂之六
博又謂之五白博雅云投六著行六棊故為六博著簺
也今名骰子自幺至六曰六着棊局齒也内外各六曰
六棊此六博之義也古者以五木為簺有梟盧雉犢塞
五者為勝負之采梟以食為義便則食不便則為餘行
為最勝盧黒色次梟亦為勝故博者云呼盧此五白之
義也摴蒲經謂盧雉紅㸃犢塞黒㸃潘氏紀聞謂唐明
皇賜四緋皆是後來如此楚辭招魂箟􁗫象棊有六博
些箟􁗫以竹為簺象棊以象齒飾博局今猶然以骨代
簺以兩簺代五木自陳思王始也
　　　藏􁦕(􁦕音/業)
宋丁謂為玉清昭應宫使夏竦為判官一日宴齋宫優
人有雜手藏􁦕者謂曰古人無詠藏􁦕詩竦為一絶云
舞袖挑珠復吐丸遮藏巧便百千般主公端坐無由見
却被旁人冷眼㸔竦盖諷之也藏􁦕不惟古人無詠其
名今亦罕聞疑即今躇桶戲也(躇音/擢)
　　　傾盖掃軌柴門
孔子遇程子於塗傾盖而語志林以為駢車兩盖相切
小欹之意戰國䇿注傾者却不御也劉勝告歸鄉里閉
門掃軌集覽云掃除轍跡示不與人交也楊震収印綬
於是柴門絶賔客顔師古以為籬落毘陵陳濟云塞斷
其門不通出入也
　　　岸幘倒屣
漢書注幘卑賤執事不冠者所服後世為燕巾廣韻露
頟曰岸光武岸幘見馬援徐氏曰躧履謂足跟不正納
履躧通作屣倒屣既不着跟又倒曵蔡邕倒屣迎王粲
　　　如廁踞廁
孟康曰廁行清也以其不潔常清除之也廣韻如往也
晉侯如廁言往廁也又曰廁㢏㢏廁中受糞函萬石君
作廁牏吕静作楲窬牏窬皆當作㢏楲虎子也又名獸
子今曰馬子古人為虎形取義於服猛為馬可跨也今
則直為桶矣又居髙臨邊垂曰廁武帝踞廁見衛青言
臨髙蹲踞以見也
　　　杇鏝(杇音烏/鏝音瞞)
杇説文所以塗也秦謂之杇闗東謂之鏝増韻杇塗鏝
器也因謂塗鏝為杇論語糞土之牆不可杇也鏝說文
鐵杇也徐氏曰所以泥也亦作墁孟子毁瓦畫墁杇與
鏝一也即今泥壁是以鐵為之畫墁謂截止而不為鏝
也
　　　折閲(折音/舌)
尚書闗石注彼此通同而無折閲謂之闗荀子良賈不
為折閱不市注閲賣也謂折所閱賣之價則折閲猶俗
謂折本也
　　　運甓
陶侃運甓甓甎也説文瓴甋甓也廣韻瓴甋謂之塼塼
即甎也詩中唐有甓謂廟中路甎也今繪圖者作抱甕
之狀誤矣
　　　結草銜環
世言報徳曰結草銜環結草出左傳銜環無所出魏顆
從武子治命嫁其嬖妾及有輔氏之役見老人結草以
抗秦師秦有力人杜回躓而顛因獲之夜夢老人曰所
嫁婦人之父也楊寳見黄雀將死飼巾箱中毛成飛去
有黄衣以白環四枚與寳言環而非銜隋侯見大蛇被
傷因治之後蛇銜珠以報言銜而非環或合二事為言
也
　　　後席前席
孔子間居注負墻却就後席商鞅見秦孝公與語不自
知膝之前席漢文帝前席賈生古者坐於地以筦蒲為
席天子諸侯則有黼黻純飾坐則居中遜避不敢當則
却就後席喜悦不自覺則促近前席直一席有前後耳
　　　鳧藻魚水
杜詩傳士卒鳧藻蜀志孤之有孔明猶魚之有水也鳧
戲於藻光武之士卒似之魚忘於水先主之君臣似之
一則保有全蜀一則恢復帝業有以哉
　　　不三宿桑下
襄楷諌漢桓帝曰浮屠不三宿桑下不欲乆生恩愛精
之至也王㓜學以桑下為衞桑中之詩淫奔之事何其
窺釋氏之淺且陋也四十二章云沙門受道法者日中
一食樹亦一宿慎莫再矣不三宿桑下即不再宿樹下
之謂也
　　　籸盆彩燕(籸音/辛)
北俗除夕採竹木葉焚之謂之生盆元日剪烏金紙翩
翩若飛翔之狀簪之謂之黒老婆按荆楚嵗時記除夕
作蕡燭以麻籸濃油如庭燎謂之油籸今生盆之生當
作籸元日剪彩為燕戴之曹松詩綵燕表年春王沂公
帖字彩燕迎春入鬢飛燕為𤣥鳥遺卵生契故後人目
為黒老婆即彩燕之遺也
　　　蒸報通
下淫上曰蒸上淫下曰報旁淫曰通
　　　媧皇三事
淮南子女媧錬五色石補天斷鼇足立四極聚蘆灰止
滔水人多疑其荒唐不經然此不過言媧皇參贊之功
耳江東俗謂正月二十日為天穿以紅縷繫煎餅置屋
上亦謂之補天鍊石即此意斷鼇足如禹鎻巫支祈聚
蘆灰如武王沉璧之類不必疑也
　　　尹喜
世傳老子度闗闗令尹喜先勑門吏竢其至出迎又内
傳闗令尹喜周之大夫也人多讀為闗令尹不知尹姓
名喜為函谷闗吏故曰闗令且令尹楚上卿執政者非
闗吏今稱縣令曰令尹亦非
　　　嫪毐乃摎毐(嫪音澇毐音/藹摎音劉)
吕不韋傳乃求大隂人嫪毐以其隂闗桐輪而行以啗
太后拔其鬚眉為宦者相傳皆曰嫪毐説文釋毐引嫪
毐索隠謂士罵淫曰嫪毐皆非也嫪婟也毐士無行也
二字本不相承嫪當作摎从手廣韻摎居尤切姓也即
索隠亦以為姓孔叢子子順謂魏王曰今秦四境之内
執政以下固曰與摎氏乎與吕氏乎可見盖大隂人姓
摎無行故曰摎毐猶朱邑傳稱魏倩也有謂為劉伯莊
者嫪與劉同音誤作劉也
　　　孫臏黥布(臏音/牝)
齊將孫臏名逸不可考臏非名也孫足為龎㳙所斷故
稱為孫臏臏乃肉刑去膝盖骨之名漢淮南王黥布姓
英黥非姓也布嘗坐法黥故人稱曰黥布黥乃墨刑在
面之名韻會以黥為姓今武人有名孫希臏者可笑也
　　　斑厙雋苻四姓(厙音赦雋音/選苻音蒲)
斑彪史誤作班彪斑姓出楚令尹子文之後子文為虎
所乳名榖於莬其子以虎文斑名斑後遂以為氏金城
太守厙釣讀者誤作庫釣韻書厙式夜反从厂姓也庫
古故反从广兵車藏也或者謂守庫大夫之後為庫姓
不知倉氏庾氏則倉庫吏之後此姓苑有厙姓庾姓無
庫姓也京兆尹雋不疑誤讀作雋不疑雋从佳乃雋永
之雋肥肉也渤海商音姓若雋从佳音義與俊同秦苻
堅誤作符堅苻从艸乃萑苻之苻堅生背有赤文成艸
付祖蒲洪遂改姓苻若符从竹又别為姓(厂音鹽广音/儼佳音皆萑)
(音/桓)
　　　杜康伯樂
説文少康一名杜康徐鉉曰孫陽即伯樂也亦曰王良
國語謂之郵無恤
　　　曹李敏㨗
曹子建七歩成詩李太白自言倚馬可待世稱敏捷者
無如二子史育除夕詩五歩而成栁公權賜邊衣詩三
歩而成是又過於子建矣桓温北征鮮卑喚袁宏倚馬
前作露布文手不綴筆太白借用其事不然何為文乃
言倚馬耶
　　　嵇阮醉
盧仝詩玉山自倒非人推此嵇康事康醉倒如玉山之
將頽杜甫飲中八仙歌知章騎馬似乗船此阮咸事咸
醉騎馬欹傾人皆指而笑曰箇老子騎馬如乗船行波
浪中二公放逹方其山頽波擁胷次悠然豈直疎逺世
故哉
　　　跬步(跬音/窺)
跬玉篇舉一足行也步白虎通人再舉足步備隂陽也
司馬法六尺曰步跬得三尺俗謂之小步人行左歩為
彳右步為亍合則為行(彳音斥/亍音祝)
　　　脉脉
古詩盈盈一水間脉脉不得語杜詩微微向日薄脉脉
去人遥古詩以牛女相去河漢一水之間不得與語意
甚含蓄此古詩之妙也杜亦是雪詩絶唱然二脉脉字
不可解按脉説文血理之分衺行體中者古詩脉脉當
作覛覛爾雅覛相視貌謂相去雖近彼此盼視而語不
相通意篤至矣杜詩脉脉當作驀驀増韻驀越也謂空
中之雪愈望逾逺脉脉去人遥猶言越越去人逺也古
字通用若直以脉字求之不得其意矣
　　　瞽瞍儀狄
瞽瞍人多以為無目儀狄人多以為男子不知瞽瞍有
目儀狄女也孔頴達曰無目曰瞽舜父有目不能分别
善惡故謂之瞽配字曰瞍盖瞍亦無目之稱戰國䇿曰
帝女儀狄所謂帝即禹也
　　　酣酗沈湎
酣酗沈湎四者皆酒失也張晏曰中酒曰酣以酒為凶
曰酗詩疏沈湎者飲酒過久若沈浸然湎則湎然俱醉
顔色齊同
　名義考卷八
欽定四庫全書
　名義考卷九目録
　　物部
　　　蒲盧　　　　　　　菉竹
　　　苞桑　　　　　　　葑菲
　　　鬱鬯　　　　　　　黍稷穜稑
　　　粱粟秔稻　　　　　蘭蕙
　　　鳧茈　　　　　　　頻婆
　　　蘋蘩藴藻　　　　　芄蘭
　　　杜蘅　　　　　　　蔆芡
　　　萑葦　　　　　　　荇蓴
　　　蓬蒿　　　　　　　杜榮萇楚
　　　荷　　　　　　　　水紅花
　　　苹萍　　　　　　　芝
　　　芀藜藿　　　　　　蘿蔦
　　　菖蒲花　　　　　　甘菊
　　　逺志寄生　　　　　雕苽
　　　芹獻葵傾　　　　　天棘
　　　南燭　　　　　　　石南花
　　　菟葵燕麥　　　　　菘芥蘆菔蔓菁
　　　稂莠　　　　　　　胡麻戎菽
　　　茶即荼　　　　　　松柏
　　　橘柚　　　　　　　枏
　　　楩梓豫章　　　　　女貞合歡
　　　芧栗　　　　　　　木蘭
　　　桐　　　　　　　　桂子
　　　陽燧隂燧　　　　崖蜜石蜜木蜜竹蜜波羅蜜
　　　唐棣　　　　　　　沈速
　　　木芍藥木芙蓉　　　樗櫟
　　　茈　　　　　　　　竹
　　　嶰谷　　　　　　　蘄
　　　離離
欽定四庫全書
　名義考卷九　　　　　　　明　周祈　撰
　　物部
　　　蒲盧
蒲盧沈括以為蒲葦或問以為果蠃爾雅果蠃之實栝
樓夫蒲似莞葦大葭也果蠃蜂也栝樓天𤓰也不應相
逺如此埤雅曰似匏而圓曰壺小而細腰曰蒲盧其根
著在土而浮蔓常縁於木蓋蒲以浮為義盧猶壺盧今
人以盛藥物者是浮蔓與敏樹意正合果蠃腰細有似
於蒲盧借蒲盧以名果蠃所謂𤣥蜂若壺也非謂果蠃
為蒲盧栝樓實兩兩相值有似於果蠃又借果蠃以名
栝樓所謂果蠃之實栝樓也非謂栝樓為果蠃朱子訓
蒲盧時意亦未安故託之沈括也
　　　菉竹
大學菉竹毛詩作緑竹是以竹為冬生草篠簜之屬緑
為色矣以故二章青青三章如簀皆不可訓不知非也
按爾雅菉王芻注云菉蓐也今呼鴟脚莎又爾雅竹扁
竹注云似小黎赤莖節好生道旁可食又殺蟲疏皆引
菉竹猗猗為據是菉非緑乃王芻竹非冬生草乃扁竹
也詩傳亦主此說但王芻扁竹識之者尠嘗考王芻即
本草藎草扁竹即本草萹蓄唐慎微云藎草葉似竹而
細薄莖亦圓小生平澤溪澗之側煮以染黄極鮮好洗
瘡有效俗名菉蓐草圖經曰萹蓄一名扁竹生下濕地
苗似瞿麥葉細緑如竹赤莖如釵股節間花出甚細微
青黄色根如蒿根二草皆云似竹一生平澤溪澗之間
一生下濕地正與淇澳水涯相應藎草今尚無的識萹
蓄在處有之南人呼鐵線草者是二草生於淇澳猗猗
初生貌青青生而盛也如簀猶言草如茵也詩終朝采
緑亦當作采菉若菉豆之菉當作緑其色緑也菉筍之
菉當作甪筍嫩者如鳥喙也(卄音入甪音/緑啄音恵)
　　　苞桑
易其亡其亡繫於苞桑傳謂苞桑為安固之道以桑之
為物其根深固苞謂叢生者其固尤甚此非善說易者
也易謂休否之大人其視否也有其亡之戒故曰其亡
其亡若繫於叢生之桑即書所謂若蹈虎尾渉於春氷
也否休則泰來此大人所以吉也凡木樨則叢生喬則
特立未有樨而可以為固者也書曰草木漸包包與苞
同云水退而草木始叢生也至詩言苞者亦不一肅肅
鴇行集于苞桑洌彼下泉浸彼苞稂亦可謂鴇集安固
之桑泉浸安固之稂乎此其不然也大人致泰之意在
言外(鴇音保/稂音郎)
　　　葑菲
詩采葑采菲無以下體注謂不可以其根之惡而棄其
莖之美此說非由不辨二物故也葑今蘿蔔箋葑蔓菁
之類也陸佃云蕪菁一名葑紫華者謂之蘆菔郭璞云
蘆菔蕪菁屬紫華大根蕪菁即蔓菁與葑相似紫華惟
蘆菔為然是葑為蘆菔故曰蔓菁之類也佃說微有疵
吉州人謂蘆菔之脆美者為芋頭葑葑其名芋其形耳
謂蘆菔為葑者陳楚方言吉州故楚地名猶存菲今土
𤓰郭璞云菲芴土𤓰也唐慎微土𤓰根似葛細而多糝
即月令所謂王𤓰二物根為美詩人謂采葑采菲者得
無以下體之故乎言已之顔色不足采而徳音或可以
配君子故承言及爾同死也(蘆音盧菔音/白糁音繖)
　　　鬱鬯
記曰鬱合鬯臭先儒謂擣鬱金香草之汁和合鬯酒按
本草鬱金無定識嘗考達磨俱含論鬱金樹名出罽賔
國花黄色壓汁為香竊恐周以前罽賔未通中國先王
不寳逺物亦何取鬱金也蓋鬱非草乃草之舂築猶鬯
非酒乃酒之條達說文鬱作鬱芳草也十葉為貫百廾
貫築以煮之為鬱故其字从臼从缶又曰百草之華逺
方鬱人所貢則鬱乃合衆香草舂築之故曰鬱鬱人亦
以是得名以是鬱和酒其氣條達故曰鬯衆香草薫蘭
蕭艾之屬皆備也故曰百草之華王度記天子以鬯諸
侯以薫大夫以蘭芝士以蕭庶人以艾諸侯以下各一
物天子備物耳禮記釋鬱鬯誤引鬱金本草釋鬱金誤
引鬱鬯於是交亂矣埤雅釋草至以鬯亦為草名非甚
　　　黍稷穜稑(穜音童/稑音六)
詩黍稷重穋黍即今黍北人曰黄米以釀酒者古以為
秬鬯者也赤黍謂之虋黒黍謂之秬黒黍一稃二米者
謂之秠稷即今穄北人曰小米以炊飲者古以為粢盛
者也闗西謂之􁌖冀州謂之□重穋本作穜稑其實不
可知鄭司農曰先種後熟曰穜後種先熟曰稑恐亦無
是種疑即今楚人所謂芒穀最先種者稑即今楚人所
謂緑穀最後種者萌與穜聲相近緑則稑之譌也(虋音/門秬)
(音巨稃音敷穄音/祭􁌖音糜□音欠)
　　　粱粟秔稻
粱與粟同類粱大而粟小詩詁曰粱似粟而大是也粱
有青黄白三種最益脾胃但收穫少損地力故人多種
粟而少種粱粟即禾說文禾嘉穀二月始生八月而熟
粟嘉穀實春秋二十八年冬大無麥禾是也粟有黏不
黏二種黏者謂之秫爾雅秫黏粟釀酒汁少於黍為糵
温於大麥或以秫為稷之黏或以禾為苗皆非秔與稻
亦同類稻黏而秔不黏說文秔稻屬沛國謂稻為稬是
也秔今人所常食米有赤白大小四五種惟白晚米最
勝一名秈别一種謂之占亦不黏宋真宗給江淮兩浙
占城種也稻今造酒者是雜記曰醴稻醴字書解餈稻
餅明醴與餈皆稻所為可見稻是稬說文沛國謂稻為
稬無疑此本草所以有秔米稻米而無稬米一名稌爾
雅稌稻孔子曰食夫稻謂飲酒不然居喪者不粒食耶
自漢人置稻田使者字林有稬稻秔稻之說於是始亂
矣(稬俗/作糯)
　　　蘭蕙
古所佩蘭蓋都梁香一名蘭澤與澤蘭又别澤蘭俗名
孩兒菊葉尖微有毛方莖紫節花似蘭澤而不香蘭澤
葉似澤蘭光潤而有岐隂微紫花紅白色而香二蘭相
似而小異又有山蘭似劉寄奴葉無椏馬蘭花似菊而
紫今人所種蘭草葉似麥門冬而濶且韌花黄有細紫
㸃與所釋佩蘭全異陶隠居以蘭澤為澤蘭本草衍義
以今蘭草為蘭澤皆非古所稱蕙蓋零陵香一名薫南
越謂之燕草麻葉方莖赤花黒實氣如靡蕪可以已厲
雖乾枯猶香爾雅翼蘭一荑一花蕙一荑五六花荑初
生芽有荑而後有柎有柎而後有花一荑一花單出者
也一荑五六花叢出者也黄山谷曰一幹一花為蘭一
幹數花為蕙並蘭蕙俱不識今人已不識蘭又執此以
辨蘭蕙益謬矣(韌音刃/荑音移)
　　　鳧茈(茈音/疵)
今果實有曰荸薺諸書無荸薺字必鳧茈也爾雅芍鳧
茈郭璞曰生下田苗似龍鬚而細根如指頭黒色可食
本草謂之藉姑又苗曰剪刀草漢劉𤣥傳掘鳧茈而食
是也續漢書作符訾已非今作荸薺益妄矣
　　　頻婆
北方有果六七月熟似林檎而大色通碧注以丹名頻
婆按華嚴經脣口丹潔如頻婆果注頻婆果名此果似
北方林檎極鮮好者也又西域有頻婆帳頻婆香蓋頻
婆梵音猶華言色相端好也此果鮮赤端好得頻婆名
故西域種不知何時入中國也帳與香色似此果故亦
謂之頻婆
　　　蘋蘩藴藻
蘋今浮萍也爾雅萍蓱其大者蘋季春始生可糝為茹
蘩今白蒿也埤雅蘩葉麄於青蒿從初生至枯白於衆
蒿欲似細艾者陸璣云白蒿春始生及秋香美可生食
又可蒸爾雅謂之皤蒿蔏蔞亦似艾白色初生即可食
詩食野之苹謂蔏蔞也又非蘩藻陸璣云生水底有二
種一種葉如鷄蘇莖大如箸長四五尺一種莖大如釵
股葉似蓬蒿皆好聚生故曰藴藻(蓱音平糝音繖蔏音/商蔞音閭莖音横箸)
(音/著)
　　　芄蘭(芄音/丸)
爾雅雚芄蘭說文芄蘭莞也莞即蒲一名苻蘺其上臺
名蒚一種極纖者名􁅆皆可為席但有精粗耳(雚音貫/莞音官)
(苻音蒲/蒚音歴)
　　　杜蘅
陶𨼆居云杜若葉似廉薑而有文理根似髙良薑而細
味辛香又絶似旋復根唐慎微云陶所注旋復根即真
杜若也一名杜蘅又别有杜蘅圖經曰杜蘅苗似細辛
根麄黄白色葉似馬蹄之下布者名馬蹄香山海經曰
狀如葵其臭如靡蕪名曰杜蘅可以走馬食之已癭杜
若廣雅所謂楚蘅者也杜蘅爾雅所謂土鹵者也
　　　蔆芡
蔆今蔆角武陵記曰四角三角曰芰兩角曰蔆爾雅蕨
􁀙是也又芰菜名實如山茱萸闗西謂之薢茩爾雅芵
茪是也即屈到所耆者芡今鷄頭子一名鴈頭根謂之
䓈莖謂之蒍􁁉爾雅所謂鉤芺也蔆華背日性寒芡華
向日性暖故醫家本草諸書有蔆寒芡暖之諸要之
芡有益于人也(􁀙音眉薢音皆茩音狗/芵音決茪音光䓈音役)
　　　萑葦(萑音/桓)
埤雅葦即今之蘆一名葭葭葦之未秀者也萑即今之
荻一名蒹蒹萑之未秀者也字說蘆謂之葭其小曰萑
荻謂之蒹其小曰葦埤雅以萑為蒹荻葦為葭蘆字說
以萑為葭蘆葦為蒹荻大都不過二種而萑葦所屬不
同今南土多蘆小者曰荻以代薪北土多葦以織箔此
可見大者為蘆為葭南土所謂荻者萑也小者為荻為
蒹為葦字說為得埤雅不及也即爾雅亦未辨曰菼葭
中赤黒色曰薍以根旁行曰虇初生苗也(菼音毯薍音/翫虇音綣埤)
(音/皮)
　　　荇蓴(荇音杏/蓴音純)
荇一作莕一名接余葉紫赤色正圓徑寸餘浮水上莖
上青下白與水淺深等大如釵股以苦酒浸之可案酒
根在水底正白而細可糟食詩所謂參差荇菜也蓴一
名苑一名鳬葵又謂􁇱􁀙草葉大如手圓而色赤莖大
如箸柔滑可羹以篩盛漏水中結如氷柱張翰所思蓴
羹也(􁇱音鴨/􁀙音鹿)
　　　蓬蒿
陸佃云蓬葉遇風輒拔而旋未識為何草古者觀轉蓬
為輪葉雖乗風亦難圓轉今野外有草髙尺許黄花花
罷出白穗如彈丸極輕虚表裏洞見風起輒飛揚著地
若轉環然疑此蓬也說文蒿菣也爾雅蘩之類青蒿謂
之菣皤蒿謂之蘩牡蒿蔚薌蒿蕭藾蒿苹蘿蒿莪其名
不同至秋皆為蒿也一云皤蒿謂之蓬蒿(菣覲欠/二音)
　　　杜榮萇楚
杜榮今莣草也似茅皮可為繩索履屩萇楚今羊桃也
葉長而狹紫花實亦似桃枝莖弱引蔓草上莖浸以水
汁出如膠可以黏土
　　　荷
爾雅荷芙蕖其莖茄其葉蕸其本蔤其華菡萏其實蓮
其根藕其中的的中薏注蔤莖下白蒻在泥中者蓮房
也的蓮中子也薏中心苦(茄音欹蕸音遐蔤音宻菡音/喊萏音橝蒻音弱莖音横薏)
(音/意)
　　　水紅花
詩隰有㳺蘢毛云蘢紅草也陸機云一名馬蓼葉大而
赤白色生水澤中髙丈餘爾雅紅蘢古其大者蘬是也
今北人多植之院落生水澤者謂之水蓼髙不過二三
尺
　　　苹萍
苹藾蒿陸地所生者詩呦呦鹿鳴食野之苹是也萍浮
萍水生楊花所化一夜七子者爾雅萍蓱其大者蘋詩
于以采蘋是也
　　　芝
說文芝神草徐氏曰芝為瑞服之神仙本草有青赤黄
白𤣥紫六色今所見者𤣥紫二色如鹿角或如繖蓋皆
堅實芳香叩之有聲一種木檽朽木株上生又名木椹
賀氏曰芝木椹也一種胡菌天隂生糞上見日則死莊
注謂之大芝菌與檽皆得名芝非芝也
　　　芀藜藿(艻音/條)
芀說文葦華也通作苕抽條搖逺生華而無莩蕚遇風
則吹揚如雪其聚地如絮稍大為蘆今人取之以為帚
曰芀帚是也一名茢禮記巫祝桃茢藜徐鉉曰今落帚
或謂落藜初生可食邢昺以為王彗爾雅曰藜之科大
為樹可為帚又可為杖今人曰杖藜是也子名地復子
可入藥一名萊詩北山有萊藿說文菽之少豆葉也初
生可食一種鹿藿即䝁豆(䝁音/勞)
　　　蘿蔦
蘿正名女蘿即唐䝉也一名兔絲陸佃云在木為女蘿
在草為兔絲爾雅翼女蘿正青而細長無雜蔓蔦即宛
童寄生草也陶𨼆居云生桑上者為桑寄生亦有生楊
及楓上者各隨其樹名
　　　菖蒲花
古詩菖蒲開花馬生角甚言菖蒲無花也梁太祖后忽
見庭前菖蒲花謂侍者曰女見否曰不見因取吞之是
月產武帝此猶是異事至蘇子瞻和子由盆中石菖蒲
忽開九花則誠有花矣風俗通菖蒲放花人取而食之
長年則是菖蒲有花但不常有耳
　　　甘菊
風俗通南陽郡酈縣有甘谷其上有大菊水得其滋液
飲者多壽爾雅疏菊有兩種一種莖紫氣香而味甘葉
可作羹食者為真一種莖青作艾蒿氣味苦不堪食者
名苦薏今菊甘谷者亡矣大抵味甘者甘菊也
　　　逺志寄生
世說謝安晦跡東山已而就桓温辟有餉温逺志者温
以問安此藥又名小草何也安未即答郝隆曰處則為
逺志出則為小草安有媿色其實苗名小草東方朔傳
幸倡郭舎人覆樹上寄生令朔射之朔曰是窶藪也舎
人曰果知朔不能中也朔曰生肉為膾乾肉為脯寄生
盆下為窶藪上令倡監搒舎人注以盆盛物戴於首故
以窶藪薦之楊惲傳䑕不容穴銜窶藪其實窶藪不盡
皆寄生(搒音/彭)
　　　雕苽(苽音/孤)
說文雕一名蔣今所食茭苗米也初生苗謂之茭白中
心生薹如藕至秋如小兒臂可蒸食其中有黒㸃者謂
之茭鬱至後結實可炊為飯乃雕苽米也爾雅齧雕蓬
是也西京雜記作雕胡内則注作彫胡枚乗作安胡相
如傳作觚盧爾雅翼云江南人呼茭草刈以飼馬肥土
人謂之葑田其莖謂之苽書峙乃芻茭即此物又爾雅
茭牛蘄郭璞注今馬蘄葉細銳似芹可食本草注茭生
水澤中苗似鬼鍼花青白色子黄黒色似防風子皆是
物也但其名有異爾雅又兩言之耳
　　　芹獻葵傾
今人言芹獻非水芹乃馬芹也言葵傾非蜀葵乃葵菜
也芹獻說出嵇康野人美芹子韻㑹馬芹俗謂胡芹不
可食惟子香美可調羹飲若水芹則無子故知是馬芹
也葵傾說出左傳葵猶能衛其足說文葵菜也有紫白
莖二種常傾葉向日不令照其根若蜀葵蜀之言獨也
無附枝葉不能衛足故知是葵菜也
　　　天棘
杜詩天棘蔓青絲人多不識天棘為何物鄭樵以為栁
非是學林新編以為天門冬按博物志天門冬逆捋有
刺若葉滑者名絺體一名顛棘抱朴子天門冬在東嶽
名淫羊藿在中嶽名天門冬在西嶽名管松在北嶽名
無不愈在南嶽名百部在京陸山阜名顛棘二書所云
皆顛棘又按說文天顛也則顛棘即天棘也天棘即天
門冬也
　　　南燭
南燭日華子謂即烏飯草也本草圖經葉類苦楝而小
冬生紅子作穗謂之南天燭其種是木而似草又號南
燭葉可以染飯食之令人健即太極真人青精乾石􁀙
也根治誤吞銅鐵(􁀙音/訊)
　　　石南花
石南花即今白繡毬花本草注石南生石上葉似枇杷
但背無毛光而不皺正二月間開花冬含胎為苞一荑
五六苞一苞中十餘花一花六葉如椿花甚細碎淡白
緑色葉多於花既開惟見葉不見花花纔罷舊葉盡脫
漸生新者湖南北江湘皆有之此惟白繡毬花為然故
知為白繡毬花也
　　　菟葵燕麥
爾雅莃菟葵蘥燕麥本草注菟葵苗如石龍花白如梅
莖紫色煮汁極滑堪噉燕麥苗似小麥而弱實似穬麥
而細二者今在處有之
　　　菘芥蘆菔蔓菁(菘音松/菔音白)
菘今白菜也芥今辣菜也蘆菔今蘿蔔也一名葑蔓菁
即蕪菁也又名蕘本草圖經菘與蕪菁相類梗長葉不
光者為蕪菁梗短葉濶厚而肥痺者為菘衍義曰菘葉
似蕪菁緑色差淡其味微苦陶𨼆居曰芥似菘而有毛
味辛郭璞曰蘆菔蕪菁屬紫花大根又云蕪菁根細於
温菘而葉似菘此說四物之最精者也菘謂之白菜者
以白菘得名蘆菔謂之温菘又謂之紫色菘一曰大芥
爾雅疏謂葑也須也蕪菁也蔓菁也飱蕪也蕘也芥也
七者一物也夫葑與蘆菔一物蕪菁蔓菁蕘一物芥一
物須飱蕪郭璞謂似羊蹄葉細味酢與四物又不類當
别一物疏殆未之辨與
　　　稂莠(稂音郎/莠音酉)
爾雅疏稂一名童梁陸璣云禾秀為穗不成則嶷然謂
之童梁爾雅翼莠似稷而無實今狗尾草一名葽詩注
物成自秀葽始
　　　胡麻戎菽
胡麻似脂麻而大胡麻稭短而圓一名藤苰脂麻稭長
而方一名苣蕂皆可壓油古以為飯鄭司農以居五穀
之首今脂麻南北皆有胡麻惟陜西近邊一帶有之云
種出大宛故得胡名戎菽即今黄黒大豆大者曰菽小
者曰荅古以為粥鄭司農以居五穀之一或以種出山
戎得戎名一曰戎大也戎菽猶言大豆也對小者荅而
言
　　　茶即荼
嘗考茶即荼也說文荼从艸余聲有二音一鉏加切一
同都切有四義一苦苣霜後可食詩誰謂荼苦是也一
委葉布地而生花黄如菊𫝊秦網密於秋荼是也三苑
秀其穗色白詩有女如荼是也四苦荼茗也爾雅檟苦
荼郭璞曰樹如梔子冬生葉可煮為羹飲本草苦荼能
去脂使人不睡是也後人視苦苣委葉苑秀為惡草作
荼作同都切視茗為嘉木妄作茶作鉏加切於是有荼
字又有茶字不知茶非正文也陸羽荼經曰其字或从
艸或从木或艸木并从艸者荼正文也艸木并者旁从
木作􁓎也巴南人曰椵􁓎俗以上从艸下从木作茶亦
曰木并不知下余聲非从木也
　　　松柏
松南土為多北鮮唯塞上者為尤大柏南北皆有之身
曲而葉直者松葉曲而身直者柏爾雅樅松葉柏身檜
柏葉松身樅葉與身俱直檜葉與身俱曲也埤雅樅直
而從檜曲而㑹柏木理堅緻美於松樅又美於柏尸子
云松柏之䑕不知堂密之有美樅今塞上大者或即樅
與古以為太廟梁材者也
　　　橘柚(柚音/宥)
橘今黄柑也劉晏𫝊江淮珍甘以味甘得名柑木銜馬
口俗借用耳柚大於橘皮薄而苦不可口犀中小瓣如
麥粒解之視橘不易敗汁少而微酸詩秦風有條列子
吳楚之國有大木其名為櫾皆謂柚也似橘而小如彈
丸者名楱似橘而大皮麄厚香美者名橙似柚而大如
盂皮厚二三寸中似枳食之少味者名椵一種皮似橙
狀如手指俗名佛手柑
　　　枏
爾雅梅枏夫梅之曰枏猶鯉之曰鱣也枏即楠本大木
木理細緻於豫章一名交讓木後人因爾雅梅枏之文遂
謂枏為梅雖許慎孫炎亦不復知有楠矣猶鱣本鱣鮪
大魚鯉亦謂之鱣不應遂謂鱣獨為鯉也
　　　楩梓豫章
古人稱美材曰楩梓豫章然四木鮮有辨之者楩蓋椿
屬爾雅棆楩屬說文棆母杶此可見為椿屬也梓今梓
木楸屬陸璣云楸之白色而生子者為梓正義云豫今
枕木章今樟木服䖍曰豫章生七年乃可知以枕樟初
生相似也
　　　女貞合歡
女貞一名萬年枝一名冬青江東人呼為凍生又訛為
粽心葉凌冬不凋堪染緋木理白文如象齒子赤如郁
李山海經秦山多貞木合歡一名夜合一名青裳北人
謂之馬纓花木似梧桐葉與皂莢槐等至暮而合五月
花開紅白色若絲茸然嵇康合歡蠲忿
　　　芧栗(芧音/序)
杜甫詩園收芧栗未全貧與山農詞歳暮鋤犁空傍壁
呼兒登山收橡栗意同芧栗即橡栗櫟木子也材善為
炭殻可以染子澁膓可禦歉歳莊子狙公賦芧即此物
一作杼莊子食杼栗一名栩詩集于包栩一名柞陸機
今柞櫟也一名棌相如傳棌椽不斵史記作采俗名皂
斗今刻本與讀者皆云芋栗芋為蹲鴟栗為莍蝟是二
物矣朱山人其富翁耶
　　　木蘭
世傳木蘭舟不知木蘭為何物陶𨼆居云似楠木皮甚
薄而味辛香相如傳注如椒而香可作面膏或云與桂
同或云桂中之一種玊篇欃木蘭也廣韻欃檀木别名
則木蘭其理與材堅緻故云似楠皮亦香故云似椒桂
　　　桐
陶𢎞景謂桐有四種青桐梧桐白桐岡桐青桐似梧桐
無子白桐與岡桐無異惟白桐有花子此不足據賈思
勰曰華而不實者曰白桐實而皮青者曰梧桐青白之
外復有岡桐即油桐也埤雅曰青桐即今梧桐白桐無
子材中琹瑟岡桐子大而有油二說為是則桐止三種
賈又曰白桐無子冬結似子者乃是明年之華房爾雅
所謂榮桐者也鄭氏曰諸桐惟白桐最大可為棺槨爾
雅所謂櫬梧者也注指櫬梧與榮桐木皆為梧桐非即
郭璞亦未辨況其他乎岡桐埤雅云桐性便濕不生於
岡反得岡名
　　　桂子
桂子如蓮實閩粤間多有之郭璞云桂花而不著子謂
白花者也埤雅桂黄花者著子謂在閩粤者也餘則否
　　　陽燧隂燧
周禮以夫遂取明火於日謂陽燧也淮南子方諸見月
則津而為水謂隂燧也廣韻陽檖木名一名赤羅檖與
燧同以其木謂之檖以其取火謂之燧今江浙間欏木
也與榆棗槐檀皆可取火淮南子注隂燧大蛤也說文
方石也諸珠也周禮注鏡謂之方諸韻㑹方諸鑑名由
淮南子注則方諸為蛤由說文則方諸為石與珠由周
禮注韻㑹則方諸為鏡珠胎于蛤孕月而生以取水氣
相感也鏡呵之則水出亦可取水以鏡故又謂之鐩
　　　崖蜜石蜜木蜜竹蜜波羅蜜
杜詩崖蜜亦易求注以為櫻桃南中八郡志窄甘蔗汁
曝成飲謂之石蜜詩註枳枸樹髙大似白楊有子著枝
端如指長數寸噉之甘美如飴八月熟亦名木蜜孔氏
六帖蜀中有竹蜜蜂好于野竹上結窠窠與蜜并紺色
甘倍于常蜜一統志安南有波羅蜜大如冬𤓰皮有軟
刺五六月熟味最甜香食能飽人
　　　唐棣
爾雅唐棣栘注似白楊江東呼夫栘陸璣疏云唐棣奥
李也一名雀梅陸佃云唐棣一名栘其華反而後合凡
木之華皆先合而後開惟此華先開而後合故曰偏其
反而
　　　沈速
本草沈香木類椿櫸多節皮幹俱朽心與節不壊者香
也色黒而沈水者為沈香半沈半浮為鷄骨香最粗者
為箋香酉陽雜俎一木四香根曰㫋檀節曰沈香花曰
鷄舌膠曰薫陸一名乳香丁香母亦謂之鷄舌伐樹而
得者名生結樹自朽而得者名熟結又曰伐樹去木而
得香者謂之生速樹仆於地木腐而香存者謂之熟速
葉廷珪香譜更不名速何樹或生速熟速即生結熟結
也速亦沈香與本產自異域鮮的名以其沈水謂之沈
香以其自腐謂之熟結速又熟音之譌也
　　　木芍藥木芙蓉
牡丹唐人謂之木芍藥李白序開元中禁中初種木芍
藥謂牡丹也拒霜唐人謂之木芙蓉栁宗元詩嘉木開
芙蓉李白詩花盡木蓮開皆謂拒霜也
　　　樗櫟
韻㑹樗似椿北人呼山椿江東呼虎目葉脫處有痕如
摴蒲子又如眼目故名材易大而不中器用今臭椿是
爾雅櫟其實梂孫炎曰櫟實橡也有梂彚自裹木雖堅
而不堪充材今櫟炭木是
　　　茈
茈音子廣韻茈薑玊篇茈草作紫者非又音豺廣韻茈
胡作柴者非
　　　竹
竹類甚多本草所載惟䈽淡苦三竹而已按竹譜䈽音
斤其竹堅而促節體圓而質勁皮白如霜大者宜刺舩
細者可為笛淡竹肉薄節濶有粉南人以燒竹瀝者苦
竹有二種一種出江西及閩中本極麄大味殊苦不可
噉一種出江浙肉厚而葉長濶笋微有苦味俗呼甜苦
笋食品所最貴者不入藥
　　　嶰谷
吕氏春秋伶倫自大夏之西沅渝之隂取竹于嶰谷兩
節間注解脫也谷溝也取竹之無谷節者則嶰當作解
兩節間自無谷節故云取竹于解谷兩節間或以為地
名者非也
　　　蘄
郡志蘄香草也葉如蘼蕪即今之芹菜此說非蓋因廣
韻蘄通作芹之說而誤也廣韻謂古文作蘄後通作芹
如云馬蘄馬芹非謂蘄即芹也芹楚葵莖潔白有節其
氣芬香可食蘄一名茝一名蘼蕪爾雅蘄茝蘼蕪郭璞
云香草葉小如萎狀淮南子云似蛇床邢昺云芎藭苗
也本草芎藭其葉名蘼蕪圖經蘼蕪一名蘄即楚詞所
謂江離也楚謂之蘺晉謂之虈齊謂之茝諸說甚明何
得謂之芹也陶𢎞景云芎藭出厯陽者節大莖細狀如
馬銜謂之馬銜芎藭因謂馬銜為蘄三都賦結駟方蘄
此亦可證吾郡之得名以此管子曰五沃之土生蘼蕪
蘄在荆域中亦沃土與說文江夏有蘄春亭前漢志江
夏郡有蘄春縣蘄在秦為亭在漢髙析南郡置江夏郡
始為縣也又薜名山蘄又名白蘄茭名牛蘄又名馬蘄
而白芷一名茝是以混而莫辨也(茝音齒又昌亥切虈/音梟芎音熊藭音窮)
(芷音/止)
　　　離離
詩彼黍離離說文釋䅻引詩彼黍䅻䅻長沙人謂禾把
曰䅻詩作離離與說文作䅻䅻俱非是按集韻穲穲黍
稷行列也當作彼黍穲穲
　
　
　
　
　
　
　
　
　
　
　
　名義考卷九
欽定四庫全書
　名義考卷十目録
　　物部
　　　鳯　　　　　　　　五鳩
　　　九雇　　　　　　　鯤鵬
　　　烏　　　　　　　　鵙鶷􁈁
　　　黄鸝　　　　　　　鸒
　　　鵜　　　　　　　　雉
　　　鵫鴩　　　　　　　鷊
　　　鳥隹　　　　　　　鳥䑕
　　　三臭　　　　　　　龍
　　　鱗之而　　　　　　騶虞斗牛螭虎
　　　風馬牛　　　　　　天禄辟邪
　　　角甪　　　　　　　牛溲馬勃
　　　太牢少牢一牢五牲八珍　犗騬􁙿羯
　　　魚須　　　　　　　飛魚白澤
　　　邛邛岠虚　　　　　獬豸鸂鶒
　　　象鼻鱷尾　　　　　豭豝
　　　鱣鮪　　　　　　　鮆鱖
　　　鮞䲊　　　　　　　蛤四蜃二
　　　蛤蠯　　　　　　　觜蠵贔屭
　　　鼃黽　　　　　　　馬螘
　　　青蚨海月　　　　　麛
　　　馬頭娘　　　　　　狼戾很戾
　　　決明螵蛸各二　　　䗁蟢
　　　蜥蜴蝘蜓　　　　　𤨏􁫖水母
　　　蝍蛆蜈蚣蚿　　　　鷄尸蚌兩
　　　桂蠧　　　　　　　鎻陽五靈脂紫稍花
　　　音聲木鸂鶒灘　　　螽
　　　皮革　　　　　　　十四物取義
　　　鴟鴞
欽定四庫全書
　名義考卷十　　　　　　　明　周祈　撰
　　物部
　　　鳯
鳯神鳥也朋鵬皆古鳯字其雌曰凰一名鶠爾雅鳯曰
鶠一名鶉南方七㝛鶉是也漢蔡衡曰凡鳥象鳯者有
五多赤色者鳯多青色者鸞多黄色者鵷多紫色者鷟
多白色者鵠蓋鳯五色備舉總言之謂之鳯就其中赤
多者獨得鳯名故曰朱鳯或曰丹鳯又曰朱雀鸞也鵷
也鷟也鵠也四者皆鳯也其色小異古謂鸞曰青鸞是
矣鵷曰鵷鶵鷟曰鸑鷟鵠曰鴻鵠皆不言色惟鵠又曰
黄鵠楚辭寧與黄鵠比翼乎漢始元元年黄鵠下建章
宫雖言色而非白大抵皆鳯類而稱名或異也今人知
鳯不常有而不知鸞鵷鷟鵠亦不常有乃謂某為鸞為
鵠妄矣
　　　五鳩
左傳郯子五鳩祝鳩鴡鳩鳲鳩鷞鳩鶻鳩爾雅隹其鳺
鴀疏云祝鳩也今水鳧是鳥之謹愿與波上下者詩詁
鴡鳩王鴡也王鴡鶗鴂也今杜䳌是秋則為鶚春復為
杜䳌月令鷹化為鳩者此也方其為杜䳌居幽閒逺人
之地故曰在河之洲及為鶚則能摶擊故曰摯莊子誤
以為布穀爾雅鳲鳩鴶鵴今布穀是牝牡飛鳴以翼相
排居鵲之成巢有均一之徳鷞鳩杜云鷹是爾雅謂之
鶆鳩鶆蓋鷞字之誤鶻鳩杜云鶻鵃也一名鶌鳩今鷓
鴣是其聲軥輈故謂之鵃陸璣以為斑鳩非五鳩之外
如鴿而灰色者曰鵓鳩天晴則呼其牝雨則逐之常聞
其聲又曰鳴鳩似鵓鳩而大有繡項者曰斑鳩(隹音錐/鳺音扶)
(鴀音浮鴶音甲鵴音局/鶻音骨鵃音昭鵓音勃)
　　　九雇(雇音/户)
左傳帝少昊以鳥名官有九雇為九農正說文九雇農
桑候鳥雇民不淫者也春雇鳻鶞夏雇竊𤣥秋雇竊藍
冬雇竊黄棘雇竊丹行雇唶唶宵雇嘖嘖桑雇竊脂老
雇鷃蔡邕獨斷曰春扈氏趣民耕種夏扈氏趣民芸除
秋扈氏趣民收斂冬扈氏趣民蓋藏棘扈氏掌民百果
行扈氏晝為民驅鳥宵扈氏夜為民驅獸桑扈氏趣民
養蠶老扈氏趣民收麥九雇有名而不知為何鳥按直
音鳻鶞鸎也禽經竊𤣥曰鵰廣韻鷃鴽屬則春雇為黄
鸝夏雇為鵰老雇似䳺餘無可考郭璞曰竊淺也竊藍
謂毛羽淺青竊黄竊丹竊脂猶淺黄淺赤淺白也一曰
竊脂以盜脂膏而食得名唶唶嘖嘖其聲也(鳻音分鶞/音春鸝音)
(梨/)
　　　鯤鵬
自有北𡨕篇人疑天壤間有鯤鵬焉若不得見不知無
所謂鯤鵬者鯤魚子國語禁鯤鮞鵬古文鳯字鯤雖有
而未成魚鵬不常有莊子蓋寓言耳郭象曰鯤鵬之實
未詳象固疑之矣諸韻書訓鯤為大魚阮宣子大鵬讃
李白大鵬賦皆濫觴於北𡨕篇也
　　　烏
烏即鴉鴉與雅同猶鷄與雞無異也韓文魚魚雅雅是
已小爾雅謂鵯鶋為雅烏失之複雅正之雅本作疋古
文大疋小疋爾疋是已後人借作雅今人止知烏為鴉
雅則語下切為大小雅疋則僻吉切為倍兩之疋矣
　　　鵙鶷􁈁
爾雅鵙伯勞也郭璞曰似鶷􁈁而大左傳鵙伯趙氏說
文鵙博勞也曰鵙曰伯勞曰伯趙曰博勞不省為何物
服䖍曰鵜鴂一名鵙博雅鶗鴂子規也知子規而鵙與
伯勞伯趙博勞皆可知矣第服䖍所謂鵜鴂博雅所謂
鶗鴂皆譌也子規本作􁀙鳺􁀙从􁂛音子从弟乃鵜鶘
之鵜从是乃鶗鵳之鶗鳺从夫音規从夬乃鸋鴂之鴂
鵜鶘為淘河鸋鴂為巧婦二鳥與子規迥别鶗鵳為鶚
又子規所化者焉有一鳥而借三鳥以為名也厯書子
作秭集韻規作􁖣意自可見離騷恐鵜鴂之先鳴兮亦
當作恐􁀙鳺之先鳴兮為是非屈子之誤乃傳寫譌耳
蓋鵙一名􁀙鳺􁀙鳺亦作子巂又作鷤䳏通借作子規
猶贔屭之借作臂係也􁀙鳺即郯子所謂鴡鳩一名杜
宇又名杜䳌莫春始鳴夜啼達旦血漬草木至秋化為
鶚仲春復化為􁀙鳺春鳴百草芳秋鳴百草死先鳴恐
其未秋即化而鳴也其曰賊害之鳥與應隂氣之動者
皆謂化為鶚時也詩七月鳴鵙七月已化為鶚復曰鵙
者本始言之也字林云鶷􁈁似伯勞而小即今八哥鳥
或呼八八者鶷胡八切􁈁牙八切因切音而曰八八也
或呼八葛者􁈁从葛上以切音下以所以也葛又轉而
為哥由不識二字故也鶷􁈁一名鸜鵒陸佃云鸜鵒似
鵙而有幘今鸜鵒黒而有幘子規黒而無幘鸜鵒視子
規而小子規視鸜鵒而大二鳥始辨矣韻㑹并鶷􁈁字
亦不載非以其不知而畧乎據字義而言博鮮不誤矣
(鵜鶗俱音/提鸋音寜)
　　　黄鸝
黄鸝之鸝本作離猶烏鴉之鴉本作雅後人以離為離
别别作鸝字猶以雅為雅頌别作鴉字說文離黄倉庚
也以是鳥黧黒而黄因名離黄庚金黄也倉與蒼同亦
黧黒也猶黧首謂之蒼生故曰離黄倉庚也俗呼黄離
留或謂之黄栗留栗離之訛也一名商庚商倉之訛也
或又謂之鵹黄一名楚雀一名摶黍今所謂黄鶯也
　　　鸒
錢氏曰詩弁彼鸒斯孔疏曰此鳥名鸒而云斯者語辭
猶蓼彼蕭斯菀彼栁斯以劉孝標之博學而類苑鳥部
乃立鸒斯目是不精也此說是矣爾雅鸒斯鵯鶋不獨
類苑也釋名鸒􁌺鵯鶋則又以斯从鳥矣若然則螽斯
之斯當从虫鹿斯之斯當从鹿寧有是理乎
　　　鵜
陸璣云鵜水鳥形如鶚而極大喙長尺餘頷下胡大如
數升囊小澤中便羣共抒水滿其胡棄之令水渇魚見
乃共食之俗名淘河一名鵜鶘以頷下有胡也一名鴮
鸅以渇澤食魚也郭璞作洿澤為是亦淘河意不知胡
何以加鳥作鶘洿澤何以去水並从鳥作鴮鸅也爾雅
亦莫之辨然則鵜其名胡其形淘河洿澤鵜之用則然
矣
　　　雉
爾雅鷂雉青質五彩鷮雉長尾走且鳴鳪雉黄色鳴自
呼鷩雉似山鷄而小冠背毛黄腹下赤項緑鸐雉長尾
者雗雉今白鵫也鷂鷮鳪其為禽不可辨鷩即今錦鷄
鸐即今野鷄雗即今白鷴鷩尚書所謂華蟲廣韻鷩即
今鵕䴊也南越志鵕䴊山鷄也今錦鷄冠背黄腹赤項
緑為山鷄無疑曰似誤也華蟲唐虞以為十二章鷩周
以為冕鵕䴊漢以為侍中冠錦鷄今以為一品服是知
錦鷄山鷄鵕䴊華蟲鷩一也鸐一名翬王后之服以為
飾周禮褘衣畫翬者是也亦作翟書羽畎夏翟又作狄
周禮褕狄又南方曰□東方曰鶅北方曰鵗西方曰鷷
皆翟也因地異名鷂鷮鳪或亦皆翟也色微不同耳又
西京雜記南越王獻髙帝白鷴黒鷴各一隻黒鷴疑即
爾雅所謂秩秩如雉而黒在海中山上者雉之種類實
䌓要以羽毛見重亦因色而異名故古人服物多用之為
飾(鷂音揺鷮音驕鳪音撲鷩音别鸐音狄雗音汗鵫音罩/䴊音倪翬禕俱音揮□音儔鶅音緇鵗音希鷷音尊)
　　　鵫鴩(鵫音罩/鴩音秩)
楊用脩曰後周皇后服制受繭則服鷩衣聴女教則服
鵫衣歸寧則服鴩衣鵫鴩字惟見此蓋蘇綽所制也用
脩其亦未讀爾雅耶爾雅秩秩海雉雗雉鵫雉郭璞云
秩秩似雉而黒鵫雉今白鵫也是鵫鴩已見爾雅但鴩
作秩古字通用廣韻鴩讀若益餔豉鳥未知即秩秩否
而云鵫鴩惟見此已非是又云蘇綽所制尤非
　　　鷊(鷊音/逆)
說文鷊鶃也春秋傳六鶃退飛一作六鷁廣韻鶂水鳥
亦作鶃鷁鷊是知鷊也鶃也鶂也鷁也四者一鳥也按字
書鶂水鳥九頭博物志鶂雌雄相視則孕莊子鶂相視眸
子不運而風化然則果何鳥也裴瑜注爾雅云鶬麋鴰
是九頭鳥也孔子聞河上人鶬歌曰逆毛衰兮一身九
尾長兮逆當作鶂楊用脩曰鬼車九頭鳥也白澤圖謂
之蒼鸆帝嚳書謂之逆鶬逆亦當作鶂是知鶂即鶬鴰
鶬鴰即鬼車蓋鵂鶹類也爾雅鷊綬鳥埤雅綬鳥大如
鸜鵒有時吐物長數寸古今注綬鳥行必逺草木慮觸
其嗉倦㳺録吐綬一名真珠鷄遇晴日先出兩肉角然
後徐舒其綬踰時歛於嗉下爾雅誤以綬鳥釋鷊陸佃
諸人因名生義皆未得其實也予謂吐綬當是鷩古者
盭綬緑色施於左肩以佩印鷩郭璞云冠背毛黄腹下
赤項緑細辨之冠下别有毛黄而黒文長足覆項及肩
仰則緑盡韜俯則綠漸舒若吐綬然是知吐綬乃鷩非
鷊也劉禹錫吐綬鳥詩朱鳥星精鍾異氣鷩為赤雉故
云朱鳥王介甫錦鷄詩天日晴明聊一吐鷩一名錦鷄
吐謂吐綬質之二詩可信
　　　鳥隹(隹音/錐)
說文禽長尾者曰鳥短尾者曰隹尾莫長於鳯故鳯从
鳥莫短於寉故寉以隹亦有不盡然者雉尾本長而从
隹鵜尾本短而从鳥有兩从者雅或从隹或从鳥鷄或
从鳥或从隹有並从者鵻既从鳥又从隹鷹既从隹又
从鳥然鵻隹聲鷹膺省也寉本从冂从隹加鳥作鶴者
俗文也(冂音坰/義同)
　　　鳥䑕
禹貢導渭自鳥䑕同穴爾雅鳥䑕同穴其鳥為鵌其䑕
為鼵注鼵如人家䑕而短尾鵌似鵽而小黄黒色共處一
穴山以是得名在今臨洮渭源縣南俗名青雀山(鵌音/徒鼵)
(音突鵽/音奪)
　　　三臭
爾雅鳥曰臭注張兩翼也論語三臭而作謂雉張兩翼
臭臭者三遂舉去於上文色斯舉矣意實相應劉聘君
亦主此說不知朱子何以不取也
　　　龍
廣雅云有鱗曰蛟龍有翼曰應龍有角曰虯龍無角曰
螭龍未升天曰蟠龍其言若辨而實非也按說文龍从
肉童省聲□象肉飛之形何有於翼也龍時飛則飛時
濳則濳蟠非定稱也說文蛟龍屬無角曰蛟虯龍子無
角者螭若龍無角而黄北方謂之土螻蛟則謂之蛟虯
則謂之虯螭則謂之螭不可言蛟龍虯龍螭龍也亦猶
謂螣為螣蛇也埤雅螣龍類將亦可謂螣龍哉
　　　鱗之而
考工記凡攫閷援簭之類必深其𤓰出其目作其鱗之
而鄭注謂筍虡之獸也之而頰􁍼也按頰面旁􁍼頭秃
無髮義本不相承以訓之而似未得且之語助亦不當
以之而為句許慎云而頰毛也後又从彡作耏鱗謂龍
蛇也蓋筍虡之獸刻為龍蛇之狀閷與殺同簭與噬同
言其狀飛動可畏攫著而欲殺援攬而欲噬如此者必
深入其𤓰突出其目振起其頰毛也(虡音巨􁍼音哭彡/音杉耏音而攫音)
(夹/)
　　　騶虞斗牛螭虎
相傳物象有騶虞有斗牛有螭虎而今皆亡之騶虞見
詩漢儒以為義獸合四靈以配五行其說誣罔歐陽脩
引賈誼新書亦既辨之矣戴植謂天子田獵七騶虞虞
人也言文王田獵雖騶從與虞人之賤皆有仁心故嘆
美之也至斗牛螭虎别無考見即其形狀斗牛似龍而
觩角螭虎似龍而岐尾乃知所謂斗牛者天文北宫七
㝛斗牛也埤雅云虚危以前象蛇蛇體似龍故以為人
臣最尊貴之服所謂螭虎者傳譌也蔡邕獨斷曰天子
璽以玉螭虎紐衞宏曰秦以前皆以金玉為印龍虎紐
邕謂或螭或虎宏謂或龍或虎非謂螭虎一物也螭若
龍無角而黄亦非岐尾岐尾者蜼也(蜼音/壘)
　　　風馬牛
左傳唯是風馬牛不相及也服䖍曰馬牛風逸是未界
之末事喻不相干也此訓亦未為得俞文豹曰牛馬見
風則走牛喜順風馬喜逆風南風則牛南而馬北北風
則牛北而馬南相去遂逺正如楚處南海齊處北海也
故曰不相及
　　　天禄辟邪
西域傳烏弋山離國有桃拔一名符拔似鹿長尾一角
者為天禄兩角者為辟邪予謂桃拔符拔當作桃祓符
祓以是獸能祓除不祥也祓誤作拔曰桃曰符者猶度
朔山桃梗之意祓除不祥故謂之辟邪永綏百禄故謂
之天禄漢立天禄于閣門古人置辟邪於步摇上南陽
宗資碑旁有兩石獸一曰天禄一曰辟邪皆取祓除永
綏之意一統志忽魯謨斯國產福禄似驢而花文可愛
即天禄也今元旦賜近臣福禄獅子亦其遺與
　　　角甪
說文角作□古岳切獸角也象形角與刀魚相似崔偓
佺云角从刀作角音覺頭骨上出也甪以一㸃一丿作
□音鹿無訓廣韻甪獸角挺番陽董敬菴饒雙峯皆云
甪鳥咮骨也咮即喙也予按說文與崔偓佺所云互有
得失說文角象形予謂甪亦象形角本作□上象頭骨
有岐下象骨文甪亦當作□上象咮骨直而銳下亦象
骨文訓角為刀魚相似以刀訓甪為獸角挺及从一㸃
一丿者俱非也甪為鳥咮骨其說始見於董饒二氏最
為得之廣韻觜鳥喙也此甪為觜㑹意詩誰謂雀無甪
何以穿我屋言雀有甪而能穿屋也漢書予之齒者去
其甪言獸有齒無咮骨也顔師古以牛無上齒為訓非
是詩與漢書皆當作鹿音讀(偓音握佺音詮丿音撇咮/音晝喙音誨角音覺甪音)
(鹿/)
　　　牛溲馬勃(溲音/小)
牛溲牛溺也本草黄犍牛鳥牯牛溺主水腫馬勃菌也
本草注俗呼馬氣勃紫色虚軟狀如狗肺彈之粉出生
濕地及腐木上主惡瘡(溺音/尿)
　　　太牢少牢一牢五牲八珍
太牢牛也少牢羊也一牢牛羊豕也五牲麋鹿麕狼兔
也八珍牛羊麋鹿麕豕狗狼也
　　　犗騬􁙿羯(犗音介騬音呈/􁙿音堅羯音掲)
說文犗騬牛也騬犗馬也羯羊牯犗也廣韻􁙿犗牛人
多未喻増韻凡畜健强者皆為犗唐郭崇韜謂魏王繼
岌曰騬馬亦不可乗是以不馴為義按漢陳宫傳宫刑
或云犗刑廣韻㓺以刀去牛勢也或作􁙿則犗也騬也
􁙿也羯也皆馬牛羊去勢之名說文廣韻得之(㓺音堅/羯音結)
　　　魚須(須音/斑)
玉藻笏大夫以魚須文竹士竹本象可也馮鑑云大夫
用魚鬚文士以竹誤以須為鬚於文字下又去竹字以
文士連讀史繩祖辨之是矣即本註亦未為得崔云用
文竹及魚斑也隠義云以魚須飾文竹之邊且亦未明
為何物按廣韻魚獸名陸機云魚獸似豬出東海肉背
有斑文肉雖乾每潮至及將雨毛皆起是大夫笏以竹
為質以魚斑飾之士則竹而已故曰本象魚斑不獨以
飾笏古以為箭室詩象弭魚服是也又以為旗吳都賦
旗魚須子虚賦靡魚須之撓㫋是也
　　　飛魚白澤
飛魚􁰀也山海經秦器之山淮水出焉是多􁰀魚鳥翼
蒼文白首赤喙群飛海上常有大風爾雅翼􁰀長尺許
翅與尾齊一名飛魚白澤貘也說文貘似熊而黄黒色白
居易貘屏賛象鼻犀目牛尾虎足寢其皮辟濕圖其形辟
邪徐氏謂即白澤也
　　　邛邛岠虚
爾雅西方有比肩獸焉與邛邛岠虚比為邛邛岠虚齧甘
草即有難邛邛岠虚負而走其名謂之蟨吕氏春秋北方
有獸其名為蟨䑕前而兔後趨則頓走則顛邛邛岠虚䑕
後而兔前髙不得取甘草故須蟨食之孔叢子蟨得甘草
必齧以遺蛩蛩駏驉二獸見人來必負蟨以走爾雅與吕
氏春秋作邛邛岠虚孔叢子作蛩蛩駏驉其說有無不可
知子虚賦注邛邛青獸如馬距虚似驘而小岠又作距今
驢父馬母生曰駏或即岠虚也邛邛或亦此類與
　　　獬豸鸂鶒
今制品官服色法官服獬豸七品官服鸂鶒而鸂鶒又諫
垣獨服之說文獬豸似山羊一角古者決獄令觸不直者
埤雅鸂鶒性食短狐蓋鳥之勑邪逐害者法官與諫垣上
則弼違下則癉惡有觸不直勑邪逐害之義故服之脫有
不然是仗馬是窮竒矣
　　　象鼻鱷尾
虞衡志象頭不可俯頸不可回口隠於頤去地尚逺以鼻為用
一軀之力皆在鼻將行先以鼻柱地鼻端甚深可以開闔取
物中有小肉夾雖芥子亦可拾每取物就爪甲擊去泥垢
而後捲以入口飲水亦以鼻吸嶺表異物志鱷形如鼉喙長
半其身牙如鋸尾有二鈎極利遇鹿豕以尾㦸之以食生卵
甚多或為魚鼉其為鱷不過一二象食以鼻鱷食以尾物類
之異者也象孕五年乃乳鱷生卵為魚鼉天不欲其類繁也
　　　豭豝(猳音加/豝音巴)
說文豭牡豕也左傳盍反吾艾豭豭音轉為牙又轉為假
俗謂牙猪假肉也稱假者今武昌稱牙者所至皆然說文
豝牝豕也詩一發五豝南人謂餈曰巴北人謂女隂曰巴
南人有音而無字作粑者俗也北人取義於牝故每聞南
人言輒盧胡
　　　鱣鮪
詩鱣鮪發發鱣今海東黄魚俗作鰉鮪一名鱏俗作鱘
郭璞曰鱣大魚似鱏而短鼻口在頷下體有斜行甲肉
黄大者長二三丈鮪鱣屬大者名王鮪小者叔鮪似鱣
而青黒頭小而尖似鐵兜鍪陸璣曰鮪身形似龍周洛
曰鮪出鞏山穴中三月遡河流上能度龍門則為龍是
化龍者鱣鮪也俗謂鯉化龍因鯉亦謂之鱣故譌也字
說云龍八十一鱗能變者也鯉三十六鱗雖無變而有
理者也無變又豈能化
　　　鮆鱖(鮆在禮切/鱖居衛切)
漢貨殖傳鮐鮆千斤說文鮆刀魚也飲而不食俗作鰶
韻書無鰶字唐人詩桃花流水鱖魚肥爾雅翼鱖魚有
肚能嚼者廣韻大口細鱗有斑文一名婢魚訛作鱀鱀
鼻在額上似鱏
　　　鮞䲊(鮞音而/䲊音妥)
說文鮞魚子也䲊魚子生者也鮞是子之在胎者䲊是
子之散泊在草者
　　　蛤四蜃二(蜃音/矧)
蛤蜯也亦曰蜆又曰珧狹而長者曰蠯附石而生者曰
蠣又曰蠔海蛤蚶也亦曰魁陸圓而厚外有理縱横山
蛤石鱗魚也似蝦蟆而大身長黒色無痱癗三者皆可
食蛤蚧似守宫而大長四五寸尾與身等可入藥蜃車
螯也似蛤而大其甲可為器煆之以為灰禮鬯人職四
方山川用蜃器㡛氏淫之以蜃謂薄粉之也又蜃似蛟
而無足天官書海旁蜃氣象樓臺謂之海市者此也(珧/音)
(揺蠯音排痱音肺瘤音疊/㡛音荒贔音被屭音戲)
　　　蛤蠯
今人或以紙或以繒重糊之以為書衣冠武履襯曰蛤
蠯不悟其義嘗閱韻書蛤蜃屬大曰蛤小曰蜆蠯蚌狹
而長者皆甲蟲也書之衣冠之武履之襯皆殻也殻甲
也借蛤蠯以名殻也北音呼歌排南人呼格簿皆蛤蠯
之訛也凡俗呼未嘗無字但人不察耳
　　　觜蠵贔屭(觜音咨蠵音兮/贔音被屭音戯)
觜蠵玉篇大龜也似瑇瑁而薄有文今龜同是也又西
方㝛名贔屭廣韻鼇也一曰雌鼇為贔今碑跗其像也
又作力貌楊孚嶺表異物賛係臂如龜生於海洲係臂
當作臂係即贔屭也楊用脩以臂係為海錯之名又以
贔屭為鴟吻之類殆猶未辨耳
　　　鼃黽(黽音/猛)
周禮蟈氏掌去鼃黽鼃即蛙說文蝦蟆屬長脚喜鳴色
青謂之青蛙一名田鷄又曰水鷄黽郭璞云蝦蟆屬似
青蛙大腹一名土鴨二者皆可食陶𢎞景云蝦蟆腹大
皮上多痱㿔不可食今但以取蟾酥一名螻蟈子名科
斗一名活東形圓有尾聞雷震則尾脫脚生爾雅鼀鼀
詹諸也其鳴詹諸其形鼀鼀詹諸作蟾蠩似蝦蟆居陸
地𤣥中記蟾蠩生角食之壽千歳尚書故實百越人以
蝦蟆為上味皮最佳謂之錦襖子非真蝦蟆蓋謂石鱗
魚耳石鱗魚似蝦蟆而大生石澗中此即所謂蛤所謂
鼀鼀所謂錦襖子者也生角又其異者耳(痱音肺㿔音/壘鼀音蔟或)
(作/􁉮)
　　　馬螘(螘與/蟻同)
爾雅蚍蜉大螘小者螘注大螘俗呼為馬蚍蜉大戴禮
注螘為𤣥駒毌以大螘馬小螘駒與或以馬善陣螘亦
善陣有似於馬故得馬名古今注謂人成蚊蚋馬成大
螘恐非
　　　青蚨海月
博雅􁗷􁖈魚伯青蚨也謝靈運詩挂席拾海月青蚨海
月二者皆水蟲也捜神記南海有蟲名􁀙蠋如蟬大辛
美可食其子如蠶種殺其母塗錢子塗貫用錢則自還
即青蚨也今閩廣所食龍虱是本草云海月南海水沫
所化煮時猶變為水似半月因以名之海蛤類也黄直
翁以為寳名誤矣
　　　麛
按麛鹿子也韻㑹凡獸子初生皆曰麛引韓愈猛虎行
子食赤豹麛誤矣羔小羊也北人罵人年少曰羔然則
羔亦豈人與麛為豹子借用耳
　　　馬頭娘
雲笈云黄帝元妃西陵氏始養蠶為絲禮記皇妃祭先
蠶西陵氏也周禮疏蠶為龍精與馬同氣禁原蠶為其
害馬也由雲笈與禮記則蠶祖為西陵氏黄帝妃也由
周禮疏則蠶馬之所視以為盛衰馬胎于蠶也古之可
見者如此圖經髙辛時蜀蠶女父為人所掠惟所乗馬
在母誓得父者娶以女馬振迅去得父還父違誓殺馬
曝其皮皮捲女飛去女化為蠶披馬皮謂之馬頭娘蜀
人祀以祈蠶曰娘者因西陵氏而譌也曰馬者因馬同
氣而譌也曰祀以祈蠶者托于皇妃祀先蠶之文也其
不經如此至有謂髙辛氏募得犬戎將吳將軍頭以少
女娶槃瓠皆此類也
　　　狼戾很戾(很下/懇切)
狼性多藉其草穢亂故曰狼藉曰狼貪又曰狼戾皆言
多也羊性很愈牽愈不進其曰很戾言不順從也狼从
犬良聲很从彳艮聲字相近而迥異今言不順從者乃
曰狼戾或曰貪很則失之矣(彳音/尺)
　　　決明螵蛸各二
石決明鰒也似蛤附石而生王莽所啗者菜決明芰也
葉黄銳赤華實如山茱萸屈到所嗜者桑螵蛸螳蜋子
螳蜋逢木便產唯桑上者為佳陶隠居以為得桑之津
氣也海螵蛸烏賊止背上一骨輕虚而白腹中血及膽
如墨本草以為生東海池澤者也
　　　䗁蟢(䗁音/豈)
廣韻䗁長足蟲也說文蠨蛸長股者一名長蚑詩疏長
䗁河内人謂之喜母著人衣當有親客至今產子牆壁
上䕶以白膜亦有足抱子行者俗謂之喜喜則䗁也西
京雜記蜘蛛集而百事喜陸賈云蟢子垂而百事喜李
徳裕云人將有喜兆垂於冠冕蜘蛛有三種一種布網
簷端一種絡幕草上俱蒼黒色一種小而微紅謂之蟢
蛛則蟢也郭璞以小蜘蛛長脚者為蠨蛸是猶未辨
　　　蜥蜴蝘蜓
說文在草曰蜥蜴在壁曰蝘蜓爾雅疏在草澤中者名
蠑螈蜥蜴在壁名蝘蜓守宫蜥蜴又名蛇醫又曰龍子
其色青紺長二三尺守宫又名蝎虎灰色大如指夷堅
志劉居中至嵩山嶺有大蜥蜴數百就水飲纔入口即
吐雹圓結如彈丸忽雷震彈丸皆失去故人用以禱雨
蜥蜴龍子理或然也顔師古曰守宫術家以器養之飼
以丹砂滿七斤擣治萬杵以㸃女子臂終身不滅有房
室之事則滅矣劉邠曰守宫生屋壁如守宫然故名之
何在防淫佚也邠此言是矣儒行篇宫牆垣也蝘蜓常
居牆垣之中若守然東方朔􁀙􁀙胍胍善縁壁是也
　　　𤨏􁫖水母
郭景純江賦𤨏􁫖腹蟹水母目鰕松陵集注𤨏􁫖似蜯
有一小蟹在腹中為𤨏􁫖出求食或不歸𤨏􁫖餒死淮
南人呼為蟹奴廣韻水母名􁈕形如羊胃無目以鰕為
目嶺表録水母腹下有物如絮謂之足而無口眼常有
數十鰕寄腹下捕者或遇之即沈乃是鰕有所見耳一
名䖳又名摴蒱魚又名海靼二物者亦異矣
　　　蝍蛆蜈蚣蚿
爾雅蒺藜蝍蛆郭璞云似蝗而大腹長角能食蛇腦莊
子蝍蛆甘帯是也埤雅蝍蛆蜈蚣今俗謂之百足魯連
子百足之蟲三斷不蹶是也韻㑹馬蚿蟲百足似蜈蚣
而小尤多脚不能毒人莊子蚿憐蛇是也按蒺藜茨也
爾雅以為蝍蛆不可曉或亦以果蠃為蒲盧之類郭璞
以蝍蛆似蝗非食蛇唯蜈蚣為然埤雅以為蜈蚣是廣
韻帶蛇别名亦非帯腦也中州人謂頭為腦帯莊子謂
甘帶即郭璞所謂食蛇腦也蜈蚣謂之百足蚿亦謂之
百足
　　　鷄尸蚌兩
史記蘇秦說韓宣惠王曰寧為鷄口無為牛後戰國䇿
作鷄尸牛從戰國䇿蘇代語趙惠王曰鷸曰今日不雨
明日不雨即有死蚌蚌亦謂鷸曰今日不出明日不出
即有死鷸陸農師讀雨作兩秦稱牛後者將激其怒而
從也史記為是鷸知天將雨鳥也雨即解去戰國䇿為
是
　　　桂蠧
漢成帝紀桂蠧花不實文帝紀賜尉佗書衣服使者獻
桂蠧一器東方朔七諫桂蠧不知所淹留兮大業拾遺
録桂蠧紫色有香噉之已隂痿之疾按桂蠧桂樹中蝎
蟲食桂味辛蜜漬之可食成帝紀桂蠧謂桂有蠧後三
言桂蠧皆指蝎蟲言此亦可見桂有實
　　　鎻陽五靈脂紫稍花
輟耕録韃靼田地野馬或與蛟龍交遺精入地乆之發
起如笋上豐下儉鱗甲櫛比筋脈連絡其形類男隂名
曰鎻陽五臺山有鳥名號寒蟲四足肉翅不能飛盛夏
文采絢爛自鳴曰鳯凰不如我深冬毛羽　落索然如
鷇雛又自鳴曰得過且過其糞五靈脂秇林伐山龍生
三卵一為吉吊上岸與鹿交或在水邊遺精流槎遇粘
裹浮木枝如蒲桃焉號紫稍花道樞謂之龍鹽如所云
則三物亦希有矣有或贗也
　　　音聲木鸂鶒灘
因話録唐尚書省南門有古槐垂隂甚廣相傳夜深聞
絲竹之音省中即有入相者謂之音聲木劇談録河南
府尹闕前臨大溪每僚佐有入臺則水中先有小灘漲
出牛僧孺為縣尉忽報灘出邑宰與同僚往觀之有老
吏云此必分司御史若是西臺灘上當有一雙鸂鶒俄
鸂鶒飛下不數日拜西臺御史由此則人之出處當有
定也
　　　螽
爾雅䘀螽蠜草螽負蠜蜤螽蚣蝑蟿螽螇蚸土螽蠰谿
厥類有五蠜蝗也一生八十一子或云九十九子信㝛
即飛周南螽斯是已負蠜大小長短如蝗奇音青色好
在茅草中因謂之草螽蚣蝑長而青色長角似股以股
鳴者也詩五月斯螽動股毛鄭誤以釋螽斯螇蚸似蚣
蝑而細長飛翅作聲蠰谿一名蚱蜢似蝗而小善跳䘀
或謂即草蟲因其多子故詩人取喻也(䘀音負蠜音/凡蜤音斯蚣)
(音嵩蝑音胥蟿/音契蚸音厯)
　　　皮革
生曰皮理之曰革柔之曰韋柔之不均謂之􁀙(􁀙音/虧)
　　　十四物取義
贔屭形似龜性好負重故用載碑螭􁀙形似獸性好望
故立屋角上徒牢形似龍而小性好吼有神力故懸於
鐘上憲章形似獸有威性好囚故立於獄門上饕餮性
好水故立於橋所蟋蜴形似獸鬼頭性好腥故用於刀
柄上􁀙􁀙形似龍性好風雨故用於殿脊上螭虎形似
龍性好文彩故立於碑首金猊形似獅性好火烟故立
於爐蓋上椒圖形似螺螄好閉口故立於門上今呼鼓
了非也虭蛥形似龍而小好立險故立於䕶杇上鰲魚
形似龍好吞火故立於屋脊上獸吻形似獅好食隂邪
故立於門鐶上金吾形似美人首魚尾有兩翼性通靈
不睡故用巡警見菽園雜記得之倪村民家雜録中必
博雅者有所采也其曰螭虎亦不免訛耳恐訛亦不止
此云
　　　鴟鴞
爾雅鴟鴞鸋鴂按鴟鴞惡鳥鸋鴂小鳥即鷦鷯也二鳥
本不同蓋誤也正名曰鴟鴞分言之或曰鴟或曰鴞又
或作梟有三種一種茅鴟似鷹而白有冠一名鵵一名
鵟今未知為何鳥一種恠鴟又分二種一似鷹性嗜䑕
俗名夜食鷹頭圓而有耳俗又名猫兒頭即鵂鶹也曰
角鴟曰鵋䳢曰鴝鵒曰訓狐曰姑獲皆其名也一似黄
鸝背有文如鋤雄鳴扛雌鳴孔俗名快扛即鵩也曰鶂曰
鶹離曰鬼車曰車截板曰九頭鳥皆其名也二鳥晝伏
夜見鳴則凶一種梟鴟又名土梟少好長醜大則食其
母日至捕磔之以頭挂木上因謂挂首為梟亦未詳其
形似或云即鵂鶹也
　
　
　
　
　
　
　
　
　
　
　
　
　
　
　
　名義考卷十
欽定四庫全書
　名義考卷十一目録
　　物部
　　　緼袍　　　　　　　褐寛博
　　　褧衣　　　　　　　端章甫
　　　冕服　　　　　　　冠幘
　　　導　　　　　　　　履舄
　　　韍韠韐　　　　　　珮
　　　帔　　　　　　　　褘褕
　　　副編次　　　　　　綦緤韈縢
　　　絲綸綍　　　　　　綬
　　　魚袋　　　　　　　犀比犀毗
　　　紗縠綾綺　　　　　六珈六服
　　　襦　　　　　　　　半臂背子
　　　重襺重繭　　　　　褦襶
　　　裨冕副褘　　　　　裼襲
　　　布稱升　　　　　　𤣥纁
　　　袒絻　　　　　　　帢鞮幱
　　　窮袴犢鼻褌　　　　匹特
　　　端匹　　　　　　　圭璧
　　　瑶瓊玖碧藍　　　　錢
　　　開通元寳　　　　　傳國璽劈正斧
　　　五金一金　　　　　塗金襄金
　　　錙銖　　　　　　　縮酒莤酒
　　　案酒下飯　　　　　母母𤓰刺屈膝叵羅
　　　瑟瑟　　　　　　　刀斗
欽定四庫全書
　名義考卷十一　　　　　　明　周祈　撰
　　物部
　　　緼袍
玉藻纊為襺緼為袍注纊新綿緼舊絮廣韻繹繭為絲
不繅為綿繅餘為絮以蠶繭繹而出之曰繅繅之所累
曰絲以為黼黻文章不繅而成之曰綿書纎纊莊子洴
澼絖是也以禇襺繅餘為絮繭内衣護蛹者與其外膜
雜為之易繻有衣袽是也以禇袍襺春秋傳所謂重襺
衣之貴者袍即論語所謂緼袍衣之賤者貧者又不可
得絮於是雜用枲禇枲􁪪也以禇袍亦曰緼袍編而為
粗短衣即孟子所謂褐寛博以為禪縠以行道禦塵即
詩所謂褧衣記所謂絅師古曰以綿裝衣曰禇論語注
作著(襺音簡繅音騷絖與/纊同􁪪褧絅俱音頃)
　　　褐寛博
褐說文編枲鞿也馬絡頭也亦謂之馬衣賤者編枲為
衣寛大有似於鞿故曰褐寛博毛布以禦寒何取於寛
博哉今士子出身曰釋褐言去賤而將貴也若毛布則
罽也亦謂之□其字从毛康成杜預諸人皆誤釋(罽音/計褐)
(音/曷)
　　　褧衣
褧說文􁪪也爾雅翼􁪪葉似苧而薄今人績為布以為
衣不重曰禪穀詩衣錦褧衣是也亦作絅玉藻禪為絅
中庸衣錦尚絅通作顈士昏禮女從者畢袗𤣥袗顈黼
雜記三年之喪既顈又作景儀禮婦乗以几姆加景乃
驅絅顈景褧通皆嫁時在途禦塵之衣也
　　　端章甫
端與𤣥端即緇布衣古者卿士聴朝之服以其正幅不
衺殺故曰端章甫視毋追其飾漸大故曰章甫亦以緇
布為之所謂𤣥冠也(毋音牟/追音堆)
　　　冕服
黄帝垂衣裳有冕服虞舜觀古人之象日月星辰山龍
華蟲作㑹宗彞藻火粉米黼黻絺繡有十二章之制周
去三辰為旂常九章自山龍而下謂之衮冕龍阿曲也
七章自華蟲而下謂之鷩冕鷩朱雉即華蟲也五章自宗
彞而下無火謂之毳冕虎蜼毛縟也三章粉米黼黻謂
之希冕所存者少也一章唯黻而已曰元冕衣𤣥也此
皆自服而言曰冕者以服得名也非冕之上有龍與鷩
等也衮冕十二旒王大祀朝覲服之上公九旒鷩冕九
旒王祀先公饗射服之王三公八旒侯伯七旒毳冕七
旒王四望服之王之孤卿六旒子男五旒希冕五旒王
祭社稷五祀服之王之大夫諸侯之孤各四旒元冕三
旒王祭群小祀服之諸侯之公三旒再命大夫二旒一
命大夫一旒王之五冕旒有多寡每旒玉皆十二無増
損也上公以下毎旒玉數如其旒數尊卑之等也是冕
之與服君臣所共惟冕前後垂旒則逓減耳故臣下之
冕總謂之禆冕說文曰冕者大夫以上冠也玉藻注冕
以板為之師古注五冕之板廣八寸長六寸前圓後方
有綖綖用三十升布染黄覆冕上出冕前後而垂有紘
紘冠卷也有紞即黈纊以黄綿為圜懸冕兩旁塞耳者
下繋玉瑱謂之珥有繅繅合五采絲為繩垂於綖之前
後以結玉有就就成也一玉為一成結之不相棄也周
制如此秦服袀元漢冠竹皮因陋就簡古製隳廢此賈
生有易服色之請班固不志輿服也(絺音紙/黈音陡)
　　　冠幘
說文冠絭也所以絭髮又曰髮有巾曰幘夏之冠曰毋
追追猶堆也商曰章甫漸章著也周曰委貌委曲有貌
也並以緇布為之故曰緇布冠又曰𤣥冠輿服志委貌
與皮弁同制長七寸髙四寸前髙廣後卑銳但皮弁以
鹿皮耳古冠制雖不可詳今羽流束髮者大畧近之趙
惠文冠以冠如蟬翼猶古之鷩冕一名鵕䴊冠一名鶡
冠謂之武弁鵕䴊鶡勇而有介今勲臣籠巾挿鵰羽其
遺意楚獬豸冠以獲獬豸得名後有鐵柱又曰柱後謂
之法冠今憲臣冠加獬豸於上亦其遺意也唐翼善冠
太宗采古制自服之(闕/)今乗輿常服亦名翼善冠或唐
制也其他冠名尚多制不可考秦加武將首飾絳帕後
稍稍作顔題漢興續其顔却結之施巾連題却覆之名
之曰幘孝文乃髙顔續為之耳崇其巾為屋文者長耳
武者短耳若今喪冠
　　　導
周禮天子以玉屏而導亦如之南史齊髙帝見主衣中
有玉介導梁沙門法雲謂周舍曰檀越既能戴纛貧道
何為不執鍮段公路云通天犀堪為釵纛纛與導同音
一物也按隋禮儀云簮所以建髪於冠導所以櫟髪於
巾幘之裏說文箆導也簮即笄釵岐筓導即揥整髮釵
箆亦以整髪即今掠子導即今引子以角為之櫟髮入
幘故名引古名導今名引其義一也纛羽葆幢所以引
行故又借為纛俗呼轉為敏音俗書作刡字於是引之
義晦而導纛不復知為何物矣餘冬丹鉛二録雖嘗置
辨亦未明的惜不能得楊君起而證之(纛音到鍮音/偷筓音鷄刡)
(音/敏)
　　　履舄
草曰屝又謂之履又謂之不借麻曰屨葛亦謂之屨皮
亦曰履又謂之鞮又謂之鞵又禪下曰履複下曰舄蓋
舄有三等赤舄為上冕服最上達者下有白舄皆履之
複底者古今注曰祭服謂之舄朝服謂之履燕服謂之
屨亦得凡履下置木曰屐履中薦曰屧履不著跟曰屣
小兒履曰靸(屝音/費)
　　　韍韠韐(韍音弗韠音/必韐音閤)
說文韍韠也韠韍也所以蔽前以韋下廣二尺上廣一
尺其頸五寸帯博二寸鄭云韐合韋為之以茅蒐染之
一曰韎韐以代韠是韍韠韐三者皆蔽膝之衣制同名
異韐乃合韋韍韠不合此其異耳朱子曰冕服謂之韍
他服謂之韠此大夫以上之服韐則士服也玉藻云君
朱大夫素士爵韋天子直公侯前後方大夫前方後挫
角士前後正陳氏曰以其茀前曰韍以其一巾足矣曰
韠以色則曰緼以緼質則曰韎韐詩疏古者佃漁因衣
其皮先知蔽前後知蔽後後王易以絺繡黒與白相次
畫為□謂之黻以韋从韋作韍以絺从黹作黻一曰古
者席地而坐以臨俎豆設蔽膝以備濡漬(韎音抹蒐音/搜絺音止與)
(黹同□/古弗字)
　　　珮
記曰古之君子必佩玉右徴角左宫羽輿服志曰古者
君臣皆佩玉因名為珮三禮圖凡玉珮上有雙衡衡長
五寸博一寸下有雙璜璜徑三寸衝牙蠙珠以納其間
朱子曰佩有珩者佩之上横者也下垂三道貫以蠙珠
璜如半璧繋於兩旁之下端琚如圭而正方在珩璜之
中瑀如大珠在中央之中别以珠貫下繋於璜而交貫
於瑀復上繋於珩之兩端衝牙如牙兩端皆銳横繋於
瑀下與璜齊行則衝璜出聲也
　　　帔
說文𢎞農謂帬為帔玉篇在肩背也今命婦衣外以織
文一幅前後如其衣長中分而前兩開之在肩背之間
謂之霞帔即古之帔也
　　　褘褕(褘音輝/褕音俞)
按王后六服褘衣褕狄褘衣畫翬也褕狄畫鷂也狄本
作翟雉名翬鷂皆雉也爾雅伊雒而南素質五采皆備
成章曰翬江淮而南青質五采皆備成章曰鷂是褘褕
皆畫翟但質有青素之殊說文謂翟羽飾衣曰褕羽不
可以飾衣十二章華蟲作㑹華蟲為鷩繪為畫帝服用
鷩后服用翟皆畫也
　　　副編次
周禮追師掌為副編次按副本作􁁉覆首以為飾若步
揺服之從王祭編者列髪為之若假紒服之以桑次本
作䯸次第髪長短為之若髲鬄服之以見王燕居有纒
筓總
　　　綦緤韈縢(綦音其緤音/屑縢音滕)
七林云文綦綵緤緰韈羅縢綦廣韻履飾也文綦履之
有文者緤與紲同廣韻繋也綵緤韈繋之有采色者緰
說文貲布也緰韈以貲布為韈也縢増韻約也纒也偪
束其足令小男子行縢自足至膝此則施之足羅縢以
羅為之四者皆婦人足飾
　　　絲綸綍
說文絲蠶所吐也一曰一蠶為忽十忽為絲緇衣注綸
有秩嗇夫所佩疏云綸如宛轉繩廣韻綍大索一曰引
車索又引柩索喪大記注在棺曰綍行道曰引一蠶謂
蠶口所吐甚微合十忽而成一絲綸所佩之繩視絲為
大綍引車引柩之索則又大矣
　　　綬
綬有二一以佩玉謂之繸一以佩印謂之組訓者未甚
分曉古人佩玉以比徳必有綬維之乃可佩徐廣曰秦
以絲組連結於璲轉相結受漢制繸綬之間得施玉環
鐍詩所謂鞙鞙佩璲是也今錦綬乃其遺制佩印以檢
姦萌亦必有綬以繋之乃可佩翟方進傳赤􁀙縌師古
曰韍所以繋印石顯為中書令民歌曰印何纍纍綬若
若耶淮南王所謂方寸之印丈二之組是也今印鑰縚
乃遺意(鐍音/決)
　　　魚袋
唐百官佩金魚謂之魚袋武后朝佩金龜後乃佩魚朝
野僉載唐初為銀菟符以兔為瑞後為銀魚符以鯉為
瑞武后以𤣥武為瑞乃以銅為龜符或謂鯉李也龜武
也重國姓也炙轂子云古者有算袋魏文帝易以龜袋
唐改魚袋本算袋之遺而龜袋又何取於國姓耶
　　　犀比犀毗
楚辭招魂晉制犀比費白日些王逸注犀比博著比集
犀角以為飾也前匈奴傳黄金犀毗一顔師古注犀毗
胡帯鈎
　　　紗縠綾綺
師古曰紡絲而織輕者為紗皺者為縠說文綾紈也綺
繒也紗即今紗縠即今皺紗輕紗又謂之絹綾即今綾
綺今細綾紈素亦謂之絹繒亦謂之帛今言段者紈繒
之堅美者古無段之稱其曰段者猶言端疋也今人妄
从絲作緞非是
　　　六珈六服
詩副筓六珈疏云祭服首飾副之言覆所以覆首其遺
制若今步揺云婦人之副可以當男子之冕晉志皇后
則假髻步揺俗謂之珠松以黄金為山題貫白珠為桂
枝相繆一爵九華熊虎赤羆辟邪南大豐大特六獸謂
之六珈周禮内司服掌王后之六服褘衣褕狄闕狄鞠
衣展衣褖衣褘當為翬褕狄讀為揺翟揺本作鷂闕狄
一名屈狄言屈於二翟也是謂三翟唯褘言衣者為六
服之首以衣目之也翬其色𤣥褕狄青闕狄赤皆刻繒
為雉形五采兼之綴於衣上數皆十二鞠衣黄色如鞠
塵展衣白褖衣黒祭先王服褘衣祭先公服褕狄祭羣
小祀服闕狄蠶則服鞠衣以禮見王及賔客服展衣燕
見及御於王服褖衣衣與裳其色同舄亦如其衣之色
謂之六服珈與服皆六六者隂數之中也(褖音/彖)
　　　襦
說文襦短衣也方言汗襦自闗而西謂之袛裯此說非
劉𢎞傳持更者羸疾無襦給韋袍複帽謝眺過江革時
大雪見革敝絮單席躭學不倦眺脫所著襦并手割半
氊與革充卧席而去顧協冬服單薄蔡法度欲解襦與
之懼其清嚴不敢發口觀此則襦當是纊襺緼袍之類
可以禦寒者非短衣汗衫也(祗音低/禂音稠)
　　　半臂背子
古者有半臂背子事物紀原隋大業中内官多服半臂
除即長袖也又曰秦二世詔衫子上朝服加背子其制
袖短於衫身與衫齊而大袖按方言襜褕其短者自關
之西謂之䘪䘿郭璞云俗名䘿掖一曰襤褸即是諸于
上加繡䘿如今半臂漢書音義云諸于大掖衣也此可
見大掖衣外加半臂在手臂之間如今搭護相似脫去
半臂即大掖衣故曰除即長袖也又衫子外加背子在
脊背之間如今披風相似所謂其制袖短於衫身與衫
齊而大袖也
　　　重襺重繭
左傳夏重襺按纊為襺新綿也重襺謂重綿叙傳申重
繭以存荆按繭本作趼足胝也亦通作繭胝起如繭也
(襺趼並/音簡)
　　　褦襶(褦音柰/襶音戴)
程曉伏日詩今世褦襶子觸熱到人家諸韻書訓褦襶
為不曉事二字从衣何以云不曉事蓋褦襶涼笠也以竹
為蒙以帛若絲繳簷戴之以遮日炎暑戴笠見人必不
曉事者也
　　　裨冕副褘(裨音/卑)
裨之言偏也天子大裘為上公衮侯伯鷩子男毳偏於天
子者也玉藻諸侯裨冕以朝是也副之言貳也王后褘
衣上公如天子之服則上公夫人如后之服貳於后也
禮記夫人副褘是也
　　　裼襲(裼音/錫)
裼衣乃半袖襌衣加于裘之上以見美襲衣乃有袖全
衣加于裼之上以充美曲禮注古人近體衣有袍襗其
外有裘葛裘葛皆有裼衣裼衣上有襲衣襲衣上有常
著之服則皮弁服與深衣之屬也
　　　布稱升
古者布稱升蓋精粗之名廣韻升成也布八十縷為一
升一成也二千四百縷為三十升三十成也猶樂小成
大成俗謂銀一成二成至十成之意閒傳曰斬衰三升
既虞卒哭受以成布六升論語注三十升細宻難成夫
布三升雖成猶未成六升始謂之成三十升則又細宻
難成此亦可見升之為成也
　　　𤣥纁
考工記三入為纁五入為緅七入為緇爾雅一染謂之
縓再染謂之竀三染謂之纁賈疏云凡染𤣥纁之法取
爾雅考工記相兼乃具然四入六入無文縓竀纁三色
皆染以丹秫鄭云更以纁入赤汁則為朱淮南子曰纁
不入赤而入黒汁則為紺更入黒則為緅朱與紺皆四
入也周禮染人六入為𤣥以緅更入黒汁也更以此𤣥
入黒汁則名七入為緇矣緇與𤣥相似故禮家每以緇
布衣為𤣥端也更取周禮染人及鄭氏淮南子諸說始
備赤汁以朱湛丹秫丹秫赤粟也黒汁以涅涅黒土在
水中者也由朱以前則皆赤汁由紺以後則皆黒汁緅
禮俗文作爵言如爵頭色赤多黒少也廣韻繒色一入
為纔纔即縓也(竀音/稱)
　　　袒絻
檀弓注絻以布廣一寸從項中而前交於額上乂郤向
後繞髻喪服小記集解吕氏曰絻以布卷幘以收四垂
短髮而露其髻於冠禮謂之闕項冠者先著此後加冠
按二說絻之義已明而曰袒者何蓋不著冠露髻猶喪
大紀注所稱袒幘也此服之最輕者緦以下冠各異而
絻固有也又古者有罪免冠而闕項存因謂之免是知
絻不獨喪服即平時亦有吉則用皂所謂緇纚凶則用
素所謂袒絻緇纚所以韜髮故用全幅袒絻止於括髪
故廣一寸耳緇纚今易為網巾袒絻猶今之勒頭布也
(纚徙離/二音)
　　　帢鞮幱(帢音恰鞮音/提㦨音闌)
古者以緇布為冠止於斂髪魏武帝裁縑帛以為帢按
頭使下今帽也以皮為履止於拘足趙武靈王作胡服
變履為鞮連脛服之今靴也上衣下裳以隠形自蔽障
後魏胡俗欲便於鞍馬施帬於衣為横幅而綴於下謂
之幱今長衫也帢本軍容鞮與幱皆胡服古人冠裳之
制於是盡變矣
　　　窮袴犢鼻褌
漢昭記霍光欲后擅寵左右皆阿意雖宫人使令皆為
窮袴注窮袴有前襠不得交通列傳司馬相如家徒四
壁立自著犢鼻褌注小褌形如犢鼻玉篇三尺布作如
牛鼻
　　　匹特
今人稱布帛一馬一曰匹夫一婦一曰匹遂以匹為獨
不知匹偶也楚辭孰可與兮匹儔布帛一曰匹者舉兩
端也馬一曰匹者舉四足也匹夫匹婦曰匹者庶人夫
妻相匹其名既定故通謂匹夫匹婦也特獨也書歸格
于藝祖用特謂一牛也又以匹為義詩實維我特婦謂
夫為特也求爾新特夫謂婦為特也
　　　端匹
杜預曰二丈為端二端為兩所謂匹也是毎匹長四丈
中分之向裏卷其末為二端二端兩也其實只一匹此
胡大監旦致仕遇赦賜髙年束帛當十端夏竦鎮襄陽
選縑十匹贈之胡却還其五也又曾子問疏云丈八尺
為端十端六纁四𤣥五兩三𤣥二纁說又不同匹與疋
同爾雅倍兩謂之匹是也
　　　圭璧
周官典瑞王搢大圭執鎮圭大圭長三尺杼上終葵首
以見天地宗廟鎮圭長尺有二寸以朝諸侯大圭或謂
之珽又謂之玠公執桓圭侯執信圭伯執躬圭子執穀
璧男執蒲璧檀弓注四植謂之桓漢書注亭郵四角建
大木貫以方板名曰桓表天子須諸侯以安猶亭郵須
桓楹以安也故曰桓長九寸孔義云直者為信曲者為
躬皆長七寸疏云穀以養人蒲為席以安人皆徑五寸
各以其象為瑑飾圭圎而宛之無鋒芒曰琬圭圭上圎
而判之曰琰圭皆王使之瑞節琬圭以治徳以結好琰
圭以除慝以易行璧孔曰好邊曰肉爾雅肉倍好謂之
璧好倍肉謂之瑗肉好若一謂之環廣韻玦如環而有
缺荀子召人以瑗絶人以玦反絶以環予謂大圭長三
尺恐非紳帶之間所能容長或亦與鎮圭等但以見天
地宗廟故曰大鎮圭以朝諸侯鎮安天下故曰鎮桓以
植為義信其形伸以直為義躬其形曲以卑為義躬圭
在圭為卑也鄭云穀善也天子穀圭以聘女又何取於
養漢制天子卧内以青規地曰青蒲則蒲璧以青玉得
名亦未可知若必以瑑飾為言則桓當刻大木雙楹恐
無是理新圖亦云信圭直躬圭曲舊圗瑑為人形誤矣
又天子執瑁四寸以朝諸侯蓋謂諸侯所受於天子之
圭其冒藏之天子來則出以合之非執以為儀也亦取
覆冒天下之意半圭曰璋半璧曰璜外八角而中圎曰
琮圭邸邸本也璧羨羨延也璋邸射謂剡而出也又有
圭瓉瓉形如槃以圭為柄有流爵以灌鬯瓉以受灌蓋
祭器也(瑑音/篆)
　　　瑶瓊玖碧藍
瑶白玉瓊赤玉玖黒玉碧石之青美者紀年惠成王七
年雨碧於郢又萇𢎞死於蜀埋其血三年化為碧藍玉
之次美者三秦記有川方三十里其水北流出玉名藍
田瑶則所謂白如截肪瓊則赤如鷄冠玖則黒如純漆
者也碧為石青多而白少藍為玉白多而青少今人秖
知瑶為玉即瓊玖不甚辨碧與藍則專指為色矣
　　　錢
夾漈鄭氏云古錢其形如篆□文一變而為刀器再變
而為圜法文獻通考云太昊氏髙陽氏謂之金有熊氏
髙辛氏謂之貨陶唐氏謂之泉周人謂之布齊人莒人
謂之刀錢文周曰寳貨秦曰半兩漢曰漢興宋武帝靣
曰孝建幕曰四銖以孝建年鑄重四銖也載年號始此
後周宣帝曰永通萬國隋曰五銖唐曰開通元寳史思
明據東都亦鑄得一元寳南唐李璟鑄永通錢貨不載
年號又多有之稱元寳自唐髙祖始稱重寳自唐肅宗
始稱通寳自宋人誤讀開通錢文始改元更鑄自宋太
宗始今制錢輕重大小倣唐開通而文則襲宋人之誤
讀也(漈音祭□篆文泉字/圜與圓同幕音慢)
　　　開通元寳
唐錢率曰開元通寳予語人當曰開通元寳人多未之
信按文獻通考唐武徳四年廢五銖錢鑄開通元寳其
文歐陽詢製書八分及篆𨽻三體文自上及右迴環讀
之詢初進蠟樣文徳皇后掐一甲跡後錢上有掐文吕
東萊曰自漢至隋惟五銖之法不可易自唐至五代惟
開通之法不可易龍川畧志蘇轍至京師上書王介甫
問鑄錢對曰唐開通錢最善凡此皆可證而曰開元者
何蓋是錢為唐鑄開元又唐年號裴耀卿對𤣥宗曰錢
者通寳有國之權後人遂不知迴環讀乃錯綜讀而曰
開元通寳也𤣥宗亦嘗鑄錢宋璟請行二銖四參錢謂
開通元寳也以是錢徑八分重二銖四參得輕重之中
故再鑄之其錢獨多也予家藏杜佑通典皆云開通今
新刻本皆云開元末學妄竄易也錢文不用年號者古
比比是即唐後亦有不用者南唐錢文曰永通錢貨宋
錢文曰皇宋通寳何可以年號拘也
　　　傳國璽劈正斧
傳國璽秦始皇所刻玉出藍田山方四寸上紐交盤五
龍文曰受命於天既壽永昌厯漢魏晉沒於劉淵劈正
斧或云自殷時流傳以蒼水玉碾造髙二尺廣半之藻
文每朝㑹一人執之立於陛前元時猶存二物者所在
當有神物䕶之
　　　五金一金
說文金五色金也五金黄為之長師古曰金有五色黄
金白銀赤銅青鉛黒鐵爾雅黄金謂之璗其美者謂之
璆絶澤謂之銑白金謂之銀其美者謂之鐐徐曰銀色
而鉛質曰錫又曰鈏又謂之鑞鐵堅者曰鋼古稱金印
金鋪金馬金人皆銅也漢律三人以上無故羣飲酒罰
金四兩亦銅也史平凖書秦以一鎰為一金惠本記注
晉灼曰凡言黄金真金也不言黄謂錢也一斤直萬錢
秦一金得二十四兩漢一斤得十六兩萬錢以今估計
之纔足十二兩可見古今不甚相逺今人謂一兩曰一
金一錢曰一文不知何起也
　　　塗金襄金
今人謂金飾器外曰鎏包器内曰鑲傳寫不知其非玉
篇鎏美金也美金安得謂之飾外當用塗字塗廣韻飾
也謂以金飾其外也譌而為鎏塗又鋤加切東方朔傳
諧語老柏塗俗書作搽廣韻鑲兵器也兵器安得謂之
包内當用襄字襄廣韻包也謂以金包其内也譌而為
鑲俗又作廂尤非楊用脩謂當作瓖引馬融廣成頌金
鋄玉瓖似為得之不知鋄馬首飾瓖馬帯玦東京賦鉤
膺玉瓖國語懐纓挾瓖皆指馬帯玦言並非包意又以
金飾器曰鍍飾器口曰釦
　　　錙銖
按說文十黍重曰銖一曰十黍為絫十絫為銖八銖為
錙二十四銖為兩一則十黍為銖一則百黍為銖孟康
曰黄鍾一龠容千二百黍為十二銖則百黍為銖也
　　　縮酒莤酒(莤音/縮)
郊特牲縮酌用茅注縮泲也說文禮祭束茅加於祼圭
而灌鬯酒是為莤泲與䍤同蓋醴齊濁以茅藉滓䍤出
其汁詩釃酒有與藇香草亦猶茅也曰縮者去滓若縮
歛之耳束茅立之祭前沃酒其上酒滲下若神飲之士
虞禮束茅五寸謂之苴者此也曰莤者从艸酉㑹意周
禮甸師共蕭茅鄭大夫云蕭字或為莤莤讀為縮左傳
包茅不入無以縮酒注謂束茅而灌之以酒為縮皆混
釋也(泲䍤俱音淮濟之濟/釃師徒二音藇音語)
　　　案酒下飯
今謂折俎曰案酒謂腥曰下飯說文按下也亦作案陸
璣云接余浸以苦酒肥美可以案酒下飯古無是稱今
人謂腥可以下飯也又謂歸餼曰下程夫行者登途曰
上路則停驂當曰下程必有歸餼以食俗所謂下馬飯
者也
　　　母母爪剌屈膝叵羅(母音/謨)
京師人謂餅曰􁏻􁏻帽曰爪拉門鐶曰曲須栁斗曰頗
羅初聞不省所謂乆而思之乃知􁏻􁏻為母母禮八珍
淳母煎醢加黍上沃以膏者是也爪拉為爪剌韻㑹罩
爪剌也帽亦罩也曲須為屈膝李賀詩屈膝銅鋪鎻阿
甄蓋門鐶雙曰金鋪單曰屈膝言形如膝之屈也古烏
棲曲作屈戌李商𨼆作屈戍皆誤頗羅為叵羅李白詩
蒲萄美酒金叵羅謂金酒斚也叵羅本栁斗斚刻文似
栁斗故名叵羅
　　　瑟瑟
白居易詩楓葉荻花秋槭槭廣韻槭槭隕落貌潘岳賦
庭樹槭以灑落蘇軾金山寺詩槭槭風響變後人誤以
槭槭作瑟瑟杜甫詩雨多往往得瑟瑟博雅瑟瑟碧珠
也益州城西每雨過人多得瑟瑟唐書髙僊芝襲石國
掠得瑟瑟十餘斛五代史四夷附録吐蕃婦人瓣髪戴
瑟瑟最好者一顆易一良馬瑟瑟本作璱璱夫瑟絃樂
也白詩誤以槭作瑟杜詩博雅與史通以璱作瑟楊用
脩偶見瑟為碧珠不審秋瑟瑟為槭槭乃謂為碧色失
之矣又按風亦謂之飋飋或云秋飋飋謂楓葉荻花為
秋風所吹飋飋然也雖非白之舊較用脩所說差勝(槭/音)
(戚/)
　　　刀斗
李廣傳下擊刀斗古者軍有刀斗以銅作鐎受一斗形
如鋗晝炊夜擊刀即刀兵刀字刀兵之刀都勞切刀斗
之刀丁聊切字同音異作刁者俗至有謂刁為姦衺者
古無是訓莊子而獨不見之刀刀乎以風聲有似於刀
斗鳴也(鐎音焦/鋗音喧)
　
　
　
　
　
　
　
　
　
　
　
　名義考卷十一
欽定四庫全書
　名義考卷十二目録
　　物部
　　　酒醴食　　　　　　糗餌粉餈
　　　餅　　　　　　　　麴糵
　　　緑蟻白墮　　　　　尊彞觴勺
　　　罍　　　　　　　　飲器
　　　車制　　　　　　　氷鑑水鑑
　　　闌干　　　　　　　爐瓶
　　　銀囊滚毬　　　　　梳枇
　　　蘭膏蓮炬　　　　　關鍵管鑰
　　　銓衡文衡　　　　　度量衡古今不同
　　　滑稽　　　　　　　舟
　　　箜篌即琵琶　　　　巵匜
　　　白玉珂紫荷囊　　　蘽梩
　　　鹿中　　　　　　　笏手板
　　　竹根藍尾　　　　　摴蒱
　　　黄流流黄　　　　　鼔角
　　　車蓋　　　　　　　凝缸
　　　風鐸風旌　　　　　書瓻酒經
　　　骨朶　　　　　　　魁
　　　蒯緱　　　　　　　模笵
　　　觚　　　　　　　　艗舟
　　　鸞旗屬車黄屋左纛　豹尾儤房
　　　筵席　　　　　　　刀圭
　　　金井銀床　　　　　輜重
　　　什器家火　　　　　廜㢝
　　　紫詔黄麻　　　　　紙
　　　碑　　　　　　　　方策
　　　款識　　　　　　　臨摹硬黄響搨
　　　牌掲　　　　　　　帳目
　　　案字有六義　　　　肉好有二義
　　　廿卅卌
欽定四庫全書
　名義考卷十二　　　　　　明　周祈　撰
　　物部
　　　酒醴食
酒酉也以米麴酉醳為義黍所成者醴體也以汁滓相
埒為義稌所成者稌即稻稻即稬詩多黍多稌為酒為
醴食飯也以炊穀為義稷所成者詩曰我蓺黍稷以為
酒食又曰黍稷彧彧以為酒食古人以黍稷百穀之長
故祭祀用焉稌則洽百禮不用祼獻矣(醳音亦稌音杜/又音凃祼音貫)
　　　糗餌粉餈(糗丘救切/餈音慈)
周禮饈籩之實有糗餌粉餈内則注擣熬穀以為糗餌與
餈同又糗擣粉熬大豆為之又曰合蒸曰餌粉之曰餈又
曰粉稻米餅之曰餈又曰粉米蒸屑皆餌也訓皆未辨
按說文糗熬米麥也一曰煼乾米麥也一曰􁀙糗也說
文餌先屑米為粉然後溲之為餅也粉以豆為粉糝餈
上也餈炊米爛乃擣之不為粉也諸家之說莫精於說
文(煼􁀙俱音炒/義同溲音藪)
　　　餅
釋名餅并也溲麥麫使合并也凡以麫為食具者皆謂
之餅以火炕曰爐餅有巨勝曰胡餅漢靈帝所嗜者即
今燒餅以水瀹曰湯餅亦曰煮餅束晢云𤣥冬為最者
即今切麫蒸而食者曰蒸餅又曰籠餅侯思正令縮葱
加肉者即今饅頭繩而食者曰環餅又曰寒具桓𤣥恐
汚書畫乃不復設即今饊子他如不托起溲牢丸泠淘
等皆餅類
　　　麴糵
說文麴酒母也徐氏曰麴糵也酒主於麴故曰酒母玉
篇䊈麴酒母孟康曰媒酒酵糵麴也周禮媒人注齊人
名麴麩曰媒說文玉篇媒人注訓麴已明徐氏訓麴并
及糵孟康所訓俱失之蓋麴今麴餅糵今麥芽為餳者
故書注曰麴多則太苦糵多則太甘今人止用麴不復
用糵矣然麴亦麥所成者酒酵酒滓也麴糵以釀酒故
釀成其罪者曰媒糵(䊈音枚/酵音教)
　　　緑蟻白墮
釋名酒有汎齊浮蟻在上汎汎然蓋酒之美者其上有
華其色緑斟則汎汎然浮於杯間洛陽伽藍記晉河東
人劉白墮善釀酒飲者醉不能醒謂酒曰白墮者與何
以解憂唯有杜康意同
　　　尊彞觴勺
周禮六尊犧尊象尊著尊壺尊太尊山尊以待祭祀賔
客之禮六彞鷄彞鳥彞黄彞虎彞蜼彞斚彞以待祼將
之禮犧尊沙牛飾尊也象尊三足象其鼻形也著尊著
地無足也壺尊以壺為尊也太尊瓦尊也山尊為山雲
形也壺以壺太以瓦餘皆木也鳥鳯也黄龜目也蜼卬
鼻岐尾獸也斚稼也刻而畫之於彞也尊之為言尊也
彞之為言常也尊用以獻上及於天地彞用以祼施於
宗廟而已尊受五斗彞受三斗曰罍曰卣尊彞之異名
也皆用以盛酒者三禮圖云凡諸觴皆同升數則異詩
疏引韓詩說一升曰爵二升曰觚三升曰觶四升曰角
五升曰散總名曰爵其實曰觴爵雀也故謂之羽觴曰
巵曰觥觴之異名也皆用以飲酒者周禮梓人云勺一
升注勺尊升也明堂位曰夏后氏以龍勺注為龍頭狀
勺口似魁勺柄似杓有似於斗又謂之斗用以挹酒者
此其大畧耳取象之不同所受之不一諸儒之說尚多
也(蜼音壘/卬音昂)
　　　罍
說文罍龜目酒尊似壺容一斛刻作雲雷象施不窮也
按雲古文作□雷古文作□罍刻□□之文象施不窮
也古器存者文尚可見謂罍作阿香狀連鼔形者蓋俗
也今器邊肉處有迴環文猶是□□之遺意而知者鮮
矣
　　　飲器
趙襄子漆智伯之頭以為飲器韋昭曰飲器椑榼也晉
灼虎子屬也一以為酒器一以為溺器按漢匈奴傳單
于以老上單于所破月氐王頭為飲器者㰱血盟然則
酒器是也毎賔㑹設之示恨深耳(溺音/尿)
　　　車制
上古聖人觀轉蓬為輪輪主流運有輻輪中木之直指
者上有爪以輳轂下有菑以指輞有轂居輪之正中而
為輻之所輳三十輻共一轂當輻之空謂之藪大車之
轂長一尺有半兵車之轂長三尺二寸三分其轂之長
二在外以置輻一在内以受軌其内大穿謂之賢小穿
謂之軹有軧轂之旁出者即長二分在外者也有輞輪
之外圍者一曰轑有輨轂中鐵以受轄者亦謂之軑曰
輻曰轂曰藪曰賢曰軹曰輞轑曰輨軑皆附於輪者也
輪行不可載因為之輿輿車底也主容納有軫車上前
後横木大車前軫至後軫其深八尺兵車之軫四尺四
寸有轖車藉交錯也有軨車藉間横木已駕僕展軨也
一曰轛有轓車箱也以障物有􁙼車軨間皮箧以藏玉
有軾去輿髙三尺三寸有較去軾又髙二尺二寸通髙
五尺五寸立則憑較應為敬則俯憑軾有輢兩旁植木
以横較者曰軫曰轖曰軨轛曰轓曰􁙼曰軾曰較曰輢
居輿之中在輿上者也有軌車下横木以持輪者兵車
乗車之輪其崇六尺六寸軌居輪之中實得其半濟盈
不濡軌是也凡車之制廣皆六尺六寸軌之廣狹既同
則轍迹亦同後人因謂車轍亦曰軌車同軌是也亦謂
之軸又謂之轊有轄車軌頭鐵以鍵輨者無事則脫行
則設之一作牽有輹伏兔也伏於軌上一作轐曰軌軸
曰轊曰轄曰輹居輿之中在輿下者也有轅兩腋木之
前後出者長一丈四尺四寸有輈轅之從軫以前稍曲
而上至衡居衡之上而嚮下鉤之如屋之梁謂之梁輈
一曰軏有輗横居輈下以縳軶者亦謂之衡有軶重縳
於衡上以駕馬領者有軥軶之下曲者曰轅曰輈軏曰
輗衡曰軶曰軥在輿前附於轅者也有蓋以覆輿者也
有輇車無輻直斫木為之若推輪也有軔礙輪木也有
輠盛膏器也輿方象地蓋圓象天三十輻象日月蓋弓
二十八以象列星也他若為楯為樏用之泥乗山乗
者其制非一皆古聖之精意也(輞音㒺軹音止軧音遲/轑音老輨音管軑音地)
(轖音色􁙼音復/轊音遂輠音夥)
　　　氷鑑水鑑
鑑鏡所以照物又器名如甀大口氷鑑以盛氷置食物
於中以禦温氣周禮凌人春治鑑祭祀共氷鑑是也水
鑑如水之照物無有遁形者書人無於水鑑習鑿齒水
鑑無私龎徳公以司馬徳操為水鑑衛瓘奇樂廣曰此
人之水鑑蔡大寳見栁莊嘆曰襄陽水鑑復在於兹是
也(甀音/垂)
　　　䦨干
階際木勾欄曰欄干亦作䦨干眼眶亦曰䦨干蓋䦨干
以横斜為義勾欄木縱横為之故曰䦨干以木為之故
字从木息夫躬傳涕泣流兮萑蘭臣瓉曰萑蘭泣涕䦨
干也萑葦蘭香草躬誤當作渙瀾亦縱横之意淚出于
眼因謂眼眶為䦨干曹植詩月落參横北斗䦨干薛令
之詩苜蓿長䦨干近孫太初詩山中芝草䦨干長凡横
斜皆可言䦨干
　　　爐瓶
周人尚臭宗廟焫蕭漢人始為博山爐其制象海中博
山下盤貯湯使潤氣蒸香無今之爐也所焚唯蘭蕙劉
后博山爐銘中有蘭錡朱火青煙古樂府香風難乆居
空令蕙草殘無今之香也自武帝通南越中國始有龍
腦鷄舌等香通西域始有安息薔薇水等香而蕙蘭與
蕭不復用矣佛氏有供花之說亦未聞用瓶瓶似罋但
以汲水今之爐古鼎也今之瓶古觚也得二器者無所
用以爇香揷花謂之爐瓶後又倣而為之其制愈譌矣
(􁃚音丙錡音起罋/與甕同爇音越)
　　　銀囊滚毬
銀囊帳中爐也滚毬被中爐也鄴中記石季龍冬月為
複帳四角安金銀鑿鏤為香爐白居易詩銀囊貯火懸
西京雜記長安巧匠丁緩作被中香爐為機圜轉之其
運四周爐體常平趙徳麟曰今謂之滚毬銀囊甚新滚
毬殊不文曩予名之曰金鞠與銀囊正作對也
　　　梳枇(枇音/陛)
廣韻梳櫛也枇細櫛也皆理髪之器炙轂子赫連氏造
梳二十四齒取疏通之義故名梳枇似梳齒而宻取宻
比之義故名枇匈奴𫝊比疎注比疎解髪之飾以金為
之揚雄頭蓬不暇疏疏即梳也今枇作箆魏武帝病眼
令華陀以金箆刮膜箆乃掠器非細櫛也
　　　蘭膏蓮炬
宋玉招魂蘭膏明燭注以蘭漬膏取其香也唐令狐綯
夜對禁中以金蓮花炬送歸院金蓮花以載炬者範銅
為之天子制也
　　　關鍵管鑰
老子善閉者無關楗而不可開周禮地官掌受管鍵月
令謹管鑰楗或又从金鑰本作􁌸亦有作籥者訓者多
未辨按說文關以横木持門戸也廣雅楗拒門木月令
注鍵謂鏁之入内者鑰摶鍵器也以鐵為之搢鏁内摶
取其鍵是知關即今門􁁜管即今鏁筒鍵即今鏁鑐鑰
即今鑰匙鍵从金者為鏁鑐从木者為關之入牝處總
曰拒門木鑰从門者以其為門用从竹者古字通用也
(􁁜音/拴)
　　　銓衡文衡
銓說文衡也非是玉篇平木器今俗謂推鉋衡諸書訓
平廣韻權衡也今俗謂秤笴唐選法尚書銓掌七品以
上選侍郎銓掌六品以下選阿衡古官名阿倚也衡平也
水衡漢官名主平其稅入今吏部曰銓衡主考官曰文
衡顧名思義可不平乎(笴音/桿)
　　　度量衡古今不同
宋張表臣云劉仲原得銅斛二於永興軍其一云始元
四年造一云甘露元年十月造數量皆同云容十斗重
四十斤以今權量較之容三斗重十五斤按永興軍漢
左馮翊地始元漢昭帝年號甘露漢宣帝年號則二銅斛
漢器也以此上推之亷頗見魏使一飯斗米肉十斤則
是米三升肉三斤十二兩凡言一石准今三斗一斤准
今六兩于定國飲酒數石不亂劉伶飲一石五斗解酲
孔珪飲酒七八斗曹操帳下士持雙㦸八十斤皆可推
且古升上徑一寸下徑六分其深八分古權十黍為絫
十絫為銖八銖為錙二十四銖為兩視漢又輕小矣周
尺纔得今六寸六分家語布指知尺謂以拇指食指一
奓仍以食指屈二節為一尺湯九尺文王十尺亦可推
(奓音/揸)
　　　滑稽
楚辭突梯滑稽注滑稽圜轉貌公孫𢎞傳滑稽則東方
朔注滑稽轉利之稱揚雄酒箴鴟夷滑稽應劭曰鴟夷
酒器師古曰滑稽圜轉縱舎無窮之狀是滑稽本圜轉
之義或以言人或以言酒器耳酒器何以能圜轉崔浩
音義酒器轉注吐酒不已若今之陽燧尊此亦是臆說
按罍說文龜目酒尊刻作雲雷象施不窮也徐氏曰圜轉
之意故曰不窮罍既圜轉則罍亦可稱滑稽此其義何
也蓋雲雷之文圜轉不窮非吐酒不窮也今尊彞諸古
器皆有之人不識以為花樣耳揚雄謂鴟夷腹如大壺
說文謂罍似壺可見鴟夷與罍皆似壺之器知罍之有
雲雷則鴟夷亦有雲雷知鴟夷可稱滑稽則罍亦可稱
滑稽互言之也鴟當作瓻廣韻瓻酒器後通作鴟夫差
取馬革為鴟夷以為榼也范蠡自號鴟夷謙言但可盛
酒耳
　　　舟
周禮天子造舟諸侯維舟大夫方舟士特舟天子以舟
為橋自此造彼曰造諸侯以衆舟維持之曰維大夫二
舟相並曰方士扁舟而已貴賤之分也後乃以造从舟
作艁方从舟作舫扁从舟作艑皆非字之正也楊用脩
謂扁舟作鯿舟亦非
　　　箜篌即琵琶
傅𤣥琵琶賦序故老云漢遣公主嫁烏孫念其行道思
慕使知音者裁箏筑箜篌之聲以方語目之曰琵琶方
語烏孫語也推手前曰琵引手後曰琶烏孫謂箏筑箜
篌皆曰琵琶以有絃可推引也字本作批把箏即今箏
筑形似箏箜篌其說不一烏孫謂箜篌為琵琶則琵琶
即箜篌箏筑雖可言琵琶而其名仍舊獨箜篌易以方
語耳晉志箜篌出自西域又曰琵琶出自西域皆未深
考釋名箜篌空國之侯所好杜佑謂其聲坎坎應節曰
坎侯吳競樂府謂樂人侯暉依琴造坎故曰坎侯皆未
得其實也
　　　巵匜
應劭曰巵飲酒禮器古以角作受四升師古曰飲酒圜
器也漢髙紀奉玉巵為太上皇壽說文匜盥器似羹魁
柄中有道可以注水左傳奉匜沃盥一為酒器一為洗
手器今槩稱酒器曰巵匜失之矣廣韻杯匜似柿非是
　　　白玉珂紫荷囊(荷音/賀)
昔人誤以白玉珂作佩玉如杜甫夜㝛左省詩因風想
玉珂又以紫荷囊作侍從事如宋祁事賦筆助荷囊按
爾雅翼貝大者珂黄黒色其骨白通俗文勒飾曰珂以
貝飾馬勒謂之珂其骨白謂之白玉珂非真玉也晉輿
服志文武皆有囊綴綬八座尚書則荷紫謂之生紫為
祫囊綴之服外加於左肩乃負荷之荷非荷蕖也今謂
囊曰荷包本此
　　　蘽梩
孟子蘽梩注籠臿之屬按韻書蔂盛土籠或作蔂詩注
築牆者捊聚壤土盛之以蘽投諸版中是也梩臿也臿
本作鍤鍬也爾雅􁌘謂之􁀙是也(捊音裒􁌘古鍬字􁀙/古臿字蘽音雷梩音)
(梨/)
　　　鹿中
禮記司射奉中注士鹿中大夫兕中疏云刻木如兕虎
而伏背上立圜圏以盛算者猶今之算盤今但平底不
復刻木為鹿與兕矣
　　　笏手板
徐廣車服儀制曰笏即手板也漢魏以來皆執手板有
事則揷於紳間故曰縉紳晉王坦之倒執手板唐段秀
實以笏撃朱泚唐故事搢笏於帶而乗馬張九齡體羸
使人持之因置笏囊崔琳每嵗時宴于家以一榻置笏
猶重積其上是知古人執笏搢笏不獨對君也
　　　竹根藍尾
杜甫詩共醉終同卧竹根白居易詩三杯藍尾酒竹根
藍尾人多未喻庾信山杯捧竹根是知竹根杯名傾銀
注玉富貴者之器竹根山家之器其醉一也藍又作婪
宋景文詩且盡燈前婪尾杯河東記謂是謙遜不敢先
飲石林燕語謂是處於末席得酒常貪婪二說非是廣
韻飲酒半罷半在曰䦨當作䦨尾為是淳于髠所謂主
留髠而送客當此之時能飲一石者也宋景文意亦是
但襲用婪字不察耳
　　　摴蒱
摴蒱局戲局戲為博博為今雙陸按韻㑹樗似椿北人
呼山椿江東呼虎目葉脫處有痕如摴蒱子故名樗虎
目與摴蒱子皆謂葉脫處形迹也知樗以摴蒱得名則
知摴蒱以骰子為義雙陸有骰子也
　　　黄流流黄
詩瑟彼玉瓉黄流在中注黄流鬱鬯也沈佺期詩誰為
含愁獨不見更教明月照流黄人多未喻流黄蓋謂簟
也簟之佳者織文黄色滑膩若流故曰流黄唐人詩珍
簟冷流黄是也韓昌黎詠吾蘄竹簟云攜來當晝不得
卧一府爭㸔黄琉璃則又以琉璃比黄色矣
　　　鼓角
衛公兵法軍城及野營行軍在外日出沒時鼓千撾三
百三十搥為一通鼓音止角音動吹十二聲為一疊一
角三鼓而昏明畢角之曲有三弄一曰為君難為臣亦
難難又難二曰創業難守成亦難難又難三曰起家難
保家亦難難又難曹子建撰今角聲嗚嗚者皆難字曳
聲耳
　　　車蓋
車上覆者曰蓋其形圓以象天風俗通黄帝戰蚩尤於
涿鹿常有五色雲氣金枝玉葉止於帝上因作華蓋武
王伐紂大風折蓋遂為曲蓋家語孔子之郯遭程子於
途傾蓋而語漢髙紀天子車以黄繒為蓋裏謂之黄屋續
漢志二千石皆皂蓋皆車上覆者也後世乗藍輿乃謂
繖為蓋矣
　　　凝缸
佛書凝缸注凝定也缸燈也缸从缶蓋長頸甖佛氏以
注油燃燈故謂缸為燈凝則燈光之凝定也唐人不知
誤以凝為銀以缸為釭黄氏辨釭為車轂中鐵是矣不
知二字俱誤非止釭也
　　　風鐸風旌
開元遺事唐岐王宫於竹林内懸碎玉片毎夜聞相觸
之聲即知有風號占風鐸又五王宫中各立長竿挂五
色旌於竿頭四垂綴以金鈴有聲即往視旌之所向可
以知四方風候此後世鐵馬定馬旗之始也
　　　書瓻酒經
瓻酒器亦以盛書大者一石小五斗古語借書一瓻還
書一瓻後人訛以瓻為癡謂借書與人為一癡還書為
一癡經亦酒器小頸環口脩腹受一斗晉安人餉人酒
一經二經至五經他境人不達其義聞五經至束帯迎
於門乃是酒五瓶二事出聞見侯鯖二録
　　　骨朶(朶本作/􁑎音髽)
演繁露云宋景文謂俗以撾為骨朶古無稽據字書檛
竹𤓰反通作簻徒果反轉為骨朶此說亦非說文檛箠
也本作􁑎是􁑎與撾簻一也曰骨朶者始製以木从木
曰檛以竹从竹曰簻曰􁑎後以骨飾之曰骨􁑎猶骰子
以竹从竹曰簺以牙曰牙簺以車渠曰車渠簺今又範
銅為之㝛衛人所執者是也􁑎又待可切後人去竹直
曰骨朶遂難曉也今人稱花含胎者曰骨朶上旉下枝
與檛類也(檛簻俱音髽簺/音色旉音敷)
　　　魁
說文魁羹斗也蓋挹羹之器北斗七星第一至第四為
首其形方有似於魁故名魁第五至第七為末其形曲
似魁柄故名杓總謂之斗借羹斗為言也凡為首者皆
名曰魁罪首曰渠魁舉首曰倫魁亦曰大魁是又借斗
首為言也又東夷傳三韓皆魁頭露紒注魁頭猶科頭
科當作窠謂人髮縈繞成窠有似於羹斗其取義已逺
作科益謬矣(杓音標/窠音科)
　　　蒯緱(蒯音塊/緱音勾)
史馮驩往見孟嘗君置之傳舎十日問傳舎長曰客何
為曰馮先生甚貧猶有一劒耳又蒯緱按廣韻刀劒頭
纒絲為緱爾雅蒯草中為索蒯緱言劒緱無絲以草為
之也
　　　模笵
通俗文規模曰笵以土曰型以金曰鎔以木曰模以竹
曰笵今模笵作模範按說文出必先告其神樹茅以依
神為軷既祭軷轢於牲而行為範作範借用耳(軷音鈸/)
　　　觚
論語觚注或曰酒器或曰木簡說文觚鄉飲之爵受四
升韓詩外傳一升曰觚此酒器之觚也博雅笘􁁉䉉也
小兒所書通俗文木四方為稜八稜為柧䉉柧通作觚
陸士衡文賦或操觚而率爾此木簡之觚也一名而二
物夫子本意所指今不可知即以木簡言之亦得(笘音/占􁁉)
(音/𨽻)
　　　艗舟(艗音/逆)
廣韻艗舟也舟首謂之艗首則凡舟皆可言艗首者對
尾而言後誤作鷁張協七命乗鷁舟兮為水嬉郭璞云
鷁水鳥也今江東貴人船前作青雀是其像也嘗考鷁
即鶂鶂即鶬鴰鶬鴰即鬼車所謂九頭鳥蓋鵂鶹類也
其為禽不祥舟首何取焉且青雀為桑扈又非鷁晉王
濬為益州刺史謀伐吳造戰艦畫恠獸於其首以懼江
神今官舟多獸形無水鳥者是鷁本無與於艗當作艗
首為是後人誤用璞亦誤釋也
　　　鸞旗屬車黄屋左纛
顔師古曰編以羽毛列繋幢旁載於車上謂之鸞旗車
駕出則陳於道而先行輿服志古者諸侯二車九乗秦
滅九國兼其車服大駕屬車八十一乗法駕半之最後
一車懸豹尾蔡邕曰天子車翠羽蓋以黄繒為裏是為
黄屋李斐曰纛羽葆幢也在乗輿車衡上左方注之故
曰左纛
　　　豹尾儤房(儤音/豹)
崔豹古今注豹尾車周制象君子豹變尾言謙也蔡邕
云行道豹尾中亦為禁中今鹵簿有旛曰豹尾雖非車
亦其遺意也唐志新到官府併上者謂之儤俗謂程司
課作者為儤上増韻吏官連直也今大内有儤房當是
課作連直之所以為豹房者誤
　　　筵席
古人坐於地以席藉之司几筵疏初地一重者謂之筵
重在上者謂之席皆以莞蒲為之詩上莞下簟是也或
以竹書筍席篾席是也天子諸侯席有黼黻純飾凭則
設几宴饗則設籩豆今俗言椅以代席也言棹以代几
也言楪以代籩豆也椅棹楪本無此字椅則借椅柅之
椅棹與楪皆俗書也今人謂尊俎曰筵席至又謂席一
筵可哂也
　　　刀圭
本草云刀圭十分方寸匕之一藥准如梧桐子大釋名
婦人上服曰袿其下垂者上廣下狹如刀圭夫刀圭本
草以狀藥之大小釋名以見燕尾之廣狹未有明言其
義者蓋刀銳處如圭首故曰刀圭猶刀尖也匕匙也方
一寸得十分一分如梧桐子大衣下垂者割正幅使一
頭狹如燕尾然梧桐子燕尾其大小廣狹纔刀尖若耳
故或言梧桐子或言燕尾或言刀圭也
　　　金井銀床
禇記室世言金井梧飄以葉上有金井字非井也唐人
謂井欄為銀床潘平田之說不知何據葉上恐亦無字
今人家鑿井有置鉛錫其下者蓋青金也或以此得名
銀床亦非井欄蓋轆轤架也廣韻轆轤圓轉木也用以
汲水喪大紀以紼繞碑間之鹿盧南人謂之油葫蘆北
人謂之滑車曰銀者對金而言或其色白也李白詩絡
緯秋啼金井欄亦是指井蘇軾露帳銀床初破睡誤以
銀床為偃息之具也
　　　輜重
說文軿車前衣車後徐氏曰所謂庫車字林載衣物車
前後皆蔽後漢書輿服志注軿車有衣蔽無後轅者謂之輜
釋名輜厠也謂軍糧什物雜厠載之以其累重故稱輜
重說文衣字即字林輿服志蔽字但說文輜後蔽字林
與志則前後俱蔽釋名雜厠正所謂庫也字林衣物即
所謂軍糧什物也或曰輜載衣車重載物車非是
　　　什器家火
軍法五人為伍二伍為什共其器物故稱什器從軍及
作役者十人為火共畜調度故稱家火
　　　廜㢝
博雅廜㢝菴也通俗文屋平曰廜㢝四時纂要作屠蘓
又廣韻酴酥酒名玉篇麥酒不去滓飲是屠蘇為屋酴
酥為酒本不相混也唐人詩手把屠蘇讓少年先把屠
蘇不讓春誤以屠蘇為酴酥後人遂謂屠蘇又為酒古
人正旦飲酒以少者得歳故先飲老者失時故後飲是
日酒皆然亦無屠蘇先飲之說或云屠絶鬼氣蘇醒人
魂妄說也
　　　紫詔黄麻
漢志凡天子璽皆以武都紫泥封聞見後録謂武都今
階州山水皆赤而泥紫用為印色故詔有紫泥之稱泥
豈堪作印色或如今紫粉之類武都所出為最非真泥
也唐太宗詔用麻紙冩詔勑髙宗以制勑為永式白紙
多蠧自今並用黄紙蓋自蔡倫用樹膚敝布為紙故有
麻紙遜齋閒覽謂以檗染紙使不蠧故曰黄麻古今書
籍亦曰黄卷不獨詔勑用黄紙也
　　　紙
古者書用竹帛竹簡䇿是已其字从竹帛紙是已其字
以糸一作帋从巾馮鑑事始謂蔡倫始造紙史繩祖引
趙飛燕赫蹏書注赫蹏小紙也謂紙已見於前漢其辨
似是而亦未燭其原按說文紙絲滓也以絲繅餘絮為
紙以是為書謂之帛書非真縑帛也後漢蔡倫始用樹
膚及敝布魚網為紙今榖樹皮紙即蔡倫樹膚紙髙麗
蠶繭紙即古絲滓紙又有用竹與秸者因樹膚而生智
也紙一音低蹏音題聲相近譌謂紙為蹏赫赤也赫蹏
謂赤紙也鄧展謂赫音䦧孟康謂蹏猶地晉灼謂薄小
物為赫蹏皆非後人以漢人之說多未詳考也(糸音覔/赫音黒)
(繅音騷穀谷搆/二音閲音奭)
　　　碑
今世所謂碑古無之七十二家封禪言勒石穆天子傳
言為名迹於弇兹石上可見者惟此而已士昏禮入門
當碑揖則廟内之碑用以麗牲者喪大記天子用大木
為碑謂之豐碑諸侯樹兩大木謂之桓盈檀弓注天子
六繂四碑諸侯四繂二碑士二繂無碑則方上之碑用
以下棺者臣子因於其上紀述功徳今廟堂墓隧及諸
創建碑林立而不知非古也
　　　方策
春秋正義云簡容一行字數行者書於方方所不容書
於策杜預曰大事書之於策小事簡牘而已大事小事
謂字有多寡也古者折竹為簡以火炙之令其汗取其
青易書青簡汗青殺青皆取炙竹為義曰篇廣韻謂篇
簡成章也連編諸簡謂之策以繩次策謂之編此簡篇
策从竹編从糸也又以木為方謂之柧作觚故曰操觚
又謂之槧故曰鉛槧其體方總謂之方曰劄說文刺著
也竹木以刺著為書竹書當作劄木書當作札曰牒說
文以為札曰牘說文以為書板皆方也此柧槧札从木
牒牘从片說文片判木也大都不過竹木二者後世易
之以紙而其稱名猶故也
　　　款識
古器有款識款謂隂字是凹入者識謂陽字是凸出者
款居外識居内夏器有款有識商器無款有識(凹腰遏/二音凸)
(突耋/二音)
　　　臨摹硬黄響搨
於古人書畫置紙在傍視其大小濃淡形勢而學之謂
之臨以紙覆其上隨其曲折宛轉用筆謂之摹置紙熨
斗上以黄蠟塗勻儼如魫角毫釐必見謂之硬黄就明
窓上以紙覆映光摹之謂之響榻
　　　牌掲
博雅篁牌籍也周禮職幣以書掲之疏謂府别各為一
牌書知善惡價數多少謂之掲今言牌票掲帖義出此
　　　帳目
今俗謂簿籍曰帳目韻書帳幬也帷也無有以簿籍為
義者按漢制郡國歳時上計顔師古曰計若今諸州之
計帳是師古亦用帳字其來久矣
　　　案字有六義
說文案几屬周禮掌次張氊案魏志曹公作欹案卧視
書又玉篇食器也史髙祖過趙趙王自持案進食隠逸
傳孟光每饋食舉案齊眉曹操别傳太祖為人佻至以
頭沒杯案中又據也荀子案飾其辭董仲舒策謹案春
秋又考也丙吉傳無所案驗又下也爾雅疏可以案酒
又止也周紀案兵無出
　　　肉好有二義
爾雅肉好若一謂之環郭璞云肉邉也好孔也禮記寛
裕肉好之音輔氏曰肉好猶俗言美滿也方氏曰肉好
如一旋而不窮者環肉好之音旋而不窮者也義亦相
貫
　　　廿卅卌(廿音入卅音/颯卌音習)
說文廿二十并卅三十并卌數名顔之推稽聖賦中山
何夥有子百廿言有子百二十也韓愈孔戣墓志孔世
卅八謂戣為孔子三十八世孫也字統卌揷糞把皆讀
為一字後人直以廿為二十卅為三十卌為四十是一
字而讀為二字矣至有讀廿為奴店切又有直作念字
者其謬不知何起也
　
　
　
　
　
　
　
　
　
　
　
　名義考卷十二
