#+TITLE: 隱居通義-元-劉壎
#+DATE: 2016-06-11 12:23:38
#+SOURCE: github.com/kanripo/KR3j0136 master cb71a957                
欽定四庫全書　　　　子部十
　隱居通議　　　　　　　雜家類三(雜説之屬/)
　　提要
　　　　(臣/)等謹案隱居通議三十一卷元劉壎撰壎
　　　　字起潛南豐人書中自稱開慶元年年二十
　　　　則宋亡之時己年三十六故於宋多内詞然
　　　　書中又稱至大辛亥為南劍州學官計其年
　　　　已七十二矣日暮途窮復食元禄而是書乃
　　　　以隱居為名殊不可觧考其水雲村稿中延
　　　　祐己未重題梅氏海棠詩有花甲重周人八
　　　　十之句則壎入元四十四年尚存最為老壽
　　　　是書當其晩嵗退休時所著也凡分十一門
　　　　理學三卷古賦二卷詩歌七卷文章八卷駢
　　　　儷三卷經史三卷禮樂造化地理鬼神雜録
　　　　各一卷其論理學以悟為宗尊陸九淵為正
　　　　𫝊而援引朱子以合之至謂朱子後與道士
　　　　白玉蟾游好知讀書為徒勞蓋姚江晩年定
　　　　論之説源出于此皆鄉曲門户之私無庸深
　　　　辨其經史以下六門考證亦未為精核且多
　　　　餖飣而鬼神一門尤近于稗官小説惟評詩
　　　　論文之二十卷則壎生于宋末舊集多存其
　　　　所稱引之文今多未見其篇帙其所稱引之
　　　　人亦多莫識其姓名又多備録全篇首尾完
　　　　具足以補諸家總集之遺如宋璟梅花賦今
　　　　惟據田藝蘅留青日札𫝊鮮于樞所書一篇
　　　　又據李綱忠定集知原賦已亡綱為補作今
　　　　觀壎所録知宋元間行于世者乃有二本又
　　　　如陸游之從韓侂胄以牽于愛妾㓜子之故
　　　　為他書之所未言厲鶚宋詩紀事載李義山
　　　　詩不能舉其仕履觀壎所記乃知其嘗以江
　　　　東提刑守池州凡此之類頗足以廣聞見至
　　　　于論詩論文尤多前輩緒餘皆出于諸家説
　　　　部之外于徴文考獻皆為有禆固談藝者所
　　　　必録也壎所著水雲村稿世有二本其一本
　　　　别題曰冺稿卷帙頗少不知何人刪取是書
　　　　三分之一附諸稿末殊為闕畧此為三十一
　　　　卷之足本固罕覯之秘笈矣書中間有案語
　　　　蓋其後人所附自署其名曰凝考國初有南
　　　　豐劉凝字二至嘗撰稽禮辨論韻原表石鼓
　　　　文定本三書或即其人歟乾隆四十六年四
　　　　月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書　　　　　子部十
　隱居通議目録　　　　　雜家類三(雜説之屬/)
　　卷一
　　　理學
　　卷二
　　　理學
　　卷三
　　　理學
　　卷四
　　　古賦
　　卷五
　　　古賦
　　卷六
　　　詩歌
　　卷七
　　　詩歌
　　卷八
　　　詩歌
　　卷九
　　　詩歌
　　卷十
　　　詩歌
　　卷十一
　　　詩歌
　　卷十二
　　　詩歌
　　卷十三
　　　文章
　　卷十四
　　　文章
　　卷十五
　　　文章
　　卷十六
　　　文章
　　卷十七
　　　文章
　　卷十八
　　　文章
　　卷十九
　　　文章
　　卷二十
　　　文章
　　卷二十一
　　　駢儷
　　卷二十二
　　　駢儷
　　卷二十三
　　　駢儷
　　卷二十四
　　　經史
　　卷二十五
　　　經史
　　卷二十六
　　　經史
　　卷二十七
　　　禮樂
　　卷二十八
　　　造化
　　卷二十九
　　　地理
　　卷三十
　　　鬼神
　　卷三十一
　　　雜録
欽定四庫全書
　隱居通議卷一
　　　　　　　　　　　　　元　劉壎　撰
　理學一
　　儒者職分
儒者職分不在於作文而在於講學講學不在於章句
而在於窮理窮理不在於外求而在於存心
　　道統遺論
自孟子推明道統見於七篇之末章其後韓文公作原
道伊川公序明道皆承其意推明之而皆不能無遺論
孟子説見知聞知而武王周公不得與於太公望散宜
生之列昌黎論𫝊道而曽子子思不得續孔子之脈伊
川則又謂孟子之後一人而已千四百年間漢董生唐
韓子以至宋周子俱不與焉非遺論歟當考
　　古人自少力學
一日几間見南豐先生文閲視其上歐陽公書乃慶厯
元年也時年二十三耳其書有曰明聖人之心於百世
之上明聖人之心於百世之下又曰嘗自謂於聖人之
道有絲髪之見焉周㳺當世斐然有扶衰救缺之心非
徒嗜皮膚随波流搴枝葉而已又曰茍得望執事之門
而入則聖人之堂奥室家自知可以少分萬一於其間
也執事將推仁義之道横天地貫古今則宜取竒偉閎
通之士使趨理不避榮辱利害以共争先王之教於衰
滅之中謂執事無意焉某不信也觀先生之志如此是
其少年所學超卓不凡非若新學小生惟務詞章而已
且是時濓洛未興而先生之學専向聖域何可得哉同
日又閲延平李先生師友問答集有摯見羅仲素先生
書其年亦纔二十四耳其書有曰道可以治心猶食之
充饑衣之禦寒也人有迫於饑寒之患為衣食之謀造
次顛沛未嘗忘也至於心之不治有沒世不知慮者豈
愛心不若口體哉弗思甚矣又曰燭理不明而是非無
以辨宅心不廣而喜怒易以揺操履不完而悔吝多精
神不完而智巧襲擇焉而不詳守焉而不博朝夕恐懼
不啻饑寒切身者求充饑禦寒之具也又曰聖學中未
有見處在佛子中有絶嗜欲捐念想即無往以生心者
時相與㳺亦足以澄汰滓薉洗滌垢坌妄情乾慧得所
休歇言蹤義路有依倚處日用之中不無益也然謂儒
者之道可㑹為一所以窮理盡性治國平天下者舉積
諸此非愚則欺衆皆坐某以此而不知某暫引此以為
入道之門爾二先生生世不同人品不同然皆以甫踰
弱冠之年便已有志於作聖乃知古人力學自少時已
下工夫回思吾儕小人當此年紀不過刻意舉業志求
榮達日夕汲汲惟黄冊之文是務舉世陷溺相習成風
曷嘗有一之志於道哉亦由所師不過如此繆種相承
卒誤後學斯時也儻有名師能舉二先生之説開發提
警安知不於道有進邪虚老一生晩悔何及熟復二書
仰天浩歎要知舍内學而從外務誠不足道
　　朱陸
乾道淳熈間晦菴先生以義理之學闡於閩象山先生
以義理之學行於江西嶽峻杓明珠煇玉潤一時學士
大夫雷動風從如在洙泗天下並稱之曰朱陸朱氏之
學則主於下學上達必由灑掃應對而馴至於精義入
神以為如登山然由山麓而後能造絶頂也故晦菴多
著書以開悟學者然象山每不然之議其為支離其鵝
湖之詩曰易簡工夫終久大支離事業竟浮沉又曰六
經注我者也陸氏之學則主於見性明心不涉箋注訓
詁而直超於髙明光大然晦菴毎不然之以為江西之
學近於禪晦菴殁其徒大盛其學大明士大夫皆宗其
説片言隻字茍合時好則可以掇科取士而象山之學
反鬱而不彰然當是時雖好尚一致而英偉魁特之士
未嘗不私相語曰時好雖若此要之陸學終非朱所及
也蓋二先生之學不同亦由其資稟之異晦菴則宏毅
篤實象山則頴悟超卓是以象山之文亦皆勁健斬截
不為纒繞至其㳺戲翰墨狀物冩景信筆成文往往亦
光晶華麗有文人才士所不能工者誠一世之天才也
　　論子在川上章
朱文公與門人論子在川上一章曰此是形容道體伊
川謂與道為體此一句最妙某嘗為人作觀瀾詞有兩
句云觀川流之不息兮悟有本之無窮門人問曰明道
謂其要只在謹獨如何先生曰能謹獨則無間斷而其
理不窮若不謹獨便有欲來参入裏面便間斷了豈能
如川流之意門人又問曰明道云自漢以來諸儒皆不
識此如何曰此事除了孔孟猶是佛老見得些形象譬
如畫人一般佛老畫得些模様後來儒者於此全無相
著如何不放佗兩箇做大門人曰只為佛老從心起工
夫其學雖不是然却有本儒者只從言語文字上做間
有知此事是合理㑹者亦只做一塲話説過了所以輸
與佛老先生曰彼所謂心上工夫本未是然却勝似儒
者多矣朱門師弟子講明此論可謂極至大綱為學必
合從天命性上理㑹起此之謂原頭識得原頭從此下
工則如川流之晝夜不息矣禮記論祭河海曰或原也
或委也此謂務本亦是見得此意佛老俱是畧識原頭
然亦未可為真識也
　　工夫熟中出
文公曰書所以維持此心若一時放下則一時徳性有
懈此語甚當又曰工夫自熟中出又曰只是熟便自㑹
先生於熟之一字屢言之不一言之
　　水心論朱陸
水心文集中稱朱文公或曰新安先生朱公或曰朱公
元晦又嘗騰章為文公力辨林黄中之劾其於陳止齋
吕東萊亦屢稱之獨不及於象山心嘗疑焉以為此時
號為儒宗者有四曰朱張吕陸何獨見遺惟於胡崇禮
墓誌中一寓其辭曰朱元晦吕伯恭以道學教閩浙士
有陸子静後出號稱徑要簡㨗諸生或立語已感動悟
入矣以故越人為其學尤衆雨併笠夜續燈聚崇禮之
家皆澂坐内觀以上皆水心語然無靳詞似亦有取於
陸者特謂之後出則非嘗觀象山與晦菴往來書俱各
稱兄及勉東莱勿於喪服中聚徒講授書中言詞峻切
止如平交陳止齋専書致幣於象山勤矣而回書亦惟
稱止齋曰兄止齋之於水心蓋前輩也象山視如平交
則不得謂之後出矣水心輕視竊所未喻
　　朱張吕陸
性學之肇興也以周張二程為宗其繼盛也以朱張吕
陸為宗然當時水心文字實未嘗合而言之荆谿吳公
子良師事水心持節江右日為隆興府學作三賢堂記
有曰道公溥不可以専門私學深逺不可以方冊既貫
羣聖賢之㫖可以㑹一身心之妙充一身心之妙可以
補羣聖賢之遺孰為異孰為同哉合朱張吕陸之説溯
而約之於周張二程合周張二程之説溯而約之於顔
曾思孟合顔曾思孟之説溯而約之於孔子則孔子之
道即堯舜禹湯文武之道孔子之學即臯益伊尹傅箕
周召之學百聖而一人萬世而一時尚何彼此户庭之
别哉以上皆荆谿公記中語予初疑水心或有不滿於
象山今其髙第弟子一筆貫通即平日師友授受必有
確論其為此決定語而刻之金石者殆出於師説也亦
可見其心矣
　　魏益之悟入
水心公志陳叔向之墓有曰君既與魏益之㳺毎恨志
慮昏而無所明記憶煩而不足頼益之因教以盡棄所
懷獨立於物之初未久忽大悟洪纎小大髙下曲直皆
彷彿若有見焉自是以斯道歸益之且疑吕伯恭讀書
徒多朱元晦修方不療時吕公已下世矣朱公雖論未
合然重其讜直無隠士有比君所者必使往從之曰可
以寡過也昔孔子稱憤悱啓發舉一反三而孟子亦言
充其四端至於能保四海往往近於今之所謂悟者然
仁必有方道必有等未有一造而盡獲也一造而盡獲
莊佛氏之妄也叔向掊包蒙之梏㳺於廣大而常自言
用功益難進道逾逺古人今人皆未可輕議其厲志勇
猛蓋不以悟自足也而益之不然獨守其悟而百聖之
户庭虚矣然則叔向之所以異於其師者益之未暇詳
也以上皆志中語予嘗記乾淳間有魏掞之者嘗以直
諫膺主眷而未知益之名諱爵里與夫所學𫝊承也夫
以悟為則固未足以盡道然誠妙悟則亦幾於見道矣
朗徹澂瑩纎翳不留髙出萬象之表與太初鄰其視薶
頭故紙迷溺訓詁而卒無益于自得者不差勝乎水心
之論雖有抑揚顧窺其微㫖則亦有取豈非泥於時好
艱於顯露亦正言似反者歟不然則讀書徒多修方不
療二語正當斥絶豈宜表而出之邪或謂此語盖有激
而云然亦至論
　　論悟
前段所載陳叔向受教於魏益之未久大悟而洪纎髙
下皆若彷彿有見者此事甚竒不知所謂彷彿有見者
何也佛家謂阿那佛具天眼一通能觀大千世界如掌
中果舍利佛智慧第一觀人根器至八千大劫仙家亦
嘗曰我向大羅觀世界世界猶如指掌大雖二教之説
誕幻無實然参究互考亦惟一悟耳儒家所以諱言悟
者惡其近禪且謂學有等級不容一蹴而到聖處也故
必敬義夾持必知行並進必由知止而進於能得必由
下學而造於上達必由善信美大而入於聖神雖髙明
而本乎中庸此其序也故不以悟為主然前輩又有謂
人患不入悟境耳果能妙悟則一理徹萬理融所謂等
級固在其間蓋一通而萬畢也此論未知當否昔嘗聞
老儒李伯煥與予言金谿有傅先生號琴山親承象山
先生學問甚髙生徒日衆日夕講論不倦鄰有一染匠
常往聴講久之忽大悟曰元來世間道理如此自是聰
明開豁遂能詩文不復為匠琴山從而作成之觀此豈
亦魏益之之學歟惜予生晩不及見諸賢而参請也近
於九月間客洪城遇北人曰東門老於宋庭賔家盖學
道之士也衣履如道人談論娓娓自言出家從師久而
無獲一日師令往某處正雪中既寒且饑因結屨忽有
悟則見天地萬物洪纎曲直如清浄琉璃無不洞徹自
此了無滯礙其亦魏益之之學歟予甚欲究詰之顧初
見未能驟說欲再叩明日乃聞飄然往臨江矣洪人謂
東門老乃大徹大悟者惜不及竟其藴也話間極取程
邵二先生之學又曰聖人之道本是渾全朱晦菴先生
説得破碎今人不信孔子之説却信朱説安能見道又
曰吾道一以貫之只一便了曾子添箇忠信已多後來
千言萬語脚下注脚去道逾逺至謂有天之忠恕聖人
之忠恕學者之忠恕尤大穿鑿其論如此又謂人當理
㑹心學如作詩作文多是説謊
　　論悟二
兒童初學蒙昧未開故瞢然無知及既得師啓蒙便能
讀書認字馴至長而能文端由此始即悟之謂也然此
却止是一重粗皮特悟之小者耳學道之士剥去幾重
然後逗徹精深謂之妙悟釋氏所謂慧覺所謂六通儒
家所諱言也世之未悟者正如身坐窓内為紙所隔故
不睹窓外之竟及其㸃破一竅眼力穿逗便見得窓外
山川之髙逺風月之清明天地之廣大人物之錯雜萬
象横成舉無遁形所争惟一膜之隔是之謂悟而儒家
不言者懼其淪於虚寂不合於帝王之大經大法而無
以成天下之務也惟禪學以悟為則於是有曰頓宗有
曰教門别𫝊不立文字有曰一超直入如來地有曰一
棒一喝有曰聞鶯悟道有曰放下屠刀立地成佛既入
妙悟謂之本地風光謂之到家謂之敵生死而老莊氏
亦有所謂致虚極守静篤虚室生白宇定光發皆悟之
義儒家之學亦有近之者顔之如愚獨樂曾之浴沂詠
歸孟子之自得大學之自明以至如濓溪之庭草不除
明道之前川花栁横渠所謂聞悟亦悟之義水心又提
出憤悱舉隅與夫四端四海諸説以為近悟是邪非與
　　論悟三
前段嘗疑陳叔向因悟有見之為異今觀晦翁作存齋
記有曰人所以位天地之中為萬物之靈者心而已矣
然心之為體不可以聞見得不可以思慮求謂之有物
則不得於言謂之無物則日用之間無適而非是也君
子於此將何所用其力哉必有事焉而勿正心勿忘勿
助長則存之道也如是而存存而久久而孰為之體必
將瞭然有見於參倚之間而無一息之不存矣詳此記
則大意與釋氏之説合而所謂瞭然有見者非悟也夫
　　佛學主悟
水心作宗記序述永嘉鮑壄刪擇禪宗要語定著百篇
有曰予嘗問壄儒之於佛强者愠弱者眩皆莫之睨子
以何道知之壄曰無道也悟而已矣其為是宗者亦曰
無道也悟而已矣予聞而逾悲夫不憤不啓不悱不發
故曰亦可以弗畔矣夫今悟而遂畔之庸知非迷之大
乎雖然考之於其書則信悟矣觀此序則水心固未嘗
以佛家之悟為是也
　　徐侍郎悟學
徐侍郎諱誼字子宜乾道進士由池州教授敡歴清要
歴事孝光寜三宗入為刑部侍郎出為寳謨閣待制江
淮制置使移鎮隆興府而卒中忤韓侂胄貶南安軍移
袁婺州流落十年而後得釋水心志其墓有曰諸儒雖
争為性命之學然而固滯於語言播流於篇末多茫昧
景響而已及公以悟為宗懸觧昭徹近取日用之内為
學者開示修證所縁至於形廢心死神視氣聽如静中
震霆㝠外朗日無不洗然自以為有得也參玩兹語似
亦近禪而當時諸儒學術亦因可見徐公卒於嘉定初
元時閩浙諸老存者寡矣
　　李牧坡悟入
旴江李子原諱漙自號牧坡嘗從克堂包先生學公曰
何必逺求子之鄰有利公文伯者即子之師也子原信
而就學焉利公舉學習而説克己為仁以叩之未契也
忘寢食而反求者數月一日渙然有省自是磊磊落落
軒豁呈露無秋毫凝滯吟風弄月撫掌抱膝笑歌自若
休休其心欣欣有喜如口之於芻豢常有餘味蓋其所
好既得所説益深自命曰牧志其所自養也自養者厚
而其證騐有不可掩於外者如此淳祐癸卯歳年七十
有七悠然而逝宏齋包文肅公志而銘之曰志道於逺
得師於鄰一覺之後一好之神蓋以表其有悟也觀此
則牧坡之渙然有省其亦陳叔向之忽然有悟者乎
　　黄仲山言性
越之新昌黄仲山名仁静有子名度登朝顯宦纍封仲
山至　奉大夫賜服金紫年八十七開禧元年八月卒
自言見性命真處如水中鹽味非無如有其説深矣嘗
與陳君舉傅良縱論夜分君舉名善辨不能窮詰曰此
非師授而得也病中嘗曰除世俗塵事易除心中情想
難吾用力於此久矣然葉脱枝生不知其幾今真斷矣
故樂也臨絶視度而笑度指其心曰得非能於此洞然
乎公應曰然遂殁以上載水心志中詳其為人豈亦融
㑹儒釋之學者歟
　　水心論佛學
云余在荆州無吏責讀浮屠書盡數千卷於其義類粗
若該涉夫西戎僻阻無有忠信禮義之教彼浮屠者直
以人身喜怒哀樂之間披析觧剥别其真妄究其始終
為聖狂賢不肖之分蓋世外竒偉廣博之論也與中國
之學較然殊異豈可同哉世儒不知淺深猥欲强為攘
斥其於道鮮矣蜀人范東叔自云在學省時晨朝必讀
楞嚴陳君舉與鄰省問念佛者誰東叔拱而後對君舉
戲曰吾以為老兵所課爾東叔言誦此書三十年矣予
問東叔楞嚴要義安在東叔沉思久之曰如雞倐鳴顧
瞻東方已有精色此是逼撲到𦂳切處也予聞而歎息
夫不讀者固不能知而讀者知之止於如是以上皆水
心先生語味其㫖若靳之者又嘗稱天台端信師兼習
諸宗性義融徹詞辨蠭起援據今古中其機要咸曰信
書厨不可與争也闔户長年人莫識面惟教其徒令速
趨西方空寂以此自終予毎病學佛者徒守一悟而不
知悟本或外示超俗而實墮俗紛若師庶幾免矣觀此
論則先生所指悟本者未知何在先生以荆州讀佛書
有見告之文公文公答之曰此殊可駭不謂正則乃作
如此語話中間得君舉書亦深以正則講究辨切為不
然此無佗只是自家不曽見得親切端的不容有毫釐
之差處故作此見耳又曰若見得道理分明便無事煞
決不暇讀佛書若偶讀之亦須便見得其亂道誤人處
愈親切不至為此言矣
　
　
　
　
　
　
　
　
　隱居通議卷一
欽定四庫全書
　隱居通議卷二
　　　　　　　　　　　　　元　劉壎　撰
　理學二
　　朱陸一
朱陸二先生同出一時俱天地之間氣名世之鉅儒也
然陸氏不喜著書惟從原頭理㑹嘗曰六經注我者也
故罕有𫝊世而道不顯顧有識則服其髙明若朱氏於
書極下工夫如四書集注如詩易𫝊如綱目如家禮如
小學書如楚辭注如言行録之類非文公疲精竭力更
千百年終至漏晦今使學者䝉頼啓廸洗凡破陋則此
數書者誠足以補前古之缺也至晩年則亦悔注釋有
詩曰書冊薶頭無了日不如抛却去尋春其意可見矣
公於象山殊加敬嘗曰安得似陸子静堂堂自在又曰
子静底是髙只是下面空䟽無物事承當伯恭甚低如
何似得佗又曰江南未有人如子静八字著脚又曰吾
儒頭緒多思量著令人頭痺似陸子静様不立文字也
是省事又曰陸子静楊敬仲自是十分好人文公之言
如此可見不分同異鵝湖之集易簡支離之詩文公不
以為忤後來一等抑揚過當殆不可信蓋亦門人弟子
有分朋植黨挾私取勝者其實二先生未嘗立異也善
乎象山之言曰建安也無朱元晦青田也無陸子静偉
哉言乎大公至正可以一洗蟲䑕之陋見矣又曰四方
上下曰宇往古來今曰宙宇宙便是吾心吾心即是宇
宙千萬世之前有聖人出焉同此心同此理也千萬世
之後有聖人出焉同此心同此理也東海有聖人出焉
同此心同此理也南西北海有聖人出焉同此心同此
理也其言恢廓髙明如此或者猶校江閩學術異同豈
不大可鄙笑哉
　　朱陸二
予又見文公答南軒書有曰子夀兄弟氣象甚好其病
只是廢講學而務踐履却於踐履中要人提撕省察悟
得本心此為病者要其操持謹質表裏不二則實有以
過人答東萊有曰子静約秋涼來㳺廬阜但恐此時已
換却主人耳渠兄弟今日豈易得與劉子澂書有曰子
静一味是禪却無許多功利術數目下收斂得學者身
心不為無力答陳膚仲有曰陸學雖有似禪處然婺州
朋友却専事聞見而於自已身心全無工夫答滕徳章
有曰陸文教人於收斂學者散亂身心甚有功然講學
趨向亦不可緩要當兩進乃佳答林擇之有曰陸子夀
兄弟近却肯向講學上理㑹其門人有相訪者皆好氣
象但其間亦有舊病此間學者却是與渠相反初謂如
此講學漸涵自能入徳不謂末流之弊只成説話與吳
茂實有曰陸學却是先於情性持守上用力此意自好
答項平父有曰子思以來教人之法以尊徳性道問學
兩事為用力之要今子静所説専是尊徳性事而某平
生所論却是問學上多了所以為陸學者多持守可觀
而㸔得義理不細某自覺義理上不敢亂説却於𦂳要
為人上多不得力今當反身用力去短集長答孫敬父
有曰陸學於近年一種浮淺頗僻議論中固自卓然非
其儔匹而其徒𫝊習多有能修其身能治其家以施之
政事間者觀文公之言平心服善如此何嘗如後來學
者抑揚毁譽之過實哉當其議論紛紜本非真有定見
往往挟私䕶局而已文公答諸葛成之有曰來諭有疑
於子静然子静平日正欲身率學者一於天理而不以
一毫人欲雜其間恐決不至如賢者之所疑義理天下
之公而人之所見有未盡同正當虚心平氣相與熟講
徐究以歸於是而向來講論之際往往皆有立我自是
之意厲色忿詞如對仇敵無復長幼之節禮遜之容蓋
嘗竊笑以為正使真是仇敵亦何至此然觀諸賢之氣
方盛未可遽以片詞取信故黙不言是文公無恙時一
等狂生已敢如此至煩老先生之諄諄况於世無大宗
師則此輩何憚而不縱其狂誕邪予近在閩中間泉州
有一士獨宗陸恨不獲識後識三山張尚友心甚向陸
且愛荆公祠堂記謂不可及因言文公筆下泥滯亦可
謂不私其鄉者又説潭經界事
　　朱陸三
文公嘗謂陸學近禪然其答黄子耕有曰格物致知只
是窮理聖賢欲為學者説盡曲折故立此名字今人反
為名字所惑生出重重障礙添枝接葉無有了期若能
認取本意而於其中㸔得許多曲折分明便依此實下
工夫方見得許多名字虚假並皆脱離而其工夫却無
欠缺矣此即釋氏名相之説又答李叔文有曰求放心
不須注觧只日用十二時中常切照管不令放出即久
久自見功效此亦釋氏之説恐不可専指陸學為禪也
大槩性命之學不能不與禪相近故伊川謂儒釋深處
只争杪忽晦翁承其説亦謂大亂真而彌近理也其闢
之者則大儒衛道職當然耳晦翁又議陸不講學象山
云人謂某不令人讀書何嘗不教人讀只是讀得别耳
異時晦翁答吕子約則曰程子言心要常在腔子裏今
一向耽著文字令此心全體都奔在書冊上更不知有
已便是箇無知覺不識痛癢之人雖讀書何益答石子
餘又曰學者只就冊子上鑽却不就本原理㑹只成議
論文字與自家身心全無交涉詳味此言又似與議陸
者相矛盾也
　　永嘉之學
初周恭叔首聞程吕氏微言放新經黜舊疏挈其儔倫
退而自求是千載之已絶霍然如醉忽醒夢方覺也頗
益衰歇而鄭景望出明見天理心暢氣怡篤信固守言
與行應而後知今人之心可印於古人之心故永嘉之
學必兢省以禦物欲者周作於前鄭承於後也薛士龍
奮發昭曠獨究體統帝王逺大之制叔末寡陋之術不
随毁譽必摭故實如有用我療復之方安在至陳君舉
尤號精宻民病某政國厭某法銖稱鎰數各到根穴而
後知古人之治可措於今人之治矣故永嘉之學必彌
綸以通世變者薛經其始陳緯其終也四人鄉之哲人
也此葉氏所著温州學記之説予按水心公志止齋墓
有云從公四十年似有師弟子之分矣而毎字之薛尤
前輩止齋所師而亦字之未嘗曰先生也然水心行狀
止云少詣吕太史不言止齋豈於止齋為平交歟計其
行輩即止齋實先達矣謾摭其次第列於後
　　　　　　　鄭景望(伯熊宗/正少卿)吕伯恭(祖謙/)
周恭叔(行巳祕/書省正)　鄭景元(伯英隆興癸未第四人/秀州僉判紹興三年卒)
　　　　　　　薛士龍(季宣常/州守)陳君舉(傅良乾道八年進/士寶謨閣侍詔)
　　　　　　　　　　　　　　葉行之(㓜學乾道八年/進士景元壻)
　　　　　　　　　　　　　　葉正則(適淳熙廷對第/二吏部侍郎)
　　合周程歐蘇之裂
永嘉有言洛學起而文字壞此語當有為而發聞之雲
卧吳先生曰近時水心一家欲合周程歐蘇之裂又言
先儒謂歐文粹如金玉又以為有造化在其胷中而未
有以道視之者答吳充秀才一書則其知道可見矣南
豐説理則精於其師如曰及其心有所得而下二三百
言非所詣之至何以發明透徹東坡雄偉固所不逮伊
洛微言或未有過也予詳此言似謂歐曾可以合周程
而蘇自成一家未知然否反復紬繹雖以道許六一以
説理許南豐終是未曽深入閫域而千載唯以文章許
二公也况晦翁詆斥蘇文不遺餘力水心雖欲合之以
矯俗然其地位亦只文章家爾終不見其往復講辨如
吕陸也晦菴答楊履正有曰世之儒者既大為利禄所
決潰於前而文辭組麗之習見聞掇拾之工又日夜有
以渗泄之於其後使其心不復自知道之在是雖欲慕
其名而勉為之然其所安終在彼而不在此也詳味此
語則文章乃學道家之所棄安可得而合哉
　　歐公言道不言性
中庸曰率性之謂道是性即道也歐陽公答李詡書曰
性非學者之所急而聖人之所罕言六經所載皆人事
之切於世者是以言之甚詳至於性也百不一二言之
或因言而及焉或専為性而言也故雖言而不究論語
載七十二子之問於孔子者問孝問忠問仁義問禮樂
問脩身問為政問朋友問鬼神者有矣未嘗有問性者
孔子之告其弟子者數千言其及於性者一言而已故
曰非學者之所急而聖人之所罕言也書曰習與性成
語曰性相近習相逺此二者戒人慎所習而言也中庸
曰天命謂性率性謂道者明性無常必有以率之也樂
記曰感物而動性之欲者明物之感人無不至也然終
不言性果善果惡惟戒人慎所習與所感而動及所以
率之者爾故曰因言以及之而不究也今之學者於古
聖人所皇皇汲汲者學之行之或未至其一二乃好説
性以窮聖賢之所罕言而不究者執後儒之偏説事無用
之空言此予之所不暇也故為君子者以修身治人為
急而不窮性以為言夫七十二子之不問六經之不主
言或言而不究豈畧之哉蓋有意也歐公之於性也其
論如此答吳充論文則曰聖人之文雖不可及然大抵
道勝者文不難而自至也若子雲仲淹方勉焉以模言
語此道未足而强言者也若道之充焉雖行乎天地入
於淵泉無不之也又與石公操書亦曰相期在於道爾
其或有過而不至於道者乃可以為憂也歐公之於道
也其論如此蓋公之意以仁義禮樂為道之實而不欲
説性者懼其淪於虚亦其生平惡佛而恐其涉於禪也
故曰執後儒之偏説事無用之空言當是時道學之説
未盛也公固已有憂矣盖自五代極亂之後而入於宋
混一諸國中外太平此時世運猶如天地重開咸平景
徳以來真元㑹合一畨其人物往往篤實渾厚山立河
行竭誠盡心惟務修實徳行實政至慶厯嘉祐若少殺
而猶未衰一主於實故不為無用之空言也而或者又
曰性學不明佗復何説夫子之罕言弟子之不問亦由
人性上無容言說故耳楊龜山云孟子遇人便道性善
永叔却言聖人之教人性非所先永叔論列是非利害
文字上儘去得但於性分之内全無見處更説不得人
性上不可添一物堯舜以為萬世法亦只是率性而已
龜山之論為是
　　參賜一貫之㫖
學未至於聖人未有不滯於所先得而以偏受為患者
孔子進参與賜而示之道皆曰吾一以貫之豈非無本
末之辨而欲合門人同異之趨哉今觀曾子最後之𫝊
終以籩豆有司之事為可畧是則唯而不悟者自若也
子貢平日之媿終以性與天道為不可得聞是則疑而
未達者猶在也此水心之新論然二子之言正為學者
而發非二子之造詣也
　　龍川功名之士
宋乾淳間浙學興推東萊吕氏為宗然前是已有周恭
叔鄭景望薛士龍出矣繼是又有陳止齋出有徐子宜
葉水心諸公出而龍川陳同父亮則出於其間者也當
是時性命之説盛鼓動一世皆為微言髙論而以事功
為不足道獨龍川俊豪開擴務建實績其告孝宗有曰
今世儒士自以為得正心誠意之學者皆風痺而不知
痛癢之人也舉一世安於君父之讐而方低頭拱手以
談性命不知何者謂之性命孝宗極喜其説然亦以是
不得自附於道學之流而人惟稱其為功名之士至其
雄才壯志横騖絶出健論縱横氣盖一世與朱文公往
復辨論毎書輒傾竭浩蕩河奔海聚而文公亦娓娓焉
與之商論盖一代人物也惜中年後始中科舉為狀元
不及仕而死矣予閲其文集宏偉博辨足以立懦而又
惜其於道不純故後之品藻人物者不以厠之鄭薛吕
葉之列云
　　龍川學術
龍川之學尤深於春秋其於理學則以程氏為本嘗采
集其遺言為一書以備日覽目曰伊洛正原又集二程
横渠所論禮樂法度為一書目曰三先生論事録其辨
析西銘平易朗徹見者蘇醒其於論語則曰論語一書
非下學之事也學者求其上達之説而不得則取其言
之若微妙者玩索之意生見長又從而為之辭曰此精
也彼特其粗耳此所以終身讀之卒堕榛莽之中而猶
自謂其有得也夫道之在天下無本末無内外聖人之
言烏有舉其一而遺其一者乎舉其一而遺其一是聖
人猶與道為二者也然則論語之書若之何而讀之曰
用明於内汲汲於下學而求其心之所同然者功深力
到則佗日之上達無非今日之下學於是而讀論語之
書必知通體而好之矣其説如此則其於理學固用心
矣豈徒曰功名之士
　　龍川議論
儒釋判然兩途而溺者曰其道有吾儒所未及者曰其
精微處脗合無間曰儒釋深處所差杪忽爾舉世溺焉
而不自知雖知其非者亦如猩猩知酒之將殺已且罵
而且飲之也
文以載道也道不在我雖有文直與利口者争長耳退
之原道無媿孟荀終不免以文為本故程氏謂之倒學
二十年間道徳性命之説一興迭相倡和後生小子拾
其説髙自譽誇非議前輩謂不足學髙者得其機而乗
之以為聖人之道盡在於我
往三十間時予初有識知猶記為士者必以文章行義
自名居官者必以政事書判自顯各務其實而極其所
至自道徳性命之説一興而尋常爛熟能觧之人自託
於其間以端慤静深為本以徐行緩語為用務為不可
窮測以盖其所無一藝一能皆以為不足自通於聖人
之道於是天下之士始喪其所有不知適從矣為士者
恥言文章行義而曰盡心知性居官者恥言政事書判
而曰學道愛人相䝉相欺以盡廢天下之實終於百事
不理而已及其徒既衰而昔之熟視不平者合力共攻
之無須之禍濫及平人固其所自取而出反之慘乃至
此乎
大學之道治國平天下必本於正心誠意而子思之論
為天下國家其經有九若既多事矣然而卒曰篤恭而
天下平又何簡也
　　龍川與朱晦翁書
乾淳以來諸賢互相闡究理學大明本領端正榘度修
飾渾然端厚作世模楷惟陳同甫豪縱開擴氣盖一世
嘗有書與晦翁其間數語曲盡事理今録於左
研窮義理之精微辨析古今之同異原心於杪忽校理
於分寸以積累為功以涵養為正晬面盎背則亮於諸
儒誠有媿焉至於堂堂之陣正正之旗風雨雲雷交發
而並至龍蛇虎豹變見而出沒推倒一世之智勇開擴
萬古之心胷如世俗所謂麤塊大臠飽有餘而文不足
者自謂差有一日之長
　　晦菴先生複諡議
晦菴先生之得諡也太常初議謂宜諡文忠及下考功
覆議時退翁劉侍郎彌正以尚書郎官兼考功謂初諡
文忠為非請止諡曰文退翁之子曰?夫即後邨也年
甫十七代其父作覆議識者稱其少年而有老筆其後
卒以詞華名世今録其諡議曰諡古也複諡非古也諡
法曰諡生於行者也茍當於行字一足矣奚複哉故侍
講朱公熹殁於爵未得諡上以公道徳可諡下有司議
所以諡謹獻議曰六經聖人載道之文也孔子殁獨子
思孟軻氏述遺言以持世斯文以是未墜漢諸儒於經
始采掇以資文墨鄭司農王輔嗣輩又老死訓詁謂聖
人之心真在句讀而已涉隋唐間河汾講學已不造聖
賢梱域最後韓愈氏出或謂其文近道爾蓋孔氏之道
頼子思孟軻而明子思孟軻之死此道幾熄及本朝而
又明濓谿横渠二程子發其微程氏之徒闡其光至公
而聖道粲然矣公持心甚嚴不萌一毫非正之念其於
書拾六籍則諸子曲説不得干其思其於道不敢深索
也恐入乎幽不敢泛求也恐汩其説讀書初貫穿百氏
終也韜以聖人之格言自近而入微由博而歸約原心
於杪忽析理於錙銖采衆説之精而遺其粗集諸儒之
粹而去其駁曰醇矣哉孟氏以來可槩見矣公中科第
時猶少也薄㳺徑隐閉門?思朝廷毎以好官召莫能
屈不得已而出惟恐去之不早晩在經筵不能五十日
而閒居者四十餘年山林之日長講學之功深也平居
與其徒摩切講貫皆道徳性命之言忠信孝愛之事由
公之學者必行已莊與人信居則安貧而樂道仕則尊
君而憂民重名節而審出處合於古而背於時好若此
者真公之學也嗚呼師友道喪人各自尊公力扶聖緒
本末宏闊而弄筆墨小技者以為迂臞於山澤與世無
競而汩没朝市者以為矯自童至耄動以禮法而跅􁀪
捐繩墨者姍笑以為誕世嘗以此病孔孟矣公何恨焉
初太常議以文忠諡公按公在朝廷之日無幾正主庇
民之學鬱而不施而著書立言之功大暢於後合文與
忠諡公似矣而非也有功於斯文而謂之文簡矣而實
也本朝歐蘇不得諡文而得之者乃楊大年王介甫介
甫經學不得為醇其事業亦有可恨大年政復文士爾
文乎文乎豈是之謂乎世評韓愈為文人非也原道曰
軻之死不得其𫝊斯言也程子取之公晩為韓文立考
異一書豈其心亦有合歟請以韓子之諡諡公謹議前
輩多稱其山林之日長講學之功深兩語殊妙足以盡
晦翁之平生
　
　
　
　
　
　
　
　
　
　
　
　
　隱居通議卷二
欽定四庫全書
　隱居通議卷三
　　　　　　　　　　　　　元　劉壎　撰
　理學三
　　莆陽老艾
予少時熟視劉後邨集見其推重艾軒林公甚至且併
及其𫝊者網山樂軒之屬其稱林公或曰老艾予極慨
慕其人恨不見其著述也皇慶壬子冬由劍庠捧臺檄
行縣至順昌有教諭林兄(玉孫/)莆人也疑是艾族出示
艾軒文集八帙予因借觀而摘取焉
公諱(光朝/)字(謙之/)莆田人年五十始登第仕至中書舍
人坐􁁂奏謝霩然賜出身除御史忤㫖失眷改工部侍
郎匄外以朝散郎集英殿修撰知婺州尋與祠明年卒
年六十五丞相周益公銘其墓公學造深醇所為文奥
雅篤厚刋落華腴而宿於理後邨謂其髙處逼檀弓榖
梁平處猶與韓並驅此則惟知尊敬鄉賢而不自覺其
諛之過也檀弓固三代文章未易輕言而韓亦豈易及
誠與韓並驅則何為不與韓並行於世耶大概真是一
博洽之儒醇正之作尤深於經者其蒼勁處非淺學能
及
公與龜山之孫楊次山書有云某幼聞李太白石曼卿
之為人即踴躍道其事又讀晉書見一様人物如寒蟬
孤潔不入俗調心甚樂之一日對方次雲及六兄談古
人如此終是不俗六兄云此數人來孔子之門恐一日
著脚不定某乃悟夫子之門為人物凖的千歳人物要
得入此窠巢乃無媿千歳而上有多少豪傑可以共學
入道恨不令聞此語陳實管寜元徳秀姿禀如許數百
年中乃一見又却不聞道此大可惜
又曰不亦說乎說不餒也時習如車輪運轉時此尚未
見得如何纔頃刻推不去便覺得前者為説之義起居
語黙運轉不停此為時習纔一失節則餒矣乃知不餒
即為説
又曰忠恕者謂夫子之道乃如是忠恕有足者皆可至
也非是以忠恕說一貫忠恕違道不逺要當如是發語
耳
又曰有才藻之人纔有一分簡忽氣象要做甚吾夫子
謂雖有周公之才之美使驕且吝即不足觀此語久之
乃如一泓秋水鬚眉自見
答人問忠恕而已矣曰南人偏識荔支竒滋味難言只
自知剛被北人來借問香甜兩字且酬伊
答仁者安仁曰千年古道萬年堤老牯循循不觧迷牧
子不知何處在亂山荒草鷓鴣嗁
自喻有曰修水佳人白玉闌花前何似妾容顔從來未
省傷春意猶自樓頭畫逺山又曰莫怪騷人太頡頏曽
聞阿母語劉郎神僊本自無言説尸觧由來最下方
又云世間惟有榮辱毁譽所不到者為建徳之國
　　艾軒網山樂軒三賢序派
艾軒殁網山嗣業網山卒樂軒嗣焉竹谿又學於樂軒
者也後邨作三先生祠堂記有曰里中前一輩及老艾
之門者衆矣然數十年間更相推譲卒以傍邑二士接
艾單𫝊所謂公論在人心者耶網山者月魚林氏名(亦/)
(之/)字學可樂軒者横唐陳氏名(藻/)字元潔俱福清人竹
谿姓林氏名(希逸/)字肅翁亦福清人艾軒仕至法從網
山樂軒俱死布衣竹谿仕至左史直舍人院出知饒州
　　竹谿論師𫝊
竹谿公之師曰樂軒先生陳元潔藻所著有詩筌公為
序之而首及於當時師𫝊次第曰在昔隆乾間士之師
道立浙有東萊吕氏建有晦菴朱氏湘有南軒張氏江
西有象山陸氏莆有艾軒林氏皆以道師授並世而立
名者也艾軒於時猶為前輩號南夫子獨不喜著書門
人又益微黄懐安芻最髙弟最先夭二劉著作正字雖
暫顯亦早卒世其學者網山一人再𫝊樂軒又皆以布
衣死艾軒在網山以艾軒名網山在樂軒以網山名近
二十年鄉井聞見日陋張吕諸儒以其書在可磔裂欺
世故人能言之言象山者疑信已半至若艾軒姓氏則
問之晩少年漫不省樂軒雖得夀後網山死四十年衰
白窮槀人以為常人矣且面背譏笑不小其文既不適
時間出語又驚世駭俗至於今譏笑未已也樂軒卒十
年予請於宗伯而祠之或詈或排幾不就役昨之日猶
有難予者曰子之師何如人也笑而應之曰人矣乎烏
乎長曰奚短哉烏乎學曰奚遺哉以文名乎曰玉質金
相春明秋潔絶出羣言探入微賾先生之文若是已名
則吾不知以詩名乎曰洗削穠華完復素樸羣誚鄙俚
自謂竒倔先生之詩若是已名則吾不知然則至道矣
乎曰玩神遺形甘約保獨傲睨乎鬼神兄已而弟佛撓
挑浮㳺至死不厭道邪非邪予亦不知也客艴然而去
予方追歎未已躔甫適以詩筌來覽之泣下遂志諸卷
首而系之曰師學之𫝊豈直以詩詩又不𫝊學則誰知
後千年無人已而已而後千年有人留以俟之奈何乎
噫門人竹谿林希逸序竹谿此作序次有統紀有樞紐
布置有間架清潤潔整自是作手其述諸儒師授尤有
眼目閩中一種議論各尊所聞罕及吕陸而竹谿於此
包羅不遺已是特見過於俗學又曰言象山者疑信已
半則其見逾卓得非師友平日講貫及是歟惜予生晩
不及一見此先生求是正又恨未及其佗文
　　南軒契合
南軒先生張宣公(栻/)初問學於五峯先生胡明仲(宏/)一
見即契合宣公欣然歸語人曰如㧞出九泉之下而升
之九霄之上其所得如此想當時必有超世絶俗之論
惜不𫝊也
　　近道障道
世言王荆公嘗延館一修行僧於家當胸次膠擾時即
就僧語語輒釋然一日僧謂公曰相公有近道者一有
障道者二公問何也僧曰相公不愛官爵聲色此一事
近道者也相公性太躁急又好觀書作文字此二事障
道者也公問何時見道僧曰此去更三世不昧正性即
成道矣公為竦然自此後頓寛和亦不復耽書作文臨
終灑然而逝人謂其得此僧力未知然否朱文公平生
竭盡精力觧注諸書實為後學之益晩與白玉蟾㳺始
悟其徒勞遂賦詩曰書册薶頭無了日不如抛却去尋
春蓋自悔也其於象山心服以此然則吾徒老不自覺
猶薶沒障礙中而不見道是亦知而故犯者矣
　　論(缺/)
玉淵劉清叔澂(缺/)
行也世儒疲精竭力於(缺/)
　　曾潭傅先生講易
曾潭先生傅子淵南城人也出入朱陸間深明理學為
衡州教授過白鹿書院時丞相周益公帥長沙小隊奄
至乗先生不備請先生升髙坐講易先生顧左右得周
易正文徑攝衣升坐讀乾讀坤又讀屯與䝉聴者已倦
忽藏之䄂間正色大言曰此紙上易不足講講三聖人
易可乎於是倦者悚容益公離坐躡先生後而言曰今
日見子淵矣
　　周易遺論
近世學者常患無師友以講易然聖如孔子賢如孟揚
或師弟子問答或著書立言𫝊道觧惑無餘藴矣使吾
徒生於其時親炙有數根器有限未必得如今日讀其
全書之為深切著明也亦在乎潛心而已昔黄魯直嘗
問文章之法於蘇(以後缺/)
　
　
　
　
　
　
　
　
　隱居通議卷三
欽定四庫全書
　隱居通議卷四
　　　　　　　　　　　　　元　劉壎　撰
　古賦一
　　總評
作器能銘登髙能賦蓋文章家之極致然銘固難古賦
尤難自班孟堅賦兩都左太冲賦三都皆偉贍鉅麗氣
蓋一世往往組織傷氣骨辭華勝義味若涉大水其無
津厓是以浩博勝者也六朝諸賦又皆綺靡相勝吾無
取焉耳至李泰伯賦長江黄魯直賦江西道院然後風
骨蒼勁義理深長駕六朝軼班左足以名百世矣近代
工古賦者殊少非少也以其難工故少也其有能是者
不過異其音節而已而文意固庸庸也獨吾旴傅幼安
自得深明春秋之學而餘事尤工古賦蓋其所習以山
谷為宗故不惟音節激揚而風骨義味足追古作愚亦
素喜山谷諸賦誦之甚習毎與此先生㑹劇談至意氣
傾豁處此先生輒曰相與讀山谷賦可乎因振袂同聲
朗誦激發覺沆瀣生齒頬間嗚呼文明之世有此真樂
今無是矣蓋吾旴以詩名者黄希聲黄伯厚利履道趙
漢宗諸人以古文名者張誠子劉信翁諸人而以古賦
名者幼安一人而已今其年八十有三苦末疾多蹇步
亂離間阻文㑹闊䟽因思此老疇昔談詞如雲山鳴谷
應今則無復此竒士矣景定壬戌歳郡太守錢侯(應孫/)
招予與幼安客郡齋同㳺平逺臺幼安雄辨傾坐聴者
為竦其後交㳺諸公貴人間與幼安聚㑹之日常多而
議論常合乃今思其人而不得見因追尋其所作古賦
一二姑載於此以備遺忘且以示諸兒使知吾旴有此
前輩又知古賦之精工者不得多云
　　秋花草蟲
徽宗皇帝萬幾餘暇戲御毫素間作花草蟲魚以示天
縱多能之意李公甫侍郎得而藏之幼安為作秋花草
蟲賦曰
惟仁風之逺暢兮舉萬物以咸遂彼動植之微類兮悉
陶冶於一氣翩翩其飛森森其萃覃百年之雨露兮非
期月之能致翹肖形於造化兮固妍醜而不齊跂行喙
息與根荄芽甲兮皆不出於範圍天工妙於賦物兮又
賦之於毫素抑造化之不遺物兮於筆端而咸覩笑朝
披而夕落兮何暫榮而易落哀朝生而莫死兮豈歳寒
之可託觀其墜翼争忮螘策勛也壌丸决去螂息轉也
膩粉雙舞蜨夢回也細要孤飛蠭衙罷也經緯錯陳蛛
能巧也封疆角立蝸方爭也碎金委地楚芳殘也碧玉
倚籬甘蕉偃也秋色慘淡秋風蕭騷翳此數物猶能自
保彼陽春之載敷宜羣物之並育何金行之凄廪尚鮮
鮮其未戮嗟夫沕潏曼衍湛恩汪濊渗漉九有旁魄萬
類斯靈臺之昆蟲而太和之行葦也有盛有衰物理則
然雖生生之不窮而常慮肅殺之不免也恃其成而不
戒其敗者必墮安其樂而不思其悴者終危因物化之
若此悟人事之當知恨尘世之不早闕微臣之箴規
　　味書閣
泉谷徐尚書鹿卿豐城人也嘗構閣以藏書名之曰味
書閣幼安為之賦曰
山水明秀邑稱劍江於其中而擇勝建傑閣之巍昻黄
簾緑幕之閉牙籖玉軸之藏出則連車入則充梁是書
也非有酸醎甘㫖之可啖醷濫滫髄之可嘗也然而古
今嗜之者飲則過於醪醴嚼則美於稻粱既咀其華又
漱其芳或欣然而廢食雖終日而不忘以其怡神者有
黄嬭之目以其㫖美者有雋永之題以其說心者舉芻
豢以為比以其用之不竭者至謂五榖不能以庶幾是
皆有得於書味而其淺深醇駁則未能一概而周知書
之類也百種千名言之立也異軌多岐随吾所取往往
而有至其合聖道之與否則如十指之難齊絺章繪句
抽黄嫓白味則美矣而不適於用譬之雞肋雖勤抉剔
而不足以療飢老氏之清虚釋氏之超詣味則髙矣而
不協於極猶蝤蛑瑶柱食之爽口終不免動氣而嚬眉
申商刑名之學儀秦縱横之説味則竒矣而用之有害
猶河魨野菌纔一下咽而腐腸裂胄之患已随之矣惟
中庸之誠魯論之孝弟大學之徳孟子之仁義食之有
益而無損咽之有信而無疑可以澤膚可以充腹終朝
不食則枵然不知其所為正猶菽粟之甘太牢之肥仁
人之所先得而古今之所同嗜君子所以哺其膏液而
鮮能知之者所以為凡民之所歸也泉谷先生博極羣
書屬饜正味立朝則奏對偉然出守而治行卓爾有大
人格君之業得君子愛人之義味書之效蓋已試矣雖
然禹臯稽古未有經籍之𫝊良弼典學豈待文章之富
而道貫百代功髙千禩蓋㫖不在語言妙多離于章句
故黙識者通融心潛者理悟儻専泥於筌蹏亦何得於
魚兔泉谷先生義理厭飫之餘掩卷黙坐之次願以此
語為僕思之
　　麗譙
紹定中建昌朱守憲以嚴刻激營卒周威陳寳之變朱
隕於兵里寓公聶善之侍郎子述撫定之未幾而城内
火延燎郡𪠘民居幾盡時徐監丞瑑來領郡事更剏郡
治而鼔角樓尤壯偉幼安為作麗譙賦以寓頌規辭㫖
精妙其序曰旴江以辛卯八月融風告灾越明年伐材
鳩工鼎建郡治麗譙雄峙得制度豐約之中竊伏惟念
立壺植矢而晝夜分鳴角伐鼓而昏昕定一郡耳目在
焉非如登眺逺覽窮賞玩以自適者比昔魯作閟泮史
形歌頌盖以其所作上有補於國下有益於民也是以
序而賦之
環江山之佳麗兮有雄樓之突兀曾日月之幾何兮儷
規範之崇崛新斯人之觀瞻兮鎮千里之寜謐𦍑孰紀
而頌之兮抽秘思之杪忽於時牛犢帯佩螳蝟斧鏠四
野沸騰初息阻訌天跳地踔四起融風祼􁍟不禳樓觀
為空盡繁華於一眣莽蕭條於四封幸天恵以仁侯提
一郡以摩撫逮政通而人和汔無斁以無惡乃相巨材
乃營故址乃命工師乃建定制儉不得陋宏不得侈稱
侯國之規宜邦君之治棼橑岋嶪櫺檻堅緻晝滴漏於
抗爽夜鳴鉦於虚敞角凌霜以騰音鼓逐風而震響豈
非賔餞有法天時於焉正邪聴休有時郡政於焉修邪
作止有候民事於焉節邪駕受有式兵籍於焉制邪東
望則長川喧豗趨我城郭雲樹参差月波瀺灂南望則
巨石峙立偉然下闞狡麑蹲踞髬髵攫啗西望則竒峰
插天刻削嶻嶭白露晨縈紅曦夕抹北望則超超九逵
直走京畿郊原蒼莽亭驛紛披盖今之麥熟禾秀茫茫
布野昔之霜露荆棘而傷心者也今之上棟下宇翬飛
鳥革昔之瓦礫糞壌而劌目者也登斯樓者亦有思乎
巨杗細桷巍峩穹隆屹若特立非夸其雄斵削磨礱黝
堊髹赤舉以法故非侈其飾出入是門必肅必恭氷食
葛製爰端汝躬反側隉杌化為春融則増秩賜金可以
紀功出入是門俛怍仰愧嚢帛匱金祗為私計四民失
業五兵猶試則前車之覆厥鑑亦邇是用斟酌民言式
警有位尚聴兹哉以福千里結尾數語辭嚴義正凛然
春秋衮斧之意讀之令人𢥠惕
　　訓畬
千峯先生陳文定公寓居旴城作一堂名之曰訓畬幼
安為之賦其序云提刑寳謨常卿千峯陳公書諗予曰
子昔為泉谷徐公賦味書閣吾得其文讀之喜其㫖深
而辭暢也今吾治一堂置書數千卷扁曰訓畬子為我
暢厥㫖可乎僕乃復於公曰昌黎平生名節偉特如䟽
佛骨撫鎮州死生且不計於富貴何有誨子諸篇類皆
有羡於榮禄勉符一詩以經訓為菑畬是矣然究其三
致意者不過公相皁𨽻之殊居第輿馬瑣細之事識者
疑焉今公三登於朝再以直去咫尺禁從抗章固辭豈
汲汲富貴歟公曰子弗聞乎賦詩斷章予取所求今夫
義理之腴稻粱之甘似之學問之勤耕耨之力似之吾
之命名是之取爾豈曰朝種夕穫為榮名利禄計邪僕
曰㫖哉乃援筆以賦其辭曰
惟鴻濛之肇開兮風氣以異有龜龍之特出兮載籍由
起六七聖人随時以制妙造化之機緘兮極上蟠而下
際羌人事之萬端兮貫一理而在是易探消長之幾書
紀帝王之治樂感其和禮别其劑詩具美刺之章春秋
嚴褒貶之㫖仁義道徳之所從出而正脩平治之要皆
由此其推也千峯陳公心醉六經學該百氏掇英取華
既已發於事業見於議論以震一世矣相彼寓居巋然
樓宇據髙靣勝開牖洞户挹旴水於襟懐納軍山於指
顧草木之華滋蔥蒨曉山之烟霏呑吐乃建庭階乃飾
屏著几席儼若籖度得所熟黄緗素之前陳緑幕黄簾
之珍䕶名以百計卷以千數上則庶幾平棘清豐之儲
下亦可與荆田亳祁而並騖豈無金匱石室汗青信史
亦有炙轂雕龍百家諸子悉不見稱維經是主蓋指南
設而東西不迷明鑑照而妍醜無誤合乎經者必盡心
焉戾乎經者吾所不取此所以表羣經而摘訓畬以名
斯堂也雖然吾嘗聞之矣明經取青紫其志固甚小教
子勝贏金其諭亦已卑惟下帷發憤潛心大業正誼不
謀利明道不計功乃純儒之所為故義貴於集不可為
宋人揠苖以助長仁在乎熟不可使五榖之不如荑稗
規規然其守肯播肯穫之戒凛凛乎其畏不稼不穡之
譏行無越思當如農夫之有畔播種而耰當識同然于
此心之微謹無春耕其邱有何時實栗之歎謹無豚蹄
壺酒有穣穣滿家之祈嚅嚌道真涵泳聖厓如是則公
相之尊輿馬之盛昌黎之所以望符者有所不暇計而
義方之訓端有在此而不在彼者以士希賢以賢希聖
居公之堂讀公之書尚其勉旃聖賢同歸
以上數賦皆幼安所作見燕石藁盖其所著集也幼安
本以箋表見知諸公間然四六殊不及賦筆景定中曽
仲實侍郎起家為江西運使兼知隆興府㑹前宰相瀆
山謝公方叔寓居隆興謝公居相位時曽公實為宰屬
曽公屬予通謝相啟予為之言曰詣丞相府曽聞堂上
之都俞佩太守符來問山中之安否曽公既到任大合
樂以宴謝公幼安當為樂語有曰我某官今郡太守舊
宰府寮入政事堂得與聞於國論送䕫龍集毎親近於
元台其後文㑹幼安笑曰吾文正同子意而子之語殊
勝予也予笑曰先生古賦獨步當世是謂大手筆而與
晚進校小技無乃卑乎幼安復大笑
　　懷皋
近世諸老多以文章名而工古賦者絶少惟千峯陳文
定公與西園傅公友故亦喜作古賦有懷皋賦一篇獨
清峭可愛其序曰次兄自號九臯中夀而殁作懷臯賦
哀之
有蹁躚兮羽族之僊戛長鳴兮聞於九天恍形景之莫
覩兮其去無邊杳雲氣之茫茫兮予衷怛然憶追随於
林野兮真意之纒緜何倐忽以暌逺兮悄餘音之弗𫝊
眇眇兮遼海戰魚龍兮駢百怪想翺翔兮周觀乎逺大
顧山澗之泠泠兮尚舊㳺之如在胡不歸來兮使我心
痗倚雲霄兮蓬萊之峯鏘環佩兮羣僊與同顧瞻下土
兮厭埃塵之溟濛悵已忘兮前岡之松胡不下㳺兮舊
侣之與從蕭颯兮飈鳴乗秋清兮上青㝠中扄耿耿兮
夢難成安得反魂之香兮挹氣貌之亭亭皎中夜兮兔
景杳何方兮樓處冷弱翎繞於枯柯兮墜寒葉於金井
安得故人之與偕兮使頑疴之蘇醒嗚呼噫嘻頭戢戢
兮皆兄弟曷不旁交而逺契數竒偶兮異短長焉用泥
逺而追亡惻予懷兮軫厥初形氣交值兮樂同涂食息
相待兮行止相需二體之爾我兮一氣之斂舒倐風烟
之滅没兮逐野馬於中區彼悠悠以忘反兮此悄悄而
靡居雖然萬縁聚而必散一氣運而無窮往來離合悲
懽華顇雖百千萬億變罔所底止未始離乎一域之中
走胡走越何見而異宜兄宜弟匪私而同嗟逝水之洋
洋兮逺莫可追扁舟大海兮豈曰無期寂寂之與赫赫
兮共乗此化機睨而視之若逺兮焉不知朝莫之與随
春與猿吟兮秋鶴與飛無不在兮豈予違滌靈襟兮寄
聲詩若疇昔兮光無涯
　　浯谿
誠齋先生楊文節公萬里嘗作古賦然其天才宏縱多
欲出竒亦問有以文為戲者故不録惟浯谿賦言唐明
皇父子事體厥論甚當因録其詞曰
予自二妃祠之下故人亭之旁招招漁舟薄㳺三湘風
與水其俱順未一瞬而百里歘兩峯之際天儼離立而
不倚其一怪怪竒竒蕭然若僊客之鑑清漪也其一蹇
蹇諤諤毅然若忠臣之蹈鼎鑊也怪而問焉乃浯谿也
蓋唐亭峙其南峿臺巋其北上則危石對立而欲落下
則清潭無底而正黑飛鳥過之不敢立迹予初勇於好
竒乃疾趨而登之輓寒藤而坐足照衰容而下窺忽然
心動毛髪森䜿乃蹟故步還至水滸剥落讀碑忼慨弔
古倦而坐於釣磯之上喟然歎曰惟彼中唐國已膏肓
匹馬此方僅獲不亡觀其一過不父日殺三庶其人紀
有不斁矣乎曲江為箧中之扇雄狐為明堂之柱其邦
經有不蠧矣乎水蝗稅民之畆融堅椎民之髄其天人
之心有不去矣乎雖微禄兒唐獨不霣厥緒哉觀馬嵬
之威挫渙七萃之欲離殪尤物以説焉僅平達於巴西
吁不危哉嗟乎齊則失矣而椘亦未為得也靈武之履
九五何其亟也宜忠臣之痛心寄春秋之二三策也雖
然天下之事不易於處而不難於議也使夫謝奉册於
髙邑禀重巽於兩帝違人心以圖功犯衆怒而求濟天
下之士果肯欣然為明皇而致死哉蓋天厭不可以復
祈人潰不可以復支何哥舒之百萬不如李郭千百之
師㩁而論之事可知矣且士大夫之捐軀以從吾君之
子者亦欲附龍鳳而攀日月踐台斗而盟帯礪也一復
涖以耄荒則夫一呼萬旟者又安知其不掉臂也邪古
語有之投機之㑹間不容穟當是之時退則七廟之忽
諸進則百世之揚觶嗟肅宗處此其實難嘗為之九思
而未得其計也已而舟人告行秋日已宴太息登舟水
駛如箭回瞻兩峯蒼茫而不見
誠齋此賦出意甚新殆為肅宗分䟽者靈武輕舉貽笑
後代其譏議千人一律而此賦獨能推究當時人情國
勢宛轉辨之犂然當於人心亦竒矣結語乃步驟後赤
壁賦開户視之不見其處亦本唐人湘靈鼔瑟詩曲終
人不見江上數峰青中間有曰觀馬嵬之威挫渙七萃
之欲離殪尤物以説焉僅平達於巴西此四句形容絶
妙
　　毁璧
近世騷學殆絶惟韓文公作羅池廟碑歌辭世以為有
騷體又李太白詩云日慘慘兮雲㝠㝠猩猩嗁烟兮鬼
嘯雨世以為此兩語酷似至宋豫章公用功於騷甚深
其所作亦甚似如毁璧一篇則其尤似者也朱文公為
之序曰毁璧者豫章黄太史庭堅之所作也太史以能
詩致大名而尤以楚辭自喜然以其有意於竒也太甚
故論者以為不詩若也獨此篇為其女弟而作蓋歸而
失愛於其姑死而猶不免於水火故其詞極悲哀而不
暇於作為乃為賢於他語云其詞曰
毁璧兮擿珠執手兮問過愛憎兮萬世一軌居物之忌
兮故嘗以好而為禍羞桃茢兮飯汝有席兮不嬪汝坐
歸來兮消揺采芝英兮禦餓淑善兮清明陽春兮玉氷
畸於世兮天脫其纓愛􁁉人兮生㝠㝠棄汝陽侯兮遇
汝曽不如生未可以去兮殆其離嬰衆雛羽翼兮故巢
傾歸來兮消揺西江波浪何時平山涔涔兮猿鶴同社
瀑垂天兮雷霆在下雲月為晝兮風雨為夜得意山川
兮不可繪畫寂寥無朋兮去道如咫彼幽坎兮可謝歸
來兮消揺増膠兮不聊此暇
此詞三章一章言其失愛於姑也二章言其死而不免
於水火也三章言其死後山川寂寥也每章以歸來兮
消搖句結之卒章疑有誤字公作此詞清陗而意悲愴
每讀令人情思黯然
　　山中松醪
東坡賦山中松醪有曰遂從此而入海眇翻天之雲濤
句語竒健可以見其胷次軒豁筆端浩𣺌也
　隱居通議卷四
欽定四庫全書
　隠居通議卷五
　　　　　　　　　　　　　元　劉壎　撰
　古賦二
　　梅花賦
唐丞相廣平文貞公宋(璟/)作梅花賦昔人謂廣平鐵石
心腸乃能宛轉作此賦昔甞讀之矣近又復見一賦豈
後人效之乎俱録於後以俟識者考焉
垂拱二年余春秋二十有五戰蓻再北隨從父之東川
授館官舍時届除日顧瞻垝垣有梅一本於蓁莽中喟
然歎曰嗚呼斯花託非其所出羣之姿何以别乎若其
貞心不改是則可取也已感而成興遂作賦曰
髙齋寥閴嵗晏山深景翳翳以斜度風悄悄而亂吟坐
窮荒其無朋進一觴而孤斟前步除以彳亍倚藜杖於
牆之隂蔚有寒梅誰其封殖未緑葉而先葩發青枝於
宿蘖擢秀敷榮氷玉一色胡雜㳫於衆草又蕪沒於叢
棘匪王孫之見知欲潔白其何極若夫瓊英綴雪絳蕚
著霜儼如傅粉是謂何郎清馨潛襲踈蘂暗齅又如竊
香是謂韓夀凍雨曉濕宿霧朝滋又如英皇泣於九嶷
愛日烘晴明蟾照夜又如神人來從姑射烟晦晨昬隂
霾晝閉又如通徳掩䄂擁髻狂飈捲沙飄素摧柔又如
緑珠輕身墜樓半開半合非黙非言温伯雪子目擊道
存或俛或仰匪笑匪怒東郭順子正容物悟或顦顇若
靈均或歌傲若曼倩或嫵媚若文君或輕盈若飛燕口
吻雌黄擬議殆遍彼其蓺蘭兮九畹采蕙兮五柞緝之
以夫容贈之以芍藥翫小山之叢桂掇芳草之杜若是
皆物出於地産之竒名著於風人之託然而艶於春者
望秋先悴盛於夏者未冬已萎或朝㽔而速謝或夕秀
而遄衰曷若兹卉歲寒獨妍氷凝涸沍擅美専權相彼
百花孰敢争先鶯語猶蟄蠭房未喧獨步早春自全其
天至若措迹隠深寓形幽絶恥鄰市㕓甘遯巖穴江僕
射之孤燈向壁不少棲遲陶彭澤之三徑投閒曾無悁
結實不移於本性方有儷於君子之節聊染翰以寄情
因垂示於來哲從父見而朂之曰萬木偃仆梅英載吐
玉立氷姿不易厥素子善體物永保貞固
又一篇序曰憶深山大川斷石長巖蘭芳幽秋草落嚴
霜一氣顇枯萬物閉藏天地不色而艶根荄逞寒而芳
雪霜之間特然梅花孤香髙標入眼澂俗予因作而賦
之曰
雲寒草死兮萬根荄之不芳風栗冽兮氷生水鄉山痩
兮月小天空兮水光落片影之㝠鴻照䟽枝之夕陽矧
無人兮霜封霧瑣挺孤獨兮痩節貞香忍屈於靈均之
手沈灑於烟雨之鄉實不老於鼎鼐渇若迎於酒漿一
花一蘂一詩一觴汎蹤蹟於杳㝠餐孤芳而翺翔吟吐
字而不俗延淡墨而意長啐啄肺腑剔摩胃腸香太極
而不古名涔谿而逾揚何石醜而與齊何松怪而與剛
落孤景而不沈薦清芬於㝠芒溜春水而孱孱振深氷
而浪浪度笛聲於逺闗冩孤梗於吟腔幽谷兮磔磔春
風兮蒼蒼蠭黄蜨粉飛飛雙雙臭發不死寸心未荒棘
草深兮榛蕪籬落虚而凄涼信芳杜之羞顔委薰蕕之
並傷日月漸古人心行藏念此幽特情兮可忘奏古騷
於絶響託微興之將將分姑山之逸㳺遣回僊於吟龎
予信發於此時將永歌而長望
按姑山回僊二語不知何謂若曰和靖種梅孤山則是
宋時事若指回僊為洞賔則洞賔唐末人也相去懸隔
恐别有意儻必執此二事則此賦必佗人作矣
　　落月
月落兮厓空墮白璧兮土中草木顇兮山川失容雺瞀
亂兮猿鶴無蹤我思子兮屈伸肘昔班荆兮道舊子悲
我兮酸楚心釃酒衍兮微我有咎兩十五年兮時異同
秋霜木葉兮桃李春風繡天空兮雲靄我悲子兮負文
采山龍華蟲服青紅又圖淵深澤東匯自峡水兮雪繙
子悲我兮勞旦昏穹龜長魚浪黄濁又窮險艱窺海門
兩心知兮此疇昔餘外冥鴻印空碧焉知霧雨十年間
翻是多情好細繹嗚呼去非兮已而昔相得者不如今
悲孰雪霜兮子能我慟孰肝肺兮我能子知嗚呼去非
兮已而夜雨黄粱春一瞬長歌短些哀無盡三生圓澤
事茫茫魂招不來月滿梁
此桂舟諶公為故友范去非作也竒麗悲吒趣味深長
足與毁璧並駕去非與桂舟相知極深然佗議論有不
盡合故其間云兩心相知此疇昔餘外冥鴻印空碧意
謂疇昔惟此一節相知餘事則如冥鴻也蓋致其不滿
之意而詞㫖深婉如此佗人不能為也
　　述夢
歐陽公秋聲賦清麗激壯摹冩天時曲盡其妙憎蒼蠅
賦次之用事冩情俱無遺憾又有述夢賦其詞哀以思
似為悼亡而作者其賦曰夫君去我而何之乎時節逝
兮如波昔共處兮堂上忽獨棄兮山阿嗚呼人羡久生
生不可久死其奈何死不可復惟可以哭病予喉使不
得哭兮况欲施乎其佗憤既不得與聲而俱發兮獨飲
恨而悲歌歌不成兮斷絶泪疾下兮滂沱行求兮不可
遇坐思兮不可處可見惟夢兮奈寐少而寤多或十寐
而一見兮又若有而若無乍若去而若來忽若親而若
䟽杳兮倐兮猶勝於不見兮願此夢之須㬰尺蠖憐予
兮為之不動飛蠅閔予兮為之無聲兾駐君兮可久怳
余夢之先驚夢一斷兮魂立斷空堂耿耿兮華燈世之
言曰死者澌也今之來兮是也非也又曰覺之所得者
為實夢之所得者為想茍一慰乎予心又何校乎真妄
緑髮兮思成而白豐肌兮以君而瘠君之意兮不可忘
何顦顇而云惜願日之疾兮願月之遲夜長於晝兮無
有四時雖音容之逺矣於怳惚而求之
　　哭女師
歐陽公有哭女師辭曰莫入門兮迎我笑朝出門兮牽
我衣戲我懐兮走而馳旦不覺夜兮不知四時忽然不
見兮一日千思日難度兮何長夜不寐兮何遲莫入門
兮何望朝出門兮何之怳疑在兮杳難追紞兩髦兮秀
雙眉不可見兮如酒醒睡覺追惟醉夢之時八年幾日
兮百歳難期於汝有頃刻之愛兮使我有終身之悲
以上兩篇悲哀遺哀遣卷殆骨月之情不能忘邪
　　御風
山谷先生作枯木道士賦深得荘列㫖趣自書之筆力
竒健刻石豫章其篇末題云子由比以王事過列子祠
下作御風詞子瞻問文作何體曰非詩非騷直屬韻莊
周一篇學者當熟讀荘周韓非左𫝊國語㸔其致意曲
折處久久乃能自鑄偉詞此山谷語也今得御風詞讀
之其㫖趣正與枯木道士賦相似具録於左
子列子行御風風起蓬蓬朝發於東海之上夕散於西
海之中其徐泠然其怒勃然衝激隙穴震蕩宇宙披拂
草木奮厲江海强者必折弱者必從俄而休息天地肅
然塵埃皆盡欲執而視之不可得也蓋歸於空今夫夫
子晝無以食夜無以寢鄰里忽之子弟疑之則亦鄭東
野之窮人也然而徐行不見徒步疾行不見車馬與風
皆逝與風皆止旬有五日而後反此亦何功也哉子列
子曰噫子獨不見夫衆人乎貧者葺蒲以為屨斵栁以
為屐富者伐檀以為輻豢駟以為服因物之自然以致
千里此與吾初無異也而何謂不同乎茍非其理屨屐
足以折足車馬足以毁體萬物皆不可御也而何獨風
乎昔吾處乎蓬蓽之間止如枯株動如稾葉居無所留
而往無所從也有風瑟然拂吾廬而上攝衣從之一髙
一下一西一東前有飛鷰後有㳺鴻雲行如川奕奕溶
溶隂陽變化顛倒横縱下視海岳晄蕩青紅蓋雜居於
吾前者不可勝窮也而吾方黜聰明遺心胷足不知所
履手不知所馮澹乎與風為一故風不知有我而吾不
足有風也蓋兩無所有譬如風中之飛蓬爾超然而上
薄乎雲霄而不以為喜也拉然而下隕乎坎井而不以
為凶也夫是以風可得而御矣今子以子為我立乎大
風之邃廪乎恐其不能勝也蹴乎恐其不能容也手將
執而留之足將騰而踐之目眩燿而憂墜耳洶湧而知
畏紛然自營子不自安而風始不安子躬矣子輕如鴻
毛彼將以為千石之鍾子細如一指彼將以為十仞之
墉非傾而覆之拔而投之不厭也况欲與之消揺翺翔
放於太空乎子雖蹈后土而倚嵩華亦將有時而窮矣
古之至人入水而不濡入火而不熱茍為無心物莫吾
攻也而獨疑於風乎於是客起而歎曰廣矣大矣子之
道也吾未能充之矣風未可乗如乗𫝊而東乎
　　昆陽城
東坡先生有昆陽城賦殊俊健痛快今録於左
淡平野之藹藹忽孤城之如塊風吹沙以蒼莽悵樓櫓
之安在横門豁以四達故道宛其未改彼野人之何知
方傴僂而畦菜嗟夫昆陽之戰屠百萬於斯須曠千古
而一快想尋邑之來陳兀若驅雲而擁海猛士扶輪以
䝉茸虎豹雜沓而横潰罄天下於一戰謂此舉之不再
方其乞降而未獲固已變色而驚悔忽千騎之獨出犯
初鋒於未艾始馮軾而大笑旋棄鼓而投械紛紛藉藉
死於溝壑者不知其何人或金章而玉佩彼狂童之僭
竊蓋以旋踵而將敗豈豪傑之能得盡市井之無頼貢
符獻瑞一朝而成羣兮紛就死之何怪獨悲傷於嚴生
懐長才而自凂豈不知其必喪獨裴回其安待過故城
而一吊増志士之永嘅(嚴尤最曉兵法為莽謀主昆/陽之敗椉輕騎踐死人而逃)
　　義陵弔古
吳仲權鎰自號敬齋撫州崇仁人也詞學奥雅得名乾
淳間及交南軒于湖諸公由進士科入仕登朝為尚書
司封郎出為湖南轉運判官以卒有文集三十卷俱可
矜式甞宰郴之義寜縣縣有楚懐王孫心之冡公為作
義陵弔古賦殊蒼勁有風骨其詞曰
吳子客郴三年属厭其山川蠟屐東山訟劉公之忠擊
楫北湖味韓子之窮歌逝者之如斯慨有感於予衷有
茅三間兮一邱巋然下叢薄之紛披兮蓬顆颯其素顛
無翁仲之與居兮况求螭首龜趺大書而深鐫斨鍤之
莫誰何兮羊牛上來兔迒鹿疃紛横從兮狐魅以為家
父老為予流涕兮嗚呼楚王孫心之所藏悲夫傷哉屠
秦之由楚兮操之已蹴城一舉纍百兮士十萬而駢戮
威獵其父兮計縻其子曽是弗置兮必其國斃而宗覆
季連不祀兮夀春為郡馮力絶理兮南公同憤人莫如
之何兮託天報仇始六千里之不支兮終三戸而復之
吁嗟心兮親懐王孫釋芒屩而登至尊羊孳息兮吾事
足駭無故兮果非福冠猴伉戾兮又生一秦主約之不
得顓兮吾烏用是空名自我薶而我搰兮有是哉北面
而事人不相容則垂捨兮卒斃之胡不仁亞父誤我何
不留我歳時一上懷王之墳乎偽哀以飾義兮唯劉季
亦少恩借予以市天下兮不少有以報予勛夫獨無昭
屈景兮誣絶我楚顧未許攀夥涉以自比兮名十家以
戸墓也咄盆子兮人奴知博塞乎羣娱誰信定其不蚩
正飯牛而牛臞窘羣剽之逋誅卜之鬼而得符反乎覆
兮復初終身飽乎市租悵生世之不諧藐之子兮弗如
驚飈兮凄凄泫露兮泥泥寒草眇兮如􁁉夕景惨兮無
暉梟羣嘯兮猿孤嗁猩饑號兮鼯怒飛粤鬼比而欺人
塊羈鬼其疇依鼓坎坎兮舞僛僛誰家作社兮酒熟豚
肥生得志之幾何時兮殁千載而餘悲嗚呼噫嘻間楚
而興者將非秦漢氏也邪彼驪山之穴兮眡阿房以為
麗㸐乳以燭兮瀦澒成海水牧羝作祟兮祖龍為盡骨
隨風無不之兮矧長物夫含襚五陵相直兮昏不是創
氣佳哉鬰鬰兮謂予萬代靳環將以養尊兮錮匣祗以
召薉痛僵胔之未免兮嗟掊土其何計嗚呼噫嘻嬴劉
之盛彊亦若是乎是特何足悲吒而歔欷有客兮羽衣
長吟兮微凄予復來兮從誰胡不學僊冡纍纍噫子非
橘井之老僊乎子且止吾亦欲一言短長百年兮人誰
者其長存真使久生所遇無故物兮反可以深喟而永
歎生必有死要不免兮惟富貴之難久而貧賤之易安
也
此賦幽然而深黯然而光讀之令人凄然而悲時有當
裁截處儻更鍜鍊而􁁉斂之使歸峻潔則前無古人矣
　　秋風三疊
邢居實字惇夫蘇黄同時人㓜負美才而早夭人以比
李長吉嘗賦秋風三疊昔甞愛之歳久而忘今偶復見
謾載於此山谷尤惜其才嘗哀以詩曰詩到隨州已老
成江山為助筆縱横眼㸔白璧薶黄壌何况人間父子
情蓋惇夫殁時其父猶存也秋風三疊曰
秋風夕起兮白露為霜草木顦顇兮竊獨悲此衆芳明
月皎皎兮照空房晝日苦短兮夜未央有美人兮天一
方欲徃從之兮路渺茫登山無車兮涉水無杭願言思
子兮使我心傷秋風淅淅兮雲冥冥鴟梟晝號兮蟋蟀
夜鳴歳月延邁兮忽如流星少壯幾時兮老冉冉其相
仍展轉反側兮從夜達明悵獨處此兮誰適為情長歌
激烈兮涕淚交零願言思子兮使我心怦秋風浩蕩兮
天宇髙羣山逶迤兮谿谷寂寥登髙望逺兮不自聊駕
言適野兮誰與逰遨空原無人兮四顧蕭條猨狖與居
兮麋鹿為曺浮雲千里兮歸路逺遥願言思子兮使我
心勞
此三章蓋亦步驟古詩而為之者頗有思致又嘗賦王
昭君有曰安得壯士霍嫖姚縛取呼韓作編戸予詳此
三疊雖為人所稱終非自出機杼超軼絶塵如山谷龍
眠操有云道渺𣺌兮骖弱石巖巖兮川横日月兮在下
風吹雨兮晝㝠又有云我為直兮棘予趾我為曲兮不
如其已似此語意老蒼陗勁不犯古人真偉作也
　　三賦
後漢王文考作魯靈光殿賦晉孫興公作□天台山賦
宋鮑明逺作蕪城賦皆見推當時至謂孫賦擿地作金
聲貴重可知由今觀三賦雖不脱當時組織之習然孫
賦則總之以老氏清浄之説鮑賦則惟感慨興廢王賦
則惟頌美本朝各極其趣者也文考最為英妙俊敏溺
水死時二十餘耳後漢書載王逸字叔師南郡宜城人
有子延夀字文考有俊才㳺魯作靈光殿賦時蔡邕亦
造此賦未成見延夀所作賦竒之遂閣筆興公名綽太
原人仕晉為著作郎廷尉卿明逺名照宋世祖時為中
書舍人後事臨海王子項為荆州照為前軍掌書記之
任子項敗為亂兵所殺有才無命往往如此
　　别賦
江文通作别賦首句云黯然而銷魂者别而已矣詞髙
潔而意悠逺卓冠篇首屹然如山後有作者不能及也
惜其通篇止是齊梁光景殊欠古氣此習流𫝊至唐李
太白諸賦不能變其體宋朝國初猶然直至李泰伯長
江賦黄山谷江西道院賦出而後以髙古之文變艶麗
之格六朝賦體風斯下矣然文通此賦首句雖千載之
下不害其為老
　
　
　
　
　隱居通議卷五
欽定四庫全書
　隠居通議卷六
　　　　　　　　　　　　　元　劉壎　撰
　詩歌一
　　黄陳詩序
蜀士任子淵嘗注黄陳詩畨陽許尹為之序其畧曰六
經所以載道傳之後世而詩者止乎禮義道之所存也
周詩三百五篇有其義而亡其辭者六篇而已大而天
地日星之變小而蟲鳥草木之化嚴而君臣父子别而
夫婦男女順而兄弟羣而朋友喜不至黷怨不至亂諌
不至訐怒不至絶此詩之大畧也古者登歌清廟㑹盟
諸侯季子所觀鄭人所賦與夫士大夫交接之際未有
舍此而能逹者周衰官失學廢大雅不作久矣由漢以
來詩道浸微陵夷至於晉宋齊梁之間哇滛甚矣曹劉
沈謝之詩非不工也如刻繪染縠可施之貴介公子而
不可用之黎庻陶淵明韋蘇州之詩寂寞枯槀如叢蘭
幽桂宜於山林而不可置之朝廷之上李太白王摩詰
之詩如亂雲敷空寒月照水雖千變萬化而及物之功
亦少孟郊賈島之詩酸寒儉陋如蝦蠏蜆蛤一啖便了
雖咀嚼終日而不能飽人惟杜少陵之詩出入古今衣
被天下藹然有忠義之氣後之作者未有加焉宋興二
百年文章之盛追還三代而以詩名世者豫章黄庭堅
魯直其後學黄而不至者后山陳(師/)道無已二公之詩
皆本於老杜而不學杜者也云云
許公此序斷制古今詩體深合繩尺自三百篇沿漢晉
以來下至唐宋數語核之靡不的確而於黄陳所學又
窺其奥信名言矣以愚觀許公必力於學深於詩者尚
未見其佗文可恨耳然由庚詩亡因序而義猶可見則
讀是序者端可以知許之學云
　　蒼山序唐絶句
蒼山曽子實原一寧都人也有詩名於江湖編唐絶句
為序曰作絶句當如顧愷之啖蔗法又當如飲建谿龍
焙歀識鼎彛其上也雄馬馳九阪佳人共笑言其次矣
燕姬趙娃舞歌春風又其次矣才有不同所得各異局
婉媚而薄髙古執偉豪而棄淵深此邇來選詩者之偏
也愚不敢以巳局人隨長兼收各標圏以志異體庻可
類求若劉禹錫之標韻李商隠之深逺杜牧之之雄偉
劉長卿之凄清元白之善叙導人情盖唐之尤長於絶
者也老杜鈞樂天籟不可與諸子並惟山谷絶近之半
山清逺韻度獨歩輩流昌黎云天街小雨潤如酥草色
遥㸔近却無最是一年春好處絶勝烟栁滿皇都意半
山絶句機此其發也變化而神用之此半山所長者選
五言中曰幽人將遽眠解帶翻成結又曰打起黄鶯兒
莫教枝上嗁嗁時驚妾夢不得到遼西前輩謂作詩機
在此緩視微吟其信矣趙庭玉欲傳余所選唐絶句因
題其後庭玉佗日或可予斯言或笑而哀之則可騐庭
玉進否矣
　　蔡絛詩評
自梁蕭思話作字評具載法帖中宋敖器之(陶孫/)倣效
作詩評具載賔退録近又見蔡絛亦有詩評頗佳絛京
子也號百納嘗著西清詩話頗有可采予舊嘗録藏今
已失去今載其詩評云栁子厚詩雄深簡澹迥㧞流俗
致味自髙直揖陶謝然似入武庫但覺森麗王摩詰詩
渾厚一段覆盖古今但如久隠山林之人徒成曠淡杜
少陵詩自與造化同流孰可擬議若君子髙處廊廟動
成法言恨終欠風韻黄太史詩妙脫嗘徑言侔鬼神惟
胷中無一㸃塵故能吐出世問語所恨務髙一似参曹
洞下禪尚墮在𤣥妙窟裏東坡公詩天才宏放與日月
爭光凡古人所不到處發明殆盡萬斛泉源不是過也
然頗恨方朔極諌時雜滑稽故罕逢醖藉韋蘓州詩如
渾金璞玉不假琱琢成妍唐人有不能到至其過處大
似村寺髙僧時有野態劉夢得詩典則既髙滋味亦厚
然正似巧匠矜能不見少拙白樂天詩自擅天然貴在
近俗恨如蘇小雖美終帶風塵李太白詩逸態凌雲照
映千載然時作齊梁間人體段畧不近渾厚韓退之詩
山立霆碎自成一法然譬之樊侯冠服微露麤疏栁栁
州詩若捕龍蛇搏虎豹急與之角而力不敢暇非輕蕩
也薛許昌詩天分有限不逮諸公逺矣至合人意處正
若芻豢時復咀嚼自佳王介甫詩雖乏風骨一味清新
方似學語小兒酷令人愛歐陽公詩温麗深穏自是學
者所宗然似三館畫手未免多與古人傳神杜牧之詩
風調髙華片言不俗有類新及第少年畧無少退藏處
固難求一唱而三歎也右此十四公皆吾平生宗師追
仰所不能及者留心既久故得間以議之至若古今詩
人珠聫玉映則又有不可得而知者也
絛宰相子宜其沉酣綺羅叢中醉生夢死乃能留意詞
章自作議論如此勝騃子弟逺矣惜乎不遇名父同歸
敗亡今詳所評雖未必皆當大畧亦類有識獨其以唐
宋諸賢参錯而論不分前後何也豈又别有意邪厥後
敖器之再為之評必以絛所論為未善故更定之當考
　　敖器之詩評
敖公福州人有詩名仕至安撫司参議官後邨劉尚書
志其墓今觀其評的確峻陗殊勝蔡評并載於此識者
宜参考其優劣評曰魏武帝如幽燕老將氣概沉雄曹
子建如三河少年風流自賞鮑明逺如饑鷹獨出竒矯
無前謝康樂如東海揚颿風日流麗陶彭澤如絳雲在
霄舒卷自如王右丞如秋水芙蓉倚風自笑韋蘇州如
園客獨繭暗合音徽孟浩然如洞庭始波木葉微脫杜
牧之如銅丸走阪駿馬注坡白樂天如山東父老課農
桑言言皆實元微之如李龜年說天寳遺事貎悴而神
不傷劉夢得如鏤氷彫瓊流光自照李太白如劉安鷄
犬遺響白雲覈其歸存怳無定處韓退之如嚢沙背水
惟韓信獨能李長吉如武帝食露盤無補多慾孟東野
如薶泉斷劍卧壑寒松張籍如優行鄉飲酬獻秩如時
有恢氣栁子厚如髙秋獨眺霽晩孤吹李義山如百寳
流蘇千絲鐵網綺宻瑰妍要非適用宋朝蘇東坡如屈
注天潢倒流滄海變眩百怪終歸雄渾歐公如四瑚六
璉止可施之宗廟荆公如鄧艾縋兵入蜀要以險絶為
功山谷如陶宏景祗詔入宫析理談元而松風之夢故
在梅聖俞如闗河放溜瞬息無聲秦少游如時女步春
終傷弱輭后山如九皋獨唳深林孤芳沖寂自妍不求
識賞韓子蒼如梨園按樂排比得倫吕居仁如散聖安
禪自能竒逸其佗作者未易殫陳獨唐杜工部如周公
制作後世莫能擬議
右敖公此評能近取譬如行雲流水超軼飛動有合於
風人比興之㫖至於辭語刻琢精麗殆煆錬而成者歟
嘗欲取南渡後諸賢之詩倣此作評而塵事塞膺竟未
暇及
　　李杜蘇黄
少陵詩似史記太白詩似莊子不似而實似也東坡詩
似太白黄陳詩似少陵似而又不似也
　　象山評論江西詩𣲖
象山先生有謝程帥惠江西詩𣲖一書論古今詩體甚
備其書曰䝉貺江西詩𣲖一部二十家異時所欲尋繹
不能致者一旦充屋盈几應接不暇名章傑句焜燿心
目詩亦尚矣原於賡歌委於風雅風雅之變擁而溢焉
者也湘纍之騷又其流也子虚長楊之賦作而騷幾亡
黄初而降日以澌薄惟彭澤一原來自天稷與衆作殊
趣而澹泊平夷玩嗜者少隋唐之間否亦極矣杜陵之
出憂君悼時追躡騷雅而才力宏厚足鎮浮靡詩家為
之中興自此以來作者相望至豫章而益大肆其力包
含欲無外搜抉欲無祕體制通古今致思極幽𣺌貫穿
馳騁工力精到一時如陳徐韓吕三洪二謝之流翕然
宗之江西遂以詩社名天下雖未極古之原委而其植
立不凡斯亦宇宙之竒詭也開闢以來能自表見於世
若此者如優曇花時一見耳曽無幾時而篇帙浸逸殘
編斷簡徃徃下同㑹計之籍放棄於鼠壤醬瓿悲哉網
羅搜訪出隋珠和璧於草莽泥滓中而登之箧櫝干霄
照乗神明煥然執事之功何可勝贊是諸君子當相與
舞忭於斗牛之間挹箕翼以為主人壽某亦江西人也
敢不重拜寵
　按漁隱叢話載詩人玉屑云吕居仁近時以詩得名
　自言傳衣江西嘗作宗𣲖圖自豫章以降列陳師道
　潘大臨謝逸洪芻饒節僧祖可徐俯洪朋林敏修洪
　炎汪革季錞韓駒李彭鼂沖之江端本楊符謝薖夏
　傀林功潘大觀何覬王直方僧善權髙荷合二十五
　人以為法嗣謂其原流皆出豫章也其宗𣲖圖序數
　百言大畧云唐自李杜之出焜燿一世後之言詩者
　皆莫能及至韓栁孟郊張籍諸人激昻奮厲終不能
　與前作者並元和以降至國朝歌詩之作或傳者多
　依效舊文未盡所趣惟豫章始大出而力振之抑揚
　反覆盡兼衆體而後學者同作並和雖體制或異要
　皆所傳者一予故録其名字以遺來者余竊謂豫章
　自出機杼别成一家清新竒巧是其所長若言抑揚
　反覆盡兼衆體則非也元和至今騷翁墨客代不乏
　人觀其英詞傑句真能發明古人不到處卓然成立
　者甚衆若言多依效舊文未盡所趣又非也所列二
　十五人其間知名之士有詩句傳於世為時所稱道
　者止數人而已其餘無聞焉亦濫登其列居仁此圖
　之作選擇弗精議論不公予是以辨之觀漁隱叢話
　載江西詩𣲖共二十五人并吕居仁為二十有六與
　陸象山所云二十家者其數不同議論亦異但象山
　先生以理學鉅儒評論風雅正㫖自是學者所宗水
　邨公有云涪翁集厥大成冠冕千古而淵深廣博自
　成一家合觀之可得其指歸矣附録漁隱叢話一則
　於此以俟識者論定焉
　　四詩類苑
前卷嘗載西園先生傅公㓜安碩學雄文風動一時而
古賦尤佳盖已録其數篇矣因記景定中公取二陵坡
谷四家之詩分門編類繡梓流傳名之曰四詩類苑自
製一序頗為辨博當世有識夸其能言公嘗以寄予予
每喜誦之亂離奔竄竟失其本近從其子叔敬再求得
之時公已病矣叔敬復予書有曰承索老人所著詩苑
序謹用納呈閣下著書立言為世矜式衆方膠擾於利
害之場驅馳於禍福之境所謂吉未獲一而凶悔吝居
其三閣下乃敖睨一世尚友千古非今人所可跂及老
人令拜意當此五官四體無一非病視文章恍如隔世
儻因宗工鉅儒表而出之以得不朽豈非大幸叔敬此
書盖今年八月也越兩月而聞此老一疾亡矣得年八
十有四知已淪没前輩凋零俛仰昔今為之隕涕此序
不忍棄為録於左
發於情性之真本乎王道之正古之詩也自風雅變而
騷騷而賦賦在西京為盛而詩盖鮮故當時文士咸以
賦名罕以詩著然賦亦古詩之流六義之一也司馬相
如賦上林雄深博大典麗儁偉若萬間齊建非不廣袤
而上堂下廡具有次序信矣詞賦之祖乎揚子雲學貴
天人太𤣥法言與六經相表裏若甘泉諸賦雖歩趨長
卿而雄渾之氣溢出翰墨外則子雲無之佗日自悔少
作或出於是至若王荆公謂賦擬相如為未工朱文公
又謂雄賦止能填上腔子豈以其文之不工記之不博
哉正以其追逐模擬其氣索耳自後作者繼出各有所
長然於組織錯綜之中不礙縱横竒逸之勢則左太冲
之賦三都視相如尚庻幾焉當時文士皇甫士安則為
之序劉淵林張孟陽則為之注夫文人相輕從古而然
而一時巨擘皆左袒歛衽精金良玉自有定價豈待時
改世易而後有顧君與譚不及見之恨哉建安以來詩
復盛行歴宋齊梁陳其流之末束字數十逞豔誇妍體
狀於風雲月露之間求工於浮聲切響之末而詩弊矣
逮至少陵博極書史歴覽山川以其閎材絶識籠九有
獵衆智挫萬物而發之毫端凌厲馳驟與長卿相上下
宋朝之詩金陵坡谷三大家或以其精或以其博或以
其雅體雖不同而氣壯語渾同出於杜此則詩之正𣲖
也昔元微之於子美詩欲條析其文體别相附而未暇
僕妄竊此意擷萃英華以門分類合四詩為一名之曰
四詩類苑或曰子嘗辨春秋制度疆理以明君臣夷夏
之大義亦既上徹乙覽今𤨏碎編類之書似非用力於
通經學古者之所務也僕曰不然少陵愛君憂國食息
不忘金陵清徳實行不徇流俗東坡髙風峻節窮逹不
移山谷孝友清修行已有恥珠璣咳唾隨處發見皆可
為世模範豈可與敲推句字描貎淺易者比哉矧其紀
時世之盛衰述政治之􁁷惡評人物之髙下商古今之
得失制度興廢於焉而究風俗汚隆於焉而考隨其門
目粲然可觀吟哦諷咏浸潤優悠自四詩之𣲖以遡三
百篇之正孰謂其無益於世道也哉景定壬戌旴江傅
自得序
　　評本之詩
予嘗於故箧斷簡中見有評詩者曰李文叔云出乎江
西則未免狂怪傲僻而無櫽括之妙入乎江西則又腐
熟竊襲而乏警拔之意今本之之詩以警拔之意而寓
之以櫽括之妙盖已見其能去二者之病矣其於江西
之宗殆入而能出者邪此說亦是用功於詩者而後能
言之然不知所謂本之者何如人也其詩云一篙春水
滑無聲一葉輕舟過短亭飛藹晚樓迷紫翠夕陽孤塔
認丹青懐人逺折三花樹何日相攜䨇玉瓶欲喚漁郎
問風色鳬鷖飛處酒初醒味淺近而句穩熟也
　　桂舟評論
桂舟諶先生祐為人作詩序略曰詩云窈𣺌與兵法同
以詩學詩程衛尉之正部曲行伍不以詩學詩霍將軍
顧方略何如耳因知亞夫不出淮隂乃竒初不必堂堂
正正此為鵝鸛此為魚麗而兵書腹笥自可以當百二
山河㨿髙屋建瓴否則羽棄闗險而都彭城雖控弦被
甲一怒自可以怯楼煩走赤泉然不知身為降虜久矣
屈原宋玉略少和聲尚非聖處彼春草池塘澂江淨練
又焉得渉吾地乎义有序略曰詩本於人情闗於風教
繫於安危理亂此作詩之原委也八音克諧無相奪倫
此作詩之音調也秋水芙蓉春城草木此作詩之態度
也梅花㶚水宫燭驪山此作詩之興致也讀書萬卷下
筆有神此作詩之本領也然亦必有為而作有闗渉而
作若無病而呻吟雖奔濤走石沿葉倡條動可人心於
道何補又序律詩有曰詩有律古矣后䕫典樂律和聲
是詩之律已見於三代之前漢以黄鍾為律本協音律
作詩樂是詩之律又見於三代之後惜漢魏降至陳隋
亡國之音著而詩之律已絶響悲夫經幾百年而後風
飄律吕律中鬼神始振響於浣花溪上杜牧諸賢又復
振遺響於開元天寳之後元和以來詩之律始大備於
唐矣嘗謂五十六字乃一篇有韻之文分寸節度有一
字位置不安即不純熟此又隂有合五音六律自然之
妙也又作自編唐律詩序有曰詩謂之律則必如月令
之律氣候不差乂如牧野之六伐七伐如楚子之左廣
右廣如養叔之射一矢復命州綽之射兩矢夾脰然後
可謂之律又必如淮隂之出井陘亞夫之壁昌邑如大
將軍之翼繞匃奴李臨淮之號令一新風雲百倍然後
可謂之律故曰師出以律否臧凶茍合乎律則豈獨棘
端可以扞矢月寒并州出塞入塞直可以卻胡騎而律
其神矣否則街亭之戰而已耳陳濤斜之戰而已耳僕
於五七言古間執燧象以奔吳師獨於律有憾未能入
壘折馘空負時光於是大合工部而下凡数百家陣觀
龍蛇勢决竒正然後知唐世尚律一炬可攻連營强弩
不穿魯縞優劣可得而論矣又曰三箭天山長歌漢闗
律之上也踏雪入蔡夜縛狂吳亦律之上笛裏闗山兵
前草木律之上也六矢中面軍容若神亦律之上兵事
易言出銳輕搏次之盡燒奚帳分築漢城次之千金馬
鞍百金刀頭次之氣凌三軍躍馬奪矟又次之老將一
失律清邊生戰場斯乃下矣至若燒蜜調蠭翦花挑蜨
是謂蕩人心之甚者宜斬二美人以肅軍隊不然尚可
謂之律耶又詩序有曰謂三百五篇之後無詩則甲子
書年閏月初吉何尚見於柴桑杜曲謂三百五篇之後
有詩則玉樹後庭名花傾國何尚見於結綺沈香盖詩
有闗於世道久矣今吾雖不得飽食安歩以從容乎江
漢美化之域終不容紫色鼃聲得乗間以奪朱亂雅使
後世復有尚友千古者出謂此功不在距楊墨下則予
之不合於今世者未必真不合也
以上皆桂舟文稿中摘出佗記銘可讀者多不能盡録
也吁公之於詩其學其識其議論其法度精且嚴如此
淺夫俗子乃率然成句而謂之詩鼃蚓雜襲汚我大雅
真詩道之厄也哉
　　自知集序
桂舟公古學古貎與世少可居常以寑陋期期自恨而
修讀述作至老不衰今年八十有五猶時以新作見寄
蠅頭楷書不減盛壯斯可敬也已僕嘗嘆公身韋布而
家山林無名位聲勢以佐其文章而鄉里淺窄後輩小
夫率以窮逹起愛憎故知公者少而議公者反多使二
十年後此一輩掃除淨盡有見見公詩文偉麗如此必
將想像其為太虚雲氣中人有恨不同時之歎者矣公
嘗有自知集序曰
昔之詩詩言志昔之序序作者之志顧瞻周道中心怛
兮音調敷暢庸或可知彼美人兮西方之人兮雍容和
平序者何以知其刺不用賢也予以是知詩非茍作發
乎情止乎禮義序非茍作以意逆志是為得之然獨釣
寒江孤舟簔笠或者謂不如大堤女兒清晨理鬢朱弦
疏越三歎遺音或者謂不如桑間濮上聽者傾城則詩
何詩序何序被髪伊水之祭識者寧不有感於斯韓將
軍破趙會食無不竊笑及斬成安君泜水上然後知背
水陣合古兵法服耕子無勢可挾無利可求無聲華可
獵清霜㸃鬢黄獨無苖世所擯也宜矣然亦强項不屑
與舞陽侯伍自名其詩自序其意風松晝寒月鶴夜警
時於是間抵掌自詭近來漸喜無人聽琴格髙低祗自
知服耕子得矣後五日有能識常山蛇勢於平沙上者
服耕子又當語之曰左執鞭弭右屬櫜鞬當與君周旋
但不得走生仲達耳
讀此序則先生之不求知於人人亦不相知者概可見
矣作序時淳祐丁未嵗也是時年才三十有五而學力
筆力已如許我輩沈薶場屋時文中卒無片語登峰造
極視先生不愧死哉服耕子盖其别號也
　　方紫陽序詩
方紫陽序羅壽可詩曰詩學晩唐不自四靈始宋剗五
代舊習詩有白體崑體晩唐體白體如李文靖徐常侍
昆仲王元之王漢謀崑體則有楊劉西崑集傳世二宋
張乖厓錢僖公丁厓州皆是晩唐體則九僧最迫真㓂
萊公魯三變林和靖魏仲先父子潘逍揺趙清獻之父
凡十家深涵茂育氣勢極盛歐陽公出而一變為李太
白韓昌黎之詩蘇子美二難相為頡頏梅聖俞則宋詩
之出類者也晩唐於是退舍蘇長公踵歐陽公而起王
半山備衆體精絶句古五言或追陶謝黄雙井專尚少
陵秦鼂莫窺其籓張文潛自然有唐風别成一家惟吕
居仁克肖陳后山棄所學學雙井黄極廣大陳極精
微天下之人北面矣立為江西𣲖之說者銓取或不盡然
胡致堂詆之陳簡齋曽文清為渡江之巨擘乾淳以來
尤范楊陸蕭其尤也道學宗師於書無所不通於文無
所不能詩其餘事而髙古清勁又有一朱文公嘉定而
降稍厭江西永嘉四靈復為九僧舊晩唐體非始於四
靈也後生晩進不知顛末靡然宗之渉其波而不究其
原日淺日下然尚有餘杭二趙上饒二泉典刑未冺今
學詩者不於三千年間上溯下沿窮探邃索往往追逐
近世六七十年間之所偏約非區區所敢知也清江羅
君志仁壽可介吾師友自堂陳公書囊詩百篇見教自
謂改學四靈後邨細讀深味詩律未脫江西有崑體意
厓岸骨鯁似與趙紫芝諸人及劉後邨不同故予詳道
詩之所以然為序以遺之謂予不信壽還東湖復以参
自堂可也
此序剖析明白議論自出有前輩所未曽道者又間有
未盡當理者然世之作詩者有此見能為此言盖亦寡
矣紫陽一號虚谷名回追憶似是嚴陵人景定中為别
院省元出吕氏門下徳祐事急時嘗上書陳十事乞斬
賈似道謝天下覺得是一磊落士也自堂亦出吕門故
相知如此
　　張芸叟詩評
張芸叟舜民嘗評詩云永叔之詩如春服乍成撥醅初
熟登山臨水竟日忘歸王介甫之詩如空中之音相中
之色人皆聞見難可著摹石延年詩如饑鷹夜歸厓木
春拆蘇東坡詩如武庫初開矛㦸森然一一求之不無
利鈍梅聖俞詩如深山道人草衣木食王公見之不覺
屈膝郭功甫詩如大排筵席二十四味終日揖遜求其
適口者少矣芸叟與東坡同時仕宦然不聞盛名亦不
見有何偉作今閲此評似非碌碌者也
　　東坡實見
東坡晩年在海上不觀佗人詩惟以陶栁集自隨豈非
世慮盡而實見定歟
　　諸賢輓詞
山谷翁作司馬文正公輓詞后山作南豐先生輓詞水
心作髙孝兩朝輓詞皆超軼絶塵誠可對壘後又見韓
文公作莊憲太后輓詞甚妙
　
　
　
　
　
　
　
　
　
　隱居通議卷六
欽定四庫全書
　隱居通議卷七
　　　　　　　　　　　　　元　劉壎　撰
　詩歌二
　　杜少陵(前缺脫數張/)
缺
冬狩行云春蒐冬狩矦得同使君五馬一馬驄况今攝
行大將權號令頗有前賢風飄然時危一老翁十年厭
見旌旗紅喜君士卒甚整肅為我回轡擒西戎草中狐
兎盡何益天子不在咸陽宫朝廷雖無幽王禍得不哀
痛塵再䝉
哀江頭云清渭東流劔閣深去住彼此無消息人生有
情淚沾臆江水江花豈終極黄昏胡騎塵滿城欲往城
南忘南北此見少陵忠君憂國身居渭水而憶劔閣非
謂靈武也
舞劔行云先帝侍女八千人公孫劔器初第一五十年
間似反掌風塵澒洞昏王室棃園子弟散如烟女樂餘
姿映寒日金粟堆南木已拱瞿塘石城草蕭瑟玳筵急
管曲復終樂極哀來月東出
遣興云下馬古戰場四顧但茫然風悲浮雲去黄葉墜
我前朽骨穴蝼螘又為蔓草纒故老行歎息今人尚開
邊漢慮互勝負封疆不常全安得亷頗將三軍同晏眠
以上諸篇或豪宕悲壯或深沈感慨有無窮義味盖杜
作為古今之冠而此等又為杜集之冠更千百世無能
及者故摘出以備吟誦
石龕云熊羆咆我東虎豹號我西我後鬼長嘯我前狨又
嗁天寒昏無日山逺道路迷此體竒甚而有楚騷風味
懷台州鄭十八司户云天台隔三江風浪無晨暮鄭公
縱得歸老病不識路昔如水上鷗今如罝中兎性命由
他人悲辛但狂顧山鬼獨一腳蝮蛇長如樹呼號旁孤
城歲月誰與度從來禦魑魅多為才名誤夫子嵇阮流
更被時俗惡海隅微小吏眼暗髪垂素黄㡌映青袍非
供折腰具平生一桮酒見我故人遇相望無所成乾坤
莾囘互此詩竒俊悲吒為夢李白之亞
石壕吏云夜乆語聲絶如聞泣幽咽天明登前途獨與
老翁别言有盡而意無窮
新婚别云君今往死地沈痛迫中腸誓欲隨君往形勢
反蒼黄勿為新婚念努力事戎行婦人在軍中兵氣恐
不揚沈鬱頓挫哀而不傷發乎情止乎禮義之言也
大麥行云大麥乾枯小麥黄婦女行泣夫走藏東至集
壁西梁洋問誰腰䥥胡與羌豈無蜀兵三千人部領辛
苦江山長安得如鳥有羽翅託身白雲歸故鄉
苦戰行云去年江南討狂賊臨江把臂難再得别時孤
雲今不飛時獨㸔雲泪横臆宛轉悲愴讀之悽愁
光禄阪行云馬驚不憂深谷墜草動只怕長弓射昔
人但以此等作言語㸔予身經亂離奔竄林薮每咏
此句然後知少陵狀景之妙用如快鶻風火生此句
壯健飛動可以想見花卿之雄至於羌村三首宛然陶
體同谷諸篇宏縱竒峭中涵深悲詩之至也
天属尊堯典神功協禹謨　聖圖天廣大宗祀日光輝
國有乾坤大王今叔父尊　風塵三尺劔社稷一戎衣
山河扶繡户日月近雕梁　五聖連龍衮千官列雁行
帝力收三統天威總四溟　社稷經綸地風雲際㑹期
大角纒兵氣鈎陳出帝畿　洛下舟車入中天貢賦均
僊仗離丹極妖星下玉除　日月低秦樹乾坤繞漢宫
地平江動蜀天闊樹浮秦　吳楚東南坼乾坤日夜浮
地利西通蜀天文北照秦　天地軍麾滿闗河戰角悲
四瀆楼船泛中原鼓角悲　書信中原闊干戈北斗深
國破山河在城春草木深　社稷纒妖氣干戈送老儒
社稷堪流涕安危在運籌　草木歳月晩闗河霜雪清
北闕妖氛滿西郊白露初　朝野歡娛後乾坤震蕩中
帳殿羅𤣥冕轅門照白袍　孤雲隨殺氣飛鳥過轅門
兵氣囘飛鳥威聲没巨鰲　魚龍囘夜水星月動秋山
江闊浮髙棟雲長出斷山　落日心猶壯秋風病欲疏
白摧朽骨龍虎死黒入太隂雷雨垂
那知根無鬼神㑹已覺氣與嵩華敵
天兵斬斷青海戎殺氣南行動坤軸
反思前夜風雨急乃是蒲城鬼神入
元氣淋漓障猶濕真宰上訴天應泣
指麾能事囘天地訓練强兵動鬼神
花蕚夾城通御氣芙蓉小苑入邊愁
秦城樓閣烟花裏漢主山河錦繡中
玉几由來天北極朱衣只在殿中間
北極朝廷終不改西山冦盜莫相侵
五更鼔角聲悲壯三峽星河影動揺
三年笛裏闗山月萬國兵前草木風
錦江春色來天地玉壘浮雲變古今
思家步月清宵立憶弟㸔雲白晝眠
永夜角聲悲自語中宵月色好誰㸔
時危兵甲黄塵裏日短江湖白髪前
反照入江翻石壁歸雲擁樹失山村
絶壁過雲開錦繡疎松隔水奏笙簧
負鹽出井此谿女打鼔發船何處郎
擊柝可憐子無衣何處邨
以上皆少陵句法或以豪壯或以鉅麗或以雅健或以
活動或以重大或以涵蓄或以富豔皆可為萬世格範
者今人讀杜詩見汪洋浩博茫無津涯隨羣尊慕而已
莫知其所從也因摘數十聨表而出之其佗殆不勝書
姑舉其概善學者固可觸類舉隅矣至若圓荷浮小葉
細麥落輕花岸花飛送客檣燕語留人草敵虚嵐翠花
禁冷葉紅野船明細火宿雁起圓沙暗飛螢自照水宿
鳥相呼如此者人能知之今不復録
　　杜句皆有出處
家藏小册一本字畫甚古題曰東坡老杜詩史事實略
舉杜句有曰賤子請具陳引毛遂云公子試聽吳越之
事容賤子一一具陳公子可行即行可止則止杜句曰
下筆如有神引仲舒答策下筆疑有神助杜句曰青㝠
却垂翅引李斯曰丈夫如提筆鼔吻取富貴易若舉桮
何青㝠之翮與鴳共垂翅乎杜句崆峒小麥熟且願休
王師引武帝欲討西羌耿遜諌曰今崆峒小麥方熟陛
下宜休王師如此者凡十卷乃知杜句皆有根本非自
作語言也山谷云杜詩韓文無一字無來處今人讀書
少故謂韓杜自作此語予初未以此說為然今觀此集
則此言信矣後世作詩者無根之言耳
　　歐陽公
歐陽文忠公脩鴻文碩學宗工大儒所謂文起八代之
衰道濟天下之溺者固不以詩名人亦不敢以詩人目
之而公亦不以詩自名也學者每恨公詩平易淺近少
鍜錬之工不得與少陵山谷爭䧺予獨以為不然公之
所作實備衆體有甚似韋蘇州者有甚似杜少陵者有
甚似選體者有甚似王建李賀者有富麗者有竒縱者
有清俊者有雄健蒼勁者有平淡純雅者試摘其古體
數篇與韋酷似而世或未之知也如伊川獨遊曰東郊
漸微緑驅馬忻獨往梅繁野渡晴泉落春山響身閒愛
物外趣逺諧心賞歸路逐樵歌落日寒山上如寄軍巡
劉判官曰遥聽洛城鐘獨渡伊川水緑樹鬱参差行人
去無已因髙望京邑驅馬沿山阯落日亂峰多龍門何
處是如游龍門上方闗曰聞鐘渡寒水共歩尋雲幛還
隨孤鳥下却望層林上清梵逺猶聞日暮空山響行次
華縣曰朝渡汝河流莫宿楚山曲城隂日下寒野氣春
深緑征車倦長道故國有喬木行行漸樂郊春風滿平
陸晩歩緑隂園有曰餘春去已逺緑水涵新塘漸愛樹
隂宻初迎薰風涼雪晴有曰悠悠野水來豔豔西谿闊
曉日披宿雲荒臺照殘雪凡此數章不似蘇州乎或又
謂此特音節似之而趣味殊懸絶若然則予所不解也
其酬學詩僧有曰維詩於文章泰山一浮塵又如古衣
裳組織爛成文拾其裁翦餘未識衮服尊送張如京知
安肅軍有曰界上山河壯軍中鼔角雄送王尚哲三原
尉有曰山河識天府風雨度函闗下直呈同行三公有
曰萬國舟車㑹中犬象魏雄鞏縣陪祭有曰落日漢陵
道初寒惨暮飈送謝希深北使有曰鼔角雲中壘牛羊
雪外山如此等語殊似少陵舉此以例其餘概可知矣
而謂公不工於詩可乎所可恨者格卑耳要亦崑體之
餘習也
廬山髙明妃曲鬼車水谷夜行諸篇古今學者誦之習
矣而予尤喜其贈沈遵一篇清婉流麗自成宫商盖學
者未之知也其詩曰羣動夜息浮雲隂沈夫子彈醉翁
吟醉翁吟以我名我初聞之喜且驚宫聲三疊何泠泠
酒行暫止四座傾有如風輕日暖好鳥語夜静山響春
泉鳴坐思千巖萬壑醉眠處寫君三尺膝上横沈夫子
恨君不為醉翁客不見翁醉山間亭翁歡不待絲與竹
把酒終日聽泉聲有時醉倒枕谿石青山白雲為幔屏
花間百鳥喚不覺日落山風吹自醒沈夫子君過滁陽
今幾時滁人皆喜醉翁醉至今人人能道之長記山間
逢太守籃輿酩酊挿花歸我時四十猶强力自號醉翁
聊戯客邇來憂患十年間鬢髪未老嗟先白滁人思我
雖未忘見我今應不相識沈夫子愛君一罇復一琴萬
事不可干其心自非曽是醉翁客莫向俗耳求知音此
篇筆力超然髙風逺韻尚可想見豈尋常詩人繩墨所
能束縛
送張屯田歸洛歌末句云感時惜别情無已無酒勸君
空有淚西歸必有問君人為道别來今若此又述懷送
張總之有云鬱鬱河堤緑樹平送君因得到東城落花
已盡鶯猶囀垂栁初長蟬欲鳴去年送客亦曽到正值
楊華亂芳草人心不復故時歡景物自隨時節好感今
懐昔復傷離一别相逢知幾時莫辭今日一罇酒明日
思君難重持此皆流麗有情致可吟諷也前四句律詩
格重字當作平聲讀
人生一世中長短無百年無窮在其後萬世在其先得
長多幾何得短未足憐惟彼不可朽名聲文行然䜛誣
不須辨亦止百年間百年後來者憎愛不相縁公議然
後出自然見媸妍孔孟困一生毁逐遭百端後世茍不
公至今無聖賢所以忠義士恃此死不難(重讀徂徠集/)
天形積輕清水徳本虚靜雲外風波止始見天水性澂
光與粹容上下相涵映乃於其兩間皎皎挂寒鏡(飛盖/)
(橋翫月/)
大數四百炎靈銷誰其代者當塗髙窮姦極酷不易取
始知文景基扃牢(銅雀硯歌/)
子丕當初不自恥敢謂舜禹傳之堯得之以此失亦此
誰知三馬食一槽(同上/)
英雄置酒奉髙㑹巍然銅雀髙岧岧一朝西陵有拱木
􁀙嗼繐帳空蕭蕭當時凄涼已可嘆而况後世悲前朝
髙臺已傾漸平地此瓦一墜埋蓬蒿(同上/)
以上數語有斷制有議論非徒工言語者
文忠公得時行道在慶厯嘉祐治平間正宋朝文明極
盛時故發為詩章皆中和碩大之聲無窮愁鬱抑之思
所謂治世之音安以樂以其時考之則可矣然亦有竒
壯悲吒如寒風八九月北渡大河津玉塞積隋甲金戈
耀秋雲(送孔生/游河北)馬饑齧雪渇飲氷北風捲地來崢嶸馬
悲蹢躅人不行日暮途逺千山横(馬齧/雪)古栢嶺口踏新
雪馬孟山西㸔落霞風雲莫惨失道路澗谷夜靜聞麕
麚行迷方向但㸔日度盡山險方逾沙(同/上)如此等作可
與古人出塞曲相伯仲信乎能備衆體者矣
范蜀公嘗謂仁宗四十二年太平都被栁詞寫盡以愚
觀之栁詞何足當此歐詩數聨或者足以想見當時太
平氣象今録如左
萬馬不嘶聽號令諸蕃無事樂耕耘
緑槐夾道飛黄盖翠輦鳴鞘向紫宸
雲深曉日開宫殿水闊春風颺管絃
玉勒爭門隨仗入牙牌當殿報班齊
鳯城斜日留殘照玉闕浮雲結夜霜
金闕雲開滄海日天街雨後緑槐風
瓊花落處縈僊仗玉殿光中認赭袍
五色詔成人不到萬年風動閣生涼
組甲光寒圍夜帳彩旗風煖㸔春耕
威行四境風烟斷響入千山號令傳
年豐千里無夜警吏退一室焚清香
九門寒食多遊騎三月春隂正養花
晴明風日家家栁髙下樓臺處處山
以上數聨誦其詩想其景則昇平氣象瞭然在目豈季
世所得見引筆至此流涕太息
　　曽南豐
自曽子固不能作詩之論出而無識者遂以為口實乃
不知此先生非不能詩者也盖其平生深於經術得其
理趣而流連光景吟風弄月非其好也往往宋人詩體
多尚賦而此與興寡先生之詩亦然故惟當以賦體觀
之即無憾矣唐詩之清麗空圓者比與興為之也宋詩
之典實閎重者賦為之也然先生之詩亦有不皆出於
賦者如古體有麻姑山一首送南城羅尉者甚似太白
蜀道難其中未嘗無比興也謹録於後
麻姑之路摩青天蒼苔白石松風寒峭壁直上無攀援
懸磴十歩九屈盤上有錦繡百頃之平田山中道人耕
紫烟又有白玉萬仭之飛泉噴崕直㵼蛟龍淵豐堂廣
殿何言言階腳挿入斗牛間樛枝古木不記年空槎􁅤
然臥道邊幽花自嬋媛林深為誰妍但塵消境靜翔白
鶴吟清猨雛禽乳鹿往往嗥荒巔卻視來境如縁絙千
重萬疊窮巖巒下有荆吳粒粟之羣山又有甌閩一髪
之平川奕棊縱横逺近布城郭魚鱗参差髙下分岡原
千竒萬異可意得筆墨秃盡誰能傳丈夫舒卷要宏逹
世路俛仰多拘牽偶來到此醒心目便欲洗耳辭囂喧
羅夫子一日逺補東南官愛此層崕峻壑之秀發開軒
把酒可縱觀喜此披霄挿漢之夐起出門舉足得往還
羅夫子一尉龍蛇方屈蟠此邦人人衣食足闔境年年
枹鼔閒几案剸裁得休暇山水登躡遺紛煩我行送之
思故園引領南望心長懸
英宗皇帝輓詞有曰已應南陽氣猶遲代邸來句遒壯
而事切實不減少陵秋日寄介甫有曰烟雲斷谿樹風
雨入山城題曰感事似有所指即是興丁先珍輓詞曰
從軍王粲筆記禮后蒼篇謾有殘書在能令好事傳鵩
來悲四月鶴去遂千年試想長橋路昏昏隴隧烟盖元
珍殁於四月故用鵩事以對令威殊切實錢塘元夕宴
祥符寺有曰金地夜寒消美酒玉人春困倚東風又曰
紅雲燈火浮滄海碧水樓臺浸逺空流麗可愛齊州冬
夜有曰香清一蹋氍毹煖月淡千門霧淞寒(齊寒甚夜/氣如霧凝)
(於木上旦起視之如雪日出飄滿階庭尤為可愛齊人/謂之霧淞諺曰霧淞重霧淞窮漢置飯罋以為豐年之)
(兆/)早起赴行省曰枕前聽盡小梅花起見中庭月未斜
微破宿雲猶度雁欲深烟栁已藏鴉井轤聲急推寒玉
籠燭光繁秉絳紗行到市橋人語宻馬頭依約對朝霞
凝香齋有曰一尊風月身無事千里耕桑歳有秋北渚
亭曰午夜坐臨滄海日半天吟㸔泰山雲青徐氣接川
原秀常碣風連草木薰次道子有曰兩印每閒軍市靜
雙旌多偃送迎稀北城閒歩曰土膏初動麥苖青飽食
城頭信意行便起髙亭臨北渚欲乗長日勸春耕華不
注山有曰髙標特起青雲近壯士三周戰氣酣金山寺
有曰夜靜神龍聽呪食秋深蒼鶻起摶風彭城道中有
曰一時屠釣英雄盡千里河山戰伐餘韓魏公輓詩曰
堂堂風骨氣如春衮服貂冠社稷臣天上立談迎白日
掌中隨物轉洪鈞忽騎箕尾英靈逺長誓山河寵數新
萬里耕桑無一事三朝功徳在斯民宏偉尊壯非曽公
之筆力不足以寫韓公之氣魄也城南絶句曰雨過横
塘水滿隄亂山髙下路東西一番桃李花開盡惟有青
青栁色齊夜過利涉門曰紅紗籠燭照斜橋複觀翬飛
入斗杓人在畫船猶未睡滿堤明月一谿潮此二詩則
又清麗婉熟矣北歸曰終日思歸今日歸著鞭鞭馬尚
嫌遲曲臺殿裏官雖冷須勝天涯海角時此詩雖若直
致然情思深婉怨而不露迎駕有曰錦袍周衛一番新
警蹕朝嚴下紫宸俗眼望來猶眩日天顔四處自生春
和御製觀燈有曰翠幰霓旌夾露臺夜深宫扇月中開
龍衘燭抱金門出鰲負山趨玉坐來又曰天香暗度金
貂煖宫扇雙開采鳯飛集英殿春宴有曰冠劔九重霄
漢路鶯花三月帝王州觀今所選傑句如此謂之不能
作詩可乎續稿中更有堪取者偶無其集佗日别鈔
　　曽氏兄弟交鎮
宋元豐中南豐先生曾文定公鞏為中書舍人掌外制
時其弟文昭公肇以摩勘轉吏部郎中文定公為行制
後文昭公為翰林學士掌内制時其兄文肅公布拜相
文昭公為草麻當時朝班榮之曰兄行弟制弟草兄麻
近見曲阜前集又載文肅公鎮瀛州曰文昭公鎮金陵
一日詔曾布知江寧府曾肇知瀛州遂成兩易自為交
代尤人間兄弟盛事也文肅公將離瀛有詩寄文昭文
昭和之各夸其所鎮之郡今録於此想見先朝文明之
盛為之慨然文肅過闕入覲就晉秉政竟不及至金陵
云
布作髙陽臺衆樂園被命與金陵易地兄弟待罪侍從
對更方面實為私門之慶走筆寄子開弟樓臺丹碧照
天涯塞北江南未足誇十里烟波新種栁萬株桃李未
開花一麾同下西清路兩鎮交迎上將牙囘首林塘莫
留戀風光還屬阿連家肇謹次原韻文物河間信可嘉
風流江左亦堪誇水南水北千竿竹山後山前二月花
久愧迂儒懐郡紱聊須雋老駐軍牙兩州耆舊毋多怪
魯衛從來是一家
　
　
　
　
　
　
　隱居通議卷七
欽定四庫全書
　隠居通議卷八
　　　　　　　　　　　　　元　劉壎　撰
　詩歌三
　　律選
律詩始於唐盛於唐然合一代數十家而選其精純髙
𣺌首尾無瑕者殆不滿百首何其難也劉長卿杜牧許
渾劉滄實為巨擘極工而全美者亦自有數入宋則古
文古詩皆足方駕漢唐惟律詩視唐益寡焉蓋必雄麗
婉活黙合宫徵始可言律而又必以格律為主乃善儻
止以七字成句兩句作對便謂之詩而重滯擁腫不協
格調恐於律法未合也近嵗鄉先生諶公祜妙選唐律
數十首詳加評注以誨學者大為有益
　　桂舟七言律擷
諶公祜字自求號桂舟世居南豐之西曰瞿邨㓜厭舉
子業不求仕専志古學參詩於贛詩人蒼山曽公原一
益之以學遂青於藍喜著書有三𫝊朝宗史漢韻紀古
書合轍所作有桂舟歌咏桂舟雜著集中記序最佳其
論詩處皆入妙品筆力髙峻有史漢文氣古體樂府俱
善而以律體尤精唐律絶響三百年公自出機軸掃空
凡馬蒼山翁號當時大詩人猶推讓出一頭地識者謂
律詩至公中興略摘其佳句為世所稱者列于左
兩表蜀天開日月三軍漢地出旌旗(諸葛/武侯)
王侯螘宂青青草鼓吹鼃廬焱焱燈(自嘆/)
動地百年無桀跖後天一夀有顔曽(同上/)
百年忩下棊千著萬事燈前酒一斟(詠古/)
白髪古今天北極黃華宇宙客西風(淵明/)
封濬九州堯舜禹典刑萬世契䕫龍(評詩/後作)
陶寫有時欣律熟去來無著證鑪芬(覽鏡/)
西風木葉吹秦晉春雨桃華送古今(避秦/)
兩水夾城飄近逺萬山擁翠緑參差(鬱孤/臺)
不知元祐今何日慨想儋翁過此時(同上/)
為惜舊時慈母線寧甘今夜隔簾霜(寒夜/思親)
夢猶平昔醒來别憶到兒童事轉長(同上/)
江山落日前朝夢風雨黃華太古心(對菊/)
觀空觀化此凭欄㑹合人間景一團棊罷客隨流水散
酒闌花帶夕陽看(看花/)
飛雨隔愁横笛後殘燈照夢落花前(雨夜/)
詩到二南風化在句流三謝語言工(評詩/)
中原一髪天涯夢元祐孤臣海外歸(東坡/)
造物未嘗私化外英雄何事老隆中(問天/)
看翻後夜月回照夢憶前生地不同(同上/)
天地浮萍雲聚散江山罨畫月西東(皆寓/堂)
地上斷無秦世草山中猶讀漢時書(懐古/)
夢臨水月心先覺看到霜空幻亦稀(晩眺/)
天開瞑色雲千里雨洗秋空月十分(覽鏡/)
止水不留前世景夕陽空照古人心(春晩/)
花間笑語從雲散天下英雄豈陸沈(同上/)
隔雲烽火山河舊列土旌旗雨露深(邊事/)
層城樓櫓看如畫三鎮軍民夢解圍(宋史/)
樹帶夕陽雅半集藋寒秋浦雁初來(感懐/)
交逰雨過三生夢今古風前酒一桮(同上/)
千颿過眼人何在一笛穿雲水自橫(快閣和/山谷)
宫燭驪山酒未醒妖星􁀙􁀙弄青熒三朝伐叛知謀略
萬國歸心服典刑(郭汾/陽)
夢㳺碧落風偏急望斷金精月正中(寄林/芝山)
萬壑松風天鼓吹四圍花月錦簾櫳(評詩/)
風雨晝酣秦地濶闗河春夢楚雲低(春日/次韻)
蕃漢盛衰霜葉夢陳隋興廢露華秋(讀史/)
聚火有蓮知佛性衡門無雁見交情(春郊/)
一颿秋水漁歌逺半塔斜陽雁影髙(古䖍/晩眺)
邑自亂來新鼓角屋從兵後尚蓬蒿(同上/)
落雁景畨秋宇迥亂雅嗁帶夕陽飛(謁李/中山)
蜀天過雨浮嵐翠漢地連雲小麥黃(􁋠捷/)
城上鳥烏知息戰陳前笳鼔緩歸裝將軍斗大黄金印
猶待先登縳鬼章(同上/)
鳳城色瑛紅雲見龍衮香飄紫氣浮(行都/迎駕)
地勢尊嚴今上國天王明聖此中興(呉山/)
弦管入春波面醉雲天開鏡畫中行(西湖/)
潮回海北風偏壯秋滿江南客未歸(京華/感寓)
宫大阿房行日月闗通函谷混車書(讀秦/史)
雁寒景落三山月騎俊神通萬里城(送閩/使)
帝城烟冷江沱在郿隖金多社稷危(賈似/道)
吳天北斗行宫在漢節西風間道歸(文相/歸)
雅翻漢月催黄髪雁斷胡天想翠華(自和/)
燕雲海濶歸鴻杳蜀漢城荒戍馬閒(黃葉/)
漢殿落花龍衮棄周原荒棘虎營新(感事/)
短褐尚時吟杜曲采芝何處問秦峰(暗投/)
晉壄風流棊局散江東桂石酒壺傾(次韻/)
雁過大江風帖帖雅嗁荒樹日悠悠(紀事/)
赤幟露光王漢地錦颿波蕩帝隋舟(即事/)
楚草澤深陳勝在秦𤓰地曠邵平間(次韻/)
天開漢統王巴蜀雲從秦繇起沛豐(感事/)
向日不知今解老他時應臆此何年(三月/晦)
萬國夢回秦月在千年事過蜀雲飛(聞鵑/)
六鼇傾側動乾坤國母巡荒䕶帝孫北極星辰臨草地
西風觀闕卧花門(聞慈亢/歸信)
南極大明秋氣逈西風吹夢泰階平(夀潭/翁)
西風客老雄心在太古人稀俠骨香(次韻/)
梁有字題何嵗月藏無經在亦香燈(定林/寺)
千山落木秋來客兩袖西風旦過僧(同上/)
昨日共吟今是夢少時輕别老翻愁(别友/)
天教向老逄春在詩且忘憂此命通(聽天/)
何事重來㸔明月不堪垂老向西風(寄友/)
風雨黃花秋興熟江湖歸路客愁輕(寄何/清白)
昨朝骨肉關情大今日平安過望多(亂後/)
歸來今夕嵗云徂且共平安酒一壺浩刼定中逃得過
舊愁空外看來無(歸來/)
五更厯轉花紅在萬里晴光草緑敷(同上/)
一日又從頭上過百年多在夢中行(正月/二日)
月明老樹吟風鶴露濕荒郊徧土梟(今日/)
事去尚時尋敗局老來猶日讀何書(秋氣/)
術豈有靈能起死夢從何處忍忘歸(悼亡/)
燕尚有情迎社到蜨空無夢過時休(同上/)
壯日尚曽雲出岫暮年偏怪海揚塵(丙戌/立春)
紫㣲星奠三階正黃道天開萬象新(同上/)
梁燕未歸花尚在杜鵑有恨月常孤(夢起/)
此情消遣終難去無路追尋豈是愚(同上/)
半空日照隂霾伏八表天開泰象同(自寛/)
禹甸草荒昏霧徧漢宫花夢晝雲酣(次水/邨)
花栁晴光新態度江湖春夢老英雄(自寛/)
日月任從愁裡過客塵常向静中參(次韻/)
歸櫂舞風鷗不下愁笳吹月雁斜行(自感/)
集中詩如此者尚多今姑采其膾炙人口者録之觀其
妙趣天得自成一家不肯拾陳蹈故而以清麗婉活中
有蒼勁沈鬱意有似二劉者有似杜黃者律詩中興非
此翁而誰
　　五言律擷
風雨低黄鵠江湖老白鷗(聞笛/)
歌舞從兒女艱難臆父兄(月夕/)
塞雲横蜀棧胡馬出巴陵白髪風前酒黃花雨後燈(聞邊/報)
月滿商山夜風髙漢殿秋(讀史/)
世情江水淡心事海鷗知(寄友/)
色雲秋景薄漢月夜光寒克復歸神主多才自不難(輿地/志)
玉花嘶徼外翠輦過雲中(丙子/)
社稷新亭涕山河禹貢書(同上/)
星辰天北户漢沔國西門(同上/)
馬悲仙仗過雁入海門斜(戊寅/)
國被儒冠誤如今尚忍言雪霜昏日月盜賊滿乾坤(有/感)
以上皆集中五言律句公以五律不多作予少時從諸
老閒競誇風雨低黃鵠與白髪風前酒二聨以為可配
少陵今末俗淺識殊無知者
　　五言古擷
昔誰醒中夢今獨夢中醒萬縁水上漚百嵗花前景
中年嘆憂患不及兒童嵗今兒機械多反不如人意
月行虚空間月影印在水月落影還無一笑人間世
地上有流冥間無半字　自作槀木看静閱滄江流
江頭春水多湯湯今復古不載落花回只載斜陽去
胡笳明月夜漢節秋風前此士巳骨朽此名至今傳
舊者今不見今者舊不知萬古明月在千山黃雲飛
以上皆桂舟集中五言古體佳句也
　　七言古擷
公嘗登庾嶺觀梅賦古體有曰東郊獨行氷玉峙江左
諸賢王謝起若以此花花或宜自不矜持花亦恥又曰
屈原離騷芳草徧召南治世梅先見皎如佩玉上清來
不敢班渠國風變又曰花今國在橫浦南看誰氷雪來
同參入南出南此時節元祐名卿花底雪骨香直到桑
海翻花尚永存香未滅若此者皆發前人之所未言可
謂獨步一世矣
茂陵錢歌曰茂陵秋草不如錢老盡日光行宇宙昭君
曲有曰世言如花人薄命誰識如花入衛霍只今保塞
願稱臣鬢蟬奪却貂蟬勲羯鼓催花曲曰一聲金殿玉
䦨干一曲馬嵬坡下土夕陽空照古今愁年年醉醒桃
花雨勸農日曰山花笑人人似醉勸農文似天花墜農
今一桮回勸官吏膌民肥官有利官休休民休休勸農
文在牆壁頭官此日民此日官酒三行官事畢癸未元
日曰黄葉枝頭又早春紅花景裏多明日任翻河漢風
北來終是乾坤日東出以上七言古體中摘出
樂府皐蘭行有曰笳鼓宫商塞外歸似此殊勲古難匹
後來渭上朝正月尚臆祁連塜中骨玊門闗曰後無闗
險無中土大夜宜春狐晝舞萬户千門草緑深蘆葉捲
吹紅日莫貳師城曰莫将黷武議前朝今日人思此竒絶
虞美人草曰失道原不在隂陵放逐義帝知亡形西風
所過皆殘滅不據闗險都彭城楊妃出洛圖曰霓裳風
秋舞天半舞到玉花飛石棧三台四輔繞星垣只一曲
中知後患風流天子悟轉圜不見蜀山横翠面又曰梨
園曲譜韶音秘響入馬嵬花委地開兀不再宫不花天
街草緑西風起以上皆有議論有氣骨張籍王建不専
美於唐也
　　九皐吟槀擷句
近世吟人工律如九皐陳公寧之宗道亦自絶少略摘
於後七言中有似唐者然不及桂舟風格也
落日含兵氣空山更晩風有家音問絶無處道途窮(落/日)
草樹深城郭塵埃犯縉紳古來皆有死吾獨此時人(半/嵗)
故里人何處空山日又斜干戈今爾輩天地此誰家(故/里)
未死終相見無生底再逄征衫今日淚慈母舊時縫(歸/來)
多少艱難事言言卒不窮(同上/)
相思不相見身在曷如無(望家/信)
江濶乾坤壯山長吳楚遥(錢塘/)
漢軍鼙鼓動蜀道雪山消(觀潮/)
風景夢中天地老江山晝外古今情(八月十/五夜)
一年好處在今夕毎度圓時無此清(同上/)
日月更無山障礙乾坤惟有水周回(金山/)
家在鄜州身隴右弟居河濟妹鍾離(讀杜/詩)
中興社稷兩天子老死乾坤一拾遺(同上/)
荒草連雲人拾燼空山遺塔鬼吹鐙(常山/亂後)
舟無可渡人難到兵不能災地轉靈(青陽/洞天)
深洞有龍雲氣黒空山鳴鶴夜鐙青(同上/)
江山那解將愁去草木親曽見亂來(經蒼/山)
千林雲氣龍猶在午夜松聲鶴自寒仙子偶來成夢事
至今游客未嘗閒(始山/)
黃中通理似無物天下橫行寧不烹(蠏/)
九皐古體亦多佳者旅懐曰清波眇前灘白鳥下寒渚
樵斧空山鳴歸舟夕陽莫去來風中人明滅雲外樹雙
輪何時休愁心此羈旅此篇甚似蘇州也送别一章曰
江邊出相送君去我當反裵回未忍還孤颿夕陽逺語
短而意甚長洗馬行曰玉谿谿頭波緑玉玉谿谿上沙
金粟曉營出馬五花雲鳴榜齊首橋南浴馬髙如屋長
如龍四蹄如鐵聲如鐘青芻㡬束粟㡬斗豢汝愛女争
竒功編騣抹刷解色罷黒面雄兒齊上馬就中一馬不
敢騎云是將軍臨陣者又曰要知馬最於人厚鼙鼓旌
旗應如手燕山雪重黃河深功屬將軍馬何有又有送
戴石屏歸天台詩曰天台四萬八千丈一根直下寒銀
浪青蓮老子夜不眠往往飛魂到其上詩情不减流白
雲千載重見戴叔倫蓮花峰下赤城洞芒鞵翻笑山中
人秋風孤篁八九尺老面百摺赬銅色田文席上摩吟
頾鶻立蒼苔烟雨黑我家竹屋棲龍岡夜擣孤月餐寒
霜醉騎白鹿軍峰下一見贈我青瑶璫南山臺前春正
好萬壑千崕清夢曉蒼苔石磴撫䦨干往事飛鴻天亦
笑君今東首回牙檣我亦西去凌蒼蒼截江橋南春水
急酒酣不記攀垂楊軍峰江南最髙處我上峰頭望君
去歸時定入天台山舉首雲間一相顧此篇雖語意㣲
弱而言語清峭不染俗塵可愛也結意亦好其題謝氏
西谷曰江東風流㑹稽伯玉壺貯香傾琥珀春風十里
東山雲一曲寒楸晚空碧盤盤石磴紅泉仙春草夢斷
瑶池箋䝉茸曲笠雨花濕老屐踏損蒼苔錢雙鸞翩翩
跨元島月白香魂翠山杳玉蘭千載流芳馨清風凌厲
連紅曉其送寧都陳令曰梅花樓頭立晴雪松葉亭根
聽夜雨鼪鼯息響月千山桃李無言春萬樹凡此皆刻
削清麗香人齒頰可以為詩家之俊矣
　　秋麓山雞愛景集
余初著通議時嘗載吾叔父秋麓先生鏜髙年著作不
倦而余自覺江淹才盡不能逮以為媿今先生謝世倐
閱八期追懐悽愴學者曽元伯褒金刻其遺吟而以絶
句為之首蓋其古律體多而絶句獨少自成一家不専
宗唐也摘其尤者如左
公有觀儺古詩一萹絶佳其辭曰寒雲岑岑天四隂畫
堂燭影紅簾深鼓聲淵淵管聲脆鬼神變化供劇戲金
窪玉注始淙潺眼前倐已非人間夜乂蓬頭鐵骨朶赭
衣藍面眼迸火魆蜮罔象初偋伶跪羊立豕相嚘嚶紅
裳奼女掩蕉扇緑綬髥翁握蒲劍翻筋踢斗臂膞寛張
頥吐舌唇吻乾揺頭四顧百距躍斂身千態萬斝索青
衫舞蹈忽屏營彩雲掲帳森摩旌紫衣金章獨據案馬
䰎牛權兩披判能言禍福不由天躬履率越分愚賢蒺
藜奮威小甶服䰐縿揚聲大髽哭白面使者竹筱鎗自
誇􁆱捕無遺藏牛冠箝卷試閱檢虎冐肩㦸光睒閃五
方㸃隊亂紛紜何物老嫗繃􁍉熏終南進士破鞮絝嗜
酒不悟鬼看覻奮髹矘目起媻娑衆邪一正將那何披
髪將畢飛一吷風捲雲收鼓簫歇夜䦨四坐慘不怡主
人送客客盡悲歸來桃茢坐深蕳翠鴞黃狐猶在眼自
歌楚些大小招坐乆魂魄㳺消遥㑹稽山中禹非死鑄
鼎息壤乃若此又聞鬼姦多馮人人姦馮鬼姦入神明
日冠裳好妝束白晝通都人面目此萹筆力竒甚可以
補缺古人也
七言律不多摘其佳句于後
孔曽有道官天下韓栁無文世子孫(甲申/遷居)
邨橋日落市聲散山路月明人語歸(邨中/宿)
月下有聞思望帝山中無曲舞胎仙(和韻/)
版橋雨過秋苔滑邨碓寒吹暴稻香(懐友/)
尊前能是㡬時客山下已成千古墳(出郊/感懐)
栁條風慢天初煗花景晴光地亦香(桃原/)
故人皆死誰為佛老我猶生即是仙(夜坐/)
草隥水流檐佩響松梢月冷露珠圓(同上/)
㡬翻雨過山仍在獨望人間鶴未歸(菊潭/故居)
公忍貧著書垂死不廢所著有聖門言行録考覈浩博
總㑹精實諸公協力以刋而不及竟六經之餘釋老書
無不通貫所作科教之文尤為入妙琳宫梵宇得其一
篇者俱謂足以名世具在别録
　　山谷諸作
山谷翁書摩厓碑後題老杜浣花醉圖皆精深有議論
嚴整有格律二篇正堪作對嘗欲令善畫者圖作兩屏
録二詩其上毎當讀書餘閒酒酣興發朗誦數過以舒
吟懐亦一快也
山谷題榮州祖元大師此君軒云程嬰杵臼立孤難伯
夷叔齊采薇􁛉形容絶妙後有作者何以加之此堂先
生瑞南豐先逹名儒也嘗謂余曰山谷作詩有押韻險
處妙不可言如東坡效庭堅體詩云我詩如曹鄶淺陋
不成邦公如大國楚吞五湖三江赤壁風月笛玉堂雲
霧忩句法提一律堅城受我降只此一降字他人如何
押到此竒健之氣拂拂意表
古今咏淵明者多矣獨山谷翁深入閫奥其懐陶令之
詩曰潛魚願深𣺌淵明無所逃彭澤當此時沈㝠一世
豪司馬寒如灰禮樂卯金刀嵗晩以字行更始號元亮淒
其望諸葛抗戅猶漢臣時無益州牧指揮用諸將平生
本朝心嵗月閱江浪空餘詩語工落筆九天上向來非
無人此友獨可尚屬余剛制酒無用酌桮盎欲招千載
魂斯文或宜當此詩允為得淵明之心者世以陶公為
幽人隠士非也身逢禪代悲憤不自勝欲如孔明紹休
漢室思致中興而世無英雄如昭烈者可與興復既不
可為則姑自放于詩酒而已晩年以字為名而更别其
字曰元亮景慕孔明意可㮣見或者但見其棄官彭澤
歸逸柴桑遂以幽隠待之誤矣
桃李春風一桮酒江湖夜雨十年鐙(寄黄/㡬復)
萬里書來兒女􁛉十月山行氷雪深(寄上叔/父夷仲)
弓刀陌上望行色兒女鐙前語夜深(同上/其三)
風光錯綜天經緯草木文章帝杼機(次韻雨/絲雲鶴)
兩宫無事安磐石萬國歸心有老臣(同子瞻韻和/趙伯充團練)
落木千山天逺大澂江一道月分明
家移四壁書侵坐馬痩三山葉擁門(次韻宋楙宗僦居/甘泉坊雪後書懐)
笙歌忽把二天酒風雨猶驚三峽濤(次韻荅清江/主簿趙彦成)
萬竿苦竹旌旗卷一部鳴蛙鼓吹休(次韻黃份老晩/㳺池亭其二)
千林風雨鶯求友萬里雲天雁斷行(宜陽别/元明)
争名朝市魚千里蓋世功名黍一炊(王穉川既待官都/下有所盼未歸)
五更歸夢三千里一日思親十二時
蓋世功名棊一局藏山文字紙千張
語言少味無阿堵氷雪相看有此君
心逰萬里不知逺身與一枰相對間
世態已更千變盡心原不受一塵侵
寒蛩催織月籠秋獨雁呌羣天拍水(聽宋儒/摘阮歌)
以上並山谷先生句法也山谷所長在古體固不以律
名然時作律詩亦自有一種句法
　　后山
陳后山師道徐州人也曽南豐先生見其文而竒之后
山翁之詩世或病其艱歰然揫斂鍜鍊之工自不可及
如云人情校往復屢勉終相逺一詩已經年知子不我
怨又如去逺即相思歸近不可忍兒女已在眼眉目略
不省喜極不得語淚盡方一哂又如生世何用早我已
後此翁頗識門下士略已聞其風又如俗子推不去可
人費招呼世事毎如此我生亦何娛又如此生恩未報
他日目不瞑又如有女初束髪已知生離悲枕我不肯
起畏我從此辭大兒學語言拜揖未勝衣喚耶我欲去
此語那可思凡此皆語短而意長若他人必費盡多少
言語摹冩此獨簡潔峻峭而悠然深味不見其際正得
費長房縮地之法雖尋丈之間固自有萬里山河之勢
也凡人才思泛濫者宜熟讀后山詩文以藥之他如妾
薄命贈二蘇公諸篇深婉竒健妙合䋲尺又古今之絶
唱
　　荆公二古
王荆公集中有古詩一篇名曰君難託詳其詞㫖似怨
望裕陵者豈非罷政居鍾山時為吕恵卿讒毁不能堪
而賦邪其詩云槿花朝開暮還墜我身與華寧獨異憶
昔相逢俱少年兩情未許誰最先感君綢繆逐君去成
君家計良辛苦人事反覆那能知讒言入耳須臾離嫁
時羅衣羞更著如今始悟君難託君難託妾亦不忘舊
時約裕陵荆公君臣之交古今所少一旦施設既謬卒
負聖心至於怨望如此可發千古之一慨
荆公又有飛鴻詩云雁飛㝠㝠時下泊稻粱雖少江湖
樂人生何必慕輕肥辛苦將身到沙漠漢時蘇武與張
騫萬里生還值偶然丈夫許國當如此男子辭家亦可
憐
　　鬱孤臺刻石曼卿詩
石曼卿嘗作大字書古體云平陽奉寄師魯十年一夢
花空委依舊河山損桃李雁聲北去燕西飛髙樓日日
春風裏眉背石州山對起嬌波泪落妝如洗汾河不斷
天南流天色無情淡於水此詩不知曼卿自作邪或書
古人詩也其意亦莫可曉後題云康定元年八月十四
日書按尹洙字師魯此必寄尹洙之詩則非古人矣
又一絶云楚鄉寒食摘花時野渡臨風駐采旗草色連
雲人去住水文如縠燕參差末題云江上偶見繼又書
題木蘭廟一絶又入商山一絶末又一絶云前山極逺
碧雲合清夜一聲白雪㣲欲寄相思千里月谿邊殘照
雨霏霏後題云寄逺此四絶必唐詩特前此未見耳或
謂千里月疑是目字誤作月因下句是殘照無縁用月
字也但千里目於義未順千里相隔唯月共照今殘照
之時值霏霏之雨欲寄相思於月不可得矣月字為是
所書字如掌大亦甚端重然帶俗態欠清媚遒勁之氣
旴江聶善之侍郎守贛州日摹其真蹟刻石鬱孤臺未
知今尚存否偶觀墨本恐失去謹録於此
　　所翁詩句
長樂陳公儲容自號所翁登科入仕善畫龍筆勢入妙
而賦詩作字俱竒勁可愛予去年春逰麻原第三谷見
其舊題靈豐廟壁翰墨飛動一詩為靈運賦句意甚佳
曰紫馬仙人跨白犀繙經臺暎釣魚磯千年老樹風靁
坼獨有紅泉洗斷碑皆記當時事也近又得其為人賦
橫舟二篇尤竒前篇曰古悲歌淚如血渡河無船氣欲
絶古悲歌淚如泉河激湯湯聲徹天峨舸大艑載琛貝
錦纜迷樓催管弦人生苦樂不相等風波血刃蛟流涎
神虺九首能三足巨鼇觸怒羣帝遷縱有扁舟竟何往
乗桴意在滄洲上祇縁轍朽無人知入海居夷毎惆悵
三間破屋名橫舟三呼不荅江水流一颿徑渡溯天去
不繫斜陽古渡頭後篇曰黃頭子捩柁聽吾語三老駕
三翼疊鼓峭颿看風色一千水歸黃河世無客星泛靈
槎恒河水波斯匿王母將去六十年間成壊故性無生
滅河水似黃面瞿曇以筏諭長淮水一箭許邊城白骨
多於土年年調舟已成泥夀蔡孤城付朝暮岷江漢源
天上來一夕不保如風埃重慶今為天下首漢中不復
言規恢朽木為舟土為楫白波如山水皆立當時商家
畚築子夢裏撑船濟川去只今無夢豈無舟水淺都非
泊舟處二篇俱非塵土胸次語
　
　
　
　
　
　
　
　
　
　
　
　
　
　
　隠居通議卷八
欽定四庫全書
　隠居通議卷九
　　　　　　　　　　　　　元　劉壎　撰
　詩歌四
　　黃希聲古體
君不見㳺塵著空生九州人其中間懸兩眸楊花化萍
無根蔕風消水長東西流江南下溼人易老過盡嵗華
還草草長留白日照人間楊栁浮生轉枯槀毬文帶繞
千花黄青蛾攅眉眉細長莫言一尊千萬夀乃翁身命
屬渠手長安城中鬼笑人水底紙錢能不朽今人不見
古人心古人不見今人事天上若無長生人即是古人
都盡死金鳬銀雁滿江湖神光夜夜開黃壚年經月緯
三百卷平生欲作何人書古人去去留不得我些古人
三太息今人莫叱山石牢更後千年人不識此吾旴黃
希聲所賦長歌行也粹美精練意髙味長近世江西詩
人鮮有能及此作者又有題二喬圖詩曰龍翔下卷江
東土孫郎初得喬家女喬家本自重曹瞞隻雞斗酒空
酸楚襟情正用留阿瑜尚得人前稱肺腑百年王氣竟
銷沈妙寫丹青嬌欲語香閨搦管記何書並蒂芙蓉按
花譜那知不是未嫁時本末無從勘彤史詞人多事管
閒愁銅雀紛紛底歌舞儘強被髪向黃壚只與東阿𫝊
洛浦此篇流麗藴藉可為前篇之亞希聲名文靁自號
看雲早以春秋學魁鄉舉下第則㳺縉紳間以箋啟四
六為吳運使子良趙觀文與􁤏所知當是時荆谿節齋
之名滿天下希聲藉以為重淳祐庚戌乃以詩經擢進
士科趙公知臨安辟以為酒官既而舟歸次嚴陵灘覆
溺失屍聞者悲之有看雲集數十卷尤長于詩詩尤妙
于長歌行同時鄉里以詩名者碧澗利履道登白雲趙
漢宗崇嶓俱為社友然品格俱不及公贛之寧都有蒼
山曽子實原一撫之臨川有東林趙成叔崇嶧亦同時
詩盟者也
　　利碧澗詩詞
利履道登嘗於臨川道上得詩云晩覺儒冠誤力耕已
不任風雲入書史日月送烟林古來一日養人子百年
心清風滿天下欲棲無寸隂太息復太息孤雲生暮岑
興致髙潔非江湖可跂及也履道嘗有所屬意者中更
暌阻賦玉臺體數十篇以寄興其好句如羸馬前山東
復東沈沈忩户鎖愁紅春風一把相思骨又落江南烟
雨中濃緑千竿湑欲流春風疑只在池頭相思一夕天
相似望斷西南四百州尤工長短句嘗有水調曰相聚
不知好相别始知愁筍輿伊軋穿盡斜照古平洲今夜
荒風脫木明夜山長水逺後夜已佗州轉覺家山逺何
計去來休酒堪沽花可買月能留相思酒醒花落五更
頭長記疏梅景底一笛紫雲飛動相對大江流此别無
一月一月一千秋此詞極涵婉沈細其自况詞有云花
外潮回劍邊虹去撫寒江千里意氣又􁢼然矣賦虞美
人草云當時養士知何許總把降幡去漢家王氣塞乾
坤一樹盈盈不為漢家春意度彌佳佗詞盈帙麗語層
出但兒女情多終傷正氣耳履道家旴城之西門以禮
記擢第仕止寧都尉
　　趙白雲詩
趙宗丞崇嶓字漢宗自號白雲山人居南豐為人清俊
灑落富有文采超然為宗籍冠嘗賦詩云壯老互淪謝
百年如奔霆競將無窮憂勞此有盡形生時一幻化死
即歸杳㝠亦有賢達人視死如未生亦有醉夢人既死
心未平逆旅朝暮間八風無時停擾擾安足計熈然慰
吾情賦古意云阿母帶兒出兒行自回皇兒不倦行路
遣兒心内傷問兒何所傷兒語不敢詳將兒顧織作不
忍織鴛鴦賦松柏有云松柏生髙岡不依貴者門松柏
長青青却䕃貴者墳生非門牆交而與邱隴親此等皆
思致不羣超出世俗文德殿早朝云苑牆當北斗宫樹
近朝陽龍翔宫云地闢金光界龍飛析木津指麾開輦
路祠祀拜元辰天近雲光暖花濃雨脈春君王自仁夀
閒殺華封人皆妙句也他如漢月通江白秦雲入塞黃
鷺依江渚冷雁入楚雲深湖海三生夢乾坤一寸心天
形低赴海潮勢直通吳月入星辰大山明天地秋詠梅
云大雅終不羣古心應自許對之鄙吝消疑是黃叔度
凡此皆一時傳誦者嘗監豐儲倉直冬至災異與陳文
定公宗禮相繼拜疏言鄭丞相清之輔政非材又攻巨
閹盧董乃當時竊弄威福者既入留中尋以言去國自
是直聲聞天下乆之起監都進奏院累遷至大宗正丞
卒于官平生工字學尤善作數尺字筆法遒勁江浙名
扁多出公手子撫州史君名必岊亦世其傳真名父子
云
　　陳文定公詩句
謹爾内毋飾乎外衆慧爾愚難乎羣隊且埽地焚香觀
自在此千峰先生陳文定公自賛也殊有意味蓋公平
生務内之學於此可以槩見公名宗禮字立之髙簡清
嚴不混流俗其在韋布時極貧苦然能抗節自守授徒
之外絶不輕以一武詣人人亦嚴憚之年四十有二始
為淳祐甲辰廷對第三人風裁峻整聲動海内其為廣
東提刑也駐司韶州州之皇岡有虞帝廟嘗題詩云南
國熏風入帝歌至今遺廟只嵯峨一天曉色懐明哲四
野春光想太和存古尚瞻虞衮冕撫時㡬換禹山河海
濵樂可忘天下解冩靈明是老軻蓋景定初也時鄂圍
初解江淮甫定賈師憲挾勲入相有虞虙者為監察御
史摘㡬換山河之語箋注㡬字作平聲上疏劾公謗訕
又吳丞相潜為師憲所嫉貶之循州公行部過循與吳
賡和有曰山川半為蠻烟纍人物多因謫籍香虙并訐
其詩師憲怒為取㫖鐫其官責居永州踰年而後放便
雖以詩得禍而其名逾髙自永再召寖顯貴歴言路瑣
闥禁班經帷出師廣東入拜簽書樞宻院兼参知政事
甫兩月薨於位贈官加賻哀榮始終大常議諡文定云
公世居南豐千綏故自號千峰素慕韋蘇州仕宦所至
掃地焚香而坐為詩多放韋體其山行詩曰川原緑已
張春去今何在深樹涵幽姿㣲雲弄晴態禽聲互酬應
林霏閒明晦漸逺人蹟稀清音自虚籟晩出詩曰落日
山氣清歸禽噪林杪意行忘逺近吟過深烟表㶁㶁水
縈田幽幽雲反嶠忽聞隣寺鐘沿途發長嘯曉行有曰
披衣起遐征㣲茫認前路哀鴻天際雲殘月水邊樹此
等皆俊楚殊迫真也文章亦多佳議論蓋以歐曽為宗
者持節廣東日於憲司作一亭名之曰東風自銘之有
曰我亭斯兊厥位面震爰挹天和庶濯吏忍匪曰殘之
于以閑之匪曰賊之于以格之又曰毋曰天逺毋曰習
頑越嶺入海皆人其間既曰人矣吾兄吾弟汝罪汝刑
予德弗貳施諸彼罔憾揆諸我無恫則雖刑官也何害
其為東風語意俱到絶可愛也愚昔喜而誦之甚習亂
離憂患省記不全矣憶嘗侍公席間論文公曰近世文
章如王臞軒所作行雲流水亦自可采然公此語愚不
解也王實之特狂士其文呌呼促廹無温潤深沈之氣
非中和碩大之聲公當俛視斯焉取斯初南豐先生曽
公以碩學鴻文師表一世歿且一百年易名禮缺公寳
祐立朝因轉對為穆陵言之得諡文定其後公薨亦諡
文定異哉
　　雲舍趙公詩
窮居無與娛弱子戲我右寧知千載前不是桑榆友今
為骨肉親結愛豈不厚不知後千載當復如此否且盡
人間事幽逺非所叩此趙次山必岊所作飲酒詩也次
山為白雲翁名子年甫十七登進士第需次杜門二十
年不仕博極羣書為詩文敏瞻而有風骨嘗讀虚齋易
通以為其㫖未究遂盡取諸儒易說參㑹考訂削其不
合於道者而一以三聖為㫖歸别作易𫝊多出新意以
發先儒之所未及宏齋先生包公恢見而大異其說歎
曰是有功于吾易也年近四十始為江西運使矩齋曽
公穎茂辟置薦歴幕府以至班政作邑登朝出守撫州
㑹長江失守時事已變制置使黃萬石寓治于撫閫郡
不咸竟為黃所擠奪其郡符以與參謀官任君弼翊龍
次山遂歸里俄而盱撫以城迎降次山避地于贛未㡬
鄉寓公吳允文浚奉宻詔以江西招討使舉義反正結
約次山協謀興復戰不利允文奔漳州為都督文丞相
天祥所殺次山解兵隠汀州之畬中踰年以疾終其諸
子死於兵疫無存者僅存一女可哀也夫次山幼強記
該洽善辨論毎講說經史及古今詩文輒纍千百言成
誦無凝滯中年以後工唐律鍜鍊精深絶出風雲月露
之外平生著作極多兵禍無一字存矣其在贛也猶閒
道予一曲感慨國事其詞曰倚西風招鴻送燕年華今
已如客青奴一餉貪凉夢昨夜酒紅無力愁似織聽鳴
葉寒蟬話到情無極舞衣春入歎帶眼偷移琴心不斷
襟袖舊時窄殘紅塵陌誰寄佳人消息任他珠網瑶琴
金釵兩鬢霓裳曲總是浪歌閒拍長夜笛且慢析輕匀
留醉酒壚側烟青霧白望殘照闗河晴雲樓閣何處是
秋色味其語意悲憤深矣他文多不記憶尚竢博采當
續書之
　　蜡社歌餘
蜡社歌餘者吾鄉詩人黃伯厚載詩集也伯厚自號玉
泉為京西提刑寳章朱公夢吉之壻以詩得名於嘉熈
淳祐間受知于丞相鄭忠獻公清之仕至廣東兵鈐以
卒其集中有鍾馗觀鬼鬭蟆圖𫝊誦一時然由今觀之
未足為妙其妙者惟陪侍丞相安晩先生宿覺際寺夜
遇大風可畏遂賦大篇曰船頭落日如血紅客言今夕
當有風空山夢回刺骨冷纊被無力身如弓但聞紙忩
響僁窣初意空厨饑䑕出忽然扉户競開闔猶謂偷兒
入吾室須臾歘作號怒聲鼙鼓百萬漁陽鳴室廬動揺
地欲轉林木震吼山如崩噫嘻異哉那有此欹枕恍惚
疑夢寐應是錢塘醉未醒翻海胥濤騁㳺戲或者客寓
紫塞旁鐵騎赴敵古戰場不然此處安樂國何遽隉阢
猶乗航起來穴牖目如割平湖已捲十堆雪乃知跋扈
是飛亷似妒晩來客饒舌因思前年到黃岡朔風揺江
驚斷腸驍將忍凍骨比鐵壯士力鬭身如湯此身仿彿
臨皐上一感還生百惆悵長安貴人正酣眠日髙尚戀
銷金帳東忩未白雞未啼相公自起燒松枝此篇紆徐
蒼勁讀之殊有深味其絶句則過長安渡有曰重來已
過十畨秋更十畨秋欲白頭無限舊時心裏事青山殘
照水東流贛州道上見上墳者曰翠樹青烟笑語稠家
家領客醉松楸老翁哭子氣欲絶行到前邨更轉頭又
曰攫祭烏雅噪晩田草芽新染緑如烟墓頭寂寂蟲鳴
急惟有春風舞紙錢此數詩予自十二三嵗時已識其
妙常常口之不置也又有讀舊稿蛙吹集一絶曰蛙吹
兒童事重開已汗顔更須留近作待過十年看亦自有
味其律詩如題大洪山曰地當平曠易為山故得崔嵬
漢沔間雲霧涌來無下界樓臺浮起在中天開忩時見
雷霆出隠几閒看日月還更有鐘聲最堪恨南風時到
八陵邊隨州沙溪詩曰石路﨑嶇石瀨鳴峰巒回合小
原平桑麻積雨肥春壠雞犬一村喧晝晴田婦共携中
飯去樵童相喚上山聲邊頭今有江南景十數年來不
用兵題峴山曰向來陵谷尚休然放眼髙臺萬象還南
國一池襄漢水中原千古鄧唐山斜陽淡淡飛鴻沒芳
草萋萋戎馬閒前代英雄亦何許棹歌日日過滄灣此
數詩亦可味也鬭蟆圖詩雖不為粹亦謾録於此以見
存古之意誰推酆都扄逸此魔十二相羣鬭蟆供戲劇
綃墨何從拂其迹兩雄鬭於前四鬼相視欣欣然小蟆
對睨攤雙䣛筠籠一蟆跳欲出前者差壯一力肩後者
引索㯳於拳髯翁磬折目勝負突眼老嫗探頭覷就中
黃叟如蹲鴟破帽長袍吾老馗隻眼直下看不帀諸鬼
樂與吾翁狎四丁更與蟆之魁疾馳不能壓欲穨蟆肥
于豚怒於虎張頥縮項誇相顧昔時唐宋失天經妖蟆
曽搳天眼精今魔視蟆細於螘魔若跳梁那可指羣隂
膠凝互掀翻六鼇頂戴愁顛連但能伐魔既厥類芟夷
妖蟆談笑耳僇妖之事馗所司何獨反與為兒戲不惟
失職縱姦宄鬼禍如蟆將及爾參軍參軍其然乎或者
好事丹青圖諒應馗笑玉川子誅蟆未誅骨先苦風悲
雨凄天地愁蟆鬼正是相雄秋僅餘一目不可搳我曷
不可相娛說㑹聞隔簾歌鬭鼃山鬼性命摧紅牙此篇
規模布置意度抑揚亦非庸材所能及第時失之粗且
結句苦不𦂳峭故不得卓然名世
　　鄧月巢遺稿
吾鄉前輩鄧子大有功心事粹夷詩材清婉嘗有玉山
道上一絶曰玉谿谿上雨聲乾日暮東風客衲寒數樹
梅花吹作雪行人猶自倚闌干其情致殊蕭灑又嘗客
信豐寄余詩曰怪得寒燈昨夜花五更歸夢倐還家多
情兒女傷離别争挽征衫問鬢華又曰魚苗客子去成
羣野笑狂歌慢慢行三十里頭齊頓住聞官早過吉州
城又曰錦衣戍卒豎霜矛彈壓鹽丁過嶺頭三月聞韶
堪歎息南中還是一年憂又曰嶺南咫尺莫如䖍和煗
嚴寒别有天一夜詩魂清到骨曉霜封却釣魚船凡此
皆冩當時之景而不待雕鐫自然成韻平生所作甚多
家學斷絶無能存其稿者今所録徒得之疇昔所記誦
而又缺落不完如此重可歎也公喜作詞賦㸃絳唇曰
捲上珠簾晩來一陣東風惡客懐蕭索看盡殘花落自
把銀缾買酒成孤酌傷漂泊知音難託悶倚䦨干角又
嘗賦過秦樓一曲曰燕蹴飛紅鶯遷新緑㡬陣晩來風
急謝家池館金谷園林還又把春虚擲年時恨雨愁雲
物換星移有誰曽憶把一尊試酹落花芳草總成塵蹟
蹙頻自笑流浪孤萍沾泥弱絮有底困春無力銀屏香
煗寳簟波寒又負月明今夕往事夢裏沈思惟有羅襟
淚㾗猶溼奈垂楊萬縷不繫西風白日詞㫖流麗富於
情者也少舉進士纍試禮部不中以恩補迪功郎為撫
州金谿尉得年七十以卒後學尊稱之曰月巢先生予
近得月巢遺稿謾摘一二録於此予後公三十年而生
公不以輩行前予雅相愛重時與倡酬予見公氣象和
平所謂德人之容使人意消故嘗喜親公噫死生之隔
乆矣擥卷懐舊為之愴然予兄太史公掞屢試禮部不
中晩以恩補廸功郎監建康府糧料院寳祐丙辰以薦
者特召為史館校勘時年七十有六矣子大以詩賀之
曰秋堂風露聲唔吚青燈一㸃昏兩眵蟫魚蠧紙老白
日未識心宇包黃羲麟膠飲盡霜免泣儷花鬭葉紛竒
姿少年輕裘舌秦衍睥睨六印京塵緇平生眼底厭糠
秕自對春風樂沂水􁆱竒抉怪問子雲載酒歸來成獨
醉金刀喜有南隣翁曽吹藜燄丹霞峰白雲滿榻呼不
起斜日倚仗酣秋空紫皇一夕下綸㫖􁀙袚丹鉛勘文
字㑹將一語贊陽秋髙入九天卑九地聖明勛業琬琰
儲不獨焜燿氷銜書兩朝蒐輯摩日月往往呼喝羞庭
衢廬陵健筆人莫贖南豐瓣香竟誰續西江浩浩流古
今莫遣白頭愧青竹又送曽子華㳺贛曰丈夫達有遇
出令走千里焚香玩太空宴坐塵不起云胡子曽子不
自樂沂水風烟挾兩䄂足跟尚芒履持被直承明三省
良未已觀君氣如虹接淅亦可美昔年子長㳺落筆妙
信史三蘇出岷峨文章仰歐子此行崆峒嶺萬事寧足
侈鬱孤有竒觀佳句公摩洗予生事斗室出若畏瀾蠡
長安歌狹邪神鼎鑄螭鬽窮通匪同途動静實一理時
止復時行願與參此義
　
　
　
　
　
　
　
　
　
　
　
　
　
　
　隠居通議卷九
欽定四庫全書
　隠居通議卷十
　　　　　　　　　　　　　元　劉壎　撰
　詩歌五
　　鴻泥
人生到處知何似應似飛鴻踏雪泥泥上偶然留指爪
鴻飛那復計東西老僧已死成新塔壊壁無由見舊題
往日﨑嶇還記否路長人困蹇驢嘶此東坡集律詩第
一首蓋和子由澠沱懐舊也注云往嵗馬死於二陵騎
驢至澠沱此詩若繩以唐人律體大槩疏直欠工然鴻
泥之諭真是造理前人所未到也且悠然感慨令人動
情世不可率爾讀之要須具眼
　　潄玉亭
東坡先生蘇文忠公題廬山潄玉亭詩云髙巖下赤日
深谷束悲風劈開青玉峽飛出兩白龍此等句語雄竒
峭健宜必有超軼絶塵之句以終之而其末乃不過曰
願從琴髙生脚踏赤鯶公手扶白芙渠跳下清冷中且
意度卑甚殊無歸宿與起句如出兩手豈非坡公天才
橫縱肆筆成書非若拘譾者以排布鍜鍊為工故若是
邪是以朱文公嘗論坡公作歐陽公文集序首云言有
大而非誇達者信之衆人疑焉此數句可謂偉甚而末
乃云詩賦似李白叙事似司馬遷則首尾輕重殊不相
稱然則此獨非老先生文章之㣲瑕歟老杜則不然
　　林艾軒評百家詩
艾軒云百家詩抺一過只有孟浩然踏着實地謝元暉
陶元亮輩人名不虚得也毋怪乎杜子美毎毎起敬子
美豈下人者如孟東野劉賔客韓栁數家又如韋蘇州
劉長卿等輩皆不在百家數中却别有說
　　後邨論詩有理
後邨序竹谿林公希逸詩有曰唐文人皆能詩栁尤髙
韓尚非本色入宋則文人多詩人少三百年間雖人各
有集集各有詩詩各自為體或尚理致或負材力或逞
辨博少者千篇多至萬首要皆經義䇿論之有韻者爾
非詩也自二三鉅儒十數大作家俱未免此病乾淳間
艾軒先生始好深沈加鍜鍊有經嵗纍月繕一章未就
者平生所作不數卷然以約敵繁宻勝疏精掩粗同時
惟吕太史賞重不知者以為遲晦竹谿詩比其師稿乾
中含華滋蕭散中藏嚴宻窘狹中見紆餘天下誦之曰
詩也非經義䇿論之有韻者也後邨經義策論之有韻
者一句最道著宋詩之病然其自作則亦有時而不免
豈知而故犯者邪遲晦二字亦道著艾軒之病
　　劉玉淵評論
太白以天分驅學力少陵以學力融天分淵明俛太白
而差婉山谷跂子美而加嚴
晩唐學杜不至則曰詠情性冩生態足矣戀事適自縛
說理適自障江西學山谷不至則曰理路何可差學力
何可諉寧拙毋弱寧核毋疏兹非一偏之論歟
刪後詩四家淵明詩之佛太白詩之仙少陵仙佛傋山
谷可仙可佛而儼然以六經禮樂臨之雖有作者莫可
及矣
詩家門户李黃㣲若可尋陶杜未易凑泊而陶為尤甚
故李杜視陶又有分數
融騷選唐者半山駕騷選以軋唐者黃陳混騷選以汩
唐者梅歐蘇宋詩視唐為雜南渡後為尤雜
唐自少陵外大抵風興工江西作者大抵雅頌長
古詩一變騷再變選三變為唐人之詩至宋則騷選唐
錯出山谷負修能倡古律事寧核毋疏意寧苦毋俗句
寧拙毋弱一時號江西宗派此猶佛氏之禪醫家之單
方劑也近年永嘉復祖唐律貴精不求多得意不戀事
可豔可淡可巧可拙衆復趨之由是唐與江西相抵軋
楚騷詩變也而六義備樂府騷變也而興頌兼後世為
騷者比而已他義無也為樂府者風而已興頌無也
古詩已不能禁風雅之不變刪後有作可求備乎此選
與唐百家不害至今傳也
山谷工用事雄說理江右由是成派其究雅多而風少
少陵讀五車倒三峽吐驚人泣鬼之句岱嶽岳陽真能
籠乾坤萬里於一詠之内千古吟人望洋興歎及坡谷
以道眼評之見趣又别坡稱子美凌跨百代古今詩人
盡廢然陶謝髙風亦少衰矣山谷贊杜曰煎膠續弦千
古無至落筆九天上一句則屬之陶何哉
山谷既以落筆九天贊淵明其自述則曰蒲團日永鳥
吟時罏薫一炷細參之猶欲𫝊蘇州心印至坡老直謂
李杜雖跨百代古今詩人盡廢然陶謝髙風亦少衰矣
惟韋應物發纎濃于簡古寄至味於淡泊非餘子所及
悲夫二公豈非才雄學贍追方李杜有餘而退羨陶韋
不足方將造忘言之妙而悲粗滓之不盡化歟
　　竒韻
近見有以(闕/)字為韻者古今詩未有押此一字者蓋甚
新也狨字韻亦罕見有用者予近有詩曰羽纛金章映
坐狨或亦謂其稍新
　　趙信國桃符句
趙信公葵鎮淮揚日有桃符句云日燿旌旗開大閫風
𫝊鼓角到中原後句甚佳是時余制帥玠鎮蜀亦有桃
符句云威行玉斧山河外春在金符掌握中可以相埒
唐裴晉公度守東都劉賔客禹錫賀詩有曰萬乘旌旗
分一半八方風雨㑹中州閎偉尊壯可備桃符也按玉
斧事乃宋太祖開基時閱地輿圖偶持玉斧因以柄畫
其分界今省記不全玉斧非刀斧也乃金杖子約長四
五尺以片玉冠其首人主閒步則持之猶今之柱杖等
類神祠中素繪儀從猶或存此
　　杜牧之湖州詩
嘗讀太平廣記載杜牧之湖州詩曰自是尋春去較遲
不須惆悵怨芳時狂風落盡深紅色茂緑成隂子滿枝
今觀麗情集則曰自恨尋春到已遲往年曽見未開時
如今風捭花狼藉緑葉成隂子滿枝大意雖同而前詩
似勝若論紀實則後者為是尚當求杜集正之
　　栁香
近見臨川葉宋英有贈行詩曰栁香何處春風店酒醒
月明聞杜鵑絶愛其興致清婉後見太白詩有云風吹
柳花滿店香乃知有所自來特未知栁果有香否
　　蠶蛾詩
記兒時嘗聞人誦蠶蛾詩頗有思致今猶能記閒為諸
孫誦之曰自家纒裹一堆堆鼎沸方知身是災僥倖成
蛾還棄擲更教明嵗早歸來蓋江南土俗毎遇蛾􁅟卵
後即送之長流祝曰蠶蛾兒蠶蛾兒明嵗早歸來
　　義試詩
往昔江南承平時鄉里諸齋閒出題示學者賦絶句考
殿最有極精巧者是時俱名曰義試詩嘗鈔録成帙亂
離失之今猶記其一二有湯清伯賦夾竹桃曰芳姿勁
節本來同緑䕃紅妝一様濃我若化龍君作浪信知何
處不相逢又某人賦蒲萄月曰春藤上架翠成窠顆顆
光凝晩景多疑是蘂宫開夕宴結成珠帳待嫦娥賦孔
明草廬圖有曰南陽髙卧屈將軍往事留𫝊水墨昏莫
訝軸間茅屋小箇中藏得漢乾坤雖只體貼描畫然妙
處自不可冺革命後曽唯仲賦草意有曰輦路淒淒隔
嵗華王孫望斷怨天涯空庭烟雨無人管那有閒情襯
落花傷時懐舊令人悽然又贛曽蒼山嘗賦楊妃韈曰
萬騎西行過馬嵬凌波曽此墮塵埃莫言一曲香彎小
踏轉開元宇宙來
　　韓陵陽論晩唐詩
唐末人詩雖格到卑淺然謂其非詩不可今人作詩雖
句語軒昻止可逺聽而其理則不可究此陵陽韓子蒼
室中語也允謂深中宋詩之病近世劉後邨亦謂宋三
百年人各有集詩各有體要皆經義策論之有韻者爾
非詩也二三鉅儒十數大作家俱未免此病皆至論也
其後劉須谿則又云後邨所短適在於此可發一笑
　　琵琶亭詩
諸吕家于江州仕宋纍朝窮富極貴中外鼎盛及北兵
至自文煥而下相率納欵無一人抗節報國其後有題
詩於琵琶亭者一日吕老見之揮淚其詩曰老大蛾眉
負所天尚留餘韻入哀弦江心正好看明月却抱琵琶
過别船語意深婉信佳句也且有闗於世道或云燕五
峰右丞偕龍麟洲謁吕文煥酒酣命麟洲賦詩以琵琶
亭為題麟洲賦此譏之吕老納賄請改賦既而好事者
流傳
　　義燕詩
金㑹昌五年田器之帥師沙漠有燕子巢其土屋秋社
前戲以帛題詩云㡬年塞上負艱危何事烏衣亦此飛
朝向沙場如有故暮投茅屋似相依君憐我處來迎語
我憶君時不掩扉明日西風悲鼓角君應先去我何歸
用蠟封裹繫於其足至泰和四年移上黨幕府時已十
年忽於合翠堂見雙燕一飛户牖一棲硯屏器之見其
足有所繫解之得舊詩遂繪為圖當時吟咏甚富今師
孟郎中乃器之賢嗣也復求諸公賦之予欲效顰而未
能也姑記其事
　　弔李肯齋詩
相士葉秋月誦北人崔參政弔潭帥李肯齋詩曰一夕
司空撫御牀祖龍未死國先亡只縁西楚無堅壁致使
南州總戰塲湘水一川骸骨滿肯齋萬古姓名香我來
不見先生面獨對西風酹一觴
　　無名好詩
嘗記人誦一二詩皆好而不知其姓名上元詩云天碧
銀河欲下來月華如水浸樓臺誰將萬斛金蓮子􁅟向
層城午夜開茶詩云山谷雲濃春雨多曉來四野布干
戈鎗旗不染匈奴血留與人間戰睡魔又感時一首云
莫厭追歡買笑頻沈思離亂可傷神閒時屈指從頭數
得到清平能㡬人此唐末五代時人所作讀之殊愴然
也
　　釘詩
宋開慶己未丁大全縁宦者董宋臣得相不㥦人望江
西路分繆萬年賦釘詩以刺之大全大怒繩以法配化
州其詩云頑磺非銅剛様堅寒阬纔離亟趨炎十來槌
打隨成器一得人拈却逞㩥不怕斧敲惟要入全憑鑽
引任教嫌休言深處難抽拔自有羊蹏與鐵鉗
　　豆腐詩
宋咸淳間吉州龍泉縣有賣豆腐王老者年八十有六
平生樸素不識字忽呼其子告以欲歸令代書豆腐詩
曰朝朝只與磨為親推轉無邊大法輪碾出一團真白
玉將歸回向未來人言訖坐化詩意亦有味也
　　夢中得詩
叔長秋麓先生無子以外族仲弁汝素為後既即世仲
弁本生家曰兄曰弟盤踞于其室晨夕香鐙弗顧也一
夕秋麓見夢仲弁有怒色索紙筆遂書一詩示之曰花
邊臺榭栁邊城此日相逢各自親曽憶當年鐙下語如
今辜負隴頭春詰朝仲弁焚香謝過遷其若兄若弟别室
仲弁涕泣與予言之予謂世人云夢生于想子平日不
學非能吟者心想之所不至今詳格調句法甚類生前
之作而幽㝠之怒深矣孰謂有死生之分哉
　　揚州上元鐙詩
賈似道鎮維揚日上元張鐙客有摘古句作鐙門詩者
曰天下三分明月夜揚州十里小紅樓衆稱其切吾嘗
以為此必葯州廖瑩中所為也唐人詩曰天下三分明
月夜二分無賴是揚州又唐人登第詞曰揚州十里小
紅樓盡捲上珠簾一半皆本郡事也
　　山谷達論
山谷有短句云三公未白首十輩擁朱輪只有人看好
何益百年身但願身無事清尊對故人此達者之論足
以警世
　　賦詩誤用事
南唐李後主煜崇信浮屠法刑政多弛有司奏死刑若
遇其齋日則於宫中佛前然燈以達旦為驗謂之命燈
未旦而滅則論如律不然率貸死富人賂宦官竊續膏
油往往獲免近世臨川曽景建極賦金陵百詠有曰五
詳三覆始施刑明滅蘭膏豈足馮可惜當年殺嚴續無
人為益决囚鐙按續字興宗馮翊人徙家廣陵因父䕃
仕南唐為禮部尚書中書待郎以不附宋齊邱為元宗
景所知兩登相位盡忠不貳後以言不見用求罷拜鎮
海軍節度使屬疾還都後主以其國戚遣内夫人問之
歴陳羣臣衺正辭氣抗慨不及其私翼日卒諡曰懿續
始終全美未嘗被殺也曽公大詩人亦不免誤用事
　
　
　
　
　
　
　
　隠居通議卷十
欽定四庫全書
　隠居通議卷十一
　　　　　　　　　　　　　元　劉壎　撰
　詩歌六
　　興亡歌詠
漢髙帝大風之歌曰大風起兮雲飛揚威加海内兮歸
故鄉安得壯士兮守四方宋太祖咏日出之詩曰欲出
未出紅刺刺千山萬山如火發須臾擁出大金盆趕退
殘星逐退月陳後主之詩曰午醉醒來晩無人夢自驚
夕陽如有意偏傍小忩明南唐李後主之詞曰櫻桃落
盡春歸去蜨翻輕粉雙飛又曰門巷寂寥人去後望殘
烟草萋迷合四君之所作而論之則開基英雄之主與
亡國衰弱之君氣象不同居然可見
　　詩句冩太平
李文定公昉禁林春日詩有曰一院有花春晝永萬方
無事詔書稀歐陽文忠公送田秦州詩有曰萬馬不嘶
聽號令諸蕃無事樂耕耘蘇文忠公和熈河帥蔣穎叔
上元詩有曰永夜出逰從萬騎諸羌入看擁千層凡此
皆可想見昔日太平氣象毎讀此詩令人慨然
　　吟咏誅姦
一代之亡必有一誤國者為人所指目見於吟咏自唐
以來賦者多矣雖機軸不免相同然誅姦諛於既死誠
千古之一快不可議其蹈襲也如唐彦謙詠文恵宫人
云認得前家令宫人淚滿裾不知梁佐命全是沈尚書
李泰伯覯詠漢宫云哀平外立國權分只為當時乏嗣
君試問莽新誰佐命祇應飛燕是元勲鄭毅夫獬詠范
蠡云十重越甲夜成圍宴罷君王醉不知若論破吳功
第一黃金只合鑄西施趙漢宗詠張麗華云陳事分明
屬綺羅香塵吹盡井無波行軍長史何勞怒次苐論功
妾更多予叔長秋麓翁咏陳後主亦云晉王前殿賀平
陳從此江南雨露匀四百年間重混一誰知江令是忠
臣宋之失國賈似道為之也余竊嘗為之詩云三百年
餘歴數更東南萬里看昇平黃金臺上麒麟閣混一元
勲是賈生
　　半山詠揚雄
王荆公論揚雄云九流沈溺道真渾獨㴑穨波討得原
又云千古雄文造聖真𦕈然幽思入無倫雄仕漢朝非
止州縣㣲官而已也美新投閣臣節不終律以名義蓋
有疵焉而前輩諸賢亟稱之昌黎公以雄為聖人之徒
南豐曽文定公以雄為合於箕子之明夷司馬文正公
親注法言尊雄甚至水心葉公著習學記言譏評古今
無全人矣獨於雄傾心焉今荆公之詠又以聖真許之
諸老豈許其學問略其名節耶夫學者固將學為忠與
孝也雄大節若是雖學洞天人文貫經史抑末矣湘東
金管不為子雲屈也近世惟馬子才著論以聲雄之罪
又有陳黯者亦有是言予不幸生非盛世逢此更遷目
擊叛降滔滔皆是故于雄之事蹟蓋三歎焉近觀後邨
劉潛夫詩話有一論攻雄之短劉蓋出于賈似道之門
者其人固非名節士也乃識大義如此或者曰南豐先
生合於箕子明夷之言不為無見學者必知人論世而
後可也當詳參之
　　半山讀蜀志
荆公讀蜀志詩云千載紛争共一毛可憐身世兩徒勞
無人語向劉𤣥德問舍求田意最髙夫曹瞞父子挾姦
雄之資蓄簒逆之計弑帝后竊神器漢室之賊也稍負
志節者皆欲奮臂誅之昭烈帝室之胄武侯為輔首扶
名義必報國仇雖大勲不成而魏之君臣畏蜀如虎終
其身不得奠枕萬世之下忠臣義士猶得藉此以維持
世教則昭烈懿識孔明盛心固與日月争光矣荆公乃
咎其為紛争而俾為求田問舍之舉何其闇於名義如
此朱文公嘗議司馬温公作通鑒不應尊魏為正統而
書諸葛亮為入寇且曰使温公在當時必去仕魏吾亦
曰使荆公在當時亦必從魏矣眉山李氏云公此詩於
理未安蓋興復之義天人所同不可以紛争議之允為
名言然反覆此詩其意蓋深痛劉禪之不克嗣業故嘆
息於紛争之徒勞也是又不得以辭害意矣
　　半山讀後漢書
荆公讀後漢書云黨錮紛紛果是非當時髙士見㡬㣲
可憐竇武陳蕃輩欲與天争漢鼎歸公之意蓋有取於
申屠蟠之知㡬而深致嘆于蕃武之蹈禍未為非也然
蕃武忠君愛國辭嚴誼正不暇自䘏故蹈危機其失在
於疏爾忠憤凛凛霜日争嚴此豈可厚誣者人人如蟠
信明哲矣一諉諸天如王室何荆公持論多不猶人如
哀昭烈之興復謂其不為許汜田舍之計惜蕃武之忠
義謂其與天争漢室之亡皆有感乎其言之也
　　唐宋詩意同
唐人詩云昨日春風欺不在就牀吹落讀殘書劉貢父
云惟有南風舊相識徑開門户又翻書荆公云閒眠盡
日無人到自有春風為掃門賀方回云蠟屐舊痕尋不
見東風先為我開門四詩意雖相近然論其自然則荆
公貢父所作為勝
　　又
唐戎昱詩云寒江近户慢流聲竹影臨忩亂月明歸夢
不知湖水濶夜來還到洛陽城荆公云三年衣上禁城
塵撫事茫然愧古人明月滄波秋萬頃扁舟長載夢中
身又云鍾山咫尺被雲埋何况南隣與北齋昨夜月明
江上夢逆隨潮水到秦淮又有陳洙題御史臺壁云清
朝無事諫章疏竊禄經年卧直廬惆悵平生不如夢春
來三度到谿居後有崔球妻一詩云數日相望極須知
意思迷夢魂不怕險飛過大江西此數詩皆同一意若
其品格必有能辨之者
　　二詩懐舊
荆公題永慶寺雱遺墨後云遺骸豈乆人間世故有情
鍾未可忘陸放翁題沈園云此身行作稽山土猶弔遺
蹤一泫然二詩皆懐舊感愴之意而陸失之露
　　半山絶句悟機
天街小雨潤如酥草色遥看近却無最是一年春好處
絶勝烟栁滿皇都此韓詩也荆公早年悟其機軸平生
絶句實得於此雖殊欠骨力而流麗閒婉自成一家宜
乎足以名世其後學荆公而不至者為四靈又其後卑
淺者落江湖風斯下矣荆公之子元澤嘗有詩曰一雙
燕子語檐前病客無憀盡日眠開徧杏花人不見滿庭
輕雨緑如烟殊有乃翁詩格然其人極不足道
　　黃陵廟詩
東風吹草緑離離路入黃陵古廟西帝子不知春又去
亂山無主鷓鴣啼此陸士規題黄陵廟詩也興致深長
殊有唐人標格然其人客秦檜之門有不足道者故其
名不𫝊
　　三賢堂題咏
嘉定間袁韶以户部尚書知臨安府大𣙜酒利雖湖上
三賢堂亦令賣酒有題詩于壁者曰和靖東坡白樂天
㡬年冷落在湖邊如今往事都休問且為袁韶辦酒錢
韶聞而愧之㡬住賣韶史彌逺之黨聚斂臣也小人無
忌憚烏知三賢
　　謝君澤詩
杜鵑呼我我歸休陸有輕車水有舟笑殺西湖湖上客
醉生夢死戀杭州此謝君澤題于湖上之詩也時賈師
憲居西湖疑此詩譏已隂使人害之君澤覺急投身吕
師䕫獲免君澤名雨信州貴谿人有文名兄君直名枋
得文筆尤竒健雖擢科第亦以素譏議賈中遭貶責仕
宦蹉跎而勁直不懾亦竒人也師憲以父忠肅公故且
縁賈妃得早貴盛年敡歴臺閫以至宰相穆陵晏駕受
遺定䇿拜太傅平章軍國重事倦趨常朝自請於都城
外葛嶺剏私第占湖山天下之景積富纍貴窮奢極侈
心猶以為未足乃即湖上創道堂殊壯麗日廪雲水道
人數百輩于中頻設齋襯覬得神仙焉嗚呼無厭甚矣
既為相又求仙倘遂所圖是神仙可以富貴得而蓬瀛
亦為逋逃藪矣
　　誠齋詠徐孺子
誠齋先生楊文節公咏徐孺子云南州一髙士東漢獨
清風此兩句辭峭而意足無能及者繼云故國巳禾女
荒阡猶石翁則㡬於刻畫不及前聨矣
　　謝法曹詩句
多情未老已白髪野思到春如亂雲此兩句見歐詩中
注云謝法曹所作惜不知其何名蓋佳句也
　　奪胎換骨
唐劉禹錫作栁州文集序云韓退之曰雄深雅健似司
馬子長崔蔡不足多也崔謂崔瑗蔡謂蔡邕山谷咏張
文潛詩亦用此意有曰鼂張班馬乎崔蔡不足云其善
於奪胎換骨如此而世或未之知也
　　詠梅詩詞
病骨棱棱痩欲飛業根猶墮愛梅非夢魂夜夜尋花去
時帶寒香踏月歸此陳伯西詠梅絶筆也伯西吉之泰
和人學楊補之作梅其酷嗜如師而得筆外意作推篷
圖或半樹或一樹橫斜曲直莫不天成而詩尤清苦世
言補之未嘗作半樹梅惟伯西喜作半樹余藏補之醉
筆扇面後有玉燭新梅詞一闋補之自書筆法槎牙可
愛獨恨未見伯西梅耳其詞曰荒山藏古寺見傍水雲
開一枝三四蘭枯蕙死登臨處慰我魂銷惟此可堪紅
紫管不解和羮結子髙壓盡百卉千葩因君今修花史
朝華且莫吹殘待淺檻枯牀寫交形似此時胸次疑氷
雪洗盡從前塵滓吟安箇字判不寐勾牽幽思誰伴我
香宿蠭媒光浮月姊右玉燭新紹興乙亥嵗子楊子所
作後三年當予亡命蕭永言同醉見予舉似急索紙而
恨無敲氷玉屑以備惡語予乗狂興信筆不覺盈軸他
日非巨眼好事者勿輕予之永言頗領略是語然永言
子孫衆多又以藥石積隂德必有髙其門者應能為我
入石以廣之冬十一月望鐙下補之書
　　忩閒句
嘗記何處忩閒有人書云近來黒白無分曉墨作梅花
賣得行句雖淺近亦有味也後始知蕭氷厓詩
　　唐宋及第詩
予舊嘗見壁間一聨云利市䦨衫抛白苧風流名字寫
紅箋甚愛之不知誰作今乃知為王黃州禹偁賀人及
第詩也唐進士科甚貴初登第即以紅箋書名見人又
唐薛能詩莫欺缺落殘牙齒曽喫紅綾餅餤來紅綾餅
餤亦是唐新進士時事
　　觀邸報題詩
丹瑕先生張誠子自明嘗有一絶句云西風颯颯雨蕭
蕭小小人家短短橋獨倚䦨干數鵝匹一聲孤雁在雲
霄前題曰觀邸報見者輙不解曰觀邸報而其詩若此
何也有一士獨太息曰此詩興致髙逺真得作詩之法
何也彼以觀邸報為題而其㫖如此甚不難見風雨蕭
颯興國事風塵也小小人家興建都錢塘僅得一隅也
短短橋興朝廷無長䇿濟時也獨數鵝匹興所屬意者
卑汚之人也雁在雲霄興賢者髙舉逺引也當時必有
君子去國故為是語試以此意吟咏則得矣不然則詩
與題奚闗哉此蓋善于評詩者大抵詩以興意為主是
誠可為作詩法
　　坡仙詩句
東坡詩句云近來天氣應難料向煗猶湏御裌衣玉泉
黃伯厚亦有絶句云社寒比臘更清嚴花蘂蕭疏半欲
緘過手重裘猶得力莫將晴煗信春衫二詩意雖同然
論其醖籍則黃句為勝
　　辨秋胡婦
秋胡婦一事顔延年首詠之有曰峻節貫秋霜近世豐
城陳夀父傑賦曰長旦走縣薄盛年羞乞墦託身未分
明一隔五暑寒中堂幸有姑力養可忘年春月蠶事起
采桑道旁阡懐金者誰來解槖陳甘言此物奚至哉妾
心炳如丹反舍尚三唾欣聞藁砧還胡然道旁金乃在
阿母間嘗經挑桑婦還以奉慈萱歠飲豈不歡伉儷難
為顔反覆重子汚濯之清冷淵誠雖匹婦諒微義不猶
完又有寧都蕭立之等賦序曰秋胡婦事見𫝊記顔延
年作詩髙之夫卻行道者之金信其潔矣然憤其夫之
說桑婦而卒以是死焉推此意也無亦類世所謂妬婦
者耶因歌之曰君家作婦五日強錦衾未煗鴛鴦牀阿
郎遽作逺㳺别五載菽水空襦裳采桑忽忽春風陌郎
歸相逢不相識探囊贈妾雙黃金妾心如水介如石阿
郎歸來坐堂前低頭相視黙不言郎心如此不易保醜
君一死滄波寒棱棱峻骨秋霜句斷簡風流暎千古後
來一種可憐人却遣江津名妬婦陳號自堂蕭號氷厓
皆江西名詩人一取其義一疑其妬吟筆洒然皆足以
發所欲言之意然以予考之古或無此事特著書者之
寓言耳若以理推則新婚離别若少陵所詠近于征役
峻切勢不得已容有之也今秋胡子不過為仕宦而往
陳非有迫促於其後者何五日而遽别耶王者之制新
婚者期不使雖官府猶諒其燕好方新而寛之况逰宦
之權遲速由已乎自魯至陳道路不至懸逺何至五年
而不歸獨不可謁告省其親乎既婚五日矣猶不認其
妻之容貌非癡人乎夫既曰癡矣路途桑女又何為近
之是不癡也則未必不認其妻也既别五年想其侍養
其紡績其理家叢脞不止蠶桑而已也當其采桑勞苦
備至顔貌必非若初嫁時矣以顦顇時猶出金桑下以
相挑引則新婚少艾又何遽舍而逺逰乎考古如訊獄
必深求其情而後可意者古人創此一叚竒事以警後
世而詩家取以作題目發吟思耳武成周書也去春秋
戰國同代而未逺又經聖筆親定孟子猶曰盡信書不
如無書
　　詠史
旴江李先生覯咏漢史有云試問莽新誰佐命祇應飛
燕是元勲此意甚新後白雲趙宗丞崇嶓詠張麗華亦
云行軍長史何勞怨次第論功妾更多詩意相同按隋
書晉王廣為淮南行省尚書令行軍元帥率師伐陳以
髙熲為元帥長史師渡江髙熲先入建康晉王廣使人
馳告之令留張麗華熲曰昔太公蒙面以斬妲己此豈
可留也斬之廣聞之變色曰昔人云無德不報我必有
以報髙公矣由是恨熲然隋之得以滅陳則麗華力也
　　又
漢成帝以淖方成為披香殿博士時趙飛燕之妹趙昭
儀方幸方成見之曰此禍水也滅火必矣故白雲翁之
詩曰甲帳初停燕子飛小雛相趁共差池春風吹水粼
粼長又有披香博士知
　　五言絶句難工
五言絶句最難工蓋字逾少而意逾長乃為有味近世
所刋有一二絶佳者如裼韶父古意曰江南望江北人
去竟難招春水無期約年年到小橋李商卿晚春曲曰
春欲歸何處流鶯也不知只應江上水暗與落花期姚
令威僧房晝寢曰薄薄簾櫳日隂隂殿閣風無人驚午
夢雙蜨下花叢趙漢宗折栁詞曰行人須折栁折取最
長條明日天涯路無人看舞腰此數詩皆妥貼閒適有
天然自在之趣可以吟諷
　　詠墨梅
近世有詠墨梅者一詩云髙結長眉滿漢宫君王圖玉
按春風龍沙萬里王家女不著黃金買畫工又一云五
換隣鐘三唱雞雲昏月淡正低迷金簾不著闌干角瞥
見傷春背面啼評詩者謂去題太逺不知其咏何物簡
齋陳去非詠墨梅云粲粲江南萬玉妃别來㡬度見春
歸相逢京洛渾依舊惟恨緇塵染素衣曹元象云憶昔
神逰姑射山夢中栩栩片時還氷膚不許尋常見故隠
輕雲薄霧間評詩者亦謂其格調雖髙去題終逺予謂
後二詩尚見髣髴前二詩委是懸逺然却是好詩只欠
換題目耳坡翁云作詩必此詩定知非詩人亦可執此
語以自解
　　疊山自况
宋末賈似道柄國弄權已甚叠山先生謝枋得賦一詩
自况曰手撚琪花吹玉簫至人長與道逍遥黃雲白鶴
無拘束閒看吳兒弄晚潮其婉娩沈著有唐人風致蓋
其自處亦甚髙矣其傷時亦甚隠而切矣
　
　
　
　
　
　
　
　
　
　
　
　
　
　隠居通議卷十一
欽定四庫全書
　隠居通議卷十二
　　　　　　　　　　　　　　元　劉壎　撰
　詩歌七
　　文丞相采薇歌
文丞相天祥至公血誠捐軀死國忠義之節照暎古今
固不以文章為存亡也然近日書市刋其采薇歌成帙
易其名曰吟嘯稿皆丞相戰敗後被執過北時詩實多
佳句謾摘於此亦可因其詩以知其心矣
出嶺同誰出歸鄉如此歸(被執出南/安軍作)如此歸三字最有
深味今繆者誤刋作如不歸則意味索然矣
雲静龍歸海風清馬渡江(萬安/晚渡)
長有歸來夢衣冠滿故園(寄里/中友)
風雨宣城路重來白髪新長江還有險中國詎無人(安慶/府)
方誇金塢築豈料玉牀揺國體真三代江流舊六朝鞭
投能㡬日瓦解不崇朝千古吳山恨西風捲怒潮(魯港/乃賈)
(似道潰師處/此結句絶妙)
健兒徙幽土新鬼哭臺城一片清谿月偏於客有情(建/康)
蒲萄肥汗馬荆棘冷銅駝巫峽朝雲濕洞庭秋水波(江行/有感)
英雄遺算晩天地暗愁新(真州/)
庾子江南夢蘇郎海上貧(呈中/齋)
禾黍西風夢川原落日悲斯文今已矣來世以為期(同/上)
一彎流水小數畆故城荒回首江南路青山斷夕陽(過召/伯)
芳草中原路斜陽故國情(小情/口)
漠漠地千里垂垂天四圍(桃原/道中)
野濶人聲小日斜駒影長(崔鎮/驛)
家國哀千古男兒慨四方(汶陽/館)
欲鞭劉豫骨烟草暗荒邱(東平/)
土花開國舊風絮渡江前(過梁/門)
更和天塹失回首惨啼鵑(同上/)
芳草江頭路斜陽郭外邨(池州/)
　　七言
春事暗隨流水去潮聲空逐莫天回(越王/臺)
巡逺初無兒女態夷齊肯作稻粱謀(黃金/市)
丹心不改君臣義清淚難禁父母邦(泰和/)
半生㡬度此登臨流落而今雪滿簮南浦不知春已晩
西山但覺日初隂(隆興/)
滿地蘆花和我老舊家燕子傍誰飛從今别却江南路
化作啼鵑帶血歸(金陵/)
眼裏㳺從驚死别夢中兒女慰生離(早秋/)
江海無情逰子倦嵗年如夢美人遲(晚起/)
客情恰與秋俱半人影何如月倍圓(中秋/)
青牛過去闗山動白鶴歸來城郭荒(蒼然/亭)
　　古體
北征垂半年依依只南土今晨渡淮河始覺非故宇(云/云)
我為綱常謀妻子不得顧(過淮/河)
衣煗露自乾鬚寒水欲凝將軍戴鐵笠壯士敲金鐙(發宿/遷)
自别張公子嬋媛不下樓遂令樓上燕百世稱風流我
㳺彭祖門來弔楚王闕問樓在何處城東草如雪蛾眉
代不乏埋沒安足論因何張家妾名與山川存自古皆
有死忠孝長不沒但傳美人心不說美人色(徐州燕/子樓)
長陵有神氣萬嵗光如虹有時風雲變魂魄來沛宫(沛/縣)
(歌風/臺)
軒冕委泥塗衮繡易氈毳百年雜醜好始酹四方志(發潭/口)
唐家再造李郭力若論牽制公威靈(平原/)
當年幸脫安禄山白首竟陷李希烈希烈安能遽殺公
宰相盧杞欺日月亂臣賊子歸何處茫茫烟草中原土
公死于今六百年精忠赫赫雷行天(同/)前
我過梁門城樓桑在其北元德已千年青烟繞故宅道
傍為揮泪裵回秋風客天下卧龍人多少空抱膝(樓桑/)
世以成敗論操懿真英雄(孔明/)
平生祖豫州白首起大事東門長嘯兒為避一頭地何
哉戴若思中道奮螗臂豪傑事垂成今古長短氣(祖逖/)
人世誰不死公死千萬年(顔果/卿)
睢陽水東流雙廟垂百世當時令孤潮乃為賊游說(張/巡)
予毎讀文丞相詩味其情思想其風景令人悲不自勝
為之悵然廢卷竟日
　　道體堂刋文山集
文丞相人品科名官爵俱為宋朝第一不必論其詩文
自有與天同夀者然觀道體堂所刋文山集諸詩中惟
棊詩四絶頗佳其一為周子善言蕭耕山象奕能勝二
劉不覺敗于子善子善又敗于我詩曰螗臂初來攫晚
蟬那知黃雀沬饞涎王孫挾彈無人處一笑琱盤屬玳
筵其二為耕山言老夫又敗與子善詩曰射虎將軍髮
欲枯茫茫沙草正迷途小兒謾取封侯去還是平陽公
主奴其三為劉淵伯言所畏惟吾與子善耳詩曰坐踞
河南百戰雄少年飛槊健如龍世間只畏兩人在上有
髙公下慕容其四為劉定伯言與淵伯上下也詩曰擊
柱論功不忍看築壇刑馬誓河山當年灌絳知何似只
在春秋魯衛間此四絶雖是比體亦自兼興可以諷詠
餘不及也又慶羅母百嵗有一律曰麗日萱花照五雲
升堂風采見乾淳蓬萊㑹上逢王母婺女光中見老人
雨露一門華髪潤江山滿坐綵衣新只將千嵗苓為夀
更住人間九百春詞雖直致意頗滿足猶記丁丑戊寅
年間𫝊到一絶云丞相揚州城下所賦其詞忼慨激壯
非也詩人所能言也黯雲霏霧暗扶桑半壁東南盡雪
霜壯氣不隨天地變笑騎飛鶴入維揚
　　讀文山詩作
李明通謙思信州人也少以書義補入太學而論工䇿
尤工毎試多占魁列當時策體為之一變後纍試積分
至優等上舍為釋褐状元授泉州推官歸時事改更隠
居鉛山近有録至所賦一章筆力甚健名曰讀文山詩
作南人不識兩膝貴曲摺百態卑且勞斯人䕶膝不䕶
頭甘以頸血黏弓刀蟠胸孤憤劈不碎殺氣千丈纒旌
旄援枹親鼓盡南八背水更用蜑下䥝俘來祝墨吐神
語咄咄尚與天争豪須㬰亦日减顔色元雲莽晄風􁆱
搔或言巨靈收拾付真宰讀罷拊臆生長號又言豐隆
列缺對愁絶疾指玉鞭鞭六鼇兩瓢倒翻水怪舞斗極
橫軋天籟號憐伊肝膽苦復苦誓見曩日真離騷劫灰
滿地莫挂眼蓬萊雖逺容輕□長驅厲鬼尚堪戰儘閒
未許飛仙敖乃言廢興在爾不吾與吾死吾主吾焉逃
魯叜聞言拍掌笑斯人六經為骨為皮毛斯人卷取六經
去只將贋本𫝊兒曹
　　艾軒吟咏
艾軒林公光朝詩不多别為體壓卷如東宫生日詩頗
富麗其詩曰北闕雲為堞東明玊作宫猗蘭迎曉日仙
掌倚晴空笙律隨鳴鳳朝儀趁采紅黃麾初入杖青桂
自成叢冠屨分前後圖書考異同商盤如目擊羲畫自
心通慈燕來三殿驩謡在九功長秋𫝊夜飲京兆報年
豐奕奕還嘉祐緜緜想建隆庶僚何所祝再拜續維熊
又有癡頑不識字歌一首荅許叔節曰平生讀書如風
過耳嵗月共流轉如磨復如螘一如人嚼蠟而不見其
味又如弄孤杵連夜不成米又如過羊腸十步復一止
見君詩舌如綺怪怪竒竒如懸崖萬仞盤龍古樹枝又
如生馬不施控而馳又如錦菭封幔硯山墮泪碑又如
玉闗客血生老稺衣盧全孟郊骨已朽眼精頭顱孰𫝊
授與君往還嵗月乆比來春風入我牖便覺庭前草木
有生意跨蹇驢出古寺欲訪子雲問竒字想許公之詩
必竒怪如盧仝輩故云爾生女一首曰貧家生一女蟋
蟀催寒杵富家生一女煗風來玉樹富家生女纔及笄
阿官門前新築堤貧家不生女飯牛小兒安得妻荆釵
玉璫各隨分醉中之天無髙低乞貓有曰寧可時時被
䑕煎狂貓一夜不成眠廣南六月官軍到見說人家斷
火烟送陳應求侍郎俊卿赴泉州序云昔侍郎蔡公嘗
大書於洛陽橋上今侍郎過洛陽當摩挲此石也某送
别到恵安賦詩云百片牙旗水面長蔡邕題在刺桐鄉
十年桮酒開雲樹一樣官銜過洛陽我亦攜家縁送客
誰能掃地自焚香野橋衝臘寒梅白莫要登臨憶侍郎
　　梅邊集
頃壬辰癸巳嵗有臨川朱兄浚過訪出其詩曰梅邊集
以恵教予愛其流麗穏熟不作寒乞語為跋其後己而
與之賡酬則與集中作大異豈謀野則獲與蒙被作文
性情各有所宜耶然極愛之為摘其句
七言律有云寺鐘城鼓兩相和共醉烟闗感慨多堤栁
垂金春㡬許檐花鳴玉夜如何(春夜/西湖)
西風落葉長安夢晚節寒華老圃心(京師/九日)
玉帳分兵賦采薇梅花吹雪上戎衣將軍意氣中江楫
丞相功名采石磯(送人/巡江)
紅雲近處催班急只待春前奏凱歸(同工/)
蓬萊春思重雲上江漢秋情十載前(謝方/碧虚)
金寒霜氣山無虎劍動星光水有龍(平江虎/邱山)
皇帝當天第九春宫符仍詔刻麒麟軍咨祭酒金臺客
國子先生鐵壁人(送吳制參/赴麟捆)
明明采石兵前樣參贊歸來即近臣(同上/)
落花水煗千船聚芳草春深一鶴歸(南浦/夜泊)
米車已過塵迷路漁網纔收月滿船(琵琶/亭)
五言不多皆穏熟可觀如海燕故人意杜鵑逰子心(次/韻)
故里千山隔終年一字無(訪/舊)谿月知相憶江雲約共吟
夜船書一紙飛過赤楓林(寄/友)㡬州陵變谷經月雨為霖
世事今如此西風動客心(秋日/西湖)
絶句有贈賣墨吕雲叔訪陳烟山詩曰仙宗傳訣自分
明未數當年老樹精一片紫雲光滴滴丹墀成就幾公
卿又曰蓬萊仙子世偏珍琮璧多携問楚津若向積烟
峰下過殷勤𫝊語卧樓人都城初秋和趙京倅詩曰從
來美玉價連城結佩乗風十二京攜上崢嶸今有約好
留彩筆調清平暑夢蟲蟲似醉中片雲挾雨過長空不
知秋色來多少分數煖凉卜晚風宇宙清愁望眼中誰
將凉雨借龍公秋風夜入闗河迥破賊紅旗兟曉空凡
此皆流麗不塵更増骨力便可名家矣
　隠居通議卷十二
欽定四庫全書
　隠居通議卷十三
　　　　　　　　　　　　　元　劉壎　撰
　文章一
　　古今類編
古今類編詩文如梁之文選唐之文粹宋之文鑑雖萹
帙浩博可以考見累朝文字之盛然俱無統紀至近世
真文忠公編類文章正宗分為四門曰辭命曰議論曰
叙事曰歌詩去取有法始為全書足以垂訓不朽如宋
初編文苑英華之類尤不足採或謂當時削平諸僭其
降臣聚朝多懐舊者慮其或有異志故皆位之館閣厚
其爵禄使編纂羣書如太平御覽廣記英華諸書遲以
嵗月困其心志於是諸國之臣俱老死文字閒世以為
深得老英雄法推為長䇿以予觀之是惟無英雄爾果
有英雄此何足以束縳之彼以繙閱故紙尋行數墨者
謂之英雄寧不足笑耶當時如江南徐鉉號為辯士之
雄然猶不能使其國之不亡孰謂既亡之後猶能逞異
志而使亡者復存邪此好議者之過也又如文選諸詩
乃昭明太子一時偶取入集初非立體而後世作詩者
乃創立一名曰此為選體尤非確論
　　政事堂記
唐李華作政事堂記曰政事堂者君不可以枉道於天
反道於地覆道於社稷無道於黎元此堂得以議之臣
不可以悖道於君逆道於人黷道於貨亂道於刑克一
方之命變王者之制此堂得以易之兵不可以擅興權
不可以擅與貨不可以擅蓄王澤不可以擅奪君恩不
可以擅閒私仇不可以擅報公爵不可以擅私此堂得
以誅之事不可以輕入重罪不可以生入死法不可以
剥害於人財不可以擅加於賦情不可以委之於倖亂
不可以啟之於前伐紊不賞削紊不封聞荒不救見饉
不矜逆諫自賢違道傷古此堂得以殺之故曰廟堂之
上樽俎之前有兵有刑有挺有刄有鈇鉞有鴆毒有夷
族有破家登此堂者得以行之故伊尹放太甲之不嗣
周公誅管蔡之不義霍光廢昌邑之亂梁公正廬陵之
位自君弱臣強之後宰相主生殺之柄天子掩九重之
耳燮理化為權衡論道變為機紐傾身禍敗者不可勝
數列國有𫝊青史有名可為終身之戒母罪斯記云此
記峻潔嚴健足稱名筆非後世時文語可及也華之名
迹不甚大顯然此篇與弔古戰場文俱可𫝊誦
　　涪縣學記
自孔子沒到今千六百有餘嵗然而道不離乎五常文
不違乎六經夫子當衰周之際羣三千之徒異能之士
踰七十人焉子路最長少孔子九嵗耳顔子生後孔子
三十年而父子嘗各異時事孔子楚人公孫龍者最少
少孔子五十有三嵗不知當時凡事孔子者長少並列
所見何學所慕何事陳蔡之圍至七日不火食而弦歌
不衰孔子沒子貢廬于塜者六年然後去弟子及魯人
從而家者百有餘室𫝊數世而諸儒講禮鄉飲大射必
於其家廟習焉迨楚兵争魯㣲甚矣終為守節禮義之
國漢王欲引天下兵加之卒不敢而反禮之然則孔氏
之教狂簡之遺風也而可以偽為哉夫知道者於文必
知文固學之餘事也而今方以為病何也以上乃蜀中
涪縣學記論孔門大學一節頗有淵源忘其誰作謾録
偹覽
　　歐公文體
歐公文體温潤和平雖無豪健勁峭之氣而於人情物
理深婉至到其味悠然以長則非他人所及也嘗見其
天聖明道間有一書與富文忠公責其乆不寄書曰彦
國自西歸於今已踰月無由一致書蓋相别後患一大
疽為苦乆之不暇求西人行者然亦時時有客自西來
獨怪彦國了無一書又疑其人不的於叚氏僕夫來致
㡬道書此人最的宜有書又無然後果可怪也始與足
下别時屢邀聖俞語雖書者於朋友間不以疏數為厚
薄然既不得羣居相笑語盡心有此猶足以通相思知
動静是不可忽茍不能具寸紙數行亦可易致則可頻
致猶勝都不致也當時相顧切切要約如此謂今别後
宜馬朝西而書夕東也不意足下自執牛耳登壇先㰱
降壇而吐之何邪平生與足下語思欲力行者事何限
此尺寸紙為俗累牽之尚不能勉強向所云云使僕何
望哉洛陽去京為僻逺孰與絳之去京師也今尚爾至
絳又可知矣自相别後非見聖俞無可語者思得足下
一書不翅饑渇故不得不忉忉也此書非特曲盡事情
而當時朋友真切之意尚可想見
　　跋華嶽題名
公又有跋華嶽題名碑寓意感慨讀之令人凄然其文
曰右華嶽題名自唐開元二十三年訖後唐清泰二年
實二百一年題名者五百一人再題者又三十一人往
往當時知名士也或兄弟同㳺或子姪並侍或寮屬將
佐之咸在或山人處士之相攜或奉使奔命有行役之
勞或窮髙望逺極登臨之適其富貴貧賤歡樂憂悲非
惟人事百端而亦世變多故開元二十三年丙子是嵗
天子耕籍田肆大赦羣臣方頌太平請封禪蓋有唐極
盛之時也清泰一年乙未廢帝簒立之明年也是嵗石
敬瑭以太原反召契丹入自雁門廢帝自焚于洛陽而
晉髙祖入立蓋五代極亂之時也始終二百年間或治
或亂或盛或衰而往者來者先者後者雖窮達夀夭參
差不齊而斯五百人者卒歸於共盡也其姓名嵗月風
霜剥裂亦或在或亡其存者獨五千仞之山石爾故特
録其題刻每撫卷慨然何異臨長川而歎逝者也治平
元年清明後一日書
　　跋華陽頌
公跋唐華陽頌攻破佛老之語尤為有理其詞曰右華
陽頌唐𤣥宗詔附元宗尊號曰聖文神武皇帝可謂盛
矣而其自稱曰上清弟子者何其陋哉方其肆情奢淫
以極富貴之樂蓋窮天下之力不足以贍其欲使神仙
道家之事為不無亦非其所可冀矧其實無可得哉甚
矣佛老之為世惑也佛之徒曰無生者是畏死之論也
老之徒曰不死者是貪生之說也彼其所以貪畏之意
篤則其棄萬事絶人理而為之然而終于無所得者何
哉死生天地之常理畏者不可以茍免貪者不可以茍
得也惟積習之乆者成其邪妄之心佛之徒有臨死而
不懼者妄意乎無生之可樂而以其所樂勝其所可畏
也老之徒有死者則相與諱之曰彼超去矣彼解化矣
厚自誣而託之不可詰或曰彼術未工故死爾前者茍
以遂其非後者從而惑之以為誠然也佛老二者同出
於貪而所習則異然必由棄萬事絶人理而為之其貪
於彼者厚而捨於此者果若元宗者既溺於此又慕於
彼不勝其勞真可笑也
　　跋等慈寺碑
跋顔師古等慈寺碑亦論佛老之惑曰右等慈寺碑顔
師古譔其寺在鄭州汜水唐太宗破王世充竇建德乃
於其戰處建寺云為陣亡士薦福唐初用兵破賊處多
大抵皆造寺自古創業之君其英豪智略有非常人可
及者矣至其卓然信道而知義則非積學誠明之士不
能到也太宗英雄智識不世之主而牽惑習俗崇信浮
圖豈以其言浩博無窮而好盡物理為可喜邪蓋自古
文姦言以惑聽者雖聰明之主或不能免惟其可喜乃
能惑人故予於本紀譏其牽於多愛者謂此也
　　跋昭仁寺碑
跋幽州昭仁寺碑曰右昭仁寺碑在幽州唐太宗與薛
舉戰處也唐自起義與羣雄戰處後皆建佛寺云為陣
亡士薦福湯武之敗桀紂殺人固亦多矣而商周享國
各數百年其荷天之祜者以其心存大公為民除害也
唐之建寺外雖託為戰亡之士其實自贖殺人之咎耳
其撥亂開基有足壯者反區區於此不亦陋哉碑文朱
子奢譔而不著書人名氏字畫甚工此予所録也治平
甲辰秋分後一日書
　　跋晉帖
跋晉帖議論亦佳其說曰右王獻之法帖予嘗喜覽魏
晉以來筆墨遺蹟而想前人之髙致也所謂法帖者其
事率皆弔哀候病叙暌離通訊問施于家人朋友之間
不過數行而已蓋其初非用意而逸筆餘興淋漓揮灑
或妍或醜百態橫生披卷發函爛然在目使人驟見驚
絶徐而視之其意態愈無窮盡故使後世得之以為竒
翫而想見其人至于髙文大冊何嘗用此而今人不然
至或棄百事弊精疲力以學書為事業用此終老而窮
年者是真可笑也此論亦犂然當于人心
　　半山總評
我宋盛時首以文章著者楊億劉筠學者宗之號楊劉
體然其承襲晚唐五代之染習以雕鐫偶儷為工又號
曰西崑體歐陽公惡之嘉祐中知貢舉思革宿弊故文
渉浮靡者一皆黜落獨取深醇渾厚之作一時士論雖
譁而文體自是一變漸復古雅南豐曽文定公臨川王
荆公皆歐公門下士也繼出而羽翼之天下更號曰江
西體論遂以定一時宋文遂與三代同風同時劉原父
亦善為古文其作禮記補亡儼然迫真也他作比曽王
二公則不及因讀荆公集愛其數篇抑揚有味簡古而
蔚慮或亡失因録之
　　杜詩後集序
予考古之詩尤愛杜甫氏作者其詞所從出一莫知窮
極而病未能學也世所𫝊已多計尚有遺落思得其完
而觀之然每一篇出自然人知非人之所能為而為之
者惟甫也輙能辨之予之令鄞客有授予古之詩世所
不𫝊者二百餘篇觀之予知非人之所能為而為之實
甫者其文與意之著也然甫之詩其完見於今者自予
得之世之學者至于甫而後為詩不能至要之不知詩
焉爾嗚呼詩其難惟有甫哉自洗兵馬下序而次之以
示知甫者且用自發焉
　　靈谷詩序
靈谷詩序曰吾州之東南有靈谷者江南之名山也龍
蛇之神虎豹翬翟之文章楩楠豫章竹箭之材皆自山
出而神林鬼塜螭魅之穴與夫仙人釋子恢譎之觀咸
附託馬至其淑靈和清之氣盤薄鬱積于天地之間萬
物之所不能得者乃屬之於人而處士君實生其阯君
姓吳氏家于山阯豪傑之望臨吾一州者蓋五六世而
後處士君出焉其行孝弟忠信其能以文學知名於時
惜乎其老矣不得與夫虎豹翬翟之文章楩楠豫章竹
箭之材俱出而為用于天下顧藏其神竒而與龍蛇雜
此土以處也然君浩然有以自養遨㳺于山川之間嘯
歌謳吟以寓其所好終身樂之不厭而有詩數百篇𫝊
誦於閭里他日出其靈谷三十二篇以屬其甥王安石
曰為我讀而序之惟君之所得蓋有伏而不見者豈特
盡於此詩而已雖然觀其鑱刻萬物而接之以藻繢非
夫詩人之巧者亦孰能至於此此篇蓋放韓文送廖道
士序
　　張刑部詩序
刑部張君詩數十篇明而不華喜諷道而不刻切其唐
人善詩者之徒歟君並楊劉生楊劉以其文辭染當世
學者迷其端原靡靡然窮曰力以摹之粉墨青朱顛錯
叢厖無文章黼黻之序其屬情藉事不可考據也方此
時自守不汚者少矣君詩獨不然其自守不汚者邪子
夏曰詩者志之所之也觀君之志然則其行亦自守不
汚者邪豈惟其言而已畀予詩而請序者君之子彦博
也彦博字文叔為撫州司法還自揚州識之日與之接
云慶厯三年八月日序此序深言崑體之弊
　　祭曽博士文
嗚呼公以罪廢實亦不幸卒困以夭亦惟其命命與才
違人實知之名之不幸知者為誰公之閭至宗親黨友
雖知公名於實無有嗚呼公初公志如何孰云不諧而
厄孔多地大天穹有時而毁星日脫敗山傾谷圯人居
其間萬物一偏固有窮通世數使然至其夀夭尚何憂
喜要之百年一蛻以死方其生時窘若囚拘其死以歸
混合空虚以生易死死者不祈惟其不見生者之悲公
今有子能隆公後惟彼生者可無甚悼嗟理則然其情
難忘哭泣馳辭往侑奠觴此文言死生之理辭意殊妙
千古不易也曽博士當是南豐先生之父名易占官至太
常博士
　
　
　
　
　
　
　
　
　
　
　隠居通議卷十三
欽定四庫全書
　隠居通議卷十四
　　　　　　　　　　　　　　元　劉壎　撰
　文章二
　　南豐先生學問
濓洛諸儒未出之先楊劉崑體固不足道歐蘇一變文
始趨古其論君道國政民情兵略無不造妙然以理學
或未之及也當是時獨南豐先生曽文定公議論文章
根據性理論治道則必本於正心誠意論禮樂則必本
於性情論學必主於務内論制度必本之先王之法其
初見歐陽公之書有曰明聖人之心於百世之上明聖
人之心於百世之下又曰趨理不避榮辱利害其卓然
絶識超軼時賢先儒言歐公之文紆餘曲折說盡事情
南豐繼之加以謹嚴字字有法度此朱文公評文専以
南豐為法者葢以于其周程之先首明理學也然世俗知
之者蓋寡亡他公之文自經出深醇雅澹故非静心探
玩不得其味而予特嗜之其元豐類稿則覽之熟矣近
得續稿四十卷細觀其間或多少作不能如類稿之粹
豈公所自擇或學者詮次如莊子内外篇山谷内外集
之分歟其間如過客論則放兩都賦如詔弟誥則放客
難僮約進學解如襄陽救災記則放段太尉逸事文公
謂其多摹擬古作蓋此之類又有釋疑一篇亦放西漢
文字前輩謂此乃公少年慕學借此以衍習其文耳觀
後聽琴序題趙充國𫝊題魏鄭公𫝊諸篇皆其妙者蓋
不可及也其上李連州書十五嵗所作前集秃秃記二
十五嵗所作公生於真宗天禧己未嵗至仁宗嘉祐二
年丁酉及第時年三十九矣神宗元豐五年壬戌四月
試中書舍人賜紫金魚袋九月二十八日母仁夀太君
朱氏卒公丁憂明年癸亥四月丙辰公卒于江寧府年
六十五歸葬南豐朱文公作年譜具載其本末如此
　　秃秃記
公之文源流經術議論正大然秃秃記則實自史漢中
來也此記筆力髙妙文有法度而世之知者蓋鮮予獨
喜之不厭昔嘗交蜀中士大夫其論與予合一日與范
忠文家子弟評文誦此記甚習且云蜀文士多誦之余
因嘆西州之士猶能知曽文之所以妙而生南豐之鄉
者口耳乃未嘗及可不愧邪讀書無眼目何名為士秃
秃記曰秃秃髙宻孫齊兒也齊明法得嘉州司法先娶
杜氏留髙宻更紿娶周氏與抵蜀罷歸周氏恚齊紿告
縣齊貲謝得釋授歙州休寧縣尉與杜氏俱迎之官再
期得告歸周氏復恚求絶齊急曰為若出杜氏祝髪以
誓周氏可之齊獨之休寧得娼陳氏又納之代受撫州
司法歸閒周氏不復見使人竊取其所産子合杜氏陳
氏載之撫州明道二年正月至是月周氏與其弟來欲
入據其署吏遮以告齊齊在寳應佛寺受租米趨歸捽
挽置廡下出偽劵曰若傭也何敢爾辨于州不直周氏
訴於江西轉運使不聼乆之以布衣書里姓行道上乞
食蕭貫守饒州馳告貫饒州江東也不當受訴貫受不
拒轉運使始遣吏祝應言為覆周氏引産子為據齊懼
子見事得即送匿旁方政舍又懼則收以歸搤其咽不
死陳氏從旁引兒足倒持之抑其首罋水中乃死秃秃
也召役者鄧旺穿寢後垣下為坎深四尺瘞其中生五
嵗云獄上更赦猶停齊官徙濠州八月也慶厯三年十
月二十二日司法張彦博改作寢廬治地得坎中死兒
驗問知狀者小吏熊簡對如此又召鄧旺詰之合獄辭
留州者皆是惟殺秃秃状蓋不見與予言而悲之遂以
棺服斂之設酒脯奠焉以錢與浮圖人升倫買塼為壙
城南五里張氏林下瘞之治地後十日也嗚呼人固擇
於禽獸牝牡也禽獸牝牡於其配合孕養知不相禍也
相禍則其類絶也乆矣如齊何議焉買石刻其事納之
壙中以慰秃秃且有警也事始末惟杜氏一無忌言二
十九日南豐曽鞏作
　　南豐縣學記
慶厯四年南豐初建學曽魯公易占作學記略曰古鄉
黨學校少長為位以萃居教用六德行藝節用五禮六
樂糾用八刑論用其鄉之老蓋本之道民成化故其士
之入朝在鄉居家皆就法度而莫為非此古之所以為
治𫝊子孫不殆也自鄉黨之制廢學校雖存者亦戾古
其居無少長教無六德行藝節無禮樂糾非八刑論非
其鄉之老不本之道民成化而主於辭故其士之入朝
在鄉居家皆無法度而為亦無所不至此後之所以不
為古也云云前輩相𫝊謂此記乃其子南豐先生十八
嵗少筆代公作也所謂不本之道民成化而主於辭一
語甚味蓋指科目辭章之弊而言夫武之弊削方鎮也
文之弊徒尚辭也二柄既失矣欲強且乆可得乎
　　曽文宗西漢
南豐先生曽文定公為文章實宗西漢故王舍人震序
其文曰自負要似劉向不知韓愈為何如然予以劉向
所作戰國策序與先生之序並觀則勝於向蓋向之序
文冗贅而先生之文謹嚴如曰論詐之使而諱其敗言
戰之善而蔽其患其相率而為之者莫不有利焉而不
勝其害也有得焉而不勝其失也卒至蘇秦商鞅孫臏
吳起李斯之徒以亡其身而諸侯及秦用之亦滅其國
此等筆力劉不及也
　　喜似
南豐續稿有喜似一篇為介甫作尊敬甚至及其得志
則與之異故過王介甫歸偶成云直道詎非難盡言竟
多忤知者尚復然悠悠誰可語
　　雜識
南豐續稿有雜識二三兵事多放史漢文可觀宋史備
要多采用之
　　年譜序
晦菴先生雅重南豐之文為之作年譜考訂精實又為
作譜序其文殊類南豐豈韓文公效樊孟意耶今録於
左
南豐先生者名鞏字子固姓曽氏南豐人丹陽朱熹曰
予讀曽氏書未嘗不掩卷廢書而歎何世之知公淺也
蓋公之文髙矣自孟韓以來作者之盛未有至於斯夫
其所以重於世者豈茍而云哉然世或徒以是知之故
知之淺也知之淺則於公之事論之猶不能無所牴牾
而况公之所以為書者宜其未有以知之也然則世之
自以知公者非淺而妄與其可歎也已公書或頗有嵗
月參以史氏記及他書舊聞次之著于篇
　　年譜後序
丹陽朱熹曰世有著書稱公文章者予謂庶㡬知公求
而讀之湫然卑鄙知公者不為是言也然則世之自以
知公者何如哉豈非徒以其名歟予之說於是信矣其
說又以謂公為史官薦邢恕陳無巳以為英録檢討而
二子者受學焉綜其實不然蓋熈寧初詔開實録院論
次英宗皇帝時事以公與檢討一月免豈公於是時而
能有以薦士哉其不然一也恕治平四年始登進士第
元豐中用公薦為史館檢討與修五朝國史其事見於
實録矣為實録院檢討而與修英録於熈寧之初則未
有考焉其不然二也師道見公江淮之間而受教焉然
竟公時為布衣元祐中乃用薦起家為郡文學是公於
史館猶不得以薦之况熈寧時豈有檢討事哉其不然
三也一事而不然者三則公所以教恕者其在元豐史
館之時乎未可知也此予所謂牴牾者斯人為世所重
自以知公故予不得不考其實而辨其不然者其書世
或頗有以故不論著著其非是者焉
予考所謂斯人為世所重者不知為誰想在當時有權
位故不敢斥言之也晦翁文字多稱紫陽今日稱丹陽
未詳前序甚肖曽文後序差逺綜其實不然一語甚雅
予極愛之後乃知出史記周紀贊中信知太史公語自
是不同常人讀書皆泛泛耳似此一語誰復經心而老
先生竟用之可見其心非泛泛者比
　
　隠居通議卷十四
欽定四庫全書
　隠居通議卷十五
　　　　　　　　　　　　　元　劉壎　撰
　文章三
　　樊宗師文
唐樊宗師作絳守居園池記好怪者多喜其竒古以予
觀之亦何竒古之有磽戞磊塊類不可讀如第一句曰
絳即東雍為守理所猶為可曉第二句曰禀參實沈分
第三句曰氣蓄雨河潤便已作怪第四句曰有陶唐冀
遺風餘思纔覺平順第五句則又曰晉韓魏之相剥剖
云云自此而下皆層疊怪語矣其末曰攷其臺亭沼池
之増蓋豪王才侯襲以竒意相勝至今過客尚往往有
指可創起處予退常吁後其能無果有不補建者池由
於煬反者雅文安發土築臺為拒誅㡬附於汚宫水本
於正平軌病井鹵生物瘠引古沃澣人便㡬附於河渠
嗚呼為附於河渠則可為附於汚宫其可書以薦後君
子以上皆結語而不知意落何處凡文章必有樞紐有
脈絡開闔起伏抑揚布置自有一定之法今徒以詭異
險澁難䜖為工其於六經簡嚴易直之㫖合乎否也按
宗師字紹述仕唐與韓文公同時歴金部郎中緜州刺
史徵拜左司郎中又為緜州刺史徙絳州遷諫議大夫
卒韓文公銘其墓謂紹述文必已出不蹈襲前人一言
一句放恣橫從無所統紀然不煩繩削而自合其意已
寓抑揚矣夫作文而無所統紀則亦何等文章邪至於
銘則曰惟古於詞必已出降而不能乃剽賊後皆指前
公相襲從漢迄今用一律公之譏訾世俗是矣又曰文
從字順各識職則似以樊為不然者夫六經之文無不
可讀而不害其為古繫辭春秋俱出聖筆其文從字順
蓋如此也商盤周誥信屈聱牙則以秦火之餘出以伏
生口授而然齊語固異而况九十之老齒豁而音㣲又
雜以方言安得不佶屈聱牙要亦出於自然非作為也
今樊文作意求新殆近於怪惟求其不可讀而不望其
必可傳其去經也逺矣律以從順未知其何如而世或
稱其竒古至篤嗜而不置何也
　　廬山公九錫文
宋袁淑俳諧文廬山公九錫云若乃三軍陸邁糧餫艱
難謀臣停算武夫吟歎爾乃長鳴上黨忼慨應䢴隨驅
千里荷囊致餐用㨗大勲歴世不刋斯實爾之功也音
隨時興晨夜不黙仰契𤣥象俛協漏刻應更長鳴毫分
不忒雖挈壺者未足比德斯又爾之智也若乃六合昏
晦三辰幽冥猶憶天時用不廢聲斯又爾之明也青脊
絳身長頰廣額修尾後垂玉耳雙磔斯又爾之形也嘉
麥既熟食須精麫負磨回衝迅若轉電恵我衆庶神祇
獲薦斯又爾之能也爾有濟師旅之勲而加之以衆能
是用遣中大夫閭邱驘加爾使銜勒大鴻臚班脚大將
軍宫亭侯以揚州之廬江江州之廬陵吳國之桐廬合
浦之朱廬封爾為廬山公以上皆淑之文韓文公效此
體作毛穎𫝊而洪慶善乃云毛穎𫝊栁子厚以為怪洪
以為子虚烏有之比其流出于莊周寓言則是不知韓
之所始矣但袁韓俱以文為戲者而淑之文則六朝體
耳韓祖太史公故髙近世劉㑹孟稱江丞相為廬山公
無乃不雅豈不念及此耶
　　張才叔義
朱文公曰胡致堂議論俊發人物偉然向嘗侍之坐見
其數桮後歌孔明出師表誦張才叔自靖人自獻于先
王義陳子翁奏狀等可謂豪傑之士予嘗欲得張才叔
之義觀之而不可得近乃從旴城朋友處借鈔一本甲
戌正月用行在所刋者校定今録于左按鄱陽銀峰諸
先生𫝊云公諱庭堅字才叔元祐人才榜眼及第初住
太學作自靖人自獻于先王義其夜夢三仁來謝舊曽
刻石於東京今讀其文令人感慨興起真識仁人義士
之心於千載之上(以上傳/中語)南渡前經義簡實典古有補
世教豈若近世浮虚磔裂者所為宜為先儒之所深取
也其義曰
君子之於去就死生其志在於天下而不在於一身故
其死者非虚名生者非懼禍而引身以求去者非要利
以忘君也仁之所存義之所在鬼神知之矣昔商之三
仁或生或死或為之奴而皆無媿於宗廟社稷豈非其
謀之出於此歟故相戒之言曰自靖人自獻於先王蓋
於是時紂欲亡而未悟也其臣若飛亷惡來者皆導王
為不善而不與圖存若伯夷太公天下所謂至賢者則
潔身退避而義不與俱亡矣為商之大臣而且於王為
親者惟王子比干箕子也三人者欲退而視其敗則不
忍欲進而與王圖存則不可與言雖有忠孝誠慤之心
其孰達之哉顧思先王創業垂統以遺其子孫設為職
業禄位以待天下之賢俊使相與左右而扶持之期不
至於危亡而後已子孫弗率其亡形已見而忠臣義士
之徒猶不忘先王所以為天下後世之意以為志不上
達道與時戾亂者弗可治也傾者弗可支也而君子所
以報我先王者惟各以其能自獻而已雖然君子之志
不同而欲死生去就各當於義而不獲罪於先王非人
所能為之謀其在於自靖乎蓋若商祀之顛隮則㣲子
以為深憂而辱於臣僕不與其君俱亡者箕子比干之
所羞為也㣲子抱祭器適周則奉先之孝得矣比干諫
不從而繼以死則事君之節盡矣箕子以父師為囚奴
猶眷眷不去則愛君之仁至矣然其死者若愚其囚者
若汚而其輙去者若背叛非忠也然三子皆安然行之
不以所不能為者自愧而亦不以所能為者愧夫人更
相勸勉以求合於義而不期於必同夫謂先王所以望
於後世臣子者惟忠與孝也故㣲子之去自獻其孝比
干以諫死箕子以甘囚奴自獻其忠是三子非茍為也
處垂亡之地尤拳拳於天下國家而不在於一身故其
志之所謀各出於志之所欲而以期先王之知耳古之
所謂皎然不欺其心者非斯人之謂乎雖然書載㣲子
與箕子相告之辭而比干不與焉何者人臣之義莫易
明于死節莫難明于去國而屈辱用晦亦所難辨也比
干以死自誓無足疑者故不必告人而㣲子不免於去
箕子寧忍辱以待亡者重去就之義而原之故也不然
何以並稱三仁哉無垢先生張文忠公九成曰比干不
荅二孔謂心同張庭堅本鄭氏謂死節易明予謂儻如
二孔所言不當言自靖人自獻於先王蓋三人之志各
有所在
吉州所刋跋語云此中興前近二百年書義也至今尚
可咀嚼如此曷可訝其為古哉蓋吾儕所作時文本自
無用然能以義理為主發揮聖賢心事於千百載之上
亦自打顛不碎如此篇文雖簡格雖與今不同然議論
正當辭不迫而意已獨至所以屢經前輩品題
潭州攸縣張次邕所著筆録亦載此篇云得於東萊文
鑑中又云才叔眉山人國家承平時四川未有類省皆
試於京師才叔試此文畢忽睹三人皆古衣冠長揖曰
公可謂能言我三人心事矣
　　祭蘇文忠公文
李方叔廌受知坡翁甚深坡翁卒於常州方叔以文酹
之有曰道大不容才髙見忌皇天后土明一生忠義之
心名山大川還千載英雄之氣文氣甚壯
　　三蘇
三蘇皆得諡文老泉文安東坡文忠潁濵文定森然鼎
峙為一代文宗老泉之文豪健東坡之文竒縱而潁濵
之文深沈差不逮其父兄故世之讀之者鮮焉惟進卷
中歴代論如夏商三國東晉數篇却自精妙有味他作
如御風詞超然特出者甚少然其所作古史則議論髙
絶又非坡所及又作管幼安畫贊甚佳蓋有為而發今
録于此
　　管幼安畫贊
予自龍川歸居潁川十有二年杜門幽居無以自適乃
取舊書閱之將求古人而與之友蓋于三國得一也曰
管幼安寧幼安少而遭亂渡海居遼東三十七年而歸
歸於田廬不應朝命年八十四而沒功業不加於人而
予獨何取焉取其明於知時審於處已云爾蓋東漢之
衰士大夫以風節相尚其立志行義賢於西漢然時方
大亂其出而應世鮮有能自全者潁川荀文若以智䇿
輔曹公方其擒吕布斃袁紹皆談笑而辦其才與張子
房比然至九錫之議卒不能免其身彭城張子布忠亮
剛簡事孫氏兄弟成江東之業然終以直不見容力争
公孫淵事君臣之義㡬絶平原華子魚以德量重於曹
氏父子致位三公然曹公之殺伏后子魚將命至破壁
出后而害之汝南許文休以人物臧否聞於世晩入蜀
依劉璋先主將克成都文休踰城出降雖卒以為司徒
而蜀人鄙之此四人者皆一時之賢也然直已者終害
其身枉已者終喪其德處亂而能全非幼安誰與哉舊
史言幼安雖老不病著白帽布襦絝布裠宅後數十步
有流水夏暑能策杖臨水盥手足行園囿嵗時祀其先
人絮㡌布單衣薦饌饋跪拜成禮予欲使畫工以意仿
髴畫之昔李公麟善畫有顧陸遺思今公麟死乆矣恨
莫能成吾意者始為之贊曰幼安之賢無以過人予獨
何以謂賢賢其明於知時審於處已以能自全幼安之
老歸自海東一畆之宫閉不求通白帽布裙舞雩而風
四時烝嘗饋奠必躬八十有四蟬脫而終少非漢人老
非魏人何以命之天之逸民
　　諫用兵書
東坡長於論事口端有舌真是入妙其代張方平諫用
兵書有曰且夫戰勝之後陛下可得而知者凱旋㨗奏
拜表稱賀赫然耳目之觀耳至於逺方之民肝腦涂于
白刃筋骨絶於餽餉流離破産鬻賣男女薫眼折臂自
經之狀陛下必不得而見也慈父孝子孤臣寡婦之哭
陛下必不得而聞也譬猶屠殺牛羊刳臠魚鼈以為膳
羞食者甚美見食者甚苦使陛下見其號呼於挺刃之
下宛轉於刀几之間雖八珍之美必將投箸而不忍食
而况用人之命以為耳目之觀乎此疏甚佳
　　逰桓山記
坡翁作逰桓山記感慨深長超然物化其辭曰元豐二
年正月己亥晦春服既成從二三子㳺於泗之上登桓
山入石室使道士戴日祥鼓雷氏之琴操履霜之遺音
曰噫嘻悲夫此宋司馬桓魋之墓也或曰鼓琴於墓禮
歟曰禮也季武之喪曽㸃倚其門而歌仲尼日月也而
魋以為可得而害也且夫為石椁三年不成古之愚人
也予將弔其藏而其骨毛爪齒既已化為飛塵蕩為冷
風矣而况於椁乎况於從死之臣妾飯含之貝玉乎使
魋而無知也予雖鼓琴而歌可也使魋而有知也聞予
鼓琴而歌知哀樂之不可常物化之無日也其愚豈不
少瘳乎二三子喟然而歎乃歌曰桓山之上雜石嵯峨
兮司馬之惡與石不磨兮桓山之下維水濔濔兮司馬
之藏與水偕逝兮歌闋而去
　　序鼂君成詩
東坡先生序鼂君成詩集有曰達賢者有後張湯是也
張湯宜無後者也無其實而竊其名者無後揚雄是也
揚雄宜有後者也賢者民之所以生也而蔽之是絶民
也名者古今之達尊也重於富貴而竊之是欺天也絶
民欺天其無後不亦宜乎故曰達賢者與有其實而辭
其名者皆有後此論甚新可以為世戒
　　答謝民師書
又答謝民師書有曰揚雄好為艱深之辭以文淺易之
說若正言之則人人知之矣此正所謂雕蟲篆刻者其
太𤣥法言皆是物也而獨悔于賦何哉終身雕蟲獨變
其音節便謂之經可乎屈原作離騷經蓋風雅之再變
者雖與日月争光可也可以其似賦而謂之雕蟲乎使
賈誼見孔子升堂有餘矣而乃以賦鄙之至與相如同
科雄之陋如此先生此論深中子雲之病
　　序樂全文
孔北海志大而論髙功烈不見於世然英偉豪傑之氣
自為一時所宗其論盛孝章郗鴻豫書慨然有烈丈夫
之風諸葛孔明不以文章自名而開物成務之姿綜練
名實之意自見於語言至出師表簡而盡直而不肆大
哉言乎與伊訓說命相表裏非秦漢以來以事君為說
者所能至也此論自坡翁發之而後世宗其說
　　滕元發墓銘
東坡翁銘滕元發墓言其姿度雄爽英偉大度以為天
下異人因其文想其人真卓犖不羣者也坡翁此志筆
力跌蕩振發風起水涌真足以發揚之儻筆弱則失之
矣元發舊名甫字元發後避父諱以字為名而字達道
舉進士第三仕至光禄大夫龍圖閣學士本東陽人也
葬蘇州長洲縣
　　評栁子厚
坡翁曰栁子厚南遷始究佛法作曹谿南嶽諸碑妙絶
古今不知以栁之文言耶抑以其學言耶無姓和尚碑
尤妙
　　龍川宗歐文
龍川先生陳公亮喜歐陽文其所作有絶似處嘗選歐
文一百三十篇命曰歐陽文粹其序有曰初天聖明道
之間太祖太宗真宗以深仁厚澤涵養天下蓋七十年
百姓能自衣食以樂生送死而戴白之老安坐以嬉童
兒幼稺什百為羣相與鼓舞於里巷之間仁宗恭已無
為於其上太母制政房闥而執政大臣實得以參可否
晏然無以異於漢文景之時民生及識五代之亂離者
蓋於是與世相忘乆矣而學士大夫其文猶襲五代之
卑陋中經一二大儒起而摩之而學者未知所向是以
斯文獨有媿於古天子慨然下詔書以古道飭天下之
學者而公之文遂為一代之師法未㡬而科舉利禄之
文非兩漢不道於是本朝之盛極矣又曰公之文雍容
典雅紆餘寛平反覆以達其意無復毫髪之遺而其味
常深長於言意之外使人讀之藹然足以得祖宗致治
之盛其闗世教豈不大哉以上皆龍川所作而亦紆餘
寛平甚似歐文豈非誦習之熟自然迫真歟歐曽王蘇
四家為宋文宗然皆未嘗用怪文竒字刻琢取新而趣
味深沈自不可及若歐則尤純粹宜其為一代之宗工
羣公之師範也所著豐樂記實為妙筆龍川文粹不首
取之而乃附見於拾遺殆不可曉
　　曽平山序水雲邨詩
金谿曽子良自號平山南豐族裔也以能賦擢咸淳戊
辰第累任至建德府淳安令甫三月國事變歸隠山中
鬻文以自給辛夘秋予訪之年六十有八矣蓋别二十
年而復㑹欣然道舊明年以予所作水雲邨吟稿往請
教焉辱為序曰
宋初南豐儒家望族二曰江樓劉氏曰宻國曽氏我宻
公迨江樓公相好于時我逺祖十五公猶在豐也其後
十五公既來宅于金谿自是與江樓公家子孫逺矣至
于子良之身而江樓公之諸孫水雲邨起潛君壎實來
顧予于常安莊之寓舍予不勝枌榆松楸之涕且歸一
日以其詩若文示予也曰子為我言焉子言之先正文
定公言之也其自我江樓公以下實寵嘉之予謝不敏
一日以其詩示予也而文未之見詩予視之古視選近
古視黃律五視杜七視杜若黃絶五視選七視晩唐而
軼焉皆合大家數蓋其材全其力鉅其氣雄故能持衆
媺而不自以為名刻衆形而不自以為功知名早所知
皆名公也若予所敬千峰陳公年魁如心陳公莫逆次
山趙公皆深知君予恨納君交晩予何言晩不恨恨世
易三公者或以其老且智不見兵革或以其強而勇著
名節廟食他邦獨予與君自靖獻僥倖不死今者乃得
與相見叙世契如未經亂離時雖可恨亦可幸而甚可
恨者以君之才之學不一試用僅客諸侯竟卷懐於此
吾儒事業當不止是然後知千峰公之期君也深而君
之自得也亦深矣嗟夫日月之經於天也而行江河之
經於地也而流彼豈有所為而為之哉予與陳公講之
於鳳皇山之下熟矣尚其相與勉之以母負陳公之意
以母忝我兩家所生云元黓執徐後六月辛夘朔里契
家生曽子良序
　　論語四贊
平山公嘗作論語四贊甚佳志道贊曰道既是我志又
是誰千五百年惟孔仲尼據德贊曰得寸則寸得尺則
尺實有諸已而非以力依仁贊曰仁者人也造次弗違
體貼出來如人著衣㳺藝贊曰習無不利不習而利精
義入神事理不二
　
　
　
　
　
　
　
　
　
　隠居通議卷十五
欽定四庫全書
　隠居通議卷十六
　　　　　　　　　　　　　元　劉壎　撰
　文章四
　　張侍郎簡牘
侍郎張公淵微字孟博建昌新城人父介登進士科仕
至湖南運幹公明易工文詞而不利於鄉舉淳祐丙午
流寓湖北赴運司試中選貢禮部明年擢進士第一人
授承事郎簽書昭慶軍判官㕔公事累更朝蹟權吏部
侍郎忤賈似道免歸以集英殿修譔起知饒州未行以
御史䟽罷奉宫觀禄又以舒有開䟽罷而卒公為文斬
截峻刻得左氏文法屢求其稿子孫無在者亾矣適得
其簡牘二三俱可觀因録存之且紀其舊聞曰建昌鄉
試取士解額三十七名而周易義當其一寶祐乙夘歳
公服䘮里居是歳貢舉試士時旴城張天民明易其文
筆冠一時而同經之能者又五十有二人意其間必有
一中選矣及榜出則中者乃余裕新城俗子也大失衆
望於是天民等五十三人聨名致書於公言余非才冒
舉辱易經負舉選意若以公為本經盟主而赴愬之公
因易以答筆力甚偉其書曰
某自罹陟岵之憂廬深山莫與往來厭諱氏名不得通
於故交時英游鱗何從尺素書抵寓驛中自冢上歸得
之亟薫香奉觀視其題條冰之光修史學士其人伸其
幅聨璧之輝先覺天民其元某何人何以得斯何以稱
哉謹再三讀文采鉅麗詞勢縱横主易經之齊盟立善
類之赤幟足張吾軍不勝擊節惟是潔静精微之學昔
嘗從事於斯而不得其師惟天民諸君子發天之秘擴
聖之疆精祲六爻之夢度越九師之説競秀於旴名震
於京師葢所願學而未遇者明天子興賢卿大夫薦書
此一舉也羣五十三雋鏗鍧乎文鳴楊陸張黄胡涂王
鄒(此八人者當/時考試官也)固已蹶動聳遻相顧太息吾旴之有人
於此五十三雋復㧞其尤以先登猶有二十八宿為雲
臺之儲二十四氣當凌烟之選也顧舍是而他有一焉
黄鐘棄而瓦缶鳴賢士無聞如來翰之所云云辱經辱
旴辱科豈不大駭觀聽耶試為諸君子説筮云是謂暌
之歸妹薉甚負塗之豕變為無血之羊始于載鬼終于
虚筐暌卦不在三十七數而歸妹又不在五十三數以
暌之三十八而厠諸三十七人之列非據也以歸妹之
五十四而加諸五十三人之上非人也非據則名必辱
非人則身必危既辱且危祗掇禍也是卦也離之震亦
震之離晉獻公筮嫁伯姬亦遇之是反覆同一凶也且
其繇曰士刲羊無血也女承筐無貺也西鄰責言不可
償也彼妄一人以柔乘剛以小人乘君子之器蒺藜之
據已甚髙墉之射莫逃無號終有凶耳豈特責言不可
償殆有甚焉史蘇不云乎車脱火焚歸妹暌孤六年其
逋明年其死於髙梁之虚吁可畏也是豈特終朝之三
褫也歟識者竊為彼悲之嘗試為諸君布蓍四營而得
艮之漸艮之止時止也物不可以終止故受之以漸漸
之進也是葢易之五十三卦也其在五言有序中正之
言終莫之勝吉艮之漸三歳得所願也三年將尋師焉
抜茅連茹以其彚征吉矣今日院豎子顧勞悉師邪抑
天民有言雖聖人不敢盡其機或因鄧侯從天民願學
而得所謂機焉其亦有以折衷乎此不宣
　　荅饒蘭坡士堯赴省試書
某不材見棄於時桑梓羞之歸省先人之墓而不敢居
以是不得侍於下風東上維時濟濟者衆峨峨纓冠其
往又是一番新郎君謂吾衰而與吾雪恥鄉之士如吾
士堯吾所望是以寓拳拳朝夕引領魁斾於征其道旴
城其當慶餞於道周明年其魁蘭宫是吾蘭坡則吾所
深期朝夕是贊是祝矣書來遜未遑曰朽蹤而灰心此
非子游所望於子綦也且聞夫子之足瘳矣猶曰未果
於行也何居我是用勸往哉用所學以昌斯世在此行
母懷寶而迷邦人之頼士堯其無斁頃貺水芝澡料一
物之寓一理存無塞其心而澡其徳敢不承厚意焉不
宣(按荷為水/芝見本草)
　　約鄉友㑹飲帖
枌社數交朋萍蹤幾聚散小山良集以誠子之還諸賓
主皆歸榮途而幾道赴新任伯雨趁新闕惟老我與方
塘翁尚一丘一壑可無尊酒論别偕仲華惠卿諸君子
聨騎我顧幸甚草草不枝幅
　　二友争山界為勸和作盟書
某側聞某氏某氏各有詞於官各為其先塋皆孝子之
争識者聞而義之義之將助之助之云何助之争而已
彼兩争此不可兩助兩助之不可惟兩助而兩平之其
可竊惟兩墓共一山久為比鄰本自無所争一山覆兩
墓互為掩映本亦在所不必争得無有傍人鬭諜於其
間竊以鬭諜者不過曰某地是某家業今乃為某家封
植某木在某山今乃為某家保障由是兩者之言入而
兩家之訟興其聞官則又將煩邑糾呼里正集鄰保入
山林相畝步視髙下立標表量丈尺如是動衆山靈不
寧曾謂兩家子以孝聞而以是動先靈乎是必非所願
是以斷之曰甲之墓以乙之山為保障則乙之保是山
猶吾保是山也乙之山以甲之墓為屏蔽則甲之保是
山猶吾保是山也毋斬一木毋侵軼毋以平常之地起
爭端有渝此盟山靈殛之俾墜其家無克祚世於是薦
酒結券二子咸舉首曰命之矣復以是載書盟於官以
重其信焉
　　龔祥甫墓誌銘
新城有士曰劉尚父夢桂與張公友善亦工古文景定
辛酉歳以詩義魁鄉薦不第而終壬戌之秋予嘗訪之
叙宗盟殊篤有書齋扁曰方塘即前所謂方塘翁者也
嘗為里友龔祥甫墓志其文曰
天道無親常與善人昔聞其言於師聃而於里中龔祥
甫疑焉子不終養而先逝婦勉守志而病狂一老憖遺
閔斯鞠孫嗚呼獨也無子視孫孤也無父視祖祖孫二
人獨孤相視而祥甫年已七十視䕃不能待矣以景定
二年十一月某日卒子聲道去之已十年婦黄今猶寡
佛老今承重有妄意室中之藏者持其家事昵親養共
觀弗救鏹耗於室粒耗於倉弗考或牽之牛貨之豕弗
治誘是藐孤博與游弗迪意將蕩其志而毁其家言念
租荼漂揺風雨斯天不與善乎申包胥有言人衆者勝
天天定者亦能勝人祥甫受學我先師中奉大夫龍山先
生張公介先生之子淵微今為吏部侍郎於祥甫父子
若孫世契也里居聞訃為泫然曰善人也而逝其孫疇
依既又目擊人衆者之為抱不平曰不可使亾友肉未
寒而有此今惟其孤是恤惟祥甫襄事是圖非有司無
以杜鄰胥戕者為白於官首黜其僕而警其族之不咸
責親房扶持之銖銅勺粟畢登之籍先是祥甫為佛老
請婚於予姪孫委禽矣侍郎謂可以相其孤奉母也屬
持柯者有抑塞又白於官移文二家同養焉自是得所
翼馮外禦其侮而天者其定矣初侍郎廬母夫人墓登
雲䕃山望谿南中阬氣勢鬱鬱以杖叩老龍曰噫將誰
之藏也以勸祥甫為自謀至是卜葬向以癸食厝以壬
戌八月某日食誅茅開阡見者曰吉天殆興龔氏也夫
積善之家必有餘慶而地理書亦云天地惜至寶以賞
善人祥甫早歳屬文有聲庠序遭冦亂無仕進意遂罷
舉子業而侍郎每稱吾老友必有取矣殆裒雖不言而
四時之氣備歟平居於人無忤睦親戚以禮撫臧獲以
恩未嘗疾言厲色家量出入嘗值歳凶閉之糶者皆是
已獨發廪如常時夫是以鄉里稱善人吾是以必其必
有報也祥甫字也名應龍世家新城葬之前五日佛老
謀所以誌諸幽者侍郎謂余子於祥甫親家也宜銘之
銘曰人心之初有善無惡無惡即善勿刻其璞璞也能
存宜爾恂恂歸於其真善人之墳鬱鬱千春尚克昌而
子孫
　　嗣漢三十六代天師簡齋張真人墓誌銘
昔廬山江丞相萬里為三十五代天師誌墓其文竒偉
超卓讀之不厭近廬陵劉太博辰翁亦為三十六代天
師誌墓雖極刻斲摩厲之工而趣味有不及焉輒録於
後
自昌意以來號稱神明之胄者既無不歴亂磨滅獨漢
天師張氏祖諱良以劍印傳如禹鼎延至魏晉六朝隋
唐五季逾久而著其承家至此必亦有尤異取信不惑
者然猶未至益人國也入宋祥符冠褐始召崇觀符籙
始盛其時有虚靖先生道始顯至穆陵賜號觀妙先生
可大甫三十五代其退潮拯旱尤信由是龍虎山宫觀
壓東南為福地第一化人之蒙袂四出者致方物修士
之贏糧訪道者賈摯幣祈者謝者不寧令者膝行而踵
至居如市市如邑兒童下走順風而呼􁃰而售者滋富
至莫辨於是用物宏矣乃三十六代天師宗潢起紹陵
訖徳祐且十年方禁中奉秘祝謹然不召至乙亥丙子
間金陵已不守信未下然北使已先傳張天師召召且
亟當是時環江南之冰泮者無息壤兹山獨師是恃而
師不自保然未幾時而錫冠劍陟師號予䕶持免徵發
掌教事度諸品若曰神仙子孫而不名由是寵光赫然
又前代盛時所未有由是士大夫有不能出者貧無處
者阡陌之負耒耜者親者故者莫不挂冠易服庇風雨
寒暑由是入其境者若華胥軍行而狼顧者曰天師之
賜履也催科而旦適者曰天師之所撫存也物之熙熙
然者不惟不知陵谷亦不知誰氏之子如是者十又七
年而演道靈應冲和真人死其君子曰是號簡齋真能
簡者也其弟子曰吾師度世解厄非死也殆天師復生
先是相𫝊其教三十六代厄故一終一攝不以閏居正
懼及也至師而遭訖籙之難或謂道盈亦無所逃於數
然惟師以愚守智惟師以儉致福惟師以清静禦外物
故能涉乎邊境而不禍摶乎九萬而不中道夭而又能
以餘力濟世得名又非特脱於其厄而已乃至是始昌
若論其存亾絶續之際有不可勝述者焉其從容若不
得已而應其寡黙善為上而不争或曰天師非世人也
葢必有出乎人間耳目之表者獨恨不盡知耳聞其初
至北也不敢挾劍以行及其呼劍而劍至又云北有二
虎撫之汝吾左汝吾右皆靡然如命凡流俗好怪所𫝊
聞皆若此皆如説東方朔者非實也亦非道也道在平
易即簡齋者是已吾方以其簡為近道而彼欲以小夫
曲説神之以此勝魔非魔道耶然吾聞山中人言其將
逝也亦不能無小異最後北行之日所居面里所山崩
辛夘得白兎然不死此其可信者其三代見世系其子
孫見碑隂生淳祐甲辰死至元辛夘葬里之澥田實已
亥九月癸酉嗣天師與棣賜號體元宏通廣教真人是
為三十七代前觀妙先生銘吾師廬山相國老筆也今
天師能不逺介其徒以屬我曰斯文託再世矣以吾從
古心之後為有愧也乃依楚歌為辭以系之辭曰山龍
衣兮翠黄英瓊瑶兮五梁儼歸奏兮玉皇我祖兮撫我
大荒途迷兮屏翳驂左指窮於薪兮不窮於火陽平兮
賜履於謳於謳兮山中之子風枝號兮老龍言死我祖
兮在天覽揆錫兮兹萬千重斯文兮以𫝊
江公作觀妙真人誌筆力跌蕩真如天馬游龍不可羈
馽而又淵然其光油然其味誠老筆也須谿此篇頗覺
纒繞有窘態滯礙少活意且又辭費或者未足以繼乃
師歟
予近作桂舟先生墓誌時不曾觀此篇偶信意作招辭
以銘之聞有一游士見而評曰墓銘不應作騷體觀其
文字考其議論真須谿焉耳或以見告因笑曰謂吾文
似須谿固非欺我而謂銘不用騷體亦未可以律我昔
惟韓曾不作此體歐陽公銘石守道梅聖俞皆長言之
其説曰言之長哀之深也几案偶有汪龍谿文劉後村
集在焉取而觀之銘以楚詞者甚多何止須谿乃知吾
黨持論不可草草劉公玉淵曾為人銘墓亦用此體時
有一名公見之曰銘作招詞甚佳事載集中
　　藥王贊
廬陵劉太博辰翁作藥王贊詞甚朴而㫖有在可發一
笑贊曰左畔龍樹王望龍右畔孫真人騎虎惟有藥王
屹立於其中不龍不虎獨與犬為伍不解何故
　　吳司封上陳丞相書
臨川吳司封鎰上陳丞相書有曰天下事非善類之衆
不可為也一齊衆楚薛居州不能善其君一暴十寒雖
孟子不能智其主今日牛畜侍以仁義明日荀欣侍以
選練明日徐越侍以節儉而歌者之田止御史中丞諫
議大夫則言翰林學士給事中則言度支使鹽鐵使京
兆尹則言而制使之職削葢衆正進然後羣枉消以上
數事相類剴切動人
　　程漢翁詩序
近嘗見疊山謝先生枋得為程漢翁詩序曰詩亡而春
秋不可續宇宙一大變也程君漢翁出雲棲吟稿一編
示予予誦懷古四詩涕泗交頤不能禁覽盡卷乃欣喜
雀躍知天下尚有英才黍離之悲無衣之壯匪風下泉
之思盡在此矣江北多英雄吾有望焉因詩以見志漢
翁所藴蓄所樹立所成就豈易量吾於是重有感焉藝
祖最重讀書人雖超世拔俗之才不由科舉程文奮身
必不得行其志三百年後以學術殺天下者皆科舉程
文之士萬世𫝊笑儒亦無辭以自解矣予從先朝名將
相游泛論邊事自端平甲午至景定甲子儒以時文名
而捐軀報國不畏鋒鏑能使武夫心服為國家延數十
年之命者僅得曺毅節彭文子余義夫徐有功王景宋
五人焉至有功貶死吾知國不可以為國矣漢翁勉旃
陸宣公有言興王之良佐皆季代之棄材在季而愚當
興而智漢翁豈肯終為愚者乎故曰天下英雄必有借
漢翁為儒解嘲者喜談樂誦當過於五人矣吾之敬愛
漢翁豈特詩道而已也
疊山翁信州貴谿人素有文名筆力竒勁此序不盡其
所長而忠憤之意見於言外獨其貶駁科舉程文之士
誤我國家𫝊笑萬世此則誠為至論有合於先儒之㫖
序所謂曺毅節則有聞也與彭文子余義夫皆偉然英
傑之士有大功於西陲者景宋名登義夫之幕客殊有
才畧惟徐有功雖號帥才而狂疎誕謾無顯績庚申臨
江之禍公議非之然義夫乃趙信菴識㧞入官非由科
第故雖貴顯猶以此自歉每稱白鹿諸生序所稱誤也
勲名如義夫何必科第(按徐有功/名敏子)
　　劉氏族譜序
吾宗之劉其源甚逺逮族兄太史掞嘗為江樓劉氏族
譜序所以紀迹流派者具備兹録以示我後之人使無
忘其世本云其序曰
劉氏堯之後散居江南者漢髙祖封其弟元王交於楚
而衍之也唐季有自鄱杖一劍徙居南豐又自南豐分
而之廣昌之新城之建寧江樓八居士寶藏初徙時劍
劍長三尺許有北斗星文志天漢元年鑄紹定庚寅刼
火黄冠得之呪符水云宻國曾公致堯銘居士墓載有
牛六十頭手鈔古書數百卷居士作江樓宻公為賦五
言長韻見鳬繹集其叔子與荆公為同門婿荆公之父
益之出守韶州居士同游石仙巖和詩有刻石在初慶
厯詔州縣立學宫居士一力任其費曽易占作記實
子固十八歳少筆居士生四子四子之子生孫孫生子
衆而多微波流星散譜系益落缺不能盡詳惟予大父
泰夫府君與從祖光夫(諱炎水/村大父)及定夫(諱止象/山髙弟)二先生
三派子孫尚習詩書别刋善譜可得而考其他昔為士
而今無後與今有後而不為士者不能具載予老病日
侵自度進不能頌清廟退無可吟梁甫思息景山樊間
中巷徳恭翁李大年弟兄力學而任運所居先廬猶是
南唐時柱石誠之永豐官滿因而塗塈之定夫師象山
號子路與里人黄幾先彭明甫相講學予外舅丹霞翁
來南豐訪定夫及沈徳中後歎息久之此譜故可考也
太史公作古帝王聖哲世系採摭四方異聞甚備而卓
然可稱述者殊少予聞盛徳必有後葢不在乎元來雲
礽之多而在乎風流文采之不可湮没也今劉氏之族
不繫乎風俗之媺惡不闗乎文墨之興衰若不必存而
存之仰存吾祖而已後譜綱目成題曰江樓劉氏族譜
畀大年今年七十有七喟然而嘆曰有是哉誠之下世
而不見矣分三家子弟脱其稾世守之使後之識予心
者有稽焉淳祐庚戌立春日世孫方石掞序
方石太史自號也太史此序文氣斷續未得為工然書
劉氏原委則畧備矣其録而存之為是故也按密國曾
公神道碑載公以大中祥符五年五月丁亥卒於官是
真宗朝也此序云密國實銘居士之墓則居士之卒當
在大中祥符以前矣至云慶厯修學居士一力任其費
則慶厯乃仁宗時距祥符已懸隔無乃謬誤乎葢一力
上脱孫字學記所載云縣之士劉徳純合同志而請徳
純則居士之孫也此一節又誤在作江樓之上當在游
石仙岩和詩有刻石在之下既叙居士之叔子方及居
士之孫次第方妥太史平生為文極詳謹不應此獨疏
鹵得非𫝊寫者之偽邪其集所著如奏議碑銘皆卓絶
髙古自成一家如餘清堂記朱丹林墓誌符進士墓誌
劉迪功墓誌則其尤妙者也獨此序差不逮他作云
　　口銘
偶至一禪林見有口銘頗佳因録之其銘曰神以感通
心由口宣福生有兆禍來有端情莫多妄口莫多言螘
孔貫河溜流傾山病從口入禍從口出存亾之機開閤
之術口與心謀安危之原樞機之發榮辱存焉
　
　
　
　
　
　
　
　
　
　
　隠居通議卷十六
欽定四庫全書
　隠居通議卷十七
　　　　　　　　　　　　　元　劉壎　撰
　文章五
　　省事老人贊銘
朱新仲舍人翌自號省事老人初仕汴京南渡乂仕於
杭都文采聲華傾動一時嘗得其别集觀之有所作范
文正公畫像贊甚佳今録於此
序云文正范公名在天壤功在社稷國史書之鐘鼎勒
之四夷百蠻𫝊之如神明天下後世仰之如日月山澤
之儒嗟嘆不足仰瞻遺像再拜而為之贊曰乾綱囬薄
妙燮四時有大坤輿載厚不移其中哲人千載一至其
至維何天地則理巍巍文正國之蓍龜民之父師以天
下之重自任故舉萬鈞而若無以四海赤子為心故甘
百謫而不悔垂紳正笏聳泰華衡嵩之表活涸濡枯傾
江河淮濟之利日月有時而食而公之名不冺鐘鼎有
時而盡而公之功不䃺唐郭令公之武漢周絳侯之氣
吾儕小人手舌俱廢拜顙有泚求之夢寐
杜子美畫像贊曰凌萬乘以峥嶸之氣貯千古以磊落
之胸筆下有神洗宇宙而一空者大哉詩人之宗乎束
帶峩冠凛然似謁肅宗而論房琯神閒意定超然若溯
瞿唐而上泛沅湘而東也
蓮葉硯銘雖不及前二贊之妙然亦竒健其詞曰玉井
之泉泰華之峯有十丈蓮脱葉馳風化而為石淪於深
淵大澤之中琢以為硯置之墨客子卿之宫涓涓之澤
没世不竭是為元頴湯沐之封而日游戲於其間葢相
與託令聞於無窮
　　琴譜序
近見北人有琴譜一集集有序序頗可觀云龍波子作
不知何氏名也今録於左
擬清廟之古賡南風之詩聖人之制作也續杏壇之音
鼔宣尼之操吾徒之修養也瓏玲其聲龍吟鳯鳴妙契
大造發越七情猗歟琴哉非金槽鐵撥比也非鴻鵠其
心者可學也非鄭衛其耳者可聽也前輩或曰𫝊授無
間然可𫝊者譜不可𫝊者心也心而可𫝊則何以千載
而下獨伯竒師曠諸子之専其美葢得於心者自應於
手其不得於心者徒求其聲求其聲者特造作之巧應
於手者乃自然之清噫嘻志在髙山流水知之者惟一
子期至於馬之仰鶴之舞則又物之靈也吾之於琴固
不敢以子期望今人每獨惜今人之不馬鶴若也凡我
同志以其自得於心者而撫之而自聽之亦不必冀人
之知不知也龍波子序
　　東牟擥秀亭記
近見東牟擥秀亭記金人文字失其姓名記文亦簡潔
可觀但詩末句俚拙耳雖緇流有此風調然終非大雅
也
天下以形勢之要雄東牟東牟以海山之秀甲天下山
視逺人人視逺山見之易友之難隴首牧兒林間樵叟
雖能視之而不能友惟太守完顔公竒人也前之刺州
政者多矣官於斯牧於斯不能亭於斯豈力不足抑覽
不至也公於是鏟城為基斷木為亭人不聞役樂成厥
功仝僚佐登覽其上見夫烟棲雨宿雲出月來歸鴻野
鶩如飛几席之上終日望軒冕焉昔莘野以阿衡而𫝊
襄陽峴首以羊叔子而𫝊赤壁以東坡而𫝊今則崑崙
竒秀得我公發越之他日與山增重未必不由伯樂之
一顧也嘉嘆不足故詩之詞曰霜天曉兮白雲飛洞天
暮兮白鳥歸江月照兮松風吹好箇家風人不知
　　象山先生言吏奸二書
象山先生作王荆公祠堂記筆力宏妙自謂斷百餘年
末了底公案聖人復起不易吾言此一大題目非先生
不敢言非先生不能言也當來更加揫斂使歸簡嚴則
前無古人矣先生精於説理長於論事惟其天材宏縱
横説𥪡説逗盡底裏沛然不窮讀之使人氣涌神􁑔聞
風興起而况於親炙之者乎嘗有與楊守一書言吏奸
者其説甚妙其書曰
吏胥居府廷司文案宿留於邦君之側以閒劇勞逸嘗
吾之喜愠以日月淹速嘗吾之忘憶為之先後緩急開
閤損益以蔽吾聰明亂吾是非而行其計豪家擁髙貲
厚黨與附㑹左右之人創端緒於事外以亂本㫖結左
證於黨中以實偽事工為節目以與吏符合而成其説
太守以異鄉之人一旦而聽之非素諳其俗而府中深
崇閭里之事不接於吾之目途巷之口不聞於吾之耳
被害者又淳愿柔弱類不能自明自達聽斷之際欲必
得其情而不為所欺此甚明者之所難也吾雖得其情
彼尚或能為之牽制以格吾之施行吾斷之速則文疏
事漏而無以絶其辭吾求之詳則日引月長適以生其
奸况其是非曲直之未分而實有以貳吾之心疑吾之
見變亂其事實而其情亦未易得也
又有與徐子宜侍郎一書言某人䕶吏疾民陽若不任
吏而隂實為所賣奸猾之謀無不得逞賄賂所在無不
如志間有一二行遣形若治吏而偽文詭辭諂順乞憐
者皆可囬其意下人轉移其事如轉户樞胥輩窺之審
玩之熟久矣所欲為者如取如擕不見有毫髪畏憚之
心惟其正論誠意則扞格不入乃以此自謂其明且公
也良民善士疾首蹙額飲恨吞聲無所控訴公人世界
其來久矣尤熾於今日公人所從得志本縁官人不才
然向者衰説不甚盛風俗不甚壞公人未盡得顯然肆
志官人未盡與公人一律官人之才者固有實益亦難
得盛譽官人之不才者亦尚藉常理常心黙有維持未
至冺然大亂十數年來公人之化大行官人皆受其陶
冶沈迷浸漬靡然一律而書生腐儒又以經術為之羽
翼為之干城沮救正之勢塞懲治之路潛禦其侮隂助
其瀾故官人之才者雖易以自見易得盛譽而無補風
俗無救大勢至其不才必至大亂中人無以自立皆從
風而靡隨波而流守正而才術不足以自見者其心僅
不冺滅而不復可伸此今時之大勢今之為善者猶持
桮水救車薪之火也天生民而立官使司牧之張官置
吏所以為民也縣家而害氏州家得以治之州家而害
民使家得以治之今州家使家壅之以胥吏塞之以僚
屬所賴以通閭里田畝之情者有被害者赴愬也今乃
以告訐把持之名而抑絶之近來胥吏之妙用専在抑
絶赴愬者之路懲一二以威衆使之吞聲飲恨重足脅
息而吾得以肆行而無忌監司太守有服其役任其怨
而不得享其利者有相為相役而共享其利者
此二書明暢痛快説盡吏奸乾淳紹熙盛時且不免此
况今世乎使先生睹今日之公人世界恐又非二書足
以盡其情狀也民生斯時可憐哉夫御之如束濕視之
如仇敵待之如盜賊尚不免奸惡溢出毒我生靈况乃
以士大夫禮之以僚屬待之以心腹耳目寄之何異於
教猱升木授賊以兵則善良之破骨出髓吞聲就死葢
無怪矣
　　程伯剛墓銘
劉左史光祖徳修簡州人自號後谿名節士也嘗為程
伯剛墓誌銘備述伯剛未生時其父夢一青衿童子挽
衣自言來為公嗣且曰我青城先生兒也明年而伯剛
生生三十七年而病病且革父母問所欲言無他語第
云仙階淺未足以成功名遂死開禧三年三月也此説
荒忽怪誕正人端士所不道獨其一銘絶佳謾載於此
銘曰祠之西峯有翩其童暫下人世兮還山無蹤曷不
少候以遊夫蓬萊道山之宫曰吾未足以成功也獨留
遺冢與遺書使思子兮無窮我為勒銘識其幽封月明
山空魂其歸來蕭蕭松風已矣乎聊託吾文慰而翁母
索之杳㝠之中
　　范去非墓誌
樞密𢎞齋先生包公道夫恢以學問為時師表固不以
文字名也平生為人作豐碑巨刻每下筆輙汪洋放肆
根據義理娓娓不窮葢其學力深厚不可涯涘獨於予
故人范君去非一墓誌簡潔清静足以寫去非之平生
無泛語無諛詞豈韓退之誌樊宗師即學樊體意邪去
非為人清俊洒落其文章亦然而包公此誌極稱之去
非得此足以自慰於九泉矣文曰
君范姓禮名去非字後易名㢲字行可其先世國博柔
中與元祐黨籍行可其六世孫也為人機警其氣貌精
神如鸞鶴其文詞詩句如冰雪其自號曰月崖或謂其
飄飄有飛仙風韻治家整整條理景物器用文籍圖畫
莫不曄然鮮明快人耳目意欲自立不混流俗言欲簡
潔不為塵冗大槩與時落落若寡合而與人極有情有
義人亦多相樂而少相忤也資其為文者多延館之其
才美宜逺大而或又疑其過清慮福壽之不及者年纔
四十有三一疾果不可為病中亦自笑曰只如此死矣
無戚容悲辭也嗚呼千里之行未半途而車遽折馬驟
蹶可哀也夫時咸淳初元乙丑十一月一日也三年予
方歸自京未及家而其子煇逺來哀請謂以今年三月
某日葬於西城縣太平鄉十五都大義祖隴之旁求記
於予予以誼不容辭乃志曰曾祖如川朝請郎通判瓊
州妣鄧氏祖鍔妣官氏父汜里名士也有聲場屋嘗三
以賢能興妣張氏娶張氏毅然能守夫志一子煇也三
女良勝阿益細妹在室銘曰秀而不實者有矣夫聖人
不能必也何行可之有餘於秀而不足於實也邪抑如
圭如璧世所共寶之今擇斯藏斯尚其永保之端明殿
學士通奉大夫提舉臨安府洞霄宫南城郡開國侯食
邑一千一百戸食實封二百戸包恢譔通奉大夫寶章
閣待制提舉隆興府玉隆萬壽宫武城郡開國侯食邑
一千戸曽頴茂篆葢
去非以文章受知於包公其登崇班牧吳門必屈去非
偕行凡朝廷之表奏官府之書啟皆屬焉去非亦能介
潔自勵不以私干公逾愛敬之公之除樞密也約予同
造朝時予母病乃入城詣公辭行酒間從容談及去非
平生公凄然悵歎為之投箸足以見其敬愛矣故於此
志用意極深
　　大覺寺長明燈記
旴江出郭西門良疇衍沃清流湍激夾道巨石峙立若
怪獸竒鬼狀是為麻源第三谷踰華岡躡石磴深入數
十里有精藍曰大覺昉建於唐光化開山師懷震有道
術其始至也伾而前谿隨止卓錫捜巖剔藪以立寺宇
初名靈隱皇朝治平中始錫今額既數百年矣今寺僧
妙珪節衣并食銖積寸纍又干長者布地之金以益之
市田為長明燈費歳入米以斗計者凡二千且用佛屬
付國王大臣故事請文據於有司勒堅珉以詔後庶幾
永終不墜間請記於予客有謂珪曰而法中有掌中之
光照十方者有絮孔之光照一室者有變見光景輝耀
崖谷使人目眩神迷若峩眉五臺天台廬阜者今而辛
勤昏旭增膏續焰不亦勞且小乎珪曰若子所言或者
方以病吾徒之善幻我法之正不如是也今吾以真實
心作無盡供使幽明同一昭徹聖凡同一歸向日月經
天容光必照吾燈不鑠靁電晦明風雨總至吾燈不闇
寒暑往來星移物換吾燈不斷塵揚東海灰出昆明吾
燈不滅鑿大昏之墉闢靈照之戸掲孤光以長存破羣
迷而咸曉使内外精粗融㑹一法顧不韙歟予以其言
近道遂書以為記
此西園先生傅公幼安自得所作也簡嚴温潤自成一
家葢其學本於左氏故無冗長之病然諸記多弱獨此
為勝非若古賦則篇篇皆佳葢人之能各擅一長云
　　陳仲石誌
後村集中有云予少時讀龍泉所作陳仲石志髙雅如
檀弓榖梁條暢如荀卿予至今猶不忘憶昔嘗與雲畬
趙史君論水心文字止取其銘文佳而未及其志也後
村翁推尊極至念不可冺因録於此識者更共評如何
然不讀志亦不知銘之妙
平陽陳巖字仲石自其成童智之所開師友問學而已
年進志上習通性明服所知於家而宗族慕焉信所行
於里而鄉黨賓馬意逾髙力逾下督責其身不使一日
縱於慢游也奉持其心不使一思慮雜於衺妄也訓於
經講於禮者必欲周於事達於物不計事之異同時之
先後也其可見者若此嗚呼仲石父之鉅子弟之任兄
師之𫝊人出而從官國之修士也夫如木升而為材可
掄如玉琢而為器可繅藉也夫不幸年三十有五淳熙
十五年十二月四日卒明年三月葬於安仁其弟崇致
其父及師之請曰願有銘夫悲哀其志立之不及於成
就此師友之所以為君痛也道䘮久矣士不修其實職
而皆以必用為貴偶不獲用為憾志立之卓祗重為累
焉三代之時道嘗行矣彼家淑其道人有其善孰從而
盡用之然則壽夭一也用舍一也君之自得以正其命
葢有人之所不及知者銘曰䘏汝婦撫汝子父母之力
止矣止而弗止斯石紀之
　　魏鶴山文集序
劉清叔澂舊居廬陵徙匡廬自號玉淵登科入仕至監
簿中更臺劾謫瑞州道判又謫封州嘗以文墨事信菴
趙丞相藉甚文名有玉淵集刋行其筆端透徹處痛醒
人意第腴贍之過反傷汎濫若加揫斂之工以造簡古
之味足可名世矣魏鶴山集序曰藝祖救百王之弊以
道理最大一語開國以用讀書人一念厚蒼生文治彬
彬三百年海内興起未艾也而文章亦無慮三變始也
厭五季之萎苶而崑體出漸歸雅馴猶事組織則楊晏
為之伯已而囬瀾障川斲雕反樸崇議論尚風節要以
闗世教達國體為急則蘇歐擅其宗已而濓溪周子出
焉其言曰道徳之不務惟文之能藝焉爾作通書著太
極圖大本立矣餘力所及雖不多見味其言藹如也由
是先哲輩出易𫝊探天根西銘達仁體通鑑精纂述擊
壤豪詩歌論奏王朱而講説吕范可謂和順積中英華
發外矣後生接響謂性外無學其弊至於忘道忘藝知
有語録而無古今始欲由精達粗終焉本末俱舛然則
言之無文行而不逺亦豈濂溪所尚哉乂道州九嶷山
虞帝廟碑銘有曰厯數有終精一不死藏其衮龍橋山
故事皥顓曰帝軒轅曰皇帝賓其間匪璣即衡又曰帝
車下來天風其飄長松鼔之五弦九簫此等皆意到語
妙
　　黙菴銘
忍黙平直養生四印山谷翁詩中語也其詩曰百戰百
勝不如一忍萬言萬當不如一黙無可簡擇眼界平不
藏秋毫心地直以此謂之四印而提之以為養生之用
千峯陳文定公嘗為人作四印堂記發揮頗盡其理其
後有熊生者善篆刻圖書而自號黙菴子友吳允文侍
郎為作黙菴銘直以山谷之説櫽括為文雖一時戲筆
而鎔意鑄詞頗有巧致且於印事甚切云
涪翁四印忍黙平直子遺其三獨守其黙豈三不足惟
一是克抑守其一以用三徳熊曰不然彼道吾器直以
為絲平以為地刃於心上有刻之義吾守吾黙於是為
四予曰大好雖器亦道以印印心生也可保一菴聊寄
非瓦非草子印我歌佩以為寶山西吳浚贈熊黙菴(吴/浚)
(南城人字允/文自號山西)
允文死漳州且十年丙戌六月熊黙菴過我誦舊詩愴
然為録於此因想疇昔允文與予談文評詩忼慨激發
玉立頎然今遂無復斯人可為永慨
　　艾軒先生跋韓桞蘇黄集
蘓黄之别猶丈夫女子之應接丈夫見賓客信步出將
去如女子則非塗澤不可韓桞之别則猶作室子厚先
量自家四至所到不敢畧侵他人田地退之則惟意所
指横斜曲直只要自家屋子飽滿初不問田地四至或
在我與别人也此譬亦可人意
　　水心遺文
昔開慶已未歳嘗選取水心文之絶出者手抄成帙以
備觀覽時年甫二十耳智識未到而輕於去取嘗疑必
謬今者仕閩五載不讀此文久矣歸來暇日重閲全集
欲採所遺而亦無踰於前所選豈七十八翁知識不加
於二十時耶因記雲畬趙史君曾與余論筆法引水心
公所序徐致中語極有味余乃遺之今日因見即八法
結構之論也謾録於後葢雲畬翁亦喜讀水心文者俊
頴超卓廣記博辨當劇談快意時輙索予同聲背誦晉
元帝廟記司馬温公祠堂記陳同甫王道甫周子及徐
靈淵等諸誌銘抱膝齋詩朱孃曲諸篇以為樂噫久無
是契今之友朋㑹是意者寡矣舊集蓄藏歳久濕漏腐
壞懼成灰塵故亟抄而存之延祐丁巳四月三日
送徐致中序曰徐致中在零陵得單秉文筆法以自書
論語大學諸篇遺予予得之驚喜為作詩云歐虞兼禇
薛字逺筆為塵今日睹來翰如親見古人盡歸嚴號令
富有活精神碑版荒唐久遄看走四鄰然致中書暴進
而余素不知書恐見者嗤侮遂不敢出此因其赴龍谿
丞謾書以别致中云今人字不用法隨帖摹寫止取形
似雖有巧拙豈足評論予問當用何法致中言王逸少
則不可知凡書皆一法如匠造屋主人位置裝作不同
木之分寸必應繩墨故分為㸃畫合而為字無妄施者
致中所造如此當遂名家更須歸日驗之
　　劉㑹孟題本朝列聖遺像
平園周丞相家藏列聖遺像求劉太博㑹孟題跋劉嘗
仕福州州有開元寺寺有神御殿以奉祖宗遺像葢宋
都汴京時太廟奉塑像龍圖閣奉畫像景靈宫奉棬檆
像像甚輕故靖康之亂建炎之遷藏於福州自太祖至
哲宗七帝而已㑹孟在福親見之與今世間所繪不同
故題曰
昔從三山開元冠帶上謁神御殿殿之室晝黒火令嚴
甚寺僧藏燭袖間至殿上乃出之然後見咫尺太祖太
宗姿貎如龍然熙陵視兄微晳二帝皆粲然啟其齒初
見若驚故相𫝊不敢正視視輙目疾非髙廟神靈至此
殆魄動神奪故也真宗仁宗皆蕭散如天人惟英廟乃
似今所𫝊藝祖像赫然而髯張瞠視者熙豐之聖人也
至元祐帝則盛年鶴聳而長於是七廟盡矣時環視俛
仰流涕念人間所𫝊理不得似此卷出平園公家云配
祀本至近年穆陵老少態異不論眉平而重顧瞻更長
今猶凛凛如清光在望恭惟過江靈御橋山弓劍豈復
忍紙上見形似哉燕人弱䘮過晉而悲雖非真實其傷
心一也
　
　
　
　
　
　
　
　
　
　
　
　隠居通議卷十七
欽定四庫全書
　隠居通議卷十八
　　　　　　　　　　　　　元　劉壎　撰
　文章六
　　作文法度
春秋以後文章之妙者世推左𫝊史記而其文法乃有
相似者葢古人作文俱有間架有樞紐有脈絡有眼目
前卷屢嘗言矣今重宣其説以訓諸孫如左𫝊載宰孔
賜齊侯胙一段有曰將下拜無下拜敢不下拜下拜登
受連用四下拜不覺重複晉公子對楚子有曰其波及
晉國其何以報君其避君三舍其左執鞭弭凡四用其
字蹇叔哭師蹇叔哭之哭而送之凡兩用楚子問鼎用
徳字作樞紐脈絡凡六用楚子縣陳猶可辭乎王曰可
哉因縣陳乃復封陳前後照應楚復與鄭平敢不唯命
是聽亦唯命亦唯命賓媚人對晉退師而曰云云而曰
云云敢不唯命是聽敢不唯命是聽皆再用晉三帥遜
功某何力之有焉凡五用楚復晉知罃用報字闗鎻其
誰敢徳其誰敢怨死且不朽亦死且不朽皆再用晉卻
至聘楚吾子其入也凡再用首尾照應吕相絶秦我是
以凡五用我字多用幾四十鄭子駟改載書終獲鄭豈
惟鄭何恃於鄭疊三鄭字成句晉士匄平王室蓽門閨
竇凡三用闗鎻駒支答范宣子連用六我字臧武仲辨
詰盜紇又不能若之何不能將何以能疊三能字鄭子
産對晉徴朝凡五節貫串子産請晉輕幣連疊四賄字
四令名字貫串子産獻㨗於晉我字凡十五用子産知
然明子産問政於然明子太叔問政於子産子産論人
心不同用學字闗鎻首尾子産誅公孫黒大刑將至司
冦將至照應晏嬰論季世此季世也亦季世也照應史
記文法亦多如此畧舉其概毛遂曰吾君在前叱者何
也云云吾君在前叱者何也平原君曰勝不敢復相士
云云勝不敢復相士公孫龍曰云云此甚不可云云此
甚不可僂緩曰虞卿得其一不得其二云云故曰虞卿
得其一不得其二范雎曰臣又何患云云臣又何憂云
云臣又何恥韓安得無聽乎云云韓安得不聽乎侯嬴
曰人固未易知知人亦未易也云云人固未易知知人
亦未易也平原君曰勝也何敢言事云云勝也何敢言
事韓安國𫝊曰何梁王為人子之孝為人臣之忠而太
后弗省也云云再言之亦是此例樂毅荅燕惠王書兩
用受命而不辭兩用先王以為然相照應李斯逐客書
五用今字貫串七用不字左氏文法變化頗多史記只
是此一様擊首則尾應所謂常山蛇勢也
　　昌黎文法
韓文世謂其本於經或謂出於孟子然其碑銘妙處實
本太史公也第此老稍能自秘示人以髙故未嘗尊稱
遷固至其平生受用則實得於此此亦文章士之私意
小智也公嘗自泄其機矣曰非三代兩漢之書不觀所
謂兩漢非班馬耶史記云勝不敢復相士云云勝不敢
復相士韓碑云汝何敢反云云汝何敢反史記荆軻𫝊
云軻真傾危之士哉韓毛頴𫝊云秦真少恩哉班孟堅
東方朔𫝊云奈何乎陛下韓銘云奈何乎公若此者殆
不勝紀然則世之工作文者固不得舎史漢而他求也
流俗無特見隨聲附和以韓文為一出於經誤矣予嘗
舉此質之雲畬趙公公擊節歎服以為確論
　　李旴江文
旴江李先生長江賦袁州學記髙出歐蘇百世不朽當
與平淮西碑並𫝊
　　詩文工拙
世言杜子美長於詩其無韻者輙不可讀曾子固長於
文其有韻者輙不工東坡詞如詩少游詩如詞此數公
者皆名儒大才俱不免有偏處予謂山谷亦然山谷詩
律精深是其所長故凡近於詩者無不工如古賦與夫
贊銘有韻者率入妙品他如記序散文則殊不及也
　　韓文公廟碑
嘗觀東坡作韓文公廟碑有曰公之精誠能開衡山之
雲而不能囬憲宗之惑能馴鱷魚之暴而不能弭皇甫
鎛李逢吉之謗能使南海之民廟食百世而不能使其
身一日自安於朝廷之上此正用史記龜策𫝊中語云
神至能見夢於元王而不能自出漁者之籠身能十言
盡當不能通使於河還報於江賢能令人戰勝攻取不
能自解於刀鋒免剥刺之患聖能先知亟見而不能令
衛平無言觀其文法正似相同
　　文法
漢武帝時齊人少翁以方術得幸封文成將軍後以事
敗誅而隠之又有欒大亦以方士進自言臣之師曰黄
金可成而河決可塞不死之藥可得仙人可致也然臣
恐效文成則方士皆掩口惡敢言方哉上曰文成食馬
肝死耳子誠能修其方我何愛乎遂拜五利將軍四可
字乃文法也
　　取予異見
西山先生編文章正宗取周襄王拒晉文謂隧一事為
辭命之冠又取祭公謀父諫征犬戎為議論之冠其後
東澗湯公漢編古文則取子産請晉輕幣為第一又取
子産壞館垣為第二葢取予之不同如此近世編詩者
亦然人各有見也昨見浙東有唐詩選數十篇率多平
常而佳者反棄去殆不可曉平心而論則惟天地長留
集所取為當
　　經文妙出自然
經文所以不可及者以其妙出自然不由作為也左氏
已有作為處太史公文字多自然班氏多作為韓有自
然處而作為處亦多栁則純乎作為歐曾俱出自然東
坡亦出自然老蘇則皆作為也荆公有自然處頗似曾
文惟詩也亦然故雖古作者俱不免作為淵明所以獨
步千古者以其渾然天成無斧鑿痕也韋栁法陶純是
作為故評者曰陶彭澤如慶雲在霄舒卷自如
　　詩文取新
語意不塵詩文之一妙也韓文公云惟陳言之務去戛
戛乎其難哉或曰是不難熟復莊騷即不塵矣夫南華
經與楚辭二書經千有餘年然一展讀則煥爛如新學
文者能取莊騷玩味之又取世説新語佐之則塵腐之
疾去矣
　　平園文體
後村跋周益公親書艾軒林公光朝神道碑後曰平園
晩作益自摩厲然散語終是洗滌詞科氣習不盡惟艾
軒誌銘極簡嚴有古意然予反覆熟玩其文平順典雅
則有之謂之簡古則未也因記壯歳與西園傅公共觀
某人文字其人亦試詞科傅公曰此文未脱詞科體也
予曰然葢詞科之文自有一種體致既用功之深則他
日雖欲變化氣質而自不覺其暗合猶如工舉業者力
學古文未嘗不欲脱去舉文畦徑也若且陶汰未浄自
然一言半語不免暗犯故作古文而有舉子語在其中
者謂之金盤盛狗矢
　　曹子建論文
世人著述不能無病僕常好人譏彈其文有不善應時
改定昔丁敬禮常作小文使僕潤飾之僕自以才不逮
若人辭不為也敬禮謂僕卿何所疑難文之佳惡吾自
得之後世誰相知定吾文者耶吾嘗歎此達言以為美
談此魏陳思王曹子建與楊徳祖書中語乆為名言世
之露才楊已強辯䕶短者宜味之夫文章是非無有定
極人言果當何吝更改正不失為巳益也子建深明此
理甚善惜不用之務學進道而止用之於作文其文又
不能追於三代兩漢而止於組織浮麗為三國六朝之
體此為可歎耳
　　序書
歐陽公作五代史或作序記其前王荆公見之曰佛頭
上豈可著糞山谷先生歎息以為名言且曰見作序引
後記為其無足信於世待我而後取重耳此説有理然
有遺論如何平叔序論語趙臺卿序孟子杜元凱序左
𫝊豈謂經𫝊不足取信於世必待此數人而後取重耶
李序韓劉序栁蘇序歐王舍人序曾亦豈謂韓栁歐曾
有待於此數公哉葢序所以述作者之意非謂作者待
序而𫝊使作者果不足𫝊序顧足以為重乎涪翁之言
未為確論第恐當時序五代史者人不足重文不足采
故云爾再考序五代史序乃陳師錫也神宗甚喜師錫
之文毎於衆作中見之便自認得常以錦囊盛之陳後
為御史有大名
　　象山小簡
風露凄清星河錯落月在林杪泉鳴石間薫罏前引茶
鼎後殿方塘為鑑回谿為佩冰玉明瑩霜雪騰耀則噴
玉新亭真蓬壺瀛州也此象山先生所與張伯信小簡
也餘事文章信意翰墨而造語清俊如此真可為法但
他人當此境界惟供風雲月露之姿先生則内外齊觀
即鳶飛魚躍之妙矣
　　記體
昔人謂韓文公作記止記其事而後人作記乃是作論
此語切當
　
　
　
　
　
　
　
　
　
　
　
　
　
　
　隠居通議卷十八
欽定四庫全書
　隠居通議卷十九
　　　　　　　　　　　　　元　劉壎　撰
　文章七
　　左氏莊周
左氏莊周接踵特起著書名世冠絶古今雖㫖趣故自
不同然皆如華嶽三峯卓立參昴春秋戰國乃有如許
文雄殆亦間氣耶
　　莊子注
郭象注莊子議論髙簡殊有義味凡莊生千百言不能
了者象以一語了之余嘗愛其注混沌鑿七竅一段惟
以一語斷之曰為者敗之止用四字辭簡意足一段章
㫖無復遺論葢其妙若此世謂莊子注郭象亦是一説
　　朱陸敗揚雄
揚雄作太𤣥經以準易作法言以擬論語前代名賢皆
謂其學貫天人諸子莫及至其美新投閣之羞則畧而
不責焉逮象山先生陸文安公始確然為之言曰子雲
之太𤣥錯亂蓍卦乖逆隂陽所謂君不君臣不臣父不
父子不子由漢以來楊墨强盛以至於今尚未反正而
世之儒者猶依𤣥以言易重可歎也朱文公作通鑑綱
目又特書曰莽大夫揚雄死自二先生決此論而後雄
之所以為雄者始昭白於天下後世然南豐先生之嚴
司馬温公之正皆於雄有取其見不同如此而南豐先
生以揚雄處王莽之際合於箕子之明夷詳哉其言之
也朱子極推南豐之文原本六經未嘗訾議其論則朱
子亦存其説矣
　　列子精語
劉向校列子書録有云列子者鄭人也與鄭穆公同時
葢有道者也其學本於黄帝老子號曰道家道家者秉
要執本清虚無為及其治身接物務崇不競合於六經
而穆王湯問二篇迂誕恢詭非君子之言也至於力命
篇一推分命楊朱之篇惟貴放逸二義乖背不似一家
之書然各有所明亦有可觀者向此數語頗能盡禦冦
之㫖按列子書凡八篇其粹者莫出於天瑞一篇傳者
云禦冦先莊子故莊子稱之然後世多宗南華而談冲
虚至徳者反寡葢莊子得其説而善用之所謂青出於
藍而青於藍者究其㫖歸則漆園之言皆鄭圃之餘也
人自生至終大化有四嬰孩也少壯也老耄也死亾也
其在嬰孩氣専志一和之至也物不傷焉徳莫加焉其
在少壯則血氣飄溢欲慮充起物所攻焉徳故衰焉其
在老耄則欲慮柔焉體將休焉物莫先焉雖未及嬰孩
之全方於少壯間矣其在死亾也則之於息焉反其極
矣○抑又安知吾今之死不逾昔之生乎○子貢願有
所息仲尼曰望其壙睪(皋/)如也宰如也墳如也鬲(歴/)如
也則知所息矣人胥知生之樂未知生之苦知老之憊
未知老之佚知死之惡未知死之息也○聖人藏於天
故物莫之能傷也○一體之盈虚消息皆通於天地○
貴之或不生賤之或不死愛之或不厚輕之或不薄此
似反也非反也此自生自死自厚自薄或貴之而生或賤
之而死或愛之而厚或輕之而薄此似順也非順也此亦
自生自死自厚自薄○百年壽之大齊得百年者千無一
焉設有一者孩抱以逮昏老幾居其半矣夜眠之所弭晝
覺之所遺又幾居其半矣痛疾哀苦亡失憂懼又幾居其
半矣量數十年之中逌然而自得無介焉之慮者亦亡一
時之中爾則人之生也奚樂哉為美厚爾為聲色爾而美
厚復不可常厭足聲色不可常玩聞乃復為刑賞之所禁
勸名法之所進退皇皇爾競一時之虚譽規死後之餘榮
偊偊爾重囚纍梏何以異哉○萬物齊生齊死齊賢齊愚
齊貴齊賤十年亦死百年亦死仁聖亦死凶愚亦死生則堯
舜死則腐骨生則桀紂死則腐骨腐骨一矣孰知其異○
生相憐死相捐○既死豈在我哉焚之亦可沈之亦可瘞之
亦可露之亦可衣薪而棄諸溝壑亦可衮衣繡裳而納諸石
椁亦可○伏羲以來三十餘萬歲賢愚好醜成敗是非無不
消滅但遲速之間爾矜一時之毁譽以焦苦其神形要死後
數百年中餘名豈足潤枯骨何生之樂哉○生民之不
得休息為四事故一為壽二為名三為位四為貨有此
四者畏鬼畏人畏威畏刑○天下無對制命在内○人
不婚宦情慾失半○大道以多岐亡羊學者以多方䘮
生以上皆列子中精語列子楊朱篇多至言但時有重
複如論堯舜桀紂同為腐骨而論舜禹湯武又曰與株
塊無異如言刑賞之所禁勸名法之所進退而又曰畏
鬼畏人畏威畏刑皆一意而重出者也然大㫖不害其
為達張處度湛注列子亦多有佳處足以補㫖趣之所
未及
　　治身事天
老子曰治身事天莫如嗇吕滎陽希哲常書此語為座
右銘修行家以此為養生之要要之此即莊子所謂衽
席之上飲食之間而不知戒者孔子曰以約失之者鮮
矣又如禮與其奢也寧儉言禮之本皆是此意
　　豬苓為帝
嘗記水心先生文中有曰豬苓桔梗時而為帝無不按
節赴之或者疑其自作議論不知出南華經徐無鬼篇
其言曰藥也其實堇也(即烏/頭)桔梗也雞廱也(即/芡)豕零也
(即豬/苓)是時為帝者也何可勝言郭象曰當其所須則無
賤非其時則無貴貴賤有時誰能常也此論大槩喻人
無貴賤觀所遇之時何如故用則為虎不用則為䑕又
俗謂可貴可賤皆此意也夫堇為烏頭乃至毒之藥然
用以治濕則為帝五苓散用藥五味而獨尊豬苓以名
其藥葢雖賤而可以為帝則貴賤亦何常之有哉唐宋
重科目則儒貴秦尚功利則儒賤矣(按此以秦况元也/故先言唐宋而後)
(言/秦)
　　莊子精語
世間常用好語多出於莊謾記一二於此偶因常用者
及之○千歳厭世去而上仙乘彼白雲至於帝鄉○厲
之人(癘音/癩)夜半生子遽取火而視之汲汲然惟恐其似
已也○帝王之徳配天地○三軍五兵之運○日月照
而四時行○子呼我牛也而謂之牛呼我馬也而謂之
馬○古之人與其不可𫝊也死矣○孰主張是孰綱維
是孰居無事推而行是○雲者為雨乎雨者為雲乎○
道可載而與之俱也○是非其夢耶○仁義先王之蘧
廬(猶𫝊/舍也)止可以一宿○倒置之民(營外/虧内)○以為不若巳
者我之謂也騏驥驊騮一日而馳千里捕䑕不如貍狌
○孔子曰我諱窮久矣而不免命也求通久矣而不得
時也○吾命有所制矣○水行不避蛟龍陸行不避虎
兕○觸髏曰吾安能棄南面王樂而復為人間之勞乎
○二子者皆不鞭其後者也○衽席之上飲食之間而
不知為之戒者過也○畏途○昭昭乎若掲日月而行
○豐狐文豹何罪之有其皮為之災也○犂然有當於
人之心○彼以利合此以天屬○谿工(田子方/之里人)○吾所
學者直土梗耳○使人之意也消○仲尼曰夫哀莫大
於心死而人死亦次之○吾終日與汝交一臂而失之
　揮斥八極神氣不變○今視子之鼻間栩栩然○凡
亡(司馬云凡國名郭/注言有三亾徴也)○欲俎豆予於賢人之間○為不
善乎顯明之中者人得而誅之為不善乎幽間之中者
鬼得而誅之○無所逃於天地之間○石師(謂匠/石)○柴
立○丘願有喙三尺郭云有喙三尺未足稱長凡人閉
口未是不言司馬云喙思也宜南美丸而弭難叔敖除
備以折衝丘亦有願有歎息其三尺三尺七首劍司馬
之説似鑿
　
　
　
　
　
　
　
　
　隠居通議卷十九
欽定四庫全書
　隠居通議卷二十
　　　　　　　　　　　　　元　劉壎　撰
　文章八
　　端平策問
宋寧宗開禧中韓侂胄當國啟戎時史丞相彌逺為禮
部侍郎與中宫楊后密謀命殿帥夏震乘侂胄入朝殛
死於玉津園前史登相位改元嘉定寧宗崩拔理宗於
側微以登寶位史相秉政凡十八年薨於位鄭忠獻清
之以舊學代相改元端平理宗始親政起諸賢更革弊
政一時翕然號小元祐引領以望太平而諸賢議論迂
疏國計匱乏是時十六界楮幣寖輕咸以為病端平二
年己未召江萬里為舘職故事必先試策而後除是年
南塘趙公汝談直翰苑命題發策以楮為問問意不滿
諸賢之罔功趙公當時儒宗筆力髙簡朝野稱之世變
以來失去三紀矣偶從朋友閒見之如遇故人輙録於
此江丞相對策尤妙實為近代舘職策之冠予舊誦之
甚習然浩浩數千言難以盡録謾誌䇿問於此而已
問楮幣至是術窮矣其將何以救之歟非楮之不便民
用也其法貴少而今多焉故也物視輕重為相權使黄
金滿天下多於土而土之難得甚於金則金土易價矣
然則天下非物之貴也楮之多也非楮之多也國之貧
也憂國者謂將深惟國之貧宜從其原治之而顧不然
上下日夜所講切乃専在稱提何見之陋也夫國貧則
取諸民民竭無可取則惟有痛自節爾今議者乃猥謂
内有某事某事例當舉外有某事某事勢當備加費且
不贍而節何從施若是則束手坐待顛沛乎王制言國
無三年蓄者國非其國孟子謂三征盡用則父子離無
三年蓄者所餘少也三征盡用者無復餘也今國家罄
一歳所入曾不足攴旬月而又日不輟造十數萬楮幣
乃僅得濟是不止無餘矣其可為汲汲寒心葢又甚於
王制孟子之所云矣而薦紳先生方且雍雍然峩峩然
交誦致知格物之微言深贊報仇復土之偉畫此愚心
所竊怪而絶不喻者也仲尼言為政在兵食信至不得
已而去則兵與食猶在所舍而用顧不可節乎紹興隆
興間世未知用楮也其時國計不見匱乏民生亦無所
患苦自楮幣行於今未七十年而調度狼狽禁令繁數
遂至此極且今天下非小於紹興隆興之天下也賦取
則固倍之矣而若是焉者猶可不討求其故哉按支費
必有目其創而増於前孰最重蠧壤必有原其積而至
於今孰最深廣費因何論而興積壞至何事而見今修
復用何策是欲撙約自何道始二君負經濟之學有間
矣幸悉心科别其條㑹而折諸理以對覬於世有補焉
其勿習為老生迂談而使區區者憮然重歎也
楮幣於宋謂之㑹子於今謂之寶鈔雖制用不同而以
久而輕則弊一而已矣至於物價踊貴則以近年較宋
殆有甚焉
　　江東運司策問
景定中江東轉運司行貢舉引試北方士人一科時疊
山先生謝公枋得為考試官發策以中原為問問目筆
力甚偉當時逺近𫝊誦今將五十年矣故書中得舊本
恐失之謾録於此
問事有利害不切身而傷懷人有古今不同時而合志
吾亦不知其何心也登冶城訪新亭欲問神州在何處
自南渡百四十年惟見青山一髪眇眇愁予耆老不足
證矣安得不夢寐東晉諸賢乎衰草寒烟猶帶齊梁光
景徒以重人黯然耳不知秦淮舊月曾見千載英雄肝
膽乎惜其逺而不可詰也北來諸君忠義之澤在心嘅
嘆黍苗悲歌蒲桞豈能忌情故都哉本朝道徳仁義之
教三代而後未有也士大夫茍且媮惰無能逺猶晉宋
人物所不為也自隆興至端平三大敗縉紳不敢問中
原矣兵端不可妄開國事不可再誤思目前之危急舍
分外之經營兹猶可藉口柏城澗水草木自春不知誰
家墳墓乎每歳寒食夏畦馬醫之子無不以麥飯灑其
松楸者長陵抔土詎容置而不問哉劉裕入長安道洛
謁五陵時晉寄江左百十有三年矣五胡雲擾豈暇念
晉陵廟舜野禹穴誰敢以疑心視之此臣子不忍言之
至痛也由端平至今又三十年八陵不復動凄愴秦始
皇陳隠王之冢猶有人守之三歳禋沛義夫節婦墳墓
亦禁樵採况祖宗神靈所眷乎士大夫沈於湖山歌舞
之娱何知有天下大義諸君北風素心豈隨末俗間斷
哉公卿談學問自許孔孟談功業自許伊周若限田若
鄉飲若論秀若舉逸皆欲彷彿三代此一事乃堪在晉
人下哉或謂本朝取中原者其失有四不保全名將不
信任豪傑不招納降附不先據中原不知諸君所聞何
如也後來童穉班荆輟音固晉人所深恨西北流寓抱
孫長息於東南同父已知中原決不可復矣一旦聞有
北方豪俊試於漕闈有司安得不驚喜也猶記乾道士
辰辛幼安告君相敵六十年必亾敵亾而中國之憂方
大紹定驗矣惜乎斯人之不用斯世也諸君亦有義氣
如幼安者百尺樓上豈可不分半席乎
或謂策問當設疑問難今一筆説去似非問目然文氣
振發終是一篇好文字其問目即藏於議論之中但恐
難為對耳
　　咸淳庚午科旴江擬策問
陳文定公宗禮魁望立朝平生以名節自任縉紳髙之
咸淳初為尚書嘗舉婺州通判冷應元亷介而兩浙運
使潛説友因事誣冷貪酷公即自劾不報徑出國門詔
遣中使宣回公謝徑歸里朝廷不得巳除公華文閣直
學士知隆興府以華其歸公不拜己巳歳改知廣州兼
廣東經畧使衆謂公必終辭而乃徑赴鎮明年除端明
殿學士簽書樞宻院事是時賈似道柄國每以官爵籠
絡時賢敗其素履衆又謂公必不墮似道計初猶力辭
似道以不能致公為慊致書殷勤公遂為動荅書許之
似道一日欣然語兩浙運使趙徳茂與值曰始謂千峯
堅壁近得報書許為某出矣由是中外失望是年適科
舉有清江胡尉以遜來旴江貢闈校文當作次篇策題
胡因以大臣出處大節為問既成章以呈監試黎通守
靖徳及同院考試官咸謂胡君文筆甚竒而指摘太切
懼陳公借此以為辭召之柄則朝廷推求罪必相及遂
命他考官改為而胡之策題竟置不用其後既拆院有
得其槀者予愛其文今録於後陳公既造闕詔兼㕘知
政事甫兩月薨於位君子曰陳公晚節殊可惜使可終
於髙卧不出不過兩月不入都堂耳而全名髙節舉世
無儔何至貽千古之憾哉其文曰
問天髙地下古往今來悠悠風塵俛仰千載賢者流芳
簡册不肖者蕪穢垓埏榮華富貴如浮雲過太空起滅
瞬息獨士君子立身大節垂之千古與窮壤相為不朽
耳當此蕉鹿酣夢之場冝有磊落軒昻睥睨天地之士
翛然長往萬牛莫挽之風以警醒之此有司所以喜談
而樂道者不知諸君所志何如也古之君子内重而外
輕已大而物小其視富貴利達舉世之所攘袂而争者
猶如蠛蠓之過吾前舉無足以動其心故於進退行藏
無一不合後世名羶利飴沈酣骨髓直欲以有限之光
隂争無窮之宇宙不知逆旅之炊粱未熟而人間之大
夢已覺矣回視疇昔所營了無所得徒使後人而復哀
後人也東山雅志每形言色黄公酒壚邈若山河功名
富貴駸駸迫人朝市山林從此永隔矣悲夫一日父子
東歸初無竒節初非甚髙難行之事送者車數百兩至
泣下咨嗟至寫為圖畫以𫝊豈出其剏見故耶老子婆
娑正坐諸君輩雖位極人臣貲埒公上曾不如雲孫聊
爾絃歌蕭然環堵歸來三徑出岫無心穉子候門班荆
共酌為差樂而無苦耳古今賢相名卿士大夫不少率
於兹事不滿人意立初節易保晚節難豈亦有所憾而
為是論歟逍遥堂聽雨早歸之約快閣歸船横笛之盟
二公心事皎如日月山川鬼神實與聞之異時宦海風
濤卒不如志豈士君子之出處亦天耶功成謝事幅巾
東歸誰不願此由我者人非我者天晝錦故鄉黄華晚
節耆英洛社白髪蒼顔髙名全節照暎古今千載而下
想望猶天人也乃有望復位而目穿一斥去而涕泗上
待輔臣如此曽無氣節髙邁不貪禄位之人以感動之
故年方四十即求致仕而歸者意有在矣好事之徒乃
謂急流勇退是葢僊風道骨之人無乃見其面而未識
其心歟自古被這般官爵引壞名節以君子觀之此理
自不難見言者乃曰此事今人不及須於古人求之而
天子亦曰只辭樞宻一節朕自即位以來僅見此人若
他人雖推之亦不去矣不知先朝盛時難進易退之風
乃爾寂寥耶當時固有不好官爵不好奉養之人辭官
之章多至十七八上一語不合即辭疾而求去者或又
詆之為不情何耶再召赴闕倍道兼行投老鍾山書空
咄咄何以間執議者之口豈矯於始者不能不改於終
耶至若不念舊惡稱為長者常候人主之意未厭先求
去故能三入殊非執拗不聽人言者比不知當時諸公
唯唯書紙尾而不敢輙有所豫者何所疑憚而若是也
不寧惟是平生所志不在温飽榮進素定何有不為而
晚思再入甘於自媒去就如此果能保其不以待復古
者待我否雖然平生名節為後生描畫盡惟有早退以
全晩節吾愛之慕之曽何優劣之敢云况四郊多壘人
物𣺌然宇宙内事莫非已分内事進居廊廟而無充位
行文書之譏退處山林而無晚節浮沈之誚果何道而
可諸君里巷間與諸長老游從其於出處大致講之熟
矣洗除場屋爛熟之談脱去常人喔促之態而以胸中
梗梗者吐之有司於此觀其人敢問
　　旴學策問
前載千峯陳公晚節輕出遂為胡尉發䇿獻嘲然策問
措辭形容太切是年旴學王教授寅引放堂試亦以此
意發問而其辭意慷慨深沈讀者不覺誠竒筆也其問
云
至人無已神人無功聖人無名邀雲將兮游鴻濛躡天
根問倐忽大辯何訥大智何愚大勇何怯大肆何拘許
由巢父何孑孑而居龍逢比干何蹇蹇而誅我將釐是
非混有無旁薄萬物與天為徒薦紳大夫劃然而笑曰
子殆未知天乎古今天之晝夜晝夜天之一息也隂絀
而陽施陽蒸而隂摩呼而炎嘘而冷天且為物絯為氣
化為形驅子焉能違世而與道俱且夫乾吾父也坤吾
母也其出也或為之君其處也或為之友雖尼山之老
鄒嶧之叟尚役役焉同世趨子又焉能一爾汝㤀形軀
使青州饑民尚數十萬耆英㑹上忍家食以嬉乎使西
師怙虐氊膽未寒晝錦堂中忍委身以歸乎(按以上/俱用韻)二
龍閒卧洛水無波清則清矣青苗手實滿枰俱敗忍不
為斯民借一箸乎晨窓林景雲谷自春髙則髙矣潛邸
舊人出幽入明忍不為國家伸一喙乎借曰太平無事
我可擊伊川之壤都督有人我可織東湖之屨然名教
一家中原萬里彼能忘之乎四道狼烟萬宇俱盡戎馬
迹獨不到西山南浦間乎倚梧而瞑隠几而笑當為是
深長思而奚以静為髙或曰我且直之何如大夫曰唯
夫静専動直乾道也子奚迂而况盲風夜收天宇為霽
狂瀾不驚上下一碧非神龍出游瞬息八極時乎天下
憂患一疏大鳴於奸宄饞鼎之交而慶厯以後大事若
黙僅聞今日争濮議明日争濮議何故河朔三鎮一奏
力争於袤鋒奔逆之衝而建炎以來晚節浮沈舍典學
數語外寂寂無聞何居或曰自仁祖朝優容言者太過
其始也以詆訐而去為賢其終也寖尋而入於諛静與
直胥失之此數百年通患而争新法之罪吾黨所以平
之也然則容言非朝廷福諱言反為朝廷福乎直言非
吾黨幸隠言反為吾黨幸乎語涉太后忤之者固僭也
隨之罷誰速之乎籠錦有聞𫝊之者固譌也介之去誰
實激之乎批荅弗稱疑之者固輕也鎮之出誰迫之乎
天章十條撓之者僥倖乎抑有出於僥倖之外乎伯紀
十議忌之者僭叛乎抑有出於僭叛之外乎燈前夜雨
掩卷悠思未嘗不為志士一慨而亦未知所適從也顧
鳯岡之隆聳想直講之髙風(按旴江城北有鳯凰山其/麓有李直講墓直講名覯)
(字㤗/伯)銅陵石磴(南城縣志西十五里有銅山按麻源三/谷華子岡謝靈運詩銅陵珙碧澗石磴)
(瀉紅泉李善注文選/云銅陵即銅山也)遁賢棲客亦與倘佯乎其中必有
能祛世迷者敢問
此題既出時學内外應試者數百人皆莫悟其㫖予退
而歎曰是殆為陳千峯發也葢千峯為賈公一出公議
既惜之而入朝一疏又乏骨鯁視疇昔四大願之説大
異於是逾失衆望今策問中有静直訐諛四字葢問目
綱領而所引歐陽文忠趙忠簡直言不終意甚可見是
時即以出處語黙為荅斷之曰士大夫未暇問語黙先
當問出處若出處之大節既明則語黙之小疵可畧曰
静曰真曰訐曰諛明問偉矣顧纎悉於小節而濶略於
大閑吾不知風範一潰亷恥道䘮尚𤨏𤨏於言語諛激
之分一何末哉其意以為千峯一動已誤矣又何必復
校其論諌之是非王公大喜遂於數百卷中擢予為第
一逺近𫝊誦翕然許可予往謝王公謂予曰初得此卷
以為決非建昌城内諸公所能作若非金谿即臨川人
材也縁三年在此考校多矣若目前諸公之文皆能識
之此卷文字風骨偉然非尋常所有故疑其為逺方之
文耳已而折號見姓名乃知其為南豐作者甚自喜所
擬之不謬而又甚恨相識之晚自是與予定交相得懽
甚明年三試皆中前列未幾公授代再注南安郡教授
别後猶不忘常寄書求予文期予以逺大甫三數載江
西陷漫不相聞矣公廬陵人咸淳乙丑由江西運司混
試補入成均戊辰即中省試以内舍生得注教官云此
策題失去者十有五年常思見其文不可致戊子六月
景周偶以此本見示因備録之併記當時事為之慨然
　
　
　
　
　
　隠居通議卷二十
欽定四庫全書
　隠居通議卷二十一
　　　　　　　　　　　　　元　劉壎　撰
　駢儷一
　　總論
宋初承唐習文多儷偶謂之崑體至歐陽公出以韓為
宗力振古學曾南豐王荆公從而和之三蘓父子又以
古文振於西州舊格遂變風動景隨海内皆歸焉然朝
廷制誥縉紳表啟猶不免作對雖歐曾王蘓數大儒皆
奮然為之終宋之世不廢謂之四六又謂之敏博之學
又謂之應用士大夫方游場屋即工時文既擢科第舍
時文即工四六不者弗得稱文士大則培植聲望為他
年翰苑詞掖之儲小則可以結知當路受薦舉雖宰執
亦或以是取人葢當時以為一重事焉今究觀所作雖
無補國家實政然否泰盛衰升降之運亦可因是觀之
何者世道休明則辭氣盛壯固非濁世昏俗所能及也
當時士君子率皆殫精覃思鑄出偉詞誠多精妙不可
冺者要亦文明盛時習尚然也南渡以來名公著作多
見梓刻海宇誦習近世尤多奇人俊士妙語風猗惜經
世變編簡淪漫無可採覽而又懼其久而逾㤀也追記
零落不忍遺輒附載之身歴亂離神志凋耗葢記者不
一二而遺者已什百矣姑列於後
　　陸放翁諸作
陸放翁名游字務觀文士也髙宗紹興末已為樞密院
編修官孝宗初立召對與尹穡同時賜進士出身恩遇
甚渥俄以不謹交游罷通判鎮江府上不樂由是屢薦
不官久之乃從范至能成大入蜀既而補郡稍遷部使
者又以言廢淳熙末起守嚴陵入見上勞勉之既到官
以表謝曰明主恩深書生命薄唐帝之知李白一官不
及於生前漢皇之慕相如遺藁徒求於身後上頗憐之
内禪前十日命以軍器少監權禮部郎中孝皇愛惜人
才不終棄如此晩年髙卧笠澤學士大夫争慕之㑹韓
侂胄顓政方修南園欲得務觀為之記峻擢史職趣召
赴闕務觀恥於附韓初不欲出一日有妾抱其子來前
曰獨不為此小官人地耶務觀為之動竟為侂胄作記
由是失節清議非之有四六前後續三集其文初不纍
疊全句専尚風骨雄渾沈著自成一家真駢儷之標準
也因摘其妙語以訓諸幼
賀荼山曾秘監有云聞諸耆舊昔在祖宗朝有道徳魁
偉之臣士鄙刑名功利之學政術既斥夫卑陋國勢自
極於尊安豈惟右文飾治之方是亦折衝消萌之要至
於主盟儒道典領書林必求名勝之宗尤極清華之選
又曰舊聞入洛之盛事疑於古人追數過江之諸賢屹
然獨在除刪定官謝丞相自叙有曰獨學寡聞倦游不
遂瀾繙記誦媿口耳之徒勞跌宕文辭顧雕蟲而自笑
低佪久矣感歎淒然使有一人之見知亦勝終身之不
遇然而禀資至薄與世寡諧在鄉閭則里胥亭長之所
叱訶在州縣則書佐鈴下之所蹈藉聲名湮晦衣食空
無賀張都督有曰仰惟列聖之恩實被中原之俗耕田
鑿井舉皆涵養之餘寸地尺天莫非照臨之舊豈無必
取之長算要在熟講而後行顧非明公誰任斯事賀曾
台州有曰上待老成惟恐弗當其意士聞静退自消競
進之心又曰歴考平生追配古人而奚愧中更俗吏益
知儒者之有功賀禮部侍郎有曰惟宗伯之清華極近
臣之遴選誠使此地常得其人則朝廷日尊自弭未形
之患論議守正亦折羣衺之萌差夔州通判謝啟有曰
少也畸人長而獨學好莊周齊物之説樂以忘憂讀稽
康養生之篇慨然有志秉心不固涉世寖深兒女忽其
滿前藜藿至於并日屢求吏隠冀代躬耕亦嘗辱記其
姓名固欲稍畀之衣食費元化密移之力不知幾何悼
孤生一飽之艱乃至如此除監司謝啟有曰衣食不繼
自竄夔楚之邦齒髪寖衰倦游隴蜀之境惟習氣未忘
於筆硯每苦心自力於文辭藏之名山本欲粗𫝊於後
世待以國士豈期親遇於鉅公又曰士於知已寧無管
鮑之情人之多言誣為李牛之黨又曰哀窮悼屈如伐
木故舊之不遺懷昔感今異積薪後來之居上通王宣
撫自叙有曰禀資凡陋承學空疏雖肝膽輪囷嘗慕昔
賢之大節乃齒牙零落猶為天下之窮人撫劍悲歌臨
書浩歎每感歳時之易失不知涕泗之横流知嚴州謝
到任有曰淺智褊能薄才綿力棲遲屏迹但欲射石虎
以終殘年辛苦著書不足藏名山而俟後世偶為貧而
求仕旋觸罪而免歸鴈食無儲鶉衣不補凡百君子悠
悠非特達之知平生故人往往處嫌疑之地欲言誰聽
投老何歸又謝啟有曰下愚難移大惑莫解不能髙飛
逺舉求避横目之民乃復直情徑行自掇噬臍之悔永
言窮薄數蹈邅回毁來靡待於道髙災生豈由於福過
斷雲零落敢懷出岫之心病鶴縭纚忽忝乘軒之寵又
曰哀細徳之儉微開洪鈞之坱軋念兹積譴雖擢髪而
有餘察彼衆讒亦吹毛之已甚未加顯棄聊復少收又
曰無復入闗西日舉釣竿之手惟希度世東封謁玉輅
之塵賀丞相有曰永惟夷夏戴宋之舊思見太平時則
祖宗在天之靈為生賢佐上㕘政有曰為治不難其道
顧何如耳用人若此吾國其庶幾乎傳聞四方歡喜一
意某聞公論未嘗盡廢常苦不在於朝廷小人豈必無
材惟患與聞於國事又曰仁人先天下而憂重矣自任
賢者備春秋之責艱哉克終賀李運使有曰槃薄游戲
之翰墨嬉笑怒罵之文章過黄初而有餘嗟正始之弗
見飛騰㨗路恥煩狗監之吹嘘散落遐荒寧付鷄林之
裁鑑賀御史中丞有曰人情不逺立朝誰樂於抨彈仕
者自謀干世本求於遇合又曰國有紀綱治自形於四
海九州之逺士篤名義效或見於數世百年之餘賀丞
相有曰時玩久安輒生天下之患國無逺畧必有意外
之虞賀運使有曰寛猛異施古今莫一子産號衆人之
母用於鄭而莫救陵夷申商為法家者流弊至秦而卒
以顛覆歴考簡編之迹莫先儒術之功又曰敢圖莫境
獲備屬城閭里無聊擥涕下催科之筆事功靡著忍慙
修候問之書自叙有曰笠澤漁家紹興朝士捫參歴井
久困客游煮海摘山屢乘使𫝊既罪愆之未洗復衰疾
之相侵骨相宜窮頭顱可揣穿延和之細仗怳若隔生
分新定之左符更叨起廢又賀丞相啟有曰廟堂之謨
代天而理物帷幄之算經逺而折衝平居用小大之材
欲其披肝膽以自盡一旦付疆場之事欲其捐性命而
不辭自非有以素服衆心則將誰與共濟大業晉文側
席於子玉回紇下拜於汾陽王商以忠蹇立朝則單于
不敢仰視平津以媕婀充位則淮南謂若發䝉自昔論
世之盛衰莫如置相之當否
以上皆放翁集中語凡此皆以議論為文章以學識發
議論非胸中有千百卷書筆下能挽萬鈞重者不能及
後來惟劉潛夫尚書極力追攀得其㫖趣壯年所作絶
似之晚年稍變槎牙蒼鬰之態覺枯藁矣
　　劉後村諸制
景定壬戌山東李壇以青齊來歸授壇保信寧武軍節
度使督視京東河北等路軍馬齊郡王制曰臣子之情
尊君而愛父春秋之法斥伯而尊王載嘉葢世之豪首
決歸朝之策懔義槩英風之鮮儷超勲階爵級之常彛
誕播絲綸肆頒印節李壇闗河間氣淮海俊人市駿骨
而捐金招來遺軼聞雞鳴而起舞寤寐功名感辛有伊
川之言抱魯連蹈海之志慨思爾考被遇先皇屬邊吏
之疎庸致勲臣之䟦疐朕迹前事諒丹赤之初心爾効
膚公欲雪清於前垢既舉渤海歸職方氏復奉淄青入
王㑹圖無疆界彼此之分有卓書混同之漸王猛發正
朔相承之論勿晉為謀馬援知帝王有真而來於漢専
意英雄所見今古畧同是用加兩鎮元戎之榮峻二府
督師之拜殄草地之逋敵分茅土而胙齊少慰立身揚
名之心併下改史復官之詔於戲吳起守西河而事魏
國未聞竝擁於齊旄太公表東海而封營丘孰若徑疏
於王爵永肩忠藎式對寵褎可云云口宣云卿擇主之
義髙歸疆之功大擁將旄於淮蜀胙王社於青齊以厲
英豪以奬忠孝兹為異渥益懋壯圖其父李全特追復
彰化保康軍節度使開府儀同三司京東鎮撫使依舊
京東忠義諸軍都統制制曰君記人之功不瑕疵於往
事子揚父之美葢倫紀之至情家庭有特起之豪泉壤
凛如生之氣差辰出綍疏渥還氈李全海岱奇才風雲
壯槩帥齊地陷蕃之衆歸於本朝立堂門勦敵之勛書
之盟府加卿子冠軍之號極使相元戎之榮雄心方驚
於白檀異夢奄罹於黒幰豹留皮之志非不踐言狼䟦
胡而然豈其獲已是生英嗣雅慕華風自㧞坎窞之中
來獻版圖之舊昔周封蔡仲志郭鄰之愆漢爵弓髙原
馬邑之責既奬肻堂而裂土乃令告第而復官仍改汗
青用昭忠赤以慰霜露焄蒿之感以堅闗河嚮附之心
於戲剖符分功臣之封不及觀於子貴結草頏輔氏之
役必能報於國恩可云云奬諭制詔二閫詔有曰㤙交
義結不煩辯士之下齊檄走書飛已報王師之入蔡赦
詞有曰土風先職英雄恥南冠之囚簞食壺漿父老迎
王師之入以上皆劉潛夫克莊筆也時以工部尚書兼
直學士院一宗制詔盡出其手筆力髙妙不假琱鐫而
用事尤精切如白檀黒幰弓髙馬邑用之李全無以加
之白檀出漢書李廣𫝊黒幰晉陸機夜夢黒幰繞車手
決不開天明遂遇害漢韓王信以馬邑降匃奴後其子
穨當復歸漢詔封為弓髙矦正與李全事體同其妙如
此時又有奬諭詔乃平舟楊元極棟當制有曰齊地開
十二奉圖籍以歸本朝禹服廣數千知衣冠之為正統
覺文氣不及後村活動矣
時又有安南國王陳日煚(説文無煚/即熲字)表稱年老乞傳位
其子威晄朝廷以前無此例議所以處者久之詔從其
請封威晄為國王而日煚加封為大國王以尊榮之二
制皆佳大國王制曰春秋大一統進爵所以勸來中庸
有九經嘉善所以柔逺矧功成而身退宜恩厚而禮隆
乃眷南交夙勤内向堂搆屬聞於承襲梯航恪奉於貢
輸爰錫殊稱誕敭顯冊具官安南國王陳日煚沈雄而
和衆忠順而達權始謹終欽居海瀕而霑聖化仰觀俯
察知中國之有至仁久殿是邦欲授之子目昇平之舊
觀表懇惻之沈辭維商是常亟修來享之禮謂午也可
竊希告老之風有嘉乃心奚靳所予尊無二上固難攀
大漢之儀官必大先式克用成周之典授師垣之極品
冠藩服之真封邑采加豐身章增賁疊此璽褒之寵昭
其鼎養之榮於戲安且吉者詩必稱義不忘於請命老
而𫝊者禮所尚壽宜介於耆頤啟爾後人祗余明訓可
特授檢校太師特封安南大國王依前云云功臣仍賜
襲衣金帶主者施行威晄制曰周建諸侯之國錫以山
川漢封異姓之王及其苗裔美矣家𫝊於恭順俾之世
襲於蕃宣奄賜履之舊章疏出綸之新渥安南國陳威
晄挺資英毅秉性忠純在邦在家終始安民而和衆是
父是子後先作室而肻堂過庭雖命以繼承馳驛尚勤
於奉禀際天所覆鄉風慕文軌之同重譯而來效貢忘
梯航之逺載嘉謹恪爰示寵褒爵超五等之崇秩視三
公之貴旌節長安之本色錫盾琱戈名號凌烟之元功
髙冠長劍分茅如故食采有加益堅屛翰之心庸報君
親之徳於戲衆星北拱仰瞻象緯之垂百川東之孰謂
鯨波之隔欽承恩遇永底榮懷可特授静海軍節度處
置等使特進封安南國王食邑三千户食實封一百户
特賜效忠順化功臣主者施行是時亾友范去非從包
宏翁尚書在朝嘗録此二制並山東李壇封齊王制詔
一宗從行都郵遞緘以示予謂皆出後村劉公視草予
讀山東制詔見其雄竒超卓信非後衬公莫能也此前
一制鎔意鑄詞亦似出劉之筆其後趙次山仕閩歸惠
余後村文集閲視之但有山東制詔而安南前制乃不
載未幾後村卒其家盡㑹萃其平生所著别刋少本為
大全集曾履祥仕閩歸又惠余一部復閲視亦無前一
制如此則或出佗學士視草未可知也嘗記故友車震
卿云景定間留行都待班引時後村當制一日下直震
卿謁之於寓舍公方苦痰眩不能迎客延入卧内則見
其伏枕而又若有所搆思者已而且嘔且視草震卿問
之則方譔賈忠肅渉封魏王制也謂震卿曰適苦思得
一聨云忠臣義士知祖逖誓江之心故老遺黎悲宗澤
過河之志震卿極稱其佳且以祖對宗以誓江對過河
又精切公謂自當制每得大詞頭多是無案底者意葢
謂山東歸朝出於創見無舊様子也然安南遜位亦可
謂無案底矣吾因震卿之説遂信前一制決出於公然
集中不載豈出於他人之筆乎
　　翁丹山濟王制
寧宗在位久前星未耀乃取沂靖惠王之子為子賜名
竑封濟國公嘉定十四年六月也十七年將立為太子
而寧宗不豫時史丞相彌逺顓國柄皇子惡之將俟晏
駕有所處置史覺其意矯詔以皇姪邵州防禦使貴誠
為皇子賜名昫而以竑為三府儀同三司判寧國府封
濟陽郡王寧宗崩理宗遂於柩前即位濟王既出有潘
壬潘丙者不能平奉王起兵於霅川朝廷遣兵討之王
自經死理宗由是享天位四十有一年深徳史公公嘗
力諫理宗以勿復濟邸官爵勿為立後理宗入其言自
臨御至升遐凡廷臣言倫紀乞繼絶者幾千百疏名臣
鉅儒唇敝舌腐言之皆不報暨度宗繼統乃始行之制
曰朕紹膺丕圖蒐舉缺典率時昭考友不得以因心遺
我後人孝莫先於繼志乃若秦邸之事當其涪陵之時
太宗悼之已首叙舊恩章聖承之遂盡復元爵矧親聆
於詔命而可緩於愍章故皇叔巴陵郡公竑胄出帝家
胙分王社子而能孝宜懷不憾之心臣若克忠肻犯無
將之戒恭惟聖父篤叙天倫尺布斗粟之謡自詒伊阻
大衾長枕之樂豈不爾思故毎於家庭之間而念及泉
壤之下謂事闗社稷雖天不能違時使澤漏墳塋他日
毋㤀追叙且寶慶所顯膺之異數在端平亦稍慰其沈
魂何為屯膏正待渙汗對越菆塗之新屋悉還茅土之
故封是用秩冠孤卿節仍兩鎮守冡置二千石合修上
雍之儀乘車共七十人尚廣封蔡之意儻猶存歸地之
魄其往謝在天之靈可追復少師保静鎮潼闗軍節度
使濟陽郡王仍令所司備禮改葬主者施行此制語意
妙絶朝野誇誦葢中書直院翁與可合筆也
　　賈相制
景定庚申賈師憲自軍中拜右丞相依舊京湖四川宣
撫大使制曰涕泣而表出師不遑將母旬宣而歌維翰
盡以付卿㤀其誰筆也
　　紹陵登極赦
度宗登極赦文有曰洪維先皇丕承大統𫝊家嗣十三
聖光紹寧宗享國踰四十年逺幾仁祖馬翔父廷鸞當
制也
　　馮景説賀賈相啟
山東來歸時賈師憲初入相馮景説夢得以啟賀有曰
周公大誥淮夷卒寧王之圖事孔子既相魯國歸齊人
之侵疆雖曰切當然周孔事業賢相亦難以語此况僉
壬之賈似道乎賈師憲既辭相印居西湖自為平章軍
國重事五日一入朝赴都堂治事賀啟有曰日開門館
對南北兩峰之髙時逰廟堂總東西二府之問亦甚切
　　督府檄文
徳祐乙亥長江失守賈公開都督府移檄諸路罪狀諸
吕有曰元温羣從並受卵翼之恩李陵一門初無毫髪
之損用事極切不知誰筆或云㕘贊李尚書珏所草也
　　陳丞相啟
陳丞相文龍咸淳初為太學生是年學中引放公試之
旦適奔馳弗及既至公闈則試者畢入已扃鑰絶闗矣
公既弗得入亟陳於當國者賈師憲特筆送入試已而
同舍生忌公才名幸其不試又以為此賈相送至有司
必觀望私取則有妨同進競白於監試者卒不啟闗公
以此終不得試惟以一啟謝廟堂當時𫝊誦未幾公擢
戊辰進士第一􁧑歴清要景炎死節卒為名臣云啟曰
公闈鎻棘自外門牆相度包荒許歸甄冶甫倉皇而得
請殆粉碎以難酬欲剖懦衷先横感涕竊以得失有命
行止非人王勃有作記縁風借送舟之便李廣無封矦
相天教失路之迷葢其逢不繫賢愚雖所投亦有奇耦
乃若旴遲有悔之咎不勝進退維谷之難茍非有物敗
之夫何使我至此伏念某虀鹽味苦葵荏品凡勇私怯
公為獱笑者八年矣䟦前疐後譬蠅飛不數武焉徒以
先緒灰寒親頭雪白慨青氊之未復誓鐵硯以相從凄
其萍梗於四方意者株守於一試居然不武何以為文
雞既鳴矣㑹且歸則可以速馬不進也非敢後何來之
遲閽者辭焉君且休矣竊念廟堂之容物豈忍場屋之
遺材聊仰首以鳴其窮果聞聲而見其事鄭重千鈞之
判料理一介之寒尺度不拘章縫交誦人棄我取受相
國之賜多誰復汝憐奈書生之命薄正舉頭而聽鑰竟
揺手以絶闗如之何其拒人歟其不哀之亦命也垣圍
繞繞真如失木之猿門外棲棲自笑立袍之鵠固知投
璧是致邅疑初未入宫夫誰見妬吾過矣吾過矣何所
怨尤天厭之天厭之為此顛沛是區區而不余畀將皇
皇乎欲何之同輩深嗟不暇責我而悲我達人相語安
知禍翁非福翁姑少逃紅勒帛之羞終未了白紵衫之
債以俟知者知爾寧有利不利耶兩生不果來業已輸
武成宫之試三年將拜賜或可躋光範門之班兹葢某
官以不世之元勲為斯文之盟主謂隔截進士忠厚樂
易者不為而收拾人才細大短長之並蓄故當三吐哺
三握髪之際不㤀一舉手一投足之勞遂令金躍之頑
均囿玉成之造某惟有益鞭其後再鼔而前失東隅收
桑榆詎敢㤀於憤悱在公門盡桃李竊豫冀於栽培少
潔心香莫殫舌筆
此啟既上賈師憲嘉其材餽以瓊花露百瓶葢揚州名
酒也公復小啟以謝
上光範書甫介舍人之謁讀醉鄉記特華從事之班何
哉韓子之窮虀拜此曺相之醇酎溢榮觀於望外轉生
意於愁邊某官酬酢周乎廣輪淺深存乎燮理一罇二
簋慶明良之相逢百榼千鍾味聖賢之深趣溥四海皆
春之意開萬間庇厦之仁竟憐一夫之向隅俾與衆人
而皆醉某醺酣厚徳傾倒感私天下一本瓊花曷當嘉
貺門外三千珠履願走後塵况懷大臣當報國士
以上二啟余舊録藏亂離失去今從周丈季中假其本
復録於此公魁望名流孝於母忠於君可厲百世非特
以文章重也因記公鎮臨川時頗知賤姓名期以過從
論文一日因餞送曾通守赴袁州便道謁公一見語合
蒙公傾倒細論相期千載竟日話心娓娓不能休時新
君登極首除朱文昌禩孫為京西湖北四川宣撫使鎮
江陵公屬余作賀語余因援筆曰出命九重宣威六路
天昌宋祚乾元初御於正朝地重荆州渙號首開於大
閫公一見大稱賞未幾公被劾解郡綬南歸道旴江予
馳出橋南餞之贈詩曰擬峴臺邊正好春蕭蕭落葉忽
愁人胸蟠冰檗天能識紙挾風霜語未真無路叫閽空
短氣有氓卧轍欲霑巾南歸僮馬凄其甚添得憂時鬂
似銀公覽詩甚喜為駐長亭促膝劇談眷戀若不忍别
者且復予詩又致饋焉其詩曰來到旴南賸有春山川
秀麗毓竒人文追漢制才無敵詩接唐風味更真君别
頻宜緘尺素我歸但欲岸綸巾相思千里惟心在明月
行天瑩白銀公歸里甫半載賈似道罷朝廷更化起公
為臺官以至執政然戎馬滿郊時事漸變予不復與公
相聞矣其後三山建行朝聞公大用又其後閩地失守
聞公慷慨死國予深哀其死而嘉其忠為作小𫝊載其
平生出處大節具見哀鑑以垂不朽且以見死生交情
云云公莆田人淳熙丞相正獻公俊卿孫也
　
　
　
　
　
　
　隠居通議卷二十一
欽定四庫全書
　隠居通議卷二十二
　　　　　　　　　　　　　元　劉壎　撰
　駢儷二
　　旴江總評
敏博之學旴江尤盛以愚所見前一輩行則有劉信翁
掞南城黄希聲文靁傳幼安自得皆髙自標致客諸侯
有名聲信翁於予為族兄蚤孤而敏前江陵户曺張誠
子自明竒之納以為婿誠子學問該貫文辭髙雅交乾
淳間巨公偉人多見聞信翁由是得成其學嘗以鄉貢
試禮部不偶晚用纍舉恩得官㑹朝家方修髙孝光寜
四朝大典顓建史局命尤端明焴以宿儒提領得自辟
屬鄉寓公張孟博淵微以大魁為秘書少監素善信翁
薦之尤公得請於朝為國史院校勘時寳祐丙辰信翁
年七十餘矣亟供職修數𫝊將俟書成進御例合得改
京官未及而病寒喘以卒有文集數卷其子孫弗克肖
竟散失所作記序銘志極髙古有韓曾法度而四六之
作葢不及也希聲則余前所書長歌行者有看雲集絶
精於詩而四六亦不及焉幼安早以春秋學得聲場屋
後工古賦記序而其四六之文視前二公為勝嘗著春
秋證義獻於朝敇免文解今年八十有餘而記問該洽
不少衰可敬也已此三賢皆前一輩也繼興者有車震
卿東趙次山必岊范去非禮歐聖弼良雖文體各不同
然同出一時年事相若互以筆力頡頏後進不及者望
之若仙余以晚出幸及交此數公皆意氣相許予議論
相叩擊文字相琢磨幼安嘗品題今世文人推許四公
余不敏亦辱幼安進之曰文社得五友矣嗚呼孰謂四
賢者俱去余而死乎震卿文尤蒼勁峻潔有風骨年二
十有六擢淳祐丁未第仕至瑞州新昌宰甫赴官卒於
南浦亭歸葬旴之麻源次山文明贍精切已詳書於前
矣去非筆端流麗俊快一塵不染如其人累試不利年
四十三卒樞密𢎞齋先生包公志其墓聖弼三貢於鄉
登景定壬戌第仕止江淮坑冶司榦官其文典實莊重
而乏正氣與去非俱為包公所知今追記四賢舊作十
㤀其九謾列於後
　　車震卿諸作
李侍郎伯玉為侍講誤犯穆陵嫌名上章自劾有㫖免
罪震卿為草謝表有曰講學方新聿陳古誼臨文不謹
誤觸嫌名凛雷電之震驚荷乾坤之涵育臣若稽虞典
舜曰重華載考夏書禹稱文命如揭日月不以山川有
耳目者皆知豈齒牙之敢及又曰姓所同名所獨既重
犯於嚴威功惟重罪惟輕乃大恢於聖度此表一時為
人夸誦
寶祐戊午震卿為袁州判官時方巨山岳為太守自以
省闈魁望素負材名又嘗守南康軍因杖湖廣總所綱
梢為總領賈師憲勒其具狀巨山不伏聞於朝力詆師
憲之非總領所劾上巨山徙知邵武軍聲名頓重由是
益自髙既至袁值丁子萬大全當國以袁玠知江州兼
江西安撫沿江制置副使網羅諸郡利原無孑遺巨山
素嫉其姦令下輙盛氣抗辨震卿適贊郡事巨山竒其
人傾心委任於是安撫司劾上巨山與震卿俱降罷明
年己未秋九月十有七日滸黄逗渡丁袁俱敗竄朝綱
一新布㤙宥過越明年震卿援赦㤙得洗叙以啟謝檢
正趙廣微崇嬓有曰負弩而迎使者嘗隨牛馬走之塵
升階而揖侍郎可想烏鵲飛之意敢謂十二樓之薄命
忽遇千萬間之歡顔造化無私孤寒有恃某所學甚苦
其貧則甘少而沈浸乎詩書直欲飲上池之水壯而轇
輵乎事物何異登太行之山客娓娓而嘲雄人寥寥乎
説項空自憐其猿臂誓不食於馬肝畢好雨箕好風難
調衆口蜀吠日越吠雪自有他腸又曰脱幘投地露香
告天所幸社稷靈長天王明聖雖未築鯨鯢而誅六賊
然已禦螭魅而去四凶神觀復囬殺機頓息李定治東
坡之獄而今果安在哉歐陽辨師魯之書必有任其責
者末云不圖今日幸復見公卿篤厚之風自誓此生尚
可奉郡國孝亷之對其所以報不在斯文又自辨有曰
皇天后土張巡無降賊之心白晝通都曾參有殺人之
事此語尤凄壯可以感動
景定壬戌齊疆來歸公以啟賀當路有曰亦有英雄欲
舉涿郡而歸者奈無豪傑恐得荆州而失之未幾山東
果復陷人以震卿為知言又曰要使順昌之旗幟見者
寒心庶幾渭橋之鼓鐘從此歸命
樞密包公謝事歸里張宴招郡太守震卿為作樂語有
曰野服見賓客方從北山隠士之招金罇醉使君初上
西京循良之最好對一天風露共談千里耕桑末云如
此良夜既不辭北海之罇儻有餘情尚冀獲南山之獵
旴城南門外有倫魁堂葢曾文莊公鴻甫漸舊宅基也
公赴紹熙庚戌廷對天子擢為第二人官至工部侍郎
子仲實頴茂既貴顯移家城内乃即故基剙别墅號倫
魁堂以表之咸淳癸酉詔諸郡取士鄉友欲振士氣復
於通衢建樓曰倫魁與堂相輝震卿為作上梁文曰倫
魁通衢武城文塾占千年之旺氣大啟山川建百尺之
危樓坐挹星斗庚戌氣數將復癸酉詔書又來風露八
窓幻出廣寒清虚之府雲濤四面如坐瀛洲方丈之圖
又曰見八萬四千門戸運月斧於雲間遡一千七百河
源泛仙槎於天上末云奎文興宋魁宿臨旴重看忠孝
狀元遂作太平宰相此數語殊不塵也
　　趙次山諸作
景定壬戌曾仲實侍郎為江西轉運使時度宗以忠王
立為皇太子四月九日乃其誕辰次山為曾公作賀箋
有曰純乾直月祥開初九之潛索震承華徳禀涵三之
極諸司𫝊誦交稱精切葢四月應乾而初九潛龍爻應
儲副且協其誕日也
周漢國公主增封兩國次山為運司進賀皇帝表有曰
王姬下嫁於皇車服之儀帝制坦明復增湯沐之邑及
公主薨又進慰箋於東宫有曰太傅之教在前動遵於
禮有姊之䘮拱右悲發乎情願於晨昏定省之餘勉進
哀樂中和之諌其慰皇帝表有曰豈不嬰於皇情願悉
歸之天數皆確論也
次山初以曾公辟為運使屬官曾公罷洪侍郎燾繼之
次山以臺命往吉州督餉餫與吉守麋左司弇有違言
次山亟投劾歸里洪愛其才力招之次山不得已再趨
幕以啟謝有曰辨幕抗塵歸夢遂歌於彈鋏使軺問俗
恩光首出於招旌自叙有曰半生陋巷天與以貧賤肆
志之資隻影窮途人知無狂惑䘮心之疾頃自紅蓮之
依水已慙小草之出山㑹司存承朝命以拘催俾幕底
服官箴而往役怒移水中之蠏機驚海上之鷗當吾世
而失諸侯不如其已吟小山之招隱盍歸乎來乃特枉
於招呼許重陪於畫諾名實笑狙公之朝暮來往類雁
臣之春秋後洪公以京狀薦之朝次山啟謝有曰蕭何
之追韓信豈云得士之無雙秦穆之用孟明姑示與人
之能一皆精切如此
南豐以冦燬城隍祠為之重創次山為作上梁文曰封
人造都邑之域百乘為家吉禮事邦國之神三靈錫羨
又曰穀熟而民人育有徳於時精多則魂魄强遂食兹
土又曰罹彼不祥豈以其猶物與物與民同患葢不欲
自神其神侯無我違相奪予享又出疏云城郭千年是
司隲相鬼神二氣亦有廢興眷邦邑之克協厥居職幽
明而各治其事城隍神者民物繫焉適數墮於刼灰盍
謀還於舊觀必明宫齋廬之備與廟貎祭式之嚴先須
計錢榖之幾何始可問木石於某所亟揮大手共發肻
心掲䖍妥靈其永綏於祀事捍災禦患尚無作於神羞
李右司義山嘗以山東提刑守池州值鄂渚受圍命池
州加浚築言者以其擾劾罷之後經赦叙官主管玉局
觀次山賀之有曰舊聞玉局之名良不輕畀兹葢銀符
之信可卜峻遷又曰直指衣繡允藉於威名曲突徙薪
竟無於恩澤皆切當而不塵腐李公囬啟有曰鑿斯池
築斯城類無具甚鍛乃戈峙乃榦尚竊遲之亦足以發
其意其後李公納次山之侄為婿大合樂以宴次山次
山謝之有曰大齊非偶肯從鄭國之婚小阮羞賢榮附
晉林之飲又曰孔雀屏芙蓉褥盛開李監之門闌鸕鷀
杓鸚鵡桮爛醉翰林之風月末云行行解纜擬朝飛南
浦之雲望望倚樓但夜看豐城之氣葢次山官於隆興
而李公居豐城此其所以為切也
　　范去非諸作
周國公主出降去非為趙廣微尚書進賀表有曰乾元
御極化爰始於修齊㢲索承華恩聿隆於選尚猗歟天
合允矣邦榮末云王姬肅雝婦道信内則之咸宜帝婿
貴重朝廷喜中興之僅見葢自南渡後累朝未有帝姬
出降故也
穆陵掩攢祔廟去非作表曰辨兆域之圖千巖競秀號
顧成之廟萬世不祧
馬觀文光祖為沿江制置使移築舒城賜名安慶府既
畢役詔馬公升秩以賞其勞去非為作賀啟曰某官負
大聲名立實事業經綸社稷為左右汝翼之臣表裏山
河識南北必争之地乃峙版榦盡闢草萊句極尊壯當
時震卿亦有作然不及此
去非賀曾仲實侍郎三除江西運使有曰某官元豐故
家端平諸老甘泉筆槖儼父子之後先緑野園林繫朝
廷之輕重穩熟流麗可愛也又賀李提舉與再任廣西
有曰綸綍疏榮節麾就熟青絲翠節又煩駰度於周原
羅帶碧篸喜見馬諳於舊路亦甚穩熟
段深父浚為婺州永康令被劾罷後叙復改正去非為
作啟謝廟堂有曰百里出宰不虞美錦之傷一氣轉鈞
遄賦緇衣之改又曰歸去來田將蕪自憐飛鳥之倦反
乎覆陂當復有同黄鵠之云俾得為元祐之全人所恃
有太平之宰相此作殊佳
包樞相恢嘗知平江府兼淮浙發運使奉詔行公田事
既告成得轉通議大夫去非為作謝表曰百畝畢公田
之事詔俾奉行十行賜方國之書恩叨遷轉造語穩熟
公田之行也賈師憲實主之雖曰省造楮以重國計然
當時行之極擾浙右震動包公以大儒奉風㫖大失士
望故其轉官也公論惜之
去非作文有極俊麗者如正旦賀揚州制帥有曰笑倚
闌干對平山之楊桞醉摩盾鼻賦后土之瓊花如賀總
領知郡有曰良二千石正奉揚於仁風連一萬艘矧方
生於春水如賀沿海制使有曰青陽左个帝始執圭滄
海東頭軍無𫝊箭自天介福與國同休某官筆槖侍臣
詩書元帥日升若木曉囬豹㦸之光雲近蓬萊煗動龍
旂之影如宴贛守陳吏部樂語有曰太微積星曰郎位
流光八境之間孤雲落日是長安飛詔九天而下如冬
至賀揚州帥以跨鶴之州對牽牛之度賀諸王以葭灰
對茅土皆的對也又賀郡守有曰杜陵廣厦大庇寒而
士歡顔叔度歌襦不禁火而民安作如賀揚州又曰軍
士歡呼盡醉瓊花之露文書憗暇笑尋楊栁之春如謝
諸士清明節餽有曰三桮藍尾方驚賜火之新一騎紅
塵遽辱兼金之寵皆洒然無塵俗氣
賈師憲自江上入相去非作賀啟有曰命珪相印瞻騎
火之西來羽扇綸巾賦大江之東去兩股各共一脉殊
精也賈後辭相位徑渡浙江歸紹興詔遣朝士中使宣
押入朝絡繹於道越二日復造闕詔以為平章事待以
成王尊事周公之禮去非作賀啟有曰居一二日上喜
蕭何之復來以億萬年王敬周公而勿替尤切當
　　歐聖弼所作
樞密包公道夫平生最疑周禮以為非聖哲之書遂著
書剖其非號曰周禮六官辨景定壬戌公與劉潛夫尚
書同侍讀緝熙殿潛夫奏之有詔宣取歐聖弼為作進
表雖所辨未當而表則極佳每恨失其藁今年壬辰歳
六月留旴因叩其子聲道再求得之
道在五經固昭華於軌範書稽六典敢妄肆於管蠡不
圖一得之愚仰徹四聰之聽臣竊謂孟子不盡信武成
之策宗元猶深疑月令之文矧兹設官分職之辭決非
垂世立教之本葢劉歆作以輔新室莫掩其奸謂周公
以之致太平恐乖其實惟唐宗誤以為聖作雖漢儒亦
識其隂謀宇文放此而疾顛安石行之而大壞儻果出
古者不刋之訓何至為後來取敗之階臣退揆䝉愚未
能渙釋耳提面命頗有得於父師口誦心維因黙㕘於
義例乃詳訂而為之辨欲深藏以淑其私顧惟積聞見
於丁年豈意禆覽觀於乙夜兹葢恭遇天生神聖日就
緝熙格物致知固已循於本末謹思明辨尤欲盡於精
微遂令螢爝之末光亦造蟬蜎之䆳宇臣夙裒臆説欣
際昌期學古訓而求多聞涓埃奚補藏書府以待能者
鉛槧為榮
故友范去非精工表奏謂余曰此表殊未易作而聖弼
作此極有手段馮虚駕空自成一片令人讀之心服去
非與聖弼交情不孚而當時公論如此
　　吳允文諸作
車趙范歐四賢之後又有吳允文浚最後出以文稱然
初年筆端傷於繁徳祐危急中陳與權當國與允文有
舊引之自沿江制司㕘議官登朝為秘書丞徙大常丞
兼檢詳度支又兼翰林權直有制草一帙視少作加進
極有可觀者是時賈時憲以太傅平章都督諸路軍馬
捍禦於太平州李尚書珏為都督府㕘贊軍事實從行
師進次於魯港大潰師憲奔揚州上章待罪詔降三官
罷為醴泉觀使陳為善合方直玉堂草制其戒詞有曰
膺戎狄懲荆舒朕無望周公之事率秦師雪殽恥爾尚
葢孟明之羞葢譏師憲每以周公自許也珏失勢翺翔
江上不敢歸朝詔赴行在奏事上章辭時為善已自禮
部侍郎超拜端明殿學士簽書樞密院以卒而允文兼
權直適當答詔遂草詞有曰師出以律否臧則為凶衆
散而歸進退必以道珏得詔殊不平而措辭精切可愛
也
初允文由臨安府學教授為國子監書庫官遷宗學諭
以言去踰年得監華州西嶽廟以啟謝諫官曾廣微淵
子有曰多男富壽請祝聖人之三萬事功名竊誦諫官
之四亦輕俊也允文舊所長者作賀體詩及長短句甚
精工其後殊諱言之臨安失守後福州建行朝允文奉
密詔舉義初建梱屬余作謝表起句曰天臨南面將恢
正統之山河地復西江重見中華之日月允文甚喜之
其後允文事不成為文丞相所殺余作哀文以弔之曰
人懷舊主捐軀興忠義之師天厭中朝縱敵負英雄之
志衆競非其晚節我獨諒於初心輒摛朋友之哀以慰
幽㝠之憤故江西制置招討使侍郎吳公禀資明鋭遭
世艱虞當樞密誅范瓊實㕘計畫適翰林乏陸贄遂掌
贊書俄拂衣從田里之歸忽游騎迫鄉邦之陷社稷實
不血食深哀傾覆之何辜宗廟盡為黍離每念播遷而
隕涕既出危城之馺馺長懷故國之茫茫㑹飛龍重建
於行朝而繫雁鼎來於密詔慟哭拜命忼慨起兵闗中
遺民喜見孔明之奮山東羣盜悉歸宗澤之招既雲合
而風從宜乾旋而坤轉云云
　　拾遺
景定癸亥冬至節次山為運司進皇太子賀箋有曰聖
心觀復驗初盡之震庚卦氣守中迓循環之乾甲葢次
年即甲子見得是亥年賀震宫冬至也其賀皇帝表有
曰壁中軫中宻察乾文之運天大地大益昭王道之尊
次山得知撫州實建昌鄰郡且顔魯公補處也徳祐乙
亥二月到任時風塵震鄰矣次山屬余作謝表及謝廟
堂啟極蒙賞音亂離失其藁僅追記數語零落無完篇
啟語有曰維撫名城實旴鄰壤鬰山川其信美儼桑梓
之相望當承平時尚可咤還鄉之繡今艱難世豈復吟
凝寢之香亟馳單車來入危壘烽燧正當於孔道氈裘
已迫於郊圻鳴於地舞於樓狡謀頗測鍛乃戈厲乃刃
忠力自持緩則蘇民瘼而䕶本根急則守臣節而死城
郭天子命我葢將謹下國之扞防太守謂誰終恐誤上
台之推擇兹葢恭遇大丞相身繫中華之脉忠格列聖
之靈方苻堅傾國而來朝野大震及忠定守京而後宗
廟再安云云結語云魯公嘗為刺史緬想遺忠藝祖親
戒藩侯恭承大訓
制置使加職名因任次山屬余作賀語有曰尊俎折衝
呈赤雲之勝氣江山如畫照黄紙之除書次山稱其穩
熟又記次山為江西運司判官時丁圭叟應奎以省元
為國子録因上書論宦者誤國致冦理宗怒其切直罷
之出為江西運司榦官與次山實同幕職也次山屬余
通啟曰叩閽言事聳聞葢世之清名贊幕同僚將挹出
塵之雅致試共論於心事殆慰滿於平生某官南省魁
儒東都節士忠義耿耿與日月以争光議論堂堂忤雷
霆而不懼頃妖狐之馮社引塞馬之飲江通國震驚在
廷喑黙公獨憤甚請劍以斷佞臣士皆奮然折箠而笞
羌帥使微片言以㧞巨蠧則雖百戰而無成功閹豎動
容覺朝班之增愧月支奪氣知中國之有人身雖屈於
一時名已加於九鼎姑贊皇華驅馳之畫遄歸赤墀供
奉之班與天子争是非恢宏事業為人材别邪正充擴
初心其如爵位之光榮是特名教之餘緒某一官塵土
十載山林痛飲而讀離騷永慨先人之忠憤研朱而㸃
周易欲窺往聖之精微分終老於田廬誤見知於臺府
强加辟置俾佐諏詢亦欣逢於偉人遂獲聨於王事老
韓同𫝊慙俎豆於諸公李杜齊名尚丹青於信史次山
覽之嘉歎曰此乃以散文為四六者正是片段議論非
若世俗抽黄對白而血脉不貫者也嗚呼知我如此可
謂具眼矣予嘗與次山言不論古文時文詩章四六但
凡下筆鑄辭便當以風骨為主若文字有骨氣雖精采
差減正亦自佳次山大喜此論
　
　
　
　
　
　
　隠居通議卷二十二
欽定四庫全書
　隠居通議卷二十三
　　　　　　　　　　　　　元　劉壎　撰
　駢儷三
　　聶侍郎上梁文
聶善之侍郎子述建昌人也少與曾文莊公漸同讀書
於麻姑山刻苦肄習俱成大名文莊公赴紹熙廷對光
宗擢為苐二人仕至工部侍郎卒於位年纔四十二聶
公亦擢世科踐敭中外歴都司至法從為四川制帥因
張福之亂罷歸里晚年以宣奉大夫守贛川列爵至衛
郡公富貴壽康當時同郡無匹之者嘗自作上梁文數
篇文采可觀偶得故本謾録於此
寶慶三年公在贛重建鬱孤臺上梁文云千騎居上頭
節鎮素雄於昭信八境見圖畫臺觀尤盛於鬱孤踞龜
首之穹嶐映虎城之突兀崆峒對聳章貢交流自宇宙
便有此山至東坡而增重與風月之無盡藏壓西江而
獨尊騷人墨客相繼吟哦車轍馬跡争先登覽然而年
侵屋老基圮棟欹雖天造之絶竒奈人事之弗稱儻匪
具胸中之丘壑安能領物外之雲烟使君於此不凡老
子之興不淺故須出手以遂改圖從太守而游行繼醉
翁亭之集後天下而樂竊愧岳陽樓之碑兹舉脩梁盍
陳韻語伏願上梁之後一城和氣千里樂郊細民歌舞
於春臺寒士歡欣於夏屋四并紀盛頻繁北海之開尊
衆樂與同雜沓西園之飛葢文風丕變戎索允安
嘉定間公創新居上梁文云陳元龍卧百尺樓夙負功
名之志揚子雲有一區宅晚安寂寞之圖盡收湖海之
豪歸逐桑榆之煗定齋主人遭逢過分出處隨縁五更
三㸃而入朝久厭承明之直八千餘里而溯峽敢辭蜀
道之難初心欲濟於艱虞何意適丁於變故頭頭顯著
步步危機病身空想於狐丘全家幾陷於虎口造物獨
憐其忠赤上恩乃許以生還安行大地之風波只伏通
天之肺腑陳力就列不能者止投閒置散乃分之宜歸
去來兮只欲安身於容膝聊復爾耳可能無地以曬褌
旋作鷦鷯巢林之謀庶同燕雀賀厦之喜棲圖書以娛
老景藝花木以印歳寒滅匃奴何以家為須還好手營
莵裘吾將請老寧復遐心聊題六偉之詞以資一笑之
噱伏願身心安泰骨肉康寧肻堂收教子之功含飴遂
弄孫之樂良辰美景邂逅四并樂歳豐年均沾一飽游
山之脚力常健對客之酒量日増鬼神訶禁不祥門戸
興起未艾
又作東宅上梁文云結廬南向甘歸隠於莵裘規地東
榮更詒謀於燕翼為乃翁行樂之所作諸兒棲息之區
若箇圓成吾事滿足定齋主人不才宜棄未老得閒萬
兵立帳而里吏繞前曽作元龍之夢一水䕶田而兩山
排闥每羡野人之居天施斥去之恩神相歸來之福一
枝定卜百指具宜尚恨無燕坐以接親朋無隲地以種
花木規模㤲㤲祇可為奉禮太祝之㕔童穉駸駸便當
得㕘軍新婦之配載謀新築庶可奠居聚國族於斯何
須輪奐定男位乎外靡限籓籬往來可當行窩褊迫難
論别墅展名畫於四壁列怪石於兩廂暴法帖則多漫
字之碑蓄古琴則學無絃之譜有客吃常堂之飯無事
讀來世之書只爾便了吾生捨此寧復多事婆娑正坐
君輩敢懷責子之心辛勤有此屋廬肻㤀束書之力聊
題韻語以相工歌伏願心地清寧脚跟强健飽飯安眠
而日日村歌社鼔以年年老景團欒曰富貴而與飲食
阿奴蹌踉無灾難而至公卿子舍發祥孫枝衍慶下澤
車欵段馬到處閒嬉赤脚婢長鬚奴勿來相惱鬼無闞
室人盡遜耕
又作歳寒堂上梁文云結廬在人境幸逃火刼之災藝
木印歳寒添剏草菴之景聊取後凋之意以為晚對之
宜定齋主人勇退急流願為老圃飽嘗世味掩鼻腐䑕
之場識破幻塵留眼歸鴻之外頃回禄之為變幸靈光
之偶存東里西鄰無復棟甍之接南貧北富率為瓦礫
之場擴地得十畝之餘誅茅開三徑之所夭桃曼李祇
得意於春風蒼檜緑筠願定交於晚節荼梅擢秀於雪
裏橘柚垂實於霜前凡此同盟之人允謂㤀年之友十
年之計種以木培植成隂一日不可無此君彈壓俗氣
修梁載舉韻語前陳伏願飽飯長閒挂冠得請胸中丘
壑具山髙水長之風筆下波瀾得霜降水涸之妙因孤
竹君而識玉版老約赤松子而交黄石公徧㕘柏樹之
禪頻醉梅花之夢淡交莫逆俗客不來共園公而睹玉
塵相將橘隠㑹麻姑而劈麐脯重説桑田
又創一樓其上榜以水月觀其下榜以逍遥游混融二
教㑹作一家其上梁文云神仙好樓居聊欲逍遥於物
外水月通禪觀又將證悟於胸中合心迹於雙清融道
釋於一致定齋主人在家羽士有髪衲僧跳出呶籃始
覺昨非而今是愛穿翻韤肻教人重而已輕手持種樹
之書身抱灌園之甕無復萬間廣厦庇寒士之歡顔且
圖百尺髙樓斂少年之豪氣不為行藏而獨倚將隨深
淺以見機玉京十二闌干分明可到金地三千世界倏
忽見前箇中落成吾生願足暫停工斲齊聽相歌伏願
境静長春人閒不老凥輪神馬徧從塵外遨遊心印法
燈盡向眼前了徹知有之非無無之非有悟空即是色
色即是空挽浮丘袂拍洪厓肩相與共游方之内遭臨
濟喝吃徳山棓孰如㕘不語之禪縱未能白日升仙也
終解立地成佛
嘉熙庚子歳公於旴城景徳寺門創一傑閣傃五百羅
漢像於其中作上梁文云五百尊石橋大士化身久駐
於浄方三千年刼火彌天餘燼未還於舊觀花甲已經
於十稔檀那莫辨於衆縁水到渠成山鳴谷應定齋老
人來佛果位見宰官身久厭塵縁求出世法無我相無
人相天開方便之門學小乘學大乘願求解脱之路不
憚有為之功徳要成無上之因縁阿堵物聚少成多運
斤手將勤補拙采山而木客泣伐石而土丁愁伻圖告
成卜筮協吉開法筵看第一義從浄土入不二門輪奐
九霄龍象為之歡喜翬飛萬瓦燕雀賀其崇成於以祝
當今皇帝之壽齡於以鎮南贍部州之世界聊題六律
以相百工伏願佛日光明僧寶堅固為一大事續如來
無盡之燈於萬斯年增主上在躬之厯病居士消身口
意之業善知識結去來今之因阿闍黎朝朝去應縁道
場小沙彌箇箇作承家法嗣風調雨順從今都是大有
年貫朽粟陳到處盡成極樂國䕶持刼運鎮壓衺魔
公有文十卷號定齋集其孫淮西運使世堅刋本濡須
此其集中之一也他作多可觀然其仕宦所至頗乏廉
稱其帥蜀也歸裝滿載由是田宅浸廣寶玩充牣屢為
臺簡所攻故公論以此少之
　　馮初心諸作
馮景説夢得南劍人自號初心由進士入官歴知連山
縣通判建昌軍開慶乙未賈師憲以樞密便宣撫京湖
辟為幹辨公事以箋表受知師憲入相力㧞擢登朝歴
清顯掌内外制與後村劉潛夫相繼代言景説晚進名
望在劉公下然劉公文章宿老為工部尚書僅得兼直
學士院而師憲擢景説乃至真拜翰林學士知制誥時
論以為不公葢景定間也景説有初心玉堂集十六卷
掖垣集三十卷板行於時嘗見西園傅公謂余曰頃於
矩齋曽公館中見几間有初心二集謾啟卷觀其一二
全不成文章因擿去不復觀余竊駭傅公之言以為師
憲固不學無術之相然朝廷擢一詞臣發帝之制海内
具瞻縱非竒材亦何至如傅公所言哉即欲求其藁證
驗不可得也歳在甲申乃始從曾九華假馮集熟觀見
其所作嚴重縝宻事辭飽滿亦可謂平正之文所病者
層砌堆疊而乏疏暢活動之工比之後村天材宏縱雄
渾超卓則誠有不及而謂其全不成文擿置弗視則傅
公之言眇之過甚葢傅公老儒交游後村梅亭諸公景
説晩進固宜其俛視之然文章繩尺自有定論未容以
輩行先後望風輕訾此吾所以欲為平心之論也余編
中華黼藻集已悉取初心集之佳者具在而猶有警聨
可稱者輙列於此賈師憲進書加恩制詞有云恭惟茂
陵越我穆考前聖後聖一也㑹之有元大事小事書之
俟而不惑坦然示以軌範煥乎其有文章商頌十二篇
兹葢得於考父武成二三策實見取於孟軻今余宣乃
重光成於五載日月所照罔不尊親天地之間而大豐
美壹是謨烈之佑後亦惟朝夕以輔台予所謂嚴宻飽
滿而欠疏暢活動者於此可見矣葉鎮之夢鼎免右丞
相依前少保授觀文殿大學士判福州福建安撫大使
制詞有曰東海記夜衣之往同州副渭獵之求曰俞汝
諧爰置諸右未殫逺業遽動遐心惟三少一請得謝故
事以為非大夫七十致事有徳則勿聽引年何謂抗疏
不移胡寧忍予是自棄朕顧上下之交其志同也而君
臣之義如何廢之既難反於留行是用華其去位賈師
憲明堂加恩制有曰右我穆考格于皇天謨興唐虞以
俟聖人不惑功見河洛號為天運重開今也犧尊在西
匏竹在下侑於宗祖交於神祇維朕屬屬如弗勝勿勿
乎欲饗粢盛秬鬯爾乃將至治之馨衡紞紘綖爾乃著
孔容之側來馬游乎閶闔畢寮從乎崑崙肸蠁豐融帝
五位之時序洗濯鏟鋏民四方之太和以予敬休得師
殖禮率有功而不伐將無官之可酬安南國王該郊祀
加恩制有曰服領自治之雖殊周疆之索土宇爾厚矣
俾服漢官之儀又曰維天於穆賜朕宏休孝通神明薄
四海而皆準南暨聲教綏萬福以攸同陳昉除史官誥
詞有曰君子多識前言往行具有典刑聖人所修舊史
遺文尚求㫖趣包恢除端明殿學士簽書樞密院事誥
詞曰春秋王者無外首明一統之經天下大老來歸實
重五經之本渙敭明命孚驗羣工具官包某學積於原
而心彌充智酬於變而力彌裕教於齊國本伏生口授
之書儀我漢庭皆申生力行之對永肩一節逮事兩朝
外而雲雷之經綸内而日月之獻納所至可紀非道不
陳頃往聘者久之乃覽輝而至止爾惟訓克邁乃訓緝
熙典學之功朕儀刑有徳惟刑敷繹咸中之慶斯今圖
小毖之助屬采薇之勤於稽仁皇有若臣拯曾以方嚴
之操而陪宥宻之聨尚有典刑矧乃書考四十必攀軌
轍寘諸執政二三書殿穹班武經大筆以増西府之重
以成南方之强噫敷前人命不忘大功葢欲圖敉寧之
事今冲子嗣無遺壽耉尚思稽勤恤之謀克贊廟謨丕
昭成效馬光祖自建康除㕘政有曰黄旗紫葢千載南
方之强大纛髙牙三命北門之管又曰賢者時人耳目
尚見老成執政猶吾股肱式和鬷假姚希得除資政學
士有曰大學東㕔典故西㕔曾柬知於先帝華至蔑席
文貝底席實協贊於冲人江萬里知太平州有曰朕綜
核名實統輯黎元數下恩澤詔書誰與領此親見郡國
守相問所以然又曰不逺帝城尚冀京師之福雖在外
服毋忘王室之心嘉與含生之民共由太平坦蕩之路
吳堅兵部尚書誥有曰王覲為可思見春宫之端寮氏
功曰庸峻陟夏官之常伯洪天錫顯文閣待制帥潭州
有曰承明勞侍從勇辭加璧之招岳牧用詞人特重分
符之寄莫如南紀用張中軍又曰翽翽亦集爰止已半
老儒咄咄不相助耶獨一選士黄萬石殿中侍御史誥
有曰遹駿殿中無雙之稱勿替法筵第一之義萬古在
前億世在後惟名節之不磨羣枉俱閉衆正俱開尚邦
家之有賴章鑑遺表贈官有曰某蚤服官常晚登禁從
清要之路老成尚想於典刑黄散之班俛仰已成為陳
迹反吾初服懷吾里居何蒹葭之凄凄曰龍蛇之起起
惟是窀穸能不䀌傷鄧坰贈光禄大夫誥曰窮化盡數
忽擥於遺占隠卒崇終宜優於愍典某履行謙毖涖政
廉平有此典刑曾不當於吾世居然夢幻遽已隔於重
泉能不䀌傷可無寵異昔貢禹守經據古山濤舍政自
髙皆以老成而拜光禄大夫年彌髙而徳彌邵通國賢
之生也榮而死也哀闔棺定矣其追美躅以賁寵章文
及翁除尚書郎官行詞有曰圓精垂象大微著乎積宿
天臺帥屬武銓劇於列部非夫標清海岱津平水鏡則
孰能舉用資其甄明薄最倚之詳緻者矣此葢用六朝
之體亦一格也南郊鹵簿使包恢加恩誥有曰詔招揺
鉤陳使當兵流星旄而燭電令望舒飛㢘使奔屬雜瑶
象以駕龍紛其葳㽔靡不胖飾參旗來清晝之捷斗衡
揭中宵之符琄玉和鳴芸珠絢耀賈似道曾祖母贈魏
國夫人誥有曰肇稱殷禮咸秩無文時維曾孫之助為
歌魏風曰大而婉世比小君之封賈涉封魏王有曰朕
肇稱殷薦穆卜夏正天子相維辟公假哉皇考乃父厥
有成績紀於太常賈似道生母胡氏加封有曰母以子
貴書特書而屢書君為臣綱老吾老而及老知寶慶府
麋􁤈被監司按發降官誥詞曰邵陽我先皇帝潛龍之
邦嘗選用能太守以爾父(闕/)為嘉定直臣爾弟弇亦近
世辨吏咨爾往牧亢其家聲乃使部使者得以數其過
於朕前朕固憮然於此矣削官二列遲爾惟艾
以上皆馮集中語禀經酌雅極有本原初不為謬其短
處在砌疊全句以求典實之工不知全句太多反傷重
滯而無神化之妙作四六自有法度不用全句固不可
純用全句亦不可馮其未知之歟若意脈沈厚風骨蒼
勁雖不用古人語而自作議論辭意俱到尤為超絶近
世惟陸放翁深得此體故其表啟獨步一時惜乎其不
大用也使之當制必能黼黻皇猷以名百世其後惟後
村劉潛夫力學陸體故代言之作應用之文皆非時輩
能及楊誠齋表箋亦自超出翰墨畦徑可諷而誦然病
於大竒遂至刻露曽不如陸之深沈渾厚也嘗紀戊午
己未間景説倅貳旴江時通𢎞齋包公啟有曰其在暗
室屋漏洞洞屬屬如交神明凡為天下國家磊磊落落
若行日月又曰九分君實兒童皆誦其名一箇包家鬼
神亦落其膽又通陳右司啟結句有曰春風坐了三箇
月願自進於明道之門黄昏一洗十年腸殆庶幾乎後
山之學自初學觀之亦可謂工矣其如累句之太多何
　　鄧季顒所作
臨川鄧季顒林號謙谷冨有文采嘗以翰墨見賞於諸
公間開慶己未陳華父元桂出守臨江以鄉里故約季
顒與俱凡文墨皆屬焉㑹鄂渚逗渡江右俱警江西制
置副使徐有功敏子駐臨江華父大合樂以饗之季顒
為作樂語甚佳有曰持節督官軍次碧嶂清江之列負
弩迎使者瞻碧油紅斾之輝云云某官通身是膽滿腹
皆神三十年前為周造士進士一萬里外識漢䕶軍將
軍云云結語云幸有陳平六出計可與相謀吾知徐公
百不憂何妨徑醉試築急摻以動殺聲此數語竒氣拂
拂真俊才也口號有曰平生朋友叔知我天下英雄操
與君亦自佳句惜省記不全耳其後臨江破有功遁華
父堅守死節理皇哀其忠贈官立廟澤及二子貶有功
於封州季顒逃免後擢進士第客淮帥李祥甫庭之舘
中仕至京官後為江西提刑黄東鄉震所劾仕不大顯
識者惜之
　
　
　
　隠居通議卷二十三
欽定四庫全書
　隱居通議卷二十四
　　　　　　　　　　　　　元　劉壎　撰
　經史一
　　姚崇言十事
唐𤣥宗初即位召申州刺史姚崇欲以為相崇至帝方
獵渭濱即召見帝曰公知獵乎對曰少所習也帝説與
俱馳逐緩速如㫖既罷乃咨天下事曰卿宜遂相朕崇
知帝大度銳於治乃先設事以堅帝意即佯不對帝恠
之崇因跪奏臣願以十事聞陛下度不可行臣敢辭此
一節先儒議之謂姚崇先設十事要君失人臣體愚以
為崇所陳十事皆闗係國家大政初無私意君臣交際
之初以誠要約他日各踐其言克全始終豈非美事又
何失體之有今觀崇所奏十事曰垂拱以來以峻法繩
下臣願政先仁恕可乎朝廷覆師青海未有牽復之悔
臣願不幸邊功可乎比來壬佞冒觸憲網皆得寵自解
臣願法行自近可乎后氏臨朝喉舌之任出閹人之口
臣願宦豎不敢任政可乎戚里貢獻自媚於上公卿方
鎮寖亦為之臣願租賦外一絶之可乎外戚貴主更相
用事班序荒雜臣請戚屬不任臺省可乎先朝䙝狎大
臣虧君臣之嚴臣願陛下接之以禮可乎燕欽融韋月
將以忠被罪自是諍臣沮折臣願羣臣皆得批逆鱗犯忌
諱可乎武后造福光寺上皇造金􁦆玉真二觀費百鉅
萬臣請絶道佛營造可乎漢以禄莽閻梁亂天下國家
為甚臣願推此鑒戒為萬世法可乎帝曰朕能行之崇
乃謝翌日拜相封梁國公遷紫微令如上十事皆闗係
國體君德之大者真宰相之言使𤣥宗始終信用何至
啟播遷之禍耶非特當時行之有益雖後世明主謹此
十事亦足致治而以要君議崇迂矣
　　張良言八事
史載漢三秊項羽急圍漢王滎陽漢王恐憂與酈食其
謀撓楚權食其曰昔湯伐桀封其後於杞武王伐紂封
其後於宋今秦失德棄義侵伐諸侯社稷滅六國後使無
立錐之地陛下誠能復立六國後世畢已受印此其君臣
百姓必皆戴陛下之德莫不嚮風慕義願為臣妾德義已
行陛下南嚮稱霸楚必歛袵而朝漢王曰善趣刻印先生
因行佩之食其未行張良從外來謁王方食曰子房前客
有為我計撓楚權者具以酈生語告子房曰何如良曰誰
為陛下畫此計者陛下事去矣漢王曰何哉張良對曰臣
請借前箸為大王籌之曰昔湯伐桀而封其後於杞者度
能制桀之死命也今陛下能制項籍之死命乎曰未能也其
不可一也武王伐紂封其後於宋者度能得紂之頭也今陛
下能項籍之頭乎曰未能也其不可二也武王入殷表商容
之閭釋箕子之囚封比干之墓今陛下能封聖人之墓表賢
者之閭式智者之門乎曰未能也其不可三也發鉅橋之粟
散鹿臺之錢以賜貧困今陛下能散府庫以賜貧窮乎曰未
能也其不可四矣殷事已畢偃革為軒倒置干戈覆以虎皮
以示天下不復用今陛下能偃武修文不復用兵乎曰未
能也其不可五矣休馬華山之陽示以無所為今陛下
能休馬無所用乎曰未能也其不可六矣放牛桃林之
隂以示不復輸積今陛下能放牛不復輸積乎曰未能
也其不可七矣且天下游士離親戚棄墳墓去故舊從
陛下游者徒欲日夜望咫尺之地今復六國立韓魏燕
趙齊楚之後天下游士各歸事其主從其親戚反其故
舊墳墓陛下孰與取天下乎其不可八矣且夫楚唯無
疆六國立者復撓而從之陛下焉得而臣之誠用客之
謀陛下事去矣漢王輟食吐哺罵曰豎儒㡬敗而公事
令趣銷印此一事世論皆推良善籌䇿以愚叅詳其事
有難盡信者且八事之中多漢王所能行如表閭封墓
發粟散財寛仁大度之主所優為而謂之不能何也偃
革倒戈歸馬放牛乃滅殷以後事今楚漢相持正是兵
鋒之交而言及此曽不顧其為迂何也其必不可能者
惟有制籍之命得籍之頭而其必不可易之論則六國
立游士各歸事其主此合於理無可疑者餘未敢盡信
也聽言之道當以事觀史亦豈盡實録乎○史載髙帝
崩陳平自樊噲軍馳至宫哭甚哀因奏事喪前吕太后
哀之曰君勞出休矣平畏䜛之就因固請得宿衞中太
后乃以為郎中令曰傅教孝惠按是時惠帝甫即位安
得有謚今吕后稱孝惠即見史之謬誤也左傳云陳桓
公有寵於王正類此○魯仲連傳載魏新垣衍説趙王
曰秦欲求為帝趙誠發使尊秦昭王為帝秦必喜且是
時昭王在位正謀稱帝豈得有諡乎吾故曰史非盡實
録也古書患不攷究爾若著意采索折之以理其間可
議者何限
　　宇宙快事
周瑜蹙曹操謝𤣥走苻堅唐莊宗破夾寨周世宗捷髙
平皆能以亡為存以危為安以敗為勝竒偉英特照耀
千古讀史至此令人意氣飛動宇宙問一大快事也嘗
欲合此數事類編名之曰古今快意集時一覧觀足激
懦志其次如韓信破齊趙光武破尋邑劉裕北伐郭子
儀見虜王晏球敗契丹凡以弱勝强出人意表者皆可
附見
　　事㑹無終極
曹氏父子方謀簒漢不知司馬懿父子已在其側葢事
會之無終極如此
　　昭烈霸業
漢昭烈能不忘劉表而不能不背劉璋此一事未免為
盛德之累故坡翁詩曰先主反劉璋兵意頗不義孔明
古豪傑何乃為此事璋無得罪於蜀民其亡有足哀者
故昭烈之取之也亦遲回不忍及迫於羣言然後圖之
亦可見天理之在人心矣璋之失在知人不明聽言不
審法正張松能謀而不用黄泉王累劉巴善諫而不聽
嚴顔盡忠而不使其亡宜矣孔明王佐之才至此乃狥
詐力者亦以昭烈奔走狼狽無地駐足急欲求止泊處
故為此舉爾葢昭烈霸業至此而後定
　　漢唐弱主伸法
漢唐末造多弱主不足稱然如和帝之誅竇憲代宗之
誅元載徳宗之貶常衮一時快事殊起人意有英主所
不能為者未易以弱主少之也憲之誅於當時尤難
　　生人婦
髙宗皇帝嘗閱奏案有生人婦三字顧問輔臣時湯思
退以博學宏詞科進為宰相因對曰生人婦出三國志
杜畿𫝊上歎其博記今觀陳壽魏志杜畿𫝊不載正𫝊
乃裴注中所載魏略曰初畿在郡(魏武帝擢畿/為河東太守)被書録
寡婦是時他郡或有己自相配嫁依書皆録奪啼哭道
路畿但取寡者故所送少及趙儼代畿而所送多文帝
問畿前君所送少今何多也畿對曰臣前所録皆亡者
妻今儼送生人婦也帝及左右顧而失色
　　先主德量
陳壽評蜀先主曰先主𢎞毅寛厚知人待士葢有髙祖
之風英雄之器焉及其舉國託孤於諸葛亮而心神無
貳誠君臣之至公古今之盛軌也機權幹略不逮魏武
是以基宇亦狹然折而不撓終不為下者抑揆彼之量
必不容己非惟競利且以避害云此評殊公足以盡昭
烈之平生
　　武侯惜赦
華陽國志曰諸葛亮為丞相時有言公惜赦者亮答曰
治世以大徳不以小惠故匡衡吳漢不願為赦先帝亦
言吾周旋陳元方鄭康成間毎見啟告治亂之道悉矣
曽不語赦也若劉景升李玉父子嵗嵗赦宥何益於治
此數語甚偉非惟可見先主君臣論治之懿亦因是知
先主與元方康成周旋固有得於儒者之論豈止專於
武畧而已哉
　　北地王守節
譙周勸後主降鄧艾北地王諶怒曰若理窮力屈禍敗
必及便當父子君臣背城一戰同死社稷以見先帝可
也後主不納遂送璽綬是日諶哭於昭烈之廟先殺妻
子而後自殺左右無不為涕泣者禪既降魏司馬師與
之宴爲作故蜀技旁人皆感愴而禪喜笑自若師謂賈
充曰人之無情乃可至於是乎雖使諸葛在不能輔之
乆全而况姜維耶充曰不如是殿下何由并之他日師
問禪曰頗思蜀否禪曰此間樂不思蜀也郤正聞之求
見禪曰若王後問宜泣而答曰先人墳墓逺在隴蜀乃
心西悲無日不思因閉其目㑹王復問對如前王曰何
乃似郤正語邪禪驚視曰誠如尊命左右大笑以上出
漢晉春秋嗚呼若諶者可謂忠臣孝子死社稷者矣禪
之庸如此何足負荷人言劉景升兒子豚犬以禪方琮
抑又甚焉誰謂𤣥徳英雄而生子乃若是哉譙周逆賊
千古共憤之
　　武侯子孫忠節
諸葛亮嘗自表後主曰成都有桑八百株田十五頃子
弟衣食自有餘饒至於臣在外任無别調度隨身衣食
悉仰於官不别治生以長尺寸若臣死之日不使内有
餘帛外有贏財以負陛下及卒如其言嗚呼讀孔明此
表可謂不負人主矣彼胡椒八百斛者宜其遺臭萬世
也亮子瞻字思逺景耀六年鄧艾伐蜀瞻督諸軍至涪
拒艾前鋒破退駐緜竹艾遺書誘瞻曰若降者必表為
琅邪王瞻大怒斬艾使遂戰大敗臨陣死時年三十七
瞻子尚歎曰父子荷國重恩不早斬黄皓以致傾敗用
生何為乃馳赴魏軍而死武侯有子有孫如此此所以
為武侯歟
　　通鑑帝魏綱目黜魏
司馬文正公作通鑑於三國帝魏而以呉蜀附之世病
其非然其説非始於司馬公也朱文公作綱目則黜魏
而直以昭烈上繼獻帝世許其正然其説非始於文公
也按陳壽在蜀仕屢見黜父又為諸葛武侯所髠實於
劉氏有私憾其著三國志故以魏為帝而指漢曰蜀遂
與孫氏俱謂之主通鑑帝魏因壽史爾然夀死未㡬習
鑿齒作漢晉春秋起漢光武終晉愍帝以蜀為正以魏
為簒謂漢亡僅一二年則已為晉炎興之名天實命之
(晉武帝名炎而/後主年號也)其書五十四卷徒見於唐藝文志及宋
朝太平御覽之目逮仁宗時修崇文總目其書已逸惟
晉史載所著論千三百餘言大㫖昭然唐劉知㡬史通
云備王道則曹逆而劉順宋朝歐陽公論正統主於帝
魏其賔客章望之著明統論非之見於國史南渡後張
寧公栻作經世紀季直以先主上繼獻帝為漢而附魏
呉於下方綱目黜魏因此諸説爾壽曲筆以報父仇卑
蜀特甚凡當時祫祭髙帝以下昭穆制度皆略弗書慶
元間有廬陵士人蕭常潛心史學謂古以班固史為漢
書范曄史為後漢書乃起昭烈帝章武元年辛丑盡少
帝炎興元年癸未為續後漢書帝紀年表各二卷列𫝊
十八卷吳載記十一卷魏載記九卷既正其名復擇著
文之善者并書之别為音義四卷論者謂常著此書殊
善惜乎夀疏略於前使常不得追記當時英賢憲章以
備見一代之制云
　　周恭帝禪位詔
五代開皇紀載恭帝禪位詔與宋朝太祖實録所載無
一字同殆史官改易元本乃知盡信書不如無書
　　南唐諸臣死節
南唐三主烈祖元宗後主本紀三卷列傳自宋齊丘至
髙麗十五卷通十有八卷不著作者氏名然考叙論有
曰政和中先君會稽公為淮西常平使者又曰乾道淳
熈間予游蜀在成都則疑出於放翁陸氏筆也葢陸農
師佃曽宦淮西而乾淳間放翁以石湖范公辟為成都
府通判是以疑之南唐偏方狹境政體柔弱故其書亦
淺蹙無以激發人英特壯偉之氣獨其四十年間忠臣
節士相望死國如我祖忠肅公以守壽春死孟堅以力
戰福州死張彦卿以力守楚州死張雄父子八人以力
戰溧水死孫忌以奉使不屈死潘佑以直諌不阿死廖
居素以直諌不聽朝服赴井死李延鄒以不草降表死
陳裔以不肻降附死胡則以力守江州死俱表表汗青
照耀千古而其可恨者則以小國短世不得如張睢陽
顔平原大顯於世爾書有徐鍇傳而無徐鉉傳不可曉
其間有欠釐正修潤處暇日尚盡心焉
　　黄石公素書
前漢書載張良嘗間從容步游下邳圯上遇一老父後
五日夜半出一編書曰讀是則為王者師後十年興十
三年孺子見濟北穀城山下黄石即我也後十三嵗良
從漢髙帝過濟北果得穀城山下黄石取而寶祠之用
是書佐髙帝取天下此說近於恠誕知道君子所不信
然良之事業卓冠一代非凡人所能及或者其有所受
之也世多指兵書三略為黄石公所𫝊之書宋張商英
曰非也晉亂有盜發子房塜於玉枕中獲此書六篇凡
一千三百三十六言上有秘戒不許妄傳世所謂素書
是也或又謂素書之㫖即老子道徳仁義禮之說實與
道徳經相表裏近得其書讀之其意雖祖老子其文殊
不古雅故不復録而姑載其六篇之名云原始章第一
正道章第二本德忠道章第三求人之志章第四遵義
章第五安履章第六六篇之中多言修身治國用人之
道而不及於兵似與兵法之說不合
　　忠肅劉公死節
南唐書載我祖忠肅公仁贍死節甚著與五代史合而
叙論乃曰乾道淳熈之間予㳺蜀在成都見梓橦令金
君所藏周世宗除仁贍天平軍節度使告身白紙書墨
色印文皆如新金君言仁贍獨一裔孫賣藥新安市客
死無後故得之又曰以仁贍之忠天報之宜何如而其
後於今遂絶天理之難知如此可悲也夫予閱南唐書
至此喟然嘆曰誤矣按忠肅公既死節諸子中有一子
諱讚者周世宗録以為懐州刺史刺史生工曹諱希逖
始來南豐葬九陂耆牛頭坑工曹生昇州通判二府君
諱昭葬望市嶺側冷水坑尾墳墓至今存也通判生江
樓居士八府君諱元載至予為七世孫譜系俱存然則
謂之無後可乎孟子曰盡信書不如無書葢紀載之難
如此抑忠臣義士捐軀死國自以己分當然豈計後福
者當是時周世宗親征臨城為公所扼多致喪失公寧
保後日之不屠城舉室必盡戮寧復有後之可覬其幸
而不絶者偶然耳臣子固自盡其心而天亦何心臯陶
庭堅之不祀鄧伯道之無兒報應之理安有定論(陸放/翁老)
(學菴筆記言親見節使告身在/金宰處則叙論者即放翁也)
　　稷契
世以稷契並稱按后稷乃舜時官名棄為之契則臣名
也為司徒之官並稱不類
　　揚雄傳
班孟堅作揚雄𫝊傳末數語抑揚有味而讀者毎忽焉
王莽時劉歆甄豐皆為上公莽既以符命自立即位之
後欲絶其原以神前事而豐子尋歆子棻復獻之莽誅
豐父子投棻四裔辭所連及便收不請時雄校書天禄
閣上(天禄辟邪/二石獸也)治獄使者來欲收雄雄恐不能自免乃
從閣上自投下㡬死莽聞之曰雄素不與事何故在此
間請問其故迺劉棻嘗從雄學作竒字雄不知情有詔
勿問以病免復召為大夫家素貧嗜酒人希至其門時
有好事者載酒肴從游學而鉅鹿侯芭嘗從雄居受其
太𤣥法言焉劉歆亦嘗觀之謂雄曰空自苦今學者有
禄利尚不明易又如𤣥何吾恐後人用覆醬瓿也雄笑
而不應年七十一卒侯芭為起墳喪之三年嚴乆聞雄
死謂桓譚曰子嘗稱揚雄書豈能傳於後世乎譚曰必
傳顧君與譚不及見也凡人賤近而貴逺親見揚子雲
禄位容貌不能動人故輕其書今揚子之書文義至深
而論不詭於聖人若使遭遇時君更閱賢智為所稱善
則必度越諸子矣諸儒或譏雄非聖人而作經猶春秋
呉楚之君僭號稱王葢誅絶之罪也自雄之沒至今四
十餘年其法言大行而𤣥終不顯然篇籍俱存以上皆
班語詳傳首言雄少好學不為章句訓詁通而已博覽
無所不見黙而好深沉之思非聖哲之書不好也又曰
用心於内不求於外觀此則揚之學豈尋常文墨士哉
至傳末之辭乃如此則其學亦未足取重當時矣予昔
嘗觀太𤣥經雖曰準易何敢望易象山先生謂其乖錯
隂陽必有所見而云子雲之揚從手不從木今漢書或
作木易非是近世建昌守有揚其姓瑱其名者居婺州
其姓從手易豈蜀揚後裔歟又文章家多用載酒問竒
字不知載酒自一事問字自一事也合而用之誤矣(按/僧)
(一行讀太𤣥經譔大衍𤣥圖及/義决一卷則太𤣥未可輕議也)
　　三尺法
西漢杜周傳客有謂周曰君為天下决平不循三尺法
專以人主意㫖為獄獄者固如是乎周曰三尺安在哉
前王所是著為律後王所是疏為令當時為是何古之
法乎注曰以三尺竹簡書法律也今人常稱三尺法葢
本於此
　　司馬遷傳
司馬遷據左氏國語采世本戰國策述楚漢春秋接其
後事訖於大漢其言秦漢詳矣至於采經摭傳分散數
家之事甚多疏略或有牴牾(牾讀曰杵相觸逆也又曰/抵觸也牴牾枝拄不安也)
(牾音/吾)亦其渉獵者廣博貫穿經傳馳騁古今上下數千
年間斯其勤矣又其是非頗繆於聖人論大道則先黄
老而後六經序㳺俠則退處士而進姦雄述貨殖則崇
勢利而羞貧賤此其所蔽也然自劉向揚雄博極羣書
皆稱遷有良史之才服其善序事理辨而不華質而不
俚其文直其事核不虚美不隱惡故謂之實録以上乃
漢書司馬遷傳贊語也其間指摘子長所短極是特未
知孟堅所著書果無可指摘者否予聞司馬公之序㳺
俠述貨殖皆有所激而抑揚之尚俟深考
　　武五子贊
班固贊武五子有曰建元六年蚩尤之旗見其長竟天
後遂命將出征畧取河南建置朔方其春戾太子生自
是之後師行三十年兵所誅屠夷滅死者不可勝數及
巫蠱事起京師流血僵尸數萬太子子父皆敗故太子
生長於兵與之終始云云前輩甚取此論
　　兩姑
兩姑之間難為婦此後周楊忠語忠即堅之父也封隋
公忠死堅襲爵是為隋文帝
　　隋之亡國有二
致堂胡氏寅曰隋得天下無功無徳特以姿相竒偉葢
與蕭道成同而其亡國則有二焉一曰隋文以胥吏治
國二曰獨孤后以妬忌治家如是而已矣然則以胥吏
治國者尚其鍳於茲
　
　
　
　
　
　
　
　
　隱居通議卷二十四
欽定四庫全書
　隱居通議卷二十五
　　　　　　　　　　　　　元　劉壎　撰
　經史二
　　世情
孟嘗君太息謂馮驩曰文常好客遇客無所敢失食客
三千有餘人先生所知也客見文一日廢皆背文而去
莫顧文者今賴先生得復其位客有何靣目復見文乎
如復見文者必唾其靣而大辱之驩曰生者必有死物
之必至也富貴多士貧賤寡友事之固然也君獨不見
夫朝趨市者乎明旦側肩爭門而入日暮之後過市朝
者掉臂而不顧非好朝而惡暮所期之物亡其中今君
失位賔客皆去不足以怨士而徒絶賔客之路願君遇
客如故孟嘗君曰敬從命矣廉頗之免長平而歸也失
勢之時故客盡去及復用為將客復至廉頗曰客退矣
客曰吁君何見之晚也夫天下以市道交君有勢我則
從君君無勢則去此固其理也有何怨乎漢衛青為大
將軍貴顯而霍去病以功為驃騎將軍大將軍權日退
驃騎日益貴舉(凝按後卷於舉字句/絶今皆貴字句絶)大將軍故人門下
多去事驃騎輒得官爵惟任安不肻以上三事一律葢
趨時附勢人情則然古今所同也何責於薄俗哉諺曰
世情看冷暖人靣逐髙低若任安者垂名萬世宜矣(太/史)
(公與任少卿/書即安也)
　　軍聲
秦伐韓趙救之令趙奢將兵秦軍軍武安西秦軍鼔噪
勒兵武安屋瓦盡振(武安屬魏郡/在邯鄲之西)田單以火牛奔燕軍
五千人因銜枚擊之而城中鼔噪從之老弱皆擊銅器
為聲聲動天地此二事略同然秦以敗歸而單乃取勝
勝負又有不盡繫乎軍聲顧其勢何如乎
　　戰國四君
戰國四君者齊有孟嘗趙有平原魏有信陵楚有春申
孟嘗君田文則齊之公子宣王之姪也平原君趙勝則
趙之公子也信陵君則魏昭王少子無忌也春申君則
非楚族姓黄名歇楚國人世指此四人俱為公子非也
太史公以孟嘗為諡索隱辨其不然謂孟字也嘗邑名
也嘗邑在薛之傍孟嘗生前封於薛時稱曰薛公則孟
嘗乃死後之稱耳平原不知何時所封而信陵則魏安
釐王即位後封公子為信陵君也春申乃楚考烈王元
年為楚相封為春申君今浙郡有申港即其地也
　　珠履客
三千珠履事或指以為孟嘗門下之客非也乃春申君
客也史載甚明胡曽詩曰何事三千珠履客不能西禦
武安君未知其何所指
　　武安君
李牧在趙封武安君白起在秦亦封武安君
　　鄒陽書
鄒陽繋獄上梁孝王書徒富贍而無義
　　穰苴孫武
穰苴誅莊賈孫武戮宫嬪同是一法
　　紹介
今人未相識而求以引導之者率曰介紹非也按平原
君謂魯仲連曰勝請為紹介注引郭璞曰紹介葢相佑
助者又引索隱曰紹介猶媒介也古禮賓至必因介以
傳辭紹者繼也介非一人故禮云介繼而傳命又鄉飲
酒必立介
　　萬嵗
萬嵗之呼世以為起於漢武帝登嵩山從官奏人有呼
萬嵗者三自此遂以為祝君之禮然齊田單守即墨遣
使詐約降於燕燕軍皆呼萬嵗則此禮非起於漢矣又
相如奉璧入秦秦人皆呼萬嵗紀信詐降楚皆呼萬嵗
之城東觀
　　説難
韓非作説難浩博可愛而本傳結之以一語曰余獨悲
韓子為説難而不能自脱耳只此一語則其言之浩博
俱不足采矣此太史公筆力之妙隱然之貶也其書有
曰夫事以宻成語以泄敗未必其身泄之也而語及其
所匿之事如是者身危注曰事多相類語言或説其相
類之事前人覺悟便成漏泄故身危也此即易曰君不
宻則失臣臣不宻則失身㡬事不宻則害成而推廣之
　　老韓
老韓同傳論者多矣太史公以為老子所貴道虚無因
應變化於無為故著書辭稱㣲妙難識韓子引繩墨切
事情明是非其極慘覈少恩皆原於道徳之意而老子
深逺矣夫道徳之於刑名相去逺矣流弊乃爾何哉
　　枹鼓
漢宣帝五鳯四年京兆尹張敞以擅殺掾絮舜免為庶
人數月吏民解弛枹皷數起注云枹擊鼓杖音庖今人
多作孚字讀絮女居反今人多作孺字讀當考○按十
虞韻注枹擊皷杖張敞枹皷稀鳴顔師古並音桴又左
傳成公二年援枹而皷皷槌音浮本作桴浮内不忮合
依漢書押又五爻韻曰枹木叢生也義不同十虞桴字
注編竹木大者曰筏小者曰桴禮運及明堂位土皷簣
桴並音浮十八尤注云屋棟齊人屋棟曰桴曽南豐詩
曰桴皷不驚民氣樂未知正作何音讀如十虞韻注謂
浮内不収合依漢書則孚音為穏
　　杜微出處
山谷詩云杜微見諸葛輿致但求去微豈真瞶者葢以
嘗臣劉璋璋為昭烈帝所襲以致敗亡實孔明畫策故
微終身恨之不肻為孔明屈雖其榦略未之見要是義
士微之崛强豈曰無見我思若人敢不重拜
　　裴松之注三國志
裴松之注三國志謂陳壽銓叙失在於略時有脱漏於
是上搜舊聞旁摭遺逸以為注殊不知松之所注乃壽
所棄餘者也
　　小兒聽古話
東坡别集志林載王彭嘗云途巷中小兒子薄劣其家
厭苦輒與錢令聚坐聽説古話至三國事聞劉𤣥徳敗
則顰蹙有出涕者聞曹操敗即喜躍暢快以是知君子
小人之澤百世不斬也
　　三國名臣贊
東坡先生題三國名臣贊曰西漢之士多智謀薄於名
義東漢之士尚風節短於權略兼之者三國名臣惟蜀
孔明巍然三代王者之佐未易以世論坡翁此論甚偉
看來武侯相業大綱常嚴葢其學出於申韓故其政深
刻識者毎謂孔明以一隅之蜀抗天下若更不以法治
使宫府一體豪貴斂手則國内先亂何以自立哉自古
雖衰弱之國皆可為惟無法之國不可為孔明葢有特
見若其將略則是以攻為守者
　　春秋不絶國祀
韓原之戰秦獲晉惠公宜為戮矣已而復歸晉侯又輸
之粟陳夏氏之亂楚子入既縣陳矣已而申叔一言乃
復封陳楚子圍鄭鄭伯肉袒牽羊以迎既得國矣已而
鄭伯祈哀乃退三十里而與之平此三者或已俘其君
或已得其國是宜丘墟其宗社草莽其臣民使悉為己
有可也而秦楚之君乃不然雖聲罪致討而不絶其國
祀獨非聖王忠厚之意歟
　　夕陽亭
西晉賈充字公閭為尚書令不能正身率下專以諂媚
取容侍中任愷中書令庾純等剛直守正共嫉之㑹氐
羌叛因進説請以充鎮關中乃詔充持節都督秦涼二
州諸軍事充既失職深衘愷而無計將之鎮百僚謁於
夕陽亭荀朂私焉充以憂告朂曰公國之宰輔而為一
人所制不亦鄙乎然是行也辭之實難獨有結婚太子
不煩駕而自留矣充曰然孰可寄懐對曰朂請言之俄
侍武帝宴論太子婚姻事朂因言充女宜配帝納其言
成婚充遂不行既為太子妃酷虐好殺或以㦸擲孕妾
子隨刃堕地武帝欲廢之朂等救解及惠帝即位立為
皇后荒淫放恣亂彰内外趙王倫作亂使齊王冏入殿
廢后后驚曰卿何為來冏曰有詔収后后曰詔當從我
出何詔也后至上閣遙呼帝曰陛下有婦使人廢之亦
行自廢倫乃矯詔齎金屑酒賜后死自是而後晉室遂
衰惠崩懐繼而劉曜王彌石勒猖獗中原遂陷洛陽執
帝北去晉遂亡矣故丹山翁公合嘗有言曰劉石亂晉
不兆於上東門之長嘯而兆於夕陽亭之一語安史亂
唐不决於漁陽之鼙皷而决於曲江直諫之不留信哉
○充仕魏日髙貴鄉公之攻晉王相府也(司/昭)馬太子舍
人成濟以兵出問充曰今日之事如何充曰公等養汝
正擬今日復何疑濟於是抽戈犯蹕刺帝刃出於背帝
崩於車中晉王於是歸罪成濟夷其三族然則濟之弑
逆乃决於充之一語也帝受弑濟受誅充實為之宜其
死而絶嗣乃以外甥韓壽之子謐為嗣而謐亦為趙王
倫所戮天道信昭昭云
　　史記擷語
元貞丙申嵗八月閱史記末帙因録所見與識者共評
之
循吏傳公儀休為魯相奉法循理食茹而美拔其園葵
而棄之見其家織布好而疾出其家婦燔其機云欲令
農士工女安所讎其貨乎劉子曰種葵而食織布而衣
未為悖理也拔棄之猶可何至於出婦此舉近矯亦且
難信
汲黯傳文佳可讀
鄭當時字莊孝文時聲聞梁楚之間○年少官薄然其
㳺知交皆其大父行天下有名之士也○其推轂士及
官屬丞史誠有味其言之也常引以為賢於已○此兩
人中廢家貧賔客亦落劉子曰汲鄭俱列九卿又俱㢘
内行修潔故同傳此傳太史公贊甚佳
儒林傳齊人轅固生孝景時為博士與黃生爭論湯武
受命放弑事景帝曰食肉不食馬肝不為不知味言學
者無言湯武受命不為愚劉子曰景帝此語殊可味
文章爾雅訓辭深厚儒林傳序中語
董仲舒廣川人治春秋○學士皆師尊之仲舒一傳甚
簡畧
酷吏傳序文極平順可讀有曰昔天下之網常宻矣然姦
偽萌起其極也上下相遁至於不振當是時吏治若救
火揚沸非武健嚴酷惡能勝其任而愉快乎言道徳者
溺其職矣又曰漢興破觚而為圜斵雕而為朴網漏於
吞舟之魚而吏治烝烝不至於姦黎民乂安由是觀之
在彼不在此此等議論皆正當
郅都為人勇有氣力公廉不發私書問遺無所受請寄
無所聽常曰已倍親而仕身固當奉職死節官下終不
顧妻子矣劉子曰都此數語甚正後世鮮有及之者(聶/政)
(云政有母在政身未/敢以許人也即此意)
寗成好氣為人小吏必陵其長吏為人上操下如束濕
薪劉子曰此非長厚者所為
張湯傳趙禹為人㢘倨公卿相造請禹禹終不報謝務
在絶知友賓客之請孤立行一意而已○張湯收接天
下名士大夫已心内雖不合然陽浮慕之○造請諸公不
避寒暑○武帝問張湯曰吾所為賈人輒先知之益居
其物是類有以吾謀告之者○禹讓湯曰君何不知分
也君所治夷滅者㡬何人矣○非此母不生此子○東
坡謂張湯宜無後者也而有後以其不蔽賢也
義縱為定襄太守始至報殺四百餘人郡中不寒而慄
○縱以鷹擊毛摯為治(鷙鳥將擊必/張羽毛也)
王温舒自有傳而楊僕傳又專記温舒事殆不可曉合
同作一傳㸔
杜周重遲外寛内深次骨
大宛傳叙事縱横可觀或曰此葢並司馬公之殘缺禇
先生補之然以予觀其筆力竒妙處非禇所及校之龜
策傳逺矣
月氐二字俱無音
鑿空二字出大宛傳謂張騫首通西域為鑿空者葢甚
言破荒也今世用鑿空者失本意
漢使窮河源河源出于寘國其山多玉石采來天子按
古圗書名河所出山曰崑崙云
宛貴人相與謀曰漢所為攻宛以王母寡匿善馬而殺
漢使今殺王毋寡而出善馬漢兵宜解即不解乃力戰
而死未晚也宛貴人皆以為然共殺其王毋寡持其頭
遣貴人使貳師約曰漢毋攻我我盡出善馬恣所取而
給漢軍食即不聽我盡殺善馬而康居之救且至至我
居内康居居外與漢軍戰漢軍熟計之何從劉子曰文
勢如此似非出褚先生也
太史公曰禹本紀言河出崑崙崑崙其髙二千五百餘
里日月所相隱避為光明也其上有醴泉瑤池今自張
騫使大夏窮河源惡睹本紀所謂崑崙者乎故言九州
山川尚書近之矣至禹本紀山海經所有恠物余不敢
言之也劉子曰司馬公去古未逺所疑猶爾况後世乎
則所謂西王母之說愈謬矣
史記抑道徳而進逰俠輕仁義而重貨殖不知此老何
意雖似有激而言然害義理
㳺俠傳郭解短小精悍解傳叙事甚整
佞倖傳力田不如逢年善仕不如遇合
籍孺閎孺公卿皆因關說(有所言說/皆關由之)
鄧通蜀郡南安人以櫂船為黃頭郎(著黃帽也/櫂音掉)
周仁最寵過庸不乃甚篤(言仁最被恩寵過于常/人乃不甚篤如韓嫣也)
滑稽傳一説滑亂也稽同也辯捷之人反易是非滑亂
同異也一説滑音骨酒器也轉注吐酒終日不已猶言
辭出口成章終日不竭若骨稽之吐酒見揚雄酒賦一
説滑讀如字稽音計以言語滑利其如計疾出
淳于髠曰臣從東方來見道傍有穰田者(為田求/豐穰)操一
豚蹄酒一盂而祝曰甌窶滿篝汚邪滿車五穀蕃熟穰
穰滿家臣見其所持者狹而所欲者奢(篝籠也甌窶猶/抔摟也窶音如)
(婁言豐年収掇易滿篝籠也汚邪下地田也即下田之/中有薪可滿車○予聞前輩讀汚作蛙今史記乃無音)
(不知/何如)○執法在傍御史在後○帣韝鞠􁆨(帣音捲收衣/袖也韝音溝)
(鞠曲也􁆨與跽/同謂小跪也)○奉觴上壽○朋友交㳺乆不相見卒
然相覩歡然道故○前有堕珥後有遺簮○履舄交錯
杯盤狼籍○羅襦襟解微閒薌澤○六博投壺相引為
曹○似近世好語
優孟傳以壠竈為槨銅㽁(釜鬲/也)為棺齎以薑棗薦以木
蘭祭以稉稲衣以火光葬之于人腹腸
東方朔附傳陸沈于俗避世金馬門
東郭先生久待詔公車貧困饑寒衣敝履不完行雪中
履有上無下足盡踐地道中人笑之及其拜為二千石
佩青緺出宫門故同官待詔祖道都門外榮華道路當
其貧困時人莫省視至其貴也乃爭附之諺曰相馬失
之痠相士失之貧其此之謂邪此數語古今不易
王先生教北海太守對武帝語與東郭先生教衛將軍
以金與王夫人之親同一機也北海太守至殿下有詔
問曰何以治北海令盗賊不起叩頭對言非臣之力盡
陛下神靈威武所變化也王先生所教止此一語而人
主便洞見之亦大異事(索隱曰漢書宣帝徴渤海太守/龔遂非武帝時此褚先生記謬)
(耳/)
粉飾二字出西門豹投巫事中
日者傳龜䇿傳遷沒之後亡去至元成之間褚少孫補
之故言辭鄙陋非遷本意索隱曰日者不能記諸國之
同異而論司馬季主龜策直大卜所得占龜兆雜說而
無筆削功何蕪鄙也此論甚當以予觀當刪去
日者傳褚先生曰臣為郎時逰觀長安中見卜筮之賢
大夫見姓好解婦來卜對之顔色嚴振未嘗見齒而笑
也○富為上貴次之既貴宜各學一伎能立其身○非
其地樹之不生非其意教之不成夫家之教子孫當視
其所以好因而成之○子有處所可謂賢人○此數語
有理
貨殖傳筋角銅鐵往往山出棊置○人物歸之襁至而
輻輳故齊冠帶衣履天下○天下熈熈皆為利來天下
攘攘皆為利往千乘之主萬家之侯百室之君尚猶患
貧况匹夫編户之民乎○嵗在金穰水毁木饑火旱○
夫糶二十病農九十病未
烏氏倮巴蜀寡婦清此二人皆秦時能以其富抗萬乘
用貪求富農不如工工不如商○千金之家比一都之
君巨萬者與王者同樂○予觀貨殖𫝊筆力髙古出司
馬公手者自與褚不同
自序著十二本紀作十表八書三十世家七十列𫝊凡
百三十篇五十二萬六千五百字○序百三十篇以一
語結之細玩有味
　
　
　
　
　
　
　
　隱居通議卷二十五
欽定四庫全書
　隱居通議卷二十六
　　　　　　　　　　　　　元　劉壎　撰
　經史三
　　秦不絶儒學
秦始皇焚書坑儒遺臭萬世而莆陽鄭夾漈樵謂秦未
嘗廢儒學言有證騐似亦可採其説曰陸賈秦之巨儒
酈食其秦之儒生叔孫通秦時以文學召待詔博士數
嵗陳勝起二世召博士諸儒生三十餘人問故皆引春
秋之義以對是則秦未嘗不用儒生與經儒也况叔孫
通降漢時自有弟子百餘人齊魯之風亦未嘗替故項
羽既亡而魯為守節禮義之國則知秦未嘗廢儒而始
皇所坑葢一時議論不合者耳夾漈又曰蕭何入咸陽
收秦律令圖書是則秦亦未嘗無書籍也其所焚者一
時閒事耳世不明經者皆歸之秦火使學者不睹全書
未免疑以傳疑然易固全書也何嘗見後世有明易之
人哉所謂秦人焚書而書存諸儒窮經而經絶葢為此
發也詩之亡篇有六乃六笙詩本自無詞書有逸篇仲
尼之時已無矣皆不因秦火也自漢以來書籍至今百
不存一二非秦亡之學者自亡之耳以上二論甚新
　　篁竹
篁竹字出漢書嚴助傳淮南王安諫用兵書中
　　天幸
陳止齋論有曰昔司馬子長論李將軍為將其言哀痛
反覆深悲其無成至論霍去病無他美獨天幸不至乏
絶予按衛青傳云諸宿將所將士馬兵不如驃騎(即去/病)
驃騎所將常選然亦敢深入常與壯騎先其大將軍軍
亦有天幸未嘗困絶也然而諸宿將常坐留落不遇由
是驃騎日以親貴比大將軍今觀此語又似以大將軍
衛青為有天幸不然則須以常與壯騎先其大將軍為
句絶乃稱
　　驃騎日益貴舉
大將軍青日退而驃騎日益貴舉大將軍故人門下多
去事驃騎輒得官爵惟任安不肻驃騎將軍為人少言
不泄有氣敢任天子嘗欲教之孫呉兵法對曰顧方畧
何如耳不至學古兵法天子為治第對曰匃奴未滅無
以家為也由此上益重愛之貴舉二字當考
　　剽姚字音
去病衛青姊少兒之子也初為嫖姚校尉服䖍音飄搖
大顔按荀恱漢紀作票鷂葢勁疾之貌票音頻妙反鷂
音弋召反杜詩後出塞借問大將誰恐是霍嫖姚論者
以為杜子美平聲讀兩字不知其用服䖍音也
　　大將軍軍出塞
元狩四年春大將軍軍出塞云云漢益縱左右翼繞單
于軍單于遂乘六臝壯騎可數百直冒漢圍西北馳去
　　張釋之傳
秦任刀筆之吏吏以亟疾苛察相髙然其敝徒文具耳
無惻隱之實注云謂空具文而無其實○文帝倚瑟而
歌意慘悽悲懐
　　李廣不擊刁斗
一説謂以銅作鐎器受一斗晝炊飯食夜擊持行名曰
刁斗一説謂小鈴如宫中傳夜鈴也一説謂形如鋗以
銅作之無縁受一斗故云刁斗鋗即鈴也一説云鐎温
器有柄斗似銚而無縁音鐎夫以一刁斗古人猶不能
詳其制言之各異其説然其實只是今日搖鈴擊柝之
類以警夜備非常耳
　　李廣數竒
大將軍青隂受上戒以為李廣老數竒毋令當匃奴如
淳曰數為匃奴所敗竒者不偶也服䖍云作事數不偶
也愚按數字顔音所具反漢音所角反未知孰是
　　戰國策
劉向未曽校定戰國策之先其書號曰中書又曰戰國
䇿書或曰國策或曰國事或曰短長或曰事語或曰長
書或曰修書其名不一至禸始以為此戰國時㳺士策
謀定其書宜為戰國䇿上繼春秋下訖楚漢之起二百
四十五年之間列國時備載凡三十三篇舊有髙誘注
宋紹興間又有縉雲鮑彪注尤詳且多駁正世稱其善
向舊本起東周次西周又次秦齊楚趙魏韓燕宋衛而
止以中山彪謂西周正統也不得後於東周故首以西
周安王(威烈王/子也)而東周次之
西周首章曰嚴氏為賊而陽䜿與焉嚴氏即韓之嚴遂
也遂字仲子時韓傀相韓列侯傀名俠累列侯重之嚴
遂與之不相能求得軹深井里人聶政為刺客殺俠累
于東孟之㑹注殺人不以道曰賊豎小使也互見韓䇿
曰聶政陽堅刺相兼君注曰堅政之副猶秦武陽副荆
軻又曰名堅見西周注是陽豎即陽堅也殆堅字近豎
誤文耳
嚴仲子謂聶政曰聞足下義甚髙故直進百金者特以
為丈人麤糲之費注曰粟十六斗為一秉舂米一斛曰
糲
猶之井中而曰我將為爾求火也此韓䇿中語甚佳
　　華佗
觀魏志華佗傳見其醫入神妙與造化通倉扁後才僅
見耳然佗能洞見世人之五臓而不能宻察孟徳之心
術竟被收録坐死豈其明智有所偏歟
　　限田
漢儒限名田之議甚好後世若能行之自可抑兼并豪
强誠重本救末之良策也
　　貴賤無常
漢武帝衛皇后字子夫平陽公主家謳者武帝袚霸上
還因過主家飲武帝起更衣子夫侍尚衣軒中得幸上
還坐驩甚賜平陽公主金千斤主因奏子夫奉送入宫
子夫上車主拊其背曰行矣强飯勉之即貴毋相忘入
宫有寵生三女一男男名據即戾太子及陳皇后廢子
夫為后此貴賤之無常一也子夫有弟衛青字仲卿以
大將軍封為長平侯其三子皆封侯貴震天下是時帝
姊平陽宫主寡居當用列侯尚主主與左右議長安中
列侯可為夫者皆言大將軍可主笑曰此出吾家常使
令騎從我出入耳奈何用為夫乎左右曰今大將軍姊
為皇后三子為侯富貴振動天下主何以易之乎乃許
之白武帝乃詔衛將軍尚平陽公主焉此貴賤之無常
者二也衛后出於歌謳衛青起於奴僕一旦際遇至於
母天下壻帝庭而無非之者褚先生曰丈夫當時富貴
百惡滅除出耀榮華貧賤時事何足累之哉予閱此傳
深有感於此語
　　漢武帝㣲行自輕
漢武故事曰帝即位為㣲行嘗至柏谷夜投亭長宿亭
長不納乃宿逆旅翁邀少年十餘人皆持弓矢刀劍令
主人嫗出過客婦謂其翁曰吾觀此丈夫非常人也且
有備不可圖也天寒嫗酌酒多與其夫夫醉嫗自縛其
夫諸少年皆走嫗出謝客殺雞作食平旦上去還宫乃
召逆旅夫妻見之賜嫗金千斤擢其夫為羽林郎愚聞
帝王之出入自有鬼神呵䕶固可安全然萬乘之主所
為如此若非遇逆旅之老嫗識人一反覆間立為韲粉
貽笑萬世此時噬臍其可及乎漢武開此例至宋徽宗
尤而效之抑又甚焉
　
　
　
　
　
　
　
　
　
　
　
　隱居通議卷二十六
欽定四庫全書
　隱居通議卷二十七
　　　　　　　　　　　　　元　劉壎　撰
　禮樂
　　雩祭
周制月令建巳月大雩五方上帝其壇名曰雩禜於南
郊之傍以太昊青炎帝赤軒帝黄少昊白顓帝黒配五
帝左傳龍見而雩乃角亢星見時周之六月陽氣盛恒
旱故雩雩之為言逺也逺為百穀以祈膏雨若國大旱
則司巫帥巫而舞雩若旱暵則女巫舞雩世人常言舞
雩未知其義始此
　　靈星
周制仲秋之月祭靈星於國之東南漢髙帝八年令郡
國縣邑立靈星祠常以嵗時祠以牛祠后稷以羊彘祠
后稷而謂之靈星者以后稷又配食星也舊説星謂天
田星也一曰龍左角為天田主穀乃於壬辰位祠之壬
為水辰為龍就其義也東晉靈星配饗南郊不置祠唐
以立秋後祀靈星於國城東南又詩絲衣序髙子曰靈
星之尸則祠靈星亦立尸後世學宫門謂之靈星門者
或謂靈星之祭賓尸於此故名然今之靈星門於義實
所未喻又淮南子主術訓君人之道其猶靈星之尸也
儼然𤣥黙而吉祥受福○詳見後學宫制
　　封禪義
帝王易姓必封泰山所以告成功也禮云因名山升中
于天而必于泰山者萬物交代之處封増其髙順其類
也升上也中成也刻石紀號以著功績封訖而禪梁父
者亦因天以及地也説者謂封禪取髙厚之義封土於
山而禪祭於地天以髙為尊地以厚為徳也増泰山之
髙以報天附梁父之厚以報地梁父者泰山之支山卑
下者也能以其成功相禪代故封禪以告太平
　　墓祭
世謂三代以前無墓祭而朝陵拜掃起於秦時古宗廟
前制廟後制寢秦始出寢起於墓側漢因秦上陵皆有
園寢起居衣服象生人之具古寢之意也唐開元二十
年四月制曰寒食上墓禮經無文近代相傳浸以成俗
士庶有不合廟享何以用展孝思宜許上墓同拜埽禮
不得作樂仍編入五禮永為恒制故議者以為墓祭始
於唐也
　　學校配享
州縣學祀文宣王以兖國公顔子鄒國公孟子配享文
廟後宋咸淳中議者以本朝崇尚四書宜并祀曽思配
享於是以郕國公(曽/子)沂國公(子思/子)升配文宣王與顔孟
為四其意葢以顔主論語孟主孟子而大學則曽之所
述中庸則思之所作是因四書而尊四賢可謂備一代
之盛典其後見北人云北方文廟惟以顔孟配而曽思
不與焉葢移蹕東南曽思並配之令不及北方故中原
惟守舊制也初制配享之禮顔孟東西相對其後熈豐
姦黨以私意追尊王安石因妄比王安石為顔子遂遷
孟子位西靣東與顔子對者退處於位東靣西與顔子
並既而朝廷更化國論維新乃罷王安石配享亟毁其
塑像一時因循不復釐正孟子仍舊位東靣西咸淳増
配承襲譌繆亦以曽思並列于顔孟之下俱位東靣西
竟成虚右遂謂配位俱當左列其實不然
　　大行
古者君亡未有諡皆以大行稱之往而不反之義也始
皇崩於沙丘䑚亥曰今大行未發喪禮未終見李斯傳
愚謂行字可作去聲葢諡未定則徳未名姑總稱為德
行之大者
　　墓旐書例
古人題旐及題墓必加國號如曰唐故宋故所以表其
為何代之人後將有攷也曹孟徳自謂願題漢故征西
將軍曹侯之墓者亦以漢國號加於故字之上此其凡
例也徳祐以前題墓俱曰宋故不以為嫌歸附以來皆
不書國號惟書故字甚無義理近見北人皆書元故南
人乃不然由今思之若不書元故則題旐題墓惟曰某
官靈柩曰某人之墓此理為長予有友人不書國號予
并去其故字識者咸以為當葢既不書國號則故字之
義無所承若必欲書則必加國號乃可
　　鹵簿字義
鬼谷子曰車駕行羽儀導從謂之鹵簿自秦漢始有其
名後漢胡廣作天子行鹵大楯也所以扞敵部伍之次
皆著之簿儀其五兵獨以盾為名者行道之時甲楯居
外餘兵在内故但言鹵簿而五經精義亦曰鹵大盾也
以大盾領一部之人故名之曰鹵簿其義如此
　　社稷之名
予於前卷嘗紀今世並稱稷契為非葢稷乃官名契乃
臣名也按國語載展禽曰昔烈山氏之有天下也其子
曰柱能植百穀百蔬夏之興也周棄繼之故祀以為稷
共工氏之伯九有也其子曰后土能平水土故祀以為
社注云烈山氏炎帝之號也(即神/農)起於烈山祭法以烈
山為厲山是也柱為后稷自夏以上祀之夏禹之興棄
能繼柱之功自商以來祀之共工氏伯者在羲農之間
其子句龍在黄帝時為土官九土九州之土也后君也
使君土官故曰后土社后土之神也又棄勤播百穀死
於黒水之山故曰稷勤百穀而山死由是觀之則柱與
棄俱號后稷氏共工句龍號后土氏稱后稷后土則各
以其官於理甚宜若以稷契並稱則官名臣名雜述矣
杜氏通典云顓頊祀共工氏子句龍為社烈山氏子柱
為稷髙辛氏唐虞夏皆因之殷湯為旱遷柱而以周棄
代之欲遷句龍無可繼者故止又曰凡社皆以句龍配
凡稷皆以棄配社者五土之神稷者於五土之中特指
原隰之祗援神契云稷者原隰之中能生五穀之祗是
也
　　漢酎
漢制正月旦作酒八月成三重釀醇酒也味厚故以薦
宗廟八月嘗酎㑹諸侯王於廟中出金助祭謂之酎金
皇帝齋宿獻金金不如斤両或色惡王削縣侯免國今
南方所謂一宿酒者只一重而已今至三重則其味醇
厚可知矣
　　九族
九族之説具載禮經(見喪服/小記)然諸家議論不同按夏侯
歐陽等則以為父族有四母族有三妻族有二與孔安
國尚書注上自髙祖下至𤣥孫之説異然鄭康成孔頴
達則謂由一而三由三而五由五而九故列圖于後以
俟知者
父族四
　己姊妹適人者及子　　　父五服内親族
　父姊妹適人者及子　　　己女適人者及子
母族三
　母之姊妹及其女　　　　母之父姓舅族
　母之母姓
妻族二
　妻之父姓　　　　　　　妻之母姓
三族
　髙曽祖父己子孫曽𤣥
　由一而三(父/子)　(己身/)由三而五(祖/子)　(父/孫)
　由五而九(髙/曽)　(曽/𤣥)
　　學宫靈星門制
州縣學宫舊制外門曰靈星未詳其義余叔父秋麓先
生博學多能洞究古誼嘗著其説云漢祭祀志曰龍左
角為天田天田號靈星見則為農祥故春藉田而祈社
稷祭之祠后稷又祭之祭之皆有尸天子諸侯卿大夫
名以配先祖食不忍輙忘祭罷不容遽使之出門而就
臣位故其退尸必尋繹復祭但天子諸侯祭之明日又
祭曰繹卿大夫祭之當日又祭曰賓尸士曰宴尸皆退
尸也故於廟門外又一門曰靈星門漢郊祀志或言曰
周興而邑立后稷之祠至今血食天下於是髙祖制詔
御史其令天下立靈星祠今無存者不可復考良耜詩
序秋報社稷也與絲衣篇次相屬亦可考見絲衣詩序
又載髙子曰靈星之尸也㫖意甚明近世儒者不知何
故刋去此語殆由不知靈星之尸為祈報社稷之尸也
夫子釋奠祭之畧無其義間嘗深思其制抑昌黎先生
謂夫子生民之功與社稷之功固自有次第者歟故作
靈星門於廟門外而釋奠皆出揖之歟書此以俟後人
博采以上皆叔父所著説叔父嘗以明經兩試天子之
廷退而博考經史百家多所論著尤於孔門諸子之學
多所發明著聖門言行録若干卷盖勤苦考訂凡數十
年而後成又自類所作曰山鷄愛影集近得而讀之筆
力超絶雖老師宿儒不敢望其籓也念昔垂髫從叔父
學辱承奬掖今叔父八十有一余亦六十有六矣老冉
冉將至懐舊淒然予社門隱處塵土枯槁海内知己貴
人零落殆盡非復疇昔故雖勉自造就力昭其苦心使
得崢嶸略慰平生而有不能也付之浩歎而已然叔父
雖髙年詩筆彌勁而愚乃志氣日惰㡬于進寸而退尺
嘗自笑曰豈江淹才盡邪友人譚伯玉酷嗜叔父之文
欲先刋其所作詩果成予當附數語其後
　　從祀之目
按史記及唐㑹要弟子凡七十七人而(闕/)
　　宋宰相王文正公旦嘗言㑹要所録七十七人當
從(闕/)　所載七十二人於是琴張申棖林放陳亢蘧瑗
以其俱見論語取此五人而削去公夏首等十人大觀
四年并子思從祀凡七十七人東廡則金鄉侯澹䑓滅
明其首而西廡則單父侯宓不齊其首也歴數之至考
城伯戴聖而止其間如左丘明公羊髙穀梁赤荀况伏
勝戴聖俱非聖門弟子除顔曽子思當時聖門弟子固
惟止七十而已戴聖諸人并萊蕪伯髙堂生至晉司徒
杜預凡十有七人入宋續増唐昌黎伯韓愈至宋華陽
伯張栻凡十人今元朝又新増左丞許衡一人通古今
為九十八人頃余于閩從邵武詣學瞻敬時郡侯㢘公
命立塑像裝繪一新像設嚴整絶勝諸郡予因計其數
目與舊載文字相同如右廉公問予數目是否予答曰
是
　　六藝目
六藝者禮樂射御書數也其目或不能詳今載于後
五禮吉凶軍賓嘉
六樂雲門大咸大韶大夏大濩大武
五射白矢參連剡注襄尺井儀
五御鳴和鸞逐水曲過君表舞交衢逐禽左
六書指事象形諧聲㑹意轉注假借
九數方田粟米衰分少廣商功均輸方程嬴不足旁要
　　樂府諸調之始
樂府有殷渉調雙調水調之類其來逺矣雖隋鄭譯律
有七音音立一調故成七調然不著其名及考唐杜(闕/)
　　　訣載唐諸樂名
大蔟宫　時號娑阤調如萬國歡之類
大簇商　時號大石調如昇平樂破齊陳之類
大簇羽　時號殷渉調如太和萬壽樂之類
林鍾宫　時號道調如垂拱樂之類
林鍾羽　時號平調如舞媚孃之類
黄鍾商　時號一越調如緑沈桮之類
黄鍾羽　時號黄鍾調如春楊栁之類
中吕商　時號雙調如傾桮樂之類
南吕宫　時號水調如五更轉之類
(闕/)　　　時號金風調如蘇幕遮之類
　　律管候氣
北齊神武霸府田曹參軍信都芳世號知音能以管候
氣仰觀雲色常與人對語則指天曰孟春之氣至矣人
往驗管而飛灰已應毎月所候言皆無爽又為輪扇二
十四靣薶地中測二十四氣毎一氣感則一扇自動佗
扇並住與管灰相應若合符契隋文帝開皇二年遣毛
爽及蔡子元于普明等候節氣依古於三重密屋内以
木為案十有二具毎取律吕之管隨十二辰置案上以
土薶之上平於地中實葭莩之灰以輕緹素覆律口毎
地氣至與律𡨕符則灰飛衝素散出於外而氣應有早
晚灰飛有多少或初入月其氣即應或至中下旬間氣
始應者或灰飛出三五夜而盡或終一月纔飛少許者
帝異之問牛𢎞𢎞對曰灰飛半出為和氣灰全出為猛
氣吹灰不能出為衰氣和氣應者其政平猛氣應者其
臣縱衰氣應者其君暴帝駮之曰臣縱君暴其政不平
非月别而有異也今十二月律於一嵗内應不同安得
暴君縱臣若斯之甚𢎞不能對夫天地之氣隱微深妙
而數子者能以智巧相窺何其神也
　　音樂應驗
傳曰聲音之道與政通從古而然殆不可曉隋萬寳常
聽太常所奏樂泫然而泣人問其故對曰樂淫厲而哀
天下不久相殺當時四海全盛皆謂不然大業末其言
卒驗而寳常貧困無人贍遺饑餒將死取所著書焚之
曰何用此為見者于火中探得僅數卷行世又煬帝將
幸江都有樂工王令言妙達音律令言子當從於戸外
彈胡琵琶作翻安公子曲令言卧室中聞而驚起急呼
其子曰此曲興自早晩對曰頃來有之令言欷歔流涕
謂子曰汝慎無從行帝必不反此曲宫聲往而不反宫
君也吾以是知之帝果被弑於江都
　　西域人知音
周武帝時有龜兹人曰蘓祗婆從突厥后入中國善胡
琵琶聽其所奏一均之中間有七聲問之則曰父在西域
稱為知音代相傳習調有七種於是以其七調勘校七
聲冥若合符乃知人性聰明無分畦畛詎可謂絶域有
遜於中國也况所善胡琵琶者又其國俗所素習者邪
　　塤制篪制
世本云塤乃暴辛公所造不知何代人周畿内有暴
國豈其時之人乎爾雅注曰燒土為之大如鵝子鋭
上平底形如稱錘六孔小者如鷄子大者曰嘂(音/叫)
(○毛詩何人斯蘇公何/人斯蘇公刺暴公也)篪世本云蘇成公所造舊制
云一曰管非也雖不知其為何代人然非舜前之人明矣
舜時西王母獻琯則是舜時有之成公安得造篪乎爾
雅曰大篪謂之沂注云篪以竹為之長尺四寸圍三寸
一孔上出寸三分名翹横吹之小者尺二寸廣雅云八
孔今有胡吹非雅器也蔡邕月令章句云篪竹也六孔
有距横吹之詩云仲氏吹篪是也今人常言塤篪而不
識其制謾著于此嘗見賓退録言塤篪之篪則竹虎二
字之中猶加二撇今冩者多只從竹下繼之以虎即非
字矣攷之說文信然
　　挽歌之由
魯哀公十一年呉子伐齊將戰齊將公孫夏命其徒歌
虞殯孔頴達曰虞殯者謂啟殯將虞之歌也今人言挽
歌之由止言漢髙帝時齊王田横自殺其故吏不敢大
哭為歌以寄哀而後代相承以為挽歌不知其起於春
秋也由來乆矣
　　樂歌
六朝樂歌有丁督䕶二章亦曰丁都䕶宋武帝長女妻
徐逵之為彭城内史被魯軌所殺武帝使内直督䕶丁
旿殯殮之逵妻呼旿至閣下自問殯送之事毎問輙歎
息曰丁都䕶其聲甚哀後人因其聲廣其曲焉其辭二
首一曰督䕶初征時儂亦惡聞許願作石尤風四靣斷
行旅二曰黄河流無極洛陽數千里坎軻戎旅間何由
見歡子○又有(闕/)
　
　
　
　
　
　
　
　
　隱居通議卷二十七
欽定四庫全書
　隱居通議卷二十八
　　　　　　　　　　　　　元　劉壎　撰
　造化
　　兩儀
易有太極是生兩儀儀匹也不曰二儀者二有先後兩
無彼此有相匹之意焉天一地二者乃先後之言爾地
亦惟一而云地二者葢言下已落第二也李明之衡山
記云朱符謂火箸如兩儀不可缺一故不曰二而曰兩
者隂陽互為用也羅氏路史發明其義乃知兩與二相
似而實有辨
　　亭毒
人常用亭毒二字而不明其義按路史注云亭蓄其形
毒散其氣此謂天地之初也曰亭毒萬有風行焱逝攷
亭之毒之原出列子俗見習熟以毒義為不美然易曰
以此毒天下而民從之正猶岐雷俞扁不惟参苓之養
性其刼痼攻積雖鳥喙亦所當用何也以毒攻毒有至
仁焉善去兵者不廢師故曰毒天下而民從之吉
　　天地開闢數
皇極經世書言天地開闢之數實前古聖賢所未及今
書其略于後
天地一開一闢謂之一元總計十二萬九千六百年開
自寅己至戌戊而後閉開之時凡二百四十星計八萬
六千四百年閉自戌戊至寅己而始開閉之時凡一百
二十星計四萬三千二百年自夏禹八年過午至今猶
屬午之中上必待滿足一萬八百年然後過未自開闢
至今約三萬八千年自今以往猶須過四萬八千四百
年
　　天地有初
祗禂新襲蟣蝨生之洲沼創出蟲魚産焉一氣之初萬
物相見故雖天地必有初也按談藪云道言天地初闢
一日為鷄二日為狗三日為猪四日為羊五日為牛六
日為馬七日為人葢賤者易生貴者難育故今人以建
寅之月一日起至七為人日謂天地有初其理則然而
雞狗羊馬之説葢先生物以供人之用耳
　　夫婦所始
元氣所孕始於子立於已子者字之始已者包之始也
自子而推男左行三十而立於已女右去積二十而合
之亦在巳也隂實從焉是故聖人因此制為男三十有
室女二十有家之禮參天兩地自然之數配也自己而
妊之男十月毓於寅女十月毓於申申為三隂寅為三
陽故年運起焉日生於甲月生於庚日月西東夫婦之
象申統於寅庚統於甲左右巳之合以子將以順性命
之理爾又曰男子由戊子推之左行三十丁巳十月至
丙寅以土生木也女子由庚子推之右行二十辛巳十
月至壬申是金生水也此男女隂陽出於自然予不習
數學未究其理姑記于此以待識者
　　古今一理
古之水火今之水火也今之聲色後之聲色也鳥獸竹
木人民好惡以今而見古由此而知來千世之前萬嵗
之後無以異也此言出于王充充謂有理昧者謂古今
殊觀非是
　　天地毁敗有數
天地及日月時至皆歸盡此語出於無常經物莫不有
數雖天地莫能逃也山亡川邕郡陷谷遷沙漠遺舊海
之蹤厓險著蚌螺之甲晉殿破榏昆明刼灰有以見地
嘗敗矣土石自天星隕如雨或夜明如晝或越裂崩
地有以見天嘗毁矣宛首道君曰天地運度亦有否終
日月五星亦有虧盈况於人乎此皆路史所載且注云
今西北荒外沙漠間皆是海滄遺跡而大行麻姑朱厓
等山險厓石罅皆有螺蚌之殻顔魯公以為桑田之變
也天地崩裂事史載甚多其最著者(闕/)　元年十二月
從天西北角至東南或拆裂二百丈或數十丈有聲如
雷山雞皆呌或見天中宫室之類豈果毁敗有數天地
莫能逃也建昌城西有石崇觀其石間有螺蚌殻合之
顔魯公所載信然
　　魁星移次
淳熈中殿試進士有鄧太史者告周益公魁星臨蜀臚
傳先一日又告夕有震雷魁星自蜀移照呉分及期上
忽以第一卷與第二卷互易之呉人果第一蜀人第二
當時咸竒騐其言此事甚神前輩謂古天官書無魁星
之名今所繪像又與斗魁不同使此星即斗魁安得移
照分野且移照又先以雷尤為甚異據鄧之説魁先臨
蜀而是年蜀人當第一然則與呉分何與若此星亦如
日月五星躔次周轉必漸次移照按呉分當南斗相去
一百八十度何以遽能移照如是之速皆理之所不可
解者也科目在宇宙間特小小事耳事有類於此者尚
多狀元雖貴然亦人間一時之榮千載事業于此何與
而便足以動天象如此豈文章科名亦天所貴耶天既
貴之而今又絶之何也近年有言狀元若在南中則國
家運數將盡者已而咸淳辛未嵗狀元張鎮孫乃廣州
人也未㡬而國遂亡然則科名氣數果有所關則昔人
所謂自有文章司造化莫將科目待時賢者信矣夫
　　氣數災異
氣數災異之説揆理不通然亦有適應者予嘗聞州里
長老言嘉定壬午嵗南豐大水甲申嵗又大水紹定己
丑廖寇破邑辛卯大饑荒後六十年至近嵗壬午衆謂
邑當大水竊意太虚浩蕩所識者廣豈屑屑獨計吾豐
邪至期邑果大水甲申嵗謂復水矣然卒不應逮乙酉
又大水不減壬午焉丁亥大饑質鬻妻子至己丑衆又
謂當有寇警殊又不然已而臘月慮逺耆與汀畬相挺
而起至庚寅春某月日寇乘橋攻南門州兵禦之幸不
破城而辛卯又饑特不如丁亥之甚雖不盡應顧亦不
免然則災異氣數豈有期焉先定之乎
　　三元
嘗見厯家有三元甲子之説而不曉上元從何而起近
見史書云厯自漢降沿革不同然大祗皆布算積分上
求數千嵗之前必得十一月朔旦夜半冬至而日月五
星皆㑹于子謂之上元以為厯始
　　五行
卜算家以四方分金木水火而土居中位於四方無所
附麗於是寄之於水曰水土長生申水土旺在子水土
庫在辰水土敗在酉愚嘗思之土不當寄於水克水者
土安可相寄火實生土則火為土母以子寄母似為有
理此説雖往來胸中未之能决因觀月令注黎兼為土
官止謂祭五官之神於四郊句芒在東祝融后土在南
蓐收在西元𠖇在北是也實五官而為四神者火土俱
位南方其神皆祀黎又周禮大宗伯注顓頊之子曰黎
為祝融后土食於火土是黎兼二祀也由此觀之則愚
欲以土寄於火似合乎古人之説矣
　　五色
五色者青赤黄白黑也是為五方之正色若夫以木克
土則青黄合而成緑以金克木則白青合而成碧以火
克金則赤白合而成紅以水克火則黑赤合而成紫以
土克水則黄黒合而成絳此五方之間色也
　　五星聚處
厯家謂宋季甲申嵗十有二月五星聚斗是為丑寅之
間按五星緯天躔次不同其聚而同度實難考之前代
漢髙帝時聚東井宋乾德五年聚奎宋季甲申聚斗其
聚于井實開文景之治其聚于奎實開咸平慶厯之治
今聚于斗其應雖未可知然以古今之難逢者一旦㑹
逢其為正祥必也自當有騐特未知孰當其應爾史載
漢元年冬十月聚井以躔次推之當在六七月之間宋
初翰林學士竇儀與盧多遜楊徽之同朝嘗謂多遜等
曰丁卯嵗五星聚奎自此天下太平二拾遺見之儀不
及也已而果如其言今聚斗在十二月而厯家又謂來
年十二月木星前行斗度數日恐于躔次不合然亦未
知孰是余於厯學不習無以訂其是非然考五星所聚
之方多在乾坤艮巽之位井在未申之間坤位也奎在
戌亥之間乾位也斗在丑寅之間艮位也然則他時復
聚當在辰巳之間巽位邪巽位之宿為角則四聚其在
角乎謾記其説如此以待來者○後考淳熈十三年丙
午嵗八月乙亥日月五星聚于軫惟以乾德丁卯五星
聚奎為瑞至淳熈丙午之聚軫則未有以瑞言者或謂
聚主文故為瑞應而軫無可取故不言也然朱張吕陸
星聚此時豈曰非瑞乎
　　妖孽之名
草木之變曰妖蟲蟻之變曰孽六畜變異謂之禍異物
忽生謂之恠氣相傷相逆曰盭已上出玉厯及漢五行
志今世俗常談惟曰妖孽曰妖恠然未知其所以命名
之義
　
　
　隱居通議卷二十八
欽定四庫全書
　隱居通議巻二十九
　　　　　　　　　　　　　元　劉壎　撰
　地理
　　四方之限
溟渤漲洋天地所以限東徼也惡谿沸海天地所以限
南徼也陷河懸渡之設乎西瀚海沙子之設乎北天地
所以遮西而制北也激瘴霧於東維界黒水於南極泄
流沙於西陲决弱水於北漢天地所以界四維也八荒
之内奚有奚無八荒之外何止何極以上見羅泌路史
中説
　　惡谿沸海
惡谿在閩多厲毒中者温屯嘔泄逾者腳足腐弱其魚
多鰐沸海常沸尤多惡魚炎州貢者經之路史之所載
如此然予嘗仕閩數年不聞有此也惟聞延平一宣差
言常汎南海海水中有火出郭學録又言嘗見海嘯其
海水拔起如山髙
　　西土頭痛山沙子黒水
自罽賓國西行歴大小頭痛山及赤土身熱之阪山在
渠搜之東疏勒之西冬月過者有頭痛身熱吐逆之病
驢畜皆然夏月即死又經烏柁四百里石懸度山咫尺
之路下臨不測在盤陀西南今葱嶺冬夏有雪即佛書
所言雪山者(路史説本/漢西域𫝊)
沙子在契丹後彌數千里往者女真既滅契丹其臣大
石林牙攜其子三晝夜踰沙子立之數十年粘罕不能
近
黒水在梁雍間涉者脛黝黒
　　柳中路伊吾路陷河弱水
裴矩西域記自髙昌東南去𤓰州三百里並沙磧乏水
草四靣芒芒葢西州之栁中路又有一路自栁中縣南
東行經大海東又東南渡磧入伊州即裴所謂伊吾路
今奉使者至髙昌從武城西北有捷徑度沙磧千餘里
四靣芒然不可凖記行者唯視人死骸骨及驢駝糞以
為記大雪即不得行或見宫宇忽聞歌笑從之者多不
反葢魑魅所為也當旦未西北沙中夏熱風為患惟老
駝能知之風將作則駝聚鳴而擁其鼻口否則死今髙
昌客旅皆由伊吾道
出陽闗至于闐國路經陷河伐檀置中乃得渡也弱水
亦陷河之類羽毛皆沈今川廣之界亦有一小河淖湴
而深今古不得渡葢亦弱也
　　海外多國
昇明二年倭王奉表條其祖之勲謂東北服者二百九
十有六國是固海東之國倭王所服者然其未服之國
又㡬十百矣支顯西游道其所記數百國此于闐以西
之國支顯所知者然其所不知者又㡬十百矣智猛法
盛之録曇勇道安之傳蕃王之國不下四五百大廷四
域之使魏氏四道之賓所奏國數亦不下四五百此世
所未嘗聞者是數千國俱樂土也則海外之國不勝其
多矣(凝按東北二字今/路史本作東西)
總前路史五段而論則知世間疆土如此其濶逺也今
人惟指中國所統以為大直井蛙之見耳人豈可以不
博覽哉
　　南陽形勢
往在閩閲艾軒先生林中書光朝文集内有一論謂南
陽可都其説甚備失於鈔纂今閱歐陽文載慶厯間論
西事書亦有一論曰臣聞漢髙祖入秦不由東闗而由
南陽過酈析而入武闗曹操等起兵誅董卓亦欲自南
陽道丹析而入長安是時張濟又自長安出武闗奔南
陽則自古用兵往來之境也臣嘗至南陽問其遺老云
自鄧西北至長安六七百里今小商賈往往行之初漢
髙入闗其兵十萬夫能容十萬兵之路宜不甚狹而險
也然自洛陽建都後行者皆趨東闗其路乆而遂廢若
能按而通之則武昌漢陽郢復襄陽梁洋金商均房光
化沿漢之地十一二州之物皆可漕而頓之南陽沿漢
之地山多美木近漢之民仰足有餘以造舟車甚不難
也歐公建明南陽地利之美如此其説與艾軒合然艾
軒則以孝皇有志恢復故欲於此建都以北窺中原而
歐公則以元昊犯邉欲於此聚餫以應接西事其勢不
同其論則一自古雖未嘗建都於此然合二論參攷則
其地形勢有足取者陳龍川上孝皇書亦言荆襄南陽
形勢可都謂東通呉㑹西連巴蜀南極湖湘北控闗洛
大意皆相近也
　　三輔黃圖
三輔黄圖上下二巻不著作書者氏名具載秦漢宫室
苑囿甚備顔師古漢書新注多取焉唐書藝文志有三
輔黄圖一卷列於地理類之首亦不言何人作其間多
用應劭漢書集解劭後漢建安時人也至魏人注漢書
復引此圖為據以此考之得非漢魏間人所作邪巻首
一序頗雅潔漫載于左
易曰上古穴居而野處後世聖人易之以宫室上棟下
宇以待風雨葢取諸大壯三代盛時未聞宫室過制秦
穆公居西秦以境地多良材始大宫觀戎使由余適秦
穆公示以宫觀由余曰使鬼為之則勞神矣使人為之
則苦人矣是則穆公時宫室已壯大矣惠文王初都咸
陽取岐雍鉅材新作宫室南臨渭北踰涇至於離宫三
百復起阿房未成而亡始皇并滅六國馮藉富强益為
驕侈殫天下財力以事營繕項羽入闗燒秦宫闕三月
火不滅漢髙祖有天下始都長安實曰西京欲其子孫
長安都此也(長安夲秦之鄉/名髙祖作都)至武帝承文景菲薄之餘
恃邦國阜繁之資土木之役倍秦越舊斤斧之聲畚鍤
之勞嵗月不息葢騁其邪心以誇天下也昔孔子作春
秋築一臺新一門必書于經謹其廢農時奪民力也今
裒采秦漢以來宫殿門闕樓觀池苑在闗輔者著于篇
曰三輔黄圖云東都不與焉○予觀此序簡而當質而
不俚非近世所能及也
三輔本是三秦禹貢九州内則雍州也古豐鎬之地平
王東遷以岐豐賜秦襄公至孝公始都咸陽咸陽在九
峻山渭水北以其山水俱在南故名咸陽秦并天下置
内史以領闗中項藉滅秦分其地為三以章邯司馬欣
董翳為王謂之三秦故漢髙帝入闗定三秦也五年髙
帝在洛陽婁敬説帝都長安留侯從而贊之有居髙屋
建瓶水之説自是漢始都之初置左右内史武帝太初
元年改内史為京兆尹與左馮翊右扶風謂之三輔俱
治長安古城中公羊傳曰京大也師衆也天子所居馮
翊注曰馮慿也翊輔也翼輔京師也其地今同州扶持
也助也言助風化在今岐州
始皇三十五年作朝宫於渭南上林苑庭中可受十萬
人車行酒騎行炙千人唱萬人和
收天下兵聚咸陽銷為鐘鐻(古以銅為兵/故可鑄鐘)髙三丈銷鋒
鏑為金人十二立於宫門(舊注云鑄金狄/人立阿房宫前)坐髙三丈董
卓悉椎破銅人銅臺以為小錢魏明帝欲徙二金人於
洛陽載至霸城重不可致留之
阿房宫一曰阿城規恢三百餘里離宫别館彌山跨谷
輦道相属前殿東西五十步南北五十丈木蘭為梁磁
石為門(門在阿房前悉以磁石為之令四夷朝者或/有隱甲懐刃即吸止以示神亦曰郤胡門)阿
房宫未成欲更擇令名名之未果以其宫在阿基旁故
天下因謂之阿房宫
望夷宫在涇陽縣界北臨涇水以望北夷故名
未央宫漢初蕭何造髙祖見而怒其壯麗者也周回二
十八里前殿東西五十丈深五十丈髙三十五丈武帝
以木蘭為棼橑(橑椽/也)文杏為梁柱金牖玉户華榱璧璫
雕楹玉磶重軒鏤檻青瑣(窓/也)丹墀左墄右平(墄階級也/右則桀車)
(上故使之平左則/人上故為之階級)黄金為璧帶間以和氏珍玉風至其
聲玲瓏然也宫内又有金華承明昭陽等殿及麒麟閣
天禄閣金馬門(金馬門宦者署武帝得大宛/馬以銅鑄像立於署門因名)
建章宫在未央宫西長安城外漢武帝造度為千門萬
户自宫西跨城沱作飛閣通之正門曰閶闔(閶闔本天/門而宫門)
(名之以/像天門)髙二十五丈左鳯闕(闕上有金鳯髙丈/餘即銅鑄鳯也)髙二十
五丈右神明臺門内起别風闕(以其出於宫垣/識風從何來也)髙五十
丈對峙井幹樓髙五十丈輦道相屬前殿下視未央宫
西漢宫中有百子池戚夫人侍兒賈佩蘭者後出宫為
扶風段儒妻能言在宫中時見戚夫人侍髙祖常以趙
王如意為言髙帝思之㡬半日不能言嘆息悽愴未得
其術使夫人擊筑帝歌大風以和之予嘗見旴江李先
生賦戚夫人有曰百子池頭一曲春不知其㫖今閲黄
圖乃見原委如此
漢有飛廉屬玉觀飛廉觀在上林武帝元封二年造飛
廉者神禽也能致風氣身似鹿頭如雀有角而蛇尾文
如豹武帝命以銅鑄置觀上因以為名屬玉者水鳥似
鵁鶄以名觀也又曰屬玉似鴨而大長頸赤目紫紺色
石渠閣蕭何造其下礱石為渠以𨗳水若今御溝因以
名閣所藏入闗時所得秦圖籍成帝又於此藏祕書
天禄閣亦藏書籍所漢宫殿疏云天禄麒麟二閣蕭何
造以藏祕書以處賢材也
靈金内府藏太上皇微時一佩刀長三尺上有銘字難
識傳云殷髙宗伐鬼方時所作上皇游豐沛山中寓居
窮谷有人冶鑄上皇息其旁問鑄何器工者笑曰為天
子鑄劒慎勿言曰得公佩劔雜而治之即成神器可克
定天下昴星精為輔佐木衰火盛此為異兆上皇解七
首投爐中鑄成劍殺三牲以釁祭之工問何時得此上
皇曰秦昭襄王時予行陌上一野人授予云是殷時靈
物工即持劔授上皇上皇以賜髙祖髙祖佩之斬白蛇
者也及定天下藏於寳庫守藏者見白氣如雲出户狀
如龍蛇吕后改庫名曰靈金藏惠帝以此庫貯禁兵器
名曰靈金内府(世人常言髙祖起布衣提三尺劔/以取天下不知劔之所始乃如此)
霸橋在長安東跨水作橋漢人送客至此橋折栁贈别
(世人常用折栁送别事不知出此/唐王維詩葢本此也遂為故事)
宫殿觀闕之盛肇於秦而繼以漢舉其最則秦有朝宫
阿房漢有未央建章以髙言輒曰五十丈三十五丈或
二十五丈以深廣言輒曰東西五十步南北五十丈或
東西五十丈深五十丈以規恢延袤言輒曰三百餘里
少亦二十八里或曰可坐萬人或曰庭中可受十萬人
或跨渭而造石橋或跨城池作飛閣輦道大槩極土木
之工始之於秦穆公惠文王大之於始皇尤而效之者
蕭何又甚焉者漢武也計其壯鉅雄峙摩雲霄而傍日
月雖傷財害民不免怨讟然遐想氣象其能致此亦真
丈夫之雄也惜夫興替不常古今同盡乃罔有巍巍千
載者不旋踵而化為游塵蕩為冷風潘安仁西征賦有
曰所謂尚冠修成北煥南平(皆里/名)皆夷漫蕩滌無其處
而有其名爾乃階長樂登未央汎大液凌建章又曰鷩
雉雊於臺陂狐兎窟於殿傍又曰洪鐘頓於毁廟桀風
廢而不懸禁省鞠為茂草金狄遷於霸川悲夫英雄之
建立乃如斯而已乎予嘗欲一游終南之山渡灞滻之
水弔秦漢之故都而物色其遺跡今南北混一踰四十
年兆足以行而予又老矣鄉里非無客京兆者京兆之
人非無與余交者及詢訪往古俱不能知葢其愚俗懵
學故不能通知古今也姑述此以志予懐古之恨若夫
陳之臨春結綺隋之西苑唐之華清宋之艮嶽是又不
過供游宴之娯非若秦以壯大夸西戎漢以市麗重威
武者也無足道矣
　　新豐建立
史載漢髙祖沛豐邑中陽里人也既定天下西都長安
而太上皇不樂闗中思慕鄉里髙祖為徙豐沛屠兒酣
酒煮餅商人立為新豐并徙舊社放犬羊雞鴨於通衢
亦競識其家似此即是仍效故豐街巷市井民居也一
遷徙間多少事節雖足以悦其父而不免於勞其民矣
然此様子則古所無之後世不再有之亦竒事也
　　袁廣漢園池
茂陵富民袁廣漢藏鏹鉅萬家僮八九百人於北山下
築園東西四里南北五里激流水注其中纍石為山髙
十餘丈連延數里養白鸚䳇紫鴛鴦犂牛青兕竒獸珍
禽充積其間積沙為洲嶼激水為波致江濤海鶴孕雛
産鷇延漫林池屋皆裵回連屬重閣修廊行不能徧也
廣漢後有罪誅沒入為官園鳥獸花木皆移入上林苑
中悲夫廣漢真愚人也已夫以漢武之為人百世之下
閲史册猶知其非能容物者彼方修建宫苑夸示四夷
一富民乃欲與之敵帝豈能平邪其取誅滅宜也近代
韓侂胄修圃甚麗後亦沒官然事體郤不同
　　川江圖
予六十年前見蜀人李宰所藏長江萬里圖起岷州訖
浙江海門山川城郭歴歴可翫惜不復覩今黄徳英示
以蜀江圖一巻廣踰半尺長四丈餘其間惟畫蜀江起
威州訖公安而止不得如舊圖之抵海門也謾記大畧
以見泝蜀之艱險云自公安縣沙市而西即江陵府治
江北而荆門軍治江南有黄牛峽有鹿角灘歴巴東峽
口即峽州治江北有人鮓甕有江心烏龍石進即石首
縣治江南又進即歸州治江南有巫峽有楚王樓有巫
山十二峰有宋玉亭皆南岸也又進即巫山縣治江南
有杜甫草堂進為䕫州有白帝城有八陣圖有瞿唐峽
灎澦堆雲安縣治江北而萬州忠州皆治江南歴清江
縣至遂寧府重慶府及酆都縣亦治江南有酆都寺有
酆都觀又歴涪州恭州而上則瀘州亦俱治江南前進
叙州乃治江北有馬湖江有大小烏龍山又進則嘉定
府治江南有九樓佛閣則在江北遂為眉州亦治江北
有蛾眉山有秦楚樓有芳草渡有萬里橋則俱在江南
由眉而進則成都府治江南而永康軍則在江北有三
十六峯在江南南為青城縣有青城山有玉女闗有玉
壘闗有七盤山至威州治江南止矣一卷之圖首尾如
此予跋其後曰右潁川徳英父所藏蜀江圖也廣僅半
尺修踰四丈西起威州東訖江陵凡跨十有八郡其間
山川城壘人物聚落仙宫梵宇風颿浪舶歴歴在眼往
年徳英曽示此圖一軸予固賞愛為賦詩今閲此卷更
自精工彌使人賞愛不已真竒筆也憶少日閱輿地志
極愛西蜀風景形勢鋭欲溯巫峽闞劒門周視古英雄
爭戰處稍慰胸中之竒顧蹉跎寖老付來生矣展翫傷
懐因寄一嘆并載前詩曰誰貌坤維入畫圖東西川合
滙荆湖金湯夾岸提封接玉帛連檣貢賦輸劔閣㡬煩
豪傑夢錦城曽是帝王都如今混一兵爭息見説烟荂
漸似呉
　　十二峯石
巫山十二峯口習耳聞熟矣終未悉其何名今因蜀江
圖所載始得其詳曰獨秀曰筆峰曰集仙曰起雲曰登
龍曰望霞曰聚鶴曰棲鳯曰翠屏曰盤龍曰松蠻曰仙
人予因櫽括成句曰筆峰獨秀集仙起雲登龍望霞盤
龍翠屏聚鶴棲鳯松蠻仙人總為六句聊便記覽耳山
在歸州乃川江之南岸見者謂十二峯元不聯屬往往
懸隔相望若欲觀玩惟泝流入蜀者甚便儻順流而東
則三峽水急如箭不容寓目所謂歸州淘米峽州喫飯
可見其峻疾矣
　　閩地險惡
予幼讀南豐先生所作道山亭記摹寫閩地山川險惡
之狀筆力精妙宛如圖畫殆似西漢文章歐蘇不能及
也然平時只作文字看實未信其險惡果如此至大辛
亥赴官劒津初入杉闗已見山嶺崇峻囘首江西如在
平地猶未覺其險也自邵武城下發官船歴挐口驛富
屯長驛順昌縣玉臺驛順流赴劔然後見谿灘湍激石
筍峭峻舟行其間時遭驚駭予舟中因語孫兒以道山
亭記昔聞而今見之其所歴與記中所載無不合者兹
録于後其略曰閩故𨽻周者七至秦開其地列於中國
始併為閩中郡自粤之太末與呉之豫章為其通路其
路在閩者陸出則阨於兩山之間山相屬無間㫁纍數
驛乃一得平地小為縣大為州然其四顧亦山也其涂
或逆坂如縁絙或垂厓如一髪或側徑鉤出於不測之
谿上皆石芒峭發擇然後可投步負戴者雖其土人猶
側足然後能進非其土人罕不躓也其谿行則水皆自
髙瀉下石錯出其間如林立如士騎滿野千里下上不
見首尾水行其隙間或衡縮蟉揉或逆走旁射其狀若
蚓結若蟲鏤其旋若輪其激若矢舟泝沿者役便利失
毫分輒破溺雖其土長川居之人非生而習水事者不
敢以舟楫自任也其水陸之險如此漢嘗處其衆江淮
之間而虚其地葢以其陿多阻豈虚也哉云云朱文公
嘗愛曽文以為嚴健有法此語信然近學録鄭見獨為
予言道山亭記豐碑鉅刻巍然猶存鄭三山人也故知
之他日有便至其地當命匠致墨本歸鄉里示親朋庶
猶可鄉先達之萬一云
　　前代軍壘
秦墮封建易為郡郡置守漢因之國皆為郡更曰太守
至隋廢郡置州唐世天下俱為州改太守曰刺史宋又
改曰知某軍州事此其大略俱可曉也獨有數小壘名
之曰軍者未悟其義而其治所又多在各道接境去處
如建昌軍邵武軍則江西福建界上也如南安軍則江
西廣東界上也如江隂軍則浙西之盡頭如廣徳軍則
江東之盡頭如桂陽軍武岡軍則湖南之沿界豈非當
時諸州地理闊逺綏御不及故於接境聚軍以控扼之
其初不過營壘乆則因以軍為名且從而例視若州府
之類矣夫軍之字義與州府郡邑不同流俗承譌併失
字義遂真以軍為郡不亦謬乎以軍為郡不記始於何
朝而建昌志曰南唐元名建武軍入宋始改建昌則軍
之剏也豈五代時耶其間有臨江軍則居江西之腹興
化軍則處閩海之濱茶陵軍亦在湖南内地(今考之亦/接吉安界)
又不盡居接境處又是一例宋時仕宦應得郡而資淺
者未授以州府首命為知軍而軍之地望亦自不等如
南安軍在江西窮處國小地狹而地望乃特重為守臣
者率年嵗陞遷為部使者如提刑提舉之類其平遷亦
得佳郡葢以郡當東廣之衝地有蠻峒之擾苟撫治有
功則因優之也景定庚申梅知軍鼎徑除江西提刑後
趙知軍孟適段知軍浚皆擢守建昌其餘諸軍則未之
聞也而宋時雄藩大鎮又自别有軍號如杭州曰寧海
軍紹興曰鎮東軍温州曰應道軍婺州曰寧逺軍嚴州
曰遂安軍平江曰平江軍建康曰建康軍揚州曰淮南
軍龍興曰鎮南軍贑曰昭信軍建寧府曰建寧軍泉州
曰平海軍如此者不盡記毎軍皆設節度使官一品其
地則謂之節鎮節度使止遙授請厚俸而不親臨其郡
非若唐代淄青盧龍宣武等處節度則真有其地統其
軍跋扈難制至於簒逆也宋制節度使官儀甚盛其家
建巍樓植纛其中有黄幡豹尾之屬名之曰節樓义祀
神名之曰節神其節度使毎出則千兵擁衛捧節前驅
見者避路有令曰衝節者斬然所統軍卒則咸無焉
　　天齊
封禪書載秦始皇祀八神一曰天主祠天齊天齊淵水
也居臨菑南郊山下注引解道彪齊記云臨菑城南有
天齊五泉並出有異於常言如天之腹臍也又曰齊所
以名為齊以天齊也注曰當天中中齊愚嘗於前卷略
議之今詳具其説如此乃知衡華嵩恒俱稱某天某天
而東嶽獨稱天齊有以也(當天之中故祀天/主與地王不同)
　　不夜城
不夜乃古縣名齊記云古有日夜出見於齊東境故萊
子之城以不夜為名
　　市井
予嘗疑世稱市井二字無義按史記正義曰古人未有
市若朝聚井汲水便將貨物於井邉買賣故言市井乃
知舊所疑不差
　　九河之名
徒駭太史馬頰覆釜胡蘇簡潔鉤盤鬲津
　　陽闗
唐王維送元二使安西詩曰渭城朝雨裛輕塵客舎青
青栁色新勸君更盡一杯酒西出陽闗無故人後知音
者以此詩作三叠聲歌之予初不考陽闗在何許意疑
玉闗左右及見五代晉髙居誨奉使于闐記所載乃知
陽闗去玉闗尚逺其略曰自靈州過黄河行三十里始
涉沙入党項界行四百餘里至黒􁁉沙沙尤廣遂登沙
嶺即党項牙也渡曰亭河至凉州又西行五百里至甘
州即回鶻牙也自甘州西始涉磧磧無水載水以行甘
人教晉使者作馬蹄木澀木澀四竅馬蹄亦鑿四竅綴
之乃可行西北五百里至肅州渡金河西百里出天門
闗又西百里出玉門闗經吐蕃界西至𤓰州沙州二州
多中國人𤓰州南十里有鳴沙山云冬夏殷殷有聲如
雷云禹貢流沙也又東南十里三危山云三苗所竄也
其西渡都鄉河曰陽闗云由是觀之則玉門闗距雲州
近二千里又歴𤓰州沙州而後至陽闗渡又逺數百里
矣江南人望張掖酒泉已覺縣逺而班超云臣不敢復
望至酒泉郡止願生入玉門闗則其逺於酒泉可知已
陽闗又逺於玉門宜其謂西出陽闗無故人也安西在
陽闗之外知又㡬里今日甘肅置行省可見提封之廣
識者謂天下地理惟西最廣恐或如此(音律中有甘州/凉州伊州曲)
　　尾閭
𢎞齋先生包樞相嘗言昔為台州通判日州連東海遙
望海洋中有漩渦至數十疑即所謂尾閭也予毎欲質
其事而無由至大庚戌辛亥間石塘胡汲仲長孺為台
州寧海主簿縣正與海接予與石塘公厚因以𢎞齋舊
説叩之今得其回書云寧海在台東境距平陽嶺海七
百里距鄞為近其又東境即大海人舟所不敢渉惟冬
則釣船行二程輒止相傳其東則鬼國水勢流下雖潮
生時亦不可上恐是尾閭處也𢎞齋謂見有十數渦則
某所未見也汲仲之所報如此予以嗜古好竒之故博
徴異聞於所親歴者然猶不能究尾閭之實則據紙上
而妄談者何足道哉
　　洗馬池
江西龍興市心有一方池臨街緑水泓澂名曰洗馬池
不悟其義近聞一人云古有姓李者仕為太子洗馬居
此地故得名然洗馬之洗本音鮮非音徙也豈俗不識
字故傳譌邪予去年到龍興乃見已為民居障蔽不復
得見矣(去年乃至/大辛亥)
　
　
　
　
　
　
　
　
　
　
　
　
　
　
　隱居通議巻二十九
欽定四庫全書
　隱居通議卷三十
　　　　　　　　　　　　　元　劉壎　撰
　鬼神
　　目擊三怪
神怪之事吾素不信但即今數事乃吾目擊而身親者
殊未有以自解南豐石僊觀之前有巨樟一株世傳宋
延平辛丑嵗有方士冷道者在彼修煉一日叱木使開
則木腹中虚因入其中坐化而逝未乆生合里人相傳
以為神後治平丙午令公胡若者不信斧而騐之則見
道者兀然而坐儼然如生欲後來取信傳以塑繪焉自
是歴二百年木不復合予親見所斧木竅長盈尺闊數
寸中虚而枝葉茂冷道者兀坐猶故也心竊怪之越寳
祐癸丑寒食後一日大風拔木木雖仆而冷道者猶兀
坐木根之上屹無所傷屋而覆之至今猶存此不可解
者一也豐之軍山險峻倚天號江南絶頂上有石室祠
浮丘王郭三真君曰三僊禱祀者歸焉時見雲霧滃欎
中有光如日暈大如車輪鄉人稱曰圓光光中見三僊
冠服貌像隱隱可辨其飛行翕忽或升或沈頃刻不見
此不可解者二也咸淳癸酉嵗余家旴城中聞南豐母
舅家為鬼所侮毎當昏時有聲歘然于屋前後或忩櫺
或庖湢環繞而鳴老幼皆縮頸滅燭噤不敢聲達旦乃
已明日復然如是者踰半年已而妗氏病且死予聞訃
往弔將就寢忽聞鬼聲去卧榻三五尺去地僅二尺且
行且鳴予叱之不止已而其聲或逺或近予亦困且睡
矣禮畢余遄反旴城後乃聞其聲漸息而舅家亦遷别
居越三載北兵薄旴城下予奉親還南豐無所於居因
假舅氏舊舘寓焉則昔之鬼聲無聞矣毎獨坐至夜分
亦汔寂然未㡬此屋遭兵燬蕩盡然當時何其怪也此
不可解者三也神鬼有無當必有知者今紀目擊身親
者如此
　　雷神顯應
趙倅良驂言宋時仕潭州一日迅雷擊壽星觀碎鴟吻
道士見雷神青靣緋衣裵回檐間乆之始去後乃知鴟
吻中有真誥神取出之置于道寮忩内桌子上其裵回
者疑一時未定置頓之所也
鄰寺林長老自衛言至元十九年隨其師曰湖山僧録
者寓吉州一日雷震報恩寺寺有八難觀音堂堂皆涌
壁雷繞其間乆不止有僧判甘藏卜者胡人用本俗法
披紅禪衣誦一畨呪語以五斗米撤之雷乃去擊其寺
門而散雷神悉取涌壁上觀音像及從神等移置案上
而於涌壁之後摉擊柱木皆碎凡佛像無一損者
吾州梓源李規可圓孫有子因事微忤規可明日規可
出州訴之行至廣沙坪衆勸以反乃拜天訴子扺家以
原詞置竈中㷊之未㡬其子入州行至父所拜處迅雷一聲殛
死衣裳破裂如絲是日也余在郡庠􁅳堂竊怪霹靂非常已
乃聞霹死其子身有至元鈔两張雷火不㷊朱墨焕然
秋麓叔父鏜嘗言京源曽氏有婢常棄擿米穀于糞壤
往往不加愛惜或勸止不從一日婢正撤米穀忽雷火
焚婢自頂至踵炮其半體餘半體無所傷幸不死葢亦
憐其愚而警之
羅濟翁公讓言其鄉中有職役人二其一純實其一兇
狡純實者因某事聚少米其兇狡者縁怒悉以米棄溝
瀆中狼籍滿地純實者勸之不從一日二人同行暴風
急雨忽至雷電隨之漸覺晦㝠二人者將避之而無其
所遙望前途有社林焉擬造樹下避雨既至則見社林
中有數人若吏卒或衣緋青或黄帕首急禽兇狡者捽
之俄有一人若功曹然張幃幙及榜挂之命左右扶純
實者去且令勿損其身俄迅霆一聲俱無所見惟見兇
狡者横屍在地此人惟頭髪被焚病啞三日而後能言
所遇如此
吾里之東某里有耕夫某一日出外惟母在家舂米耕
夫有子尚㓜偶戱臼中不覺碓墜竟舂死其子素狠母
懼其歸見孫兒已舂死必怒也走某家避之其子歸見
其然不言而淬礪一斧藏腰間宻往求其母得之某家
邀母歸將甘心焉行至中途風雨陡暗迅霆一聲殛其
子死而母汔全雷霆於他事或恕惟不孝於親及不惜
米穀二事考罰甚嚴葢報應屢顯豈非天條所禁二事
尤重邪丁丑年州前米户某因忿詬棄米殛死今年甲
辰嵗重五節日北郭黄某之婦忤舅姑忽雷大震繞其
家烟火滿室其婦焚髪而竄屋亦旋燬幸免殛死耳父
母生我者也五穀養我者也造物葢於二事獨重重生
飬也
　　大乾夢録
予㓜獲觀大乾夢録一册載隋温陵太守歐陽公祐洛
陽人仕閩授代歸自經邵武光澤之大乾愛其山水清
秀盤桓乆之已而舟溺夫婦俱死焉後人葬於其地乆
之發靈廟食纍受封爵為王宋時士人應舉者求夢多
應好事者輯之曰夢録世變以來文籍散失予不見此
録數十年皇慶癸丑官於劍津鄰人詹翠屏出示新刋
實録視舊増倍因借觀之而摘其可存者漫記于後
王居西京洛陽河南府洛陽縣水南東地名福善坡東
有㑹仙樓南對瓦子門西抵鉄器市北有㑹景樓王以
某月五日生娶崔氏
隋恭帝義寧二年始立歐陽太守之廟
唐僖宗文德二年始受龍湖禪師戒㫁血食
宋仁宗(闕/)　元年始封通應侯元豐五年進封祐民公
崇寧(闕/)　　額曰惠應廟政和六年封廣祐王紹興(闕/)
　　　　廣祐王紹興十三年封明應威信廣佑王(闕/)
　　　　　明應威信廣祐福善王嘉熈中換封(闕/)
　　　　福善王寳祐中又換明應威聖英惠福善王
(闕/)　　　　明烈威聖文惠福善王
唐僖宗少子得道於石霜和尚自湖南來邵武入龍湖
建道塲號圓覺大師名普聞實有戒行見廟下烹殺甚
衆師憫焉為偈曰悟道不同死死中生不忘虎無心伏
人來與惠降殺生及死祀輪回萬刼殃為報人天界無
遮福最强欲種多生果修齋勸大王昔年地獄裏今日
作天堂是夕里老夢神云我已受圓覺禪師戒後祀我
當如比丘飯足矣自立廟厯二百七十一年而後改至今遵之
古碑載王守泉州滿歸假道邵武維舟大乾谿渚偕夫
人崔氏縱觀山川秀麗誓曰此福地可廟食復次舟行
數里風浪掀作覆舟舉家陷溺公與夫人屍存涯涘遂
沿流至于生前所誓廟食處鄉人驚異送其屍東下津
流二千里明晨逆流又至所止處鄉人復津送加以里
數翊旦又至所止處或謂斯乃賢哲人率衆備儀葬于
山間越十年㐫荒疫癘民始崇禱建廟塑像
劉侍郎岑作郡城熈春臺别廟祀有惠應神徐端修自
呉中來過建昌訪道士王文卿文卿授五雷法能致雷
雨道行甚著因語徐曰邵武頃大旱予拜表至帝所見
所謂惠應神叩王陛為民請甚力帝諭若不許然神具
言其州窮且瘠民不可一日無穀詞甚懇切乃得請而
嵗有秋岑聞是語心敬焉(文卿即/王侍宸)
實録載邵武自宋代紹定庚寅之變比嵗不靖端平甲
午嵗金華王子文埜為守與寓公率士民迎福善王就
郡治建黄籙醮邀龍虎山張天師至時寓公杜子昕杲
與祠家居與王守同主醮事命道士林逍遙拜章初拜
未得達逍遙行持再往遂伏地不起自已至申州前忽
雨天花一城競觀空中繽紛墜地即不見盛以衣裾亦
無有踰時乃止乆之林方起喜色滿靣謂衆人曰適到
天門遇福善王云已得請于帝子可回矣具言上帝以
邵武醮事精䖍特賜邵武太平四十年兩齋官皆得厚
賞自是郡果寧息生齒日繁後王公仕至端明殿學士
簽書樞宻院事杜公仕至吏部尚書贈少師逮咸淳某
嵗黄廖二峒盜起寓公相與議曰四十年之期已過盍
再建黄籙懇之于神衆推國子監(闕/)　呉某與(闕/)　大
夫杜伯堂蕪主之葢伯堂乃子昕尚書之(闕/)
觀命道士謝某拜章既起徑入治靖色宻語謂杜呉二
公曰適得報邵武當有大厄上帝已命福善王往芙蓉
城去矣二十年方反殊可憂也中夜禁詞羣鴉喧噪衆
失色明年兵禍果作丙子後盜屢犯城無寧嵗大乾祠
祀亦弛至元辛夘汀寇鍾明亮平後民始漸安香火繼
盛而邵武亦粗復承平之舊焉天花事乃黄某説方雨
時親見之芙蓉城當時杜呉二公秘不言獨私告在軒
黄公紹未㡬二公捐舘後在軒始與先人言葢乙酉正
月也(頃甲戌乙亥間旴友易雪厓仲信往大乾叩國/祚夢王者冕服相迎止云不忍言未幾革命)
　　神怪窈㝠
神怪窈𠖇之事知道者不言且不信謂其害道也然亦
有不可以理曉者如洪都之鉄柱上清之仙巖軍峰之
圓光西湖之飛來峰與夫廬阜天池則見普賢天燈西
蜀峨嵋則見文殊天燈皆彰彰在人目烏得以為誣邪
豈古亦有之特智者不言歟怪力亂神夫子不語耳而
不曰無也然佛法自漢方入中國則廬山峨嵋之天燈
其亦古有之歟抑山嶽鍾靈光景異常而後之佞佛者
遷就以神其教歟予又聞長老言州西門石背有王姓
家建大醮醮之夜有神空中語云醮事甚䖍但作羊屎
臭爾或以告之王王甚不滿窮詰其故乃是日炊齋而
薪不足急毁羊圍木足之王由是震懼欲重建醮累嵗
齋潔疲精竭誠雖麵麥亦别畦以種不加糞穢復建醮
事至中夜忽見馬靈官自虚空降入醮筵巡行一徧謂
玉曰上帝念汝至誠遣吾一視俄去不見又聞鄉里前
街汪姓者因田地事建大醮其館客譔青詞有曰芒芒
九土盡入吾疆醮之夜館客坐於門仿彿見大街一將
吏乗馬自東來至前曰芒芒九土是何等語手摑其面
俄不見客自是頭不正由是觀之則此事真不無邪傳
曰明則有禮樂幽則有鬼神以鬼神對禮樂而言其真
有邪要之識者不必語有無唯當修身謹行孝弟忠信
以無媿對越而已象山先生陸文安公守荆門日罷設
上元醮有榜文曰此心若正無不是福此心若邪無不
是禍嗚呼盡之矣
　　土神誥詞
庚子五月因觀江漲至五通廟忽憶兒時見將軍誥詞
一軸乃宋封周將軍為宣(闕/)侯者也今其軸雖不存中
間一聯最佳云漢將軍有功得封(闕/)
　　　　記其時某人當制也又記里中軍山神加封
仁顯二字誥詞有曰能博其施斯之謂仁有赫厥靈於
乎不顯語意俱到今刻石西門廟中
　　徳祐拜章不達
沈徳載言徳祐危急時慈元命上清宫鄧道士拜章祈
天永命道士伏地凡四日始寤曰章不得達也亦不得
近天門止於剛風浩氣間端跪以俟乆之遙望祖師舉
手麾之曰不可於是乃還已而果然
　　天師退潮
宋理宗時浙江潮溢犯杭都乆不退朝野危之有㫖召
天師郤潮時三十五代天師則觀妙真人可大也既至
而潮退理宗大喜加封錫賚甚侈聞之是年實以四月
十三日策功今大徳二年戊戌嵗春潮犯鹽官州漫溢
百餘里所損不可勝記漸逼城市久之不退父老援宋
事請於江浙行省宜迎天師退潮今三十八代天師則
凝神廣教真人與材也省命父老來迎且奏聞於朝使
者至真人以其禮聘不莊汔不為動卒辭行而遣宫中
道士持鐡符往治之既至鹽官州行李叢襍姑以鐡符
挿水濵忽波濤洶涌若有神䕶之者道士喜乃易法服
持符登舟衆人羣擁聚觀簇立堤岸遙見仿彿有金甲
神者立于空中道士行法擿鉄符符躍波靣者數回而
後沉没頃之天色晦㝠霹靂一聲越數日乃見于别處
擁起沙堆十數里於其上得一物似黿大如車輪介而
三足葢所謂能也取而剖其半入朝以其半入上清宫
表顯其事方道士行後朝命奉御偕某官來真人以君
命乃行亦四月十三日人皆異之真人至行省而妖已
除乃作醮事又築堤建祖師正一真君殿以鎮之
　　朱張福業
浙西朱張二豪本樵夫乘乙亥丙子革命時南北雲擾
入海嘯聚剽刼所殺畧皆富商巨舶由是大獲致貲産
珍貨無與比官皆宣慰參政而朱尤豪既豐溢即思善
果往往捐金佞佛剏寺建像極侈一日在金陵適張天
師應詔經從朱建大醮祈張行持且請召神降筆以卜
休咎張令設黄幃帳縣鸞筆俾朱黙禱乆之筆墜啟視
書云積福如山造業如坑推倒福山填不得業坑朱大
駭懼人以為名言不數年果敗死家屬物産俱沒入官
世言湯武逆取而順守傳曰若晉取虞而明徳以薦馨
香神其吐之乎是以順守之意然而非也既以逆取違
天多矣其能守乎殺人取財寃氣貫日乃欲以不義之
貲媚佛求救吾不知數椽之寺舍數堆之泥像而可贖
彌天滔海之罪邪佛固仁慈然視衆生平等亦豈肯為
逋逃主而使寃死者不少吐氣哉朱張伏誅豈神不救
夫子曰仁者能好人能惡人噫神真能仁矣
　
　隱居通議巻三十
欽定四庫全書
　隱居通議卷三十一
　　　　　　　　　　　　　元　劉壎　撰
　雜録
　　折獄龜鑑
髙宗紹興三年降詔恤刑戒飭中外俾務哀矜時有承
直郎鄭克明為湖南提刑司榦官因閱和凝疑獄集嘉
其用心乃分類其事自釋寃辨誣至嚴明矜謹凡十二
門易舊名曰折獄龜鑑所載皆古事亦多有不切可刪
者然有數事增人智識爰摘録之
釋寃門載唐李勉鎮鳯翔有耕人得馬蹄金一甕送縣
為令者慮公藏守不謹收置私室翼日開視皆土塊耳
令以狀聞府遣掾按之不能自明誣服換金初云藏之
糞壤被人竊去後云投之水中失其所在雖未窮易用
之所而皆以為換金無疑時袁滋在幕府獨疑其枉勉
乃移獄付滋鞠之滋閲甕間得二百五十餘塊詰其初
獲者則二人以巨竹舁至縣滋乃于市肆借金依塊形
狀鎔寫校量始稱其半已及三百斤盡計大數非二人
以竹擔可舉乃知在路之時金已化土矣令乃獲雪(出/康)
(駢劇/談録)
辨誣門載唐李靖為岐州刺史有希㫖告靖謀反者髙
祖命一御史往按之且曰李靖反狀實便可處分御史
知其誣罔請與告事者偕行行數驛御史佯失告狀驚
懼異常鞭撻行典乃祈告事者曰李靖反狀分明親奉
聖㫖今失告狀罪在我矣幸救其命告事者乃别疏告
狀與之御史騐其狀與元狀不同即日還京以聞告事
者伏誅
又載李徳裕鎮浙西有甘露寺主僧訴交割常住物數
内被前知事僧沒金若干两引前數輩為證遞相交付
文籍在焉鞠其僧已服盜取之罪未窮破用之所徳裕
疑其非實僧乃訢寃曰本寺積年止有文書陞載分兩
交承其實無金衆人以某孤立不狎流俗欲乘此擠之
徳裕惻然曰此不難知也乃以兠子數乘命干連僧人
入對悉坐之兠于中門皆向壁毋得相見各與黄泥令
模作前後交付下次金形狀以憑證據而形狀皆不同
乃劾其誣一一服罪
議罪門載漢景帝時廷尉上囚有防年繼母陳殺防年
父防年因殺陳依律殺母以大逆論帝疑之武帝時為
太子在帝側遂問之對曰繼母如母明不及母緣父之
故得比于母今繼母無狀手殺其父則下手之日母恩
已絶宜與殺人同不當以大逆論
又載漢宣帝時燕代間有三男子共娶一女而生一子
及將分離爭子興訟丞相黄霸斷之曰此非人類當以
禽獸處之遂戮三男以子還母
又載元帝時王尊守槐里令兼行美陽令事美陽婦人
告其假子不孝曰兒嘗以我為妻妬笞我尊遣吏收捕
騐問辭服尊曰律無妻母之法聖人所不忍書此經所
謂造獄者也(顔師古説歐陽尚書有造獄/事謂非常刑各造殺戮之法)尊于是出坐
廷上取不孝子挂磔著木使騎吏五人張弓射殺之
又唐徐有功為司刑丞時有韓純孝者受徐敬業偽官
前已物故推事使顧仲琰奏稱家口合緣坐詔依㫁籍
沒有功議曰律謀反者斬身亡即無斬法若情狀難捨
或敇遣戮屍餘非此塗理絶言象緣坐元因處斬無斬
豈合相縁既所縁之人亡則所因之罪減减止徒坐頻
㑹赦恩今日即㫁沒官未知據何條例詔依有功議㫁
放由是免籍沒者數百家
又杜鎬侍郎兄仕江南為法官嘗有子毁父畫像訟未
能决鎬尚㓜輙曰僧道毁天尊佛像可以比也兄甚竒
之
又邢州有盜殺一家其夫婦即時死有一子明日乃死
州司以其家財產依户口絶法給出嫁親女刑曹駁曰
父母死時其子尚在即財産乃子物所謂出嫁親女乃
係出嫁姊妹不合有分
懲惡門載孫沔知杭州有丐者左臂無一手右臂惟兩
指盜細民鑊相競至庭丐者舉臂泣曰細民誣我我無
手人豈能盜鑊沔即然之叱細民出撫勞丐者因予以
鑊始弗敢受再三安慰丐者不悟也以指撮鑊徐以臂
舉戴於首而去沔追還斷其指令於市
摘姦門後魏李崇為揚州刺史部民茍泰有子三嵗失
之後見在郭奉伯家各稱己子並有鄰證官不能决崇
乃令二父與兒各别禁數日忽遣吏謂曰兒已暴死可
出舉哀泰聞之悲泣不自勝奉伯嗟嘆而已殊無痛意
遂以兒還泰
鉤慝門唐張允濟初仕隋為武陽令鄰邑有民以牸牛
依妻家數年孳生十餘犢及將異居妻家不與本縣不
能决乃詣武陽訴之允濟曰爾自有令長何至此也民
垂泣言所以然允濟遂令左右縛牛主蒙其首詣妻家
村中云捕盜牛者盡召集村中牛質所從來妻家遽指
所訊云此是女壻家牛不知來處允濟發蒙曰此是女
壻可以牛歸之妻家驚服
又一事相類者王恭戍邊留牸牛六頭於舅李璡家養
五年産犢三十頭恭還索牛舅曰牸牛二頭已死當還
四頭老牸餘非汝牛所生恭訴于縣縣令裴子雲以恭
付獄追盜牛賊李璡璡皇怖而至子雲叱責曰賊引汝
同盜牛三十頭藏汝莊内璡不伏喚賊對辭乃以布衫
蒙頭立南墻下璡急吐欵云三十頭牛是外甥牸牛所
生非盜得也子雲令除恭頭布衫璡驚曰此是外甥子
雲曰是即還牛更欲何語璡黙然復謂璡曰五年養牛
辛苦特與五頭餘並還恭聞者歎服
又唐江隂令趙和咸通初以折獄著聲淮隂有二農夫
比莊通家東隣嘗以莊契質于西鄰後當收贖先入八
百千自恃宻熟不取文證再齎餘鏹至西鄰遂不認東
鄰訴于縣于州皆不得直遂越界訴于江隂和曰縣政
甚卑何以奉雪東鄰泣曰至此不得理則無處伸訴矣
問汝果不妄否曰焉敢誣乃召捕賊人齎牒淮隂云有
刼江賊按鞫已具其同惡在某處姓名狀貎悉以西鄰
指之請梏付差去人西鄰自恃無迹不懼也至則械于
庭和厲聲詰之囚泣訴其枉和曰事蹟甚明尚敢抵諱
所刼之物藏汝莊中皆可推騐汝具籍貲産以辨之囚
不虞東鄰之越訴也乃具折穀若干莊客某人者紬絹
若干家機所出者錢若干東鄰贖契者和復審問乃謂
曰汝固非刼江賊然何得隱諱東鄰贖契錢八百千遂
引其人對証乃慙服梏回本縣牒請檢付契書復置之
於法
又章舉為句章令有妻殺夫放火焚舍稱火燒夫死夫
家訴官妻不服舉乃取猪二口一殺之一活之而積薪
焚之活者口中有灰殺者口中無灰因騐屍口果無灰
乃服罪
又南方有偽裝毆傷痕者以櫸栁涂膚則赤如毆水洗
不脱然識者亦能辨之葢真毆傷者血聚則硬偽者則
否
又侯臨為東陽令時他邑有民因分財産寄物婣家遂
被諱匿屢訴弗得直聞臨治聲越境求伸臨曰吾與汝
異封法難以治止令具物之名件而去後半年縣獲强
盜因縱令妄亂供通有贓寄某家移文捕至下獄引問
其人泣訢盜所供金帛皆親黨所寄者臨即追元告民
識認盡以還之人服其神
　　夾漈通志
余自少聞閩中有大書一部名曰通志知其為名儒鄭
先生所著也先生諱樵字漁仲興化人自號夾漈予思
見其書而無繇近大徳嵗間東宫有令下福州刋通志
于是益思見終無繇也游宦劍津始獲見通志二十略
乃興化舊刋本近三十册或曰此通志之節略者爾或
曰此説非也通志凡二百卷為全書而二十略者特傳
志中之一所謂略者非節略之謂夾漈序曰總天下之
大學術而條其綱目名之曰略凡二十略百代之憲章
學者之能事盡於此矣由是而推則二十畧自二十略
通志全書自全書而略在全之内也今福州所刋通志
凡萬㡬十板裝背成凡百十册視興化之三十册則福
為全志明矣大抵通志之作乃鄭先生欲破班固㫁代
為史之非而律以司馬遷通歴代為始之法故趙必曅
之䟦直指為全史而不以為類書其説謂通志以紀傳
表志為例大意法司馬子長史記以全書名志故以畧
名天官等書又曰莆陽刻本二十畧然全史未之見則
志自志畧自畧也予今僅見二十畧而其全志未睹未
敢輕于論議謹按二十略之次序曰生民之本在姓氏
故作氏族略書契之本見於文字故作六書略明七音
之本達六合之情使裔夷之俘皆知禮義故作七音畧
天文在於圖象有義無象莫能知天故作天文略地理
之家在封圻封圻之要在山川今凖禹貢之書而理川
原本開元十道圖以續今古故作地理畧梁汴者四朝
舊都足為痛定之戒南陽者中原新宅宜為無疆之基
故作都邑畧諡法一家國之大典今所纂削去引辭而
除其曲説故作諡法畧祭器者古人飲食之器今之祭
器出于禮圖徒務説義不思適用故作器服略樂以詩
為本詩以聲為用齊魯韓毛四家博士各以義言詩遂
使笙歌之道日微故作樂畧學術茍且由源流之不分書
籍散亡由編次之無紀故作藝文略册府之藏不患無
書校讐之司未聞其法故作校讐略圖成經書成緯古
者左圖右書不可偏廢即圖以求者易即書而求者難
故作圖譜畧𣢾識者古人之靣貌金石之功寒暑不變
今蓺文有志而金石無紀故作金石畧洪範五行傳者
巫瞽之學也天地之間災祥萬種人間禍福㝠不可知
若之何一蟲之妖一物之戾皆繩之以五行臣故削去
而作災祥略五方之名本殊萬物之形不一通鳥獸之
情狀察草木之精神故作昆蟲草木畧凡十五略出臣
胸臆不渉漢唐諸儒議論禮略序五禮職官略秩百官
選舉畧言掄才之方刑法畧言用刑之術食貨略言財
貨之源流凡兹五畧雖本前人之典亦非諸史之文也
先生自序二十略之大㫖如此其編摩之勤意度之新
誠為苦心千載獨歩然披覧究竟似亦止是類書故庸
齋之序以為博不如約特其該洽精審則勝於通典事
文類聚翰苑新書之類至於通志全書世以為史尚未
及見又不知先生所以用意者何如也姑俟續考○巻
末有古壽吕君政䟦云二十畧乃通志内之一書也其
説益明先生少不事科舉惟務著書三舉孝廉兩舉遺
逸俱辭後以經筵列薦特召賜對稱㫖命以官主管禮
兵部架閣文字乞還山詔給筆札修史及繕寫成書二
百卷造朝除樞宻院編修官兼檢詳諸房文字又命繳
進通志通畧未及上而卒有子翁歸纔八嵗家藏遺稿
多散逸云
　　元貞陳言
元貞新政有北士呉助教陳定本十六策其言雖若泛
濫至其條例時弊處沈著痛快今摘其要以示後
今天下以為亂邪而海宇清寧重譯來貢災沴不作年
穀頗登未見其亂之迹也以為治邪而官吏姦貪盜賊
竊發士鮮知恥民不聊生號令朝出而夕更簿書斗量
而車載庠序不立人材無自出之由律令不修官府無
常守之法舍真儒用苛吏棄大本而求小功空中國事
外夷取虚名而獲實禍漢以火唐以土此德運之重事
先儒有相生相勝之評殷尚質周尚文此因革之大綱
今代無所損所益之機學校科舉常平義倉平凖物貨
之法皆今之急務有益萬世而不為偽金偽銀妄醫謬
卜巫覡符水之流皆古之所禁不逺千里而必取金銀
有入而無出不在乎鈔之舊新田疇少墾而多荒奚論
乎穀之貴賤布帛翔涌而號寒者滋甚米粟漸平而啼
饑者愈多邊鄙有數十萬之兵倉廩無五七年之積百
司多不才之俗吏諸衛半無用之冗兵服色混有扎撤
孫之權官爵濫有别里歌之選郡國苦達魯花赤不遷
之虐驛站患脱脱和孫細檢之煩海東進名鷹動有千
百騎之擾安南獻馴象嘗遺一萬里之憂鰥寡孤獨之
人饑凍不知其廣惠流連荒亡之輩醉酗不問其所由
受一貫之錢者有刑撒花銀不在此例爭一壟之田者
必訟奪草地莫敢誰何草料有孛歌孫之偏枯頭匹
有不蘭奚之乾沒海運糧不能以無擾鹽料草未免乎
强科削民力置屯田利於此而害於彼改提刑為肅政
舊其弊而新其名秋官乏推讞之人吏部闕銓衡之法
散官降職事三等選曹守無謂之規覃恩増品級一階
有司敗垂成之典藍緑朱紫巧官有四時之遷省部院
臺善進有九階之轉驟用者號稱不次滿考者目為不
通權門以之大開公道由是不立出納之吝一生二二
生三上下交征萬取千千取百公行賄賂守令無牛犢
之留私舉錢糧豪富有羊羔之息米至倉而官不為入
耆老辛苦於上都物輸公而價不為酬商旅稱寃于外
郡御史言官也經年未見言章翰林論思也終日未聞
論狀北門有編修修譔所修者未審何書東觀有秘監
監丞所監者未知何事太常乃禮樂之根本孰明五音
成均實教化之淵源誰通六藝星芒示異本除舊布新
之事司天但務於禱祈日蝕為災葢扶陽抑隂之徴太
史惟陳其躔度河渠峻由地形不便都水失治水之宜
印版壞無方略可陳興文有喪文之罪曰清流曰雜職
朝儀混文武之班為大夫為將軍官階失左右之寄財
穀止有此數十倍入難應横支官吏既無定員千萬求
莫尋見闕豺狼當道倖門如䑕穴之多虎豹守關甲第
如蟻封之宻士生纔弱冠上事君而下臨民親死不奔
喪内成婚而外入仕上倍中中倍下田禄無公侯異等
之頒窮則變變則通楮幣失母子相權之道江南苦茶
鹽之重税山西患穀粟之逺移逋縣未巳於追徴繇役
安在乎蠲免棄産抛家者比比如是質妻賣子者往往
皆然賜予弗加於賢能公私以之而匱乏笞杖無小大
之節徒流無逺近之分俸秩應添而不添冗員當減而
不減朝士無修己治人之學臺諌盡呈身識靣之徒目
刻薄為忠貞殆似指鹿而為馬用奸黠治郡縣何啻驅
狼而牧羊大臣持禄而不言小臣畏罪而不敢以朝三
暮四之術愚醉生夢死之民方今之勢如是而已雖非
大亂亦未可謂之治矣○如上所陳多有警語特有時
而牽於對偶失之不切則其意惟在作文非言事之體
又且毛舉縷數如此是内而朝廷外而郡邑無一事無
弊無一處非病尚何足以為國乎此葢急於吐露而忘
其裁制也然其文意到處自是可采所謂定本十六策
其目曰修實德則天道定嚴宇廟則人事定重一統則
大業定開言路則聞見定近正人則心術定設大學則
風俗定杜倖門則奔競定罷逺征則邊鄙定議律令為
政之本廣學校為教之本増從祀為道之本復襲封為
德之本興勸農為富之本汰監司為治之本褒隱士為
勸之本用賢才為化之本以上十六事文詞浩繁且有
重複迂緩處兹不盡録或云此人譔成此書不曽投獻
而歿其稿流傳果如是殆亦好名之士歟雖然猶勝於
喑喑黙黙與草木俱腐者也
　　前朝封爵
宋時封爵有大國次國小國之殊其間亦有臣子所不
敢受封者謂如累朝潛藩曽經封册則俱在不封之例
偶見景定條法具載甚詳因録于此雖時異事殊亦可
見當日典故云
　　大國
趙(不/封)　晉(不/封)　秦　　齊　　魏　　韓(不/封)　燕
楚　　魯　　梁(不/封)　宋(不/封)　陳　　呉　　越
夏　　商　　周　　漢　　唐　　昇(不/封)　冀
豫　　兗　　荆　　雍　　揚　　徐　　鎮
益　　鄧　　邠　　潭　　凉　　鄆　　蜀(不/封)
　太宗嘗封晉徽宗嘗封韓故不封餘皆此例若趙與
　宋則國名與姓故也
　　次國
衛　　鄭　　蔡　　曹(不/封)　許　　代　　瀛
慶　　岐　　隨　　密　　邢　　壽(不/封)　潞(不/封)
蘇　　定(不/封)　相　　廣　　延(不/封)　婺　　涇
福　　宿　　華
　　小國
江　　滕　　向　　黄　　紀　　譙　　原
宏　　祁　　鄶　　取　　舒(不/封)　介　　道
酆　　蔣　　蕭　　郕　　譚　　霍　　萊
郇　　鄅　　鄔　　戴　　桐　　遂　　菅
管　　沈　　虞　　應　　息　　英(不/封)　任
崇　　榮　　扈　　濮　　巢　　觀(不/封)　安
申　　虢　　邾　　杞　　賈　　鄫　　䢵
巴　　夷　　穀　　頓　　麋　　黎　　葛
蓼　　項　　眲　　䢴　　茅　　胙　　庸
臯　　滑(不/封)　鄀　　牟　　權　　甘　　祭
尹　　温　　毛　　樊　　成　　單　　劉
鞏　　邵　　邶　　酈　　宰　　鬲　　寗
杜　　呂　　𤾂　　留　　鄘　　鄠　　郿
焦　　宛　　鄼　　禳　　葉　　郢　　鄢
緍　　勮　　費　　郚　　隴　　范　　程
鄱　　鄃　　潛　　浯　　遼　　嬴　　絳
汲　　梧　　軹　　營　　翕　　􁀙　　藺
易　　鄗　　洮　　澤　　昌　　翟　　陸
緇　　卞　　綸　　廬　　翼　　鄒　　房
□　　康(不/封)　沛　　褎　　彭　　竇　　鄂
鄴　　薊　　顙(不/封)　汧　　沔　　沂　　肅
岻　　郳　　鄯　　莘　　順　　渝　　郫
蒲　　酅　　豐　　棣　　光　　儀　　懹
永　　盛　　濟　　信　　羲　　寧　　襄(不/封)
均　　睦　　丹　　思　　簡　　忻　　韶
嘉(不/封)　端(不/封)　循　　恭(不/封)　愿　　雅　　通
䖍　　資　　昭　　欽　　珍　　溆　　集
和　　衡　　會　　撫　　岳　　袁　　桂
蘄　　灃　　􁀙　　洋　　建(不/封)　鄜　　瓊
茂　　衢　　澶　　徳　　吉　　景　　郴
博　　貿　　惠　　潤　　莒　　郯　　䕫
芮　　薛　　鄖　　鄣　　羅　　郜
　　節鎮
北海(青/)　髙宻(密/)　濟南(洛/南)　魯郡(襲/慶)　彭城(徐/)
濟隂(興/仁)　東平(東/平)　襄陽(襄/陽)　南陽(鄧/)　漢東(隨/)
安康(金/)　房陵(房/)　滎陽　　靈河(滑/)　汝南(蔡/)
淮寧(淮/寕)　汝隂(順/昌)　澶淵(開/徳)　景城(滄/)　信都(冀/)
常山(真/定)　鄴郡(相/)　博陵(中/山)　河東(河/中)　陜郡(陜/)
馮翊(同/)　華隂(華/)　華原(燿/)　新平(邠/)　洛郊(鄜/)
扶風(鳯/翔)　天水(秦/)　安定(涇/)　臨汝(汝/)　太原(太/原)
上黨(隆/徳)　平陽(平/陽)　新秦(麟/)　廣陵(揚/)　譙郡(亳/)
符離(宿/)　廬江廬　餘杭(臨/安)　㑹稽(紹/興)　呉郡(平/江)
丹陽(鎮/江)　呉興(安/吉)　東陽(婺/)　奉化(慶/元)　建康(建/康)
宣城(寜/國)　豫章(隆/興)　南康(贑/)　長沙(潭/)　江陵(江/陵)
江夏(鄂/)　安陸(徳/安)　蜀郡(成/都)　梓潼(潼/州)　雲安(䕫/)
黔中(紹/慶)　益川(利/)　洋川(洋/)　建安(建/寕)　清源(泉/)
南海(廣/)　始安(静/江)　寧(容/)　　漢中(興/元)　閬中(閬/)
永寧(邕/)　武當(灼/)　河澗(瀛/)　同安(安/慶)　武陵(常/徳)
弋陽(光/)　新定(嚴/)　潯陽(江/)　巴陵(岳/)　唐安(崇/慶)
瀘川(江/安)　安(隆/慶)　　髙安(肇/慶)　融水(融/)　龍水(宜/)
南平(重/慶)　犍為(嘉/定)
　　前朝科詔
唐設諸科取人而進士科獨貴當時見之賛詠有曰利
市襴衫抛白苧風流名字冩紅箋又曰揚州十里小紅
樓盡捲上珠簾一半又曰莫羞脱落殘牙齒曽喫紅綾
餅餤來皆所以侈其榮也宋沿唐制亦貴進士科然唐
猶兼采時望不專詞章宋則糊名考校一决于文字而
已故議者有一畨科第諸色人皆備之説雖則云然要
之實出于公其得之者葢天與之而人亦貴之也獨有
不可曉者如唐之李衛公卓為一代才相㑹昌之政焜
燿史牒袁州讀書遺蹟至今猶存而乃見遺於科目如
宋之李旴江該博偉碩范文正公至以師禮待之如程
伊川道徳學術百世宗師如近世余樵隱才兼文武一
代逸材乃衛公輩人俱不中第若以文論則尹少稷陸
放翁劉後村皆學富文工豈不足以綴末科而咸被黜
落至煩特㫖賜第進列清華甚可笑也考之唐制不見
有科詔之類宋至南渡後三載一策士大槩以子午卯
酉年鄉貢士以辰戌丑未年試禮部奏名進士而寅申
己亥年則修明禋或舉郊祀其試鄉貢舊無定日故奔
競者或有一人而試數郡紹興中懲其弊令諸郡同以
八月十五日引試當是年則二月一日頒詔㫖示以取
士之意而戒飭之凡遇此嵗通謂之詔嵗自徳祐丙子
正月行都失守是年科廢逮今踰三紀矣往時故跡銷
磨澌滅後生小子無復能之前輩凋零鮮有能道者朅
來劍津有儒家子賈似之出示咸淳登科記一册黄絹
碧標題曰咸淳七年同年小録首載科詔覽之淒然葢
不見此久矣因録以示來者而并述大略如此
咸淳六年二月一日詔書
勅門下朕聞為國之道得士則重隆周以鄉里舉盛漢
以州郡薦莫不由此其選唐衆科之目進士為尤貴本
朝因之斯道寖昌名臣輩出葢其效可覩矣朕自踐祚
嘉與海内俊茂臻於斯路永為天地之間惟理最大先
皇帝實表章之以幸斯文濟濟多士文王以寧信乎其
以寧也前年羣試禮部深詔執事務索諸理以觀其學
庶㡬成風以章先帝詒謀之仁思昔仁祖嘗下詔書以
古道飭天下士天下士皆自濯摩亦翕然丕變一歸於
正若時得人號稱最盛至元祐而裕於所用汔至隆平
今天下方聞之士素所藴抱有志當世而弗壹新美之
真材何由見朕今有詔令中外各舉進士勿以具文應
諸路轉運使者其為朕精擇有司越庶伯君子尚既乃
心以考其藝淵原正大之學忠實剴切之言朕所欲聞
也追琢其章金玉其相凡爾選造其為時奮興式丕化
于人文稱朕意焉故兹詔示想宜知悉
咸淳七年省試戒飭考試官御札
我朝取士之途惟進士一科得賓興遺意事莫重焉出
為世用者臺萊杞李之材相望也近年士風盛而古意
衰習競浮華辭昧體要真材不足以勝謏聞雷同反得
以敝帚倖出朕甚非之嘗於秋賦澂其原且令覆引汰
其謬能者伸矣比復豫戒春闈以論䇿定去取經賦定
髙下此則蘇軾所謂以文章言論策為有用意也兹簡
儒彦參典文衡其既乃心其詳乃視毋苟且毋偏執所
置先後惟其當不必以不自己出為嫌為國得人益綿
豐芑之澤則予一人以懌
　　付方逢辰以下
咸淳七年正月二十五日鎖院
敇差
　知貢舉
　　中奉大夫權尚書吏部侍郎兼侍讀嚴陵方逢辰
　　　君錫
　　朝散郎權尚書禮部侍郎兼權中書舎人兼侍讀
　　　東嘉陳宜中與權
　同知貢舉
　　朝㪚大夫起居郎兼權兵部侍郎括蒼陳存體仁
　　朝散大夫起居舎人兼權直學士院兼國子司業
　　　兼侍講古涪文及翁時學
　監試
　　朝散郎殿中侍御史南豐曽淵子廣微
　　參詳官一十二員㸃檢試巻官三十員主管牒試
　　避親官一員監大門官一員監中門官一員中諸
　　司官二員封彌官六員謄録官三員對讀官二十
　　四員巡鋪官八員彈壓受卷官一員總轄諸司官
　　一員同主管官一員外諸司官一員各有銜位不
　　盡録是年省元吉州劉夢薦
貢院排塲日分
二月初一日初二日初三日引試大學諸州軍正解免
　　解詩賦論策三塲
二月初六日初七日初八日引試大學諸州軍正解免
　　解經義論策三塲
二月十二日十三日十四日引試博學宏詞三塲并宗
　　子取應二塲
二月十四日十五日引試大學公試經義詩賦論策二
　　塲
二月十五日十六日十七日引試武學公試七書義論
　　策三塲
二月十八日引試三學泛免一塲
二月十九日引試京學頻申一塲
二月二十日引試京學零分一塲
别院試
敇差
　監試官
　　朝散郎監察御史古括張志立澤民癸丑姚榜
　主文官
　　朝奉郎新除將作監兼崇政殿説書長沙丁應奎
　　　圭叟癸丑姚榜
　　承議郎守秘書丞兼權度支郎官兼莊文府教授
　　　三山許自資道丙辰文榜
　　考試官二員㸃檢試巻官七員監門官共二員封
　　　彌謄録對讀巡鋪等官共八員今不盡録
别院排塲日分
二月初一日初二日初三日引試避親并諸路漕舉監
　　　舉進士詩賦論策三塲(初四日初/五日歇)
二月初六日初七日初八日經義論策三塲
二月初九日初十日十一日十二日引試大學避(闕/)
　　　　　　賦論策二塲
同日引試武舉内地平等正請正免人七書義兵機第
　　二塲又引試大醫局習醫生局生三塲又引試兩
　　淮正請正免武舉并絶倫人及安東州江陵府進
　　士七書義兵機策二塲
二月十二日引試宗學公試經賦論策二塲
四川類省試
　舉送
　　大中大夫權兵部尚書四川安撫制置使兼總領
　　　四川財賦軍馬錢糧專一報發御前軍馬文字
　　　兼提領措置屯田兼䕫州路計度轉運使兼本
　　　路勸農使兼知重慶軍府事兼管内勸農使南
　　　部縣開國子食邑五百户賜紫金魚袋閬中朱
　　　􁨡孫千載甲辰留榜
　監試官
　　朝議大夫直寳章閣潼川府路提㸃刑獄公事兼
　　　本路勸農提舉河渠公事提舉弓手寨兵兼本
　　　路轉運判官四川制置使司(闕/)
　　　　　　鄧益季謙乙未呉榜
　　主文考試㸃檢監門封彌謄録對讀等官皆不録
　　以上皆省試事
咸淳七年五月四日御試集英殿
敇差
　詳定官
　　中順大夫試尚書吏部侍郎兼權吏部尚書兼給
　　　事中兼侍讀章鑑
　　朝散大夫權尚書工部侍郎兼中書舎人兼直學
　　　士院兼祭酒侍讀盧鉞
　　奉議郎守右正言兼侍講陳伯大
　編排官
　　朝議大夫新除大府少卿鄧益
　　朝請郎尚書吏部員外郎右司陳緯
　　初考覆考㸃檢對讀封彌巡鋪等官共二十六員
　　　皆不録
御試策題
　問厥初顥穹實生兆民孰總其羣乃作之君孰牖其
　迷乃作之師君治之師教之禮樂刑政之所繇生與
　其天下國家者壹是以元元為命脉凡議論所講明
　政事所設施罔非為邦本計夷考載籍率與天並言
　之明威視聽皆自我民其不可輕者固如此歟三聖
　傳心之要不越執中數語斯葢萬世君師之大綱領
　究其指歸則曰非后何戴非衆罔守然則一中妙用
　固所以為維持固結之道歟道之出有原道之傳有
　統前聖後聖同一揆歟我國家誕受天命以奄有九
　有列聖代光紹明大寶人斯無疆我先帝迪畏天顯
　懐保小民四十一年躋敬履仁用能延洪基緒式克
　至于今日葢其精神心術之妙融會于六經之奥要
　語一書口傳面命其示軌範者在是朕祗遹猷訓行
　其所知召故老求賢才以尚賢也然召未能至求未
　盡獲何以致信順之助訓守牧戒貪殘以布治也然
　訓未必孚戒未必革何以新治象之觀求牧與芻當
　謹也既不用婣戚毎選用賢良宜有厚生之政而未
　見田里之無愁歎竭澤而漁弗忍也既力郤貢舉且
　禁獻羨餘宜有益下之説而尚聞郡邑之有征斂義
　廩之發恃以賑饑而侵牟或不免田租之蠲本以寛
　賦而苛取或如故至若豁諸州之積負損版曹之故
　額俾紓急絶之擾深寓省憂之實而民未有惬志勢
　若中隔澤不下流歴思之汔不得其説意奉憲者導
　之未明歟豈吏罕廉平則治道衰歟將治生乎積非
　可速成歟抑習錮於玩未易遽革歟朕寅念先帝詒
　謀常恐羞之重為之惕然也子大夫博古通今夙抱
　經濟之藴其據經以對毋有所隱朕將親覽焉
　　此題視草學士不知為誰氣卑文弱黯無晶光甚
　　非王言之體也當是時襄圍正急事所宜問孰大
　　於此恬不之及乃枚舉六七事之泛常者謬矣
　　以上皆殿試事
咸淳七年同年小録
五月二十一日
　皇帝御集英殿唱名賜進士張鎮孫以下及第出身
　　　同出身五百二人當日赴
　期集所
六月一日准
敕依格賜進士期集錢及小録錢一科計一千七百貫
　　文十八界
六月初五日
　朝謝
六月十七日謁謝
　先聖
　先師
七月初十日賜聞喜同日降賜御詩于禮部
七月十八日拜黄甲同日叙同年于禮部貢院
七月(闕/)　日准
敇依格賜進士期集錢及小録錢第二次第三次共三
　　千四百貫文十八界立題名碑于禮部貢院
　期集所職事官
　　糾彈　箋表　主管題明小録　掌儀　掌計
　　典客　掌酒果　掌膳　掌器　司門　(諸職並/於五百)
　　(名内/選差)
　謁殿職事
　　初獻張鎮孫　亞獻杜文甫　終獻陳鉞
　　糾彈　掌儀　贊禮　讀祝　奉幣　酌酒
　　詔禮　分獻　直罇　直盥洗　舉鼎　直爵
　　(諸職依/上選)
第一甲
　　共十七人不能備載姑録三魁可例其餘
　　　　　字(鼎/卿)　(小名/鼎)　(小字/  金)　第鼎一　具慶下
　　第一名年三十三七月五日寅時生治易一舉
　張鎮孫　外氏何　　娶蔡　　兄弟
　　　　　曽祖元貴　祖機　　父南仲
　　　本貫廣州南海縣城南廂髙祖朝請大夫為戶
　　　　　字(實/翁)　(小名/文舉)　(小字/用之)　第八十　永感下
　　第二名年三十九八月二十二日生治賦(鄉請初/免舉)
　杜文甫　外氏姚　　娶陸(繼/郟)　兄竒縉雲主學
　　　　　曽祖侁　　祖芑　　父一桂故通直
　　　　　本貫台州臨海縣
　　　　　字(宜/之)　(小名/方中)　(小字/鍾真)　第正(十/二)　具慶下
　　第三名年二十七九月日時生治賦一舉
　陳　鉞　外氏戴(繼/湯)　娶計　　兄某貢成均弟某
　　　　　曽祖思濟　祖紀　　父應奎貢成均
　　　　　本貫太平州當塗縣慈湖鄉化龍里
第二甲共三十九人
第三甲共七十七人
第四甲共一百九十八人
第五甲共一百七十一人
特奏名第一名呉清伯附第五甲(建寜府政/和縣人)
登科五百二人不能盡録姑載三魁姓名于前則五百
名可以類推葢亦存古之意云爾革命以來不能存此
者多矣賈氏子猶存此録乃其二父曰昌忠曰純孝者
俱以辛未登科故有此也其本貫乃蜀之懐安軍金堂
縣人兄弟皆治書中選可謂盛事其子今寓南劔城内
之紫洲嶺云方今武功既著文治將興吾黨之士其摩
厲以須他日賓興將見代有偉人出為吾道重此理之
必至者也慎毋廢學自暴自棄云
　凝于友人家獲見紹興十八年同年小録其年朱元
　晦先生登科乃科名以人重也但前缺二張未睹科
　詔耳附録于後以備參考(按紹興十八年至咸淳/七年歴一百二十四年)
紹興十八年二月十二日鎖院
敇差
　知貢舉
　　左朝奉郎權尚書吏部侍郎兼權直學士院邉智
　同知貢舉
　　左朝奉郎權尚書禮部侍郎兼權吏部侍郎周
　　左奉議郎守右正言兼崇政殿説書巫　伋
　參詳官
　　左朝奉大夫鄭　鬲
　　左朝散郎行司農寺丞周莊仲
　　左朝散郎行國子監丞兼權尚書吏部員外郎沈
　　　虚中
　　左朝散郎周　林
　　左承議郎行秘書省正字兼提舉秘書省編定書
　　　籍官兼權尚書禮部員外郎葛立方
　　左承奉郎充御史臺主簿陳　䕫
　　左奉議郎行太常寺主簿兼權秘書省校勘書籍
　　　官林大鼐
　　左承議郎行宗正寺主簿王　葆
　㸃檢試巻官
　　左朝請大夫監尚書六部門兼權尚書兵部員外
　　　郎張　頡
　　左朝請大夫監登聞檢院余　仟
　　左朝奉郎行太常博士蔡　宰
　　左從事郎充詳定一司敇令所刪定官丁婁明
　　左承議郎新行國子監丞權監都進奏院李　諃
　　左宣教郎諸王宫大小學教授兼權秘書省校勘
　　　書籍官葉　綝
　　左宣教郎皇太后宅教授秦從周
　　左迪功郎守大理評事蔡　塤
　　左朝奉郎行大府寺主簿余賔興
　　左承議郎榦辨諸司審計司湯允恭
　　左承議郎郭彦參
　　左承議郎黄汝能
　　左奉議郎主管官告院章　复
　　左宣教郎祝　閔
　　左宣教郎錢　宻
　　左宣教郎元　益
　　左宣義郎王　悦
　　左迪功郎臨安府府學教授何　溥
　　左從事郎知臨安府仁和縣事方升之
　　左迪功郎權臨安府北郭紅亭稅塲孫良輔
二月十八日十九日二十日引試詩賦論策三塲
二月二十二日二十三日二十四日引試經義論策三塲
别試
　考試官
　　左朝請郎殿中侍御史兼崇政殿説書余堯弼
　㸃檢試巻官
　　左承奉郎樞宻院編修官林　機
　　左承議郎榦辨行在諸司糧料院謝邦彦
　　左奉議郎就差監行在左藏東庫鍾世明
　　左從事郎監行在雜賣塲鮑　同
二月二十三日引試
御試
敇差
　初考官
　　左朝議大夫權尚書禮部侍郎兼直學士院沈　該
　　左朝散大夫尚書右司員外郎兼玉牒所檢討官
　　　呉　栗
　　左奉議郎守尚書祠部員外郎陳成之
　覆考官
　　左朝散郎權尚書户部侍郎李朝正
　　左宣教郎守尚書司封員外郎湯思退
　　左奉議郎守尚書司勲員外郎沈　介
　詳定官
　　左朝奉郎試工部尚書詹大方
　　左朝奉郎監察御史張　杞
　　左宣教郎大學博士王之望
　編排官
　　左中大夫新除尚書户部侍郎兼權兵部侍郎李
　　　椿年
　　左朝請郎殿中侍御史兼崇政殿説書余堯弼
　初考㸃檢試巻官
　　左從事郎詳定一司敕令所刪定官吳武陵
　覆考㸃檢試巻官
　　左文林郎秘書省正字兼提舉秘書省編定書籍
　　　官孫仲鰲
　續承指揮添差到對讀畢充初覆考同共考校
　　左朝散郎通判臨安軍府事黄　衮
　　左宣議郎諸王宫大小學教授曹　筠
　　左承議郎榦辨行在諸司糧料院謝邦彦
　　左奉議郎監行在左藏東庫鍾世明
　　左從事郎監行在雜賣塲鮑　同
　　左從政郎主管尚書刑工部架閣文字詹
紹興十八年同年小録(凝按原刻此/九字大書)
四月十七日
　皇帝御集英殿唱名賜狀元王佐以下及第出身同
　出身共三百三十人釋褐當月十八日赴
　期集所
糾彈
　　江賓王　鍾離松　葛　邵
牋表
　　俞處約　陳　豐　陸升之　俞光疑　莫　汲
主管題名小録
　　何　騰　何欽承　劉安世　程千里　田興宗
　　葉謙亨　柴　衛　韓彦直　張宗元
掌儀
　　萬　介　徐　履
典客
　　余彦廣　朱　登
掌計
　　蕭　肅
掌器
　　潘觀國
掌膳
　　張　頴
掌酒果
　　王允功
監門
　　方　顔　袁富文
四月二十六日依
　　令賜錢一千七百貫(凝按原/刻有偽)
四月二十九日
　朝謝
五月初二日就法慧寺拜
　　黄甲叙同年
五月初五日赴國子監謁謝
　　先聖
　　先師
　　鄒國公
五月(闕/)　日立題名石刻于禮部
　　　貢院
　　　賜狀元王佐等聞喜宴于禮部
　　　貢院
　第一甲王佐字宣子小名千里小字驥兒
　　　　年二十九月初一日生外氏葉
第一人　具慶下　第五十八　兄弟五人　(一舉氏/娶髙)
　曽祖仁(故不/仕)　祖忠(故不/仕)　父俊彦(現任左迪功郎/鎮江府教授)
　　　　本貫紹興府山隂縣禹都鄉廣陸里父為户
　右迪功郎董徳元字體仁小名丙哥小字長壽
　　　　年五十三十月初五日生外氏曾
第二人　永感下　第七十七　兄弟二人　(六舉氏/娶曽)
　　　　曽祖倚(故都官/員外郎)　祖蒙休(故不/仕)父奬(故不/仕)
　　　　本貫吉州永豐縣雲葢鄉善和里曽祖為户
　和州助教陳孺字漢卿小名叔頑小字石老
　　　　年三十一十一月初十日生外氏湯
第三人　具慶下　第四十　兄弟二人　(一舉氏/娶饒)
　　　　曽祖徳明(故不/仕)　祖世京(故不/仕)　父策(未/仕)
　　　　本貫撫州臨川縣西團鄉文公坊父為户
　凝按三魁俱照原式抄録其餘不能盡載姑存總數于后
第一甲十人
第二甲十九人
第三甲三十七人
第四甲一百二十二人
第五甲一百四十二人
特奏名一人
　第五甲朱熹字元晦小名沈郎小字季延
　　　　年十九九月十五日生外氏祝
第九十人偏侍下　第五一　兄弟無人　(一舉氏/娶劉)
　　　　曽祖徇(故不/仕)　祖森(故贈承/事郎)　父松(故任左/承議郎)
　　　　本貫建州建陽縣羣玉鄉三桂里父為户
　凝按是年登科者三百三十一人惟朱晦菴先生卓
　絶千古傳於後世科名之重人歟抑人之重科名也
　特附于此以志景仰云
　
　
　
　
　
　
　
　
　
　
　
　
　隱居通議卷三十
