#+TITLE: 急救仙方--闕名
#+DATE: 2018-05-12 10:17:43
#+SOURCE: github.com/kanripo/KR3e0046 master bee72a30                
欽定四庫全書　　　　子部五
　提要
　　急救仙方六卷　　　　醫家類
　　　　臣等謹案急救仙方六卷不著撰人名氏其
　　　　書宋志及諸家書目均未著録惟焦竑國史
　　　　經籍志載有救急仙方十一卷註云見道藏
　　　　亦不言作者為誰考白雲霽道藏目録太元
　　　　部惻字號中有急救仙方與永樂大典所載
　　　　合則焦氏誤倒其文為救急也瘍醫自周禮
　　　　即自為一科然傳習其術者多不能通古人
　　　　之意是編於背瘡疔瘡眼科痔證四者所載
　　　　證治尤詳盖作者所擅長在此中間如論背
　　　　瘡條内所載蓮子蜂窠散走流注腎俞諸發
　　　　名目猥衆乃能一一討論各詳其證之形狀
　　　　與得病之因療治之法條分縷晰為自來瘍
　　　　科所未及其疔瘡門内所立追疔奪命湯一
　　　　方備詳加減之法學者茍能觸類旁通亦足
　　　　以資博濟之用非精於是術者不能作也雖
　　　　雜瘡證諸門稍有闕佚然綱要具存正不以
　　　　不完為病矣乾隆四十六年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　總　校　官　(臣/)陸　費　墀
欽定四庫全書
　急救仙方卷一
　　背瘡治法
發背廣一尺深一寸雖潰至骨不穿膜不死
　此證因飲食而感其毒發在胛肚之間急冝用藥治
　其胛肚中之毒内外夾攻之否則易腐作臭初發時
　用追疔奪命湯化毒消腫托裏散内托千金散可以
　内消中間敷觧毒生肌定痛藥四圍敷㧞毒散後用
　生肌膏藥必定見効
蓮子發
　此證發於右胛中恐毒攻心急湏服藥散之又湏敷
　藥截住不令内攻如通背皆腫殆不可救小者可療
　諸瘡痛癢皆生於心心主血而行氣走痛諸瘡皆有
　主療敷貼之藥并可将火針三四針之為妙用化毒
　消腫托裏散　加　南星　草烏　木鼈子　貝母
　　大蒜　生薑　共為末　米醋調敷留口二三日
　夜即消盡矣常湏以醋潤之
蜂窠發
　此證頭發在上最不易治乃是反證却要仔細急湏
　服藥托裏生肌定痛散血恐毒氣攻心入膜必難治
　療因心火未散故也
散走流注發
　此俗云鼈影之證醫方原無此説但取大小相連之
　象以狀其毒乗風熱而走也葢因風盛而生熱氣因
　熱極而四散走注急宜踈風散熱則熱氣自然而息
　若使流注於手足腰腿必死無疑矣
腎俞發
　此證先因受濕繼乗怒氣飲熱酒而得之傷於内腎
　之間流毒在腎俞急冝服藥敷貼觧散内腎之毒更
　用生肌藥内外夾攻之若發傷腎膜者則有難治之
　患切戒怒氣行房稍或有犯决不可治慎之慎之
腎俞雙發及胛癰
　此證腎俞雙發因飲熱酒行房事兼受濕氣怒氣而
　得也陽發於外可治隂發傷於腎膜膿稀者為虗難
　治必死
　胛癰發於左膊之間初發可用燈火㸃破追疔湯汗
　之即散
右搭肩發
　此證發於右搭肩骨上生於動處雖難安猶可治串
　於左肩者必難治也用藥塗糁依後左搭肩方
左搭肩發
　此證發於左搭肩骨上生於動處雖難安猶可治串
　於右肩者必難治也可用雞黄皮及絮焙乾為末濕
　則乾糁之乾則用清油調塗之
對心發
　此證因心火盛而熱氣㑹生於此處其毒愈盛必走
　急用踈導心火之藥觧之然後用生肌藥可愈
發背兩頭
　此證兩頭小四邉散是因飲食所致也氣食相合因
　虚而成氣虚而散所以開口而闊急服内消藥亦宜
　補陽也
化毒消腫托裏散　治癰疽發背乳骨癰疔瘡腫毒及
　一切惡瘡􁷗咽喉腫痛
　　人参(無亦/可)　赤茯苓　　白术(各六/錢)　滑石
　　桔梗　　　金銀花(各二/兩)山梔子(五/錢)　荆芥穂(五/錢)
　　當歸(一/兩)　　川芎　　　黄耆　　　赤芍
　　蒼术　　　麻黄　　　大黄　　　黄芩
　　防風　　　甘草　　　薄荷　　　連翹
　　石膏　　　芒硝(加􁵂砂/不用此)　或加　栝樓　牡蠣
　　貝母　木香
　疔瘡　加　脚蓮　河車
　􁌕疳　加　車前子　木通　竹葉
　疼痛　加　乳香　没藥
　咽喉　加　大黄　梔子　竹葉　燈草
　脚氣　加　宣木𤓰　㯽榔
　𠻳　加　半夏(薑汁/製)　用生薑同煎
　右㕮咀每服五錢水一碗葱白一根煎熱服汗出為
　　度服後若利三五行為妙大病不過三五服毒即
　　内消盡矣
解毒生肌定痛散　治癰疽發背乳癰人面外膁金刀
　諸般惡瘡􁷗腫毒
　　黄連(一/兩)　黄檗　　苦参(各四/两)　木賊　防風(各一/两)
　　加　羌活　獨活
　右㕮咀大瓦瓶盛水入前藥煎湯以罏甘石十觔用炭
　　火煆通紅鉗在藥湯内不問大小片皆令酥内青
　　色方好如石不酥再将前藥滓煎湯以石淬酥方
　　住却将瓦盆葢在地上一晝夜收去火毒候乾研
　　極細末此石十觔用石膏二十觔别研極細拌勻
　　和後藥用
　　赤石脂(煆/)　谷丹(炒此二味/同前研和)　　南木香　血竭
　　降真香　乳香　没藥　白芷　黄連　黄檗
　　白蘞(各等/分)　龍骨(煆/)　加　硃砂　何首烏
　有蟲　加　輕粉　苦参　百藥煎　雄黄
　水不乾　加　螵蛸(去皮/)
　右為細末與前藥拌和用之敷中間
發背若黒不疼痛者即為隂
　　艾葉(一觔/)　雄黄　硫黄(各半/兩)
　右二味同水煮艾半日候温敷之再煮别艾換之敷
　　十餘遍若疼痛則可瘳不死如不疼痛出黒血者
　　必死
發背走開不住　初發時即可用後藥篐之
　　白鹽梅　皂角
　右二味燒灰存性為末不發熱者米醋調四圍篐之
　　連換即不走開若加薑汁同醋調尤妙如發熱者
　　用茶清調塗立効
海馬㧞毒散　治發背諸惡瘡兼治疔瘡大効
　　海馬(一雙/炙)　穿山甲(黄土/炒)　水銀　　硃砂(各三/錢)
　　雄黄(三/錢)　　輕粉(一/錢)　　　腦子(少/許)　麝香(少/許)
　右除水銀外各研為末和合入水銀再研至無星鍼
　　破瘡口㸃藥入内一日一㸃神効
竹筒吸毒方　治諸般惡瘡用苦竹頭三寸刮去青皮
　似紙薄為佳其大小隨瘡斟酌當於毒瘡初發時用
　之
　　白蒺藜　　蒼术　　烏桕皮　　厚朴(各五/錢)
　右㕮咀用水同前竹筒煎以藥将乾為度乗竹筒熱
　　以手按於瘡上頃之其筒自粘住不必手按也再
　　用前藥分两另煮一筒候前竹筒冷換此熱者其
　　膿自吸入筒中而瘡愈矣
又竹筒吸毒方　治發背癰疽疔瘡腫毒以㧞出膿血
　惡水
　　蒼术　　白蘞　　烏桕皮　　厚朴
　　艾葉　　好茶芽　白芨　　　白蒺藜(各等/分)
　右用苦竹筒三五七箇長一寸一頭留節削去其青
　　令如紙薄隨大小用之却用前藥煮竹筒十数沸
　　待藥将乾為度乗竹筒熱以手𦂳按於瘡口上膿
　　血水滿自然脫落否則用手㧞之更換别箇竹筒
　　如是三五次毒可盡消即敷生肌藥肉滿後再用
　　膏藥即愈
秘𫝊十六味流氣飲亦名内補散　治癰疽發背乳癰
　脚痛諸般惡瘡之毒未成速散已成即潰敗膿自出
　惡肉自去疼痛頓減非常有騐
　　人参(去/蘆)　　當歸(酒/洗)　　官桂(去/皮)　　川芎(去/土)
　　防風(去/蘆)　　白芷　　　桔梗(去/蘆)　　嫩黄耆(去/蘆)
　　甘草(炙/)　　厚朴(去皮薑製/各三錢)　加六味於後
　　南木香　白芍藥　大腹子　烏藥　枳殻
　　紫蘇葉(炒令香透/各三錢)
　病不退　加　白茯苓　白术(煨/)　熟地黄
　飲食不進　加　縮砂仁　香附子
　疼痛　加　乳香　没藥
　水不乾　加　貝母　知母
　瘡不穿　加　皂角刺
　欬嗽　加　陳皮(去/白)　半夏(湯洗/七次)　杏仁　用薑五
　　片煎
　大便秘　加　大黄　枳殻
　小便秘　加　麥門冬　車前子　木通　燈草
　右為細末每服五六錢用酒調下不飲酒者木香湯
　　代之米湯亦可　按此方其所用皆發背風毒調
　　理氣血排膿止痛生肌長肉等藥五毒不識而可
　　坐收瘍醫者十全之功氣不和者多用氣藥為主
　　血不和者多用血藥為主共㕮咀水一盞半葱白
　　一根煎至七分加酒少許病在上食後服病在下
　　空心服
新添雲間喻嘉言所𫝊背瘡竒驗方
　　血見愁(一/两)　酸漿草(半/两)　當歸(二錢/半)　乳香
　　没藥(各一錢/二分半)
　右焙乾為末每服七錢熱酒調服如用生藥酒水煎
　　熱服留滓以敷瘡上
鐡銅㧞毒膏　初發諸般瘡癤㸃破便散
　　好石灰(燒皂角薫/不過火)　糯米(南星當歸赤/芍藥同炒)
　　硇砂(如去疔頭加/此味餘不用)　砂牯牛　斑猫
　右為細末用後灰煎水調用
　　真炭灰　桑柴灰　脂麻灰　皂角三四皮
　　栁柴皮
　共煎濃湯再入鍋内慢火熬之待湯面上有白霜起
　　方住火以噐貯之可調前藥小小㸃之三五次皮
　　破毒出瘡便可散
内塞散　治諸惡瘡癤熱退膿血不止瘡内虚證疼痛
　可排膿定痛生肌内補托裏
　　人参(去/蘆)　　當歸(去蘆/酒浸)　黄耆(鹽湯/浸)　芎藭(洗去/土)
　　茯苓(去/皮)　　防風(去/蘆)　　桂心(各二/錢半)　桔梗
　　逺志　　甘草　　　白芷(各一/两)　􁵂砂
　　香附子　厚朴(各二/两)　赤小豆(五合/酒浸)附子(二枚去/皮煨)
　煩渴　加　五味子　茯苓　陳皮　白芍藥
　　熟地黄
　右㕮咀水一盞半生薑三片煎至七分入酒熱服
洗藥方
　　防風　　白芷　　赤芍藥　苦参　　甘草節
　　荆芥　　艾葉　　金銀花　蒼耳　　𦍑活
　　獨活　　荷葉蒂　當歸尾　牙皂　　栢子
　　蜂房　　葱白　　茶脚
　右藥煎湯先薫待温洗浄以絹衣抹乾再用清油調
　　生肌定痛散敷之　如濕乾糁　若無膿不要留
　　口一日一換　如有膿湏留口出毒去膿水敷後
　　便用黒紙葢之以絹帯𦂳縳三五轉　外膁三日
　　一換不要打動立有功效
桃花散　治積年不効朽爛瘡口金瘡箭射打碎皮破
　血出不止
　　石膏(一觔黄泥/封固煆過)　白礬(二兩/飛過)　血竭(一兩/别研)
　　黄丹(細研火飛/過水飛過)　松糖(别/研)　　五倍子
　　粉霜(各三/兩)　龍骨(二兩/别研)
　右研細末磁罐收用可将此藥乾糁次日别用藥水
　　洗浄再糁大能散血結口
瘡愈後除痕方
　　蔓菁子　大風子　續隨子　蔓荆子
　右各等分為細末飯上蒸九遍童便浸一宿後炒乾
　　為度以花葉紙包在絹内揩之可以除痕
内固清心散　治惡瘡熱盛焮痛作渴煩燥解毒極効
　　辰砂　茯苓　人参　白豆蔲　雄黄　菉豆
　　朴硝　甘草　腦子　麝香　　皂角(等/分)
　右為細末每服一錢蜜湯調下
治惡瘡腫如梅李小豆者
　　吳茱茰(一/兩)　小蒜(二/兩)
　右研合傅之日三換以好為度
治多年瘡口不乾
　　冬瓜葉焙
　右研細末貼之累效
欽定四庫全書
　急救仙方卷二
　　疔瘡治法
夫疔瘡之初生也人多不覺生於頭面手足肚脅腰腿
間亦無定處一二日必作寒熱如瘧頭疼體痛不可忍
其痛稍異於尋常之證徧身尋認如有小瘡與常瘡稍
異即是疔也此瘡為患各有所因而其形状亦各不同
豬疔形圓而小瘡口内有油
羊疔形長色白
牛疔形圓而小瘡口内無油
狗疔形長或帯尖色赤
驢馬疔其状三角頂上有黒㸃根赤或凸
要知此瘡非特豬牛狗羊驢馬之毒所致宿水不潔飲
之亦生水疔豆腐中有人汗食之亦生豆腐疔又有氣
疔鬼疔形状雖不一然其治之之法則一
　瘡色緩
　　　第一日瘡頂皰色小白
　　　第二日色大白
　　　第三日色微紫
　　　第四日色真紫
　瘡色急
　　　第五日色㣲青小𦂳
　　　第六日色深青大𦂳
　　　第七日色黒其状如魚臍又如灸瘡之状乃最
　　　𦂳急之候也
　瘡證吉
　　　有應謂生一疔之外别處肉上再生一小瘡即
　　　是有應可用針挑破
　　　䕶塲謂瘡四圍有赤腫
　　　飲食如常　頭痛　身熱　手足温　瘡多者
　　　謂之滿天星
　瘡證㐫
　　　無應謂别處肉上無瘡
　　　不䕶塲謂疔四圍無赤腫
　　　内疔盛渴欲飲水　飲食不進　頭眩眼花
　　　䕶床不動(卧不/起也)　眼白　睛凝不轉　唇舌青
　　　　腹痛甚　五心腫　手足冷　氣麤　無脉
夫内疔之證與外疔之證同亦發寒熱頭疼體痛但瘡
形不現過數日胷背腹脇頭面手足間或有一處腫起
即内疔所發之處急用霹靂火治不䕶塲瘡之汗法於
腫處出汗若身體寒熱雖未有腫起但腹痛甚者便湏
作内疔證用後法治之不可緩也
蟾酥丸　治内疔
　　取蟾酥時用桑葉一小錢大入蟾酥揉和得所丸
　　如念珠隂乾用病勢重者用二粒輕者用一粒置
　　病人舌上噙化化後良乆用井花水灌潄再用雄
　　黄丸七丸冷茶清吞下得臟腑利數行其病應手
　　而愈
霹靂火法
　　取鵞卵石炭火煆通赤用澱桶一隻置竹椅一隻
　　於桶上又用一杓置竹椅下令病人裸體坐於椅
　　上取荆芥為末調入酸米醋於桶内却置煆石於
　　杓中即用荆芥醋淋沃石上火力不可大恐病人
　　難禁若火力已㣲汗尚未透可再加火力再沃之
　　沃熏之時用衾覆葢自頭至足連桶俱覆止留口
　　鼻在外令徧身汗出湏要頭面皆有汗病乃除此
　　法絶妙
若老人虚人孕婦不宜汗下者可鍼破瘡口用海馬㧞
毒散㸃瘡酒煎蒼耳服如毒入裏湏用霹靂火時病人
不湏入桶止用一小水桶依前法以杓盛煆石在桶中
用荆芥醋淋沃令病人側身以腫處覆在桶上四圍用
衾被遮䕶勿令氣泄良乆腫處出汗如汗未透可再加
火力再沃之湏令腫處汗透却不必徧身汗也
若瘡在兩脇間毒氣欲奔心乃危急之證也可急於患
處尖上用艾炷灸三五壮仍於灸穴前後鍼出少血灸
瘡四圍有皰起吉無皰㐫
若瘡生於虚軟不便處不可用鍼灸者可用松鍼截法
鍼斷紅絲路　如瘡生於兩胯間毒氣欲奔腎者亦用
松鍼於兩胯紅絲路盡處鍼斷出血　如瘡生頭靣上
者可於項間紅絲路盡處鍼斷出血　或各處紅絲路
有不現者亦可以意消詳用松鍼鍼之　凡用松鍼者
倘遇紅絲路不現無可下手可於頷下兩腋間兩胯間
虚軟處下手鍼斷毒氣毋令攻心攻腎而已
松鍼法
　　取向北松枝上葉極硬者頓齊作一束紥令極𦂳
　　緩緩以意消詳毒氣所經行虚軟處鍼之湏令出
　　血鍼時先用酒潤下鍼處鍼必小痛令病人稍忍
　　仍用雄黄麝香為末温酒調一二服與之服之方
　　下鍼
若表證皆罷毒氣入裏者雄黄丸主之
若手足厥冷六脉俱絶者此乃毒氣已深氣血為毒氣
所併不能流通是以體冷而脉不現必湏用木香流氣
飲連進數服氣血流通則脉自回矣然後依法治之萬
無一失
桃花散　治諸疔瘡雖㐫證迭見六脉俱絶垂死者此
　藥悉能主之
　　蟾酥(少/許)　信石(少/許)　蟬蛻(三個去/足翅)　蜈蚣頭(一/個)
　　斑猫(三箇去/足翅)　谷丹(伍/錢)　風化石(一兩沙碢盛瓦/片葢炭火煆二)
　　(時乆/取出)
　右各製研末令極細指爪甲刮葱白皮内涎調藥先
　　以松鍼鍼破瘡口可深半寸凡疔瘡必有紅絲路
　　可隨紅絲斜下鍼如瘡在胸以上可斜向下如在
　　胸以下可斜向上葢瘡毒喜趨心故下鍼亦隨毒
　　氣所行也出鍼候瘡口有惡血湏令出盡别将蟾
　　酥一粒如麥粒大入瘡口中用鍼送令深入却以
　　前葱涎所調藥敷瘡口莫敷在好肉上再用冷水
　　浸濕紙二三十重貼在藥上封固其瘡如清早封固
　　至晩覺瘡口熱即去紙水洗去藥令净用玉紅散
　　摻瘡口瘡口必有數日璺作疼痛只用玉紅散糝
　　瘡仍日用葱湯洗疔瘡之證雖危惡但能鍼破瘡
　　口入蟾酥在内以桃紅散封固瘡後即可保其回
　　生也至如瘡口璺作疼痛不可忍可不必憂此非
　　疔毒為害乃是蟾酥作腐疔毒故爾痛也可採芙
　　蓉葉桑葉擂碎敷瘡四圍散其血勿令血潮日夜
　　各換一藥又湏洗瘡後上藥其瘡可不日安好也
若疔瘡初起必發寒熱身疼此乃毒氣在表當汗而解
自沸湯主之　老人虚人孕婦不宜汗下止用桃紅散
　㧞毒
㧞疔法　諸疔不出者用此以㧞之
　　巴豆(去殻/半粒)　磁石(研/)
　右各為末拌匀用蔥涎同蜜為膏以敷瘡上疔自出
　　矣
自沸湯
　　白礬(五/錢)　　青黛(三/錢)　　塚間貼背乾石灰(三/錢)
　右各為細末研至無聲為度拌和令匀每服三錢井
　　花水半碗桞條攪千百下頓服之厚衣蓋覆良乆
　　再用蔥䜴湯入醋少許極熱服少助藥力得汗而
　　解
若始不覺是疔瘡未曾用前法汗過數日方覺則寒熱
體痛皆罷毒氣入裏矣湏用利藥使内毒氣下泄雄黄
丸主之
雄黄丸
　　雄黄(五/錢)　　鬱金(五/錢)　　巴豆(去心殻畧/去油半錢)
　　一方　加　信石(一字許不可多用清油/煮半日取出曬乾入藥)
　　一方　加　斑猫(七箇去翅觜糯米/拌炒變色去米)以治瘰癧
　　一方　加　𤣥胡粉(三/錢)　以治咽喉腫痛等證
　右各研為細末麫糊為丸如菉豆大每服七丸冷茶
　　清吞下取利為度如未利再服
玉紅散
　　寒水石(一兩/煆)　　輕粉(少/許)　　谷丹(少/許)
　右研細末糝瘡口日夜二洗二換蓋蟾膏桃紅散皆
　　為毒藥故令瘡疼痛湏用玉紅散解二藥之毒二
　　藥散血瘡自當安若一時未能辦蟾酥桃紅散等
　　藥可用李世安治疔瘡法治之功効尤速
當歸散
　　當歸尾(二/兩)　川芎　　　荆芥穗　　乾葛
　　烏藥　　　川獨活　　白芷　　　升麻
　　赤芍藥(各一/兩)羌活　　　甘草　　　防風(去/蘆)
　　枳殻(各半/兩)　紅花　　　蘇木(各二/錢半)
　瘡疼痛者　加　乳香　没藥　白芷(各五/錢)
　瘡熱不退　加　筀竹青　山梔仁(各少/許)
　大便閉　加　枳殻(一/兩)
　燥煩　加　燈心(十/莖)　竹茹(一/塊)
　渴者　加　天花粉(一/兩)
　腫者　加　甘草節　降真節(各半/兩)
　眼暈者　倍加　川芎　白芷　荆芥　防風
　渴而小便閉者　加　滑石(一/兩)
　右㕮咀每服五錢燈草數莖烏豆十粒水一鍾半煎
　　至八分病在上食後服病在下食前服連進取効
　　　若患疔瘡始初不覺未曾用前法汗過數日外
　　證皆罷或在腹脇之間或在胸腋之下腫起此乃
　　毒氣入裏所致宜用霹靂火治之若服當歸散外
　　證不解者亦急用霹靂火發散
追疔奪命湯　能内消腫毒
　　羌活　　獨活　　青皮　　防風(多/用)　黄連
　　赤芍藥　細辛　　甘草節　蟬蛻　　僵蠶
　　脚蓮　加　河車　澤蘭　金銀花
　有膿　加　何首烏　白芷
　取利　加　青木香　大黄　梔子　牽牛
　在脚　加　木𤓰
　右㕮咀每服五錢先将一服　加　澤蘭葉　金銀
　　花(各一/錢)　生薑(十/錢)同藥擂爛好酒調熱服之如不
　　飲者水煎加少酒服尤妙然後用酒水各一盞半
　　生薑十片煎熱服以衣被蓋覆汗出為度病退减
　　後再以前藥　加　大黄(二/錢)煎熱服或利一兩次
　　以去餘毒為妙此方以藥味觀之甚若不切然累
　　用累効萬無一失如别有他證宜隨證加减治之
　嘔逆惡心　加　乳香　菉豆粉(甘草/湯下)　又用紫河
　　車　老薑　米醋　一同調下
　心煩嘔(名伏/暑)　用硃砂五苓散
　嘔逆　加　母丁香　石蓮(同前藥/煎服)　又不止用不
　　換金正氣散　或加　人参　木香　煎服
　嘔不止手足冷(名喫/水)　用黄連香薷飲吞消暑丸
　手足冷　加　宣木𤓰　牽牛
　心煩　加　麥門冬　赤芍　梔子　燈草
　潮熱　加　北柴胡　黄芩　淡竹青　絲茅根
　眼花　加　硃砂　雄黄　麝香(少/許)
　腹脹　加　薏苡仁　寒水石
　自利　加　白术　茯苓　肉豆䓻　鸎粟殻
　腹痛不止　加　南木香　乳香
　喘𠻳　加　知母　貝母　白砂蜜(少/許)
　頭痛　加　川芎　白芷　蔥白
　痛不止　用　蘿蔔子　川芎　蔥白　擂碎敷太
　　陽宂
　痰涎多　用　生艾尾葉　米醋　擂取汁潄去痰
　咽喉痛　用　山豆根　凌霄梗　梔子　淡竹葉
　　艾葉　燈草　水煎潄
　大便閉　加　薑製赤芍藥　麩炒枳殻　大腹皮
　小便閉　加　赤芍藥　赤茯苓　木通　車前子
　　燈草
　尿血出　加　生地黄　車前子
　鼻出血　加　野紅花　地黄　藕節　薑皮
　瘡不痛頂不起　灸三壮　更不痛不治
　骨蒸　加　絲茅根
　無脉　服二十四味流氣飲
飛龍奪命丹　治疔瘡發背腦疽乳癰附骨疽一切無
　頭腫毒惡瘡服之便有頭不痛者服之便痛已成者
　服之立愈此乃惡證藥中至寳病危者服之亦可好
　萬無一失不可輕忽
　　蟾酥(二錢乾者/老酒化)　　血竭(一/錢)　乳香(二/錢)　没藥(二/錢)
　　雄黄(三/錢)　輕粉(半/錢)　膽礬(一/錢)　麝香(半/錢)　銅緑(二/錢)
　　寒水石(一/錢)　硃砂(二錢/為衣)　海羊(二十一箇即是/蝸牛連殻用)
　　天龍一條(即蜈蚣酒浸/炙黄去頭足)　腦子(半錢如/無亦可)
　右為細末将海羊研作泥和前藥為丸如菉豆大若
　　丸不就酒煮麫糊為丸每服止二丸先用蔥白三
　　寸令病人嚼爛吐於手心男左女右将丸子裹在
　　蔥白内用無灰熱酒三四盞送下於避風處以衣
　　被蓋覆約人行五里之乆再用熱酒數杯以助藥
　　力發熱大汗出為度如病重汗不出再服二丸汗
　　出即效若初服二丸但消三五病重者再進二丸
　　如疔瘡走黄過心者難治　汗出冷者亦死　如
　　病人不能嚼蔥擂碎裹藥用酒吞之瘡在上食後
　　服在下食前服服後忌冷水黄𤓰茄子油麫豬羊
　　魚肉一切發風發瘡毒物及婦人洗換狐臭百發
　　百中也
急救仙方卷二考證
第六頁前二行　原本是以體冷而不現句當脱一脉
　字謹増
欽定四庫全書
　急救僊方卷三
　　眼科
補肝重眀丸
　　羚羊角　　生地黄　熟地黄　　肉蓯蓉
　　枸把子　　防風　　草决眀(各一/兩)楮實子(半/兩)
　　甘菊花　　羌活　　當歸(各一/兩)　羊子肝(四兩/煮焙)
　右為末蜜丸如梧桐子大毎服三十丸大抵肝主目
　　肝受血而能視血弱則肝氣無以榮養肝氣不榮
　　則膽水不能上運是致瞳神昏散目力虚弱視物
　　不真此藥大能補飬肝血滋長膽水退目中隠悶
　　空心鹽湯下則引藥性下達日午茶清下則可上
　　清頭目臨睡酒下則可榮養氣血不飲酒則用人
　　參當歸湯下久服甚妙
當歸散　老少虚實通用
　　當歸(二兩酒/浸洗)川芎(二/兩)　赤芍藥(三/兩)　熟地黄(一兩/酒洗)
　　荆芥(半/兩)　粉草(半/兩)　防風(一/兩)　白芷(一/兩)
　右為末以白水煎服
還睛丸
　　蒺藜　　木賊　　威靈僊　蟬蜕
　　甘菊花　　石决眀　　草决眀　　川芎
　　羌活　　青箱子　　宻䝉花　　楮實子
　右等分為細末煉蜜丸如梧桐子大食後茶酒下五
　　十丸
紫金丸　治眼秘方
　　川芎(一兩/半)當歸(一兩/半)楮實　　薄荷(各半/兩)
　　栝樓根(六/錢)　蔓荆子(二兩/炒)川椒(一兩半/焙去目)
　　甘菊花(三錢/浸)宻䝉花(三/錢)　蛇皮(三錢/浸)荆芥穂(三/錢)
　　地骨皮(一兩以上四味用/甘草汁浸過焙乾)白蒺藜(一兩去/尖炮)
　右為細末煉蜜丸每丸一錢重隨引子下　睛暗青
　　盲者當歸酒下　氣障者木香湯下　婦人血暈
　　當歸薄荷湯下　有人因熱飲酒患眼三年不分
　　道路服此藥二十五日效有因氣害眼昏暗八年
　　不見光眀服此藥四十日效六十日愈眀又有因
　　䘮母失眀四年服此五十日效如舊清眀
防風散　治風毒攻眼睫落腫痛
　　防風　　甘菊　　黄連　　草决眀
　　黄芩　　甘草　　大黄　　赤芍
　　木通(各等/分)
　右㕮咀水一盞煎服
地黄丸　去風眀目
　　甘菊花　　木賊(半/兩)　蒼术　　地黄
　　枸把子(各三/錢)荆芥(三錢/半)
　右為末鍊蜜丸如梧桐子大食後茶下二十丸
治眼出冷淚補肝用四物湯加木賊防風虚則用之實
　則用此方
　　蒼术　　白蒺藜　　防風　　羌活
　　川芎　　甘草　　木賊
　右為末米泔水調下
治眼淚
　　用消風散黒神散拌和茶清調下(黒神散/見後)
羌活散　治熱眼
　　防風(二/兩)　羌活(一/兩)　赤芍藥(三/兩)　白芷(一/兩)
　　川芎(二/兩)　柴胡(一/兩)　木賊(半/兩)　　防已(半/兩)
　　粉草(一/兩)　荆芥(一/兩)　白茯苓(二/兩)　甘菊花(一/兩)
　　細辛(半兩/去葉)白术(一/兩)
　右㕮咀每服三錢水一盞半煎食後服
瀉藥　治眼一切積熱腫痛
　　赤芍藥　　黄芩　　枳殻　　荆芥
　右各等分煎熱泡大黄朴硝五更鷄鳴時服之
治熱風眼
　　冬青子不拘多少揉碎取汁濾極净熬成膏子貯
　　於甆罐内埋地中七日出火毒用㸃熱眼
又方　治熱眼
　　黄連朴硝各四兩白水熬成膏㸃之
又方　治熱眼
　　取鯉魚膽汁㸃之
熏暴赤眼
　　用瓦瓶子煎薄荷荆芥防風湯乗熱氣熏之仍以
　　手沃洗驅風發散虚實通用如觧毒加桑白皮
又方
　　升麻(二/兩)　芍藥(三/兩)　川芎(二/兩)　柴胡(三兩/去蘆)
　　乾葛(三/兩)　𤣥參(一兩/去苗)撫芎(一/兩)　黄芩(半/兩)
　　荆芥(半/兩)　甘草(一/兩)　白术(半/兩)　山梔子(半/兩)
　　赤茯苓(一/兩)　草决眀(少/用)
　右㕮咀每服五錢水二盞煎至一盞去滓食後服
㵼心湯　治眼疼血輪紅赤
　　龍膽草　　細辛　　山梔子　　大黄
　　甘草　　烏頭
　右以水煎服
㵼肝飲子　治赤侵白處
　　杏仁(去/皮)　扁蓄　　桑白皮
　右以水煎熱服
三黄湯　治暴赤腫熱毒
　　黄連　　茯苓(半/兩)　大黄(二兩/煨)甘草　　朴硝
　右為末每服二錢煎麥門冬湯食後調服
茯苓散　老人赤眼不退宜服此
　　茯苓　　人參　　芍藥　　山梔子
　　甘草　　紫蘇　　麥門冬　　瞿麥(各一/兩)
　　連翹(二/兩)
　右㕮咀水煎服
㸃爛弦風眼方
　　爐甘石不拘多少火煆紅童子便淬七次研極細
　　末用水飛過去土石以黄連當歸白芍荆芥防風
　　薄荷細辛煎濃汁用五倍子内蟲同汁滴於鉢内
　　細研汁乾時再滴藥汁再研極細以甆瓶收貯臨
　　期用熱茶洗眼然後以藥㸃上立效
黒神散　治婦人血風爛弦或因産後月水不調血冲
瞳神痛不可忍此可散血行風孕婦莫服
　　白术　　茯苓　　甘草　　茴香　　桂
　　延胡索　　生地黄　　川芎　　芍藥
　　蒲黄　　木香　　白芷　　當歸
　右為細末酒調下二錢食後服
茶調散　治男子婦人一切風腫痒痛翳爛弦風氣眼
流淚並皆治之
　　川芎　　防風　　羌活(各一/兩)甘草(半/兩)　木賊
　　石膏(炒/)　石决眀(煆/)　荆芥　　薄荷葉
　　甘菊花(各一/兩)
　右為細末每服二錢茶清調下
搽爛弦方　先用五倍子蔓荆子煎湯洗後用
　　爐甘石(二兩火煆以黄連汁童/便共淬七八次研細)銅青(五/錢)　麝(少/許)
　　硼砂(一/錢)　牙硝(半/錢)
　右為細末搽眼弦
㸃眼藥
　　宣黄連洗浄剉碎不拘多少用瓦器水煎至半濾
　　去渣再用瓦盞盛在湯瓶上蒸之至汁少却入研
　　細腦子少許用净器或角筒收貯㸃眼内或㸃爛
　　弦亦妙熬藥時須用宻絹濾過毋令塵屑在内
治暴赤爛弦眼
　　黄連(五/錢)　當歸尾(三/分)　朴硝(三/分)　杏仁(二/分)
　　黄蘗(二/分)　川續斷(一/分)
　右剉碎以盞子盛在湯瓶上濃蒸乗熱蘸汁㸃入眼
　　内
又方治赤眼及昏痛
　　𦂳閉眼勿開盛熱湯於器以手掬沃之湯冷即止
　　日頻沃即安妙處在閉眼
又方　治眼疾諸般翳障昏暗大神效
　　川芎(五錢/)當歸(一兩/半)栝樓根(六錢/生)川椒(七錢/去子)
　　楮實(半兩去/子㣲炒)甘菊(一/兩)　蛇蜕(三/錢)　甘草(三/錢)
　　黄連(三/錢)　蔓荆子(一/兩)　木賊(二兩童子小便/浸一宿焙乾)
　　宻䝉花(一/兩)　地骨皮(一/兩)　薄荷(半/兩)　羌活(一/兩)
　　白蒺藜(一兩/半)荆芥(一/兩)
　右為細末煉蜜丸每一兩作十丸食後服日二次
　　有翳者米泔水下睛暗者當歸湯下　氣障礙者
　　木香湯下　婦人血暈薄荷當歸湯下忌葷腥酒
　　濕麫服此藥累效
生犀復眀散　治諸般眼疾
　　芍藥　　黄芩(各二/兩)木通　　桑白皮
　　龍膽草(去/蘆)　防風　　羌活　　當歸尾(各二/兩)
　　大黄(八/錢)　枳殻(去瓤/六錢)
　右㕮咀每服五錢水一盞半取鮮桑白皮少許同煎
　　至八分食後服　如目赤障厚者加生蚌粉　痛
　　腫者加生地黄
磨翳障　老虚者用
　　蟬蛻(二/錢)　川芎(二/錢)　羚羊角(一/兩)　蒺藜(去刺炒/二錢)
　　甘草(炒半/錢)當歸(二/錢)　熟地黄(錢/半)　木賊(一錢/去節)
　　夏枯草(半/錢)　石决眀(二錢/火煅)石膏(一錢/火煅)𤣥参(一/錢)
　　青箱子(一/錢)
　右為末煉蜜丸如彈子大每服一丸食後葱茶嚼下
治眼生障
　　栝樓根　　甘草　　草决眀　　赤芍(各半/錢)
　右為末用蜜湯調下
蒺藜丸退諸障翳
　　石决眀　　川芎　　白芷　　防風
　　木賊　　石膏　　覆盆子　　楮實(去殻/用米)
　　蟬蜕　　蔓荆子　　青箱子　　車前子
　　細辛　　菊花　　旋覆花　　宻䝉花
　　龍膽草
　右等分為末煉蜜丸如梧桐子大每服四十丸食後
　　茶清送下　諸虚鹽湯下　實者茅根蔗湯下
　　缺珠豬肝煎湯下　垂簾障每服二十丸四物湯
　　下如重甚加白柿桑白皮茅根蔗煎湯下
神應回光散　治障翳赤眼努肉攀睛
　　木賊　　白芷　　甘草　　青箱子
　　楮實子　　草决眀　　羌活　　石决眀
　　川烏(炮/)　白蒺藜　　蟬蜕(各等/分)
　右為末每服一錢食後茶湯調下酒調亦可
兎絲子丸　安神定魄眼目光眀虚眼可服
　　青皮(炒/)　車前子　　巴㦸(去心/)杜仲(蜜炒無/絲為度)
　　威靈僊(酒浸/)逺志(去心/)牛膝(酒浸/)蓯蓉(酒浸/)
　　熟地黄(各一/兩)兎絲子(三/兩)
　右為末酒煮麫糊為丸如梧桐子大每服三十丸空
　　心鹽酒湯下
洗眼藥
　　銅青(半/兩)　白墡土(一/兩)　五倍子(二錢/半)
　右為末用熱湯泡閉目熱洗不可使入眼内冷即住
　　少頃再温熱洗凡爛弦者皆可用
洗諸證眼
　　黄連　　當歸　　赤芍藥　　滑石(各等/分)
　右為末湯泡澄清洗諸般翳障加石膏乳香秦皮
洗爛弦風眼方
　　蔓荆子　五倍子(湯泡/去瓤)
　右同煎澄清洗眼
㸃赤眼熱眼
　　桑葉(二/兩)　大黄(半/兩)　荆芥(半/兩)　朴硝(二/兩)
　右為末用蜜水調貼兩太陽穴上退血熱
法製𤣥眀粉用㸃熱眼赤眼良
　　黄牯牛膽(一/箇)　净朴硝(二/錢)　黄連(一/分)
　右以二味實於膽中當風懸之每日以鴨翎毛於膽
　　外掃下硝以盡為度用瓦罌收之臨用如常法㸃
又㸃眼方
　　黄連(四兩/剉)
　右以水熬成膏再用大甜𤓰一枚切開頂盖刮去瓤
　　子以生薄荷一層放馬牙硝一層重重填滿𤓰中
　　仍用𤓰頂盖盖之弔於當風處三四日其硝自出
　　𤓰皮外以鵞毛逐日掃之與黄連膏子一處和匀
　　白器中盛之㸃熱眼
㸃貼諸般赤眼及頭風赤腫不開冲打兩太陽穴痛貼
　最良
　　豬牙皂角　　黄檗　　薑黄　　南星
　　草烏　　黄連
　右為末用生薑自然汁調貼太陽穴二三次痛止
　　如有赤障起亦宜貼　打傷眼赤腫不開加芙蓉
　　豆粉調貼葱椎貼亦妙　逺年風赤眼亦能治
貼眼藥
　　赤芍蒲黄與鬱金芙蓉研末拌均匀珠缺土螺𦂳
　　薑汁若還常痛止茶清　痛甚加白芷南星無名
　　異血見愁　久不開者加生川烏
治痘瘡入眼兼治斑疹患後睛上有物
　　白蕪荑(五十粒/去皮)蕤仁(二十粒/去皮)蘆薈　　熊膽(各三/錢)
　右同研細取麻油三兩調好攤在盌内再用碙砂乳
　　香砒三味各如黄豆大研細又用熱艾一塊如鷄
　　子大裹之燒煙熏盌内藥以艾盡為度取出細研
　　每用如粟米大㸃目中
治婦人血風頭疼目痛
　　草烏　　山梔
　右為末用葱自然汁調搽太陽穴并眉上不可過眼
　　搽後避風只看頭疼處塗之
欽定四庫全書
　急救仙方卷四
　　痔證
痔二十四證歌　皆因酒色氣風食五事過度而起
痔證分三八憑君仔細看莫教年日久見者膽心寒菱
角看形怪蓮花不可觀穿腸并鼠妳酒色兩相干莫謂
翻花怨蜂窠亦不寛雌雄同氣血子母及腸盤元珠尤
可怪勾腸痛若鑽核桃與流炁見者便心酸栗子於中
大雞心在外安珊瑚形可惡那更脫肛難内痔紅不出
搭腸裏内盤垂珠更難治日久有雞冠切莫輕刀火令
君性命殘用工無半了去病更除根
紅肉膏　治痔方
　　辰砂(一/錢)　乳香(半錢/别研)　白礬(一/兩)　黄丹(一/錢)　砒(半/兩)
　　(用白礬鋪地/火煅七分)
　右為末每用二錢再用斑猫三箇巴豆三箇香油一
　　兩同煎以斑猫巴豆赤為度去二味只用油調葯
　　末成膏子看大小貼之一二日一換葯至六七日
　　看焦黑不用塗用催葯未破已破以紙撚子任葯
　　入瘡為妙
金花散　洗痔
　　無名異(半/錢)　黄蘖(一/兩)　黄連(半兩/生)　烏黑豆(半/升)
　右為末水煎待溫洗了用海蛤散傅
龍骨海蛤散
　　蕪荑(一/兩)　龍骨(一/錢)　海蛤(一錢/煆)　蜜陀僧(半/錢)
　右為末先糝次用貼痔膏日一次貼
乳香膏　貼痔
　　茱萸　白芨　白蘞　黄連　黄檗　當歸(各等/分)
　右為末用香油四兩入柳枝三尺四寸長同煎以柳
　　枝黑為度入前葯末同煎紫色用絹濾去滓再煎
　　數沸次入黄丹乳香一二錢熬成膏以瓦瓶貯之
　　用少許貼瘡上立效凡下痔先服通血積葯一日
　　二次方用換痔葯
當歸飲　通血積
　　黄連　火麻子　當歸(各半/兩)
　右為末每用一錢嚼温酒下又將通眞丸一粒臨卧
　　再服
通眞煨薑丸
　　良薑(炮/)　訶子(炮/)　肉桂(去/皮)　木香　肉豆蔲
　　破故紙　茴香　胡蘆巴(各一/錢)　末硇(一/錢)
　右為末研匀醋和丸如梧桐子大每用一錢再用木
　　瓜生薑同葯以濕紙裹煨令香熱温酒下
下膈散　治不思飲食
　　苦參　蓬莪蒁(炮/)　荆芥穂(炒/)　益智(各一兩/去皮)
　右為末每服一錢水一盞薑蜜同煎八分入鹽虛心
　　服
洗湯犀角散
　　骨碎補　穿山甲(二兩蛤/粉炒)　延胡索(半兩/生)　甘草
　　根(一/兩)
　右為細末茶調半錢空心服
止痛麥煎散
　　滑石(三/錢)　鼈甲(半/兩)　川烏(一兩去/皮尖)　秦芁(半/錢)　前
　　胡(半/兩)
　右為末毎用二錢小麥三十五粒同煎至七分通口
　　服不拘時三四服見効
黑神黄耆散
　　京墨　黄牛角(一/隻)　蛇蛻(一條/全)　㯽榔(三/箇)　豬牙
　　皂角(十/箇)　穿山甲　蔓荆子(各一/兩)　黑狗脊(一兩/去毛)
　　　黄京子(半/兩)　枳殻(半/兩)
　右為末以瓜蔞五箇去子入葯在内用新瓦瓶盛之
　　後用黄泥封固火煆烟盡再入没葯青木香末各
　　一錢白蕪荑末半兩荆芥末一兩同前葯末拌匀
　　每服二錢胡桃酒下日三服茶亦可
宣風散
　　巴豆(去/油)　大黄(炮/)　朴硝　枳殻　陳皮(去/瓤)
　右各等分為末毎服二錢水一盞煎至七分温服如
　　服葯後大便結濇二三日再服
木通散
　　人參(一/錢)　斑猫(炒去/足翅)　鶴蝨　大黄　牡礪(煆/)
　　枳殻(各等/分)　蓽澄茄(半/兩)　丁香(少/許)
　右為末糯米糊為丸如梧桐子大每服五丸煎沙糖
　　湯下此葯恐不可用
又方
　　生薑切薄片放在痔上痛甚處以熱艾作炷於薑
　　上灸三壯黄水即出自消若肛門上有兩三箇痔
　　三五日後如前法逐一灸之屢試甚效
收膿膏
　　海金砂　乳香　白芨　雄黄(各等/分)
　右為末入瘡口次以乳香膏貼之
車前散
　　食茱萸　車前子　雄黄　乳香　赤石脂　龍
　　骨(各一錢/生用)
　右為末糝瘡口以乳香膏壓之一日二次如瘡口乾
　　只用乳香膏貼有清水出用後葯注青膏
注青膏
　　五倍子(三箇/生)　延胡索　白礬(各一/錢)
　右為末服少許如清水出即以紙貼為膏藥入瘡口
　　内
金花散
　　鬱金　甘草(灸/)　白薑(炮/)　槐花(炒各/二兩)
　右為末毎服二錢空心陳米飲下
山甲散　治痔瀉血水者
　　五倍子(生/)　穿山甲(炒存性/各一兩)
　右為末每服二錢空心陳米飲下
解腸散　治臟毒瀉血
　　威靈仙(一/分)　蕤仁(一/分)　貫衆(一/兩)
　右為末每服二錢麝香酒調服
神驗治痔方
　　信(半/錢)　白礬(一/兩)　朴硝(一/兩)　没藥(半/錢)　乳香(半/錢)
　　麝(少/許)　緑礬(一/兩)
　右用鐵銅鍋先以信鋪鍋底以白礬覆之又以緑礬
　　覆之又以硝覆之以火灸之候成水投乳香末攪
　　匀候乾如石放地上一宿出火毒研末方入麝同
　　研加片腦少許研極細用唾調塗附瘡口上四邊
　　一日三次其痔自然焦落
治痔方
　　白礬(四/兩)　緑礬(一/分)　朴硝(半/兩)　信(半/兩)
　右礬硝各先作末以少半入盞内以信成塊入中以
　　餘藥覆上用炭約二斤許四圍燒之候沸將乾再
　　覆藥末磁缾收貯此藥經年火熟黄色則效而不
　　疼赤色則不可用如傅外痔白礬減半欲速效用
　　津液調傅欲不疼用甘草湯調傅先用茅根煎湯
　　熱洗然後傅藥日夜三五易凡疼發必大腸祕結
　　服寛腸丸以通大便不可燒烟熏入腸反為害暑
　　月加百草霜黄丹調傅如痔已落肛門腫痛用槐
　　皮煎湯洗用津滴瓦上磨枳殻拌藥傅如肛門不
　　收木賊朴硝煎湯洗調傅各一次二次即效未落
　　已前黄皮薄荷煎湯洗唾津調傅肛門夏月用此
　　尤佳
洗葯初用此洗
　　木通　黄芩　黄栢　黑豆(等/分)
　右以水煎即洗三次
治腸風痔漏等疾
　　白芷一味以米泔浸一宿取出切片用火煆地令
　　熱掃去灰將紙鋪在熱地上以白芷放在紙上翕
　　乾為末毎日酒調下
又方
　　皂角去子及皮蜜灸為末米糊丸用米飲吞下
又方
　　蒼耳葉或子焙乾為末蜜調服如要洗用朴硝末
　　井花水調洗如要塗用蜜和雞蘇丸并朴硝末調
　　塗上
又方
　　銅青蜜陀僧各一錢麝少許為末用津液和調搽
　　之
凡治痔久不瘥變漏不戒酒色服藥耳治則先用紙撚
子細看大小淺深即服通眞丸黄耆散用紙撚貼紅肉
膏入瘡一日五六次再用乳香膏入作撚子貼瘡口日
一次三五次進藥入瘡内　凡取爛肉有血水出方可
進藥須用收膿膏三日後用藥洗又三日用龍骨海蛤
散糝之以車前散糝口内一日兩次服藥至三服極可
取效後有水出即效也
治驗　許叔微普濟本事方唐峽中王及郎中充西路
安撫使判官乗騾入駱谷及宿有痔疾因此大作其狀
如胡瓜貫於腸頭熱如溏炭火至驛僵仆主驛吏云此
病某曾患來須灸即瘥用柳枝濃煎湯先洗痔便以艾
炷灸其上連灸三五壯忽覺一道熱氣入腸中因大轉
瀉先血後穢一時至痛楚瀉後遂失胡瓜登騾而馳
欽定四庫全書
　急救仙方卷五
　　雜瘡
頭上瘡治法
　　煮熟雞子黄(炒令/油出)
　右用油再入輕粉調和傅之
方　治蛇頭指痛不可忍臭不可聞者
　　蜈蚣(一條/焙乾)
　右為末用豬膽汁調塗即差
又方
　　生黒豆(不拘/多少)
　右為末用黄梔子殻一箇納豆末於内籠縛在指頭
　　即安
治穿掌毒
　　新桑葉(一/把)
　右件研爛用絹包合上即愈
治諸腫毒
　　面東過梁地上擇陽日畫員圈隂日畫方圈一箇
　　以生薑蘸好米醋於圈内磨取地上泥括在鉢内
　　入大黄芒硝末同薑研爛敷於毒處留開瘡口毒
　　自出矣
治輕癬疥瘡亦可
　　大風子　黄連　甘草　油胡桃　榆皮　川椒
　　輕粉　白礬(半生/半熟)蛇床子　井泉石
　右各為末以油胡桃増減同杵為膏如彈子大用
　　麄布包藥擦之痒處揩之痛處按之藥到即效
　　矣
治疰瘡疥瘡
　　雄黄　硫黄　黄連　蛇床子　剪刀草(焙/乾)
　右等分為細末用巴豆七粒以麻油煎至巴豆黒
　　為度去巴豆候油冷入好輕粉和前藥末調塗
　　之
合掌散治諸般疥癩瘡
　　馬兜鈴子(一兩半生/半炒為末)白礬(二錢/半)　　硫黄(三錢二/味别研)
　右用清油調匀塗手上搓熱呵之以鼻嗅翕其氣其
　　瘡自安
治痤疿
　　棗葉煎湯浴之
治浸淫瘡
　　玉英粉　　真蚌粉(四/兩)　滑石(一/兩)　　菉豆粉(二/兩)
　右為細末乾糝之
治足跟寒天凍爛
　　老薑　　葱白　　艾葉
　右各等分同研五月五日午時揩一時許更不再發
　　矣
諸瘡膏藥方
　　清油一斤頭髪二兩併煎至鎔入甘草節當歸尾
　　黄連巴豆萞麻子黄栝樓木鼈子各半兩煎二沸
　　去滓再入水粉五兩又煎至沸入黄丹七兩又煎
　　至沸入乳香末一兩用桃栁枝不住手攪挑入水
　　中滴成珠不粘手則膏成矣
又方
　　麻油五兩巴豆二十八粒栁條二十八寸用火煎
　　之候巴豆黒色濾去滓以黄丹二兩逐漸放入用
　　柳枝不住手攪滴水中不散成膏不粘手住火再
　　將乳香末一錢和匀瓦器盛之候冷攤用
人面瘡
　　此證當是寃結可作善事以解之必須真誠懴悔
　　然後方可用藥宜服流氣飲久不可者服苦參丸
　　以補腎水(流氣飲/見前)
苦參丸
　　苦參(四/兩)防風　荆芥　白芷　川烏(生去/皮)赤芍
　　何首烏　川芎　獨活　梔子　牙皂　蔓荆子
　　茯苓　山藥　蒺䔧　草烏(少/)黄耆　羌活
　　白附子(此四味名四生𣪚已上/各一兩草烏止用三錢)
　右為細末水煮麵糊為丸如梧桐子大每服三五十
　　丸日進二三服空心用酒吞下如不飲酒者以好
　　茶代之
治赤眉瘡
　　用豬腿筒骨五根或七根生打開取髓入銅銚鎔
　　旋入白膠香末攪匀成膏為度取出於新磚上出
　　炙毒一時研末再入輕粉不拘多少油調搽濕則
　　乾糝
治刀斧傷
　　白芨　石膏(煅/)
　右同為細末糝瘡上亦可收口又用無名異末搽之
又方
　　鍋底墨煆研傅之
湯火傷
　　水磨炭末塗
又方
　　磨土硃塗
又方
　　用真桐油塗
漆瘡
　　用黄蜀葵花葉𢷬敷
治蟾蛇丹方
　　糯米粉和鹽同嚼唾患處
又方
　　鐡綉釘磨水搽
又方
　　馬藺丹草擂醋搽之即痊
治黄蜂螫
　　用熱酒洗之立效或用油搽
治毒蛇傷方
　　急飲好醋一二椀令毒不隨血走或飲清油一二
　　盞亦可然後用藥或用頭繩紥定傷處兩頭
又方
　　白礬　雄黄　黄蠟
　右各等分為末成丸如指頭大每遇傷時即于香匙
　　上鎔熱滴於瘡上或以竹管按上滴入則毒不散
　　尤妙
治曲蚓吹
　　用老茶研末調塗之立瘥(見夏子益衛/生十全方)
治惡䖝叮咬
　　大紙撚一箇麻油㸃燈照熏傷處其毒盡入油烟
　　内矣
治顛狗咬方
　　用桃白皮煎服或灸傷處三五壮
治虎傷方
　　先喫清油一碗次用油洗瘡口又以乾葛煎水洗
　　又用沙糖水調塗仍服沙糖水一兩碗
解百毒及閩廣挑生金蠶蠱毒
　　甘草長七寸四十九莖露厠坑中四十九日浄洗
　　為末蜜丸瓶收遇中毒時口中嚼化即解
欽定四庫全書
　急救仙方卷六
　　雜證(附小兒方/)
大補諸虚百損不問老少有疾皆效
　　破故紙(二兩隔紙/炒令香熟)白茯苓(一兩/去皮)没藥(一兩用無/灰酒浸)
　右候酒浸沒藥如餳糖様用前二味為末酒糊為丸
　　如梧桐子大每服二三十丸空心熟水下　仙方
　　云昔有人服此藥者至老顔容不衰葢破故紙補
　　腎茯苓養心沒藥養血三者既壯自然身安
調脾散　治經氣行時血反上行而吐此因肺經有病
　熱氣上冲但要順經調氣紅花散子善能痊治凡婦
　人吐血有三一經不行而反上二傷衝脈三肺經受
　熱血隨上冲故致吐血
　　三稜　莪蒁(各一/兩)麥芽(半/兩)胡椒(二/錢)縮砂(三/錢)川芎(二/錢)
　　茴香(二/錢)甘草　青皮　陳皮(各三/錢)
　右為末米飲調下
通經丸
　　當歸(一錢/半)桂(不見/火)青皮(去/白)大黄(炮/)乾薑(炮/)川烏(炮/)
　　桃仁(去皮/炒)莪术(炒/)乾漆(炒令/烟盡)川椒(各一/錢)
　右同椒㣲炒放地上出汗為末一半用醋熬成膏後
　　再入一半更入雞子清同為丸隂乾醋湯下三十
　　丸
治吐血咯血
　　用自己新熱小便服之自可漸愈
方　治三危證吐血内損或因酒色損傷心肺血氣妄
　　行口鼻俱出
　　荆芥(一握燒灰置/地上出火毒)
　右件細研每服三錢陳米飲調下
又方
　　百草霜(不拘/多少)
　右件細研每服三錢濃米飲調下三服妙
黒龍丸　治諸般欬嗽善化痰涎不問老少逺年近日
　　明礬(枯/)池礬(枯各/一分)南星(炮二/分)半夏(泡二/分)百藥煎(二/分)
　　五味子(一分米泔/浸一宿)豬牙皂角(一分去/皮弦)烏梅肉(二分/焙乾)
　右為末麵糊為丸如梧桐子大每服三十丸冷嗽淡
　　薑湯臨睡下熱嗽茶清睡時下
化痰丸
　　明礬(枯一/分)白附子　南星(半生/半熟)半夏(泡各/半兩)
　右為末薑汁煮糊為丸如梧桐子大每服二三十丸
　　食後薑湯下
治欬嗽
　　人參(去/蘆)防風(去/蘆)半夏(湯/泡)甘草　陳皮(去白/炒)
　　桔梗(去蘆/炒)杏仁(去皮/尖)麻黄(去/節)桑白皮(去麄/皮)紫蘇
　　馬兜鈴(去筋膜炒如無粟/殻代去筋膜炒乾)烏梅(每服/半箇)
　右等分㕮咀每服三錢生薑五片煎至七分去滓睡
　　至一更盡通口服或併滓或留滓次夜量證輕重加
　　減　勞嗽加五味子　五心煩熱加地骨皮　　口
　　乾加人參麥門冬　痰多加南星炮　腹脹加枳
　　殻炒　胷滿加枳殻　肺脹加桑白皮炒　大便
　　秘結加大腹皮　夜睡多驚加人參逺志去心
　　倒頭不得加苦葶藶　喘急腰痛脚膝無力加木
　　𤓰烏藥　手足麻痺加烏藥防己　感冷欬嗽加
　　乾薑肉桂細辛　失聲加訶子薄荷　發則欬嗽
　　不已别煎九寳飲加童便水煎服　吐紅加茅花
　　藕節　吐欬紅線加蒲黄茅花燒灰入藥　欬唾
　　粉紅者加百合五倍子茅花同燒灰存性　飲食
　　不進加白芍藥白术薑棗同煎　暴欬紅者及五
　　心發熱别用茯苓補心湯加茅花蒲黄煎　咽乾
　　口燥加人參乾葛　傷寒惡風喘急欬嗽别煎小
　　青龍湯　四時感冒金沸草散加桑白皮粟殻
　　感風欬嗽頭疼加川芎白芷薑葱煎　傷寒發熱
　　欬嗽去粟殻加柴胡黄芩　潮熱欬嗽者參蘇飲
　　徐徐煎服　孕婦只服百合散丸燒灰者只入在
　　盞内傾藥同服服此藥平差再用米飲服丸藥空
　　心下　凡欬嗽切忌生冷減去酸燒煎炙油膩酒
　　麵羊肉子鴨魚腥豆腐房事
人參交龍散　治諸嗽不愈者
　　人參　阿膠(炒/)欵冬花　粟殻(米醋/炒)
　右等分每服三錢加烏梅一箇煎半夜服
二母散　治喘急倒頭不得痰涎壅盛
　　知母　貝母(各等/分)
　右為細末臨睡白湯調温服　如喘急加苦葶藶末
　　如久嗽不止加馬兜鈴末如無以粟殻代去筋膜
　　不製
治失聲
　　皂角一梃(去皮/子)蘿蔔(三箇切/作片)
　右以水一椀同煎至半碗以下服之不過三服自能
　　語聲出
治鼻衂
　　鬱金(磨/末)
　右用白茅花絹包煎湯調服
又方
　　用車輪上垢膩成丸塞孔中妙
治蟲牙風牙
　　用藥有隂陽虚實且按時氣春宜正氣散夏宜敗
　　毒散加大黄枳殻秋冬宜五積散消氣散
治酒疸
　　脾黄　木鼈子
　右用醋磨服一二盞必能見功
治小腸膀胱腫硬
　　香附子(炒研/末)
　右用海藻煎湯調下
又方
　　燈籠草連梗葉摶一握入罐内又入槌碎生薑一
　　塊加生酒同煎空心熱服
又方
　　五苓散去肉桂加黒牽牛桔梗車前子名蟠葱散
　　數服妙　又一方加茵蔯木通
又方
　　食茴香　乳香末　豬苓　桔梗　木通　甘草
　右各等分加燈心一握淡竹葉同煎多服取效
治偏墜疝氣方
　　先服復元通氣散次服五苓散各三錢去桂加黒
　　牽牛吳茱茰湯泡等分　如脹加陳枳殻麩炒
　　痛甚加八角茴香煎服
又方
　　用栗子樹根南酒煎服立效
偏腎氣
　　以本人口為則於臍上灸偏在左灸右偏在右灸
　　左然後服走馬茴香丸茱茰内消丸各一貼以生
　　小酒加少鹽空心吞下
換骨丹　治風濕腰脚諸疾
　　草烏(六/兩)
　右研為末用生豆腐二兩搗和成餅子沸湯煑令浮
　　再沸取出煑時最要斟酌葢煑太過則藥力輕煑
　　不及則藥力又過重也又用米泔浸過蒼术三兩
　　焙乾天麻一兩明浄者全蝎半兩洗去頭足微炒
　　與草烏餅子同研為末米糊和丸如梧桐子大至
　　晚勿食臨卧嚼木𤓰温酒下二十丸中夜藥透徧
　　身及脚上覺麻痺即其效也
活絡丹　治腰脚諸疾
　　胡盧巴(四兩以二兩用海金沙四兩同炒令赤色/又以二兩用巴豆四兩同炒令赤色海金)
　　(沙者即俗名竹□荽九月内多採下用紙糊團箕/日下曬至乾却以竹竿敲下去葉取子用賣者恐)
　　(偽巴豆去殻/取完者用)蒼耳草(四兩焙乾俗名野/茄葉本草名枲耳)右纒藤(四/兩)
　　(連葉焙/乾用)
　右三味為末以好生酒煮麵糊丸如梧桐子大用生
　　酒吞下三四十丸病在腰半飢服病在膝脚空心
　　服
治五淋方
　　服益母草汁一升立止(一云/葎草)
又方
　　棘刺二升水五升煮取二升分三服差
又方
　　阿膠三兩炙以水二升煑取一升四合分再服
又方
　　酒服蒲黄末三方寸匕日二服(太平聖恵方以粥/飲調一錢服之)
治便血
　　黄連　柏葉(焙/)
　右為細末空心酒調服
又方
　　荆芥穗　砂仁
　右為細末每服三錢糯米飲調下每日三服
又方
　　五倍子(不拘/多少)
　右為細末用鹽梅𢷬膏丸如梧桐子大每服五十丸
　　酒湯任下
治小兒急慢驚風
　　震靈丹(二十/粒)來復丹(十/粒)白丸子(十/粒)
　右三味研匀糯米糊丸如菉豆大大者五丸小者三
　　丸　慢驚用北棗陳皮煎湯吞下　急驚用生薑
　　自然汁百沸湯下
治小兒周嵗患赤眼及未周嵗者
　　用黄連為細末以茶清調塗手心足心即愈　如
　　或腫痛難開加薑黄皂角朴硝末同敷太陽穴手
　　心足心加葱𢷬敷尤妙
治小兒頭瘡證不可瀉餘毒只宜用菉豆皮穀精草入
　藥内服忌百物常喫螺螄為妙
治孩兒痘瘡入目方
　　白柿(可常/服)
