#+TITLE: 類證普濟本事方-宋-許叔微
#+DATE: 2018-05-12 10:17:42
#+SOURCE: github.com/kanripo/KR3e0032 master 272cbb5d                
欽定四庫全書　　　　　子部五
　類證普濟本事方　　　　醫家類
　　提要
　　　　(臣/)等謹案類證普濟本事方十卷宋許叔㣲
　　　　撰叔㣲字知可或曰揚州人或曰毘陵人惟
　　　　曽敏行獨醒雜志作真州人二人同時當不
　　　　誤也登紹興二年張九成榜進士第六人醫
　　　　家謂之許學士宋代詞臣率以學士為通稱
　　　　不知所厯何官也是書載經騐諸方兼記醫
　　　　案故以本事為名朱國禎湧幢小品載叔㣲
　　　　嘗獲鄉薦春闈不利而歸舟次平望夢白衣
　　　　人勸學醫遂得盧扁之妙凡有病者診後與
　　　　藥不取其直晚嵗取平生已試之方併記其
　　　　事實以為本事方取本事詩之例以名之云
　　　　云即指此書然考獨醒雜志叔㣲雖有夢見
　　　　神人事而學醫則在其前不知國禎此語何
　　　　本也叔微診治之術最為精詣其所論廣絡
　　　　原野以冀一獲之説尤救弊之篤論其書屬
　　　　詞簡雅不諧於俗故明以來不甚傳布此本
　　　　從宋槧鈔出其中凡丸字皆作圓猶是漢張
　　　　機傷寒論金匱要畧舊例也國禎又記叔微
　　　　所著尚有擬傷寒歌三卷凡百篇又有治法
　　　　八十一篇及仲景脉法三十六圖翼傷寒論
　　　　二篇辨類五卷今皆未見傳本疑已散佚云
　　　　乾隆四十四年六月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　類證普濟本事方卷一　　宋　許叔微　撰
　　　治中風肝胆筋骨諸風
治肝經因虚内受風邪卧則魂散而不守狀若驚悸
真珠圎
　　真珠母(三分研/細同碾)當歸　酸棗仁　熟地黄(各一/兩半)
　　人參　伏神　柏子仁(各一/両)犀角　沉香
　　龍齒(各半/錢)
　右為細末煉蜜為丸如梧子大辰砂為衣每服四五
　十丸金銀薄荷湯下日午夜卧服
獨活湯
　　獨活(黒/者)𦍑活　人參　防風　前胡　華隂細辛
　　　五味子　沙參　白茯苓　半夏　酸棗仁
　　甘草(各一/兩)
　右為粗末每服四大錢水一盞半生姜三片烏梅半
　箇同煎至七分去滓不拘時候
紹興癸丑予待次四明有董生者患神氣不寜毎卧則
魂飛揚覺身在牀而神魂離體驚悸多魘通夕無寐更
數醫而不效予為診之親詢曰醫作何病治董曰衆皆
以為心病予曰以脉言之肝經受邪非心病也肝經因
虚邪氣襲之肝藏魂者也㳺魂為變平人肝不受邪卧
則魂歸於肝神静而得寐今肝有邪魂不得歸是以卧
則魂揚若離體也肝主怒故小怒則劇董欣然曰前此
未之聞雖未服藥已覺沉疴去體矣願求藥法予曰公
且持此説與衆醫言所治之方而徐質之閲旬日復至
云醫徧議古今方書無與病相對者故予處此二方以
贈服一月而病悉除此方大抵以真珠母為君龍齒佐
之真珠母入肝經為第一龍齒與肝同類故也龍齒虎
睛今人例以鎮心藥殊不知龍齒安魂虎睛定魄各有
類也東方蒼龍木也屬肝而藏魂西方白虎金也屬肺
而藏魄龍能變化故魂㳺而不定虎能専静故魄止而
有守予謂治魄不寧者宜以虎睛治魂飛揚者宜以龍
齒萬物有成理而不識亦在夫人逹之而已
治中風雖能言口不喎斜而手足嚲曵脉虚浮而數風
中腑也盖風中脉則口眼喎斜風中腑則肢體廢風中
臟則性命危凡風中腑宜汗而觧
星附散
　　天南星(薄切/汁浸)白茯苓(汁/浸)川烏(汁/浸)人參(不/浸)白附子(汁/浸)
　　白僵蚕(汁/浸)没藥　黒附子　半夏(薄切各等分/以上)
　右為細末毎服二錢水酒各一盞同煎至八分去滓
　熱服二三服汗出差頃在桐廬有人患此證三投此
　藥得汗手足能舉
治體虚有風外受虚濕身如在空中
二生散
　　生附子　生天南星(各等/分)
　右二味㕮咀每服四大錢水一盞半生薑十片慢火
　煎至八分去滓服戊子年予在新安有此疾張醫博
　子發授此方三服愈
治中風忽然昏若醉形體昏悶四肢不收風涎潮於上
鬲氣閉不通宜急救
稀涎散
　　猪牙皂角(四挺肥寔不/蛀者去黒皮)晋礬(光明者/一兩)
　右細末研勻輕者半錢重者三匙匕温水調灌下不
　大嘔吐但㣲微冷涎出一二升便得醒次緩而調治
　不可便大服亦恐過傷人孫兆方
治中風同前證
勝金圓
　　生薄荷(半/兩)猪牙皂角(二兩搥碎水一升二味一/處搗引汁漫火熬成膏)
　　𤓰蒂末(一/兩)黎蘆末(一/兩)朱砂(半兩/研)
　右将硃末一分與二味研勻用膏子搜和丸如龍眼
　大以餘硃為衣温酒化一丸甚者二丸以吐為度得
　吐即醒不醒者不可治必用方論中風無吐法引金
　虎碧霞為戒且如卒暴涎生聲如引鋸牙關𦂳急氣
　閉不行湯藥不能入命在湏㬰執以無吐法可乎但
　不當用銀粉藥恐損脾壊人四肢耳予常用此三方
　每毎有驗
治一切風
拒風丹
　　川芎(四/兩)防風(一兩/半)天麻(一/兩)甘草(一/兩)細辛(三錢/半)
　　畢撥(半/両)
　右細末煉蜜和杵每服作三十丸每将一粒細嚼荆
　芥湯或温酒下尋常些小傷風頭痛鼻塞項強筋急
　皆可服予家常合老幼所須之藥
　世言中氣者雖不見於方書然暴喜傷陽暴怒傷隂
　憂愁不豫氣多厥逆徃徃多得此疾便覺涎潮昏塞
　牙關𦂳急若概作中風候用藥非止不相當多致殺
　人元祐庚午母氏親遭此禍至今飲恨母氏平時食
　素氣血羸弱因先子捐舘憂惱忽一日氣厥牙噤涎
　潮有一里毉便作中風以大通丸三粒下之大下数
　行一夕而去予常痛恨每見此證急化蘓合香丸四
　五粒灌之便醒然後随其虚實寒熱而調治之無不
　愈者經云無故而瘖脉不至不治自已謂氣暴逆也
　氣服則已審如是雖不服藥亦可　范子黙記崇寜
　中凡兩中風始則口眼喎斜次則涎潮閉塞左右共
　灸十二穴得氣通十二穴者謂聽㑹頬車地倉百㑹
　肩隅曲池風市足三里絶骨髪際大椎風池也依而
　用之無不立効
　元符中一宗人得疾踰年不差謁毉於王思和繹思
　和具脉状云病因驚恐肝臟為邪邪来乗陽明之經
　即胃是也邪盛不畏勝我者又来乗肺肺緣久病氣
　弱全無聽受其肝凌侮其病時復頭眩瘈瘲搐掣心
　胞伏涎久之則害脾氣要當平肝氣使歸經則脾不
　受尅脾為中州土主四肢一體之事脾氣正則土生
　金金旺則肺安矣今疾欲作時覺氣上衝者是肝侮
　肺肺不受侮故有此上衝肝勝則復受金尅故搐搦
　也以熱藥治之則風愈甚以冷藥治之則氣已虚肺
　屬金金為清化便覺臟腑不調今中和温藥抑肝補
　脾漸可安愈今心忪非心忪也胃之大絡名曰建里
　絡胸鬲及兩乳間虚而有痰則動須臾時發一陣熱
　者是其候也服下三方一月而愈思和名毉寓儀真
　時人少知者後至都下聲名籍甚為毉官政和中度
　為黄冠終藥珠侍晨
續斷湯
　　續㫁　杜仲　細辛　白茯苓　牛膝　肉桂
　　防風　白芍藥(各一/兩)甘草　當歸　人參
　　川芎　秦芁　川獨活　熟地黄(各三/兩)
　右為細末每服二錢水一盞生薑三片棗一枚同煎
　至七分空心食前稍熱服
薯蕷圎
　　薯蕷　人參　沙参　逺志　防風　真珠母
　　紫石英(研水/飛)茯神　虎骨(各一/兩)虎睛(一對二味/湏真者)
　　龍齒　華隂細辛　石菖蒲　五味子　丹参
　右為細末煉蜜為丸梧子大每服三十丸至五十丸
　金銀薄荷湯下食後臨卧服
獨活散
　　川獨活　白术　白茯苓　葳蕤　秦艽
　　栢子仁　甘草(各一/兩)犀角　川椒　熟地黄
　　枳寔　白芷　官桂(各半/兩)　人参(一/分)
　右為細末每服二錢水一盞生薑三片棗一枚同煎
　至七分不拘時服
治風在肝脾語蹇脚弱大便多秘
地黄酒
　　熟地黄(四/兩)附子　茵芋　羌活　防風　芎藭(各/一)
　　(兩/)石斛(二/兩)丹參(二兩/半)牛蒡根(二兩/半)牛膝　杜仲
　　桂枝(各兩/半)大麻子(一/升)
　右細剉入絹袋盛寛貯之用無灰酒一斗九升封漬
　七日逐日空心食前飲一盞常􁀙勿令吐
治中風内虚脚弱語蹇
防風湯
　　石斛(一兩/半)乾地黄　杜仲　丹參(各一兩/一分)防風
　　川芎　麥門冬　桂心　川獨活(各一/兩)
　右為粗末每服五錢水一大盞半棗二枚同煎八分去滓温服
治中風入脾肝經年四肢不遂舌強語蹇
竹瀝湯
　　葳靈仙　附子　桔梗　防風　蔓荆子
　　枳殻　川芎　當歸(各等/分)
　右為粗末每服四錢水一盞竹瀝半盞薑三片同煎
　至八分去滓温服日三四忌茗
治久風邪入肝脾二經言語不轉
防已湯
　　漢防已　防風　桂心　附子(各半/兩)葳靈仙(三/分)
　　麻黄(半/両)
　右為粗末每服四錢水一盞引子半盞煎至七分去
　滓温服日三四引子用竹瀝荆瀝地黄汁各一盞生
　薑汁半盞和勻用之以上四方龎先生𫝊審而用之
　良驗
治筋急項强不可轉仄
木𤓰煎
　　宣州木𤓰(二個取/盖去穣)沒藥(二両/研)乳香(一分/研)
　右二味入木𤓰内盖子合了竹簽定之飯上蒸三四
　次研爛成膏子每服三五匙地黄酒化下生地黄汁
　半盞無灰上醖二盞和之用八分一盞煖熱化膏有
　人患此病自午後發黄昏時定予曰此患必先從足
　起經言十二經絡各有筋惟足少陽之筋自足至頂
　大抵筋者肝之合也日中至黄昏天之陽陽中之隂
　也又曰陽中之隂肺也自離至兊隂旺陽弱之時故
　靈寳畢法云離至乾腎氣絶而肝氣弱肝腎二臟受
　隂氣故發於是時予授此方三服而愈同官歙丞張
　徳操常言其内子昔患筋攣脚不得屈伸者踰年動
　則令人持抱求毉於泗水楊吉老云此筋病宜服下
　三方服一年而愈
治筋極飬血
地黄圓
　　熟地黄(一/錢)頑荆(一/分)山茱萸(五/分)黒狗脊(炙/)地膚子
　　白术　乾漆　蠐螬(乾/炒)天雄　車前子(各三/錢)蓽薢
　　　山羊　澤㵼　牛膝(各一/兩)
　右細末煉蜜和杵如梧子大毎服五十丸温酒下空心夜卧服
治筋痺肢節束痛
羚羊角湯(秋服/之)
　　羚羊角　桂皮　附子　獨活(各一兩/三錢半)白芍藥
　　防風(炙/)芎藭(各一/兩)
　右為粗末每服三大錢水一盞半生薑三片同煎至
　八分取清汁日服二三服
治寒冷濕痺留於筋脉攣縮不得轉仄
烏頭湯(冬服/之)
　　大烏頭　細辛　川椒　甘草　秦芁　附子
　　官桂　白芍藥(各七/分)乾薑　白茯苓　防風
　　當歸(各一/両)川獨活(一両三/錢半)
　右為粗末每服三錢水一盞半棗二枚同煎至八分
　去滓空心食前服
　凡中風用續命排風風引竹瀝諸湯及神精丹茵芋
　酒之類更加以灸無不愈者然此疾積習之久非一
　日所能攻皆大劑久而取効唐書載王太后中風喑
　黙不語醫者蒸黄茋数斛以薰之得差盖此類也今
　人服三五盞求效責毉也速矣孟子曰七年之病三
　年之艾久而後知耳
治一切癱瘓風
鉄彈圎
　　乳香　沒藥(各一/兩)川烏(一兩/半)五靈脂(四/兩)
　右先将乳香沒藥於隂凉處當風細研更用研了麝
　香一錢将下二味為細末然後同前二味再碾再研
　滴水為丸如彈子大磁合收每服一丸薄荷酒磨下
　日用三服
黒神圓
　　草烏頭(不去/皮生)五靈脂(各等/分)
　右為末六月六日滴水為丸如彈子大四十嵗以下
　分六服病甚一丸分二服薄荷酒磨下覺㣲麻為度
治風客陽經邪傷腠理背脊強直口眼喎斜體熱惡寒痰厥
頭痛肉膶筋惕辛額鼻淵及飲酒過多嘔吐涎沫頭目眩暈
如在車船常服解五邪傷寒辟霧露瘴氣爽惠神志諸風不生
定風餅子
　　天麻　川烏　南星　半夏　川薑　川芎
　　甘草　白茯苓(等分/並生)
　右細末生薑汁為丸如龍眼大作餅子硃砂為衣毎
　服一餅細嚼熱生薑湯下不拘時候熙豐間王丞相
　常服預防風痰神驗
治胆虚冷目眩頭疼心神恐畏不能獨處胸中滿悶
茯神散
　　茯神(一/両)逺志　防風　細辛　白术　前胡
　　人参　桂心　熟地黄　甘菊花(各三/分)枳殻
治胆虚不得眠四肢無力
鱉甲圎
　　鼈甲　人參　黄茋　酸棗仁　牛膝　羌活
　　五味子(各等/分)
　右為細末煉蜜杵丸如梧子大每服三四十丸酒下
治胆虚目暗喉痛唾数眼目眩冒五色所障夢見被人
訟恐懼面色變青
補胆防風湯
　　防風(一/錢)人參(六/分)細辛(五/分)芎藭　甘草　茯神
　　獨活　前胡(各八/分)
　右為粗末每服四大錢水一盞半棗二枚煎至八分
　去滓食前服
治胆虚常多畏恐不能獨卧如人捕状頭目不利
人參散
　　人參　枳殻　五味子　桂心(各三/分)栢子仁
　　熟地黄(各一/両)山茱茰　廿菊花　茯神　枸杞子
　　(各三/分)
　右為細末每服二錢温酒調服
治肝厥状如癎疾不醒嘔吐醒後頭虗暈發熱方
　　麻黄　鈎籐(取/皮)石膏　乾葛　半夏麯　柴胡
　　甘草　枳殻　甘菊(各等/分)
　右為粗末每服四錢水一盞半生薑三片棗一枚同
　煎至八分去渣温服
　
　
　
　
　
　
　類證普濟本事方卷一
欽定四庫全書
　類證普濟本事方卷二　　宋　許叔微　撰
　　　治心小腸脾胃病
治因驚言語顛錯不能服温藥宜
逺志圎
　　硃砂(半両入麝/少許同研)金箔(五/片)逺志　南星　白附子
　　白茯苓　酸棗仁　人參(各半/両)
　右為細末煉蜜丸如梧子大硃為衣每服三十丸薄
　荷湯下食後臨卧服
茯神散
　　茯神　熟地黄　白芍藥　川芎　當歸　桔梗
　　　白茯苓　逺志　人參(各等/分)
　右為細末每服二錢水一盞燈心棗同煎至七分不
　拘時服　宋明逺教授母七十四嵗因戎馬驚疾如
　上證服此二方得力
寜志膏
　　人参(一/両)酸棗仁(一/両)辰砂(半/両)乳香(一/分)
　右為細末煉蜜和杵丸如彈子大每服一丸薄荷湯
　化下　予族弟婦緣兵火失心製此方與之服二十
　丸愈親舊多𫝊去服之皆騐
治驚憂積氣心受風邪發則牙關急𦂳涎潮昏塞醒則
精神若痴
驚氣圎
　　附子　南木香　白僵蚕　花蛇　橘紅　天麻
　　　麻黄(各半/両)乾蝎(一/分)紫蘓子(一/両)天南星(洗净切薄/片姜汁浸)
　　(一夕用/半兩)硃砂(一分留少/許為衣)
　右為末入研腦麝少許同研極匀煉蜜杵丸如龍眼
　大每服一丸金銀薄荷湯化下温酒亦可
　此予家秘方也戊申年軍中一人犯法褫衣将受刄
　得釋神失如痴予與一丸服訖而寐及覺病已去矣
　二東提轄張載揚其妻因避冦失心已數年予授此
　方不終劑而愈又黄山沃廵檢彦其妻狂厥者踰年
　更十餘毉而不騐予授此方去附子加鉄粉亦不終
　劑而愈鉄粉非但化涎鎮心至如摧抑肝邪特異若
　多恚怒肝邪太盛鉄粉能制伏之素問云陽厥狂怒
　治以鉄烙飲金尅本之意也此亦前人未嘗論及
安神鎮心治驚悸消風痰止頭眩
辰砂逺志圎
　　石菖蒲　逺志　人參　川芎　山芋　鉄粉
　　天麻　　半夏麯　南星(剉骰子大/麩炒黄)白附子(各一/両生)
　　細辛　辰砂(各半/両)
　右為細末生姜五兩取汁入水煮和丸如菉豆大别
　以硃為衣乾之每服二十粒夜卧生薑湯下小兒減
　半服
茯苓圎
　　辰砂　石菖蒲　人參　逺志　茯神　白茯苓
　　　真鉄粉　半夏麯　南星(牛胆製/各等分)
　右為細末生姜四兩取汁和水煮糊丸如梧子大别
　用硃為衣乾之每服十粒加至二十粒夜卧生薑湯
　下上二方毉官都君予常用以療心疾良驗
治心驚熱小便澁及治五淋
火府丹
　　生地黄(二/兩)木通　黄芩(各一/兩)
　右為細末煉蜜杵丸梧子大每服三十丸木通煎湯
　下此藥治淋澁臍下滿痛
　壬戌年一卒病渴日飲斗水不食者三月心中煩悶
　時已十月予謂必心經有伏熱與此藥数服五十粒
　温水下越二日不覺来謝云當日一服渴止又次日
　三服飲食如故此本治淋用以治渴信知用藥要在
　變通也
開胃飬氣進飲食
七珍散
　　人參　白术　黄茋(蜜水/拌炙)甘草　粟米(微/炒)白茯苓(各一/兩)
　右為細末每服二錢水一盞薑薑同煎至七分如故
　不思飲食加白扁豆一兩蒸用名八珍散
　予製此方温平不熱毎有傷寒瘧疾中暑得差之後
　用此以調脾胃日三四服十日外飲食倍常
治脾氣久虚不進飲食停飲脇痛
麯术圓
　　神麯(十兩/微炒)白术(五兩/土炒)　乾薑　官桂　川椒　吳茱萸(各二/兩)
　右為細末薄糊丸如梧子大毎服三五十丸生薑湯
　下食前稍空服有飲加半夏麯二兩癸亥中予作數
　劑自服飲食倍進
和氣調中進飲食
白术湯
　　白术　厚朴　桂心　桔梗　乾薑　人參
　　當歸　茯苓　甘草(各等/分)
　右為粗末毎服四錢水盞半棗二枚煎八分去滓不
　拘時服龎老方
治腰腎虚弱全不飲食
二神圓
　　破故紙(四兩/炒)肉荳蔲(二両/生)
　右為細末用大肥棗四十九枚生姜四兩切片同煮
　棗爛去姜取棗剥去皮核用肉研為膏入藥和杵丸
　如梧子大每服三十丸塩湯下有人全不進食服補
　脾藥皆不效予授此方服之頓然能食此病不可全
　作脾虚盖腎氣怯弱真元衰劣自是不能消化飲食
　譬如鼎釜之中置諸米榖下無火力雖終日米不熟
　其何能化黄魯直嘗記服兎絲子净淘酒浸曝乾日
　炒数匙以酒下十日外飲噉如湯沃雪亦此理也
温脾散
　　舶上茴香(炒/)青皮　陳艾　縮砂仁　桔梗　香
　　白芷　厚朴(各一/両)木香　白术　香附子(各半/両)甘
　　草(一両/半)紅豆　良姜　麥芽　乾葛(各三/分)
　右為粗末每服一錢水一盞棗一枚煎七分食前服
　　　治肺腎兩經病
肺之積名曰息賁在右脇下大如杯令人洒淅寒熱喘
𠻳發癰疽
棗膏圓
　　葶藶　　陳橘皮　　桔梗(各等/分)
　右先以下二味為末入葶藶研勻煮肥棗肉和丸如
　梧子大每服五七丸飲下予常患停飲久積肺經食
　已必嚏漸喘覺肺系急服此良騐
平肺氣補虚消飲
五味子圓
　　五味子(二/兩)　　桂心　　大杏仁　青皮　細辛
　　人參　　梹榔(煨各/一兩)　　乾姜(炮/)　附子(各半/兩)
　右為細末煉蜜為丸如梧子大每服三四十丸或酒
　或湯下空心食前日三服
定喘急肺積
葶藶圓
　　苦葶藶(一兩/一錢)當歸　肉桂　白蒺藜　乾姜　川烏頭
　　吳茱茰　鱉甲　大杏仁　白茯苓　人參(各半/兩)梹榔(一/兩)
　右為細末煮棗肉和杵丸如梧子大每服二三十丸
　姜棗湯下日三四服不拘時
治多年肺氣喘急
紫金丹
　　信砒(飛半/錢)豆豉(畧潤少/成膏)
　右用膏子和砒同杵極匀丸如麻子大每服十五丸小兒
　量大小與之並用䗶茶臨卧以知為度有一親戚婦人患
　十年而毉者皆不效忽有一道人貨此藥漫贖一服是減
　半數服頓愈遂多金丐得此方予屢用以救人特為神異
治肺虚實不調鼻塞多涕咽中有涎而喘項強筋急或痛
細辛湯
　　細辛　半夏麯　茯苓　桔梗(各四/錢)桂枝(三/錢)甘草(二/錢)
　右為粗末每服四錢水二盞生姜四片蜜半匙同煎
　至七分温服日三服
治肺癰吐膿血作臭氣胸乳皆痛
升麻湯
　　川升麻　桔梗　薏苡仁　地榆　子芩　牡丹
　　皮　芍藥(各半/兩)甘草(三/分)
　右剉粗末每服一兩水一升半煎五合去滓日三服
治肺喘久不息賁
五靈圓
　　五靈脂(二兩/半)木香(半/兩)葶藶(一/分)馬兠鈴(一分去/殻炒)
　右為細末棗肉和丸如梧子大毎服二十丸姜湯下日三服
　脾惡濕腎惡燥如硫黄附子鐘乳鉛丹之類皆剛劑
　人用之以助陽補接真氣則可若云補腎則正腎所
　惡者古人製方益腎皆滋潤之藥故仲景八味丸本
　謂之腎氣丸以地黄為主又補腎強陽之類皆正補
　腎經也近世盛行香茸丸可補腎經亦有數方具後
蔡太師所服香茸丸
　　鹿茸　熟地黄(各二/兩)附子　蓯蓉　破故紙
　　當歸(各一/兩)沉香(半/兩)射香(一/錢)
　右為末入麝研勻煉蜜杵丸梧子大每服三五十丸
　空心塩湯下
又方
　　鹿茸(二/両)沉香　人参　白芍藥　熟地黄　生地
　　黄　蓯蓉　牛膝　澤㵼　大附子　當歸(各一/両)
　　麝香(一/錢)
　右為細末酒糊丸如梧子大每服五十丸塩酒塩湯
　下
又方
　　熟地黄(五/両)兎絲子(四両/别末)鹿茸(三/両)附子(二/両)沉香(一/両)
　右為細末入麝半錢煉蜜杵丸如梧子大毎服三十
　丸至五十丸塩酒塩湯下
治腎氣上攻項背不能轉移
椒附散
　　大附子(一枚六錢以上者/炮去皮臍末之)
　右每末二大錢好川椒二十粒用白麫填滿水一盞
　半生姜七片同煎至七分去椒入塩通口空心服
　一親患項筋痛連及背髆不可轉服諸風藥皆不效
　予嘗憶千金羸有腎氣攻背予強證與之両服頓差
　自後與人皆有騐盖腎氣腰自夹脊上至曹谿穴然
　後入泥丸宫曹谿一穴非精於搬運者不能透今逆
　行至此不得通用椒以引歸經則安矣蕭氣上逹椒
　下逹詩言椒聊且貽我握椒皆此意矣
治腎經虗腰不能轉仄
麋茸圎
　　麋茸(一両如無以/鹿茸代之)兎絲子(取末/一両)舶上茴香(半/兩)
　右為末以羊腎一對法酒煮爛去膜研如泥和丸如
　梧子大隂乾如腎膏少入酒糊佐之每服三五十丸
　温酒塩湯下
　戊戌年八月淮南大水城下浸灌者連月予忽臟腑
　不調腹中如水吼数日調治得愈自此腰痛不可屈
　折雖頮面亦相妨服徧藥不效如是凡三月予後思
　之此必水氣隂腎腎經感此而得乃灸腎愈三七壯
　服此藥差
治腎虗或時脚腫兼治脾圎
地黄圎
　　熟地黄(二両/半)肉蓯蓉　白茯苓　澤㵼(各三/両)桂枝
　　　附子(各半/両)五味子　黄茋(一両獨/莖者)
　右為細末煉蜜杵丸如梧子大每服四五十丸空心
　酒下食前再服
治腎虗足膝無力
青塩圎
　　茴香(三/両)兎絲子(末四/両)乾山藥(二/両)青塩(一/兩)
　右将兎絲洗淘無灰酒浸日中煎七日冬天近火煨
　之晒乾别末将餘藥末和勻酒糊丸如梧子大每服
　三五十丸塩酒塩湯下予頃常服数年力壮食加有
　一婦人足亸曵因服此藥履地如故
　　　補益虚勞方
治肝腎俱虗收歛精氣補真戢陽充悦肌膚進美飲食
五味子圓
　　五味子　川巴㦸　肉蓯蓉　人参　熟地黄
　　覆盆子　白术　兎絲子　益智仁(炒/)骨碎補(洗/去)
　　(毛/)牡礪(以上各/等分)
　右為細末煉蜜杵丸如梧子大焙乾每服三十丸空
　心食前米飲下日二三服此藥補氣止汗
平補五腑虚羸六府怯弱充肌膚進飲食
人参圎
　　人参　山芋　白术　白茯苓　石斛　黄茋(取/頭)
　　(末/)五味子(各一/両)
　右為細末煉蜜丸如梧子大每服三十丸空心食前
　飲下久服不熱尤宜少年
補血益氣治虚勞少力
雙和散
　　黄茋　熟地黄　當歸　川芎(各一/両)白芍藥(二/両)
　　官桂　甘草(各三/分)
　右為粗末每服四大錢水一盞半生薑三片肥棗一
　枚煎至八分去滓服予製此方止是建中四物二方
　而已每傷寒瘧疾中暑大病之後虚勞氣乏者以此
　調治皆驗不熱不冷温而有補
黑錫圎(此丹陽慈濟貞方/)
　　黑鉛　硫黄(各三/両)舶上茴香　附子　胡盧巴
　　破故紙　川練肉　肉豆蔲(各一/両)巴㦸　木香
　　沉香(各半/両)
　右将沙子研細餘藥末研勻入碾自朝至暮以黒光
　色為度酒糊丸如梧子大隂乾布袋内探令光瑩如
　丈夫元臟虚冷真陽不固三焦不和上熱下冷夜夢
　鬼交覺来盗汗面無精光肌體燥澁耳内虚鳴腰疼
　痛心氣虚精神不寧飲食無味日漸瘦悴膀胱久冷
　夜多小便婦人月事愆期血海久泠惡路不止赤白
　帶下及隂毒傷寒面青舌卷隂縮難言四肢厥冷不
　省人事急用棗湯吞下一二百丸即便囬陽命無不
　活但是一切冷疾塩酒塩湯空心吞下三四十丸婦
　人艾醋湯下此樂大能調治榮衛升降隂陽安和五
　臟洒陳六腑補損益虚回陽返隂功驗神聖
治虚勞羸瘦乏力不食倦怠多驚畏
石斛散
　　石斛(四/錢)　牛膝　柏子仁　五味子　逺志
　　木香　　杏仁　肉蓯蓉　陳橘皮　訶子
　　人参　熟地黄(各三/錢)白茯苓　柴胡(炒/)甘草(二/錢)神
　　曲　麥芽(各六/錢)乾姜(一錢/半)
　右為細末每服二錢米飲調下食前日三服
治虚損補精髓壮筋骨益心智安魂魄令人悦懌駐顔
輕身延年益夀閉固天癸
八仙丹
　　伏火硃砂　真磁石　赤石脂　代赭石　石中
　　黄　禹餘糧(五味並/用醋淬)乳香　没藥(各一/両)
　右為細末研勻極細糯米濃飲丸如梧子大或如豆大毎服一
　粒空心鹽湯下有人年幾七旬夢漏羸弱氣惙惙然虚損得
　此方服之忽然強壯精氣固閉飲食如故予常製此自服良驗
　　　治頭痛頭暈方
治風眩頭暈
川芎散
　　山茱茰(一/兩)山藥　甘菊花　人參　茯神　小川芎(各半/兩)
　右細末毎服二錢酒調下不拘時候日三服不可悞
　用野菊龎先生方
治肝厥頭暈清頭目
鈎藤散
　　鈎藤　陳皮　半夏　麥門冬　茯苓　茯神
　　人參　甘菊花　防風(各半/兩)甘草(一/分)石膏(一/兩)
　右為粗末毎服四錢水一盞半生薑七片煎八分去滓温服
治腎氣不足氣逆上行頭痛不可忍謂之腎厥其脉舉
之則弦按之石堅宜玉真圓
玉真圓
　　硫黄(二/兩)石膏(煆通/赤研)半夏(湯柴洗/各一両)硝石(一分/半)
　右為細末研勻生薑汁糊丸如梧子大隂乾每服二
　十丸薑湯或米飲下更灸關元穴百壮
　良方中黄丸子亦佳素問云頭痛顛疾下虚攻實過
　在足少隂巨陽甚則入腎狥䝉招揺目瞑耳聾下實
　上虚過在足少陽厥隂甚則在肝下虛者腎虗也故
　腎厥則頭痛上虚者肝虚也故肝虚則頭暈狥䝉者
　如以物䝉其首招揺不定目眩耳聾皆暈之状也故
　肝虚頭暈腎厥顛痛不同如此治肝厥鈎藤散在前
治氣虗頭疼
　　大附子一枚剜去心全蝎二個入在内以所剜附
　　子末同鍾乳粉一分麫少許水和裹炮熟都碾為
　　末以焦黄為度葱茶調下一錢或半錢甚效
又方
　　大川芎(二個剉/作四片)大附子(一個和皮/生為末)
　右以水和附子末如麫劑裹芎作四處如附子末少
　入少麫裹畢以針穿数孔用真腦麝薰有穴處内香
　再捻合穴子如末覺内有香即再薰一炷細羅灰用
　銚子内熱灰炮熟末之每服半錢葱茶調下不拘時
　候右泗毉楊吉老二方神良
又方
　好川芎半両為末每服二錢臈茶清調下甚㨗曾有
　婦人産後頭痛一服愈
治氣虚頭暈
白芷圓
　　白芷　石斛　乾薑(各兩/半)細辛　五味子　厚朴
　　肉桂　防風　茯苓　甘草　陳皮(各一/兩)白术(一兩/一分)
　右為細末煉蜜丸如梧子大毎服三十丸清米飲下
　不饑不飽服鄉人邵致逺年八十有三有此疾得此
　方数服即愈楊吉老𫝊
治風寒客於頭中偏痛無時疼時牽引両目遂致失明
白附子散
　　白附子(一/両)麻黄(不去/節)川芎　南星(各半/両)全蝎(五/個)
　　硃砂　麝香(各一/分)
　右為細末酒調一匙服之去枕少時此方見必用方
　庚寅年一族人患頭痛不可忍一服即差
治一切頭旋本因體氣弱風邪乗於陽經上注於頭面
遂入於腦亦因痰水在於胸膈之上犯大寒使陽氣不
行痰水結聚上衝於頭目令頭旋
羚羊角散
　　羚羊角　茯神(各一/両)芎藭　防風　半夏(湯柴/洗)
　　白芷　甘草(各半/両)枳殻　附子(各一/分)
　右為粗末毎服四錢水一盞半生薑半分漫火煎至
　七分去滓不拘時温服
治虚風頭旋吐涎不已
養正丹
　　黒鉛　水銀　硫黄　硃砂(各一/兩)
　右用建盞一隻火上鎔化成汁次下水銀用栁枝條
　打勻取下放少時下二味末打勻令冷取下研為粉
　用米飲丸或用棗肉丸如梧子大每服三十丸鹽湯
　下此藥升降隂陽補接真氣非止頭旋而已
治一切中風頭疼
黒龍圓
　　天南星(洗/)川烏(各半觔黒/豆蒸三次)石膏(半/觔)麻黄　乾薄荷
　　(四/兩)藁本　白芷(各二/兩)京墨(一兩/半)
　右為細末煉蜜杵丸彈子大每服一丸薄荷茶湯嚼
　下
　
　
　
　
　
　類證普濟本事方卷二
欽定四庫全書
　類證普濟本事方卷三　　宋　許叔㣲　撰
　　　風寒濕痺白虎癧節走注諸病
治風濕四肢浮腫肌肉麻痺甚則手足無力筋脉緩急
續斷圓
　　川續㫁　萆􁚲　當歸(切㣲/炒)附子　防風　天麻
　　(各一/両)乳香(半/両)沒藥(半/両)川芎(三/分)
　右細末煉蜜丸如梧子大毎服三四十丸或酒或飲
　下空心食前服
治榮衛澁少寒濕從之痺滯關節不利而痛者
増損續斷圓
　　川續㫁　薏苡仁　牡丹皮　桂心　山芋　白
　　茯苓　黄茋　山茱萸　石斛　麥門冬(各一/両)乾
　　地黄(三/両)人参　防風(炙/)白术(炮/)鹿角膠(各七/錢)
　右為細末煉蜜丸梧子大毎服三四十丸温酒下空
　心食前服
治風寒濕痺麻木不仁粥法
　　川烏(生為/末)
　右用香熟白米作粥半碗藥末四錢同米用漫火熬
　熟稀薄不要稠下姜汁一茶匙許蜜三大匙攪勻空
　心啜之温為佳如是中濕更入薏苡仁末二錢增米
　作一中碗服
　此粥大治手足四肢不遂痛重不能舉者有此證預
　服防之左氏云風淫末疾謂四肢為四末也脾主四
　肢風邪客於肝則淫脾脾為肝尅故疾在末糓氣引
　風濕之藥徑入脾經故四肢得安此湯劑極有力予
　常製此方以授人服者良騐
治濕傷腎腎不飬肝肝自生風遂成風濕流注四肢筋
骨或入左肩髆肌肉疼痛入左指中
薏苡仁散
　　薏苡仁(一/両)當歸　小川芎　乾姜　甘草　官桂
　　　防風　茵芋　人参　羌活　白术　麻黄
　　獨活(各半/両)
　右為細末毎服二錢空心臨卧酒調下日三服
治五種痺腿歩臂間發作不定此脾胃虚衛氣不温分
肉為風寒濕所著
芎附散
　　小川芎　附子　黄茋　白术　防風　熟地黄
　　　當歸　桂心　柴胡　甘草(各等/分)
　右為粗末每服四錢水一盞半生薑三片棗一枚同
　煎七分去滓食前日三服常服不生壅熱兼消積冷
治白虎癧節諸風疼痛㳺走無定状如蟲嚙書静夜劇
及一切手足不測疼痛
麝香圓
　　川烏(大八角者/三個生用)全蝎(二十一/個生)黒豆(三十一/粒生用)地龍(半/两)
　　(生/)
　右為細末入麝半分同研匀糯米糊為丸如菉豆大每服
　七丸甚者十丸夜卧令鬲空温酒下微出冷汗一身便差
　予得此方凡是癧節及不測疼痛一二服便差在歙
　州日有一貴家婦人徧身走注疼痛至夜則發如蟲
　嚙其肌多作鬼邪治子曰此正癰節病也三服愈
癧節宜發汗
麻黄散
　　麻黄(一両/一分)羌活(一/両)黄芩(三/分)細辛(真華/隂者)黄茋
　右為粗末毎服五錢水二盞煎至八分去滓温服接
　續三四服有汗慎風
治癧節腫滿疼痛
茵芋圓
　　茵芋　硃砂　薏苡仁(各一/分)牽牛子(一兩/半)郁李仁(半/兩)
　右為細末煉蜜杵丸如梧子大輕粉滚為衣毎服十
　至十五至三十丸五更初温水下到晚未利可二三
　服快利為度白粥将息
治風熱或癧節攻手指作赤腫麻木甚則攻肩背両膝
遇暑熱或大便閉即作
牛蒡子散
　　牛蒡子(三/両)新豆豉(炒/)𦍑活(各一/両)生地黄(二両/半)黄茋
　　(一両/半)
　右為細末湯調二錢空心食前日三服此病多胸鬲
　生痰久則赤腫附著肢節久久不退遂成厲風此孫
　真人所預戒也宜早治之
治厲風手指攣曲節間疼不可忍漸至㫁落
萆麻圓
　　萆麻(去/殻)黄連(剉如豆/各二両)
　右以小瓶子入水一升同浸春夏三日秋冬五日後
　用萆麻子一粒擘破面東以浸藥水吞下平旦服漸
　加至四五粒㣲利不妨水少更添忌動風物累用得
　效神良
栢葉丸
　　柏葉　麻黄　山梔子　枳殻　𦍑活　羊肝石
　　　白蒺藜　升麻　子芩　防風　牛蒡子　荆
　　芥　茺蔚子　大黄(各半/両)苦参(一/両)烏蛇(一/條)
　右為細末毎服二錢温水調下日七八服龎老方
治風毒瘡如大風疾
緑灵散
　用桑葉洗熟蒸日乾為末水調二錢日服四五丸
治走疰癧節諸風軟痛卒中倒地跌撲傷損
趂痛圎
　　草烏頭(三両半/去皮尖)熟地黄　南星　半夏麯　白僵
　　蚕　烏藥(各半両/並日乾)
　右為細末酒糊丸如梧子大日乾毎服五七粒空心
　夜卧温酒下如跌撲痛用姜汁和酒研十數粒搽之
　如卒中倒地姜汁茶清研五六丸灌下立醒大智禅
　師方
治宿患風癬遍身黒色肌體如木皮膚粗澁及四肢麻痺
烏頭圓
　草烏頭一觔入竹籮子内以水浸用瓦子於籮内就
　水中瀧洗如打菱角法直候瀧洗去大皮及尖腔起
　令乾用麻油四両塩四両入銚内炒令深黄色傾出
　油只留塩並烏頭再炒令黒色烟出為度取一枚劈
　破心内如米一㸃白恰好也如白多再炒趂熱杵羅
　為末用醋糊丸如梧子大乾之毎服三十丸空心晚
　食前温酒下真州資福文雅白老元祐間有此疾服
　此數年肌體黒㸃頓除脚力强健視聼不衰有一宗
　人遍身紫㸃風身如墨服踰年體悦澤教予服之亦
　得一年許諸風瘡疹瘍皆除然性差熱雖制去毒要
　之五七日作烏頭粥啜之為佳法用預章集中者
　　　治風痰停飲痰癖嗽
治停痰宿飲
化痰圓
　　半夏(湯洗三/次别末)人參　白茯苓　白术　桔梗(切作/小片)
　　(薑汁浸/各一兩)枳實　香附子　前胡　甘草(各半/兩)
　右為細末用半夏薑汁煮糊丸如梧子薑湯下三四十丸
治中腕風痰涎飲眩瞑嘔吐酸水頭疼惡心
三生圓
　　半夏(二/兩)南星　白附子(各一/兩)
　右並生為末滴水丸如梧子大以生麵滚衣隂乾每
　服十丸至二十丸薑湯下
治心腹中腕痰水冷氣心下汪洋嘈雜腸鳴多睡口中
清水自出脇肋急脹痛不欲食此胃氣虚冷所致其脉
沉弦細遲
旋覆花湯
　　旋覆花　細辛　橘皮　桂心　人參　甘草
　　桔梗　白芍藥　半夏(各半/兩)茯苓(三/分)
　右為粗末毎服四錢水盞半薑七片煎八分去滓温服
治心下停飲冷痰頭目瞑眩睡卧口多涎
梹榔丸
　　梹榔(三/分)丁香　半夏(一/兩)細辛　乾薑　人參(各半/兩)
　右為細末薑汁煮糊丸如梧子薑湯下二三十丸日三服
治酒癖停飲吐酸水
乾薑丸(聖惠方/)
　　乾薑　葛根　枳殻　橘紅　前胡(各半/兩)白术
　　半夏麯　山茰肉　甘草(各一/分)
　右為細末煉蜜丸如梧子每服三十丸用飲下
治積聚停飲痰水生蟲久則成反胃及變為胃癰其説
在靈樞及巢氏病源
芫花圎
　　芫花(醋製乾/稱一兩)乾漆　狼牙根　桔梗(炒/黄)藜盧(炒/)梹
　　榔(各半/両)巴豆(十粒去殻/炒微黒)
　右為細末醋糊丸如赤豆大每服二三丸加至五六
　丸食前姜湯下
　此方常服化痰消堅殺蟲予患飲癖三十年暮年多
　嘈雜痰飲来潮即吐有時急飲半杯即止盖合此證
　也因讀巢氏病源論酒瘕云飲酒多而食榖少積久
　漸瘦其病常思酒不得酒即吐多睡不復能食是鬲
　中有蟲使然名為酒瘕此藥治之要之須禁酒即易
　治不禁無益也予生平有二疾一則臟腑下血二則
　鬲中停飲下血有時而止停飲則無時始因年少時
　夜坐為文左向伏几案是以飲食多墜向左邉中夜
　以後稍困乏必飲両三杯既卧就枕又向左邉側睡
　氣壮盛時殊不覺三五年後覺酒從左邉下漉漉有
　聲脇痛飲食殊減十數日必嘔吐数升酸水暑月止
　是右邉身有汗褺褺常潤左邉病處燥無汗遍訪名
　毉及海上方服之少有驗間或中病止得月餘復作
　其補則如天雄附子礬石其利則如牽牛甘遂大㦸
　偹嘗之矣予復揣度之已成癖囊如潦水之有科臼
　不盈科不行水盈科而行也清者可行濁者依前停
　留盖下無路以决之也是以積之六七日必吐而去
　稍寛數日復作也脾土惡濕而水則流濕莫若燥脾
　以勝濕崇土以填科則此疾自去矣於是悉屏諸藥
　一味服蒼术三月而疾除自此一向服數年不吐不
　嘔胸鬲寛飲啖如故暑月汗周身而體凉飲亦當中
　下前此飲漬其肝目亦多昏眩其後燈下能書細字
　皆蒼术之力也其法蒼术一觔去皮切末之用生麻
　油半両水二盞研濾取汁大棗十五枚爛煮去皮核
　研以麻汁勻研成稀膏搜和入臼熟杵丸如梧子大
　乾之毎日空腹用温湯吞下五十丸加至一百丸二
　百丸忌桃李鵲鴿初服時必鬲㣲燥且以茅术製之
　覺燥其進山梔散一服久之不燥矣予服半年以後
　止用燥烈味極辛者削去皮不浸極有力亦自然不
　燥也山梔散用山梔子一味乾之為末沸湯㸃服故
　知久坐不可伏向一邉時或運動亦消息之法
治肺氣風寒作嗽
紫蘇散
　　紫蘇　桑白皮　青皮　五味子　杏仁　麻黄
　　　甘草(各等/分)
　右為粗末每服二錢水一盞煎至七分温服
利鬲去涎思食止嗽
訶子湯
　　訶子(煨去/核)青皮　麥冬(各半/兩)梹榔(四/個)半夏(三/分)甘草(一/分)
　右為粗末每服四錢水二盞薑七片煎七分温日三服
治諸嗽久不差
貝母湯
　　貝母(一兩去心薑/製半日焙)黄芩(生/用)乾薑(生各/一兩)陳皮　五味子(各/一)
　　(兩/)桑白皮　半夏　柴胡　桂心(各半/兩)木香　甘草(各一/分)
　右為粗末毎服五錢水一盞半杏仁七粒去皮尖碎
　之生姜七片同煎至七分去滓熱服　黄師文云戊
　申冬有蔣姓者其妻積年嗽製此方授之一服差以
　此治諸嗽即皆愈
　　　積聚凝滯五噎鬲氣
大抵治積或以所惡者攻之以所喜者誘之則易愈如
碙砂水銀治肉積神麯麥芽治酒積水蛭䖟蟲治血積
木香梹榔治氣積牽牛甘遂治水積雄黄膩粉治涎積
礞石巴豆治食積各從其類也若用羣隊之藥分其勢
則難取效嗣宗所謂譬猶獵不知兎廣絡原野冀一人
獲之術亦踈矣湏是認得分明是何積聚然後增減用
藥不爾又有所損嗣宗自謂不著書在臨時變通也
治五種積氣及五噎胸鬲不快停痰宿飲
纒金丹
　　丁香　木香　沉香　梹榔　官桂　胡椒　碙
　　砂(研/)白丁香(各一/分)肉豆蔲　飛礬(各一/分)馬兠鈴(炒/)
　　南星　五靈脂　𤓰簍根　半夏(各半/両)硃砂(三分/留半)
　　(為/衣)
　右為細末入二味研藥和勻生姜汁煮糊丸如梧子
　大每服三丸生姜湯下或乾嚼蘿蔔下
治心下蓄積痞悶或作痛多噫敗卵氣
枳殻散
　　枳殻　白术(各半/兩)香附子(一/両)梹榔(三/錢)
　右為細末毎服二錢米飲調下日三服不拘時候龎
　老方
治伏積注氣發則喘悶
訶子圓
　　訶子　白茯苓　桃仁　枳殻　桂心　梹榔
　　鱉甲　桔梗　白芍藥　川芎　川烏　人参
　　橘紅(各等/分)
　右細末煉蜜杵丸如梧子大酒下二十丸熟水亦得
治一切積聚有飲心痛
碙砂圓
　　碙砂　荆三稜(别/末)乾薑　香白芷　巴豆(去油各/半兩)
　　大黄(别/末)乾漆(各一/兩)木香　青皮　胡椒(各一/分)梹榔
　　　肉荳蔲(各一/個)
　右為細末釅醋二升煎巴豆五七沸後下三稜大黄末
　同煎五十沸入碙砂同煎成稀膏稠希得所便入諸藥
　和匀杵丸如菉豆年深氣塊薑湯下四五丸食積熟水
　下白痢乾薑湯下赤痢甘草湯血痢當歸湯葱酒亦得
治男子婦人患食勞氣勞徧身黄腫欲變成水及乆患
痃癖小腸膀胱靣目悉黄
紫金丹
　　胆礬(三/両)黄䗶(一/両)青州棗(五十/個)
　右於磁合内用頭醋五升先下礬棗漫火熬半日以
　来取出棗去皮核次下䗶一處更煑半日如膏入好
　䗶茶末二両同和丸如梧子大每服三十丸茶酒任
　下如乆患漏風痔漏陳茶飲下
　宋室趙彦才下血靣如臈不進食蓋酒疾也授此方
　服終劑而血止靣色鮮潤食亦倍常新安有一兵士
　亦如是與三百丸作十服亦愈
治沉積
感應圓
　　丁香　木香(各半/兩)乾薑(一/兩)百草霜(二兩/研)肉荳蔲(二十/個)巴
　　豆(七十粒/取霜)杏仁(一百四/十粒)煑酒臈(四/兩)麻油(一兩秋冬増半/兩臈減半兩)
　右以二香薑蔲為細末并三味研極匀煉油蠟和成
　劑油紙裹旋圓如菉豆大熟水下五十丸此藥近年
　盛行於世有数方惟此真高予家得之於王景長用
　之的有效
治五種積氣三焦痞塞胸鬲滿悶背膐引疼心腹膨脹
脇刺痛飲食不下噎塞不通嘔吐痰逆口苦吞酸羸瘦
少力短氣煩悶常服順氣寛中消痃癖積聚散驚憂恚
氣宜服
枳殻散
　枳殻　荆三稜　橘皮　益智仁　蓬莪术　梹榔　肉桂(各一/兩)
　乾薑　厚朴　甘草　青皮　肉荳蔲　木香(各半/兩)
　右為細末每服二錢水一盞生薑三片棗一枚同煎
　至七分熱服鹽㸃亦得不拘時服
治氣食憂勞思慮五噎
鬲氣圓
　　半夏　桔梗(各二/兩)肉桂　枳殻(各一/兩半)
　右細末薑汁和丸如梧子薑湯下三十丸食後臨卧服
治胸鬲悶塞作噎
薰鬲圓
　　麥門冬　甘草(各半/兩)人參　桂心　細辛　川椒
　　逺志(去心/炒)附子　乾薑(各一/錢)
　右細末蜜丸如雞豆大綿裹一丸含化食後日夜三服
　　　膀胱疝氣小腸精漏
治膀胱疝氣外腎腫脹痛不可忍
念珠圓
　　乳香　碙砂(各三/錢飛)黄䗶(一/兩)
　右乳香研細與碙砂同研匀鎔臈和丸作一百单八粒
　以綿穿之露一夕蛤粉為衣旋取一丸用乳香湯吞下
　頃年有人貨疝氣藥肩上擔人我二字以為招目貨
　日数千有一國毉多金得之用之良騐
碙砂圓
　　木香　沉香　巴豆肉(金者各/  両)青皮(二両不/去皮)銅青
　　(半両/研)碙砂(一分/研)
　右上二香青皮三味細剉同巴豆漫火炒令紫色為
　度去巴為末入青砂二味研勻蒸餅和丸如梧子大
　每服七丸至十丸鹽湯吞下二三服空心食前服
治膀胱腫硬牽引疼痛及治小腸氣隂囊腫毛間水出
金鈴圓
　　金鈴子肉(五/両)小茴香(炒/)馬蘭花(炒/)兎絲子　海蛤
　　破故紙　海𢃄(各三/両)木香　丁香(各一/両)
　右細末糊丸如梧子大每服二三十丸温酒鹽湯下
　空心食前服
治小便難小腸脹不急治殺人
　右用葱白三觔細剉炒令熱以帕子裹分作両處更
　替熨臍下即通
治膀胱氣痛
茴香散
　　茴香　金鈴子肉　蓬莪术　荆三稜(各一/兩)甘草(半兩/炙)
　右細末每服二錢熱酒調下強㓜安云每發痛甚連
　日只二三服立定
　頃在徽城日歙尉宋荀甫膀胱氣作疼不可忍毉者以剛
　劑與之愈疼甚小便不通三日矣臍下虚脹心悶予因候
　之見其靣赤黒脉洪大予曰投熱藥太過隂陽痞塞氣不
　得通為之奈何宋尉尚持四神丹數粒云毉者謂痛不止
　更服此予曰若服此定斃後無悔渠懇求治予適有五苓
　散一兩許分三服易其名用連鬚葱一莖茴香一撮鹽一
　錢水一盞半煎八分令接續三服中夜下小便如黒汁者
　一二升臍下寛得睡翌日診之脉已平矣續用碙砂丸與
　之數日差大抵此疾因虚得之不可以虚而驟補藥經云
　邪之所凑其氣必虚留而不去其病則實故必先滌所蓄
　之邪然後補之是以諸方多借巴豆氣者蓋謂此也
治遺精夢漏關鎖不固
金鎻丹(亦名茴香圓/)
　　舶上茴香　胡蘆巴　破故紙　白龍骨(各一/兩)木
　　香(一兩/半)胡桃肉(三七/個研)羊石子(三對切開鹽半兩/擦炙熟研如膏)
　右五味為末下二味同研成膏和酒浸蒸餅杵熟丸
　如梧子大每服三五十丸空心温湯下
治經絡熱夢漏心忪恍惚鬲熱
清心圓
　右好黄蘖皮為細末用生腦子一錢同研勻煉蜜丸
　梧子大每服十丸至十五丸濃煎麥冬湯下大智禪
　師方夢遺不可全作虚冷亦有經絡熱而得之也
猪苓圓
　右用半夏一两破如豆大用木猪苓四両先将一半
　炒半夏黄色不令焦地上出火毒半日取半夏為末
　糊丸如梧子大候乾更用前猪苓末二两炒㣲裂同
　用不泄沙瓶養之空心温酒鹽湯下三四十丸常服
　於申未間冷酒下
　此藥治夢遺有数種下部虚憊精不禁者宜服茴香
　丸年壮氣盛乆節淫慾經絡壅滯者宜服清心丸有
　情慾動中經所謂所願不得名曰白淫餌良方茯苓
　散正似瓶中煎湯氣盛而溢者如瓶中沸湯而溢慾
　動心邪者如瓶之傾側而出虚憊不禁者如瓶中有
　鏬而漏不可一槩用藥也又有一說經曰腎氣閉即
　精泄素問云腎者作強之官伎巧出焉又曰腎氣藏
　精蓋腎能攝精氣以生育人倫者也或斂或散皆主
　於腎今也腎氣閉則一身之精氣無所管攝故妄行
　而出不時也猪苓圓一方正為此設此古方也今盛
　行於時而人多莫測其用藥之意蓋半夏有利性而
　猪苓導水蓋導腎氣使通之意也予藥囊中嘗貯此
　藥緩急以與人三五服皆隨手而騐林監丞庇民亦
　数服而愈
　
　
　
　
　類證普濟本事方卷三
欽定四庫全書
　類證普濟本事方卷四　　宋　許叔微　撰
　　　反胃嘔吐
治反胃
附子散
　　附子一枚極大者放於磚上四靣著火漸漸逼熱淬入
　　薑汁中再用火逼再淬約盡薑汁半碗焙乾末之
　　每服二錢水一盞粟米少許同煎七分不過三服
鯽魚散
　　大鯽魚一個去腸留膽納緑礬末填滿縫口以炭
　　火炙令黄色乾為末毎服一錢米飲調下日三服
定嘔吐利鬲
枇杷散
　　枇杷葉(去/毛)人參(各一/錢)茯苓(半/兩)茅根(二兩/切)半夏(一/錢)
　右細剉每服四錢水盞半薑七片漫火煎七分去滓
　入梹榔末半錢和匀服
食後多吐欲作反胃
白术散
　　澤㵼　白术　茯苓(各等/分)
　右為細末每服一錫湯調温服
治胃熱嘔吐
竹茹湯
　　乾葛(三/兩)甘草(三/錢)半夏(三錢薑汁半盞漿/水一并煮耗半)
　右每服五錢水二盞薑三片竹茹一團大棗一枚煎一盞温服
　有熱者手足心熱政和中一宗人病傷寒得汗身凉數
　日忽嘔吐藥與飲食俱不下毉者皆進丁香藿香滑石
　等藥下嚥即吐予曰此正汗後餘熱留胃腕孫兆竹茹
　湯政相當耳急治藥與之即時愈良方槐花散亦相類
治霍亂吐㵼不止及轉筋諸藥不效者一丸治一人
青金丹
　　硫黄(一兩/研)水銀(八/錢)
　以二味銚内炒栁木不住攪匀栁枝蘸冷醋頻洒候如
　鐵色法如青金塊方成刮下研如粉留小半為散餘以
　粽子尖三個約半盞研稀稠得所成膏和丸如雞豆硃
　砂為衣每服一丸丁香湯磨熱服如服散子丁香湯調
　下一錢傷寒隂陽乘伏用龍腦冷水磨下日二三服
治嘔吐不止
香靈圓
　　丁香　好辰砂(研各/六錢)五靈脂(四/錢)
　右香脂先細末後入砂再研勻狗胆或猪胆為丸如
　雞豆大每服一丸生薑橘皮湯磨下
　　　臟腑瀉滑及諸痢
治脾胃不和泄瀉不止諸藥不效
訶子圓
　訶子皮　川皮肉豆蔲龍骨木香赤石脂　附子(各等/分)
　右細末糊丸如梧子大每服四十丸米飲下
治脾胃中風濕臟腑泄滑
鞠藭丸
　　芎藭　神曲　白术　附子(各等/分)
　右細末糊丸如梧子每服三五十丸米飲下芎藭能除濕
　予嘗加术附製方治脾濕而泄者萬中亦治飱泄素問曰
　春傷於風夏必飱泄飱泄者食榖不化盖春木旺時肝
　生風邪淫於脾經至夏餘冷當風故多飱泄此藥尤宜
磨積止泄痢治心腹冷痛
陳麯丸
　陳麯(一兩/半)乾薑　官桂　白术　當歸　厚朴　人參　甘草(各半/兩)
　右末煉蜜丸梧子大每服三四十丸或酒或淡醋湯
　空心食前日二服發時不拘時増數
治冷氣下瀉
木香圓
　　木香(半/兩)川烏(一兩/生)
　右細末醋糊丸如梧子大陳醋湯下三五十丸
治痼冷在腸胃間連年腹痛泄瀉休作無時服諸熱藥
不效宜先取去然後調治易差不可畏虚以養病也
温脾湯
　　厚朴　乾姜　甘草　桂心　附子(生各/二両)　大黄
　　(生四錢切研湯一盞漬半/日搗去滓煎湯時和汁下)
　右細剉水二升半煎八合後下大黄汁再煎六合去
　滓澄去脚不要晚十分三服温温自夜至曉令盡不
　㥅食前更以乾姜丸佐之
乾姜圓
　　乾姜　巴豆(去心炒/黄研)大黄　人参(各一/両)
　右除巴豆餘為末同研煉蜜丸如梧子大服前湯時
　用湯吞下一丸米飲亦可
　有人因憂愁中傷食結積在腸胃故發吐利自後至
　暑月稍傷則發暴下数日不巳玉函云下利至鬲年
　月日不期而發者此為有積宜下之止用温脾湯尤
　佳如難取可佐以乾姜丸後服
白术散
　　白术　木香　附子　人參(各等/分)
　右細末每二錢水一盞薑三片棗一枚煎六分温服
治積痢
靈砂丹
　　碙砂(一/分)硃砂(一分并/研極細)
　右用黄蠟半兩巴豆三七粒(去殻/皮膜)同放於銀石器内重
　湯煑一伏時候巴豆紫色為度去二七粒止将一七粒
　與前來二味再同研極匀再溶蠟匱藥每旋丸菉豆大
　每服三丸至五丸水㵼薑湯下白痢艾湯赤白烏梅湯
　服時須極空腹服畢一時不可吃食臨卧尤佳次食
　淡粥一日瘧疾乳香湯下靣東服不發日晩間服
　此藥不動氣服之瀉者止痢者斷疼者愈有積者内化
　亦不動臟腑大凡痢有沉積者不先去積雖得暫安後
　必為害記陳侍郎涇仲庚戌秋過儀真求診初不覺其
　有疾及診視則肝脉沉弦附骨取則牢予曰病在左脇
　有血積必發痛陳曰誠如是前此守九江被召冒暑涉
　長江暨抵行朝血痢已數日矣急欲登對毉者以剛劑
　燥之雖得止數日臍下一塊大如杯不旬日如碗大發
　則不可忍故急請公視以歸為之奈何予曰積痢不
　可强止非抵當丸不可渠疑而不服次年竟以此終
治隔年痢不止
木香散
　　木香(用黄連半/兩剉各炒)甘草(炙一/兩)櫻粟殻(剉同薑汁/半兩炒)
　右細末入麝少許研匀陳米飲下二錢佛智和尚𫝊
　云在閩人嘗合以濟人治血痢尤竒
治腎泄
五味子散
　　五味子(二/兩)吳茱茰(半細粒/緑色者)
　右二味用炒香熟為度細末每服二錢陳米飲下頃
　年有一親識每五更初欲曉時必唐痢一次如是數
　月有人云此名腎泄腎感隂氣而然得此方服而愈
　　　虚熱風壅喉閉清利頭目
治虚煩上盛脾腑有熱咽喉生瘡
利鬲散
　　雞蘇葉　荆芥穗　防風　桔梗　人參　牛蒡
　　子(隔紙/炒)甘草(各一/兩)
　右細末每服一錢沸湯調服如咽痛口瘡甚者加薑蚕一兩
治風盛鬲壅鼻塞清涕熱氣攻眼下淚多眵齒間緊急偏頭疼
川芎散
　　川芎　柴胡(各一/兩)半夏麯　甘草(炙/)甘菊　細辛
　　　人參　前胡　防風(各半/兩)
　右粗末每服四錢水一盞薑四片薄荷五葉煎七分温服
治頭痛靣赤煩悶咽乾上鬲風痰頭目暈昏百節疼痛
背項拘急
芎辛丸
　　川芎　防風　僵蚕　獨活(各一/兩)桔梗(三/兩)天麻(四/兩)細
　　辛　白附子　羌活　甘草(各半/兩)薄荷　荆芥(各一/兩)
　右細末煉蜜丸如梧子大食後每服一丸茶酒吞下
治上焦虚熱肺腕咽膈有氣如烟搶上
通鬲丸
　　黄連　茯苓　人參(各三/兩)硃砂(一/分)真腦子(少/許)
　右細末研匀煉蜜丸如梧子熟水下三五丸日二三服
治心經有熱
門冬丸
　　麥門冬(一/兩)川黄連(半/兩)
　右細末煉蜜丸如梧子食後熟水下二三十丸
治心熱
千金地黄丸
　　川黄連(四兩/粗末)生地黄(半觔研取汁連滓/二味拌勻日乾)
　右細末煉蜜丸如梧子每服三十丸食後麥冬湯下
治邪熱客於經絡肌熱痰嗽五心煩熱頭目昏痛夜多盜
汗此藥補和真氣解勞倦婦人血熱虚勞骨蒸並皆治
人參散
　　人參　白术　白茯苓　柴胡　半夏麯　當歸
　　　赤芍藥　乾葛　甘草(各一/兩)子芩(半/兩)
　右為細末每服三錢水一盞薑四片棗二枚煎八分
　不拘時候帶熱服但是有勞熱証皆可服熱退即止
　大抵透肌解熱干葛第一柴胡次之所以升麻葛根
　湯為解肌之冠也
調榮衛順三焦治風壅消痰涎退煩熱
清氣散
　　前胡　柴胡　川芎　枳殻　白术　青皮　羌
　　活　獨活　甘草　茯苓　人參(各等/分)
　右為末每服二錢水一盞荆芥一穂煎七分服此方敗
　毒散中去桔梗加白术青皮増損亦有理用之良驗
治邪入經絡體瘦肌熱推陳致新解利傷寒時疾中暍伏暑
柴胡散
　　柴胡(四/兩)甘草(一/兩)
　右為末每服二錢水一盞煎八分食後熱服此藥冬月
　可以潤心肺止咳𠻳除壅熱春夏可以禦傷寒時氣解
　暑毒居常不可缺不論長幼皆可服倉卒可以便得
治骨蒸肌熱解一切虚煩躁生津液
地仙散
　　地骨皮(洗/)防風(各一/両)甘草(一/分)
　右為末每服二錢水一盞生姜三片竹葉七片煎至
　七分服信效方増人参半兩雞蘇一両甘草添一分
　　　腫漏水氣蠱脹
治腹中有濕熱氣自下作腫如新卧起之狀両足跟㣲
腫病在腎腎少隂也標在肺肺者太隂也故中滿氣急
咳𠻳喘息有音每就卧則右脇有氣上衝肩掖與缺盆
相牽引不快少思飲食
葶藶圓
　　甜葶藶(半/両)郁李仁(湯去皮熬紫色秤三分/二味别研如膏令極勻)白术(半/両)
　　牽牛子(半両一半生/一半熟用)桑白皮　赤茯苓　漢防己
　　𦍑活　陳橘皮　澤瀉(以上各/三分)
　右細末與上二味同研煉蜜和入臼内治之九如梧
　子大初服十丸空心晚食前日二服生姜橘皮湯下
　不知加至二三十圓以知為度
治脾元虚浮腫
寔脾散
　　大附子(一/個)草果　乾薑(各二/兩)甘草(一/兩)大腹皮(六/個)木
　　𤓰(一個去/穰切片)
　右於砂器水煑劈開乾薑心内不白為度不得全令
　水乾恐近底焦取出剉焙為末每空心日午用沸湯
　㸃服
治水氣
𦍑活散
　　𦍑活　蘿蔔子(各等/分)
　右同炒香熟去蘿蔔子不用末之温酒調下二錢一
　日一服二日二服三日三服取效嘉興簿張昌方
治四肢腫滿
大棗湯
　白术三兩㕮咀每服半兩水一盞半大棗三枚拍破
　同煎九分去渣温服日三四服不拘時候
治腫滿小便不利
茯苓散
　　郁李仁(四/錢)梹榔(二/個)赤茯苓　白术　甘遂(切片炒/各一錢)
　　橘皮(一錢/半)
　右細末每服一錢薑棗湯下
又方
　　厚朴(半/兩)牽牛子(二兩炒取/末二兩)
　右細末每服二錢薑棗湯調下
治游風攻頭靣或四肢作腫塊
知母湯
　　知母(一/兩)麻黄　黄茋　甘草　𦍑活　白术　枳
　　殻(各半/兩)
　右粗末每服四錢水一盞半牛蒡子一百粒研碎煎
　至七分温日三四服覺冷不用牛蒡子
　有一達官其母年七十中風拘攣平日止是附子之
　類扶養一日靣浮腫手背亦腫尋常有一國毉供藥
　診之是水病欲下大㦸牽牛以導之其家大驚憂惶
　召予議之予曰素問種靣腫曰風足脛腫曰水此服
　附子太過正虚風生熟之證咽必噎塞鬲中不利誠
　然予乃進升麻牛蒡丸參湯繼以知母湯三日便愈
　常見一毉書中論水蟲三病臍腹四肢悉腫者為水
　但腹脹四肢不甚腫者為蠱有中表一婦人患蠱病
　予謂不可下當寔脾不然之卒後入棺木腹與棺盖
　平治蠱宜石中黄丸
　　　腎臟風及足膝腰腿脚氣等疾
治腎臟風攻注脚膝方
　　連枝甘遂(一/兩)木鱉子(二個一雌/一雄去殻)
　右為末獖猪腰子二個批開藥末一錢摻匀濕紙裹
　數重漫火煨熟放温五更初細吞米飲下
　積水多則利多少則少也宜軟飯將息若患一脚切
　看左右如左脚用左邊腰子右用右邊者藥末止一
　錢壬子年在毘陵有姓馬人鬻酒久不見因詢其親
　云宿患腎臟風今一足發腫如瓠自腰以下鉅細通
　為一律痛不可忍卧欲轉側則兩人挾持方動或者
　欲以鈹刀决之予曰未可予有藥各當以贈如上法
　服之辰巳間下膿如水精者數升即時痛止腫退一
　月後尚拄拐而行予再以赤烏散令捺貼其膝方愈
　後十年過毘陵率其子列拜以謝云向脚疾至今不
　復作雖積年腎藏風并已失去今健步自若矣
治腎藏風上攻下疰生瘡并癰
烏頭圓
　　川烏(二/兩)天麻　地龍(去土/秤)白附子(各半/兩)甘附子(一/兩)
　　(二味以黒豆半升煮/透去皮臍切碎日乾)
　右為細末酒糊丸如梧子大每服二三十丸空心食
　前鹽湯下
去風補血益氣壯筋骨强脚力
虎骨酒
　　虎脛骨(真/者)萆薢　仙靈脾　薏苡仁　牛膝　熟
　　地黄(各二/兩)
　右細剉絹袋盛浸酒二斗飲子一盞入一盞可得百
　日婦人去牛膝
治腰脚疼痛攣急不得屈伸及腿膝冷麻虎骨酒
　虎骨一具及脛骨二莖用酥搽炙黄搥碎同無灰酒
　三斗宻封七日空心晚食温之隨意飲
治脚氣
梹榔湯
　　梹榔末(三/錢)生薑(三/片)紫蘇(七/葉)陳橘(三/枚)
　右以水一大盞煎七分去滓熱服
　少府監韓正彦暴得疾手足不舉諸毉以為風針灸
　臂腿不知痛孫兆作脚氣與此藥乃愈
益氣補血肝元袪風温壯脚膝
地黄圓
　　熟地黄(一/兩)牛膝　石斛(各三/分)肉蓯蓉　茵芋　附
　　子　薏苡仁　桂心　防風　川芎　五味子(各/半)
　　(兩/)
　右為末煉蜜丸如梧子大每服三四十丸酒吞下空
　心食前服
治肝腎風虚氣弱脚不可踐地腰脊疼痛風毒流疰下
經行止艱難小便餘瀝此藥補五臟内傷調中益精凉
血堅强筋骨益智輕身耐老
思仙續斷圓
　　思仙木(五兩即/杜仲也)五加皮　防風　薏苡仁　𦍑活
　　　川續斷　牛膝(各三/兩)萆薢(四/兩)生地黄(五/兩)
　右細末好酒三升化青鹽三兩用大木𤓰半觔去皮
　子以鹽酒煮木𤓰成膏和杵丸如梧子大每服三四
　十丸空心食前温酒鹽湯下膏子少益以酒糊
治兩脚軟弱虚羸無力及小兒不能行
續骨丹
　　天麻(明净大者/酒浸一日)白附子　牛膝　木鱉子(各半/兩)烏
　　頭(一分/炮)川𦍑活　地龍(去土/一分)的乳　真没藥(各二/錢)
　　硃砂(一/錢)
　右生天南星末一兩無灰酒煮糊丸如雞豆大硃為
　衣薄荷湯磨一丸食前服
治風氣積滯成脚氣常覺㣲腫發則痛
茵芋圓
　　茵芋(炒/)郁李仁(一/兩)牽牛子(三兩生取/末一兩半)
　右細末煉蜜丸如梧子大每服二十丸五更薑棗湯
　下未知加至三十丸日三次為度白粥補
治腰脚走注疼痛此是脚氣
薏苡仁圓
　　薏苡仁　茵芋　白芍藥　牛膝　川芎　丹參
　　　防風　獨活(各半/兩)熟地黄　側子(一/個)桂心　橘
　　紅(各一/兩)
　右細末煉蜜丸如梧子大每服三四十丸酒下食前
　日三服木𤓰湯下亦可
　今人謂之脚氣者黄帝所謂湲風温脾也千金云頑
　弱名湲風疼痛為温痺大抵此疾不可以三五便效
　須久服得力唐張文仲云風有一百二十四種氣有
　八十種惟脚氣頭風上氣嘗須服藥不絶自餘則隨
　其發動臨時消息但有風氣之人春末夏初及秋暮
　得通泄則不困劇所謂泄通者如麻黄牽牛郁李仁
　之類是已不必苦駚利藥也
治腎虚腰痛
鹿茸丸
　鹿茸不拘多少切作片子酥炙黄末之酒糊丸如梧
　子大空心食前鹽湯下三五十丸
治腿腰痛氣滯
藥碁子
　牽牛不拘多少用新瓦入火煿得通紅便以牽牛頓
　在瓦上自然一半生一半熟不得撥動細研取末一
　兩入硫黄一分同研匀分三分每用白麫一匙水和
　捍開切作碁子五更初以水一盞煮熟連湯温送下
　住即巳未住隔日再作予嘗有此疾每發一服即止
　痛病源曰腿腰痛者或墮傷腰是以痛
　
　
　
　
　
　
　
　
　
　
　
　
　類證普濟本事方卷四
欽定四庫全書
　類證普濟本事方卷五　　　宋　許叔微　撰
　　　腸風下血痔漏臟毒
治腸風瀉乆不止
玉屑散
　　槐根白皮(去粗/皮)苦楝根(去皮各/三兩)椿根白皮(四兩三味於/九月後二月)
　　(前取軟/者日乾)天南星　半夏(各半兩/並生)葳靈仙(一/兩)寒食麵(三/兩)
　右為末滴水丸如梧子大乾之每服三十丸水八分
　一盞煎沸下丸子煑令浮以匙抄起温温送下不嚼
　空心食前服
　頃年有一人下血幾盌頓然瘦薾諸藥皆不效予曰
　此正腸風令服玉屑丸三服止予苦疾三十年蓄下
　血藥方近五十餘品其間或騐或否或始騐而乆不
　應者或初不效棄之再服有騐者未易立談大抵此
　病品類不同對病則易愈如下清血色鮮者腸風也
　血濁而色黯者臟毒也肛門射如血線者蟲痔也亦
　有一種下部虚陽氣不升血隨氣而降者仲景云脉
　弦而大弦則為減大則為芤減則為寒芤則為虚寒
　虚相摶此名為革婦人則半産漏下男子則亡血失
　精此下部虚而下此者也若得革脉却宜服温補藥
　蟲痔宜薰千金用蝟皮艾者佳予嘗作頗得力
治臟毒
蒜連圓
　鷹爪黄連末用獨蒜頭一個煨香爛熟研和入臼治
　熟如梧子大每服三四十丸陳米飲下
治腸風臓毒
槐花散
　　槐花(炒/)柏葉(爛杵/焙)荆芥穗　枳殻
　右修事了方秤等分細末用清米飲調下二錢空心食前服
巢氏病源論腸癖為痔久困飽食過度房室勞損血氣
流溢渗入大腸衝發於下時便清血腹中賴痛病名脈
痔又論脾毒腸風本縁榮衛虚弱風氣進襲因熱乘之
使血氣流散積熱壅遏血滲腸間故大便下血
椿皮圓
　　臭椿花(四兩刮去/粗皮焙乾)蒼术　枳殻(各二/兩)
　右細末醋糊丸如梧子空心食前米飲下三四十丸
治腸痔在腹内有䑕乳下血方
　　白蕪荑　貫衆　狼牙根　椿東引根(白/皮)槐東引
　　根(白/皮)蝟皮(炙焦各/一分)雄黄　白鱔頭(一個/炙焦)
　右細末臈月猪脂和一丸彈子大綿裹内下部日三易
治痔有䑕乳結核作渇疼痛方
　　皂角(炙/)黄茋　荆芥　槐子　穿山甲　木香　露
　　蜂房(炒/焦)蝟皮　鱉甲(醋/炙)桔梗　芍藥(各一/分)大黄(半/兩)
　右細末煉蜜丸如梧子大每服二三十丸温湯下食
　前日三服未知加至四五十丸
治逺年腸風痔漏
黄茋圓
　　黄茋　枳殻　葳靈仙(各二/兩)續斷(炒/)槐角子　枯
　　礬　當歸(炒/)乾薑　附子　生地黄　連翹(炒各/半兩)
　右細末煉蜜丸如梧子大米飲下三十圓晁推官方
治腸痔
鱉甲散
　　鱉甲　蝟皮(炙黒/焦)穿山甲(炙/焦)白礬(枯/)附子　猪牙
　　皂(各半兩炙焦/存性二分)麝香(一分/研)
　右細末研匀蒸餅丸如梧子大米飲下二十丸食前
　日三服
又方
　　槐花(炒/)白礬(枯各/一兩)附子(半/兩)
　右細末蒸餅丸如梧子大每服二十丸米飲下食前
　日三服以上二方龎老𫝊
　　　衂血吐血咯血方
治衂血無時
茜梅圓
　　茜草根　艾葉(各一/兩)烏梅肉(焙乾/半兩)
　右細末煉蜜丸如梧子大烏梅湯下三十丸
　經云天暑地熱經水沸溢蓋血妄行陽勝隂也鞠運
　若茂之嘗苦此疾予授此方令服後愈三黄散亦可
三黄散
　　大黄　黄連　黄芩(各半/両)
　右細末每服二錢新水調下蜜水亦可
又方
　山梔子不拘多少燒存性末之搐入鼻中立愈
　蔡子渥傳云同官無錫監酒趙無疵其兄衂血甚已
　死入殮血尚未止偶有一道人過門聞其家哭詢問
　其由道人云是曾服丹或燒煉藥予有藥用之即活
　囊中出此藥半錢吹入鼻中立止良乆得活并傳此
　方
治鼻衂過多昏冐欲死(梅師方/)
　右用香墨研濃㸃入鼻中
潤肺安血止𠻳治吐血咯血
天門冬圓
　　天門冬(一/兩)甘草　杏仁　貝母　白茯苓　阿膠(各半/兩)
　右細末煉蜜丸如彈子嚥津含化日夜服十丸不拘時候
因𠻳咯血成勞眼睛疼四肢倦脚無力
黄茋散
　　黄茋　麥冬熟地　桔梗(各半/兩)甘草(一/分)白芍藥(半/兩)
　右粗末每服四錢水一盞半薑三片煎七分温服日三服
治久𠻳咯血成肺痿多吐白涎胸鬲滿悶不食
扁豆散
　　白扁豆　生薑(各半/兩)枇杷葉(去/毛)半夏　人參　白
　　术(各一/分)白茅根(三/分)
　右細剉水三升煎至一升去滓下梹榔末一錢和勻
　分四服不拘時候
治勞瘵吐血損肺及血妄行
神𫝊膏
　剪草一觔婺台州皆有惟婺州者可用狀如茜草又
　如細辛每用一觔净洗為末入生蜜一觔和為膏以
　器盛之不得犯鉄九蒸九晒日一蒸晒病人五更起
　面東坐不得語用匙抄藥如粥服每服四匙良乆用
　稀粟米飲壓之藥冷服粥飲亦不可大熱或吐或下
　皆不妨如乆病肺損咯血只一服愈尋常咳𠻳血妄
　行每服一匙可也有一貴人其國封病瘵其尊人嘗
　以此方畀之九日而藥成前一日病者夢人戒令翌
　日勿令服藥次日將服之為屋土墜器中不可服再
　合既成又将服為猫覆器又不得食又再作未就而
　是人卒矣此藥之異如此若小血妄行一啜而愈或
　云是陸農師夫人鄉人艾字先嘗親說此事渠後作
　大觀本草亦收入集中但人苦未識不信耳
　　眼目頭面口齒鼻舌唇耳諸疾
鎮肝明目
羊肝圓
　　羯羊肝(一具新瓦盆中􁳚乾更/焙之肝若大止用一半)甘菊花　𦍑活　柏子
　　仁　細辛　官桂　白术　五味子(各半/兩)黄連(三/分)
　右細末煉蜜丸如梧子大空心食前温水下三四十
　丸
又方
　　白羯羊肝(只用子肝一片薄/切新瓦上煿乾)熟地黄(一両/半)兎絲子
　　澤瀉　地膚子(去/殻)防風　黄芩　白茯苓　五味
　　子　枸把子　茺蔚子　杏仁(大者/炒)細辛(華隂/者佳)
　　苦葶藶　桂心　麥箱子(各一/両)
　右細末煉蜜丸如梧子大每服三四十丸温水下日
　三服不拘時候
　張䑓卿嘗苦目暗京師毉者令灸肝愈遂轉不見物
　因得此方服之遂明有一男子内障醫治無效因以
　餘劑遺之一夕燈下語其家人曰適偶有所見如隔
　門縫見火者及旦視之眼中翳膜且裂如線張云此
　藥靈勿妄與人忽之則無騐予隘之且欲廣其傳也
又方
　　𦍑活　川芎　旋覆花　防風(各半/両)甘草　蒼术
　　(泔浸一夕去皮/日乾不見火)楮葉　桑皮(並八月採隂乾/秤以上各一両)
　　甘菊花　楮寔　蝉退　木賊(各一/分)
　右木臼中治為末茶清調下二錢早晩食後臨臥各
　一服暴赤眼亦治赤眼忌温麩及酒楮葉湏真無寔
　者餘不堪否則諸藥悉無效合時不得焙及犯鉄器
　予觀此方取楮葉必無寔者蓋陰陽二物相配匹耳
　有寔者陽也無寔取葉者隂也所以不得真諸藥悉
　無效
治肝腎風毒熱氣上衝眼痛
菊花散
　　甘菊花　牛蒡子(炒熟各/八兩)防風(三/兩)白蒺藜(去刺/一兩)甘草(一兩/半)
　以上細术每服二錢熟水調下食後臨臥
素問云乆視傷血血主肝故勤書則傷肝主目昏肝傷
則自生風熱氣上凑目其昏亦甚不可専服補藥須服
益血鎮肝明目藥
地黄圎
　　熟地黄(一両/半)黄連　决明子(各一/両)没藥　甘菊花
　　防風　𦍑活　桂心　光明硃砂(各半/両)
　右細末煉蜜丸如梧子大每服三十丸熟水下食後
　日三服
　讀書之苦傷肝損目誠然晋范寗嘗苦目痛就張湛
　求方湛戲之曰古方宋陽子少得其術以授魯東門
　伯次授左丘明遂世世相傳以及漢杜子貢晋左太
　冲凡此諸賢並有目疾得此方云用損讀書一減思
　慮二專内視三簡外觀四旦起晩五夜早眠六凡六
　物熬以神火下以氣簇藴於胸中七日然後納諸方
　寸修之一時近能数其目睫逺視尺箠之餘長服不
　已動見墻壁之外非止明目並可延年審如是而行
　之不可謂之嘲戲亦竒方也
治頭風冷淚龎安常二方
　　甘菊花　决明子(各三/分)白术　𦍑活　川芎
　　細辛　白芷　荆芥穗(各半/両)
　右細末每服一錢滚湯調下食後日三服
又方
　　川芎　甘菊　細辛　白术　白芷(各一/分)
　右細末臈丸如黍米大夜臥納一丸目中一時辰換
　一丸
　荀牧仲頃年嘗謂予曰有人視一物為両醫者作肝
　氣有餘故見一為二教服補肝藥皆不騐此何疾也
　予曰孫真人云目之系上属於腦後出於腦中邪中
　於頸因逄身之虗其入深則隨目系於腦入於腦則
　轉轉則目系急急則目眩以轉邪中其晴所中者不
　相比則睛散睛散則岐故見両物也令服驅風入腦
　藥得愈
王檢正希臯昔患鼻額間痛或麻痺不仁如是者数年
　忽一日連口唇頬車髪際皆痛不可忍口難言飲食相妨左
　額與頬上常如糊急手觸之則痛予作足陽明經絡受風毒
　傳入經絡血凝滯不行故有此證或者以排風小續命透氷
　丹之類與之皆不效予製犀角升麻湯贈之服數日而愈
犀角升麻湯
　　上等犀角(一両/一分)真川升麻(一/両)防風　𦍑活(各三/分)
　　川芎　白附子　甘草(一/分)白芷　黄芩(各半/両)
　右粗末每服四大錢水一盞半煎至八分去滓通口
　服食後臨卧日三四服
　足陽胃也經云腸胃為市又云陽明多血多氣胃之
　中腥羶五味無所不納如市廛無所不有也六經之
　中血氣俱多腐熟飲食故食之毒聚於胃故此方以
　犀角為主解飲食之毒也陽明經絡環唇挟口超於
　鼻交頞中循頬車上耳前過客主人循髪際至額顱
　故王公所患皆此一經絡也故以升麻佐之餘藥皆
　滌除風熱升麻黄芩専入胃經稍通毉者自能曉也
治鼻塞清涕出腦冷所致
　　通草　辛夷(各半/両)細辛　甘遂　桂心　芎藭
　　附子(各一/両)
　右細末蜜丸綿裹納鼻中塞宻封勿令泄氣丸如大
　麻子稍加㣲覺小痛𢷬姜為丸即愈
　此千金方也治腦冷所致此疾亦有朏熱者亦有肺
　寒者素問云膽移熟於朏則辛額鼻淵又曰泣涕者
　腦也腦渗為涕又曰肺之液為涕其来各有自矣當
　審詳之鼻淵者濁涕下不止清濁亦自異
治肺風鼻赤􁷚
　老山梔為末溶黄䗶等分和為丸彈子大空心茶酒
　嚼下半月效忌酒炙煿
又方
　右用枇杷葉去毛焙乾末之茶調下一二錢日三服
治心脾壅熱生木舌腫脹
　　𤣥参　升麻　大黄　犀角(各三/分)甘草(半/両)
　右細末每服三錢水一盞煎至五分温服不拘時候
治口生瘡方
　　升麻(一兩/一分)黄連(三/分)
　右細末綿裹含汁咽
治諸魚骨鯁久不出
　右以皂角末少許吹入鼻中得鯁出多秘此方
治懸癰腫痛不下食
𤣥參散
　　𤣥參(一/兩)升麻　射干　大黄末(各半/兩)甘草(一/分)
　右細末每服三錢水一盞煎七分放温時時含嚥良驗
治聤耳出膿
紅綿散
　白礬煆成白灰每用一錢入胭脂一匙研匀用棉杖
　子瀍去耳中膿及黄水盡用别棉杖子引藥入耳中
　令到底摻之即乾如壯盛之人積熱上攻耳出膿水
　不差用無憂散雄黄丸㵼三五行即差
治腎虚耳鳴夜間睡著如打戰鼔覺耳内風吹更四肢抽痛
黄茋圓
　　黄茋(獨莖者去/蘆一兩)白蒺藜(炒瓦擦細/揚去碎刺)𦍑活(去蘆各/半兩)黒
　　附子(大者/一個)羯羊腎(一對/焙乾)
　右細末酒糊丸如梧子大每服三四十丸空心晚食
　前煨葱鹽湯下
治男子二十嵗因瘡毒後腎經熱右耳聽事不真每心
中不意則轉覺重虚鳴疼痛
地黄圓
　　生地黄(一兩/半)桑白皮(一/兩)磁石(搗碎水淘三二十次/去盡赤汁為度二兩)
　　枳殻　𦍑活　防風　黄芩　木通　甘草(各半/兩)
　右粗末每服四錢水盞半煎七分日二三服不拘時候
治口乾煩躁生津液思食
黄茋湯
　　黄茋　熟地黄　白芍藥　五味子　麥門冬(各/三)
　　(分/)白茯苓(一/分)甘草(半/兩)
　右粗末每服三錢水一盞半薑棗烏梅同煎去滓服
　類證普濟本事方卷五
欽定四庫全書
　類證普濟本事方卷六　　宋　許叔微　撰
　　　諸𠻳虚汗消渴
治𠻳杏酥飲
　　杏仁　欵冬花　前胡　半夏(製/)五味子　麻黄
　　　柴胡　桑白皮　人參　桔梗(各等/分)
　右細末每服三錢水一盞半薑五片同煎七分通口服
戢陽氣止盜汗進飲食退經絡熱
柏子仁丸
　　新柏子仁(研/)半夏麯(各二/兩)牡礪(甘弱子内火煆用/醋淬七次焙乾)人
　　參　麻黄根(漫火炙/拭去汗)吳白术　五味子(各一/兩)净麩(半兩/火炒)
　右為末棗肉丸如梧子大空心米飲下三五十丸日
　服得效減一服好愈即住作散調亦可
治虚勞盜汗不止
牡礪散
　　牡礪(煅/)麻黄根　黄蓍(各等/分)
　右細末每服二錢水一盞煎至七分温服
治風虚多汗惡風
防風湯
　　防風(五/分)澤㵼　牡礪(炒/)桂枝(各三/分)
　右細末每服二錢食後酒調下
又方
　　白术　防風(各一/兩)牡礪(三分炒/如粉)
　右細末酒調二錢服惡風加防風一倍氣加术靣腫加牡礪
治消渴方
　　浮石　船上青黛(各等/分)麝香(少/許)
　右細末每服一錢温湯調下
治渴疾飲水不止
神效散
　　白浮石　蛤粉　蟬殻(各等/分)
　右細末用鯽魚膽七箇調三錢服不拘時候神效古
　方驗録論消渴有三種一者渴而飲水多小便數脂
　似麩片甜者消渴病也二者喫食多不甚渴小便少
　似有油而數者消中病也三者渴飲水不能多便腿
　腫脚先瘦小隂痿弱小便數此腎消病也特忌房勞
　千金云消渴病所慎者有三一飲酒二房勞三鹹食
　及麵能慎此湏不服藥亦自可消渴之人愈與未愈
　常須慮患大癰必於骨節間忽發癰疽而卒予親見
　友人邵任道患渴數年果以癰疽而死唐祠部李郎
　中論消渇者腎虚所致每發則小便甜毉者多不知
　其疾故古今亦缺而不言洪範言稼穡作甘以物理
　推之淋餳醋酒作脯法須臾即皆能甜也足明人食
　之後滋味皆甜流在膀胱若腰腎氣盛則上蒸精氣
　氣則下入骨髓其次以為脂膏其次以為血肉也其
　餘則為小便故小便色黃血之餘也騷氣者五臟之
　氣鹹潤者則下味也腰腎旣虚冷則不能蒸於榖氣
　則盡下為小便故味甘不變其色清冷則肌膚枯槁
　也由如乳母榖氣上泄皆為乳汁消渴病者下泄為
　小便皆精氣不實於内則小便數瘦弱也又肺為五
　臟華蓋若下有煖氣蒸則肺潤若下冷極則陽氣不
　能升故肺乾則渴易於否卦乾上坤下陽無隂而不
　降隂無陽而不升上下不交故成否也譬如釡中有
　水以火煖之其釡若以板覆之則煖氣上騰故板能
　潤也若無火力水氣則不能上此板終不得潤也火
　力者則是腰腎強盛也常須煖補腎氣飲食得火力
　則潤上而易消亦免乾渴也故張仲景云宜服腎氣
　八味圓此疾與脚氣雖同為腎虚所致其脚氣始發
　於二三月盛於五六月衰於七八月凡消渴始發於
　七八月盛於十一月十二月衰於二三月其何故也
　夫脚氣壅疾也消渴宣疾也春夏陽氣上故壅疾發
　則宣疾愈秋冬陽氣下故宣疾發則壅疾愈也審此
　二者疾可理也猶如善為政者寛以濟猛猛以濟寛
　隨事制度爾仲景云足太陽者是膀胱之經也膀胱
　者腎之府小便數此為氣盛氣盛則消榖大便硬衰
　則為消渴也男子消渴飲一斗小便亦得一斗宜
八味腎氣圓
　　乾地黃(半/觔)　　山藥(四/兩)　　茯苓　　牡丹皮
　　附子　　桂心(各三/兩)　　澤㵼(四/兩)　　山茱萸(五/兩)
　右細末煉蜜圓如桐子大酒下二三十圓忌猪肉冷
　水𦍑荑胡荽千金地黃圓亦佳在中部心熱中
治消渴三痟圓
　好黃連去鬚細末不計多少剉冬瓜肉研裂自然汁
　和成餅子隂乾再為末再用汁浸和如七次即用冬
　𤓰汁為圓桐子大每服三四十圓以冬𤓰汁煎大麥
　仁湯送下尋常止一服
　　金瘡癰疽打撲諸瘡破傷風
治金瘡止血除隂疼痛辟風續筋骨生肌肉
地黄散
　　地黄苗　地菘　青蒿　蒼耳苗　生艾汁(三/合)
　　赤芍藥(各五兩入/水取汁)石灰(三/升)
　右五月五七月七午時以前藥汁拌石灰三升隂乾
　入黄丹三兩更杵羅細凡有金瘡傷折出血用藥封
　包不可動著十日差不腫不膿
斂金瘡口止疼痛
劉寄奴散
　劉寄奴一味為末摻金瘡口裏
　劉裕微時伐狄見大蛇長數丈射之明日復至聞杵臼聲
　見青衣童子搗藥問其故曰我王為劉寄奴所射合藥傅
　之帝曰何不殺之曰寄奴王者不死帝叱之皆散收藥而
　返遇金瘡傅之良驗此藥治湯火瘡至妙經驗方云劉寄
　奴為末先以糯米漿雞翎掃傷著處後摻藥末在上並不
　痛無痕大凡湯著急用鹽末摻之䕶肉不壊然後藥傅之
治從高墮下墜損惡血在骨節間疼痛
芸薹散
　　荆芥　藕節(各二兩/隂乾)芸薹子　川芸消　馬齒莧(各一兩/隂乾)
　右細末用蘇枋本半兩酒一大盞煎七分調下二錢
治腕折傷筋損骨疼痛不可忍
　　生地黄(一觔/切)藏𤓰薑糟(一/觔)生薑(四兩/切)
　右都炒令匀熱以布裹罨傷折處冷則易之
　曽有人傷折宜用生龜尋捕一龜將殺患人忽夢見
　龜告言曰勿相害吾有竒方可療於夢中授此方
治打撲墜損惡血攻心悶亂疼痛
水仙散
　未展荷葉隂乾一味為末食前以童子熱小便一小
　盞調下三錢以利下惡物為度一方用大乾荷葉五
　片燒令烟盡細研作一服如上服之
長肉止痛生肌
㯽榔散
　　檳榔　黄連　木香(各等/分)
　右為末薄貼瘡上神效
治打撲傷損及一切癰腫未破令内消方
　　生地黄(研如/泥)木香(細/末)
　右以地黃膏隨腫大小攤於紙上摻木香末一層又
　再攤地黃貼腫上不過三五度即愈
　元祐中宗人許元公納省試卷過興國寺橋值微雨
　地滑墜馬右臂臼脱路中一人云急與挼入臼中血
　漬臼中最難治也僕者如其說神已昏已不覺痛也
　遂僦卧轎舁去至景德須臾親戚集議所毉或云非
　録事巷田馬騎不能了此疾急鞭馬召至則已日暮
　矣田秉燭視其靣色云尚可治此疾料理費力先議
　所酧方敢用藥此公去省試止旬日又是右臂正妨
　作字今須作兩等商量如旬日内安痊如舊不妨就
　試作一等價如至期未能就試則減數别作一等價
　悉如其說遂用藥封其腫黯處云中夜方省達旦巳
　痛止矣翌日至悉去其封藥損處巳白其閼血青黯
　已移在臂臼之上矣如是數日易之其腫黯直至肩
　背於是用藥下之初黒血一二升三五日如舊臂亦
　不痛遂得赴試可謂妙醫矣元公云若此外方遭此
　厄微田生吾終作折臂鬼矣故知墮損手足臼脱急
　須挼入不爾終成蘆節也
　宣和中有一國醫忽承快行宣押就一佛刹醫内人
　限目今便行鞭馬至則寂未有人須臾卧轎中扶下
　一内人又一快行送至奉㫖取軍令状限日下安痊
　醫診視之巳昏死矣問其從人皆不知病之由惶恐
　無地矣良乆有二三老内人至下轎環而泣之方得
　其實云因蹴鞦韆自空而下墜死醫者云打撲傷損
　自屬外科欲申明又恐後時參差不測再視之微覺
　有氣忽憶藥篋中有蘇合香圓急取半兩於火上焙
　去腦麝用酒半升研化灌之至三更方呻吟五更下
　惡血數升調理數日得痊予謂正當下蘇合香圓蓋
　從髙墜下必挾驚悸血氣錯亂此藥非特逐閼血而
　又醒氣毉偶用之遂見功此藥居家不可缺也氣厥
　鬼邪(􁀙/􁀙)傳屍心痛時疾之類皆治良方載甚詳須自
　合為佳爾
　王蘧發背方序云元祐三年夏四月官京師疽發於
　背召國醫治之逾月勢益甚得徐州蕭縣人張生以
　艾火加瘡上自旦及暮凡一百五十壯知痛乃已明
　日鑷去黒茄膿血盡潰膚理皆紅亦不復痛始别以
　藥附之日一易焉易時旋剪去黒爛惡肉月許瘡乃
　平是嵗秋夏間京師士大夫病疽者七人予獨生此
　雖司命事然固有料理不知其方遂至不幸者以人
　意論之可為慨然於是撰次前後所得良方摸版以
　施庶幾古人濟衆之意紹聖三年三月日題
治諸般癰疽發背
柞木散
　　柞木葉(四兩/乾)乾荷葉　金嬰根(萱草/也)甘草節　地榆(各一/兩)
　右同剉搗為煮散每服半兩水二碗煎至一碗分兩
　服早晚各一併滓再煎一服膿血者自乾未成者自
　消忌飲食毒
歛瘡内消方
　黃明膠一兩水半升消了入黃丹一兩再煮三五沸
　又放温冷以雞毛掃在瘡口上如未成即塗腫處自消
治癰疽上痛拔毒
七寳散
　乾荷葉心當中如錢片不計多少為粗末每用三匙
　水二碗熳火煎一碗半放温淋洗揩乾以太白膏傅
沈遇明一方
　　荷葉一兩藁本半兩為末如前用
太白膏
　　寒水石水飛過用臘月猪脂調成膏隨瘡大小用
　　薄紙攤貼之
國老膏
　　橫紋甘草一觔擘開搥碎用水一斗浸兩宿夏浸
　　一宿挼細夾絹濾清去滓入銀石器内熳火熬成
　　膏分作三服每發以温酒半升調下量年齒老少
　　分作數服
令發背自潰
黄蓍散
　　綿黄蓍(細者洗/焙一兩)　　甘草(半/兩)　　皂角針(揀紅紫/者剉麩)
　　(炒黄/一兩)
　右細末每服一大錢酒一盞乳香一塊煎至七分去
　滓服
托裏排膿
生犀散
　　皂角針(不計多少粗/大紫色者)
　右藏瓶中鹽泥固濟炭火燒過存性放冷出碾為細
　末每服一錢温酒㣲調下暑月用陳米飲下
清心内固
黄蓍圓
　　綿黄蓍　　人參(各半/兩)
　右細末入真生龍腦一錢研細用生藕汁和圓菉豆
　大每服三十圓温熱水下加至四十圓日三服
治一切瘡毒
内托散
　　菉豆粉(一兩/研細)　　通明乳香(一分熳火於銀石噐/中炒手指攬使乾可)
　　(撚急傾出在紙上用/扇扇冷研令極細用)
　右同研勻凡一切惡瘡應係難名癰腫每用二錢至
　三錢食後臨卧濃煎甘草湯調下如打撲及諸般肉
　損用温酒調下食後空心服些小即内消大捐則敗
　血從大便出矣
治發背癰疽方
　車螯殻一兩箇泥固濟火煆為末苽蔞一枚燈心五
　十莖蜜一大匙用酒一升煎下三味微熱調末二大
　錢服不過二服止痛去毒
治癰疽已有瘡眼未出膿痛不可忍宜用此藥絍即膿
　出巴豆一個去皮膜不去心油鹽豉十四個口中含
　去皮令軟同研爛入真麝少許如難丸入少稀糊揑
　作餅子或如鼠糞尖或圓子臨時看瘡口絍之口以
　紙撚子送入藥便不用紙撚子須臾必痛忍之良久
　膿遂出
治發背方
　草决明生用一升搗碎生甘草一兩亦碎水三升煮
　取一升温分二服大抵血滯則生瘡肝為宿血之藏
　而决明和肝氣不損元氣也
治破傷風及打撲傷損
玉真散
　　天南星(湯洗/七次)　　防風(各等/分)
　右細末如破傷以藥敷貼瘡口然後以温酒調下一
　錢如牙闗𦂳急角弓反張用藥二錢童子小便調下
　或因鬭傷相打内有傷損之人以藥二錢温湯調下
　打傷至死但心頭微温以童子小便調下二錢并三
　服可救二人性命
　
　類證普濟本事方卷六
欽定四庫全書
　類證普濟本事方卷七　　宋　許叔微　撰
　　諸蟲飛尸鬼疰
制諸蟲方
　　白蕪荑　　檳榔(各一/兩)
　右細末蒸餅丸如桐子大每服十五丸至二十丸温
　湯下
制諸蟲解勞悦澤肌膚去勞熱
　　檳榔(一兩/半)　　龍膽(一/兩)　　乾漆(半/兩)
　右細末煉蜜丸如桐子大每服十丸至十五丸熟水
　吞下
治寸白蟲方
　黒鉛灰炒四錢一服先喫猪肉脯少許隔一時即用
　砂糖濃水半盞調灰五更服蟲盡下白粥將息一日
　良方療寸白用錫沙蕪荑檳榔者極佳
　予宣和中每覺心中多嘈雜意謂飲作又疑是蟲漫
　依良方所説服翌日下蟲二條一長二尺五寸頭扁
　濶尾尖鋭每寸作一節班班如錦紋一條皆寸斷矣
　千金謂勞則生熱熱則生蟲心蟲曰蛔蜱蟲寸白腎
　蟲如寸截絲縷肝蟲如爛杏肺蟲如蠶五蟲皆能殺
　人惟肺蟲為急肺蟲居肺葉之内蝕人肺系故成瘵
　疾咯血斷嘶藥所不到治之為難有人説道藏諸蟲
　皆頭向下行惟自初一至初五以前頭上行故用藥
　者多取月朏以前蓋謂是也
治飛尸者㳺走皮膚穿臓腑每發刺痛變作無常遁尸
者附骨入肉攻鑿血脈每發不可得近見尸喪聞哀哭
便發風尸者淫濯四肢不知痛之所在每發昏沉得風
雪便作沉尸者纒骨結臟衝心脇每發紋切遇寒冷便
作注尸者舉身沉重精神錯雜常覺昏發每節氣致變
輙成大惡皆宜用此方
　忍冬葉剉數斛煮濃取汁煎之丸如雞子大一枚日
　三服太一精神丹蘇合香圓治此第一
因喪驚憂悲哀煩惱感尸氣而成諸變動不已似冷似
熱風氣觸則發雄朱散
　　雄黃　　　硃砂　　　桔梗　　　𦍑活
　　當歸　　　升麻　　　川烏　　　龍齒
　　犀角　　　芍藥　　　鬼箭(炒/)　　白僵蠶(炒/)
　　川芎　　　南星(炮/)　　山梔子　　陳皮
　　木香　　　白术　　　龍頸骨(醋/炙)　紫蘇子
　　莽草　　　枳殻　　　㯽榔(二/箇)　　黃芩(以上各/等分)
　　麻黃　　　蜈蚣(二條/酒炙)　乾蝎(炒一/分)
　右細末每服二錢酒調下日三服
　頃在徽城日嘗修合神精丹一料庚申予家一婦人
　夢中見二蒼頭一在前一在後手中持一物前者云
　到也後者應云到也擊一下爆然有聲遂魘覺後心
　一㸃痛不可忍昏悶一時許予忽憶神精丹有此一
　證取三粒令服之遂至府過㕔少頃歸已無病矣云
　服藥竟痛止神醒今如常矣日後相識稍有邪氣與
　一二服無不應驗方在千金中治中風之要藥但近
　世少得青磁石為難合耳
人平居無苦疾忽如死人身不動摇黙黙不知人目閉
不能問口啞不能言或㣲知人惡聞人聲但如眩冒移
時方寤此由出汗過多血少氣併於血陽獨上而不下
氣壅塞而不行故身如死氣過血還隂陽復通故移時
方寤名曰鬱冒亦名血厥婦人多有之宜白薇湯倉公
散
　　白薇　　當歸(各一/兩)　　人參(半/兩)　　甘草(一/分)
　右粗末每服五錢水二盞煎至一盞去滓温服
倉公散
　　瓜蒂末　　藜蘆　　雄黃　　礬石(炒/)
　右各等分細末少許吹入鼻中
　　　腹脇疼痛方
治男子兩脇疼痛
枳實散
　右細末薑棗湯調下二錢酒亦可食前日三服
治脇肋下痛不美食
葛根湯
　　葛根(半/兩)　　桔梗　　防風　　枳殻　　白芍藥
　　甘草　　　訶子　　川芎　　白木(各一/分)
　右粗末每服四錢水盞半薑棗同煎至七分温服日四五
治悲哀煩惱傷肝氣至兩脇骨疼筋脈𦂳急腰脚重滯兩股
筋急兩脇牽痛四肢不能舉漸至脊膂攣急此藥大治脇痛
枳殻散
　　枳殻　　細辛　　桔梗　　防風
　　川芎(各四/兩)　葛根　　甘草(二/兩)
　右粗末每服四錢水盞半薑三片煎至七分空心
　温服
治脇痛如前兼去手足枯悴
薏苡仁圓
　　薏苡仁　　石斛(用細者/三分)　　附子(半/兩)　　牛膝
　　生地黄(各三/分)　　細辛　　人參　枳殻　　栢子仁
　　川芎　　　當歸(各半/兩)　　甘草　椒仁(各一/分)
　右細末煉蜜丸如桐子大每服三四十丸酒吞下空心食
　前日三服丸子可以食前煮散可以食後相兼服為佳
治因驚傷肝脇骨裏疼痛不已
桂枝散
　　枳殻(一兩/小者)　　桂枝(半/兩)
　右細末每服二錢薑棗湯調下
治脇下疼痛不可忍兼治脚弱
芎葛湯
　　川芎　　　乾葛　　　桂枝　　　細辛
　　枳殻　　　人參　　　芍藥　　　麻黄
　　防風(各半/兩)　甘草(一/分)
　右粗末每服五錢水二盞薑三片同煎至七分去滓
　温服日三服有汗避風
　沈存中良方載頃在建康毉者王琪言諸氣惟膀胱
　氣脇下痛最難治謂神保圓能治之熈寧中病項筋
　痛諸毉皆作風治之數月不差乃流入背膂久之又
　注右臂攣痛甚苦憶琪語有此一證乃合服之一服
　而差再發又一服差神保圓具本方
治脇下風氣作塊寒疝發則連小腹痛凑心其積屬肝
在右脇下故病發則右邊手足頭靣昏痛不思飲食止
頭冷
　　乾薑(一/兩)　　麻黃(三/分)　　側子(一/箇)　　川芎
　　防風　　枳實　　芍藥　　桂枝　　𦍑活
　　甘草　　當歸(各四/兩)
　右粗末每服四錢水一盞半薑三片同煎至七分去
　滓通口服日三四服有汗避風
　　　雜病
雄黃治瘡瘍尚矣周禮痬毉凡療瘍以五毒攻之鄭康
成注云合毉方合五毒之藥用黃蝥置不膽丹砂雄黃
礬石磁石其中燒之三日三夜其烟上者以雞羽取之
以注創惡肉破骨則盡出楊大年常等記其事族人楊
嵎年少時有瘍生於頰連齒輔車外腫若覆甌内潰出
濃血不輙吐之痛楚難忍療之百方彌年不差人語之
依鄭法製藥成注之瘡中少頃朽骨連兩牙潰出遂愈
後更安寧信古方攻病之速也黃蝥即瓦合也
崔元亮海上方治一切心痛無問新久以生地黃一味
隨人所食多少搗取汁搜麵作餺飥或作冷淘良久當
利出蟲長一尺許頭似壁宫後不復患劉禹錫傳信方
貞元十年通事舍人崔抗女患心痛垂氣絶遂作地黃
冷淘食之便吐一物可方一寸以來如蝦蟇狀無目足
等微似有口蓋為此物所食自此頓愈麵中忌用鹽
唐峽州王及即中充西路安撫使判官乘騾入駱谷及
宿有痔疾因此大作其狀如胡𤓰貫於腸頭熱如溏灰
火至驛僵仆主驛吏云此病某亦患來須灸即差用桞
枝濃煎湯先洗瘡便以艾注灸其上連灸三五壯忽覺
一道熱氣入腸中因大轉瀉先血後穢一時至痛楚瀉
後遂失胡瓜豋騾而馳
服桑枝法桑枝一小升細切炒香以水三大升煎取二
升一日服盡無時圖經云桑枝平不冷不熱可以常服
療體中風痒乾燥脚氣風氣四肢拘攣上氣眼暈肺氣
𠻳消食利小便久服輕身聰明耳目令人光澤兼療口
乾仙經云一切仙藥不得桑煎不服出抱樸子政和間
予嘗病兩臂痛服諸藥不效依此作數劑臂痛甚愈
治目方用黃連多矣而羊肝圓尤竒異用黃連末一兩
白羊子肝一具去膜同於砂盆内研令極細衆手為圓
如梧子大每服以温水下三十圓連作五劑但是諸眼
目疾及障翳青目皆治忌猪肉冷水唐崔承元者因官
治一死囚出活之囚後數年以病自致死一旦崔為内
障所苦䘮明逾年後半夜嘆息獨坐忽聞階除悉窣之
聲崔問為誰徐曰是昔蒙活者囚今故報恩至此遂以
此方告之言訖而没崔依此合服不數月眼復明
江左常有商人左膊上有瘡如人靣亦無他苦商人戲
滴酒口中其靣亦赤色以物食之亦能食食多則覺膊
内肉脹起或不食之則一臂痺有善毉者教其歴試諸
藥不論草木之類悉試之無苦至貝母其瘡乃聚眉閉
口商人喜曰此瘡可治也因以小葦筒毁其口以藥灌
之數日成痂遂愈然不知何疾也
唐鄭相公予為海南節度七十有五越地卑濕傷於内
外衆疾俱作陽氣衰絶乳石補益之藥一日端不應元
和七年有訶陵國舶主李摩訶獻此方經七八日而覺
應驗自後常服其功神驗十年二月罷郡歸京録方傳
之其方用破故紙十兩揀洗為末用胡桃肉去皮二十
兩研如泥即入前末更以好蜜煉和勻如飴盛瓷器中
旦日以温酒化藥一匙服之不飲酒温熟水化下彌久
則延年益氣悦心明目補添筋骨但禁食芸薹羊血番
人呼為補骨脂圓
江陵府節度使進稀薟方元臣有弟訮年三十一中風
床枕五年百毉不差有道人鍾針者因覩此患曰可餌
稀薟圓必愈其藥久生沃壤五月間收洗去土摘其葉
及枝頭九蒸九曬不必大燥但取蒸為度杵為末煉蜜
丸如桐子大空心温酒或米飲下二十丸至三十丸所
患忽加不必憂至四十丸必復如故五十丸當復丁壮
奉宣府毉院詳録又知益州張詠進表云臣因換龍興
觀掘得一碑内説修養氣術并藥方二件依方差人訪
問採覔其草頗有異金稜紫線素根紫荄對節而生蜀
號火炊莖葉頗同蒼耳誰知至賤之中乃有殊常之效
臣自喫至百服眼目清明後至千服髭鬚烏黒筋力校
健矣效驗多端臣本州有都押衙羅守一曽因中風墜
馬失音不語臣與十服其病立痊又和尚智嚴年七十
患偏風口眼喎斜時時吐涎臣與十服亦便差今合一
百劑差職員史元素進
唐桞桞州纂救三死方云元和十二年二月得脚氣夜
半痞絶腹有塊大如石且死困塞不知人三日家人號
哭滎陽鄭洵美傳杉木湯服半食頃大下三次氣通塊
散用杉木節一大升桔葉一升無葉以皮代之大腹檳
榔七箇合子碎之童子小便三大升共煮之一升半分
二服若一服得決利停後服以前三死皆死矣㑹有教
者皆得不死恐他人不幸有類予病故傳焉
崔給事頃在澤潞與李抱真作判官李相方以毬杖按
毬子其軍將以杖相格承勢不能止因傷李相拇指并
爪甲劈裂遂索金瘡藥褁之強坐頻索酒飲至數杯已
過量而靣色愈青忍痛不止有軍吏言取葱新折者便
入溏灰火煨蒸熱剥皮劈開其間有涕取罨損處仍多
煨取續續易熱者凡三易之靣色却赤斯須云已不痛
凡十數度易用熱葱併涕褁纒遂畢席笑語
驢尿治反胃外臺載昔㓜年曽患此疾毎食餅及羔粥
等須臾吐出貞觀中許奉御兄弟及柴蔣等時稱多毉
奉敕令治罄竭其術竟不能治漸至羸􁁄死在朝夕忽
有一衛士云服驢小便極驗日服二合後食惟吐一半
晡時又服二合人定時食粥吐即便定迄至今日午時
奏知大内中五六人患反胃同服一時俱差此藥稍有
毒服時不可過多盛取及熱服二合病深七日以來服
之良驗
葛洪云鬼疰者是五尸之一疰又挾諸鬼邪為害其病
變動乃有三十六種至九十九種大約使人寒熱淋漓
沉沉黙黙不的知所苦無處不惡累年積月漸就沉滯
以至於死傳與傍人乃至滅門覺如是候者急治獺肝
一具隂乾杵末水服方寸七日三未知再作肘後云此
方神良宣和間天慶觀一法師行考訟極精嚴時一婦
人投狀述患人為􁁑所附須臾召至附語云非我為禍
别是一鬼亦因病人命衰為􁁑耳渠今已成形在患人
肺中為蟲食其肺系故令吐血聲嘶師掠之云此蟲還
有畏忌否久而無語再掠之良久云容某説惟畏獺爪
屑為末以酒服之則去疾患家如其言得愈此乃予目
所見也究其患亦相似獺爪者殆獺肝之類歟
　類證普濟本事方卷七
欽定四庫全書
　類證普濟本事方卷八　　宋　許叔微　撰
　　傷寒時疫
治太陽中風陽脈浮隂脈弱發熱汗出惡寒鼻鳴乾嘔
桂枝湯(今傷風古方/謂之中風)
　　桂枝　　芍藥(各一/兩半)　　甘草(一兩/炙)
　右粗末炒五錢水一盞半生薑三片棗一枚同煎至
　七分去滓温服若二三月病温宜陽且湯
治太陽病頭痛發熱身疼惡風無汗而喘
麻黄湯
　　麻黄(去節百沸湯煑去/黄汁焙乾一兩半)桂枝(一/兩)甘草(半/兩)
　右粗末每服五錢水盞半煎八分温服加減法並依活人
　書仲景論傷寒一則桂枝治中風二則麻黄治傷寒三則
　青龍治中風見寒脈傷寒見風脈三者如鼎立人皆能
　言之而不曉前人處方用藥之意故多不用也且脈浮
　而緩者中風也故嗇嗇惡寒淅淅惡風翕翕發熱
　仲景以桂枝對之浮𦂳而濇者傷寒也故頭痛發熱
　身疼腰痛骨節疼痛惡風無汗而喘仲景以麻黃對
　之至於中風脈浮𦂳傷寒脈浮緩仲景皆以青龍對
　之何也予常深究三者若證候與脈相對用之無不
　應手而愈何以言之風傷衛之氣也寒傷榮之血也
　榮行脈中衛行脈外風傷衛則風邪干陽氣陽氣未
　固發越而為汗是以自汗而表虚故仲景用桂枝以
　發其邪芍藥以治其血蓋中風則病在脈之外其病
　稍輕雖同日發汗特解肌之藥耳故仲景於桂枝證
　云令半身熱熱微似有汗者佳不可如水淋漓病必
　不除是知中風不可大發汗汗過則反動榮血邪氣
　乘虚而襲之故病不除也寒傷榮則寒邪入隂血而
　榮行脈中者也寒邪居脈中非特榮受病邪自内作
　則併與衛氣犯之久則浸淫及骨是以汗不出而熱
　齒乾以煩寃仲景以麻黃發其汗又以桂枝甘草助
　其發散以滌除内外之邪榮衛之病爾大抵二藥皆
　發汗而桂枝則發其衛之邪麻黃併榮衛治之亦自
　有深淺也何以驗之仲景桂枝第十九證云病常自
　汗出者此為榮氣和氣和者外不諧以衛氣不共榮
　氣諧和故爾榮行脈中衛行脈外復發其汗榮衛和
　則愈宜桂枝湯又第四十七證云發熱汗出者此為
　榮弱衛強故使汗出欲救邪風宜桂枝湯是知中風
　汗出者榮和而衛不和又第一巻云寸口脈浮而𦂳
　浮者為風𦂳者為寒風則傷衛寒則傷榮榮衛俱病
　骨節煩疼當發其汗是知傷寒脈浮𦂳者榮衛俱病
　也麻黃湯中併用桂枝此仲景之意也至於青龍雖
　治傷風見寒脈傷寒見風脈之病然仲景云汗出惡
　風者不可服之服之厥逆便有筋惕肉瞤之證故青
　龍一證尤難用須是形證諦當然後可行故王實大
　夫證治上用桂枝麻黃各半湯慎之也
桂枝加附子湯
　前方桂枝湯内附子半兩如前入薑棗同煎
　有一士人得太陽病因發汗汗不止惡風小便澁足
　攣曲而不伸予診其脈浮而大浮為風大為虚予曰
　在仲景方中有兩證大同而小異一則小便難一則
　小便數用藥稍差有千里之失仲景第七證云太陽
　病發汗遂漏不止其人惡風小便難四肢微急難以
　屈伸者桂枝加附子第十六證云傷寒脈浮自汗出
　小便數心煩微惡寒脚攣急反以桂枝湯以攻其表
　此誤也閑之便厥咽中乾煩燥吐逆一則漏風小便
　難一則有汗小便數或惡風或惡寒病各不同也予
　用第七證桂枝加附子湯三啜而汗止佐以甘草芍
　藥湯足便得伸其第十六證治法見本方
桂枝加厚樸杏子湯
　　桂枝(去/皮)　　芍藥(各一/兩)　　甘草(六錢/三字)
　　厚樸(六錢/三字)　杏仁(三錢/去尖)
　右剉如麻豆大炒五大錢水一盞半生薑五片肥棗
　二枚劈破同煎至八分温服覆取微汗
　戊申正月有一武臣為㓂所執置舟中􁀙板下數日
　得脱乘饑恣食良久解衣捫虱次日遂作傷寒自汗
　而鬲不利一毉作傷寒而下之一毉作解衣中邪而
　汗之雜治數日漸覺昏困上喘息高毉者愴惶失措
　予診之曰太陽病下之表未解㣲喘者桂枝加厚樸
　杏仁湯此仲景之法也指令毉者急治藥一啜喘定
　再啜褺褺微汗至晚身凉而脈已和矣毉曰某平生
　不曽用仲景方不知其神㨗如是予曰仲景之法豈
　誑後人也哉人自寡學無以發明耳
大柴胡湯
　　柴胡(二/兩)　　黃芩　　芍藥(各三/分)　　半夏(六錢/二字)
　　枳實(二枚/炒)　　大黃(半兩伊尹湯液論大柴胡同薑/棗共八味今監本無脱之也)
　右粗末抄五錢水一盞半薑五片肥棗一枚煎至八
　分去滓温服以利為度未利又服
　常記有人病傷寒心燥喜嘔後來寒熱毉以小柴胡
　與之不除予曰脈洪大而實熱結在裏小柴胡安能
　去之仲景云傷寒十餘日熱結裏復徃來寒熱者與
　大柴胡湯三服而病除大黃蕩滌藴熱傷寒中要藥
　王叔和云若不用大黃忍不名大柴胡須是酒洗生
　用為有力昔後周姚僧坦名毉也帝因發熱欲服大
　黃藥僧坦曰大黃乃是快藥至尊年髙不宜輕用帝
　不從服之遂至不起及元帝有疾諸毉皆謂至尊至
　貴不可輕脱宜用平藥僧坦曰脈洪而實必有宿食
　不用大黃必無差理元帝從之果下宿食乃愈合用
　與不用必心中明得諦當然後可又記有人患傷寒
　身熱目痛鼻乾不得卧大便不通尺寸脈俱大已數
　日一夕汗出予謂速以大柴胡下之毉駭曰陽明自
　汗津液已滿法當行蜜兊何苦須用大黃藥予謂曰
　子只知抱稳若用大柴胡此仲景不傳之妙公安能
　知之予力爭竟用大柴胡二服而愈仲景論陽明之
　病多汗者急下之人多謂已是自汗若更下之豈不
　表裏俱虚又如論少陰云少隂病一二日口乾燥者
　急下之人多論病發於隂得之日淺但見乾燥若更
　下之豈不隂氣愈盛舉斯二者則其他疑惑處不可
　勝數此仲景之書世人罕讀也予以謂不然仲景稱
　急下之者亦猶急當救表急當救裏凡稱急者有三
　處謂纔覺汗多未至津液乾燥便速下之則為徑㨗
　免致用蜜兌也若胸中識得了了方可無疑若未能
　了了悞用之反不若蜜兌之為稳也
　又記一鄉人傷寒身熱大便不通煩渴鬱冒毉者用
　巴豆藥下之乃得溏利病宛然如舊予視之陽明熱
　結在裏非大柴胡承氣等不可巴豆止去積安能蕩
　滌邪熱藴毒耶亟進大柴胡等三服得汗而解常謂
　仲景百十三方為丸者有五理中陷胸抵黨烏梅麻
　仁是以理方陷胸抵黨皆用大彈子煮化而服與湯
　散無異至于麻仁治脾約烏梅治濕􁥥皆用小丸以
　達下部其他逐邪毒破堅癖道閼血潤燥屎之類皆
　憑湯劑未聞用巴豆小圓藥以下邪氣也既下而病
　不除不免重以大黃樸硝下之安能無損也哉
治濕温多汗
白虎加蒼术湯
　　知母(六/兩)甘草(炙二/兩)石膏(一/觔)蒼术(三/兩)粳米(三/兩)
　右剉如麻豆大毎服四大錢水一盞半煎至八分去
　滓取六分清汁温服
　癸丑年故人王(闕/)　　　　　　季夏得疾胸項多
　汗而足逆冷　語毉者不曉雜進藥已經旬日予診
　之其脈闗前濡闗後數予曰當作濕温治蓋先受暑
　後受濕暑濕相摶是名濕温先以白虎加人參湯次
　以白虎加蒼术湯頭痛漸退足漸温汗漸止三日愈
　此病名賊邪也誤用藥有死之理有毉難曰何名賊
　邪予曰難經論五邪有實邪虚邪正邪微邪賊邪從
　後來者為虚邪從前來者為實邪從所不勝者為賊
　邪從所勝者為微邪自病者為正邪又曰假令心病
　中暑為正邪中濕得之為賊邪今心先受暑而濕邪
　勝之水尅火從所不勝斯謂之賊邪五邪之中最逆
　也難經又云濕温之脈陽濡而弱隂小而急濡弱見
　於陽部濕氣摶暑也小急見於陰部暑氣蒸濕也故
　經曰暑濕相摶名曰濕温是謂賊邪也不特此也予
　素有停飲之疾每至暑月兩足汗褻褻未嘗乾每服
　此藥二三盞即便愈
黃蓍建中加當歸湯
　　黃蓍　當歸(各一/兩半)　　白芍藥(三/兩)　　桂(一兩/一分)
　　甘草(一/兩)
　右粗末每服五錢生薑三片棗一枚水一盞半同煎
　至八分去滓取七分清汁日三服夜二服尺脈尚遲
　再作一劑
　昔有鄉人邱生者病傷寒予為軫視發熱頭疼煩渴
　脈雖浮數而無力尺以下遲而弱予曰雖麻黃證而
　尺遲弱仲景云尺中遲者榮氣不足血氣微少未可
　發汗予於建中湯加當歸黃蓍令飲翌日脈尚爾其
　家煎迫日夜督發汗藥去幾不遜矣予忍之但只用
　建中調榮而已至五日尺部方應遂投麻黃湯啜第
　二服發狂湏臾稍定略睡已中汗矣信知此事是難
　是難仲景雖云不避晨夜即宜便治毉者亦須顧其
　表裏虚實待其時日若不循次第暫時得安虧損五
　臟以促夀限何足貴也南史記范雲初為陳武帝屬
　官武帝有九鍚之命在旦夕矣雲忽感傷寒之疾恐
　不得與慶事召徐文伯診視以實懇之曰可便得愈
　乎文伯曰便差甚易只恐二年後不復起耳雲曰朝
　聞道夕死猶可况二年乎文伯以火燒地布楪葉設
　席置雲於上頃刻汗解裏以温粉翌日愈雲甚喜文
　伯曰不足喜也後二年果卒夫取汗先期尚促夀限
　况不顧表裏不待時日便欲速效乎每見病家不耐
　病未三四日晝夜促汗毉者隨情順意鮮不敗事故
　予書此為毉者之戒
蜜兌法
　　　必用方中製度甚詳
　有一士人家病二人皆旬日矣一則身熱發汗大便
　不通小便如經神昏如睡診其脈長而大虚予用承
　氣湯下之而愈一則陽明自汗大便不通小便利津
　少口乾燥其脈亦大而虚予作蜜兌三易之下燥屎
　得溏利而解其家問曰皆陽明大便不通何治之異
　予曰二陽雖相似然自汗小便利者不可蕩滌五臟
　為無津液也然則傷寒大證相似與證稍有不可要
　在變通仔細斟酌正如格局㸔命維年月日時皆同
　而貴賤窮通不相侔者於一時之中又有淺深故此
　不可不謹
治隂中伏陽
破隂丹
　　硫黄　水銀(各一/兩)陳皮　青皮(去白各/半兩末)
　右先將硫黄銚子内鎔次下水銀用鐡杖子打勻令無
　星傾入黒茶盞内研細入二味勻研用厚麩糊圓如桐
　子大每服三十圓如煩燥冷鹽湯下隂證令艾湯下
　頃年郷人李信道得疾六脈沉不見深按至骨則弱
　𦂳有力頭疼身温煩燥指末背冷中滿惡心更兩毉
　矣毉者不識止供調氣藥予因診視曰此隂中伏陽
　也仲景法中無此證世人患此者多若用熱藥以助
　之則為隂邪隔絶不能導引真陽返生客熱用冷藥
　則所伏真火愈見消鑠須用破散陰氣導達真火之
　藥使火升水降然後得汗而解予授此藥二百粒作
　一服冷鹽湯下不半時煩燥狂熱手足燥擾其家大
　驚予曰俗所謂換陽也須臾稍定略睡已中汗自昏
　達旦方止身凉而病除
治婦人室女傷寒發熱或發寒熱經水適來或適斷晝
則明了夜則諺語如見鬼狀亦治産後惡露方來忽爾斷絶
小柴胡加地黄湯
　　柴胡(一兩/一分)　　人參　　半夏(湯洗/七次)　　黃芩
　　甘草　　生地黃(各半/兩)
　右粗末每用五錢水二盞生薑五片棗二枚同煎至
　八分去滓温服
　辛亥中寓居毘陵學官王仲禮其妹病傷寒發寒熱
　遇夜則如有鬼物所憑六七日忽昏塞涎响如引鋸
　牙闗𦂳急瞑目不知人疾熱極危召予視予曰得病
　之初曽值月經來否其家云月經方來病作而經遂
　止得一二日發寒熱晝雖静夜則有鬼􁁑從昨日來
　涎生不省人事予曰此熱入血室證也仲景云婦人
　中風發熱惡寒月經適來晝則明了暮則譫語如見
　鬼狀發作有時此名熱入血室毉者不曉以剛劑與
　之遂致胸鬲不利涎潮上管喘急息髙昏冒不知人
　先當化其涎後當除其熱予急以一呷散投之兩時
　須涎下得睡省人事次授以小柴胡加地黃湯三服
　而熱隂不汗而自解矣
　又記一婦人患熱入血室證毉者不識用補血調氣
　藥函養數日遂成血結胸或勸用前藥予曰小柴胡
　用已遲不可行也無已則有一焉刺期門穴斯可矣
　予不能針請善針者而治之如言而愈或者問曰熱
　入血室何為而成結胸也予曰邪氣傳入經絡與正
　氣相摶上下流行或遇經水適來適斷邪氣乘虚而
　入血室血為邪迫上入肝經肝受邪則譫言而見鬼
　復入胆中則血結於胸也何以言之婦人平居水當
　養於木血當養於肝也方未受孕則下行之以為月
　既姙娠則中畜之以養胎及已産則上壅之以為乳
　皆血也今邪逐血併歸肝經聚於膽中結於乳下故
　手觸之則痛非湯劑可及故當刺期門也活人海蛤
　散治結胸今具於後
婦人傷寒血結胸鬲揉而痛不可撫近
海蛤散
　　海蛤　滑石　甘草(各一/兩)芒硝(半/兩)
　右為末每服二錢雞子清調下
　小腸通利則胸隔血散膽中血聚則小腸壅小腸壅膽中
　血不流行宜此方小便血數行更宜桂枝紅花湯發其汗
　則愈活人書云此方疑非仲景然其言須有理姑存之
治太陽病汗過不解頭眩筋惕肉瞤
真武湯
　　茯苓　芍藥(各三/分)附子(一/枚)白术(半兩加減/法從本方)
　右粗末抄五錢生薑五片水一盞半煎八分去滓温
　服日三服
　鄉里有姓京者以鬻純為業子年三十初得病身微
　汗脈弱惡風毉以麻黃藥與之汗遂不止發熱心多
　驚悸夜不得眠譫語不識人筋惕肉瞤振振動摇毉
　者又進驚風藥予曰強汗之過也仲景云脈微弱汗
　出惡風不可服青龍湯服之則筋惕肉瞤此為逆也
　惟真武湯可救進此三服優似清心圓竹葉湯數日
　遂愈
白虎加人參湯
　　　方在活人書第六十五證
　有人病初嘔吐俄為毉者下之已七八日而内外發
　熱予診之曰當用白虎加人參湯或曰旣吐復下且
　重虚矣白虎可用乎予曰仲景云若吐下後七八日
　不解熱結在裏表裏俱熱者白虎加人参湯此正相
　當也蓋始吐者熱在胃腕而脈至今虚虚大三投湯
　而愈仲景旣稱傷寒若吐下後七八日不解熱結在
　裏表裏俱熱者白虎加人參湯主之又云傷寒脈浮
　發熱無汗其表不解不可與白虎湯又云脈浮滑此
　以表有熱裏有寒白虎湯主之國朝林億校正謂仲
　景於此表裏自差矣予謂不然大抵白虎能除傷寒
　中暍表裏發熱故後二證或云表裏俱熱或云表熱
　裏寒皆可服之中有一種脈浮無汗其表不解全是
　麻黃與葛根證安可用白虎也林但見所稱表裏不
　同便謂之差悞是亦不思之過也
治傷寒汗後吃噫
肉荳蔲湯
　　肉荳蔲(一/箇)石連肉(炒/)茴香(各一/分)丁香(半/分)人參(半/兩)
　　枇杷葉(五片拭/去毛炙)
　右剉細末用水四盞薑十片煎二盞去滓空心温分二服
良薑湯
　　桔皮　　良薑　　桂枝　　當歸(各一/分)
　　麻黃(半/兩)　　杏仁(二十/箇)　　甘草(一/分)　梹榔(三箇/别末)
　右粗末用水四盞薑十片棗三枚同煎至二分去滓
　下梹榔末更煎三沸通口服一盞未已再作一盞龎
　老云傷寒吃噫不止是隂陽氣升降欲作汗升之不
　止故胃氣上逆為吃噫無休止宜此方
又方
　　枳殻(半/兩)　　木香(一/錢)
　右細末每服一錢白湯調下未知再與
治傷寒衂血
滑石湯
　滑石末不以多少飯圓如桐子大每服十圓微嚼破新
　水嚥下立止只用藥末一大錢飯少許同嚼下亦得
　湯晦叔云鼻衂者當汗不汗所致其血青黒時不以
　多少乃得止且温服和藥以調其榮衛纔見血鮮急
　以此藥止之
桂枝湯方在前
　有人病發熱惡寒自汗脈浮而微弱三服湯而愈此
　方在仲景一百十三方内獨冠其首今人全不用何
　哉仲景云太陽中風陽浮而隂弱陽浮者熱自發隂
　弱者汗自出嗇嗇惡風淅淅惡寒翕翕發熱宜桂枝
　湯此脈與證仲景說得甚分明止是人㸔不透所以
　不敢用仲景云假令寸口脈㣲名曰陽不足隂氣上
　入陽中則灑淅惡寒也尺脈弱名曰隂不足陽氣下
　陷入隂中則發熱也此謂元受病不然也又曰陽微
　則惡寒隂弱則發熱毉發其汗使陽氣微又大下之
　令隂氣弱此謂毉所病而然也大抵隂不足陽徃從
　之故内陷而發熱陽不足隂徃乘之故隂上入陽中
　則惡寒舉此二端明白如何憚而不行桂枝哉
治胃中有熱有濕有宿榖相搏發黃
茵陳蒿湯
　　茵陳蒿(嫩者一/兩半)大黄(三/分)梔子(小者/十枚)
　右粗末每服一錢水盞半煎八分調五苓散二錢服以知為度
治頭中寒濕發黄疸
𤓰蒂散
　　𤓰蒂(二七/箇)赤小豆　秫米(各二/七粒)
　右細末如大豆一枚納鼻中縮令入當出黄水慎不可吹入
　庚戌年避地維揚界有一家病傷寒七八日身體洞
　黃鼻目皆病兩髀及項頭腰脊強急大便澁小便如
　金予曰脈𦂳且數脾元受濕暑熱藴蓄於太陽之經
　宿榖相搏鬱蒸而不得散故使頭靣有汗至頸以下
　無之若鼻中氣冷寸口近掌無脈則不療急用茵陳
　湯調調五苓散與之數服差
　又記一家病身體痛靣黃喘滿頭痛自能飲食大小
　便如常予診之脈大而虚鼻塞且煩予曰非濕熱宿
　榖相摶此乃頭中寒濕茵陳五苓不可行也仲景云
　濕家病身疼痛發熱而黃而喘頭痛鼻塞而煩其脈
　大能自飲食中和無病病在頭中寒濕故鼻塞納藥
　鼻中則愈仲景旡藥方此方見外臺刪繁證云治天
　行熱蓋通貫臟腑沉鼔骨髓之間或為黃疸宜𤓰蒂
　散蓋此方也
　又記一舟稍病傷寒發黃鼻中酸痛身與目如金小
　便赤而數大便如經或者欲行茵陳五苓予曰非其
　治也小便和大便如常知病不在臟腑今眼睛疼鼻
　頞痛是病在清道中清道者華蓋肺之經也若下大
　黃則必腹脹為逆亦用𤓰蒂散先食水次搐鼻中黃
　水盡乃愈
　
　
　類證普濟本事方卷八
欽定四庫全書
　類證普濟本事方卷九　　宋　許叔微　撰
　　傷寒
治結胸發熱灸法
　　巴豆(十四/枚)　　黃連(七寸連/皮用)
　右搗細津和成膏填入臍心艾灸其上不拘壯數腹中
　有聲病去為度灸了便以温湯浸手帕拭之恐生瘡也
治傷寒發狂或棄奔走踰墻上屋
鵲石散
　　黃連　　寒水石(各等/分)
　右細末每服二錢濃煎甘草湯放冷調服
桂枝蔴黃各半湯在前
　常記一親戚病傷寒身熱頭疼無汗大便不通巳四
　五日予訊問之見毉者治大黃樸硝等欲下之予曰
　子姑少待予為視之脈浮緩卧宻室中自稱其惡風
　予曰表證如此雖大便不通數日腹亦不脹别無所
　苦何遽便下大抵仲景法須表證罷方可下不爾邪
　乘虚而入不為結胸必為熱痢也予作桂枝麻黃各
　半湯繼之以小柴胡褻褻汗出大便亦通而解仲景
　云凡傷寒之病多從風寒得之始表中風寒之裏則
　不消矣擬欲攻之當先解表乃可下之若表已解而
　内不消大滿大堅實有燥屎自可徐下之雖四五日
　不能為禍也若不宜下而便攻之内虚熱入脇熱遂
　利煩燥之變不可勝數輕者困篤重者必死矣(原本/正文)
　(重疊難曉予刪正/此叚其理甚明)大抵風寒入裏不消必有燥屎或
　大便堅秘須是脈不浮不惡風表證罷乃可下大便
　不通雖四五日不能為害若不顧表而便下遂為脇
　熱痢也
治閼血抵黨圓
　　水蛭(五枚/炙)　　蝱䖝(去翅足/五枚炒)　　桃仁(六/枚)
　　大黃(三分/去皮)
　右為末煉蜜和作一圓以水一盞煎至七分頓服睟
　時當下血不下再作之
　有人病傷寒七八日脈微而沉身黃發狂小腹脹滿
　臍下冷小便利予曰仲景云太陽病身黃脈沉結小
　腹硬小便不利者為無血也小便自利其人如狂者
　血證諦也投以抵黨圓下黒血數升狂止得汗解經
　云血在上則忘在下則狂大腸膀胱隨經而畜於膀
　胱故臍下膨脹由閼門滲入大腸若大便黒者此其
　證也
破隂丹方在前
　有人初得病四肢逆冷臍下築痛身疼如被杖蓋隂
　證也急服破隂金液來復等丹其脈遂沉而滑沉者
　隂也滑者陽也病雖隂而見陽脈有可生之理仲景
　所謂隂病見陽脈者生也仍灸氣海丹田百壯手足
　温陽回得汗而解或問滑浮之狀如何便有生理予
　曰仲景云翕奄沉名曰何謂也沉為純隂翕為正陽
　隂陽和合故名曰滑古人論滑脈雖云徃來前却流
　利庶轉替替然與數相似仲景三語而足也此三字
　極難曉翕合也言張而復合也故曰翕為正陽沉言
　忽降而下也故曰沉為正隂方翕而合俄降而下奄
　謂奄忽之間仲景論滑脈可謂諦當矣然其言皆有
　法故讀書難曉
治傷寒汗後脾胃傷冷物胸膈不快尋常血氣不和宜
補脾湯
　　人參　　乾薑　　白术　　甘草
　　陳桔皮(去/白)　　青桔皮(去白各/等分)
　右細末每服三錢水一盞煎數沸熱服入鹽㸃亦得
　又記有人患傷寒得汗數日忽身熱自汗脈弦數心
　不得寕真勞復也予診曰勞心之所致神之所舍未
　復其初而又勞傷其神榮衛失度當補其子益其脾
　解發其勞庶幾得愈授以補脾湯佐以小柴胡得解
　或者難曰虚則補其母今補其子何也予曰子不知
　虚勞之異乎難經曰虚則補其母實則瀉其子此虚
　當補其母人所共知也千金曰心勞甚者補脾氣以
　益之脾王則感於心矣此勞則當補其子人所未聞
　也蓋母生我者也子繼我而助我者也方治其虚則
　補其生我者與錦囊所謂本骸得氣遺體受䕃同義
　方治其勞則補其助我者與荀子所謂未有子富而
　父貧同義此治虚與勞所以異也
治中暍白虎湯方在本論中
　有人頭疼身熱心煩燥渴診其脈大而虚予授以白
　虎湯數服愈仲景云脉虚身熱得之傷暑又云其脈
　弦細芤遲何也素問云寒傷形熱傷氣蓋傷氣不傷
　形則氣消而脈虚弱所謂弦細芤遲者皆虚脈也仲
　景以弦為隂朱肱亦云仲景脈微弱則皆虚脈可知
麻黃湯方在前
　有人病傷寒身熱頭痛予診之曰邪在表此表實證
　也當汗之以麻黃湯或人問曰傷寒大抵因虚故邪
　得以入之今邪在表何以云表實也予曰古人稱邪
　之所凑其氣必虚畱而不去其病則實蓋邪之入人
　也始因虚及邪居中則反為實矣大抵調治傷寒先
　要明表裏虚實能明此四字則仲景三百九十七法
　可坐而定也何以言之有表實有表虚有裏實有裏
　虚有表裏俱實有表裏俱虚予於表裏虚實歌中常
　論其事矣仲景麻黃湯之類為表實而設也桂枝湯
　之類為表虚而設也若裏實則承氣之類是也裏虚
　則四逆之類是也表裏俱實所謂陽盛隂虚下之則
　愈也表裏俱虚所謂陽虚隂盛汗之則愈也常讀華
　佗傳有府吏倪尋李延共止俱頭痛身熱所苦正同
　佗曰尋當下之延當發汗或難其異佗曰尋外實延
　内實故治之異
小柴胡湯
　　柴胡(二/兩)　　黃芩　　人參　　甘草(各三/分)
　　半夏(六錢一字/洗七次)
　右粗末每服五錢水一盞半生薑五片棗二枚同煎
　至八分去滓温日三服加減法活人書所載甚詳記
　有人患傷寒五六日頭汗自出頭以下無汗手足冷
　心下痞悶大便秘結或者見四肢冷又汗出滿悶以
　為隂證予診其脈汎而𦂳予曰此證誠可疑然大便
　結非虚結也安得為隂脈雖沉𦂳為少隂證多是自
　利未有秘結者予謂此正半在表半在裏投以小柴
　胡得愈仲景稱傷寒五六日頭汗出微惡寒手足冷
　心下滿口不欲食大便硬脈細者此為陽微結必有
　表復有裏脈沉亦在裏也汗出為陽微假令純隂結
　不得復有外症悉入在裏此為半在外半在裏也脈
　雖沉𦂳不得為少隂所以然者隂不得有汗今頭汗
　出故知非少隂也可與小柴胡湯設不了了者得屎
　而解此疾症候同故得屎而解也有人難曰仲景云
　病人脈隂陽俱𦂳反汗者正陽也此屬少隂今云隂
　不得有汗何也今頭汗出者故知非少隂何以頭汗
　出便知非少隂症予曰此一叚正是仲景議論處意
　謂四肢冷脈沉𦂳腹滿全似少隂然大便硬頭汗出
　不得為少隂蓋頭者三陽同聚若三隂止胸而還有
　頭汗出自是陽虚故曰汗出為陽微是隂不得有汗
　也若少隂頭有汗則死矣故仲景平脈法云心者火
　也名少隂其頭無汗者可治有汗者死心為手少隂
　腎為足少隂相與為上下惟以意逆者斯可得之
治太陽陽明合病麻黃湯方在前
　有人病傷寒脈浮而長喘而胸滿身熱頭痛腰脊強
　鼻乾不得眠予曰太陽陽明今病症仲景法中有三
　證下利者葛根湯不下利嘔逆者加半夏喘而胸滿
　者麻黃湯也治以麻黃得解有人問傷寒傳入之序
　自太陽陽明少陽太隂少隂厥隂所傳有次第何哉
　予曰仲景本論無說古今亦無言者惟龎安常謂陽
　主生故太陽水傳足陽明土土傳足少隂木為微邪
　隂主殺故足少陽木傳足太隂土土傳足少隂水水
　傳足厥隂木為賊邪予以為不然足少隂水傳厥隂
　木安得為賊邪蓋牽張傳㑹失之穿鑿何不觀素問
　隂陽離合論云太陽根起於至隂名曰隂中之陽陽
　明根起於厲兊名曰隂中之陽少陽根起於竅隂名
　曰隂中之少陽太陽根起於隂白名曰隂中之太隂
　少隂根起於湧泉名曰隂中之少隂厥隂根起於大
　敦名曰隂中之絶隂故其次序正與此合大抵傷寒
　始因中風寒得之於隂是以止傳足經者皆隂中之
　陽隂中之隂也不特此也以六氣在天者考之厥隂
　為初之氣少隂為二之氣太隂為三之氣少陽為四
　之氣陽明為五之氣太陽為終之氣此順也逆而言
　之太陽而後陽明陽明而後少陽少陽而後太隂太
　隂而後少隂少隂而後厥隂傷寒為病逆而非順故
　以是為序也
小承氣湯方具仲景本論
　有人病傷寒八九日身熱無汗時時譫語時因下利
　大便不通三日矣非煩非燥非寒非痛終夜不得卧
　但心中無曉㑹處或時發一聲如嘆息之狀毉者不
　曉是何症予診之曰此懊憹怫鬱二症俱作也胃中
　有燥屎承氣湯下燥屎二十餘枚得利而解張仲景
　云陽明病下之心下懊憹微煩畏中有燥屎者可攻
　又云病者小便不利大便乍難乍易時有微熱怫鬱
　不得卧者有燥屎也承氣湯主之素問云胃不和則
　卧不安此夜所以不得眠也仲景云胃中燥大便堅
　者必譫語此所以有時發譫語也非燥非煩非寒非
　痛所謂心中懊憹也聲如嘆息而時發一聲所謂外
　氣怫鬱也燥屎得除大便通利胃中安和故其痛悉
　去也又有人病傷寒大便不利日脯發潮熱手循衣
　縫兩手撮空直視喘急更數毉矣見之皆走予曰此
　誠惡候得此者十中九死仲景雖有證而無治法但
　云脈弦者生澀者死今已經吐下難於用藥謾且救
　之若大便得通而脈弦者庶幾可治也與小承氣湯
　一服而大便利諸疾漸退脈且微弦半月愈或人問
　曰下之而脈弦者生此何意也予曰金匱玉函云循
　衣妄撮怵惕不安微喘直視脈弦者生澁者死微者
　但發熱譫語承氣湯主之予嘗觀錢仲陽小兒直訣
　六手循衣領及捻物者肝熱也此症在玉函列於陽
　明部蓋陽明胃也肝有熱邪淫於胃經故以承氣瀉
　之且得弦脈則肝平而胃不受尅此所以有生之理
　讀仲景論不能博通諸毉書以發明其隱奥耑守一
　書者吾未見其能也
　又記有人病傷寒下利身熱神昏多困譫語不得眠
　或者見下利便以譫語為鄭聲為隂虚證予曰此小
　承氣症衆駭曰下利而服小承氣仲景之法乎予曰
　此仲景之法也仲景云下利而譫語者有燥屎也屬
　小承氣湯而得解予嘗讀素問云微者逆之甚者從
　之逆者正治從者反治從少從多觀其事也帝曰何
　謂反治岐伯曰寒因寒用通因通用王水注云大熱
　内結注瀉不止熱宜寒療結復須除以寒下之結散
　利止則寒因寒用也正合於此
治項背強
葛根湯
　　葛根(一/兩)麻黄(三/分)桂枝　甘草　芍藥(各半/兩)
　右粗末每服五錢水一盞半煎至八分去滓温服覆
　汗為度
　有人患傷寒無汗惡風項旣屈而且強予曰項強兀
　兀葛根湯症或人問曰何謂兀兀予曰兀兀者如兀
　足疾屈而強也謝復古謂病人羸弱須憑兀而起誤
　也蓋仲景論中極有難曉處振振欲擗地心中懊憹
　外氣怫鬱鬱冒不仁膈内拒痛如此之類甚多
　熈寧中邦守宋迪因其猶子感傷寒之初不能辨其
　病症見其煩渴而汗多以凉藥解治之至於再三遂
　成隂毒六日卒乃痛悼之遂著隂毒形症訣三篇
始得隂毒
　隂毒本因腎氣虚寒因慾事或食冷物後傷風内旣
　伏隂外又感寒或先感外寒而伏内隂内外皆隂則
　陽氣不守遂頭痛腰重腹痛眼睛疼身體倦怠而不
　甚熱四肢逆冷額上及手背冷汗不止或多煩渴精
　神恍惚如有所失二三日間或可起行不甚覺重診
　之則六脈俱沉細而疾尺部短小寸口或大(六脈俱/浮大或)
　(沉取之大而不甚/疾者非隂症也)若服凉藥過多則渴轉甚燥轉急
　有此病症者急服還陽退隂二藥即安惟補氣和氣
　而已宜服正元散退隂散五勝散(隂症不宜發汗如/氣正脈大身熱而)
　(未差用藥/出汗無妨)
正元散治傷寒如覺傷寒吹著四肢頭目百骨節疼痛
急煎此藥服如人行五里再服或連進三服出汗立差
若患隂毒傷寒入退陽散半錢同煎或傷冷傷食頭昏
氣滿及心腹諸疾服之無有不見效
　　麻黃(去/節)　　陳皮　　大黃(生/)　　甘草
　　乾薑　　　肉桂　　芍藥　　　附子
　　茱萸　　　半夏(洗各/等分)
　右麻黃加一半茱萸減一半同為末每服一大錢水
　一盞生薑三片棗一枚煎至七分熱呷如出汗以衣
　被蓋覆切須候汗乾去衣被如是隂毒不可用麻黃
　免更汗出
退隂散治隂毒傷寒手足逆冷脈沈細頭痛腰重連進
三服小小傷冷每服一字入正元散内同煎入鹽一捻
隂毒傷寒欬逆煎一服細細熱呷便止
　　川烏　　乾薑(各等/分)
　右為粗末炒令轉色放冷再搗為細末每服一錢水
　一盞鹽一捻煎半盞去滓温服
五勝散治傷寒頭痛壯熱骨節疼痛昏沈困倦欬𠻳鼻
塞不思飲食兼治傷寒夾冷氣併慢隂毒神效方
　　白术　　甘草　　五味子　　石膏(各四/兩)
　　乾薑(三兩/半)
　右為末每服二錢水八分入鹽少許同煎至六分通
　口服如冷氣相夾入薑棗煎或治隂毒病入艾少許
　同煎
隂毒漸深候
　積隂感於下則微陽消於上故其候沈重四肢逆冷
　腹痛轉甚或咽喉不利或心下脹滿結硬燥渴虚汗
　不止或時狂言指甲白色青黒六脈沈細而一應七
　至以來有此症者速宜於氣海或開元二穴灸三二
　百壯以手足和煖為效仍服金液丹來甦丹玉女散
　還陽散退隂散
玉女散治隂毒氣攻上腹痛四肢逆冷惡候並治之
　川烏去皮臍冷水浸七日後薄切曝乾紙袋盛有患
　者取碾末一大錢入鹽一小錢水一盞半煎至七分
　通口服壓下隂毒所注如猪血相似未己良久再進
　一服
還陽散治隂毒靣色青四肢逆冷心燥腹痛
　用硫黃末新汲水調下二錢良久或寒一起或熱一
　起更㸔𦂳慢再服汗出差
隂毒沈困候
　沈困之候與前漸深之候皆同而更加困重六脈附
　骨取之方有按之即無一息八至巳上或不可數也
　至此則藥餌難為工矣但於臍中灼艾如半棗大三
　百壯以來手足不和緩者不可治也偶復和緩則以
　前硫黃及熱藥助之若隂氣散陽氣來即漸減熱藥
　而和治之以取差也
辨少隂脈𦂳止
　記有人患傷寒六七日心煩昏睡多吐小便白色自
　汗予診之寸口尺中俱𦂳予曰寒中少隂之絶是以
　脈𦂳仲景云病人脈𦂳而汗出者亡陽也屬少隂法
　當咽痛而復下利蓋謂此也有難之曰脈訣𦂳脈屬
　七表仲景以𦂳脈屬少隂𦂳脈屬陽耶屬隂耶予曰
　仲景云寸口脈俱𦂳者清邪中於上焦濁邪中於下
　焦又云隂陽俱𦂳者口中氣出唇口乾燥倦卧足冷
　鼻中涕出舌上滑胎忽忘治也又云𦂳則為寒又云
　諸𦂳為寒又云曽為人所難𦂳脈從何而來師云假
　令已汗若吐以肺裏寒故令脈𦂳假令咳者坐飲冷
　水故令脈𦂳假令下利以胃虚故令脈𦂳又云寸口
　脈微尺脈𦂳其人虚損多汗由是觀之則是寒邪之
　氣入人經絡所致皆虚寒之脈也其在陽經則浮而
　𦂳在隂經則沈而𦂳故仲景云浮𦂳者名為傷寒又
　曰陽明脈浮而𦂳者必潮熱此在陽則浮而𦂳也在
　隂則沈而𦂳故仲景云寸口脈微尺脈𦂳其人虚損
　多汗則隂常在絶不見陽又云少隂脈𦂳至七八日
　自下利脈暴微手足反温脈𦂳及去者此欲解也此
　在隂則沈而𦂳也仲景云浮為在表沈為在裏數為
　在腑沉為在藏欲知表裏臟腑先以浮沉遲數為定
　然後兼於脉而别隂陽也故論傷寒當以仲景脈法
　為准傷寒必本仲景猶兵家之本孫呉塟書之本郭
　氏三命之本珞琭壬課之本心鏡捨是而之他是猶
　捨規矩而求方圓捨律吕而合五音必乖謬矣予常
　作傷寒歌百篇其首篇云傷寒脈證摠論篇第一皆
　本仲景今録於後
浮大數動滑陽脈隂病見阻生可得沈濇弦微弱屬隂
陽病見隂終死厄(仲景云脈大浮數動滑此名陽也脈/沈濇弱弦微此名隂也隂病見陽脈)
(者生陽病見/隂脈者死)隂陽交互最難明輕重斟量當别白(脈須/有隂)
(陽須㸔輕重以/分表裏在下文)輕手脈浮為在表表實浮而兼有力但
浮無力表中虚自汗惡風常淅淅(傷寒先要辨表裏虚/實此四者為急仲景)
(浮為在表沈為在裏然表正有虚有實浮而有實者表/實也故無汗不惡風浮而無力者表虚也故自汗惡風)
重手脈沈為在裏裏實脈沈來亦實重手無力大而虚
此是裏虚裏審的(裏正亦有虚實脈沈而有力者裏實/也故腹滿大便不通沈而無力者裡)
(虚也或泄利或隂症之類/此八句辨表裏虚實盡矣)風則虚浮寒堅牢水停水畜
必沈潛動則為病數為熱友飲應須脈急弦太過之脈
為可輕不及之脈亦如然(仲景云風則虚浮寒則牢堅/沈潛水人友飲急弦動則為)
(痛數則熱煩太過可怪不及/亦然邪不空見中心有奸)榮衛太盛名髙章髙章相
摶名曰網榮衛微時名卑惵卑惵相摶損名揚榮衛既
和名緩遲緩遲名沈此最良九種脈中辨疾正長沙之
脈妙難量(仲景云寸口微氣盛名曰髙榮氣盛名曰章/髙章相摶名曰網衛氣弱名曰惵榮氣弱名)
(曰卑惵卑相摶名曰損衛氣和名曰緩榮氣和名曰遲/緩遲相摶名曰沈大抵仲景論傷寒症候自是一家)
瞥瞥有如羮上肥此脈定知陽氣微縈縈來者蛛絲細
却是體中隂氣衰脈如瀉漆之絶者病人亡血更何疑
(仲景云瞥瞥如羮上肥者陽氣微也脈縈縈如蛛絲細/者陽氣衰也脈綿綿如瀉漆之絶者亡血也陽氣衰千)
(金竹/隂氣)陽結藹藹如車蓋隂結循竿亦象之(仲景云藹藹/如車蓋者陽)
(結也如循竿/者隂結也)陽盛則促來一止隂盛則結緩而遲(此謂/促難)
(一脈也仲景云脈來緩時一止名曰結脈來/數時一止名曰促脈陽盛則促隂盛則結)縱橫逆順
宜審察殘賊灾怪須要知(仲景云脈有相乘有縱有橫/有逆有順何謂也曰水行乘)
(火金行乘木名曰縱火行乘水木行乘金名曰橫水行/乘金火行乘木名曰逆金行乘水木行乘火名曰順也)
(又問曰脈有殘賊何謂也師曰脈有弦𦂳浮滑沈濇名/殘賊能為諸脈作病也又問曰脈有灾怪何謂也答曰)
(舊時服藥今/乃發為灾怪)脈靜人病内虚故人安脈病曰行尸(仲景/曰脈)
(病人不病曰行尸以無主氣卒仆不知人/病脈不病名曰内虚以無榖神雖困無苦)右手氣口當
主氣主血人迎左其位氣口𦂳盛食必傷人迎𦂳盛風
邪熾(左為人迎右為氣口人迎𦂳/盛傷於風氣口𦂳盛傷於食)數為在腑遲為臟浮
為在表沈為裏(仲景云浮為在表沈為在/裏數為在腑遲為在臟)脈浮而緩風
傷榮浮𦂳堅澁寒傷衛脈微大忌令人吐欲下猶防虚
且細(仲景云脈微不可/吐虚細不可下)沈微氣弱汗為難三者要須當
審記(孫用和云隂虚脈沈微而氣弱者不可/汗汗下吐三候脈有不可行者當審之)陽加於隂
有汗在左手沈微却應未(素問云陽加/於隂為之汗)□陽胃脈定
死生(仲景云□陽脈/者凡十有一)太谿腎脈為根蒂(傷寒必診太谿/□陽者謂人以)
(腎脈胃脈為主仲景譏/世人握手不及足者死)脈來六至或七至邪氣漸深須
用意浮大晝加病屬陽沈細夜加分隂位九至來短促
以上狀若湧泉無入氣更加懸絶漸無根命絶天真當
死矣(孫用和云脈至六至七至以上浮大晝加病更及八/至精神消神氣亂必有散脱精神之候須忌急為)
(治療又加之九至十至雖和扁亦難治如八至九至加/以懸絶治者無根也如泉之湧脈無入氣天真絶必死)
(也/)病人三部脈調勻大小浮沈遲速類此是隂陽氣已
和勿藥自然應有喜(仲景云寸口闗上尺中三處大小/浮沈遲速同等雖有寒熱不解此)
(脈已和/為必愈)
發熱惡寒近似傷寒者有五種脈浮而數其人發熱而
惡寒者傷寒之候也脈浮而𦂳其人發熱惡寒或有痛
處是欲為癰癤也脈浮按之反澁其人發熱惡寒或膈
實而嘔吐此是傷食也脈浮而滑其人發熱而背寒或
頭眩而嘔吐此是風痰之症也脈浮而弦其人發熱而
惡寒或思凡食此是欲作瘧疾也能辨其脈又驗其證
斯無誤也
　
　
　
　
　
　
　
　
　
　
　
　類證普濟本事方卷九
欽定四庫全書
　類證普濟本事方卷十　　宋　許叔微　撰
　　治婦人諸疾
治婦人榮衛氣虚挾風冷胸脇膨脹腹中㽲痛經水愆
期或多或少崩傷漏下腰腿痛重靣色青黃嗜卧無力
安胎止痛補虚益血
四物湯
　　當歸　熟地黄　白芍藥　芎藭(各等/分)
　右粗末每服四錢水一盞煎八分去滓温服不以時候
滑胎枳殻散
　　商州枳殻(二/兩)　　甘草(一/兩)
　右細末毎服二錢百沸湯㸃服空心食前日三服凡
　懷孕六七月以上即服令兒易生初生胎小微黒百
　日以後肉漸變白此雖孫真人滑胎易生方然抑陽
　降氣為衆方之冠
治姙娠衝任脈虚補血安胎
内補圎
　　熟地黄(二/兩)　　當歸(一兩/微炒)
　右細末煉蜜和丸如梧子大每服三四十丸温酒下
　上三方諸集皆載之在人用之如何耳大率婦人姙
　娠惟在抑陽助隂素問云隂博陽别為有子之兆闗
　前為陽闗後為隂尺中之脈按之博手不絶者姙子
　也婦人平居陽氣微盛無害及其姙子則方閉經隧
　以養胎若陽盛博之經脈妄行胎乃不固素問所謂
　隂虚陽博謂之崩也抑陽助隂之方甚多然胎前藥
　惟惡羣隊若隂陽交雜别生他病惟是枳殻散所以
　抑陽四物湯所以助隂故耳枳殻散差寒若單服之
　恐有胎寒腹痛之疾以内補丸佐之則陽不至強隂
　不至弱隂陽調匀有益胎嗣此前人未嘗論及
治婦人有孕傷食
木香圓
　　木香(二/錢)　　京三稜　　白茯苓　　人參(各三/錢)
　右細末麵糊丸菉豆大每服三十丸熟水下
治姙娠氣不和調飲食
白术散
　　白术(炒/)　乾紫蘇(各一/兩)　白芷(微炒/三錢)　人參(三/錢)
　　川芎　訶子皮　青皮(各半/兩)　甘草(一/錢)
　右細末每服二錢水一盞薑三片煎七分不據時候温服
　經云飲食自倍腸胃乃傷又云隂之所生過在五味隂
　之五宫傷在五味若姙子飲食不節生冷毒物恣性食
　噉致脾胃之疾故姙娠傷食難得藥惟此二方稳㨗
治姙娠胎氣不和懐胎近上脹滿疼痛謂之子懸兼治
臨産驚恐氣結連日不下
紫蘇飲
　　紫蘇莖葉(一/兩)　大腹皮　人參　川芎　陳桔
　　皮　白芍藥(各半/兩)　當歸(三/錢)　甘草(一/分)
　右細剉分作三服每服用水一盞半生薑四片葱白
　七寸煎至七分去滓空心服
　曽有婦人累日産不下服徧催生藥不驗予曰此必
　坐草太早心懷下一懼氣結而然非胎不順也素問
　云恐則氣下蓋恐則精却却則上焦閉閉則氣還還
　則下焦脹氣乃不行矣得此藥一服便産及婦人六
　七月子懸者予用此數數有驗不十服胎便近下
下死胎方
　桂末二錢麝香當門子一個同研温酒服須臾如手
　推下比之用水銀等此藥不損血氣趙和叔傳
治婦人病多是月經乍多乍少或前或後時發疼痛毉
者一例呼為經病不曽説是隂勝陽是陽勝隂所以服
是藥少得有效蓋隂氣乘陽則胞寒氣冷血不運行經
所謂天寒地凍水凝成氷故令乍少而在月後若陽氣
乘隂則血流散溢經所謂天暑地熱經水沸溢故令多
而在月前當知其隂陽調其血氣使不相乘以平為福
紫石英圓
　　紫石英　　禹餘糧(燒醉/淬)　　人參　　龍骨
　　川烏頭(炮/)　　桂心　　桑寄生　　杜仲
　　五味子　　逺志　　澤㵼　　當歸　　石斛
　　蓯蓉　　乾薑(各一/兩)　　川椒　　牡礪
　　甘草(各半/兩)
　右為末煉蜜丸如梧子大飲下三十丸至五十丸空
　心食前服
治婦人室女月候不通疼痛或成血瘕
通經圓
　　桂心　青皮(去/皮)大黄(炮/)乾薑　川椒　蓬莪术
　　川烏　乾漆　當歸　桃仁(各等/分)
　右細末將四錢用米醋􁋴成膏和餘六錢末成劑臼
　中治之圓如桐子大曬乾每服二十丸用淡醋湯下
　加至三十圓温酒亦得空心食前服
　徽州靈巫張擴頃年縁事在推勘院有王毉者以毉
　職直宿日夜與之稔熟口傳此方渠甚秘之予後得
　此方治婦人疾不可勝數且欲廣行不敢自秘尋常
　血氣凝滯疼痛數服便效有一師尼患惡風體倦乍
　寒乍熱靣赤心煩或時自汗是時疫氣大行毉見其
　寒熱作傷寒治之大小柴胡湯雜進數日病劇予診
　視曰三部無寒邪脈但厥脈弦長而上魚際宜服抑
　隂等藥予製此地黃圓
　　生地黃(二/兩)　　柴胡　　秦芄　　黃芩(各半/兩)
　　赤芍藥(一/兩)
　右細末煉蜜丸如桐子大每服三十丸烏梅湯吞下
　不據時候日三服
　昔宋禇澄療師尼寡婦别製方蓋有謂也此二種鰥
　居獨隂無陽慾心萌而多不遂是以隂陽交爭乍寒
　乍熱全類温瘧久則為勞常讀史記倉公傳載濟北
　王侍人韓女病腰背痛寒熱衆毉皆以為寒熱也倉
　公曰病得之欲男子不可得也何以知欲男子而不
　可得診其脈肝脈弦出寸口是以知之蓋男子以精
　為主婦人以血為主男子精盛則思室婦人血盛則
　懷胎無肝攝血有也厥陽弦出寸口又上魚際則隂
　血盛可知故知禇澄之言信有謂矣
治婦人月經不調每行數日不止兼有白帶漸漸瘦悴
飲食少味累年無子
地黄圓
　　熟地黄(一/兩)山茱茰　白蕪荑　乾薑　白芍藥
　　代赭石(醋淬各/一兩)厚樸　白僵蚕(各一/兩)
　右細末煉蜜丸如梧子大每服四五十丸空心酒下
　日三服
　此龎老方婦人有白帶是第一等病令人不産有宜
　速治之此扁鵲過邯鄲聞貴婦人帶下所以專為毉
　也
治婦人月經壅滯每發心腹臍疞痛不可忍及治産後
惡露不快血上愴心迷悶不省氣絶欲死
琥珀散
　　荆三稜　蓬莪术　赤芍藥　劉寄奴　牡丹皮
　　官桂　熟地黄　菊花　真蒲黄　當歸(乾秤以上/各一兩剉)
　右前五味用烏豆一升生薑半觔切片米醋四升同
　煮豆爛為度焙乾入後五味同為末每服二錢温酒
　調下空心食前服一方不用菊花蒲黃用烏藥𤣥胡
　索亦佳予家之秘方也若是尋常血氣病只一服産
　後血衝心二服便下常服尤佳予前後救人急切不
　少此藥易合宜多合以救人
治婦人血瘕血積經候不通
桃仁圓
　　桃仁(去皮尖/麩炒黄)大黄　川樸硝(各一/兩)䖟蟲(半兩/炒黒)
　右四味末之以醇醋二升半銀石器中熳火煎取一
　升五合下大黃桃仁䖟䖝等不住手攪千下後下樸
　硝更不住手攪良久出之丸如梧子大前一日不用
　喫晚食五更初用温酒吞下五圓日午取下如赤豆
　汗鷄肝蝦麻如未下再作血解紅即止續以調氣血
　藥補之
　此出千金方頃年在毘陵有一貴人妻患小便不通
　臍腹脹不可忍衆毉皆作淋治如八正散之類數種
　治皆不退痛愈甚予診之曰此血瘕也非瞑眩藥不
　可去予用此藥更初後至日午痛大作不可忍遂卧
　少頃下血塊如拳者數枚小便如黒汁者一二升痛
　止得愈此藥治病的切然猛烈太峻氣虚血弱者更
　斟酌與之
治婦人姙孕六七月因事築磕著胎或子死腹中惡露
　下疼痛不巳口噤欲絶用此藥探之若不損則痛止
　子母俱安若胎損立便下此藥催生神效
佛手散
　　川芎　當歸(各等/分)
　右粗末每服三錢水一小盞煎令泣泣欲乾投酒一大
　盞止一沸去滓温服口噤灌之如人行五七里再進不
　過三二服便生有一方云此藥治傷胎去血多崩中去
　血多金瘡去血多拔齒去血多昏暈欲倒者去水煎服
治崩中下血方
　黃芩為細末每服一錢燒秤鎚酒調下崩中藥多是
　用止血及補血藥此治陽乘隂前所謂天暑地熱經
　水沸溢者
治下血不止或成五色崩漏方
　香附子樁去皮毛中斷之略炒為末每服二錢用清
　米飲調下此方徐朝奉𫝊其内人有是疾服徧藥不
　效後獲此方遂愈須久服為佳亦治産後腹痛大是
　婦人仙藥常服益血調氣
治産後中風口噤牙關𦂳急手足瘈瘲愈風散
　荆芥穂輕焙過一兩細末每服二錢温酒調下
　經驗産室皆有之陳選方中用舉卿古拜二味蓋切
　脚隱語以秘之也此藥委有竒效神聖之功大抵産
　室但無風為佳不可衣被帳褥太煖太煖即出汗出
　汗則腠理開易於中風便昏冒記有一婦人産後遮
　䕶太蜜閣内更生火睡久及醒則昏昏如醉不省人
　事其家驚惶毉用此藥佐以交加散祝云服之必睡
　睡中必以左手搔頭覺必醒矣果如其言
交加散治婦人榮衛不通經脈不調腹中撮痛氣多血
少結聚為瘕産後中風
　　生地黃(五兩研/取汁)　　生薑(五兩研/取汁)
　右交互用汁浸一夕各炒黃漬汁盡為度末之尋常
　腹痛酒調下三錢産後尤不可缺
治婦人諸般淋
　苦杖根俗呼為杜牛膝多取浄洗碎之以一合用水
　五盞煎一盞去滓用麝香乳香少許研調下
　鄞縣武尉耿夢得其内人患砂石淋者十三年矣每
　溲痛楚不可忍溺器中小便下砂石剥剥有聲百方
　不效偶有此方啜之一夕而愈目所見也
半夏散
　半夏末如豆大許竹管吹入鼻中立醒
治産後出血太多虚煩發渴蒲黃散
　真蒲黃末二錢飲下渴燥甚新汲水下
治姙娠時氣身太熱令子不落䕶胎方
　伏龍肝為末水調塗臍下二寸乾則易差即止又取
　井中泥塗心下乾則易
又方
　　浮萍乾　　川樸硝　　蛤粉　　大黃(碎微/炒)
　　藍根(各一/兩)
　右為末水調封臍上安胎解煩熱極妙
婦人患頭風者十居其半每發必掉眩如在車上蓋因
血虚肝有風邪襲之耳素問云狥豪招摇目眩耳聾上
虚下實過在足少陽厥隂甚則歸肝蓋此謂也予常處
此方以授人比他藥㨗而效速
芎藭散
　　川芎(一/兩)當歸(三/錢)羌活　旋覆花　蔓荆子　細辛
　　(華隂/者)石膏　藁本　荆芥穗　半夏麯(炒/)防風
　　熟地黄　甘草(各半/兩)
　右為末每服一錢水一大盞薑三片同煎至七分去
　滓温服不拘時
婦人産後有三種疾鬱冒則多汗汗則大便秘故難於
用藥惟麻子蘇子粥最佳則稳
　紫蘇子大麻子二味各半合浄洗研極細用水再研
　取汁一盞分二次煮粥啜之不惟産後可服大抵老
　人諸虚人風秘皆得力常有一貴人母年八十四忽
　然腹滿頭疼惡心不下食占毉者數人議皆拱補脾
　進食治風清利頭目藥數日病愈甚全不進食其家
　憂懇予辨之予説之曰藥皆悞矣此症止是老人風
　秘臟腑壅滯聚於膈中則腹脹惡心不喜食又上至
　於巔則頭痛神不清也若得臟腑流暢諸疾悉去矣
　予令作此粥兩啜而氣泄先下結屎如胡椒者十餘
　後漸得通利不用藥而自愈
治婦人天癸以過期經脈不勻或三四月不行或一月
再至腰腹疼痛素問云十損七益謂女子十七數盡而
經脈不依時者血有餘也不可止之但令依時不腰痛為喜
當歸散
　　當歸　　川芎　　白芍藥　　黄芩(各剉炒/各一兩)
　　白术(半/兩)　山茱萸(兩/半)
　右細末每服二錢酒下空心日三服冷去黄芩加桂一兩
治婦人臟燥
大棗湯
　　甘草(三/兩)　　小麥(一/升)　　大棗(十/枚)
　右㕮咀以水六升煮三升去滓温分三服亦補脾氣
　鄉里有一婦人數次無故悲泣不止或謂之有祟祈
　禳請禱偹至終不應予忽憶金匱有一證云婦人臟
　燥悲傷欲哭象如神虚數次者大棗湯予急令治藥
　盡劑而愈古方識病製方種種妙絶如此試而後知
治姙娠熱病胎死腹中
鹿屑湯
　鹿角屑一兩水一碗葱白五莖豆豉半合煎六分温二服
治婦人生産數日不下及胞衣死胎不下者方
　用萆麻七粒去殻研如泥塗足心纔下急洗洗去此
　崔元亮海上方人但未知耳政和中一鄉人内子産
　二日不下予令漫試之一塗俄頃便下自後常用極
　驗
　　　小兒病方
候小兒脈當以大指按三部一息六七至為平和十至
為發熱五至為内脹脈𦂳為風癎沉緩為傷食促急為
虚驚弦急為氣不和沈細為冷浮為風大小不勻為惡候
為鬼祟浮大數為風為熱伏結為物聚單細為疳勞凡
腹痛多喘嘔而脈洪者為有蟲浮而遲潮熱者胃表也
温之則愈予嘗作歌以紀之歌曰小兒脈𦂳風癎候沈
緩食傷多吐嘔咬急因知氣不和急促虚驚神不守冷
則沈細風則浮半實大便應秘久腹痛之候𦂳而弦脈
亂不治安可救變蒸之時脈必變不治自然無過繆單
細疳勞洪有蟲大小不匀為惡候脈浮而遲有潮熱此
必胃寒來内冦瀉痢浮大不可毉仔細斟量宜審究嬰
孩未可脈方者俗毉多㸔虎口中紋顔色與四肢冷熱
驗之亦有可取予又以二歌紀之虎口色歌曰紫色紅
傷寒青驚白色疳黒時因中惡黃即困脾端冷熱症歌
曰鼻冷定知是瘡疹耳冷應知風濕症通身皆熱是傷
寒上熱下冷傷食病若能以色脈參互驗之所得亦過半矣
治小兒一切驚疳食稍風癎之症
睡驚圓
　　史君子(五十箇/燒存性)　　香墨(棗大/一塊)　　金銀箔(各五/片)
　右先研史君子墨細次入金銀箔乳鉢内同研次入
　膩粉併麝香少許研令極細匀稀糊丸如梧子大隂
　乾每服一丸薄荷湯磨下一嵗以下半丸一名青金
　丹鄉里一士人家貨此藥日得數十錢已百餘年矣
治小兒嘔吐脈數有熱
麥門冬散
　　麥門冬　半夏麯　人參　茯苓(各二/錢)甘草(一/錢)
　右細末每服二錢水一盞薑三片煎五分日二三服
治小兒嘔吐脈遲細有寒
白术散
　　白术　　人參(各三/錢)　　半夏麯(二/錢)　　茯苓
　　乾薑　　甘草(各一/錢)
　右每服二錢水一盞薑三片棗一枚煎七分日二三服
治小兒久傷脾胃腹脹
調中圓
　　乾薑　　橘紅　　白术　　茯苓　　木香
　　縮砂仁　　官桂　　良薑(各等/分)
　　(闕/)

　
　
　
　
惟慢脾風因吐瀉脾胃受風為難治難得藥近世多用
生附子及青州白圓子金液丹合用之如醒脾丸皆要
藥也
治小兒慢脾風因吐利後虚因昏睡欲生風癎
醒脾圓
　　厚樸　　白术　　船上硫黄　　天麻(各半/兩)
　　全蝎　　防風　　人參　　官桂(各一/分)
　右為末酒浸蒸餅和丸如雞頭大每服一丸槌研温
　米飲下
又方
　　全蝎(二箇青薄/荷葉包煨)白术(指靣大/二塊)麻黄(長五寸十/箇去節)
　右細末二嵗以下一字三嵗以上半錢薄荷湯下量
　大小加減服
治脾風多困
人參散
　　人參　　冬𤓰仁(冬半/兩)天南星(一兩切片用奨/水薑汁煮存性)
　右細末每服一錢水半盞煎二三分温服
治小兒胎虚氣弱吐利生風昏困嗜卧或潮搐
蝎稍圓
　　全蝎(微/炒)　白附子(煨裂各/半兩)通明硫黄(一/兩)半夏(一兩/切片)
　　(薑汁製/炮乾)
　右為末薑汁糊丸如麻子大每服三十粒荆芥湯下
　更㸔大小加減法
治小兒抝哭
龍腦散
　　龍腦　　蟬殻　　鈎籐(有鈎/子者)羌活　茯苓
　　人參(各等/分)
　右為末每服一大錢水一大盞煎六分去滓熱服
　
　
　
　
　
　
　
　
　
　
　
　
　
　
　
　類證普濟本事方卷十
