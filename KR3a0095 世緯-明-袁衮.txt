#+TITLE: 世緯-明-袁衮
#+DATE: 2016-06-11 12:22:55
#+SOURCE: github.com/kanripo/KR3a0095 master 2b8105d5                
欽定四庫全書　　　　　子部一
　世緯　　　　　　　　　儒家類
　　提要
　　　　(臣/)等謹案世緯二卷明袁袠撰袠字永之號
　　　　胥臺呉縣人嘉靖丙戌進士官至廣西提學
　　　　僉事是書凡二十篇曰官宗曰遴傅曰簡輔
　　　　曰降交曰誘諫曰廣薦曰崇儒曰貴士曰裁
　　　　閹曰汰異曰距偽曰抑躁曰久任曰惜爵曰
　　　　懲墨曰節浮曰革奢曰正典曰實塞曰均賦
　　　　其言皆指陳無隠切中時弊雖立説不免過
　　　　激而憂時感事發憤著書亦賈誼痛哭之流
　　　　亞也當時狃于晏安文恬武嬉朝廷方以無
　　　　事為福故袠自序有鑿枘異用竽瑟殊好空
　　　　言無益只增多口之語而距偽一篇講學者
　　　　尤深嫉之然袠之言曰今之偽者其所誦讀
　　　　者周孔之詩書也其所講習者程朱之𫝊疏
　　　　也而其所談者則佛老之糟粕也黨同而伐
　　　　異尊陸而毁朱云云葢指姚江末流之極弊
　　　　有激言之實非排斥正學也乾隆四十六年
　　　　二月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
世緯原序
昔孔子謂我欲載之空言不如見諸行事之深切著明
也悲夫古之人茍懐抱材徳者曷嘗不欲匡依明聖興
立事業者哉而卒託之空言命也是以君子進則勒洪
伐於鐘彞退則修遺文於方冊身雖不得躬行其道文
之所垂亦足以自見而為法於將來周秦而下善言治
理者莫如賈誼其次則王通陸贄又其次則蘇軾王通
太平十二䇿亡逸莫考我欲觀唐宋之事舎陸蘇何適
矣夫欲考徃而知來者惡可無空言哉是世緯之所由
作也客曰古之立辭者不得志則為之故屈平放而賦
騷虞卿窮而著書今聖人在位材傑進趨言行計從世
緯之作何也袁子曰否非是之謂也夫髙居而逖聽者
天子之職也叙官而詔禄者大臣之業也程功而累勞
者百司之分也博稽而廣議者衆士之慮也古者庶人
工商有謗有諫而况於士乎袠也嘗從大夫之後矣官
守有恒言責無與未嘗得排閶闔之門趨文石之陛一
攄其愚徒以强壯之年嬰狗馬之疾一旦恐溘先朝露
非託筆劄何以自見世緯凡二十篇語多刺譏且濶於
事情亦知其枘鑿異用竽瑟殊好空言無益秪增多口
有志於應世者亦矜其狂愚采其可用者云爾吳縣袁
袠序
欽定四庫全書
　世緯卷上
　　　　　　　　　　　　　明　袁袠　撰
　　官宗
夫宗室日蕃而祿不給何也封建之法壞而仕宦之途
絶也昔在周室並建諸侯同姓封者什七異姓封者什
三各治其國以蕃王室入為公孤出為牧伯親疎相制
外内聯絡卒賴其力享祚長乆秦壞周法疎忌骨肉闕
翦枝葉二世陵遲蕩然亡衞漢興鑒秦覆轍損益周制
雖有七國之變而莽操之際猶賴宗室衆强南頓中山
之後奮起徒歩光復大業此則親親之明驗也唐宋封
建之法廢而仕宦之途猶足以救其末流侯王將相布
列中外是以本根不蹷而枝葉扶疎卒受其蔭我明草
創高皇帝鑒周漢之所以得懲孤秦之所以失宗子分
王裂地而封犬牙磐石崇其位號安享祿給不任以事
内銷七國之變而外聳維城之固歲朝京師宴賞有度
十王有舍宗人有府詩書禮樂炳焉可述仕進之途禁
防未設逮及文皇帝稍稍攝以文法朝覲之典不行仕
宦之途以塞生者日衆而歲祿有限分析微弱下同甿
隸賢愚壅閼莫能自効分地則不足益祿則無給干法
麗禁者紛紛是也而議者乃謂宗室不仕髙皇之法此
特未之深考耳古之哲王莫不以親親為先務故詩曰
宗子維城又曰無俾城壞曹魏竊命忽棄逺謀忌嫉陳
思親賢弗用大權下授祚移司馬詩曰本實先撥此之
謂也譬之縣黎結綠之珍連城夜光之寶委之他人固
弗若遺之子姓之愈也是故固本者莫若親親親親者
莫若崇賢崇賢之術在責之保傅而升其俊秀者于鄉
學三歲而簡之升之于國學而試之于鄉試之于大宗
伯登之于天子隨材以官之詔德以祿之賢者進不肖
者絀而考課之法黜陟之典與疎逺者等則忠勤之心
生而奸逆之節泯且仕者有祿則歲祿足不仕者有教
則刑法省施親親之名而享賢賢之利則何弗為也
　　遴傅
考之皇明祖訓凡親王子孫才堪出仕者宗人令具以
名聞授任後俱如常選法此髙皇帝意也夫宗室之才
者得仕于朝矣而儀賔長史等官乃不得為京朝官此
豈祖宗法哉宣德間有㫖漢府親戚不許選官葢止為
漢府設也𢎞治初布政雍泰連姻秦府得為宣府都御
史國初楊士竒以審理副入為翰林編修周忱以長史
累官尚書𢎞治間雷霖以德府長史陞提學副使此其
証也夫連姻宗室者不得為京朝官故衣冠之族與宗
室婚者鮮矣官王府者不得為京朝官故傅相率不肖
矣此非細故也今之傅王者率老死王國終其身弗齒
于有司銓衡者必闒茸則授之耄昏則置之而其人亦
且絶望于通顯茍利其祿耳矣是棄之也欲宗室之循
法軌遵理道而乃以闒茸耄昏者傅之甚亡謂也漢法
官王府者必慎簡其人如董仲舒之於江都賈誼之於
長沙田叔之於梁申公之於楚王吉之於昌邑諫諍論
議斐然可述雖有邪心逆節而猶存畏憚之意今諸侯
王皆血氣壯彊而不為置賢師傅此教之亂也是故髙
煦反於漢寘鐇反於安化宸濠反於南昌此非傅相官
京朝之患也置傅相不得其人也欲宗室之賢莫若遴
選傅相而訓之以禮義擇京朝官之有行誼者則為之
博通古今明當世之務者則為之考其殿最均其勞逸
出為傅相入為公卿畧如漢法以不失祖宗之意是官
傅相者有仲舒賈生之稱而宗室獲河間東平之譽維
城永固而尾大之患自銷也
　　簡輔
夫内閣者即今之宰相也是天子之所與承天地理陰
陽和萬民撫四夷者也而徒取充位之人甚亡謂也書
曰官不必備惟其人葢言有其人則官之無其人則虚
焉三代以前率用此道秦始置丞相專任李斯漢以下
置相多非其人蕭曹丙魏房杜姚宋隨時立業固未有
熈載代工𢎞格心之道者也髙皇帝深慮逺算因胡李
之敗鑒元季之失博稽往籍略倣周制革丞相而置六
部公孤之官不輕畀人忠勲如劉基親敬如宋濓終其
身弗以授也文皇嗣統妙簡英哲于時解縉楊士竒等
七人入直内閣備顧問代王言而已洪熈以來爵予稍
輕然當時兼保傅者三楊蹇夏黃福錢山之外無聞焉
景順之後保傅滿朝而師尹多辟矣何則祖宗朝凡才
望者皆得入參機務如黄子澄則以太常少卿入薛瑄
則以大理少卿入李賢則以吏部侍郎入而今則非翰
林不入内閣矣祖宗朝凡才望者皆得入翰林如宋訥
則以助教入胡儼則以知縣入楊士竒則以審理副入
周是修則以紀善入劉球則以儀制主事入而今則非
及第庶吉士不入翰林矣夫及第者徼一日之長其所
對策多浮泛掇拾務詭時好稍觸忌諱即抑寘下甲間
有以直言及第如羅倫舒芬之徒復流落不偶壹鬱以
死而庶吉士之選尤多狥私不協輿望其選也必權貴
之私人乃得與焉其留也亦必權貴之私人乃得與焉
凡材識修㓗之士悉擯弗用啟僥倖之門開奔走之路
莫此為甚文皇帝儲材論相之意蕩無遺矣方其未得
志也則惟權貴之門是趨擠排同列不顧亷耻其既得
志也則養驕安祿積日累月坐致髙顯爵位已極則患
得患失無所不至六曹之務進退可否必咨而後行葢
有天子不知而内閣先聞者矣上蒙下蔽作威作福可
不畏哉故議者以為今之内閣無丞相之名而有丞相
之實殊非髙皇帝不立丞相之本意也必革之而後可
以為理噫是因噎以廢食懲覆而棄舟也權之所寄不
在此則在彼茍得其人何患弗理如其材也則置之翰
林不必其及第庶吉士也如其材也則登之内閣不必
其翰林也凡及第者必直言是取務采輿望焉庶吉士
之選必端良者是留務采輿望焉破拘攣之陋格塞請
託之私穴官内閣者必極天下之選而公孤之尊弗以
輕授兼收並用以復祖宗之故事庶乎其得人也
　　降交
秦制尊君卑臣百官非奉詔不得上殿視其君如天神
然漢興稍變秦制百官得召見論事靣折庭爭止輦以
受言臨軒以策士前席之問拊髀之歎雖疎逺小臣得
與天子相唯諾葢猶有先王之風焉唐之貞觀開元宋
之慶厯莫不親賢禮下大臣有賜坐之儀造膝之請諫
官有入閣議事對仗讀彈文之典君臣之交藹如也明
興金華數子贊襄獻替分雖君臣而情猶父子乃後復
簡楊士竒等七人以備顧問下至牧守咸賜召見不獨
察其器能且得問民疾苦周知情偽觀其君臣同遊之
歌亦曩時卷阿宴鎬之盛也文皇仁宣待下有禮三楊
蹇夏日侍帷幄射鳬西苑飲酒極歡賞花賦詩雍容可
想天順間李賢王翺親信寵任事關機務靣决可否孝
廟勵精寤寐英哲尊禮元老數開文華講求政理平臺
煖閣不時燕見大學士劉健謝遷李東陽等呼以先生
弗名也六曹之長皆民譽也華容劉公晝日三接訏謨
宻議左右莫聞君臣一心虞廷之都俞何以過此今天
子神聖削資格而弗拘拔材竒於不次一言當意立躋
華要士有起家六七年而秉鈞軸斯亦巖渭非常之遭
也亦嘗數御便殿延見二三大臣矣亦嘗改容禮貌宴
賞賡歌矣然延見有時不數語而退天威咫尺分嚴堂
陛六曹之長臺諫之司文學侍從之官咸不得與敬大
之禮已渥而下交之情未通流俗之見未能深識不曰
天子過勞則曰大臣畏議己者噫為斯言者非愚即諂
也人之恒情逸則思欲欲則驕縱之心生勞則思艱艱
則兢業之懷切安危理亂鮮不由斯故書曰無教逸欲
有邦程頤有言接賢士大夫之時多親宦官宫妾之時
少則可以涵養氣質而薰陶德性甚矣古人之愛其君
也今不思逸欲之喪邦而徒慮憂勤之勞其君是非真
能好君者也夫大臣者天子所與燮調者也臺諫者獻
替者也文學侍從之官論思啟沃者也皆天子所親信
者也大臣論道于前則臺諫拾遺於後而文學侍從之
臣得以引經而對據禮而議靣相詰難不出一堂雖有
讒説弗行也且以大臣而畏人之議已將焉用彼相哉
故曰為斯言者非愚即諂也誠使國有大事天子召大
臣者靣計之而大臣亦得以其事請見文學之臣論對
以備顧問而官臺諫者許入閣以議從容賜坐務盡所
言謀無遺慮動無過舉政體之得失以盡而羣臣之心
術見矣其經筵日講必妙選端良忠讜明於經術者為
之講章之進要在剖析經㫖切劘政理削浮泛之勦説
黜諂諛之故習有疑焉必辨問折衷歸諸至當而後已
而外之方岳守令於其來朝也特召數人焉賜之清問
以觀其材識凡閭閻之情偽利病悉周知之上自親信
以逮疎賤若元氣之周流于一身疏通聯屬無復間隔
嘉猷入告而讜言上聞壅蔽之患銷而太和之休應易
曰上下交而其志同此之謂也
　　誘諫
書曰臣下不匡其刑墨傳曰興王賞諫臣夫言路之通
塞國家之安危繫焉言者賞不言者罰則言路何患乎
弗通古之哲王矇瞍有誦工瞽有規立進善之旌設誹
謗之木患危言之弗我聞弗惡言者之過訐也古之忠
臣批龍鱗嘗虎口剖心而不悔烹鼎而不懾患吾言之
弗直弗患聽言者之不我從也三代以降納諫者莫如
唐太宗敢諫者莫如魏徵善乎太宗之作帝範也有曰
大臣懷祿而莫諫小臣畏罪而不言夫有國家者使人
懷祿畏罪而忠言不聞亡無日矣我明稽古建官而特
重臺諫之選給事主封駁御史專糾彈士有材望者乃
得與選而且許風聞言事言雖不實弗罪也是以士希
折檻之風人慕引裾之節竄逐甫去而章疏繼陳如英
皇之北狩武廟之南廵伏闕死諫者踵接于朝是以王
曹濁亂于前錢江簸弄于後咸包藏禍心謀為不軌卒
賴敢言之士發覺其奸得以亡敗此則諫諍之明效也
夫人主莫不願治而惡亂然順心則喜逆耳則怒人臣
莫不慕忠而羞佞然嘉奬則言震怒則黙人情然也是
故上有容言之主則下有敢言之臣上有危亡之諱則
下多依違之辭故世不患無魏徵之敢諫而患無太宗
之容言誠使言者賞不言者罰言之善者則施行之不
善者亦優容之温顔以來之霽威以下之弛諱忌之禁
寛指斥之誅不以順逆為喜怒不以喜怒為刑賞聽言
者有文皇之明則進言者多魏徵之直矣
　　廣薦
夫鄉舉里選所以敦行誼也安車束帛所以搜遺逸也
漢興去古未逺興亷舉孝數詔有司而四皓之招申公
之迎嚴光周黨之聘猶足以勵士風而端教本自科目
之制興而弓旌之招廢士習之卑日以汚陋國初取士
之塗甚廣而刑新之典亦嚴士皆避匿不樂仕進故設
科無定額而由薦舉進者頗多高皇帝初下金陵首開
禮賢之館劉基宋濓葉琛王禕陶安章溢數子者皆抱
王佐之器命世之材奮起風雲志存竹帛雍雍乎亦曩
時稷卨之亞王魏之倫也宣德以還禁防漸弛風雅濅
㣲請託繁滋苞苴競進薦舉者多非其人而吏員任子
咸處雜流譽髦之選一歸科目勢之所重不得不然何
則糊名易書拔十得五網羅低昻鮮有遺者法出乎畫
一而事存乎至公誠不易之令軌也然而科目所得采
浮華而遺行實習經義而闇時務判不知律策不通今
掇拾剽竊以徼有司童之所習壯之所試不出章句陋
亦甚矣是以當官莅事往往碌碌間有卓犖瑰瑋脫頴
軼塵不為俗學所困者亦千伯之一二耳風頽而不可
止俗因恬而不知怪此有識者之所為痛惜也夫科貢
足以得經學之士矣而孝弟力田獨行者非薦舉不進
薦舉足以得行誼之士矣而宏詞博學明習政務識達
治體者非制科弗庸今當事者皆因陋就簡以為經制
既定安用取髙皇帝約束妄紛更為曾不知薦舉之典
固髙皇帝法也今不思廢墜之當修而徒慮紛更之無
益不恤科目之未盡出於公而徒病薦舉之多私以是
而欲求異材收實用吾見士習日卑而教化益衰也故
欲士敦實行莫若修薦舉欲士通世務莫若增制科制
科之法或五歲一舉焉或三歲一舉焉詔天下之士凡
習知錢穀甲兵水利邊務以至天文律厯書算詩賦技
藝咸得以所長自售而登進之因能以授官使專於其
職而薦舉之法則責之撫按藩臬或一郡一人焉或一
省一人焉其謬舉弗勝任者則臺諫得以糾正公卿得
以論駁甚者則罷職弗敘其蔽而弗舉者亦如之如是
則薦舉足以搜遺逸制科足以羅異材而科貢所得明
於經術者兼而用之均其殿最甄其賢不肖如此則取
士之途廣而士無遺材責實之政成而人無飾行士習
可振而政理足觀矣
　　崇儒
夫黌校者俊秀之關也師儒者士民之表也是風化之
所自出也賢才之所由進也而俗吏忽之蓋自黨庠遂
序之制壞而鄉舉里選之意㣲哲王之彜典既隳而人
材亦浸不如古矣明興嘉尚儒術敦崇教本鄉社有學
郡縣有庠即黨遂之規也成均有師國子有教即辟雍
之遺也賢良有薦耆逸有徵即選舉之風也官祭酒者
前有宋訥胡儼之儀軌後有李時勉陳敬宗之剛嚴督
學者則陳選擅其聲司訓者則魏驥颺其美身教克修
師道卓立𢎞治以前人才可觀自青衿之刺興而蔬圃
之歎作内之成均循資計祿茍取充位外之鄉學官卑
祿薄闒茸耄昬俗所賢者亦不過送迎以為能升散以
為職耳䝉師里社尤為無益絃誦滅息教化陵遲人才
士習愈趨愈下董生有言養士莫大乎太學今縱不能
得人如宋胡亦宜妙選天下之剛嚴端重可為人師者
以居之不必其翰林也督學之官國初未有也正統間
黃福建議始設此官賜以璽書許以言事且令御史藩
臬毋有所侵越權至重也今之官此者多以他途得之
進不以正心乎患失且畏御史之刺劾也惟言是聽侵
撓不已事權移奪無復璽書之意然則提督之任即付
之御史足矣安用此紛紛為邪今宜精簡其人專責乆
任申勅御史毋或侵撓有不如勅者許督學者得以上
聞庶事權不分而體統畫一矣其司鄉學者凡府之教
授州之學正縣之教諭必以進士而訓導則以鄉舉歲
貢者參焉增其祿秩優其禮待其卓異者有翰林臺諫
之選而歲貢之例必嚴為之禁其年耄昬及闇於經術
者毋得濫貢貢則督學者連坐焉而又妙選弟子員之
經明行脩者以主里社如此則黨庠遂序興而茂材異
等出矣
　　貴士
夫爵禄以勸功能刑威以懲姦慝二者馭世之大防也
然爵濫則士競進而恬退之風微刑繁則士茍免而亷
耻之道喪記曰刑不上大夫此言士可殺而不可辱也
秦漢以來士也日賤李斯相也具五刑蕭何侯也縛縲
絏勲如條絳材如遷向幽囚械繫宫腐髠鉗辱已甚矣
王莽之簒羣臣咸頌功德以美新死忠狥國者遂無一
人賈生之言亦略驗矣光武中興矯枉過直奬髙節禮
逸民東都之季黨錮益嚴而忠節愈厲士皆駢首就戮
以扶漢鼎暨乎宋祖以忠厚立國以亷耻養士及其亡
也文陸張謝之徒蹈東海而不悔戮燕市而不挫由此
言之士何負於國哉我國家刑新甚嚴而養士有禮罹
大辟者有三覆之規犯嚴科者有八議之典非法不刑
酷吏有禁百七十年司刑者懷于張之平恕而耻湯周
之刻深有有功之矜恤而無羅吉之苛虐愼刑貴士蔑
以加矣然而畫一之律有定而多門之政頗繁士之作
奸犯科者付之刑部都察院評之大理寺輕重之弗衷
者刑科又得駁正之亦已足矣今乃下之錦衣衞幽之
鎭撫司緝之東厰捕之校尉夫錦衣親軍也鎭撫武弁
也東厰中官也校尉則卒𨽻也以介胄之夫而侵刀筆
之吏以閹腐奴僕之賤而司執縛討捕之權假狼虎之
威以濟其谿壑之欲賂多則削重以為輕賂少則誣虚
以為實事干宫禁言觸諱忌者必嚴刑以報怨絶命以
滅口察意向以為低昻伺喜怒以為出入其死于搒掠
者不可勝紀如劉球鍾同之徒身殘屍毁遂使懷忠者
憤激而不平畏死者怯懦而不敢銷剛直之心沮浩然
之氣士風陵遲其所由来者漸矣凡獄之經厰衞者則
司寇不敢詰廷尉不敢駁刑科不敢糾間有執法之吏
翻異成案如薛瑄丁哲禍㡬不測司刑者相引以為戒
然則國家奚賴焉夫鎭撫東厰朝廷之所親信也故以
大獄付焉然稽之往牒未聞其據經守法有釋之定國
之賢也未聞其發奸擿伏有張敞廣漢之能也馬順門
達汪直錢寧作威作福覆車踵接爲世大戮今不信士
大夫之心而寄耳目於爪牙介胄之士疑公卿之私而
任腹心於閹腐奴𨽻之賤獄賂繁滋而威權移奪怨歸
于上而利專于下以法守則侵官以典章則破律乖畫
一之規而啟多門之弊其尤甚者則官校之捕人于逺
方公求賄賂厰衞之杖士于闕庭立斃箠楚夫事之在
逺方者詔御史捕之足矣何至紛紛差官校四出乎束
縛窘辱得賂則生不賂則死京朝官之有犯者下之法
司足矣律當死也據律以議辠殺之可也何至令官校
杖之闕庭横屍以出乎以聖明之朝而執縛加于衣冠
搒笞施于卿士恐非所以養士大夫之亷耻而尊朝廷
也是故欲士之死忠徇節莫若養其亷耻欲朝廷之尊
安莫若愛養臣下其有辠也一付之法司而厰衞弗與
焉如法司之破律舞文而市恩以立黨故出入人者必
以法治之則士之寡亷鮮耻者皆懷死忠徇節之報矣
　　裁閹
周禮閽人王宫每門四人囿游亦如之寺人王之正内
五人内豎倍寺人之數若此其簡也司昬晨以時啟閉
守門囿御苑正内路寢給使令而已未聞授以政也故
周之盛時未聞有宦寺之禍也巷伯孟子詩書所稱暨
乎伊戾禍宋寺貂亂齊趙髙亡秦恭顯敗漢而刑人之
禍不可說也桓靈之季王甫曹節侯覽等瀆亂國經操
斷威福廢立擅權髙下在心禁錮忠賢誅夷陳竇宫闈
流血大盗蜂起自古刑人之禍未有若此極者也唐之
中葉覆車靡監髙力士魚朝恩李輔國程元振肇釁孽
于前仇士良王守澄田令孜崇厲階于後衣冠駢戮道
路横屍甘露之變獨柳之禍言之喪氣較之東京尤為
慘烈而世主不悟寄以腹心優其寵祿童貫之徒卒以
亡宋䘮亂相尋靡有寧已我太祖髙皇帝洞覽古事深
鑒前失監局之官不得過四品掌宫禁備灑掃而已宣
統以來優假稍過威福漸移王振喜寧諸閹權勢隆赫
凶熖薰灼潛通外國謀危社稷遂使英皇北狩㡬致永
嘉靖康之禍猶賴王竑之徒危言正色借劒尚方廷捽
馬順以銷肘腋之變壯矣哉固足以逺紓陳竇之憤近
雪鍾劉之寃矣然而吉祥搆逆外連亨彪事發倉猝危
而後濟憲孝兩朝汪直李廣表裏為奸所幸朝政清明
不甚害事暨武皇帝之初年劉瑾馬永成等號為八黨
蠱惑聖心斥逐元老洛陽華容鈞陽洪洞諸公相繼竄
殛巖廊一空諍臣杜口直士卷舌殺戮之威遍乎縉紳
誅求之慘毒及甿庶潛蓄異謀肆行逆跡向非髙廟神
靈武皇獨斷改玉改物伊誰禦之夫考之古事既如彼
徵之今事又如此然則興替之原理亂之跡斷可識矣
而議者猶謂吕彊之清忠楊復光之討賊張承業之存
唐光昭史册惡可少也嗟乎求什一於千百亦已難矣
世主不悟王甫曹節仇士良田令孜等如彼其多而欲
望吕彊楊復光張承業三人者如此其寡非甚惑歟何
則婦寺之性陰狠賊戾嗜利亡耻朝夕左右浸漬易入
甘言柔聲首䑕兩端伺察意向動中所欲茍非燭以至
明斷以至剛其不惑溺者鮮矣古者刑人不在君側書
曰侍御僕從罔匪正人秦漢郎中謁者多士人為之猶
有古意我國家雖純用寺人而不得與政事所以消伏
禍杜危機也誠使政令予奪皆天子獨運於上而心腹
耳目寄之忠賢樞機之務一切弗與其在外鎮守守備
織造等官悉罷弗用老耄者汰之狠黠者黜之嚴閹割
之禁正交通之誅有缺弗補有罪弗宥略如令狐綯之
議以復髙皇帝之故事吾見宫帷肅清而肘腋亡患也
　世緯卷上
欽定四庫全書
　世緯卷下
　　　　　　　　　　　　　明　袁袠　撰
　　汰異
昔孔子作春秋以攘夷狄孟氏談仁義以闢楊墨董生
述周孔以黜管商韓愈著原道以排佛老而佛老之害
為尤甚愈之言曰孟氏之功不在禹下然則愈之功豈
孟氏下乎世儒支離溺口耳之學昧教化之原知佛老
之害而甘心沉溺其中以清淨為宗以虚無為本以慈
悲為教以寂滅為歸棄綱常蔑禮法隳政事敗五等之
倫廢四民之業不蠶而衣不耕而食不誦讀而仕不婚
姻而配傷教化亂彛典生人之蠧未有虐於佛老者也
世之言者皆以佛老與吾道並立為三以釋迦老聃與
周孔並噫是何言歟是何言歟民之初生希希夷夷顓
䝉渾噩無思無為聖人者出訓以彛倫式以禮法威以
刑禁申以命令而後民知嚮方羲農堯舜之世惡覩所
謂釋老者哉而曰並立為三誣亦甚矣老氏之學昉於
周末佛氏之言興乎東漢周孔之教衰皇王之道熄而
後異説售焉氓之蚩蚩不究其本而倡為三教之説噫
斯言也佛老之徒倡之也仲尼之徒無道佛老之事者
然則佛老之教可遂寢歟曰奚為而不可韓愈之言曰
人其人火其書廬其居斯寢之之術也周秦以來惑老
氏者無如秦皇漢武惑佛氏者無如蕭梁秦梁以亡漢
以亂斯亦足鑒矣而或不之察甘心為之覆轍相尋亦
可哀矣髙皇帝既定天下欲遂滅佛老之教當時諸臣
無傅奕之深識而襲蕭瑀之庸愚因循茍簡漸以滋蔓
周顚仙張三丰天眼尊者之徒妖荒迂誕怪亂不經成
化以來繼曉李孜省軰恣為幻惑百無一驗伎窮智屈
終膏斧鉞文成五利相繼誅戮斯亦往事之明驗也有
王者作焚其廬火其書人其人習老佛之教者必殺無
赦如此則異端汰而庶民興矣
　　距偽
記曰天下有道則行有枝葉天下無道則辭有枝葉辭
之繁者行之慝也道之賊也政之蠧也周衰處士橫議
楊墨塞路孟軻昌言以距之而後人知楊墨之非唐季
佛老之説横行乎中國上自天子下逮甿庶翕然信之
韓愈原道以排之而後人知佛老之非夫楊墨佛老與
吾周孔之道判若黑白可以惑憃愚而不可以欺賢智
故排之也易為力今之偽者則不然其所誦讀者周孔
之詩書也其所講習者程朱之傳疏也而其所談者則
佛老之糟粕也其所行者則桀跖之所弗為也假道學
之美名以濟其饕餮窮竒之慾勦聖賢之格言以文其
膚淺繆悠之説黨同而伐異尊陸以毁朱凡其所言者
不出老生之常談庸人孺子皆知其非而士之好名利
趨富貴者方以為孔孟復出也翕翕訾訾如沸如狂創
書院以聚徒而黌校㡬廢著語錄以惑世而經史不講
學士薄舉業而弗習縉紳棄官守而弗務以靜坐為存
養以詩歌為禮樂互相標榜私立門戸以希終南之㨗
利合則引援勢傾則擠軋吠聲聚臭牢不可破似是實
非固不特紫奪朱鄭亂雅而已今聖人御極大道為公
而邪說肆起正學湮蕪壞人心術禍慘乎楊墨災深乎
佛老世無軻愈孰能距之聖天子嘗下明詔示禁絶矣
而風俗頽敗株連蒂固勢莫能止昔孔子誅少正卯子
産誅鄧析惡其亂政也然亦未有詆毁先儒蔑棄明詔
亂王制蠱人心似是實非如今之偽者也距之如何火
其書迸其人不與同中國舉文皇之所以罪朱季友者
以罪之庶乎正學明而異端息邪説不至於誣民矣
　　抑躁
今天下之最可憂者莫甚乎士習之躁競夫躁競者進
則恬退者逺而賢不肖倒植教化陵夷風俗壞敗而淪
胥以潰矣管子曰禮義亷耻國之四維四維不張國乃
滅亡是豈可不為之寒心哉國初取士先行誼而後辭
華奬純實而鄙浮薄士皆避匿不樂仕進干旌賁乎丘
園束帛加乎巖穴上下乆任内外均勞大臣有羔羊之
風小臣懷貂尾之耻司衡者秉公綽之亷潔而當官者
甘顔駟之沉滯士風樸醇猗歟美矣自乆任之法壞而
速化之弊滋重内而輕外惡勞而喜逸士希清貫人競
要津牧宰冀臺諫之司郎署徼翰林之選視廨宇為傳
舍剝膏血為鈎餌苞苴公行貨賄晝入諂諛成風鑽刺
得志未有如今日者也惡直醜正反䝉譏笑由是清脩
者淹屈下僚恬退者肥遯丘壑而小人比周為鬼為蜮
鴟鴞嘯乎殿廷蜩螗沸乎宫社陰凝氷堅漸不可救勢
之所趨誰能禦之夫司銓者人物之衡鑑庶僚之儀表
也其進也既不以正則律己也必不嚴素望既輕則人
多侮易而貨賄易入不五六年超遷美秩既富且貴士
爭覬覦奔走權門以求必得先後居此者率以贓敗以
若人而望其低昂賢否黜陟幽明譬之責盲者以視逺
必不能矣此官方之所由汚濫士風之所由壞敗躁競
日繁而亷耻道銷也昔鮑宣進而王氏歛手楊綰相而
黎幹失色故表儀立則人知法式名器愼則士脩行檢
采純樸則浮偽屏崇正直則回邪逺擢修潔則貪濁畏
奬恬退則躁競消風俗美而教化興四維其張而國家
尊安矣
　　乆任
漢去古未逺法制尚簡吏咸乆於其任如倉氏庾氏類
以官為氏故史稱吏皆老死長子孫終漢之世多循吏
自乆任之法壞而吏弊滋矣夫數易長吏則吏皆循資
計日以冀遷改其所施設因循茍簡曾無終歲之計而
繼之者又好為紛更令方行而遽寢政未成而中罷下
之人皇皇焉無復法守而吏胥得並緣為奸送故已去
而迎新未來其代署者肆為侵牟狼貪虎苛不饜不止
噫弊亦甚矣國初官皆乆任内而公孤六卿臺諫郎署
外而方岳牧守丞簿掾史率九載三考而後敘遷其稱
職者有進秩而無改任如蹇夏三楊胡濙周忱諸公皆
專任責成上下相安無茍且之意列聖繼承守而勿失
自正德以來閹豎擅命倖塗旁啟士希終南之㨗而鄙
更生之滯然清議頗嚴驟遷速化者羣譏衆訕不旋踵
而罷乆任之法猶未大壞也自夫鬻爵之例數開而士
之待選於都下者日以停壅當衡者欲疏通之繇是長
吏數易而遷轉無常外之牧守丞簿内之臺諫郎署率
不滿一考而即敘遷不如是則人多缺少而停壅者益
甚甚者三載考績則令丞以下多不察其材否而槩罷
之以處待選之士下既數易則上必遞遷曾不數年内
而拜京堂官外不失為方岳伯者往往是矣遷轉既速
則罷黜亦易賢愚莫分略不愛惜積薪之喻良可慨歎
上下茍且日冀月望於祿秩之崇庳豐薄而乆任之法
壞敗極矣今天子明聖深燭此弊亦嘗一詔吏部行乆
任之法矣當衡者不考其本而急急焉救其末流知停
壅者之當疏通而不知鬻爵之例之當禁知守令之不
可數易而不知方岳之不可輕黜知臺諫郎署之當乆
於其職而不知公卿之不可易退故欲行乆任之法者
必自大臣始上不數易則下不得遞遷而鬻爵之例必
閉絶勿開凡府之貳倅邑之令丞必科貢乃授如是則
待選者不至於停壅而當官者莫敢為茍且庶績其凝
而九載三考之法可恒矣
　　惜爵
記曰大臣法則小臣亷夫大臣者是民之表也吏之帥
也天子之所尊信而禮敬者也秩髙而祿且厚矣是奚
所不足而乃屑屑於小吏之賂遺甚者視其貨賄之多
寡以為髙下即其有無以為否臧是教之貪也假令小
吏一再入賄却之而弗受且亟黜焉則墨者逺矣是故
苞苴行則碩䑕之風滋簠簋不飭則羔羊之節斁大臣
取之小吏小吏取之民禁隳而俗敗上不法而下亡耻
利壅而民日貧而國之䘮亂無日矣今天下之彫敝其
最者莫若贓吏而吏之犯贓者多出於小官自丞簿以
至雜流其不貪者葢百之一二焉是皆入錢以鬻爵者
也方其國用之不足也經國者曾不與少知治體者熟
計之而鬻爵之令下矣其始下令也以為是特取之富
家大室而已民不加賦而國以足用是亡傷也曾不熟
計其利之微而害之博也夫入錢以鬻爵者皆非有曾
史之行也皆非有游夏之藝也皆非有伯夷之潔也皆
非有卓魯之政也是鄉里之所謂白丁也而一旦偃然
使之臨民法令之弗習也文字之弗通也流濁而品卑
監司之弗禮也胥史之弗畏也而其人亦無復敘遷之
望闒茸骫骳嗜利亡厭視其初之所入于縣官者必數
倍而後止國之所得者亡㡬而民之所損者亡算害博
而利微政蠧而民耗未有逾此極者也國初取士之途
甚廣而鬻爵之令不行吏之作姦犯科者少而丞簿以
下又多以進士為之其鄉舉歲貢者參用焉愼名器也
正統以後朝野多故師旅數興權宜之制興而鬻爵之
令開於是乎有納粟買馬之例蓋甚不得已也而入錢
拜官者不過處以雜流固未始有偃然為令得親民者
也今天下泰寧非有金革之事甚不得已也而數開此
例其就選也入錢多者且得為大縣令名器之濫流品
之淆未有如今日者也司衡者稍加之意凡以此例進
者悉視故事處以雜流而經國者雖甚不得已亦閉而
勿開塞僥倖之塗絶冒濫之端懲貪墨之源防衰亂之
漸一舉而四利附焉者禁鬻爵之謂也
　　懲墨
司馬君實有言天之生財止有此數不在官則在民今
天下之倉庫所在空虚曾無一年之蓄而縣官所入恒
苦於不足用箕歛日急而田野日窮農夫作苦終歲焦
勞不得一飽禾稼甫納而場圃已空破釡無糜敗突不
烟妻孥枵腹相對而泣催科𨽻下突如豺虎鞭撻不已
子女隨鬻愁苦萬狀言之痛心今日之財下不在民上
不在官盈箱累槖一歸貪墨下車視篆首籍富戸剝削
及膚歛括入髓脅以峻刑羅以密法百計敓攘不盡不
止兩浙之民以富為戚怨口載路思食其肉而當衡者
方利其賂餽苞苴一入立登清貫貪濁之風煽乎京轂
腥穢之臭遍乎遐壤墨吏之得志未有如今日者也昔
桓靈之世崔烈入錢為司徒史官書之以垂明戒今之
崔烈奚啻百千習以成風恬不知耻而清修之士反蒙
嗤笑亷潔之吏多見擯逐官失其職民不聊生瀾倒隄
潰莫知止極夫貪墨之吏幸而不敗也則捐其所有之
什一已足以躐清華而據津要不幸而敗也不過奪官
甚者發配極矣一經肆赦得歸田里乃復以其所有者
美田宅髙宫室妖冶之妾便給之僕酣歌燕舞蕩心娯
意窮奢極歡遺之子孫利及數世揚揚里閈自謂得訃
良由贓鉅而罰太輕利博而害甚小導之為貪奚所忌
憚我髙皇帝洞燭民隱深探化本崇亷潔之賞嚴貪墨
之誅吏犯贓者寘之極典枉法受賕坐以死律於是當
官者懷刑牧民者逺罪吏稱民安㡬致刑措乃後鈔法
漸壅贓貫太嚴誅殺不勝不得已而從世輕之典増雜
犯之科而墨吏亦漸以肆矣正統以後贓賄繁滋益以
例禁贓多者發戍甚者則逺配極邊然發配未㡬而詔
赦隨下司刑者及貫而止且無籍没之典髙下任情出
入狥私贓者不必問而問者不必贓戍者未㡬犯者相
繼建言者紛然病之而莫知變通之術夫律誠不易例
則可增如入官給主固有定律而贓至鉅萬者特以詔
例籍没之其以贓罪戍邊者永不得赦且著為令夫戍
者不得赦則不得歸享其所入而贓多者必籍則無以
遺其子孫彼將畏罪之不暇而何利之有將賞之不貪
矣國朝小吏之俸甚薄而冗員日増俸薄則不足以養
亷而中人之性罕克自樹陳平所謂不受金則無以為
資勢使然也是故冗員既增則吏俸不得不薄吏俸薄
則犯贓者必多此相因之勢也假令天子下方尺之詔
詔吏部凡冗員之無益者悉汰之而即以其祿冗員者
益小吏之俸又有籍没不赦之例以為之禁本既正而
末流衰止贓吏知畏而民其汔可小康矣乎
　　節浮
夫承平乆則禁防闊禁防闊則奸偽滋奸偽滋則浮費
冗食莫知紀極而財力詘今六邊之士朝廷之所賴以
扞封守者也而日不得一飽冦至則京師震恐人無固
志兩浙之農朝廷之所賴以供軍國者也而日不得一
飽歲饑則父鬻子夫鬻妻而道殣相望夫人無固志而
道殣相望則囂然變其樂生之心而有思亂之志不逃
而之敵則挺而為盗此非細故也而當事者莫之省憂
宴然以為無虞病伏於膏肓而飲食如故此扁鵲之所
以駭而走也夫歲入有常而悖出無經則財必詘財詘
矣而土木不息師旅數興其最者則官之冗者日益增
裁革之詔未乾而添註之令尋下額外之員溢於常品
如工部太常寺光祿寺中書科太醫院皆亡賴之淵藪
而耗財之螟螣也正德間官方濫極聖天子嗣統下詔
清稽凡傳陞乞陞者悉汰無遺薄海内外鼔舞稱快今
㡬復舊矣武官襲替比試之法特故事耳降革之例曾
不一行其帶俸者又數倍於正額錦衣衞之緝獲妖言
强盗者陞俸署級莫敢詰問而邊將之上首級論功者
歲不知㡬何也軍士失伍而支糧如故上下相欺公私
並竭建言者方急急於理財之術而不知節費之説夫
浮費不節雖積如丘山來如江河日朘月削終致陵遲
朝滲夕洩立見枯涸雖使管商執籌桑孔司計亡益也
古者冢宰制國用量入以為出必使有九年之蓄而後
可以為國漢之文景躬行節儉海内富庶宋神宗銳於
富國而闇於知人新法紛紛卒基䘮亂由此觀之則生
財之不如節用富國之不如足民亦已明矣今宜特詔
吏部凡額外之官如傳陞乞陞添註填註自工部以下
如前所云者一切革罷復詔兵部集議以聞新官之襲
替一如舊官比試而比試之法必嚴其不如式者不得
襲例應降革者必如例而功賞之濫者必痛裁之其軍
之無丁有糧者以法清之使不得冒支再詔戸部通計
歲之所入與所出者而消息之必入浮於出而後可凡
營繕賜予尚方監局歲造物料悖出不經者悉罷之行
之數年其鹽課之所贏與太倉之所積貯者悉以籌邊
而復下令時賜民田租之半則六邊之士皆樂戰而兩
浙之農悉力田矣其視不知節費而皇皇於財利者功
相萬萬也
　　革奢
痛乎風俗之移人而奢靡之蠧財也夫一人耕之十人
食之則饑者必多一人蠶之十人衣之則寒者必衆此
必至之理也今匹夫耕之匹婦蠶之而衣食者千百其
人又不特衣食之而已也窮水陸之珍竒極絲縞之纎
華而欲民之亡饑寒胡可得也曾子曰國奢則示之以
儉國儉則示之以禮禮者制用之節禁奢之防也今士
大夫之家鮮克由禮而况於齊民乎其大者則喪葬昏
娶動踰古制古者哭則不歌今乃雜以優伶導以髠緇
笙管鐃鼔當哀反樂會葬者擕妓以相娯主喪者沉湎
以忘返古者婚姻六禮而已今乃傾貲以相夸假貸以
求勝履以珠緣髻以金飾寶玉翠綠竒麗駭觀長衫大
袖旬日異制京師則世祿之家兩浙則富商大賈越禮
踰制僣儗王者是故巨室之昏喪者一而中人之破産
者幾矣農夫號于野紅女歎于室而貴遊之子方厭粱
肉而弗嘗棄紈縠而弗御靡也極矣我髙皇帝躬服節
儉首重農桑服舍有等昬喪有制賤不偪貴下不干上
𢎞治以前純朴未彫禁防猶在自逆瑾黷貨繼以寧彬
奸贓百萬籍沒無算暨乎今日人有鄧通之銅山家有
郭况之金穴無和戎之策而備魏絳之女樂蔑造唐之
勲而侈令公之聲伎臨食者笑何曾之萬錢執籌者嗤
元載之八百而牧宰之吏方竭民之膏血以奉之上倡
下應翕然同風此賈生所以流涕馬廖所以咨嗟也夫
俗奢而不知禁財靡而不知節當官者皆黷貨而力田
者多逐末此亦民窮財盡之秋也及今不理後必無措
即不幸國家有方千里之水旱胡以恤之是故欲富國
者莫如足民欲足民者莫如節用重農桑而抑末作賞
亷潔而誅貪墨禮教以示之刑禁以威之天子公卿躬
行於上以為之先崇漢文之儉朴以修髙皇之法軌則
財何以不若水火俗何以不若淳古哉
　　正典
今之迤北曾不足當中國之一大郡而兵至則上下震
恐惟其所欲無不如志深入内地殺略殆盡而沿邊諸
將曾不敢發一鏃以禦寇土崩瓦解之勢已成而當事
者弗寤建言者皆謂天下已安已治矣彼嘗歲一再入
水土弗調士馬多物故者且所志不過金繒子女頭畜
而止是何能為噫為斯言者可斬也天下之勢如腹心
既顛而四肢痿蹷筋骸脉絡無不受病外邪一觸斃可
立待而猶謂宴安無事此昔人所謂燕雀處堂厝火積
薪之下者也今天下財竭于東南兵熸于西北邊備日
壞而敵勢日强濟農侵擾士無息肩諳達阿布該又為
婚姻矣衛拉特朶顔烏梁海土魯畨諸部相繼扇動禍
且不測甘肅延夏宣大無歲不兵山西又殘破矣梁鎮
馬永劉文王效相繼老死驍將欲盡而債帥得志驕卒
䟦扈公謀叛逆許銘張文錦李瑾橫遭慘酷置之弗問
大同一軍内殺主將而外通敵國唐之藩鎮曾不若此
是以敵敢深入無復顧忌長驅晉冀遂窺井陘所過殘
破殺掠士民四十餘萬長平之坑何以過此此則大同
為之也夫有功弗賞有罪弗誅雖堯舜不能以為理髙
皇帝之祖訓有曰凡賞罰要當不當則人心不服乆則
禍必生焉斯言也真百王之彛訓也况乎軍旅之事呼
吸之間存亡立異賞弗當功則士弗勸也誅弗當罪則
士弗懲也勸懲廢則紀律隳紀律隳則上下解體雖有
霍衞之勇李郭之忠無能為也是故孫武斬宫嬪穣苴
戮莊賈世宗誅愛能狄青殺陳曙知此道也今六邊諸
將覆軍失律輒蔽匿弗以上聞其聞也不過差官往勘
輕者罰俸重者降級而已夫進有必死之危而退無失
機之戮人情孰不樂生而惡死此士之所以聞皷而奔
望烽而靡也敵退則拾其遺落甚者俘邊氓以為首級
上功幕府邀求爵賞遷秩任子濫及本兵夫功誠宜賞
罪亦宜罰今捨丘山之罪弗誅而惟毫毛之功是賞其
誰不效尤以相蒙也山西之事尤可痛憤丁璋以五千
饑疲之卒而迎十萬方張之敵揮空拳赴白刄刳剥支
解無一人得脱者山西士民無不流涕昔李陵以壯士
五千獨當匈奴卒為降虜馬遷猶以為有國士之風以
丁璋之忠壯而國家無殊異之典死事之家不蒙優恤
此忠臣烈士之所以喪氣也夫失機逗留者斬律至重
也今山西殘破奚止失機哭聲震乎原野鋒鏑逮乎嬰
豎髑髏山委流血川湧而總兵以下爭先逃匿巡撫大
臣束手坐視大同既壞禍延山西伊誰之咎而誅殛未
行爵位如故刑賞若此殆非所以鼓舞士氣而變移宿
習也假令北兵再入又何以責人之盡死力乎是故誅
賞之典不正而求將士用命疆場晏寧吾懼其日以陵
遲而噬臍無及也
　　實塞
邊境之困于敵者恒苦於兵之不足兵不足而地遼逺
則戍守者少而敵之出没無常彼聚而我分彼衆而我
寡此敵之所以數得志也兵可以多而食恒不足故不
經事者數議益兵而曾不虞夫乏食也食足矣或調或
募何患乎無兵今秦晉燕趙山之東河之南北嵗所賦
者曾不足以餉軍而誅求供億宗藩官吏驛傳諸費又
於是乎取給烽火有警恒仰給於太倉銀至而敵去矣
士不得一飽而主者輒盈槖邊日益空虚士馬日益彫
耗而淺謀者急急於增戍益兵吾懼夫兵之不能枵腹
以嘗冦也夫秦隴河渭古稱富饒沃野數千里秦嘗以
一隅而北攘匈奴南吞六國矣今舉天下之全力而畏
濟農如虎首反居下足反居上此賈生所以痛哭流涕
也國初元裔逺遁猶嵗一命將肅清沙漠文皇帝三征
迤北數千里外曾不見敵守在四夷屯田達乎河湟牧
馬窮乎瀚海鹽賈獲利而飛輓無壅紅粟腐倉牛羊被
野士飽而弗試馬肥而弗乘邊陲之樂永宣極矣正統
以來閹豎竊簸于内而債帥惰偷于外邊防漸懈敵勢
浸强暨乎土木之禍喪師蹙地受降之城河套之藪悉
為彼有士不得耕馬不得牧而屯田壞矣屯田壞則鹽
賈失利鹽賈失利則飛輓不行而延夏甘肅米價翔貴
率一鍾而銀二兩矣食之不足此其繇也古今言實塞
者莫善於晁賈雖一時權宜之術而實萬世經乆之利
今其言具在消息損益師其意而不泥其故隨時以立
制因土以便俗募民以屯田因田以儲榖因榖以益兵
因兵以制敵時其衣糧增其戍守謹其烽燧逺其斥堠
而又特詔户部講求鹽法博稽其興廢之源而熟計其
利害之故寛其嵗課減其引額秤掣以時守支無壅痛
革其買窩賣窩之弊而略嚴夫餘鹽私鹽之禁使灶丁
不失所而富商大賈樂於報中且無令老耄貪墨者以
主之凡鹽課所入悉以餉邊而營繕不急之務一切停
罷籌之數年則飛輓之法通而屯田之利舉富强之形
成而祖宗之典復矣
　　均賦
天下之賦莫重於兩浙而尤莫重於蘇松松兩縣耳嵗
賦一百二十萬蘇之嵗賦三百五十萬有竒其始因偽
呉張士誠之舊額已過重後以漕運之費凡正糧一石
復加耗五斗故其重至此其他徭役科𣲖嵗料織造郵
驛磚厰諸所徵納者又嵗不知㡬何也贓吏之侵漁巨
室之幷兼肆行而莫禁蘇之困極矣長民者思以救之
而未得其術公田變而為丈量丈量變而為挨號挨號
變而為牽攤咨詢未廣計慮不周甲可而乙否朝令而
夕改利未獲而害先滋法未成而謗遄起此則更張無
漸任用非人之故也夫丈量之法可行於秦渭燕趙山
之東河之南北而不可行於兩浙何則北方沃野千里
地皆方幅易於積筭髙皇帝嘗命徐逹等丈量田畆事
竟不成至若兩浙之田環以溝澮錯以墳衍尖斜曲折
勢難整齊世無章亥誰能歩之統泰間周文襄公亦嘗
行丈量之法昉于崑山匹馬獨行躬自履畆尋復中止
今崑山有今量同田是也夫以中山之謀略文襄之心
計猶且難之而况於今日乎其勢必守責之令令責之
丞簿丞簿責之耆長耆長責之里甲得賂則减多為寡
不賂則加寡為多私截歩弓偽增畆角以希上指邀功
賞者什而九也挨號之法尤為舛謬夫自洪武以至今
日百七十餘年矣田數易主額則屢更其魚鱗圖册變
亂浥爛郡縣所攢造後湖所藏者且漫漶不可據而乃
欲以民間之圖籍為定乎此令一下耆長之狡猾者皆
偽造圖籍塗以埃塵刷以黝墨以欺長上至乃移易坵
段改換字圩得賂則减官為民不賂則加升為斗紛紛
變亂雖絲棼叢棘無以喻也不得已而行牽攤之法夫
牽攤誠是也裒多以益寡法既畫一而民不至大病然
地有髙下田有肥瘠山田則病旱水田則病澇而坍江
坍湖坍海及積荒抛荒者又不可槩均也有田則有租
而城中之田其無糧者如故甚亡謂也其法必通計一
縣之田為頃為畆者㡬嵗賦者㡬而審均之凡田之髙
下肥瘠不大相逺者通為一則其最髙下者與夫坍江
坍湖坍海及積荒抛荒者又通為一則而城中之無糧
者必槩科之庶乎利多而害少也抑此治其末耳減額
者既以為恩則加賦者必以為怨朝三暮四無異乎狙
公之術而欲以蘇兩浙之民未也故欲修萬世之利者
有三術焉均賦也減額也限田也夫偽呉以一隅而抗
天下日事金革其勢不得不重賦以足用髙皇帝定都
金陵資呉會之榖粟因江東之財賦蓋欲減而未能非
能之而不欲也且今之天下皆王土也何獨天下之賦
皆輕而蘇松獨重乎議者必以變亂成法為言夫謂變
亂者防奸臣之專權亂法罔上行私也今朝野之人皆
知蘇松之重賦法當變通而莫有言者畏變亂之律重
也誠使聖天子下明詔集羣議以行之又何變亂之有
無已則減額乎議者必謂軍國之需一日不可缺加賦
且不足而乃欲減額乎昔漢文節儉三十税一且時賜
民田租之半髙皇帝亦嘗數賜民田租矣詔令具在可
考也統泰間周忱况鍾奏减蘇賦七十二萬何獨可行
於統㤗而不可行於今日乎殆未有周况其人耳誠使
三冗既去鹽法既修屯田既復則國課充盈而蘇松之
賦額可漸减矣限田之法雖若濶迂而尤為要切夫富
者連阡陌而貧者無立錐無制故也今宜稍為之限使
豪右并吞之家有所畏憚而貧者有恒産以為之資擇
循吏以為民牧而使之加意於農桑凡徭役科𣲖嵗料
織造郵驛磚厰諸所徵納皆以次議減則蘇民小康而
天下亦永賴矣
　
　
　
　
　
　
　
　
　
　世緯卷下
