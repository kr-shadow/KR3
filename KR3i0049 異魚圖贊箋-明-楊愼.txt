#+TITLE: 異魚圖贊箋-明-楊愼
#+DATE: 2018-05-12 10:18:09
#+SOURCE: github.com/kanripo/KR3i0049 master 656ed445                
欽定四庫全書　　　　　子部九
　異魚圖賛箋　　　　　　　譜録類三(草木禽魚之/屬)
　　提要
　　　　(臣/)等謹案異魚圖賛箋四卷
　　　國朝胡世安撰初楊慎作異魚圖賛間有自註
　　　　僅標所據書名未暇備引其説世安既為之
　　　　補又於崇禎庚午博採傳記以為之箋徴引
　　　　頗極繁冨其名實舛互者於目録之中各為
　　　　駁正亦殊有辨證惟貪多嗜博挂漏轉多或
　　　　賛中所引而失註如赤鯉條下霧光憤世之
　　　　類或自註明云據某書者而亦失註如魴鯉
　　　　條下河雒記引諺之類而前代故實絶無闗
　　　　於名義者乃支離曼衍累牘不休是徴事之
　　　　書非復訓詁之體然其捜採典籍實為博贍
　　　　故殊形詭状一一皆有以考辨其源流雖不
　　　　免糅雜之譏要亦未始非識小之一助也乾
　　　　隆四十五年二月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
異魚圖贊箋叙
客嘗執是編而問曰用脩豈有託乎始鯤終鯨志辨化
信也志京觀義也附始膏以自焚之鼂志懲賄智也終
離以著象之蠯志式度禮也余曰唯唯否否試類廣之
東方蒼龍之宿蟲之鱗者屬焉春令蟲鱗而大人之占
曰衆維魚矣實維豐年豈非天地仁厚之氣先於在淵
見端哉聖人作則畜四靈先厪淰鮪失情之慮甚深逺
矣其見於易貫以率類包不及賔信著中孚物性應感
未可盡誣也序詩者曰天保以上治内采薇以下治外
始於憂勤終於逸樂於是萬物盛多能傋禮可告功神
明而魚麗詠焉至魚在在藻則慶遂性而徳至淵泉三
星在罶則傷無魚而百物雕耗魚無當於盛衰而盛衰
之兆繇之奚翅感陽而陟食清而㳺符于君子出處之
道足以引情濠梁上哉贊圖者偶也箋補贊者亦偶也
嗣閲箋而有感未必非偶也是編亦可以興乎崇禎庚
午仲春望秀巖隠史胡世安書
欽定四庫全書
　異魚圖贊箋目録　　　　明　楊慎　原本
巻一　　　　　　　　　　大學士胡世安箋
　總贊
　鯤　一作□按爾雅郭注凡魚之子總名鯤邢疏詩
　　其魚魴鰥鄭云鰥魚子鯤鰥葢古字通用也魯語
　　里革曰魚禁鯤鮞亦以鯤為魚子也張楫廣雅
　　䱋(居冢/切)鯤也
　魴鯉　爾雅埤雅爾雅翼本草諸書皆以魴一名魾
　　(音/比)今之鯿也惟說文分釋魴赤尾魚或从旁作鰟
　　而趙宧光箋之曰詩魴魚赬尾傳者以鯿訓大小
　　殊絶互詳鯿箋魴形濶而短故从方魴體薄弱止
　　必相傍或傍厓石漁人設房水中以羑取之故重
　　文从旁按爾雅另標魾(音/皮)大鱯小者鮡則魾似有
　　二　李時珍云鯉鱗有十字文理故名
　赤鯉
　嘉魚　或名丙穴魚
　蒲魚
　八魚異性色
　鱮鮒
　鮒　古作□即今鯽字諸本皆如此惟說文趙箋云
　　方言稱土鮒此魚坿土而浮一説即􁘤(鯽/同)非是
　鱮　詩傳訓鰱按鰱有黄白二種池畜之肥者黄者
　　頭大俗呼滂鰱滂者鰟之譌也鱮色白北土皆呼
　　白鱮諸說皆云即鱅或云即鰫惟時珍以鱅另種
　　詳箋又鰫有黑鰱之說一名皁鰱
　鱒　一名赤眼魚
　鯽魚　說文作􁘤以其背隆起如劍脊故從脊互見
　　鮒釋又一種䲙魚似鯽而味殊功異
　鮆魚　說文飲而不食刀魚也趙箋江南在在有之
　　海出者佳而孕子江出大而不孕湖出有大小二
　　種並味薄不珍　一名鱭魚一名鮤魚一名鱴魛
　　一名魛魚一名鰽(音遒亦/作鮂)魚一名望魚按贊止標
　　山海經而未及其狀也又爾雅鮂黒鰦
　鱸魚　松人名四腮魚
　鱏鰉　釋名鱏一名鱘魚一名王鮪一名碧魚今遼
　　東名竒里瑪亦通作䲋或作淫傳曰伯牙鼔琴淫
　　魚出聽是也　鰉一作鱑釋名鱣魚一名黄魚一
　　名蠟魚一名玊版魚異物志含光魚按二魚相屬
　　而殊産不得混作一物
　洄魚　一名鱯魚爾雅郭注似鮎而大白色邢疏大
　　者别名魾小者别名鮡也陶宏景云鱯似鯷而大
　　鮠似鯷而色黄韓保昇云口腹俱大者名鱯背青
　　口小者名鮎背黄腹白者名鮠二說豈盡耳食而
　　時珍又别據以俱駁之按說文鱧訓鱯􁉏訓鱧
　時魚　一作鰣說文長箋引吕覽東海之鮞云或作
　　鰣
　鮧魚　一作鯷一名鰋一名鮎說文訓大鮎
　鯷
　鱟(音/后)魚
　䱟鯺
　郎君子鮝　按此當入海錯不應附此
　䲛　此鰽字之誤亦當附鮆
　鱷　二贊鰐􁷨仝
　􁀙䰽　二贊音敷沛本草海豚魚一名海豬生江中
　　者名江豚或名江豬或名水豬一名鱀魚一名饞
　　魚
　魚舅　一名當互
　弓魚
　􁬊魚　疑鱊兒魚
卷二
　鯪魚　一名鯪鯉一名龍鯉一名石鯪魚一名穿山
　　甲爾雅翼又名鯪豸以居土穴葢獸之類非魚屬
　　也特其鱗色相若耳天問鯪魚何所栁對鱗魚人
　　貌邇列姑射栁徑以鯪作陵魚矣釋引山海經所
　　謂西海中近列姑射山有陵魚人面人手魚身見
　　則風濤起者耳非此物
　勁䱜　按本草䱜即鮫魚今標勁䱜豈南越另有此
　　一種耶但洞腹養子之說則一也其字鵲錯二音
　石首魚　嶺表録名石頭魚拾遺録名鮸魚浙志名
　　江魚臨海志名黄花魚或以鯼即此魚而本草分
　　標别有一種鰲魚亦同冐鮸名者非一類又石首
　　亦有黄魚之稱
　石首化鳬
　比目魚　一名鰈一名鰜一名魪一名魼一名鞋底
　　魚一名婢簁一名奴屩一名版魚一名箬葉魚
　王餘　諸說以即比目單片雖相沿已乆不如爾雅
　　翼本草綱目分標較覈
　鰕魚　山海經名人魚爾雅一名魵蜀人名魶(音/納)秦
　　人名鰨(音塔與比/目音蝶異)拾遺名鯢魚與海中鯨雌同名
　　異物
　鰼鰼魚　鰌亦鰼名
　文魮　二贊一名鴽鮆
　飛魚　文鰩亦有此名
　王鮪　即鱏詳前并箋
　丹魚
　䱤魚
　望魚　詳鮆釋
　鮫　二贊一名沙魚(同/鯊)一名䱜魚一名鰒魚與石決
　　明同名而異物一名溜魚尚有多名詳箋或曰本
　　名駁(音/駮)訛作鮫按䱜鮫沙魚諸說多通系之
　龍魚　二贊一名龍鯉又混鮫名
　烏魚　即鱧說文訓鱯也一名蠡魚一名黒鱧一名
　　𤣥鱧一名烏鱧一名鮦魚邢疏即今䱰也一名文
　　魚又名鰹俗呼火柴頭魚蘇頌圖經引毛詩注謂
　　鱧即鯇誤矣
　瓊魚
　石桂魚　即鱖魚一名罽魚一名水豚又有鮰稱又
　　小魚亦有鱖名見王餘與鮬箋
　横公魚　一作黄公魚
卷三
　髮魚
　琵琶魚
　含光魚　即鱣詳鰉釋并箋
　􁸎魚　䱼之譌
　婢屣奴屩　即比目魚
　石班魚
　戴星魚
　䱽魚　即鯧魚
　䱥魚　文字集畧亦作鰶(祭制/二音)又鮆亦冒䱥名
　鰥魚　見䱤箋
　何羅魚
　鰅魚
　鮯魚　山海經名鮯鮯(古沓/切)
　䱡魵鱸􁬈鱳　按說文鱸􁬈當是䲐□之譌䱡(居六/切)
　　魵(符分切訓出/薉邪頭國頭)䲐(即古/切)鯄(博葢/切)鱳(盧各/切)
　鮞　互見鰣釋
　鰸
　烏鰂　三贊一作烏賊一作烏則一名墨魚一名纜
　　魚鹽乾者名明鮝淡乾者名脯鮝
　鰻鱺　一名白鱓一名蛇魚乾者名風鰻又一種海
　　鰻鱺亦名慈鰻鱺亦名狗魚原二字合呼一說粉
　　色者鰻蒼無粉者鱺
　青魚　亦作鯖魚書云即草魚之青者
　􁜍　此字說文訓蚌也兵永切贊引石鼓文當作□
　　與鯾鯿同舊皆訓即魴惟趙箋云鯾魴形似體薄
　　而廣鯾大者五六斤魴不盈銖兩雄魴鱗有五色
　　鯾惟縹白而已詩傳以鯾訓魴方猶鰱鱮之誤大
　　抵物非親炙即母曼訓
　竹頭䱢魚
　鮬　音步說文即鯜本草即䲙
　䱀　即黄顙魚古名黄鱨魚詩注名黄頰魚(與鱤同/此名)
　　食療作黄頼魚亦無鱗不益人一名䱀􁀙一名䱀
　　䰲顙頰以形鱨以味央軋以聲也今人析而呼黄
　　䱀黄䰲或以陸機作黄揚訛按詩古文魚麗于罶
　　揚鯊說文訓鱨揚也說苑投綸錯餌迎而吸之者
　　陽橋也則揚之呼亦古矣
　沙魚　爾雅作鯊一名鮀郭注今吹沙小魚一名沙
　　溝魚一名沙鰛(音/問)一名阿浪魚
　鱓魚　異苑作黄䱇
　蘆䱐
　􁡜魚
　鱀　即䱐䰽
　海鰌　詳爾雅翼埤雅小者名泥鰌一名鰼
　鯨　　三贊古作䲔或作􁀙
卷四
　􁘨􁘩
　􁘥鼊　一作蚼􁵷本草綱目即蠵龜一名嘴􁀙(音兹/夷)
　　一名靈蠵一名靈龜一名屓屭(音戲/備)雜俎作係臂
　　者非或云大者為蟕蠵屓屭小者􁘥鼊甚通
　海月　本草拾遺另標綱目釋名即作江珧
　海鏡　二贊又名鏡魚
　陵龍
　山蠵　互詳􁘥鼊釋按諸説則秦龜是山龜蟕蠵是
　　澤龜與
　水蠵
　海蛤　李時珍云海蛤者諸蛤爛殻之總稱不尃指
　　一蛤也舊本一名魁蛤則又指是一物矣允宜正
　　之不得以萬贊拘也
　江瑶柱　二贊本草以即海月
　紫紶　一名紫虈(音/枵)餘名見箋
　石決明　贊即作鰒李時珍云陶作紫貝雷氏具真
　　珠牡楊倞注荀作龜脚皆非惟鰒是一種二類故
　　功用相同詳本草殻名千里光
　東海夫人　菜名淡以味殻以形夫人以似也
　海牛　詩義疏名魚貍魚之大而有力者又􁀙亦有
　　力魚
　大蟹
　彭螖
　沙狗
　擁劒
　招潮
　倚望
　石蜠　蜂江　蘆虎
　車螯
　蠣房
　蚶子　蚶亦作魽一名魁蛤一名伏老餘名詳箋廣
　　人又謂之蜜丁名醫别録作活東誤活東蝌蚪也
　　見爾雅箋附二贊
　貝　一名貝齒一名白貝一名海􁱸别有紫貝又文
　　貝又名砑螺者珂名馬軻螺又名珬(音/恤)者徐衷作
　　馬珂通典云老鵰入海為珬即軻也皆貝類本草
　　分列之箋附二贊
　蚌　原一贊今補郭贊列前
　螺　又拾遺海蠃圖經名流螺交州記名假豬螺厴
　　(音/掩)名甲香
　蜃　按雉化者是車螯之蜃氣成樓臺者是蛟類之
　　蜃如贊徑作一物矣
　蠯　品脾排三音一名馬刀一名馬蛤一名齊蛤一
　　名蜌一名蝏䗒(音亭/品)一名單(音/善)母一名􁠥(音/掣)岸
　
　異魚圖贊箋目録
欽定四庫全書
　異魚圖贊箋卷一　　　　明　楊慎　原本
　　　　　　　　　　　　大學士胡世安箋
　　總贊
魚之為字燕尾相似水蟲之中實繁厥類鱗鬛風濤抑
龍之次百種千名研桑莫記圖贊所取亦祗以異
　鱗物說文□水蟲也象形魚尾與燕相似故□作四
　㸃非火非炙魚部凡一百有三始䱵終鯜　淮南子
　鱗蟲三百六十而神龍為之長又云介鱗生蛟龍蛟
　龍生鯤鯤生鯁鯁生建邪建邪生庶魚凡鱗者生于
　庶魚介墰生龍先龍先生𤣥黿𤣥黿生靈龜靈龜生
　庶龜凡介者生于庶龜注介鱗鱗之先介墰介之先
　也按段成式以龜為魭此盖龜魚之始也　符子觀
　于龍門有魚奮鱗鼔鬐登乎龍門而為龍以實應也
　　神農書龍八十一鱗具九九之數鯉三十六鱗具
　六六之數乾坤之用也鯉為魚王故爾雅釋魚以冠
　篇
　　鯤
鯤本魚子細如蠶茸莊周寓言鯤化為鵬譬彼詩頌雕
育桃蟲千古言詮誰發其䝉
　莊子北溟有魚其名為鯤鯤之大不知其幾千里此
　寓言也按内則卵醬卵音鯤國語魚禁鯤鮞皆以鯤
　為魚子至小之物莊子乃以至小為至大便是滑稽
　之開端後人不得其意晉江逌詩巨鼇戴蓬萊大鯤
　運天池倐忽雲雨興俯仰三洲移孫放詩巨細同工
　焉物化無常歸脩鯤解長鱗鵬起扇雲飛撫翼摶積
　風仰凌垂大翬皆不得其言詮也雖郭象之𤣥奥沉
　思亦誤况司馬彪輩乎後世禪宗衲子却得其意故
　有龜毛兔角石女懐胎一口吸盡西江水新羅日午
　打三更之偈亦可信以為實事耶余嘗謂天地乃一
　大戯塲典籍乃古今大劇本千載而下不得其解皆
　矮人觀塲也元儒南充范無隠有是説而余推衍之
　(升菴/原注)載按字書亦巨魚魚子並注應兩存之
　　魴鯉
伊雒魴鯉天下最美伊雒鯉魴貴于牛羊雒口黄魚天
下不如(河雒記/引諺)
　里語雒鯉伊魴貴于牛羊言雒水渾深宜鯉伊水清
　淺宜魴也又曰居就糧梁水魴今遼東梁水之魴特
　肥而厚　汝墳註魴身廣而薄少力細鱗尾白廣州
　記廣而肥甜魚之美者也埤雅云魴一名魾今之青
　鯿細鱗縮項濶腹魚之美者然弱魚也其廣方其厚
　褊故一曰魴一曰鯿爾雅翼説苑陽晝曰夫投綸錯
　餌迎而吸之者陽鱎也其為魚也薄而不美若亡若
　存若食若不食者魴也其為魚也博而味厚今網罟
　者乃以魴易取豈難于釣而易于網耶詩稱魴魚赬
　尾説者以魚勞則尾赤左傳如魚竀尾衡流而方羊
　裔焉鄭氏以魚肥則尾赤二説雖不同然魚肥則不
　耐勞不耐勞則易赤以魴言之其體博大而肥不能
　運其尾加之以衡流則其勞甚矣宜其尾之赬也
　林日瑞漁書海魴身扁而博縮頭穹脊兩傍似翼上
　青而腹白有尾長似牛尾肉無細骨尾中有刺捕者
　多為所蟄尚有黄魴黒魴燕魴味佳而無尾錦魴皮
　有硬珠似沙皮可以飾劍又一種名金絲魴出自閩
　福寧肉有絲如金色味甚佳毛詩所云皆河産也與
　海産不倫　神農書鯉最為魚之主今人以盤水養
　之雖困鱗不反白盖徤魚也續博物志鯉魚大小脊
　並三十六鱗雜俎亦云脊鱗一道每鱗有小黑㸃大
　者皆三十六鱗古語云五尺之鯉與一寸之鯉大小
　雖殊而鱗之數等是也述異記鯉魚滿三百六十蛟
　龍輒率而飛去一年置一神守之則不去矣神龜也
　　陶朱公曰以六畆地為池池中有九洲則周遶無
　窮自謂江湖也求懐子鯉魚三赤(尺/仝)者二十頭牡鯉
　魚三赤者四頭以二月上庚日内(納/仝)池中令水無聲
　魚必佳(一作/生)所以養鯉者鯉不相食易長也至四月
　内一神守六月内二神守八月内三神守神守者鼈
　也内之則魚不飛去至來年二月可得一赤者一萬
　五千二赤者四萬五千三赤者萬枚直五千可得榆
　莢一年二十五萬又明年一赤者十萬二赤者五萬
　三赤者五萬四赤者四萬畱二赤者二千為種餘可
　得榆莢五百十五萬候至來年不可勝計也九洲八
　谷谷上立水二赤谷中立水六赤　宋費樞釣磯立
　談云鯉一名穉龍
　　赤鯉
霧光憤世自投盧川盧川水伯赤鯉送旃易名琴髙化
形而仙至今揚光清泠之淵
　事見符子及吳地記畫圖有水仙乘赤鯉者即其人
　按列仙傳及一統志琴髙趙人(一云/涇縣)為宋康王舍人
　善鼓琴行彭涓之術浮㳺冀涿間二百餘年後入碭
　水中取龍子與諸弟子期曰當潔齋待我於水傍果
　乗赤鯉來坐畱一月復入水去魏都賦琴髙入水而
　不濡時乘赤鯉而周旋陶𢎞景云鯉為諸魚之長形
　既可愛又能神變乃至飛越江湖所以仙人琴髙乘
　之也　崔豹云交州人呼赤鯉為𤣥駒白鯉為白驥
　黄鯉為黄騅雜俎唐律鯉號赤鯶公　博異記王昌
　齡誤投金錯刀水中忽有赤鯉入舟剖腹得刀　又
　述異記江隂北有子英廟子英即野人也善入水捕
　魚得一赤鯉將着家池中養之後長徑一丈有角翅
　謂子英曰我迎汝身汝上我背遂升於天為神仙晉
　時人　一種通身紅如金曰金鯉一種尾如鳬或三
　岐或兩岐曰金鳬魚宋髙宗養之池中寘水銀其下
　者也時金元昌而翫以為樂悖矣
　　嘉魚
南有嘉魚出于丙穴黄河鮇魚佳味相頡最宜為脡鬲
以蕉葉不爾脂腴將滴火滅
　詩南有嘉魚烝然罩罩雜見水經蜀都賦任豫益州
　記樊綽雲南記博物志丙穴穴向丙也餘東序録謂
　丙日嘉魚出穴河陽稱鮇魚言味美也按蜀志成都
　諸縣皆有細鱗似鱒俗謂拙魚言性鈍也夔府達州
　東北明通廢縣井峽中凡十穴皆産嘉魚春社前即
　出穴秋社即歸其出也止于巴渠龍脊灘首有黑㸃
　謂照映星象相感而成長身細鱗肉白如玉其味自
　鹹盖食鹻泉也他如開縣石門山盤頭洞梁山縣栢
　枝山下雅州城南皆産皆丙穴又沔縣大景山與小
　景山相連有穴方圓三丈餘其口向丙有水潛流二
　三月有魚長八九寸從穴中出公孫述傳蜀有魚鹽
　兩穴利注漢中二魚穴常以三月取之穴口向丙食
　乳水味美食之令人肥健悦澤故名埤雅嘉魚鯉質
　鱒鱗肌肉甚美食乳泉出丙穴　鮇魚出黄河口東
　山經諸鉤山廣圓百里多寐魚按寐即鮇音味嘉魚
　類也　范成大桂海虞衡志嘉魚狀如小鰣魚多脂
　味極腴美出梧州大山人作鮓餉逺　劉恂嶺表録
　異蒼梧戎縣江水日出嘉魚肥美衆魚所莫及每炙食
　以芭蕉隔火恐脂滴火滅也又可作脡　潯州貴縣
　西有嘉魚井泉通江中中有嘉魚臨水觀之厯厯可
　數　録異記嘉魚䱓魚也形如鱒人以芭蕉隔火炙
　之肥美莫及宋祁方物贊云南有丙穴厥産嘉魚鯉
　質鱒鱗為味珍腴
　　蒲魚
蜀有蒲魚其形如粥出于郫縣蒲村之麓(魏武帝四/時食制)
　或曰􁡚魚今廣州亦曰蒲魚杜詩魚知丙穴繇來美
　酒憶郫筒不用沽注引沔南丙穴沔去郫千里不應
　逺取盖即此魚也其魚亦出於穴韓詩蒲魚尾如蛇
　口眼不相營
　　八魚異性色
鰋偃鯉俯鱧圓魴方䱾青鯶赤鰻白鱨黄(陸/佃)
　說文鰋大鮎本作鮧亦作鮷偃額兩目上陳額大尾
　小身滑無鱗一云白額魚性好偃或云匽訓匿鮎善
　自藏以避網罟故從匽魚麗註鰱也　鯉赤鱗浮泳
　水中首俛于尾或作䱝鯟按篇海䱝牌皮二音黑鯉
　鯟音東似鯉　鱧鮦也爾雅翼鱧魚圓長斑㸃有七
　作北斗象夜則仰首向北拱之即今黑鱺　魴縮項
　穹脊細鱗博腹其味腴其色青白以體方故名　䱾
　大青魚詳後青魚箋　鯶似鱒而大色赤一曰惟鯶
　魚良其口濶而盆首似鯉而身圓食草而易長謂之
　草魚爾雅翼作鯇按本草鯇(音/患)魚一名鰀(音/緩)魚一名
　草魚郭璞作鯶其性舒緩故有鰀名因食草又有草
　名李時珍云形長身圓肉厚而鬆狀類青魚又有青
　鯇白鯇二種白者味勝商人多䱒之　鰻似鱔無鱗
　甲腹下白背青色有雄無雌以影漫鱧而生子故名
　亦作□廣韻鰻􁬌鰻鯠一物耳　詩注鱨鯣也今黄
　頰魚似燕頭魚身形厚而長大頰骨正黄魚之大而
　有力解飛者釋名黄顙魚續博物志食黄顙魚後飲
　荆芥湯必死一名揚合黄舊説此魚膽春夏近下秋
　冬近上
　　鱮鮒
清撿出佳鱮濁撿出好鮒美珍于常味取以二月初(水/經)
(注/)
　一統志沔縣度水有二源曰清撿濁撿在今陽平關
　清水出鱮魚濁水出鮒魚味皆美常以二八月取之
　　李時珍云酒之美者曰􁀙魚之美者曰鱮陸佃云
　好羣行相與也故名鱮相連也故名鰱傳云魚屬連
　行是已　博雅鱃魚名鮒鱮按南山經旄山蒼體之
　水出焉西注于展水中多鱃魚(注今/鰕鰌)其狀如鯉而大
　首食者不疣又欽山師水出焉太山鉤水出焉北注
　勞水中皆多鱃
　　鮒
洞庭之鮒出于江渂(即岷或/作汶)宏(一作/紅)腴青顱朱尾碧鱗
(劉邵七/華節文)
　鮒一名􁀙吕子曰魚之美者洞庭之鮒其魚肉厚味
　美性不食釣本草云即鯽色黑而體促腹大而脊隆
　所在池沼皆有之埤雅此魚旅行吹沫如星以相即
　曰鯽以相附曰鮒易井谷射鮒少牢饋食曰魚用鮒
　十有五而俎月十五日而盈也蓋美鮒也　神異經
　東南海中有温湖鮒魚生焉食之宜暑而避風寒
　養魚經有土附之魚似黑鯉而短小附土而行不似
　他魚浮水故名京口録首大而身小謂之吐􁬆　雨
　航雜録吐哺魚名土附以其附土而行也或曰食物
　嚼而吐之故名未審一種否
　　鱮
緡調餌芳可獲鱮魚網魚得鱮不如噉茹或名曰鱅其
性慵如(説苑子賤/語又古諺)
　埤雅鱮性亦旅行故制字從與釋名亦稱鰱失水即
　死弱魚也亦作魣敝笱註謂似魴厚而頭大李時珍
　云狀似鱅而頭小形扁細鱗肥腹其色最白故西征
　賦云華魴躍鱗素鱮揚鬐　六韜緡隆餌重則嘉魚
　食之緡調餌芳則庸魚食之庸魚鱅也似鱒而黑大
　首性慵弱不健魚之不美者故有不如啖茹之諺一
　説鯇食草鱮食鯇矢故以為不美然詩稱孔樂韓土
　川澤訏訏魴鱮甫甫則昔人美之矣　說文鱅本作
　鰫一名鱮幽州曰胡鱅按本草鱅一名鱃魚中之下
　品盖庸常以供羞食者故名鄭𤣥作溶魚李時珍云
　狀似鰱而色黑其頭最大有至四五十斤味亞于鰱
　鰱之美在腹鱅之美在頭或以鰱鱅一物誤矣首之
　大小色之黑白大不相侔又按釋名鰫魚似牛音如
　豕目旁有骨食之鯁人不可出曰乙惟東海鰫魚有
　之非爾雅魚腸曰乙也據二説則鱅鰫俱非鱮豈有
　另種同名者耶
　　鱒
鞏雒之鱒割以為􁀙分芒析縷細亂蠻足(張平子七/問節文)
　爾雅鮅鱒注赤目魚似鯶而小多獨行故从尊此魚
　處處有之赤脉貫瞳身圓而長鱗細于鯶青質赤章
　好食螺蚌善于遁網者是矣　養魚經有難長之秧
　曰猛艘其首黄色曰螺師青以其食螺師也故名爾
　雅翼鱒魚食螺蚌是也其口尖期年而鼻竅始通不
　得通則死長至尺許乃易大　詩九罭之魚鱒魴盖
　鱒員魴方君子道以員内義以方外周公之徳具焉
　故詩以取喻
　　鯽魚
滇池鯽魚冬月可薦中含腴白號水母線北客乍餐以
為麵纜(樊/綽)
　甫夷志蒙舎地有鯽魚大者重五斤西洱河及滇池
　冬月多鯽魚　孟詵云鯽魚平胃氣調中益五藏和
　蓴作羮食良又鯽魚狀頗同味則有殊䲙是櫛化鯽
　是稷米所化其魚腹上猶有米色寬大者是鯽背髙
　腹狹小者䲙功稍不及鯽按米化之說恐不盡然
　李時珍云鯽喜猥泥不食雜物故能補胃冬月肉厚
　子多其味尤美丹溪云諸魚屬火獨鯽魚屬土有調
　胃實腸之功但多食亦能動火　神異經潯陽青林
　湖鯽大者二尺餘小者滿尺食之肥美可止寒熱又
　東南海内祖洲上有恒湖鯽長八尺食之宜暑而避
　風　志安福蜜湖産鯽味甘如蜜奉化出青鯽佳石
　門青陽渾出石鯽魚又有重唇魚雙鱗魚皆鯽類竒
　品也又滁州成濠出風鯽甚巨　范蠡種魚經以竹
　刀剖活鯽入水銀少許同水滓油菜裹之和拌納魚
　腹中再以菜裹魚縣空處四十九日取河水一盆用
　魚腹中子一二粒置中以物盖之少時一粒即成一
　魚
　　鮆魚
浮玉之山北望具區苕水出焉中多鮆魚胡蝶所化鮤
鱴長須
　山海經浮玉山北望具區苕水出于其隂中多鮆魚
　又汾水多魮魚狀如鯈而赤鱗其音如叱食之不驕
　尾有毒按汾産似另種　爾雅鮤鱴刀注鮆魚蘇子
　瞻知有江南風物否桃花流水鮆魚肥注狹薄長鬚
　太湖中饒　黄省曾養魚經鮆狹薄而首大長者盈
　尺俗呼刀鱭初春出于湖　馮元成雨航雜録鮆刀
　魚一名魮與石首魚皆以三月八日出文選所謂鯼
　魮順時而往還是也子多而肥腹皆似刀夏初曝乾
　可以致逺又名䱥　李時珍云即鱭生江湖中三月
　始出狀如削木片亦如長薄尖刀形細鱗白色吻上
　有二硬須腮下有長鬛如麥芒腹下有硬角刺快利
　若刀腹後近尾有短鬛肉中多細刺煎炙或作鮓鱐
　皆美烹煮不如淮南子鮆魚飲而不食鱣鮪食而不
　飲　嶺表録異嘗有人浮南海泊于孤岸忽有一物
　如蒲帆飛過海將近舟舟人競以物擊之如帆者盡
　碎墜舟上視之乃蛺蝶也去其翅足秤之得肉八十
　斤啖之肥美如魚盖此蝶將入水化魚也胡蝶化魚
　此一證
　　鱸魚
鱸魚肉白如雪不腥東南佳味四腮獨稱金虀玉膾擅
美寧馨
　吳都鱸魚膾八九月霜下時收鱸三尺以下劈作鱠
　浸洗布包瀝水乾置盤内取香柔花葉相間切葱和
　鱠拌令匀霜鱠肉白如雪且不腥名金虀玉鱠松江
　志華亭谷有水縈繞百餘里乃長泖之異名出鱸魚
　按鱸出松江者獨四腮隋煬帝謂金虀玉膾東南佳
　味亦見拾遺記　養魚經鱸魚四腮巨口而細鱗非
　江海之産則三腮金谷園記秋中繇海而入江可以
　作鱠京口録有二種曰脆鱸曰爛鱸閩志鱸身有黑
　文按黑色曰盧此魚白質黑章故名李時珍云出以
　四五月長僅數寸狀似鱖
　　鱏鰉
鱏鰉逆流不過鎻江(在叙/州)灘崩秭歸(癸卯/年事)又隔巫陽魚
官空設玉板不嘗
　鱏鱘䲋仝養魚經江海之産有鱘鰉之魚其長丈餘
　鼻端有肉骨四分身之一兩頰之肉謂之鹿頭可以
　為鮓京口録云是兩種鱘肉色白鰉肉色黄廣州謂
　之鱘龍之魚云類龍而無角按釋名鱏王鮪也碩人
　註鱣魚似龍黄色鋭頭口在頷下背上腹下皆有甲
　大者千餘斤鮪似鱣而小黑青色　陳藏器云鱘魚
　味甘平無毒主益氣補虛令人肥健生江中背如龍
　長一二丈鼻上肉作脯名鹿頭一名鹿肉補虛下氣
　子如小豆食之肥美殺腹内小蟲　續博物志鱣無
　鱗長鼻軟骨俗謂玉板江東呼黄魚南越志䲋屬長
　數丈而骨可啖似黄䱦而長其魚大如五斗奩每三
　月中從河上于孟津捕之黄肥堪作鮓　黄衷海語
　鰉有二種常鰉類鰣魚而小河海皆産也海鰉身首
　差短嵗二八月羣至數百騰于沙嶼移時化為鳥俗
　呼火鳩是也海濵居民候其上也譟而驚之化者纔
　十五鱗鬛全不開者不全化矣居人羞者市者瀕海
　皆足(按鱣釋名黄魚大者曰王鱣一名蠟/魚一名玉板魚詳後鰉魚含光二箋)
　　洄魚
河豚藥人時魚多骨兼此二美而無兩毒粉紅雪白洄
魚堪録西施乳㴙水羊胛熟
　釋名鮠即鮰李時珍云鮠生江淮間無鱗甲亦鱘屬
　也頭尾身鬐俱似鱘狀惟鼻短爾口目亦在頷下骨
　不柔脆腹似鮎魚背有肉鬐尾有岐北人呼鱯南人
　呼鮠並與鮰音相近今通稱鮰而鱯鮠之名不彰矣
　其名􁉏者鱯音之轉秦人謂其發癩又稱䲚魚　漁
　書一云鮠魚生海中大如石首不腥作膾如雪隋吳
　都進鮠魚膾取快日曝乾瓶盛臨時以布裹水浸用
　與祁膾無異　補筆談一卷内載河豚􁡚鮠回規之
　辨甚詳海語云河豚出于江湖者皆不盈尺海中大
　者如豕腹雜紅黄文采可玩常魚率順水而逰此則
　旋迴戯躍噴沫之聲烏烏如訓狐舶人聞其聲知其
　下有河豚也以小絙繫义鏢擲而獲之有重數十斤
　者　李時珍云河豚狀如科斗大者尺餘背色青白
　有黄縷文無鱗無腮無膽腹下白而不光率以三頭
　相從為一部彼人春月甚貴之尤重其乳原有二種
　色淡黑有文點者名斑魚毒最甚陶覽云河豚魚雖
　小而獺及大魚不敢啖之王充論衡云萬物含太陽
　火氣而生者皆有毒在魚則鮭與􁬇䱙故鮭肝死人
　􁬇䱙螫人　談乘水鹹淡之交出河豚怒氣滿腹腹
　中之膟曰西施乳博雅云鯸䱌魨也觸物即怒魨即
　豚按唐平曽獻李固鯸鮧賦言此魚觸物而怒翻身
　上波録異記鯸鮧魚文斑如虎俗云煑之不熟食者
　必死饒州有吳生因誤傷妻成訟舉族懼有明刑之
　辱餉以生鯸鮧如是數四竟不能害益加充悦俄㑹
　赦𦙍嗣繁衍以夀終　雨航雜録黄駒即􁀙魚俗所
　謂河豚也一名鮭一名嗔一名鮠一名䲭夷一名鯸
　鮐其肝最毒獨眼者尤甚海上人得之去其頭尾用
　橄欖甘蔗煑之然初出時可食至後則其毒尤甚諺
　曰蘆青長一尺不與河豚作主客予鄉春時延客不
　得此為不敬然亦有食而死者或曰煑熟則無患多
　食亦發瘍厚生者所當慎樂清人名烏狼膏　陳藏
　器云􁀙魚肝及子有大毒入口爛舌入腹爛腸肉小
　毒人亦食之煑之不可近鐺當以物懸之一名鶘夷
　魚以物觸之即嗔腹如氣毬亦名嗔魚腹白背有赤
　道如印其目得合與諸魚不同海中者大毒江中者
　次之　養魚經河豚目能開闔能作聲鱗中之毒品
　也凡烹調腹之子目之精脊之血必盡棄之洎二皮
　肉肝之有斑眼之赤肝之獨包鉗之一異具不可食
　中毒者水調槐花末或龍腦水或橄㰖子皆可解反
　荆芥等風藥服風藥而食之者死物類相感志以荆
　芥煑其子候如芡大易荆芥再煮至復小乃可食又
　有斑魚似河豚而小食者雖無恙然亦其種類(時珍/以毒)
　(更/甚)　洄魚一名水底羊東坡有洄魚詩
　　時魚
時魚似魴厥味肥媺品髙江東價百鱣鮪界江而西謂
之瘟魚棄而不餌
　養魚經鰣魚盛于四月鮮白如銀其味甘美多骨而
　速腐廣州謂之三黧之魚閩志大者長數尺春末有
　之　李時珍云鰣形秀而扁似魴而長肉白中多細
　刺如毛何景明稱其銀鱗細骨彭淵材恨其美而多
　刺也大者不過三尺腹下有三角硬鱗如甲其肪亦
　在鱗甲中自甚惜之其性浮㳺漁人以絲網沉水數
　寸取之一絲罣鱗即不復動才出水即死且易餒敗
　袁達禽蟲述云鰣魚罥網而不動護其鱗也不宜烹
　煑惟以筍莧芹荻之屬連鱗煑蒸食乃佳亦可糟藏
　之鱗與他魚不同石灰水浸過曬乾層層起之以作
　女人花鈿甚良　雨航雜録箭魚即鰣魚也腹下細
　骨如箭簇首夏以時至而名本朝甚貴之本草稱其
　補虚勞稍發疳痼肋似箭而小　武林遺事每嵗五
　月富春江上時魚最盛䱷人捕之移時百里達於城
　市或云此魚自漢江來非富春産富春上下非夏無
　此人以是竒之　按孫愐云時魚出江東今江中皆
　有而江東獨甚應天府以充貢每四月鱭魚出後即
　出云從海泝上人甚珍之惟江以西呼作瘟魚畏而
　不食
　　鮧魚
鮧魚偃額兩目上陳頭大尾小身滑無鱗或名曰鮎粘
滑是因(爾雅/翼)
　釋名鮧一名鰋又名鮎無鱗大首偃額大口大腹鮠
　身鱧尾有齒有胃有鬚者是矣生流水者色青白生
　止水者色青黄大者亦至三四十斤赤目赤鬚無腮
　者殺人　説文􁀙訓鮀即鮎按鮎粘滑無鱗韓保昇
　謂口腹俱大者曰鱯背青口小名鮡背黄腹白名鮠
　江東通呼作鮧其字亦作鮷鯷李時珍云凡食鮎鮠
　先割翅下懸之則涎自流盡不粘滑也　衍義云鮧
　魚形少類獺有四足腹重墜如囊身㣲紫色嘗剖之
　中有三小蟹又有四五小石塊如指面許小魚五七
　枚然無鱗與鮎鮠相類今未見用者按此似名同而
　種别
　　鯷(音/題)
魚有名鰾(匹妙/切)亦號為鯷化而為人曾謁仲尼鬛㦸鱗
甲由也仆之陳蔡之厄天濟聖饑(衝波/傳)
　云名鰾者疑承本草鱁鮧注而譌之也盖鱁鮧釋名
　鰾陳藏器音逐題乃魚白而李時珍音逐夷云音題
　乃鮎也大觀本草鱁鮧作鱁鯷　養魚經鯷大首方
　口背青黑而無鱗是多涎　按傳孔子厄於陳蔡夜
　有一人長九尺皁衣髙冠咤聲動左右子路出與戰
　相搏乆之孔子曰何不探其腮如其言仆于地乃一
　大鯷魚也孔子曰此物胡為來哉吾聞物老則羣精
　依之凡六畜之物皆能為怪故謂之五酉(一作/酋)五行
　之方皆有其物酉者老也物老則為怪殺之則已
　　鱟(音/蔲)魚
鱟形如帆與便面同厥足二六雌常負雄漁人取之必
得其雙子如麻子南醬是供
　爾雅翼形如恵文亦如便面恵文者秦漢以來武冠
　也便面古扇也背黑而穹張敞所用以拊馬者今號
　溫凉扇大率鱟善候風故其音如候也其雌負雄雖
　風濤終不解故號鱟媚失䧺則不能獨活腹中子無
　數如麻子大或云亦罅裂而生未知其審　雜俎鱟
　雌常負䧺而行漁者必得其雙南人列肆賣之䧺者
　少肉(埤雅云/雄多肉)舊說過海輒相負於背髙尺餘如帆乘
　風㳺行今殻上一物髙七八寸如石珊瑚俗呼鱟帆
　成式荆州得一枚　王敬美閩部疏鱟之為物介而
　中坼厥血蔚藍熟之純白尾鋭而長觸之能刺㫁而
　置地其行郭索雌常負雄觸笱而逝或得其雄雌亦
　就斃瀕海諸郡以鱟皮代杓嵗省銅千餘斤　李時
　珍云鱟廣尺餘其甲瑩滑青黑色𨫼背骨眼眼在背
　上口在腹下頭如蜣蜋足似蟹在腹兩旁殻入香中
　能發香氣脂燒之可集鼠南人以其肉作鮓醬小者
　名鬼鱟食之害人　雨航雜録鱟形如覆釜大如車
　青褐色其血碧口足皆在覆釜下足有十二長五六
　寸尾勁而尖長二三尺有刺三稜如㯶莖能觸傷人
　尾中有珠如粟色黄雄小雌大置之水中雄者浮雌
　者沉南人或帶其珠或磨飲之云利市殻堅硬腰間
　横文一線軟可屈摺每一屈一行牝常負牡牝牡相
　隨牝者背有目牡者則無牝去則牡死故海上稱婦
　女健壯􁎾家者作鱟是物在海羣行輒相積於背髙
　尺餘人呼鱟帆其衆如牌筏名鱟簰東夷取其殻作
　冠次于白角尾作小如意子如麻子溫人取以為醬
　甚美　續博物志鱟皮殻堅鋭然性畏蚊蚊小螫之
　輒斃埤雅尾燒之可辟蚊暴之日中往往無恙隙光
　射之即死其藏伏沙上亦輒飛躍常逺行迹數步如
　兔擺蹤足似蟹腹中有子如粟而大中醢　謝肇淛
　五雜組云唐皮日休以鱟魚殻為樽澀峰齾角内𤣥
　外黄謂之訶陵樽好竒之甚閩人以為杓入沸湯中
　甚便不聞可作樽也　海味索隠鱟箋形如覆釜色
　如紺碧血如蔚藍尾如秃㦸負如浮圖行如屈折眼
　竅于背足攅於腹珠綴于肋乘風曰帆聫逰曰筏伏
　雌曰媚竒形異狀莫詳其說　林日瑞漁書云鱟魚
　殻如箕雌者腹中子如黍米可數升尾如鎗長二尺
　餘身分兩截下截裏面有葉如冊葉然呼為鱟冊兩
　傍有刺其身肉口腹足螯俱在上截足盡處有二小
　佩狀似刀鮮食作醢並佳四五月間多蠡史曰古人
　視鴟制柁視鱟制帆以余論文事武僃俱焉身披甲
　胄尾常帶鋒左右有刀足如列㦸非武備乎腹滿珠
　璣腰帶書冊非文具乎雄雌相隨不以變故易節更
　足以風另一種名黄鱟能殺人又不可不辨
　　䱟鯺
魚有䱟鯺一頭數尾有脚如蠶食之肥美
　玉篇此魚一頭數尾長二三尺左右有脚狀如蠶可
　食
　　郎君子鮝(應入海/錯部)
郎君子鮝雄雌相雜置之醋盂逡巡便合下卵如粟頃
刻廿卅善治産難誕生如達
　本草名郎君子元文類作郎君子鮝主治婦人難産
　手握之便生極騐　唐李珣云郎君子生南海有雌
　雄狀似杏仁青碧色欲騐真假口内含熱放醋中雌
　雄相逐逡巡便合下卵如粟狀者真也亦難得之物
　　顧玠海槎録相思子狀如螺中實如石大如豆藏
　篋笥積嵗不壊若置醋中即盤旋不已此即郎君子
　又宋周公謹云長生螺置之醋中則活
　　䲛魚(當附/鮆後)
潛有䲛(當作/鰽)魚飛有􁬓(當作/􁀙)鳥同是一物互為形表鳥
藏魚出變化莫曉
　按䲛音崩音孟其字亦作鯍􁀙周雒曰鮪蜀曰䱎䲛
　此贊的是鰽字之誤釋名鱭一名鰽(廣韻/鰽)音遒亦作
　鮂音啾此魚鳥所化頂上有細骨如禽毛　異物志
　鰽魚初夏從海中泝流而上長尺餘腹下如刀肉中細
　骨如鳥毛云是􁀙鳥所化故腹内尚有鳥腎二枚其
　鳥白色如鷖羣飛至夏鳥藏魚出變化無疑
　　鱷
鱷似蜥蜴一卵百子或如白虺或成蒼兕喙餘三尺長
尾利齒岸棹渇虎人肉為胏造化至仁胡為育此
　感應經云聞廣州人說鰐魚能陸追牛馬水中覆舟
　殺人值網則不敢觸有如此畏懼其一孕生卵數百
　于陸地及其成形則有虵有龜有鼈有魚有鼉有蛟
　凡數十類及其被人捕取宰殺之其靈能作雷電風
　雨此殆神物　嶺表録異鰐魚其身土黄色有四足
　修尾形如鼉而舉止趫疾口森鋸齒往往害人南中
　鹿多畏懼此物鹿走崖岸之上羣鰐嘷叫其下鹿必
　怖懼落崖多為鰐所得亦物之相懾伏也故太尉相
　國李徳裕貶官潮州經鰐魚灘損壊舟船平生寳玩
　古書圖畫一時沉失遂召舶上崑崙取之見鰐極多
　不敢輒近乃鰐魚之窟宅也　潮志府東惡溪(唐西/郡西)
　(湫/水)中有鱷魚唐刺史韓愈作文驅之遂徙宋陳堯佐
　亦嘗殺鱷　萬震南州異物志鰐齒網羅則斷如刀
　鋸居水中以食魚為本　真臘風土記鰐魚大者如
　船有四脚絶類龍特無角耳肚甚脆美
南海有魚其名為鱷其身已朽其齒三作(李淳風物/類相感志)
　博物志南海有鱷魚狀似鼉斬其首而乾之椓去其
　齒而更生如此者三乃止　洽聞記扶南國出鱷魚
　大者二三丈四足似守宫狀常生吞人王令人捕此
　魚置壍中以罪人投之若合死鰐乃食之無罪者嗅
　而不食此魚别號忽雷熊能制之握其觜至岸裂擘
　食之一名骨雷秋化為虎三爪出南海思雷二州臨
　海英潘村多有之(捜神記扶南王名范/㝷池在今梧州城東)
　　䱐䰽
魚有䱐䰽或名江豚欲風則涌恒隨浪翻
　即海豚陳藏器云海豚生海中候風潮出沒形如豚
　鼻在腦上作聲噴水直上數百成羣其子如蠡魚子
　數萬隨母而行人取子繫水中母自來就而取之江
　豚生江中狀如海豚而小出沒水中舟人候之占風
　　郭璞賦江豚海豨注江豚似豬鼻中有聲胸上有
　乳無鱗黑色多脂膏海豬體魚頭似豬韻府江豚脂
　亦同奔䱐豚或作㹠俗名江豬豚將風則踴鼉將雨
　則鳴故以㹠䜟風以鼉候雨　漁書江㹠土名白鯃
　身大而長白色出入波浪中見則有風
䱐䰽之魚出淮及五湖黄肥不可食大如百斤猪數枚
相隨浮沉自如(魏武帝四/時食制)
　李時珍云狀大如數百斤猪形色青黑如鮎魚有兩
　乳有雌雄類人數枚同行一浮一沉謂之拜風其肉
　肥不中食膏最多和石灰艌船良
　　魚舅
嘉州魚舅載新厥名鱗鱗迎媵夫豈其甥其文實鯦江
圖可徴
　爾雅注鯦似鯿而大鱗肥美多鯁一作􁀙今江東呼
　其最大長三尺者為當魱(音/胡)　郡國志嘉魚蜀中謂
　之拙魚亦名魚舅
　　弓魚
西洱弓魚三寸其修誰書以公音是字謬又哂多子亦
孔之羞
　弓魚見魚譜今誤作公大理志洱河出公魚似鰷細
　鱗長不滿尺大小俱有子味極佳美滇諺既誤作公
　魚而怪其有子遂綴謔語大理公魚皆有子雲南和
　尚豈無兒
　　􁬊魚
􁬊兒極𦕈僅若鍼鈎盈咫萬尾一筋(或是/觔)千頭漁師取
之不以網收來如陣雲壓幾沉舟名曰跳艇厥義可求
　按􁬊鯔全此必鱊兒之訛鱊音聿爾雅鱊鯞小魚是
　也段公路北户録廣之恩州出鵝毛脡用鹽藏之其
　細如毛其味絶美取不用網夜乘小艇張燈其中魚
　見燈光輒上須㬰而盈多則滅燈否則不能載矣郭
　義恭所謂武陽小魚大如鍼一片千頭土人以作醬
　者又一統志廣東陽江縣出之即鱊兒魚也然今興
　國州諸處亦有之彼人呼名春魚云春月自岩穴中
　隨水流出狀似初化魚苖土人取收曝乾作脡以充
　苞苴食以薑醋味同蝦米　寧國府涇縣琴溪産細
　魚僅如小棗核狀類鯽苖然多子土人炙乾以充逺
　遺食之爽美即呼琴魚或呼麥魚　賔退録寧國府
　涇縣東北二里有琴溪溪側石臺髙一丈曰琴髙臺
　溪中别有一様小魚俗傳琴髙投藥滓所化號琴髙
　魚嵗三月數十萬一日來集漁者網取漬以鹽而曝
　之州縣須索無藝以為土宜舊亦入貢乾道間始罷
　　閩中又有一種丁香魺似銀魚而短小腹博皆鱊
　之類　雨航雜録䦨胡如小鰍而短大者如人指長
　三五寸頭有斑㸃如星潮退數千百跳躑塗泥中土
　人施小釣取之一名彈塗以盂覆活者數百于地旦
　發視之皆駢首拱北蓋亦朝斗之意𤣥脩者忌食此
　雖小魚别種亦其類附識之　林日瑞漁書云彈塗
　一名鮡魚小而穴處潮至出逰水上以跳為行其色
　藍有小點白文如畫肉軟而味佳
　
　
　
　
　
　
　
　
　
　
　
　
　異魚圖贊箋卷一
欽定四庫全書
　異魚圖贊箋卷二　　　　明　楊慎　原本
　　　　　　　　　　　　大學士胡世安箋
　　鯪魚
吞舟之魚其名曰鯪背腹有刺如三角菱罟師畏之網
羅莫膺(臨海水/土志)
　諸説無及吞舟者按異物志鯪魚吐舌蟻喜附因吞
　之或是吞蟻之魚舟字疑誤山謙之南徐州記鯪魚
　若鯉四足吳都賦所謂鯪魚若獸風土記鯪四足如
　獺腹背有刺如三角菱沈懷逺南越志鯪魚形如蛇
　而四足腹圍五六寸頭似蜥蜴鱗如鎧甲　李時珍
　云鯪鯉狀如鼉而小背如鯉而濶首如䑕而無牙腹
　無鱗而有毛長舌尖喙尾與身等尾鱗厚鋭有三角
　腹内臟腑俱全而胃獨大可容蟻升許常吐舌誘蟻
　吞之因能水能陸故冐鯉名按志罟師畏之之語似
　海産非穴處者　按太平御覧所載引山海經鯪魚
　吞舟及臨海記鯪魚背腹皆有刺如三角菱豈水中
　别有此種非穴居之鯪魚耶
　　勁䱜
南越勁䱜揚鬐排流洞腹養子朝泳暮游臍入口出貯
水若抽鱗皮斑駮可飾蒯緱
　沈懷逺南越志䱜魚土人謂之瓌雷魚通身黒長二
　丈子朝出食暮還母腹從臍中入旦從口中出腹裏
　有兩洞腸貯水以養子腸容二子兩腸則四子也其
　腮鱗皮有珠文可以飾刀劒口一云鳥䱜魚又蝦䱜
　長五丈尾似蝦鱕䱜鼻有横骨如轓海中波浪為之
　滿海船逄之必斷縣載見吳錄潘州記雜爼云章安
　縣出頰赤如金甚健網不能制俗呼河伯健兒惠志
　云子出入風驚浪湧　沈瑩臨海水土異物志䱜魚
　鹿文青目腹下正白長五丈虎䱜長三丈黄黒斑文
　耳目齒牙有似虎形唯無毛或變成虎　雨航雜錄
　䱜魚長二丈大數圍小者圓廣尺餘狀如鱉無足背
　麤錯有文皮皆鑢物子小隨母覓食驚則還入母腹
　一名鮫魚皮間有珠可飾劒有横骨在鼻前如斤鋸
　者曰胡沙性良肉美
　　石首魚
石首之魚有石在頭瑩白如玉可植酒籌
　嶺表錄異石頭魚狀如鰌魚隨其大小腦中有二石
　子如蕎麥瑩白如玉有好竒者多市魚之小者貯于
　竹器任其壞爛即淘之取其魚腦石以植酒籌頗脱
　俗　李時珍云生東南海中形如白魚扁身弱骨細
　鱗黃色如金首有白石二枚田九成遊覧志每嵗四
　月來自海洋綿亘數里其聲如雷海人以竹筒探水
　底聞其聲乃下網截流取之澄以淡水皆圉圉無力
　初水來者甚佳二水三水來者魚漸小而味漸減矣
　　炙轂子石首鯼也首有小石故名海族志其初出
　水也能鳴夜視則有光鹽曬為鱐則曰白鮝閩謂之
　金鱗又謂之黄瓜　臨海異物志石首小者名䠓水
　其次名春來石首異種也雲間志腹中白膘可作膠
　　雨航雜錄鯼即石首魚也小者曰􁀙又名䠓魚最
　小者名梅首又名梅童其次名春來土人以槐豆花
　卜其多寡槐豆花繁則魚盛腦中有白石如碁子取
　其石次以作器或飲食遇毒則暴裂腦漏者用其石
　燒灰吹入鼻中即愈又下石淋炙食之主消瓜成水
　又有䱟形相似左右三牙如鐵鋸或曰石首雄䱟其
　雌也(南越志謂/䱟雄石首)諸魚有血石首獨無血僧人謂之菩
　薩魚至有齋食而啖者亦三净肉意葢不能忍口腹
　而姑以此説自解也　石首亦冐黄魚名海味索𨼆
　鰉黄各種肉與味不同四明梅魚比黄魚極小肉味
　正相似閩中呼為小黄魚其鱗色燦爛金星如大黄
　魚也又各一種張九嵕銘合鰉黄一種誤矣葢鱘鰉
　别一種黄魚其謂之石首者以腦中藏二白石子得
　名又謂洋生魚土人從小滿節候黄魚散子在海洋
　中魚貫串若山移而過商人倩漁師聽魚聲乃報曰
　釣魚來有幾里幾里云漁者舉網或得千萬頭或空
　不得盖遇與不也
　　石首化鳬
南有魚鳬國古蜀帝所都婁縣石首魚至秋化為鳬魚
鳬之名義泝此可求諸(張勃/呉録)
　吳地志石首魚至秋化為冠鳬頭中猶有石述異志
　在吳郡魚城城上水中韋昭春秋外傳石首成􁈽􁈽
　鴨也　養魚經石首之魚其色如金俗名黄魚楝花
　而來秋而化鳬
　　比目魚
東海比目不比不行兩片得立合體相生狀如鞋屧鰈
實其名
　山海經圖東海有鰈魚即比目魚也不比不行古之
　王者將行封禪東海貢此魚注狀如牛脾鱗細紫白
　色一眼兩片相合方能行　江東人呼王餘魚郭璞
　贊比目之鱗别號王餘雖有二片其實一魚協不能
　密離不為疎按比目王餘自是二種何得比而同之
　吳都望海二賦原自明晰而解者誤㑹也緣未覿形
　耳　嶺表錄異比目魚南人謂之鞋底魚江淮謂之
　拖沙魚異物志云似左右分魚南越志謂之板魚亦
　曰左介臨海水土記板魚片立合體俱行一名鰜一
　名兩魪又相如賦禺禺魼鰨注魼鱸同音區鰨鰈仝
　比目魚也按山海經魼魚羽在脇下又鯢魚亦有鰨
　名音塔耳　雜爼王者徳及幽隠則比目魚至　雨
　航雜錄竹夾魚似比目而肉堅身圓尾尖色青黒一
　名土鱧　通考漢天子臨軒設樂激水成比目魚跳
　躍噀水作霧翳日化黄龍長數丈出水遊戲
　　王餘
王餘孤游比目䨇逝水旣有之陸亦相儷單鵙匹鵹性
亦相似
　吳都賦䨇則比目片則王餘孫綽望海賦王餘孤戲
　比目䨇游　博物志吳王江行食鱠之餘棄中流所
　化今魚中名吳王鱠餘者長數寸大者如筯猶有鱠
　形　又名鱠殘皮日休詩隐几船舷無一事分明數
　得鱠殘魚養魚經鱠殘之魚狀如銀魚而大冬月帶
　子者謂之挨氷嘯或以即銀魚非銀魚形纎細明瑩
　如銀太湖之人多鱐以鬻長不過三寸凡魚嘯子以
　夏惟銀魚鱠殘嘯子于氷氷觧三日乃生也　李時
　珍云出蘓松浙江大者長四五寸身圓如筯潔白如
　銀無鱗若已鱠之魚但目有兩黒㸃耳彼人尤重小
　者曝亁以貨四方清明前有子食之甚美清明後子
　出而瘦但可作鮓腊耳　趙宧光云海中小白魚長
　三四寸許若蟲類者曰鱖殘其形潔白方言謂之麺
　魚士人傳言吳王食鱠吐臸水中所化因改作鱠又
　一種湖中出者夏小寸許秋長盈尺亦曰殘魚小者
　加之美名曰銀魚皆鱖屬　舊志吳王食鱠有餘棄
　水中所化名王餘魚越王食魚未盡以半棄水所化
　遂無一面名半面魚　瀘州合江縣産木𤓰魚以木
　𤓰時出故名膚如築玉稍大如寳坻魚而肥美絶倫
　亦王餘類　易林鵹必匹飛鵙必單棲
　　鰕魚
鰕實四足而有魚名頭尾類鯷岐岐(一作/跂)而行長生山
澗出入沉浮云是懶婦怨懟自投(異物志/舊賛)
　本艸鯢魚大者曰鰕(音/霞)異物志魚之能以足行如蝦
　故名　述異記淮南有懶婦魚俗云昔楊氏家婦為
　姑所溺而死化為此魚其脂膏可燭佛經謂之饞燈
　鳴瓊泛醳則明披緗辟纑則暗一名魧　餘詳目錄
　　鰼鰼魚
鼓翮十運一翼􁀙翻厥名(或作/鳴)如鵲鱗在羽端(郭璞/贊)
　山海經涿光之山囂水出焉中多鰼鰼之魚狀如鵲
　而十翼鱗在羽端聲亦如鵲可以禦火食之巳癉亦
　見述異記
　　文魮
形如覆銚包玉含珠有而不積泄以尾閭闇與道會可
謂竒魚(郭璞鴽/鮆贊)
海經鴽鮆江賦文魮孕璆音磬鳥首魚尾出鳥䑕穴禹
貢攸紀
　山海經濫水西注于漢中多鴽鮆之魚狀如覆銚鳥
　首而魚翼音如磬石之聲是生珠玉　文選江賦丈
　魮孕璆玉篇云魮有兩翼尾有毒亦作□　後贊鳥
　䑕云云亦䝉山海經非禹貢也
　　飛魚
飛魚身圓長丈餘登雲游波形如鮒翼如胡蟬翔泳俱
仙人寗封曽餌諸著藻灼爍千載舒(衍王子年/七言頌)
　林邑記云飛魚身圓大者丈餘翅如胡蟬出入羣飛
　游翔翳薈沉則泳於海底　中山經牛首山勞水出
　焉西注于潏水是多飛魚其狀如鮒食之已痔衕(一/統)
　(志陜西鄂/縣勞水出)又騩山正囘之水北注于河中多飛魚狀
　如豚而赤文有角佩之不畏雷霆亦可禦兵(當是/另種)
　雜爼朗山浪水有魚長尺能飛飛即凌雲空息歸潭
　底　拾遺記仙人寗封食飛魚而死二百年更生故
　寗先生遊沙海頌云青蕖灼爍千載舒百齡暫死餌
　飛魚　吳都賦文鰩夜飛而觸綸注長尺許翅與尾
　齊一名飛魚陳藏器云生海南羣飛海上海人候之
　當有大風按西山經㤗器山觀水出焉多文鰩魚狀
　如鯉魚身而鳥翼蒼文而白首赤喙常行西海遊于
　東海以夜飛其音如鸞雞其味酸甘食之已狂見則
　天下大穰
　　王鮪
王鮪岫居科斗其面性最有毒獺所不噉人饒食之肥
美盈燕
　東京賦王鮪岫居(毛詩義疏所謂鞏縣東雒度北崖/上山腹穴是也舊説北穴與江湖)
　(通鱣鮪從北/穴而來入河)埤雅鮪岫居至春始出而浮陽北入河
　西上龍門入漆沮見日而目眩又水經王鮪出鞏穴
　蜀曰䱴䲛三月遡河上能度龍門則為龍宋景文公
　筆記河陽出王鮪魚形如豕口與目皆在腹下每春
　二月出于石穴逆河而上乃取之按夏小正注魚之
　先至而美者　陳藏器云生江中背如龍李時珍云
　亦鱣屬也長者丈餘狀如鱣而背上無甲其色青碧
　腹下色白其鼻長與身等口在頷下食而不飲頰下
　有青斑文如梅花狀尾岐如丙肉色純白味亞于鱣
　鬐骨不脆羅願云鮪狀如鬵鼎上大下小哆口頭大
　而尖如鐵兠鍪亦能化龍膘可作膠漢志卭部有河
　中産魚長一二丈頭特大遙視如戴鐵釜狀即鮪也
　　釋名一名􁀙鮹七八尺者益州人謂之鮪鱨大者
　王鮪小者叔鮪更小者建平人呼鮥子也一名䲋或
　作鱏一名碧魚今東萊遼東謂之尉魚或名仲明魚
　以樂浪尉仲明溺海中化此魚飲膳正要云遼人名
　乞里麻魚　燕山錄鵜鶘飲水數升而不足鱣鮪入
　口若露而死
　　丹魚
丹水丹魚出于南陽以夜伺之浮水有光夏至十日其
期不爽取血塗足水上可行(抱朴/子)
　抱朴子南陽丹水出丹魚常先夏至十日夜伺之魚
　浮于水赤光上照赫然如火網取之割其血以塗足
　可歩行水上如履平地按述異所載同但云丹水出
　龍巢山下風土記亦同云丹水在内鄉縣
　　䱤(音陷又/音紺)魚
海有䱤魚衆魚蓐母魚欲生卵觸腹以首蛇醫雁奴物
性固有
　雜爼凡諸魚欲産䱤魚輒䑛其腹世謂之衆魚之生
　母異苑所載同但云諸魚欲産䱤輒以頭衝其腹云
　　木艸鱤一名䱤一名鰥一名黄頰魚鱤敢也䱤䐄
　(音/陷)也食而無厭也健而難取吞陷同類力敢而䐄物
　者也其性獨行故曰鰥　李時珍云生江湖中體似
　鯼而腹平頭似鯇而口大頰似鮎而色黄鱗似鱒而
　稍細大者三四十斤啖魚最毒池中有此不能畜魚
　山海經番條山澸水出焉中多鱤魚又姑兒山之水
　多鱤魚是也異苑云然諸魚生子必雄魚衝其腹仍
　尿白以葢其子不必盡待䱤魚也　山海經陽山留
　水出焉南注于河中有䱤父之魚狀如鮒魚首而彘
　身食之巳嘔此另種
　　望魚(當附/鮆後)
明都滏澤望魚之沼形側如刀可以刈草(魏武帝四/時食制)
　魏志望魚側如刀可以割草出豫章李時珍云鱭魚
　形如劑物裂篾之類故有諸名魏武食制云望魚
　　鮫
天淵魚虎老化為鮫其皮朱文可飾弓刀
　任昉述異記虎魚老者為鮫雜爼魚二百斤為鮫南
　山經禱過山浪水出焉中有虎鮫其狀魚身而蛇尾
　其音如鴛鴦食之不腫可以已痔中山經荆山漳水
　出焉東南注于睢多鮫魚皮有珠文而堅可飾刀劒
　尾有毒　劉歆期交州記鮫海魚出合浦長三丈狀
　似鼉而無足背上有甲珠文堅強可飾刀劒又可以
　鑢物按左思賦扈帶鮫函則亦可飾甲矣　韓景昇
　云圓廣尺餘尾亦長尺許背靣粗錯李時珍云古曰
　鮫今曰沙是一類而有數種形並似魚青目赤頰背
　上有鬛腹下有翅味並肥美南人珍之大者尾長數
　尺能傷人皮皆有沙如眞珠斑其背有珠文如鹿而
　堅彊者曰鹿沙亦曰白沙云能變鹿背有斑文如虎
　而堅彊者曰虎沙亦曰胡沙云虎魚所化鼻前有骨
　如斧斤能擊物壞舟者曰鋸沙又曰挺頟魚亦曰鱕
　䱜
鮫之為魚其子旣育驚必歸母還入其腹小則如之大
則不復(楊孚交州異/物志舊贊)
　雜爼鮫子驚則入母腹博物志東海鮫䱜生子子驚
　還入母腹尋復出陳藏器云其魚狀貌非一皆皮上
　有沙堪揩木如木賊也小者子隨母行驚即從口入
　母腹中　雨航雜錄馬鮫魚形似鰫味似鯧亦曰社
　交以交社而生此疑别種　漁書云馬鮫無鱗翅色
　蒼藍而有文采一種名釘柱一統志謂廣州海産肉
　厚骨軟諺云海中馬鮫鯧味之最也
　　龍魚
龍魚一角似鯉居陵候時而出神聖攸乘飛驚九域騎
龍上升
　文選龍鯉一角即此篇海龍角魚名鯛(音/周)又電白海
　中出龍鯉　海外西經龍魚陵居狀如狸(一作/鰕)即有
　神聖乘之以行九野一曰鼈魚在天野北其為魚也
　如鯉　絳河去日南十萬里多赤龍魚上仙服之後
　天而老
龍魚之川在汧之堧河圖授羲實此出焉神行九野如
馬行天
　陜志魚龍川源出小隴山中有五色魚人不敢取因
　名杜詩水落魚龍夜　孝經援神契天子孝天龍負
　圖尚書中候河龍出圖成赤文綠字以授軒轅
　　烏魚
烏魚戴星禁在仙經鯇鮦鱧蠡紛其别稱其膽獨甘以
是為徴
　野紀烏魚即鱧首有七星夜朝北斗道家稱鱧悳朝
　斗有臣禮以為三厭之一此物最耐乆不死如旱涸
　中乾枯經歳得水復活玉皇本行集經􁀙魚腐于泥
　得水而再活豈即此耶此物食魚為魚中之虎其子
　最繁　李時珍云形長體圓頭尾相等細鱗𤣥色有
　斑㸃花文頗類蝮蛇有舌有齒有肚背腹有鬛連尾
　尾無岐形狀可憎氣息胜惡食品所卑南人有珍之
　者　格物志凡魚散子不沫其子唯文鱧沫子而長
　舊云是公蠣蛇所化至難死或謂之鰹　爾雅鰹大
　鮦小者曰鮸爾雅翼鱧又名文魚與蛇同氣俗呼黒
　魚盖北方之魚也本艸一作蠡魚諸膽苦惟鱧膽甘
　又注云鱧非鯇形似鯉詳前鯶箋豈鰹音之誤
　　瓊魚
仙人上藥劉淵瓊魚昔西王母漢武受圖銀刀尾尾今
乃其餘
　漢武内傳西王母曰仙人上藥有劉淵瓊魚　杜詩
　出網銀刀亂注銀刀魚也
　　石桂魚
石桂之魚天仙所餌猶有桂名鱖借音爾流水桃花悳
隠詠美
　養魚經鱖魚巨口而細鱗肉味鮮美背黒有斑彩或
　云仙人劉慿常食名桂魚今此魚鄉之人猶有桂之
　呼焉　石桂魚本艸名鱖魚以其體不能屈曲如僵
　蹶也又名□魚以其紋斑如織􁆮也其味如豚又名
　水豚名鱖豚扁形濶腹大口細鱗黒斑厚皮𦂳肉肉
　中無細刺者是也按斑色明者雄稍暗者雌背有鬐
　鬛刺人李廷飛延夀書云鱖鬐刺凡十二以應十二
　月每月一刺有毒人誤中之者惟橄欖核磨水或橄
　㰖煆存性調長流水服即解也夏月居石穴冬月偎
　泥罧魚之沈下者一云鱖性癡見人則樹其鬛謂人
　懼已也又性畏寒爾雅翼牛羊之屬有肚故能嚼諸
　魚不然而鱖獨有肚能嚼亦啖小魚江南名鮰唐張
　志和詩桃花流水鱖魚肥又中山經合水出于半石
　山隂而北注于雒多鰧(音/滕)魚狀如鱖(音/桂)居逵(水中之/穴道交)
　(通/者)蒼文赤尾食之不癰可以已瘻今按鰧形狀居止
　功用俱與鱖同日華子謂鱖水豚豈音疑此與　漁
　書云海中産者名鱠魚春水浪深至初夏始有得之
　　横公魚
北方石湖有横公魚化而為人刺之不殊煑之不死游
鑊育育烏梅廿七煑之乃熟(約𤣥/黄録)
　神異錄北方荒外有石湖方千里岸深五丈餘恒氷
　唯夏至左右五六十日解耳中有横公魚如鯉而赤
　晝在水中夜即化人刺之不入煑之不死若以烏梅
　二七箇煑之即熟可治邪病按述異記神異經所載
　同或作黄公魚長七八尺食之無鯁　魚豢魏略文
　帝將受禪赤魚游于露鑊乃此魚也其性自然乃矯
　飾以為瑞應
　
　
　
　
　
　
　
　
　
　
　
　
　
　
　異魚圖贊箋巻二
欽定四庫全書
　異魚圖贊箋卷三　　　　明　楊慎　原本
　　　　　　　　　　　　大學士胡世安箋
　　髪魚
髪魚帶髪形如婦人出于滇池肥白無鱗(魏武帝/四時食)
(制/)
　北户錄曰髪魚戴髪形如婦人肥白無鱗出滇池
　述異記查道奉使髙麗見沙中一婦人紅裳䨇袒髻
　鬟紛亂背後㣲有紅鬛查命人扶于水中遂拜手感
　戀而沒　洽聞記海人魚東海有之大者長五六尺
　狀如人眉目口鼻手爪頭皆美麗女子無不具足皮
　肉白如玉無鱗有細毛五色輕軟長一二寸髪如馬
　尾長五六尺隂形與丈夫女子無異臨海鰥寡多取
　得飬於池沼交合之際與人無異亦不傷人　稽神
　錄謝仲玉見婦人出沒波中腰以下皆魚也　海語
　人魚長四尺許體髪牝牡人也惟背後有短鬛㣲紅
　耳間出沙汭亦能媚人舶行遇者必作法禳惡其作
　􁁑故也昔人使髙麗偶泊一港適見婦人仰臥水際
　顱髪蓬短手足蠕動使者識之謂左右曰此人魚也
　慎母傷之令以楫扶至江中噀波而逝
　　琵琶魚
海魚無鱗形類琵琶一名樂魚其鳴孔嘉聞音出聴曽
識匏巴(沈懐遠/南物志)
　述異記海魚千嵗為劍魚一名琵琶魚形如琵琶而
　善鳴因以名焉　雨航雜錄綬魚一名華臍一名老
　婆其腹有帶如帔子生附其上形如科斗大者如盤
　或曰此文選所謂琵琶魚也無鱗冬初始出者俗重
　之至春則味降矣　談乗淮南子匏巴鼓瑟淫魚出
　聽淫魚形似鬲身頭相半長丈餘鼻大玉白身黒口
　在頷下有鬐無鱗出于江中喜音出聼今訛作游魚
　此魚九江多有但不聞好音也説文引傳淫作鱏此
　賛未審何據
　　含光魚
含光之魚臨海郡育南人臠炙雖羙而毒煎煿已乾耀
夜如燭(南物/志)
　按本草即鱣魚此魚甘平有小毒異物志名含光者
　言其脂肉夜有光也飲膳正要遼人名阿八兒忽魚
　　李時珍云鱣狀似鱘其色灰白其背有骨甲三行
　其鼻長有鬚其口近頷下其尾岐其出也以三月逆
　水而上其居也在磯石湍流之間其食也張口接物
　聽其自入食而不飲　嶺表録異黄臘魚即江湖之
　横魚頭嘴長鱗皆金色臠為炙雖美而毒或煎煿乾
　夜即有光如籠燭北人有寓南海者市此魚食之棄
　其頭于糞筐中夜後或有光明近視之益恐懼以燭
　照之但魚頭耳去燭復明以為不祥各啟食奩窺其
　餘臠亦如螢光達明遍詢土人乃此魚之常也憂疑
　頓釋
　　􁸎魚
􁸎魚長咫大如竹竿爆之為燭光明有爛脊骨又美可
作羮餐(臨海水/土志)
　北户録引臨海异物志䱼魚如指長七八寸但有脊
　骨好作羮滑美似餅大者如竹曝作燭極有光明今
　按字書無􁸎的是䱼字之誤
　　婢屣奴屩(應附/比目)
魚有婢屣亦有奴屩其名䨇偶其形兩肖味皆堪噉出
臨海嶠
　按即比目魚俗名鞋底魚臨海志名婢屣臨海風土
　記名奴屩南越志名版魚南方異物志名箬葉魚皆
　因形也
　　石斑魚
石斑媱蟲虎文形蚓蝘蝥為牡水邊呼引石斑即走上
岸合牝其性既惡羮不可飲
　石斑魚延夀書名石礬魚異物志名髙魚李時珍云
　石斑生南方溪澗水石處長數寸白鱗黒斑浮游水
　靣聞人聲則劃然深入臨海水土記長者尺餘其斑
　如虎文而性淫春月與蛇醫交牝故其子有毒南方
　異物志髙魚似鱒有雌無雄二三月與蜥蝪合于水
　上其胎毒人　雜爼僧行孺言建州有石斑魚好與
　蛇交南中多隔蜂窠大如壺常羣螫人土人取石斑
　魚就蜂樹側之標于竿上向日令魚影落其窠上湏
　㬰有鳥大如燕數百互擊其窠窠碎落如葉蜂亦全
　盡　墨客揮犀南方溪澗有魚生石上號石斑魚作
　鮓甚美至春含育則有毒不可食云與蜥蜴交也按
　陳藏器云石鮅魚生南方溪澗中長一寸背裏腹下
　赤南人以作鮓甚美據二說此魚非不中食者矣抑
　另種耶　李日華篷窗夜話黄山澗中生斑魚如蝘
　蜓而無足善含水登木隠樹杪叢葉中仰口水汪汪
　然渇鳥過而飲之輒箝翕曵而入水恣其嚵嚼小蟲
　設機陷物隠慘乃爾可畏哉未審即此魚否
　　戴星魚
戴星之魚背有星文㸃䵠玓瓅因之名云
　中都玳瑁魚雪質而黒章的礫若漆儼然玳瑁疑亦
　其類　臨海水土記戴星魚狀如鳶魚背上有兩白
　璫如指大因名
　　䱽魚
䱽魚兩肋大肉堪臠蒸之粳米其骨亦軟號狗㗐睡謂
無餘衍
　即鯧魚本草有鯧鯸昌䑕之稱昌美也以味名或云
　此魚游于水羣魚随之食其涎沫有類于娼故名閩
　人訛作䱽廣人連骨煑食呼狗㗐睡魚四五月出陳
　藏器云鯧魚生南海狀如鯽身正圓無硬骨作炙食
　至美　嶺表録異䱽形似鯿魚腦上突起連背身圓
　肉厚白如鱖只有一脊骨治之以薑葱蒸之以粳米
　甚軟食之無餘
　　䱥魚
䱥魚之味其美在額古諺有之價􁓁世宅鱣腮沙刺黄
骨䱽脊南烹所珍百倍秦炙
　南越志䱥魚長五六寸味極肥腴土人重之故古諺
　云寜去累世宅不去䱥魚額炙食甘美子可為醬食
　　鱣魚之美在腮沙魚之美在刺南中八郡志黄魚
　形似鱣骨如葱可食郭義恭廣志云犍為都僰道縣
　出臑骨黄魚　䱥一作鰶雨航雜録青鰶魚冬月肥
　美海錯之佳者或以敵松江之鱸張汝逺曰此邾莒
　之于齊魯豈其方
　　鰥魚(當附/䲆後)
敝笱在梁其魚惟鰥其大盈車餌以豚豩鰥死以餌士
死以貪
　孔叢子衛人釣于河得鰥其大盈車曰吾下一魴之
　餌鰥過而不視益以豚之半則吞矣子思曰噫鰥貪
　以餌死士貪以禄死　一作鱞按恵志鱞魚大如指
　長八寸脊骨宜羮殆應䱽類鰥似鯇而大鬛紅
　　何羅魚
何羅之魚一身十首化而為鳥其名休舊竊糈于舂傷
隕在臼夜飛曵音聞舂疾走
　山海經譙明山譙水出焉西注于河中多何羅之魚
　一身而十首其音如吠犬食之已癰亦可禦火或作
　河羅　休舊按嶺表異録一名休鶹夜飛晝伏能拾
　人爪甲以為凶又名夜逰女好與嬰兒作祟又名鬼
　車又名魚鳥入人屋收魂氣其頭有九為犬所噬一
　首下血滴人家則凶故聞其聲則嗾犬使吠以厭之
　按衝波傳有鳥九尾孔子與子夏渡江見而異之人
　莫能名孔子曰鶬也甞聞河上之歌云鶬兮鶬兮逆
　毛衰兮一身九尾長兮又江賦竒鶬九首裴瑜注爾
　雅言鶬糜鴰是九頭鳥也俗呼鬼車天隂時作聲聲
　如刀車鳴白澤圖謂之蒼鸆帝嚳書謂之蒼逆小説
　云周公居東惡聞此鳥命庭氏射之失其一首餘猶
　九首　竊糈之説蜀有之至今聞此鳥聲夜舂徹里
　　鰅魚
周成王時揚州獻鰅其皮有文出樂浪東漢神爵初捕
輸考工
　又名䲓鰅説文皮有文出樂浪東􁀙神爵四年初捕
　輸考工周成王時揚州獻鰅(魚容/切)按周書王㑹其于
　魚曰揚州解隃㓂鰅亦有隃音疑即此
　　鮯魚
東方有魚其形如鯉其名為鮯六足鳥尾鱐為之母胎
育厥子
　山海經跂踵(一作/鼓鐘)之山有水名曰深澤有魚焉其狀
　如鯉而六足鳥尾名曰鮯鮯(古㳫/切)之魚其鳴自呼
　玉篇鱐音宿鮯母也
　　䱡魵鱸􁬈鱳
樂浪潘國魚之淵府異哉䱡魚魼有兩乳魵鱸􁬈鱳各
以類聚漢獻大官叔重是取
　五魚皆出樂浪潘國見説文博雅鯆䱐䱡也即江豚
　别名天欲風則見　雜爼䱡奔䱐也一名瀱非魚非
　蛟大如船長二三丈色如鮎有兩乳在腹下雄雌隂
　陽類人取其子着岸上聲如嬰児啼頂上有通孔頭
　氣出嚇嚇作聲必大風行者以為候熬一頭得膏三
　四斛取之燃燈讀績輒暗行樂之處偏明　魵音粉
　又鰕别名出東夷一名䲅觸物輒嗔腹脹如䱡又有
　䱡名浮于水上其出有時率以冬至後來鱳亦名􁀙
　　鮞
魚之美者東海之鮞伊尹説湯水羣首茲徒聞其名而
形未窺
　國語鯤鮞注細魚也呂覽魚之美者洞庭之鱄東海
　之鮞改作鰣訓魚子當从兒又溷鯢矣
　　鰸
遼東􁀙水鰸狀如蝦無足長寸形如股义茲雖㣲蟲其
味特佳
　説文鰸魚狀似蝦無足長寸大如义(音/釵)股出遼東海
　篇作鮢　桂海虞衡志蝦魚出灕水肉白而豐味似
　蝦而鬆美此豈鰸類耶
　　烏鰂
烏鰂八足集足在口縮喙在腹形類鞋嚢其名烏鰂吸
(一作/噏)波噀墨迭射水慝(萬震海物/異名記)
　趙徳麟侯鯖録所載同但八足下有絶短者水慝下
　有以衛害焉埤雅每遇大魚輒噀墨周其波以衛身
　害若小蝦魚過其前即吐墨涎惹之　李時珍云烏
　鰂無鱗有鬚黒皮白肉大者如蒲扇煠熟以薑醋食
　之脆美背骨厚三四分輕虛瑩白名海螵蛸形似摴
　蒱子而長兩頭尖脆如通草重重有紋以指甲可刮
　成末人亦鏤作鈿飾
魚有烏賊狀如箕(一作/算)嚢骨間有鬐兩帶極長含水噀
墨欲葢反章
　南越志烏賊魚浮水面烏見之以為死啄之乃捲取
　去故云烏賊　蘓頌云生東海形如算嚢口在腹下
　八足聚生于口旁有兩湏如帶甚長能吹波噀墨令
　水溷黑自衛以防人捕人反以是取之　炙轂子此
　魚遇漁舟即吐墨染水令黑以混其身漁人見水黑
　網之大獲傳曰欲葢而章圖存而亡此之謂也　越
　志烏賊懐墨而知禮葢腹中血及膽正如墨可以書
　字江東人或取其墨書契以紿人財物書跡如淡墨
　逾年自消惟空紙爾　夢溪筆談宋明帝好食蜜漬
　鱁鮧一食數升按鱁鮧烏賊腸也　澠水燕談雒陽
　園户相妬則以烏賊刺刺花樹枝皮中花心死盡牡
　丹忌此魚耳　漁書烏賊有云秦皇渡海筆槖墜水
　化為此魚故形猶似之墨尚在腹也魚種大小不同
　名稱亦異有名花衫象其色也有名尖殻象其形也
　最小者名春桃則其子也
烏則之魚􁆛鳥所變海若小史懐墨𢃄算湏與其足皆
在眼畔風波稍急粘石為䌫章舉石距同狀異面食品
所珍圖畫悉絢
　呂氏春秋注引古月令九月寒烏入水化為烏則故
　義訓云魚之入月令七十二候者惟烏則爾羅願云
　此魚有文墨可為法則故名　掌禹錫云􁆛或作鵯
　鶋小鳥也亦名鵯鵊俗稱山呼圖經云背上骨厚三
　四分則非小鳥今據爾雅雒鳥􁆛是水鳥似鶂短頸
　腹翅紫白背上綠色名字既與圖經相符而背骨又
　類螵蛸則􁆛所化明矣　雜俎一名河伯從事小史
　海人言秦皇東逰棄算袋于海化此魚形如算袋兩
　𢃄極長舊説烏則有矴遇風則虯前一湏下矴一名
　䌫魚風波稍急即以其湏粘石為䌫葢此魚每遇大
　風遠岸則虯前一湏為矴近岸則粘前一湏為䌫
　天台智顗禪師請禁海漈捕魚滬陳宣帝勑答曰此
　江既無烏則珍味宜依所請觀此烏則之味為食品
　之珍尚矣　相感志烏則過小滿則形小山東登萊
　名八帶魚金州衛髙麗名八梢魚　章舉石距烏則
　之别種見日華子章魚臨海志名□(音/佶)魚生南海如
　烏則而大八足身上有肉閩粤人多採鮮者薑醋食
　之味如水母韓退之所謂章舉馬甲柱鬭以恠自呈
　石距亦其類身小而足長入鹽燒食極美蘓頌云二
　物似烏則而大更珍好食品所重不入藥用　雨航
　雜錄海上鱗族異者名章巨大者名石拒居石穴人
　取之能以脚粘石拒人故名形如算袋八足長二三
　尺足上磈􁕒戢戢如釘每釘有竅浮海砂中如死物
　烏啄之即捲入水嘘足釘啜之以飽其小者名章舉
　又名章魚别一種生海塗中名望潮身一二寸足倍
　之士人稱塗蟢又一種脚短而無釘者名𤨏管寜台
　溫皆有之其名章巨葢江東子弟所名項羽引江東
　卒與秦戰秦將章邯拒之卒為羽所降故江東名是
　物章拒人怯而負勇名者亦號章巨　漁書云望潮
　里人呼為章魚生于海泥中潮至則出穴取食故以
　為號非鱗非介有身無骨脚有八而無其帶藏口于
　腹以首為腸中亦有墨大抵皆墨魚一派而異形耳
　其首似僧兩傍無耳脚中肉自成圈離離有章此章
　魚之所由名也亦有因脚磈磊怪異呼為癩魚凡有
　數種有名長脚姨名候水俱至秋冬而肥狀與章魚
　相類而章魚寔别一種其最小者首圓如弹丸傍有
　兩耳大不盈寸名胡泥生于春最大者為石巨生岩
　中頭大如升脚長數尺重可十數觔海上人小豚遊
　于水濵多為負去諺云石巨捲豚反為豚所捲亦極
　言其大耳
　　鰻鱺
海鰻江鱺善攻岸碕又善升木水居畏之既愈人痾復
裨牛肥驅蟁如掃兹功亦竒
　黄𠂻海語鰻鱺大者身徑如磨盤長丈六七尺鎗嘴
　鋸齒遇人輒鬭數十為隊恒随盛潮陟山而草食所
　經之路漸如溝澗夜則鹹涎發光舶人以是知鰻鱺
　所集也燃灰厚布所開路執鏢㦸諸器羣謀而前鰻
　鱺循路而遁遇灰體澀不可竄移時乃困舶人恣殺
　之皮厚近寸食之美于肉也　圖經云是蛟蜃之類
　善攻碕岸使輒頺陁近江河居人酷畏之歙州出一
　種背有五色文其功最勝出海中名海鰻與江鰻相
　類而大功用亦同又名慈鰻又名猧狗魚陶𢎞景云
　鰻鱺魚味甘形如䱇能緣樹食藤花作脯佳陳藏器
　云狗及牛痩取一二枚短小者以竹􁁊從口及鼻生
　灌之立肥張鼎云燒烟熏蛟令化為水熏氊及屋舍
　竹木斷蛀蟲寘骨于衣箱斷諸蠧　埤雅似鱔而大
　有雄無雌以影漫鱧而生子趙辟公雜説云影漫于
　鱧則其子皆附鱧之鬐鬛而生故名一曰鮎亦産鰻
　葢其乳子三分之一為鮎其一鰻也　李時珍云狀
　如蛇背有肉鬛連尾無鱗有舌腹大者長數尺脂膏
　最多背有黄脉者名金線鰻鱺此魚善穿深穴汪石
　山云小者可食重四五觔及水行昻頭者不可食夷
　堅續志四目者殺人背有白㸃無腮者不可食　稽
　神錄有人病瘵相傳死者數人因取病者置棺中棄
　于江以絶害流至金山漁人引起開視乃一女子猶
　活取置漁舍每以鰻鱺飼之遂愈因以為妻　紹興
　府龜山一井中有靈鰻時出見因名唐徐季海詩孤
　岫龜形在深泉鰻井開又鎮江北山有僧浚井得鰻
　魚二因名宋陸游詩鰻井初生一縷雲鮑郎山下雨
　昏昏艣聲嘔軋秋空暁水際人家尚閉門又寜波阿
　育王山下聖井有一丈鰻旱禱有應奉化縣靈濟泉
　傳有九節鰻禱雨獲之輒應　漁書鰻魚身有珠滑
　不可捉生深海中者為白鰻長五六尺重可數觔淺
　海為青鰻有刺而軟黄者為凃龍小者為油筯為粉
　鰻又一種骨硬刺浮于肉名強骨人不食之生山澗
　中能緣樹食草花者名鱺鰻味絶肥而甘美　韓詩
　外傳南瑕子過程本本烹鱺魚以進曰此乃君子食也瑕
　子曰髙比者所以廣徳也下比者所以狹行也吾豈自
　比君子哉志慕之而已
　　青魚
江有青魚其色正青泔以作鮓曰五侯鯖枕如琥珀可
以籠燈亦為冠弁以飾麗婷
　青魚以色名也大者名䱾魚俗名烏鰡狀似鯢鯇而
　背正青色食螺蚌南人多以作鮓所謂五侯鯖是也
　臘月取膽隂亁用主治目昏　魚魫即青魚枕骨也
　可為燈罩又作女冠大觀本草頭中枕蒸取亁代琥
　珀用之摩服主治心腹痛圖經云頭枕骨蒸令氣通
　曝亁狀如琥珀云可代琥珀非也荆楚取此枕煑拍
　作器甚佳　六合縣南龍津橋下有鯖魚長數丈
　　􁜍
黄帛其􁜍石鼓攸鐫槎頭縮項味珍襄川詞林藻詠名
播錦箋
　石鼓文黄帛其□即魴也腹内有肪味最腴美性宜
　活水爾雅翼小頭縮項穹脊博腹扁身細鱗色青白
　今之鯿魚漢水産尤佳常以槎斷水用禁人捕謂之
　槎頭鯿宋張敬兒為刺史獻齊髙帝一千八百頭即
　此孟浩然詩魚藏縮項鯿又一種火燒鯿頭尾俱
　似魴而脊骨更隆上有赤鬛連尾如蝙蝠之翼黒質
　赤章色如烟熏故名其大有至二三十斤者
　　竹頭䱢魚
張楫廣雅檦竹頭䱢滇池所饒亦名竹丁烹以為䱓案
酒薦馨
　竹頭者䱢之别名滇池在今雲南府城南一名昆明
　池又桂海虞衡志竹魚出桂林湘灕諸江中狀如青
　魚大而少骨刺色如竹色青翠可愛鱗下間有朱㸃
　味如鱖魚廣南珍品又杭富陽出篛魚形似蒻惟五
　月有之　北户錄金魚腦中有麩金狀如竹頭魚出
　卭婆塞江
　　鮬魚
鮬帷妾魚厥形如𤓰亦名為鯧同彼狹邪滛蟲相邇其
味苦嘉
　玉篇音枯又音區似鮒子而黒爾雅鱊鮬鱖鯞婢妾
　魚也崔豹古今注江東人呼青衣魚為婢􁀙是也一
　云鮬鯞小魚色黒揚赤今之旁皮鯽行以三為率一
　頭前兩頭從之若媵妾然按即本草䲙魚孟詵櫛化
　之説謬帷鼢䑕化䲙䲙化鼢䑕劉績霏雪錄中紀之
　而李時珍云甞見也　一統志大荒山在博白縣南
　一百五十里山上池中有婢妾魚大如楯兩翼及臍
　下有三條似練帶四尺許揺動有婢妾形故名　又
　婢魚名鱥(音/貴)者大口細鱗身有斑㸃鯧魚身廣而頭
　鋭細鱗而軟骨出於海似非鮬類見䱽箋
　　䱀魚
䱀魚味爽可□朝酲在晉虞郎獻于帝庭其方俱在食
經可徴
　詳目錄陶𢎞景云肉致能醒酒李時珍云無鱗魚也
　身尾俱似小鮎腹下黄背上青黄腮下有二横骨兩
　䰅有胃羣游作聲如軋軋性最難死亦詳鱨箋
　　沙魚
沙魚二族胡沙白沙酷肖鮫魚其寔稍差功入金匱名
昉日華
　即鯊埤雅鯋性善沉常沙中行蘓頌云鮫有二種南
　人通謂之沙魚大而長喙如鋸者曰胡沙性善而肉
　美小而皮粗者曰白沙肉彊而有小毒　爾雅名鮀
　魚郭璞名吹沙俗名沙溝魚又名沙鰛時珍云此非
　海中沙魚乃南方溪澗中小魚也居沙溝中吹沙而
　游咂沙而食鮀者肉多形圓陀陀然也鯊大者長四
　五寸其頭尾一般大頭狀似鱒體圓似鱓厚肉重唇
　細鱗黄白色有黒斑㸃文背有鬐刺甚硬其尾不岐
　小時即有子味頗美俗呼阿浪魚　詩義䟽吹沙似
　鯽而狹小常張口吹沙長三尺許背上有刺螫人一
　名重唇蘥鯋宜都出鑚沙魚大擬于指圓長于筯有
　黒㸃文此馬融賦所稱魦廣志吹沙魚大于指行沙
　中然宜都鯋以四月五月出餘月無之葢化為烏耳
　鑚沙乃俗名　海語魚麗之鯋葢閩廣江漢之常産
　海鯋虎頭鯋體黒文鼈足巨者二百餘斤常以春晦
　陟于海山之麓旬日而化虎蛟鯋似蛟而鼻長皮可
　飾劍湖鯋青色背上有沙鬐鬛泡去外皮有絲作膾
　瑩如銀絲　雨航雜錄鯊春正月輒出魚最先至者
　海上鯋甚多有白蒲鯊黄頭鯊白眼鯊白蕩鯊青頓
　鯊牛皮鯊斑鯊鹿文鯊狗鯊􁀙鯊燕尾鯊虎鯊犂頭
　鯊香鯊熨斗鯊丫髻鯊劒鯊刺鯊鋸鯊烏鯊雷鯊凡
　二十一種
　　鱓魚
土龍之屬荇莖苓根化而為鱓黄白異亹
　鱔䱇同抱朴子荇莖苓根土龍之屬化為鱓有黄白
　二種白鱓出交阯　陶𢎞景本草䱇魚味甘大温無
　毒云芹根所變或云人髪所化作臛食之甚補生水
　岸泥窟中冬蟄夏出亦名蛇鮀鱓越謀吳所進有湘
　沅之鱓　錄異記郫縣侯生于漚麻池側得鱓魚大
　可尺圍烹而食之髪白復黒齒落更生自此輕健
　談乗楊震傳鸛銜三鱓假借鱣字按爾雅注鱣長二
　三丈大數斗鸛焉能銜之且鱣灰色無文章鱓則黄
　質黒文卿大夫服之象故都講卜三鱓為三公之兆
　耳　漁書云一種蛇變者名蛇鱓有毒害人南人鬻
　鱓肆中以缸貯水畜數百頭夜以燈照之蛇化者項
　下有白㸃通身浮上即棄之或以蒜投缸中則羣鱓
　跳擲不已亦物性相制也
　　蘆䱐(音/胞)
蘆䱐之魚産蘆陵南俗以為醬海氓所甘
　南越志鱸䱐生山曲之間穴地為窟泉源涌則此魚
　出今蘆陵以南至于南州有焉俗以為醬
　　􁡜魚
吳楚􁡜魚其文如罽薦以上春美而多刺
　亦作鯚是魚處處有之據多刺之説又非鱖類豈北
　地所稱黄花魚耶又合江一種􁝞子魚文如􁀙魚而
　美
　　鱀(音忌一/作􁀙)
鱀一名鱁鋭喙大腹長齒羅生上下相覆音混于􁡜而
不同物
　即海豚也爾雅鱀是鱁郭注錯屬體似鱏尾如䱡大
　腹喙小鋭而長齒羅生上下相銜鼻在額上能作聲
　少肉多骨胎生健啖細魚大者長丈餘江中多有之
　埤雅鱀魚亦有懐珠者　廣州元志有􁀙鱘龍魚短
　頸魚之屬其尤大者鱀魚數年一至南海廟前至則
　必有疾疫或云名鱁鮧
　　海鰌(鰍/仝)
魚之最巨曰海鰌爾舟行逢之不知㡬里七日逄頭九
日逄尾産子仲春赤徧海水
　水經海鰌魚長數千里穴居海底入穴則海水潮上
　出穴則潮退出入有節故潮候有期　𤣥中記東方
　之東大海舟行者一日逄魚頭七日逄魚尾遇魚産
　則百里水為血　嶺表錄海鰌魚海上之最偉者也
　小者亦千餘尺一海船過南海見有山阻海東濤險
　而急又見十餘山或出或沒初甚訝之篙工曰非島
　鰌魚背也果見䨇目閃爍如電湏鬛若簸米箕(一云/鬐鬛)
　(似揚/朱旗)日中忽雨霡霂舟子曰此鰌魚噴氣水散于空
　風勢吹來若雨耳　宋紀趙鼎謫珠崕自雷州浮海
　而南顧見洪濤間紅旗靡靡相逐而下疑為海宼或
　外國兵革舟人揺手戒勿語惶遽入舟披髪持刀出
　篷背立割其舌出血滴水中令使臣閉目坐船内凡
　經兩時頃聞舟人呼曰更生更生乃言頃所見巨鰌
　也能吞舟即舟人平生未甞覩　海語海鰌長者亘
　百餘里牡蠣聚族其背曠嵗之積崇十許丈鰌負以
　游鰌背平水即牡蠣峍屼水靣如山矣舶猝遇之如
　當其首輙震以銃砲鰌驚徐徐而沒猶漩渦數里舶
　顛頓乆之乃定人始有更生之賀葢觀甚竒而災甚
　切也　一統志福寜州寜徳縣海鰌井在霍童山閩
　中記井有海鰌甚巨若弄水堰沒天即大雨或先霖
　潦弄水即晴
　　鯨
海有魚王是名為鯨噴沫雨注鼔浪雷驚目作明月精
為彗星
　崔豹古今注鯨海魚也大者長千里小者數丈一生
　數萬子常以五六月就岸生子至七八月導引其子
　還大海中鼓浪成雷噴沫成雨水族驚畏一皆逃匿
　莫敢當者或曰穴處海底出穴則水溢謂之鯨潮互
　見續博物志　述異志南海有明珠即鯨魚目瞳夜
　可以鑒謂之夜光廣州記死不見有眼睛而噴浪翳
　于雲日　星經天魚一星在尾後河中此星明則海
　出大魚又淮南子鯨魚死而彗星出　東都賦注海
　岸有獸名蒲牢聲如鐘而性畏鯨鯨躍輒鳴故鐘鈕
　鑄作蒲牢形斵橦作鯨形
東海大魚鯨鯢之屬大則如山其次如屋將死岸上身
長丈六膏流九頃骨充棟木明月之珠乃是其目(魏武/帝四)
(時食/制)
　異物志鯨鯢長百丈大亦稱之雄曰鯨雌曰鯢或死
　于沙上得之者皆無目説者謂目化為明月珠曹毗
　賦骸喪成島嶼之墟目落為明月之珠　寰宇記漁
　人嘗于南海嶼得鯨頭骨如數百斛團頂上一孔大
　于甕
嗟海大魚蕩而失水螻蟻制之横岸以死輜重君海不
可以徙䇿士之談譬其有理
　説苑吞舟之魚蕩而失水制于螻蟻者離其居也
　國策靖郭君將城薛客多以諫君謂謁者無與客通
　齊人有請者曰臣請三言而已矣靖郭君因見之客
　趨而進曰海大魚因反走君曰更言之對曰君不聞
　大魚乎網不能止鈎不能牽蕩而失水則螻蟻得意
　焉今夫齊亦君之水也君長齊奚以薛為夫齊雖隆
　薛之城到于天猶之無益也君曰善乃輟城薛　木
　華海賦魚則横海之鯨突杌孤游戞巗㠂偃髙濤茹
　鱗甲吞龍舟噏波則洪漣踧蹜吹澇則百川倒流或
　乃蹭蹬窮波陸死鹽田巨鱗挿雲鬐鬛刺天顱骨成
　嶽流膏為淵
　
　
　
　
　
　
　
　
　
　
　
　
　
　異魚圖賛箋卷三
欽定四庫全書
　異魚圖賛箋卷四　　　　　明　楊慎　原本
　　　　　　　　　　　　　大學士胡世安箋
　　螺貝蜃蚶海錯附
　　　􁘨􁘩
􁘨􁘩海魧名曰匽鼂形大如䕠出自沙嚻一枚剖之有
三斛膏
　音迷麻說文名匽鼂江賦名􁘨􁘩臨海水土志曰海
　魧寔一物也生海邊沙中肉甚羙多膏　臨海水土
　志鼂似􁘥一名鼂鼊狀似􁘥鼊而甲薄形大如龜味
　極羙一枚有三斛膏或云腹如羊胃可啖　按蘆䕠
　即蘧蒢海篇附載􁁊􁊵音促秋似蝦蟇居陸地山海經
　注䵸黽似蟇小而青或曰蠖黽一物名耳􁀙􁀙音顛
　奚鼃類似蜘蛛出遼東土人食之
　　　􁘥鼊
􁘥鼊龜頭鼈身蝦尾斑似玳瑁漫無甲指贉飾㢧軸緗
帙增羙
　劉欣期交州記蚼􁵷似瑇瑁大如笠四足漫胡無指
　爪其甲有黒珠文朵斑似錦文但薄而色淺不任作
　器惟堪貼飾今人謂之鼊皮海録碎事爾雅翼俱云
　然且言頭有兩角説文䵶􁀙屬頭兩角出遼東是也
　當即奚善鳴者故从句或謂即蟕蠵之小者并見前
　目録李時珍謂􁘥鼊者南人呼龜皮之名也　臨海
　水土記形如龜鼈身具甲黄㸃有廣七八寸長二三
　尺彼人以亂瑇瑁肉味如黿可食卵大如鴨卵正圓
　生食羙于鴨卵即雜爼係臂如龜入海捕之人必先
　祭又陳所取之數則自出因取之若不信則風波覆
　船故楊孚嶺南异物賛云係臂如龜生于海州欲先
　捕之必祭以求有不信者風波覆舟
　　　海月
海物正圓名曰海月脂如搔頭有緣無骨海賦江圖藻
詠互發
　劉恂嶺表録異海月大如鏡白色正圓甞死海旁其柱
　如搔頭尖其甲羙如玉雨航雜録云土人鱗次之為
　天窗　本草即作江珧一物陳藏器云蛤類似半月
　故名水沫所化煑時猶變成水　江賦玉珧海月土
　肉石華謝靈運詩揚帆采石華挂席拾海月　漁書
　云海月一名蠔鏡圓似月似蛤而扁
　　　海鏡
海鏡殻圓中甚瑩膩腹有小蟹朝出暮至或生剖之蟹
子跂跂逡廵亦斃
　嶺表録異海鏡廣人呼為膏藥(一作/葉)盤兩片合以成
　形殻圓而中甚瑩滑白照如雲母光内有少肉如蚌
　胎腹中有紅蟹子大如黄豆而螯足皆具海鏡饑則
　蟹出拾食蟹飽歸腹海鏡亦飽或廹之以火則蟹子
　走出離腸腹立斃或生剖之有蟹子在腹中逡廵亦
　斃　任昉述異記南海有水蟲名曰筯蚌蛤之類也
　其小蟹大如榆莢開甲食則蟹亦出食筯合甲蟹亦
　還入為筯取食以終始生死不相離此亦海鏡之類
　　江賦注𤨏蛣一名海鏡南越志􁀙蛣腹蟹注大長
　二三寸腹中有蟹子如榆莢合體共生漢志鄞有鮚
　埼亭顔注鮚即蛣埼曲岸也其中多鮚因名　漁書
　海鏡肉似蠔有小蟹生焉為鏡取食殻通明潔白取
　作窗􁂻可比琉璃水晶
海鏡蟹為腹水母蝦為目虚有咸受羡補不足人固有
之無惑乎物
　首二句見越絶書及郭璞江賦述異記𤨏蛣形似蚌
　有一小蟹在腹中為蛣出求食蟹或不至蛣餒死人
　呼蟹奴　嶺表録異水母形如覆㡌腹下有物如絮
　而無口眼常有數十蝦寄腹下食其涎浮水上遇人
　捕之即沉乃蝦有所見耳博物志東海有物狀如凝
　血從廣數尺方圓名曰鮓魚無頭目處所内無藏衆
　蝦附之随其東西人取煑食之北户録一名蚱一名
　石鏡海篇一名蝦䖳一名蟦一名海靼(音/折)狀象柔皮
　　雨航雜録􁦤魚一名䱜一名摴蒱一名水母俗所
　謂海蜇也雨多水則是物盛其形如覆笠以蝦為目
　蝦動則沉土人食之皆以土積其寔損脾南人以為
　性煖能治河魚疾
　　　陵龍
陵龍之體黄身四足形短尾長有鱗無角南越海人嘉
羞見逐(臨海水土/志本贊)
　或作陵龜見爾雅攝龜注或作神龍南越志神龍龜
　大如拳金色上甲兩邊如鋸齒爪至利能緣木捕蟬
　至羙可食不中于卜或作石龍子按石龍子生山石
　間似蛇有四足頭扁尾長形細長七八寸大者一二
　尺有細鱗金碧色大都鱗介之産非目見未易意度
　也
　　　山蠵
嶺表蟕蠵是曰山龜人立其背可負而馳木楔其肉聲
吼如牛(叫魚/其切)巧匠琢之以為梳箆
　一名文龜廣志蟕蠵形如龜出交州山龜在山上食
　草長尺餘　嶺表録異蟕蠵者俗謂之茲夷乃山龜
　之巨者人立其背可負而行産潮循山中鄉人採之
　取殻以貨要全其殻湏以木楔出肉龜吼如牛聲響
　震山谷廣州有巧匠取其甲黄明無日脚者煑而拍
　之䧟黑玳瑁花以為梳箆杯器之屬狀甚明媚按甲
　上有𣪚黒暈名日脚　續捜神記鄱陽人黄赭入山
　采荆陽遂迷路數日忽見大龜赭更祝之曰汝是靈
　物而吾迷不知道今騎汝背頭向便是路龜即從右
　轉赭乗行十許里得溪水即估客舟行者也　應劭
　云雄曰玳瑁雌曰蟕蠵按諸蕃志玳瑁形似龜鼈首
　嘴如鸚鵡背負十二葉黒白斑文間雜邉欄缺齧如
　鋸無足而有四鬛前長後短以鬛捍水而行老者甲
　厚而黑白分明小者甲薄而花字糢糊或曰取用必
　倒懸用滚醋潑之逐片應手而下出廣南産于海洋
　深處或云前兩鬛長狀如檝後兩鬛極短其上皆有
　鱗甲背甲十二片斑文相錯鱗差以成一背海人飬
　以鹽水飼以小鱗俗傳甲子庚申日輙不食謂之瑇
　瑁齋日此則􁘥屬非山蠵類矣　南州異物志瑇瑁
　如龜生南方海中大者如蘧蒢背上有鱗大如扇取
　下因見其文欲以作器則煑之因以刀截任意所作
　俟其冷以鮫魚皮錯治之後以枯條木葉瑩之即光
　輝矣按史記趙欲誇楚簮劒器悉飾以瑇瑁續漢書
　輿服志貴人助蠺瑇瑁釵髙文恵與婦書今致瑇瑁
　梳一枚晉潘尼有瑇瑁椀賦此物之珍尚也乆矣
　　　水蠵
蠵惟水龜海(一作/涪)陵是育其緣中文其甲堪卜馮夷所
命切和靈曲
　爾雅靈龜注涪陵郡出大龜甲可以卜緣中文似瑇
　瑁俗呼靈龜即今蟕蠵龜一名靈蠵能鳴郭璞賛水
　圓三方潜源溢沸靈龜爰處掉尾飬氣莊生是感揮
　竿傲貴　南越志神龜出江水廬江郡甞獻生龜于
　太卜㝠含神知為效之大　説文蠵以胸鳴其音如
　鼓雒神賦云馮夷鳴鼓是也又漢郊祀歌馮夷切和
　注馮夷水神名靈蠵也
　　　海蛤
海蛤魁陸瓦壠獷殻外眉内渠形摯渾朴(萬震南/州志贊)
　說文蛤有三種皆生于海蛤蠣千嵗鳥所化也海蛤
　百嵗燕所化也魁蛤一名復老服翼所化狀如海蛤
　圓而厚外有理縱横即今蚶也爾雅謂之魁陸　蘓
　恭云海蛤細如巨勝子光浄瑩滑者佳粗如半杏仁
　者名㹠耳蛤不堪入藥沈存中筆談海蛤即海邊沙
　泥中得之大者如碁子小者如油麻粒黄白色或黄
　赤相雜葢非一類乃諸蛤之殻為海水礲礪日乆光
　瑩都無舊質不能分别為何蛤故通謂之海蛤吳晉
　謂海蛤頭有文文如鋸齒此乃魁蛤非海蛤也　侯
　鯖録瓦壠獷殻渾沌錢文如建瓴外眉而内渠其名
　瓦壠注眉髙為睂渠䟽為渠按周禮典瑞駔圭璋璧
　琮琥璜之渠眉先鄭注皆開渠為眉瑑瑑有圻鄂瑑
　起後鄭云渠眉玉餙之溝瑑也䟽云六玉兩頭皆有
　孔又于兩孔之間為溝渠于渠之兩畔稍髙為眉瑑
　　雜爼蛤蜊候風雨能以殻為翅飛海味索隐蛤與
　蚌同類而異形長者蚌圓者蛤海蛤蛤蠣蛤蜊齊蛤
　文蛤車蟄姑勞蜺皆蛤也石􁇪蛤也待春而叢生也
　石華蛤也附石而零生也諸蛤皆産于海而又有黄
　蛤者甚佳賛云類若焦㝠出于沙汀聚如繁星輕如
　蜂翎味如寜馨其于大者何不視之如丁丁而其于
　小者何不任之為形形　蛤蜊生東海似蚌略小白
　腹紫唇兩片相合而生故曰蛤食之有利于人曰蜊
　又一種文蛤筆談名花蛤大者圓二寸小者圓五六
　分一頭大一頭小背上有花斑文本草注小紫斑者
　曰文蛤兩頭尖者曰齊蛤海上人云蛤蜊文蛤皆一
　潮生一暈又一種長橢者名為馬刀小圓者名蜆又
　一種蛤殻在海乆被風濤亷稜消盡所存礧磈雜于
　泥沙有似碎石名海石皆入藥西王母云仙藥有白
　水霛蛤又一種名擔羅蛤類也生新羅國彼人食之
　主治熱氣消食臨海志蘆雉似蛤蜊殻小薄耳　趙
　后外傳真臘夷獻萬年蛤光彩如月照人無妍醜皆
　羙豔成帝以賜飛燕　象山志珠巖絶頂一潭中有
　蛤色如金出游水中雨随至　漁書云凡蛤之屬閉
　口聞雷鳴則不復閉每一潮生一暈海人認最真文
　蛤表有文如水墨畵漳南有二種大如升者殻上有
　文及毛小者文似但無毛耳潮州又有扁而長者味
　亦佳鄉中又有蛤螺赤觜之名又一種似蛤而薄者
　名沙勞大都海産味不及江北
　　　江瑶柱(當附/海月)
江瑶柱(句/)厥甲羙(音裕/句)肉柱膚寸名江瑶柱(萬震此/贊尤古)
　臨海異物志玉珧柱厥甲羙如珧玉晉安南异物名
　記肉柱膚寸羙如珧玉即江瑶也如蚌而稍大中肉
　腥而䏰(韌/仝)不中口僅四肉牙佳耳長可寸許圓半之
　白如珂雪一沸即起甘鮮脆羙莫可名狀此所謂柱
　也　王氏宛委録奉化縣四月南風起江瑶一上可
　得數百柱以鷄汁瀹食肥美過火則味盡也　海味
　索隐張將軍九嵕江瑶柱賛冠于石髄瓊漿羙如瑶
　雲腴露膏圓而柱玉鬚氷筋倘生北海伯夷不采西
　山之薇以供赤松留侯永辟人間之榖笑說麟脂是
　俗羙不堪大嚼屠門肉
今之馬甲柱古曰玉珧厥名之珍海圖所標昔人賞之
謂羙無涯取類南來以配荔枝
　雜爼玉珧似蚌長二寸廣五寸上大下小殻中柱炙
　之如牛頭胘項　雨航雜録玉珧一名蜃姚即江瑶
　柱也柱肉脆羙其甲可飾刀鞘葢蜃之小者　恵州
　志一名馬頰出歸善縣韓退之所謂馬甲柱是也人
　有問東坡以荔枝風味云江瑶柱可敵之
　　　紫魼
蘭陵紫魼江淹紫􁫗(音/銀)是惟蚌類發華應春珠蝦錦蛤
玉盤同珍
　荀子東海有紫魼即石刼也江淹集海人有云石􁇪
　一名紫􁫗蚌蛤屬也春而發華有足異者賦曰夫海
　若之小臣具品色于滄溟既爐天而鑄物亦噏化而
　染霛比文豹而無恤方珠蛤而自寜冀湖濤之蔽迹
　願州渚以淪形升庵亦有賦　石􁥦生東南海中石
　上殻如海螯其色紫可食一名石鮭或謂即紫貝及
　石決明者非真臘記云有長八九寸者海味索隐石
　􁇪土名龜脚又名佛手蚶皆以象形立名其肉端有
　兩黑爪至春月𣪚開如華郭景純江賦瓊蚌晞曜以
　瑩珠石魼應節而揚葩謝眺紫􁫗曄春流王維去問
　珠官俗來經石􁇪春是也　漁書云仙人掌一名龜
　脚生海礁上蚌屬上半為硬殻如掌下半綠皮裹肉
　如龜脚大不盈寸江文通以為紫􁫗郭景純以為石
　􁇪
　　　石決明
鰒(句歩/角切)似蛤(句/)無鱗有殻一面附石(叶音/錯)細孔雜雜或
七或八
　郭璞爾雅注此魚尤竒入藥品者以七孔八孔者佳
　　北齊顔之推云鰒即石決明内旁一年一孔至十
　二孔而止以合嵗數登州所出其味珍絶光武時張
　歩據青徐遣使詣闕上書獻鰒魚即此　陶宏景云
　鰒魚甲附石生大者如手明耀五色内亦含漿主治
　青盲失精續博物志名九孔螺嶺南郡及萊海邉皆
　有之形長如小蚌而扁外皮甚粗細孔雜雜内則光
　耀背側一行有孔如穿成者七孔九孔良生石崖上
　海人泅水乗其不意即易得之否則𦂳粘難脱也功
　能明目故稱石決明　五雜俎北地珍鰒魚每枚三
　錢漢王莽㗖鰒魚慿几不復睡後漢吳良為郡吏不
　阿太守賜良鰒魚百枚又南齊有遺禇彦回三十枚
　者每枚值數千錢古人已重之矣
　　　東海夫人
東海夫人淡菜有殻形雖不典而益帷箔求以象類堪
為一噱
　陳藏器云東海夫人生東南海中似珠母一頭小中
　銜少毛味甘羙南人好食之阮氏云淡菜生海藻上
　故治癭與海藻同功日華云雖形狀不典而甚益人
　煑熟食之能補五臟益陽事但多食令人頭目悶暗
　得㣲利即止　掌禹錫嘉祐本草名淡菜浙人呼殻
　菜一名海蜌孟詵云平時燒食即苦不宜人與少米
　先煑熟後去毛再入蘿蔔或紫蘓或東𤓰同煑即更
　妙　唐明州嵗貢淡菜蛤蚶州守孔戣奏罷之　漁
　書云淡菜形似蚌而小肉酷肖人隂生剖之肉白如
　玉　元伊世珍嫏嬛記海産多肖人形戚車類男隂
　文齧類女隂文齧即淡菜亦名東海夫人
　　　海牛
海牛魚皮潮信可卜潮至毛張潮退則伏刻象押簾招
風斯速
　述異記東海有牛魚其形如牛海人採捕剝其皮懸
　之潮水至則尾起潮水落則尾伏博物志亦云　臨
　海水土記魚牛象獺大如犢子毛青黄色其毛似氊
　知潮水上下一云東海有半體魚狀如牛剝皮懸之
　潮至則毛起潮去則毛伏詩義䟽魚之大而有力者
　魚貍將潮將雨毛皆起潮還天晴毛則伏常千里外
　知海潮是也　陳藏器云生東海其頭如牛一統志
　牛魚出女直混同江大者長丈餘重三百斤無鱗骨
　其肉脂相間食之味長異物志南海有牛魚一名引
　魚重三四百斤狀如鱧無鱗骨背有斑文腹下青色
　知海潮　本草海牛生東海角硬尖鋭有紋身有龜
　背文蒼色腹黄白色有筋頂花㸃尾象魚主補腎今
　人房中藥多用之　山東志文登縣北海中海牛無
　角長丈餘紫色足似龜尾若鮕魚性㨗疾見人則飛
　赴水皮堪弓鞬脂可燃燈
　　　大蟹
女丑大蟹其廣千里舉螯為山身故在水海陽専車曷
云其比
　大荒東經女丑有大蟹廣千里又海内北經姑射國
　大蟹在海中亦千里之蟹　汲冢書海陽巨蟹其殻
　専車　有海賈忽見兩山出于波間各髙數丈已忽
　没舟人云此蟹螯也詳廣異記
　　　彭螖
爾雅彭螖𤣥經郭索均為蟹謚螖訛以越梁王醢化茲
乃臆説
　爾雅螖蠌小者蟧郭注即彭螖也似蟹而小蟛蜞亦
　其類食之誤人矣　太𤣥經鋭前一蟹之郭索後蚓
　黄泉墨客揮犀林逋詩草泥行郭索注蟹行貌太𤣥
　蟹之郭索用心躁也又髙似孫蟹賦其武郭索其行
　睢盱其心昜躁其腸寔枯　古今注蟛蚏小蟹生海
　塗中食土吳人螖訛作越遂附㑹其説謂漢祖醢彭
　越置其肉于江化此　傅肱曰蟛蚏者二月三日盛
　出于海塗吳俗尤所嗜尚嵗或不至則指為禁烟謂
　非佳節也今通㤗其類寔繁然有同蟛蚏差大而毛
　好穴處田畆中名蟛蜞毒不可食
　　　沙狗
蟹有沙狗亦似蟛螖穿沙為穴見人則蟄曲徑易通了
不可得
　爾雅翼沙狗似蟛螖壤沙為穴見人則走不可得出
　南海　雨航雜錄沙狗穴沙中見人則走或曰沙鈎
　從沙中鈎取之也味甚羙
　　　擁劔
蟹有擁劔一螯偏大随潮退殻随退復裹力能鬬虎利
其㦸剉
　吳都賦注擁劔蟹屬從廣二尺許有爪其一螯偏大
　大者如人大指長二寸餘常忌䕶之如珍寳其利如
　劔故名其一螯尤細主取食雜俎擁劒二螯以大者
　鬭小者食是也　古今注擁劒一名執火以其螯赤
　也埤雅一名桀歩按爾雅翼随潮退殻者攤塗力能
　鬭虎者蝤蛑賛混舉矣
　　　招潮
蟹有招潮遡月而翹背向不失與潮相招􁁊物有知云
誰之教
　一名望潮似蟛蜞生海中潮至出穴而望可食爾雅
　翼小如蟛蜞殻白見潮欲來出穴舉螯迎之故名
　　　倚望
蟹有倚望常起顧睨東西其形兩翹八跂望常如此入
穴乃止
　爾雅翼注倚望如蟛蜞青色進輙舉兩螯以望
　　　石蜠　蜂江　蘆虎
蟹有石蜠蜂江蘆虎石殻鐵卵不中鼎爼好事取之充
畵圗譜
　文登呂亢多識草木蟲魚守台州臨海命工作蟹圖
　凡十有二種一曰蝤蛑乃蟹之巨者兩螯大而有細
　毛如苔八足亦皆有㣲毛二曰撥棹子狀如蝤蛑螯
　足無毛後兩小足薄㣲濶其大如升南人皆呼為蟹
　八月間盛出人取之與人鬭螯甚巨徃徃能害人三
　曰擁劔狀似蟹而色黄其一螯偏長三寸餘有光四
　曰蟛螖螯㣲毛足無毛以鹽藏而貨于市爾雅蟛蠌
　(音/澤)小者蟧蠌蟧吳人呼為彭􁡡捜神記言此物甞通
　人夢自稱長卿臨海人多以長卿稱之五曰竭朴大
　于蟚螖殻黑斑有文章螯正赤常以大螯障日小螯
　取食六曰沙狗似蟛螖壤沙為穴見人則走屈折易
　道不可得七曰望潮殻白色居則背坎外向潮欲來
　皆出坎舉螯如望不失常期八曰倚望亦大如蟛螖
　居常東西顧睨行不四五又舉兩螯以足起望惟入
　穴乃止九曰石蜠大于常蟹八足殻皆赤狀如鵝卵
　十曰􁇩(音/流)江如蟹兩螯足極小堅如石不可食十一
　曰蘆虎似蟛蜞正赤不可食十二曰蟛蜞大于螖小
　于常蟹此皆常所見者北人罕見故繪以為圖又海
　商言海中􁘥鼊島之東一島多蟹種類甚異有虎頭
　者有翅能飛者有能捕魚者有殻大兼尺者以非親
　見故不畫李履中得其一本為作記　李時珍云生
　溪澗石穴中小而殻堅赤者石蟹也野人食之兩螯
　極小如石者􁇩江也不可食　石蜠疑即千人揑按
　雜俎形似蟹大如錢殻甚固壯夫極力揑之不死俗
　呼千人揑不死因名漁書作千人擘殻堅肉滿無隙
　可乗當有子時一擘而開乗其瑕也􁇩江似蟹而小
　有十二脚　爾雅翼蘆虎似蟛螖兩螯正赤不可食
　南海出
　　　車螯
海物惟錯車螯蠣蚶眉目内缺獷殻外緘瓦礫何異庖
厨是堪
　釋名蜃屬俗訛作昌娥李時珍云其殻色紫璀粲如
　玉斑㸃如花海人以火炙之則殻開取肉食之主治
　解酒毒消渇并癰腫　南史何𦙍侈于味後欲去甚
　者門生鍾岏曰車螯蚶蠣眉目内闕慚渾沌之竒獷
　殻外緘非金人之愼不悴不榮曾艸木之不若無聲
　無臭與瓦礫其何殊故宜長充庖厨永為口實　或
　云蛤蜊大者蘓頌云肉似蛤蜊而堅硬不及梁元帝
　啟車螯味髙食部名陳物志蛤蜊聲重前論見珍若
　士(見淮/南子)並東海波臣西王母藥雀文始化燕羽猶存
　體潤珠胎形随月減　漁書車螯亦蛤類大小不等
　大者如拳土名沙蟯小者如指土名沙白小之味甚
　于大其殻光滑如佳磁　江賦注瓊蚌似車螯潔白
　如玉臨海水土記似車螯而角不正者曰移角似車
　螯而殻薄者曰姑勞似車螯而小者曰羊蹄出羅江
　昔人皆謂雉化者乃蛟類之蜃陳藏器羅願謂即蛟
　類之蜃似誤
　　　蠣房
海曲蠣房或名蠔山眉渠磊砢牡牝異斑肉曰蠣黄醰
味海蠻
　本經名蠣蛤别錄名牡蛤異物志名賁或名蠔按房
　音傍讀如阿房之房　張九嵕蠣賛蜂房水窩㡬千
　萬落附石以生得潮而活所茹海藻所吞月魄貯白
　玉甌雲凝霧結沁甘露漿涎流溢咽是無上味形容
　不得　陳藏器云天生萬物皆有牝牡惟蠣是鹹水
　結成塊然不動隂陽之道何從而生雜爼亦云李時
　珍謂蛤蚌之屬皆有胎生卵生獨此化生純雄無雌
　故得牡名本草云生東海池澤是百嵗鵰(一作/蜩)所化
　十一月采以大者佳其生著石皆以口在上舉以腹
　向南視之口斜向東則是左顧道家以左顧者是雄
　名牡蠣右顧者名牝蠣入藥用左顧者良蠣言其粗
　大也　雨航雜錄蠣生著石磈礧相連如房一名蠔
　山初生海島邊纔如拳石四面漸長有一二丈者巉
　巗如山每房有蠔肉一塊大小如房廣(缺/)
　蹄小房如人指面每潮來則諸房皆開(缺/)
　含以充腹海人取之皆鑿房以烈火逼開取肉食之
　漁者于海淺處植竹扈竹入水纍纍生礪斫取之名
　曰竹蠣文選𤣥蠣磈磥而碨䃁注長七尺形如馬蹄
　又謂梅花蠣是物除熱補傷澀精益血土人用以為
　醬曰蠣黄醬樂清縣新溪口有蠣嶼方圓數十畝四
　面皆蠣其味偏好　合澗有牡礪名蠔南人重之語
　曰得合澗一蠔亦足以豪韓文公詩蠔相粘為山十
　百各自生宋翟忠恵焦山詩僧居蠔山迷向背佛宇
　蜃氣成吹嘘　王敬羙閩部䟽蠣房雖介屬附石乃
　生得海潮而活凡海濵無石山溪無潮處皆不生余
　過莆迎仙寨橋時潮方落兒童群向石間剔取肉去
　殻連石不可動或留之仍能生
　　　蚶(音/憨)子
蚶為蚌屬文似瓦屋殻中有肉紫色滿腹縱横其理五
味具足(盛𢎞之/荆州記)
　舊賛蚶子蚌屬形如瓦筒縱横厥理五味具充又云
　千歳蝙蝠化為魁陸别名為蚶形如瓦屋又張九嵕
　頌内柔而茹外剛而錯惟柔乃食其肉惟剛㡬磨其
　殻茹其肉弃其殻蚶乎蚶乎其賛食指之甘而扶糟
　丘之酣者乎　嶺表録異蚶子葢蛤蚌之類南人名
　空慈子頃盧均尚書移鎮嶺南改名瓦屋子以其殻
　上有稜如瓦壠子故名殻中有肉紫色而滿腹廣人
　尤重之多燒以薦酒俗呼天臠炙食多即壅氣背膊
　煩疼未測其性也
　　　貝
夏𤣥周錦貨貝以市砑螺暈紙光我髦士厥有神功消
霧寧水豈特把玩止娛童子
　鹽鐵論夏后氏以𤣥貝詩成是貝錦貝文如錦也張
　融集綺貝繡螺南方記斑貝蠃大者圍之得六寸採
　賣之以易絳青相如傳釣紫貝注紫質黒文古以為
　貨南越王獻文帝紫貝百五左思賦紫貝流黄山海
　經邽山濛水出黄貝說文古者貨貝而寳龜用以交
　易以二為朋　桂海虞衡志貝子海傍皆有之大者
　如拳上有紫斑小者指面大白如玉東方朔傳齒若
　編貝指小者耳　徐衷南方記曰斑貝蠃大者圍之
　得六寸小者圍之得五寸在于海邉漁人時有得之
　者大貝出諸薄巨延州土人採賣之以易綘青　劉
　欣期之交州記曰大貝出日南如酒杯小貝貝齒也
　善治毒俱有紫色　郭璞貝賛曰先民有作龜貝為
　貨貴以文采賈以小大簡則易資犯而不過
　　　蚌
萬物變蜕其理無方雀雉之化含珠懐璫與月盈虧恊
氣晦望(郭璞/贊補)
　墨子(缺/)吳都賦蚌蛤珠胎與月虧全文心雕龍蚌病
　成珠淮南子明月之珠螺蚌之病而我之利也　呂
　氏春秋月望則蚌蛤實羣隂盈月晦則蚌蛤虛羣隂
　缺淮南子月死而螺蚌膲　鼈孚乳以夏蚌孚乳以
　秋又蚌聞雷聲則㾭又海中小蚌曰蟶蚌大者如箕
　徐充南方記珠蚌殻長三寸在漲海中亦名珠母殻
　武人多以之飾𢃄色如銀毋(缺/)
　戰國䇿趙且伐燕蘓代為燕謂趙恵王曰川蚌方出
　曝而鷸啄其肉蚌合而相持鷸曰今日不雨明日不
　雨即有蚌脯蚌亦謂鷸曰今日不出明日不出必見
　死鷸
　　　螺(賛缺/)
　古文通作蠡種類最多田螺生水田中形圓大如桃
　李殻有旋文狀類蝸牛外剛内柔青黄色其肉視月
　盈虧故王充云月毁于天螺消于淵淮南子蛤䖴珠
　龜與月盛衰　蓼螺紫色有斑文味辛如蓼字亦作
　蠡香螺厴可雜甲香者鈿螺光彩可飾鏡背紅螺色
　㣲紅珠螺瑩潔如珠梭尾螺形如梭今釋子所吹者
　不入藥又一種蝸蠃一名螺螄小于田螺上有棱大
　如指頭而殻厚于田螺惟食泥水春月人采置鍋中
　蒸之其肉自出酒烹糟煑食之清明後其中有蟲不
　堪用矣此物難死誤泥入壁中數年猶活今寜波出
　泥螺狀如蠶豆可代充海錯　蘓頌云流螺大如小
　拳青黄色長四五寸諸螺中此肉味最厚南人食之
　桂海虞衡志青螺狀如田螺其大兩拳揩磨去麤皮
　如翡翠色雕琢為酒盃其形有大如瓿者如升如碗
　如拳者如指頂者其色有斑文有黄白有蒼有黒其
　殻有吹作鼓角者有可以盛水盛花者有可為酒杯
　者其肉皆中食品名號不一吹者名響螺視夷螺為
　大盛水者名㼸螺以狀似㼸也杯勺者名孔螺身有
　刺孔即鸚鵡螺如拳者為香螺黄螺花螺小者為珠
　螺為青茵為海獅不可盡紀
　　　蜃
蜃乃雉化氣成樓䑓摩殻以耨始于姫邰農耨从辰文
有自來
　月令雉入大水為蜃晉語雉入于淮為蜃說文雉雀
　虬皆化蜃古人多以作器皆注大蛤也(缺/)
　　雜兵書渭水出氣如蜃蜃形如蛇而大腰以下鱗
　盡逆食燕子一曰狀似螭龍有角有耳背鬛作紅色
　世云雉與蛇交而生蜃又云蛇求于雉則為蜃故三
　物常异而同感也按蜃有蛤蜃蛇蜃二種
　　　蠯
蠯式玉度蚌象寳爻螺書璚籕篆□蟲琱取類斯大稱
名則稍何傷磊落無損賢豪
　蠯蚌之狹而長者見周禮一名馬刀别録云生(缺/)
　池澤及東海取無時陶𢎞景云生江漢長六丈(缺/)
　其肉似蚌陳藏器云一名齊蛤生海中狀如蛇(缺/)
　尖小　易離為蚌為蠃蠃之形鋭蚌之形剡皆(缺/)
　内柔而性又善麗故也寳爻見京房易傳唐(缺/)
　賛神禹岣嶁碑云龍畫傍分螺書匾刻徐楚食(缺/)
　　貴􁊸匾􁊸音果
　
　
　異魚圖賛箋卷四
異魚圖贊箋䟦
予作異魚圖贊間出以示好事者或獻疑曰爾雅注蟲
魚定非磊落人子不見韓子之詩乎予曰韓子有為言
之也跡其焚膏繼晷之際口吟手披之餘遇蟲名魚字
將刪之乎老子云美言不信而五千之言未嘗不美莊
子欲絶學而莊子何嘗不學蘓子謂人生識字憂患始
其欲人盡不識字乎如此之類古人善戲謔自掊擊之
一機也􁒴然不可以訓若孔子則豈其然敎小子以學
詩終於多識則蟲魚固在其中矣孔子豈非磊落人哉
近之不悦學者􁂰􁂰拾古人善謔之言以為不肖護躬
之符可笑且悼充類其說則伏獵弄麞之侍即長鎗大
劒之將軍一一皆磊落人也夫升菴載識
異魚圖賛箋補引
戊午之役觖望禹門自分泥蟠畢此生矣同社多挾䇿
走長安而余復負笈入山寺章句瀋餘既所憎對覓話
老衲外惟日披古函㪚帙以喻適志耳偶簡升菴先生
異魚圖賛不避疎淺漫摭見聞詮次如卷已而老衲見
之戯謂曰羡淵不如結網獲鮮可以忘筌余服膺其得
斵輪㣲㫖異日持青脊墨頭十數魚名暨山海經所載
珠蝥之類来訊則又升菴先生所遺者余因類搜其遺
補之維時陽萌寒谷氣啓負氷聊借筆墨作濡呴緣以
傲簡蟫曰余將彈鋏衡泌不欲似爾分飽神仙字也稿
成命兒子軰較正魯魚乃亦彷箋如左凡三卷又閏集
一萬厯戊午長至日蒲亭胡世安識
