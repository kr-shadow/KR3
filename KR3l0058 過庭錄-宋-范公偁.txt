#+TITLE: 過庭錄-宋-范公偁
#+DATE: 2016-06-11 12:24:18
#+SOURCE: github.com/kanripo/KR3l0058 master 8a139ef7                
欽定四庫全書　　　　　子部十二
　過庭録　　　　　　　　小說家𩔖一(雜亊之屬/)
　　提要
　　　　(臣/)等謹按過庭録一卷宋范公偁撰公偁仕
　　　　履未詳據其所言乃仲淹之元孫而不言其
　　　　曽祖為誰觀其稱純禮為右丞純粹為五侍
　　　　郎則必非純禮純粹二人之後純佑惟一子
　　　　曰正臣官太常寺太祝與所言祖光禄者不
　　　　合則亦非純佑之後考純仁𫝊末稱二子正
　　　　平正思此書皆稱為伯祖則併似非純仁後
　　　　惟純仁𫝊中有沒之日㓜子五孫皆未官語
　　　　正平傳中亦稱以遺澤官推與㓜弟後蔡京
　　　　興偽造純仁行狀之獄正思與正平爭承則
　　　　純仁沒時正思已不年㓜知純仁尚有一㓜
　　　　子光禄即所䕃之官公偁之父盖即其子書
　　　　中稱其於純仁沒後未及釋服而卒故後來
　　　　不預行狀事而史遂但稱純仁子二人耳以
　　　　是推之知為純仁之曽孫也其書多述祖徳
　　　　皆紹興丁夘戊辰間聞之其父故命曰過庭
　　　　語不溢美猶有淳實之遺風惟純禮自政府
　　　　出守潁昌史以為王詵之譛此則以為中官
　　　　閻守忠之譛則未知孰是也中亦間及詩文
　　　　雜事如記宋祁論杜詩實下虚成語記蘇軾
　　　　論中岳畫壁似韓愈南海碑語皆深有理解
　　　　其記蘇黄集外文及燕照鄰崔鷃諸人詩詞
　　　　亦多可觀獨黄鬚翁𫝊即李靖虬髯客事而
　　　　稱為已佚之異書則偶誤記耳乾隆四十五
　　　　年七月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　過庭録
　　　　　　　　　　　　宋　范公偁　撰
七伯祖子夷忠宣公次子也為開封縣時道教初興有
　玉仙觀主交接權貴勢傾一邑縣官升陟由其門者
　甚衆公到觀中主相待倨公亦不為禮主頗不平謂
　公曰公後生不可簡禮朝廷宫觀特寄在境中耳邑
　官薦舉者某力為多公欲之乎公笑而不答主益憾
　之居無何觀中聖母殿珠環主匿之詐為盜所取告
　諸朝欲以中公有㫖責范某限七日捕獲違者罷免
　行移極峻公親踪知其詐乃召守界分者指問曰此
　熟蹤也爾輩安得不知我外日去官則不能治汝矣
　各痛笞之觀主在旁色變自是不復敢出旬日事稍
　緩㑹陳州報魏國夫人病危子夷求告奔問觀主意
　其不復來始肆出入未乆魏國安公復往道中益知
　其實且以告者遂竟入觀中值主出命吏開其篋得
　一小簿記盜典所失物及金玉非一遂就擒之觀主
　立伏曰某今遭遇明公即命扄其觀門考驗文案立
　具徑申朝廷及所屬葢懼其有誣訴也主司得之怒
　甚尋奉㫖玉仙觀住持特貸命杖脊配沙門島時人
　莫不欣快御史張安民特言於神宗范某非常才也
　願陛下識之紹興乙卯先子守郎曹狀奏其事詔贈
　直秘閣
陶岳商公父也與冦萊公同年岳調密州幕屬冦守密
　冦齒少陶公就拜講長少禮陶納之後有啓謝冦公
　云與韓非同傳于老子何傷以叔向為兄是仲尼太
　過
王陶樂道哲廟居東宫時師傅也哲廟登極時王退閒
　上力欲召用陶表謝云羽翼已成四皓不聞於再起
　田園粗足兩疏那見於復來遂不出又有謝賜夏藥
　表云陛下樂忠良之諫而臣無入告之嘉猷陛下錫
　藥石之良而臣無盡言之苦口一時稱之陶美姿而
　長身時謂之沒興真武與文正長子監簿為友壻范
　氏處長後其室死而監簿亦亡復續長姨忠宣因此
　疎之
先子於河東一官員家見東坡親墨春宴致語云春為
　陽中生物各遂其性樂以天下聖人豈私其身又云
　主上方麯蘖羣賢而惡㫖酒鼓吹六藝而放鄭聲雖
　白雪陽春難解天顔之一笑而獻芹奉炙各盡野人
　之寸心今集中葢無此
理窟嘗與先子論詩曰古人規矩具在學之不難但患
　不能效之耳凡人所作必盜竊一句一字謂之工而
　不知在意而不在言也余嘗作詩云赤縣東城尉他
　年舊業儒老為知道馬中有拜恩珠嵗月侵餘齒風
　埃上短鬚賴逢同老友襟韻不相孤此乃效老杜城
　北一詩耳試思之
王履道同先子避地嶺外甚熟因見有顔持約王維畫
　嘉陵江山圗葢明皇幸蜀過嘉陵愛其江山命呉道
　子圖於大同殿壁王維復畫小簇云江山已暗大同
　殿絃管猶喧凝碧池别寫嘉陵三百里右丞心事與
　誰知葢謂此也
邵伯温子文康節先生子也才而有文為陜西宣撫司
　書寫機宜文字與路鈐李君交往甚熟李家有數侍
　婢每遇歌宴子文必預後十餘年子文與李氏邂逅
　長安而李君已死適值其妻生辰命子姪宴子文於
　書舍遣舊婢出舞酒酣子文感愴宿昔即席作詞末
　章云翻翻繡袖上紅裀舞姬猶是舊精神坐中莫怪無
　歡意我與將軍是故人諸子得之入呈其母皆感泣
　不自勝乃令謂子文曰宅中得公佳詞情緒作惡難
　復行酒即容别日欵㑹子文不終席而退良乆憮然
　曰所謂口乃禍門此事即傳於時外日子文謁一當
　位而不相識問之(不記/姓氏)答曰此乃李家作調笑者
元祐間伶人丁線見教坊長以諧俳稱宰相新拜教坊
　長副庭叅即事打一俳戲之語賜絹五匹葢故事也
　元祐年吕汲公忠宣拜相日以任重為憂容色愁厲
　未嘗少解丁生及副丁石叅謝忠宣丁線見言曰餓
　殺樂人也相公丁石曰今時和嵗豐朝野歡樂爾何
　餓為線見指忠宣而言曰是他着這幾個好打閧趂
　浪我輩衣食何患忠宣亦為一嗤
丁石舉人也與劉莘老同里發貢莘老第一丁第四丁
　亦才子也後失途在教坊中莘老拜相與丁線見同
　賀莘老莘老以故不欲廷辱之乃引見於書室中再
　三慰勞丁石丁石曰某憶昔與相公同貢今貴賤相
　去如此本無面見相公又朝廷故事不敢廢誠負慚
　汗線見因自啓相公曰石𬒳相公南巷口頭擲下至
　今赶逐不上劉為大笑
洛陽朱敦復字無悔并弟希真以才豪稱有學老子者
　曰劉跛子頗有異行時至洛看花一日告人曰吾某
　日當死至期果然與之善者遂塟於故長壽宫南託
　無悔銘其墓曰跛子劉姓河東鄉山老其名野夫字某
　豐髯大腹右扶拐不知年壽及平生王侯士庶有敬
　問怒罵掣走或僵死洛陽十年為花至政和辛卯以
　酒終南宫道旁冢三尺無孔鐵鎚今已矣劉公有一
　僕曰尚志隨劉四十年劉常以畜生呼之及劉死人
　恐其有所得士夫競叩之尚志告曰何所得但喫畜
　生四十年矣無悔因作一詞曰尚志服事跛神仙辛
　勤了萬千般一朝身死入黄泉至誠地哭皇天旁人
　苦苦叩𤣥言不免得告諸賢禁法偈兒不曾𫝊喫畜
　生四十年
許將沖元以前執政知大名府以剛略稱時同官曹䝉
　銜命察訪蔑視郡縣威令甚嚴至大名見沖元當㕔
　下轎沖元出見其倨甚復入呼法司曰不知前執政
　作守監司得當㕔下轎否法司具條白之不許竚立
　曹甚乆復令白曹曰請就賔次以全國體曹失措而
　退許接武迎之謂曰在將無稱此乃朝廷禮耳公不
　可以人而輕國也曹氣懾無語更不問一毫事屏縮
　數日而去
沖元察御僚屬甚嚴一日賔佐過㕔一都監曵皮鞋而
　前許問曰公何得此鞋都監以為美意云某衙一卒
　能造樞密或須之否許作色曰某非無此但不敢對
　同官著耳都監皇恐失措坐間數十客莫不各視其
　足先子自州為張子文所拉沿檄至大名坐中親覩
　此事
黄魯直少輕物與趙挺之同校舉子(失處/所)一文卷使蟒
　蛇挺之欲黜之諸公盡然魯直獨相持挺之誠其言
　問曰公主此文不識二字出何家魯直良乆曰出梁
　武懺趙以其侮已大銜之後挺之作相魯直責鄂州
　召還諸流人挺之令有司舉魯直作承天寺碑云方
　今善人少而不善人多疑為謗訕朝廷善人葢謂奉
　佛者復謫宜州時五侍郎(徳孺/)自遷所還㑹黄于武
　昌志甚不平且貧甚侍郎厚贈令諸子送至漢陽魯
　直有謝詩見豫章集
温公曰某適過范淳父門邀之同去徐思之不敢輕言
　被他不是個趂哄底人忠宣嘆息乆之既歸謂子孫
　曰淳父為温公所重如此
滕子京負大才為衆忌嫉自慶帥謫巴陵憤鬱頗見辭
　色文正與之同年友善愛其才恐後貽禍然滕豪邁
　自負罕受人言正患無隙以規之子京忽以書抵文
　正求岳陽樓記故記中云不以物喜不以己悲先天
　下之憂而憂後天下之樂而樂其意葢有在矣戊辰
　十月因觀岳陽樓記遂言及此耳
忠宣舊藏一江都王馬往年自慶赴闕李伯時自京前
　路延見求觀忠宣云某非吝但道路難為檢尋俟至
　闕未晩李日夕懇之甚力尋出李見之稱嘆失措借
　歸累日用意模寫竟不能下手復還之但以粉牌牓
　其上云神妙上上品江都王馬云某看之累日不能
　下筆聊留數字以見歸向之意時米元章作郎每到
　相府求觀不與言唯遶屋狂叫而已不盡珍賞之意
　然絹地朽爛為數十片無能修之者李因薦一匠者
　酬傭直四十千就書室背之乃以畫正凑於卓上略
　無邪側用油紙覆㣲灑水以物砑之著紙上毫釐不
　失然後用絹托其背遂為完物崇寧初歸上方矣
韓魏公在相曽乞晝錦堂記于歐公云仕宦至將相富
　貴歸故鄉韓公得之愛賞後數日歐復遣介别以本
　至云前有未是可換此本韓再三玩之無異前者但
　於仕宦富貴下各添一而字文義尤暢先子云前輩
　為文不易如此
髙荷子勉為陜漕張永錫幕屬先子與同僚嘗逰華州
　雲臺觀永錫有詩用歸字韻和者盈軸子勉末作云
　親祠堂主鸞曾駐善夢先生蝶不歸又作詩云妄作
　非吾事罷官饑爾曹此心常去住何日遂孤高鴈伴
　烏瘡脱蠅營狗跛勞不如張仲蔚門外長蓬蒿故魯
　直有三傑同科之句
宣和間景靈宫落成御製有詩用萊字韻應制者牽强
　不叶獨鄭逹甫所作云殿上神光瞻舜禹壁間俊氣
　識伊萊為冠絶諸臣矣
六伯祖子正丞相長子有大才博學嘗作孔林詩云漢
　陵玉匣盡秦山銀海空干戈百世後獨完先聖宫樹
　有千年色門無數仭崇盛徳包覆載遂順因所宗坐
　若顔閔後頗聞鄒魯風撫膺感遺言零落涕沾胸李
　顔師顔謫齊州又嘗以詩寄云歴下故人今何在音
　書乆已隔寒暄多年别後紛紛事何日罇前細細論
　忍見風霜摧羽翮空教江漢瀉詞源聖朝寛大超前
　古即有恩光照覆盆其才器可知年甫三十二而卒
　有文集百卷魯直為䟦其後兵火集散亡而魯直集
　中此䟦亦闕其略云士之學期於沒而不朽君子之
　道百世以竢聖人故壽夭之際未嘗置言鳬鶴之短
　長物故不能齊也雖然有連城之璧操之甚栗中道
　而毁豈能使人無槩於心哉范子正予不及友也予
　既親聞其人又得其言皆可𫝊後問其所游則司馬
　温公愛之問其為吏則年三十試吏單父方使者剥
　膚椎髓取於民以自為功子正以嵗饑獨捨單父民
　錢十九雖沒世可以不朽矣或謂子正父祖皆名世
　士自宜如此應之曰文王割烹武王餁鼎叔旦舉而用
　之(用當/作薦)管蔡不食誰能强之則子正賢於人逺矣元
　祐二年三月庚午豫章黄庭堅書
崧山道中小市曰金店范弇學究居焉先子自許省墳
　河南往來數見之貌古性直君子人也隣有酒肆詩
　云喫酒二升糴麥一㪷磨麵五斤可飽十口雖遇嵗
　時歌樂喧集鄉人競觀范公閉戸讀書自若也又有
　戒訟詩云些小言詞莫若休不須經縣與經州衙頭
　府底陪茶酒贏得猫兒賣了牛鄉人畏而服之丁卯
　仲冬十七日因是觀造酒舉其事謹詳記之
崧山𨼆者敏交時(一作/如)閉户著書不接世事忠宣造其
　居自名其刺曰探道學古持所業謁見嘗有字説解
　可字云方釘丁時必相其孔之可否又解毋字云方
　為女時未有所乳為母則兩乳垂矣
建業進士(失記/其名)遊上都貧不能自給以詩干韓相魏公
　一聨云建業江山千里逺長安風雪一家寒韓公憐
　之以百千賙焉
小宋舊有一帖論詩云杜子美詩云云至於實下虚成
　亦何可少也先子未逹後問眺以道云云昔聞於先
　人此葢為縛鷄行之𩔖如小奴縳鷄向市賣云云是
　實下也末云云鷄蠱得失無了時注目寒江倚山閣
　是虚成也葢堯民親聞於小宋焉丁卯季冬初七日
　夜因看杜詩舉此謹退而記之
忠宣在陳先光禄侍行後圃忠宣問曰八郎爾今幾嵗
　光禄應曰某四十六矣忠宣嘆曰爾好福人吾所不
　若爾光禄愕然曰大人身為宰相勲業如此而不若
　某何也忠宣曰豈謂是哉吾七嵗丁楚國憂廿六丁
　文正憂爾今年四十六嵗而父兄弟無故未嘗一日
　離侍側則吾豈如爾也
先君初仕平恩主簿啓行拜辭右丞平居寡言端坐如
　木偶人終日未嘗移足至埃塵印跡無倦意家中不
　見喜愠之色至是問先子曰爾行裝幾擔先君時新
　娶實應之曰有十擔右丞曰爾初仕已如此若乆宦
　奈何我昔赴遂州守時只有三擔罷官仍舊不惟緩
　急易於去就亦免張外醜也
李毅師贊文正李夫人姪也與弟顔俱博學有大才時
　號二李嘗代蜀守謝上表一聨云捫參歴井都忘蜀
　道之難就日望雲但覺長安之逺一時稱賞由是師
　贊四六之名甚著
忠宣捐館許下服中先光禄卒子弟閉户未嘗出十七
　叔祖年㓜一日先子同至所居宅後門見賣豆者買
　食之劉晦升顯子民則偶見歸告晦升即以柬抵先
　祖曰某昨暮聞公家子弟有在門首嬉遊者丞相墳
　土未乾未應爾爾顯門下生有所知不敢不告先祖
　慙謝晦升諸子皆被責辱
梁寛梁子美皆博學高才受知五龍學累從徴辟為上
　客寛號大梁高放人也後居岳陽太守楊夀卿頗陋
　猥不好事寛鄙之作亭湖上號風月托寛為記略曰
　世不患無風月也患無風月之佳客不患無江山也
　患無江山之主人葢譏之也
王介甫未逹韓子華富彦國愛其才皆力薦於朝王秉
　政頗失士望二公悔惡之張安道歸南京富公守陳
　安道由陳見富公尊爼閒談疾介甫不已安道畧不
　答富公曰安道是介甫耶安道曰某何嘗謂是公自
　不知人今將何尤富公黙然無語
崔比部諱公立韓魏公妻弟也為人古直有操行居許
　與忠宣鄰忠宣除文正服託妻子於崔干禄上都崔
　晨夕顧矚始終不怠時七伯祖為單州推官人來報
　疾篤魏國夫人驚憂欲往視之崔公力阻曰而為婦
　人夫出獨安往吾受而夫之託因立杖于門曰出者
　吾杖之魏國不敢復言忠宣歸而謝焉
魏國之姪歸比部次子子厚崔以親契數往來忠宣家
　常具饌待之食稍不精崔必直言畧不自外忠宣每
　為杖㸑者家婢聞崔比部來皆惡之比部二子長保
　孫為忠宣壻
韓持國晩年守許崔子厚為酒官值韓生辰獻歌頌褒
　䛕者甚衆子厚獨以詩警之云衣錦榮名雖烜赫掛
　冠高節莫因循韓得之再三嘆咏曰非君誰為我言
　於是以太子少師致仕
謝景武師直與王存正仲友善謝仕褒陽王逺至夜呌
　門見之師直屣履出迎率子姪行家人禮慷慨道舊
　喜而有詩云倒著衣裳迎戸外盡呼兒女拜燈前
劉皓商父河北人質直有守為耀之倚郭縣令郡醫姚
　生以術賂結權貴豪恣莫比監司憚之郡縣僚吏居
　職能媚姚生者雖上位有隙亦必善終或升改而去反
　是者禍亦不測逺邇畏恐後郡僚有老母疾篤哀求
　冀一就視姚漫不加䘏使人謂曰我不可往可遣而
　母來郡僚不得已舁母往姚之田畆貢賦未嘗納商
　父聞其風乆矣至官深嫉之檢姚所欠賦税以公引
　追納承行吏以死辭劉怒叱曰有禍我當爾吏持引
　至其家姚大怒毁其公引逕親訴於守吏歸以告劉
　笑曰何敢爾爾乃遣彎者四人令之曰知姚醫謁守
　可以我命請至不從則奪舁而來爾等能辦此吾唯
　爾惠否則當挈而妻子出吾境爾彎者如其言舁姚
　至縣劉即戒閽者謹守不外通立姚庭下詰問曰爾
　庸醫賦税敢不納邪姚厲聲與劉相抗後問曰郡官
　母老病篤汝寄跡郡中不就視而使其來此何理也
　遂命吏械之姚虞勢弱即解容俛首曰某愚無知為
　上位優容至此不意明公威嚴若是幸見恕命綳於
　廡下凡累日姚以病告劉曰爾罪人不可歸家人欲
　視令此來其母八十餘還追至視疾僚屬咸快其事
　就告劉曰此竒事也然不為已甚幸容自新懇之再
　三始從太守與姚善頗不自潔怒劉之暴欲劾而劉
　先奏守過伏辜劉竟無罪劉因慨然曰此何時哉吾
　不可以居此即解印去先子崇寧初官河北見之常
　衣布袍往來閭里中浩然自樂竟不仕而姚亦悔過
　自克終身稱為長者
商父質直有守初仕趙州林城令决事嚴明㑹鞫刼盜
　獄吏令盜偽通買物者十數人以狀禀乞追證意欲
　乘時規利商父佯為無能者判曰並要正身違限重
　斷及期如數勾至皆衣服鮮潔豪子也商父命屏鞫
　獄吏别以他吏引賊至庭下認之皆無識者商父曰
　爾能通姓名而有不識者乎賊愕然實告命盡釋之
　當行吏置重法一境欽畏不敢欺商父謂諸吏曰我
　河北村秀才深知民間利病爾乃敢爾宜屏縮以俟
　來者
右丞守永安軍時修曹后山陵曾魯公主其事董促郡
　縣甚急右丞恬不誰何監司數責詰亦不與辨但唯
　説知委而已事畢魯公過洛問諸郡應辦勤怠監司
　共言曰餘皆集事獨范永安頑然無奉上意若在他
　所俱效永安則朝廷難復舉事矣某等欲奏削正恐
　逺方觀望以為不能容名子爾魯公大怒曰何敢爾
　鄰里有喪尚相救之况君父乎右丞繼進見魯公魯
　公厲言曰諸司甚有語右丞緩步進曰不知諸司有
　何語魯公具以告右丞因悄言曰某非至愚病風豈
　有臣子坐視君父者朝廷抑亦取辦而已然諸司甚
　不體國魯公愕然曰何右丞曰山陵所在財用已羨
　二倍民力竭矣永安山陵所在正宜惜一方力以堅
　崇奉意魯公曰何不早言右丞曰當興事時竊恐有
　假此規避者故不敢告今願擇精敏吏考驗之魯公
　首肯即命吏警察如言魯公大激切稱嘆徑奏擢為
　三司判官
右丞在政府宦者閻守忠恃寵專恣一日至堂宣諭辭
　意甚傲諸公拱應而已右丞作色叱曰老奴何敢爾
　守忠退步連應曰守忠不敢在堂諸公皆為寒心曰
　范公必不乆居矣右丞葢自如也未乆遼使至選右
　丞館伴遼使忽自中批出范某言犯御諱落職知許
　尋乞宫祠去
右丞居許太守韓持國秋日於郡圃㑹景亭置宴張樂
　㑹諸郡公程正叔及右丞以故不至持國以詩寄云
　曲肱飲水程夫子宴坐焚香范使君顧我未能忘舊
　樂緑罇紅妓對西曛
宦者李憲用事神廟朝議再興西夏之師慮有沮撓者
　詔天下敢有言班師者族五侍郎任陜漕乃連上章
　言三十六不可皆指斥時事各有徴驗且曰臣世受
　國恩寧受盡言之誅于今日不受不言之誅于後世
　辭意誠切恐不免禍乃自籍家口數牒永興軍拘管
　以俟上命章上神宗覽之黙然召宦者李舜聰問曰
　范某所陳徴據甚的果有否李憲假我令天下人既
　有何處之舜聰良乆曰此事雖未皆有葢不盡無上
　大悟詔即日班師放范某罪除直龍圗閣環慶路經
　畧安撫使
光禄侍居相府同眺以道往見東坡頃有從官來東坡
　揖坐書院中出見良乆光禄於坡書笈中見一小䇿
　寫云武宗元中岳畫壁有𩔖韓文南海碑呵呵光禄
　與晁再三繹之不曉坡歸疑不已晁輒發問具告曲
　折云不知何義坡笑曰此戲言耳武宗元真廟朝比
　部員外郎也畫手妙一時中岳告成召宗元圗羽儀
　於壁以名手十餘人從行既至武獨占東壁遣羣工
　居西幕以幃帳羣工規模未定武乃畫一長脚幞頭
　執撾者在前諸人愕然且怪笑之問曰比部以上命
　至乃畫此一人何耶武曰非爾所知既而武畫先畢
　其間羅列森布大小臣僚下至厮役貴賤形止各當
　其分幾欲飛動諸人始大服南海碑首曰海於天地
　間萬物最鉅亦何意哉其後運思施設極盡竒怪宗
　元之畫是以似之也
韓子華為閣長一時名公如劉原父王介甫之徒皆在
　館職介甫最為子華所服事多折衷於介甫一日館
　中㑹話論及劉更生介甫以當漢衰靡王莽擅權勢
　不復興而更生嘵嘵强聒近不知時其中是非者相
　半子華繼自外至問曰諸公所談何事或以更生對
　子華問介甫曰如何介甫具告子華曰不然更生同
　姓之卿安得黙黙就斃哉一坐服子華至論
忠宣帥慶為种詁誣訟責守信陽時漢上有巨賊曰羅
　塹擁衆雄視一隅忽直壓郡界靳三十五里一郡皇
　怖失措朝夕危陷忠宣集郡寮謀守禦計皆懦怯無
　敢當者有酒吏秦生請行忠宣命攝巡尉欲假之衆
　秦曰無益也獨以數十騎直對賊壘值賊置宴軍勢
　甚張賊副小闗索者領十餘騎飲馬河側隔河問秦
　曰爾為誰胡為至此秦曰吾信陽巡檢來取爾首爾
　賊笑曰爾無輕命吾貸爾告若曹速降吾無爾害秦
　罵曰狂賊敢大言吾唯爾首之得秦因袒膺謂賊曰
　爾能射我乎賊挽弓射之不中秦復射中賊闗索心
　而死數十人駭散秦即皷衆絶河掩其不備賊衆皆
　烏合且醉不能禦盡竄走林谷莫敢出衆獲牛馬器
　械凱旋而歸一境遂安忠宣率衆郊迎厚加賞宴奏
　功於朝遷數官及忠宣拜相亟訪秦欲大用而秦已
　死深痛惜之
己巳十二月七日夜家君論人貴賤壽天命不可逃亨
　運未窮則大患不能相害忠宣是矣忠宣自入仕門
　下多食客至貴益盛守陳以己俸作布衾數十幅待
　寒士時人為之語曰孟嘗有三千珠履客范公有三
　千布被客譏其儉也忠宣聞之乃作一幅享用作銘
　辨正於是范蜀公司馬温公皆效之銘見家集
杜子美詩云仰蜂粘落蘃行蟻上枯梨行字世本皆然
　忠宣在永於蔣氏彦回家見别本乃作倒蟻倒之意
　與行逈異或以為忠宣得之於太平藏經中葢好竒
　之論也
彭思永字季長歴陽人㣲時嘗夢人告曰爾生為兩制
　死住秦州季長異其事嘗語於親識間彭拜御史中
　丞未幾除知秦州彭母尚無恙深疑其行誠告執政
　者曰定數固不可逃奈老母在執政憐其意且預知
　其説乃奏易江寜季長大喜奉親之任至淮更促裝
　登舟一夕感疾而卒葢秦淮亭下舟中也果如其夢
　季長居官嘗有詩云爭利爭名日日新滿城冠蓋九
　逵塵一聲雞唱千門曉誰是髙眠無事人
季長長子衛明㣲時奉母晏夫人調官宣城簽判母難
　於逺涉明㣲年未三十遂承志掛冠歸栽花植竹築
　堂曰壽燕嵗時奉親遊宴盡其樂晏夫人八十餘卒
　明㣲亦享上夀忠宣有詩美之見家集次子衍乃祖
　永嘉夫人之父力學應大科未弱冠過閣忽嘔血而
　卒
祖宗時有陜民值凶荒母妻之别地受傭民居家耕種
　自給逾月一往省母外日省母少俟其妻出讓其夫
　曰我與爾母在此乃不為意略不相顧乎民與妻相
　詬責不已民曰爾拙於為生受傭於人乃復怨我妻
　曰誰不為傭耶民意妻譏其母怒以犁柄擊妻一中
　而死事至有司當位者皆以故殺十惡論案成一明
　法者折之曰其妻既受人傭義當蹔絶若以十惡故
　殺論民或與其妻姦將以夫妻論乎以平人論乎衆
　皆曉服遂定以鬬殺情理輕奏聞折之者被褒賞焉
潘兊説之侍郎夙慕程正叔過洛就見之時黨事正起
　正叔畏避不出潘再三致恭欲見正叔不得已出説
　之展師弟禮請教伊川遜不受潘請之固正叔問曰
　公嘗讀何書潘曰嘗㸔語孟正叔曰有得乎曰未也
　伊川問曰孜孜為善者舜之徒孜孜為利者跖之徒
　其義若何潘以為易已也曰此不難曉先生曰雖然
　今之所為善者乃古之所謂利也潘下拜悦服而去
　潘至許見先祖語其事曰自聞斯言悟一生之非矣
文正祖唐公有詩贈華山陳希夷五侍郎帥陜嘗刻石
　𫝊世逸上一聨曾逢毛女話何事應見巨靈開此山
　濃睡過春花滿地靜休中夜月當闗紛紛詔下忽東
　去空使蒲輪倦往還丁卯十二月五日因侍夜話謹
　録之
陽翟燕照隣仲明賢士人也素安命生計索然讀書不
　仕嘗有詩云女矮兒癡十口餘進時無業退無廬一
　窻風雪韓城夜火冷燈青照舊書
陽翟崔鷃徳符以文學稱鄉里有詩抵先祖云淚盡空
　山一病夫荆榛無路掩樵居自憐身是皮公美茆屋
　清燈夜著書後仕鄱陽有詩云記得詩狂欲發時鄱
　陽湖裏月明知無人為覔桓伊笛自捲秋蘆片葉吹
韓康公子宗武文叔賢而有才康公有愛妾曰蟾奴康
　公身後家貲鉅萬妾盡擕他適文叔恬然不較鄉里
　服焉
張孝純永錫㣲時乆依徐之滕縣吉氏見其淳厚頗加
　顧遇許妻以女而未聘也永錫登甲科京師權貴競
　捉婚永錫皆謝絶歸就吉氏女娶數年而卒永錫漸
　顯吉氏復有次女雙盲無問之者永錫欲納吉氏遜
　辭甚力永錫曰某荷公徳令女非某娶之則誰肯顧
　者意極誠確吉氏感其義從之永錫敬待過前室生
　二子先卒吉氏有幼女視永錫頗小吉氏堅復歸之
　三室生四男皆顯官有稱葢報施之理云
王樂道二子寔字仲弓寧字幼安卜居許昌仲弓與光
　禄行逰淳厚博學君子也好客喜酒先子叔父常請
　見之必委曲留連飲食教誨而歸雖鄉里庸夫賤士
　莫不謙睦誠接得其懽心平居未嘗釋卷先子一日
　劇暑中迫昏㑹歸皆已大醉偶遺衣後往取之見仲
　弓披衣執䇿就視之乃禮記疏也其精勤如此鄉人
　敬其徳幼安晩以上書闗元祐得幸致身台輔李彦
　西城事興幼安以竹園為獻後彦道許幼安郊迎至
　府治讓彦上坐彦曰某何人樞宻過禮如此幼安拱
　手應曰某西城竹園戸爾時曽存之在許謝客獨以
　聲妓自奉仲弓嘗曰若存之之富舍弟之貴寔寔不
　愛葢仲弓口喫也
七伯祖子夷二子以忠宣身後得官嫁郭氏司馬氏姊
　二甥亦忠宣所䕃也黨事再興皆减放大臣所得恩
　數即納二子官仍奏二甥子夷云恐傷老姊之心
祖妣甲戌冬歿於鎮國軍先子避地倉惶中不復問術
　者以意卜塟郡之水南未幾有建昌黄生者過墓下
　愛之問先子所居以刺投謁先子昧其人託以它出
　生力請曰非有所覬特欲言少事爾先子出見生問
　曰水南新墳知公所塟術者為誰也先子曰亂離中
　歸土是急以意自卜爾生曰幾於暗合孫呉此墳以
　術徴之不以乆逺論來春當有天書及公公起無疑
　先子曰哀苦偷生安有是理笑而謝之生曰願公謾
　記此言一揖而去己酉二月當路有薦先子者果有
　御營叅謀之除
种世衡倅鳯翔以贓編置高州文正知其才奏授武職
　帥陜提拔為多忠宣為慶帥种子詁為環守執屬羌
　為盗奏流南方羌過慶聲寃忠宣為按驗果非盜釋
　之時介甫當柄詁乘時訴忠宣挾請變獄對獄寧州
　事皆無狀忠宣謫守信陽先子自洺之恩平簿免歸
　終光禄喪時年三十七怡然無干禄意永嘉夫人謂
　曰人為親求官者多矣爾親老家貧既有一命安得
　置而勿問耶先子承志調原之曹掾僦寓長安於提
　舉劉韐客次見緋衣老出㕔事後注視先子曰公范
　忠宣後乎先子愕然不知為誰應曰是也老曰見公
　頥頷音聲𩔖丞相耳先子竊問其姓名老曰吾乃史
　師也舊供事忠宣拜尊丈於公家契甚厚委曲問行
　藏先子具以告相揖而去先子之任种忠憲克西夏
　帥涇原辟史為客一日史從种郡圃正己堂習射种
　曰以先祖才業只終皇城使某何人叨冒乃爾然子
　孫繼承至今不敢忘范文正之徳中間以家叔事頗
　難見渠子弟欲訪其後少報先徳未得其人也史具
　言長安邂逅先子曲折种即顓使具書邀至軍前議
　事一見甚喜張宴酒酣謂先子曰先祖荷文正不報
　之恩先子曰葢未聞也种曰公為范氏子獨不知此
　乎先子曰先公以公議舉人非謂私恩未嘗語家人
　也安得知之种益欽嘆曰真有家風也厚贈先子歸
　曰此有警當屈賢者席威平之役召先子從行奏功
　特改秩旋累勞遷陞四十一嵗已為員外郎皆种吹
　嘘之力也戊辰正旦侍坐同叔兄晩饍先子言窮逹
　有命不可妄求因及此謹退而記之
先子從忠憲代州措置木事調民搬運甚篤至嶺下見
　一卒捨木而坐种問曰爾何人胡為不行曰乃華亭
　卒爾病未能去种命斬之先子昧意甚驚問曰太尉
　何遽如此其人莫未應至是否种曰過不在斬乃在
　問曰問而不斬則人人皆效此卒安能濟事乎先子
　因閒宴問种所以經綸之道曰爾父祖平日所行者
　是師之足矣但臨事便非是精審决意行之雖成敗
　在命而吾無愧焉耳
孟長文河北人政和間為雍之清平宰正直有守二子
　皆力學舉進士家居時權陜漕幕屬與之遊後以不
　能俯仰觸漕使桑景詢為所窘摭孟不堪其辱欲遷
　正郎遂解印歸鄉以詩抵先子一聨云世事無窮貧
　不盡人生有著到思量復曰僕之所享過分二子雖
　未及禄亦粗知學豈能屈身為兒輩計哉未乆一子
　登第戊辰十一月二十三日因夜話及此記之
先子侍忠宣居永判官魏中孚字誠老清潔自克之士
　也同官有興作製器用誠老未能無意每欲為之先
　令匠作者計工用若干費各具公私之數呈輒判以
　且休二及解官檢一任所供且休且休錢葢千百緍
　矣先子曰士之入出官物當以此為法不惟可以養
　亷亦免剥下奉上之悔也戊辰十二月二十一日因
　侍夜話語作器用事及此謹退而記之
韓皓見素持國姪孫也寛仁有度政和間宰唐之桐栢
　廣武堤决勢逼都城患在朝夕朝廷檄郡縣收刷稻
　草為壅禦計甚急時中夏舊草已盡新禾未實上下
　危懼失措桐栢西城有朝廷樁草數十萬李彦主其
　事輒動者流不以䕃論官吏睥睨莫敢窺見素呼耆
　老而告之曰今盛夏新舊不相及雖嚴督若曹理難
　得草而上危下迫設如有所隳悞吾曹何以生為也
　西城所樁雖有大禁吾願徃取應急得上寛主憂下
　瘳民病吾被重責無憾一境感泣從命韓徑入西城
　倉取納獨先諸所水患賴平李彦怒欲削竄之諸司
　知其心遷延旬日至秋鄉民老弱皆晝夜刈生禾補
　納西城倉盡為新草上責遂緩見素解官歸許邑人
　立亭城北名曰思韓嵗時相率拜望焉先子所記韓
　之善政極多戊辰十二月三日
湘潭進士胡景裕好問博學信義人也舊與先子相識
　京邑己酉冬避地至潭却乏餘資行裝垂罄胡亦困
　居乃以千錢為贈曰某雖貧里中有所貸公今流落
　途窮少助行色先公謝其意而卻之有詩餞先子云
　當年邂逅帝王畿嵗月侵尋若電飛學士榮除青瑣
　闥故人老著白麻衣尊前且鬭閒身健眼底休論徃
　事非第恐綘車促嚴召片帆明發不輕違先子有答
　詩見家集記
忠宣守信陽簽判李樗大夫之室有才藻魏國夫人嘗
　與徃來有謝魏國詩云朝來瑞靄遍祥虚果見麻姑
　降陋居陶令滿籬唯有菊相如四壁但藏書蕭條廷
　館門羅雀冷落盃盤食欠魚逸後二句
元祐五年季秋二日忠宣吕汲公安厚卿秉政宣仁聖
　烈皇后寢疾中外憂惶三公詣閣門乞入問疾詔許之
　至御榻前障以黄幔哲廟黄袍幞頭立榻左三臣立
　右汲公進問曰太皇太后聖躬萬福后曰老婆待死也
　累年保佑聖躬粗究心力區區之心只欲不墜先烈
　措世平泰不知官家知之否相公及天下知之否辭
　氣憤鬱吕公未及對哲廟作色叱曰大防等出三公
　趨退相顧曰吾曹不知死所矣
忠宣尹洛謝克家叔徃自河陽來至中路曰白司馬坡
　秣馬歇店中欲行以馬未盡芻少待見老翁負暄牆
　下有人告曰黄犢為人所竊矣翁因坐負暄畧不向
　問須臾再以失犢告翁容色自若徐曰爾無求必鄰
　家戲藏爾謝以為有道者異而就問曰翁家失犢再
　告而不顧何也翁笑曰范公居此孰肯為盜必無此
　理已而犢果還謝嘆息而去謝後與先子㑹宛丘語
　及此曰忠宣當時信及百姓如此十月二十五日夜
　話言及謹退而記之
先子自許展省河南及境駐馬少憩村店頃有翁從家
　出注視先子問曰明公頥容上𩔖丞相非其家子乎
　曰然翁不語入所居具冠帶出拜先子愕然不受翁
　曰某有欲言拜訖謂先子曰昔丞相尹洛某年四十
　二矣平生粗知守分畏法偶以意外爭鬭事至官得
　杖罪丞相晩坐吏引某褰裳行刑丞相見某容貌循
　謹膚體素完命至廡前問曰吾察爾非惡人膚體無
　傷而何為至此某以情告且致欲自新之意丞相曰爾
　果能自悔乎某感泣應命即命罰放出非特某得為
　完人此鄉化之至今無鬭爭者
王子野待制家舊養學老子曰水先生頗能前知禍福
　甚敬信之子野正食羅列珍品甚盛水生適至子野
　指謂公曰試觀之何物可下飯乎生遍視良乆曰此
　皆未可唯飢可下飯爾
呉人孫山滑稽才子也赴舉他郡鄉人託以子偕徃鄉
　人子失意山綴榜末先歸鄉人問其子得失山曰解
　名盡處是孫山賢郎更在孫山外
無名子從學魯直未幾文大進嘗題扇上畫小兒迷藏
　詩云誰剪輕紈織巧絲春深庭院作兒嬉路郎有意
　嘲輕脱只有迷藏不入詩葢得延小兒詩不及迷藏也
忠宣宰襄邑有二烏𩔖鸛灰羽赤喙遊囿衆為異以術
　數致得畜之愛食虵虺入口中即為水畜之半年一
　縣虵虺幾盡竟不知其名也有廣南賈者過見之曰
　此擅鷄毒鳥也後死其一居無何忠宣閲廣南異物
　志曰擅鷄鴆鳥之别名始大驚駭即命殺而焚瘞之
湛朴子文信實君子也為江夏縣令動省過失平居未
　始懈惰臨民御政必稽叅條理然後行設有小愆則
　以狀自劾使吏望闕宣讀呼名朴則公裳唯諾于下
　示其改也忠宣薦其才
忠宣尹洛其佛牙院主不自檢束穢行甚彰然不犯有
　司忠宣初不問也時五侍郎從居嫉惡之力勸忠宣
　抵其罪忠宣曰彼有犯固在不宥豈可無犯而求之
　乎吾則未能俟爾守此未晚後數年侍郎果守洛乆
　患其事有茶肆婦人文及甫之舊妾也與佛牙主通
　被盜訟至府事連佛牙侍郎忽省前過知其文氏妾
　恐有所請就庭下直面鞠勘案成僧罪應徒而背有
　大瘤吏以聞侍郎判曰非瘡非病特决戒閽者扄門
　即行及甫繼至矚聞無及復回僧二杖而瘤落三杖
　而至斃一境莫不驚伏
侍郎尹洛賈者有銀數十兩為同行所盜訟至官事迹
　甚明而盜者抵諱莫伏二賈者紛辨不已侍郎得其
　情令吏捜檢盜者身無所獲得一鎖匙而已即當時
　押下吏莫能曉公潛令人往盜者家詐以其意齎匙
　開篋取銀盜家誠其事付納公後令引二賈至問訟
　者曰爾銀若干包以何物有别記驗否賈歴言無不
　中者即面付銀還盜者抵罪衆始服其神
許昌郭挺元傑從李方叔學乆䝉訓𨗳方叔死挺有挽
　詩云顦悴詞林失俊英已應精爽在蓬瀛楷模昔日
　依元禮貧病他年累長卿無復波瀾窺大手空將日
　月送虚名當時潁曲為耕地祇有風灘晝夜聲
孔收寧極有道之士也視文正為友壻與忠宣持國遊
　持國守許孔居郊常具車馬邀致郡治之養真庵同
　衾促膝快論人間事乆而復歸一夕大雨孔告還持
　國獨寢庵中有詩寄云雨滴庵上茅風亂窻前竹繁
　聲互入耳欲寐不得熟緬懐田舍翁石逕滑馬足連
　山暗秋燈一路何處宿又有訪友詩云驅車下横嶺
　西走龍陽道青烟人幾家緑野山四抱鳥啼春意䦨
　林變夏隂早知應近生廬民風故醇好又云不踏南
　溪路于今又幾春能來共聨轡還是舊遊人載酒真
　乘興談經或入神歡餘不無媿林壑可還身
許昌筆人郭純𨽻業甚精逺人多求之所入日限五千
　數足不論早暮閉肆出遊恣其所之盡醉始回雖寒
　暑不失一日大雨先子至西湖見郭夫婦並酩酊笑
　歌而來因謂曰何不家居飲酌為安乎郭笑曰家中
　非無酒但飲之不佳耳識者或偉之
許昌進士馬磐子漸五侍郎少時受教後光禄大卿行
　繼處席下為范氏三世師磐死有二子貧甚所居切
　隣曾存之屢欲市之酬重價二馬藜羹忍窮不欲曰
　先人故廬兄弟當死此不願易也鄉人服之
昝昌洪道為許學正鈐束諸生嚴甚輕薄者苦怨之昝
　他適書所居壁云某日某上謁良輸先軍昝歸不解
　徐繹之葢連姓而言乃短舌者之詈言也
王齊叟彦齡霖弟也有絶才九流無所不能宣和間上
　愛琵琶博選工妙處樂府彦齡徃視工者彈撥因黙
　問一二工失措再拜就學焉能袒裼舞長曲左右周
　旋如神覩者失色又以蹴踘馳天下名嘗畫梅影圗
　形影毫釐不差萬荷圗狀極纎細生意各殊識者竒
　寳之以五行自推年止三十九果如其言臨終有禪
　頌云醉魂今夜不須尋請看武陵溪上月
王觀與章子厚友善俱以疎散稱時號觀三惇七各言
　其第也子厚執政觀蹭蹬不逹至堂見子厚邀至閣
　中話舊欲去子厚令引馬就登觀上馬對衆顧謂子
　厚曰相公莫要忘了觀三子厚頗有慙色
李禹卿文正夫人兄也為泗倅有才畧御下頗峻官吏
　怨之其姪嘗捆載貨物過境上税官以狀聞意欲李
　放免持以為訟(訟一/作公)李即判曰係禹卿大功親並無
　税物税官如得竒貨將欲訟于上未及發李先追税
　務官吏致獄曰吾五服内所當𨼆而監吏而漏重税
　耶各抵罪時楚有大獄屢易官讞翻覆累年不决上
　司委李李至於鞫案中取事令吏問白犯者慟哭服
　辜(服一/作伏)
光禄舊藏麻師一雪雀圗竒甚士夫嘗就看之光禄居
　許李之儀端叔時任許幕屬以詩借云圗中塵跡已
　𡨕𡨕説著麻翁耳便醒凍雀高低棲舞白枯槎零亂
　倚寒青欲慿妙手聊模寫暫借遺踪作典刑老去未
　能忘著相他年要伴草堂靈
鄧璋徳甫永州人鄉舉八行忠宣謫永館門下教授諸
　孫後過長沙與故人蔣擴充之遇蔣有送詩云高談
　耳冷幾經秋解后長沙得少留莫畏洞庭風浪險主
　翁元是濟川舟蔣由是詩名播湖湘間後零陵簿李
　良輔媚附蔡京以蔣詩聞於上蔣被貶竄守倅舉鄧
　八行者皆譴詘李借此進靖康間吕元直執政良輔
　至堂干禄吕偶記昔事云爾非陷范忠宣者耶命左
　右毁其朝服縉紳莫不快意
眺詠之悦道美叔子也為宏詞魁志大才豪意欲俯拾青
　紫元符間言事坐黨廢頗鬱鬱不平為京兆幕屬有
　送高懐恩赴闕詩云當時鷄犬皆霄漢自是劉郎不
　得仙家本東都以禁不可歸有詩云自歎百年家鳯
　闕一生腸斷國西門後骨肉淪䘮獨至都城外和陸
　公遜遊西池詩云傷心有恨闗存歿袖手無人問姓
　名葢自傷之至也
李充子美洛人家業賣餅好學不倦從程正叔遊忠宣
　招館下隨仕五六年歸見正叔正叔曰子乆從范何
　所聞見充曰范公奥藴妙用某固難測相從累年但
　見貴者見之忘其貴賤者見之忘其賤爾正叔首肯
　回謂門人曰李生非常才也二三子速往見之
先子舊藏唐末道士虞有賢書送卧雲道士詩云卧雲道
　士來相辭相辭倐忽何所之紫閣春深烟靄靄東風
　花柳折枝枝藥成酒熟有時節寒食恐失松間期
　𡨕鴻一見傷弓翼髙飛展轉心無疑滿酌數盃酒狂
　吟幾首詩留不往去不悲醯鷄蜉蝣安得知
杜甫解悶詩云側生野岸及江蒲不熟丹宫盡玉壺雲
　壑布衣鮐背死勞人害馬翠眉疎先子問光禄言此
　詩為茘支作
張康節公居江南有詞云一帶江山如畫風物向秋瀟
　洒水浸碧天何處斷翠色冷光相射蓼岸荻花中𨼆
　映竹籬茅舍天際客帆髙掛門外酒旗低迓多少六
　朝興廢事盡入漁樵閑話悵望倚危欄紅日無言西
　下公晩年鰥居有侍妾晏康奉公甚謹未嘗少違意
　公嘗召而謂曰吾死亦當從我爾妾亦恭應曰唯命
　是從公薨妾相繼果死人以為異
張先子野郎中一叢花詞云懐髙望逺幾時窮無物似
　情濃離魂正引千絲亂更南陌香絮濛濛嘶騎漸遥
　征塵不斷何處認郎蹤雙鴛池沼水橈通梯横畫閣
　黄昏後又還是斜月朦朧沈思細恨不如桃杏猶解
　嫁東風一時盛𫝊歐永叔尤愛之恨未識其人子野
　家南地以故至都謁永叔閽者以通永叔倒展迎之
　曰此乃桃杏嫁東風郎中東坡守杭子野尚在嘗預
　宴席有南鄉子詞末句云聞道賢人聚呉分試問也
　應傍有老人星葢年八十餘矣
魯直在鄂州太守以其才望信重之士人以詩文投贄
　守必取質於魯直而報之一同人投詩頗紕繆守擕
　見魯直意其一言少助其乏魯直閲詩良乆無語太
　守曰此詩不知酬以幾何魯直笑曰不必他物但公
　庫送與四兩乾艾於尻骨上做一大炷灸之且問曰
　爾後敢復凑放野同人竟無所濟
一相士黄生見魯直懇求數字取信為遊謁之資魯直
　大書遺曰黄生相予官為兩制夀至八十是所謂大
　葫蘆種也一笑黄生得之欣然士夫間莫解其意先
　祖見魯直因問之黄笑曰一時戲謔耳某頃年見京
　師相國寺中賣大葫蘆種仍背一葫蘆甚大一粒數
　百金人競買至春種結仍乃瓠爾葢譏黄術之難信
　也
劉貢父知長安妓有茶嬌者以色慧稱貢父惑之事𫝊
　一時貢父被召造朝茶逺送之貢父為夜宴痛飲有
　别詩曰畫堂銀燭徹宵明白玉佳人唱渭城唱盡一
　盃須起舞闗河風月不勝情至闕永叔直出道者院
　去城四十五里迓貢父貢父適病酒未起永叔曰何
　故未起貢父曰自長安路中親識留飲頗為酒病永
　叔戲之曰貢父非獨酒能病人茶亦能病人多矣
趙軏信可許人也以才稱鄉里為陜漕屬潦倒選調先
　子與之鄉舊既在太原趙㳂檄相謁因館於書室是
　夕八月十四日夜先子具酒飲食宣使張永錫召先
　子㑹酌趙獨處寂寥就枕即作一詞逹先子云今夜
　隂雲初霽畫簾外月華如水露靄晴空風吹高樹滿
　院中秋意皎皎蟾光當此際怎奈何不成况味莫近
　簷間休來窻上且放離人睡永錫見之大喜贈上尊
　數壺先子為求薦章僅改秩而終
舊家多藏異書兵火之後無復片紙尚記有一黄鬚𫝊
　云李靖㣲時甚窮寓於北郡一富家一日靖竊其家
　女而遁行至暮投一旅舎飯罷濯足於門見一黄鬚
　老翁坐於側且熟視神色非常靖恐富家捕己者欲
　避之頃於身皮篋中取一人頭切食甚閒暇靖異之
　乃親就問焉翁曰今天下大亂汝當平天下然有一
　人在汝上若其人亡則汝當為王汝可從我尋之靖
　隨翁數程至汴州見一大第中數人奕翁同竚立云
　不見其人矣頃有一披衣從中出視奕者葢太宗也
　翁驚曰即此人當之汝善佐其事遂别餞留連乆之
　語靖云此去四十五年東夷中有一黄鬚翁殺其君
　而自立者即我也靖既佐唐平亂貞觀中東夷果奏
　一黄鬚翁殺其君而自立異哉異哉
邵伯恭侍郎守長安既去乆之以書抵親識曰自去長
　安唯酥梨笋時復在念其他漫然不復記憶可謂風
　流矣
李師忠復之帥桂罷歸一詞題别云子規啼破城樓月
　畫船曉載笙歌發兩岸茘支紅萬家烟雨中佳人相
　對泣淚下羅衣濕從此信音稀嶺南無鴈飛荔支烟
　雨葢桂實景也
曾肇子開守亳秩滿丐祠歸江南一詞别諸僚舊云嵗
　晩鳯山隂看盡楚天氷雪不待牡丹時候又使人輕
　别如今歸去老江南扁舟載風月不似畫梁雙燕有
　重來時節
忠宣守洛游師䧺景叔忠宣門生也赴陜漕任過洛留
　數日啓行忠宣餞于郊拉程正叔㑹而使妓侑酒葢
　忘正叔之來旋悔之無及景叔以正叔年徳髙讓居
　上坐正叔亦不辭酒數行景叔啓白忠宣曰數妓逺
　出頗勞某願各酧一盃遂執爵遍勸諸妓正叔不樂
　忠宣甚惶怖勸將畢正叔厲言曰景叔願公愛陜之
　百姓亦如此景叔執爵從容操西音言曰覆侍講只
　有此一勺裏正叔亦為一嗤忠宣意遂解
晁端彦美叔一日㑹賈易及東坡賈時臺諫葢嘗劾坡
　於朝晁亦忘其事遂同㑹酒酣坡言曰某昨日造朝
　有一人乘酒臥東衢略不相避某頗怒之因命左右
　曰擒而綳之酒者曰爾又不是臺諫只有胡綳亂綳易
　應聲曰誰教爾辨坡公終席不樂美叔終身自悔拙
　於㑹客忠宣曰吾向非景叔之佞亦當抱美叔之恨
　矣
石蒼舒與韓魏公有舊韓拜相石至干禄留數月無成
　石作詩以别歸云逸上句簾前二聖擁千官唯有掃
　門霜鬢客却隨社鷰入長安韓覽之惻然遂注一官
　而去
滕甫元發視文正為皇考舅自少侍文正側文正愛其
　才待如子視忠宣為叔每恃才好勝忠宣未嘗與較
　皇祐元年同忠宣貢京師忠宣篋中物滕嘗自取之
　付酒或濟困乏者忠宣初不問也是年忠宣登第滕
　失意歸文正責怒滕欲夏楚其無間如此愛擊角毬
　文正每戒之不聴一日文正尋大郎肄業乃擊毬于
　外文正怒命取毬令小吏直面以鐵槌碎之毬為鐵
　所擊(一作/激)起中小吏之額小吏䕶痛間滕在傍拱手
　㣲言曰快哉文正亦優之至登第仕宦始去後四十
　年忠宣自右相出帥太原與滕為代將行滕設宴津
　館㑹忠宣及魏國夫人慷慨道昔日事痛飲逹旦膝
　手作數語云當年風月共遊王謝之庭又云道四十
　年之舊話曷盡懽情其詩云負鼎早為湯右相有文
　今作魯夫人葢魏時封魯國一時𫝊其精確
崔豫忠宣長外孫也為長安縣尉為人自負厚於責物
　忠宣守洛崔以書求教忠宣答之其畧曰我平生所
　學唯忠恕二字一生用不盡至立朝事君接待僚友
　未嘗頃刻離此又云人雖至愚責人則明雖有聰明
　恕己則昏爾曹但以責人之心責己恕己之心恕人
　不患不到聖賢地位也
韓魏公相神宗一日得㫖理汴河役兵事有問許面對
　神宗謂韓曰前日汴河事如何韓對曰汴河之役措
　置亦未便頗有怨咨更望陛下詳處神宗作色言曰
　為君者亦甚難矣管又不是不管又不是待將若何
　魏公退步謝罪曰臣愚意無他只欲奏陛下知責有
　司為乆逺之利耳韓恐懼還第聴命者數日紹興丙
　辰張徳逺督兵淮上先子咨議幙中張日與僚屬語
　浹逞上之眷錫至再三先子從容曰某嘗記韓魏公
　事神宗具述上事云當是時韓公性命難保何寵錫
　之足云徳逺始則傾聴終變色無語同僚者以先子
　為名言
元符庚辰蔡京出韓師璞當軸下詔求言其畧曰言之
　當者朕有厚賞言之不當朕不加罪朕言唯信無慮
　後悔於是四海之士莫不慷慨論蔡京之失時忠宣
　在永州聞之驚曰師璞果能辦此乎未乆京復相舉
　言者竄嶺外善𩔖於是盡矣
神廟大長公主哲宗朝重於求配遍士族中求之莫中
　聖意帶御器械狄詠頗美丰姿近臣奏曰不知要如
　何人物哲宗曰人物要如狄詠者天下謂詠為人様
　子狄詠狄青子也
文正嘗指吕許公之失文正出帥陜吕欲疎逺之及韓
　夏二公悉改除節鉞葢換武則不能在朝廷也文正
　知其意思上章辭之而不受
温公獨樂園林賦詩述美者甚衆李夷行炳大有見山
　臺詩云闕上句紛紛紅紫簇虚簷山光不肯饒春色
　故向花閒出數尖葢臺側盡栽花卉也
潁川陳恬叔易以才名稱鄉里家貧與弟同居一日弟
　忤其意遂捶之親鄉中黠者目曰愷悌君子自號澗
　上丈人里人之子從叔易學文而好刷飾頭面舉止
　妖嬈目為澗上丈母
李清臣邦直平生罕作詞唯晩年赴大名道中作一詞
　云去年曾宿黄陵浦鼓角秋風海鶴遼東回首紅塵
　一夢中竟死不返亦為詩讖也
范蜀公六十三嵗致政歸第後十餘年上欲起之者再
　三蜀公表謝云六十三而吿老葢不待年七十五而
　復來孰云中禮朝廷無以强之竟從其請
劉禹錫博通子史百家作證𩔖本草而訥於為文時賢
　頗於此鄙之嘗作詩曰風定落花深一寸日高啼鳥
　度千聲又云曉鶯林外千聲囀芳草階前一尺長歐
　公謂忽作人言
忠宣守陳州黨錮禍起盡竄善𩔖忠宣以救蔡新州為
　論持正獨免時年已七十親識皆勸止之曰公年七
　十中外亦不責望得幸免何自苦如是公笑曰我受
　國厚恩備位宰輔合瀝血懇陳萬一感回上意所濟
　非細若忤㫖竄謫葢亦分也遂自草奏章命諸子
　緘封外人無知者章上即為行計未乆謫隨州分子
　舎寄食許蘇二郡骨肉離别哭聲衆不忍聞忠宣葢
　怡然自若也繼安置永州魏國夫人嘗曰吾非有仇
　于章相公何使我至此忠宣每答之以命至道中夜失
　舟骨肉狼狽野宿忠宣笑謂魏國曰此亦章相公耶
文正長子監簿純佑幼有智畧與富彦國家子有游富
　氏引塟陳設從塟祭用甚盛觀者如堵器用葢錫造
　者監簿在側取一器擘而示衆曰此錫器爾等謂何
　物耶富氏子大怒以為笑已監簿徐謂曰爾何所見吾
　正恐愚民致疑害爾先塋耳富子嘆服時始十餘嵗
蔡持正少於泗州道中山寺讀書僧厭其乆書舎有竹
　書一絶壁間云窻前翠竹兩三竿瀟洒風吹滿院寒
　常在眼前君莫厭化成龍去見應難已有宰相氣味
　蔡作相其詩尚存先子經過常見之
葉䝉正澤民倅撫先子謁之見一同人投詩中兩聨云
　吾儕志正堅如石俗眼相看薄似雲貧病已甘明世
　老賢愚留與後人分先子因賛葉禮遇之
　
　過庭錄
