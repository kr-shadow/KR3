#+TITLE: 五代名畫補遺-宋-劉道醇
#+DATE: 2018-05-12 10:18:02
#+SOURCE: github.com/kanripo/KR3h0014 master f3899214                
欽定四庫全書卷　　　　子部八
　五代名畫補遺目録　　　藝術類一(書畫之屬/)
　　人物門第一
　　　神品四人
　　　　韓求　　　　　　李祝
　　　　張圖　　　　　　朱瑶
　　　妙品四人
　　　　跋異　　　　　　曹仲元
　　　　陶守立　　　　　王仁壽
　　　能品二人
　　　　竹夢松　　　　　陸晃
　　山水門第二
　　　神品二人
　　　　荆浩　　　　　　關同
　　走獸門第三
　　　神品二人
　　　　胡瓌　　　　　　東丹王
　　花竹翎毛門第四
　　　神品二人
　　　　鍾隱　　　　　　郭權輝
　　　妙品一人
　　　　施璘
　　　能品一人
　　　　丁謙
　　屋木門第五
　　　神品一人
　　　　衛賢
　　　能品一人
　　　　何遇
　　塑作門第六
　　　神品三人(内裝鸞/一人附)
　　　　楊惠之　　　　　劉九郎
　　　　王温
　　彫木門第七
　　　神品一人
　　　　伎巧夫人嚴氏
　　　　(臣/)等謹按五代名畫補遺一卷宋劉道醇撰
　　　　考晁公武讀書志曰五代名畫補遺一卷皇
　　　　朝劉道成纂符嘉應撰序云胡嶠嘗作梁朝
　　　　名畫録因廣之故曰補遺又别載宋朝名畫
　　　　評三卷亦注劉道成纂符嘉應序其名皆作
　　　　劉道成與此不合陳振孫書録解題曰五代
　　　　名畫記一卷劉道醇撰嘉祐四年陳洵直序
　　　　其書名又作名畫記與此本亦異然此本為
　　　　毛晉汲古閣影摹宋刻楮墨精好纎毫無缺
　　　　不應卷首書名人名乃皆作訛字葢本此一
　　　　書振孫誤題書名公武誤題人名馬端臨作
　　　　文獻通考又偶未見其書但據兩家之書目
　　　　遂重載之觀卷首陳洵直序與振孫所言合
　　　　而公武所載符嘉應序又即洵直序中語知
　　　　公武併以宋朝名畫評序誤注此條之下不
　　　　但成字之訛也胡嶠名見五代史契丹傳所
　　　　謂梁朝名畫録者今已不傳道醇據書録解
　　　　題稱為大梁人其始末無考所作宋朝名畫
　　　　評中句龍爽一條稱神宗時為圖畫院祇候
　　　　則是書先成于仁宗時宋朝名畫評又成于
　　　　哲宗時矣書中所録五代畫手僅二十有四
　　　　人葢掇拾胡嶠所遺見于嶠録者此不復載
　　　　故也乾隆四十一年十二月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
五代名畫補遺原序
蒙嘗聞成紀李嗣真之畫品呉郡朱景元之畫㫁皆採
摘古今畫家名氏叢而録之以廣其傳故五代名流抑
多遺闕則有若國初監察御史胡嶠遂採擷遺孑紀于
編帙始自尹繼昭終於劉永總四十三人名之曰廣梁
朝名畫目夫紀述雖備闕墜尚多譬拔毫捨翰刈薪棄
楚嗚呼自唐祚陵季五代脆促自朱梁至于柴周凡一
十四主計五十四年而又日尋干戈轉戰不暇雖義夫
哲婦忠臣孝子猶多漏略况於畫人哉我大宋撫重熈
之運博全盛之化祖功宗徳四葉于茲誠萬世緜緜之
盛在于今日矣故哲夫賢士坐談王道徒歌帝力而予
抑嘗語及五朝名畫盡可屈指吁生遘汹汹之運歿垂
丹青之譽而云云藉藉見談于盛明之世獲在於齒牙
之論良用惜哉今因集本朝名畫評又捃拾其見遺者
叙而編之名曰五代名畫補遺其門品上下一如聖朝
名畫評之例類仍附之於後者亦明我聖朝文事之載
郁云時嘉祐四年十二月初九日潁川陳洵直序
欽定四庫全書卷
　五代名畫補遺　　　　　宋　劉道醇　撰
　　人物門第一
　　　神品四人(韓求/)　(李祝/)　(張圖/)　(朱瑶/)
韓求(一云/虬)李祝(一云/柷)不知何處人皆倜儻不拘有經略
才能屬唐祚陵季遂退藏不仕以丹青自汚而好遊晉
唐間時大唐昭宗乾寧乙卯嵗乃封并州節度使李克
用為晉王城太原及天祐甲子嵗秋八月梁王朱全忠
不軌乃立帝子輝王祝是為哀帝四年夏四月帝禪位
于朱全忠時克用隂懷異圖窺伺神器加以左右勸進
克用亦懼求祝知之乃命往陜郊畫龍興寺回廊列壁
二百餘堵求祝乃對手畫攝摩騰竺法蘭以經來大各
八尺洎三門上神數十身皆髙二丈又畫九子母及羅
乂變像宛有歩武之態由是天下畫流雲集于是莫不
䑕伏乃為畫人妬其才識後伺間隙乃從容言於克用
曰韓求李祝有文武經術大略今在陜郊畫日久矣辭
多不順言大王有異圖時克用方與子存勗畫定大謀
忽聞求祝之言慮事泄見害乃矯稱按察境内徑往陜
郊臨觀求祝畫壁克用嗟異久之特加慰勞仍命酒張
樂以宴求祝克用曰吾方有檜揖松舟之興與子同泛
可乎求祝曰諾逮濟中流求祝俱醉克用皆溺之人問
其故克用對曰求祝畫之宗師也天下號為第一其神
筆精慮散入别境故也時君子太息而語曰懷異志殺
善人死無日矣克用尋薨于太原時梁開平二年也可
列神品
張圖字仲謀河南洛陽人朱梁太祖在藩鎮日圖掌行
軍資糧簿籍故時人呼為張将軍圖少頴悟而好丹青
及善潑墨山水皆不由師授自致神妙亦不法今古自
成一體尤長大像梁龍徳中洛陽廣愛寺沙門義暄剰
置金幣邀四方竒筆畫三門兩壁時處士跋異號為絶
筆乃來應募異方草定畫様(云用朽/木描畫)圖忽立其後長揖
而語曰知跋君敏手固來贊貳異方自負乃笑而答曰
吾嘗謂畫之聖在吾手筆自餘畫者不得其門而入又
安得至于聖乎爾不知跋異之名且顧陸吾曹之友也
吾豈須贊貳然後為功哉圖亦忻然復曰願繪右壁或
不克意則請杇墁之異愈怒乃授朽木大筆於圖圖捧
之遂投朽木於地就西壁不暇朽約搦筆揮寫倐忽成
折腰報事師者從以三鬼異乃瞪目踧踖驚拱而言曰
子豈非張將軍乎圖捉管厲聲曰然異乃雍容而謝曰
抑嘗聞將軍之名誠未拜將軍之面適觀神筆刮利信
所謂事辭稱其經者也此二壁非異所能也遂引退圖
亦不偽讓遂專其功洛陽為之謡言且譏異也(語在/異評)圖
乃於東壁畫水神一座直視西壁報事師者其意思髙
逺視之如生今並存焉予又嘗於武宗元第觀圖所畫
十王地藏一軸綽有善䕶慈悲相于今寶藏之可列神
品
朱瑶字温琪不知何處人㓜學呉道子筆迹由是知名
瑶嘗客游雍洛間時河南府金真觀請瑶畫經相及周
廡中門列壁世稱神筆後以歴年浸遠頽阤傾圯索然
殆盡今所存者唯三清殿東一壁及長夀院内輪子金
剛菩薩等各髙六七尺俗傳昔㑹節園中鑿移至此深
為謬矣
　　　妙品四人(跋異/)　(曹仲元/)　(陶守立/)　(王仁夀/)
跋異汧陽人眉目踈秀舉止詳雅而性沈厚然善畫佛
道鬼神及大像異恃能頗自負抑嘗於廣愛寺為張圖
排斥洛陽謡言曰赫赫洛下唯説異畫張氏出頭跋異
無價亦有慚色後福先寺請異畫大殿䕶法善神異方
朽約忽一人自稱曰吾姓李滑臺人有名善畫羅漢故
鄉里呼吾為李羅漢當與汝對畫角其拙巧以沽名譽
異亦嘿思恐如張圖者遂固讓西壁與之異乃竭精竚
思意與筆㑹屹成一神侍從嚴毅又設色鮮麗此葢平
生之所未能者盡功于是時京洛士人爭來品藻李氏
乃縱觀異畫見其精妙入神非己所及遂手足失措時
人謡曰李生來跋君怕不意今日却増價不畫羅漢畫
駞馬由是異大有得色遂誇咤曰昔見敗於張將軍今
取㨗於李羅漢李氏深有怍色倐起如厠久而不出人
競怪乃往視之李已縊于歩簷下矣異遂藁𦵏于城北
之僧園可列妙品
曹仲元建康豐城人少學呉生攻畫佛及鬼神仕偽南
唐主李璟為待詔仲元凡命意搦管能奪呉生意思時
人器之仲元後乃頓棄呉法自立一格而落墨緻細傅
彩明澤南州士人咸器重之後璟嘗命仲元畫寶志公
石壁冠絶當時故江介逺近佛廟神祠尤多筆跡
陶守立池陽人世業儒性明悟有大志少通經史能屬
文南唐李璟保大九年春守立程文不利退處齊山禁
門却掃屏絶交友偃息蓬蓽琴棋詩酒外以丹青自娯
然長於神像鬼神庭院殿閣子女奴𨽻車馬山水靡不
精妙亦嘗適興於所居草堂畫山路早行及建康清凉
寺浴室門側畫水南州識者莫不欽歎守立嘗畫羅漢
一堂為鄉人所得尋獻于偽後主煜遂籍帑府㑹煜生
辰則張於後苑金山水閣以資供養其畫為時所賞如
此
王仁夀汝南宛人業儒性通敏頗渉文史亦潛心繪畫
初學呉生長於佛像鬼神及馬等仁夀嘗於京師大相
國寺淨土院大殿前畫八菩薩今見存焉耆舊傳云是
呉道子筆其精緻如此晉出帝開運二年春正月契丹
偽天皇王耶律徳光以兵犯闕時仁夀及焦著王靄並
為徳光掠歸至我太祖至明大孝皇帝受禪享御首遣
驛使索仁夀等時狄人方聽命本朝㑹仁夀及著考終
命獨放王靄歸國仁夀有子士元最知名可列妙品
　　　能品二人(竹夢松/)　(陸晃/)
竹夢松建康溧陽人亦潛心圖畫長於人物子女洎宫
殿景致仕偽南唐主李璟為東川别駕予嘗於判太原
府侍郎王公第見夢松畫春景士女一軸(上有璟偽合/同印及集賢)
(院印記/並存焉)其布景命意綽約體態宛得周昉之格
陸晃嘉禾人性踈逸不脩人事好交尚氣每沈湎于酒
亦善丹雘多畫村野人物凡酒興情逸遇筆揮灑出於
臨時略不預構故妍醜互出或在絶格或入末品時偽
南唐李璟常聞晃名欲召之㑹侍者譖之以謂晃好把
酒歌舞無臣子之體璟由是踈逺之
　　山水門第二
　　　神品二人(荆浩/)　(闗同/)
荆浩字浩然河南沁水人業儒博通經史善屬文偶五
季多故遂退藏不仕迺隱于太行之洪谷自號洪谷子
嘗畫山水樹石以自適時鄴都青蓮寺沙門大愚嘗乞
畫于浩寄詩以達其意曰大幅故牢健知君恣筆蹤不
求千澗水止要兩株松樹下留盤石天邊縱逺峯近嵓
幽濕處惟藉墨煙濃後浩亦畫山水圖以貽大愚仍以
詩答之曰恣意縱横掃峯巒次第成筆尖寒樹瘦墨淡
野雲輕嵓石噴泉窄山根到水平禪房時一展兼稱苦
空情浩著山水訣一卷為友人投進之至今藏之書府
亦嘗於京師雙林院畫寶陁落伽山觀自在菩薩一壁
予嘗於供奉李公第觀浩山水一軸雖前輩未易過也
門生闗同最知名
闗同不知何許人初師荆浩學山水同刻意力學寢食
都廢意欲逾浩後俗諺曰闗家山水時四方輻湊爭求
筆迹其山中人物惟求安定胡氏添畫耳(或曰/胡翼)且同之
畫也上突巍峯下瞰窮谷卓爾峭抜者同能一筆而成
其竦擢之狀突如涌出而又峯巖蒼翠林麓土石加以
地里平逺磴道邈絶橋彴村堡杳漠皆備故當時推尚
之
　　走獸門第三
　　　神品二人(胡瓌/)　(東丹王/)
胡瓌山後契丹人(或云瓌本慎州/烏索固部落人)善畫蕃馬骨格體狀
富於精神其於穹廬部族帳幙旗斾弧矢鞍韉或隨水
草放牧或在馳逐弋獵而又胡天慘冽沙磧平逺能曲
盡塞外不毛之景趣信當時之神巧絶代之精技歟故
人至于今稱之予觀瓌之畫凡握筆落墨細入毫芒而
器度精神富有筋骨然纎微精緻未有如瓌之比者也
東丹王贊華契丹大姓乃耶律徳光之外戚善畫馬之
權竒者梁唐及晉初凡北邊防戍及㩁易商人嘗得贊
華之畫工甚精緻至京師人多以金帛質之予於贊善
大夫趙公第見贊華畫馬骨法勁快不良不駑自得窮
荒歩驟之態其所短者設色麄略人物短小此其失也
　　花竹翎毛門第四
　　　神品二人(鍾隱/)　(郭權輝/)
鍾隱字晦叔天台人少清悟不嬰俗事好肥遁自處嘗
卜居閑曠結茅室以養恬和之氣亦好畫花竹禽鳥以
自娯凡舉筆寫像必致精絶時無倫擬者尤喜畫鷂子
白頭翁鶡鳥班鳩皆有生態尤長草棘樹木其畫在江
南者悉為南唐李煜所有煜親筆題署及以偽璽印之
升元中齊安張校尉得隱畫鶡鳥二軸張之賔次時金
昌宗題詩曰為厭翻翔下葦叢戢翰側腦思何窮侍童
莫便褰簾過只恐驚飛入碧空其為人珍賞之多此類
門生郭權輝亦有能名
郭權輝北海營丘人俗呼郭將軍世為山東右姓初師
天台鍾隱攻畫飛走像權輝亦常於别墅特構一第止
畜禽鳥等權輝每澄思滌慮縱玩于其間故凡舉意肆
筆率得其真予嘗於武宗元及富商髙氏第見權輝畫
架上鷂子二軸精妙入神故今之人呼為郭將軍鷂子
及善布野景草木為今昔所貴
　　　妙品一人(施璘/)
施璘字仲寶京兆藍田人善畫生竹為當時絶技予嘗
觀璘畫十幅竹圖凡老根薄石笋枝附籜扶踈交映青
翠滿庭宛得三湘髙秋之野色故後周起居郎韋重遇
留題曰枯籜危根繳石頭千竿交映近清流堪珍仲寶
窮幽筆留得荆湘一片秋
　　　能品一人(丁謙/)
丁謙晉陵義興人始師蕭説雜畫後專寫生竹時號第
一予嘗覽謙畫倒崖及病竹筆法快利根瘦節縮誠得
危掛雕瘁之狀可列能品
　　屋木門第五
　　　神品一人(衛賢/)
　　　能品一人(何遇/)
衛賢京兆人仕南唐為内供奉初師尹繼昭後刻苦不
倦執學呉生長於樓觀殿宇盤車水磨於時見稱予嘗
於富商髙氏家觀賢畫盤車水磨圖及故大丞相文懿
張公第有春江釣叟圖上有南唐李煜金索書漁父詞
二首其一曰閬苑有情千里雪桃李無言一隊春一壺
酒一竿身快活如儂有幾人其二曰一棹春風一葉舟
一輪繭縷一輕鈎花滿渚酒盈甌萬頃波中得自由
何遇河南長水人善畫宫室池閣竊慕衛賢筆法故聲
華大振尤善山水樹石為當時所稱其間人物則假手
於人可列能品
　　塑作門第六
　　　神品三人(内装鸞/一人附)　(楊惠之/)　(劉九郎/)　(王温/)
楊惠之不知何處人唐開元中與呉道子同師張僧繇
筆迹號為畫友巧藝並著而道子聲光獨顯惠之遂都
焚筆硯毅然發忿專肆塑作能奪僧繇畫相乃與道子
爭衡時人語曰道子畫惠之塑奪得僧繇神筆路其為
人稱歎也如此惠之嘗於京兆府長樂鄉北太華觀塑
玉皇尊像及汴州安業寺淨土院大殿内佛像(睿宗延/和元年)
(七月二十七日/改為大相國寺)及枝條千佛東經藏院殿後三門二神
當殿維摩居士像又於河南府廣愛寺三門上五百羅
漢及山亭院楞伽山皆惠之塑也先是惠之將塑楞伽
山也迺為大義淨三藏呪其土故至于今跂行喙息蠉
飛蠕動物及飛禽悉不敢至山所其精絶殊聖古無倫
比逮唐末廣政中寃句人黄巢賊亂京洛焚燎寺宇幾
盡矣惟惠之手迹惜其神妙率不殘毁故楞伽山亭凡
留題詩板近逾百首竟為判西京留守刑部侍郎晁直
諒悉剗去之今存者止三首爾其一成紀李琪題曰善
髙天外逺方丈海中遥自有山神䕶應無刼火燒壞文
侵古壁飛劒出寒霄何以蒼蒼色嚴粧十七朝其二洛
陽首座沙門淨顯曰靈異不能栖鳥雀幽竒終不着猨
猱為經巢賊應無損縱使秦驅也謾勞珍重昔賢留像
迹陵遷谷變自堅牢(本失/二句)且惠之之塑抑合相術故為
今古絶技惠之嘗於京兆府塑倡優人留盃亭像成之
日惠之亦手􁁵染之遂於市㑹中面牆而置之京兆人
視其背皆曰此留盃亭也其神巧多此類後著塑訣一
卷行于世
劉九郎失其名不知何許人也嘗於河南府南宫大殿
塑三清大帝尊像及門外青龍白虎洎守殿等神稱為
神巧時廣愛寺東法華院主惠月聞九郎名迺請塑九
子母後工畢聲動天下惠月迺以五百緡酬之九郎得
之不委謝而去又於長夀寺大殿中塑卧孩兒一京邑
士人無不欽歎或人稱曰廣愛寺九子母乃劉君技之
絶者也九郎乃唍爾言曰吾之所塑九子母者三今豳
者第一陜郊者第二廣愛者第三焉得謂之絶時人歎
其精致
王温不知何處人善􁁵鸞彩畫其精功妙技為古今絶
手先是有唐中宗大和昭孝皇帝神龍二年丙午歳有
汴州安業寺沙門惠雲(唐之汴州宣武軍節度即今京/師也安業寺即今大相國寺也)
往濮陽成寺得彌勒瑞像様髙一丈八尺後歸寺鑄成
欲於安業寺安置(失鑄人/姓名也)乃為本寺僧衆嫉而拒之惠
雲乃於安業寺東偏别營建國寺而安之睿宗興孝皇
帝延和初建國寺被毁其像將遷入安業有瑞光㑹官
吏敷奏尋勅改建國寺為大相國寺後賜御書額乃省
安業寺屬焉則今之京師左街大相國寺是也(惠雲鑄/成金像)
(時為本寺僧衆嫉其能而不許安置惠雲遂以囊篋所/有乃貿歙州司馬鄭景之第安置洎掘地得碑乃北齊)
(文宣皇帝天保二年辛未嵗置建國寺也時為採訪使/韋嗣立知之仍復命為建國寺俾惠雲主之實嗣立命)
(也建國寺今藥師院是也延和元年壬子嵗王志愔為/汴州採訪使奉詔毁拆治内無額祠廟建國寺尋被毁)
(拆其金像為安業寺所遷時具萬夫衆力不能少動而/佛面現白毫金相瑞光上燭于天時王志愔郎中賀蘭)
(務温録事焦立功具實聞奏尋准前制改故建國寺為/大相國寺仍併安業寺而屬焉至𤣥宗至道皇帝先天)
(元年即位乃尊睿宗為太上皇是年十月二十五日太/上皇乃手書大相國寺額賜焉今大相國寺是也今寺)
(額乃本朝太宗/皇帝御書也)寺之大殿彌勒瑞像則惠雲所鑄者也
其金像彩畫則温所􁁵者也洎觀其金像彩畫聖容能
具種種大慈大悲端嚴相好誠得當來下生善現救䕶
之意又觀頭上肉髻髪紺琉璃色於身圓光中有千萬
億堅束迦寶以奉莊嚴則温之功不可謂不至矣識者
曰夫􁁵鸞塑像之羽翼是即是矣故得預十絶之一而
勒于寺之碑者正謂是也(今大相國寺有十絶碑其略/曰一大殿金􁁵聖容金粉面)
(肉色并三門下善神一/對匠人王温是一絶也)
　　彫木門第七
　　　神品一人(伎巧夫人嚴氏/)
伎巧夫人嚴氏乃沙門藴能妹也形質枯瘁鼻多長毛
而性開逹明悟恭肅柔和尤好佛陁大教及善鼓琴亦
能彫木後隨兄藴能居餘杭嘗得檀香木大不盈尺夫
人乃刻作瑞蓮山龕門彫成細真珠八花毬露重網然
後透刀刻成五百羅漢衆像其形相侍從一一互出皆
慈覺法相時郡將給事中馬公聞之乃令健歩索而觀
之馬公一見驚其神巧遂露章貢于章聖皇帝上目之
嘉歎移刻乃賜金帛有差仍命嚴氏為使巧夫人其為
上旌寵也如此
　
　
　
　
　
　
　
　
　
　
　
　
　五代名畫補遺
