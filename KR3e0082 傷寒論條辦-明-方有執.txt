#+TITLE: 傷寒論條辦-明-方有執
#+DATE: 2016-06-11 12:23:13
#+SOURCE: github.com/kanripo/KR3e0082 master 6a16a64c                
欽定四庫全書　　　　　子部五
　傷寒論條辨　　　　　　醫家類
　　提要
　　　　(臣/)等謹案傷寒論條辨八卷附本草鈔一卷
　　　　或問一卷痙書一卷明方有執撰有執字中
　　　　行歙縣人是書刻於萬厯壬辰前有己丑自
　　　　序一篇又有辛夘後序一篇又有癸巳所作
　　　　引一篇則刻成時所加也大㫖以後漢張機
　　　　傷寒卒病論初編次於晉王叔和已有所改
　　　　移及金成無已作注又多所竄亂醫者或以
　　　　為不全之書置而不習或沿習二家之誤彌
　　　　失其真乃竭二十餘年之力尋求端緒排比
　　　　成編一一推作者之意為之考訂故名曰條
　　　　辨其原本傷寒例一篇不知為何人所加者
　　　　竟削去之而以本草鈔一卷或問一卷附綴
　　　　於末又以醫家誤痙爲驚風多所天枉乃歴
　　　　引素問金匱要畧傷寒卒病論諸説為痙書
　　　　一卷併附於末有執殁後其板散佚江西喻
　　　　嘉言遂採掇有執之説叅以已意作傷寒尚
　　　　論篇盛行於世而有執之書遂微
　　　國朝康熈甲寅順天林起龍得有執舊本惡嘉
　　　　言之剽襲舊説而諱所自來乃重為評㸃刋
　　　　板併以尚論篇附刋於末以證明其事即此
　　　　本也起龍序文於嘉言毒詈醜詆頗乖雅道
　　　　其所評論亦皆賛美之詞於病症方藥無所
　　　　發明今並削而不載所附刻之尚論篇原本
　　　　具存已别著録其異同得失可以互勘不待
　　　　此本之複載今亦削之而附見其原目於此
　　　　焉乾隆四十五年五月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
傷寒論條辨前序
醫之為道肇始於本草經闡明於素難至傷寒論而大
備焉本草經者神農氏之書也素難者軒岐越人之書
也傷寒論仲景氏之遺書也然本草之作於神農氏世
傳其說而不經見嘉祐本草序謂神農嘗百草而醫方
興上世未有文字師學相傳謂之本草兩漢名醫仲景
華佗諸賢始因古學附以新說通為編述本草由是始
見於經誠如是仲景既已首事其間而乃有是論之作
則其先後素難而股肱之其功豈不逺賢於神皇軒岐
與越人而獨盛哉於是醫門尊之以為聖猶儒門之聖
孔子而宗師焉然則斯道之大其所以繼往聖而開來
學者顧不大有賴於斯文邪夫道不出自聖人不足以
言大何謂大道道莫大於堯舜孔子之贊堯則曰巍巍
乎惟天為大惟堯則之孔子集羣聖之大成子貢之贊
孔子則曰夫子之不可及也猶天之不可階而升也然
則聖人道之所以大無有不出自天者噫本草之作於
神農氏繼天而立極者也素難之作於軒岐越人啓天
人之秘也是論也本之風暑濕寒發之於三陽三隂風
暑寒濕者天之四氣也三陽三隂者人之所得乎天周
於身之六經也四氣有時或不齊六經因之而為病是
故病綂乎經中傷合併脈證傳變標本虚實表裏寒熱
汗吐下溫正反逆從條之以法而法三百九十七繫之
以方而方一百一十三者天人事物錯綜之自然而然
者也其以風為首論者即素問曰風為百病之長之意
也其推而至於壞病不以病名名病而以壞名者壞則
不能盡其變而舉以名之故槩之以壞曰壞者即素問
曰萬病皆生於風寒暑濕燥火之意也自其析而言之
誠萬殊也然既壞矣而曰知犯何逆隨證治之知犯何
逆以法治之其所以妙於一本者豈小道者所可得同
日而語哉讀之者皆知其為傷寒論也而不知其乃有
所為於傷寒而立論所論不啻傷寒而已也本草素難
之顯仁藏用者表表然無餘蘊矣所以法而世為天下
則方而世為萬病祖乃至預有集斯道之大成而擅百
世宗師之同歸者道不同而同出於天天者理也理在
人心無古今方隅之異也何則乃有不同是心不宗師
斯而鈐搥活人類證焉鈐搥活人類證者出而斯道日
茅塞矣繼素難之往轍難乎其有人焉非天下之病是
病者有所不幸而然邪何斯道之至於斯也嗟乎七篇
不作楊墨之横流不息也濓洛闗閩之傳注不出堯舜
孔子之道家殊而户異也是故義利之辯圖像性命之
問難其所以為不得已者易地則皆然也余何人斯而
條辨哉葢將以為後之有志仲景之堂室者級階梯之
助云爾也時萬厯己丑春三月戊申朔新安方有執書
傷寒論條辨後序
傷寒論者仲景氏辨傷寒而論之之謂也傷寒何為而
辨論也亂傷寒者中風併中風寒雜傷寒者溫病風溫
霍亂本氣自病與凡痙濕暍皆與傷寒相涉於疑故一
一條辨而例論之然後各皆始得分曉而不惑此傷寒
論之所以作也然諸病之所以有待於條辨例論而後
各皆始得分曉而不惑者以皆綂於六經也六經各一
經絡藏府惟太陽獨多始病榮衞之兩途諸病論經論
經者經辨而病明也傷寒與中風則於論經之中喫緊
闗係嚴辨又在太陽之榮衞葢風則病衞寒則病榮風
寒俱有則榮衞皆受而俱病太陽一也榮衞二而病則
三焉此太陽所以分當嚴辨而與餘經不同也過太陽
陽明以下辨論乃得各歸於經所以自微而著自少而
多賸徒法而以方法具備者計之籌其條目法則迤邐
已三百九十七方則因仍已一百一十三然而法中乃
有一則曰知犯何逆隨證治之之條二則曰知犯何逆
以法治之之目法言若是豈非以其絲辨縷論積多若
是猶不足以盡風寒之所欲論之謂邪噫仲景氏所以
作論之心如此可以想見其萬一於言語文字之外矣
曽謂非辨非論顧可以清雜亂而正傷寒之名實乎不
能也是故傷寒不可以作經而但可以作論者其意不
在此歟名雖曰論實則經也說者謂醫家之有此書猶
儒家之有語孟葢以其渾融該博曲盡精微恢恢乎足
以股肱素難而為斯道之日星信矣然其舉綱振目經
綸闔闢首尾條貫脈絡分明近則可以言彷彿學庸逺
則可以議屬比春秋而法象乎易說者遺之似亦未可
以言其全知此書之純粹也嗟惟文字去古未逺辭簡
議奥讀而道其道者要皆不過模形範影踪跡湯丸錯
擇名利以求鑿枘於盲瞽之餘譬之樂師習○丶勹匕
以治鐘鼓琴瑟節奏雖工求其所謂正六律諧五音通
八風而能與天地同和者難言也叔和類集而編次之
各為一篇獨於太陽分而為三一一以辨標其篇目夫
既以辨標其篇目則論歸重於辨叔和已得之矣既分
太陽為三篇則太陽一經歸重於三辨叔和已明之矣
自今觀之各篇之中不合於辨者厯厯可指也而太陽
三篇尤溷溷然無辨於三也似此編次徒賴叔和之名
存豈復叔和之實在哉必繇後之輕浮有如類證之輩
者不諳論義不㑹辨意騁以卑陋計圖剽竊務為欺衒
紛更錯亂顛倒變易法則斷股離肢方則裒多益寡將
謂不如此不足以動衆惟徇私已㒺解悞人然冠履倒
置望者必駭薰蕕同爇嗅者必憎或出重輯亦未可知
是以匡郭縱完而體骨終失遂使晩見狐疑卒致非全
書之謬雖専醫之門咸置之而不讀夫以此書為非仲
景氏之全書置而不讀彼業不在醫無足怪也以業既
在醫亦視為非全書而不讀則其為醫也可得謂之全
醫乎何不思之甚也於是斯文湮沒至道蓁蕪民膺斯
疾幸耶否耶不敢必也竊為此懼跋履山川冒蒙荆棘
崎嶇南北東抵齊魯西涉川陜委志從正以趣明師期
還叔和之故以通仲景之源風霜二十餘年顔黴鬢雪
神其黙迪一旦豁然徴之道途足成小試倦老思休歸
田閉閣考衆本之殊同返離異而訂正一師友之授傳
竊僭負為此集八經寒暑藁脫七謄深慚蛙吹玷荷驥
附雖不足以合叔和之雅調而宣仲景氏之遺音至於
溯流窮源欲伸長○丶勹匕而擬望六律正五音諧八
風通天地和同底民物於康阜以上際唐虞之盛之心
所以延頸企踵於任斯道之君子者未嘗有一息之不然
此其所以寧負僣竊而不敢逃也謹書揭簡端以告同志
云萬厯辛夘冬日長至歙靈山方有執書于溪南無逸
所
傷寒論條辨引
傳曰仲景者姓張氏名機仲景其字也南陽人(張松北/見曹操)
(以其川中醫有仲景為誇以/建安言之則松亦仲景時人)受業於同郡張伯祖善於
治療尤精經方舉孝㢘官至長沙太守後在京師為名
醫於當時為上手以宗族二百餘口建安紀年以來未
及十稔死者三之二而傷寒居其七乃著論二十二篇
證外合三百九十七法一百一十三方其文辭簡古奥
雅古今治傷寒者未有能出其外者也其書為諸方之
祖時人以為扁鵲倉公無以加之故後世稱為醫聖夫
扁鵲倉公神醫也神尚矣人以為無以加於仲景而稱
仲景曰聖豈非以仲景之見諸事業載諸簡篇者皆表
章天人股肱素難達之天下通之古今易簡而易知易
能非神竒怪異人之所不可知不可能者所可同年而
語哉是故稱聖焉賈太傅曰吾聞古之聖人不居朝廷
必在卜醫之中語不虚矣然醫聖也書曰論何也論也
者仲景自道也葢謂憤傷寒之不明戚宗族之非命論
病以辨明傷寒非謂論傷寒之一病也其文經也其事
則論其心則以為始事於戚乃不欲忘其初其多則恵
我後人其意則又不欲以經自居易曰謙謙君子此之
謂也吾故曰名雖為論實則經也雖然若曰傷寒經殊
乖矣必曰醫經稱情哉萬厯癸巳陽月之吉九山山人
方有執識
欽定四庫全書
　傷寒論條辨卷一
　　　　　　　　　　　　明　方有執　撰
　辨太陽病脈證幷治上篇第一(凡六十六條/方二十)
　　太陽一經風寒所始營衞二道各自中傷風則中
　　衞故以衞中風而病者為上篇然風之為風其義
　　不一故其為病最為居多所謂中風者乃風寒暑
　　濕之風也與諸家方書之所謂中風云者義不相
　　同諸家方書之所謂中風蓋素問曰陽之氣以天
　　地之疾風名之之風也彼但以其所謂者為中風
　　云耳其於在此之所謂中風云者則無聞焉二義
　　辨論精切詳悉分曉惟有此書自此以下知此義
　　者李明之而已此義不明而欲求以言醫猶縁木
　　求魚耳其如醫何(此篇舊本第五而次辨脈傷寒/例痙濕暍諸篇之下然世傳諸)
　　(篇皆叔和所述今案傷寒例一篇則又疑非叔和/語夫以叔和編經奚恁後經而先已必後之贅附)
　　(遂致顛倒錯亂故條/辨之以復其初云)
一太陽之為病脈浮頭項強痛而惡寒
　(强羣養切惡影固切下皆倣此顛太陽者膀胱經也/其脈起於目内眥上額交顛從  入絡腦還出别下)
　(項連風府循肩膞内俠脊抵腰中乃六經之首主皮/膚而統榮衞所以為受病之始也難經曰浮脈在肉)
　(上行也滑氏曰脈在肉上行主表也表即皮膚榮衞/麗焉故脈見尺寸俱浮知為病在太陽之診也項頸)
　(後也强痛者皮膚榮衛一有感受經絡隨感而應邪/正爭擾也惡寒者該風而言也風寒初襲表而鬱於)
　(表故不勝復被風寒外迕而畏惡之及其過表而入/裏則不復惡仇讎之義也此揭太陽之總病乃三篇)
　(之大綱已下凡首稱太陽/病者皆指此而言之也)
二太陽病發熱汗出惡風脈緩者名為中風
　(惡與惡寒之惡同中音衆下皆同邪太陽病上條所/揭云云者是也後皆倣此發熱風  干於肌膚而鬱)
　(熱也汗出腠理疎糸府開而不固也惡風大意見上/此以風邪鬱衞故衞逆而主於惡風緩即下文陽浮)
　(而隂弱之謂風性柔和所以然也中當也風謂天之/八風也言旣有如上條所揭云云之太陽病加之發)
　(熱汗出惡風而脈緩者則其病乃是觸犯於風而當/之也靈樞曰夫天之生風者非以私百姓也其行公)
　(平正直犯者得之避者得無殆非求人而人自犯之/此之謂也然風之為風其性屬陽其中人也從衞而)
　(入衞氣道也風之所以從衞入者衞亦陽從其類也/此承上條而又再揭太陽分病之紀一乃此篇之小)
　(總篇内凡首稱太陽中風者則又皆指此而言也下/條乃釋此條之義以出其治餘則或申此義與凡此)
　(條之衆目耳中篇卞篇其為證候與此雖不同其為/節目在彼則亦然乃太陽之大三辨也而各篇之中)
　(其條目則各自又有辨焉皆風寒之分别也學者誠/能潛心涵泳體認的當則風寒之是非瞭然明白矣)
　(尚何獨斷/之難能哉)
三太陽中風陽浮而隂弱陽浮者熱自發隂弱者汗自
出嗇嗇惡寒淅淅惡風翕翕發熱鼻鳴乾嘔者桂枝湯
主之
桂枝湯方
　桂枝(三兩/去皮)芍藥(三/兩)甘草(二兩/切炙)生薑(三兩/切)大棗(十二/枚擘)
右五味㕮咀以水七升微火煮取三升去滓適寒溫服
一升服已須臾歠熱稀粥一升餘以助藥力溫覆令一
時許遍身漐漐微似有汗者益佳不可令如水流漓病
必不除若一服汗出病差停後服不必盡劑若不汗更
服依前法又不汗後服小促役其間半日許令三服盡
若病重者一日一夜服周時觀之服一劑盡病證猶在
者更作服若汗不出者乃服至二三劑禁生冷粘滑肉
麪五辛酒酪臭惡等物(以下制度禁/忌皆倣此)
　(嗇審草切淅心吉切翕曉吉切去上聲滓照几切歠/與啜同漐音石差與瘥同令平聲臭惡之惡如字)
　(此申上條而詳言之釋其義以出其治太陽中風乃/掇上條所揭攅名以指稱之猶上條掇首條所揭而)
　(以太陽病為首稱同一意也陽浮而隂弱乃言脈状/以釋緩之義也難經曰中風之脈陽浮而滑隂濡而)
　(弱是也陽浮者熱自發隂弱者汗自出乃承上文而/言以釋發熱汗出之義言惟其脈之陽浮所以證乃)
　(熱自發也惟其脈之隂弱所以證乃汗自出也闗前/陽外為陽衞亦陽也風邪中於衞則衛實實則太過)
　(太過則强然衛本行脈外又得陽邪而助之强於外/則其氣愈外浮脈所以陽浮陽主氣氣鬱則蒸熱陽)
　(之性本熱風善行而數變所以變熱亦快捷不待閉/鬱而即自蒸發故曰陽浮者熱自發也闗後隂内為)
　(隂榮亦隂也榮無故則榮比之衞為不及不及則不/足不足則弱然榮本行脈内又無所助而但自不足)
　(於内則其氣愈内弱脈所以隂弱隂主血汗者血之/液隂弱不能内守陽强不為外固所以致汗亦直易)
　(不待覆葢而卽自出泄故曰隂弱者汗自出也嗇嗇/惡寒淅淅惡風乃雙闗之句葢原太陽本惡寒而明)
　(其所以亦惡風之情狀也嗇嗇言惡寒由於内氣餒/不足以躭當其滲逼而惡之甚之意淅淅言惡風由)
　(於外體疎猶驚恨雨水卒然淅瀝其身而惡之切之/意葢風動則寒生寒生則膚粟惡則皆惡未有惡寒)
　(而不惡風惡風而不惡寒者所以經皆互文而互言/之不偏此偏彼而立說也翕翕發熱乃形容熱候之)
　(輕微翕火炙也團而合也言猶雌之伏卵翕為溫熱/而不蒸蒸大熱也鼻鳴乾嘔乃詳上條之未備鼻鳴)
　(者氣息不利也乾嘔者氣逆不順也葢陽主氣而上/升氣通息於鼻陽熱壅甚故鼻窒塞而息鳴氣上逆)
　(而乾嘔也然翕翕發熱難曉而鼻鳴乾嘔易見有鼻/鳴乾嘔則翕翕發熱可徵矣方之為言義之所在也)
　(言中風之治宜在是物也主主當也言以是為主當/而損益則存乎人葢脈證無有不相兼而見者所以)
　(經但活潑潑不欲人拘執之意也桂枝其性味雖辛/甘而屬乎陽其能事則在固衞而善走隂也芍藥味)
　(酸寒而下氣快收隂而斂液夫衞氣實而腠理開疎/矣非桂枝其孰能固之榮血虚而汗液自出矣非芍)
　(藥其誰能收之以芍藥臣事桂枝而治中風則榮衞/無有不和諧者佐之以甘草而和其中則發熱無有)
　(不退除者使之以大棗而益脾使之以生薑而止嘔/皆用命之士也微火者取和緩不猛而無沸溢之患)
　(也滓澱垽也古人藥大劑釜鐺中煮綿絞漉湯澄濾/取清故曰去滓歠大飲也熱稀粥者桂枝湯却敵之)
　(竒兵應赤幟於必勝之陣也助藥力微旨也譬如釋/氏之禪機老氏之糸闗儒家之心法也漐漐和潤而)
　(欲汗之貌微似二字最為要緊有影無形之謂也不/可禁止之詞也如水流漓言過當也病必不除決言)
　(不遵節制則不効驗也小促役催速值事也禁者若/物皆病之反也凡此事宜皆責之醫家耳病家安能)
　(料理今人之醫惟務拱黙以自崖岸至不獲効則反/疑猜而多口於桂枝諸家集方何當見啜熱稀粥四)
　(字徒以發汗相授受微似視為羨文殊不知桂枝神/算捷在出竒苟簡之弊牢不可破吁手足胼胝禹稷)
　(之所以聖也然則任治君子茍求至於胼胝亦何憚/而不然也若曰何如此其屑屑則脫有不中其咎將)
　(誰歸與數變/之數音速)
四桂枝本為解肌若其人脈浮緊發熱汗不出者不可
與也常須識此勿令誤也
　(為去聲識與誌同令平聲藥此原所以用桂枝之奥以求/義因著其反而示禁以見  有反對勉人當精其義)
　(的當之意解者救䕶而釋散之之謂也肌膚肉也葢/風中衛而衛不固發熱汗出而惡風衛行脈外膚肉)
　(之分也桂枝救䕶之熱粥釋散之病之所以解也故/曰本為解肌浮病在太陽也緊寒也汗不出亦寒也)
　(不可與言病不對禁勿妄投也然則桂枝湯之發汗/云者奥義也識記也記其政事謂之識言當常常用)
　(心以記其事勿忘勿怠而不可使有一忽之失誤葢/有寒不得用桂枝故致戒警如此其言亦甚深切著)
　(明矣而人猶自/誤亦獨何哉)
五凡服桂枝湯吐者其後必吐膿血也
　(桂枝辛甘大熱胃家濕熱本甚者復得桂枝之大熱/則兩熱相搏於中宫摶則必傷甘又令人中滿壅氣)
　(而上溢所以胃不司納反上湧而逆出也然胃屬土/土者金之母肺屬金金者土之子母病固傳子胃家)
　(濕熱甚則必傳之肺肺受胃之濕熱與邪熱摶/鬱而蒸久熱為火肺為金膿血者金逢火化也)
六若酒客病不可與桂枝湯得湯則嘔以酒客不喜甘
故也
　(此承上條所言復舉一端以申之欲人推此以及其/餘酒客者酒性濕熱所謂胃家濕熱甚者無踰此也)
　(嘔亦吐也得湯則嘔以不喜甘見上然即酒客不喜/甘得湯則嘔而推之則凡服桂枝湯而吐者其義皆)
　(可以比類而察識矣觸類/而通之亦存乎其人焉耳)
七發汗後水藥不得入口為逆若更發汗必吐下不止
　(已上四條皆言桂枝之不對以嚴示禁之意水藥不/得入口言嘔吐之甚也夫中風服桂枝湯以發汗桂)
　(枝湯者甘藥也傷寒服麻黄湯以發汗麻黄湯中亦/有桂枝則亦甘藥也以發汗藥皆有桂枝之甘而言)
　(之則此條曰發汗後水藥不得入口者乃承上二條/復又通以得湯則嘔之甚者言而深寓戒警之意也)
　(逆者言誖於道也葢不通人之性氣而逆治則亦適/足以致病而生變故曰為逆也必吐下者言水藥既)
　(不得入口則胃已傷若仍與前湯而重傷則必致大/壞大壞則大亂夫胃中府也茍大壞亂則不惟復上)
　(逆而仍嘔吐必將下加走泄而増瀉利矣/不止葢甚言害大以深著致戒之意也)
八病有發熱惡寒者發於陽也無熱惡寒者發於隂也
發於陽者七日愈發於隂者六日愈以陽數七隂數六
故也
　(此原中風傷寒之所以始以要其所以終之意凡在/太陽皆惡寒也發熱惡寒者中風即發熱以太陽中)
　(風言也發於陽之發起也言風為陽衞中之衞亦陽/其病是起於陽也無熱惡寒者傷寒或未發熱故曰)
　(無熱以太陽傷寒言也發於隂者言寒為隂榮傷之/榮亦隂其病是起於隂也七少陽之數也六老隂之)
　(數也陽數九為老七為少隂數老六而少八者陽道/順隂道逆陽主進隂主退也愈瘳也風寒中傷人漸)
　(次人身六經之部位而傳進以一日一經言之中風/六日經雖傳遍必七日陽進而病自愈者陽主生也)
　(傷寒六日經傳遍隂退極病乃愈者隂主殺也然則/中風傷寒之所以為病其始也各從其類而起其既)
　(也各得其數而愈二氣相因天人一致道妙自然其/機如此易曰知㡬其神乎又曰原始反終故知死生)
　(之說醫有易道至哉言也孫思邈曰不知大易不/足以言醫學者不可不察茍志於道不可不勉)
九太陽病頭痛至七日以上自愈者以行其經盡故也
若欲再作經者鍼足陽明使經不傳則愈
　(傳音囀見第五問後倣此又此承上條下節之自愈/者復申其已然者之義而  更著其未然者之治太)
　(陽頭痛首條已具言之此又獨言者舉大意也七日/已上該六日而言也行亦傳也經盡謂傳遍也欲作)
　(再經謂病加進也鍼足陽明奪其傳路而遏之也傳/與陽明篇轉互音義猶古之驛傳今之遞書所也)
十太陽病欲解時從已至未上
　(太陽者盛陽也故王於巳午未經/曰自得其位而起者此之謂也)
十一欲自解者必當先煩乃有汗而解何以知之脈浮故
知汗出解也
　(此承上條復曉人以病解之機煩字从火从頁說文/頁頭也然則煩者熱悶而頭痛之謂也先煩邪欲出)
　(而與正分爭作汗之兆也乃有汗謂不如此則汗不/得出也脈浮邪見還表也汗出邪出也解者邪散而)
　(病去/也)
十二燒鍼令其汗鍼處被寒核起而赤者必發奔豚氣從
少腹上衝心者灸其核上各一壯與桂枝加桂湯更加
桂二兩
桂枝加桂湯方
　於桂枝湯方内更加桂二兩成五兩餘依桂枝湯法
　(令平聲少去聲上衝之上上聲變此又承上條復著/不喻者妄意攻之之變與其救  之治也燒鍼者鍼)
　(性寒必須先燒使之溫而後可用也被寒言寒遂從/鍼穴反得又入也核謂鍼穴處肉變紅腫高起如核)
　(也奔豚腎之積名也氣從少腹上衝心奔豚證發作/之狀也葢人之素有腎積者因鍼穴處寒得入之其)
　(積遂發則氣自少腹上逆而衝心狀若驚豚突前而/奔走故曰奔豚也灸其核上者所以散其寒也與桂)
　(枝湯者解其欲自解之肌也加桂者桂走隂而能伐/腎邪故用之以泄奔豚之氣也然則所加者桂也非)
　(枝也方出増補故有成五兩云耳成加減諸方經止/云加減原無載方舊本後人増補  方類附卷末而)
　(多謬誤今依増補校勘移就各/該法下以便用者不費尋討云)
十三太陽病頭痛發熱汗出惡風者桂枝湯主之
　(此與前第二條文雖差互詳畧而證治則一前條有/脈無頭痛以揭病名此有頭痛無脈以言治互有詳)
　(畧耳無異殊也蓋前條以為揭病名也故必言脈而/後可以為得盡其詳以頭痛已見於首條之太陽病)
　(也故可得而畧焉此以從泛言而論治也故雖不言/脈不足以為畧詳及頭痛者以前條既遺此申之所)
　(以為互相發明之意也/  桂枝湯方見前下同)
十四太陽病發熱汗出者此為榮弱衞强故使汗出欲救
邪風者宜桂枝湯主之
　(此亦申上條而釋之與前第三條中釋第二條之意/同第三條言陽浮而隂弱此言榮弱衛强衛强即陽)
　(浮榮弱即隂弱彼此互言而互相發明者也救者解/救救護之謂不曰風邪而曰邪風者以本體言也)
十五太陽病初服桂枝湯反煩不解者先刺風池風府却
與桂枝湯則愈
　(此乃黙喻人以救服湯不如法發汗不如經因而生/變者之微旨謮者當以意逆斯則得之毋徒影射可)
　(也葢桂枝全在服法發汗切要如經若服不如法汗/不如經經曰病必不除豈惟病不除風愈得入而變)
　(愈劇所以反煩反轉也言轉加熱悶也先刺風池風/府者預為杜塞風之門路也風池二穴在耳後陷者)
　(中按之引於耳中手足少陽脈之㑹刺可入同身寸/之四分風府在頂上入髪際同身寸之一寸大筋内)
　(宛宛中督脈陽維二經之/㑹刺可入同身寸之四分)
十六太陽病外證未解脈浮弱者當以汗解宜桂枝湯
　(外證未解謂頭痛項强惡寒等猶在也浮弱即陽浮/而隂弱此言太陽中風凡在未傳變者仍當從於解)
　(肌葢嚴不得下早/之意故下條云)
十七太陽病外證未解者不可下也下之為逆欲解外者
宜桂枝湯主之
　(下去聲後皆倣此重此承上條當汗解之旨更併下/早之禁而申言之  致丁寧之意也下通大便也亦)
　(謂攻裏是也夫所謂治病之道者即其病之所在從/而療理之求所以去之之謂也病在東而療西欲其)
　(去也其可得乎葢風寒者外邪也皮膚肌肉者人之/外體也外邪外入猶在外體汗之所以逐其還復外)
　(散則於理為順而於道為合也下而通大便通府也/府内也病在外而求之内欲何求哉於理則不順故)
　(於道則顛倒誖戾而謂為逆也經曰從外而之内者/治其外正謂此也故上下條反復深致戒謹如此)
十八太陽病先發汗不解而復下之脈浮者不愈浮為在
外而反下之故令不愈今脈浮故知在外當須解外則
愈宜桂枝湯主之
　(反音板下倣此致復亦反也此總上二/條而申釋之重  反復丁寧戒謹之意)
十九風家表解而不了了者十二日愈
　(風家謂中風之病也表外證也解罷也了了猶惺惺/也言中風之病外證俱罷大勢已除餘邪未盡猶未)
　(復初也十二日經盡之時也言至此時則餘邪當悉/去而初當復也蓋曉人當靜養以待勿多事反擾之)
　(意素問曰食養盡之母使/過之傷其正也此之謂也)
二十中風發熱六七日不解而煩有表裏證渴欲飲水水
入則吐者名曰水逆五苓散主之
五苓散方
　猪苓(十八銖/去皮)茯苓(十八/銖)澤瀉(一兩/六銖)白术(十八/銖)桂(半/兩)
右五味為散以白飲和服方寸匕日三多服煖水汗出
愈
　(散上聲和去聲熱此太陽中風失於未治久而入裏/之證蓋中風發  必自汗出六七日不解出為過多)
　(可言也煩者汗出過多亡津液而内燥也表以外證/未罷言裏以煩渴屬府言欲飲水者燥甚而渴希救)
　(故也吐伏飲内作故外者不得入也蓋飲亦水也以/水得水湧溢而為格拒所以謂之曰水逆也澤瀉長)
　(於行水由其鹹寒能走腎也术性最善勝濕以其苦/甘而益脾也二苓淡滲利水以滋乾桂擅辛甘袪風)
　(而和表然术與澤瀉有苓事也桂與苓者豈非以其/走隂而致師邪謂五苓散兩解表裏而得汗者裏屬)
　(府府者陽也表本陽所以一/舉而兩得故曰汗出愈也)
　(术上不當有白字說在本草鈔术條下是書編始於/叔和叔和有脈經脈經术上皆無白字足可徴也然)
　(則白為後人所加明甚嗚呼一字之加雖微自夫執/方者視之為禍後世甚大所謂殺人以政無異於刃)
　(者此不殆/有甚耶)
二十一太陽病不解熱結膀胱其人如狂血自下下者愈其
外不解者尚未可攻當先解外外解已但少腹急結者
乃可攻之宜桃仁承氣湯
桃仁承氣湯方
　桃仁(五十箇/去皮尖)桂枝(二兩/去皮)大黄(四/兩)甘草(二兩/炙)
右五味以水七升煮取二升半去滓内芒硝更上火微
沸下火先食溫服五合日三服當微利
　(去上皆上聲内音納更下先皆去聲合音鴿後皆倣/此  熱結膀胱即下條太陽隨經瘀熱在裏之互詞)
　(狂心病也心主血而屬火膀胱居下焦而屬水膀胱/熱結水不勝火心火無制則熱與血搏不自歸經反)
　(侮所不勝而走下焦下焦蓄血心雖未病以火無制/而反侮所不勝故誖亂顛倒語言妄謬與病心而狂)
　(者無異故曰如狂也血自下則邪熱不復停故曰愈/也少腹指膀胱也急結者有形之血蓄積也桃仁逐)
　(血也桂枝解外也硝黄耎堅而蕩熱也甘草甘平而/緩急也然則五物者太陽隨經入府之輕劑也先食)
　(謂先服湯而飲/食則續後進也)
二二太陽病六七日表證仍在脈微而沈反不結胷其人
發狂者以熱在下焦少腹當鞕滿小便自利者下血乃
愈所以然者以太陽隨經瘀熱在裏故也抵當湯主之
抵當湯方
　水蛭(三十/箇熬)蝱蟲(三十箇熬/去足翅)大黄(三/兩)桃仁(二十箇/去度尖)
右四味為散以水五升煮取三升去滓溫服一升不下
再服
　(少下血不下之下抵當之當皆去聲瘀影據切去上/聲  此承上條而復以其較重者言詳其義變制以)
　(出其治上言不解此言表證仍在上言當先解外此/言脈與反不結胷發狂則主血之心亦病而重於如)
　(狂鞕滿即急結皆上條變文之互詞小便自利見下/下血言不自下者當須下之皆互相發明者也所以)
　(然者至末結上起下以發出治之詞裏膀胱也府也/故曰隨經瘀血氣壅秘也抵至也水蛭蝱蟲攻堅而)
　(破瘀桃仁大黄潤滯而推熱四物者雖曰比上/則為較劇之重劑然亦至當不易之正治也)
二三太陽病身黄脈沈結少腹鞕小便不利者為無血也
小便自利其人如狂者血證諦也抵當湯主之
　(此總上二條而分曉之以決言抵當為的於用之意/黄瘀熱外薄也小便不利以下承上文以辨白上二)
　(條而分别之也諦審也言如此則為血證審實無/復可疑必須抵當者乃其的對勉人勿貳之意也)
二四太陽病發汗後大汗出胃中乾煩燥不得眠欲得飲
水者少少與飲之令胃氣和則愈若脈浮小便不利微
熱消渴者與五苓散主之
　(燥音埽乾音干令字讀平聲生傷寒宜發汗發汗則/病解中風宜解肌發汗則變  然則太陽病發汗後)
　(大汗出者中風誤於發汗變也胃中乾者汗出過多/亡津液也煩燥者乾則燥燥則熱熱則煩也不得眠)
　(者胃為隂乾則不足不足則不和不和所以不得眠/也素問曰胃不和則臥不安此之謂也欲得飲水者)
　(熱思凉而燥作渴引水以自救也少少與者胃屬土/土乾固燥得水則潤潤則和和則萬物生所以愈也)
　(不然多則澇澇則反為土所惡矣若脈浮言或不即/愈而脈又轉單浮之謂浮則邪見還表可知矣小便)
　(不利土乾則水竭也微熱邪還表則病已減故熱亦/輕也消言飲水而小便又不利則其水有似乎内自)
　(消也渴言能飲且能多也五苓散者導濕滋乾功兼/其全也乾得滋而濕得導則熱不期退而自退病不)
　(言愈而愈可知此又用五/苓之一義也  方見前)
二五太陽病發汗汗出不解其人仍發熱心下悸頭眩身
瞤動振振欲擗地者真武湯主之
　(悸其季切眩匣絹切瞤日倫切振平聲擗滂吉切其/此舉下篇首條末後為逆之一節更互其詞以詳)
　(義出其治以救其逆葢太陽中風誤服大青龍而致/逆之救法也發汗而病不解者其為誤汗可知也仍)
　(發熱言汗雖出病依舊在也悸怔忡也眩昏暈也瞤/􁀙動也振振振作也擗拊心也言心怔而忡頭昏而)
　(暈肉􁀙而動手拊心而無何可奈厥逆筋惕肉瞤變/文之互詞也夫太陽中風陽浮隂弱汗出惡風例雖)
　(名曰發汗義則實在解肌解肌者桂枝湯也法曰遍/身漐漐微似汗者益佳不可令如水流漓病必不除)
　(茍至流漓豈惟病不除多見亡陽而虚甚也微弱與/浮弱大畧相彷彿亦互文也汗出惡風桂枝證也服)
　(大青龍勢必流漓可知仍發熱翕翕不除而變甚也/厥逆而至於振振欲擗地嗇嗇淅淅變劇也病變劇)
　(矣亡陽虚甚矣大敵在前良將重選是故茯苓行水/术性導濕濕導水行祖龍歸海也芍藥收隂附子回)
　(陽陽回隂收鐵甲當闗也生薑以醒其昏為救厥逆/之劇蓋龍之為龍方其旱也固奮然升天行雨以顯)
　(諸仁及其澇也則又幡然蹈海潛淵以藏諸用行兩/者致水也潛淵者伏水也然則水也者龍之所以神)
　(其變化者也而真武者則又專位乎北而為司水之/神也龍既不能外水以自神水又必由真武以神其)
　(主大哉青龍吾知其不能不降於真武矣道之所符/而自然之驗固如是夫是故誤服神湯而變劇者必)
　(有神湯而後救也神乎神乎聖而不可知之之/謂此非細義讀者最宜致思  方見少隂篇)
二六太陽病發汗遂漏不止其人惡風小便難四支微急
難以屈伸者桂枝加附子湯主之
桂枝加附子湯方
　於桂枝湯方内加附子三枚餘依桂枝湯法
　(此亦太陽中風誤汗之變證發汗遂漏不止者由反/治所以汗反出而勢不容已也惡風者太陽中風本)
　(自汗出腠理疎而惡風既漏不止則腠理愈疎而惡/愈甚也小便難者汗漏不止則亡陽亡津液亡陽則)
　(氣不足亡津液則水道枯竭且小便者膀胱所司也/膀胱本太陽經而為諸陽主氣氣不足則化不行也)
　(四支微急難以屈伸者脾統血而主四支胃司津液/而為之合津液亡而胃不足則脾亦傷而血亦虧血)
　(氣虧澀筋骨所以不利也夫固表斂液無出桂枝之/右矣而欲復陽益氣所以有附子之加焉然三枚蓋)
　(出於増補非經之/本文用者宜㕘酌)
二七風濕相摶骨節煩疼掣痛不得屈伸近之則痛劇汗
出短氣小便不利惡風不欲去衣或身微腫者甘草附
子湯主之
甘草附子湯方
　甘草(二兩/炙)附子(二枚炮去/皮臍破)白术(二/兩)桂枝(四兩/去皮)
右四味以水六升煮取三升去滓溫服一升日三服初
服得微汗則解能食汗出復煩者服五合恐一升多者
宜服六七合為妙
　(摶定文切劇羣吉切去溪矩切有摶掜聚也言風與/濕掜合團聚共為一家之病也  本來感受天地之)
　(風濕而為風濕相摶者有中風汗出過多濕霑衣被/致成風濕相摶者有傷寒發汗過多衣被不更變而)
　(為風濕相摶者三者所受之因雖殊而其為病則一/故其為治亦皆大畧相同此葢以中風之風濕相摶)
　(而言煩風也痛濕也風淫則掣濕淫則痛風濕之邪/注經絡流闗節滲骨髄四體所以煩疼掣痛而不利)
　(也近之則痛劇者外邪客於内迕之則逆也短氣者/汗多亡陽而氣傷也惡風不欲去衣者以重傷故惡)
　(甚也或未定之詞身微腫濕外薄也不外薄則不腫/故曰或也甘草益氣和中附子溫經散濕术能勝水)
　(燥脾桂枝袪風固衞此四物者/所以為風濕相摶之的藥也)
二八太陽病中風以火刼發汗邪風被火熱血氣流溢失
其常度兩陽相薰灼其身發黄陽盛則欲衂隂虚則小
便難隂陽俱虚竭身體則枯燥但頭汗出劑頸而還腹
滿而喘口乾咽爛或不大便久則讝語甚者至噦手足
躁擾捻衣摸牀小便利者其人可治
　(衂疑木切讝素問作譫與詹同下倣此言强奪而取/之之謂刼邪風被火熱承上起下之詞  太陽中風)
　(不當如此治故曰失其常度著其變以致戒之意也/兩陽謂風火也黄脾土之色也脾主肌肉邪熱甚則)
　(土燥故色顯然著見於外也陽盛陽以氣言火能助/氣故盛也欲衂待衂未衂之詞隂虚隂以血言熱則)
　(耗血故虚也小便血液之類也血耗故難也然火能/助氣過則反敗氣所以隂陽俱虚竭言血氣俱虧乏)
　(也身體則枯燥承上文而言虧乏之徴也劑齊分也/言汗自頭出至頸自頸齊分還而不下靈樞曰諸隂)
　(脈皆至頸胷中而還獨諸陽脈皆上至頭耳然則是/乃陽有汗而隂不汗也腹滿邪内實也微喘熱攻於)
　(肺肺受薰蒸而氣促急也口乾隂虚而津液不足也/咽爛炎蒸而成腐壞也或不大便言津液不足有時)
　(或則便鞕也讝語寐中多言妄語葢言出於心火盛/血衰心虚而神亂也噦火熾而氣逆也手足為四肢)
　(乃諸陽之本陽邪盛甚氣亂神昏所以疾動而不寧/也小便利者反上文隂虚小便難而言利則隂未甚)
　(虚隂未甚虚則陽猶有可/以回之者所以為可治也)
二九太陽病以火熏之不得汗其人必躁到不解必清血
名為火邪
　(清與圊同氣熏亦刼汗法蓋當時庸俗用之燒坑鋪/陳灑水取  臥病人以熏蒸之之類是也躁手足疾)
　(動也到猶言反也謂徒躁擾而反不得解也清血便/血也汗為血之液血得熱則行火性大熱既不得汗)
　(則血必横溢隂盛/者所以下圊也)
三十太陽病二日反躁反尉其背而大汗出大熱入胃胃
中水竭躁煩必發讝語十餘日振慄自下利者此為欲
解也故其汗從腰已下不得汗欲小便不得反嘔欲失
溲足下惡風大便鞕小便當數而反不數及多大便已
頭卓然而痛其人足心必熱穀氣下流故也
　(尉俗作熨鞕與硬同下利下流之下去聲數音朔法/二日當傳之時也反躁欲傳也尉其背亦火刼汗)
　(也大汗出者誖道以治故出驟也大熱邪熱與火熱/相摶也入胃胃屬土故火邪先之也水竭火盛則水)
　(涸也躁煩讝語皆内熱也十餘日過經同也振鼓戰/慄悚縮作欲解之先兆也下利隂虚而津液偏於下)
　(走也欲解待解未解之詞故其汗從腰已下不得汗/至大便鞕一節乃承上文說猶未解之意言振慄若)
　(是作汗則熱散而病解今自利津液又偏於下泄胃/中又不足所以待解不解汗不到下體乾而不得小)
　(便陽氣不下通反上逆而嘔失猶言不也溲小便也/足下惡風無陽以為衞䕶也大便鞕無津液以為潤)
　(送也小便當數而反不數至末是反上文又說要解/的意葢言以人之津液偏滲而論之大便既鞕則小)
　(便當多而頻數故以不數為反旣反不數則津液又/當回於胃中可知也及言待及津液由此而回足則)
　(大便得潤而當出出多者以待則久久故多也卓特/也頭特然而痛隂氣上達也足心必熱陽氣下通也)
　(穀氣食氣也言待解未解以來為津液又不足陽不/下隂不上是以猶不解今隂上達而頭獨覺痛陽下)
　(行而足心則熱者以胃中津液回足大便潤而得出/食氣已下行也病雖不言解而解之意已隱然見於)
　(不言之表矣讀/者當自悟可也)
三十一太陽病當惡寒發熱今自汗出不惡寒發熱闗上脈
細數者以醫吐之過也一二日吐之者腹中饑口不能
食三四日吐之者不喜糜粥欲食冷食朝食暮吐以醫
吐之所致此為小逆
　(此原病變由於誤治因復推其未為大過亦嚴戒警/之意闗上脾胃之部位也細則為虚數則為熱所以)
　(知其誤於吐也一二日言病之初猶在太陽也腹中/饑陽能化穀而吐後胃虚也口不能食胃受傷也三)
　(四日病在陽明也欲食冷食陽明惡熱也朝自寅至/辰少陽之王時少陽未病故飲食如常也暮自申至)
　(戌陽明之王時陽明胃傷故當其時則吐也小逆言/證未甚變邪未亂傳但以吐傷其胃氣致使止妨於)
　(飲食所以猶得為小逆也然逆雖曰小/君子必求無逆而後可是故致成如此)
三二太陽病吐之但太陽病當惡寒今反不惡寒不欲近
衣此為吐之内煩也
　(此亦誤吐之變證不惡寒不欲近衣言表雖不顯熱/而熱在裏也故曰内煩内煩者吐則津液亡胃中乾)
　(而熱悗/内作也)
三三太陽病小便利者以飲水多必心下悸小便少者必
苦裏急也
　(飲水多而心下悸者心為火藏水多則/受制也小便少則水停所以裏急也)
三四太陽中風下利嘔逆表解者乃可攻之其人漐漐汗
出發作有時頭痛心下痞鞕滿引脇下痛乾嘔短氣汗
出不惡寒者此表解裏未和也十棗湯主之
十棗湯方
　芫花(熬/)甘遂　大㦸　大棗(十枚/擘)
右上三味等分各别搗為散以水一升半先煮大棗肥
者十枚取八合去滓内藥末强人服一錢匕羸人服半
錢溫服之平旦服若下少病不除者明日更服加半錢
得快下利後糜粥自養
　(下利下少之下更皆去聲羸音雷養上聲短乃可攻/之已上喻人勿妄下早之意漐漐汗出至  氣言證)
　(雖有裏猶未可下直至汗出不惡寒方是承上起下/言當下以出其治然下之為下義各不同此葢邪熱)
　(伏飲摶滿胷膈與結胷雖涉近似與胃實則大不相/同故但散之以芫花達之以甘遂瀉雖宜苦用則大)
　(戟勝之必甘湯斯大棗是皆蠲飲逐水之物而用情/自爾殊常羸瘦劣也糜粥取糜爛過熟易化而有能)
　(補之/意)
三五太陽病外證未除而數下之遂協熱而利利下不止
心下痞鞕表裏不解者桂枝人參湯主之
桂枝人參湯方
　桂枝(四兩/去皮)甘草(四兩/炙)白术(三/兩)人參(三/兩)乾薑(三/兩)
右五味以水九升先煮四味取五升内桂更煮取三升
去滓溫服一升日再服夜一服
　(數讀遲數有命之數音速數下利下之下去聲詞數/言失於急遽下之太早所以原反而為反之互  也)
　(協互相和同之謂言誤下則致裏虚外熱乘裏虚而/入裏裏虚遂協同外熱變而為利利即俗謂泄瀉是)
　(也不止裏虚不守也痞鞕者正虚邪實中成滯礙否/塞而不通也以表未除也故用桂枝以解之以裏下)
　(虚也故用理中以和之乾薑兼能散痞鞕之功甘草/亦有和協熱之用是故方則從理中加桂枝而易名)
　(義則取表裏期/兩解之必効)
三六太陽病桂枝證醫反下之利遂不止脈促者表未解
也喘而汗出者葛根黄連黄芩湯主之
葛根黄連黄芩湯方
　葛根(半/斤)黄連(三/兩)黄芩(二/兩)甘草(二兩/炙)
右四味以水八升先煮葛根減二升内諸藥煮取二升
去滓分溫再服
　(此與上條因同而變異利遂不止已上與上條上節/兩相更互發明之詞脈促已下言變殊故治異也促)
　(為陽邪上盛陽主表故為表未解之診喘汗者裏虚/隂弱而表陽不為之固護也夫表未解而利則屬胃)
　(有陽明之分也故肌之當解者從葛根以解之以喘/汗不獨表實而有裏虚也故但從中治而用甘草以)
　(和之然利與上條同而上條用理中者以痞鞕也此名/用芩連者以喘汗屬熱為多也然則四物之為用其)
　(雖與上條殊其實/兩解表裏則一耳)
三七太陽病下之後其氣上衝者可與桂枝湯方用前法
若不上衝者不可與之
　(下去聲上上聲虚氣上衝者陽主氣而上升風屬陽/所以乘下後裏  入裏而上衝也但上衝而不他變)
　(則亦有可下之機而不足為大誤然終以不先解表/故有上衝之逆故曰可與桂枝湯方用前法言以桂)
　(枝湯與前畨所下之湯法合湯再行表裏兩解之如/桂枝加大黄之類是也若不上衝則非陽邪可知故)
　(曰不可/與之)
三八太陽病下之後脈促胷滿者桂枝去芍藥湯主之若
微惡寒者去芍藥方中加附子湯主之
桂枝去芍藥湯方
　於桂枝湯方内去芍藥一味餘依桂湯法
桂枝去芍藥加附子湯方
　於桂枝湯方内去芍藥加附子一枚
　(下去聲去上聲而凡下而證變者皆誤下也胷滿者/陽邪乘虚入裏  上摶於膈也用桂枝者散胷滿之)
　(陽邪也去芍藥者惡其走隂而酸收/也微惡寒陽虚也加附子回陽也)
三九喘家作桂枝湯加厚朴杏子佳(佳一本/作仁)
　(此揭言陽邪作/喘治法之大要)
四十太陽病下之微喘者表未解故也桂枝加厚朴杏仁
湯主之
桂枝加厚朴杏仁湯方
　於桂枝湯方内加厚朴二兩杏仁五十箇餘依桂枝
　湯法
　(此詳上條而重出喘者氣奪於下而上行不利故呼/吸不順而聲息不續也蓋表既未罷下則裏虚表邪)
　(入裏而上衝裏氣適虚而下奪上爭下奪所以喘也/然微者言氣但虧乏耳不似大喘之氣脫也以表尚)
　(在不解其表則邪轉内攻而喘不可定故用桂枝解/表也加厚朴利氣也杏仁有下氣之能所以為定喘)
　(當加之/要藥)
四一太陽病醫發汗遂發熱惡寒因復下之心下痞表裏
俱虚隂陽氣竝竭無陽則隂獨復加燒鍼因胷煩面色
青黄膚瞤者難治今色微黄手足溫者易愈
　(復下之下去聲道此言病變由於誤治而明可愈不/可愈之分以見  本自然人不可苟之意上原初誤)
　(痞言再誤表以誤汗言裏以誤下言故曰俱虚隂指/裏陽指表無陽以俱虚言也隂獨謂痞也青黄脾受)
　(尅賊之色微黄土見回生之色手足溫陽氣回於四/末也言既經反覆之誤又見尅賊之色肌膚瞤動而)
　(不寧則脾家之真隂敗而為難治今則土見回生之/色四末得溫胃家之真陽復故為易愈也然則均誤)
　(也如彼變則難如此變則易自然而然所謂道也雖/有智者豈能加毫末是故君子慎其初以求盡道不)
　(茍道以㒺人/小人反是)
四二太陽病下之其脈促不結胷者此為欲解也脈浮者
必結胷也脈緊者必咽痛脈弦者必兩脇拘急脈細數
者頭痛未止脈沈緊者必欲嘔脈沈滑者協熱利脈浮
滑者必下血
　(凡在太陽皆表證也誤下則變亦有亂生而不可以/一途拘者促為陽邪上盛陽盛於上而不結胷則邪)
　(必待散而欲愈可知浮為熱在上焦下後脈浮則邪/熱上摶必結於胷可診緊則寒邪客於下焦下焦有)
　(少隂少隂之脈循咽夾舌本客邪為熱循經而上衝/所以知必作咽痛也弦為邪摶少陽少陽之脈脇所)
　(以知兩脇必拘急也細數者邪氣因循而欲傳故知/頭痛未止也沈緊有寒氣也故氣上逆而必欲嘔沈)
　(滑邪干水分也故必協熱作利浮滑氣傷血分也故/知必致下血夫以病在太陽一誤下之餘而其變亂)
　(有如此者是故君/子不可不慎也)
四三太陽病脈浮而動數浮則為風數則為熱動則為痛
數則為虚頭痛發熱微盜汗出而反惡寒者表未解也
醫反下之動數變遲膈内拒痛胃中空虚客氣動膈短
氣躁煩心中懊憹陽氣内陷心下因鞕則為結胷大陷
胷湯主之若不結胷但頭汗出餘無汗劑頸而還小便
不利身必發黄也
大陷胷湯方
　大黄(六兩/去皮)芒硝(一/升)甘遂(一錢/另末)
右三味以水六升先煮大黄取二升去滓内芒硝煮一
兩沸内甘遂末溫服一升得快利止後服
　(懊影考切憹音農上太陽之脈本浮動數者欲傳也/浮則為風四句承  文以釋其義頭痛至表未解也)
　(言前證然太陽本自汗而言微盜汗本惡寒而言反/惡寒者稽久而然也醫反下之至大陷胷湯主之言)
　(誤治之變與救變之治膈心胷之間也拒格拒也言/邪熱入膈膈氣與邪氣相格拒而為痛也空虚言真)
　(氣與食氣皆因下而致虧損也客氣邪氣也短氣真/氣不足以息也懊憹悔恨之意心為邪亂而不寧也)
　(陽氣客氣之别名也以本外邪故曰客氣以邪本風/故曰陽氣以裏虚也因而陷入故曰内陷陽性上浮)
　(故結於胷以胷有凶道而勢大也故曰大陷胷湯芒/硝之醎耎其堅鞕也甘遂之甘達之飲所也然不有)
　(勇敢之才定亂之武不能成二物之功用故以大黄/之將軍為建此太平之主將若不結胷至末以變之)
　(亦有輕者言葢謂邪之内陷或不結於胷則無有定/聚但頭汗出者頭乃諸陽之本陽健其用故汗出也)
　(餘處無汗者隂脈上不過頸陽不下通隂不任事故/汗不出也小便不利者陽不下通隂不任事化不行)
　(而濕停也濕停不行必反滲土而入胃胃土本濕得/滲則盛既盛且停必鬱而蒸熱濕熱内發色必外奪)
　(身之肌肉胃所主也胃土之色黄所以黄發於身為/可必也發黄可必而不言其治者以其有條也學者)
　(從其類以求/之則道在矣)
四四太陽病重發汗而復下之不大便五六日舌上燥而
渴日晡所小有潮熱從心上至少腹鞕滿而痛不可近
者大陷胷湯主之
　(脯邦孤切小此明結胷有陽明内實疑似之辨晡日/加申時也  有言微覺有也葢不大便燥渴日晡潮)
　(熱從心上至少腹鞕滿而痛皆似陽明内實而涉疑/且變因又同惟有小潮熱不似陽明之甚可以辨差)
　(分茍非義精見切鮮有不致誤者所以陽明必以胃/家實為正而凡有一毫太陽證在皆不得入陽明例)
　(者亦以此也詩云戰戰兢兢如臨深淵如履薄冰/司命君子臨此任而無此心者難以與言仁也)
四五病發於陽而反下之熱入因作結胷病發於隂而反
下之因作痞所以成結胷者以下之太早故也
　(反音板胷此原結胷與痞之因發於陽發於隂見第/八條結  大抵以結鞕髙當於胷為名痞者否塞於)
　(中而以天地不交之否為名病發於隂而反下之不/言熱入與末後申明上句而不及下句者皆欲人同)
　(推也然發於陽而下之早者未嘗無痞發於隂而下/之早者亦有結胷疾病之機每多不期然而然蓋出)
　(於反常之變良由人之氣稟不齊事物之交不一如/春傷於風夏生飱泄夏傷於暑秋必痎瘧秋傷於濕)
　(冬必欬𠻳冬傷於寒春必病溫此固聖人論道之常/經百世不易之定論然即今之病四病者而觀之必)
　(各於其時而各病其病者千百一二不拘於時雜錯/而亂病者嵗嵗比比然也不言四病之故則已有言)
　(四病之故者必不能外聖人之經而異其說也是故/君子道其常而善學聖人者則曰文載道之具也六)
　(經聖人之糟粕必求聖人之情於言語文字/之外而後聖人之道明欲學仲景不可不勉)
四六結胷者項亦强如柔痓狀下之則和宜大陷胷丸
大陷胷丸方
　大黄(半斤/去皮)葶藶(半斤/熬)芒硝(半/升)杏仁(半升去皮/尖熬黒)
右四味搗篩二味内杏仁芒硝合硏如脂和散取如彈
丸一枚别搗甘遂末一錢匕白蜜二合水二升煮取一
升溫頓服之一宿乃下如不下更服取下為効禁如藥
法
　(王氏曰痓當作痙羣竝切餘倣此胷此以結胷之劇/者言變制以出其治夫邪結鞕於  俯則礙而不利)
　(勢必常昂有反張之疑似如柔痙狀之謂也葢病已/至劇辨之不可不明治之不可不審是故大黄芒硝)
　(甘遂前有之矣葶藶有逐飲之能杏仁以下氣為用/白蜜甘而潤導滯最為良名曰丸猶之散耳較之於)
　(湯力有加焉此誠因病制勝之/良規譬則料敵添兵之妙算)
四七結胷證其脈浮大者不可下下之則死
　(此示人馮脈不馮證之要旨戒人勿孟浪之意夫結/胷之為陽邪内陷法固當下下必待實浮為在表大)
　(則為虚浮虚相摶則表猶有未盡入而裏未全實可/知下則尚虚之裏氣必脫未盡之表邪皆陷禍可立)
　(至如此而命盡謂非/醫咎何是故致戒也)
四八結胷證悉具煩燥者亦死
　(悉具其候皆見煩燥津液竭也津液竭者不可/下下證具矣不下不可下之不可不死而何)
四九太陽病先下之而不愈因復發汗以此表裏俱虚其
人因致冒冒家汗出自愈所以然者汗出表和故也得
裏未和然後下之
　(冐昏蒙言邪蒙羃而外蔽也汗出則邪散故表和也/得謂知則得之也裏以二便言葢邪無定聚或前或)
　(後難以定擬故曰得舉大意而不出/方不出方者以未得則方無可出也)
五十大下之後復發汗小便不利者亡津液故也勿治之
得小便利必自愈
　(亡無通後皆倣此之復之為言反也未汗而下謂之/反下已下而汗謂  反汗既反下又反汗謂之重亡)
　(津液津液重亡則小便少應不利非病變也故曰勿/治言若治之以利其小便則小便無可利者不惟無)
　(益而反害害則轉増/變矣亦戒慎之意)
五一太陽病未解脈隂陽俱停必先振慄汗出而解但陽
脈微者先汗出而解但隂脈微者下之而解若欲下之
宜調胃承氣湯主之
　(先汗出脈經作先汗之而此槩舉汗下之大旨以為/訣人用治之要法夫病  至於脈隂陽俱停則氣血)
　(轉和無相勝負可診矣然猶必先振慄乃得汗出而/後始解者則其人本虚可知也但陽脈微先汗出而)
　(解者蓋經曰陽虚隂盛汗出而愈是也但隂脈微下/之而解者難經曰陽盛隂虚下之而愈是也滑氏曰)
　(受病為虚不受病為盛唯其虚也是以邪湊之唯其/盛也是以邪不入即外臺所謂表病裏和裏病表和)
　(之謂學者玩味而有得/焉則於治也思過半矣)
五二太陽病三日已發汗若吐若下若溫鍼仍不解者此
為壞病桂枝不中與也觀其脈證知犯何逆隨證治之
(中去/聲)
　(三日傳遍三陽之時也壞言厯遍諸治而猶不愈則/反覆雜誤之餘血氣已􁁄壞難以正名名也不中猶)
　(言不當也末三句言所以治之之法也葢既不可名/以正名則亦難以出其正治故但示人以隨機應變)
　(之微旨斯道之一貫斯言盡之矣葢亦聖門傳心之/要義輪扁所謂疾徐苦甘應手厭心者不可以言傳)
　(不猶是夫善學者必體而自得師焉則所謂三百九/十七一百一十三者可以應病變萬有於無窮矣豈)
　(惟活中風傷/寒云乎哉)
五三太陽病過經十餘日反二三下之後四五日柴胡證
仍在者先與小柴胡湯嘔不止心下急鬱鬱微煩者為
未解也與大柴胡湯下之則愈
大柴胡湯方
　柴胡(半/斤)黄芩(三/兩)半夏(半/斤)芍藥(三/兩)枳實(四/枚)大黄(二/兩)生薑
　(五兩/切)大棗(十二/枚擘)
右八味以水一斗二升煮取六升去滓再煎溫服一升
日三服
　(過平聲下同耳過經與壞同不知何逆而二三下之/適所以致逆  故曰反也柴胡證仍在者言下而又)
　(下陽明雖未見傷而邪在少陽者亦未見除也先與/小柴胡者和之之意也嘔不止鬱鬱微煩者邪擾二)
　(陽故曰未解也大柴胡者有小柴胡以為少陽之主/治用芍藥易甘草者以鬱煩非甘者所宜故以酸者)
　(收之也加枳實大黄者蕩陽明之鬱熱/非苦不可也葢亦一舉而有兩解之意)
五四太陽病過經十餘日心下溫溫欲吐而胷中痛大便
反溏腹微滿鬱鬱微煩先此時自極吐下者與調胃承
氣湯若不爾者不可與但欲嘔胷中痛微溏者此非柴
胡證以嘔故知極吐下也
　(胷中痛邪在膈也若曽極吐則應有心下溫溫欲吐/何也以胃口已被吐傷邪熱上摶於膈反欲吐而不)
　(得吐也腹微滿鬱鬱微煩邪在胃也若曾極下則應/大便微溏何也以下則胃虚邪雖實於胃大便反不)
　(能結鞕也故曰先此時自極吐下者與調胃承氣湯/言當蕩其熱以和其胃也不爾言未極吐下也但欲)
　(嘔至末申明上文調/胃承氣湯方見下篇)
五五太陽病項背强几几反汗出惡風者桂枝加葛根湯
主之
桂枝加葛根湯方
　於桂枝湯方内加葛根三兩餘依桂枝湯法
　(几音殊頸几几鳥之短羽者動則引頸几几然形容/病人之  項俱病者俛仰不能自如之貌葢太陽之)
　(脈下頸俠脊太陽之經其别者俠脊上項陽明之脈/其支者從大迎下人迎循喉嚨入缺盆陽明之經其)
　(直者上腹而布至缺盆而結上頸上合於太陽故邪/湊太陽則項背强加陽明則頸亦病故曰几几也反)
　(轉也言太陽未罷汗轉出不已而惡風猶在也以太/陽尚在故用桂枝為主方以初有陽明故加葛根為)
　(引用葢葛根者走陽明之經者也然則桂枝加葛根/之所以為湯其太陽陽明差多差少之兼解歟舊本)
　(以葛根湯方為増補謬甚今依經文桂枝加例補注/  太陽一經分榮分衞桂枝麻黄所以同主一經陽)
　(明少陽經絡藏府耳葛根/柴胡所以各専一經矣)
五六太陽與陽明合病不下利但嘔者葛根加半夏湯主
之
葛根加半夏湯方
　於葛根湯方内加半夏半升餘依葛根湯法
　(合見答切明合之為言相配偶也輕重齊多少等謂/之合葢陽  切近太陽所以合也不下利乃對中篇)
　(必自下利而言兩相反之詞所以為彼此互相發明/以見中風傷寒之分别也嘔大吐也葢太陽膀胱也)
　(膀胱主水陽明胃也胃主飲風邪屬陽陽主氣陽邪/協氣泛溢水飲而上湧得逆則與俱出此吐之所以)
　(為嘔太陽陽明相合而為一家之證也桂枝葛根散/風而解肌太陽陽明之的藥也半夏辛溫散氣而蠲)
　(飲主除熱堅而止嘔也然所謂葛根加者其葛根湯/得非承上條而言指桂枝加葛根之葛根與以其無)
　(麻黄殊為允當也用者請更/㕘詳不浮沈於謬訛何如)
五七太陽與少陽併病頭項强痛或眩冒時如結胷心下
痞鞕者當刺大椎第一間肺俞肝俞慎不可發汗發汗
則讝語脈弦五六日讝語不止當刺期門
　(椎與槌同俞靈樞作腧音庶之併猶合也彼此相兼/合而有輕重多寡之不同謂  併葢少陽間陽明去)
　(太陽逺故但兼併也頭項强痛見首條眩目無常主/而旋轉也冒昏蒙不明也二陽之脈起於目二眥風)
　(能羊角旋而善偃蔽少陽屬木故得之則眩太陽屬/水故受之則冒或與時互言也少陽之脈絡脇而太)
　(陽内陷則為結胷雖非内陷然以併入則㡬於陷矣/故有時或似結胷而心下痞鞕非謂真實常如此也)
　(然胷乃陽明之部分太少併陽明不言而可知矣肺/俞在背第三椎下兩傍肝俞在第九椎下兩傍皆俠)
　(脊各去同身寸之一寸五分刺可入同身寸之三分/肺俞留七呼肝俞留六呼夫肝與膽合刺肝俞瀉少)
　(陽之太過也而肺與膀胱非合也刺肺俞其以膀胱/為津液之府氣化出焉肺主氣故刺之以通太陽膀)
　(胱之氣化與不可發汗者以不獨太而有少少陽無/發汗法也讝語者心火熾而胃土燥也木火通明故)
　(木盛則火熾所以弦脈偏/見也期門見第六十四條)
五八太陽少陽併病心下鞕頸項强而眩者當刺大椎肺
俞肝俞慎勿下之
　(此承上條而又以勿下再出以明汗下俱不可行通/下文所以為詳悉一證之意也葢太少併病則五合)
　(之表裏俱傷而邪無定聚汗則偏損表下則偏虚裏/所以兩皆不可也頸項亦頭項之互詞上條言眩冒)
　(此有眩無冒/差互詳畧耳)
五九太陽少陽併病而反下之成結胷心下鞕下利不止
水漿不下其人心煩
　(此又承上條出其誤下之變三條一證互發前條言/慎不可發汗發汗則讝語脈弦則是讝語脈弦者誤)
　(汗之變也上言慎勿下之末言下之之變然則此條/反下者以上條誤下之變言也結胷即下後陽邪内)
　(陷之結胷下利即脇熱之下利水漿不下心/煩結胷下利兩虚其胃也末後疑有脫簡)
六十傷寒五六日中風往來寒熱胷脇若滿黙黙不欲飲
食心煩喜嘔或胸中煩而不嘔或渴或腹中痛或脇下
痞鞕或心下悸小便不利或不渴身有微熱或欬者與
小柴胡湯主之
小柴胡湯方
　柴胡(半/升)黄芩(三/兩)人參(三/兩)半夏(半升/洗)甘草(三兩/炙)生薑(三/兩)大
　棗(十二/枚擘)
右七味以水一斗二升煮取六升去滓再煎取三升溫
服一升日三服
　(欬溪介切如此少陽之初證叔和以無少陽明文故/猶類此凡  此者今皆從之傷寒五六日中風往來)
　(寒熱互文也言傷寒與中風當五六日之時皆有此/往來寒熱已下之證也五六日大約言也往來寒熱)
　(者邪入軀殻之裏藏府之外兩夾界之隙地所謂半/表半裏少陽所主之部位故入而併於隂則寒出而)
　(併於陽則熱出入無常所以寒熱間作也胷脇若滿/者少陽之脈循胷絡脇邪湊其經伏飲摶聚也黙静)
　(也胷脇既滿穀不化消所以静黙不言不需飲食也/心煩喜嘔者邪熱伏飲摶胷脇者湧而上溢也或為)
　(諸證者邪之出入不常所以變動不一也柴胡少陽/之君藥也半夏辛溫主柴胡而消胷脇滿黄芩苦寒)
　(佐柴胡而主寒熱往來人參甘棗之甘溫者調中益/胃止煩嘔之不時也此小柴胡之一湯所以為少陽)
　(之和劑與熱傷寒五六日中風往來寒熱脈經作中/風往來寒  傷寒五六日之後心煩作煩心心下作)
　(心中身有/作外有)
後加減法
若胷中煩而不嘔去半夏人參加栝蔞實一枚(煩熱悶/也去人)
　(參熱聚而悶不宜固氣也不嘔無伏飲以為逆也去/半夏既無伏飲為逆不須辛散也栝蔞實者寒以泄)
　(熱苦以/散滿也)若渴者去半夏加人參合前成四兩半栝蔞
　根四兩(渴津液不足也半夏燥津液故去之人參生/津而止渴栝蔞根徹熱而益津所以加之也)
　若腹中痛去黄芩加芍藥三兩(腹中痛血澀而内寒/也黄芩苦堅而寒中)
　(故去之芍藥通宣/而愈痛故加也)若脇下痞鞕去大棗加牡蠣四兩
　(脇下痞鞕邪熱伏飲摶聚為實也去大棗甘能聚氣/而令人中滿也加牡蠣鹹能耎堅而上除寒熱也)
　若心下悸小便不利者去黄芩加茯苓四兩(悸心動/也水停)
　(心下則悸所以小便不利也腎主水黄芩堅腎腎堅/則水愈蓄故去之茯苓利竅竅利則水滲泄故加之)
　若不渴外有微熱者去人參加桂三兩溫覆取微似
　汗愈(不渴津液無虧也故不須人參以為潤/外有微熱表未全罷也故加桂以解肌)若欬者
　去人參大棗生薑加五味子半升乾薑二兩(欬氣逆/而嗽也)
　(去人參大棗者甘能益氣也水寒窒氣則欬本方有/半夏水可燥也寒宜熱散故易生薑以乾薑之熱散)
　(其寒也然欬屬肺肺欲收加五味子者酸以收之也/  太陽一經惟榮衞之不同所以風寒分異治陽明)
　(一經雖屬經絡藏府最為切近太陽榮衞之道在邇/風寒之辨尚嚴少陽一經越陽明去太陽逺榮衞無)
　(相闗經絡藏府而已經絡藏府無不同者經絡藏府/間風寒無異治經以傷寒五六日中風往來寒熱交)
　(互為文者發明風寒至化同歸於/一治也斯道之精微其在於斯乎)
六一傷寒中風有柴胡證但見一證便是不必悉具
　(此承上條申言辨說少/陽一經為病之大意)
六二服柴胡湯已渴者屬陽明也以法治之
　(己畢也渴亦柴胡或為之一證然非津液不足水飲/停逆則不渴或為之渴寒熱往來之暫渴也今服柴)
　(胡湯己畢而渴則非暫渴其為熱已入/胃亡津液而渴可知故曰屬陽明也)
六三凡柴胡湯病證而下之若柴胡證不罷者復與柴胡
湯必蒸蒸而振却發熱汗出而解
　(柴胡病不罷言病雖不解亦不他變則宜再行和之/可知也故曰復與柴胡湯蒸蒸而振作戰汗也必如)
　(此而後解者以下後裏虚故也/此與中篇第五十五條互義)
六四婦人中風發熱惡寒經水適來得之七八日熱除而
脈遲身凉胷脇下滿如結胷狀讝語者此為熱入血室
也當刺期門隨其實而瀉之
　(發熱惡寒即下文續得寒熱經水適來婦人血為主/臨經不臨經邪熱内鬱迫血妄行多則因而適然錯)
　(來也七八日邪當入裏之時故外熱除而脈遲表罷/而身凉也如似也言變胷脇下滿其狀有似下後陽)
　(邪内陷之結胷而讝語葢雖非反下而經水之不當/來而來猶之反下而然也血室榮血停留之所經脈)
　(集會之處即衝脈所謂血海是也其脉起於氣街竝/少隂之經夾臍上行至胷中而散故熱入而病作其)
　(證則如是也期門二穴在不容兩傍各去同身寸之/一寸五分肝之募也肝納血故刺期門所以瀉血分)
　(之實/熱也)
六五婦人中風七八日續得寒熱發作有時經水適斷者
此為熱入血室其血必結故使如瘧狀發作有時小柴
胡湯主之
　(上條適來此言適斷反覆更互詳言也續謂續後得/也寒熱以往來寒熱言與上條惡寒發熱意同適斷)
　(言值經水正來適然又斷止也熱入血室與上證同/而義異適來者因熱入室迫使血來血出而熱遂遺)
　(也適斷者熱乘血來而遂入之與後血相摶俱留而/不出故曰其血必結也如瘧狀申釋寒熱也上言刺)
　(此出小柴胡皆/互相發明也)
六六血弱氣盡腠理開邪氣因入與正氣相摶結於脇下
正邪分爭往來寒熱休作有時默默不欲飲食藏府相
連其痛必下邪高痛下故使嘔也小柴胡湯主之
　(痛當作病用此總上二條而申明之以決言小柴胡/湯為的於  之意血弱氣盡以經水之適來適斷言)
　(也腠理開邪氣因入以中風之熱入血室言也脇下/者少陽之部分也邪傅少陽熱既入於血室而不出)
　(則邪摶於脇下而不散明前條之如結胷狀也邪正/分爭二句言正氣與邪氣併爭則寒熱交作分則退)
　(明上條之如瘧狀也黙黙不欲飲食者少陽經中或/為之一證脾胃亦傷之故也藏府相連者以主熱入)
　(血室之厥隂肝與主往來寒熱之少陽膽言而明其/義也夫以藏府論之心肺之配大小腸以言其居則)
　(有上下之逺隔腎配膀胱其相去則差别前後之分/脾胃之為配合雖則皆位乎中亦是各開而不相著)
　(獨有肝之配膽乃得相連而不相離夫性必戀於婦/所以陽邪之熱必下就而入於隂之血室隂主受故)
　(受其熱而通其往來所以謂之必必者定然之詞也/邪高病下者言惟其邪乃陽邪陽上浮而居高惟其)
　(病在血室屬乎隂而低下下往上來脾胃間中雖不/受病未免受傷嘔之為嘔者此也然小柴胡湯者出)
　(表入裏往來寒熱之主治也而熱入血室者乃下往/上來之寒熱似不相同亦以之為主治何也曰出入)
　(上下雖不同其主往來為寒熱之少陽則一也邪屬/少陽發表則無表可發攻裏則胃不可攻取之於血)
　(室則邪又結於脇下肝膽同歸一治婦道必從於夫/故從少陽之小柴胡為解厥隂之血室乃主其夫婦)
　(之和而寒熱期之於必愈此熱入血室之為病所以/決於用小柴胡而無貳也中篇末條與此互相發明)
　(下篇無岀由此其推也然則婦人風寒為病之治其/所以殊於男子者止惟如此乎曰非謂止於如此也)
　(謂大要差在血氣之分耳循經以為治則一也觀熱/入血室不外小柴胡一湯則他可知矣經之所以反)
　(覆詳明以示教豈非開諭後學/當知致力於斯乎噫微矣哉)
　
　傷寒論條辨卷一
欽定四庫全書
　傷寒論條辨卷二
　　　　　　　　　　　　眀　方有執　撰
　辨太陽病脈證幷治中篇第二(凡五十七條/方三十二)
　　太陽統攝之榮衛乃風寒始入之兩途寒則傷榮
　　故以榮傷於寒而病者為中篇夫寒冬令也秋末
　　春初以間乎冬寒則有之他時雖或暴變清冷大
　　率不外本序之令氣耳終不得入隆冬嚴寒之例
　　以病言之必也證候顯見如經始可謂為傷寒不
　　可少有分毫違錯蓋經之所以條例各病對比而
　　辨論者正為與傷寒分别爭差也讀者極力反復
　　精䆒其㫖久久成熟一旦貫通則認病自然親切
　　而於凡異説之紛紜者皆不為其所惑矣慎哉
一太陽病或已發熱或未發熱必惡寒體痛嘔逆脈隂
陽俱緊者名曰傷寒
　(或未定之詞寒為隂隂不熱以其著人而客於人之/陽經鬱而與陽爭爭則蒸而為熱已發熱者時之所)
　(至鬱爭而蒸也未發熱者始初之時鬱而未爭也必/定然之詞惡寒見上篇然此以寒邪鬱榮故榮病而)
　(分見惡寒曰必者言發熱早晚不一而惡寒則必定/即見也體痛者寒主堅凝而傷榮則榮實而强衛虚)
　(而弱矣榮强則血澀衛弱則氣滯故痛也嘔吐也逆/俗謂惡心是也胃口畏寒而寒湧也隂謂闗後陽謂)
　(闗前俱𦂳三闗通度而急疾寒性强勁而然也難經/曰傷寒之脉隂陽俱盛而𦂳澀是也傷猶中也彼此)
　(兩相更互發眀言太陽之為病中風固如彼矣若或/有如此者則又是觸犯於寒而中之也然隂寒之襲)
　(人従榮而入榮血道也寒之所以従榮入者榮亦隂/亦従類也猶龍虎之於風雲水火之於燥濕各以其)
　(類而相従之自然也此掲太陽分病之紀二乃此篇/之小總下條乃申此而互言之詳其義以出其治餘)
　(皆此條之差分耳首尾脉絡綱領條目大端悉類上/篇乃上篇之對待太陽之大二辨上篇一此其二已)
　(下凡首稱傷寒者則又/皆指有此云云之謂也)
二太陽病頭痛發熱身疼腰痛骨莭疼痛惡風無汗而
喘者麻黄湯主之
麻黄湯方
　麻黄(三兩/去莭)　　桂枝(二兩/去皮)　　甘草(一兩/炙)
　杏仁(七十箇湯/浸去皮尖)
右四味以水九升先煮麻黄減二升去上沫内諸藥煮
取二升半去滓温服八合覆取微似汗不須吸粥餘如
桂枝法將息
　(此申上條而更互言之所以致其詳而出其治也頭/痛已見太陽病而此猶出者以其專太陽而主始病)
　(也上條先言或已發熱或未發熱而此先言頭痛次/言發熱者則是以其已發熱者言也身疼腰痛骨莭)
　(疼痛即上條之體痛而詳言之也上條言必惡寒而/此言惡風者乃更互言之與上篇嗇嗇惡寒淅淅惡)
　(風雙闗互文之意同無汗乃對上篇之有汗而言以/見彼此兩相反所以為風寒之辨别不然無是證者)
　(則不言也然所以無汗者汗乃血之液血為榮榮强/則腠理閉宻雖熱汗不出也喘氣逆也衛主氣衛弱)
　(則氣乏逆呼吸不利而聲息所以不遂也然上條言/嘔而此言喘嘔與喘皆氣逆亦互言以眀互見之意)
　(麻黄味苦而性温力能發汗以散寒然桂枝湯中忌/麻黄而麻黄湯中用桂枝何也曰麻黄者突陣擒敵)
　(之大將也桂枝者運籌帷幄之叅軍也故委之以麻/黄必勝之算也監之以桂枝莭制之妙也甘草和中)
　(而除熱杏仁下氣而定喘惟麻黄/有專功之能故不須啜粥之助)
三傷寒一日太陽受之脉若靜者為不傳頗欲吐若燥
煩脉數急者為傳也
　(傷寒者以上二條互言者而言也下倣此一日太陽/受之太陽主表而屬外故外者先當也靜謂恬退而)
　(和平也𦂳退恬靜和平其為不傳而欲愈可診矣頗/欲吐屬上言不甚待吐而不吐盖嘔逆未全止也燥)
　(乾也數五六至已上也其主熱/急躁疾也欲傳而加進可知也)
四傷寒二三日陽眀少陽證不見者為不傳也
　(見音現○上條舉太陽而以脉言此復舉陽眀少陽/而以證言次第反復互相發眀也然不傳有二一則)
　(不傳而遂自愈一則不傳而猶或不解若陽眀少陽/雖不見太陽亦不解則始終太陽者有之餘經同推)
　(要皆以脉證所見為凖若只矇矓/拘拘數日以論經則去道逺矣)
五脉浮者病在表可發汗宜麻黄湯
　(表太陽也傷寒脉本𦂳不𦂳而浮則邪見還表而欲/散可知矣發拓而出之也麻黄湯者乗其欲㪚而拓)
　(出之之謂也/  方見前)
六脉浮而數者可發汗宜麻黄湯
　(浮與上同而此多數數者傷寒之欲傳也可發汗而/宜麻黄湯者言乗寒邪有向表之浮當散其數而不)
　(令其至/於傳也)
七脉浮數者法當汗出而愈若下之身重心悸者不可
發汗當自汗出乃解所以然者尺中脉微此裏虛須表
裏實津液自和便自汗出愈
　(此承上條復以其治不如法因而致變者言曉人當/知謹也身重下後隂虚而倦怠也悸屬心心主血隂)
　(虚則血虚所以心不寧也盖不當下而反下之故證/變如此不可汗者禁勿重亡津液以復損其隂也當)
　(自汗出乃解者言下雖反而病未甚變須待其津液/回當得自汗而解也所以然者已下乃申釋上文之)
　(詞裏虚以亡津液言須表裏/實以待津液回邪還表言也)
八傷寒發汗解半日許復煩脉浮數者可更發汗宜桂
枝湯主之
　(更平聲重傷寒發汗者服麻黄湯以發之之謂也解/散也復  復也既解而已過半日之久矣何事而復)
　(哉言發汗不如法汗後不謹重新又有所復中也盖/汗出過多則腠理反開䕶養不謹邪風又得易入所)
　(以新又煩熱而脉轉浮數故曰可更發汗更改也言/當改前法故曰宜桂枝湯桂枝湯者中風解肌之法)
　(微哉㫖也庸俗不省病加小愈之義不遵約制自肆/粗下不喻汗法微似之㫖騁以大汗為務病致變矣)
　(反謂為邪不盡汗而又汗輾轉増劇卒致莫救不知/悔寤噫讀書不喻㫖趙括鑒矣學醫費人命伊誰鑒)
　(邪傷/哉)
九發汗已脉浮數煩渇者五苓散主之
　(己言發汗畢非謂病罷也浮數煩與上同而此多渇/者亡津液而内燥裏證也以證有裏而人燥渇故用)
　(四苓以滋之以表在而脉浮數故憑一桂以和之謂/五苓㪚能兩解表裏者此也  方見上篇)
十傷寒汗出而渇者五苓散主之不渇者茯苓甘草湯
主之
茯苓甘草湯方
　茯苓(二兩/)　　桂枝(二兩/去皮)　　生薑(三兩/切)
　甘草(一兩/)
右四味以水四升煮取二升去滓分温三服
　(傷寒不汗出汗出者以發之而出者言也然則此條/二莭上莭乃承上條而以其不煩者再言下莭乃承)
　(上莭而以其更不渇者又出也不煩則熱較輕可知/故治亦不殊不渇則内燥更減可識故但用四苓之)
　(一以潤之然裏證既輕則表為猶多可必故須桂枝/之三以解之然則此湯之四物其桂枝五苓二方之)
　(變制/與)
十一傷寒汗出解之後胃中不和心下痞鞕乾噫食臭脇
下有水氣腹中雷鳴下利者生薑瀉心湯主之
生薑瀉心湯方
　生薑(四兩/切)　　甘草(三兩/炙)　　人参(三兩/)
　乾薑(一兩/)　　黄芩(三兩/)　　半夏(半升/洗)
　黄連(一兩/)　　大棗(十二枚/擘)
右八味以水一斗煑取六升去滓再煎取三升温服一
升日三服
　(噫影成切後解謂大邪退散也胃為中土温潤則和/不和者汗  無津液邪乍退散正未全復而尚弱也)
　(痞鞕伏飲摶膈也噫飽食息也食臭􁍄氣也平人過/飽傷食則噫食臭病人初瘥脾胃尚弱化輸未强雖)
　(無過飽猶之過飽而然也水氣亦謂飲也雷鳴者脾/為隂胃為陽隂陽不和薄動之聲也下利者惟隂陽)
　(之不和則水榖不分清所以雜迸而走注也生薑大/棗益胃而健脾黄芩黄連清上而堅下半夏乾薑蠲)
　(飲以散痞人参甘草益氣而和中然則瀉心者健其/脾而脾輸益其胃而胃化斯所以為㵼去其心下痞)
　(鞕之/謂也)
十二發汗病不解反惡寒者虚故也芍藥甘草附子湯主
之
芍藥甘草附子湯方
　芍藥(三兩/)　　甘草(三兩/炙)　　附子(一枚炮去/皮破八片)
已上三味以水五升煑取一升五合去滓分温服
　(未汗而惡寒邪盛而表實仇讎之惡也已汗而惡寒/邪退而表虚怯懦之惡也盖汗出之後大邪退㪚榮)
　(氣衰微衛氣踈慢病雖未盡解不他變而但惡寒故/曰虚言表氣漸虚而非病變也然榮者隂也隂氣衰)
　(微故用芍藥之酸以收之衛者陽也陽氣踈慢故用/附子之辛以固之甘草甘平合榮衛而和諧之乃國)
　(老之所/長也)
十三發汗後惡寒者虚故也不惡寒但熱者實也當和胃
氣與調胃承氣湯
　(上莭乃畧上條而復言所以起下文而以其反者出/也不惡寒其人表氣强也但熱亡津液而胃中乾故)
　(曰實也當和胃氣以乾在胃而實也故曰與調胃承/氣湯然湯以㵼實而甘草則和中益氣何也盖實成)
　(於虚也所謂量□而正枘其/斯之謂與  方見太陽下)
十四發汗後身疼痛脉沉遲者桂枝加芍藥生薑各一兩
人参三兩新加湯主之
桂枝新加湯方
　桂枝(三兩/去皮)　　芍藥(四兩/)　　甘草(二兩/灸)
　人参(三兩/)　　生薑(四兩/切)　　大棗(十二枚/擘)
右六味以水一斗一升㣲火煑取三升去滓分温服如
桂枝法
　(發汗後身疼痛脉沉遲者邪氣驟去血氣暴虚也用/桂枝者和其榮衛不令暴虚易得重傷也加人参芍)
　(藥者救復其隂陽以益其虚也加生薑者健其乍囘/之胃以安其榖也曰新加者得非足一百一十三而)
　(成之之謂耶㣲火皆當倣/效首方此盖後人之贅耳)
十五發汗後不可更行桂枝湯汗出而喘無大熱者可與
麻黄杏仁甘草石膏湯主之
麻黄杏仁甘草石膏湯方
　麻黄(四兩/去莭)　　杏仁(五十箇/去皮尖)　甘草(二兩/灸)
　石膏(半觔碎/綿裏)
右四味以水七升先煮麻黄減二升去上沫内諸藥煮
取二升去滓温服一升
　(更行猶言再用不可再用桂枝湯則是已經用過所/以禁止也盖傷寒當發汗不當用桂枝桂枝固衛寒)
　(不得泄而氣轉上逆所以喘益甚也無大熱者鬱伏/而不顯見也以傷寒之表猶在故用麻黄以發之杏)
　(仁下氣定喘甘草退熱和中本麻黄正治之佐使也/石膏有徹熱之功尤能助下喘之用故易桂枝以石)
　(膏為麻黄湯之變制而太陽傷寒誤汗轉/喘之主治所以必四物者而後可行也)
十六發汗後飲水多者必喘以水灌之亦喘
　(喘屬肺肺屬金金性寒故曰形寒飲冷則傷肺汗後/肺氣新虚易得重傷飲水飲冷也水灌則形寒肺傷)
　(矣其主氣所/以皆喘也)
十七發汗過多其人叉手自冒心心下悸欲得按者桂枝
甘草湯主之
桂枝甘草湯方
　桂枝(四兩/去皮)　　甘草(二兩/灸)
右二味以水三升煮取一升去滓頓服
　(汗多則血傷血傷則心虚心虚則動惕而悸故叉手/自冒覆而欲得人按也桂枝走隂歛液宅心能固踈)
　(慢之表甘草緩脾和中益氣能調不足之/陽然則二物之為方收隂補陽之為用也)
十八發汗後其人臍下悸者欲作奔豚茯苓桂枝甘草大
棗湯主之
茯苓桂枝甘草大棗湯方
　茯苓(半斤/)　　桂枝(四兩/去皮)　　甘草(二兩/灸)
　大棗(十五枚/擘)
右四味以甘瀾水一斗先煑茯苓減二升内諸藥煑取
三升去滓温服一升日三服
作甘瀾水法
取水二斗置大盆内以杓揚之水上有珠子五六千顆
相逐取用之
　(臍下悸者腎乘心汗後液虚欲上陵心而尅之故動/惕於臍下也欲作將作未作之謂奔豚見上篇然水)
　(停心下則悸茯苓淡渗勝水能發腎藏之淫邪桂枝/走隂降腎能禦奔豚於未至甘草益氣能補汗後之)
　(陽虚大棗和土能制為邪之腎水甘瀾水者操之/而使其性抵於純不令其得以助黨而長禍也)
十九發汗後腹脹滿者厚朴生薑甘草半夏人參湯主之
厚朴生薑甘草半夏人参湯方
　厚朴(半斤去/皮灸)　生薑(半斤/切)　　半夏(半升/洗)
　人参(一兩/)　　甘草(二兩/灸)
右五味以水一斗煮取三升去滓温服一升日三服
　(汗後腹脹滿者胃中乾陽虚氣滯而伏飲停蓄也人/参甘草之甘益胃而滋乾生薑半夏之辛蠲飲而㪚)
　(滿然脹非苦不泄所以厚/朴者君四物而主治也)
二十傷寒中風醫反下之其人下利日數十行榖不化腹
中雷鳴心下痞鞕而滿乾嘔心煩不得安醫見心下痞
謂病不盡復下之其痞益甚此非結熱但以胃中虚客
氣上逆故使鞕也甘草㵼心湯主之
甘草㵼心湯方
　甘草(四兩/灸)　　黄芩(三兩/)　　黄連(一兩/)
　乾薑(三兩/)　　半夏(半升/洗)　　大棗(十二枚/擘)
右六味以水一斗煮取六升去滓再煎取三升温服一
升日三
　(傷寒中風言傷寒與中風皆有此變證大意與上篇/第六十條同醫反下之至心下痞鞕而滿大畧與上)
　(篇第三十五條同此多既誤而復誤不得安以上前/誤成痞也醫見至益甚言復誤而痞加重也此非結)
　(熱至末乃原致痞之因以出其治也甘草大棗之甘/益反下之虚乾薑半夏之辛散上逆之滿黄芩黄連)
　(之苦解邪熱之煩然證大畧與上篇第三十五條同/而方物有同有異者不用桂枝以無表也同用甘草)
　(乾薑同為益虚而散鞕也不用参朮惡益氣也用大/棗取滋乾也以既誤復誤而痞益甚故用芩連以為)
　(乾薑之反佐協同半夏以主/散此其所以有異同之分焉)
二十一傷寒服湯藥下利不止心下痞鞕服㵼心湯已復以
他藥下之利不止醫以理中與之利益甚理中者理中
焦此利在下焦赤石脂禹餘糧湯主之復利不止者當
利其小便
赤石脂禹餘糧湯方
　赤石脂(一斤/碎)　禹餘糧(一斤/碎)
已上二味以水六升煮取二升去滓分三服
　(服㵼心湯已巳上承上條而再言之也復以他藥下/之利不止言再治之不對醫以理中與之利益甚言)
　(愈誤也理中者已下乃眀其誤而出其治難經曰中/焦者在胃中脘主腐熟水榖下焦者當膀胱上口主)
　(分别清濁主出而不内以傳道也靈樞曰水榖者常/并居於胃中成糟粕而俱下於大小腸而成下焦渗)
　(而俱下濟泌别汁循下焦而渗入膀胱焉然則利在/下焦者膀胱不渗而大腸滑脱也禹餘糧甘平消痞)
　(鞕而鎮定其藏府赤石脂甘温固陽虚而枚其滑脱/然收滑脱矣而利仍不止者膀胱不渗而水榖不分)
　(也利小便者導其水而分清之使府司各行其所有/事也府司各行其所有事則利無餘治而愈可必矣)
二二傷寒大下後復發汗心下痞惡寒者表未解也不可
攻痞當先解表表解乃可攻痞解表宜桂枝湯攻痞宜
大黄黄連㵼心湯
　(表非病初之表下復發汗言踈緩其表之表也解猶/救也如解渇解急之類是也解表與發表不同傷寒)
　(病初之表當發故用麻黄湯此以汗後之表當解故/曰宜桂枝湯言與中風之表同當解肌而固衞也)
　(桂枝湯方見上篇/攻痞方説見下篇)
二三傷寒醫下之續得下利清榖不止身疼痛者急當救
裏後身疼痛清便自調者急當救表救裏宜四逆湯救
表宜桂枝湯
　(清榖不止身疼痛者下後胃傷裏虚寒甚飲食不腐/化而水榖不分亡津液而骨屬不利也救䕶也利甚)
　(身疼痛而急當救䕶其裏者下後裏虚為重也清便/自調言小便清而大便調也小便清大便調裏氣和)
　(矣裏氣和而身疼痛者衛不外固而不與榮和也急/當救䕶其表者不令重虚之表又易得重傷也救裏)
　(宜四逆湯者復陽而收隂也救表宜桂枝湯者固衞/以和榮也此救表救裏之所以各有其急也四逆湯)
　(方見下篇桂/枝湯方同上)
二四傷寒發汗若吐若下解後心下痞鞕噫氣不除者旋
復代赭石湯主之
旋復代赭石湯方
　旋復花(三兩/)　　人参(二兩/)　　生薑(五兩/切)
　代赭石(一兩/)　　半夏(半升/洗)　　甘草(三兩/灸)
　大棗(十二枚/擘)
右七味以水一斗煮取六升去滓再煎取三升温服一
升日三服
　(解謂大邪已㪚也心下痞鞕噫氣不除者正氣未復/胃氣尚弱而伏飲為逆也旋復半夏蠲飲以消痞鞕)
　(人参甘草養正以益新虚代赭以鎮墜其噫氣薑棗/以調和其脾胃然則七物者養正㪚餘邪之要用也)
二五傷寒八九日下之胷滿煩驚小便不利讝語一身盡
重不可轉側者柴胡加龍骨牡蠣湯主之
柴胡加龍骨牡蠣湯方
　柴胡(四兩/)　　半夏(二合/洗)　　龍骨(一兩半/)
　牡蠣(一兩半/煆)　人参(一兩半/)　茯苓(一兩半/)
　鉛丹(一兩半/)　桂枝(一兩半/去皮)　生薑(一兩半/切)
　大黄(二兩/)　　大棗(六枚/擘)
右十一味以水八升煑取四升内大黄切如碁子更煮
一二沸去滓温服一升
　(胷滿者下後裏虚外熱入裏挟飲而上摶於膈所以/煩也驚屬心心藏神而居膈正虚邪勝所以不寧也)
　(一身盡重不可轉側者傷寒本一身疼痛亡津液而/血澀不利故變沉滯而重甚也夫以心虚則驚也故)
　(用人参茯苓之甘淡入心以益其虚龍骨牡蠣鉛丹/之重澀歛心以鎮其驚半夏新温以散胷膈之滿柴)
　(胡苦寒以除鬱熱之煩亡津液而小便不利参苓足/以潤之胃中燥而讝語薑棗有以調也滿在膈中半)
　(夏開之非大黄不能滌重在一身人参滋之非桂枝/不能和然是證也雖無三陽之眀文而於是湯也總)
　(三陽以和之/之治可徵也)
二六下後不可更行桂枝湯若汗出而喘無大熱者可與
麻黄杏仁甘草石膏湯主之
　(前第十五條發汗後不可更行桂枝湯云云與此止/差下字餘皆同夫以汗下不同而治同者汗與下雖)
　(殊其為反誤而致變喘則一惟其喘一所以同歸於/一治也然以上篇第四十條誤下變喘用桂枝厚朴)
　(杏子湯而觀之則此汗下後不可/更用桂枝湯可知矣通考則義全)
二七傷寒下後心煩腹滿卧起不安者梔子厚朴湯主之
梔子厚朴湯方
　梔子(十四枝/擘)　厚朴(四兩/薑灸)　　枳實(四兩湯浸/去穰炒)
已上三味以水三升半煮取一升半去滓分三服温進
一服得吐止後服
　(凡下而致變者皆誤也心煩者外邪入裏摶膈而鬱/悶也腹滿者虚邪壅胃彭亨而不散也卧屬隂腹滿)
　(者隂滯也起屬陽心煩者陽鬱也所以皆不安寧也/梔子苦寒快湧心胷之煩厚朴枳實主泄胃腹之滿)
　(所以三物者能安誤/下後之不能安也)
二八傷寒醫以丸藥大下之身熱不去微煩者梔子乾薑
湯主之
梔子乾薑湯方
　梔子(十四枚/擘)　乾薑(二兩/)
右二味以水三升半煮取一升半去滓分二服温進一
服得吐者止後服
　(丸藥誤用不惟病變而且毒遺誤於大下不獨亡隂/而陽亦損所以身熱不去而微煩也梔子酸苦湧内)
　(熱而除煩乾薑辛熱散遺毒而益/氣吐能散滯辛能復陽此之謂也)
二九傷寒五六日大下之後身熱不去心中結痛者未欲
解也梔子豉湯主之
梔子豉湯方
　梔子(十四枚/擘)　香豉(四合/綿裏)
右二味以水四升先煮梔子得二升半内豉煮取一升
半去滓分為二服温進一服得吐者止後服
　(此條結痛比上條微煩則較重一證而爭差分也前/以差輕故散之以乾薑此以差重故解之以香豉盖)
　(香豉能主傷寒寒熱惡毒煩燥滿/悶然則二條者大同小異之分也)
三十發汗若下之而煩熱胷中窒者梔子豉湯主之
　(此條亦與上同窒者邪熱壅滯而窒塞未至於/痛而比痛較輕也心居胸膈所以同為一治)
三一發汗吐下後虚煩不得眠若劇者必反覆顚倒心中
懊憹梔子豉湯主之
　(虚煩不得眠者大邪乍退正氣暴虚餘熱悶亂胃中/乾而不和也劇極也反覆顛倒心中懊憹者胷膈壅)
　(滯不得舒快也所以用梔子/豉髙者因而越之之法也)
若少氣者梔子甘草豉湯主之若嘔者梔子生薑豉湯
主之
梔子甘草豉湯方
　於梔子豉湯方内加入甘草二兩餘依前法得吐止
　後服
梔子生薑豉湯方
　於梔子豉湯方内加生薑五兩餘依前法得吐止後
　服
　(少氣者氣傷也故加甘草以益之/嘔者氣逆也故加生薑以散之)
　凡用梔子湯病人舊微溏者不可與服之
　(梔子酸苦大寒而湧泄病人舊微溏者裏氣本虚而/藏府寒也裏氣虚則易湧藏府寒則易泄故掲示禁)
　(止如/此)
三三下之後復發汗必振寒脉微細所以然者以内外俱
虚故也
　(内謂反下則亡隂而裏虚所以脉微細也/外謂復汗則亡陽而表虚所以振寒也)
三四下之後復發汗晝日煩燥不得眠夜而安靜不嘔不
渇無表證脉沉微身無大熱者乾薑附子湯主之
乾薑附子湯方
　乾薑(一兩/)　　附子(一枚去皮生/用破八片)
右二味以水三升煮取一升去滓頓服
　(反下亡隂隂既虚矣又復發汗以亡其陽則陽之虚/比之隂為尤甚然陽用事於晝熱之煩陽之亢也躁)
　(雖隂陽之擾也不得眠者陽不能勝隂而爭奪於隂/也隂用事於夜安靜者無陽事也不嘔不渇無表證)
　(脉沉微身無大熱則陽大虚不足以勝隂為諦矣故/用乾薑附子偏於辛熱以為湯者恢復重虚之陽而)
　(求以協和於/偏勝之隂也)
三五傷寒若吐若下後心下逆滿氣上衝胷起則頭眩脉
沉𦂳發汗則動經身為振振揺者茯苓桂枝白术甘草
湯主之
茯苓桂枝白术甘草湯方
　茯苓(四兩/)　　桂枝(二兩/去皮)　　白术(二兩/)
　甘草(二兩/灸)
右四味以水六升煮取三升去滓分温三服
　(心下逆滿伏飲上溢摶實於膈也氣上衝胷寒邪上/湧挟飲為逆也動經傷動經脉振振奮動也盖人之)
　(經脉頼津液以滋養飲之為飲津液類也靜則為養/動則為病病宜制勝之不宜發汗既吐下後脉又沉)
　(𦂳而復發汗則重亡津液血氣衰耗故變如此术與/茯苓勝濕導飲桂枝甘草固表和中故發汗動經所)
　(需者四/物也)
三六傷寒吐下後發汗虚煩脉甚微八九日心下痞鞕脇
下痛氣上衝咽喉眩冒經脉動惕者久而成痿
　(此申上條而復言失於不治則致廢之意上條脉沉/𦂳以未發汗言也此條脉甚微以已發汗言也經脉)
　(動即動經之變文惕即振振揺也大抵兩相更互發/眀之詞久言既經八九日若猶不得解而更失於不)
　(治則津液内亡濕淫外漬必致痺而/成痿痿者兩足痿輭而不相及也)
三七太陽傷寒者加温鍼必驚也
　(温鍼者鍼用必先燒温以去其寒性也驚者心有所/動而惶懼也盖心乃神之舍故謂心藏神榮氣通於)
　(心故榮與心皆主血寒邪傷於榮鬱而蒸熱矣温鍼/以攻寒火之性大熱血得熱則耗耗則虚血虚則心)
　(虚心虚則舍空舍空則神無所依/而氣浮越於外故失守而驚惶也)
三八傷寒二三日心中悸而煩者小建中湯主之
小建中湯方
　桂枝(三兩/去皮)　　芍藥(六兩/)　　甘草(二兩/灸)
　生薑(三兩/切)　　膠飴(一升/)　　大棗(十二枚/擘)
右六味以水七升煮取三升去滓内膠飴更上微火消
解温服一升日三服嘔家不可用建中湯以甜故也
　(二三日當傳之時不傳不變但心中悸而煩者邪雖/衰微正亦虚弱不足以退散之所以持也小建中者)
　(桂枝湯倍芍藥而加膠飴也桂枝湯扶陽而固衞衞/固則榮和倍芍藥者酸以收隂隂收則陽歸附也加)
　(膠飴者甘以潤土土潤則萬物生也建定法也/定法惟中不偏不黨王道蕩蕩其斯之謂乎)
三九傷寒脉結代心動悸灸甘草湯主之
炙甘草湯方
　甘草(四兩/炙)　　生薑(三兩/切)　　桂枝(三兩/去皮)
　麥門冬(半升/)　麻子仁(半升/)　大棗(十二枚/擘)
　人参(二兩/)　　生地黄(一斤/)　阿膠(二兩/)
右九味以清酒七升水八升先煮八味取三升去滓内
膠烊消盡温服一升日三服一名復脉湯
　(脉結代而心動悸者虚多實少譬如冦欲退散主弱/不能遣發而反自徬徨也人参甘草麥冬益虚以復)
　(結代之脉地黄阿膠麻仁生血以寧動悸之心桂枝/和榮衛以救實薑棗健脾胃以調中清酒為長血氣)
　(之助復脉以核實義之名然則是湯也必欲使虚者/加進而馴至於實則實者自退散而還復於元之意)
　(也代本條代下文無代而/有  隂中間疑漏代一莭)
脉按之来緩而時一止復来者名曰結又脉来動而中
止更来小數中有還者反動名曰結隂也脉来動而中
止不能自還因而復動名曰代隂也得此脉者必難治
　(結隂也下當/有代脉一股)
　(此承結代而推言結隂代隂以各皆/詳辨其狀與辨脉下第四章意同)
四十傷寒八九日風濕相摶身體疼煩不能自轉側不嘔
不渴脉浮虚而澀者與桂枝附子湯主之
桂枝附子湯方
　桂枝(四兩/去皮)　　附子(三枚炮去/皮破八片)生薑(三兩/切)
　甘草(二兩/炙)　　大棗(十二枚/擘)
右五味以水六升煮取二升去滓分温三服
　(風濕相摶見上篇此以得之寒因故身體疼煩不嘔/不渴也不能自轉側者濕主重著也浮風也虚則汗)
　(後之不足澀濕也與上篇小異而大同桂枝附子湯/者即上篇之甘草附子湯以薑棗易术之變制也去)
　(术者以寒本無汗不似風之自汗而濕多也用薑棗/者以寒屬隂不如風陽之能食也然去彼取此雖少)
　(殊而其所以為散/風除濕則均耳)
若其人大便鞕小便自利者去桂枝加白术湯主之(脉/經)
　(末句湯名/無白字)
桂枝附子去桂枝加白术湯方
　於桂枝附子湯方内去桂枝加术三兩餘依前法
　(大便鞕裏實矣故去桂枝惡其主表而不知裏也小/便自利濕勝也故加术以其益土而能燥濕也  此)
　(加減舊/闕今補)
四一太陽病項背强几几無汗惡風者葛根湯主之
葛根湯方
　葛根(四兩/)　　麻黄(三兩/去莭)　　桂枝(二兩/去皮)
　芍藥(二兩/)　　甘草(二兩/灸)　　生薑(三兩/切)
　大棗(十二枚/擘)
右七味㕮咀以水一斗先煮麻黄葛根減二升去沫内
諸藥煮取三升去滓温服一升覆取微似汗不須啜粥
餘如桂枝法將息及禁忌
　(太陽病項背强几几與上篇同者風寒過太陽之榮/衞初交陽眀之經絡經絡下所以風寒皆然也無汗)
　(者以起自傷寒故汗不出乃上篇有汗之反對風寒/之辨别也惡風乃惡寒之互文風寒皆通惡而不偏)
　(有無也夫以太陽中風項背强几几汗出惡風用桂/枝加葛根而論之則此太陽傷寒項背强几几無汗)
　(惡風當用麻黄加葛根而用葛根湯者何哉盖几几/乃加陽眀之時喘已不作故去杏仁不用麻黄湯之)
　(全方不可以麻黄加為名而用麻黄桂枝甘草葛根/以為湯者實則是麻黄加之規制也用薑棗芍藥者)
　(以陽眀屬胃胃為中官薑棗皆和中之物芍/藥有緩中之義也不須啜粥麻黄類例也)
四二太陽與陽眀合病喘而胷滿者不可下麻黄湯主之
　(合病見上篇肺主氣氣逆則喘喘甚則肺脹胷滿者/肺脹也胷乃陽眀之部分喘乃太陽傷寒之本病以)
　(喘不除甚而至於胷滿故曰合病然肺不屬太陽陽/眀而太陽陽眀合病之傷寒病全在肺何也曰肺為)
　(五藏之華盖内受諸經百脉之朝㑹其藏金其性寒/寒邪湊於榮肺以寒召寒類應故也不可下者喘来)
　(自太陽之初滿惟在胷不在胃也夫麻黄湯者主治/太陽傷寒之初病有陽眀何以獨從太陽之主治也)
　(曰麻黄固善於散寒其功尤能㵼肺家之實滿杏仁/惟其利於下氣故其效則更長於定喘桂枝雖佐其)
　(實有綱維之妙甘草雖使其才有和緩之髙是/故但於太陽表之治行則陽眀胷之功自奏矣)
四三太陽與陽眀合病者必自下利葛根湯主之
　(必定然之詞自謂自然而然也盖太陽者膀胱也膀/胱主水陽眀者胃經也胃主榖寒為隂隂氣主下降)
　(故傷寒無他故自然而然下利者太陽陽眀合病經/中之邪熱甚胃氣弱不化榖不分清雜迸而走注所)
　(以謂之必也以必定自然而然下利故但用葛根湯/散經中之寒邪而以不治治利以不治治利者麻黄)
　(散太陽之表葛根解陽眀之肌桂枝主榮衞之和薑/棗健脾胃之弱甘草者和中之國老芍藥者緩中而)
　(佐使夫如是而經中之邪散則胃中之正囘不分清/者自分清不顯治者而治在其中矣噫王者不治四)
　(境而四境治聖人無為而無不為所謂仁之盡義之/之至吾於是乎重有感焉彼以煦煦為仁孑孑為義)
　(竊聖人之王道以亂名實者/謂不自欺以欺人乎悲哉)
四四二陽併病太陽初得病時發其汗汗先出不徹因轉
屬陽眀續自微汗出不惡寒若太陽病證不罷者不可
下下之為逆如此可小發汗設面色緣緣正赤者陽氣
怫鬱在表當解之薫之若發汗不徹不足言陽氣怫鬱
不得越當汗不汗其人躁煩不知痛處乍在腹中乍在
四肢按之不可得其人短氣但坐以汗出不徹故也更
發汗則愈何以知汗出不徹以脉澀故知也
　(轉與傳同見第五問之併病見上篇太陽初得病時/至不惡寒是原致併  因若太陽證不罷至解之熏)
　(之是言治之之次第若發汗不徹至末是反復申上/文之詳徹除也去也不徹言汗發不如法病不除去)
　(也越散也言怫鬱不散也澀為血虚/血虚者汗出過多也所以轉陽眀也)
四五傷寒六七日結胷熱實脉沉𦂳心下痛按之石鞕者
大䧟胷湯主之
　(沉為裏𦂳為寒結胷故心下痛熱/實故石鞕方見上篇葢證同也)
四六小結胷病正在心下按之則痛脉浮滑者小䧟胷湯
主之
小䧟胷湯方
　黄連(一兩/)　　半夏(半升/洗)　　栝蔞實(一枚/大者)
右三味以水六升先煮栝蔞取三升去滓内諸藥煮取
二升去滓分温三服
　(正在心下言不似大結胷之髙而在上也按之則痛/言比不按亦痛則較輕也浮則淺於沉滑則緩於𦂳)
　(此結胷之所以有大小之分也黄連苦寒以泄熱也/半夏辛温以散結也栝蔞實苦而潤苦以益苦則致)
　(熱於易泄為可知潤以濟辛則散結於無難開可/必所謂有兼人之勇而居上功者惟此物為然也)
四七傷寒十餘日熱結在裏復往来寒熱者與大柴胡湯
但結胷無大熱者此為水結在胷脇也但頭微汗出者
大䧟胷湯主之
　(水即飲也以不實鞕故曰水結胷脇亦裏也以熱結/不髙故曰在裏此條兩節上莭以往来寒熱故用大)
　(柴胡湯下莭以水結無大熱故用大䧟胷湯然熱結/與水結胷脇與裏皆互詞大同小異皆下法也二方)
　(俱見/上篇)
四八太陽與少陽合病自下利者與黄芩湯若嘔者黄芩
加半夏生薑湯主之
黄芩湯方
　黄芩(三兩/)　　甘草(二兩/灸)　　芍藥(二兩/)
　大棗(十二枚/擘)
右四味以水一斗煑取三升去滓温服一升日再夜一
服
黄芩加半夏生薑湯方
　於黄芩湯方内加半夏半升生薑三兩餘依黄芩湯
　法
　(陽眀間太少而中居太少病陽眀獨能逃其中乎是/故芍藥利太陽膀胱而去水緩中黄芩除少陽寒熱)
　(而主腸胃不利大棗益胃甘草和中是則四物之為/湯非合三家而和調一氣乎然氣一也下奪則利上)
　(逆則嘔半夏逐水散逆生薑嘔/家聖藥加所當加無如二物)
四九傷寒六七日發熱微惡寒肢節煩疼微嘔心下支結
外證未去者柴胡加桂枝湯主之
柴胡加桂枝湯方
　柴胡(四兩/)　　桂枝(一兩半/去皮)　人参(一兩半/)
　甘草(一兩/灸)　　半夏(二合半/洗)　黄芩(一兩半/)
　芍藥(一兩/半)　　生薑(一兩半/切)　大棗(六枚/擘)
右九味以水七升煮取三升去滓分温服
　(支節四肢百莭也支結言支飲摶聚而結也發熱至/微嘔太陽之表也故曰外證未去以微而未去也故)
　(加桂枝以解之支結屬少陽以結則難開也故用柴/胡為主治然則是證也雖無太少之眀文而於太少)
　(之治以究之則亦/因藥可以知病矣)
五十傷寒四五日身熱惡風頸項强脇下滿手足温而渴
者小柴胡湯主之
　(身熱惡風太陽表也頸項强有陽眀也脇下滿少陽/也然則三陽俱見病矣手足温而渴者邪湊半表半)
　(裏而裏證見也夫以三陽俱見病而獨從少陽之小/柴胡以為治者太陽陽眀之邪微少陽近裏而裏證)
　(見故從少陽一於和/而三善則皆得也)
五一傷寒陽脉澀隂脉弦法當腹中急痛者先與小建中
湯不差者與小柴胡湯主之
　(陽主氣澀主痛隂主血弦主急投以小建中者求之/於益隂而和陽也不差則不對可知矣小柴胡者少)
　(陽之主治也盖少陽屬木其脉弦木盛則土受制故/澀而急痛也然則是治也者伐木以救土之謂也)
五二傷寒五六日已發汗而復下之胷脇滿微結小便不
利渴而不嘔但頭汗出往来寒熱心煩者此為未解也
柴胡桂枝乾薑湯主之
柴胡桂枝乾薑湯方
　柴胡(半斤/)　　桂枝(三兩/去皮)　　乾薑(三兩/)
　栝蔞根(四兩/)　黄芩(三兩/)　　牡蠣(三兩/熬)
　甘草(二兩/炙)
右七味以水一斗二升煮取六升去滓再煎取三升温
服一升日三服初服微煩後服汗出便愈
　(胷太陽陽眀也脇少陽也小便不利太陽之膀胱不/清也渴而不嘔陽眀之胃熱而氣不逆也頭汗出者)
　(三陽之邪熱甚於上而氣不下行也往来寒熱心煩/者少陽半表半裏之邪出入不常也柴胡黄芩主除)
　(往来之寒熱桂枝甘草和解未罷之表邪牡蠣乾薑/鹹以耎其結辛以散其滿枯蔞根者苦以滋其渴凉)
　(以徹其熱是湯也亦/三陽平解之一法也)
五三太陽病十日以去脉浮細而嗜卧者外解已也設胷
滿脇痛者與小柴胡湯脉但浮者與麻黄湯
　(脉浮細而嗜卧者大邪已退血氣乍虚而肢體倦怠/也胷滿脇痛則少陽未除故與小柴胡以和之脉但)
　(浮則邪還表故與/麻黄湯以發之)
五四傷寒十三日胷脇滿而嘔日晡所發潮熱已而微利
此本柴胡證下之而不得利今反利者知醫以丸藥下
之非其治也潮熱者實也先宜小柴胡湯以解外後以
柴胡加芒硝湯主之
柴胡加芒硝湯方
　於小柴胡湯方内加芒硝六兩餘依小柴胡湯法
　(十三日過經也不解壊利也非其治也已上乃原其/壊由於醫之誤已下至末救誤之治也然㣲利矣加)
　(芒硝以更下之者丸之為丸大率辛熱物雖快攻下/下者藥也熱以益熱熱結反實而不出故須鹹以耎)
　(之/也)
五五傷寒五六日嘔而發熱者柴胡湯證具而以他藥下
之柴胡證仍在者復與柴胡湯此雖已下之不為逆必
蒸蒸而振却發熱汗出而解若心下滿而鞕痛者此為
結胷也大䧟胷湯主之但滿而不痛者此為痞柴胡不
中與之宜半夏㵼心湯
半夏㵼心湯方
　半夏(半升/洗)　　黄芩(三兩/)　　乾薑(三兩/)
　人参(三兩/)　　黄連(一兩/)　　甘草(三兩/炙)
　大棗(十二枚/擘)
右七味以水一斗煑取六升去滓再煎取三升温服一
升日三服
　(此條上節與上篇第六十三條互相發眀盖風寒至/少陽證治無差殊故更互為文而互言之以見彼此)
　(皆然也若心下滿已下二節乃復言其變以出其治/結胷乃其變之重者以其重而結於胷故從大䧟胷)
　(湯痞則其變之輕者以其輕而痞於心故用半夏㵼/心湯半夏乾薑辛以散虚滿之痞黄芩黄連苦以泄)
　(心膈之熱人参甘草甘以益下後之虚大棗甘温潤/以滋脾胃於健曰㵼心者言滿在心膈而不在胃也)
五六本以下之故心下痞與㵼心湯痞不解其人渴而口
燥煩小便不利者五苓散主之
　(㵼心湯者本所以治虚熱之氣痞也治痞而痞不解/則非氣聚之痞可知矣渴而口燥煩小便不利者津)
　(液澀而不行伏飲停而凝聚内熱甚而水結也五苓/散者潤津液而滋燥渴導水飲而蕩結熱所以又行)
　(為消痞滿/之一治也)
五七婦人傷寒發熱經水適来晝日眀了暮則讝語如見
鬼狀者此為熱入血室無犯胃氣及上二焦必自愈
　(無與毋通○此與上篇末三條文少異而證同上篇/言脉與如結胷狀此言畫日眀了暮則讝語上篇言)
　(刺期門及與小柴胡湯此言無犯胃氣及上二焦皆/互言以眀互見之意晝屬陽眀了者隂邪退也暮屬)
　(隂讝語者血證得隂而劇也毋者禁止之詞犯胃氣/以禁下言也上二焦謂上焦中焦以禁汗吐言也盖)
　(衛氣出上焦津液蓄於中焦汗則損衛氣而亡津液/是汗則犯二焦也又上焦主受納中焦主受盛吐則)
　(納與盛俱為逆是吐則上中二焦亦俱犯也然下固/損胄下焦犯矣是三法皆不可用也三法皆不可用)
　(者邪本在血室亦非三者攻之所可能及也必自愈/者言伺其經行血下則邪熱得以隨血而俱出猶之)
　(紅汗而然故决言必定自解而愈以警人勿妄攻取/致謬誤以生變亂之意夫以三法既皆不可用則與)
　(其欲治寧刺期門及與小柴胡湯而法在焉即此條/之必自愈而觀之則上篇之期門雖不刺小柴胡湯)
　(雖不行亦皆得終當自愈從可知矣且上篇出三條/而此篇一條下篇雖無出要皆欲人同推也讀者通)
　(考而叅詳之則男子婦人風寒/為病證治之異同大端可見矣)
　
　
　
　
　
　
　
　
　
　
　
　
　
　傷寒論條辨卷二
欽定四庫全書
　傷寒論條辨卷三
　　　　　　　　　　　　眀　方有執　撰
　辨太陽病脉證幷治下篇第三(凡三十八條/方十八)
　　中風者單只衛中於風而病也傷寒者單只榮傷
　　於寒而病也若風寒俱有而中傷則榮衛皆受而
　　俱病故以榮衛俱中傷風寒而病者為下篇盖寒
　　雖專令乎冬而風則無時不有所以或則單中單
　　傷或則俱有而中傷也單中單傷而為病者已云
　　難治矣然則俱中傷而病者其治不尤難乎何也
　　寒須發汗風則解肌欲並行而不誖其為兩難也
　　何如哉故能發兩難發之汗者名曰青龍能解兩
　　難解之熱者名曰白虎能救無兩難而誤服大青
　　龍之逆者則曰眞武焉夫所謂青龍白虎眞武者
　　言其靈應不難於其所難妙效驗於不可測度有
　　如此其神神湯之謂也神其神禮記曰惟聖者能
　　之其斯之謂乎學者能眀諸此始可與言醫也已
一太陽中風脉浮緊發熱惡寒身疼痛不汗出而煩燥
者大青龍湯主之若脉微弱汗出惡風者不可服服之
則厥逆筋惕肉瞤此為逆也以眞武湯救之
　(末後六字舊本大青龍湯主之黄氏正之如此盖既/曰不可服服之為逆則安得又復有大青龍湯主之)
　(之文傳冩之誤甚眀黄氏正之甚是當從之後人又/因其更改致疑併六字皆删之刪之則上篇第二十)
　(五條無憑證據故存硃以偹通考然此與下/條互相發眀而同一治故合二説併見於下)
二傷寒脉浮緩身不疼但重乍有輕時無少隂證者大
青龍湯發之
大青龍湯方
　麻黄(六兩/去節)　　桂枝(二兩/去皮)　　甘草(二兩/炙)
　杏仁(四十枚/去皮尖)　生薑(三兩/切)　　大棗(十二枚/擘)
　石膏如雞子大(綿裹/碎)
右七味以水九升先煑麻黄減二升去上沫内諸藥煮
取三升去滓温服一升取微似汗汗出多者温粉撲之
一服汗者停後服汗多亡陽遂虚惡風煩躁不得眠也
　(上條太陽中風者言有上篇第三條之證也病屬太/陽則脉浮然浮以候風緊以候寒發熱者中風熱即)
　(發也惡寒身疼痛不汗出皆寒也風為煩寒則風盖/謂風寒俱有而中傷風多寒少之證猶指言此  之)
　(中有寒之謂也此條傷寒者言有中篇首條之證也/緩者風之診身不疼亦風也但重寒也乍有輕時亦)
　(為有風而然也無少隂證者言若是但欲寐則渉於/少隂之疑似矣今是但重故曰無少隂證亦謂風寒)
　(兩中傷榮衛俱受病寒多風少之證猶指言此寒之/中有風之謂也盖風寒二者大率多相因而少相離)
　(有寒時不皆無風有風時不皆不寒所以單中單傷/者固嘗自是相兼而中傷者亦嘗多有此大青龍之)
　(所以作也二條者互文而互相發眀以為此篇之小/縂太陽分病之紀上篇一中篇二此其三焉三者太)
　(陽一經喫緊大三辨也已下凡例此云云以為稱首/者皆風寒俱有而中傷之證其例則又皆統乎此也)
　(夫風寒二治大法不外乎桂枝麻黄之二湯然桂枝/湯中忌麻黄而麻黄湯中反用桂枝此中有極深奥)
　(義非言語文字可以形容暴白者要在人之心領神/㑹可大青龍者桂枝麻黄二湯合劑之變制也故為)
　(併中風寒之主治校之桂枝麻黄各半湯與桂枝二/麻黄一湯則少芍藥而多石膏去芍藥者不欲其收)
　(也以其無芍藥而觀之即麻黄湯方加石膏薑棗也/薑棗本桂枝湯中所有其制則重在石膏按本草石)
　(膏辛甘大寒辛以散風甘以散寒寒以除熱故為併/中風寒發熱之用然青龍以桂枝麻黄得石膏之辛)
　(甘而有青龍之名其白虎亦以知母粳米得石膏之/辛寒而有白虎之名一物二用得君而成其功名於)
　(異世神變於時者也夫所謂青龍白虎者青乃木色/龍乃木神木主春春熱而煩躁雷雨解而致和焉人)
　(之汗以天地之雨名之龍與雲雨至發煩躁之汗而/榮衛以和龍之所以為湯神湯之謂也白乃金色虎)
　(乃金神金主秋秋熱而燥渴金風解而薦凉焉人之/氣以天地之疾風名之虎嘯谷風生解燥渴之熱而)
　(表裏以凉虎之所以為湯神湯之謂也然均是龍也/而一則曰主之一則曰發之何也主之者以煩躁之)
　(急疾屬動而言發之者以但重之沉黙屬静而言之/也  上條末節脉微弱汗出惡風盖指上篇陽浮而)
　(隂弱中風之證而言中風誤服大青龍則為逆其第/二十五條是也與此叅看其義自合  夫以中風之)
　(用桂枝湯傷寒用麻黄湯風寒俱中傷而用大青龍/湯向使認病親切於克始用湯的對於及時則三法)
　(行之之下風寒尚有餘治乎然則三百九十七一百/一十三者醫藥詿誤之所致十八九疾痛傳變之所)
　(致無二三由此觀之司命君子可能不惕惕於心乎/是故仲景氏之所以若然者豈得已哉惟其不得已)
　(故諄諄然曰知犯何逆隨證治之知犯何逆以法治/之斯言也豈非深憂天下後世而自致某不能盡其)
　(所欲言之意耶嗚呼以仲景氏方法之多如許而猶/自致其不能盡其所欲言之意如此則後之以截江)
　(殺車活人類證纂要自謂能盡傷寒之治而膠/柱以待天下後世者吾不知其是誠何心也)
三太陽病脉浮緊無汗發熱身疼痛八九日不解表證
仍在此當發其汗服藥已微除其人發煩目瞑劇者必
衄衄乃解所以然者陽氣重故也麻黄湯主之
　(太陽病脉浮𦂳無汗發熱身疼痛皆與首條同而無/惡寒煩躁則是較輕於首條亦風寒俱有而中傷之)
　(證也微除言雖未全罷亦已減輕也發煩風壅而氣/昏也目瞑寒鬱而血滯也劇作衄之兆也衄鼻出血)
　(也鼻為肺之竅肺為陽中之隂而主氣陽邪上盛所/以氣載血上妄行而逆出於鼻也陽氣以風而言也)
　(風為陽而由氣道所以得隨衄散解故曰陽氣重故/也用麻黄湯者以寒屬隂性沉滯而難解所以須發)
　(之也下方見/中篇  同)
四太陽病脉浮緊發熱身無汗自衄者愈
　(此承上條復以其更較輕者言以見證亦有不治自/愈之變所以曉人勿妄治以致誤之意太陽病脉浮)
　(𦂳發熱身無汗與上條同而無疼痛既無疼痛則比/之上條又更較輕於首條可知矣所以不待攻治得)
　(衄則亦自愈得衄自愈者汗本血/之液北人謂衄為紅汗達此義也)
五傷寒脉浮緊不發汗因致衄者麻黄湯主之
　(以傷寒為首稱而承之以脉浮緊者寒多風少之謂/也上二條皆風多寒少前條以服藥已微除汗發不)
　(對而致衄上條以較輕得自衄此以寒多不發汗而/致衄三條之所以辨差分也盖寒多則於法當發汗)
　(當發而失於不發熱欎血亂所以衄也衄則/陽邪之風散麻黄湯者發其尚未散之寒也)
六脉浮緊者法當身疼痛宜以汗解之假令尺中遲者
不可發汗何以知之然以榮氣不足血少故也
　(令平聲之此縂上三條而著其不可汗之脉所以嚴/致戒慎  意也盖尺以候隂遲為不足血隂也榮主)
　(血汗者血之液尺遲不/可發汗者嫌奪血也)
七太陽病得之八九日如瘧狀發熱惡寒熱多寒少其
人不嘔清便欲自可一日二三度發脉微緩者為欲愈
也脉微而惡寒者此隂陽俱虚不可更發汗更下更吐
也面色反有熱色者未欲解也以其不能得小汗出身
必癢宜桂枝麻黄各半湯方
桂枝麻黄各半湯方
　桂枝(一兩十六/銖去皮)芍藥(一兩/)　　生薑(一兩/切)
　甘草(一兩/炙)　　麻黄(一兩/去節)　　大棗(四枚/擘)
　杏仁(二十四箇/去皮尖)
右七味以水五升先煮麻黄一二沸去上沫内諸藥煮
取一升八合去滓温服六合
　(八九日約言久也如瘧狀謂有往来寒熱而無作輟/之常也發熱惡寒熱多寒少者風寒俱有而寒少風)
　(多也不嘔不渇清便欲自可邪之往来出者未徹表/入亦未及裏也一日二三度發乃邪居淺近則徃来)
　(未及而頻數故脉亦微緩而謂為欲愈也脉微而惡/寒已下重以不得解者言而出其治也隂言後陽言)
　(前俱虚故禁攻也更再也不可汗已過表也不可吐/下未見有裏也熱色陽浮外薄也然陽雖外薄以隂)
　(寒持之而不能散所以小汗亦不能得出氣鬱而癢/也桂枝麻黄各半湯者總風寒而兩解之之謂也)
　(此與第十四篇/第二十章互看)
八太陽病發熱惡寒熱多寒少脉微弱者此無陽也不
可更汗宜桂枝二越婢一湯
桂枝二越婢一湯方
　桂枝(十八銖/去皮)　芍藥(十八銖/)　甘草(十八銖/炙)
　生薑(一兩三/錢切)　大棗(四枚/擘)　　麻黄(十八銖/去節)
　石膏(二十四銖/碎綿裹)
右七味㕮咀以水五升煮麻黄一二沸去上沫内諸藥
煮取二升去滓温服一升本方當裁為越婢湯桂枝湯
合飲一升今合為一方桂枝二越婢一
　(發熱惡寒熱多寒少與上條同上條以脉微而惡寒/為隂陽俱虚此以脉微弱為無陽兩皆不可更汗亦)
　(同然風為陽病屬太陽而曰無陽誠不可曉闕疑可/也或曰無陽者謂有疾在隂而無在陽也審藥識病)
　(即越婢觀之可知矣越踰也過也婢女子之卑者也/女子隂也卑少也言其人本来虚弱有宿疾在少隂)
　(少隂之脉本微弱而有不可發汗之義所以但責其/難發汗之過在於少隂法則謂之無陽方則謂之越)
　(婢且是湯也名雖越婢之輔桂枝實則桂枝麻黄之/合劑乃大青龍以芍藥易杏仁之變制耳去杏仁者)
　(惡其從陽而主氣也用芍藥者以其走隂而酸收也/以此易彼而曰桂枝二則主之以不發汗可知而越)
　(婢一者乃麻黄石膏之二物則是寓微發於不發之/中亦可識也寓微發者寒少也主之以不發者風多)
　(而宿疾在少隂也又況首條末節不可服大青龍以/發汗亦由脉微弱首條末節者以太陽中風言也此)
　(與上二條者皆以風多寒少言也合而觀之則/無陽之陽義不微矣乎説者如此未知是否)
九服桂枝湯大汗出脉洪大者與桂枝湯如前法若形
如瘧日再發者汗出必解宜桂枝二麻黄一湯
桂枝二麻黄一湯方
　桂枝(一兩十七/銖去皮)芍藥(一兩/六銖)　　麻黄(十六銖/去節)
　生薑(一兩六/銖切)　杏仁(十六箇/去皮尖)　甘草(一兩二/銖炙)
　大棗(五枚/擘)
右七味以水五升先煮麻黄一二沸去上沫内諸藥煮
取二升去滓温服一升日再服
　(服桂枝湯證轉大汗出脉轉洪大者風多寒少風邪/欲散而寒持之兩皆不得解而熱反甚也與桂枝湯)
　(如前法者重賾之也形如瘧日再發者邪居淺而外/向終為微寒所持故曰汗出必解言須發之也桂枝)
　(二麻黄一湯者重解/風而輕於散寒也)
十服桂枝湯大汗出後大煩渴不解脉洪大者白虎加
人参湯主之
　(此與上條同而多大煩渴盖比上條汗更出過多亡/津液而表裏燥熱更甚所以用白虎兩解表裏之熱)
　(加人参潤其燥而消/其渴也  方見下)
十一服桂枝湯或下之仍頭項强痛翕翕發熱無汗心下
滿微痛小便不利者桂枝湯去桂加茯苓白术湯主之
桂枝去桂加茯苓白术湯方
　於桂枝湯方内去桂枝加茯苓白术各三兩餘依桂
　枝湯法煎服小便利則愈
　(服桂枝湯病不解而證變者不獨中風而且有寒也/又或下之益誤也仍頭項强痛翕翕發熱無汗者風)
　(寒之表皆在而未除也心下滿微痛者誤下而證入/裏也小便不利下後亡津液而水飲停也去桂枝用)
　(芍藥甘草者收重傷之隂而益裏傷之虚也薑棗健/脾胃而和中下後用之更宜故二物仍其舊也茯苓)
　(淡渗以利竅术能益土以勝水本其有停飲之故/所以加之以為拯前治之誤也脉經术上無白字)
十二傷寒不大便六七日頭痛有熱者與承氣湯其小便
清者知不在裏仍在表也當須發汗若頭痛者必衄宜
桂枝湯
　(有熱則不大便為裏實眀矣故雖頭痛亦宜承氣湯/下之小便清則裏無熱可知故曰仍在表宜發汗然)
　(小便清而頭痛陽邪上盛也故衄可必而宜桂枝湯/解之  承氣湯有四方此不眀言要當隨證辨用耳)
　(桂枝湯方/見上篇)
十三傷寒脉浮滑此表有熱裏有寒白虎湯主之
白虎湯方
　知母(六兩/)　　石膏(一斤碎/綿裹)　甘草(二兩/炙)
　粳米(六合/)
右四味以水一斗煮米熟湯成去滓温服一升日三服
　(傷寒見中篇首條其脉不浮浮者風也言不獨傷於/寒而亦有風則然也滑為裏熱以滑且浮知熱不獨)
　(在裏也故指言此表有熱盖表裏俱熱之謂也裏有/寒者裏字非對表而稱以熱之裏言盖傷寒之熱本)
　(寒因也故謂熱裏有寒指熱之所以然者言也夫寒/與風俱中傷表與裏既皆熱欲兩皆而解之誠哉極)
　(其難也譬如夏秋兩届之間燥熱酷甚非金風之薦/涼則暑毒不解也是故白虎者西方之金神司秋之)
　(隂獸虎嘯谷風冷凉生酷暑消神於解秋莫如白虎/知母石膏辛甘而寒辛者金之味寒者金之性辛甘)
　(且寒得白虎之體焉甘草粳米甘平而温甘取其緩/温取其和緩而且和得伏虎之用焉飲四物之成湯)
　(来白虎之嘷嘯陽氣者以天地之疾風名也湯行而/虎嘯者同氣相求也虎嘯而風生者同聲相應也風)
　(生而熱解者物理必至也抑嘗以此合大小青龍眞/武而論之四物者四方之通神也而以命方盖謂化)
　(裁四時神妙萬世名義兩符實自然而然者也方而/若此可謂至矣然不眀言其神而神卒不容掩者君)
　(子盛德此其道之所以大也與/此與厥隂篇第二十五條互看)
十四傷寒脉浮發熱無汗其表不解者不可與白虎湯渴
欲飲水無表證者白虎加人参湯主之
白虎加人参湯方
　於白虎湯方内加人参三兩餘依白虎湯法
　(傷寒脉浮與上條同發熱無汗風寒之表在也故謂/不解不可與白虎者白虎義取解秋嘯谷風而凉收)
　(燥熱非為發表也渴欲飲水者裏熱燥甚希救也無/表證謂惡寒頭身疼痛皆除非謂熱也以證大意與)
　(上條同故主治亦與之同以多/渴也故加人参之潤以滋之也)
十五傷寒無大熱口燥渴心煩背微惡寒者白虎加人参
湯主之
　(無大熱風微也口燥渴心煩裏熱甚也背者太陽經/脉之所適人身至隂之地不勝寒而有餘惡所以微)
　(也已上三條大意互相發眀/所以治亦相彷彿而不甚殊)
十六傷寒脉浮醫以火迫刧之亡陽必驚狂起卧不安者
桂枝去芍藥加蜀漆龍骨牡蠣救逆湯主之
桂枝去芍藥加蜀漆龍骨牡蠣救逆湯方
　桂枝(三兩/去皮)　　甘草(二兩/炙)　　生薑(三兩/切)
　牡蠣(五兩/熬)　　龍骨(四兩/)　　大棗(十二枚/擘)
　蜀漆(三兩洗/去脚)
右為末以水一斗二升先煑蜀漆減二升内諸藥煮取
三升去滓温服一升
　(亡陽者陽以氣言火能助氣甚則反耗氣也驚狂起/臥不安者神者陽之靈陽亡則神散亂所以動皆不)
　(安陽主動也桂枝甘草和傷寒之脉浮蜀漆辛平散/火邪之錯逆龍骨牡蠣固澀以收陽神之散亂大棗)
　(生薑醒脾以緩起臥之不安去芍/藥者嫌其主隂則反得以勝陽也)
十七火逆下之因燒鍼煩燥者桂枝甘草龍骨牡蠣湯主
之
桂枝甘草龍骨牡蠣湯方
　桂枝(一兩/去皮)　　甘草(二兩/炙)　　牡蠣(二兩/熬)
　龍骨(二兩/)
右四味為末以水五升煮取二升半去滓温服八合日
三服
　(火逆承上條而言也然雖逆而又逆而證/則未變重故方物反差少而大意不殊)
十八脉浮宜以汗解用火炙之邪無從出因火而盛病從
腰以下必重而痺名火逆也
　(痺濕病也因火逆治火邪夹陽邪而上逆眞陽不下/通隂不用事化不行而水不得泄故濕著下體而重)
　(痺/也)
十九傷寒脉浮自汗出小便數心煩微惡寒脚攣急反與
桂枝湯欲攻其表此誤也得之便厥咽中乾煩燥吐逆
者作甘草乾薑湯與之以復其陽若厥愈足温者更作
芍藥甘草湯與之其脚即伸若胃氣不和讝語者少與
調胃承氣湯若重發汗復加燒鍼者四逆湯主之
甘草乾薑湯方
　甘草(四兩/炙)　　乾薑(二兩/炮)
右㕮咀以水三升煮取一升五合去滓分温再服
芍藥甘草湯方
　白芍藥(四兩/)　甘草(四兩/炙)
右二味㕮咀以水三升煮取一升半去滓分温再服之
調胃承氣湯方
　大黄(四兩去皮/清潤浸)芒硝(半斤/)　　甘草(二兩/炙)
右三味㕮咀以水三升煑取一升去滓内芒硝更上微
火煮令沸少少温服
四逆湯方
　甘草(二兩/炙)　　乾薑(一兩半/)　附子(一枚/)
右三味㕮咀以水三升煑取一升二合去滓分温再服
强人可大附子一枚乾薑三兩
　(數音朔反音板寒脚攣急者足經始終於足寒則拘/攣也已上言風  俱有之表裏證故謂與桂枝湯為)
　(反蓋桂枝是中風之主治反不順也厥謂四肢冷也/咽中乾煩燥吐逆者誤汗損傷陽虚隂獨盛也甘草)
　(益氣乾薑助陽復其陽者充其氣之謂也厥愈足温/陽氣復也芍藥用白酸能歛隂而主血也甘草用炙)
　(甘能補中而益脾也脚即伸隂血行也蓋以一誤治/而表裏俱傷故必求隂陽如此次第而俱復胃不和)
　(而讝語者亡津液而胃實也承氣而曰調胃者以胃/屬陽而主裏故用甘草和隂陽而緩中也重發汗而)
　(復加燒鍼則二者皆有以大損於陽矣/故用偏於助陽之四逆以救其陽也)
問曰證象陽旦按法治之而増劇厥逆咽中乾兩脛拘
急而讝語師曰言夜半手足當温兩脚當伸後如師言
何以知此荅曰寸口脈浮而大浮則為風大則為虚風
則生微熱虚則兩脛攣病證象桂枝因加附子參其間
増桂令汗出附子温經亡陽故也厥逆咽中乾煩燥陽
眀内結讝語煩亂更飲甘草乾薑湯夜半陽氣還兩足
當熱脛尚微拘急重與芍藥甘草湯爾乃脛伸以承氣
湯微溏則止其讝語故知病可愈
　(脛音幸風此申釋上文意象似也陽以風言旦曉也/言似中  分曉以不啻中風故設難詳申其義且眀)
　(治不可茍序不可紊以致戒慎之意末後不復言/若重發汗已下一節者以其或然或不然故也)
二十傷寒腹滿讝語寸口脈浮而緊此肝乗脾也名曰縦
刺期門
　(寸口氣口也五藏别論帝曰氣口何以獨為五藏主/岐伯對曰胃者水穀之海六府之大源也五味入口)
　(藏於胃以養五藏氣而變見於氣口也故寸口主脾/胃浮緊為弦是肝脈也乗脾者肝木自盛脾胃之土)
　(受制也縦見辨脈法上篇期門見/太陽上篇刺之者㵼木以救土也)
二十一傷寒發熱嗇嗇惡寒大渴欲飲水其腹必滿自汗出
小便利其病欲解此汗乘肺也名曰横刺期門
　(傷寒發熱嗇嗇惡寒風寒尚在太陽而未除也大渴/欲飲水者肝木本自盛而邪熱熾欲得潤也腹必滿)
　(者水漫而泛濫也自汗出則津液得外滲矣小便利/則水得下行矣夫水木之母也母必為子木得水則)
　(益甚而横故俠水為邪反侮所不勝而上乗於肺肺/金若虚受其邪而不能派散之則水不得泄而腫作)
　(矣乃金藏實不納其邪而轉運散之渙為自汗而外/滲瀦為小便而下行此肝乗肺者所以不足為害而)
　(反欲自解也横亦見辨脈法上縦同條然縦横不同/而同刺期門者縦以木賊土横以木侮金皆由木自)
　(盛而以㵼木/為主治一也)
二二脈浮而緊而復下之緊反入裏則作痞按之自濡但
氣痞耳
　(濡與輭同古字通用不復亦反也緊反入裏言寒邪/轉内伏也濡言不鞕  痛而柔輭也痞言氣隔不通)
　(而否塞也易曰天地不交而萬物不生也内隂而外/陽也内柔而外剛也本義曰蓋乾往居外而坤来居)
　(内也雖然傾否有先否後喜之象故/君子不可不勉學者不可不知所務)
二三心下痞按之濡其脈闗上浮者大黄黄連㵼心湯主
之
大黄黄連㵼心湯方
　大黄(二兩/)　　黄連(一兩/)
右二味以麻沸湯二升漬之須臾絞去滓分温再服
　(此申上條言脈以出其治脈見闗上者以痞在心下/也以氣痞而濡所以浮也然痞之濡由熱聚也故用)
　(黄連清之於上聚雖氣也痞則固矣故用大黄傾/之於下麻沸湯者其取圖經所謂去瘀之義與)
二四心下痞而復惡寒汗出者附子㵼心湯主之
附子㵼心湯方
　大黄(二兩/)　　黄連(一兩/)　　黄芩(一兩/)
　附子(一枚炮去皮/别煮取汁)
右四味切三味以麻沸湯二升漬之須臾絞去滓内附
子汁分温再服
　(痞本隂邪内伏而虚熱上凝復惡寒汗出則表虚而/陽不為衛䕶可知矣㵼心湯固所以為清熱傾否之)
　(用加附子蓋所以為歛其汗而固其陽也/黄芩為附子而更加表裏兩解具見矣)
二五病脇下素有痞連在臍傍痛引少腹入隂筋者此名
臟結死
　(素舊常也臍傍隂分也藏隂也以隂邪結於/隂經之藏攻之不可及所以於法為當死也)
二六臟結無陽證不往来寒熱其人反靜舌上胎滑者不
可攻也
　(無陽證言當藏結之時表已罷除無太陽也不往来/寒熱言痞雖屬脇下由素常有而發非少陽傳經之)
　(邪也反靜言無陽眀之讝妄也舌心之苗也胎滑生/長滑膩如胎膜也胎滑本由丹田有熱胷中有寒而)
　(成然丹田隂也胷中陽也熱反在/隂而寒反在陽所以為不可攻也)
二七問曰病有結胷有臟結其狀何如荅曰按之痛寸脈
浮闗脈沉名曰結胷也何謂臟結荅曰如結胷狀飲食
如故時時下利寸脈浮闗脈小細沉𦂳名曰臓結舌上
白胎滑者難治
　(此設問荅以明結胸臟結之同異時時下利者隂邪/結於隂臟而寒甚也以寒甚故脈多小細與𦂳此其)
　(所以不同蓋結胷以陽邪結於陽臟結以隂邪結於/隂故也末復申言臟結有難治之故者丁寧戒謹之)
　(意/也)
二八傷寒表不解心下有水氣乾嘔發熱而欬或渴或利
或噎或小便不利少腹滿或喘者小青龍湯主之
小青龍湯方
　麻黄(三兩/去節)　　芍藥(三兩/)　　五味子(半升/)
　乾薑(二兩/)　　甘草(三兩/炙)　　半夏(半升/洗)
　桂枝(三兩/去皮)　　細辛(三兩/)
右八味以水一斗先煮麻黄減二升去上沫内諸藥煮
取三升去滓温服一升
　(水氣謂飲也欬與喘皆肺逆也蓋肺屬金金性寒水/者金之子故水寒相搏則傷肺也或為多證者水流)
　(行不一無所不之也夫風寒之表不解桂枝麻黄甘/草所以解之水寒之相搏乾薑半夏細辛所以散之)
　(然水寒欲散而肺欲收芍藥五味子者酸以收肺氣/之逆也然則是湯也乃直易於散水寒也其猶龍之)
　(不難於翻江倒海之謂與夫龍一也於其翻江倒海/也而小言之以其興雲致雨也乃大言之能大能小)
　(化物而不泥於物龍固如是夫白虎真武雖無大小/之可言其於主乎人身而為四體之元神則不偏殊)
　(故在風寒之厲病皆有感而遂通之妙應若謂與在/天之主四時者期如此則去道逺矣故曰道不逺人)
　(而不為索隠行怪者聖賢無身外之道也老氏以降/龍伏虎為造道之始其亦知夫反求諸身之謂乎讀)
　(者顧可/忽哉)
加減法(或為諸/證之治)
若微利者去麻黄加蕘花如鷄子大熬令赤色(麻黄發/汗利則)
　(不宜而或為諸證皆去者以汗則重亡/津液也利水横行也加蕘花導水也)若渴者去半
　夏加栝蔞根三兩(渴津液不足也去半夏以其燥津/液也加栝蔞根以其徹熱而生津)
　(也/)若噎者去麻黄加附子一枚炮(噎與䭇咽同水寒/窒氣也附子者利)
　(氣散水/寒也)若小便不利少腹滿去麻黄加茯苓四兩(水/停)
　(下焦而不行則小便不利而少腹滿/茯苓淡滲故能通竅而利水道也)若喘者去麻黄
　加杏仁半升去皮尖(喘水氣射肺而聲息不利也/加杏仁潤肺以下其氣也)
二九傷寒心下有水氣欬而微喘發熱不渴服湯已渴者
此寒去欲解也小青龍湯主之
　(發熱不渴寒勝也故以服湯已而渴為/寒去欲解大意與上條相倣故治亦同)
三十太陽病二三日不能卧但欲起心下必結脈微弱者
此本有寒分也反下之若利止必作結胷未止者四日
復下之此作恊熱利也
　(二三日邪熱正熾之時也不能卧但欲起者邪屬裏/而熱壅甚所以知其心下必結也寒分與温病等篇)
　(第四條之寒分同所以脈微弱也利止作結胷熱反/上逆也四日承上文二三日而言也末句此下凝有)
　(脱/誤)
三十一傷寒發熱汗出不解心中痞鞕嘔吐而下利者大柴
胡湯主之
　(傷寒不汗出得汗出則解不解者以有風而誤於偏/攻熱而入裏所以變痞鞕嘔吐而下利也大柴胡湯)
　(者合表裏而兩皆解/之也  方見上篇)
三二發汗若下之病仍不解煩躁者茯苓四逆湯主之
茯苓四逆湯方
　茯苓(六兩/)　　人參(一兩/)　　甘草(二兩/炙)
　乾薑(一兩/)　　附子(一枚生用去/皮破八片)
右五味以水五升煮取三升去滓温服七合日三服
　(誤汗則亡陽而表踈誤下則亡隂而裏傷煩躁者風/寒俱有而熱甚也茯苓人參入心以益虚心安則液)
　(歛也四逆湯者回陽以/復隂陽倡則隂隨也)
三三傷寒病若吐若下後七八日不解熱結在裏表裏俱
熱時時惡風大渴舌上乾燥而煩欲飲水數升者白虎
加人參湯主之
　(不解以大勢言不獨謂表也表裏俱熱言風寒俱有/也時時惡風言表未除也以舌乾燥煩而表裏之熱)
　(俱甚故用白虎以大渴欲/飲水故加人參  方見前)
三四傷寒五六日頭汗出微惡寒手足冷心下滿口不欲
食大便鞕脈細者此為陽微結必有表復有裏也脈沉
亦在裏也汗出為陽微假令純隂結不得復有外證悉
入在裏此為半在裏半在外也脈雖沉緊不得為少隂
病所以然者隂不得有汗今頭汗出故知非少隂也可
與小柴胡湯設不了了者得屎而解
　(表以頭汗出微惡寒手足冷言裏以心下滿口不欲/食大便鞕言陽微結謂由陽氣衰微故結不可全責)
　(病於隂也脈沉亦在裏言不但細為在裏以見表裏/證俱在也汗出為陽微至此為半在裏半在外也一)
　(節是申釋上文脈雖沉𦂳至故知非少隂也一節言/此但以頭汗可辨為有陽不然餘皆似少隂曉人當)
　(致精細大意類第二條第二條以中傷之初故脈如/彼而用大青龍以發汗此以五六日證屬半表半裏)
　(而脈如此故従小柴胡以和解之也末言和之若/猶不愈則當消息胃實而用治故曰得屎而解)
三五傷寒胷中有熱胃中有邪氣腹中滿欲嘔吐者黄連
湯主之
黄連湯方
　黄連(三兩/)　　甘草(三兩/炙)　　乾薑(三兩/)
　人參(二兩/)　　桂枝(三兩/去皮)　　半夏(半升/洗)
　大棗(十二枚/擘)
右七味以水一斗煮取六升去滓温服一升日三服夜
二服
　(胷上焦也熱以風言陽也言陽熱摶於上焦也胃中/焦也邪氣以寒言隂也言隂寒鬱於中焦也腹中痛)
　(隂凝而窒滯也欲嘔吐熱壅而上逆也夫熱摶上焦/黄連清之非桂枝不解也寒鬱中焦人參理之非乾)
　(薑不散也甘草大棗益胃而和/中半夏辛温寛中而止嘔吐也)
三六傷寒有熱少腹滿應小便不利今反利者為有血也
當下之不可餘藥宜抵當丸
抵當丸方
　水蛭(二十箇/熬)　蝱蟲(二十五箇/熬去翅)桃仁(二十箇/去皮尖)
　大黄(三兩/)
右四味杵分為四丸以水一升煑一丸取七合服晬時
當下血若不下更服
　(應平聲晬音醉比此與上篇第二十一以下三條同/以風寒俱有而  上篇為難解故用上篇之方而變)
　(湯為丸然名雖丸也猶煑湯焉夫湯蕩也丸緩也變/湯為丸而猶不離乎湯其取欲緩不緩不蕩而蕩之)
　(意與且曰不可餘藥言即使如上篇之用湯猶未為/對必如是而後可亦竒制也其猶兵家之八陣與八)
　(陣武侯兵也變則反正為竒以竒為正謂醫/與將同道者尚在同一權變哉晬時周時也)
三七得病六七日脈遲浮弱惡風寒手足温醫二三下之
不能食而脇下滿痛面目及身黄頸項强小便難者與
柴胡湯後必下重本渴而飲水嘔者柴胡湯不中與也
食榖者噦
　(六七日經盡之時也脈遲浮弱風寒入裏而表未除/所以猶惡風寒也手足温半入於裏而未可下也不)
　(能食誤下而裏傷也脇下滿痛邪摶少陽也面目及/身黄土受木賊而色外薄也頸項强太陽陽明之證)
　(猶在也小便難亡津液也後以大便言下重者柴胡/寒裏隂已虚而氣滯也本渴而飲水嘔者水逆也柴)
　(胡不中與者以嘔為水逆非少陽或為之證也食榖/者噦言過飽則亦當噦噫申眀上文嘔非柴胡所宜)
　(之意末後/疑有脱落)
三八傷寒十三日不解過經讝語者以有熱也當以湯下
之若小便利者大便當鞕而反下利脈調和者知醫以
丸藥下之非其治也若自下利者脈當微厥今反和者
此為内實也調胃承氣湯主之
　(熱風也言俗謂傷寒過經不解者以庸下不省併中/有風誤於治之所致也若自下利至末乃推眀其所)
　(以為誤而出其救誤之治反和以/不厥言非直謂平和  方見前)
　
　
　
　
　
　
　
　
　
　
　
　傷寒論條辨卷三
欽定四庫全書
　傷寒論條辨卷四
　　　　　　　　　　　　明　方有執　撰
　辨陽明病脉證并治第四(凡七十七條/方十)
　　陽明者胃經也其法不以經病為例而例以胃家
　　實為正不以經病為例者陽明路接太陽經病由
　　傳從太陽過而後受多則太陽未除故須仍從太
　　陽例如几几合病之類是也過此再入陽明胃實
　　當之病一入胃胃為五藏六府之海而吉凶生死
　　幾焉不復有經可言矣故經無例可出而凡胃實
　　者不得不出例此陽明所以與餘經不同也彼以
　　一經再經循經越經規規於數日以論證者烏足
　　與語聖賢言外之意哉
一陽明之為病胃家實也
　(陽明經也胃府也實者大便結為鞕滿而不得出也/作於遲早不等非日數所可拘所謂二日陽明者以)
　(經言也經主三陽傳路之中不專病而專病在胃實/故胃實反得以揭陽明之總與太陽之揭總者經病)
　(雖不同要之所以為揭例則一也餘經皆有總揭其/例則通乎二者而同推以此觀之則非全書之言不)
　(出於輕視/而漫易哉)
二問曰病有太陽陽明有正陽陽明有少陽陽明何謂
也答曰太陽陽明者脾約是也
　(此條三節此節三問一答通下文二節乃三答詞蓋/原三陽所以入胃之殊因也太陽陽明者謂太陽受)
　(病徑入胃而成胃實也脾約見/第六十一條此舉大意詳見後)
正陽陽明者胃家實是也
　(正謂本經也以病到本經遂入胃而成胃實/故指首條謂即此是也然大㮣亦只是如此)
少陽陽明者發汗利小便已胃中燥煩實大便難是也
　(少陽陽明者以病到少陽方才入胃而成胃實者言/也發汗已下三陽皆然乃獨於少陽發者以少陽主)
　(半表半裏表裏皆不可攻故也然三者/之因雖少殊要亦不過互相發明耳)
三問曰陽明病外證云何答曰身熱汗自出不惡寒反
惡熱也
　(身熱汗自出起自中風也不惡寒反惡熱邪過榮衛/入裏而裏熱甚也此以太陽中風傳入陽明之外證)
　(言/)
四問曰何縁得陽明病答曰太陽病發汗若下若利小
便此亡津液胃中乾燥因轉屬陽明不更衣内實大便
難者此名陽明也
　(亡轉皆見太陽篇人中風本自汗故發汗已下皆致/傳陽明勢易也古  大便必更衣不更衣言不大便)
　(也此以太陽中風轉/入陽明之裏證言)
五問曰病有得之一日不發熱而惡寒者何也答曰雖
得之一日惡寒將自罷即自汗出而惡熱也
　(不發熱而惡寒起自傷寒也惡寒将自罷邪過表也/即自汗出邪熱鬱於陽明之肌肉腠理反開津液反)
　(得外泄也惡熱裏熱甚也此以/太陽傷寒傳入陽明之外證言)
六問曰惡寒何故自罷答曰陽明居中土也萬物所歸
無所復傳始雖惡寒二日自止此為陽明病也
　(此承上條之答詞復設問答而以其裏證言無所復/傳者胃為水榖之海五藏六府四體百骸皆資養於)
　(胃最宜通暢實則秘固復得通暢則生止於秘固則/死死生決於此矣尚何復傳惡寒二日自止者熱入)
　(裏而将反惡熱以正陽陽明言也以病二日而其幾/有如此則斯道之精微豈專專必於談經論日所能)
　(窺測/哉)
七傷寒發熱無汗嘔不能食而反汗出濈濈然者是轉
屬陽明也
　(濈照吉切反發熱無汗追言太陽之時也嘔不能食/熱入胃也  汗出者肌肉著熱膚腠反開也濈濈熱)
　(而汗/出貌)
八傷寒轉繫陽明者其人濈濈然微汗出也
　(此承上條復以微汗/申言重致丁寧也)
九本太陽初得病時發其汗汗先出不徹因轉屬陽明
也
　(徹除也言汗發不對病不除也此言由發太陽/汗不如法致病入胃之大意以為總結上文)
十傷寒三日陽明脉大
　(傷寒三日該中風而大約言也凡類/此者皆倣此脉大陽明氣血俱多也)
十一陽明病欲解時從申至戌上
　(申酉戌陽明之王時也正氣得其/王時則邪不能勝故退而自解也)
十二陽明病脉遲汗出多微惡寒者表未解也可發汗宜
桂枝湯
　(遲者緩之變汗出多微惡寒者風邪猶有在表者故/曰未解也可發汗例也宜桂枝湯謂仍須解其肌則)
　(入胃之路自絶也/  方見太陽上)
十三陽明病脉浮無汗而喘者發汗則愈宜麻黃湯
　(浮者緊之轉邪外向也無汗而喘者寒邪在表未全/除也故曰發汗則愈言當仍從解外也宜麻黄湯者)
　(言當散窮冦於境界/也  方見太陽中)
十四陽明病若能食者名中風不能食者名中寒
　(此以食之能否喻人驗風寒之辨蓋陽明主水榖風/能食陽能化榖也寒不能食隂不殺榖也名猶言為)
　(也中寒即傷寒之互詞大意推原風寒傳太陽而來/其辨驗有如此者非謂陽明自中而然也  玉機微)
　(義謂惜乎仲景不言中寒經言中寒殆不止此何甞/不言彼以經為不言者其意将以為中之與傷有各)
　(别之分也殊不知經稱中傷二字於風寒者要亦從/來之通稱經因通稱以為稱非經之稱始也想從來)
　(通稱之意大約不過以風寒本天之二氣中傷是以/人之被之而為稱譬如稱人之中於箭傷於刀只可)
　(在刀箭瘡上認病豈可向中傷上模影由此言之則/中風與傷寒之説必須於風寒二病上認得證候分)
　(曉不當在中傷上各别尋頭腦也且以經文大義考/之措詞多是互相發則中傷二字亦是互相為用不)
　(言可知矣通篇雖無傷風一説然以傷寒復稱中寒/論之則中風得稱傷風亦可推也世俗又有感冐之)
　(稱蓋由愚夫愚婦不知中傷與感本素靈之互文乃/諱中傷為重而起趨感冐為輕以便尉問之風遂成)
　(弊習耳原無關輕重之義讀書貴格致窮理明道以/正俗乃舍古不稽一從流俗直欲於虚文上爭差分)
　(不究事實而求多於徃哲可不正謂/之㝠行索塗東西一聴候於呼叱哉)
十五脉陽微而汗出少者為自和也汗出多者為太過
　(輕髙而上前者為陽微以中風之緩言中風本自汗/故言出少為自和和對太過言謂未至太過耳非直)
　(謂平和太過者以其失於不治與/凡治之不對致出不已者言也)
陽脉實因發其汗出多者亦為太過太過為陽絶於裏
亡津液大便因鞕也
　(實以傷寒之緊言傷寒本無汗故曰因發其汗發而/出之過多則與自出過多者同一致故曰亦為太過)
　(自此已下乃總結上文以申其義陽絶即亡陽蓋汗/者血之液血為隂隂主靜本不自出所以出者陽氣)
　(之動鼓之也故汗多則陽絶豈惟陽/絶亡津液即亡隂也讀者最宜究識)
十六太傷病三日發汗不解蒸蒸發熱者屬胃也調胃承
氣湯主之
　(此槩言陽明發熱之大意三日舉大綱言也蒸蒸熱/氣上行貌言熱自内騰逹於外猶蒸炊然故曰屬胃)
　(也調胃和陽明之正/也  方見太陽下篇)
十七陽明病本自汗出醫更重發汗病已差尚微煩不了
了者此大便必鞕故也以亡津液胃中乾燥故令大便
鞕當問其小便日㡬行若本小便日三四行今日再行
故知大便不乆出今為小便數少以津液當還入胃中
故知不乆必大便也
　(差與瘥同穿介切令平聲為去聲其差小愈也以亡/津液至大便鞕是申釋上文當問  小便日幾行至)
　(末是詳言大便出不出之所以然蓋水榖入胃其清/者為津液粗者成樝滓津液之滲而外出者則為汗)
　(瀦而下行者為小便故汗與小便出多皆能令人亡/津液所以樝滓之為大便者乾燥結鞕而難出也然)
　(二便者水榖分行之道路此通則彼塞此塞則彼通/小便出少則津液還停胃中胃中津液足則大便潤)
　(潤則輭滑此其所/以必出可知也)
十八陽明病自汗出若發汗小便自利者此為津液内竭
雖鞕不可攻之當須自欲大便宜蜜煎導而通之若土
𤓰根及與大豬膽汁皆可為導
蜜煎導方
　蜜七合一味内銅器中微火煎之稍凝似飴狀攪之
　勿令焦著欲可丸併手捻作梃子令頭鋭大如指長
　二寸許當熱時急作冷則鞕以内穀道中以手急抱
　欲大便時乃去之
豬膽汁方
　大豬膽一枚㵼汁和醋少許以灌穀道中如一食項
　當大便出
　(雖上或下當有大便二字以竭亦亡也上條以小便/數少故知大便當自出此  小便自利而用導反復)
　(互相發也然皆不/用下者以非熱也)
十九陽明病脉遲雖汗出不惡寒者其身必重短氣腹滿
而喘有潮熱者此外欲解可攻裏也手足濈然而汗出
者此大便已鞕也大承氣湯主之若汗多微發熱惡寒
者外未解也其熱不潮未可與承氣湯若腹大滿不通
者可與小承氣湯微和胃氣勿令大泄下
大承氣湯方
　大黄(四兩/酒洗)　　厚朴(半斤炙/去皮)　枳實(五枚/炙)
　芒硝(三合/)
右四味以水一斗先煑二物取五升去滓内大黄煑取
二升去滓内芒硝更上火微一兩沸分温再服得下餘
勿服
小承氣湯方
　大黄(四兩/酒洗)　　厚朴(二兩炙/去皮)　枳實(三枚炙/大者)
已上三味以水四升煑取一升二合去滓分温二服初
服湯當更衣不爾者盡飲之若更衣者勿服之
　(脉遲不惡寒表罷也身必重陽明主肌肉也短氣腹/滿而喘胃實也潮熱陽明王於申酉戌故熱作於此)
　(時如潮之有信也手足濈然汗出者脾主四支而胃/為之合胃中熱甚而蒸發騰逹於四支故曰此大便)
　(已鞕也承氣者承上以逮下推陳以致新之謂也曰/大者大實大滿非此不効也枳實泄滿也厚朴導滯)
　(也芒硝耎堅也大黄蕩熱也陳之推新之所以致也/汗多微發熱惡寒皆表也故曰外未解也其熱不潮)
　(胃中未定實陽明信不立也小承氣者以滿未鞕不/須耎也故去芒硝而末復致大下之戒也更衣古人)
　(致大便之恭也夫胃實一也以有輕重緩急之不同/故承氣有大小調胃之異制湯有多服少服之異度)
　(蓋稱物平施由義之謂道也然則竊三/一而濫稱承氣者冐也惡足與語道哉)
二十陽明病潮熱大便微鞕者可與大承氣湯不鞕者不
與之若不大便六七日恐有燥屎欲知之法少與小承
氣湯湯入腹中轉失氣者此有燥屎乃可攻之若不轉
失氣此但初頭鞕後必溏不可攻之攻之必脹滿不能
食也欲飲水者與水則噦其後發熱者必大便鞕而少
也以小承氣湯和之不轉失氣者慎不可攻也
　(黄氏曰失漢書作屎古屎矢通失傳冩誤矢上條訣/人以手足汗出為當下之時此以潮熱轉  氣次弟)
　(而詳言亦訣人當下之二候也轉矢氣反屁出也脹/滿藥寒之過也噦亦寒傷胃也鞕而少重下故也末)
　(句重致丁/寧之意)
二十一陽明病下之心中懊憹而煩胃中有燥屎者可攻腹
微滿初頭鞕後必溏不可攻之若有燥屎者宜大承氣
湯
　(可攻以上以轉矢氣言懊憹悔憹痛恨之意蓋藥力/未足以勝病燥鞕欲行而攪作故曰可攻言當更服)
　(湯以促之也腹微滿已下以不轉矢氣言頭鞕後溏/裏熱輕也故曰不可攻之言當止湯勿服也未二句)
　(乃申上節/以決治意)
二二陽明病讝語發潮熱脉滑而疾者小承氣湯主之因
與承氣湯一升腹中轉失氣者更服一升若不轉失氣
勿更與之明日不大便脉反微澀者裏虚也為難治不
可更與承氣湯也
　(此承上文又以譫語并脉言亦訣人下候及斟酌用/湯度數之意滑以候食故為大便鞕之診疾裏熱甚)
　(也然滑疾有不寧之意不可不知微者陽氣不充澀/者隂血不足故曰裏虚也難治者氣不充則無以為)
　(運行血不足則無以為潤送故曰陽/微不可下無血不可下此之謂也)
二三夫實則讝語虚則鄭聲鄭聲重語也
　(實以邪言譫語呢喃不了之妄語也虚以正言以重/語釋鄭聲者謂語聲之出由於邪實正虚濁惡而厭)
　(聴/也)
二四直視讝語喘滿者死下利者亦死
　(直視精不榮於目也譫語神不主乎心也喘則陽爭/於上利則隂奪於下胃中土也隂陽爭奪於上下而)
　(中氣不守故無法/可治而皆主死也)
二五發汗多若重發汗者亡其陽讝語脉短者死脉自和
者不死
　(汗本血之液陽亡則隂亦虧脉者血氣之道路短則/其道窮矣故亦無法可治而主死也和則病雖劇而)
　(血氣則未竭故知生可回/也  此疑太陽篇錯簡)
二六陽明病發熱汗多者急下之宜大承氣湯
　(胃實本由於無津液而内燥汗多則/津液益亡矣急下者竭則不可治也)
二七發汗不解腹滿痛者急下之宜大承氣湯
　(發汗不解者失之過度也腹滿痛者/胃不和也急下者滿去則痛止也)
二八腹滿不減減不足言當下之宜大承氣湯
　(此申明上條而/訣用治之意)
二九傷寒吐後腹脹滿者與調胃承氣湯
　(吐亦亡津液而胃又傷腹雖滿而非熱結/調胃承氣者陽明之正也  方見太陽下)
三十大陽病若吐若下若發汗微煩小便數大便因鞕者
與小承氣湯和之愈
　(此總言胃實由於亡津液而皆/宜小和者通該戒大下之意也)
三一陽明病其人多汗以津液外出胃中燥大便必鞕鞕
則讝語小承氣湯主之若一服讝語止更莫復服
　(此與上條互/意多汗見後)
三二傷寒若吐若下後不解不大便五六日上至十餘日
日晡所發潮熱不惡寒獨語如見鬼状苦劇者發則不
識人循衣摸牀惕而不安微喘直視脉弦者生澀者死
微者但發熱讝語者大承氣湯主之若一服利止後服
　(此以勢重者言獨自也與譫互意循衣摸牀陽偏甚/而躁動於手也弦者隂氣强澀者隂不足陽熱劇甚)
　(有餘隂以濟之故生可回也隂/不足而陽獨治故死可知也)
三三汗出讝語者以有燥屎在胃中此為風也須下之過
經乃可下之下之若早語言必亂以表虚裏實故也下
之則愈宜大承氣湯
　(過經謂寧遲遲非謂待十三日後也言出於心心為/胃之母子能令母虚故下早則必亂也表虚裏實謂)
　(外邪悉/入胃也)
三四得病二三日脉弱無太陽柴胡證煩燥心下鞕至四
五日雖能食以小承氣湯少少與微和之令小安至六
日與承氣湯一升若不大便六七日小便少者雖不能
食但初頭鞕後必溏未定成鞕攻之必溏須小便利屎
定鞕乃可攻之宜大承氣湯
　(令平聲證太陽不言藥以有桂枝麻黄之不同也柴/胡不言  以專少陽也凡似此為文者皆互發也以)
　(無太少故知諸證屬陽明以脉弱故宜微/和至六日已下歴叙可攻不可攻之節度)
三五陽明病心下鞕滿者不可攻之攻之利遂不止者死
利止者愈
　(上條心下鞕而用下者以屬陽明胃也此謂心下鞕/滿不可攻者以邪聚陽明之膈也所以然者陽明之)
　(脉上至額顱其支别者從大迎前下人迎循喉嚨入/缺盆下膈也攻亦下也利遂不止其人隂本虚也利)
　(止者其人/陽氣勝也)
三六陽明病不吐不下心煩者可與調胃承氣湯
　(不由吐下而心煩則發於胃實可/知也用調胃承氣者無雜故也)
三七傷寒六七日目中不了了睛不和無表裏證大便難
身微熱者此為實也急下之宜大承氣湯
　(了了猶瞭瞭也素問曰陽明主肉其脉俠鼻絡於目/靈樞曰足陽明之正上循咽出於口還繫目系合于)
　(陽明也又曰足陽明之筋其支者上頸上俠口合于/頄下結於鼻上合于太陽太陽為目上綱陽明為目)
　(下綱所以目中不了了睛不和知胃實也急下者任/脉循面入目督脉上繫兩目中央諸脉皆屬於目而)
　(人之精神注焉是/以如是其急也)
三八傷寒嘔多雖有陽明證不可攻之
　(嘔屬太陽故曰嘔多雖有陽明不可攻以/多則太陽猶有未除可知也雖字當翫味)
三九食榖欲嘔者屬陽明也吳茱萸湯主之得湯反劇者
屬上焦也
吳茱萸湯方
　吳茱萸(一升/洗)　人參(三兩/)　　生薑(六兩/切)
　大棗(十二枚/擘)
右四味以水七升煑取二升去滓服七合日三服
　(食榖欲嘔胃寒也故曰屬陽明言與惡寒嘔逆不同/也茱萸辛温散寒下氣人參丼温固氣安中大棗益)
　(胃生薑止嘔四物者所以為陽明安榖/之主治也上焦以膈言亦戒下之意)
四十陽明病讝語有潮熱反不能食者胃中必有燥屎五
六枚也若能食者但鞕尒宜大承氣湯
　(尒與爾同因不能食寒因也故/屎燥能食  於風也故但鞕尒)
四一傷寒脉浮而緩手足自温者是為繫在太隂太隂者
身當發黄若小便自利者不能發黄至七八日大便鞕
者為陽明病也
　(傷寒脉浮而緩見太陽下篇然緩以候脾脾主四未/故手足自温為繫在太隂身當發黄者脾為濕土為)
　(胃之合若不能為胃以行其津液濕著不去則鬱蒸/而身發黄黄為土色土主肌肉故曰小便自利津液)
　(行也行則濕去矣所以不能發黄/胃中乾大便鞕而為陽明病也)
四二陽明中風口苦咽乾腹滿微喘發熱惡寒脉浮而緊
若下之則腹滿小便難也
　(陽明之脉俠口環脣然膽熱則口苦咽為膽之使故/口苦則咽乾腹滿熱入陽明也微喘發熱惡寒脉浮)
　(而緊風寒俱有而太陽未除也下之腹滿者誤下則/裏虚外邪未除者乘虚而盡入内䧟也小便難亡津)
　(液/也)
四三陽明病脉浮而緊咽燥口苦腹滿而喘發熱汗出不
惡寒反惡熱身重若發汗則燥心憒憒反讝語若加燒
鍼必怵惕煩燥不得眠若下之則胃中空虚客氣動膈
心中懊憹舌上胎者梔子豉湯主之
　(憒匣偽切怵穿橘切惕透吉切盛燥亦乾也發熱已/上與上條同惡熱陽明血氣俱  也以當太陽時惡)
　(寒今惡熱故曰反也身重陽明主肌肉濕土重著也/汗出熱在肌肉腠理反開也已下三節言汗下燒鍼)
　(皆不可故著其變以示禁也憒憒心亂貌怵惕恐懼/貌舌胎見太陽下篇彼以藏結故為難治此以膈熱)
　(故湧之以梔子豉/  方見太陽中)
若渴欲飲水口乾舌燥者白虎加人參湯主之
　(此又以變渇更治/言  方見大陽下)
若脉浮發熱渴欲飲水小便不利者豬苓湯主之豬苓
湯方
　豬苓(一兩/去皮)　　茯苓(一兩/)　　阿膠(一兩/)
　滑石(一兩/)　　澤㵼(一兩/)
右五味以水四升先煑四味取二升去滓内下阿膠烊
消温服七合日三服
　(此又以小便不利再出豬苓茯苓從陽而淡滲阿膠/滑石滑澤以滋潤澤㵼鹹寒走腎以行水水行則熱)
　(泄滋潤/則渴除)
四四陽明病汗出多而渴者不可與豬苓湯以汗多胃中
燥豬苓湯復利其小便故也
　(此承上條復以汗多不宜/豬苓湯申致戒謹之意)
四五陽明病脉浮而緊者必潮熱發作有時但浮者必盗
汗出
　(浮而緊與前同故申言必潮熱但浮則/陽盛陽盛則隂虚隂虚所以汗盗出也)
四六太陽病寸緩關浮尺弱其人發熱汗出復惡寒不嘔
但心下痞者此以醫下之也如其不下者病人不惡寒
而渴者此轉屬陽明也小便數者大便必鞕不更衣十
日無所苦也渴欲飲水少少與之但以法救之渴者宜
五苓散
　(數音朔作以表證與脉在故知痞為誤下之所致以/表除而  渴故知轉屬陽明十日無所苦者以津液)
　(偏滲而致乾非熱結也以乾而渴/故與水而宜五苓  方見太陽上)
四七陽明中風脉弦浮大而短氣腹都滿脇下及心痛乆
按之氣不通鼻乾不得汗嗜臥一身及面目悉黄小便
難有潮熱時時噦耳前後腫刺之小差外不解病過十
日脉續浮者與小柴胡湯脉但浮無餘證者與麻黄湯
若不尿腹滿加噦者不治
　(尿與溺同泥呌切陽弦少陽浮太陽太陽明脇下痛/少陽也小便難太  之膀胱不利也腹滿鼻乾嗜臥)
　(一身及面目悉黄潮熱陽明也時時噦三陽具見而/氣逆甚也耳前後腫陽明之脉出大迎循頰車上耳)
　(前太陽之脉其支者從巔至耳少陽之脉下耳後其/支者從耳後入耳中出走耳前也然則三陽俱見證)
　(而曰陽明者以陽明居多而任重也風寒俱有而曰/中風者寒證輕而風脉甚也續浮謂續得浮故與小)
　(柴胡從和解也但浮無餘證者風雖外向終為微寒/持也故發之以麻黄不尿腹滿加噦者邪盛於陽明)
　(而闗格所以無法可治也太小柴/胡湯見太陽上麻黄湯見  陽中)　(尿南人/心崔切)
四八陽明病脉遲食難用飽飽則微煩頭眩必小便難此
欲作穀癉雖下之腹滿如故所以然者脉遲故也
　(癉廣韻作疸鬱遲為寒不化穀故食難用飽穀不化/則與熱摶濕  而蒸氣逆而不下行故微煩頭眩小)
　(便難也癉黄病也穀癉水穀之濕蒸發而身黄也下/則徒虚胃氣外邪反乘虚䧟人所以腹滿仍舊也末)
　(乃申上文雖義以/致不可下之意)
四九陽明病若中寒不能食小便不利手足濈然汗出此
欲作固瘕必大便初鞕後溏所以然者以胃中冷水穀
不别故也
　(瘕匣牙切成固堅固瘕積聚以本寒因水穀不/化消積聚  堅固也末亦申上文致勿下之意)
五十陽明病欲食小便反不利大便自調其人骨節疼翕
翕如有熱状奄然發狂濈然汗出而解者此水不勝穀
氣與汗共併脉緊則愈
　(奄影檢切大欲食胃氣将回也陽明以胃實為正故/小便不利  便自調為反也骨節疼如有熱餘表未)
　(除也奄然忽然也發狂陽明之所以作汗也水不勝/以小便反不利言穀氣以欲食言蓋謂所以汗出者)
　(由小便不利胃回不作實故得汗得/汗則表併解故曰脉緊則亦愈也)
五一陽明病不能食攻其熱必噦所以然者胃中虛冷故
也以其人本虚故攻其熱必噦
　(攻熱皆寒藥故知必噦胃中虚/以不能食言此亦戒謹之意)
五二傷寒四五日脉沉而喘滿沉為在裏而反發其汗津
液越出大便為難表虚裏實乆則讝語
　(滿胃實也逆溢則喘越出謂枉道而出/也表虚津液越出也裏實大便難也)
五三脉浮而遲表熱裏寒下利清穀者四逆湯主之若胃
中虛冷不能食者飲水則噦
　(此疑三隂/篇錯簡)
五四陽明病但頭眩不惡寒故能食而欬其人必咽痛若
不欬者咽不痛
　(眩風旋而目運也風故不惡寒能食欬逆氣咽/門胃之系也胃熱而氣逆攻咽則欬痛咽傷也)
五五陽明病法多汗反無汗其身如蟲行皮中狀者此以
乆虛故也
　(法多汗言陽明熱鬱肌肉腠理反開應當多汗故謂/無汗為反也無汗則寒勝而腠理反秘密所以身如)
　(蟲行皮中狀也乆虚寒/勝則不能食胃不實也)
五六陽明病反無汗而小便利二三日嘔而欬手足厥者
必苦頭痛若不欬不嘔手足不厥者頭不痛
　(此亦寒勝故小便利嘔手足厥手足為諸陽/之本三陽皆上頭故手足厥者必苦頭痛也)
五七陽明病下之其外有熱手足溫不結胷心中懊憹饑
不能食但頭汗出者梔子䜴湯主之
　(下之外有熱外者外散也故手足溫不結胷心中懊/憹者雖不結胷而膈中則鬱煩也頭汗見太陽上)
　(方見太/陽中)
五八陽明病口燥但欲潄水不欲嚥此必衂
　(潄音瘦俱口為胃竅胃熱則口燥潄水不欲嚥者陽/明氣血  多雖燥不渴也衂者以氣血俱多而脉起)
　(於鼻故熱甚則血妄/行必由鼻而出也)
五九脉浮發熱口乾鼻燥能食者則衂
　(浮因於風也風為/陽所以證如此也)
六十脉浮而芤浮為陽芤為隂浮芤相摶胃氣生熱其陽
則絶
　(芤俗讀丘熱浮為氣上行故曰陽芤為血内損故曰/隂胃中生  者隂不足以和陽津液乾而成枯燥也)
　(陽絶即亡/陽之互詞)　(此上二條/疑錯簡)
六一趺陽脉浮而澀浮則胃氣强澀則小便數浮澀相摶
大便為難其脾為約麻仁丸主之
麻仁丸方
　麻子仁(二升/)　芍藥(半斤/)　　枳實(半斤/)
　大黄(一斤/去皮)　　厚朴(一斤/去皮)　　杏仁(一斤去皮/尖熬研脂)
右六味為末煉蜜為丸桐子大飲服十丸日三服漸加
以和為度
　(數音朔又趺陽胃脉也其脉在足趺上動脉處去䧟/谷三寸  曰衝陽一名㑹元浮為陽盛故主胃强澀)
　(為隂虚故小便數約約束也胃為脾之合脾主為胃/以行其津液胃强則脾弱脾弱則不能為胃行其津)
　(液以四布使其得以偏滲於膀胱為小便數大便乾/而胃實猶之反被胃家之約束而受其制故曰其脾)
　(為約也麻子杏仁能潤乾燥之堅枳實厚朴能導固/結之滯芍藥歛液以輔潤大黄推陳以致新脾雖為)
　(約此之/䟽矣)
六二陽明病發熱汗出此為熱越不能發黄也但頭汗出
身無汗劑頸而還小便不利渴飲水漿者此為瘀熱在
裏身必發黄茵陳蒿湯主之
茵陳蒿湯方
　茵陳蒿(六兩/)　梔子(十四枚/擘)　大黄(二兩/)
右三味以水一斗先煑茵陳減六升内二味煑取三升
去滓分溫三服小便當利尿如皂角汁状色正赤一宿
腹減黃從小便去也
　(越㪚也頭汗瘀熱發黄皆見太陽篇茵陳逐濕鬱之/黄梔子除胃家之熱大黄推壅塞之瘀三物者苦以)
　(泄熱熱泄/則黄散也)
六三陽明病面合赤色不可攻之必發熱色黄小便不利
也
　(合應也赤熱色也陽明之脉起於鼻胃熱上行/而應赤色攻則亡津液故發熱色黄小便不利)
六四陽明病無汗小便不利心中懊憹者身必發黄
　(無汗小便不利則濕停懊憹濕/停熱鬱也所以知黄必發也)
六五陽明病被火額上微汗出小便不利者必發黄
　(陽明之脉循髪際至額顱故被火/熱甚汗出額上也黄火迫土也)
六六陽明病下血讝語者此為熱入血室但頭汗出者刺
期門隨其實而㵼之濈然汗出則愈
　(血室頭汗期門皆見太陽篇陽明之脉其直者從缺/盆下乳内廉下俠臍入氣街中血室之脉起於氣街)
　(上行至胷中而散所以婦人熱入血室則似結胷而/讝語陽明熱入血室則亦讝語下血男順女逆道則)
　(同也故亦/刺期門)
六七陽明證其人喜忘者必有畜血所以然者本有乆瘀
血故令喜忘屎雖鞕大便反易其色必黒宜抵當湯下
之
　(喜忘好忘前言徃事也志傷則好忘然心之所之謂/志志傷則心昏心昏則血滯所以知必有畜血也大)
　(便反易血主滑利也黒血/色也  方見太陽上篇)
六八病人無表裏證發熱七八日雖脉浮數者可下之假
令已下脉數不解合熱則消穀善饑至六七日不大便
者有瘀血宜抵當湯
　(表謂無太陽裏謂胃不實雖脉浮數可下者乆也合/熱謂數獨不退熱亦應未除也善饑猶言快饑也)
　(大便有瘀血大意與血諦反/覆畧同此疑太陽篇錯簡)
若脉數不解而下不止必協熱而便膿血也
　(抵當下之數仍不退熱未除也利/不止所以知協熱必便膿血也)
六九陽明病發潮熱大便溏小便自可胷脇滿不去者小
柴胡湯主之
　(潮熱少陽陽明之渉疑也大便溏小便自可胃不實/也胷脇滿不去則潮熱仍屬少陽明矣故須仍從小)
　(柴胡陽方/見太  上)
七十陽明病脇下鞕滿不大便而嘔舌上白胎者可與小
柴胡湯上焦得通津液得下胃氣因和身濈然而汗出
解也
　(此承上條而言即使不大便而脇下鞕滿在若有嘔/與舌胎則少陽為多亦當從小柴胡上焦通鞕滿開)
　(也津液下大便行也百體皆受氣於胃故/胃和則身和汗出而病解  方見太陽上)
七一二陽併病太陽證罷但發潮熱手足漐漐汗出大便
難而讝語者下之則愈宜大承氣湯
　(此以太陽陽明言謂須/陽罷方可治陽明之意)
七二陽明少陽合病必下利其脉不負者順也負者失也
互相尅賊名為負也脉滑而數者有宿食也當下之宜
大承氣湯
　(陽明屬土其主水穀少陽屬木其主風風主飱泄故/知下利可必也陽明脉大少陽脉弦不負謂大而不)
　(弦無相勝負而相得也失得之反也謂弦則木剋土/不大則土受木賊少陽勝而陽明負為不相得猶言)
　(不宜也滑主食數主熱宿食可知也/大承氣者陳宜推所以通因通用也)
七三三陽合病腹滿身重難以轉側口不仁而面垢讝語
遺尿發汗則讝語下之則額上生汗手足逆冷若自汗
出者白虎湯主之
　(陽明主胃胃主肌肉而通竅於口不仁謂不正而飲食/不利便無口之知覺也然則腹滿身重不仁讝語陽)
　(明也靈樞曰足少陽之正上肝貫心以上挾咽出頣/頷中散於面故又曰是動則病口苦善太息心脇痛)
　(不能轉側甚則面微有塵垢亦塵也遺尿太陽膀胱/不約也故曰三陽合病五合之表裏俱傷也發汗則)
　(偏攻太陽邪併於陽明而譫語益甚下則偏攻陽明/不惟隂虚而陽亦損故手足逆冷而額上生汗生不)
　(流也是則汗下皆不可也自汗者邪遍三陽熱摶五/合衛疎而表不固榮弱而裏不守也夫汗下既皆不)
　(可和之於少陽則亦偏於一而非所宜是故白虎者/能解秋而徹表裏之熱所以又得為三陽通該之一)
　(解也然病屬三陽治又不從陽明而類陽明篇者一/則陽明居多二則陽明屬土土者萬物之所歸而病)
　(之吉凶生死機焉所以歸重於陽明而入其/類例此又叔和之深意也  方見太陽下)
七四傷寒發汗已身目為黄所以然者以寒濕在裏不解
故也以為不可下也於寒濕中求之
　(上為去聲暍此揭下文三條之總濕以汗發不對言/詳見痙濕  篇中裏以黄言不可下者裏非表裏之)
　(裏也寒濕中求之/以下文三條言也)
七五傷寒瘀熱在裏身必發黄麻黄連軺赤小豆湯主之
麻黄連軺赤小豆湯方
　麻黄(二兩/)　　赤小豆(一升/)　杏仁(四十枚/去皮尖)
　連軺(二兩連/軺根也)　大棗(十三枚/擘)　生薑(二兩/切)
　甘草(一兩/炙)　　生梓白皮
已上八味以潦水一斗先煑麻黄再沸去上沬内諸藥
煑取三升分溫三服半日則盡
　(此條互上條之文以出治併下二條乃三目也麻黄/丼草杏仁利氣以散寒麻黄湯中之選要也連軺小)
　(豆梓皮行濕以退熱去瘀散黄之領䄂也薑棗益土/為剋制潦水無力不助濕  軺本草作翹翹本鳥尾)
　(以草子析開其間片片相比如翹得/名軺本使者小車乘馬者無義疑誤)
七六傷寒七八日身黃如橘子色小便不利腹微滿者茵
陳蒿湯主之
　(此與上畧同而較重橘子色言黄之/鮮明也腹微滿濕不行也  方見前)
七七傷寒身黄發熱者梔子蘖皮湯主之
梔子蘖皮湯方
　梔子(十五枚/擘)　甘草(一兩/炙)　　黄蘖(一兩/)
右三味以水四升煑取一升半去滓分溫再服
　(此承上三條而以發熱出然熱既發於外則裏證較/輕可知故解之以梔子蘖皮而和之以甘草以為退)
　(之之輕劑所謂於寒濕中求之者蓋亦參酌乎上三/條而近取云也  已上四條疑太陽中篇錯簡當移)
　辨少陽病脉證并治第五(凡九條/方無)
　　少陽主半表半裏半不也不表不裏者隙地也夫
　　以表實則可汗裏實則可下上實則可吐隙無實
　　可言故汗下吐皆無其法而其合併之病又皆以
　　雜出於太陽陽明篇中所以本篇條目少無可攻
　　之道也無可攻者一則界限也故表裏分先後自
　　此而終始然則隙地反當要衝無治最有闗係謂
　　小柴胡湯為通行套藥不擇地而可施豈不誖哉
一少陽之病口苦咽乾目眩也
　(少去聲下皆同之下當有為字之少陽者膽經也其/脉起於目鋭眥靈樞曰足少陽  正上肝貫心以上)
　(挾咽出頥􁀙中故又曰是動則病口苦苦膽之味也/咽膽之使也口苦咽乾熱聚於膽也眩目旋轉而昏)
　(運也少陽屬木木生火而主風/風火扇揺而燔灼所以然也)
二少陽中風兩耳無所聞目赤胷中滿而煩者不可吐
　下吐下則悸而驚
　(首句以攢名揭總舉大綱言三陽篇中如此云云者/皆然少陽之脉上抵頭角下耳後其支者從耳後入)
　(耳中出走耳前其支者下胷中貫膈肝主目膽為之/合風為陽而主氣耳無聞者風壅則氣塞也目赤者)
　(風熱則氣昏也胷滿而煩者風鬱則膈熱也少陽本/無吐下法其經又多氣少血吐下復傷其經則血愈)
　(少而虚血虚則心虚所以/神識昏亂怔忡而驚也)
三傷寒脉弦細頭痛發熱者屬少陽少陽不可發汗發
汗則讝語此屬胃胃和則愈胃不和則煩而悸
　(少陽屬木故其脉弦細則欲入裏也譫語者奪其血/液而胃乾故心荒而亂也胃和以未至實言不和言)
　(實也然上條以風言風主氣故禁吐下此/以寒言寒主血故禁汗對舉以示教也)
四本太陽病不解轉入少陽者脇下鞕滿乾嘔不能食
往來寒熱尚未吐下脉沉緊者與小柴胡湯
　(少陽之脉其支者下胷中貫膈絡肝屬膽循脇裏其/直者從缺盆下腋循胷過季脇故病則鞕滿嘔不能)
　(食也往來寒熱見太陽上篇浮緊為弦/沉緊者得之寒因也  方見太陽上)
若已吐下發汗溫鍼讝語柴胡證罷此為壞病知犯何
逆以法治之
　(此承上文復以亂治不對而致變劇者言與太/陽上篇第五十二條意同以法即隨證之互詞)
五三陽合病脉浮大上闗上但欲眠睡目合則汗
　(太陽脉浮陽明脉大闗上乃少陽之部位故曰三陽/合病但欲眠睡者熱聚於膽也目合則汗者少陽少)
　(血虚則不與陽和/寐屬隂故盗出也)
六傷寒三日三陽為盡三隂當受邪其人反能食不嘔
此為三隂不受邪也
　(陽以表言隂以裏言能食真陽勝而表邪散也/不嘔裏氣和而胃氣回也隂不受邪可知也)
七傷寒三日少陽脉小者欲己也
　(小謂不弦/也已愈也)
八少陽病欲解時從寅至辰上
　(寅卯辰少陽木王之時也邪雖不勝正解必在/乎得其時道固如此也外道而言意豈不謬哉)
九傷寒六七日無大熱其人燥煩者此為陽去入隂故
也
　(去往也言表邪往而入於裏所以外無大熱而内則/燥煩也愚按太陽中傷傳陽明轉少陽陽去入隂乃)
　(風寒之病人自表而漸裏通章之大義斯道之自/然仲景喫緊為人之要旨也讀者最宜精思熟玩)
　
　
　
　
　
　
　
　
　
　
　
　
　
　傷寒論條辨卷四
欽定四庫全書
　傷寒論條辨卷五
　　　　　　　　　　　　明　方有執　撰
　辨太隂病脉證並治第六(凡九條/方二)
　　隂經皆屬藏藏病不易治雖然治之得其道則反
　　易愈由其不似陽經之數於變也三隂惟太隂之
　　條目少者孤藏也然以大㮣言之首尾只病三陽
　　而病者極多蓋太陽主表先太陽而病者常也天
　　人之自然也各經之自中鑿説也無此事理也且
　　三陽當病之時得治則愈又况一入陽明則不復
　　轉所以病隂證而病者絶少臨病切要仔細端詳
　　不可苟且忽畧謠俗專以交合隂陽偶爾中傷執
　　爲隂證下醫又快售乃習迷而同醉遂致普通大
　　謬(數音速之夫以病在三陽而謂之陽證病在三/隂而謂  隂證非甚高逺難知也而狥俗者乃)
　　(膠固執迷而不醒/道之不明有以夫)
一太隂之爲病腹滿而吐食不下自利益甚時腹自痛
若下之必胷下結鞕
　(太隂脾經也其脉起於大指之端上循膝股内廉入/腹屬脾絡胃上膈挾咽連舌本靈樞曰是動則舌本)
　(强食則嘔胃脘痛腹脹身體皆重是主脾所生病者/舌本痛體不能動搖食不下蓋脾爲胃之合自利益)
　(甚者脾苦濕病而不能爲胃以行其津液水穀不分/也時腹自痛者靈樞曰足太隂之别名曰公孫去本)
　(節之後一寸别走陽明其别入絡腸胃實則腸中切/痛是也胷下結鞕者足太隂之脉其支者復從胃别)
　(上膈注心中故誤下/則邪反聚其别也)
二太隂中風四肢煩疼陽微隂澀而長者爲欲愈
　(四肢四末也脾主四末素問曰風淫末疾是也陽微/陽經無邪也隂澀太隂綂血血凝氣滯也長陽氣勝)
　(也陽主發生故邪/自退而病欲愈也)
三太隂病脉浮者可發汗宜桂枝湯
　(浮為在表太隂之脉尺寸俱沈細今見浮則邪見還/表可知然浮為風宜桂枝湯者以太隂之中風言也)
　(陽方見太/  上篇)
四自利不渴者屬太隂以其藏有寒故也當溫之宜服
四逆輩
　(自利不渴濕勝也太隂濕土故曰有寒四/逆之輩皆能燠土以燥濕故曰溫之也)
五傷寒脉浮而緩手足自溫者繫在太隂太隂當發身
黄若小便自利者不能發黄至七八日雖暴煩下利日
十餘行必自止以脾家實穢腐當去故也
　(此條二節自不能發黄已上與陽明篇第四十一條/上節同下節相反蓋同感異變而各成一家之證也)
　(然彼以至七八日反大便鞕為轉陽明此以至七八/日暴下利穢腐當去爲脾家實何也蓋脾主為胃以)
　(行其津液暴下利則脾得以為胃行其津液矣所以/脾爲實而證爲猶繫太隂也彼大便鞕者由脾不能)
　(爲胃行其津液而反爲約所以爲轉陽明也然則一/脾胃也而反覆之變不同有如此者醫之爲道豈可)
　(以易易/言哉)
六本太陽病醫反下之因而腹滿時痛者屬太隂也桂
枝加芍藥湯主之
桂枝加芍藥湯方
　於桂枝湯方内更加芍藥三兩隨前共六兩餘依桂
　枝湯法
　(腹滿時痛者脾受誤傷而失其職司故曰屬太隂也/以本太陽病而反下也故仍用桂枝以解之以太隂)
　(之被傷而致痛也/故倍芍藥以和之)
七大實痛者桂枝加大黄湯主之
桂枝加大黄湯方
　桂枝(三兩/去皮)　　大黄(一兩/)　　芍藥(六兩/)
　甘草(二兩/炙)　　生薑(三兩/切)　　大棗(十二枚/擘)
右六味以水七升煑取三升去滓溫服一升日三服
　(此承上條而又以胃家本來實者言本來實者舊有/宿食也所以實易作而痛速故不曰陽明而曰大實)
　(例之變也桂枝加大黄者因變以制宜也然曰桂枝/加則補方者當一例如上文云云不當載成方且以)
　(本方加也而用芍藥六兩水七升不/合數皆後人之苟用者當斟酌焉)
八太隂為病脉弱其人續自便利設當行大黄芍藥者
宜減之以其人胃氣弱易動故也
　(此承上條申/致戒謹之意)
九太隂病欲解時從亥至丑上
　(亥子丑太隂所王之三時也/欲解者正王則邪不能勝也)
　辨少隂病脉證並治第七(凡四十六條/方十五)
　　(三隂先太隂者太隂正位中宫統倉稟也少/隂居下而先於厥隂者隂道逆自下而上也)
一少隂之為病脉微細但欲寐也
　(少去聲下皆同小少隂腎經也脉微細者少隂居於/極下其脉起於  趾之下也靈樞曰是主所生病者)
　(嗜卧但欲寐嗜卧也蓋人肖天地天地之氣行於陽/則闢而曉行於隂則闔而夜故人之氣行於陽則動)
　(而寤行於隂則靜而寐然則病/人但欲寐者邪客於隂故也)
二少隂病始得之反發熱脉沈者麻黄附子細辛湯主
之
麻黄附子細辛湯方
　麻黄(二兩/去節)　　細辛(二兩/)　　附子(一枚炮去/皮破八片)
右三味以水一斗先煑麻黄減二升去上沫内藥煮取
三升去滓溫服一升日三服
　(發熱邪在表也脉沈少隂位北而居裏也以其居裏/邪在表而發熱故曰反也以邪在表不在裏故用麻)
　(黄以發之以其本隂而標寒故用附子以溫之細辛/辛溫通於少隂用之以佐主治者以其專經而向導)
　(也/)
三少隂病得之一二日口中和其背惡寒者當灸之附
子湯主之
附子湯方
　附子(二枚去皮/破八片)　　茯苓(三兩/)　　人參(二兩/)
　白术(四兩/)　　　　芍藥(三兩/)
右五味以水八升煮取三升去滓溫服一升日三服
　(口中和謂不燥不渴裏無熱也少隂之脉貫脊脊背/吕也背字从北从肉北天地之隂方也背肉為背人)
　(身偕隂之處也陽脉在背根隂之義也經傳謂背為/陽者其猶謂桂枝發汗與夫厯家謂月行速之意歟)
　(腎居北方其行屬水生於天一故曰少隂然則隂寒/湊於少隂宜乎背惡寒而他處不惡也灸之以火者)
　(火能助陽而隂自消也主之以附子者附子溫經而/寒自散也人參甘溫補其氣以扶陽於生芍藥酸平)
　(收其隂而為陽之附茯苓甘淡以利竅逐水以消隂/甘以入心順火以従陽术味苦甘苦以燥濕制水而)
　(燠土甘以益脾/和中而固本也)
四少隂病欲吐不吐心煩但欲寐五六日自利而渴者
屬少隂也虛故引水自救若小便色白者少隂病形悉
具小便白者以下焦虛有寒不能制水故令色白也
　(欲吐不吐心煩者少隂之脉循喉嚨其支者従肺出/絡心注胷中故也自利者腎氣實水無制也虛故引)
　(水自救釋上文之渴也白寒色也病形悉具以其本/病之口燥舌乾言也小便白者至末反覆申明上文)
　(所以曉人勿認煩渴/為熱以致誤之意)
五病人脉隂陽俱緊反汗出者亡陽也此屬少隂法當
咽痛而復吐利
　(隂陽俱緊傷寒也傷寒不當有汗故謂汗為反出亡/與無同古字通用無陽者汗乃血之液隂主血寒為)
　(隂而傷血隂邪湊於少隂隂盛矣故謂無陽以為之/衞䕶而汗所以反得自出也咽痛者少隂之脉循喉)
　(嚨也其藏屬水所以不惟/咽痛而復吐利水無制也)
六少隂病脉細沈數病爲在裏不可發汗
　(細沈而數裏熱也故曰病為/在裏不可發汗惡虚其表也)
七少隂病脉微不可發汗亡陽故也陽已虛尺脉弱澀
者復不可下之
　(微者氣不充故曰無陽無陽則化不行故汗不可發/也尺以候隂弱澀者隂血不足也故謂復不可下蓋)
　(少隂藏寒其宫作强有出無入有虛無實有補無瀉/所以汗下皆不可行而反覆丁寧以示禁止如此)
八少隂病欬而下利譫語者被火氣劫故也小便必難
以強責少隂汗也
　(少隂之脉従足走腹循喉嚨其支别出肺自下而上/者也受火之劫火性炎上循經而蒸爍於肺肺傷則)
　(氣逆所以欬也下利者少隂屬水其藏虛寒劫迫則/滑脱也滑脱而虛故生熱亂而譫語也強責謂過求)
　(也小便與汗皆血液也少隂少血劫/汗奪血則小便為之涸竭故難也)
九少隂病下利若利自止惡寒而踡卧手足溫者可治
　(下利隂寒盛也自止寒邪退也惡寒而踡卧其藏本/虛寒也手足屬脾溫者脾土和也土和則萬物生故)
　(曰可/治也)
十少隂病惡寒而踡時自煩欲去衣被者可治
　(惡寒而踡承上條而言也時或自煩欲去衣/被陽熱復也猶之手足溫故亦曰可治也)
十一少隂病脉緊至七八日自下利脉暴微手足反溫脉
緊反去者爲欲解也雖煩下利必自愈
　(緊寒邪也自下利脉暴微者隂寒内泄也故謂手足/為反溫言陽囘也陽囘則隂退故謂緊反去為欲解)
　(也夫寒邪在隂而脉緊得自利脉暴微手足溫緊去/為欲解者猶之邪在陽脉數而熱得汗出脉和身凉)
　(數去為欲愈之意同/隂陽勝復之理也)
十二少隂中風陽微隂浮者為欲愈
　(隂陽詳見二難三難陽微者風邪散而/表氣和也隂浮者裏氣勝而邪外出也)
十三少隂病欲解時従子至寅上
　(子丑寅陽生之時也各經皆解於其所王之時而少/隂獨如此而解者陽進則隂退陽長則隂消且天一)
　(生水於子子者少隂生王之地/故少隂之欲解必於此時歟)
十四少隂病八九日一身手足盡熱者以熱在膀胱必便
血也
　(膀胱屬太陽太陽者六經之長也為諸陽主氣與少/隂腎為合隂従陽化裏熱達表故一身手足盡熱也)
　(熱在膀胱太陽多血腎司開闔隂/主下降故熱亂則血出於二便也)
十五少隂病但厥無汗而強發之必動其血未知従何道
出或從口鼻或従目出是名下厥上竭為難治
　(必動其血者汗為血之液不得汗則得血也或従口/鼻或従目出者迫則錯經而妄逆也下厥以少隂居)
　(下而熱深言也上/竭以妄逆言也)
十六少隂病吐利手足不逆冷反發熱者不死脉不至者
灸少隂七壯
　(隂寒吐利法當厥逆者以無陽也手足不逆冷則陽/自若而脾胃和故以熱為反發者婉詞也然陽自若)
　(則隂為有制脾胃和則五藏六府皆得以受其氣而/生也灸之者以其有可生之道所以通其經以遂其)
　(生/也)
十七少隂病惡寒身踡而利手足逆冷者不治
　(隂盛無陽/故曰不治)
十八少隂病吐利燥煩四逆者死
　(隂寒吐利而至於燥煩津液内亡而成/枯竭也加之四肢厥逆脾土敗絶也)
十九少隂病下利止而頭眩時時自冒者死
　(頭眩俗謂昏暈是也諸陽在頭然則下利止而頭眩/者津液内亡而隂已虛竭陽無依附浮越於外而神)
　(氣散亂故時/時自冒也)
二十少隂病四逆惡寒而身踡脉不至不煩而燥者死
　(四肢溫和為順故以厥冷為逆不順也踡不伸也隂/主屈故也諸證具見而脉又不至則陽已先絶可知)
　(矣不煩而燥孤/隂亦欲自盡也)
二十一少隂病六七日息高者死
　(息呼吸氣也歎聲曰息言歎息之聲髙而散漫/無接續生息之意蓋陽氣欲絶故其聲息如此)
二二少隂病脉微沈細但欲卧汗出不煩自欲吐至五六
日自利復煩燥不得卧寐者死
　(脉微沈細但欲卧少經之本病也汗出而不作煩熱/無陽也欲吐經中之邪不退也自利藏病進也更復)
　(煩燥不得卧寐陽欲/絶而擾亂不寧也)
二三少隂病得之二三日麻黄附子甘草湯微發汗以二
三日無裏證故微發汗也
麻黄附子甘草湯方
　麻黄(二兩/)　　甘草(二兩/炙)　　附子(一枚炮/去皮)
右三味以水七升先煮麻黄一兩沸去上沫内諸藥煮
取三升去滓溫服一升日三服
　(無裏證謂不吐利燥煩嘔渇也以無裏證而表又不/見故用附子以佐麻黄雖曰微發汗而用甘草以易)
　(細辛蓋亦和/解之之意也)
二四少隂病得之二三日以上心中煩不得卧黄連阿膠
湯主之
　黄連(四兩/)　　黄芩(一兩/)　　芍藥(二兩/)
　雞子黄(二枚/)　阿膠(三兩/)
右五味以水五升先煮三物取二升去滓内膠烊盡小
冷内雞子黄攪令相得溫服七合日三服
　(少隂本欲寐反心中煩不得卧者風邪客於裏熱甚/而裏不和也黄連黄芩清膈以除風擁之裏熱雞黄)
　(阿膠和血以益不足之真隂然阿膠者黑驢皮之膏/液也故能逐隂經之邪風雞黄者巽木禽之誕卵也)
　(故能定風邪於少隂芍藥下氣以/和隂所以為少隂風熱之佐使也)
二五少隂病身體痛手足寒骨節痛脉沈者附子湯主之
　(少隂腎也腎主骨寒淫則痛然則身體痛手足寒骨/節痛者傷寒也沈為在裏是故附子湯者溫裏以散)
　(寒之要附子湯方見前/藥也)
二六少隂病二三日至四五日腹痛小便不利下利不止
便膿血者桃花湯主之
桃花湯方
　赤石脂(一斤一半全/用一半篩末)乾薑(一兩/)　粳米(一升/)
右三味以水七升煮米令熟去滓溫服七合内赤石脂
末方寸匕日三服若一服愈餘勿服
　(腹痛寒傷胃也小便不利下利不止者胃傷而土不/能制水也便膿血者下焦滑脱也石脂之澀固腸虛)
　(之滑脱乾薑之辛散胃虛之裏寒粳米甘平和中而/益胃故三物者所以為少隂下利便膿血之主治也)
二七少隂病下痢便膿血者桃花湯主之
　(古利無疒疒後人所加治此比上/條差輕以便膿血同故  亦同)
二八少隂病下痢便膿血者可刺
　(此承上二條而申著其輔治之意刺所以通其/壅瘀也壅瘀通便膿血自愈可者僅可之詞)
二九少隂病吐利手足厥冷煩躁欲死者呉茱萸湯主之
　(吐則耗陽利則損隂厥冷者隂損而逆也煩躁者陽/耗而亂也茱萸辛溫散寒暖胃而止嘔人參甘溫益)
　(陽固本而補中大棗助胃益脾生薑嘔家聖藥故/四物者為少陽扶危之所須也  方見陽明篇)
三十少隂病下痢咽痛胷滿心煩者豬膚湯主之
　豬膚(一斤/)
右一味以水一斗煮取五升去滓加白蜜一升白粉五
合熬香和相得溫分六服
　(下利寒甚而水無制也咽痛胷滿心煩藏病與心病/具見也豬膚本草不載義不可考説者不一用者不)
　(同然既曰膚則當以燖豬時所起皮外毛根之薄膚/為是但豬屬亥宜入少隂膚乃外薄宜能解外其性)
　(則凉固能退熱邪散而熱退煩滿可除也白蜜潤燥/以利咽咽利而不燥痛可愈也白粉益土以勝水土)
　(王水制利可止也豬膚/湯義意者其在於兹乎)
三十一少隂病二三日咽痛者可與甘草湯不差者與桔梗
湯
甘草湯方
　甘草(二兩/)
右一味以水三升煮取一升半去滓溫服七合日二服
桔梗湯方
　桔梗(一兩/)　　甘草(二兩/)
右二味以水三升煮取一升半去滓分溫再服
　(咽痛邪熱客於少隂之咽喉也甘草甘平而和隂陽/故能主除寒熱桔梗苦甘而任舟楫故能主治咽傷)
　(所以微則與甘草/甚則加桔梗也)
三二少隂病咽中痛半夏散及湯主之
半夏散及湯方
　半夏(洗/)　　　桂枝(去皮/)　　甘草(炙以上/各等分)
已上三味各别搗篩已合治之白飲和服方寸匕日三
服若不能散服者以水一升煮七沸内散一兩方寸匕
更煎三沸下火令小冷少少嚥之
　(咽痛與上同而治不同者此以風邪熱甚痰上壅而/痺痛者言也是故主之以桂枝祛風也佐之以半夏)
　(消痰也和之以甘草除熱也三/物者是又為咽痛之一治也)
三三少隂病咽中傷生瘡不能語言聲不出者苦酒湯主
之
苦酒湯方
　半夏(洗破棗核/大十四枚)　雞子(一枚去黄内上苦/酒著雞子殻中)
右二味内半夏著苦酒中以雞子殻置刀鐶中安火上
令三沸去滓少少嚥下不差更作三劑服之
　(咽傷而生瘡則比痛為差重可知也不能語言者少/隂之脉復入肺絡心心通竅於舌心熱則舌不掉也)
　(聲不出者肺主聲而屬金金清則鳴熱則昏而塞也/半夏主咽而開痰結苦酒消腫而歛咽瘡雞子甘寒)
　(而除伏熱已上三條證同而/治殊蓋各適其因之宜然爾)
三四少隂病下利白通湯主之
白通湯方
　蔥白(四莖/)　　乾薑(一兩/)　　附子(一枚生去/皮破八片)
右三味以水三升煑取一升去滓分溫再服
　(少隂病而加下利者不獨在經而亦在藏寒甚而隂/勝也治之以乾薑附子者勝其隂則寒自散也用蔥)
　(白而曰白通者通/其陽則隂自消也)
三五少隂病下利脉微者與白通湯利不止厥逆無脉乾
嘔煩者白通加豬膽汁湯主之服湯脉暴出者死微續
者生
白通加豬膽汁湯方
　蔥白(四莖/)　　乾薑(一兩/)　　附子(一枚生去/皮破八片)
　人尿(五合/)　　豬膽汁(一合/)
已上三味以水三升煑取一升去滓内膽汁人尿和令
相得分溫再服若無膽汁亦可用
　(尿與溺同奴弔切乾此承上條復以其甚者言脉微/陽虛也厥逆無脉  嘔煩者熱藥治寒寒甚者格拒)
　(而不入湯不為用反爭而逆亂也人尿性寒膽汁微/寒以之為向導者經曰逆者従之此之謂也暴出燭)
　(欲燼而焱烈也微續真陽囘而漸復/也然屬加減耳成方疑後人所増)
三六少隂病二三日不已至四五日腹痛小便不利四肢
沈重疼痛自下利者此為有水氣其人或欬或小便利
或下利或嘔者眞武湯主之
真武湯方
　茯苓(三兩/)　　芍藥(三兩/)　　生薑(三兩/切)
　白术(二兩/)　　附子(一枚炮去/皮破八片)
右五味以水八升煑取三升去滓溫服七合日三服
　(腹痛小便不利隂寒内甚濕勝而水不行也四肢沈/重疼痛寒濕内滲又復外薄也自下利者濕既甚而)
　(水不行則與穀不分清故曰此為有水氣也或為諸/證大約水性泛濫無所不之之故也真武者北方隂)
　(精之宿職專司水之神以之名湯義取主水然隂寒/甚而水泛濫由陽困弱而土不能制伏也是故术與)
　(茯苓燥土勝濕芍藥附子利氣助陽生薑健脾以/燠土則水有制而隂寒退藥與病宜理至必愈)
後加減法(或為諸/證之治)
若欬者加五味子半升細辛乾薑各一兩(水寒相摶則/欬細辛乾薑)
　(之辛散水寒也既散矣肺主欬/而欲收五味子者酸以收之也)若小便利者去茯苓
　(茯苓淡滲而利竅小/便既利不須滲也)若下利者去芍藥加乾薑二兩
　(芍藥收隂而停液非下利者所宜故去之/乾薑散寒而燠土土燠則水有制故加之)若嘔者去
　附子加生薑足成半斤(嘔氣逆也去附子以其固/氣也加生薑以其散氣也)
三七少隂病下利清穀裏寒外熱手足厥逆脉微欲絶身
反不惡寒其人面赤色或腹痛或乾嘔或咽痛或利止
脉不出者通脉四逆湯主之
通脉四逆湯方
　甘草(二兩/炙)　　乾薑(三兩强人/可四兩)附子(大者一枚生/去皮破八片)
右三味以水三升煑取一升二合去滓分溫再服其脉
即出者愈
　(下利清穀手足厥冷脉微欲絶而裏寒者隂甚於内/也身反不惡寒面色赤而外熱者格陽於外也隂陽)
　(不相通所以逆亂而有或為諸多證利雖止邪欲罷/也脉仍不出陽氣未復也夫脉者血氣之道路血隂)
　(也非陽不行薑附辛熱助陽也甘草甘平益/氣也湯本四逆而分兩殊通脉則加蔥之謂)
後加減法(同/前)
面色赤者加蔥九莖(面色赤陽格甚也/加蔥通陽氣也)腹中痛者去蔥
　加芍藥二兩(腹中痛真隂不足也去蔥惡/其順陽也加芍藥收隂也)嘔者加生
　薑二兩(見/前)咽痛者去芍藥加桔梗一兩(咽痛氣結也/去芍藥聚氣)
　(也加桔梗/利咽也)利止脉不出者去桔梗加人參二兩(利止/脉不)
　(出見上去桔梗者嫌其載而少暢通/也加人參者生其陽而和其隂也)
三八少隂負趺陽者爲順也
　(此承上文自利而言以示人通診吉凶利害之大意/蓋謂少隂屬水其自利者以隂寒甚土弱而水無制)
　(也趺陽主胃而屬土負謂趺陽有脉土尚强土强則/水有制而少隂反為輸負矣順言不以受制為拘也)
　(蓋水惟其有制則卒遵道不得終於泛濫而成大害/且萬物資生於土而百骸藉於胃水土平成物類乂)
　(安非天下之至順乎古今謂/趺陽有脉者不死有以哉)
三九少隂病四逆其人或欬或悸或小便不利或腹中痛
或泄利下重者四逆散主之
四逆散方
　甘草(炙/)　　　枳實(破水漬/炙乾)　柴胡
　芍藥
右四味各十分搗篩白飲和服方寸匕日三服
　(分去聲下同而人之四肢溫和為順故以不溫和為/逆但不溫和  未至於厥冷則熱猶為未入深也故)
　(用柴胡解之也枳實泄之也然熱邪也邪欲解本隂/也隂欲收芍藥收之也甘草和之也分今之二錢五)
　(分/也)
後加減法(同/前)
　欬者加五味子乾薑各五分並主下痢(欬見前並主/下利亦散水)
　(寒收泄/氣之意)悸者加桂枝五分(心主悸桂枝/通心氣也)小便不利者
　加茯苓五分(見/前)腹中痛者加附子一枚炮令折(腹中/痛寒)
　(甚也附子/溫之也)泄利下重者先以水五升煑薤白三升煮
　取三升去滓以散三方寸匕内湯中煮取一升半分
　溫再服(下重氣滯也/薤白䟽泄也)
四十少隂病下利六七日欬而嘔渴心煩不得眠者豬苓
湯主之
　(下利固乃隂寒甚而水無制六七日欬而嘔渴心煩/不得眠者水寒相摶蓄積不行内悶而不寧也豬苓)
　(湯者滲利以分清其水穀之二道也二道清則利無/有不止者利止則嘔渴心煩不待治而自愈矣  方)
　(見陽/明篇)
四一少隂病得之二三日口燥咽乾者急下之宜大承氣
湯
　(口燥咽乾者少隂之脉循喉嚨挾舌本邪熱客於經/而腎水為之枯竭也然水乾則土燥土燥則水愈乾)
　(所以急於下也同/方見陽明篇下)
四二少隂病自利清水色純青心下必痛口乾燥者急下
之宜大承氣湯
　(水腎邪青肝色腎邪傳肝也心下必痛者少隂之脉/其支别者従肺出絡心注胷中也口乾燥見上故治)
　(同/)
四三少隂病六七日腹脹不大便者急下之宜大承氣湯
　(腹脹不大便胃實可知急/下者少隂屬水惡土實也)
四四少隂病脉沈者急溫之宜四逆湯
　(脉沈寒邪深入於裏也溫之不容/以不急也  方見太陽中篇下同)
四五少隂病飲食入口則吐心中溫溫欲吐復不能吐始
得之手足寒脉弦遲者此胷中實不可下也當吐之若
膈上有寒飲乾嘔者不可吐也急溫之宜四逆湯
　(飲食入口則吐少隂主喉嚨而寒邪客之也少隂之/脉絡心注胷中實謂痰壅而上塞也寒以虚言溫有)
　(補/意)
四六少隂病下利脉微澀嘔而汗出必數更衣反少者當
溫其上灸之
　(數音朔更平聲反少之少上聲能微陽虚也澀血少/也汗出陽虚不能外固隂弱不  内守也更衣見陽)
　(明篇反少者陽虚則氣下墜血少所以勤努責而多/空坐也上謂頂百㑹是也灸升舉其陽以調養夫隂)
　(也/)
　辨厥隂病脉證並治第八(凡五十四條/方六)
厥隂之為病消渴氣上撞心心中疼熱饑而不欲食食
則吐蚘下之利不止
　(撞陟降切蚘音囘中厥隂肝經也其脉起於大指聚/毛之上循股入隂  環隂器扺小腹消渴者飲水多)
　(而小便少也蓋厥隂屬木邪由少隂傳來少隂屬水/木為水之子子能令母虚厥隂之邪熱甚則腎水為)
　(之消腎消則引水以自救故消而且渇渴不為水止/也氣上撞心心中疼熱者心屬火木火通氣肝氣通)
　(於心也饑不能食者胃司食而屬土木邪甚土受制/也吐蚘者蚘在胃中無食則靜聞食嗅則出也下之)
　(利不止者邪屬厥隂下則反虚陽明/陽明屬土土虛則木益賊其所勝也)
二厥隂中風脉微浮為欲愈不浮為未愈
　(風脉當浮以厥隂本微緩不浮故微浮則/邪見還表而為欲愈可診不浮反不然)
三厥隂病欲解時従丑至卯上
　(厥隂屬木王於丑寅夘之三時正氣得其王時邪退/而病解在六經皆然夫以六經各解於三時而三陽)
　(解自寅至亥三隂解自亥至夘厥隂之解至寅夘而/終少陽之解自寅卯而始何也曰寅為陽初動隂尚)
　(强卯為天地闢隂陽分所以二經同王其病之解由/此而終始也然則三陽之王時九各不相襲三隂之)
　(王時五太隂與少隂同子丑少隂與厥隂同丑寅何/也曰陽行健其道長故不相及隂行鈍其道促故皆)
　(相躡/也)
四厥隂病渴欲飲水者少少與之愈
　(厥隂屬木木生扵水水求生也少/少與潤之也愈木得潤則生也)
五諸四逆厥者不可下之虛家亦然
　(四逆見少隂篇厥見下蓋厥為四逆之極隂陽/既不相順接下則必至扵脱絶故禁勿用也)
六傷寒脉遲六七日而反與黄芩湯徹其熱脉遲為寒
今與黄芩湯復除其熱腹中應冷當不能食今反能食
此名除中必死
　(反音板應平聲也反猶左也言不順於道也黄芩湯/寒藥也徹亦除  應亦當也反能食者胃欲絶引食)
　(以自救也中以胃言死/謂萬物無土不生也)
七傷寒始發熱六日厥反九日而利反厥利者當不能
食今反能食者恐為除中食以索餅不發熱者知胃氣
尚在必愈恐暴熱來出而復去也後三日脉之其熱續
在者期之旦日夜半愈所以然者本發熱六日厥反九
日復發熱三日並前六日亦為九日與厥相應故期之
旦日夜半愈後三日脉之而脉數其熱不罷者此為熱
氣有餘必發癰膿也
　(食以之食與飼同索當作素數音朔以食以飼之也/素常也謂以素常所食之餅餌飼之  賾其情也一)
　(説無肉曰素謂不令犯食禁也不發熱言所食之餅/化消而無患故曰知胃氣尚在也暴熱謂厥而猛然)
　(得熱見陽囘之意也故曰其熱續在期之旦日夜半/愈也旦日明日平旦朝而陽長之時也夜半隂盡陽)
　(生之時也所以然者已下至夜半愈乃反覆申明上/文之意數以候熱癰膿者厥隂主血血熱持久則壅)
　(瘀則腐化/故可必也)
八傷寒先厥後發熱而利者必自止見厥復利
　(先厥起於隂也後發熱/陽勝也見厥謂復厥也)
九傷寒先厥後發熱下利必自止而反汗出咽中病者
其喉為痺發熱無汗而利必自止若不止必便膿血便
膿血者其喉不痺
　(此承上條而言汗出咽中痛陽勝而熱上行也濕則/痺咽中痛而曰痺者痰亦濕也厥以得熱為陽囘故)
　(發熱雖無汗而利亦必/自止便膿血亦恊熱也)
十傷寒一二日至四五日而厥者必發熱前熱者後必
厥厥深者熱亦深厥微者熱亦微厥應下之而反發汗
者必口傷爛赤
　(應平聲而厥者必發熱寒極而熱復也前熱者後必/厥陽極  内陷也厥深熱亦深厥微熱亦微以大槩)
　(言也厥應下之謂邪在裏也口傷爛赤厥隂之脉上/與督脉㑹於巔其支者従目系下頰裏環唇内所以)
　(誤汗則熱散亂/而唇口傷也)
十一傷寒病厥五日熱亦五日設六日當復厥不厥者自
愈厥終不過五日以熱五日故知自愈
　(厥五日熱亦五日隂陽勝復無偏也當復/厥不厥陽氣勝也陽主生故自愈可知也)
十二凡厥者隂陽氣不相順接便為厥厥者手足逆冷是
也
　(此掲厥而明其義以申其状案脉經流注手之三隂/従腹走至手手之陽従手走至頭足之三陽従頭下)
　(走至足足之三隂従足上走入腹然則手之三隂與/手之三陽相接於手足之三隂與足之三陽相接於)
　(足隂主寒陽主熱故陽氣内陷不與隂氣相順接則/手足厥冷也然手足為四肢主之者脾也脾為隂陽)
　(不與隂相順接而手/足逆冷又可知也)
十三傷寒脉微而厥至七八日膚冷其人躁無暫安時者
此為藏厥非爲蚘厥也蚘厥者其人當吐蚘今病者静
而復時煩此為藏寒蚘上入膈故煩須臾復止又煩者
蚘聞食臭出其人當自吐蚘蚘厥者烏梅圓主之又主
久痢方
烏梅圓方
　烏梅(三百箇/)　細辛(六兩/)　　乾薑(十兩/)
　黄連(一斤/)　　當歸(四兩/)　　附子(六枚/)
　蜀椒(四兩/去汗)　　桂枝(六兩/)　　人參(六兩/)
　黄蘖(六兩/)
右十味異搗篩合治之以苦酒漬烏梅一宿去核蒸之
五升米下飯熟搗成埿和藥令相得内臼中與蜜杵二
千下圓如梧桐子大先食飲服十圓日三稍加至二十
圓禁生冷滑物臭食等
　(脉微而厥統言之也膚冷言不獨手足以見陽氣内/陷與上文互意也躁無暫安時言熱深且極也藏厥)
　(言非在經皆互詞也寒言尚未變熱也桂枝薑附細/辛蜀椒勝寒而退隂也人參固氣當歸和血除煩而)
　(止嘔也烏梅之酸連蘖之苦安蚘使之静也蓋蚘之/為物類有情識聞酸則伏得苦則安利本濕熱所以)
　(滯下得苦則泄惟酸能收故雖/曰治蚘而下利膿血可通主也)
十四傷寒熱少厥微指頭寒黙黙不欲食煩躁數日小便
利色白者此熱除也欲得食其為愈若厥而嘔胷脇煩
滿者其後必便血
　(熱少厥微邪淺也所以手足不冷而但指頭寒黙黙/謂無言也不欲食厥隂之脉挾胃也煩躁則内熱故)
　(以小便利白色為熱除也欲食邪退而胃囘也厥而/嘔胷脇煩滿者厥隂脉挾胃貫膈布脇肋也便血肝)
　(不納/也)
十五傷寒發熱四日厥反三日復熱四日厥少熱多其病
當愈四日至七日熱不除者其後必便膿血
　(邪在表則熱入裏則厥厥少則邪散熱多則正復故/病為當愈也熱不除至末與上條末三句互相發明)
十六傷寒厥四日熱反三日復厥五日其病為進寒多熱
少陽氣退故為進也
　(此反上條而言/進謂加重也)
十七傷寒六七日脉微手足厥冷煩躁灸厥隂厥不還者
死
　(灸所以通陽也陽不/囘故於法主死也)
十八傷寒發熱下利厥逆躁不得卧者死
　(腎主躁不得/卧藏氣絶也)
十九傷寒發熱下利至甚厥不止者死
　(此與上條/大意同)
二十發熱而厥七日下利者爲難治
　(厥七日而下利陽/不復而裏虚也)
二十一傷寒六七日不利便發熱而利其人汗出不止者死
有隂無陽故也
　(發熱而利裏虚邪入也故曰有隂/汗出不止表陽外絶也故曰無陽)
二二病者手足厥冷言我不結胷小腹滿按之痛者此冷
結在膀胱關元也
　(關元在臍下三寸為小腸募故小腹滿按之痛不上/結扵胷陽虚也下結扵膀胱關元者隂寒勝故曰冷)
　(結/也)
二三傷寒五六日不結胷腹濡脉虛復厥者不可下此為
亡血下之死
　(濡音輭亡與無通也腹濡邪在經而裏隂虛也脉者/血之府故知無血  血亦隂下之死者重亡其隂也)
二四傷寒脉促手足厥逆者可灸之
　(促謂短促陽氣内陷而脉/不至故厥逆也灸通陽也)
二五傷寒脉滑而厥者裏有熱也白虎湯主之
　(滑以候熱然而厥者熱本寒因故曰裏有熱也與太/陽下篇第十三條文相反而意則同互相發明者也)
　(故治同而/方見彼)
二六手足厥寒脉細欲絶者當歸四逆湯主之
當歸四逆湯方
　當歸(三兩/)　　桂枝(三兩/去皮)　　芍藥(三兩/)
　細辛(二兩/)　　通草(二兩/)　　甘草(二兩/炙)
　大棗(二十五枚/擘)
右七味以水八升煮取三升去滓溫服一升日三服
　(寒與逆同本陽氣内陷也細則為虚隂血不足也當/歸芍藥養血而收隂通草細辛行脉而通閉桂枝辛)
　(甘助陽而固表甘草大棗健脾以和胃夫心主血當/歸補其心而芍藥以收之肝納血甘草緩其肝而細)
　(辛以潤之脾統血大棗益其脾而甘草以和/之然血隨氣行桂枝衞陽氣固則血和也)
若其人内有久寒者宜當歸四逆加吳茱萸生薑湯主
之
當歸四逆加吳茱萸生薑湯方
　於前湯方内加吳茱萸半升生薑三兩
右九味以水六升清酒六升和煑取五升去滓分溫五
服(一本水酒/各四升)
　(久寒謂宿昔素常藏府有沈寒也呉茱萸/溫藏以散寒也生薑者佐棗以和隂陽也)
二七大汗出熱不去内拘急四肢疼又下利厥逆而惡寒
者四逆湯主之
　(大汗出陽虚而表不固也熱不去言邪不除也内拘/急四肢疼者亡津液而骨屬不利也不利厥逆而惡)
　(寒者亡陽而隂寒内甚也四逆湯溫經以/散寒囘陽而歛液者也  方見太陽下篇)
二八大汗若大下利而厥冷者四逆湯主之
　(此與上同而/較輕故治同)
二九傷寒厥而心下悸者宜先治水當服茯苓甘草湯却
治其厥不爾水漬入胃必作利也
　(漬資四切則金匱曰水停心下甚者則悸然則悸為/水甚而厥  寒甚也寒無象而水有質水去則寒消)
　(入胃者水能滲土也/  方見太陽中篇)
三十傷寒六七日大下後寸脉沈而遲手足厥逆下部脉
不至咽喉不利唾膿血泄利不止者為難治麻黄升麻
湯主之
麻黄升麻湯方
　麻黄(二兩半/去節)　升麻(一兩/一分)　　當歸(一兩/一分)
　知母(十八銖/)　黄芩(十八銖/)　萎蕤(十八銖/)
　石膏(六銖碎/綿裹)　白术(六銖/)　　乾薑(六銖/)
　芍藥(六銖/)　　天門冬(六銖/去心)　桂枝(六銖/)
　茯苓(六銖/)　　甘草(六銖/)
右十四味以水一斗先煑麻黄一兩沸去上沫内諸藥
煑取三升去滓分溫相去如炊三斗米頃令盡汗出愈
　(唾吐卧切咽下部脉不至者邪乘下後裏虚深入而/陽内陷也  喉不利者厥隂之脉貫膈上注肺循喉)
　(嚨之後也唾膿血者肺金燥而痿也難治者表裏雜/亂而不清隂陽暌而不相順接也夫邪深入而陽内)
　(陷寸脉沈而遲也故用麻黄升麻升舉以發之手足/厥逆而下部脉不至也故用當歸薑桂溫潤以達之)
　(然芍藥歛津液而甘草以和之咽喉可利也萎蕤門/冬以潤肺而黄芩知母以除熱膿血可止也术能燥)
　(土茯苓滲濕泄利可愈也石膏有徹熱/之功所以為幹旋諸佐使而妙其用焉)
三一傷寒四五日腹中痛若轉氣下趣少腹者此欲自利
也
　(腹中痛厥隂之脉扺小腹挾胃也轉氣/下趣者裏虚不能守而寒邪下迫也)
三二下利清榖裏寒外熱汗出而厥者通脉四逆湯主之
　(下利故曰裏寒隂不守也外熱故汗出陽不固/也通脉四逆救表裏通血氣而復隂陽者也)
三三下利清榖不可攻表汗出必脹滿
　(此申上條而致戒此條汗出與上條汗出不同上條/以自出言此以攻之則出言上言已然者此言未然)
　(者脹滿可必者汗出/則無陽而隂獨治也)
三四下利腹脹滿身體疼痛者先溫其裏乃攻其表溫裏
四逆湯攻表桂枝湯
　(此承上而申致用治之次序腹脹滿裏虚也故溫之/身體疼痛表實也故攻之惟虚也故必先之惟其實)
　(故可後焉桂四逆湯方見太陽下/篇上皆同  枝湯方見太陽上篇)
三五下利譫語者有燥屎也宜小承氣湯
　(既下利而曰有燥屎何也胃熱則屎燥若服湯不能/和胃則徒利湯液其燥屎固自若所以譫語也宜小)
　(承氣者厥隂易於下/也  方見陽明篇)
三六下利後更煩按之心下濡者為虚煩也宜梔子豉湯
　(更煩言本有煩不為利除而轉/甚也虚煩並方見太陽中篇)
三七傷寒下利日十餘行脉反實者死
　(實言邪/勝也)
三八下利有微熱而渴脉弱者令自愈
　(微熱陽漸囘也渴内燥未復也/弱邪退也令自愈言不須治也)
三九下利脉數而渴者令自愈設不差必清膿血以有熱
故也
　(清與圊同清脉數與上文微熱/互相發明  猶言便膿血也)
四十下利脉數有微熱汗出令自愈設復緊為未解
　(此與上二條互相發明汗出/亦陽囘氣徹也緊寒未除也)
四一下利脉沈而遲其人面少赤身有微熱下利清榖者
必鬱冒汗出而解病人必微厥所以然者其面戴陽下
虚故也
　(諸陽聚於面少赤亦陽囘也故曰戴陽鬱胃/作汗也微厥邪正争也下虚指利而言也)
四二下利手足厥冷無脉者灸之不溫若脉不還反微喘
者死
　(喘言息短而聲不/續陽氣衰絶也)
四三下利後脉絶手足厥冷晬時脉還手足溫者生脉不
還者死
　(晬音碎條晬時周時也/此與上  互相發明)
四四下利寸脉反浮數尺中自澀者必清膿血
　(清與圊同自寸反浮數者熱轉上/逆也尺中  澀者熱壅而血瘀也)
四五下利脉沈弦者下重也脉大者為未止脉微弱數者
為欲自止雖發熱不死
　(下重謂滯下也大則病/進微弱者邪氣衰也)
四六熱利下重者白頭翁湯主之
白頭翁湯方
　白頭翁(三兩/)　　黄連(三兩/去須)　　黄蘗(三兩/去皮)
　秦皮(三兩/)
右四味以水七升煑取二升去滓溫服一升不愈更服
一升
　(此申上條而出其治白頭翁逐血以療癖秦皮洗肝/而散熱黄連調胃而厚腸黄蘗者除熱而止泄也)
四七下利欲飲水者以有熱故也白頭翁湯主之
　(有熱謂亡津液而内燥所/以欲飲水也  方同上)
四八乾嘔吐涎沫者吳茱萸湯主之
　(厥隂之脉挾胃屬肝上貫膈布脇肋循喉嚨之後上/入頏顙連目系上出與督脉㑹於巔其支者復従肝)
　(别貫膈上注肺故靈樞曰是肝所生病者胷滿嘔逆/然則厥隂之邪循經而上逆故其證見如此  方見)
　(陽明/篇)
四九嘔而發熱者小柴胡湯主之
　(小柴胡或為有/嘔故通其治)
五十嘔而脉弱小便復利身有微熱見厥者難治四逆湯
主之
　(脉弱雖似邪衰而小便復利則是裏屬虚寒也故曰/見厥者難治以身有微熱也故雖厥可以四逆湯得)
　(救其陽/之復)
五一嘔家有癰膿者不可治嘔膿盡自愈
　(肝脉其支者上注肺肝主血善嘔血熱瘀與肺痿者/皆為癰而嘔膿不可治者謂膿當嘔與邪逆而嘔者)
　(不同/也)
五二傷寒本自寒下醫復吐下之寒格更逆吐下若食入
口即吐乾薑黄連黄芩人參湯主之
乾薑黄連黄芩人參湯方
　乾薑(三兩/去皮)　　黄連(三兩/去須)　　黄芩(三兩/)
　人參(三兩/)
右四味以水六升煑取二升去滓分溫再服
　(寒格謂藥寒致成格拒也乾薑人參正/治以遏其吐黄連黄芩反佐以通其格)
五三傷寒大吐大下之極虛復極汗出者以其人外氣怫
鬱復與之水以發其汗因得噦所以然者胃中寒冷故
也
　(上條以藥吐下言此以/水發汗言亦互明之意)
五四傷寒噦而腹滿視其前後知何部不利利之則愈
　(噦承上條而言腹滿即寒生䐜脹也前/後謂二便也三條疑太陽中篇錯簡)
　
　
　
　
　
　
　
　
　傷寒論條辨卷五
欽定四庫全書
　傷寒論條辨卷六
　　　　　　　　　　　　明　方有執　撰
　辨温病風温雜病脉證幷治第九(凡二十條/方三)
　　(此皆舊本錯雜亂/出今分類爲篇)
一太陽病發熱而渇不惡寒者為温病
　(發熱温亦陽故熱亦即發也渇熱傷血也不惡寒無/隂寒之讎也温春令之氣也氣之於時或則未應至)
　(而至或則應至未至而不齊故冬夏雖有温要必以/春為正是故必也證候顯見有如此者始可以言是)
　(觸犯於温而病也此掲温病之名實而不出其治者/論温以辨明傷寒故不之及也説者以為有論無治)
　(而不自滿吁烏足/與論經之大㫖哉)
若發汗已身灼熱者名曰風温風溫為病脉隂陽俱浮
自汗出身重多眠睡鼻息必鼾語言難出若被下者小
便不利直視失溲若被火者微發黃色劇則如驚癎時
瘈瘲若火薫之一逆尚引日再逆促命期
　(鼾音旱溲音蒐癎音間瘈音熾瘲音踨隂灼熱謂熱/轉加甚也風温謂觸犯於温病有風也  陽俱浮太)
　(陽本浮而風温皆陽故上下皆見浮也自汗出亦衛/受傷也身重多眠睡鼻息必鼾語言難出者風擁則)
　(氣昏熱甚則氣鬱也小便不利者太陽主膀胱而風/溫皆陽下則反攻隂徒亡其津液而膀胱之氣傷也)
　(直視者太陽之筋支者爲目上綱故不轉睛而上竄/也失溲言小便甚失其常度也火灸熨之類也微言)
　(攻之微則變亦㣲發黄者火熱則土燥故其色外奪/也劇言攻之劇則變亦劇如驚癎時瘈瘲者火甚熱)
　(極而生風也熏亦火刼也一逆言乍誤也尚引日言/猶可以俄延再逆言復誤也促命期言夭枉人之天)
　(年其致警/之意深矣)
二形作傷寒其脉不弦𦂳而弱弱者必渇被火者必譫
語弱者發熱脉浮解之當汗出愈
　(形作傷寒猶曰似傷寒指上條而申言之也不弦𦂳/謂非傷寒也弱即風性柔緩之謂譫語者火甚則土)
　(燥也弱者發熱蓋引素問諸弱發熱以明上文之必/渇也解之言脉既屬浮則當以法解之訣人用治之)
　(大意/也)
三脉浮熱甚反灸之此為實實以虚治因火而動必咽
燥唾血
　(此又承上條而申致戒警之意實謂脉浮熱甚為邪/氣勝則實咽燥者腎為膀胱之合其脉之直者入肺)
　(中循喉嚨挾舌本也唾血者火性炎/上血因之而妄逆也已上皆言温)
四病如桂枝證頭不痛項不强寸脉微浮胷中痞鞕氣
上衝咽喉不得息者此為胷有寒也當吐之宜瓜蔕散
瓜蔕散方
　瓜蔕(一分/熬黄)　　赤小豆(一分/)
右二味各别搗篩爲散已合治之取一錢匕以香豉一
合熱湯七合煑作稀糜去滓取汁和散溫頓服之不吐
者少少加得快吐乃止諸亡血虚家不可與瓜蔕散
　(如桂枝證言大約似中風也頭不痛項不强言太陽/經中無外入之風邪以明非中風也寸候身半已上)
　(微浮邪自内出也胷中痞鞕痰涎塞膈也氣上衝咽/喉者痰湧上逆俗謂喉中聲如曵鋸是也寒以痰言)
　(痰内證也内者為虚故曰寒也是病也想當先仲景/時命名者蓋不過按素問陽之氣以天地之疾風名)
　(之而亦呼為中風豈意後世足以奪本經之中風相/亂而相誤哉經革其名而以病如桂枝證掲之誠萬)
　(世辨明中風似是而非之至教也易吐實風寒之梔/子豉而以瓜蔕散者𤓰蔕苦寒能吐頑痰而快膈小)
　(豆酸平善湧風涎而逐水香豉能起信而潮汐故佐/二物而主治稀糜則又承載三物者之舟航此所以)
　(爲吐虚風虚寒之對藥也然而又曰虚家不可與何/也是又一説也此風此寒雖人身之虚象而痰涎顧)
　(非胷中之實物邪然則虚家者不痰可言乎噫本/氣自病之東垣不作難乎可與同論此也休哉)
五病人有寒復發汗胃中冷必吐蚘
　(有寒承上文而言復反也言誤也誤汗則徒亡津液/胃中空虚故曰冷也胃虛則蚘失其所養而誖亂故)
　(吐出可必此乃申致上文不可發汗以嚴戒慎之意/當作一條舊本出在兩篇數拘有定今一之則目不)
　(合舊數故但移就相次存二以仍/舊計凡如此者讀者自㑹可也)
六病人手足厥冷脉乍𦂳者邪結在胷中心中滿而煩
飢不能食者病在胷中當須吐之宜𤓰蔕散
　(手足厥冷似渉於厥隂傷寒也乍忽也言非厥隂傷/寒乃虚寒之邪自内而作故曰邪結在胷中邪亦以)
　(痰言所以胷中滿而煩也飢不能食者痰涎湧上逆/而塞膈氣窒而食不通也病在胷中乃承上起下之)
　(句吐宜瓜蔕散而與前條同者虚風虚寒雖殊而痰/之所以為邪則一也然前條虚風生痰即俚俗所謂)
　(中風而此條虚寒痰證即諸家方書所謂四證類傷/寒而痰居其一者是也經皆掲之而不名者想當時)
　(皆不過以中風傷寒為通解經以虚風之風非風寒/之風也故不曰風痰而曰胷有寒以虚寒之寒與風)
　(寒之寒不同也故不曰寒痰而曰邪在胷中但詳其/痰之狀而革其名正其義以出其治其所以為曉寤)
　(天下後世也亦已至矣何天下後世卒深沉昏惑而/反多口於經甚者則直詆桂枝湯為偶中於漢之末)
　(世誣之為不可用羣然没其所謂中風之病名而懵/其病於不知顚倒其傷寒之經㫖於分崩離析使故)
　(習之弊至今尚然噫陋俗之難化愚夫之難曉一至/是邪宜乎後之人年不古若而日䧟於促也冤哉)
七病人身大熱反欲得近衣者熱在皮膚寒在骨髓也
身大寒反不欲衣者寒在皮膚熱在骨髓也
　(此揭五合表裏之為病而分曉之所以勉人當求病/於的之意皮膚五合之表也骨髓五合之裏也熱在)
　(皮膚寒在骨髓者表實裏虚也寒在皮膚熱在骨髓/者表虚裏實也然此以藏府不預而言耳合藏府而)
　(統言之則皆表而無裏之/可稱也學者不可不究)
表熱裏寒者脉雖沉而遲手足微厥下利清穀此裏寒
也所以隂證亦有發熱者此表解也表寒裏熱者脉必
滑身厥舌乾也所以少隂惡寒而踡此表寒也時時自
煩不欲厚衣此裏熱也
　(此承上文而詳釋之之意所以隂/證亦有發熱者之上疑有脱落)
八病發熱頭痛脉反沉若不瘥身體疼痛當救其裏宜
四逆湯
　(此馮脉不馮證之大/㫖  方見太陽下)
九病在陽應以汗解之反以冷水潠之若灌之其熱被
却不得去彌更益煩肉上粟起意欲飲水反不渇者服
文蛤散若不瘥者與五苓散寒實結胷無熱證者與三
物小䧟胷湯白散亦可服
文蛤散方
　文蛤(五兩/)
右一味爲散以沸湯和一錢匕服湯用五合
白散方
　桔梗(三分/)　貝母(三分/)　巴豆(一分去皮熬/黒研如泥)
右件二味爲末内巴豆更於臼中杵之以白飲和服强
人一錢羸者減之病在膈上必吐在膈下必利不利進
熱粥一杯利過不止進冷粥一杯身熱皮粟不解欲引
衣自覆者若水以潠之洗之益令熱被不得出當汗而
不汗則煩假令汗出己腹中痛與芍藥三兩如上法
　(潠心艮切蒙在陽謂表未罷熱未除也潠噴之也灌/漑之也被  也言邪蒙冐於潠灌之水鬱閉而不散)
　(熱悗煩惱益甚也粟起言膚上粒起如粟水寒鬱留/於表而然也意欲得水而不渇者邪熱雖甚反為水)
　(寒所制也文蛤即海蛤之有文理者鹹寒走腎而利/水以之獨專任者蓋取督腎而行水也不差者水雖)
　(内漬猶有外被者故用五苓散内以消之外以散之/而兩解也寒以飲言飲本寒也又得水寒兩寒摶結)
　(而實於胷中故謂無熱證也小陷胷湯固小結胷之/主治然白散者桔梗貝母能消飲而開膈巴豆辛溫)
　(能散寒而逐水所以寒結或重而小結胷不能/解者則此又可服也  小䧟胷湯方見太陽中)
十病人藏無他病時發熱自汗出而不愈者此衛氣不
和也先其時發汗則愈宜桂枝湯主之
　(藏無他病裏氣和也時以暫言謂或時則然或時不/然也衛氣不和表不固也先其時言於未發熱之先)
　(也陽方見/太  上)
十一病常自汗出者此為榮氣和榮氣和者外不諧以衛
氣不共榮氣和諧故爾以榮行脉中衛行脉外復發其
汗榮衞和則愈宜桂枝湯
　(此與上條同上以暫言此言常者謂無時不然也上/言藏藏為隂而主裏此言榮榮亦隂而主裏衛亦外)
　(皆變文之互詞盖上條以暫言故其詞畧此以常言/故其詞詳兩相互發義不殊也然皆發汗而此不言)
　(先其時者以常故/無先後之可言也)
十二病人脉數數為熱當消穀引食而反吐者此以發汗
令陽氣微膈氣虚脉乃數也數為客熱不能消穀以胃
中虚冷故吐也
　(數為客熱已下乃反覆詳明上文之/義客熱以邪氣言虚冷以正氣言)
十三微數之脉愼不可灸因火為邪則為煩逆追虚逐實
血散脉中火氣雖㣲内攻有力焦骨傷筋血難復也
　(微數虚熱也故戒慎不可灸逐亦追也實謂熱也血/散脉中言追逐之餘必至迫血血為榮而行脉中故)
　(謂散於脉中也火氣雖微已下甚言追逐之害大盖/骨賴血以濡既失其所濡必枯而焦筋賴血以榮既)
　(亡以為榮必衰而傷殘伐其本源故也以此示人而/近來人之以火灸隂虚發熱者猶比比焉竊見其無)
　(有不焦骨傷筋而斃者吁/是豈正命哉可哀也已)
十四病人煩熱汗出則解又如瘧狀日晡所發熱者屬陽
明也脉實者宜下之脉浮虚者宜發汗下之宜大承氣
湯發汗宜桂枝湯
　(煩熱太陽也故脉浮虛而宜汗散如瘧狀謂熱之徃/來猶瘧之作輟有時而不爽也晡日加申陽明之王)
　(時也故脉實/而宜下解)
十五未持脉時病人手义自冐心師因教試令欬而不欬
者此必兩耳聾無聞也所以然者以重發汗虚故如此
　(此訣人推測/病情之大法)
十六病人不大便五六日繞臍痛煩燥發作有時者此有
燥屎故使不大便也
　(病人謂凡有病之人證犯有如此者則皆當如此而/治之之謂非獨以風寒之病爲言而已也此訣人辨)
　(凡百胃實/之大㫖)
十七病人小便不利大便乍難乍易時有微熱喘冒不能
臥者有燥屎也宜大承氣湯
　(小便不利所以大便有乍難乍易也時有微熱陽明/潮作也喘冒不能臥胃不和也故曰有燥屎  方見)
　(陽明篇/下同)
十八大下後六七日不大便煩不解腹滿痛者此有燥屎
也宜大承氣湯
　(煩不解則熱未退可知腹滿痛則胃實可診/故曰有燥屎已上三條皆訣人當下之大法)
十九本發汗而復下之此爲逆也若先發汗治不爲逆本
先下之而反汗之爲逆若先下之治不爲逆
　(復與覆同古字通用比復亦反也猶言誤也與下文/反汗之反同意蓋兩  而互相發明以訣人汗下之)
　(大/法)
二十凡病若發汗若吐若下若亡津液隂陽自和者必自
愈
　(隂陽以脉言而二便在其中兩者和則血氣無/相勝負可知故自愈可必此訣人持診之大要)
　辨霍亂病脉證幷治第十(凡九條/方三)
一問曰病有霍亂者何答曰嘔吐而利名曰霍亂
　(霍吐也亂雜亂也靈樞曰清氣在隂濁氣/在陽清濁相干亂於腸胃則爲霍亂是也)
二問曰病發熱頭痛身疼惡寒吐利者此屬何病答曰
此名霍亂自吐下又利止更復發熱也
　(發熱頭痛身疼惡寒外感也吐利内傷也上以/病名求病證此以病證實病名反覆詳明之意)
三傷寒其脉微澀者本是霍亂今是傷寒却四五日至
隂經上轉入隂必利本嘔下利者不可治也欲似大便
而反失氣仍不利者屬陽明也便必鞕十三日愈所以
然者經盡故也
　(轉失皆見陽明篇也本根原也言/根因原起自霍亂  本嘔意同)
下利後便當鞕鞕則能食者愈今反不能食到後經中
頗能食過一經能食過之一日當愈不愈者不屬陽明
也
　(此申上文末/節而言其詳)
四霍亂頭痛發熱身疼痛熱多欲飲水者五苓散主之
寒多不用水者理中丸主之
理中丸方
　人參(三兩/)　　白术(三兩/)　　甘草(三兩/)
　乾薑(三兩/)
右四味搗篩爲末蜜和丸如雞黃大以沸湯數合和一
丸硏碎温服之日三四夜二服腹中未熱益至三四丸
然不及湯湯法以四物依兩數切用水八升煑取三升
去滓温服一升日三服
　(此申上文而出其治熱多欲飲水者陽邪勝也寒多/不用水者隂邪勝也五苓散者水行則熱洩是亦兩)
　(解之謂也理治也料理之謂中裏也裏隂之謂參术/之甘温裏也甘草甘平和中也乾薑辛熟散寒也)
　(五苓散方/見太陽上)
加減法
若臍上築者腎氣動也去术加桂四兩(腎氣動欲作奔/豚也去术腎惡)
　(燥也加桂以其能伐腎/邪而泄奔豚然非枝也)吐多者去术加生薑三兩(吐/氣)
　(逆也术能壅氣故去之薑能/散氣所以為嘔吐之聖藥也)　多者還用术悸者加
　茯苓二兩(下多濕勝也復用术术能燥濕濕燥則下/斷也悸以飲水過度言水停之故也加茯)
　(苓水行則/悸愈也)渇欲得水者加术足前成四兩半(渇脾虚/也加术)
　(緩脾/也)腹中痛者加人參足前成四兩半(腹中痛裏虚/也加人參補)
　(中/也)寒者加乾薑足前成四兩半(寒以不用水之甚者/言乾薑辛熱而能散)
　(寒非稱權/則不可也)腹滿者去术加附子一枚服湯後如食頃
　飲熱粥一升許微自溫勿發揭衣被(氣滯則腹滿术/甘而壅故去之)
　(附子辛散故加之飲熱粥亦助藥力也自溫亦取微/欲似汗之意勿發揭衣被防重感也  案此用术去)
　(术术上皆無白字何哉蓋由文次句中上無空隙故/雖有狂妄竟不能於此加毫末而經之眞原昭然猶)
　(存則他术之有白出於偽妄不待言而明矣然於僞/妄之疎愚亦可以見也君子察微觀人於其所忽信)
　(哉/)吐利止而身痛不休者當消息和解其外宜桂枝
　湯小和之(吐利止裏和也身痛表退而新虚也消息/猶言斟酌也桂枝湯固衛以和表者也小)
　(和言少少與服不/令過度之意也)
五吐利汗出發熱惡寒四肢拘急手足厥冷者四逆湯
主之
　(吐利四肢拘急手足厥冷裏隂虚也汗出發熱惡寒/表陽衰也四逆湯表裏合救之劑也  方見太陽下)
　(下/同)
六旣吐且利小便復利而大汗出下利清穀内寒外熱
脉微欲絶者四逆湯主之
　(此與上條大同小異/而義同故治亦同)
七吐已下斷汗出而厥四肢拘急不解脉微欲絶者通
脉四逆加豬膽汁湯主之
通脉四逆加豬膽汁湯方
　於四逆湯方内加豬膽汁半合餘依四逆湯法
　(已止也下即利也斷絶也此總上文言吐利兩皆止/絕而又以其餘證之不解者更治以出也不解之證)
　(者陽極虚隂極甚脾氣亦衰微也然極則劇矣通脉/四逆加豬膽汁者與少隂白通同一反佐以䟽劇則)
　(正治反格/拒之意也)
八惡寒脉微而復利利止亡血也四逆加人參湯主之
四逆加人參湯方
　於四逆湯方内加人參一兩餘依四逆湯法
　(亡血津液竭也/人參能生津也)
九吐利發汗脉小煩者以新虚不勝穀氣故也
　(此與下篇末條詳畧不/一而義則同亦互意也)
　辨隂陽易差後勞復脉證幷治第十一(凡七條/方四)
一傷寒隂陽易之爲病其人身體重少氣少腹裏急或
引隂中拘攣熱上衝胷頭重不欲舉眼中生花膝脛拘
急者燒裩散主之
燒裩散方
　右取婦人中裩近隱處剪燒灰以水和服方寸匕日
　三服小便即利隂頭微腫則愈婦人病取男子裩當
　燒灰
　(少腹之少去聲新傷寒包中風而言也易猶交易變/易之易言大病  差血氣未復强合隂陽則二氣交)
　(感互相換易而爲病也身體重少氣眞元虧竭而困/倦也少腹裏急或引隂中拘攣者所易之氣内攻也)
　(熱上衝胷頭不欲舉眼中生花者虚陽生熱而上蒸/也膝脛拘急者脉亂而筋傷也裩當近隱處隂陽二)
　(氣之所聚也男女/易用物各歸本也)
二大病差後勞復者枳實梔子豉湯主之若有宿食者
加大黃如博碁子五六枚
枳實梔子豉湯方
　枳實(三枚/炙)　　梔子(十四枚/擘)　豉(一升/綿裹)
右三味以清漿水七升空煑取四升内枳實梔子煑取
二升下豉更煑五六沸去滓溫分再服覆令微似汗
　(大病㮣言也下倣此勞强力房勞復重復作病蓋大/邪初退血氣新虚作强勞傷虚而生熱猶之病復發)
　(非實發初病也枳實寛中破結梔子散熱除煩香豉/能解虚勞之熱清漿則又梔子之監制故協三物之)
　(苦寒同主勞傷之復熱而與發初病之實熱不同倫/也宿食陳宿之積食也食能生熱故須去之大黄者)
　(去陳以/致新也)
三傷寒差已後更發熱者小柴胡湯主之脉浮者以汗
解之脉沉者以下解之
　(此示病後不謹調理小復之大法脉/浮有所重感也脉沉飲食失節也)
四大病差後從腰已下有水氣者牡蠣澤㵼散主之
牡蠣澤㵼散方
　牡礪(熬/)　　　澤㵼　　　　栝蔞根
　蜀漆(洗去脚/)　葶藶(熬/)　　　商陸根
　海藻(洗去鹹已/上各等分)
右七味異搗下篩爲散更入臼中治之白飲和服方寸
匕小便利止後服
　(水氣肌肉腫滿而虚浮蓋差後新虚土未强而水無/制也從腰已下而不及上者水性就下勢之初起故)
　(雖泛濫未至於横溢也牡礪澤㵼海藻鹹以走腎腎/强則水行葶藶商陸根苦以利濕濕去則腫没蜀漆)
　(辛而能散故爲諸品之佐也栝蔞/根苦能徹熱本乃蜀漆之使也)
五大病差後喜唾乆不了了者胃上有寒當以丸藥温
之宜理中丸
　(唾口液也寒以飲言不了/了謂無已時也  方見前)
六傷寒解後虛羸少氣氣逆欲吐者竹葉石膏湯主之
竹葉石膏湯方
　竹葉(二把/)　　石膏(一斤/)　　半夏(半升/洗)
　人參(三兩/)　　甘草(二兩/炙)　　粳米(半升/)
　麥門冬(一升/去心)
右七味以水一斗煑取六升去滓内粳米煑米熟湯成
去米溫服一升日三服
　(羸音雷飲羸病而瘦也少氣謂短氣不足以息也氣/逆欲吐  作惡阻也蓋寒傷形故寒解則肌肉消削)
　(而羸痩熱傷氣故熱退則氣衰耗而不足病後虚羸/脾胃未强飲食難化則痰易生痰湧氣逆故欲吐也)
　(竹葉清熱麥冬除煩人參益氣甘草生肉半夏豁痰/而止吐粳米病後之補劑石膏有徹上徹下之功故)
　(能佐諸品而/成補益也)
七病人脉已解而日暮微煩以病新差人强與穀脾胃
氣尚弱不能消穀故令微煩損穀則愈
　(脉已解邪悉去而無遺餘也日暮陽明之王時也强/與穀謂壓其進食也損言當節減之也蓋飲食節則)
　(脾胃和脾胃和則百體安/此調理病餘之要法也)
　右經十一篇法三百九十七方一百一十三蓋仲景
　氏之遺書而叔和所詮次之者也傳謂世稱仲景醫
　聖良以仲景者集醫哲之大成而是書者正醫教之
　大訓也初學之士舎是則無以爲入道之門而敦進
　徳之基矣故夫篤志斯道者亦曰必由是而學焉則
　亦庶乎其不差而於人已不致悞馴是以徃誠能至
　於仁熟義精道久化成不但人無枉命而已亦無慚
　徳則帝伯之堂可升有農之神可繼豈不偉哉
　(三百九十七者今移/六條在第十五篇)
　
　
　
　
　
　
　
　傷寒論條辨卷六
欽定四庫全書
　傷寒論條辨卷七
　　　　　　　　　　　　明　方有執　撰
　辨痙濕暍病證第十二
　　此篇相傳謂爲叔和述仲景金匱之文雖逺不可
　　考觀其掲首之辭信有之也然既曰以為與傷寒
　　相似而致辨焉則亦述所當述者是故後人稱之
　　爲仲景之徒云
傷寒所致太陽痓濕暍三種宜應别論以爲與傷寒相
似故此見之
　(痓見太陽上篇暍音謁下同兩痓見下素問諸痙項/强是也濕霑潤不乾也天之  露上濕也地之水潦)
　(下濕也人之汗液身中之濕也凡著霑潤經久不乾/皆能致病傷濕之謂也暍傷暑也史記禹扇暍淮南)
　(子武王䕃暍人于樾下左擁而右扇之是也叔和之/意蓋謂三者皆風寒之變證既成變證則當别爲立)
　(論然自風寒變來本屬太陽猶有風寒渉似/之疑須當倂爲辨論故掲己意而述之如左)
○太陽病發熱脉沉而細名曰痓
　(此揭痙之狀發熱太陽未除也沉寒也細濕也中風/傷寒病猶在太陽而脉變如此者則是重感寒濕而)
　(變痙不可仍以中風/傷寒稱也詳見下)
○太陽病發汗太多因致痓
　(此承上條復原變痙之由千金曰太陽中風重感寒/濕則變痙然則發汗太多者重感寒濕而變痙之原)
　(因也蓋中風自汗傷寒發汗汗出過多衣被必濕濕/勝寒生過時不更汗後新虚易於感受濕漬寒侵滲)
　(注關節所以有痙之變也不然臥太陽病而/發汗安得别有所謂寒濕而可以爲重感哉)
○太陽病發熱汗出不惡寒者名曰柔痓
　(此以中風而致變言汗出不惡/寒風傷衛也柔風性耎緩也)
○太陽病發熱無汗反惡寒者名曰剛痓
　(此以傷寒而致變言無汗反惡/寒寒傷榮也剛寒性勁急也)
○病身熱足寒頸項强急惡寒時頭熱面赤目脉赤獨
頭面搖卒口噤背反張者痓病也
　(卒清勿切噤羣􁀙切於此以痙之具證言身熱頭熱/面赤目脉赤陽邪發  陽也足寒隂邪逆於隂也獨)
　(頭面搖者風行陽而動於上也卒忽然也噤寒而口/閉也蓋口者脾之竅胃爲脾之合而脉挾口環唇脾)
　(虚胃寒故忽然唇口脗合噤急而飲食不通也背反/張者太陽之脉俠背故寒則筋急而拘攣熱則筋緩)
　(而縱弛也然剛柔二痙則各見證之一偏惟/風寒俱有而致變者則具見也  痙止此)　(詳見/痙書)
○濕家之爲病一身盡疼發熱身色如似熏黃
　(一身盡疼者人身之土内則主脾胃外則主肌肉土/惡濕濕自外入肌肉先傷也發熱濕鬱而蒸也熏黃)
　(者土本黃色濕則昏/滯故黧暗而不明也)
○濕家病身上疼痛發熱靣黃而喘頭痛鼻塞而煩其
脉大自能飲食腹中和無病病在頭中寒濕故鼻塞内
藥鼻中則愈
　(塞心勿切内音納黃此以上濕言亦風濕也身上疼/痛與上條互詞靣  喘煩脉大者風爲陽而陽受之)
　(也能飲食者陽能化穀所以胃和而裏無病也病在/頭已下申上文之意寒以濕之性言鼻氣通於天故)
　(邪獨甚而/專主治也)
○濕家其人但頭汗出背强欲得被覆向火若下之早
則噦胷滿小便不利舌上如胎者以丹田有熱胷中有
寒渴欲得水而不能飲則口燥煩也
　(强上聲客此以下濕言亦寒濕也但頭汗出者寒爲/隂隂邪  於隂陽上越而不通於下也背强欲得被)
　(覆向火者太陽之脉俠背背居偝北最爲畏寒寒濕/之隂邪注經絡滲骨髓所以筋脉牽急而惡寒甚也)
　(噦胷滿者凡在太陽下早皆然也丹田下焦也胷中/上焦也熱在下而寒在上所以渇欲得水反逆而不)
　(能飲且又亡津液所以/口乾燥而内作煩悗也)
○太陽病關節疼痛而煩脉沉而細者此名濕痺之候
其人小便不利大便反快但當利其小便
　(此以濕之入裏者言關節疼痛者寒濕之氣走注内/滲所以脉沉而細也痺以疼痛言小便不利大便反)
　(快者濕即水甚則橫流不遵故道妄逆而暴亂/也利其小便者導其遵故道而行禹之治功也)
○病者一身盡疼發熱日晡所劇者此名風濕此病傷
於汗出當風或久傷取冷所致也
　(發熱日晡所劇者陽明主胃而屬土土主濕所以熱/甚於陽明之王時也然汗出當風而爲風濕則是以)
　(身中之濕言此其所以陽明王而熱則劇/與久傷取冷與夏月傷於冷水之意同)
○問曰風濕相摶一身盡疼痛法當汗出而解値天隂
雨不止醫云此可發汗汗之病不愈者何也答曰發其
汗汗大出者但風氣去濕氣在是故不愈也若治風濕
者發其汗但微微似欲汗出者風濕俱去也
　(此承上條復設問答而喻治隂雨不止則濕不除所/以益當發汗也然風濕本由汗出當風而得則汗之)
　(大出者必反濕轉加甚可知也微微似欲汗出而不/見出則濕消而風散矣此固發汗之微機後之動輒)
　(以大汗為言者其去/道奚啻㝷常而已哉)
○濕家下之額上汗出微喘小便利者死若下利不止
者亦死
　(額上汗出微喘者陽亡於上也小便利與下利不止/者隂脱於下也然治濕當利其小便而以小便利主)
　(死何也誤治而隂陽/散亡也  濕止此)
○太陽中熱者暍是也其人汗出惡寒身熱而渴也
　(蒸熱謂之暑傷暑謂之暍汗出惡寒者太陽表不固/也身熱者暑邪傷陽也渇者亡津液而内燥也然渇)
　(爲内證太陽主表而有渇何也炎暑之時陽浮外越/人之津液本少渇為常事况更汗出而重亡津液乎)
　(且太陽溫病已/有渴又况暍乎)
○太陽中暍者身熱疼重而脉微弱此亦夏月傷冷水
水行皮中所致也
　(身熱疼重而曰夏月傷冷水水行皮中所致者土主/肌肉而惡濕水滲土而蒸發也脉微弱者熱則血乾)
　(而氣耗也然夏日則飲水古人之常事而曰傷何哉/良由暑迫飲之過多或得之澡洗暑反内入也然則)
　(庸俗以當盛暑時濯流飲泉而得身熱疼重遽謂爲/閉水傷寒者水其暑之訛而傷寒則浮謠之謬也)
○太陽中暍者發熱惡寒身重而疼痛其脉弦細芤遲
小便已灑灑然毛聳手足逆冷小有勞身卽熱口開前
板齒燥若發汗則惡寒甚加溫鍼則發熱甚數下之則
淋甚
　(數音速其發熱惡寒身重而疼痛總上文具證而言/下乃申  詳而致戒也弦細芤遲亦詳微弱之意小)
　(便已灑灑然毛聳者隂虚而寒内作也手足逆冷者/陽熱内陷也小有勞身即熱者陽虚氣怯不勝力任)
　(之甚也口開者熱甚也故反則噤是也前板齒燥者/陽明熱甚而津液乾也惡寒甚者以虗其表也發熱)
　(甚者以擾其陽而損其隂也淋甚者損其隂而津液/竭也言三法皆不可也然則治之奈何金匱治暍以)
　(白虎加人參湯白虎有嘯則生風之能薦凉解秋之/義人參有益陽補虚之用生津止渴之功是故通寒)
　(暑而妙應神矣哉所謂方而/世爲萬病祖者此之謂也)
　辨脉法上篇第十三
　　此篇已下皆叔和述仲景之言附己意以爲贊經
　　之辭譬則翼焉傳類也篇目舊名平脉次第二而
　　僭經右夫傳不可以先經論脉亦無先各脉而後
　　平脉之理且平脉不過前數條冒事必如此耳後
　　亦各脉安得直以平脉名篇皆非叔和之舊其爲
　　後人之紛更明甚是故重考訂而次序如今
問曰脉有三部隂陽相乘榮衛血氣在人體躬呼吸出
入上下於中因息遊布津液流通隨時動作效象形容
春弦秋浮冬沉夏洪察色觀脉大小不同一時之間變
無經常尺寸參差或短或長上下乖錯或存或亡病輒
改易進退低昂心迷意惑動失紀綱願爲具陳令得分
明師曰子之所問道之根原脉有三部尺寸及關
　(參音攙差穿之切為去聲令平聲為根原者言人之五藏/六府吉凶死生皆取决於脉所以  斯道之根本淵源也)
　(孫思邈曰從肘腕中横文至掌魚際後文却而十分之而/入取九分是為尺從魚際後文却還度取十分之一則是)
　(寸寸十分之而入取九分之中則寸口也闗界尺寸之間/古無定説朱子曰俗傳脉訣詞最鄙淺非叔和書明甚乃)
　(能直指髙骨為闗似得難經本㫖然則闗有定位自脉訣/始滑氏曰寸為陽為上部主頭項已下至心胷之分也闗)
　(為隂陽之中為中部主臍腹胠脇之分也尺為隂為/下部主腰足脛股之分也此寸闗尺為三部之説也)
榮衛流行不失衡銓(榮當作營見馬氏/素問註證發微)
　(素問曰榮者水穀之精氣也和調於五藏洒陳於六/府乃能入於脉也故循脉上下衛者水穀之悍氣也)
　(其氣慓疾滑利不能入於脉也故循皮膚之中分肉/之間難經三十二難曰人受氣於穀穀入於胃乃傳)
　(於五藏六府五藏六府皆受於氣其清者為榮濁者/為衛榮行脉中衛行脉外靈樞同而紀氏云素問曰)
　(榮者水穀之精氣則清衛者水穀之悍氣則濁精氣/入於脉中則濁悍氣行於脉外則清然則三經之文)
　(雖少别而其旨則同清濁之分雖殊而其為氣則一/夫榮衛之為榮衛如此然三十二難又曰心者血肺)
　(者氣血為榮氣為衛榮行脉中衛行脉外行中行外/雖同而榮則又以血言言心肺而不言水穀故王氏)
　(曰清者體之上也陽也火也離中之一隂降故午後/一隂生即心之生血也故曰清氣為榮濁者體之下)
　(也隂也水也坎中之一陽升故子後一陽生即腎之/生氣也故曰濁氣為衛滑氏曰以用而言則清氣為)
　(榮者濁中之清者也濁氣為衛者清中之濁者也以/體而言則清之用不離乎濁之體濁之用不離乎清)
　(之體故謂清氣為榮濁氣為衛亦可也謂榮濁衛清/亦可也又曰綂而言之則榮衛皆水穀之氣所為故)
　(悉以氣言可也析而言之則血為榮氣為衛固自有/分矣是故榮行脉中衛行脉外猶水澤之於川澮風)
　(雲之於太虚也合經傳而觀之則榮衛之在人身可/以性能言而不可以色象求榮行脉中衛行脉外蓋)
　(亦以其分體分用之大端言也㑹其極而言/之其猶氤氲在天地與衡銓稱具喻平準也)
腎沉心洪肺浮肝弦此自經常不失銖分
　(銖音殊而腎為水藏水性就下故其脉循骨而沉心/為火藏  合血脉故其脉洪洪猶洪水之洪大而有)
　(波瀾之謂也肺為金藏而合皮毛金得五行之清其/脉故浮肝為木藏木性曲直其脉循筋而行故弦經)
　(正也常久也亦經也言平人之脉以如此合四時為/正通常而可久也説文十黍之重曰銖六銖為一分)
　(蓋指脉之以三菽六菽約輕重而言也然言四藏而/不言脾者脾之平和不可得見故其經常不可言欲)
　(人當自/推也)
出入升降漏刻周旋水下二刻一周循環
　(出而升氣之上來也入而降氣之下去也漏刻以一/日一夜漏水下百刻而言也周旋以周身之流行旋)
　(轉而言也下二句乃申上文而詳言之也滑氏曰内/經平人氣象論云人一呼脉再動一吸脉再動呼吸)
　(定息脉五動閏以太息命曰平人故平人一呼脉行/三寸一吸脉行三寸呼吸定息脉行六寸以呼吸之)
　(數言之一日一夜凡一萬三千五百息毎刻一百三/十五息每二刻二百七十息脉行一十六丈二尺為)
　(一周身也積而盈之毎時八刻計一千八十息脉行/六十四丈八尺榮衛四周於身十二時九十六刻計)
　(一萬二千九百六十息脉行七百七十七丈六尺為/四十八周身刻之餘分得五百四十息脉分行二周)
　(身得三十二丈四尺合一萬三千五百四十息總之/為五十度周身脉得八百一十丈也此呼吸之息脉)
　(行之數周身之度合/晝夜百刻之詳也)
當復寸口虚實見焉
　(見音現之滑氏曰寸口謂氣口也居手大隂魚際却/行一寸  分氣口之下曰關曰尺云者皆手大隂所)
　(歴之處而手太隂又為百脉流注朝會之始也此承/上文而言脉行周身五十度又當復始於寸口所以)
　(謂之循環也/虚實見下)
變化相乘隂陽相干風則浮虚寒則牢堅沉潛水畜支
飲急弦動則爲痛數則熱煩
　(凡脉言數皆音朔因此承上文而言虚實所見之目/病脉之大端也乘  也干犯也言脉之變化相因而)
　(乘由隂陽之邪相干而犯下文乃所乘所干之目風/為陽邪浮虚者陽主外也寒為隂邪牢堅者隂主内)
　(也水飲皆痰之異名以其聚於内故曰水畜沉潛内/伏也以其薄於外故曰支飲急弦外暴也浮沉牢弦)
　(皆脉名虚堅潛急非脉名也乃形容惟其浮則虚弱/牢則堅强沉所以潛弦所以急之謂也動隂陽相摶)
　(而然也摶聚不散所以痛也數/急疾也陽盛則數所以熱煩也)
設有不應知變所縁三部不同病各異端
　(此言虚實之見固有如上文所言者然不可執一以/拘設或脉與病有不如此而相應者則又當察識其)
　(别有傳變之縁故況三部所屬不同則變端亦/各自有異豈所言之數者可以為一定之限哉)
太過可怪不及亦然邪不空見中必有姧審察表裏三
焦别焉知其所舎消息診看料度藏府獨見若神爲子
條記傳與賢人
　(見音現别必列切度逹各切為去聲傳如字見太過/不及總虚實而言也怪非常也言二者不常  見則)
　(當知其為怪異也姧傷犯也難經曰上焦者在心下/下膈在胃上口主内而不出其治在膻中玉堂下一)
　(寸六分直兩乳間陷者是中焦者在胃中脘不上不/下主腐熟水穀其治在臍傍下焦者當膀胱上口主)
　(分别清濁主出而不內以傳道也其治在臍下一寸/故名三焦舎謂病邪客止之處所也此條乃設問答)
　(以敷陳脉道之大槩故爲首章以發眀診家入式之/始事此節乃總結上文以起下條示學者當通此以)
　(逹彼因畧以/致詳之意也)
○師曰呼吸者脉之頭也
　(呼者氣之出脉之來也吸者氣之入脉之去也頭頭/緒也脉隨氣之出入而來去名狀雖多呼吸則其源)
　(頭也然脉有二此以尺寸之脉言若以周身言之則/循環無端截不斷無頭尾之可言學者當别識  脉)
　(經無/吸字)
初持脉來疾去遲此出疾入遲名曰内虚外實也初持
脉來遲去疾此出遲入疾名曰內實外虚也
　(劉氏曰來者自骨肉之分而出於皮膚之際氣之升/而上也去者自皮膚之際而還於骨肉之分氣之降)
　(而下也出呼而來也入吸而去也經曰來者為陽去/者為隂此之謂也疾即上條之太過亦陽也遲即上)
　(條之不及亦隂也然則内虚外實者隂不及陽太過/也内實外虚者隂太過而陽不及也然來去出入者)
　(脉之大關鍵也内外虚實者病之大綱領也知内外/之隂陽而明其孰為虚孰為實者診家之切要也為)
　(此條以次首條者示學/者下手工夫之急務也)
○問曰上工望而知之中工問而知之下工脉而知之
願聞其説師曰病家人來請云病人苦發熱身體疼病
人自臥師到診其脉沉而遲者知其差也何以知之表
有病者脉當浮大今脉反沉遲故知愈也
　(沉遲屬隂故知/表邪已解也)
假令病人云腹内卒痛病人自坐師到脉之浮而大者
知其差也何以知之若裏有病者脉當沉而細今脉浮
大故知愈也
　(凡假令之令皆平聲卒清勿切此卒痛言倉遽作痛/也浮大屬陽故知裏邪已散也  條上設三問下二)
　(節苦發熱身體疼腹内卒痛言問坐臥言望末決/言知病於脉所以示診家三者不可闕一之意也)
○問曰病家人來請云病人發熱煩極明日師到病人
向壁臥此熱已去也設令脉不和處言已愈
　(凡設令之令與假令之令同處言之處皆上聲以眀/日到則病有進退可知矣故於其向壁臥則可  擬)
　(其安而熱已去也脉不和言雖未至於平/靜亦無躁疾之謂也此與上條大意畧同)
設令向壁臥聞師到不驚起而盻視若三言三止脉之
嚥唾者此詐病也設令脉自和處言此病大重當須服
吐下藥鍼灸數十百處乃愈
　(盻音係勿此復喻人恐足以勝/詐覺人  售欺之意盻恨視貌)
○師持脉病人欠者無病也
　(張口气悟為欠然隂陽相/引則欠故無病可知也)
脉之呻者病也
　(呻呻吟/苦聲)
言遲者風也
　(舌强則言遲經絡牽急則舌强筋攣/則經絡拘急肝屬木其合筋其主風)
搖頭者裏痛也
　(頭屬陽裏屬隂頭搖/者隂不與陽和也)
行遲者表强也
　(表以經絡言/强以拘急言)
坐而伏者短氣也
　(短氣者裏/不足也)
坐而下脚者腰痛也
　(下脚欲求/伸舒之意)
裏實䕶腹如懷卵物者心痛也
　(懷卵物猶言自冒其心之謂/此條八節皆望而知之之事)
○師曰伏氣之病以意候之今月之内欲有伏氣假令
舊有伏氣當須脉之若脉微弱者當喉中痛似傷非喉
痺也病人云實咽中痛雖尒今復欲下利
　(伏氣者舊有外感不即發而伏藏於經中之氣也今/月之内欲有伏氣疑有錯誤微弱少隂之脉也少隂)
　(之脉從腎上貫肝膈入肺中循喉嚨故喉中痛也然/咽痛下利皆少隂證故病人雖言實痛亦當知其欲)
　(自下/利也)
○問曰人病恐怖者其脉何狀師曰脉形如循絲纍纍
然其靣白脱色也
　(恐怖惶懼也循理治也絲言細也纍纍聯絡貌脱色/猶言失色也蓋内氣餒者則外色奪所以有卒然之)
　(變/也)
○問曰人不飲其脉何類師曰脉自澀唇口乾燥也
　(血少則脉澀所以唇口乾燥然此/以不飲而然非由此而不飲也)
○問曰人愧者其脉何類師曰脉浮而面色乍白乍赤
　(愧慙也脉浮而面色乍白乍赤者/神遊不定故血氣亂而變不一也)
○問曰經説脉有三菽六菽重者何謂也師曰脉者人
以指按之如三菽之重者肺氣也如六菽之重者心氣
也如九菽之重者脾氣也如十二菽之重者肝氣也按
之至骨者腎氣也
　(經難經也菽大豆也滑氏曰肺最居上主候皮毛故/其脉如三菽之重心在肺下主血脉故其脉如六菽)
　(之重脾在心下主肌肉故其脉如九菽之重肝在脾/下主筋故其脉如十二菽之重腎在肝下主骨故其)
　(脉按之至骨腎不言菽以類推之當如十五菽之重/蓋五藏以上下之次第而居故其氣之至離皮膚有)
　(如此逺近之約摸乃越人教人如此用指着意候按/而取診耳輕重以下指之法言故何氏曰越人云菽)
　(大抵是箇約摸的法見得輕重有差等非眞如菽之/重也然此條言氣難經言部部者一定之部位而氣)
　(在其中氣者元氣穀氣之精而部位亦在不言之表/也虞氏有言假令左手寸口如三菽之重得之乃知)
　(肺氣之至如六菽之重得之知本經之至虞氏以氣/推明越人言外之意如此然則此條以氣言者豈非)
　(發明難經此意於虞氏未言之先歟不然既曰經説/不易其部字也雖然難經有與皮毛相得者與血脉)
　(相得者與肌肉相得者與肝平者舉指來疾者五句/在各起句重字下而此無之則是難經詳而此畧叅)
　(㸔則/義全)
○問曰脉有相乘有縱有橫有逆有順何也師曰水行
乘火金行乘木名曰縱火行乘水木行乘金名曰橫水
行乘金火行乘木名曰逆金行乘水木行乘火名曰順
也
　(縱横皆平聲者乘猶乘舟車之乘縱直也橫者縱之/對順從也逆  順之反水能剋火而乘火金能剋木)
　(而乘木乘其所勝其事易直故曰縱火受制於水而/反乘水木受制於金而反乘金侮所不勝其事不直)
　(故曰橫水生於金而反乘金火生於木而反乘木子/來犯母其勢悖故曰逆金能生水而乘水木能生火)
　(而乘火母之及子其勢從故曰順也上條言脉原於/五藏合二五而成部位之次第乃推明脉之所以始)
　(也此條言脉具五行刑生制化之義乃五藏六府吉/凶死生之樞機脉之大要也而其所以為斯道之根)
　(源可/見矣)
○問曰脉有殘賊何謂也師曰脉有弦𦂳浮滑沉濇此
六者名曰殘賊能爲諸脉作病也
　(殘傷也賊害也浮滑陽盛也沉濇弦𦂳隂盛也陽盛/為太過隂盛為不及皆可怪之脉能傷害血氣者也)
　(諸脉謂各部之脉也作起也言六者若見於各部之/脉中則皆能為其部生起病端如太陽之為病脉浮)
　(傷寒脉隂陽俱𦂳之類所/謂邪不空見者此之謂也)
○問曰脉有災怪何謂也師曰假令人病脉得太陽與
形證相應因爲作湯比還送湯如食頃病人乃大吐若
下利腹中痛師曰我前來不見此證今乃變異是名災
怪又問曰何縁作此吐利答曰或有舊時服藥今乃發
作故名災怪耳
　(此勉醫家病家當兩相敬愼/庶不為災怪致生疑累之意)
○問曰東方肝脉其形何似師曰肝者木也名厥隂其
脉微弦濡弱而長是肝脉也肝病自得濡弱者愈也
　(凡脉言濡皆讀輭之微非脉名蓋脉以有胃氣為吉/微微之弦有胃氣  謂也難經曰春脉者肝也東方)
　(木也萬物之所以始生也故其氣來耎弱輕虚而滑/端直以長故曰弦蓋肝主筋故其脉如此此述素難)
　(而成文素難詳而/此畧且多錯誤)
假令得純弦脉者死何以知之以其脉如弦直是肝藏
傷故知死也
　(純弦即素難所謂真肝脉至如弦直即素難所謂中/外急如循刀刃責責然如按琴瑟弦如新張弓弦是)
　(也/)
南方心脉其形何似師曰心者火也名少隂其脉洪大
而長是心脉也心病自得洪大者愈也
　(心主血脉其王在夏故其脉洪大而長應萬物盛長/之象也然素難皆言心脉鈎鈎以性情言洪大而長)
　(以體/勢言)
假令脉來微去大故名反病在裏也脉來頭小本大者
故名覆病在表也上微頭小者則汗出下微本大者則
為關格不通不得尿頭無汗者可治有汗者死
　(尿與溺同一反覆鈎之反覆也此條下文/脱二節錯  節在前此節亦疑多錯誤)
西方肺脉其形何似師曰肺者金也名太隂其脉毛浮
也肺病自得此脉若得緩遲者皆愈若得數者則劇何
以知之數者南方火火剋西方金法當癰膿為難治也
　(肺主皮毛上為華蓋故脉毛浮緩遲者脾土之脉也/兼得緩遲為愈者肺金得土爲逢生也法當癰膿者)
　(金逢火化也轉此下當有如上文/假令云云之  語一節疑脱落)
假令下利寸口關上尺中悉不見脉然尺中時一小見
脉再舉頭者腎氣也若見損脉來至為難治
　(下利屬少隂損脉自上下由肺而之腎為極故腎病/見損脉為難治此上當有北方腎脉其形何似云云)
　(問答起語一節此乃其下文轉語/一節也舊錯在第十一條前今移)
○問曰二月得毛浮脉何以處言至秋當死師曰二月
之時脉當濡弱反得毛浮者故知至秋死二月肝用事
肝脉屬木應濡弱反得毛浮者是肺脉也肺屬金金來
剋木故知至秋死他皆倣此
　(應平聲吉此承上條復以四時脉氣屬五行生剋應/病以主  凶死生之理揭一以例其餘所以示人持)
　(診之要/法也)
○師曰脉肥人責浮瘦人責沉肥人當沉今反浮瘦人
當浮今反沉故責之
　(責求也肥人當沉者肌膚厚其脉深也故求其病於/浮痩人當浮者肌膚薄其脉淺也故求其病於沉褚)
　(氏曰肥人如沉而正沉者愈沉痩/人如浮而正浮者愈浮此之謂也)
○師曰寸脉下不至關爲陽絶尺脉上不至關爲隂絶
此皆不治決死也若計其餘命死生之期期以月節剋
之也
　(寸為陽陽生於尺而動於寸故下不至關為陽絶尺/為隂隂生於寸而動於尺故上不至關為隂絶言生)
　(息斷絶也餘命謂未盡之天年也上期日期也下期/期約也月節剋之與前條二月得毛浮脉至秋死同)
　(推/)
○師曰脉病人不病名曰行尸以無王氣卒倒眩仆不
識人者短命死人病脉不病名曰内虚以無穀神雖困
無苦
　(王去聲卒清勿切而周氏曰形體之中覺見憔悴精/神昏憒食不忻羙  脉得四時之從無過不及之偏)
　(是人病脉不病也形體安和而脉息乍大乍小或至/或損弦𦂳浮滑沉澀不一殘賊冲和之氣是脉息不)
　(與形相應乃脉病人不病也經曰形氣有餘脉氣不/足者死行尸之謂也又曰人受氣於穀穀入於胃乃)
　(傳於五藏六府五藏六府皆受於氣然/則内虚以無穀神者穀氣弗充之謂也)
○問曰翕奄沉名曰滑何謂也沉爲純隂翕爲正陽隂
陽和合故令脉滑關尺自平陽明脉微沉食飲自可少
隂脉微滑滑者𦂳之浮名也此爲隂實其人必股内汗
出隂下濕也
　(合音閤令平聲翕翕起而盛動於上旋復叢聚而合/也與論語始作  如之翕同奄忽然覆也沉没於下)
　(也純隂以其没於下言也正陽以其盛於上言也和/合言隂陽併集無偏勝也陽明胃也食飲自可言胃)
　(不病也少隂腎也微滑水沉如石之滑故謂𦂳之浮/名也隂實言邪在腎也少隂之脉出膕内廉上股内)
　(貫脊屬腎腎主水滑為陽陽主熱陽䧟入隂/熱鬱而蒸發所以股内汗出而隂下濕也)
○問曰曾爲人所難𦂳脉從何而來師曰假令亡汗若
吐以肺裏寒故令脉𦂳也假令欬者坐飲冷水故令脉
緊也假令下利以胃中虚冷故令脉𦂳也
　(難去聲之此條一問三答以揭緊之為寒而/有三因  不同以見脉非一途而可取之意)
○寸口衛氣盛名曰高榮氣盛名曰章髙章相摶名曰
綱
　(難經曰寸口者脉之大會手太隂之脉動也五藏六/府之所終始故法取於寸口是也高者豊隆而有充)
　(滿之貌章者文采而有潤澤之貎/綱言血氣俱盛則脉有綱維之意)
衛氣弱名曰惵榮氣弱名曰卑惵卑相摶名曰損
　(惵音牒言惵震懼也言衛氣不足者則心常自怖卑/伏下也  榮氣不足者則心常自抑損減也傷也言)
　(榮衛俱弱外不足以固䕶内不足以/榮養則藏府為之有所減而傷損也)
衛氣和名曰緩榮氣和名曰遲遲緩相摶名曰沉
　(緩縱也言榮不與衛和而衛自和則血不足以榮筋/病則四肢縱弛而不能收痿類是也遲滯也言衛不)
　(與榮和而榮自和則氣乏神昏病則百體滯殢倦/怠而嗜臥瘵類是也沉溺也言溺於所偏則病也)
○寸口脉緩而遲緩則陽氣長其色鮮其顔光其聲商
毛髮長遲則隂氣盛骨髓生血滿肌肉𦂳薄鮮鞕隂陽
相抱榮衛俱行剛柔相摶名曰强
　(緩以候胃遲以候脾陽氣長者言胃氣有餘也顔色/聲音毛髪皆陽也鮮麗也光輝也商清也長美也形)
　(容胃陽之有餘也隂氣盛者言脾氣充足也骨髓血/肉皆隂也𦂳薄結也鮮鞕堅也形容脾隂之充足也)
　(相抱言和洽也俱行言周流也相摶言合一也極言/二氣得其和平皆由脾胃盈餘之所致如此則其人)
　(健王而强壯/故曰强也)
○趺陽脉滑而緊滑者胃氣實𦂳者脾氣强持實擊强
痛還自傷以手把刃坐作瘡也
　(趺陽在足跗上骨間動脉處去䧟谷三寸一名會元/主脾胃也滑為食故在胃則主穀氣實𦂳為寒故在)
　(脾則主邪氣强持實擊强言胃實脾强兩相摶擊而/為病譬則以手把刃而自傷蓋謂非由别藏府而傳)
　(變/也)
○寸口脉浮而大浮爲虚大為實在尺為關在寸爲格
關則不得小便格則吐逆
　(素問曰精氣奪則虚邪氣勝則實尺以候隂關閉也/不得小便者隂閉於下則内者不得出也格拒也吐)
　(逆者陽拒於上則/外者不得入也)
○趺陽脉伏而濇伏則吐逆水穀不化濇則食不得入
名曰關格
　(趺陽見前主候脾胃故復言/此以見與上條有相符之意)
○脉浮而大浮為風虚大為氣强風氣相摶必成隱疹
身體為癢癢者名泄風久久為痂癩
　(痂與􁁉同音加汗素問曰外在腠理則為泄風又曰/泄風之狀多汗  出泄衣上口中乾上漬其風不能)
　(勞事身體盡痛/則寒癩疥也)
○寸口脉弱而遲弱者衛氣微遲者榮中寒榮為血血
寒則發熱衛為氣氣微者心内饑饑而虚滿不能食也
　(寒之為言虚也與貧之稱寒同虚寒發熱者血氣之/在人身猶水火在天地水乾則火熾也饑而虚滿者)
　(陽主化穀衛陽衰微不化/穀故虚滿而不能食也)
　趺陽脉大而緊者當即下利為難治
　(大為虚𦂳為寒脾胃虚/寒故主下利為難治也)
○寸口脉弱而緩弱者陽氣不足緩者胃氣有餘噫而
吞酸食卒不下氣塡於膈上也
　(塡音田胃陽氣以胃中之眞氣言不足則不能化穀/胃氣以  中之穀氣言有餘言有宿實也有宿實則)
　(鬱而生熱故噫飽而吞酸此/盖以飲食之內傷者言也)
○趺陽脉𦂳而浮浮為氣𦂳為寒浮為腹滿𦂳為絞痛
浮𦂳相摶腸鳴而轉轉即氣動膈氣乃下少隂脉不出
其隂腫大而虚也
　(腹滿者胃氣虚而邪氣實也絞痛者脾家寒而邪壅/滯也鳴者氣之鼓也轉則氣之運也下則氣之壅滯)
　(者極甚而反也少隂之脉循隂器而主水脉不出其/隂腫大者正虚邪實水不得泄蓋趺陽之土敗而少)
　(隂所以/無制也)
○寸口脉微而濇微者衛氣不行濇者榮氣不逮榮衛
不能相將三焦無所仰身體痺不仁榮氣不足則煩疼
口難言衛氣虚則惡寒數欠三焦不歸其部上焦不歸
者噫而酢吞中焦不歸者不能消穀引食下焦不歸者
則遺溲
　(數音朔噫音隘酢與醋同能衛主氣不行言不用事/也榮主血不逮不及也不  相將言榮衛不相和諧)
　(不能相與也仰依賴也痺頑痺也不仁言不知痛痒/不省人事也難言者心虚神短舌强而聲不出也惡)
　(寒數欠者衛踈表不固不能禦寒所以氣乏而好為/欠也不歸其部言不還足其所有之分内也酢吞吞)
　(酸也吞酸則受納妨矣不能消穀引食者言不司腐/熟也遺溲者言不司約制也蓋上焦主受納中焦主)
　(腐熟下焦分清濁主出而專約制此甚言榮衛不相/和諧致三焦皆失其常故各廢其所司之職事如此)
○趺陽脉沉而數沉為實數消穀𦂳者病難治
　(沉以候裏故在脾胃則主實穀氣實也數為熱陽也/𦂳爲寒隂也言趺陽主脾胃脾胃主穀穀氣實若脉)
　(見數而陽熱勝陽能化穀雖病不足為害/若脉得𦂳而隂寒勝隂不化穀病為難治)
○寸口脉微而濇微者衛氣衰濇者榮氣不足衛氣衰
面色黃榮氣不足面色青榮為根衛為葉榮衛俱微則
枝葉枯槁而寒慄欬逆唾腥吐涎沫也
　(首三句與前條差衰字然衰則不行不足亦不逮更/互發明者也氣為衛色本白白屬金黃土色也金生)
　(於土金無氣色不顯故土之色反見也血為榮色本/赤赤屬火青木色也火生於木火無氣色不明故木)
　(色反見也榮為根者言血榮於人身之内猶木之根/本也衛為葉者言氣衛於人身之外猶木之枝葉也)
　(寒慄榮不足以養而衛亦不能外固也欬/逆唾腥吐涎沫者氣不利而血亦不調也)
○趺陽脉浮而芤浮者衛氣衰芤者榮氣傷其身體痩
肌肉甲錯浮芤相摶宗氣衰微四屬斷絶
　(芤音摳體浮為氣虚故曰衛氣衰芤為失血故曰榮/氣傷身  瘦者衛衰而形損也肌肉甲錯者榮傷而)
　(枯坼也宗氣三焦隧氣之一也鍼經曰宗氣積於胷/中出於喉嚨以貫心脉而行呼吸是也四屬皮肉肌)
　(髓也蓋三焦乃氣之道路衛氣衰而榮氣傷/所以宗氣亦衰微四屬不相維而斷絶也)
○寸口脉微而緩微者衛氣疎踈則其膚空緩者胃氣
實實則糓消而水化也穀入於胃脉道乃行水入於經
其血乃成榮盛則其膚必踈三焦絶經名曰血崩
　(踈言不能固䕶衛主溫分肉肥腠理踈則分肉不溫/腠理不肥故曰空也緩為胃氣有餘實猶言强也所)
　(以穀消而水化糓入於胃至其血乃成乃承上文而/言水穀化消則胃益實而能淫精於脉以成其血而)
　(使榮盛榮盛則衛益衰故曰其膚必踈也三焦者氣/之道路也經徑也絶經言血不歸經也崩山壊之名)
　(也隂血大下而曰崩者言其/不能止靜與山壊之勢等也)
○趺陽脉微而𦂳緊則為寒微則為虚微𦂳相摶則為
短氣
　(脾胃虚寒則不化穀短氣者穀氣不充而神氣不足/也  已上叔和皆以寸口趺陽相間而成編者寸口)
　(為脉之大㑹五藏六府之所終始趺陽主脾胃吉/凶死生之樞機係焉二部為脉道之切要一也)
○少隂脉弱而濇弱者微煩濇者厥逆
　(弱為虚損而不足隂虚生内熱所以煩然屬少隂故/雖煩亦微也濇為少血而不滑不能上與陽相順接)
　(所以厥而/逆冷也)
○趺陽脉不出脾不上下身冷膚鞕
　(脾不上下言其不能淫輸水穀之精氣以榮養於周/身之上下也身冷膚鞕者脾胃主肌肉胃陽不為溫)
　(而脾隂不/為潤也)
○少隂脉不至腎氣微少精血奔氣促迫上入胷膈宗
氣反聚血結心下陽氣退下熱歸隂股與隂相動令身
不仁此為尸厥當刺期門巨闕
　(奔氣言厥氣上奔也尸厥言厥逆若尸之不溫也蓋/三焦主行呼吸反聚而呼吸不行則血結心阻遏陽)
　(氣不得上升反下䧟入於隂中與隂相摶而動隂寒/甚所以令人身體不仁而成尸厥也期門見太陽上)
　(篇刺之所以散心下之血結也巨闕在上脘/上一寸五分刺之所以行宗氣之反聚也)
○寸口脉微尺脉緊其人虚損多汗知隂常在絶不見
陽也
　(寸為陽微為虚陽虚則衛不固所以多汗汗多亡陽/故曰絶不見陽也尺為隂緊為寒隂傷於寒則損以)
　(由隂損而病故/曰知隂常在也)
○寸口諸微亡陽諸濡亡血諸弱發熱諸緊為寒諸乘
寒者則爲厥鬱冒不仁以胃無穀氣脾濇不通口急不
能言戰而慄也
　(諸猶凡也微為氣虚故曰亡陽濡為隂虚故曰亡血/發熱隂虚也諸乘寒者之諸指上文四句而總言之)
　(也鬱冒不仁已下詳厥而言也無穀氣厥則飲食不/通也脾統血無血故濇也口為脾之竅言心聲也心)
　(主血血不榮則筋牽急而舌强/故不能言也戰而慄虚寒甚也)
○問曰濡弱何以反適十一頭師曰五藏六府相乘故
令十一
　(此義未詳或曰濡弱者萬物之初始莫不皆先濡弱/適徃也言五藏六府相乘而徃反初皆濡弱故濡弱)
　(者通該夫十一者/之首事未知是否)
○問曰何以知乘府何以知乘藏師曰諸陽浮數為乘
府諸隂遲濇為乘藏也
　(浮數陽也以陽部而見陽脉故知乘府也/遲濇隂也以隂部而見隂脉故知乘藏也)
　辨脉法下篇第十四
問曰脉有隂陽者何謂也答曰凡脉大浮數動滑此名
陽也脉沉濇弱弦微此名隂也凡隂病見陽脉者生陽
病見隂脉者死
　(隂陽者通藏府血氣表裏虚實風寒寒熱而總言之/也大浮數動滑皆陽之性能故見則為陽氣至可知)
　(也沉濇弱弦微皆隂之體叚故見則為隂氣至可診/也隂病三隂之屬也見陽脉則隂消而陽長陽主生)
　(故有生之兆先見可明也陽病三陽之類也見隂脉/則陽退而隂進隂主殺故應死之機已著可審也夫)
　(道不外乎隂陽萬物生於陽氣至而死於隂令行者/造化之樞機固如是也人亦化中之一物焉能外隂)
　(陽而逃其生死乎聖賢為道之先覺故闡明生死神/道以設教衆人囿於道昩而不能察故但醉生夢死)
　(於形器之中而不可與言神聖工巧之妙矣學者誠/能致竭心思以盡力乎此則脉道之精微雖千緒萬)
　(端大要此/其推也)
○問曰脉有陽結隂結者何以別之答曰其脉浮而數
能食不大便者此為實名曰陽結也期十七日當劇其
脉沉而遲不能食身體重大便反鞕名曰隂結也期十
四日當劇
　(浮數能食皆陽也實謂胃家實陽以風言謂由中風/而結為實鞕也沉遲不能食身體重隂也鞕實互文)
　(隂以寒言謂由傷寒而結/為胃實也十七十四未詳)
○問曰病有灑淅惡寒而復發熱者何答曰隂脉不足
陽往從之陽脉不足隂往乘之曰何謂陽不足答曰假
令寸口脉微名曰陽不足隂氣上入陽中則灑淅惡寒
也曰何謂隂不足答曰假令尺脉弱名曰隂不足陽氣
下䧟入隂中則發熱也
　(陽先乎隂以陷入也故曰從諱之也隂隨於陽以上/入也故曰乘傷之也惡寒者陽不足以勝隂而與隂)
　(俱化也發熱者隂不足以勝陽而從陽之化也上條/明陽明内實此明太陽發熱惡寒蓋申二脉而詳言)
　(之/也)
○陽脉浮隂脉弱者則血虚血虚則筋急也
　(筋賴血以榮血虚則筋失/其所榮潤故拘攣而急也)
其脉沉者榮氣微也其脉浮而汗出如流珠者衛氣衰
也榮氣微者加燒鍼則血流不行更發熱而躁煩也
　(沉以候裏榮行脉中故衰微可知浮以候表衛行脉/外汗出如流珠則表不固故衰憊可診榮氣微者已)
　(下申上文而言其失治之變流與從流下而亡反謂/之流之流同行即循行周行之行也言榮本衰微則)
　(隂虚而有熱加以燒鍼則反助陽而損隂故血趨於/流而不能循環陽得加助則益作熱而煩悗躁擾也)
脉藹藹如車蓋者名曰陽結也脉纍纍如循長竿者名
曰隂結也
　(藹藹團聚貌如車蓋言浮旋於上也纍/纍聨絡貎如循長竿言沉直於下也)
脉瞥瞥如羔上肥者陽氣微也脉縈縈如蜘蛛絲者陽
氣衰也脉綿綿如瀉漆之絶者亡其血也
　(瞥音擊縈瞥過目暫見也羔上肥言輕浮而若有若/無也縈  猶繞繞也蜘蛛絲言柔弱而極細也成氏)
　(曰綿綿者連綿而輭也如瀉漆之絶者前大而後細/也又曰陽氣前至隂氣後至則脉前為陽氣後為隂)
　(氣脉來前大後細為陽氣有/餘隂氣不足是知亡血也)
脉來緩時一止復來者名曰結脉來數時一止復來者
名曰促陽盛則促隂盛則結此皆病脉
　(緩者遲於平而駃於遲舒徐之謂也促催速也與短/促不同陽行健故盛則促隂行鈍故盛則結病脉者)
　(言結促雖隂陽之劇盛猶為可治之意雖/然退則吉進則主凶矣讀者不可不察)
隂陽相摶名曰動陽動則汗出隂動則發熱形冷惡寒
者此三焦傷也
　(摶圜揑而攅聚也動見下隂陽相摶之隂陽以二氣/言陽動隂動之隂陽以部位言陽動則隂隨故汗出)
　(隂動則陽應故發熱末/二句不相蒙疑有脱誤)
若脉數見于關上上下無頭尾如豆大厥厥動搖者名
曰動也
　(此言動有定位與其/形狀厥厥舉發貎)
陽脉浮大而濡隂脉浮大而濡隂脉與陽脉同等者名
曰緩也
　(緩有二義此以相亷言蓋謂/氣血平和與前節之緩不同)
脉浮而緊者名曰弦也弦者狀如弓弦按之不移也浮
𦂳者如轉索無常也
　(此明弦𦂳之辨按之不移言如弦之張於弓一定而/不可動移也轉索無常言左右旋轉而不可拘也)
脉弦而大弦則爲減大則爲芤減則爲寒芤則爲虚寒
虚相摶此名爲革婦人則半產漏下男子則亡血失精
　(寒言陽氣減損而不足芤言隂血衰竭而空虚革言/革易常度也婦人隂血充足而能化則得坤順之常)
　(半產漏下則不足以言坤之資生矣男子陽精充盛/而能施則得乾健之常亡血失精則不足以言乾之)
　(資始矣天地之大徳曰生男不足以言資始女不足/以言資生則人道大壊故曰革也一説革讀亟變而)
　(促迫也/亦通)
○問曰病有戰而汗出因得解者何也答曰脉浮而𦂳
按之反芤此爲本虚故當戰而汗出也其人本虚是以
發戰以脉浮故當汗出而解也
　(病久而脉浮者邪見還表而外向也𦂳為寒隂也戰/邪爭也言邪雖還表而欲退以隂寒所持而人又本)
　(虚故邪得以與正爭惟爭所以戰也然脉浮矣邪/外向矣故正卒勝邪卒散汗所以出而病解也)
問曰病有不戰而汗出解者何也答曰若脉浮而數按
之不芤此人本不虚若欲自解但汗出耳不發戰也
　(此與上節是反對數為熱陽也陽熱勝而人又不虚/則邪不能與正爭汗出邪退也不發戰正勝也  此)
　(舊本皆二節而顚倒差錯各不相同/今得蜀僧來本如此故從而訂之)
問曰病有不戰不汗出而解者何也答曰其脉自微此
以曾經發汗若吐若下若亡血以内無津液此隂陽自
和必自愈故不戰不汗出而解也
　(曾經多治則邪已衰故脉微無津液言無作汗之邪/也隂陽自和言血氣平復也風寒病解大率不外如)
　(此三者知此三者/則知所以解矣)
○問曰傷寒三日脉浮數而微病人身涼和者何也答
曰此為欲解也解以夜半脉浮而解者濈然汗出也脉
數而解者必能食也脉微而解者必大汗出也
　(三日言遍三陽也浮數不傳隂也微邪氣衰也夜半/隂盡陽生之時也濈然和而汗出貎能食胃回也大)
　(汗者其人虚多虚多則受/邪多受邪多故汗大也)
○問曰脉病欲知愈未愈者何以别之答曰寸口關上
尺中三處大小浮沉遲數同等雖有寒熱不解者此脉
隂陽為和平雖劇當愈
　(此以大槩言不/獨謂風寒也)
○立夏得洪大脉是其本位其人病身體苦疼重者須
發其汗若眀日不疼不重者不須發汗若汗濈濈自出
者明日便解矣何以言之立夏得洪大脉是其時脉故
使然也四時倣此
　(此言脉得應時而王則病有當解之/自然舉夏以例其餘式人推倣之意)
○問曰凡病欲知何時得何時愈答曰假令夜半得病
明日日中愈日中得病夜半愈何以言之日中得病夜
半愈者以陽得隂則解也夜半得病明日日中愈者以
隂得陽則解也
　(凡以大槩言陽得隂隂得陽則隂陽相際血氣平復/所以自然當解日中夜半以大意言餘時倣此同推)
○寸口脉浮為在表沉為在裏數爲在府遲爲在藏假
令脉遲此爲在藏也
　(此總大/篇意言)
○趺陽脉浮而濇少隂脉如經也其病在脾法當下利
何以知之若脉大者氣實血虚也今趺陽脉浮而濇故
知脾氣不足胃氣虚也以少隂脉弦而浮纔見此爲調
脉故稱如經也若反滑而數者故知當屎膿也
　(見音現食少當作太故曰在脾經常/也滑為  數為熱屎膿謂膿血利也)
○寸口脉浮而𦂳浮則為風緊則爲寒風則傷衛寒則
傷榮榮衛俱病骨節煩疼當發其汗也
　(此舉太陽下篇首條/申其脉而詳明其義)
○趺陽脉遲而緩胃氣如經也趺陽脉浮而數浮則傷
胃數則動脾此非本病醫特下之所為也榮衛内䧟其
數先微脉反但浮其人必大便鞕氣噫而除何以知之
本以數脉動脾其數先微故知脾氣不治大便鞕氣噫
而除今脉反浮其數改微邪氣獨留心中則饑邪熱不
殺穀潮熱發渴數脉當遲緩脉因前後度數如法病者
則饑數脉不時則生惡瘡也
　(前條太隂以脾言此言胃對舉而兩見貫意惡瘡與/屎膿雖不同其為血熱則皆然也瘡者如素問所謂)
　(膏粱之變足生大丁與/夫多病癰疽之類是也)
○師曰病人脉微而濇者此為醫所病也大發其汗又
數大下之其人亡血病當惡寒後乃發熱無休止時夏
月盛熱欲著複衣冬月盛寒欲裸其身所以然者陽微
則惡寒隂弱則發熱此醫發其汗令陽氣微又大下之
令隂氣弱五月之時陽氣在表胃中虚冷以陽氣内微
不能勝冷故欲著複衣十一月之時陽氣在裏胃中煩
熱以隂氣内弱不能勝熱故欲裸其身又隂脉遲濇故
知血亡也
　(數音速令勝皆平聲明此以誤致惡寒發熱者/言所以然者已下申  上文之詞複袷衣也)
○脉浮而大心下反鞕有熱屬藏者攻之不令發汗屬
府者不令溲數溲數則大便鞕汗多則熱愈汗少則便
難脉遲尚未可攻
　(此舉結胷痞氣胃實等之當下者槩致丁寧戒愼之/意屬藏指結胷痞氣也故曰攻之不令發汗屬府指)
　(胃實等也故曰不令溲/數謂不可利小便也)
○脉浮而洪身汗如油喘而不休水漿不下體形不仁
乍靜乍亂此為命絶也
　(此節乃此條之總下五節乃五目末節乃總結上文/之詞蓋指第九篇第四條而以其不可治者詳言之)
　(之意/也)
又未知何藏先受其災若汗出髮潤喘而不休者此為
肺先絶也
　(首句乃承上文重起設問之詞若汗出已下至此為/腎絶也乃五答詞汗出髪潤即身汗如油變文之互)
　(詞喘而不休同然上節曰命絶此曰肺絶何也曰人/以氣在則生氣絶則死肺主氣氣主命故以總一身)
　(而槩言之則曰命絶及以通下文拆/五藏而詳言之則又曰肺先絶也)
陽反獨留形體如烟熏直視搖頭者此心絶也
　(此下當有爲字氣陽反獨留乃承上接下之詞人之/有生氣血焉耳  在則生氣去則死死道之常氣先)
　(絶也然血氣之交亦有偏勝而不可以常論者故曰/陽反獨留言上節之證若不先見則是肺不先絶陽)
　(氣反獨遲留陽反獨留則隂先絶隂血也心主血故/次言之煙熏火欲燼而昏暗先形也直視者少隂之)
　(脉其支者從心系上俠咽系目也搖頭者頭/爲諸陽之㑹隂去則陽無所依附故不寧也)
脣吻反青四肢漐習者此爲肝絶也
　(吻微衮切内口脣邊曰吻肝之脉其支者從目系下/頰裏環口  青肝之色也四肢手足也槷汗出貎習)
　(鳥數飛也言手足顫搖如鳥之習飛奮振而不已蓋/肝屬木而主風脾屬土而主四肢土受木賊土欲折)
　(而風不息土受/傷而欲崩壊也)
環口黧黑柔汗發黃者此為脾絶也
　(黧音黎謂口為脾之竅黧黑熏黃黑暗土敗之色也/柔汗俗  冷汗是也蓋汗者血之液血雖隂行之者)
　(陽脾敗不統血則隂不守陽不固也發黃/者脾屬土而主肌肉土欲敗而色外奪也)
溲便遺矢狂言目反直視者此爲腎絶也
　(矢與屎同也溲便遺溺也腎司闔闢闔闢廢故二便/皆無禁約  腎藏志經曰狂言者是失志矣失志者)
　(死腎主骨骨之精為瞳子目反直視者骨/之精不上榮於瞳子瞳子偝而不能轉也)
又未知何藏隂陽前絶若陽氣前絶隂氣後竭者其人
死身色必青隂氣前絶陽氣後竭者其人死身色必赤
腋下溫心下熱也
　(首句又承上文重起設問之詞下乃答詞也蓋五藏/絶之先後不可以上文之次第為拘故復言藏氣之)
　(隂陽前後絶竭有以驗之於既死之後則藏有勝負/絶有遲速大率可見矣腋左右肘脅之間也成氏曰)
　(陽主熱而色赤隂主寒而色青其人死也身色青則/隂未離乎體故知隂氣後竭也身色赤腋下溫心下)
　(熱則陽未離乎體/故知陽氣後竭也)
○寸口脉浮大而醫反下之此為大逆浮則無血大則
爲寒寒氣相摶則爲腸鳴醫乃不知而反飲冷水令汗
大出水得寒氣冷必相摶其人即䭇
　(䭇與噎通飲去聲令平聲之浮為氣故曰無/血大為虚故曰寒䭇俗謂  􁤓義見下條)
○趺陽脉浮浮則為虚浮虚相摶故令氣䭇言胃氣虚
竭也脉滑則為噦此爲醫咎責虚取實守空迫血脉浮
鼻中燥者必衄也
　(此承上條又出趺陽而以噦與衄言皆逼汗而不得/汗之所致也咎過愆也責虚言求病於虚虚與上條)
　(寒互文取實言反以虚為實而攻取之也/血屬隂而為内守故曰空迫血言劫汗也)
○諸脉浮數當發熱而灑淅惡寒若有痛處飲食如常
者畜積有膿也
　(此與第十/三條互意)
○脉浮而遲面熱赤而戰惕者六七日當汗出而解反
發熱者差遲遲爲無陽不能作汗其身必癢也
　(此與太陽下篇/第七條互意)
○寸口脉隂陽俱緊者法當清邪中於上焦濁邪中於
下焦清邪中上名曰潔也濁邪中下名曰渾也隂中於
邪必内慄也表氣微虚裏氣不守故使邪中於隂也陽
中於邪必發熱頭痛項强頸攣腰痛脛酸所謂陽中霧
露之氣故曰清邪中上濁邪中下隂氣為慄足膝逆冷
便溺妄出表氣微虚裏氣微急三焦相溷内外不通上
焦拂鬱藏氣相熏口爛食齗也中焦不治胃氣上衝脾
氣不轉胃中爲濁榮衛不通血凝不流若衛氣前通者
小便赤黃與熱相摶因熱作使遊於經絡出入藏府熱
氣所過則為癰膿若隂氣前通者陽氣厥微隂無所使
客氣入内嚏而出之聲嗢咽塞寒厥相逐為熱所擁血
凝自下狀如豚肝隂陽俱厥脾氣孤弱五液注下下焦
不闔清便下重令便數難臍築湫痛命將難全
　(齗音銀嗢音殟清便之清讀圊令平聲數音朔中清/指風濁指寒曰潔曰渾以天地之偏氣言也隂  於)
　(邪已下至濁邪中上一節是釋上文隂即下焦陽即/上焦也隂氣為慄已下至血凝不流是言證若衛氣)
　(前通已下言變癰膿之故若隂氣前通已下言變膿/血利之故衛氣即陽氣榮氣亦隂氣乃承上榮衛不)
　(通而言而清濁之所以為病在其中矣隂陽俱厥已/下言證併於裏而加重故曰命難全也下重後重也)
　(湫以水/藏言也)
○脉隂陽俱𦂳者口中氣出脣口乾燥踡臥足冷鼻中
涕出舌上胎滑勿妄治也到七日已來其人微發熱手
足溫者此爲欲解或到八日已上反大發熱者此為難
治設使惡寒者必欲嘔也腹内痛者必欲利也
　(此以上條同盛而異變者言微發熱邪退也/大發熱邪勝也惡寒表在也腹内痛入隂也)
○脉隂陽俱𦂳至於吐利其脉獨不解緊去入安此為
欲解若脉遲至六七日不欲食此爲晚發水停故也為
未解食自可者為欲解
　(至於吐利乃承上條欲嘔欲利而又以其變成者言/獨不解言證變而脉獨在也晚發言後來更又發也)
　(已上三條一/證而三變耳)
○病六七日手足三部脉皆至大煩而口噤不能言其
人躁擾者必欲解也
　(六指傷寒七指中風蓋詳其欲解之状而總言之也/然手足三部脉皆至則是以十二經之病皆退言傷)
　(寒不獨傳/足經明矣)
若脉和其人大煩目重臉内際黃者此爲欲解也
　(上節以脉但皆至而未和故有口噤躁擾此以和也/故惟大煩目重而臉内際見黃與太陽上篇第十一)
　(條互意但此/以大㮣言耳)
○脉浮而數浮爲風數爲虚風爲熱虚爲寒風虚相摶
則灑淅惡寒也
　(此㮣出惡寒/之所以然)
○脉浮而滑浮為陽滑為實陽實相摶其脉數疾衛氣
失度浮滑之脉數疾發熱汗出者此爲不治
　(滑與前第十六條洪是互文與第九/篇第四條皆一意但詳畧不同耳)
○傷寒欬逆上氣其脉散者死謂其形損故也
　(欬逆上氣肺衰也脉散血衰也肺主氣而/衛外血為隂而榮内兩者俱衰故曰形損)
　
　
　
　
　
　
　
　
　
　
　
　
　傷寒論條辨卷七
欽定四庫全書
　傷寒論條辨卷八
　　　　　　　　　　　　明　方有執　撰
　辨不可發汗病脉證幷治第十五
夫以爲疾病至急倉卒尋按要㫖難得故重集諸可與
不可方治比之三隂三陽篇中此易見也又時有不止
是三隂三陽出在諸可與不可中也
　(此叔和自掲其編/述以下諸篇之由)
○脉濡而弱弱反在關濡反在巔微反在上濇反在下
微則陽氣不足濇則無血陽氣反微中風汗出而反躁
煩濇則無血厥而且寒陽微發汗躁不得眠
　(此疑太陽下篇首條末節之互意叔和以不可/汗類此倫序鉏鋙難曉似此者皆當闕疑可也)
○動氣在右不可發汗發汗則衄而渴心苦煩飲即吐
水
　(五藏皆有動氣詳見難經左右以肺言也不可發汗/内證也衄渴煩吐皆見太陽上篇蓋肺太隂之脉起)
　(於中焦下絡大腸還循胃口上膈屬肺從肺系橫出/腋下下循腰内行少隂心主之前而其藏通竅於鼻)
　(所以有諸證/之變見如此)
動氣在左不可發汗發汗則頭眩汗不止筋惕肉瞤
　(在左肝之内證也肝屬少陽其脉絡膽上貫膈布脇/肋循喉嚨之後上入頏顙連囙系上出額與督脉㑹)
　(于巔其主風故頭眩也汗不止者肝納血血之液為/汗迫汗則肝不納血血不歸經故液有出而無歛也)
　(筋惕肉瞤者筋賴血以榮血虚則榮/衰汗多則亡陽而亡津液所以然也)
動氣在上不可發汗發汗則氣上衝正在心端
　(在上心之内證也氣上衝正在心端者心屬火而主/血腎屬水而生氣逼汗則心虚水能剋火故腎乘心)
　(之虚欲上淩之也而心之脉起於心中出屬心系下/膈絡小腹腎足少隂之别名曰大鍾當踝後遶跟别)
　(走太陽其别者竝經上走於心包/然則上衝之氣亦當正在心端也)
動氣在下不可發汗發汗則無汗心中大煩骨節苦疼
目運惡寒食則反吐穀不得前
　(在下腎之内證也無汗者腎水藏在時為冬隂沉在/下其主閉藏其經少血也大煩者强發其汗則水乾)
　(火無制也骨節苦疼目運者腎主骨骨之精為瞳子/水乾則骨枯而瞳子無榮養也惡寒者腎合太陽也)
　(食則反吐穀不得前者王氷曰病嘔而吐食久反出/是無水也此之謂也難經動氣有五此言四藏而無)
　(脾豈以脾不與四藏同禁/邪抑欲人與四藏同推也)
○咽中閉塞不可發汗發汗則吐血氣欲絶手足厥冷
欲得踡臥不能自溫
　(咽門乃胃之系而脾之脉絡胃上膈挾咽連舌本然/則咽中閉塞者脾胃之邪上客於咽而作逆阻也吐)
　(血者脾統血而胃為之合脾傷不能統血故妄行上/溢而從胃道出也氣欲絶者亡陽也手足為四肢乃)
　(諸陽之本陽欲外絶則隂亦不能内守隂陽不相順/接而厥冷故畏寒而欲得踡臥也夫如此溫之且未)
　(得豈能自/得其溫乎)
○諸脉得動數微弱者不可發汗發汗則大便難腹中
乾胃燥而煩其形相象根本異源
　(此條三節脉經只作通長一條不分截今按文意此/疑是末節其形至末乃總全條之結句蓋謂寒慄不)
　(能自還後節苦滿腹中堅與此大便難腹中乾三者/之變雖相似其本源則不同之意也不如此則上下)
　(皆不/相蒙)
脉微而弱弱反在關濡反在巔弦反在上微反在下弦
爲陽運微爲隂寒上實下虚意欲得溫微弦為虚不可
發汗發汗則寒慄不能自還
　(此疑是上節陽以風言運動也故曰上實謂邪氣實/也隂以裏言寒虚也故曰下虚謂裏氣虚也微弦為)
　(虚承上起下之詞寒慄不/能自還陽亡而隂獨治也)
欬者則劇數吐涎沫咽中必乾小便不利心中饑煩晬
時而發其形似瘧有寒無熱虚而寒慄欬而發汗踡而
苦滿腹中復堅
　(此當是中節首句是承上而言欬為病加劇之詞也/數吐已下言劇之狀也有寒無熱二句申似瘧也欬)
　(而發汗亦承上起下之詞踡謂不伸欬/屬肺肺金寒病則脹滿所以反堅也)
○欬而小便利若失小便者不可發汗汗出則四肢厥
逆冷
　(小便利失小便肺腎二經俱病也不可發汗二/經少血也四肢厥冷金水傷而土亦同敗也)
○厥脉𦂳不可發汗發汗則聲亂咽嘶舌萎聲不得前
　(厥欲温𦂳則寒勝不可發汗隂陽不相順接也聲亂/咽嘶舌萎病至少隂厥隂則厥少隂之脉循喉嚨俠)
　(舌本而厥隂之脉循喉嚨之外也聲不得前者聲出/於肺而生於氣氣生於腎然則少隂腎者聲之本太)
　(隂肺者聲之標標本俱病此又土敗/而金水亦衰合上條反覆示教之意)
○諸逆發汗病微者難差劇者言亂目眩者死命將難
全
　(逆亦厥也言亂少隂衰而志喪也目眩厥隂衰/而風亂也蓋厥逆無非少隂厥隂之證故也)
一汗家重發汗必恍惚心亂小便已隂疼與禹餘糧丸
服之
　(心主血而藏神汗多則血虚而舎空亂舎空則/神紛散也隂宗筋也疼液竭而失其所榮養也)
二亡血家不可發汗發汗則寒慄而振
　(伏皮為血出則為汗隂也隂不自出出之者陽/也亡血隂虚矣寒慄而振反汗復亡其陽也)
三衄家不可發汗汗出必額上䧟脉急緊直視不能眴
不得眠
　(衄鼻血也額上通乎鼻也不能眴謂目上瞪/不能開闔而動搖也所以不得瞑而眠也)
四淋家不可發汗發汗必便血
　(胱膀蓄熱而血妄則淋復發汗以迫其血則/血愈不循經而愈妄便出者其道順故也)
五瘡家雖身疼痛不可發汗發汗則痓
　(痓通作痙虚病瘡身疼痛血熱表虚非實也發/汗則表益  而易得重感痙病出於重感故禁)
六咽喉乾燥者不可發汗
　(咽喉乾燥者胃中無津液腎水亦耗衰少隂之脉循/喉嚨也發汗則津液愈亡而腎水益衰故致戒如此)
　(末後無發汗之變疑有漏落移/已上六條舊本太陽中篇今)
○傷寒頭痛翕翕發熱形象中風常微汗出自嘔者下
之益煩心中懊憹如饑發汗則致痓身强難以屈伸熏
之則發黃不得小便灸則發欬唾
　(此互第九篇第四條曲致其不可/誤治之詳以重致丁寧戒謹之意)
　辨可發汗病脉證幷治第十六
大法春夏宜發汗
　(此叔和推法外意舉大㮣以掲言之春夏宜發汗者/順陽事也然傷寒冬病也可以此拘乎不可以此拘)
　(仲景肯言哉凡似此者後學皆當/别識誠如此則進道方爲有益)
○凡發汗欲令手足俱周時出以漐漐然一時間許亦
佳不可令如水流漓若病不解當重發汗汗多必亡陽
陽虚不得重發汗也
　(此丁寧發/汗之節度)
○凡服湯發汗中病便止不必盡劑
　(此丁寧進/湯之節度)
○凡云可發汗無湯者丸散亦可用要以汗出為解然
不如湯隨證良驗
　(此示人用湯丸經權應變之/宜  已上五條疑皆叔和語)
○夫病脉浮大問病者言但便鞕爾設利者為大逆鞕
為實汗出而解何以故脉浮當以汗解
　(此言便雖鞕若脉見浮猶當從汗解/蓋互下不宜早而曲致丁寧之意)
○下利後身疼痛清便自調者急當救表宜桂枝湯發
汗
　(此互太陽中篇第二十三/條末節而曲致丁寧之意)
　辨發汗後病脉證幷治第十七
發汗多亡陽譫語者不可下與柴胡桂枝湯和其榮衛
以通津液後自愈
　(此互誤汗亡陽而曲/致其輕者之救法)
此一卷第十七篇凡三十一證前有詳説
　辨不可吐病脉證幷治第十八
合四證已具太陽篇中
　(已上二條乃叔和類具篇目指經中條冊之不能分/出者而言勉人當精詳經㫖務為通貫其義以期盡)
　(道之意讀者自㑹則/書之全求可言矣)
　辨可吐病脉證幷治第十九
大法春宜吐
　(春氣上行萬物伏藏者皆冐土而上出故病之/發於春者大率宜宣而吐以出之法天道也)
○凡用吐湯中病即止不必盡劑也
　(此與第十六篇第三條汗吐不同而意同并上條亦/皆叔和語然中之為言注的也知注的之為中則知)
　(中病之/節度矣)
○宿食在上脘者當吐之
　(上脘謂胃/府之口也)
○病人手足厥冷脉乍結以客氣在胷中心下滿而煩
欲食不能食者病在胷中當吐之
　(第九篇第六條言脉乍𦂳邪氣在胷中此言乍結客/氣在胷中𦂳者結之漸結者𦂳之劇客氣即邪氣彼)
　(此互相發而兩/比見輕重之意)
○病胷上諸實胷中鬱鬱而痛不能食欲使人按之而
反有涎唾下利日十餘行其脉反遲寸口脉微滑此可
吐之吐之則利止
　(諸實總上文宿食邪/氣客氣而㮣言之)
　辨不可下病脉證幷治第二十
脉濡而弱弱反在關濡反在巔微反在上澀反在下微
則陽氣不足澀則無血陽氣反微中風汗出而反躁煩
澀則無血厥而且寒陽微不可下下之則心下痞鞕
　(澀與濇同又此下六條即前十五篇第二條已/下之六條  以不可下再出痞鞕即結胷痞氣)
○動氣在右不可下下之則津液内竭咽燥鼻乾頭眩
心悸也
　(頭眩者肺屬金金衰不能制木木甚則風生也然木/甚火必熾而肺太隂之脉行手少隂心主之前心為)
　(火藏所/以悸也)
動氣在左不可下下之則腹内拘急食不下動氣更劇
雖有身熱臥則欲踡
　(腹内拘急食不下者厥隂肝脉俠胃絡肝也身熱胃/合於脾脾主肌肉而統四肢然則欲踡者裏則寒也)
動氣在上不可下下之則掌握熱煩身上浮冷熱汗自
泄欲得水自灌
　(掌握熱煩者手少隂心之脉抵掌后兑骨之端入掌/内后廉手心主之脉入掌中也身上浮冷者火敗而)
　(土無氣也熱汗已下者汗生於血而主於/心心屬火敗則液不歛劇則自求救也)
動氣在下不可下下之則腹脹滿卒起頭眩食則下清
穀心下痞也
　(卒清勿切上腹脹滿腎痺也頭眩者腎少隂之脉其/直者從腎  貫肝膈肝主風也食則下清穀者水橫)
　(溢也心下痞者腎生氣其脉之/支者從肺出絡心注胷中也)
○咽中閉塞不可下下之則上輕下重水漿不下臥則
欲踡身急痛下利日數十行
　(上輕以咽言下重以胃言水漿不下已下詳下重之/狀也卧則欲踡身急痛者胃主肌肉而統四肢也下)
　(利土敗而水無制也蓋咽門小腸太倉胃府之傳送/也故應病如此夫汗下者法之對比也兩比以示教)
　(前哲之心亦甚深/切矣後學當仰體)
○諸外實者不可下下之則發微熱亡脉厥者當臍握
熱
　(諸外實指凡一切邪在表而言也發微熱邪入裏也/亡脉陽内䧟也握持也謂當臍有熱持而不散蓋以)
　(熱入深/者言也)
○諸虚者不可下下之則大渇求水者欲愈惡水者劇
　(惡去聲色諸虚指凡一切汗吐下後若亡血與精氣/奪肉脱  敗脉不應者言也大渇津液竭也求水陽)
　(回也惡水無陽也然虚乃/上文實之對亦兩比之意)
○脉濡而弱弱反在關濡反在巔弦反在上微反在下
弦為陽運微為隂寒上實下虚意欲得溫微弦為虚虚
者不可下也
　(此舉第十五篇第五條後二節而復以/不可下重出下文乃言下之之變也)
微則爲逆欬則吐涎下之則欬止而利因不休利不休
則胷中如蟲齧粥入則出小便不利兩脇拘急喘息爲
難頸背相引擘則不仁極寒反汗出身冷若氷眼睛不
慧語言不休而穀氣多入此為除中口雖欲言舌不得
前
　(齧音孽句首二句乃總前第十五篇第五條後兩節/之兩首  而通互其意下之已下言變證也寒以虚)
　(言故曰反汗出身冷若氷也不得前猶言不能出也/舌主於心較之聲屬肺之前條則此為重矣亦兩比)
　(也/)
○脉濡而弱弱反在關濡反在巔浮反在上數反在下
浮為陽虚數為無血浮為虚數為熱浮為虚自汗出而
惡寒數為痛振寒而慄微弱在關胷下為急喘汗而不
得呼吸呼吸之中痛在於脇振寒相摶形如瘧狀醫反
下之故令脉數發熱狂走見鬼心下為痞小便淋瀝小
腹甚鞕小便則尿血也
　(首三句與上條同上條弦反在上弦則為隂隂者寒/也故曰㣲反在下此條浮反在上浮則為陽陽者風)
　(也故曰數反在下蓋兩舉中風傷寒/之本虚者繹其變以曲致丁寧之意)
○脉數者久數不止止則邪結正氣不能復正氣却結
於藏故邪氣浮之與皮毛相得脉數者不可下下之則
必煩利不止
　(皮毛相得已上明脉之所/以浮數也煩利亦協熱也)
○脉浮大應發汗醫反下之此爲大逆
　(此重出第十四篇第十七條/之大畧以申致丁寧之意)
○嘔多雖有陽明證不可攻之
　(此即陽明篇第/三十一條重出)
○太陽病外證未解不可下下之爲逆
　(此太陽上之第十六條蓋以凡在太/陽皆然故重出以申致丁寧之意)
○夫病陽多者熱下之則鞕
　(陽以風言多猶言勝也熱/以自汗言鞕亡津液也)
無陽隂强大便鞕者下之則必清穀腹滿
　(隂以寒言强猶言多也清穀隂不能化也腹滿/隂凝滯而内脹也亦兩比對言以互發之意)
○脉浮而大浮為氣實大為血虚血虚為無隂孤陽獨
下隂部者小便當赤而難胞中當虚今反小便利而大
汗出法應衛家當微今反更實津液四射榮竭血盡乾
煩而不得眠血薄肉消而成暴液醫復以毒藥攻其胃
此爲重虚客陽去有期必下汚埿而死(埿與/泥同)
○傷寒發熱頭痛微汗出發汗則不識人熏之則喘不
得小便心腹滿下之則短氣小便難頭痛背强加溫鍼
則衄
○傷寒發熱口中勃勃氣出頭痛目黃衄不可制貪水
者必嘔惡水者厥若下之咽中生瘡假令手足温者必
下重便膿血頭痛目黃者若下則兩目閉貪水者脉必
厥其聲嚶咽喉塞若發汗則戰慄隂陽俱虚惡水者若
下之則裏冷不嗜食大便完穀出若發汗則口中傷舌
上白胎煩燥脉數實不大便六七日後必便血若發汗
則小便自利也
○脉濡而𦂳濡則胃氣微緊則榮中寒陽微衛中風發
熱而惡寒榮𦂳胃氣冷微嘔心内煩醫為有大熱解肌
而發汗亡陽虚煩躁心下若痞堅表裏俱虚竭卒起而
頭眩客熱在皮膚悵怏不得眠不知胃氣冷𦂳寒在關
元技巧無所施汲水灌其身客熱應時罷慄慄而振寒
重被而覆之汗出而冐巔體愓而又振小便為微難寒
氣因水發清穀不容間嘔變反腸出顚倒不得安手足
為微逆身冷而内煩遲欲從後救安可復追還
○傷寒脉隂陽俱緊惡寒發熱則脉欲厥厥者脉初來
大漸漸小更來漸漸大是其候也如此者惡寒甚者翕
翕汗出喉中痛熱多者目赤脉多睛不慧醫復發之咽
中則傷若復下之則兩目閉寒多者便清穀熱多者便
膿血若熏之則身發黃若熨之則咽燥若小便利者可
救之小便難者為危殆
○下利脉大者虚也以其强下之故也設脉浮革因爾
腸鳴者屬當歸四逆湯主之
　(已上六條皆不見有不可下之言倫類不清疑非叔/和之舊亦後人之紛亂耳不敢强為之説闕疑以待)
　(博/識)
　辨可下病脉證幷治第二十一
大法秋宜下
　(傷寒冬病也若謂可以春宜吐夏宜汗秋宜下為大/法則三法者其如寒之傷於冬何而仲景傷寒之治)
　(大法實不外乎三者然則三言之意豈不與仲景之/㫖相矛盾乎嗟乎仲景之言經也權在其中三言者)
　(不知為誰經不經權不權僭掲三篇條目之首與傷/寒例妄僭六經前之逆同傷寒例以當簡篇前也故)
　(削之削之則叛經之迹泯而三言者以皆掲條冊首/不能削只得存之存之亦亂經之罪著著與泯皆所)
　(以為狂妄戒也後/之覽者宜鑑於斯)
○凡服下藥用湯勝丸中病即止不必盡劑也
　(此亦叔/和語)
○下利三部脉皆平按之心下鞕者急下之宜大承氣
湯
　(三部脉皆平血氣和可知/矣心下鞕實也所以急也)
○下利不欲食者以有宿食故也當宜下之與大承氣
湯
　(不欲猶惡也宿陳久/也猶世俗所謂積也)
○問曰人病有宿食何以别之師曰寸口脉浮而大按
之反澀尺中亦微而澀故知有宿食當下之宜大承氣
湯
　(此承上文復設問答/言脉以申明之之意)
○下利脉反滑當有所去下之乃愈宜大承氣湯
○下利脉遲而滑者内實也利未欲止當下之宜大承
氣湯
　(二條亦承上文又以脉之/變者言以詳明之之意)
○病腹中滿痛者此為實也當下之宜大承氣湯
　(實者邪氣/甚之謂也)
○下利差後至其年月日復發者以病不盡故也當下
之宜大承氣湯
　(其期也謂周其一/年之月日期也)
○傷寒後脉沉沉者内實也下解之宜大承氣湯
　(沉以候隂再言沉者謂/深沉在裏隂之意也)
○脉雙弦而遲者必心下鞕脉大而𦂳者陽中有隂也
可以下之宜大承氣湯
　(雙弦謂左右皆然也弦則為隂遲則為寒心下鞕者/謂客寒結滯於膈也大為陽虚𦂳為隂勝陽以府言)
　(隂以寒言謂隂寒之/邪内實於胃府也)
　辨發汗吐下後脉證幷治第二十二
此第十卷第二十二篇凡四十八證前三隂三陽篇中
悉具載之
　(此與第十七/十八語意同)
　右記十一篇叔和分經及述經外之餘言附已意以
　撰次之合經亦十一篇共目二十二以為全成仲景
　氏未韋之遺書者也而第十七十八二十二三篇則
　又皆抱空名而擁虚位無冊條之可檢實則一十九
　篇之條册耳皆叔和所紀之舊額如此世固有少此
　以爲非仲景之全書而起其説者嗚呼是書也仲景
　之作於建安漢年號也出自叔和之撰述晉太醫令
　也相去雖不甚逺蓋已兩朝相隔矣是仲景之全書
　非仲景之全書誠不可曉也然縱非全是不是全非
　斷可言也是是非非全責在我反我自責則是不是
　非不非全不全自有可見者在也見一焉則仲景之
　所以爲仲景者可寤寐皆得全見之矣其神其妙又
　何待言凡我同袍尚期同勉
　
　
　
　
　
　
　
　
　
　
　
　
　傷寒論條辨卷八
欽定四庫全書
　傷寒論條辨卷九
　　　　　　　　　　　　明　方有執　撰
　　　本草鈔
　神農本經藥三百六十五種效法周天三百六十五
　度之數應三才而合四時此本草之所以權輿也厥
　義尚矣梁陶隱居進明醫别録倍之為七百三十種
　而義猶在焉迨夫唐本圖經蜀唐慎微證類以至宋
　嘉佑政和重定重修義皆不論旁捜逺訪務在増多
　凡見聞所及有闗用驗者莫不兼收並録實總一千
　七百四十六種而藥無遺品本草稱大備疾病之需
　衛生之具天下至今為永頼焉然一百一十三方用
　者九十一種耳舊本皆一一注性味於各方藥下煩
　冗無義今具鈔而附説以為初學倉卒易於檢對之
　便餘則畧云
桂枝　桂味甘辛大熱有小毒主温中利肝肺氣霍亂
轉筋頭痛出汗止煩堅骨節通血脈理疎不足宣導百
藥無所畏(神農本經有牡桂菌桂辛温無毒無桂枝桂/别録以下有桂上文鈔者是皆無桂枝别説)
　(云仲景傷寒論發汗用桂枝桂枝者枝條非身榦也/取其輕薄而能發散愚按諸家本草桂雖云辛甘大)
　(熱本經則言辛溫皆無發散之説經於發汗曰宜麻/黄湯曰宜桂枝湯云云者以例言也出汗不出汗有)
　(權在經深思宜之一字則有所宜者必有所不宜者/在宜於此者必有不宜於彼者在此經之言外意讀)
　(者要當潛心察識然後可以用經之權而能神經之/妙矣苟徒泥於發汗發汗云云此成無已所以鑿發)
　(散之謬注也後此人人遂皆自然其説而以為説殊/不思人之用桂大率皆皮而無用枝者經於桂枝凡)
　(用皆云去皮去皮者非謂去其枝上之皮也以桂之/用皆皮惟經用枝故有去皮云耳經既去皮而用枝)
　(則是去人之所用於不用而用人之所不用以為用/用不與人同而意正與人相反可知矣豈取發散云)
　(乎哉不在此也然則所取何曰用不與人同而意正/與人相反則是枝必桂中竒才妙用人雖皆未及知)
　(而經則獨知之深者以其從陽而敏於走衛也/得之者惟主理踈不足宣導百藥無所畏是也)
麻黄味苦温無毒主傷寒頭痛温瘧發表出汗去邪熱
氣止欬逆上氣除寒熱通腠理疎解肌洩邪惡氣消赤
黒斑毒不可多服令人虚(陶隱居云用之折除節節止/汗故也先煑一兩沸去上沫)
　(沫令人煩藥性論根節能止汗/日華子通九竅開毛孔皮膚)
葛根味甘平無毒主消渴身大熱解諸毒療傷寒中風
頭痛解肌發表出汗開腠理(陶隱居云生者搗取汁飲/之解温病發熱藥性論云)
　(能治天行上氣嘔逆近世方書謂野葛有毒傷胎遂/將姙娠婦人方中葛根改為家葛殊不思本草作於)
　(神農氏當此之時人尚無家葛烏家哉有野葛者自/是一種大毒殺人不啻傷胎而已魏武啖至一尺者)
　(是也非葛也若因此物/道聽塗説豈不迂哉)
柴胡味苦平無毒主寒熱邪氣推陳致新除傷寒心下
煩熱諸痰熱結實胷中邪逆五藏間遊氣(藥性論云主/時疾内外熱)
　(不解蕭炳云主痰滿胷脅中/痞柴本經作茈廣韻如此)
芍藥味苦酸㣲寒有小毒主邪氣腹痛寒熱癥瘕通順
血脈緩中散惡血去水氣利膀胱大小腸時行寒熱中
惡腹痛(本經一耳别録分赤白為二用赤者利小便下/氣白者止痛散血古人采自山野山野多赤後)
　(世好竒尚白取辨於種蒔雖得白多而肥大乃出自/人為而物已失其天性矣故難責效風寒所用義是)
　(赤者經無明文古意本來如此若芍藥甘草湯方明/書白者此用白也藥性論云能蝕膿衍義云血虚寒)
　(人禁此/一物)
甘草(國/老)味甘平無毒主五藏六府邪氣長肌肉温中解
百藥毒(反大㦸芫花甘遂海藻陶隱居云國老即帝師/之稱雖非君為君所宗故能安和草石而解諸)
　(毒也藥性論/云忌豬肉)
栝樓根味苦寒無毒主消渴身熱煩滿大熱除腸胃中
痼熱八疸身面黄脣乾口燥(反烏頭日華子/云治熱狂時疾)實名黄𤓰
主胷痺(圖經云療時疾發黄/心狂煩熱悶不識人)
　(近時方書及稱呼皆無栝樓根惟有天花粉謂天花/粉即栝樓根殊不知栝樓根者載在本經而天花粉)
　(者自本經别録以至唐蜀諸家本草皆所未有乃政/和以後所收七十五種之一耳功用雖相若而物則)
　(殊别正爾謂彼/即此亦失論矣)
黄芩味苦平大寒無毒主諸熱黄疸腸澼洩利療痰熱
胃中熱(藥性論云能治熱毒骨蒸寒熱往来/腸胃不利日華子云主天行熱病)
黄連味苦寒無毒主明目腸澼腹痛下利五藏泠熱調
胃厚腸(日華子云止驚悸煩燥天行熱/疾藥性論云忌豬肉惡泠水)
半夏味辛平生微寒熟温有毒主傷寒寒熱心下堅下
氣喉咽腫痛頭眩胷脹欬逆消心腹胷膈痰熱滿結欬
嗽上氣時氣嘔逆(邇來下俚因經有渴者去半夏之文/釋者以燥津液為説遂訛燥為操謂)
　(半夏操藥凡用以貝母代之誇竒矜貴以自髙衒道/邪誖邪誠可笑也藥性論云開胃健脾忌羊血飴餹)
　(反烏/頭)
生地黄味甘寒無毒除寒熱(本經止於乾地黄下/云生者尤良無生名)
麥門冬味甘平微寒無毒主心腹結氣心下支滿虚勞
客熱口乾燥渴定肺氣安五藏(日華子冶/時疾熱狂)
人參味甘微温無毒主補五藏安精神定魂魄止驚悸
療胷脇逆滿霍亂吐逆調中止消渴(反藜/蘆)
术味苦甘温無毒主風寒濕痺止汗除熱消食風眩頭
痛消痰水除心下急滿及霍亂吐下不止(陶隱居云术/乃有兩種白)
　(术葉大有毛而作椏根甜而少膏可作丸㪚用赤术/葉細無椏根小苦而多膏可作煎用藥性論云忌桃)
　(李雀肉菘菜青魚日華子云治山嵐瘴氣衍義云古方/及本經止言术未見分蒼白二種也只緣陶隱居言)
　(术有兩種自此人多貴白者今人但貴其難得惟用/白耳往往將蒼术置而不用如古方平胃散之類蒼)
　(术為最要藥功効尤速殊不詳本草元無白术之名/近世多用亦宜兩審謹按嘉佑本草序謂本草雖世)
　(傳作於神農氏葢仲景華佗諸賢之所編述也然則/經文术上其曰白者無乃後之好事者之所加歟惟)
　(白之加則今之术皆出種蒔務白以求/售醫之為道本來面目尚存幾何哉)
大㦸味苦寒有小毒主十二水腹滿急痛積聚利大小
腸(反甘草日華子云泄天/行黄病瘴瘧澤漆根也)
澤㵼味甘鹹寒無毒除五藏痞滿逐膀胱三焦停水扁
鵲云多服病人眼(藥性論云/宣通水道)
知母味苦寒無毒主消渴療傷寒乆瘧煩熱(陶隠居云/甚療熱結)
旋復花味鹹温冷利有小毒主結氣脇下滿去五藏間
寒熱消胷上痰結唾如膠漆心脇痰水膀胱留飲
葶藶味辛苦寒無毒主癥瘕積聚通利水道下膀胱水
伏留熱氣皮間邪水上出面目浮腫(藥性論云有小毒/能利小便抽肺氣)
　(上喘息急止嗽衍義云用子味有甜苦兩等其形則/一也經既言味辛苦即甜者不復更入藥也大槩治)
　(體皆以行水走泄為/用故曰乆服令人虚)
甘遂味苦寒有毒主大腹癥瘕腹滿面目浮腫留飲利
水穀道下五水散膀胱留熱(反甘/草)
五味子味酸温無毒主益氣欬逆上氣(蘇恭云皮肉甘酸/核中辛苦都有)
　(鹹味此則/五味具也)
茵陳蒿味苦平㣲寒無毒主風濕寒熱邪氣熱結黄疸
通身發黄小便不利(日華子云治天/行時疾熱狂)
蕘花味苦辛寒有毒主傷寒温瘧下十二水破積聚大
堅癥瘕蕩滌腸胃中留癖飲食寒熱邪氣利水道療痰
飲(衍義云仲景傷寒論以蕘花治利者以其行水也水/去則利止其意如此然今人用時當以意斟酌不可)
　(使過與不及也仍須/有是證者方可用之)
細辛味辛溫無毒主欬逆頭痛腦動百節拘攣風濕痺
痛破痰利水道(反藜蘆陶隱居云最能除痰明目藥性/論云忌生菜日華子云忌狸肉衍義云)
　(今惟華州者佳柔靭極細真深紫色味極辛嚼之習/習如椒治頭面風不可闕也葉如葵葉赤黒非此即)
　(杜蘅杜蘅葉形如馬蹄俗云馬蹄香是也近時用者/皆此物人亦莫知其非别説云單用不可過半錢匕)
　(多即氣悶塞不通者死雖死無傷近年闗中或用此/毒人者聞平涼獄中嘗治此故不可不記非本有毒)
　(但以不識多寡/之用因以有此)
連翹味苦平無毒主寒熱(衍義云治心經客熱最勝翹/經作軺注云連翹根也今之)
　(用者皆子本草無/明文用者宜審)
桔梗味辛苦㣲温有小毒主胷脇痛如刀刺除寒熱風
痺療喉咽痛(藥性論主氣促嗽逆衍義云治/肺熱氣奔促嗽逆肺癰排膿)
當歸味甘辛温無毒主欬逆上氣温瘧寒熱洗洗在皮
膚中婦人漏下絶子諸惡瘡瘍(日華子云治一切風一/切血藥性論云補女子)
　(諸不足别説云氣血昏亂者取之立定此葢能使/氣血各有所歸恐聖人立當歸之名必因此出矣)
通草味辛甘平無毒除脾胃寒熱通利九竅出音聲(陳/士)
　(良云莖名木通主理風熱淋/疾小便數急疼小腹虚滿)
升麻味甘苦平無毒主解百毒辟瘟疫瘴氣中惡腹痛
時氣毒癘頭痛寒熱風腫諸毒喉痛口瘡(圖經云解/傷寒頭痛)
　(本經無/别録有)
大黄(將/軍)味苦寒無毒主下瘀血血閉寒熱破癥瘕積聚
留飲宿食蕩滌腸胃推陳致新通利水穀調中化食安
和五藏平胃下氣除痰實腸間結熱心腹脹滿女子寒
血閉脹小腹痛諸老血留結(日華子云通宣一切氣調/血脈利闗節泄壅滯水氣)
　(四肢泠熱不調温瘴熱疾利大小便并傳一切瘡癤/癰毒别説云謹按大黄收採時皆以火燒石􁫥乾欲)
　(速貨賣更無生者用之不須/更多炮炙少蒸煑之類也)　(將軍者言戡定禍亂/建立太平止戈為武)
　(之謂/也)
萎㽔味甘平無毒主中風暴熱不能動揺(陶隱居云按/本經有女萎)
　(無萎㽔别録無女萎有萎㽔日華子云除煩悶止渴/潤心肺治天行熱狂圖經云主賊風手足枯痺四肢)
　(拘/攣)　(按陶云則女萎萎㽔之為物雖/不殊而文字之差誤則明甚)
天門冬味苦甘大寒無毒主諸暴風濕偏痺保定肺氣
去寒熱(博物志云禁食鯉魚藥性論云誤食鯉魚中毒/浮萍解之衍義云治肺氣之切為多其味苦但)
　(專泄而不専收/寒多人禁服)
貝母味辛苦㣲寒無毒主傷寒煩熱療腹中結實心下
滿洗洗惡風寒(反烏頭藥性論云主胷脅逆氣療時疾/黄疸與連翹同日華子云消痰潤心肺)
　(别説云能散心胷/鬱結之氣殊有功)
蜀漆味辛㣲温有毒主瘧及欬逆寒熱腹中癥堅痞結
積聚療胷中邪結氣吐出之常山苗也(藥性論云能主/療鬼瘧多時不)
　(差去寒熱瘧治温瘧寒熱不可/多進令人吐逆下肥氣積聚)
商陸根味辛酸平有毒主水脹疝瘕除癰腫殺鬼精物
療胷中邪氣水腫痿痺腹滿洪直疏五藏散水氣如人
形者有神(圖經云俗名章栁根花赤者根赤花白者根/白蘇恭云白者入藥用赤者見鬼神甚有毒)
　(但貼腫外用若服之傷人乃至利血不已而死也日/華子云得大蒜良通大小腸㵼蠱毒墮胎協腫毒傳)
　(惡/瘡)　(本經無/根字)
海藻味苦鹹寒無毒主癭瘤氣項下核破散結氣癰腫
癥瘕堅氣腹中上下鳴下十二水腫療皮間積聚暴㿉
留氣熱結利小便
厚朴味苦温無毒主中風傷寒頭痛寒熱驚悸氣血痺
温中益氣消痰下氣療霍亂及腹痛脹滿胃中冷逆胷
中嘔不止洩利淋露除驚去留熱心煩滿厚腸胃(藥性/論云)
　(忌豆食之者動氣味苦辛大熱能主療積年冷氣腹/内雷鳴虚吼宿食不消除痰飲去結水破宿血消化)
　(水穀止痛大温胃氣嘔吐酸水主心腹滿病人虚而/尿白日華子云健脾主反胃霍亂轉筋泠熱氣㵼膀)
　(胱泄五藏一切氣衍義云不以薑製則棘人喉舌平/胃散中用最調中至今此藥盛行既能温脾胃氣又)
　(能走冷氣為/世所湏也)
枳實味苦酸寒無毒主大風在皮膚中如麻豆苦痒除
寒熱結止利長肌肉利五藏除胷脇痰癖逐停水破結
實消脹滿心下急痞痛逆氣脇風痛安胃氣止溏洩(藥/性)
　(論云解傷寒結胷入陷胷湯用主上氣喘欬腎内傷/冷隂痿而有氣加而用之衍義云枳實枳殻一物也)
　(小則其性酷而速大則其性詳而緩故張仲景治傷/寒倉卒之病承氣湯中用枳實此其意也皆取其疏)
　(通決泄破結實之義他方但導散風壅/之氣可常服者故用枳殻其意如此)
竹葉䈽竹葉味苦平大寒無毒主欬逆上氣除煩熱風
痙喉痺嘔吐　淡竹葉味辛平大寒主胷中痰熱欬逆
上氣　苦竹葉及瀝療口瘡目痛明目利九竅(陶隱居/云竹類)
　(甚多此前一條云是䈽竹吹用淡苦爾藥性論云淡/竹燒瀝冶卒中風失音不語日華子云苦竹作瀝冶)
　(中風失音功用與淡竹同食療云淡/竹瀝大寒主勞復茹主噎膈鼻衂)
大棗味甘平無毒主心腹邪氣安中養脾助十二經平
胃氣通九竅補少氣少津液身中不足和百藥補中益
氣除煩悶療心下懸腸澼生者味甘辛多食令人多寒
熱羸痩不可食(陶隱居云南棗大惡孟詵云第一青州/次蒲州者好諸處不堪入藥生者食之)
　(過多令人腹脹日華子云牙齒有病人切忌食之食/療云多食動風發冷風并欬嗽衍義云先青州次晉)
　(州此二等可煞暴入藥益/脾胃為佳餘止可充食用)
杏核仁味甘苦温冷利有毒主欬逆上氣雷鳴喉痺下
氣時行頭痛解肌消心下急(解錫毒陳藏器云利喉咽/潤五藏去痰嗽生熟俱得)
　(半生半熟殺人日華子云多食傷神損筋骨有/數種皆熱小兒尤不可食多致瘡癰及上膈熱)
桃核仁味苦甘平無毒主瘀血血閉癥瘕邪氣殺小蟲
止欬逆上氣消心下堅除卒暴擊血破癥瘕通月水止
痛(衍義云桃有數種惟/以山中自生者為正)
梔子味苦寒無毒主五内邪氣胃中熱氣胷心大小腸
大熱心中煩悶酒炮皶鼻(藥性論云殺䗪蟲毒去熱毒/風利五淋解五種黄病治時)
　(疾除熱衍義云仲景治發汗吐下後虚煩不得眠若/劇者必反覆顛倒心中懊憹梔子豉湯治之虚故不)
　(用大黄有寒毒故也梔子雖寒無毒治胃中熱氣既/亡血亡津液府藏無潤養内生虚熱非此物不可去)
呉茱茰味辛温有小毒主温中下氣止痛欬逆寒熱除
濕血痺逐風邪開腠理去痰冷腹内絞痛諸冷實不消
中惡心腹痛(藥性論云治霍亂轉筋胃中冷氣吐㵼腹/痛不可勝忍者可愈孟詵云主心痛下氣)
　(除嘔逆藏冷開目者不堪食衍義云須深湯中浸去/苦烈汁凡六七過始可用此物下氣最速腸虚人服)
　(之愈/甚)
梓白皮味苦寒無毒主熱去三蟲(别録云主/吐逆胃反)
黄蘗(本經/蘗木)味苦寒無毒主五藏腸胃中結熱黄疸腸痔
止洩利療驚氣在皮間肌膚熱赤起目熱赤痛口瘡(衍/義)
　(云今/用皮)
蜀椒味辛温有毒主邪氣欬逆温中逐骨節皮膚死肌
寒濕痺痛除六府寒冷傷寒温瘧大風汗不出心腹留
飲宿食腸澼下利洩精開腠理通血脈堅齒髪調闗節
耐寒暑多食令人乏氣口閉者殺人(衍義云須㣲炒使/出汗又須去附紅)
　(黄殻去殻法先㣲炒乘熱入/竹筒中以梗舂之播取紅用)
秦皮味苦寒無毒主風寒濕痺洗洗寒氣除熱目中青
瞖白膜(藥性論云主明日去肝中乆熱圖經/云浸水便碧色書紙看之青色者真)
梅實味酸平無毒主下氣除熱煩滿止下利好唾口乾
　(陶隱居云此亦是今烏梅也用當去核㣲熬治傷寒/煩熱陳藏器云去痰主瘴瘧止渴調中除冷熱利止)
　(吐逆日華子云多啖傷骨蝕脾胃令人發熱又云除/勞治骨蒸去煩悶澀腸止利衍義云食梅則津液泄)
　(水生木也津液泄故傷/齒腎屬水外為齒故也)
芫花味辛苦温有小毒主欬逆上氣喉鳴喘咽腫消胷
中痰水喜唾水腫乆服令人虚(藥性論云有大毒能治/心腹脹滿去水氣利五)
　(藏寒痰涕唾如膠者及一切毒風四/肢攣急不能行步能㵼水腫脹滿)
附子味辛甘大熱有大毒主風寒欬逆邪氣温中金瘡
破癥堅積聚血瘕寒濕踒躄拘攣膝痛脚疼冷弱不能
行步腰脊風寒心腹冷痛霍亂轉筋下利赤白堅肌骨
强隂墮胎為百藥長(陶隠居云凡用三建皆熱灰微炮/令拆勿過焦惟薑附湯生用俗方)
　(每用附子皆須甘草人參生薑相配者正制其毒故/也衍義云烏頭烏喙天雄附子側子凡五等皆一物)
　(也止依大小長短似像而名之後世補虚寒則須用/附子仍取其端平而圓大及半兩以上者其力全不)
　(僣風家即多用天雄亦取其大者以其尖角多熱性/不肯就下故取卒散也此用烏頭附子之大畧餘三)
　(等則量其/材而用之)
白頭翁味苦溫無毒主温瘧狂昜寒熱癥瘕積聚癭氣
逐血止痛(蘇恭云甚/療毒利)
茯苓味甘平無毒主胷脇逆氣憂恚驚邪恐悸心下結
痛口焦舌乾利小便止消渴大腹淋瀝膈中痰水水腫
淋結開胷腑調藏氣伐腎邪(藥性論云/忌米醋)
豬苓味甘苦平無毒主痎瘧解毒蠱疰不祥利水道(藥/性)
　(論云解傷寒温疫大熱發汗主腫脹腹滿急痛司馬/彪云治渴衍義云行水之功多乆服必損腎氣昏人)
　(目/)
巴豆味辛生温熟寒有大毒主傷寒温瘧寒熱破癥瘕
結聚堅積留飲痰癖大腹水脹蕩練五藏六腑開通閉
塞利水穀道去惡肉爛胎不利丈夫隂殺班猫毒(藥性/論云)
　(忌蘆笋醬豉泠水中巴豆毒黄連汁大豆汁解之陶/隱居云最能㵼人陳藏噐云主癥癖痃氣痞滿腹内)
　(積聚冷氣血塊宿/食不消痰飲吐水)
赤小豆味甘酸平無毒主下水排癰腫膿血寒熱熱中
消渴止洩利小便吐逆卒澼下脹滿(陶隱居云性逐津/液乆服令人枯燥)
　(陳士良云㣲寒療水氣解小/麥熱毒圖經云甚療脚氣)
麻子味甘平無毒主補中益氣中風汗出逐水利小便
破積血復血脈(藥性論云治大腸風熱結澀及熱淋日/華子云逐一切風氣長肌肉益毛髪去)
　(皮膚頑痺下水氣及下乳止消渴催生治横逆産陳/士良云主肺氣潤五藏利大小便疎風氣不宜多食)
　(損血脈滑精氣痿陽/氣婦人多食發帶疾)
豉味苦寒無毒主傷寒頭痛寒熱瘴氣惡毒煩躁滿悶
虚勞喘吸及兩脚疼冷(藥性論云治時/疾熱病發汗)
粳米味甘苦平無毒主益氣止煩止洩(陶隠居云此即/人常所食米但)
　(有白赤小大異族四五種同一類也孟詵云常食乾/飯令人熱中脣口乾不可和蒼耳食之令人卒心痛)
　(即急燒倉米灰和蜜漿服之不爾即死不可與馬肉/同食之發痼疾衍義云白晚米為第一早熟米不及)
　(也平和五藏補益胃氣其功莫/逮然稍生復不益脾過熟則佳)
酒味苦甘辛大熱有毒主行藥勢殺百邪惡毒氣(陶隠/居云)
　(大寒凝海惟酒不氷量其性熱獨冠羣物藥家多有/以行其勢人飲之使體弊神惽是其有毒故也蘇恭)
　(云酒有數種惟米酒入藥陳藏噐云通血脈潤皮膚/散石氣消憂發怒宣言暢意又云酒後不得卧黍稷)
　(食豬肉令人患大風凡酒忌諸甜物酒漿照人無影/不可飲酒不可合乳飲之令人氣結白酒食牛肉令)
　(人腹内生蟲孟詵/云乆飲傷神損夀)
苦酒味酸温無毒主消癰腫散水氣殺邪毒(醋也陶隱/居云亦謂)
　(之醯以有苦味俗呼苦酒不可多食損人肌藏陳藏/噐云破血運除癥塊堅積消食破結氣日華子云殺)
　(一切魚肉菜毒多食不益男子損/人顔色論語云或乞醯焉是也)
膠飴味甘㣲温主補虚乏止渴去血(本草飴餹圖經輭/餹粳米粟米大麻)
　(子白术黄精枳椇子等並堪作惟以糯米作者入藥/孟詵云健脾胃氣日華子云消痰止嗽并潤五藏衍)
　(義云多食動脾風不已上五種本經皆無或疑五種/者皆人食用之常  煩采取開物之初不以流品論)
　(尚未收録與/未知然否)
乾薑味辛温主胷滿欬逆上氣温中止血出汗逐風濕
痺腸澼下利寒冷腹痛中惡霍亂脹滿皮膚間結氣止
唾血生者尤良主傷寒頭痛鼻塞止嘔吐乆服去臭氣
通神明(乾者大熱生者㣲温皆無毒唐本乾者乆服令/人目暗藥性論乾薑主霍亂不止治嗽温中秦)
　(芁為使陳藏噐云生薑須/熱即去皮要冷即留皮)
蔥白平可作湯主傷寒寒熱出汗中風面目腫傷寒骨
肉痛喉痺不通安胎歸目除肝邪氣安中利五藏殺百
藥毒(日華子云治天行時疾頭痛熱狂通大小腸霍亂/轉筋及賁豚氣脚氣心腹痛食療云少食則得)
　(可作湯不得多食虚人患氣者多食發氣上衝人五/藏悶絶為通利闗節出汗故也切不得與蜜相和食)
　(之促人/氣殺人)
薤味辛苦温無毒除寒熱去水氣温中散結利病人(陶/隠)
　(居云凡用蔥薤皆去青留白白冷而青熱也孟詵云/不可與牛肉同食令人成瘕食療云骨骾在咽不去)
　(者煑食之即下衍義云葉如金燈葉差狹而更光故/古人言薤露者以其光滑難竚之義千金用治肺氣)
　(喘急亦取其滑泄也大抵此物葉如韭根如/蔥江南閩浙之間絶少淮西河南比多有之)
瓜蒂味苦寒有毒主大水身面四肢浮腫下水殺蠱毒
欬逆上氣及食諸果病胷腹中皆吐出之去鼻中息肉
療黄疸(陶隱居云甜𤓰蔕也用早青者日華子云無毒/治腦塞熱齆眼昏吐痰食療云𤓰有兩鼻者殺)
　(人沉水者殺人食多腹脹可食/鹽化成水病癥癖人不可食之)
石膏味辛甘寒無毒主中風寒熱心下逆氣驚喘口乾
舌焦不能息除時氣頭痛身熱三焦大熱解肌發汗止
消渴煩逆腹脹暴氣喘息咽熱(藥性論云能治傷寒頭/痛如裂壯熱皮如火燥)
　(出毒汗主通胃中結煩悶心下急煩燥和蔥煎茶去/頭痛日華子云治天行熱狂圖經云止頭目昏眩痛)
赤石脂味甘酸辛大温無毒主養心氣明目益精療腹
痛洩澼下利赤白(大抵此物能/治大腸寒滑)　(本經無/别録有)
禹餘糧味甘寒平無毒主欬逆寒熱煩滿下利赤白血
閉癥瘕大熱療小腹痛結煩疼(藥性論云/主治崩中)
芒硝味辛苦大寒主五藏積聚乆熱胃閉除邪氣破留
血腹中痰實結摶通經脈利大小便及月水破五淋推
陳致新生於朴硝(衍義云以煖水淋朴硝取汁再經熬/鍊減半傾入木盆中經宿遂結芒有)
　(㢘稜者故其性和緩今按本經止言硝石朴硝而無/芒硝芒硝有自别録以後經中何得用芒硝芒疑朴)
　(誤/)
滑石味甘寒無毒主身熱洩澼女子乳難癃閉利小便
蕩胃積聚寒熱通九竅六腑津液去留結止渇令人利
中(衍義云治暴得/吐逆不下食)
代赭味苦甘寒無毒主鬼疰賊風蠱毒殺精物惡鬼腹
中毒邪氣除五藏血脈中熱血痺血瘀大人小兒驚氣
入腹
鉛丹味辛㣲寒主吐逆胃反驚癎瘨疾除熱生於鉛(陶/隱)
　(居云即今熬鉛所作黄丹也藥性論云主治驚悸狂/走嘔逆消渴日華子云涼無毒鎮心安神療反胃止)
　(吐/血)
人溺療寒熱頭疼温氣童男者尤良(日華子云療血悶/熱狂撲損瘀血運)
　(絶及困乏衍義云氣血虚無/熱者不宜多服性寒故也)
婦人裩襠主隂易病當隂上割取燒末服方寸匕童女
裩益佳若女患陽易即男子裩也隂易病者人患時行
病起後合隂陽便相著甚於本病其候小便赤澀寒熱
甚者是服此便通利(按此與經文有同有/異臨證者宜兩審)　(已上二種/本經皆無)
　(别録/有)
白蜜味甘平無毒主心腹邪氣諸驚癎痓安五藏諸不
足益氣補中止痛解毒除衆病和百藥養脾氣除心煩
食飲不下止腸澼肌中疼痛口瘡明耳目色白如膏者
良(本經石蜜衍義/云石乃白字)
龍骨味甘平無毒主心腹鬼疰精物老魅欬逆洩利膿
血夜卧自驚恚怒伏氣在心下不得喘息止汗縮小便
溺血養精神定魂魄安五藏(藥性論云忌魚止夢泄精/夜夢鬼交圖經云此物大)
　(抵世所稀有衍義云諸家之説紛然不一既不能指/定終是臆度西京潁陽縣民家忽崖壞得龍骨一副)
　(皮體頭角悉具不知其蜕也其斃也若謂其蜕斃則/是有形之物而又生不可得見死方可見謂其化也)
　(則其形獨不能化焉嘉靖癸丑余客邳之宿遷縣時/淮泗大水河無岸際霜後水落河中新吐一洲上有)
　(龍骨一副頭角身尾全具居民驚異競渡取之人有/以角半隻相貽者其色白形即枯骨䑛之黏舌入藥)
　(用甚效竟莫知其所/由姑録之以俟博識)
阿膠味甘平微温無毒主心腹内崩勞極洒洒如瘧狀
腰腹痛四肢酸疼女子下血安胎丈夫小腹痛虚勞羸
痩隂氣不足脚酸不能乆立養肝氣出東阿(陶隱居云/出東阿故)
　(曰阿膠入湯㣲炙丸散須極燥陳藏噐云阿井水煎/成人間用者多非真也凡膠俱能療風止洩補虚驢)
　(皮膠主風為最圖經云今鄆州皆能作之以阿縣城/北井水作煑為真造之阿井水煎烏驢皮如常煎膠)
　(法其井官禁真膠極難得都下貨者甚多恐非真尋/方書所説所以勝諸膠者大抵以驢皮得阿井水乃)
　(佳耳今屬東昌府有小土城無縣治井如故仍官禁/以古蹟因名其城曰阿城膠則造時官取水至府煮)
　(作皮出自庫真膠民間難得如昔蔡氏書傳曰吳興/沈氏言古説濟水伏流地中今歴下几發地皆是流)
　(水世謂濟水經過其下東阿亦濟所經取其井水煮/膠謂之阿膠用擾濁水則清人服之下膈䟽痰葢其)
　(水性趨下清/而重故也)
豬膽味苦大寒主傷寒熱渴(劉禹錫云/通大便)
　膚(諸家本草/無載此者)
文蛤味鹹平無毒主欬逆胷痺腰痛脇急
雞子主除熱火瘡癎痙　卵白微寒療目熱赤痛除心
下伏熱止煩滿欬逆小兒下洩醯漬之一宿療黄疸破
大煩熱(陳藏噐云鷄子益氣多食令人有聲藥性論云/液能治目赤痛黄治乆瘧日華子云雞子鎮心)
　(安五藏止驚安胎治懐姙/天行熱疾狂走及開聲喉)　(忌/蒜)
蝱蟲味苦微寒有毒主逐瘀血破下血積堅痞癥瘕寒
熱通利血脈及九竅女子月水積聚除賊血在胷腹五
藏者及喉痺結塞(圖經云木蝱最大而緑色幾若蜩蟬/蜚蝱狀如蜜蜂黄色醫方所用蝱蟲)
　(即此也又有一種小蝱名鹿蝱大如蠅咂牛馬亦猛/三種大抵同體俱能治血而方家相承只用蜚蝱他)
　(不復用淮南/子蝱散積血)　(本經木/蝱蜚蝱)
水蛭味鹹苦平微寒有毒主逐惡血瘀血月閉破血瘕
積聚無子利水道又墮胎(陳藏噐云收乾蛭當展其身/令長腹中有子者去之此物)
　(難死雖加火炙亦如魚子煙熏經年得水猶活以為/楚王之病也蜀本云採得用䈽竹筒盛待乾又米泔)
　(浸一宿後暴乾以冬豬脂煎令焦黄然後/用之勿誤日華子云畏石灰衍義云畏鹽)
牡蠣味鹹平㣲寒無毒主傷寒寒熱温瘧洒洒驚恚怒
氣除留熱在闗節榮衛去來不定煩滿止汗止渴除老
血澀大小腸止大小便療洩精喉痺欬嗽心脇下痞熱
　(藥性論云止/盜汗治温瘧)
土瓜根(本經王𤓰味苦寒主消渴内痺瘀血月閉寒熱/别録一名土𤓰療諸邪氣熱結衍義云其根即)
　(土𤓰根也日華子云土𤓰根通血脈/治天行熱疾酒黄病壯熱心煩悶)
漿水味甘酸微温無毒主調中引氣宣和强力通闗開
胃止渇霍亂洩利消宿食解煩去睡調理府藏粟米新
熟白花者佳煎令醋止嘔噦(本經無/别録鈔)
甘瀾水　潦水(二種本/草皆無)
斗升合(律吕之管十二皆徑三分有竒空圍九分而黄/鍾長九寸以之審量而量多少則其容子穀秬)
　(黍千二百為龠十龠為合十/合為升十升為斗十斗為斛)
銖分兩(以黄鍾之龠平衡而權輕重則其所容千二百/黍其重十二銖分其半六銖為分兩龠二十四)
　(銖計四分為兩十六兩為斤三十斤為鈞四釣為石/銖則今之四分一釐六毫有竒分則今之二錢半也)
方寸匕(匕匙也古用竹木今用銅其制正方一寸取抄/散不落可重一分為一服寸則以一黍為一分)
　(黄鍾長九十分分之十也以之審度而度長短則/亦以黄鍾之寸生丈尺此黄鍾所以為萬事根本)
㕮咀(言搗令大小適中其粒顆可以咀嚼之而有味也/嘉祐本草謂凡酒湯膏藥舊方皆云㕮咀者謂稱)
　(畢搗之如大豆又使吹去細末此於事殊不允當藥/有易碎難碎多末少末稱兩則不復均平今皆細切)
　(之較畧令如㕮咀者乃/得無末而又調和也)
　
　
　傷寒論條辨卷九
欽定四庫全書
　傷寒論條辨卷十
　　　　　　　　　　　　明　方有執　撰
　　或問
(問經何十二曰應十二辰數也曰六而本之三隂三陽/  者道生於三一隂一陽之推也是故言六則十二在)
　(其中言十二則五藏六府四體百骸週身内外所有/無一物不在其中矣經在人身中一定而不移無時)
　(而不然病發於人身舍經何言哉昧者不察但醉生/夢死於傷寒傳六經之一語六經豈獨傷寒之一病)
　(為然哉病病皆然也又若小智則亦知一不知二舍/手而言足愎彼而迷此殊不知人身之隂陽天地之)
　(隂陽也隂陽之在天地而於其升降往来進退消長/之所以然者可容以一毫智故言哉手經之隂陽居)
　(人身之半足經之隂陽亦居人身之半若謂傳一半/不傳一半則是一身之中當有病一半不病一半之)
　(人也天下之病傷寒者不為不多也曾謂有人如此/乎有則是矣如曰無之則是自眯其目而謂人不見)
　(見不明不亦大謬乎孔子曰道之不明也我知之矣/智者過之愚者不及也愚者之不及則亦已矣道固)
　(自若也大智如舜聞其好問而好察邇言用其中於/民矣未聞何過也故惟小智一或過之非穿則鑿一)
　(鑿與穿百邪蜂起道何如哉雜矣亂矣晦塞矣厄矣/道本乎天而曰厄矣天將謂之何天下可言哉後學)
　(君子達而明之上也未至於達不厭而勉焉次也勉/而力不足寜畫可也無若小智焉不為斯道厄道之)
　(幸也天之慶也天下/之望愚之日望也)
(問素靈之言六經起於中焦手太隂肺陽明大腸次足/  陽明胃太隂脾次乎少隂心太陽小腸次足太陽膀)
　(胱少隂腎次手厥隂心包少陽三焦次足少陽膽厥/隂肝復從肝别貫膈上注肺傷寒論之言六經起於)
　(太陽次陽明次少陽太隂少隂厥隂兩不相同何也/曰六經之在人身猶六合之在天地本無終始之可)
　(言素靈之起於手太隂肺一隂而一陽手而足足而/手如此而終於厥隂肝又復注肺者葢以血氣之在)
　(經道中流行而循環分拆不開無起止可言借肺以/言始平人之常也傷寒論之起於太陽遍三陽而後)
　(歴三隂者葢以風寒之中傷人人是通身四面上下/皆當之其邪亦是如此而皆進然其進也有漸故次)
　(第人身外體之軀殻為三重第一薄外皮膚一重太/陽所主之部位也第二肌肉一重陽明之部位也第)
　(三軀殻裏府藏外匝空一重少陽之部位也如此一/重一重逐漸而進三陽主表之謂也及其進裏裏面)
　(内藏亦第為三層逐層亦是如此而漸上三隂主裏/是也葢經是各居其所的其各該所轄部屬方位之)
　(處所皆拱極而聽命的以邪之進也不由經道而在/部位方所上超直而徑進故但提綱挈領舉六該十)
　(二以為言病情事實文字之權宜也二説之所以不/同者各就事理以言其規則耳非謂必如此以為始)
　(終之定體也後人不首以身體察只管在紙筆上抝/氣辟如水底摸月形影不知空自紛紛鑿鑿千五百)
　(年来舉世若説夢豈不/大為可笑大為可笑)
(問太陽有綱有紀有目餘皆不然何也曰經為綱變為/  目六經皆然也太陽一經緊闗有始病榮衛之道二)
　(所以風寒單合而為病三三病之變證一百五十八/故分三病為三紀以為各皆領其各該所有之衆目)
　(以統屬於太陽邪過太陽而交餘經則榮衛皆不在/論矣以榮衛自後皆不在論故皆即病於經但仍皆)
　(舉綱張目而/省紀不須)
(問經之為經一也太陽何獨分三治曰太陽一經猶邊/  疆也風也寒也風寒俱有也三病猶三寇方其犯邊)
　(之初南北東西隨其所犯禦之當各明辨其方法辟/如陸之車馬水之舟船有所宜有所不宜是故桂枝)
　(麻黄用之在各當其可夫是之謂道也餘經猶服裏/盜賊在内為寇則同隨在執之是已不在屑屑必以)
　(外来為/别也)
(問太陽篇中之言傳陽明少陽篇中又有言轉夫傳則/  傳矣而又曰轉轉非回轉之謂乎曰非也二字皆當)
　(音去聲而讀囀傳是驛傳之傳轉是輪轉之轉傳轉/無文六書之轉注字仲景之所以更互而迭用者葢)
　(以明其合為一音義欲人思而得之之意也葢風寒/遍歴人身之六經正猶人行囀路而過處所耳後人)
　(不思只單讀傳為平聲如字而置轉於不理會此義/不明妄鑿傷寒傷六經之謬説遂使雜亂紛然蜂起)
　(而聚訟卒致此書於閣置孽由此作也論語曰學而/不思則岡注曰不求諸心故昏而無得嗚呼一人之)
　(昏禍延天下流毒至今為學/而至此可不令人長歎哉)
(問傳轉皆讀囀此書之音義如此然則七傳間蔵傳之/  傳與此音義異同何如曰不同七傳間藏傳是五藏)
　(自病病自内出葢五藏有相生相剋之性能故以夫/婦之相剋而有七傳母子之相生而有間藏傳正得)
　(父子相代而相傳之天然故曰傳流傳之謂也風寒/本天之二氣於人病為外邪故其漸次經歴人身之)
　(六經有如囀路行過方所之委曲傳/轉之謂如此其義自别何可以同言)
(問素靈之起太隂而經以十二言固是言平人之常傷/  寒論之起太陽而經以六言則是言病時之變也惟)
　(其常故無議以其變故多口與曰傷寒論之書本素/問熱論之㫖也熱論畧傷寒論詳以畧而言辟如八)
　(卦起艮之連山起坤之歸藏也以詳而言辟如六十/四卦起乾之易也孟子曰前聖後聖其揆一也有能)
　(繼之者則皇極經世可得擬而有也世無堯夫故口/多耳以多口言之辟如猩猩與鸚鵡囂囂諜諜安知)
　(其心不以為能出乎其類/而自諒哉噫可慨也已)
(問榮衛曰榮衛者三病始分之二道也二道明三方對/  則三病無餘治此仲景之所以聖也二道迷三方惑)
　(則雖三百九十七一百一十三猶以為未之足其鑿/鑿之所以囂囂與未及六七日而風寒有不救者榮)
　(衛不明/之罪也)
(問傳轉曰傳轉者六經盈縮之璣衡也六經明則傳轉/  之機審傳轉昏則拘拘數日以論經此風寒之所以)
　(有治不治之分也已過十三日/而有不愈者傳轉不明之罪也)
(問兩感曰以虚者受病言之風寒之病表虛而病也表/  虚則裏實故曰熱雖甚不死然則两感於寒而病必)
　(不免於死者盖以表裏俱虚言也惟其俱虚故為不/治仲景亦傳之不論大羌活湯要亦不過存此活人)
　(之心云耳則可烏在能奈何兩感之萬一於可必哉/然亦智者過之之一事近世以其謂能治兩感而不)
　(察遂用之為通治風寒之套藥是又/焉得不謂之愚者不及知之一叕邪)
(問醫有内外内者何曰人是也外者何曰天是也知人/  而不知天知内不知外也知天而不知人知外而不)
　(知内也知天知人則知道矣舍/天人而言内外者非道也謬也)
(問風寒必自太陽而中傷而諸家乃有各經自中之説/  其説何如曰自中不在此中論此書之論論外入也)
　(以論外入故始太陽太陽者皮膚也皮膚之固䕶人/身猶城郭之衛䕶治所經絡藏府者辟如城中之百)
　(物耳寇盜雖强豈能不由城郭騰空犯内而傷人害/物哉無是理也今以太陽掲中傷而言傳陽明更轉)
　(以互音義少陽言陽去入隂通章之大旨而玩味之/則風寒浸進之實義昭然甚明又何必亂鑿叛經之)
　(剰説然則各經無自中邪曰非謂無也人病不外則/内以内出言何可謂無中經中絡中府中藏是也此)
　(書無此此義不明則自誤矣一有自誤則必誤人是/故古之君子為學必専務實用其力於為已今人則)
　(不然欲求無/誤難矣哉)
(問條目中太陽中風陽明中風少陽中風三隂亦/  如此而歴言非各經自中之謂乎曰非也葢謂)
　(中風矣初起證見太陽則謂之太陽中風明日風/又明日證轉見陽明而少陽則又謂之陽明中)
　(少陽中風三隂亦如此傷寒亦如此葢此書通/篇大義是自首貫串至尾一氣説下來脈絡分)
　(明無有間斷與諸家零零星星一節一意不相/聯屬者不同學者務要瞻前顧後徹首徹尾反)
　(来復去千遍熟讀沉潛深思則義理自見自然/有得洪範曰思曰叡叡作聖思是聖學功夫為)
　(學不可/不思)
(問説者皆在中傷感冒上認病辨輕重諸説孰優曰/  中傷是素靈互用之二字兩感是熱論推病之轉)
　(語冒是呉俗之常談認病當如嘗酒醇醨美惡只可/在水米麴蘖中理虚實不當向醟釀篘漉上清滋)
　(味/)
(問先夏至為病溫後夏至為病暑曰暑必小暑令行而/  氣至小暑在夏至後一氣故謂夏至前猶是温言春)
　(氣未全除也夏至後始是暑節令已行也然自意為/醫以來温變為瘟暑為寒寒遍四時瘟滿天下夏之)
　(至不至無復論矣欲生民之/命各不失其正其可得乎)
(問天有六氣風寒暑濕燥火風寒暑濕經皆掲病出條/  例以立論而不掲燥火燥火無病可論乎曰素問言)
　(春傷於風夏傷於暑秋傷於濕冬傷於寒者葢以四/氣之在四時各有専令故皆専病也燥火無専令故)
　(不専病而寄病於百病之中猶土無正王而寄王於/四時辰戌丑未之末不揭者無病無燥火也條目中)
　(理㑹/自見)
(問虚者受病衛中風也而曰榮虚何也曰風之中/  也本榮實而衛虚也風既中矣則衛實而榮虚)
　(矣虚以對實為言衛家本虚得助則實榮家本/實無助反虚故醫家之言虚實凡虚皆正氣虚)
　(凡實皆邪氣實非别家泛言虚實之可比也經曰邪/氣盛則實精氣奪則虚又曰入者為實出者為虚此)
　(之謂/也)
(問經之用方皆言主之後人則云専治兩意同否曰不/  同主之者示人以樞紐之意也専治則必人以膠柱)
　(矣/)
(問桂枝辛甘大熱經之用其取發㪚為陽之義與曰中/  風發熱汗出衛不固而表疎發㪚何取哉然一則曰)
　(發汗二則曰發汗何也曰經不云乎桂枝本為解肌/又不云乎汗不出者不可與也既曰本為解肌又曰)
　(汗不出者不可與則豈發汗之謂哉桂枝有固衛之/良能解肌乃中風之與義妙不可言也然則發汗者)
　(果為誰也曰熱粥也妙在此也韓信以死地與士卒/得效死之士卒而收背水之功仲景以汗法與熱粥)
　(得逼汗之熱粥而成桂枝之效醫道與將道通也非/天下之至神其孰能與於此謂桂枝難用者曽知此)
　(乎噫仲景逺矣可以與之語夫此者/誰哉賈生有言可為長太息者此也)
(問桂枝本為解肌而一則曰發汗宜桂枝湯二則曰發/  汗宜桂枝湯何也曰風之為病外邪也故於其初也)
　(法曰當發汗然汗既自出也衛行脈外故曰本為解/肌發汗以例言發語之辭也解肌以義言核實之謂)
　(也故曰解肌乃中風之奥義妙不可言也學者能了/悟桂枝發汗解肌之義例則於入此書之道已過第)
　(一闗隘矣不患不升堂入室也謂桂枝難用與凡類/集桂枝湯方於已之傷寒門謂為有汗傷寒之治者)
　(徒知桂枝發汗之例何/嘗知其解肌之義哉)
(問几几曰几自説文以来皆言鳥之短羽者不能逺飛/  動則引頸几几然故仲景取以形容病人之頸項俱)
　(病者俯仰不能自如之貌肖峰吳氏六書總要書文/如此注鳥飛逺影葢冇據也然此以訓釋仲景  故)
　(但從舊説而於文之是/非注之得失則皆不論)
(問風土之異東南偏暖西北偏寒故説者謂東南之人/  不病風寒偏病暑濕西北之人不病暑濕偏病風寒)
　(其説然否曰難以此拘也靈樞謂夫天之生風者非/以私百姓也其行公平正真犯者得之避者得無殆)
　(非求人而人自犯之然則四氣之所以為人病在人/之自犯不自犯何如耳不在四氣之偏不偏乃爾也)
　(以犯而言則東南之人何嘗不病其東南之風寒西/北之人豈可不病其西北之暑濕何也事有偶然機)
　(有不測理不可以一途取也今也必欲以偏言則淮/南子曰北漠出毡裘干越生葛絺各生所急以備燥)
　(濕各因所處以御寒暑並得其宜物便其所故兵家/有言朔陲積隂之野食肉飲酪其人理宻故耐寒百)
　(粤多陽之地其人理疎故耐暑是其天性然也如此/則是地雖限人以偏天則全人以性天地以生物為)
　(心而謂以其氣之所不能齊者適所以病人豈天地/之自然哉亦過論矣且夫得氣之先莫如禽鳥以燕)
　(鴈同有無之鄉言之彼此雖偏相差不甚相逺可知/也乃若積氷不雪不青不毛之地此固判然天地之)
　(殊方異域偏之甚無過於此矣然而大禹聖人定千/八百國解衣入祼無所不之賢如諸葛五月渡瀘深)
　(入不毛牧羝大窖中餐氊齧雪十九年而生還諸如/此者雖履偏之甚猶且不病非有主不犯之明騐乎)
　(是故君子立言必以天下之常人所同有者明道以/垂大中至正之教不作聰明騁竒僻誕浮泛以鑿無)
　(馮之濫説經曰知犯何逆隨證治之知犯何逆以法/治之葢謂知是風則以風治之知犯寒則以治寒之)
　(法治之明知是三陽主犯則治以三陽知已在三隂/則治以三隂何嘗専東専西執南執北駕偏言以惑)
　(亂天下後世哉故/世稱聖言其正也)
(問太陽與少陽併病以眩也故刺肝俞以冐也故刺肺/  俞夫膽與肝合故刺肝俞所以瀉少陽也而肺非膀)
　(胱之合膀胱之合腎也不刺腎俞而刺肺俞何也曰/東方肝木其蔵則實其俞可刺而况在少陽之眩乎)
　(腎居北方其藏屬水其官作强有虚無實有補無瀉/不可刺也然腎生氣肺主氣膀胱必氣化而出且肺)
　(為相傅之官故不可刺之腎而曲暢旁通其治/於肺焉至徳要道也精微之妙學者不可不知)
(問胃實曰胃廩水穀而幾死生膀胱主分清而闗通塞/  實由熱燥而後結結由清分而後成分淸在䦨門論)
　(道曰胃實醫家多婉辭葢道有經有權也可與語經/而不可與語權惡足與語道哉故曰權者聖人之大)
　(用/)
(問背惡寒説者引經謂背為陽夫水氷地凍皸膚墮指/  而面獨不畏寒者以諸陽皆聚於面故也今背惡寒)
　(而謂為陽何病而至隂陽之乖戾有如此乎曰病在/少隂少隂綴脊而屬背也以太陽之脈夾脊循背則)
　(背似可以陽言以府為陽而居前藏為隂而麗背則/背又不可以陽言矣天地以北為背北天地之隂方)
　(也故君主之位必南面重向陽也六書北肉為背北/肉則違陽矣然則謂背為陽為其違之訛邪故曰經)
　(傳謂背為陽者其猶厯家謂日月為右旋之説與謂/日月為右旋之説者有所取用而左其説也此背之)
　(所以為陽/而惡寒也)
(問風寒之病大勢未除藥補太早恐邪留不去似非治/  法所宜以五六日之間邪屬半表半裏往来寒熱正)
　(熾方用人參三兩其義何居曰表裏者人身之隂陽/也往来者邪氣之出入也故曰入而併於隂則寒出)
　(而併於陽則熱人參何補邪固氣之物也是故主之/以柴胡以其能除寒又除熱也人參固其氣不使其)
　(走進又走出也謂人參補藥者觀場之矮/子徒聞人參之補名未見人參之補義也)
(問隂陽易勞復孰輕重曰事雖兩端理則一致皆死道/  也易是不怕死復是不顧死無輕重可言經雖有治)
　(葢欲令人於死中求活期一二於千百之意耳豈謂/十全可必哉孟子曰知命者不立乎巖牆之下君子)
　(無輕生以/自取可也)
(問今人病風寒每多食復經何無食復曰有食禁/  矣又何復哉不出復者立法惟嚴不可玩也)
(問平人一呼脈行三寸一吸脈行三寸呼吸定息脈行/  六寸一呼再至一吸再至呼吸是何處見行是如何)
　(行至是如何至曰一呼一吸是以診家言至是以尺/寸言一至再至是以出入言越人法也先越人時十)
　(二經之至皆用也越人用他皆不用矣行是以經隧/言三寸六寸是順循環而演推歩也應九九而成八)
　(百一十丈者一晝夜五十度周身通該之具數也理/貴得中過猶不及此虚實盛衰夀夭死生所以不能)
　(逃乎三指一/按之下也)
(問經隧與尺寸曰脉者血之府血之榮於人身猶水之/  行地中鑿地得泉不可謂水專在是血脉亦然經隧)
　(猶原泉而江河尺寸猶河之有洪泉之有瀑故在經/隧則流而不息藏精而神不露所以行而有常在尺)
　(寸則動而不静著靈而用以顯故至而可診然行者/何嘗不至特俱𨼆耳至者亦豈不行但不兩見耳一)
　(之則不明二之則不是葢一而二二而/一並行不悖神化莫測此之謂道也)
(問來去二字且如凡物之來也必轉身回頭才好去及/  其去也亦必轉身回頭才好又來脉之一來一去可)
　(是如此否曰不來不去無以言至來去者所以明至/也至是箇活字來去極要看得活脉道辟如江河血)
　(辟如水氣辟如風來去至止辟如波浪水淺風小則/波水深風大則浪江河只是波浪大海必定起濤人)
　(大脉大人小脉小同此理也腎脉重十五菽亦濤也/人所同也十二經皆有動脉難經開卷第一語然則)
　(十二經皆至不獨尺寸也三難曰闗之前陽之動也/闗之後隂之動也如此則是以動字互至字讀則通)
　(來去至止皆容易明白大抵看脉家書要當求作者/之精微於言語文字之外才可不然損至亦是至厥)
　(厥動揺亦是動於此等不以意逆而體貼詳細只管/尋章摘句而咬文嚼字若之何其可以了了於胷中)
　(乎/)
(問呼吸者脉之頭也頭訓頭緒何也曰脉無頭尾可言/  頭緒俗謂頭腦是也蓋脉之所以為脉由人之一呼)
　(一吸使之而然而呼吸之所以為呼吸者要皆無非/隂陽二氣屈伸舒歛以神其用而為之也然氣無常)
　(用㮣而言之則盈虚盛衰呼吸亦因之而更變極而/言之在則有呼吸而人以生去則呼吸亡而人以死)
　(故曰呼吸者脉之頭也此語極精顧人味之何如耳/脉經無吸字以無吸字只就呼者脉之頭也而觀之)
　(似覺不費解些然精詳少一吸字則非仲景語便看/得出來了叔和於此處不檢㸃可見叔和不過只好)
　(做得箇叔和而仲景畢竟到/底還是箇仲景一毫也不錯)
(問仲景曰聖賢之生不偶然也本草作而醫道興有農/  氏以生民之疾病為已憂者天啟之也是故有本草)
　(則必有素靈有素靈則必有難經有難經則必有傷/寒論何也天以斯道濟斯民必生若聖若賢者先後)
　(開繼符合若一以全其成也説者謂軒岐為託是蓋/意其有所不屑而於斯道小視云耳孫思邈曰不知)
　(大易不足以言醫程子曰五經如藥方春秋如治病/用藥醫可小云乎哉治道也竊嘗思之素靈之書有)
　(自文字之始其來乆逺若謂八十一篇之中有無弊/雜誠不可知而曰渾不出於帝伯君臣之問答則開)
　(物成務之微言非聖非賢必不能有此其初也仲景/生於漢季發身孝廉則其所以為仲景可知矣以宗)
　(族二百餘口不十年而死者三之二傷寒居其七以/著論嗚呼斯時也傷寒何如是其多邪建安去上世)
　(千餘年矣有法無方道未備也醫於此時者謂不㝠/行索塗邪此仲景之書所以證如此者名曰中風曰)
　(桂枝湯主之證如彼者名曰傷寒曰麻黄湯主之傳/病如此治如此方變證如彼治如彼方託論傷寒以)
　(名書實經綸斯道錯綜條貫之本末畢舉開示後學/以為斯道之日星喫緊繼素難而作也非天啟邪方)
　(其去長沙而上乎京師非由其不忍當日生民不得/其正命之心而發邪則其本諸身者無非天徳之良)
　(故其措諸事業而所以繼述墳典者一皆皇道之正/此其所以聖當時祖百代賈生所謂不居朝廷者至)
　(是而愈足徵焉素難以下一人而已朱子曰天不生/仲尼萬古如長夜唐子西嘗於郵亭梁間見此語繇)
　(此語而觀之則凡行道之人無有不知孔子之所以/為孔者可知也愚每讀此書蓋嘗竊歎天不生仲景)
　(萬病如黒漆耳醫門孔子之稱不有以哉故曰儒必/孔子正為儒必宗孔子醫必仲景正學醫必宗仲景)
　(儒而不宗孔子儒名而墨行者有之醫而不宗仲景/醫名而賈事者紛紛然也嗟乎今之時去仲景之時)
　(益逺矣鈐搥活人類證纂要賈衒以泛濫於天下人/各以意為醫而仲景之道不盡湮沒者徒此虚文吁)
　(醫可以意言哉大學之道以誠意貫終始朱子曰正/意不可無邪意不可有今之所謂意者果如何其意)
　(邪愿矣鄉人之所愿也君子之所愿哉昔者楊墨之/説横流乃所願則學孔子者孟子一人卓然之意如)
　(是也愚雖不敏竊嘗願學孟子之所學矣以疾厄奪/因願學仲景是故條辨者願來學學仲景之愚意也)
(問傳謂以宗族二百餘口不十年而死者三之二傷寒/  居其七乃著論然則假使當日張氏之宗族不如此)
　(則仲景之論亦著否曰圗出而卦畫書出而疇叙麟/出而春秋作者道在聖人聖人所以有神物之感也)
　(不然南人不夢駝北人不夢象神無所交也蓋天生/聖人而寄之以道所以聖人一感一動無非天理之)
　(自然故其文之著猶天之垂象自夫人之見之雖有/多得少得之不同而其立敎垂範之所以然者則有)
　(以通乎百世而無弊此聖人之所以為聖人也是書/之著不猶是乎想當張氏宗族之不幸時天下之不)
　(幸有如張氏之宗族者殆不知其幾何也本草之經/述矣論不著乎道未備也傳家以張氏之宗族為仲)
　(景之感愚謂仲景之感必有非傳筆之所能盡知者/而不如此其拘也何哉宗族之不幸則宗族之不能)
　(知仲景可知也宗族之不能知則天下之不能知亦/可知也悲夫有仲景如斯而宗族天下之不能知則)
　(天下與宗族之不得其正命宜若一也而謂感此而/寂彼豈知仲景之所以為仲景者哉然則論也者道)
　(本乎天天下萬世之攸係也不可以不著也知此則/仲景之所以為仲景者可求而得也嗚呼安得有求)
　(仲景之所以為仲景/者吾與之共論此)
(問嗇嗇淅淅惡風惡寒如何辨别曰嗇慳吝也惡寒者/  辟如慳吝嗇細懼事之人恁的常常怯怯然畏惡也)
　(淅淅米也孟子接淅而行是也惡風者辟如裸體之/人被人卒然以水灑淅於身驀地驚恐恨恨然畏惡)
　(也然特迎風動扇則如此間静坐臥則不惡此二者/所以有大同小異之分也一而言之乃當在太陽時)
　(事過太陽/則無此矣)
(問合併曰六國合從秦併六國六國不併秦不/  合理勢之必然也知此則知合併之義矣)
(問讀傷寒論曰當如程子朱子敎人讀論語法然今人/  之醫置此書於不讀也乆矣乆矣置此書於不讀而)
　(謂醫門有/人可乎)
(問醫道曰道者日用事物當然之理也理在事物是故/  君子不能外事物以言道醫之事物治病用藥是也)
　(窮藥病之理覈藥病之實病與藥對藥到病解醫家/日用常行之所當然此之謂道也精此則神明此則)
　(妙外此而談神論妙者要皆不過渺茫臆度而無捉/摸辟之無根之木無源之水何足與言道之所以為)
　(道哉夫是則所謂理之所自出者安在可得聞乎曰/人之理在脉脉之理在難經不讀難經焉知脉道病)
　(之理在素靈不讀素靈焉知病道藥之理在本草不/讀本草焉知藥道然則傷寒論云何曰以上言之各)
　(一其道也以此書言之總其道而㑹其全也故傳曰/古今治傷寒未有能出其外者以書之名言也豈惟)
　(傷寒哉又曰扁鵲倉公無以加之者以盡道言謂倉/扁雖神其道未易求而此書之道可求也由此觀之)
　(欲求醫道/舍此何之)
(問醫務曰醫務莫要於務實實謂何不虚是也實有諸/  已實見得病真實用得藥對切切實實平平正正做)
　(將去一毫不虚假實不期神而實自神實不求妙而/實自妙乃若指天説地稱神道妙者是猶畵道然耳)
　(何也畵家多不好畵眼前物件爭好畵鬼畵龍畵鬼/畵龍者欺人所不見易神易妙而易售也以眼前言)
　(之近小簡易莫如瓠􁜻即使奪化之工為之止不過/模舊式描得出兩箇扁扁圈子相累耳置一渾淪圓)
　(瓠􁜻質其旁而責之畫雖金陵壁手莫不縮項努目/張口吐舌歛手避席不能奈何彷彿於毫釐矣故曰)
　(依様畵瓠􁜻蓋出翰林之笑語也夫以必古方湊今虚㝷/病而言之非依様畵瓠􁜻何以不得病情影嚮而㝷)
　(補言之非畵龍畵鬼何要皆謂之不切實非邪然則/切實當何如曰醫醫人也傳曰道不逺人又曰道不)
　(離日用間今也只在俯仰天地間寒温冷熱中尋常/眼面前穿衣喫飯上著實備細跟尋然後質之先聖)
　(之格言不復迷惑於滛邪之虚妄如此而若謂/不得實竊敢言斷斷乎無此理斷斷乎無此理)
(問醫病曰醫病莫大於病鑿鑿謂何曰天生萬物莫不/  各皆賦之以事有此物事則有此道故曰道本乎天)
　(天者理也自事物之得於理之所固有者而言之莫/不各皆無餘無欠無虧無剰而各成其自然而然是)
　(故決不可不循此自然而然者以行之於日用事物/之間而後可以言道加之毫釐損其絲忽差失其所)
　(當然移易其所以然要皆道之鑿也故曰一本萬殊/之謂道至善之謂道大中至正之謂道醫之有道自)
　(本草素靈難經傷寒論淵源而來數千年矣世逺人/亡經殘敎弛正學失傳愚者不及知則亦已矣乃智)
　(者知之過則有厭常而喜新增多以為髙改古以翻/今好奇而立異作聰明騁私曲支離破碎譸張為幻)
　(者出而道於是乎鑿鑿然矣嗚呼鈐非邪之首鑿之/魁邪活人不佁鑿邪類證巫鑿也搥網漫鑿也例逆)
　(鑿也賦□鑿也注解僕妾之鑿耳何足以與鑿例至/若多鑿紛紛鑿以悞鑿鑿鑿相尋者難以枚數淮南)
　(子曰今釋正而追曲背是而從衆是與俗儷走而内/行無繩習鑿之謂也醫而至於習鑿生民之命縣之)
　(鑿手言之可不痛心然心此則愛愛則仁仁則非道/不行此道之所以道也不則忍忍由狥己己則何所)
　(不至不流於鑿不已也此鑿之所以鑿與蓋事無兩/適出乎此必入乎彼出乎彼必入乎此此近時之醫)
　(所以又有鑿燥為糙者出也夫燥埽音也鑿之為糙/不陋其乎醫之風頽矣後學君子苟志於道當先正)
　(此頽風夫然後兹/則庻乎其可也)
(問任醫曰任醫如任相相受天子九錫之榮而司天下/  萬民之命當正大體不當親細務是故進退百官調)
　(和鼎鼐爕理隂陽其要在於公天下之賢才察識其/所能而器用之於天下以天下利天下焉爾天下無)
　(虞則修禮樂以和樂之設有警焉則整干戈以戡定/之斟酌前代之成法而損益以因革之不作聰明以)
　(生事於承平不為貪鄱以幸禍於危亂論語曰危而/不持顛而不扶則將焉用彼相不知此不足與論任)
　(醫之/道)
(問治病曰治病如治寇寇為天下害不治則禍亂不息/  鼠竊狗偷一擊或可若夫雲集而烏合蜂屯而蟻聚)
　(其勢至於據險守僻稱名僭號者豈等閒師旅所可/驅除哉要必雄軍大將堅甲利兵擣穴破巢梟渠磔)
　(傑收功端在於擒王王擒而天下之事定矣卒徒雖/有逸者旋可息伏若拘拘惟卒是圗不殄元惡元惡)
　(既在禍亂終當復起離之上九曰王用出征有嘉折/首獲匪其醜无咎知夫此而後可與辨夫治病之理)
(問用藥曰用藥如用兵兵非可玩之器文修武備盛世/  長策無事而動不惟徒取費耗殆將啟釁招尤事不)
　(容己兵興師出我既為師彼則為敵大敵在前必察/其情虚實真偽得其情而可以無疑矣毋驕兵以輕)
　(敵毋慢兵以失機順天時因地利率人和承物宜旗/鼓嚴明士卒用命有定謀有成筭整行陣節奇正然)
　(後戰勝攻取可必不則憧憧禦敵其不敗也鮮矣易/曰師出以律否臧凶不知此不足與言用藥之義)
(問立方曰立方如立陣得陣在得將當兩軍對壘之時/  紛亂擾攘之際苟非立陣則無以壯聲勢而奪敵愾)
　(然陣不得將則陣非其陣矣蓋减竈背水神機妙算/運籌帷幄之中决勝千里之外自屬名將家風非徒)
　(讀父書者所可徼倖於其間也本草大黄稱將軍用/得其宜則皷行列陣可以收倒戈之功用違其機則)
　(雖汗馬血兵不過為噬臍之多事耳傳曰將者/三軍之司命知乎此而後可與議立方之法)
(問春温夏暑秋涼冬寒者四時之令氣也而素問言四/  氣之所以為人病則曰春傷於風夏傷於暑秋傷於)
　(濕冬傷於寒夫冬夏之傷於寒暑無容議矣乃春則/不以温言而言傷於風秋則不以涼言而言傷於濕)
　(何也曰冬傷於寒春必病温温在疾矣雖不言傷而/傷在不言之中可知也且温主生生則亦不可以傷)
　(言又可知也然四時皆有風何謂春獨傷曰四時皆/有風唯春獨動動則萬物皆蟲生所以人亦傷也夏)
　(生飱泄何也曰風屬木木邪盛則土受害人身之土/脾胃是也脾主化輸胃廩水穀飱泄者水穀利也古)
　(人謂水飯曰飱民間水飯用於夏長夏土令行木邪/發而飱泄作者物盛必衰土敗木賊也秋何不以涼)
　(言曰盛夏酷暑爍石流金人如坐甑中得秋涼而解/且涼主收彼方解而收不傷人可知矣故惟涼不傷)
　(人人故無涼病濕者何曰黄梅雨節五月則然土潤/溽暑大雨時行長夏之令也於此不以濕言乃於秋)
　(氛至涼風生暑毒退水痕收天氣清地氣爽之時而/曰傷於濕者人病不外則内以人身中之自内出者)
　(言也内出者何曰萬物至秋成物成人味厚味厚則/痰多痰廣韻胷上水病濕莫濕於水水寒相摶則欬)
　(所以冬必欬𠻳者以嵗言之冬至子之半水泉動也/若以日言夜分亦子之半亦水泉動也故人之病欬)
　(𠻳者以嵗計則冬半發以日計則夜分發應水泉之/動而動也不然若以外入之濕言病發則當為腫為)
　(滿為脹為痛為痿為痺不當欬𠻳也嗚呼道明必自/物格始傳曰物格而後知至知至而後意誠故又曰)
　(誠則明矣然不誠則/無物有何道可言哉)
(問人皆曰醫者意也意可以言醫乎曰意可以入醫亦/  足以亂醫不可以言醫何謂也曰醫有道道本乎天)
　(意由諸己巳則未免雜於妄天則誠而已故意正而/誠乃所以造道邪而妄適足以害道不察害道之意)
　(而直指意以古醫是亦亂醫云爾烏可以言醫乎且/意能害道不獨醫為然果齋李正叔曰自夫子設敎)
　(洙泗以博文約禮授學者顔子曾子子思孟子相與/共守之未嘗失墜其後正學失傳士各以意為學其)
　(務於該洽者既以聞見積累自矜而流於汎濫駁雜/之歸其溺於徑約者又謂不立文字可以識心見性)
　(而陷於曠蕩空虚之域儒之以意害道蓋聞其弊有/如此矣醫自藥始於本草理原於素靈脉著於難經)
　(中正之道成乃剖腹則異於華秘方又奇於倉神農/之家事蕪帝伯之大道塞人亦各皆以意為醫其務)
　(於阿世媚俗而以賈為事者則藉口於調胃補虚以/悦人其好為索𨼆行怪而以詭衒售者則又放言謂)
　(通僊如神以自誕矜方玩法析治分科以相嫌隙先/正謂醫與儒通道而其所以壊則又相符如此儒尚)
　(且爾醫何足怪哉嗚呼是皆道之厄也儒之厄周程/張子起而闢之於前朱子統而正之於後而後聖人)
　(之道如日中天今則郁郁乎盛矣醫之厄仲景起方/法一道大備論而正之方甫定仲景死其言未及韋)
　(而湮不奈曲學䘮心懵經愎意鑿道營私論經則訛/其傳而昧其轉是非莫辨致傷寒有七十二之妄言)
　(乆道則以子代父而占世賢不肖殽使救毃之不暇/者得以撒驕而自縱厄則極矣竊聞之物極則反信)
　(斯言也奚謂無輓邪天將厭其極則必有再闢者出/出則此書者非再闢之璣衡邪故條辨之蓋亦庻幾)
　(有補於將來闕畧之萬一云爾若夫刪繁/剔悞是則幸望後賢問者俞俞爰傳梓)
　
　
　
　
　
　
　
　
　傷寒論條辨卷十
欽定四庫全書
　傷寒論條辨卷十一
　　　　　　　　　　　　明　方有執　撰
　　痙書并序
　余以魯鈍於醫初未學也慨自連困兩畨喪内病皆
　起於中傷風寒遍求多醫治殊弗效致變俗謂虚怯
　竟墮不滿三十而短世前後若一兒女遭驚風歴殤
　者五厄苦慘痛悽悽無聊客遊淮楚值彼旱疫正熾
　適罹其災死信宿而重生重生者疫葢素問熱病傷
　寒類也淮楚重治傷寒不輕用藥以故不藥而自死
　不藥而自生骨立而起起而髪膚悉更是豈偶然天
　也追思往事藥病之在道初以求道於人卒不得見
　聞人之有道既而聴命於天乃幸荷天之慶人固不
　能䇿功於道以直全正命於人天則乃爾曲全於我
　然則天之所以不欲我死必欲再造我以重生者留
　我之意莫非試我以警將欲畀我以致用於斯乎我
　苟不能仰體以俛而知之則不得與善事乎天者同
　日而語矣於是念念集斯道之大成聖古今而祖方
　法者在仲景乃購求其遺書僅得其金匱之畧傷寒
　之卒病論皆世所閣置塵穢之殘菸啟而讀之凛凛
　然驚心駭目病歴多艱論皆顯印顧念幸生既得於
　脱死之後後若舍此而外慕逺求則亦不可以為能
　從事於求祥言矣庸是篤志専此鋭力憤敏涉苦萬
　端鬢霜而後豁悟黙契潛通其言外之緒趣悔恨曽
　前俗謂之虚怯寃屬論中壞病之謬訛慚不可及矣
　乃汲汲揚於滌穢條辨其顚倒錯亂疏其祲蝕重整
　成卷梓布有年以痙向未齊同實則二書之一事
　何謂邪病起太陽證惟强耳强而汗汗而濕濕而寒
　寒而痙寒痙者世俗之口頭語中庸之邇言甚易
　知也且痙因於多汗多汗因於血虚血虚惟兒家為
　最以未充也新産婦人次之以在蓐也大人間有以
　方剛也老者得無以既衰也今之驚風概是如此以
　此㕘求亦甚易明也昧者不察又不識强痙二字之
　名義更不省痙亡於痓亂一見有强懵懂鶻突便哆
　抽筋及至痙作捉摸不着又妄誕着駭倉卒揣摩不
　來遂濫謬驚風誣詭名而奪痙位汩沒天真寃命禍
　世害道釀厄因循至今千餘年矣我既感天之警覺
　幸見天則克全子命以嗣諸後得諸已矣若或隱忍
　坐視諸人箝口畏懦而不讜言則亦自負適所以為
　違天自棄咎不反歸我乎懼此更集是篇梓附條辨
　以報天命以申同倫以一體遐邇焉嗚呼是篇也書
　云乎哉我於書但好讀古人者耳我無書也曷敢直
　以書言借也文云乎哉我無文也曷敢驟以文言非
　也然則謂何曰無謂也葢欲希望由是將來寃斯可
　雪禍斯可熄道斯可明厄斯可解則庶乎盡已可言
　而回天有待抑以張諸後此遥為鑿道造祅昏時惑
　世含血噴天以自汚之龜鑑云耳萬歴戊戌孟秋既
　望有執自序
素問曰諸痙項强皆屬於濕
　(痙音頸強上聲下皆做此後諸猶凡也痙廣韻風強/病俗謂打寒禁是也項頸  也強筋脉牽強木勁而)
　(不和柔反㑃而不順從受病之經/其經之筋皆然濕則下文是也)
金匱曰太陽病發汗太多因致痙
　(金匱痙皆痓叔和注痓當作痙今從之以便初學惡/太陽病傷寒論曰大陽之為病脉浮頭項強痛而)
　(寒是也發汗本傷寒之治法而中風之冶亦在法中/其例一也太多者汗法以微似為度苟至於如水流)
　(漓而濕則過度而為太多也此舉傷寒而言雖不及/中風與濕而中風與上文濕義具見言表可知矣致)
　(與下文/變意同)
千金曰太陽中風重感於寒濕則變痙也(中音/衆)
　(寒濕者中風本自汗出出不已而至於如水流漓則/與發之過多而濕濕而生寒其義一也上條舉發汗)
　(包自汗而言此舉中風該傷寒而言通前三條併而/觀之文雖出於三家而風寒變痙之所以然者具見)
　(義則誠如互發學者最宜精玩匱痙自素問以來其/見於傷寒論者乃叔和所述金  之畧也千金雖有)
　(此語未見其精悉自此以下無痙文字可稽近來鄉/俗未聞㑹有一人能言痙者雖醫亦然不但痙也強)
　(亦未見有能分曉者斯道之不明豈其遭痓訛誤以/致如斯乎誠可歎惜愚以兩娶五出一女四男皆殤)
　(於驚風遍觀兒醫之家驚風之論辭甚鄙野大都末/流之俚諺古無此等荒唐之説來歴不明其詳不可)
　(考疑憾數年不能自釋既而偶病傷寒死信宿而重/生感天有所警也改故業而致身仲景之門受讀金)
　(匱傷寒論憤力敏求私淑其㫖趣寤寐其神妙以病/時多艱印證二書條目心融意㑹恍如鑑對夢醒若)
　(有黙廸在前難以告語人者見叔和痓當作痙之注/憶病初項強几几之不能自勝念兒家口不能言之)
　(自苦豈旁窺側測之所能喻及大悟驚風之謬悉皆/痙語之訛因集諸痙刷正驚非别為次序如今竊案)
　(以候照/對云)
金匱又曰太陽病發熱脈沉而細者名曰痙為難治(傷/寒)
　(論無為難/治三字)
　(太陽者以太陽經所主之部屬皮膚言也皮膚為人/一身之表表之為言外也風寒本天之二氣於人身)
　(為外物故其中傷於人必自外而内人之中傷之必/皮膚先受起以病方在皮膚皮膚屬太陽故曰太陽)
　(病蓋舉大網而言始以見周身之皮膚具病所包詳/備辭簡而意周微哉㫖也後人不察如諸家紛紛爭)
　(以經絡之一線而嚚訟豈不大謬發熱風寒之邪客/於太陽與正交爭蒸而為熱也然病在太陽其脉必)
　(浮沉細者重感寒濕變也章六經主病其各該所主/之經絡部屬靈素自有章  明文道之原也凡病無)
　(有不屬六經者言病必稱六經古意原來如此仲景/為方法之祖祖是道也末流不究騁以小智妄鑿非)
　(端求己私無過務為矜侉衒售媒蘖名利而已非為/道也識者鄙之適所以見其弄巧賣乖叛經誖道唯)
　(徒自取垢招尤則亦竟成何益來學賢能切宜省戒/  太陽發熱具見上矣驚風論云治驚要識驚風痰)
　(熱四箇字又自飾云小兒血氣虚弱虚則生熱熱盛/生痰痰盛生驚驚盛生風風盛發搐夫既曰虚矣虚)
　(則無物無物如何生出熱來熱是何物如何又生得/痰出來痰雖有形驚是著駭心之知覺神之感應耳)
　(無踪跡可尋也痰如何駭得人生出驚來驚於自已/且無踪跡有何生出風來風雖寓形於動搐是如何)
　(動六書無搐義不可稽夫熱既無一毫實可言只是/生於虚起從頭一直虚到㡳畢竟仍是沒來由虚空)
　(不可稽之搐結證天下有此事理乎然則人雖虚弱/驚駭不致卒生妄熱肢體雖動不屬無稽之搐但卒)
　(感風寒太陽必當發熱變則筋脉牽強必痙可知以/此言之驚之謬痙之訛大端明矣想當愎驚謬論之)
　(初謬家多應未讀仲景之書未睹叔和之注見病若/然一則不知痙亡於痓二則不識強之名義只是必)
　(定箇驚駭以為應當膠固誣在兒家身上更不思病/情正理致妄謬端厄道釀禍至死不寤流毒至今痛)
　(惜兒家口不能言含寃莫雪子甚哀之天既覺子以/警子既覺之而不言其如與謬同歸何竊為此懼故)
　(不避僭以致弔如斯誠不得已也然虚之一字大抵/弊在醫門其為不明乆矣明而以正言者必也君子)
　(乎仲景以下惜乎予未見其/人也嗚呼不亦可慨也夫)
夫痙脈按之緊如弦直上下行
　(緊則為寒如弦直/上下行申釋上文)
脈經云痙家其脈伏堅直上下
　(伏猶前沉細大意與上同蓋脉經乃叔和所述金匱/乃仲景之書世謂叔和為仲景之徒以此觀之亦不)
　(為虚/稱也)
金匱曰太陽病發熱汗出而不惡寒者名曰柔痙
　(惡去聲下同故此以自中風而變者言風為陽而屬/木木性曲直  曰柔謂和耎也此與下文剛是反對)
　(驚風之慢此痙之/柔也  下皆全匱)
太陽病其證備身體强几几然脈反沉遲此為痙栝蔞
桂枝湯主之
　(几音殊具其承上指太陽也證備言頭項強痛汗出/惡風寒  見也身體強太陽陽明合也几几者頸項)
　(俱痛俯仰不能自如也此互上條而出治/驚風之抽掣搐搦不識此強而濫謬也)
栝蔞桂枝湯方
　栝蔞根(三兩/)　桂枝(三兩/去皮)　　芍藥(三兩/)
　甘草(二兩/炙)　　生薑(三兩/切)　　大棗(十二枚/擘)
右六味以水九升煑取三升去滓分温三服取㣲似汗
汗不出食頃啜熱稀粥發之(制度禁忌皆/倣桂枝湯法)
　(此桂枝湯加栝蔞根之六物也湯義見傷寒論蓋擅/固表之能神解肌之奥栝蔞根消渴而生津導濕以)
　(以徹熱肌表解而濕熱徹/強不待䟽而䟽自至矣)
太陽病其證備或惡熱項背强手足拘攣者痙也桂枝
湯主之
　(此以太陽初交陽明言病在太陽則惡風寒交陽明/則反惡熱太陽之熱翕翕陽明之熱蒸蒸拘攣拘束)
　(而蜷攣也庸俗不識強之所以為痙/者狃於俚諺而文理字義之不明也)
桂枝葛根湯方
　桂枝(三兩/去皮)　　葛根(三兩/)　　芍藥(三兩/)
　甘草(二兩/炙)　　生薑(三兩/切)　　大棗(十二枚/擘)
右六味以水九升先煑葛根減二升内諸藥煑取三升
服如上法(内音/納)
　(此亦桂枝加葛根之六物也葛根者陽明經之的藥/也以太陽初交陽明故用桂枝以加葛根經絡明而)
　(藥物對理意至/而功効奏矣)
太陽病發熱無汗而反惡寒者名曰剛痙
　(此以自傷寒而變者言寒為隂而屬水水寒則氷故/曰則堅勁也與上柔對舉而互發以見隂陽二義彼)
　(此兩相反而寓戒謙致勿誤之意學者不可不知然/無汗不濕不濕何痙曰太陽強己微而内𨼆矣痙則)
　(強之發而外著耳驚/風之急此剛之訛也)
太陽病無汗而小便反少氣上衝胷口噤不得語欲作
剛痙葛根湯主之
　(上上聲脈小便少氣上衝胷寒飲湧逆也口為脾之/竅而胃  夾口環脣噤脾虚胃寒而寒栗也欲作待)
　(作未作之意此亦互/上條而出治夾音協)
葛根湯方
　葛根(四兩/)　　麻黄(三兩/去節)　　桂枝(二兩/去皮)
　芍藥(二兩/)　　甘草(二兩/炙)　　生薑(三兩/切)
　大棗(十二枚/擘)
右七味㕮咀以水一斗先煑葛根麻黄減二升去沬内
諸藥煮取三升去滓温服一升覆取微似汗不須啜粥餘
如桂枝法將息及禁忌
　(麻黄散太陽之表葛根解陽明之肌桂/枝主榮衛之和則强自釋而痙自定矣)
病者身熱足寒頸項强急惡寒時頭熱面赤目赤獨頭
動揺卒口噤背反張者痙病也
　(傷寒論病下無者字目下有脈字卒讀倉卒之卒反/音板  身熱陽明主肌肉也足寒陽不下也頸屬陽)
　(明項屬太陽急者强之甚時謂不常也三陽聚於頭/面熱隂不上也赤表未解也太陽之脈夾脊循背反)
　(張者不柔和不順從牽强益甚也此葢以痙之具證/言亦風寒俱中傷之致變與凡乆而至於劇者為然)
　(耳知反張灼然在背驚風逺謬角弓則是忘其背而/不  有其身知逐物而不知有道夫如是安得不鑿)
　(空而濫/謬乎)
痙為病胷滿口噤卧不著席脚攣急必齘齒可與大承氣湯
　(齘音械詞胷滿即氣上衝胷之互文卧不着席亦反/張之互  也脚攣急脾隂主四支而胃陽為之合隂)
　(陽不相順接而厥逆也必定然之詞齘者齒上下相/抵之謂蓋胃寒變熱胃家實熱甚而不和也  此謂)
　(齘齒驚風乃諺咬牙天生牙咬物何物能咬牙哉鄙/俚不經無足道也且兒醫之家於豆既以咬牙為寒)
　(顫乃又援以為驚使之/然豈不自相予盾乎)
大承氣湯方
　大黄(四兩/酒洗)　　厚朴(半斤去/粗皮炙)　枳實(五枚/炙)
　芒硝(三合/)　(本經無芒硝/芒疑朴誤)
右四味以水一斗先煑二物取五升去滓内大黄煑取
二升去滓内芒硝更上火微一二沸分温再服得下利
止後服
　(陽明主胃胃廩水穀為五藏六府之海百骸藉養於/斯而人之吉凶死生係焉故病凡入陽明而胃不和)
　(則無論輕重皆當先以和胃為要務承氣者和胃藥/也胃凡不和以此和之皆得愈故古今通行和胃皆)
　(以之世固有懼其大黄毒而不敢行者殊不知本草/大黄無毒而藥道之論良毒亦不在此蓋謂對病為)
　(良苟不對病雖良亦毒也然藥不自對對之者醫主/藥而不主對醫云乎哉近時俗習爭言藥而不言對)
　(夫藥無非物也用之於病之謂藥對不言矣其如病/何其如習尚何謂道不在厄吾不敢允也噫可慨也)
　(巳/)
問曰新産婦人有三病一者病痙二者病鬱冐三者大
便難何謂也師曰新産血虚多汗出喜中風故令病痙
去血復汗寒多故令鬱冒亡津液胃燥故大便難産婦
鬱冒其脈微弱不能食大便反堅但頭汗出所以然者
血虚而厥厥而必冒冒家欲解必大汗出以血虚下厥
孤陽上出故頭汗出所以産婦喜汗出者亡隂血虚陽
氣獨盛故當汗出隂陽乃復大便堅嘔不能食小柴胡
湯主之
　(三病雖殊其為血虚則一所以併/為設一問答而同出方見傷寒論)
病解能食七八日更發熱者此為胃實大承氣湯主
之
　(此結上文三病而言以致慎餘之意以方見前如想/設問答之意其亦有所為而然與且  痙言之  今)
　(時之人絶無言此病者而言産後驚風者則紛紛然/何哉只緣痙在亂亡人皆不識痙名又不識強字之)
　(義所以妄認筋脉牽強為抽筋而謾讕抽掣搐搦之/謬夫以驚誣諸兒家兒家㓜癡不能言誠難審理乃)
　(又以誣婦人而曰産後驚風婦人者以産育為任者/也既産矣兒女在抱矣方幸慶慰天下皆稱賀喜喜)
　(不自勝矣何驚邪婦人雖愚懦不似兒家無知識也/病雖惑亂不似兒家不能言也痙必作輟當其輟時)
　(有虚己詳細以審問之心誠求之無有不得其情者/審得被駭則驚不為誣不駭則痙明而斯案定矣)
　(夫何難哉惜乎人固逞己傲物不屑如此/耳雖然苟或如此而不詳細則又不可)
夫風病下之則痙復發汗必拘急
　(風必自汗表固虚矣下則又虚其裡所以痙也仍復/發汗以更虚其表是謂重亡津液拘急者津液重亡)
　(而強益/甚也)
瘡家雖身疼痛不可發汗汗出則痙
　(血熱則生瘡身疼痛者血澀不利乖而不和也汗者/血之液發而廹使之出則血愈乖而愈不和傷之矣)
　(故亦致/痙也)
傷寒頭痛翕翕發熱形象中風常微汗出自嘔者下之
益煩心中懊憹如饑發汗則致痙身强難以屈伸熏之
則發黄不得小便灸則發欬唾
　(形象中風與傷寒論第九篇病如桂枝/證異文同㫖而互發故曰常微汗出)
　(己上三條皆通前申/致丁寕戒謹之意)
　(案成藏諸金滕以待越明年生今男三歳亦病驚風/時值外出家人促歸困頓己二日啟縢照案急以一)
　(匕灌之不待終劇應手立甦而回生案斯對矣效斯/驗矣嗣後慎斯法由斯道而行行皆若是周旋四十)
　(餘年於斯矣坦坦如也今老矣男有孫矣顧念天之/所以與我不敢棄天條辨傷寒論時欲附此語痙濕)
　(暍篇中以彼此詳畧不同未之及也茲以不敢忘宿/念痛斯民斯道困於阨而不敢忍故訂案具書以申)
　(請禍當道君子詳允施行庶幾將來幸輔撥痓以弭/其  亂正驚而反其風土底績平成風土平成而痓)
　(削痓削而痙復痙復而道明道明而厄解則於醫門/雖未可以得仁言而於求仁之方實則不外是矣志)
　(仁後彦其/朂之哉)
　　痙書或問
　(問兒醫之家驚風之論其説何如曰鑿設耳鑿謂何/曰此論乃鑿虚而起從頭至尾句句皆是生出來的)
　(話説理之所無不可稽也請申之其言曰治驚要識/驚風痰熱四箇字大意如此故其又自飾曰小兒血)
　(氣虚弱虚則生熱熱盛生痰痰盛生驚驚盛生風風/盛發搐殊不知血氣之在人身虚莫虚於有生之初)
　(初生雖虚未聞即此便有生熱之説繼之以乳哺而/不熱者乳血氣物也故資於乳哺而血氣生生而齒)
　(生生之徵也試可飲食而不熱繼之以飲食之養資/於養而血氣充齒更髪長天癸至充之徵也三十而)
　(壯充而實也四十而強實而盛也物盛必反故五十/則反衰七十而老此固人血氣虚實盛衰之自然不)
　(待安排至當不易之正理外此而言虚道實亂斯生/矣夫虚則純而無邪無邪則異釁無自而端故自然)
　(而然如此謂虚則生熱有此理乎以熱盛生痰言之/痰之為物與血氣俱静則為養動則為病三者一也)
　(不偏有無與生俱生無時無有褚澄有言血枯死氣/絶死痰盡死謂痰可治而能使之無不知死也謂生)
　(於熱熱無形痰有質有質生於無形亦無此理痰盛/生驚驚盛生風風為何物而謂生於驚驚為何物而)
　(謂生於痰邪人當定而安静則不驚必有事焉驟聞/惡聲卒見怪狀則惕然猛驚茫然自失蓋見聞者感)
　(也驚應也所以感而應者心之知覺神之虚靈無踪/跡可尋也驚於自己且無踪跡可尋而謂生於痰人)
　(能生得出風來理安在哉詳觀三者皆謂由盛而生/熱則摸不著事故乃反駕説生於虚自相矛盾亂言)
　(若此不知生不知死而謂知醫可乎風盛發搐搐不/出於六書六書無文義不可考而又蔓延抽掣與搦)
　(抽即掣也掣亦抽也物在器中㧞而出之抽掣之謂/也故世有抽籤掣籤之説國有抽分掣鹽之法人之)
　(肢體頂天立地病何如而何抽何掣乎搦是讜而按/杜之之謂故械有讜衆軍有搦戰人至治所見讜衆)
　(則畏而不敢犯致師至敵陣見搦戰則持而不能騁/其義一也戒嚴防閑之謂耳不在動作上言何病而)
　(人之身搦何邪以此言之此論之無稽如此不謂之/鑿將謂之何然則熱者何曰外入之病必起於太陽)
　(太陽之脉起於目内眥上額交巔入腦還出别下項/夾脊抵腰中故病在太陽則其經之筋脉皆牽強而)
　(疼痛邪正交爭則發熱熱而自汗或發汗汗出過多/則濕濕則寒寒則痙也所謂強痛者證則内𨼆事屬)
　(病者自省耳診家不審則未易覺察兒家無言察覺/尤難鹵莽忽畧則誤在此矣驚風之異不端於此乎)
　(迨夫頭揺手勁乃痙而外著也識見不真則抽掣之/祅不造於此乎卒口噤脚攣急痙著而甚也目邪心)
　(亂則搐搦之怪不㒺兩於此乎背反張痙甚而危殆/也指鹿為馬則角弓之水底月不倒影於斯乎孰知)
　(強者痙之機痙者強之劇痙在廣韻注風強病強在/六書疆之省文居良切則平聲弓有力也故从弓从)
　(畺聲也又畺界也渠兩切則上聲木勁而不和柔反/拗而不順從也又弓之反拗而張也強痙音義如此)
　(太陽病之證亦如此仲景用之誠如此本始於素問/淵源固如此千金畧之而未詳道猶垂於一線綿如)
　(此金匱言背而不言角弓病不在弓而弓義具背愰/然盎於不言中所言皆指見在之實無論男婦大小)
　(之言道本一視同仁可推此則仲景之所以仲景也/嗚呼仲景殁痙亡於痓而此義不明此義不明而斯)
　(道晦斯道晦而驚風之亂起亂起而兒家之禍興禍/興而角弓之衒售角弓一不是人身二不病此病三)
　(又不在目前抽掣搐搦事理皆不可求論之鑿不妄/何啻妄哉不盲乎醫婦人者盲以羣盲鑿以習鑿而)
　(産後驚風之孳突不順非而效尤瞑行而索途何此/屬易知易明而亦不審不察非後人之所以後人歟)
　(然則大人亦有此病否曰中傷風寒為病一也有無/視汗多寡不均耳不可以無言在大人則病者亦不)
　(省診家皆不審不審則袖手揑譎不省則枉命銜寃/舉世昧矇至今不醒余以幸荷上天試病之感身親)
　(經歴死而重生力致體究遂覺悟素匱言外之緒醖/千金發而未白之躍如竊案候對兆報己子用經成)
　(效歴履有年顧惟異端之害不闢則墳典之道不行/墳典之道不行則積昏之闇不曉以是不敢懐迷敬)
　(復修此梓告多方上以盡祈副蒼蒼之特意旁以期/維輓滔滔之沉昏庶幾同心同好同歸正覺則同在)
　(同聚安知不至同際一休徵乎雖以鄙野質朴不文/然扣鐘求聲蓋出於端本澄源之傾心也重明三古)
　(則在仰望賢智/仁孝於將來)
　　痙書跋
　書以載道載而不醇則反害書乎哉醫家之書自本
　草素靈難經以至傷寒論方法具而體用備書少而
　義精道之原也末流紛紛汗牛充棟多遂横少遂塞
　以横之牽矯蹈附獵名媒利適所以成蠅蠧祲氛而
　言之醇乎哉葢不過徒為鑿鑿擾擾道愈昏而世愈
　惑雖多亦奚以為醫道與儒道通夫何讀儒家書三
　年則必有魁天下而名世之儒出讀醫書雖經世計
　未便見有醫之能良者出於其間為何如人焉儒難
　邪醫難邪世固有小視夫醫而以易易言者葢亦未
　之思而云然爾愚於儒且憚不能今乃醫何也天既
　倓然以醫之道勉我我雖不敏不敢不勉也苟欲勉
　則凡在為道皆不可不勉而後庶乎可以能勉言是
　故痙有道帝伯仲景道之矣後人不道也而又反以
　驚風之妄謬害之禍世厄道不為不乆矣此其醫之
　所以難也歟誠有所不能忍見者故敢申明其道而
　復書之以與知我者同從事於勉焉痙書之謂也萬
　歴己亥正月人日九山山人有執自跋
　
　
　
　傷寒論條辨卷十一
