#+TITLE: 農桑衣食撮要-元-魯明善
#+DATE: 2016-06-11 12:22:59
#+SOURCE: github.com/kanripo/KR3d0004 master bee31e49                
欽定四庫全書　　　　　子部四
　提要　　　　　　　　　農家類
　　農桑衣食撮要二卷
　　　　(臣/)等謹案農桑衣食撮要二卷元魯明善撰
　　　　明善元史無傳其始末未詳此本有其幕僚
　　　　導江張㮚序一篇稱明善輝和爾(舊作畏吾/兒今依元)
　　　　(國語解/改正)人以父字魯為氏名鐵柱以字行于
　　　　延祐甲寅出監夀陽郡始撰是書且鋟諸梓
　　　　又有明善自序則稱叨憲紀之任取所蔵農
　　　　桑撮要刋之學宫末署至順元年六月盖自
　　　　夀陽刋板之後閲十有七年而重付剞劂者
　　　　也考豳風所紀皆陳物候夏小正所紀亦多
　　　　切田功古来四民月令四時纂要諸書盖其
　　　　遺意而今多不傳至元中頒行農桑輯要扵
　　　　耕種樹畜之法言之頗詳而嵗用襍事僅列
　　　　為卷末一篇未為賅備明善此書分十二月
　　　　令件繫條别簡明易曉使種藝歛蔵之節開
　　　　卷了然盖以隂補農桑輯要所未備亦可謂
　　　　留心民事講求實用者矣乾隆四十六年九
　　　　月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
魯明善農桑衣食撮要原序
農桑衣食之本務農桑則衣食足衣食足則民可教以
禮義民可教以禮義則家國天下可久安長治也虞夏
殷周之興㒺不由此秦漢而降知恤鮮哉我世祖皇帝
中統建元之初首詔有司嵗時勸課以厚民生立大司
農司以專其任列聖相承式遵祖訓凡我臣子孰敢不
䖍乃者叨䝉憲紀之任因思衣食之本取所藏農桑撮
要刋之學宫所以欽承上意而教民務本也凡天時地
利之宜種植歛藏之法􁅰悉無遺具在是書茍為民者
人習其業則生財足食之道仰事俯育之資将随取而
随足庶乎教可行而民安於下矣固久安長治之策也
其可以農圃細事而忽之哉雖然㳺末是趨舍是書而
不務以自取貧困固吾民之罪而奪其時以落其事使
是書為徒設則有司之咎也於戯時和嵗豐家給人足
與吾民相忘於謡衢擊壤之域顧不美歟謹題其篇端
以告來者庶牧民者知所勸也至順元年六月甲申謹
叙
欽定四庫全書
　農桑衣食撮要　　　　　元　魯明善　撰
正月　元旦宜齋戒焚香㸃燭拜謝天地日月星辰國
王水土祖宗父母社稷六神勿興惡念每月若遇朔望
之日依上焚香拜謝福徳必厚
騐嵗朝
　一日雞二日犬三日豕四日羊五日牛六日馬七日
　人八日榖日色晴明温暖則蕃息安泰風雨隂寒慘
　冽則疾病衰耗以各日驗之
驗嵗草
　薺菜先生嵗欲甘葶藶先生嵗欲苦藕先生嵗欲雨
　蒺藜先生嵗欲旱蓬先生嵗欲荒水藻先生嵗欲惡
　艾先生嵗欲病皆孟春占之
教牛
　牛者農之本為家長者須當留心提調每日水草不
　可失時水牛夏間下水坑不可觸熱冬間要温暖切
　忌雪霜凍餓家有一牛可代七人力雖然畜類性與
　人同切宜愛惜保養
嫁樹
　元日五更㸃火把照桑棗果木等樹則無蟲以刀斧
　班駁敲打樹身則結實此謂之嫁樹
移栽諸色果木樹
　古人云移樹無時莫教樹知多留宿土記取南枝宜
　寛深開掘用少糞水和之成泥漿根有宿土者栽於
　泥中候水喫定次日方用土覆蓋根無宿土者深栽
　於泥中輕提起樹根與地平則根舒暢易得活三四
　日後方可用水澆灌上半月移栽則多實宜愛䕶勿
　令動揺
騸諸色果木樹
　樹芽未生之時於根傍掘土須要寛深㝷纂心釘地
　根截去留四邉亂根勿動却用土覆蓋築令實則結
　果肥大勝挿接者謂之騸樹
栽桑樹
　耕地宜熟移栽時行須用寛横行闊八歩長行相離
　四歩對栽桑行中間可用牛耕故田不廢桑不致荒
　二月内移栽亦可臘月亦得
移栽諸樹
　自朔暨晦可移松栢槐榆等樹二三月亦得
修桑
　削去枯枝及低小亂枝條根傍開掘用糞土培壅與
　臘月同此月不修理則葉生遲而薄
種麻
　古人云十耕蘿蔔九耕麻地要肥熟以土灰拌種或
　撒子以土灰和腐草蓋宻則細疎則粗布葉則刪耘
　宜帯露撒灰耘糞三兩次二三月皆可種之宜早不
　宜遲臘月八日亦得
種茄匏冬𤓰葫蘆黄𤓰菜𤓰
　此月預先以糞和灰土以瓦盆盛或桶盛貯候發熱
　過以𤓰茄子挿於灰中常以水洒之日間朝日景夜
　間収於竈側暖處候生甲時分種於肥地常以少糞
　水澆灌上用低棚蓋之待長茂帶土移栽則易活社
　後亦可種之
芋秧
　先将園地鉏過一遍又以新黄土覆在鉏過地上却
　将芋芽向上宻排種之用草覆蓋候發出三四葉約
　四五寸髙於三月間移栽之
修諸色果木樹
　削去低小亂枝條勿令分力結果自然肥大
栽葱韭薤
　去冗鬚微曬乾踈行宻排栽之宜雞糞培壅
種苦蕒萵苣生菜芥
　二三月皆可移種宜用盫過熟灰糞培壅之
合小豆醤
　小豆蒸爛冷定團成餅盫出黄衣穿掛當風處至三
　四月内用黒豆或黄豆炒過磨去皮簸淨煑熟撈出
　每小豆黄子一斗熟豆一石用鹽四十餘斤拌匀𢷬
　爛入甕每日攪動曬過七日後便可食用合醤時斟
　酌豆黄用之
修農具
築墻圍
開溝渠
修蠶屋
整屋漏
移栽諸般花窠
織蠶箔
二月　月内三夘有則宜豆無則早種禾農家每嵗經
驗之言　驚蟄日以石灰摻於門限墻壁外則辟除諸
般蟲蟻
種舊椹
　宜熟耕地打成畦以舊椹撒於畦中常用水澆灌候
　芽出時如法愛䕶冬間附地割去其窠用柴草薄盖
　以走火燒過火大則傷根糞草蓋至春杷耬去糞草
　用水澆灌每一窠出芽數枝留旺者一枝餘枝削去
　至秋長五六尺來春可移於熟地内相對作大寛行
　栽之
籖諸色菓木
　揀好嫩枝條籖於芋頭或蘿蔔頭上栽易活腦上用
　箬葉包之若籖諸般花枝接頭亦得
種黍穄
　新開荳田為上一畝用子四升春分前後宜用灰土
　和子種頻鉏三五窠作一叢書曰黍心未生雨灌其
　心心傷無實黍心初生畏天露次日早用檾麻散絟
　長繩上令兩人對持於黍上牽拽抹去其露則不傷
　黍刈穄欲早黍欲晚諺曰穄青喉黍折頭黍穄熟時
　炊飯又可釀酒𢷬碎蒸餻以備日用春後皆可種
種椒
　擇濕潤肥地深耕杷匀取上年元埋地中椒子種之
　用灰糞和細土覆蓋則易生來年依時分開每株約
　離七八尺地用麻籸灰糞栽之忌水浸根三年後換
　嫩枝方結實辟蛇喫椒宜種香白芷或以髪纒樹根
　種生菜亦得
種茶
　宜斜坡隂地走水處用糠與焦土種每一圏可用六
　七十粒覆土厚一寸出時不要耘草旱以米泔澆常
　以小便糞水或蠶沙壅之水浸根必死三年後可採
　茶相離二尺種一叢
種西𤓰
　宜肥地種掘地作坑如斗大每坑納𤓰子四枚多種
　則漫撒苗出後根下壅作土盆多鉏則饒子不鉏則
　無實餘蔓花搯去則𤓰肥大
種葫蘆黄𤓰菜𤓰冬𤓰茄子
　宜晴明日中種之每日早以少糞水澆灌此月下旬
　栽五月中旬結實若三月種之已遲
種藕蓮
　取藕接頭時就用帶草濕泥包裹却於池塘中栽之
　或用煑酒缾頭上泥栽種當年開花種蓮子用堅黒
　者於磚石上磨蓮子頭令皮薄則易生取墐土作泥
　包裹蓮子在内蓮子頭上作尖様約三指大長二寸
　底下務要平重候泥乾時擲於池中重頭沉下自然
　周正
摘茶
　畧蒸色小變攤開搧氣通用手揉以竹箬燒烟火氣
　焙乾以箬葉収諺云茶是草箬是寳
種蘿蔔菘菜
　上旬撒種三月中旬可食宜肥地以熟糞蓋
種蜀葵
　院内路傍墻畔種之候花開盡帶青収其稭勿令枯
　槁水中漚一二日取皮作繩索用度
挿芙蓉
　候芙蓉花開盡帶青稭漚過取皮可代麻檾
種大豍豆
　宜踈種用灰蓋地要肥頻澆灌芽出鉏去草
壓桑條
　濕土壓則條爛不生根燥土壓之則易生根
種紅花
　種時欲雨或漫撒或耬耩如種麻法至五月収子便
　種晚花秋間八月種亦得臘月亦可
種豌烏豆
　社前大麥根邉種之以盫過灰糞匀蓋頻鉏
種苕箒(即獨/掃)
　屋側路傍皆可種嫩芽可做菜食以草繩腰束九月
　間刈取以石壓匾収之三月亦可種
種銀杏
　於肥地内用灰糞種之候長成小樹次年移栽時連
　土用草包或麻纒束栽之則易活
種紫蘓
　於𤓰畦邉成行撒子每叢長髙可以得兩利
種蘓子
　於五榖地邉近道處種収子打油燃燈甚明
挿蒲萄
　預先於去年冬間截取藤枝旺者約長三尺埋窖於
　熟糞内候春間樹木萌芽發時取出㸔其芽生以藤
　籖蘿蔔内栽之埋二尺在土中則生根留三五寸在
　土外候苗長牽藤上架根邉常以煑肉肥汁放冷澆
　灌三日後以清水解之天色乾旱輕鉏根邉土澆之
　冬月用草包䕶防霜凍損二三月間皆可挿栽
接諸般果木
　熟地内打畦成行用山桃子種芽出長成小樹次年
　分開相離兩歩栽一株候二年樹枝削去梢将桃杏
　李諸般果木接頭削尖似馬耳尖様兩枝樹皮相合
　着就用本色樹皮一片長尺餘闊三分纒所接樹枝
　用桑皮裹縛以泥封之輕攀枝梢埋於地内用木鉤
　釘之土培接頭上用草標記以刺棘遮䕶則易活
　腰接　驗其樹身大者離地一尺截作木砧小者離
　地七八寸截時須用細齒鋸截鋸齒粗則傷樹皮於
　砧相對側劈開令深一寸每砧對接兩枝俱用兩樹
　皮相合以黄泥封之候活待發出葉去一枝弱者若
　接棃或林檎宜杜樹砧上接之若接栗子宜於櫟樹
　砧上挿接之
　根接　附地截去劈開接頭削尖挿之黄泥封固用
　糞壅以草標記勿令他物動揺頻澆水即活
三月　月内三卯有則宜豆無則宜麻麥此農家經驗
之言也
収薺菜花
　三月三日収席鋪床下去蚤鋪竈上去蟲蟻
種大豆
　宜上旬種杏花盛桑椹赤夏至後二十日皆可種肥
　地則宜踈痩地則宜宻纔出便耘莢赤莖蒼則収槐
　樹不生蟲宜豆忌申卯日種
犂秧田
　其田須犂杷三四遍用青草厚鋪於内盫爛打平方
　可撒種爛草與灰糞一同則秧肥旺
浸稻種
　早稻清明節前浸晚稻榖雨前後浸其種用稻草包
　裹每裹包一斗或斗五投於池塘水内浸不用長流
　水難得生芽浸三四日微見白芽如鍼尖大然後取
　出擔歸家於隂處隂乾宻撒於秧田内候八九日秧
　青放水浸之糯稻出芽較遲可浸八九日如前微見
　白芽出時方可種或於缸甕内用水浸數日撈出以
　草盫生芽依前法撒種候芒種前後挿秧
種粟榖
　浸榖用臘雪水浸過耐旱辟蟲傷春種欲深夏種欲
　淺凡種榖遇小雨宜趂濕種大雨鉏一遍然後耩種
　鉏不厭頻多鉏則不秕細而結實熟則宜速刈乾則
　宜速積過熟則抛費
種山藥
　預先鉏地成坑壟以芝麻稭鋪填揀山藥上有白粒
　芒刺者用竹刀切下一二寸作一叚相挨排卧種覆
　土五寸旱則澆忌人糞宜牛糞麻籸生苖鉏耘以竹
　木扶架霜降後収子種亦得立冬後根邉四圍寛掘
　深取則不碎一名黄獨其味與山藥同以菉豆殻麻
　籸腐草或小便草鞋包種之四畔用灰則無蟲傷
種香菜
　常以洗魚水澆之則香而茂溝泥米泔尤佳
種芋子
　宜近水肥地種每窠根邉用盫過菉豆殻壅之或用
　麻灰糞牛羊踏過爛草壅其周圍則易長大有草宜
　頻鉏之旱以水澆灌人家園邉水側皆可種忽值饑
　年可接粮食用
種紵麻
　此月内於肥地内撒之以草盖用蠶沙壅二年後移
　踈行宻栽用灰糠拌之寒露後収子十月以後用牛
　馬糞匀蓋其根則免致凍死
種秫黍
　種宜下地春月早種収多其子可食稭稈可夾籬寨
　又作柴燒城郭間貨賣多得濟益也
種藍
　将平地耕熟下種用鐡杷匀上用荻簾蓋之每日早
　用水洒至生苖去荻簾長至四寸髙以熟肥地成畦
　打溝成行每五寸地栽一窠每日用水澆灌如地痩
　則用薄糞水澆一二次至七月間収刈揉藍取汁之
　方開載七月
種􁢑(􁢑音殿/俗作靛)
　此月宜下種比及種時先於年前八九月間耕地一
　遍杷平臘月間復耕杷一遍臨種時又耕一次撒種
　後横䜿復杷三四次生四五葉時即鉏後有草再鉏
　至五月間収刈打􁢑
種薑
　清明後三日封薑立夏後蠶大食時生芽未可移種
　先用蠶沙麻籸灰糞盫熟過以大麥地上做壟則四
　畔泥不流下每壟闊三尺揀有芽者一尺一窠欹斜
　種坑内用灰糞蓋厚三寸上用土一寸以腐草蓋之
　六月棚蓋或挿蘆蔽日東西為坑坑口種芋頭以遮
　日色
種甜𤓰
　鹽水洗子用盫過糞土種之仍将洗子鹽水澆灌候
　拖秧時搯去苦心再用糞土壓根實
種茭筍茈菰
　先掘地深用蘆席鋪填排茈菰於上用泥覆水浸之
　種茭筍不用蘆席止於水邉深栽之
種紅豇豆白豇豆
　榖雨前後種六月収子便種再生八月又収子
種芝麻
　宜肥地内種此月為上時每畝用子二升上半月種
　者莢多頻鉏草浄収刈束欲小大則難乾以五六束
　為一叢斜倚之則不被風雨所倒候口開抖下依舊
　叢倚之三日一次敲打白者油多四五月間亦可種
　之又云胡麻
種黒豆
　種時熟耕杷地手内握豆半抄行一歩一撒苗旺便
　鉏草浄為佳四月亦可種其豆可作醤及馬料稭稈
　可以作柴城郭中貨賣得濟
種木綿
　先将種子用水浸灰拌匀候生芽於糞地内每一尺
　作一穴種五七粒候芽出時稠者間去止存旺苖二
　三窠勤鉏常時搯去苖尖勿要苗長髙若苗旺者則
　不結至八月間収綿
種茴香
　収子隂乾向陽掘地糞土和子種之種麻一窠以遮
　日色十月斫去枯梢以糞土壅其根
移梔子
　帶花移易活梅雨時挿嫩枝易生根要鉏浄
鉏蒜
　候苗髙尺餘頻鉏澆灌㧞去薹則結實肥大
種枸把
　鉏肥熟地作平畦紐草稕如臂大(按原本作細草􁀙/如臂大􁀙字無考)
　(愽聞録載種枸把法作紐草稕如/臂大説文稕束稈也今并據改正)鋪填於畦中以泥
　塗稕上然後種子用細土及牛糞覆令匀苖出頻澆
　之春間嫩芽葉可作菜食
移石榴
　葉未生時用肥土於嫩枝條上以席草包裹束縛用
　水頻沃自然生根葉全截下栽之用骨石之類覆壓
　則易活或於盆内栽亦得
養蠶法
　繭種為先開簇時先将好繭擇出於浄箔上薄攤開
　日數至自然生蛾若有拳翅秃眉焦尾赤肚無毛等
　蛾揀去不用止留無病者匀布連上生子既足待二
　三日移蛾下連至十八日後早辰汲井水浴一次浸
　去蛾便溺毒氣夏秋於通風凉房内連背相靠釣掛
　至十月内捲収於無烟浄屋内頓放臘八日依前浴
　畢於中庭用竿髙掛以受辰精月華之氣
四月　月内三卯有則宜麻無則麥不収此是農家經
驗之言　初八日雨下則無麥十三日亦然此老農有
驗之言
防露傷麥
　但有沙霧用檾麻散絟長䋲上侵晨令兩人對持其
　䋲於麥上牽拽抹去沙霧則不傷麥
斫楮皮
　非此月而斫者多致枯死十二月斫者亦可
做笋乾
　笋肉一百斤用鹽五升水一小桶候沸湧拗取汁候
　乾旋添汁煑熟撈出壓之或用手揉在鍋隔夜則黒
　熟曬則枯一日曬乾則硬不揉則不軟臨食時取浸
　笋汁煑笋則有味
煑新笋
　以沸湯煑則易熟而脆味尤羙若蔫者少入薄荷同
　煑則不蔫與猪羊肉同煑不用薄荷
収諸色菜子
　斫倒就地曬打収之用缾罐盛貯標記名號
蟲不蛀皮貨
　用莞花末摻之不蛀或以艾捲於皮貨内放於甕中
　泥封其甕或用花椒在内捲収亦得
蟲不蛀氊毛物
　用莞花末摻之或取角黄又名黄蒿五月収角曬乾
　布撒或毛物氊内捲収之則不蛀
収杏子
　杏熟時収核至秋冬間敲取仁揀去山杏仁及雙仁
　有毒者去尖皮惟取極細収貯食用
造酪
　妳子半勺鍋内炒過後傾餘妳熬數十沸盛於罐中
　候温用舊酪少許於妳子内攪匀以紙封罐口冬月
　暖處夏月凉處頓放則成酪
五月
午日浸蠶種
　以蒲艾揉井水畧浸去尿収掛勿令烟薰損
午日嫁棗
　用斧於樹上班駁敲打遍則結實肥大味美
挿稻秧
　芒種前後挿之㧞秧時輕手㧞出就水洗根去泥約
　八九十根作一小束却於犂熟水田内挿栽每四五
　根為一叢約離五六寸挿一叢脚不宜頻那舒手只
　挿六叢却那一遍再挿六叢再那一遍逐旋挿去務
　要窠行整直
斫桑
　斫桑不可留觜角比及夏至開幄根下可用糞或蠶
　沙培壅此時不斫則枝條來春不旺
収椹
　椹子熟時摘取以水淘過畧曬乾便種同二月法或
　畦種之便生即時多収椹子以待來春種尤佳収貯
　勿近濕壁墻邉則浥損不生
種桃杏李梅核
　宜和肉於肥地内種來年成小樹帶土移栽
移竹
　五月十三日謂之竹迷日可用馬糞和糠泥做漿栽
　之切忌用脚踏推打則次年便出笋
刈紵麻
　㸔根赤便刈刈畢宜用蠶沙麻籸糠秕或糞壅之盛
　旺於此月刈一鐮六月半刈一鐮八月半刈一鐮隨
　即用竹刀從梢分批開剥下皮以刀刮去白瓤浮上
　粗皮自然脱去縛作小束搭於房上夜間得露水露
　之則麻潔白
収小麥
　麥半黄時趂天晴着𦂳収刈過熟則抛費每日至晚
　載上塲堆積農家忙併無似蠶麥若遲慢遇雨多為
　災傷又秋田苖稼亦誤鉏治
収紅花
　侵晨採花微𢷬細去黄汁用青蒿覆蓋一宿捻成薄
　餅子曬乾収之勿近濕墻壁則浥損
種夏蘿蔔菘菜
　上旬撒子用灰糞蓋頻澆灌六月中旬可食
壅田
　以青草踏於泥内則地肥秧窠旺與灰糞同
収豌豆
　諸豆之中豌豆耐陳収多熟早如近城郭摘豆角賣
　先可變物舊時農荘往往獻此豆以為嘗新蓋一嵗
　之中貴其先也(按此條舊本有脱文/今從務本新書補入)
刈􁢑
　夏至前後看葉上有皺紋方可収刈每五十斤用石
　灰一斤於大缸内水浸次日變黄色去梗用木杷打
　轉粉青色變過至紫花色然後取清水成􁢑種􁢑之
　方先於三月中具載
造酥油
　以酪盛於桶内或甕中安置近屋柱邉可将竹篾或
　桑條作二小圏或用二小木板各鑿一孔亦得於木
　柱或樹旁上下以繩絟定二小圏或二木板别作一
　木鑚下釘圓板一半放置桶中一半套於上下圏内
　却於兩圏中間木鑚上以皮條或繩子纏兩遭兩手
　牽拽鑚之令轉生沫傾於凉水中凝定候聚得多却
　於慢火煉過去浮上焦沫即成好酥
曬乾酪
　将好酪於鍋内慢火熬令稠去其清水攤於板上曬
　成小塊候極乾収貯切忌生水濕器
六月
合醤法
　用豆一石炒熟磨去皮煑軟撈出用白麵六十斤就
　熱捜麵匀於案上以箬葉鋪填攤開約二指厚候冷
　用楮葉或蒼耳葉搭蓋發出黄衣為度去葉凉一日
　次日曬乾簸浄𢷬碎約量用鹽四十斤無根水二擔
　或稀者用白麵炒熟候冷和於醤内若稠者用甘草
　同鹽煎水候冷添之於火日晚間㸃燈下醤則不生
　蟲加蒔蘿茴香香草葱椒物料其味香美
做麥醋
　大麥一石或三五斗炒過取一半細碎取一半完全
　先以細碎者浸一宿次日蒸成飰用楮葉蓋盫成黄
　子七日後以完全者浸一宿炊成飰以炊湯半鑊候
　温将黄子同釀宻封蓋如不宻封則生蟲過七日後
　則成醋二七日後出頭醋煑過収貯二糟有味再釀
　之
做老米醋
　将陳倉秔米三斗或五斗淘浄水浸七日每日換水
　一遍七日後蒸熟候飰冷於席箔上攤開以楮葉蓋
　覆發黄衣遍曬乾臨下時簸浄每黄子一斗用水二
　斗入甕内又用紅麯一合温水泡下将甕口封閉二
　十日㸔一遍候白衣靣墜下或白衣不下澄清以味
　酸為度去白衣将醋鍋内熬一沸又炒鹽少許候冷
　用潔浄缾甕収貯以泥封之可留一二年
做米醋
　用秈榖三斗每日換水浸七日蒸熟攤開盫成黄子
　曝曬乾極三伏内以糙糯米一斗五升水略浸蒸熟
　候冷以榖黄𢷬碎拌和蒸熟糯米缸底先用蓼子數
　莖然後入缸内用水五升上又用蓼子數莖以米糠
　蓋之宻糊封閉一月然後篘出用烏梅數箇鹽少許
　同入缾内煑數沸泥封収貯切忌生水濕器盛頓
做蓮花醋
　白麵一斤蓮花三朶𢷬細水和成團用紙包裹掛於
　當風處一月後取出以糙米一斗水浸一宿蒸熟用
　水一斗釀之用紙七層宻封定每層寫七日字過七
　日掲去一層至四十九日然後開封篘出煎數沸収
　之如二糟有味用瀼水再釀儘有日用忌生水濕器
　収貯
做豆豉
　大黒豆淘浄煑熟漉出篩麵拌匀攤於席上放冷用
　楮葉盫成黄子候黄衣上遍曬乾用𤓰茄切片二件
　每一斤用浄鹽一兩入生薑橘皮紫蘓蒔蘿小椒甘
　草切碎同拌一宿次日将豆黄簸去黄衣同入甕内
　用元汁匀拌上用箬葉蓋覆甎石壓定紙泥宻封曬
　半月後可開取豆𤓰茄曬乾畧蒸氣透再曬収貯
造麩豆
　麥麩不限多少以水匀拌熟蒸出放温蒿艾盫出黄
　衣曬乾以水匀拌帶潤却入缸甕實捺定倒合庭中
　地上以少灰圍之七日外取出攤曬若顔色不深又
　拌依前法色好為度色黒又蒸熱入甕捺實泥封至
　冬取食温暖
醤醃𤓰茄
　新摘𤓰茄鹽醃二三日於醤内醃之則肥美
耕麥地
　此月初旬四五更時乘露水未乾陽氣在下宜耕之
　牛得其凉耕過地内稀種菉豆候七月間犂翻豆秧
　入地勝如用糞則麥苗易茂
収椒
　中伏後遇天色晴明帶露収隂一日之後曬三日則
　紅而裂遇雨薄攤當風處頻翻若盫則黒又不香仍
　収椒子用乾土和拌攪匀埋於避雨水地内約深一
　尺勿令水浸生芽至來年二月内取出於肥地深耕
　依前法種之
種菉豆
　立秋前宜刈了麻地上種太早不生角若預占豆収
　否當年李不蛀則宜豆忌夘日下種
刈麻
　麻稈上生白􁀙(按􁀙字無考羣芳譜引此條云麻稈/上生白膩時便刈則此􁀙字應作膩)
　(字/)時即刈攤宜薄束宜小漚宜清水生熟要浸宜帶
　骨麻一斤可取皮四兩
耘稻
　稻苗旺時放去水乾将亂草用脚踏入泥中則四畔
　潔浄用灰糞麻籸相和撒入田内曬四五日土乾裂
　時放水淺浸稻秧謂之戽田此月正宜加力六月一
　次七月一次依上耘
曬小麥
　宜三伏日曬極乾方収用蒼耳辣蓼同収之
種蘿蔔
　宜肥地撒種沙地尤效痩地用糞作壟種帶露耙地
　則生蟲鉏不厭頻苗稠則小㧞令稀則肥大霜降後
　或醃或藏窖皆可
欽定四庫全書
　農桑衣食撮要卷下　　　元　魯明善　撰
七月
種胡蘿蔔
　宜於伏内畦種或肥地漫種頻澆灌則肥大
種晚𤓰
　諸般𤓰子於肥地内種則𤓰肥大可以糟藏
收紫草
　用火燒其根隂乾用草包収掛之則葉不落
種菠菜(又名赤/根菜)
　用水拌子浸二三日㸔殻軟撈出控乾就地以盆合
　蓋候生芽宜肥地虛土内種之則茂
做葫蘆茄匏乾
　茄切片葫蘆匏子削條曬乾収依做乾菜法
取漆
　以斧斫破其皮用竹管承之滴下則成漆
八月
種大麥小麥
　田宜熟耕犂古人云無灰不種麥兩經社日佳白露
　節後逢上戊日每畝種子三升中戊日每畝種子五
　升下戊日每畝種子七升以灰糞匀拌宻種之若當
　年杏多不蛀則宜大麥忌子日種桃多不蛀則宜小
　麥忌戌日種
防霧傷棗
　棗熟着霧則多損用檾麻散絟於樹枝上則可辟霧
　氣或用稭稈於樹上四散絟縛亦得
糟薑
　社前取薑用布擦去皮每一斤用鹽二兩臘糟一升
　醃藏用乾浄缾罐盛頓忌生水濕器
種葱子
　上旬治畦用灰糞匀細撒子來年三月移栽
分韭菜
　韭根多年交結則不茂别作畦分栽摘去花根微留
　嫩根栽之用雞糞壅或乾猪糞亦可
種雞頭
　秋間子熟時収取擘子撒於池内來年自生
種菱
　秋間菱角黒時収取撒在池中則自然生之
種蒜
　宜熟地耕三次以耬耩成溝二寸一窠種之候苖出
　時鉏不厭頻常令根傍潔浄須要鉏地令虛以糞水
　澆灌則瓣肥大不然則痩小
放芋根
　此月芋苗正旺鉏開根邉土却上别泥及蟠稈葉則
　力回芋頭與子肥大不然苖盛芋小
栽木𤓰
　秋社前後移栽之次年便結子勝如春間栽壓枝亦
　生栽種與桃李法同霜降後摘取
収柿漆
　每柿子一升𢷬碎用水半升釀四五時榨取漆令乾
　漆水再取亦得可以供做繖者用度
鉏竹園
　以稻糠或麥糠壅不可雜用或添河泥蓋之
収鵝鴨彈
　水鄉居者宜飬之雌鴨無雄若足其豆麥肥飽則生
　卵可以供厨甚濟食用又可以醃藏
九月
寒露収茶子紵麻子
　熟時収子曬乾以濕沙拌匀筐内盛貯用草蓋覆凍
　損則不生候來年二月間依法種之
栽諸般冬菜
　栽時每窠根下須用熟糞移栽並在寒露前
刈紫草
　子熟即刈之曬乾打子濕則浥杷耬要整理収草宜
　速遇雨則損每一小束茅草束之當日斬齊一顛一
　倒十層堆垜平地上以板石壓令匾於屋下隂凉處
　棚上頓放勿令烟薫
収芝麻稈
　芝麻稈収入米倉内則米不蛀乾曬可㸃火
収栗
　和殻収用沙缸内盛頓種時揀大栗埋屋簷下用糠
　沙蓋石壓至二月移以芽向下栽之
收茄種
　熟時摘取擘破水淘子取沉者曬令乾収之
収諸色豆稈
　冬間可餵牛馬損爛者留以種芋頭山藥
収五榖種
　揀擇好穗刈之曬乾打下簸去浮秕以穰草裹収勿
　貯器中亦不得近墻壁濕地恐浥損
種油菜
　宜肥地種之以水頻澆灌十月種則無根脚
醃芥菜
　取紫青白芥菜切細於沸湯内灼過帶湯撈於盆内
　與生萵苣同熟油芥花或芝蔴白鹽約量拌匀按於
　甕内熟則攪動按下待二三日變黄色可食至春間
　味不變十月亦可醃
醃藏諸般菜
　葱韭胡荽冬𤓰茄子胡蘿蔔等菜可依時候醃藏所
　用物料宜者為佳忌生水濕器収貯
藏薑
　宜掘深窖以榖稗糠秕合埋之則不致凍損
收雞種
　霜降時収者為良形小毛淺脚細短者佳小雞出時
　宜餧乾飯若餧濕飯則臍生膿而死燒栁柴其烟損
　雞大者目盲小者多死餧小麥飯則易大有病灌清
　油則愈勿令失其時
十月
醃蘿蔔
　蘿蔔不論多少削去根鬚浄洗以鹽擦之放於甕内
　醃五六日下水時復攪匀一月後可食用一二鵝棃
　則香脆春間有食不盡者就以鹵水将蘿蔔煑透控
　乾入醤或切作細條曬乾収起候臨食之時熱湯浸
　透炒食味美
醃鹹菜
　白菜削去根及黄老葉洗浄控乾每菜十斤鹽十兩
　用甘草數莖放在潔浄甕盛将鹽撒入菜丫内排頓
　甕中入蒔蘿少許以手實捺至半甕再入甘草數莖
　候滿甕用磚石壓定醃三日後将菜倒過拗出鹵水
　於乾浄器内另放忌生水却将鹵水澆菜内候七日
　依前法再倒用新汲水渰浸仍用磚石壓之其菜味
　美香脆若至春間食不盡者於沸湯内灼過曬乾収
　貯夏間将菜温水浸過壓水盡入香油匀拌以瓷椀
　盛頓飰上蒸之其味尤美
収莙薘菜
　此月地将凍宜於暖處藏窖來春可栽
収冬𤓰
　宜地靣髙燥處安頓忌鹽醋掃箒猫犬蔕彎曲貼肉
　是雌者可種來年春間依法種之
藏収諸色菓子
　以新瓦甕和沙拌宻封盖収之或芝蔴亦得
壅紵麻
　宜用牛馬糞或廨泥糠秕之類免致凍死根
耘麥
　麥地内有草鉏去尤佳不耘鉏者其麥少収
包裹木𤓰石榴諸般等樹
　以榖草或稻草将樹身包裹用草繩或檾麻絟定泥
　封以糠秕培壅其根免致霜雪凍損
割蜜
　天氣漸寒百花已盡宜開蜂䆧後門用艾燒煙微薰
　其蜂自然飛向前去若怕蜂蜇用薄荷葉嚼細塗在
　手靣上其蜂自然不蜇或用紗帛䝉頭及身上截或
　用皮五指套手尤妙約量存蜜自冬至春其蜂食之
　餘者揀大蜜脾用利刀割下却封其䆧将蜜脾用新
　生布紐浄不見火者為白沙蜜見火者為紫蜜入簍
　盛頓却将紐下蜜柤入鍋内慢火煎熬候融化拗出
　柤再熬預先安排錫鏇或盆瓦各盛冷水次傾蠟汁
　在内凝定自成黄蠟以祖内蠟盡為度要知其年収
　蜜多寡則㸔當年雨水如何若雨水調匀花木茂盛
　其蜜必多若雨水少花木稀其蜜必少或蜜不敷蜜
　蜂食用宜以草雞或一隻或二隻退毛不用肚腸懸
　掛䆧内其蜂自然食之又力倍常至來春二月間開
　其封視之止存雞骨而已
収猪種
　取短喙無柔毛者良(喙音穢/俗稱觜)一廂有三牙者難留難
　肥小時餧糟不長猪瘟病灌以黄梔或斷毛尖啖以
　水草菉豆或灌米泔或灌鹽水即愈
造牛衣
　将蓑草間蘆花如織蓑衣法上用蓑草結綴則利水
　下用蘆花結絡則温暖相連織成四方一片遇極寒
　鼻流清涕腰軟無力将蓑衣搭在牛脊背用麻繩絟
　繫可以敵寒免致凍損
泥飾牛馬屋
　天色晴明修補屋漏又泥飾墻壁預備雨雪
十一月
壅椒
　宜用焦土乾糞培壅與草蓋免致凍死頻以水澆灌
　此物乃陽中之樹所以不耐寒凍也
種松杉檜栢等樹
　自冬至後至春社前皆可種之則易得生活
鉏油菜
　鉏浄加糞壅其根此月不培壅來年無根脚
試榖種
　冬至平日量五榖種各一升(按崔寔曰平量五榖各/一升據此則應作冬至)
　(日平量五榖/種各一升)用布囊盛頓於北墻隂下埋之於冬至
　後十五日又云四十九日取出平量息最多者來嵗
　好収宜多種之
鹽鴨子
　自冬至後至清明前每一百箇用鹽十兩灰三升米
　飲調成團収乾甕内可留至夏間食
収牛糞
　多収堆聚春間踏成墼坯於蠶房内燒宜蠶
修池塘
　宜於農隙之時填補埂岸令髙中間要挑掘令深則
　聚水寛廣可以防備乾旱澆灌田禾
十二月
栽桑
　掘坑深闊約二小尺却於坑畔取土糞和成泥漿将
　桑根埋定再用糞土培壅微将桑栽向上提起則根
　舒暢復用土壅與地平次日築實切不可動揺其桑
　加倍榮旺勝如春栽
修桑
　削去小枝條則枝葉茂盛去其枯枝則不荒
浴蠶連
　臘月八日以水浴之遇雪水尤佳嵗除夜用五方草
　即馬齒菜也同桃符木柤以水煎之放冷於元日五
　更浴之辟諸惡厭魅則宜蠶
収蓐草
　刈茅草乾蒿収積勿令雨損來春作蠶蓐則宜蠶簇
　作繭加倍厚實其絲更好
種麻檾
　宜犂熟肥地臘八日種者為佳與正二月同
𢷬磨乾桑葉
　臘月内製者能消蠶熱病𢷬磨成麵入潔浄甕内収
　貯飼蠶餘剩者可做牛料甚美食之
伐竹木
　此月伐竹木則不蛀而堅與七月間斫者同
収雪水
　雪者天地之氣五榖之精浸諸色種子耐旱不生蟲
　淋猪清治小兒癍疹調蛤粉治疿子
造油
　臘月所榨清油収貯蠶屋内㸃燈諸蟲不入熬膏藥
　大有神效婦人搽頭黒光更無蝨蟣
収臘酵渾頭(酵音/教)
　乾糟用鹽水拌捺實泥封則香帶酒則酸不香酵子
　渾頭曬乾為細末用浄鹽拌匀捺入甕中曬旬日間
　自然成醤其味甘美並無蠅蟲
収鱖魚
　臘八日収鱖魚治小兒癍疹不出燒存性研極細用
　淡酒調服即發懸厠上不生蟲
収猪肪脂
　背隂處懸掛能治諸般瘡疥敷湯火瘡及六畜瘡疥
　去蛆蠅熟諸般皮條不爛加倍壮韌
臘肉
　肉一斤鹽一兩半擦之(擦參/入聲)壓五六日入酒糟或濁
　酒翻轉了再壓五日背隂處㫰乾若生白殕以泥封
　一宿煑如故黒豆中藏可過夏月
収羊種
　臘月生者良正月亦好春夏早放早収若収晚遇巳
　午時熱必汗出有塵土入毛内即生瘡疥秋冬晚放
　若放早喫露水草口内生瘡又鼻生膿久在泥中則
　生繭蹄性好鹽常以鹽啖為妙若有疥便宜間出則
　免致相染
