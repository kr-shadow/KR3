#+TITLE: 桂苑叢談-唐-馮翊子
#+DATE: 2016-06-11 12:24:20
#+SOURCE: github.com/kanripo/KR3l0108 master 9452ed9e                
欽定四庫全書　　　　　子部十二
　桂苑叢談　　　　　　　小説家𩔖二(異聞之屬/)
　　提要
　　　　(臣/)等謹案桂苑叢談一卷考新唐書藝文志
　　　　載桂苑叢談註曰馮翊子子休撰不著姓名
　　　　晁公武引李淑邯鄲書目云姓嚴疑馮翊子
　　　　其號而子休其字也陳繼儒刻入祕笈乃題
　　　　為唐子休馮翊著顛倒其文誤之甚矣其書
　　　　前十條皆載咸通以後鬼神怪異及瑣細之
　　　　事後為史遺十八條其十二條亦紀唐代雜
　　　　事餘六條則兼及南北朝然如髙浟捕賊髙
　　　　延宗縱恣崔宏度酷虐諸事齊隋本史皆已
　　　　載之又似摘鈔卷中未及刋削者疑已經後
　　　　人竄亂非原書也其甘露亭一條稱吴王收
　　　　復浙右之嵗者當為昭宗天復二年時始封
　　　　楊行密為吴王故子休以此稱之然則作是
　　　　書者其江南人歟乾隆四十六年正月恭校
　　　　上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　桂苑叢談
　　張綽有道術
咸通初有進士張綽者下第後多遊江淮間頗有道術
常養氣絶粒嗜酒耽碁又以爐火藥術為事一旦覩天
大哂命筆題云爭奈金烏何頭上飛不住紅爐謾燒藥
玉顔安可駐今年花發枝明年葉落樹不如且飲酒莫
管流年逝人以此異之不喜裝飾多厯旗亭而好酒杯
也或人召飲若遂合意則索紙剪蛺蝶三二十枚以氣
吹之成列而飛如此累刻以指收之俄皆在手見者求
之即以他事為阻常遊鹽城多為酒困非𩔖輩欲乗酒
試之相競較力留繫是邑中醒乃述課得陳情二首以
上狄令乃立釋之詩所紀惟一篇云門風常有蕙蘭馨
鼎族家傳霸國名容貎静懸秋月彩文章髙振海濤聲
訟堂無事調琴軫郡閣何妨醉玉觥今日東漸(音/尖)橋下
水一條從此鎮長清自後狄宰多張之才次求其道日
久延接欲傳其術張以明府勲貴家流年少而宰劇邑
多聲色狗馬之求未暇志味𤣥奥因贈詩以開其意云
何用梯媒向外求長生只在内中修莫言大道人難得
自是行心不到頭他日將欲離去乃書琴堂而别後人
多云江南上昇初去日乗醉因求搗網剪紙鶴二隻以
水噀之俄而翔翥乃曰汝先去吾即後来時狄公亦醉
不暇拘留遂得去其所題云張綽張綽自不㑹天下經
書在腹内身却騰騰處世間心即逍遥出天外至今江
淮好事者記綽時事詩極多
　　太尉朱崖辯獄
太尉朱崖出鎮浙右有甘露知主事者訴交代得常住
什物被前主事𨼆用却常住金若干兩引證前數輩皆
有逓相交割文字分明衆詞皆指以新得替者隱用之
且初上之時交領既分明及交割之日不見其金鞫成
具獄伏罪昭昭然未窮破用之所由或以僧人不拘細
行而費之以是無理可伸甘之死地一且引慮之際公
疑其未盡徴以意揣之髠人乃具實以聞曰居寺者樂
於知事前後主之者積年已来空交分兩文書其實無
金郡衆以某孤立不雜輩流欲乗此擠排之因流涕不
勝其寃公乃憫而惻之曰此固非難也俛仰之間曰吾
得之矣乃立從召兠子數乗命關連僧入對事咸遣蔽簾
子畢令門不相對命取黄泥各令模前後交付下次金
様以慿證據僧既不知形段竟模不成公怒令劾前輩
皆一一伏罪其所排者遂獲清雪
　　崔張自稱俠
進士崔涯張祜下第後多遊江淮常嗜酒侮謔時輩或
乗飲興即自稱俠二子好尚既同相與甚洽崔因醉作
俠士詩云太行嶺上三尺雪崔涯袖中三尺鐵一朝若
遇有心人出門便與妻兒别由是徃徃播在人口崔張
真俠士也以此人多設酒饌待之得以互相推許一旦
張以詩上牢盆使出其子授漕渠小職得堰俗號冬𤓰
張二子一椿兒一桂子有詩曰椿兒遶樹春園裏桂子
尋花夜月中人或戲之曰賢郎不宜作等職張曰冬𤓰
合出祜子戲者相與大哂後嵗餘薄有資力一夕有非
常人裝飾甚武腰劒手囊貯一物流血於外入門謂曰
此非張俠士居也曰然張揖客甚謹既坐客曰有一讐
人十年莫得今夜獲之喜不可已指其囊曰此其首也
問張曰有酒否張命酒飲之客曰此去三數里有一義
士余欲報之則平生恩讐畢矣聞公氣義可假余十萬
緡立欲酬之是余願矣此後赴湯蹈火為狗為雞無所
憚張且不吝深喜其説乃扶囊燭下籌其縑素中品之
物量而與之客曰快哉無所恨也乃留囊首而去期以
却回及期不至五鼓絶聲東曦既駕杳無蹤跡張慮以
囊首彰露且非已為客既不来計將安出遣家人將欲
埋之開囊出之乃豕首矣因方悟之而嘆曰虚其名無
其實而見欺之若是可不戒歟豪俠之氣自此而䘮矣
　　班支使解大明寺語
太保令狐相出鎮淮海日支使班蒙與從事俱遊大明
寺之西廊忽覩前壁題云一人堂堂二曜重光泉深尺
一㸃去冰旁二人相連不欠一邊三梁四柱烈火燃添
却䨇勾兩日全諸賔至而顧之皆莫能辨獨班支使曰
一人非大字乎二曜者日月非明字乎尺一者寸土非
寺字乎㸃去冰旁水字也二人相連天字也不欠一邊
下字也三梁四柱烈火燃無字也添却雙勾兩日全比
字也以此觀之得非大明寺水天下無比八字乎衆皆
恍然曰黄絹之竒智亦何異哉稱歎彌日詢之老僧曰
頃年有客獨遊題之而去不言姓氏
　　賞心亭
咸通中丞相姑臧公拜端揆日自大梁移鎮淮海政績
日聞未期周榮加水土移風易俗甚洽羣情自彭門亂
常之後藩鎮瘡痍未平公按轡躬已而治之補綴頽毁
整葺壊綱功無虚日以其郡無勝遊之地且風亭月榭
既已荒涼花圃釣臺未愜深㫖一朝命於戲馬亭西連
玉鈎斜道開闢池沼搆葺亭臺揮斤既畢萃其所芳春
九旬都人士女得以遊觀一旦聞浙右小校薛陽陶監
押度支運米入城公喜其姓同曩日朱崖左右者遂令
訽之果是其人矣公愈喜似獲古物乃命衙庭小將代
押留止别館一日公召陶同遊問及往日蘆管之事陶
因獻朱崖陸鬯元白所撰歌一曲公亦喜之即于兹亭
奏之其管絶微每於一觱篥管中常容三管也聲如天
際自然而来情思寛閒公大佳賞之亦贈其詩不記終
篇其發端云虚心纖質鴈銜餘鳯吹龍吟定不如於是
賜賚甚豐出其二子皆授牢盆倅職初公搆池亭畢未
有名因名賞心諸從事以公近諱葢賞字有尚也公曰
宣父言徴不言在言在不稱徴且非内官宫妾何避其
疑哉遂不改作其亭自秦畢䧟逆乃為芻豢之地嗟乎
公孫𢎞之東閣劉屈氂後為馬廐亦何異哉
　　方竹柱杖
太尉朱崖公兩出鎮于浙右前任罷日遊甘露寺因訪
别于老僧院公曰弟子奉詔西行祗别和尚老僧者熟
于祗接至於談話多空教所長不甚對以他事由是公
憐而敬之煑茗既終將欲辭去公曰昔有客遺笻竹杖
一條聊與師贈别亟令取之須臾而至其杖雖竹而方
所持向上節眼鬚牙四面對出天生可愛且朱崖所寳
之物即可知也别後不數嵗再領朱方居三日復因到
院問前時柱杖何在曰至今寳之公請出觀之則老僧
規圓而漆之矣公嗟嘆再彌日自此不復目其僧矣太
尉多蓄古逺之物云是大宛國人所遺竹唯此一莖而
方者也昔者友人甞語愚云徃嵗江行風阻未得前去
沿岸野歩望出嶺而去忽見蘭若甚多僧院覩客来皆
扃門不内獨有一院大敞其户見一僧蹺足而眠以手
書空顧客殊不介意友生竊自思書空有換鵝之能蹺
足𩔖坦牀之事此必竒僧也直入造之僧雖强起全不
樂客不得已而問曰先逹有詩云書空蹺足睡路險側
身行和尚其庶幾乎僧曰貧道不知何許事適者盡房
門拔匙拚客不辭而出嗚呼彌天四海之談澄汰簸揚
之對故附于此
　　杜可均却䑕
禧宗末廣陵有窮丐人杜可均者年四十餘人見其好
飲絶粒每日常入酒肆廵坐求飲亦不見其醉葢自量
其得所人有憐之者命與之飲三兩杯便止有姓樂者
列酒旗於城街之西常許以隂雨徃諸旗亭不及即令
来此與飲可均有所求亦不造矣或無所獲必乃過之
樂亦無阻一旦遇大雪詣樂而求飲覩主事者白云既
已齧損即須據物陪来樂不喜其説可均乃問曰何故
曰有人將衣物換酒收藏不謹致䑕齧壊杜曰此間屋
院幾何曰若干杜曰某弱年曽記得一符甚能却䑕即
不知可有驗否請書以試之術或有驗則盡此室永無
䑕矣就將符依法命焚之自此䑕蹤遂絶不知何故杜
屬府城傾䧟之後秦畢重圍之際容貎不改皆為絶粒
耳
　　李將軍為左道所悞
護軍李將軍全臯罷淮海日寓于開元寺以朝廷艱梗
未獲西歸一旦有一小校紹介一道人云能爐火之事
護軍乃延而客之自此常與之善一日話及黄白事道
人曰唯某頗能得之可求一鼎容五六萬已来者得金
二十餘兩為母日給水銀藥物火候足而換之莫窮嵗
月終而復始李喜其説顧囊有金帯可及其數以付道
人諸藥既備用火之後日日親自㸔驗居數日覺有微
倦乃令家人親愛者守之數日既滿齋沐而後開金色
粲然的不虚矣李拜而信之三日之内添換有一日道
人不来藥爐一切如舊疑悮之俄經再宿初且訝其不
至不得已啓爐而視之不見其金矣事及導引小校代
填其金道人杳無蹤跡
　　沙彌辯詩意
乾符末有客寓止廣陵開元寺因友㑹語愚云頃年在
京權寄青龍寺日見有客甞訪寺僧届賔署屬主者怱
遽不暇留連翌日復至又遇要地朝客不得展敬别時
又来亦阻他事客怒色取筆題門而去詞曰龕龍東去
海時日𨼆西斜敬文今不在碎石入流沙僧衆皆不能
詳獨有沙彌能解之衆問其由則曰龕龍去矣有合字
時日𨼆也有寺字也敬文不在茍字也碎石入沙卒字也
此不遜之言辱我曹矣僧人大悟追前人杳無蹤由客
云沙彌乃懿皇朝文皓供奉
　　客飲甘露亭
有甘露寺僧語愚云吳王收復浙右之嵗明年夏中夜
月瑩無雲望江澄澈如晝諸徒侣悉已禪寂竟無人蹤
禽犬皆息矣獨某黙黙持課時亦惜其皎月沉房廊臨
江恰幽静俄有數人自西軒而来領僕厮輩挈酒壺直
抵望江亭而止皆話今宵明月江水清澄得與諸人邂
逅相遇且不辜此景矣僧窺之而思曰中夜禁行客自
何来必是幽靈異人乎乃於窻際俯伏而伺之既至坐
定命酒羅列果食器皿隨時所有東向一人南朝之衣
清揚甚美西坐一人北畨之服魁梧亹亹北行一人逢
掖之衣指東向者設禮而坐南行一人朱衣霜簡清痩
多髯飛杯之頃東向者語西坐曰項羽重瞳猶有烏江
之敗湘東一目寜為四海所歸果致如是乎西坐者乃笑
而言曰徃者賢金昆不堅籬棘見未萌吾子豈有向来
之患乎由是二客各低頭不樂南向朱衣曰時世命也
知復何為且某又忽至此二三君子以為何如東向者
曰朝代雖殊古今一致俾公縱無滿宫多少承恩者似
有容華妾也亦恐不脱此難北向逢掖衣曰此猶可也
大忌者滿身珠翠將何用唯與豪客拂象牀大患此也
朱衣欷歔低頭而已東向曰今日得恣縱江南之遊皆
乏風流矣僕記云邑人種得西施花千古春風開不盡
可謂越古超今矣酒至西行西坐者曰各徴曩日臨危一
言以代絲竹自吟自送可乎衆曰可西坐者乃執杯而吟
曰趙壹能為賊鄒陽解獻書可惜西江水不救轍中魚
次至逢掖舉杯而歌曰偉哉横海鱗壯矣垂天翼一旦
失風水翻為螻蟻食廵至東向曰功遂侔昔人保退無
智力既涉太行險兹路信難陟以至朱衣乃朗吟曰握
裏龍蛇紙上鸞逡廵千幅不將難顧雲已徃羅𨼆耄更
有何人逞筆端吟罷東樓晨鐘遽鳴僧户軋然而啟遂
歘爾而散竟無蹤矣僧之聰慧不羣多有遺之者愚故
得而録其畧焉
　　史遺
崔英年九嵗在秦王苻堅宫内讀書堅殿上方卧諸生
皆趨英獨緩歩怪而問之英曰陛下如慈父非桀紂君
何用畏乎又問卿讀何書曰孝經堅曰有何義曰在上
不驕堅為之起更問有何義曰自天子至于庶人章上
愛下下敬上堅曰卿好待十七必用卿為大夫英曰日
月可重見陛下至尊不可再覩洪恩士或可用則用何
在後期堅曰須待十七必召卿也及期拜諫議大夫
高浟為滄牧善捕賊有人失黑牛背上有白毛韋道建
曰高浟捉賊無不獲矣得此可為神浟乃詐為州縣市牛
皮不限多少倍酬其直使主認之因獲是賊
高延宗北齊文帝之弟縱恣過度為齊牧乃於樓上濡
而使人向上張口承之又以猪肉和糞以飼左右
崔𢎞度隋文時為太僕卿甞戒左右曰無得誑我後因
食鱉問侍者曰美乎曰美𢎞度曰汝不食安知其美皆
杖焉長安為之語曰寜飲三斗醋不見崔𢎞度寜茹三
斗艾不逢屈突葢葢同時虐吏也
王梵志衛州黎陽人也黎陽城東十五里有王徳祖者
當隋之時家有林檎樹生癭大如斗經三年其癭朽爛
徳祖見之乃撤其皮遂見一孩兒抱胎而出因收養之
至七嵗能語問曰誰人育我及問姓名徳祖具以實告
因林木而生曰梵天後改曰志我家長育可姓王也作
詩諷人甚有義㫖葢菩薩示化也
釋法慶煬帝時在長安先天寺造丈六夾柱像未成暴
亡時寳昌寺僧大智亦卒三日而還良久云見宫殿若
王者見法慶在一像前語曰法慶造像未畢何乃令我
死檢簿者曰命禄俱盡像曰須成我矣可給荷葉以終
其事言訖大智再生衆異之徃問法慶亦話説其驗迹
竟不能食每旦食荷葉一枚齋時三枚如此五年功就
而卒
鄒鳯熾高宗時人眉高背曲住長安懐徳坊富於財市
南山木每樹估一疋自云山木可盡我絹有餘乃鄒駱
駝也
王積薪隨明皇西幸有司奔從翰林奕棊者獨王在焉
蜀道隘狹毎止息道路店舎多為尊官所占王悽悽無
所入因沿溪深逺寓宿山中孤姥之家但有婦姑止給
薪米才暝婦姑皆闔户而休王宿於􁐺下夜忽聞堂内
姑謂婦曰良宵無以為適與子碁一局王異之堂内無
燭又婦姑各在東西室王即附耳門扉俄聞婦曰起東五
南九置子矣姑曰東五南十二置子矣婦又曰起西八南十
置子矣姑又曰西九南十四置子矣每置一子皆良久
思維夜及四更王一一宻記共下止三十六忽聞姑曰
子已北矣吾止勝九枰耳婦亦甘焉遲明王具禮請問
於老姥姥曰爾可率已之意而按局置子焉王則出局
盡平生之妙而布子未及數十謂婦曰是子可教以常
勢耳因指示攻守殺奪救應防拒之法其意甚略王即
更求其説姥笑曰止此已無敵於人間矣自是王之藝
絶無其倫即布所記婦姑對敵之勢罄竭心力較其九
枰之勢終不得也因名鄧艾開蜀勢至今有焉
鄭代肅宗時為潤州刺史兄侃嫂張氏女年十六名采
娘淑貞其儀七夕夜陳香筵祈於織女是夕夢雲輿雨
葢蔽空駐車命采娘曰吾織女祈何福曰願丐巧耳乃
遺一金針長寸餘綴於紙上置裙帯中令三日勿語汝
當竒巧不尔化成男子經二日以告其母母異而視之
則空紙矣其針迹猶在張數女皆卒至母娠病而不言
張氏有恨言曰男女五人皆卒復懐何為將復服藥以
損之藥至將服采娘昏奄之内忽稱殺人母驚而問之
曰某之身終當為男子母之所懐是也聞藥至情急是
以呼之母異之乃不服藥采娘㝷卒既葬母悲念乃收
常所戲之物而匿之未逾月遂生一男子人有動所匿
之物兒即啼哭張氏哭女孩兒即啼哭罷即愈及能言
常戲弄之物乃采娘後身也因名曰叔子後及位至柱
史
竟陵僧有於水濵得嬰兒者育為弟子稍長自筮得蹇
之漸繇曰鴻漸于陸其羽可用為儀乃姓陸氏字鴻漸
名羽及冠有文章多意思恥一物不盡其妙得煎茶之
法著于世
吳郡顧況貞元中進士及第詞清妙絶為韓晉公浙西
觀察判官公甞有乳母與外相通卜射求事公持法欲
殺闔宅莫敢言密令人言於況令救之況乃詣公所問
何故公曰天下皆知某守法豈伊乳母先犯也況對曰
三尺兒亦知公法令禁何宅内人而違犯然公年幼時
讀書早起夜卧㸔侍即要乳母今年長為公相候伯乳
母焉用哉誠宜殺之也公悲悟遽捨之況後在朝為小
著諧謔輕薄傲毁朝士貶信州司馬
崔膺博陵人也性狂少長於外家不齒及長能文首出
衆子作道旁孤兒歌以諷外氏其文典而美常在張建
封書院憐其才引為上客善為盡時因酒興偶畵得一
疋馬為諸小兒竊去一旦將行營大呌稱膺失馬張公
令捕之廂將問毛色應云膺馬昨夜猶在氊下監軍怒
請殺之建封與監軍先有約彼此不相違建封曰却乞
取崔膺軍中遂捨之
淮南節度杜祐先婚梁氏女梁卒策嬖姬李氏為正嫡
有勑封邑為國夫人膺密勸請讓追封亡妻梁氏祐請
膺為表略云以妾為妻魯史所禁又云豈伊身賤之時
妻同勤苦宦達之後妾享榮封云云梁氏遂得追封李
亦受命時議美焉其後終為李氏所怒社日公命食彘
肉因為李氏置堇而卒
李銛錡從父弟也為宋州刺史聞錡於浙西反慟哭悉
驅妻子奴婢老幼量項為枷自拘於廉使朝廷聞而薄
貶
馬司徒之子鬯以第中大杏饋竇文埸文埸以進徳宗
徳宗以為未甞見頗怪鬯令中使就封其樹葢懼宅廢
為奉城園也
任廸簡為天徳軍判官飲酒吏誤以醋供廸簡以李景
略令酷發之必死乃强飲之吐血而歸軍中人聞皆泣
感後景畧卒軍請為主自衛佐拜中憲為軍使後鎮亦
定
周鄭客唐衢有文學老而無成善哭每一聲音調哀切
聞者泣下常遊太原遇享軍酒酣乃哭滿座不樂主人
為之罷宴矣
越僧靈徹得蓮花漏於廬山傳江西廉使丹以恵逺山
中不知刻漏乃得銅葉制器狀如蓮花置盆水之上底
孔漏水半之則沉每晝夜十二沉之節雖冬夏雲隂月
黑無所差矣
　
　桂苑叢談
