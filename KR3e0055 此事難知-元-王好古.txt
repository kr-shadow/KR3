#+TITLE: 此事難知-元-王好古
#+DATE: 2016-06-11 12:23:04
#+SOURCE: github.com/kanripo/KR3e0055 master 87ba83be                
欽定四庫全書　　　　　子部五
　此事難知　　　　　　　醫家類
　　提要
　　　　(臣/)等謹案此事難知二卷元王好古撰好古
　　　　字海蔵趙州人李杲之髙弟也是編専述杲
　　　　之緒論於傷寒證治尤詳其問三焦有幾分
　　　　别手足明孫一奎極稱其功但謂命門包絡
　　　　於右尺同診又謂包絡亦有三焦之稱未免
　　　　誤會經㫖史稱杲長於傷寒而會要一書元
　　　　好問實序之今其書已失傳則杲之議論猶
　　　　賴此以存其一二前有至大元年自序稱得
　　　　師不傳之秘旬儲月積寖就篇帙盖好古所
　　　　自為裒輯者今本東垣十書竟屬之杲則非
　　　　矣乾隆四十五年十二月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
此事難知原序
予讀醫書幾十載矣所仰慕者仲景一書為尤焉然讀
之未易洞逹其趣欲得一師指之徧國中無有能知者
寤而思寐而思天其勤恤俾我李公明之授手及所不
傳之妙旬儲月積浸就編帙一語一言美無可狀始而
終之終而始之即無端之圜璧也或有人焉厭聞而惡
見者豈公徒使之然哉彼未嘗聞未嘗見恥夫後於人
之過也因目之曰此事類難知以其不因師指也人徒
見是書為傷寒之法而不知上合軒岐之經中契越人
之典下符叔和之文茲又言外不傳之秘具載斯文矣
時至大改元秋七月二十有一日古趙王好古撰
欽定四庫全書
　此事難知卷一
　　　　　　　　　　　　元　王好古　撰
　　醫之可法
自伏羲神農黄帝而下名醫雖多所可學者有幾人哉
至於華氏之剖腹王氏之炙鍼術非不神也後人安得
而傚之非岐伯之聖經雷公之炮炙伊贄之湯液箕子
之洪範越人之問難仲景之傷寒叔和之脈訣士安之
甲乙啓𤣥子之傳註錢仲陽之論議皆其活法所可學
者豈千方萬論印定後人眼目者所能比哉其間德高
行逺竒才異士與夫居縉紳隱草莽者然有一法一節
之可觀非百代可行之活法皆所不取也豈予好辯哉
欲使學者觀此數聖賢而知所可慕而已或有人焉徒
能廣覽泛渉自以為多學而用之無益者豈其知本
　　或問手足太陽手足陽明手足少陽俱會於首故
　　　曰六陽會於首者亦有隂乎
答曰有六府者六陽也五藏者五隂也肺開竅於鼻心
開竅於舌脾開竅於口肝開竅於目腎開竅於耳是五
隂也又有厥隂與督脈㑹於巔是六隂也耳者腎也復
能聽聲聲為金是耳中有肺也鼻者肺也復能聞臭是
鼻中有心也舌者心也復能知味是舌中有脾也目有
五輪通貫五藏口為脾脾為坤土主靜而不動故無所
兼言耳鼻舌各兼一目兼四此與督脈共計十三隂也腦
為諸體之會即海也腎主之是為十四隂矣
　　經脈終始
寅手太隂肺始於中焦終於次指内廉出其端
卯手陽明大腸始於大指次指之端終於上俠鼻孔
辰足陽明胃始於鼻交頞中終於入大指間出其端
已足太隂脾始於大指之端終於注心中
午手少陽心始於心中終於循小指之内出其端
未手太陽小腸止於小指之端終於抵鼻至目内眥斜
絡於觀
申足太陽膀胱始於目内眥終於小指肉側出其端
酉足少隂腎始於小指之下終於注胸中
戍手厥隂心包始於胸中終於循小指次指出其端
亥手少陽三焦始於小指次指之端終於至目兌眥
子足少陽膽始於目兌眥終於小指次指循大指内出
其端貫爪甲出三毛
丑足厥隂肝始於大指聚毛之上終於注肺中
手之三陽從手走頭足之三陽從頭走足是高能接下
也
足之三隂從足走腹手之三隂從腹走手是下能趍上
也
故上下升降而為和易曰天道下濟而光明地道卑而
上行易曰山澤通氣故氣寄於辛用於寅平旦始從中
焦注循天之紀左旋至丑而終晝夜通行五十度周流
八百一十丈夫唱則婦隨血隨氣而上行殊不見潤下
之意經云氣主煦之升也血主濡之潤也書云水曰潤
下如何説得從氣之血有下行之體如百川右行東至
於海請示
　　日用
　復臨泰壯夬乾姤　　　　遁否觀剥坤二六
　　　青白正分開與闢　　赤黑往來通道路
　　　泰即居艮否居坤　　乾作天門巽地户
　　　氣終於丑始於寅　　血諦辛隂從下去
　　　丙潛壬内却從高　　順至乙穴還上注
　　　婦隨夫唱幾曾停　　萬𣲖千流無暫住
　　　血氣包含六子中　　晝夜行流五十度
　　　食時骸理敬修行　　𤣥府身周匀閉拒
　　　排山倒海毒非常　　撩鼻撚髭心不怖
　　　天長地久太虚持　　不虧八一元來數
　　　休説乘虚謾履空　　嬴取康寜三六足
　　　知之非難行之難　　造次顛沛宜常慮
　　人肖天地
且天地之形如卵横卧於東南西北者自然之勢也血
氣運行故始於手太隂終於足厥隂帝曰地之為下否
乎岐伯曰地為人之下太虚之中也曰馮乎曰大氣舉
之也是地如卵黄在其中矣又曰地者所以載生成之
形類也易曰坤厚載物德合無疆信乎天之包地形如
卵焉故人首之上為天之天足之下為地之天人之浮
於地之上如地之浮於太虚之中也地之西始於寅終
於丑血之東根於辛納於乙相隨往來不息獨缺於乾
巽為天地之門户也啓𤣥子云戊土屬乾巳土屬巽遁
甲曰六戊為天門六巳為地户此之謂也經云天地者
萬物之上下左右者隂陽之道路氣血者父母也父母
者天地也血氣周流於十二經總包六子於其中六氣
五行是也無形者包有形而天總包地也天左行而西
氣隨之百川並進而東血隨之
　　問脾胃寄於坤如何是損至第三若從脾為第二
　　　從腎為第四請言脾數
答曰脾雖寄於坤實用於己從上肺心從下腎肝脾中
得三數也如氣寄於辛而用於寅包絡三焦寄於丑而
用於申也此人之所以肖天地而生易曰乾為首坤為
腹震為足巽為股坎為耳離為目艮為手兌為口
　　明經絡之數有幾
答曰十二大經之别并任督之别脾之大絡脈别名曰
大包是為十五絡諸經皆言之予謂胃之大絡名曰虚
里貫膈絡出於左乳下其動應衣脈宗氣也是知絡有
十六也
　　問三焦有幾
答曰手少陽者主三焦之氣也靈樞經云足三焦者太
陽之别也並太陽之證入絡膀胱約下焦是知三焦有
二也
　　問藏府有幾
答曰肝心脾肺腎兼包絡一名命門為六藏膽小腸胃
大腸膀胱兼三焦為六府計之十二矣故包則為一府
矣是為十三矣經曰胞移熱於膀胱則癃溺血又云胞
痹者少腹膀胱按之内痛者若沃以湯注云膀胱胞内
居之内外二境圖云膀胱者胞之室也以是知為十三
藏府矣
　　傷寒之源
冬傷於寒春必温病盖因房室勞傷與辛苦之人腠理
開泄少隂不藏腎水涸竭而得之無水則春木無以發
生故為温病至長夏之時時强木長因絶水之源無以
滋化故為大熱病也傷寒之源如此四氣調神論曰運
冬氣則少隂不藏腎氣獨沉廣成子云無勞汝形無摇
汝精金匱真言曰夫精者身之本也故藏於精者春不
病温註云冬不按蹻精氣伏藏陽不妄升故春不病温
又經云不妄作勞又云不知持滿又云水冰地折無擾
乎陽又云無泄皮膚使氣亟奪啓𤣥子云腎水王於冬
故行夏令則腎氣傷春木王而水廢故病於春也逆冬
則傷腎故少氣以奉春生之令也是以春為温病夏為
熱長夏為大熱病其變隨乎時而已邪之所感淺者其
病輕而易治深者其病重而難治尤深者其病死而不
治
　　冬傷於寒春必温病
冬傷於寒者冬行秋令也當寒而温火勝而水虧矣水
既已虧則所勝妄行土有餘也所生受病木不足也所
不勝者侮之火太過也火土合德濕熱相助故為温病
使民腠理開則少隂不藏惟房室勞傷辛苦之人得之
若此者皆為温病所以不病於冬而病於春者以其寒
水居卯之分方得其權大寒之令復行於春腠理開泄
少隂不藏房室勞傷辛苦之人陽氣泄於外腎水虧於
内當春之月時强木長無以滋生化之源故為温病耳
故君子周密於冬少隂得藏於内腠理以閉拒之雖有
大風苛毒莫之能害矣何温病之有哉人肖天地而生
也冬時陽氣俱伏於九泉之下人之陽氣俱藏於一腎
之中人能不擾乎腎則六陽安靜於内内既得以安外
無自而入矣此傷寒之源非天之傷人乃人自傷也傷
於寒者皆為病熱為傷寒氣乃熱病之總稱故曰傷寒
知寒受邪明矣六隂用事於冬陽氣在内周密閉藏可
矣反勞動之而泄於外時熱已傷於水矣至春之時木
當發生陽已外泄孰為鼓舞腎水内竭孰為滋飬此两
者同為生化之源源既已絶木何頼以生乎身之所存
者獨有熱也時强木長故為温病矣
　　春傷於風夏生飱泄
木在時為春在人為肝在天為風風者無形之清氣也
當春之時發為温令反為寒折是三春之月行三冬之
令也以是知水為太過矣水既太過金肅愈嚴是所勝
者乘之而妄行也所勝者乘之則木虚明矣故經云從
後來者為虚邪木氣既虚火令不及是所生者受病也
故所不勝者侮之是以土來木之分變而為飱泄也故
經云清氣在下則生飱泄以其濕令當權故飱泄之候
發之於夏也若當春之時木不發生温令未顯止行冬
令是謂傷衛以其陽氣不出地之外也當以麻黄湯發
之麻黄味苦味之薄者乃隂中之陽也故從水中補木
而㵼水發出津液為汗也若春木已生温令已顯陽氣
出於地之上寒再至而復折之當以輕發之謂已得少
陽之氣不必用麻黄也春傷於風夏生飱泄所以病發
於夏者以其木絶於夏而土王於長夏濕本有夏行之
體故飱泄於夏也不病於春者以其春時風雖有傷木
實當權故飱泄不病於木之時而發於濕之分也經曰
至而不至是為不及所勝妄行所不勝者薄之所生者
受病此之謂也
　　夏傷於暑秋必痎瘧
暑者季夏也季夏者濕土也君火持權不與之子暑濕
之令不行也濕令不行則土虧矣所勝妄行木氣太過
少陽王也所生者受病則肺金不足所不勝者侮之故
水得以乘之土分土者坤也坤土申之分申為相火水
入於土則水火相干水火相干則隂陽交爭故為寒熱
兼木氣終見三焦是二少陽相合也少陽在濕土之分
故為寒熱肺金不足灑淅寒熱此皆往來未定之氣也
故為痎瘧久而不愈瘧不發於夏而發於秋者以濕熱
在酉之分方得其權故發於大暑已後也
　　秋傷於濕冬生咳𠻳
秋者清肅之氣收斂下行之體也為濕所傷是長夏之
氣不與秋令也秋令不及所勝妄行故火得以炎上而
尅金心火既形於肺故肺氣逆而為欬所不勝者侮之
木氣上行與火同得動而不息也所生者受病故腎水
虧也長夏已亢三焦之氣盛也命門有三焦之舍也故
廹腎水上行與脾土濕熱相合為痰因痎而動於脾之
濕也是以咳𠻳有聲有痰咳𠻳不發於秋而發於冬者
以其六隂之極肅殺始得其氣故肺不咳𠻳於秋而咳
𠻳於冬也咳𠻳者氣逆行上也氣上行而逆故面目發
微腫極則身體皆腫變為水氣故曰濁氣在上則生䐜
脹又曰諸氣膹鬱皆屬肺金此之謂也春傷於風夏傷
於暑冬傷於寒辭理皆順時字傷令字也獨秋傷於濕
作令字傷時字讀者不疑也此四者皆無所亢而害其
所乘之子也邪從後至言歲之主氣各差其分而為病
一定之法也若説秋字傷濕字其文與上三句相通其
理與法不相通大抵理與法通不必拘於文也故説詩
者不以文害辭不以辭害意以意逆志為得之矣故曰
春傷於風説作人為風所傷非也若是則止當頭痛惡
風自汗何以言夏為飱泄哉今言春傷於風即是時傷
令也明矣經云東方來者為嬰兒風其傷人也外在於
筋内舍於肝又曰春甲乙所傷謂之肝風用此二句以
較前文則辭理自通矣
　　問两感邪從何道而入
答曰經云两感者死不治一日太陽與少隂俱病頭痛
發惡寒口乾煩滿而渴太陽者府也自背俞而入人之
所共知少隂者藏也自鼻息而入人所不知也鼻氣通
於天故寒邪無形之氣從鼻而入腎為水也水流濕故
腎受之經曰傷於濕者下先受之同氣相求耳又云天
之邪氣感則害人五藏以是知内外兩感藏府俱病欲
表之則有裏欲下之則有表表裏既不能一治故死矣
故云两感者不治然所禀有虚實所感有淺深虚而感
之深者必死實而感之淺者猶或可治治之而不救者
有矣夫未有不治而獲生者也予嘗用此間有生者十
得二三故立此方以待好生君子用之觧利两感神方
大羗活湯
　　防風　　　羗活　　獨活　　防己　　黄芩
　　黄連　　　蒼术　　白术　　甘草(炙/)　細辛(去土各/三錢)
　　知母(生/)　　川芎　　地黄(各一/两)
　右㕮咀毎服半两水二盞煎至一盞半去柤得清藥
　一大盞熱飲之不觧再服三四盞解之亦可病愈則
　止若有餘證並依仲景隨經法治之
　　清氣為榮
清者體之上也陽也火也離中之隂䧏午後一隂生即
心之生血故曰清氣為榮
　　濁氣為衛
濁者體之下也隂也水也坎中之陽升子後一陽生即
腎陽舉而使之故曰濁氣為衛地之濁不升地之清能
升為陽舉而使之上也天之清不䧏天之濁能降為六
隂驅而使之下也經曰地氣上為雲天氣下為雨雨出
地氣雲出天氣此之謂歟
　　其用在下膽胃膀胱大腸小腸
天六府氣表其體在上其用在下
　　其用在上两目两耳鼻口舌
地五藏血裏其體在下其用在上
　　格則吐逆　　九竅　　五藏
隂極自地而升是行陽道乃東方之氣金石之變上壅
是也極則陽道不行皮閉於上故令人吐逆是地之氣
不能上行也逆而下䧏反行隂道故氣填塞而不入則
氣口之脈大四倍於人迎此清氣反行濁道也故曰格
　　闗則不便　　下竅　　六府
陽極自天而䧏是行隂道乃西方之氣膏粱之物下泄
是也極則隂道不行反閉於下故不得小便是天之氣
不得下通也逆而上行反行陽道故血脈凝滯而不通
則人迎之脈大四倍於氣口此濁氣反行清道也故曰
關
　　三陽氣血多少
寅為少陽何以復為太陽一陽初出地之外即嫩陽也
故謂之少陽二陽過卯故謂之陽明三陽已至故謂之
太陽之氣升至極之分便是太陽也以此推之三陽所
呼之名異非二體也以其從多少而言之耳
陽氣之極舉隂於九天之上故水自天而䧏故太陽即
為寒水也所以血多而氣少陽明居太陽少陽之中二
陽合明故曰陽明隂陽等也所以氣血俱多少陽者初
出之氣少而不能鼓舞隂氣陽伏地中尚多故為龍火
為震為雷為足俱屬地之下也所以氣多血少陽極舉
隂於九天之上肺為衛天之極表也所以主氣故肺受
之至高者肺也故為手太隂隂於此為秋氣而復䧏重
陽補下焦元氣重隂補上焦元氣辛為天之味能補地
之分自上而䧏於下也苦為地之味能補天之分自下
而升於上也此二者皆從其源也六陽俱極舉隂於九
天之上故隂自天而䧏是隂䧏於九天之上而姤卦之
隂復何以從下生盖隂之首雖從天而䧏其隂之尾已
至地矣故隂從地而生所以一隂從五陽之下也凡所
生者從下皆從乎地也故地為萬物之母又云非母不
生從地而生者為春氣從天而䧏者為秋氣九天之上
為夏九天之下為冬
　　氣血之體
以上下言之有若立輪外焉天道左旋而西中焉地道
右旋而東似不相侔大抵血隨氣行夫唱婦隨是也血
雖從氣其體靜而不動故氣血如磨之形上轉而之西
下安而不動雖云不動自有東行之意以其上動而下
靜不得不爾也天地之道如故漢守所言從乎地也自
乾而之坤是以乾坤之用備矣言天道者從外而之内
也言地道者從内而之外也從外之内者傷寒也從内
之外者雜也
　　辨表裏中三證
假令少陽證頭痛往來寒熱脈浮弦此三證但有一者
是為表也口失滋味腹中不和大小便或閉而不通或
泄而不調但有一者是為裏也如無上下表裏證餘者
皆虚熱也是在其中矣
　　辨隂陽二證
隂證身靜重語無聲氣難布息目晴不了了鼻中呼不
出吸不入往來口與鼻中氣冷水漿不入大小便不禁
面上惡寒有如刀刮
陽證身動輕語有聲目中了了鼻中呼吸出入能往而
能來口與鼻中氣皆然
　　辨表傷隂陽二證
身表凉知在隂經也名曰隂證
身表熱知在陽經也名曰陽證
　　辨内外傷
傷風鼻中氣出麄合口不開肺氣通於天也傷食口無
味涎不納鼻息氣匀脾氣通於地也
外傷一身盡熱先太陽也從外而之内者先無形也
内傷手足不和两脇俱熱知先少陽也從内之外者先
有形也
内外俱傷人迎氣口俱盛或舉按皆實大表發熱而惡
寒腹不和而口液此内外两傷也
凡診則必捫手心手背手心熱則内傷手背熱則外傷
次以脈别之
　
　
　
　
　
　
　
　
冬傷於寒者春必温病夏為熱病長夏為大熱病盖因
房室勞傷與辛苦之人得之水虧無以奉春生之令故
春陽氣長而為温病也夏為熱病者是火先動於未動
之時水預虧於水已王之日故邪但藏而不為病也夏
令炎蒸其火既王與前所動者客邪與主氣二火相接
所以為熱病也長夏為大熱病者火之方與秋之分皆
手經居之木之方與春之分皆足經居之所傷者皆足
經不足及夏火旺客氣助於手經則不足者愈不足矣
故所用之藥皆泄有餘而非足經藥何以然泄有餘則
不足者補矣此傷寒本足經只言足經而不言手經也
大意如此至於𫝊手經者亦有之當作别論與夫竒經
之病亦在其中矣
　　六經𫝊足𫝊手經則愈
陽中之隂水太陽是也為三陽之首能廵經𫝊亦越經
𫝊
陽中之陽土陽明是也夫陽明為中州之土主納而不
出如太陽傳至此名曰廵經傳也
陽中之陽木少陽是也上傳陽明下傳太隂如太陽傳
　至此為越經傳也
隂中之隂土太隂是也上傳太隂為順下傳厥隂為生
　如太陽傳至此乃表傳裏也
隂中之隂木厥隂也上傳少隂為實再傳太陽為自愈
　也
　　太陽六傳
太陽者乃巨陽也為諸陽之首膀胱經病若渴者自入
　於本也名曰傳本
太陽傳陽明胃土者名曰廵經傳為發汗不徹利小便
　餘邪不盡透入於裏也
太陽傳少陽膽木者名曰越經傳為元受病脉浮自汗
　當用麻黄而不用之故也
太陽傳少隂腎水者名曰表傳裏為得病急當發汗而
　反下汗不發所以傳也
太陽傳太隂脾土者名曰誤下傳為元受病脈緩有汗
　當用桂枝而反下之所致也當時腹痛四肢沉重
太陽傳厥隂肝木者為三隂不至於首唯厥隂與督脈
　上行與太陽相接名曰廵經得度傳
　　太陽證
太陽證頭項痛腰脊强發熱惡寒無汗脈尺寸俱浮而
　𦂳是發於陽陽者衛也麻黄湯主之
　　麻黄(一两半/去節)桂枝(一两/去皮)杏仁(二十粒湯/浸去皮尖)甘草(半两/炙)
　右剉每服五錢水一盞煎温服
太陽證頭項痛腰脊强發熱惡寒自汗脈尺寸俱浮而
　緩者榮也桂枝湯主之
　　桂枝(去皮/)　芍藥　　　甘草(各等分/)
　右剉每服八錢水一盞半薑棗同煎温服
　　桂枝麻黄各半湯
太陽證頭痛發熱自汗惡風脈當緩而反𦂳傷風得傷
寒脈也
太陽證頭痛發熱無汗惡寒脈當急而反緩傷寒得傷
風脈也
二證脈不同本經大青龍湯主之易老桂枝麻黄各半
湯此言外之意楊氏云非明脈者不同用大青龍湯以
其有厥逆筋惕肉瞤及亡陽之失也故易老改為九味
羗活湯而不用桂枝麻黄也羗活湯不論有汗無汗悉
宜服之但有緩急不同矣九味羗活湯藥證加減服餌
緩急俱見於後
　　桂枝二麻黄一湯
太陽證發熱惡寒自汗脈緩
太陽證發熱惡風無汗脈緩
　此易老元將麻黄一桂枝二治上二證後復改用羗
　活湯
　　太陽頭痛
太陽膀胱脈浮𦂳直至寸口所以頭痛者頭與寸口俱
高之分也兼厥隂與督脈會於巔逆太陽之經上而不
得下故壅滯為頭痛於上也左手浮弦胸中痛也沈弦
背俞痛右手浮弦者亦然頭痛者木也最高之分惟風
可到風則温也治以辛涼秋尅春之意故頭痛皆以風
藥治之者總其體之常也然各有三隂三陽之異焉故
太陽則宜川芎陽明則宜白芷少陽則宜柴胡太隂則
宜蒼术少隂則宜細辛厥隂則宜吳茱萸
　　治三陽則不可越經
假令治太陽陽明不可遺太陽而只用陽明藥餘倣此
用三陽經解藥後身番覆重者若煩則是有陽明也若
不煩而番覆輕者知不傳三隂也不傳三隂則為解也
大抵三隂之體靜重與濕相同傷寒五日後無汗謂穀
消水去形亡故下之三日前謂内有水穀故汗之
　　問桂枝湯發字
發汗或云當得汗解或云當發汗更發汗幷發汗宜桂
枝湯者數方是用桂枝發汗也復云無汗不得服桂枝
又曰汗家不得重發汗又曰發汗過多者却用桂枝甘
草湯是閉汗也一藥二用如何説得仲景發汗與本草
之義相通為一
答曰本草云桂味辛甘熱無毒能為百藥長通血脈止
煩出汗者是調血而汗自出也仲景云藏無他病發熱
自汗者此衛氣不和也又云自汗者為榮氣和榮氣和
則外不諧衛氣不與榮氣相和諧也榮氣和則愈故皆
用桂枝湯調和榮衛榮衛既和則汗自出矣風邪由此
而解非桂枝能開腠理發出汗也以其固閉榮血衛氣
自和邪無容地而出矣其實則閉汗孔也昧者不解閉
汗之意凡見病者便用桂枝湯發汗若與中風自汗者
合其效桴鼓因見其取效而病愈則曰此桂枝發出汗
也遂不問傷寒無汗者亦與桂枝湯誤之甚矣故仲景
言無汗不得服桂枝是閉汗孔也又云發汗多义手胷
心心悸欲得按者用桂枝甘草湯是亦閉汗孔也又云
汗家不得重發汗若桂枝湯發汗是重發汗也凡桂枝
條下言發字當認作出字是汗自然出也非若麻黄能
開腠理而發出汗也本草出汗二字上文有通血脈一
句是非三焦衛氣皮毛中藥是為榮血中藥也如是則
出汗二字當認作榮衛和自然汗出非桂開腠理而發
出汗也故後人用桂治虚汗讀者當逆察其意則可矣
噫神農之作於其前仲景之述於其後前聖後聖其揆
一也
　　太陽禁忌不可犯
小便不利不可便利之利之是謂犯本犯本則邪氣入
裏不能解此犯之輕也以是五苓散不可妄用　大便
不可易動動之是謂動血動血是謂犯禁此犯之尤重
也下之為惡風惡寒頭痛待表證悉罷方可下之也脈
浮𦂳者犯之必結胸脈浮緩者犯之必痞氣
　　太陽證當汗
不咽乾不衂不淋不渇小便自利不經發汗則當發之
　　太陽證不當汗
咽乾淋渴鼻衂小便不利已經發汗不得重發如無已
上忌證雖經發汗邪氣未盡亦得重發之
　　當汗而不汗生黄
其證為風寒所傷陽氣下陷入於内而排寒水上行於
經絡之間本當發汗因以徹其邪醫失汗之故生黄也
脾主肌肉四肢寒濕與内熱相合而生黄也
　　當汗而發汗過多成痓
其證因發汗太過腠理開泄汗漏不止故四肢急難以
屈伸
　　不當汗而汗為畜血
畜血其證燥火也當益津液為上而反汗以亡其津液
其毒擾陽之極則侵隂也故燥血而畜於胸中也
　　血證見血自愈
太陽病入膀胱小便利而赤畜血證也血自下者愈也
　　知可解
戰而汗解者太陽也　不戰有汗而解者陽明也　不
戰無汗而解者少陽也　若先差經必不爾矣
太陽傳陽明其中或有下證陽明證反退而無兼不渴
却退顯少陽證是知可解也
太陽證知可解者為頭不痛項不强肢節不痛則知表
易解也
陽明知可解者為無發熱惡寒知裏易解也
少陽證知可解者寒熱日不移時而作邪未退也若用
柴胡而移其時早移之於晏晏移之於早氣移之於血
血移之於氣是邪無可容之地知可解也
　　知不可解
服解藥而去沈困只頭痛目悶是知濕去而風不去則
欲解也若風去而濕不去則不解何以然風則高濕則
下而入裏也
　　脈知可解不可解
可解之脈浮而虚不可解之脈浮而實浮而虚者只是
在表浮而實者知己在裏也汗多不解者轉屬陽明也
傷寒不頭痛知邪不在經若頭痛者知邪在經也
　　易老解利法
經云有汗不得服麻黄無汗不得服桂枝若差服則其
變不可勝數故立此法使不犯三陽禁忌解利神方九
味羌活湯
　羌活(治大腸肢節痛君主之藥也然非無為主也乃/撥亂反正之主故大無不通小無不入闗節痛)
　　　(非此不/治也)
　防風(治一身盡痛乃軍卒中卑下之職/一聽軍令而行所使引之而至)
　蒼术(别有雄壯上行之氣能除濕下安太/隂使邪氣不納傳之於足太隂脾)
　細辛(治足少隂/腎苦頭痛)　　　　　川芎(治厥隂頭/痛在腦)
　香白芷(治陽明頭/痛在額)　　　　生地黄(治少隂心/熱在内)
　黄芩(治太隂肺/熱在胸)　　　　　甘草(能緩裏急/調和在内)
　已上九味雖為一方然亦不可執執中無權猶執一
　也當視其經絡前後左右之不同從其多少大小輕
　重之不一増損用之如神其效(即此是口/傳心授)㕮咀水煎
　服若急汗熱服以羔粥投之若緩汗温服之而不用
　湯投之也
脈浮而不觧者先急而後緩
脈沈而不解者先緩而後急
九味羌活湯不獨解利傷寒治雜病有神
中風行經者加附子　中風閉澁者加大黄　中風并
三氣合而成痹等證各隨十二經上下内外寒熱温涼
四時六氣加減補㵼用之煉蜜作丸尤妙
　　當汗而下之成恊熱利
當各隨三陽本證表藥發之發之未解下利自愈若不
愈者方可以利藥治之
　　太陽一下有八變
太陽病下之其脈促不結胷者此為欲解也
脈浮者必結胷　　　　　脈𦂳者必咽痛
脈弦者必兩脇拘急　　　脈細數者頭痛不止
脈沈𦂳者必欲嘔　　　　脈沈滑者恊熱利
脈浮滑者必下血
　　裏𫝊表
太陽病反下之因而腹滿時痛者屬太隂也桂枝加芍
藥湯主之至於火實痛者胃也桂枝加大黄湯主之已
傳戊婦告夫也所以為裏傳表即名誤下傳也
　　傷寒雜證誤下變有輕重
或問曰傷寒雜證一體若誤下之甚者變大答曰非一
體也傷寒誤下變無定體雜病誤下變有定體何以然
傷寒自外而入陽也陽主動雜病自内而出隂也隂主
靜動者犯之其變者無窮靜者犯之其變止痞與腹脇
痛而已故變無窮者為重痞與腹脇痛者為輕也
　　五苓散為下藥
五苓散為下藥乃太陽裏之下藥也太陽高則汗而發
之下則引而竭之渴者邪入太陽本也當下之使從膀
胱出也
　　　　腎燥膀胱熱小便不利此藥主之小便利
　　　　者不宜用然大陽病熱而渴小便雖利亦
　　　　宜五苓散下之
　　當服不服則生何證
答曰當服不服則穀消水去形亡必就陽明燥火戊胃
發黄故有調胃湯證此太陽入本失下也由不曽服五
苓散
　　不當服服之則生何證
答曰不當服而服之是為犯本小便强利津液重亡侵
陽之極則侵隂而成血證也輕則桃仁承氣湯重則抵
當湯故五苓散調和隂陽者也乃太陽陽明之間故為
調和之劑
　　酒毒小便赤澁宜五苓散
若熱在中焦未入太陽之本小便自利而清是津液已
行若與五苓散利之是重涸腎水也不惟重涸腎水酒
毒之熱亦不能去故上下不通而溺澁則為發黄也若
入血室則為畜血也
　　五苓散以㵼濕熱　　　(火土/)入水
假令太陽證傷寒自外入標本有二説以主言之膀胱
為本經絡為標以邪言之先得者為本後得者為標先
受之即是本也後入於膀胱本却為標也此乃客邪之
標本也治當從容之標本
　　　　小腸火為本　　　膀胱水為本
寒毒之氣從標入本邪與手經相合而不至膀胱五苓
散主之桂枝陽中之陽茯苓陽中之隂相引而下入於
本道出邪氣
　　　　　手經　　自上之下　　　足經
　　　丙火　　　　　　　　　壬水
　　　　　小腸　　自下之上　　　膀胱
火邪之氣從下之上以内為本水中有火火為客氣當
再責其本兩腎相通又在下部責在下焦下焦如瀆相
火明也生地黄黄蘖主之邪從本受下焦火邪遺於小
腸是熱在下焦塡塞不便自内而之外也
　　表之裏藥
桂术　　澤㵼　　猪苓　　茯苓　　為陽中之隂
　　裏之表藥
生地黄　黄柏　　黄連　　為隂中之陽
治酒病宜發汗若利小便炎熖不肯下行故曰火鬱則
發之辛温散之是從其火體也是知利小便利濕去熱
不去動大便尤為疎逺大便者有形質之物酒者無形
水也從發而汗之最為之近是濕熱俱去治以辛温發
其火也佐以苦寒除其濕也
　　加減涼膈退六經熱
易老法涼膈散減大黄芒硝加桔梗同為舟楫之劑浮
而上之治胸膈中與六經熱以其手足少陽之氣俱下
胸膈中三焦之氣同相火遊行於身之表膈與六經乃
至高之分此藥浮載亦至高之劑故能於無形之中隨
高而走去胸膈中及六經熱也
　　陽明證
陽明證身熱目痛鼻乾不得卧不惡風寒而自汗或惡
熱脈尺寸俱長白虎湯主之
　　石膏(辛寒/入肝)　　知母(苦寒/入腎)　甘草　粳米之甘(居中挽二/藥上下)
　　陽明證禁忌不可犯
不當禁忌不當利小便若發汗利小便竭其津液則生
畜血證也唯當益津液為二以其火就燥也益津液者
連鬚葱白湯是也汗多亡陽下多亡隂小便重利之走
氣三者雖異為言少津液則一也
　　汗多亡陽
汗者本所以助陽也若陽受隂邪寒絡無形須當發去隂
邪以復陽氣所謂益陽而除風寒客氣也隂邪已去而
復汗之反傷陽也經曰重陽必隂故陽氣自亡汗多亡
陽此之謂也
　　下多亡隂
下者本所以助隂也若隂受陽邪熱結有形須當除去
已敗壞者以致新隂此所謂益隂而除火熱邪氣也陽
邪已去而復下之反亡隂也經曰重隂必陽故隂氣自
亡下多亡隂此之謂也
　　汗無太早
非預早之早乃早晚之早也謂當日午以前為陽之分
當發其汗午後隂之分也不當發汗故曰汗無太早汗
不厭早是為善攻
　　下無太晚
非待久之晚乃當日已後為隂之分也下之謂當已前
為陽之分也故曰下無太晚下不厭晩是為善守
汗本亡隂以其汗多陽亦隨隂而走下本㵼陽以其下
多隂亦隨陽而走故曰汗多亡陽下多亡隂也
　　若犯發汗多　　　畜血上焦為衂
　　若犯利小便多　　畜血下焦為發狂(其人如/狂也)
　　白虎加桂枝湯
傷寒脈尺寸俱長自汗大出身表如冰石至脈傳入於
裏細而小其人動作如故此陽明傳入少隂戊合癸即
夫傳婦也白虎加桂枝湯主之然脈雖細小亦當以遲
疾别之此證脈疾而非遲故用此法
　　白虎加梔子湯
治老㓜及虚人傷寒五六日昏冐譫語或小便淋或澁
起卧無度或煩而不得眠也並宜此藥
　傷暑有二
　　白虎加人參湯
動而傷暑心火大盛肺氣全虧故身脈洪大動而火勝
者熱傷氣也白虎加人參湯主之辛苦人多得之不可
不知也
　　白虎加蒼术湯
靜而傷暑火勝金位肺氣出表故惡寒脈沈疾靜而濕
勝者身體重也白虎加蒼术湯主之安樂之人多受之
不可不知也
　春不服白虎為㵼金也
　秋不服柴胡為㵼水也　　　此言體之常
　　梔子䜴湯
煩者氣也躁者血也氣主肺血主腎故用梔子以治肺
煩用香䜴以治腎燥煩躁者懊憹不得眠也
　　少氣虚滿者加甘草　　若嘔噦者加生薑橘皮
　　下後腹滿而煩者梔子厚朴枳實湯
　　下後身熱微煩者梔子甘草乾薑湯
　　煩躁
火入於肺煩也火入於腎躁也煩躁俱在上者腎子通
於肺母也髪潤如油喘而不休縂言肺絶鼻者肺之外
候肺氣通於鼻鼻中氣出粗大是肺也髮者血之餘腎
氣主之髪潤如油火迫腎水至高之分是水將絶也仲
景以髪潤喘大為肺絶兼其腎而言之髪在高巔之上
雖屬腎肺為五藏之至高故言肺絶兼腎也大抵肺腎
相通肺既已絶則腎不言而知其絶矣或曰煩者心為
之煩躁者心為之躁何煩為肺躁為腎耶夫心者君火
也與邪熱相接上下通熱金以之而躁水以之而虧獨
存者火爾故肺腎與心合而為煩燥焉此煩雖肺躁雖
腎其實心火為之也
　　若有宿食而煩躁者梔子大黄湯主之
　　問邪入陽明為譫語妄言錯失此果陽明乎
答曰足陽明者胃也豈有其言哉傷寒始自皮毛入是
從肺中來肺主聲入於心則為胃即戊也戊為火化下
從腎肝
　　傷寒雜證發熱相似藥不可差
傷寒表證發熱惡寒而渴與下證同但頭痛身熱目疼
鼻乾不得卧白虎湯主之乃陽明經病也正陽陽明氣
病脈洪大先無形也雜病裏證發熱惡熱而渴但目赤
者病藏也手太陽肺不足不能管領陽氣也宜以枸杞
生地黄之類主之脈洪大甚則嘔血先有形也
　　二證相似藥不可差
氣病在表誤用血藥無傷也為安血為益隂也血病在
裏誤用氣藥白虎湯者非也為㵼肺而損隂也
　　狂言譫語鄭聲辯
狂言者大開目與人語語所未嘗見之事即為狂言也
　譫語者合目自言言所日用常見常行之事即為譫
語也　鄭聲者聲戰無力不相接續造字出於喉中即
鄭聲也
　　嘔吐噦胃所主各有經乎
答曰胃者縂司也内有太陽陽明少陽三經之别以其
氣血多少而與聲物有無之不同耳吐屬太陽有物無
聲乃血病也有食入即吐食已則吐食久則吐之别
嘔屬陽明有物有聲氣血俱病也仲景云嘔多雖有陽
明證不可下
噦屬少陽無物有聲乃氣病也　以此推之則大便亦
各有經耳但察其有物無聲有物有聲無物有聲則知
何經也至於脾病後出餘氣以五臭分之則知何藏入
中州而病也
　　陽證發㿀
有下之早而發者有失下而發者有胃熱胃爛而發者
然得之雖殊大抵皆戊助手少陽心火入於手太隂肺
也故紅㸃如㿀生於皮毛之間耳白虎湯㵼心湯調胃
承氣湯從所當而用之更當以肺脈别也
　　傷寒之經有幾
答曰有九太陽陽明少陽太隂少隂厥隂是為六也有
太陽陽明有少陽陽明有正陽陽明是為三也非九而
何陽明者太陽少陽俱入於胃故曰正陽陽明也前三
經者陽明自病不入於裏者謂之在經不為正陽陽明
矣
　　三陽從中治
太陽陽明大承氣湯少陽陽明小承氣湯正陽陽明調
胃承氣湯以汗證言之以少陽居其中謂太陽證為表
當汗陽明證為裏當下少陽居其中故不從汗下和之
以小柴胡湯從少陽也以下證言之陽明居其中謂太
陽經血多氣少陽明經氣血俱多少陽經氣多血少若
從太陽下則犯少陽從少陽下則犯太陽故止從陽明
也此三陽合病謂之正陽陽明不從標本從乎中也縁
陽明經太陽少陽之中此經氣血俱多故取居其中是
以不從太陽少陽而從陽明也陽明自病調胃承氣湯
主之三陽併病白虎湯主之是從乎中也
　　經言胃中有燥屎五六枚何如
答曰無胃為受納之司大腸為傳導之府燥屎豈有在
胃中哉故經言穀消水去形亡也以是知在大腸而不
在胃中明矣
胃實者非有物也地道塞而不通也故使胃實是以腹
如仰瓦註曰難經云胃上口為賁門胃下口為幽門幽
門接小腸上口小腸下口即大腸上口也大小二腸相
會為䦨門水滲泄入於膀胱柤滓入於大腸結於廣腸
廣腸者地道也地道不通土壅塞也則火逆上行至胃
名曰胃實所以言陽明當下者言上下陽明經不退也
言胃中有燥屎五六枚者非在胃中也通言陽明也言
胃是連及大腸也以其胃為足經故從下而言之也從
下而言是在大腸也若胃中實有燥屎則小腸乃傳導
之府非受盛之府也啓𤣥子云小腸承奉胃司受盛糟
粕受已復化傳入大腸是知燥屎在大腸之下即非胃
中有也
　　如何是入隂者可下
答曰陽入於隂者可下非入太隂少隂厥隂之三隂也
乃入三陽也三陽者非太陽少陽陽明之三陽也乃胃
與大小二腸之三陽也三陽皆為府以其受盛水穀傳
導有形故曰入於隂也仲景云已入府者可下此之謂
也
　　評熱論藏字
黄帝問傷寒或愈或死其死皆以六七日其愈十日已
上者何岐伯對以熱雖甚不死兩感者死帝問其狀岐
伯云一日太陽二日陽明三日少陽繼之三陽經絡皆
受病而未入於藏者可汗而已此藏物之藏非五臟之
臟也若三陽經入於藏物之藏是可泄也可泄一句於
此不言便言四日太隂五日少隂六日厥隂於此却不
言可泄但言三隂三陽五藏六府皆受病榮衛不行五
臟不通則死此一節是言兩感也故下文却言兩感於
寒者七日巨陽衰至十二日六經盡衰大氣皆去其病
已矣是通説上文六日所受之病也以此知前文四日
太隂五日少隂六日厥隂皆在經絡故十二日愈也豈
可便以太隂少隂厥隂為可泄乎帝問治岐伯對以治
之各通其藏脈日衰已矣是通説上文六日所受之病
并十二日衰已之意盡矣終復言其未滿三日可汗而
已又言其滿三日可泄而已一句只是重前文三陽受病未
入於藏者可汗其滿三日已入於藏物之藏者可泄也
後三隂經岐伯雖不言可汗可泄止是在經者便可汗
在藏物之藏者便可下也何必穿鑿無已以前三日為
三陽後三日為三隂耶若認藏字為五臟之臟則前後
顛倒不通若認藏字為藏物之藏則前後辭理皆順矣
故仲景曰已入於府者可下新校正云府字當作藏字
太云亦素云作府何疑之有
仲景太陽陽明大承氣少陽陽明小承氣正陽陽明調
胃承氣是三陽已入於藏者泄之也太隂桂枝湯少隂
麻黄附子細辛湯厥隂當歸四逆湯是三隂未入於藏
者汗之也
大小調胃三承氣湯必須脈浮頭痛惡風惡寒表證悉
罷而反發熱惡熱譫言妄語不大便者則當用之凡用
下藥不論大小若不渴者知不在有形也則不當下若
渴者則知纒有形也纒有形是為在裏在裏則當下大
承氣湯主之
　　大黄(用酒浸治不大便妙道不/通行上引大黄至巔而下)
　　厚朴(薑汁製治腹脇䐜脹滿/)
　　芒硝(治腹轉失氣内有燥屎本草云味辛以潤腎燥今/人不用辛字只用鹹字鹹能耎堅與古人同意)
　　枳殻(麩炒治心下痞按之良久氣散病/緩此并主心下滿乃肝之氣盛也)
六府受有形主血隂也
　　　大黄　　　　　　芒硝
　　　　　　　　大實　　　　燥屎
　　　浮　　　　手足陽明大腸　　　胃
　　　沉　　　　手足太隂肺　　　　脾
　　　　　　　　痞　　　　　大黄
　　　枳實　　　　　　厚朴
五藏主無形是氣陽也
小承氣湯治實而微滿狀若饑人食飽飯腹中無轉失
氣此大承氣只減芒硝心下痞大便或通熱甚須可下
者宜用此
　　大黄(生用/)　　厚朴(薑製/)　枳殻(麩炒/)
張仲景曰雜證用此名曰三物厚朴湯
調胃承氣湯治實而不滿不滿者腹狀如仰瓦腹中轉
而失氣有燥屎不大便而譫語者
　　大黄(酒浸邪氣居高非酒不至譬如物在高巔人/迹之所不及則射以取之故用酒只用大黄)
　　　　(生者苦泄峻必下則遺高之分邪熱也是以愈/後或目赤或喉痺或頭腫或膈上熱疾生矣)
　　甘草(灸經云以/  甘緩之)　　芒硝(以辛潤之又/曰以鹹耎之)
　已上二法不可差也若有所差則無形者有遺假令
　調胃承氣證用大承氣下之則愈後元氣不復以其
　氣藥犯之也大承氣證用調胃承氣下之則愈後神
　癡不清以其氣藥無之也小承氣證若用芒硝下之
　則或下利不止變而成虚矣三承氣豈可差乎
大柴胡湯治有表復有裏有表者脈浮或惡風或惡寒
頭痛四證中或有一二尚在者乃是十三日過經不解
是也有裏者譫言妄語擲手揚視此皆裏之急者也欲
汗之則裏已急欲下之則表證仍在故以小柴胡中藥
調和三陽是不犯諸陽之禁以芍藥下安太隂使邪氣
不納以大黄去地道不通以枳實去心下痞悶或濕熱
自利若裏證已急者通宜大柴胡湯小柴胡加減人參
甘草加芍藥枳實大黄是也欲緩下之全用小柴胡加
枳實大黄亦可
　　少陽證
少陽證胸脇痛往來寒熱而嘔或欬而耳聾脈尺寸俱
弦小柴胡湯主之
　　柴胡少陽　　半夏太陽　　黄芩陽明
　　人參太隂　　甘草太隂　　薑棗辛甘發散
　右各隨仲景本條下加減用之則可矣藥如本法
　　少陽證禁忌不可犯
忌發汗忌利小便忌利大便故名三禁湯乃和解之劑
若犯之則各隨上下前後本變及中變與諸變不可勝
數醫者宜詳之
　　如何是半表半裏
答曰身後為太陽太陽為陽中之陽陽分也身前為陽
明陽明為陽中之隂隂分也陽為在表隂為在裏即隂
陽二分邪在其中矣治當不從標本從乎中治此乃治
少陽之法也太陽膀胱水寒也陽明大腸金燥也邪在
其中近後膀胱水則惡寒近前陽明燥則發熱故往來
寒熱也此為三陽之表裏非内外之表裏也但不可認
裏作當下之裏故以此藥作和解之劑非汗非下也
　　半表半裏有幾
邪在榮衛之間謂之半表裏也太陽陽明之間少陽居
身之半表裏也五苓散分隂陽膀胱經之半表裏也理
中湯治㵼吐上下之半表裏也
　　問婦人經病大人小兒内熱潮作并瘧疾寒熱其
　　　治同否
答曰帝問病之中外者何岐伯對曰從内之外者調其
内若盛於外者先治内而後治外從外之内者治其外
若盛於内者先治外而後治内此言表裏所出之異也
又云中外不相及則治主病者中外不相及者半表半
裏也自外入者有之自内出者亦有之外入内出雖異
邪在半表半裏則一也此中外不相及為少陽也治主
病者治少陽也帝問寒熱之病惡寒發熱如瘧或發一
日或發間日岐伯對以勝復之氣會遇之時有多有少
隂多陽少其發日逺陽多隂少其發日近此勝復相薄
盛衰之節瘧亦同法瘧者少陽也少陽者東方之氣也
逆行則發寒順行則發熱故分之氣異往來之不定也
婦人經水適斷病作少陽治之傷寒雜病一體經云身
有病而有邪脈經閉也又云月事不來者胞脈閉也經
閉者尺中不至胞閉者生化絶源二者皆血病也厥隂
主之厥隂病則少陽病矣累及其夫也小兒外感内傷
若有潮作寒熱等證並同少陽治之男女同候已上男
子婦人小兒閨女或實作大熱或變成勞脈有浮中沈
之不同故藥有表裏和之不一察其在氣在血定其行
隂行陽使大小不失其宜輕重各得其所逆從緩急舉
無不當則可以萬全矣此少陽一治不可不知也
　　熱有虚實外何以别
答曰五臓隂也所主皆有形骨肉筋血皮毛是也此五
藏皆隂足是為實熱隂足而熱不能起理也隂足而熱
反勝之是為實熱若骨痿肉爍筋緩血枯皮聚毛落五
隂不足而為熱病是虚熱
　　少陽雜病
婦人先病惡寒手足冷全不發熱脈八至兩脇微痛治
者便作少陽治之或曰是則然矣論猶未也至如無寒
熱無脇痛當作何經治或者不敢對惡寒為太陽脈八
至且作陽治當不從標本從乎中也治此者少陽也若
曰脈八至作相火亦少陽也兼又從内而之外也是又
當先少陽也此不必論兩脇痛與不痛脈弦與不弦便
當作少陽治之
　　陽盛隂虚發寒者何
答曰為陽在内侵於骨髓隂在外致使發寒治當不從
内外從乎中治也宜小柴胡湯調之倍加薑棗
　　平旦潮熱
熱在行陽之分肺氣主之故用白虎湯以㵼氣中之火
　　日晡潮熱
熱在行隂之分腎氣主之故用地骨皮飲以㵼血中之
火
白虎湯　其脈洪故抑之使秋氣得以下降也
地骨皮飲　其脈弦故舉之使春氣得以上升也
　
　
　地骨皮㵼腎火總治熱在外地為隂骨為裏皮為表
　牡丹皮治胞中火無汗而骨蒸　牝牡乃天地之稱
　也牡為羣花之首葉為陽發生也花為隂成實也丹
　者赤也火也能㵼隂中之火　四物湯加上二味治
　婦人骨蒸知母㵼腎火有汗而骨蒸
　　太隂證
腹滿咽乾手足自溫自利不渇時腹痛脈尺寸俱沈細
　　太隂可汗
太隂脈浮者可汗宜桂枝湯
　　太隂可溫
自利不渇者屬太隂以其藏有寒故也當溫之宜四逆
　輩此條雖不言脈當知沈遲而弱
仲景理中湯丸暨易老人參黄耆湯量其輕重或温或
　熱人之强弱虚實所可宜者選而用之
　　太隂有可下者乎
答曰有經云本太陽湯醫反下之因爾腹滿時痛者太
隂也桂枝芍藥湯主之大實痛者桂枝加大黄湯易老
云此非本有是證以其錯下脾傳於胃故誤下傳
　　知可觧
太隂中風四肢煩疼陽微隂澁而長者欲愈表少裏和
脈長者為陽漸生也此一證太隂便從外感太隂病欲
觧時從亥至丑上也
　　太隂證禁忌不可犯
太隂之為病腹滿而吐食不下自利益甚時腹自痛若
下之則胸下結鞭太隂為病脈弱其人續自便利設當
行大黄芍藥者宜減之以其人胃氣弱易動故也傷寒
而脈浮緩手足自温者繫在太隂小便自利者則不發
黄日乆利益甚必自止者便硬乃入府傳陽明也
　　腹痛部分
中脘痛太隂也　　理中建中黄耆湯類主之
臍腹痛少隂也　　四逆真武附子湯類主之
少腹痛小腹痛厥隂也重則正陽囘陽丹之類輕則當
歸四逆湯
太隂傳少隂痛甚者當變下利不止
雜證而痛四物苦練湯酒煮當歸丸増損當歸丸之類
夏肌熱惡熱脈洪疾手太隂足陽明主之黄芩芍藥湯
秋肌熱惡寒脈沈疾手少隂足太隂主之桂枝芍藥湯
腹痛　　腹痛者芍藥甘草湯主之
　
　
　
　
　
腹不滿者加棗　　　　若滿者不加
脾虚滿者黄茋湯　　　芍藥停濕
中滿者分食甘二藥用甘引至滿所脾實
平胃散蒼术泄濕小便不利者利之
　　大便秘　　實痞　　厚朴　　枳實
　　大便利　　虚痞　　芍藥　　陳皮
傷食滿者傷厥隂是以腹脹滿者皆屬木
　　少隂證
少隂證口燥舌乾而渴脈尺寸俱沈疾則大承氣湯沈
遲則四逆湯
少隂邪入於裏上接於心與火俱化而尅金惡候或見
　氣死入胃脈沈細而疾疾則大承氣下之下於本與
　水俱化而為寒厥逆或見身冷靜重脈沈細而遲遲
　則四逆湯温之疾雖可下若疾而無力者亦不可下
　為陽將盡也
少隂證口燥舌乾而渇身表凉脈沈細而虚㵼心湯主
　之此有形無形之藥也
傷寒外證全在下證大熱而脈反細小不可下㵼心湯
　主之少隂受病身熱無汗體沈或體輕脈沈有頭痛
　不厥麻黄附子㵼心湯主之
　　走無形證
其人病身熱而煩燥不寜大小便自利其脈浮洪而無
實力按之全無者附子㵼心湯主之
　　走有形證
其人病上吐下㵼不止當渇而反不渇其脈微細而弱
理中湯主之渇而脈沈有力而疾者五苓散主之
少隂證發熱脈沈者必當汗
　　緩汗之　　　麻黄附子細辛湯
　　微汗之　　　麻黄附子甘草湯
　　少隂證下利辨
　　　色青者當下　　　色不青者當温
　　　少隂證口中辨
口中和者當温　　　　　口乾燥者當下
　　　少隂證咽喉辨
熱者甘草湯　　　　　　寒者半夏湯
寒熱者桔梗湯
通脈四逆湯
　薑附加甘草為脈沈細而遲弦薑附以治寒甘以緩
　之為汗苦急也其證小便自利子能令母實自東之
　北為逆行也
　薑附加葱白為脈沈細而遲濇薑附以治寒卒以潤
　之為腎惡燥也其證大便自利令主氣自北而西此
　亦以為逆行也
　　少隂禁忌不可犯
脈細沈數病為在裏不可發汗
脈微者不可發汗
尺脈微弱澁者復不可下
麻黄附子細辛湯
　　體沈加防已　　蒼术　　乃勝濕也
　　體輕加石膏　　知母　　乃勝熱也
　
　
　
　
　
　
　
　
　此事難知巻一
欽定四庫全書
　此事難知巻二
　
　
　
　
　
　
假令脾肺虚則補其母謂肺病而補其脾也則腎自平
　矣假令脾肺實則㵼其子謂脾病而㵼其肺也則心
　自平矣難經云從前來者為實邪從後來者為虚邪
　從所不勝來者為賊邪從所勝來者為微邪自病者
　為正邪
假令心病中風得之為虚邪傷暑得之為正邪飲食勞
　倦得之為實邪傷寒得之為微邪中濕得之為賊邪
假令心病得脾脈土在火之分也尅火之水退而不敢
　至火獨王於南方是從前來者為實邪也
假令心病得肝脈木在火之分也土退而不敢至土退
　而不至則尅火之水隨木而至是從後來者為虚邪
　也
假令脾肺虚脾母能令肺子虚也用理中湯非補脾也
　脾中補肺也故曰虚則補其母以其脾為生肺之本
　也則用人參白术之類大經曰滋苗者必固其根此
　之謂也
假令脾肺實肺子能令脾母實也用㵼黄散非㵼脾也
　脾中㵼肺也故曰實則㵼其子以其脾為生肺之上
　源則用梔子石膏之類大經曰伐下者必枯其上此
　之謂也
天和六脈六甲王脈四時平脈合而用之則天地人三
　才之道備矣
　　諸經皆言大則病進者何也
答曰散而浮大者心也心主無為相火用事是為相應
以五服言之王畿中也以王畿言之九重中也君主無為
當靜以養血若浮大而出於外非其所宜也以王道言之
書云外作禽荒未或不亡經云主不明則十二官危矣此
散而浮大者君主兼臣下之權而不知反故曰大則病進
南政甲巳所臨之歲司天在泉但見君火在上者上不
應在下者下不應
北政但見君火在上則下不應在下則上不應在左則
右不應在右則左不應當沈而浮當浮而沈也
　　　南政以前為左以後為右　　　君也
　　　北政以前為右以後為左　　　臣也
啓𤣥子云天地隂陽視之可見何必思諸㝠昧演法推
求智極心勞而無所得耶
　　難經仲景合而為一
仲景先太陽以陽明後少陽自無形傳有形從外而之
内者也仲景之所言言天令而暴至者也
難經先少陽次陽明後太陽自有形傳無形從内而之
外者也故難經之言言雜病而久疾者也
　　仲景叔和合而為一
　
　
　
　
　
　
仲景言弦濇為隂叔和言弦濇為陽何意大抵弦濇東
西也以南北分之故有隂陽之别濇本燥火弦本水少
雖有南北之分縂而言之則不離諸數為熱諸遲為寒仲
景叔和言本兩途非相違背合而論之皆是也仲景所
言言傷寒自外而入者叔和所言言五藏自内而出者
傷寒從氣而入故仲景以弦脈為隂自艮而之内從外
入先太陽也位在東北
雜病從血而出故叔和以弦脈為陽自巽而之外從内
出先少陽也位在東南
　
　
　
　
　
　
　
　　凡在右者皆受左尅
　
　
　
　
　　凡在左者皆尅諸右
浮尅浮　　　　　　　　沈尅沈
　○表裏所當汗下
　手太隂復主表證却當汗
右(行隂二/十五度)肺大腸　脾胃　　命門　　心包三焦(八裏/主下)
左(行陽二/十五度)心小腸　肝膽　　腎　　　膀胱　(七表/主下)
　足厥隂復主血證却當下
　○仲景浮汗而沈下
右手沈實　　　調胃　　　承氣
左手沈實　　　桃仁　　　抵當
　○難經沈汗而浮下
右手浮實　　　枳實　　　牽牛
左手浮實　　　桃仁　　　四順
右手　　雜病是為之表　　傷寒是為之裏
左手　　雜病是為之裏　　傷寒是為之表
　○傷寒入裏見標脈則死
假令胃病下之脈浮而汗出是也
　○雜病出表見標脈則死
假令脾病補之脈弦而面青是也
　○察色脈以定吉凶
脈地也色天也　地生天則順天生地則逆
假令得弦脈而面赤色地生天也地生天則順也兒扶
母兮瘥速也
假令得弦脈而面黒色天生地也天生地則逆也母抑
子兮退遲也
　　色者隂中之陽氣也　　本乎天
　　脈者陽中之隂氣也　　本乎地
　○弦有浮沈
浮為甲化　　　素言天　　　化　　　泄土
沈為乙不化　　難言地　　　不化　　泄木
　　泄土者　　梔子　　　　黄糵
　　泄木者　　防風　　　　羌活
洪浮者為丙便有水化從其變也
洪浮者為丁只是火化從其常也
　○鍼經
甲丙戊庚壬皆變　　乙丙己辛癸不變(并只/言木)
雜病元無表證者不可言左手有下證只當言右手手
　足陽明中求之
傷寒元有表證者可言左手有下證下證者血證也當
　於足厥隂中求之
　　相合脈經
脈之相合各有虚實不可作一體觀之假令洪弦相合
洪客也弦主也子能令母實也弦洪相合弦客也洪主
也母能令子虚也餘藏可以類推之至於手足之經亦
相合假令傷寒脈浮𦂳而帶洪者即手經丙也餘倣此
假令侮所不勝者挾其勢也脈弦而入金之分非挾火
之勢則不敢侵金之分
　　弦而帶數甲終於甲也　弦而帶洪壬終於丙也
　
　
　
　　脈當有神
脈之不病其神不言當自有也脈既病當求其中神之
有與無焉謂如六數七極熱也脈中有力即有神也三
遲二敗寒也脈中有力即有神也熱則有神當泄其熱
則神在焉寒熱之脈無力無神將何藥而泄熱去寒乎
茍不知此而遽泄去之將何依以生所以十亡八九故
經曰脈者血氣之先又云血氣者人之神可以不謹養
乎不可不察其有無乎
　　治病必當求責
假令治病無問傷寒畜血結胸發黄等病諸證并一切
雜證各當於六經中求責之謂如發黄證或頭痛腰脊
强惡寒即太陽證也或身熱目疼鼻乾不得卧即有陽
明證也餘皆倣此
　　更有手足經或一經非本家病而自他經流入者
　　　亦當求責
謂如手陽明流入足陽明是上流下也本非足經病當
於手經中求之是知治足經者非也亦有下而流上者其
餘諸經相貫通者皆然更有支别流入者亦有同鄰而
病者合為表裏者鄰也亦有夫婦各相傳受者甲傳已
之類脾傳胃之類亦是皆當求責之凡言虚實皆當於
子母中求責之
　　治病必求其本
假令腹痛桂枝加芍藥大黄　桂枝加大黄何為不只
用芍藥大黄之屬却於桂枝湯内加之大抵治病必求
其本如知從太陽中來故以太陽為本也又如結胸證
自高而下脈浮者不可下故先用麻黄湯解表已脈沈
然後以陷胸湯下之是亦求其本也至於畜血下焦血
結膀胱是亦從太陽中來侵盡無形之氣乃侵膀胱中
有形血也
　　形不足者温之以氣
　　精不足者補之以味
謂寒傷形熱傷氣形氣能自傷也此云不足者皆太過
也以其太過則自傷自傷則不足矣
　
　
　
　
金匱真言云冬按蹻四時各有病者何葢五藏之陽氣
皆伏於腎中動有深淺隨行動而病故於四時而各異
也
　　痛隨利減
諸痛為實痛隨利減世皆以利為下之者非也假令痛
在表者實也痛在血氣者亦實也在表者汗之則痛愈
在裏者下之則痛愈在血氣者散之行之則痛愈豈可
以利之只作下之乎但將利字解作通字或訓作導字
則可矣是以諸痛為實痛隨利減汗而通導之利也下
而通導之亦利也散氣行血皆通導而利之也故經曰
諸痛為實痛隨利減又曰通則不痛痛則不通此之謂
也
　　抑本
假令高者抑之非高者固當抑也以其本下而失之太
　高故抑之而使下若本高何抑之有
假令下者舉之非下者固當舉也以其本高而失之太
　下故舉之而使高若本下何舉之有
　　虚實
假令水在木之分是從後來從後來者為虚邪雖在水
為虚邪則木本虚矣經曰母能令子虚假令火在木之
分是從前來從前來者為實邪則木本實矣經曰子能
令母實假令兩手脈中弦無表證乃東方實也是西方
肺氣大不足也縁母虚所致也當大補其脾微補其肺
大泄其火微泄其木雜證諸論云先調其氣次論諸疾
况此乃本經不足之證也難經云東方實是西方虚也
又云欲泄其邪先補其虚此之謂也如是之證當以温
藥補脾以氣藥燥劑為用如正氣已勝當以泄火泄風
之藥清高涼上勿令入胃中此為全治益黄白术半夏
茯苓甘草酒病得之加澤㵼手足陽明二燥用益黄者
燥濕而補其氣也實泄黄也泄火木泄青之類羌活防
風生地黄黄連等分黄芩倍之凡用藥補即用各方之
生數理中九建中湯是也㵼即用各方之成數七宣元
七聖丸是也
　　問兩手寸闗弦疾脾弱火勝木旺土虧金爍當作
　　　何治
答曰不從標本從乎中治也木標也土本也火中也爍
金虧土旺木者皆火也仲陽安神丸主之山芋門冬益
金之氣金氣勝則木自平凝水石牙硝火中添水使變
為濕熱也濕熱者季夏之令也非土而何故用硃砂以
墜火下行是已將退與子權行濕令也是以弦得除而
土自旺也秋喘加人參與丹砂等夏則不加養氣者加
沈香欲發汗者臨卧先服白粥一盃後藥之則汗也寒
熱神少振摇小便淋或多或少大便走完榖不化口乾舌
縮唇吻有瘡心下痞大渴引飲惡乾喜濕目花四肢無
力怠惰嗜卧食不入皮膚燥澁面色黧黒肌肉銷鑠胸
腹中急額上汗出此法泄火益濕補氣脈弦浮沈同治
氣不化小便不利濕潤肌滑熱蒸隂少氣不化
氣走小便自利燥肌燥澁為迫津液不能停離硃丹主
之弦數者陽陷於内從外而之内也弦則帶數甲終於
甲也𦂳則帶洪壬終於壬丙也　若弦虚則無火細
則無水此二脈從内之外也不宜離硃丹
　
　
　
　　木(併火之勢尅脾/侮金當金㵼火)侮所不勝(弦/金)金補土是也
　　右寸昰弦數脈是東方　木既乗火勢而來侮金當
　　實乃乗子勢也既㵼其　金中㵼火火退則木無所恃
　　火木自虚矣以寒藥㵼　而自退也是實則㵼其子
　　火是補北方水也　　水
　　六月大熱之氣反得大寒之病氣難布息身涼脈
　　　遲二三至何以治之
答曰病有標本病為本令為標用寒則順時而失本用
熱則從本而逆時故不從標本而從乎中治中治者用
温也然則温不能救大寒之病非薑附則不可若用薑
附似非温治之不然衰其大半乃止反四至餘病便天
令治之足矣雖用薑附是亦中治也非温而何經曰用
熱逺熱雖用之不當然勝主可化亦其理也

　
　
　
　
　
　
　
　
證湯液之圖
瘧之為病以暑舎於榮衛之間得秋之風寒所傷而後
發亦有非暑感冐風寒而得之者邪并於陽則發熱冰
水不能涼邪并於隂則發寒湯火不能温并則病作離
則病止作止故有時在氣則發早在血則發晏淺則日
作深則間日或在頭項或在背中或在腰脊雖上下逺
近之不同在太陽一也或在四肢者風淫之所及隨所
傷而作不必盡當風府也先寒而後熱者謂之寒瘧先
熱而後寒者謂之温瘧二者不當治水火當從乎中治
中治者少陽也渴者燥勝也不渴者濕勝也瘧雖傷暑
遇秋而發其不應也秋病寒甚太陽多也冬寒不甚陽
不爭也春病則惡風夏病則多汗汗者皆少陽虚也其
病隨四時而作異形如此又得之於冬而發之於暑邪
舍於腎足少隂也有藏之於心内熱素於肺手太隂也
至於少氣煩寃手足熱而嘔但熱而不寒謂之癉瘧足
陽明也治之奈何方其盛矣勿敢必毁因其寒也事必
大昌治法易老瘧論備矣
　　治當順時
夏天氣上行秋天氣下行治者當順天道謂如先寒後
熱太陽陽明病白虎加桂也此天氣上行宜用之若天
氣下行則不宜㵼肺宜㵼相火命門則可矣亦有内傷
冷物而作者當先調中後定瘧形治隨應見乃得康寜
亦有久而不差者當求虚實以脈為期虚補實㵼可使
却疾此之謂也
　
　
　
　
　
　
　
　
　　問素問難經銅人經絡所病各異者如用鍼當從
　　　何法
答曰素問者從天之六氣言也難經者從地之血脈言
也銅人者從經言人也從天而言先氣而後血從地而
言亦先氣而後血從人而言在天地之間從地之病而
言即地中之氣病故血從而病也從天而言先是動後
所生從地而言亦先是動而所生之病後也
　　問寒病服熱藥而寒不退熱病服寒藥而熱不退
　　其故何也
啓𤣥子云熱不得寒是無水也寒不得熱是無火也寒
之不寒責其無水熱之不熱責其無火經曰滋其化源
既已絶藥之假不能滋其真水火也
　　疾有自悞
或始不早治日數久淹或困乃求醫法不及用病勢已
盈豈為天命
　　病有變怪(張仲景平脈法第/)
及診得脈形證相應因與服湯食頃變大吐下腹痛是
為變怪或有舊時服藥今乃作法是亦謂之灾怪耳
　　喘論(此論當以經言邪氣盛則實㫁之/)
華佗云盛而為喘減而為枯故活人亦云發喘者氣有
餘也凡㸔文字須要㑹得本意盛而為喘者非肺氣盛
也喘為肺氣有餘者亦非氣有餘也氣盛當認作氣衰
有餘當認作不足肺氣果盛又為有餘則當清肅下行
而不喘以其火入於肺衰與不足而為喘焉故言盛者
非言肺氣盛也言肺中之火盛也言有餘者非言肺氣
有餘也言肺中之火有餘也故㵼肺以苦寒之劑非㵼
肺也㵼肺中之火寔補肺氣也用者不可不知
　　桔梗枳殻湯
活人書言治痞當知是痞宜先用桔梗枳殻湯非用此
以治心下痞也審知錯下必成痞證是氣將陷而過於
胸中故先用此使不至於痞也若已成痞而用之則失
之晩矣不惟不能消痞胸中之氣反病矣先之一字預
早之意也先用枳殻湯若不應後以仲景痞藥治之則
可若執枳殻湯以治痞其害亦深矣痞之一字不可不
知也
　　尋衣撮空何藏所主
尋衣撮空許學士説作肝熱風淫末疾故手為之尋衣
撮空此論雖然莫若㫁之為肺熱似為愈矣其人必譫
語妄言經曰肺入火為讝言兼上焦有疾肺必主之手
經者上焦也二者皆當其理果何如哉天地互為體用
此肺之體肝之用肝主諸血血者隂物也此静體何以
自動葢肺主諸氣為氣所鼓舞故靜得動一者説肝之
用一者説肺之體此天地互為體用二者俱為當矣是
知肝藏血自寅至申行陽二十五度諸陽用事氣為肝
所使肺主氣自申至寅行隂二十五度諸隂用事血為
肺所用
　　三法五治論
若五治不分邪僻内作工不能禁夫治病之道有三法
焉初中末也初治之道法當猛峻者謂所用藥勢疾利
猛峻也縁病得之新暴感之輕得之重皆當以疾利猛
峻之藥急去之
中治之道法當寛猛相濟為病得之非新非久當以緩
疾得中之養正去邪相兼濟而治之養正去邪者假令
如見邪氣多正氣少宜以去邪藥多正氣藥少凡加減
藥法如此之類更以臨時對證消息増減用藥仍依時
令行之無忌也更加鍼灸其效甚速
末治之道法當寛緩寛者謂藥平善廣服無毒惟能養
血氣安中葢為病證已久邪氣潛伏至深而正氣微少
故以善藥廣服養正多而邪氣自去更加以鍼灸其效
必速矣夫療病之道有五治法焉和取從折法也
　　一治各有五五五二十五治如火之屬衰於戊金之
　　屬衰於辰是也
一治曰和假令小熱之病當以凉藥和之和之不已次
用取二治曰取為熱勢稍大當以寒藥取之取之不已
次用從三治曰從為勢既甚當以温藥從之為藥氣温
也味隨所為或以寒因勢用味通所用或寒以温用或
以發汗之不已又再折四治曰折為病勢極甚當以逆
制之逆制之不已當以下奪之下奪之不已又用屬五
治曰屬為求其屬以衰之縁熱深陷在骨髓間無法可
出鍼藥所不能及故求其屬以衰之求屬之法是同聲
相應同氣相求經曰陷下者灸之夫衰熱之法同前所
云火衰於戌金衰於辰之類是也如或又不已當廣其
法而治之譬如孫子之用兵若在山谷則塞淵泉在水
陸則把渡口在平川廣野當青野千里塞淵泉者刺俞
穴把渡口者奪病發時前青野千里者如肌羸痩弱宜
廣服大藥以養正大病有中外治有緩急
　　在内者以内治法和之
　　氣微不和以調氣法調之
　　在外者以外治法和之
　　其次大者以平氣法平之
　　盛甚不已則奪其氣令其衰也故經曰調氣之方
　　必别隂陽定其中外各守其鄉
　　　内者内治　　外者外治　　微者調治
　　　其次平治　　盛者奪之　　汗者下之
　　　寒熱温凉衰之以屬隨其攸利
　　　面部形色之圖
　　　察色分位　　坤胃(遺敗至/腎死)　兌肺　乾大腸(遺散至/肝死)
額　　　􁁉　　　　坎腎頥
　　　精明五色　　　巽膽(遺散至/脾死)　震肝　艮小腸(遺散至/肺死)
　　天元圖
七十四難曰從其首繫其數
　　間象　　在表　　五化疊元　　以應望聞
　　肝　　青(大敦/木井)　　臊(曲泉/水合)　酸(中封/金經)　呼(太衝/土俞)
　　　　　泣(行間/水滎)
　　心　　赤(少府/火滎)　　焦(少衝/木井)　苦(少海/水合)　言(靈道/金經)
　　　　　汗(神門/土俞)
　　脾　　黄(太白/土俞)　香(大都/火滎)　甘(隱白/木井)　歌(隂靈泉/水合)
　　　　　涎(商丘/金經)
　　肺　　白(經渠/金經)　腥(大淵/土俞)　辛(魚際/火滎)　哭(少商/木井)
　　　　　涕(天澤/水合)
　　腎　　黑(隂谷/水合)　腐(復溜/金經)　醎(太谿/土俞)　呻(然谷/火滎)
　　　　　液(湧泉/木井)
　　地元圖
六十八難曰元證脈合復生五象
　　　井(心下/滿)膽(元証/)　身熱　體重(節/痛)喘𠻳(寒/熱)逆氣(洩/)
　　　滎(身熱/)心下滿(小/腸)元證　體重　寒熱　逆氣
　　　俞(體重/節痛)心下滿(胃/)身熱　元證　寒熱　逆氣
　　　經(喘欬/寒熱)心下滿(大/腸)身熱　體重　元證　逆氣
　　　合(逆氣/而洩)心下滿(膀/胱)身熱　體重　寒熱　元證
假令膽病善潔面青善怒(元/證)得弦脈(脈/合)又病心下滿(當刺/膽井)
如見善潔面青善怒脈又弦又病身熱(當刺/膽滎)又病體重
節痛(當刺/膽俞)如見善潔面青善怒脈又弦又病喘咳寒熱
(當刺/膽合)餘經例倣此假令肝經淋溲便難轉筋春刺井夏
刺滎秋刺經冬刺合
　　人元例
　　六十五難説合　　　　　　七十二難説滎
　　在經木火土金水
　　再分七象以應切脈　　　　獨包七法
　　有隂陽　　　　配合　　　父子　　　兄妹
　　接經　　　　　平經説家　　　　　　拔原
　　隂陽例
隂陽者子午也謂滎合水火之稱名曰隂陽也十二經
皆有之或感得父氣或感得母氣而病焉子午者乾坤
也乾坤包六子六子附乾坤也故七十難云春夏各致
一隂秋冬各致一陽春夏刺井滎秋冬刺經合是各致
一隂一陽之義亦謂井經近乎子午然當微㵼其滎微
補其經大補其合或補㵼反作是寒則留之熱則疾之
故微大補㵼以應春食凉夏食寒秋食温冬食熱假令
膽病善潔面青善怒脈得浮之實大沈之損小是感得
父氣為陽中之陽當於本經中㵼火補水却得浮之損
小沈之實大是感得母氣為隂中之陽當於本經中㵼
水補火
　　配合例
七十七難曰上工治未病者見肝之病則知肝當傳於
脾故先實其脾氣無令受肝之邪氣也假令見肝病欲
實其脾者先於足太隂經中補土字一鍼又補火字一
鍼後於足厥隂經内㵼木字又㵼火字一鍼
　　子母例
假令見肝病滿悶淋溲便難轉筋又見心病煩心心痛
掌中熱而噦當於足厥隂肝經内木火二字各一鍼
　　兄妹例(已上子母兄妹名曰四針象/)
假令見足厥隂肝之經太過又兼見膽之證太過是為
兄妹當㵼肝經内木火二字各一針又㵼膽經内木火
二字各一鍼此五法乃人元法也
　　接經(手足經同/)
内經曰留痩不移節而刺之使十二經無過絶假令十
二經中是何經畧不通行當刺不通行凝滯經俱令接
過節如刺之無問其數以平為期如諸經俱虚補十二
經如諸經俱實㵼十二經補當隨而濟之㵼當迎而奪之
　　平經説象(七十九難/)
為見諸經中無過與不及之病而有病
八十難曰有見如入謂左手見氣來至乃内鍼針入見
氣盡乃出鍼非用迎隨補㵼之法不虚不實不虚謂真
氣未虚不實謂邪氣未實以此故自取其經施其法也
　　拔源例
假令鍼本經病了又於本經原穴亦鍼一針如補肝經
亦於肝原穴上補一鍼如㵼肝經來亦於肝經原穴上
㵼一鍼如餘經有補㵼鍼畢倣此例亦補㵼各經原穴
　　接經　　補遺
又補其母亦名隨而濟之又㵼其子亦名迎而奪之又
隨呼吸出内亦名迎隨也
兩脇痛少陽丘墟　心痛少隂太谿(并湧泉足/厥隂原穴)　腰痛
崑崙委中出血　喘滿痰實如膠太谿嘔噦無度手厥
隂大陵　頭痛手足太陽發熱無度不可止陷谷出血
　小腸疝氣痛是厥隂太衝　百節痠疼實無所知三
稜刺絶骨出血　婦人血不止刺足太隂井　喉閉手
足少陽井(并少商王/足大隂井)　大煩熱不止晝夜無力刺十指
間出血謂八闗大節眼發痛欲出亦須大刺　目痛大
眥痛刺太陽井　頭中痛不可忍卒疝痛婦人隂中痛
皆刺足厥隂井　目痛小眥痛刺少陽井　心痛脈沈
腎原穴　脈弦肝原穴　濇脈肺原穴　緩脈脾原穴
　身之前足陽明原穴　身之後足太陽原穴　身之
側足太陽原穴　灸一身之内分為八方(臍以下至尾/以年為壯准)
(以下至腰中/以年為壯)　手足四分自井為一滎為二至合為五
之類自膽中分四向如井滎數倍之百㑹為一分亦如
膽中法　凡欲灸者先診其脈若浮者不可灸灸之必
變
月晦前後各二日屬坤　　　為癸乙　　　月缺
　　無㵼
月望前後各二日屬乾　　　為甲壬　　　月滿
　　無補
初三日至上弦　　　屬震仰盂　　　　　為庚
上弦日至月望　　　屬兌上缺　　　　　為丁
月望日至下弦　　　屬巽為風　　　　　為辛
下弦日至月晦　　　屬艮納雨　　　　　為丙
　　天元圖
七十四難曰從其首繫其數　間象　　　　在表
五化疊元　並見前圖夫天元法者謂之五化疊元
當從其首繫其數首者寅方春也在人為肝是從東方
順天輪數至所主之處計從幾數却於所受病一方倒
疊回去數至依前數盡處便於元受病一方穴内㵼所
止之方來路穴也不得於所主之方内經中㵼之勿悞
假令病者聞香臭二者心主五臭也入脾為香臭從東
數至所主之處所主五臭者心也東一南二計得二數
却當於受病之方倒疊囘去脾一心二元數三也是數
至心心者滎火也當於受病之方内㵼滎火是脾經㵼
火都是也或曰何以倒疊數對曰此從地出為天輪所
載右遷於天不當於所顯之處治之此舟行岸移之意
也
　　地元圖
六十八難曰元證脈合復生五象
在表間象以應望聞(及肝膽/各五法)並見前圖
人元法例(前圖已載七象七/法見前人元例後)並見前圖
　　大接經從陽引隂
足太陽膀胱經之脈出於至隂小指外側去爪甲角如
韭葉為金井足小指之端也(十呼/)
足少隂腎之脈湧泉足心也起於小指之下斜趣(三呼/)
手厥隂心包脈其直者循中指出其端去爪甲如韮葉
陷中為井中衝穴也其支者别掌中循小指次指出其
端
手少陽三焦之脈起於小指次指之端去爪甲角如韭
葉為井(三呼/)
足少隂膽之脈去於竅隂小指次指之間去爪甲如韭
葉為井其支者上入大指岐骨内出其端還貫爪甲出
三毛(三呼二十呼/)
足厥隂之脈起於大指之端入聚毛之際去爪甲如韭
葉為井大敦穴也及三毛中(七呼六呼/)
手太隂脈之脈起於大指之端出於少商大指内側也
去爪甲如韮葉為井其支者出次指内膁出其端
手陽明大腸之脈起於大指次指之端入次指之内側
去爪甲角如韭葉為井(二呼/)中指内交(三呼/)
足陽明胃之脈起於大指次指之端去爪甲如韮葉為
井　其支者大指間出其端(一呼/)
足太隂脾之脈起於足大指端循指内側去爪甲角如
韭葉為井隱白也(十呼/)
手少隂心之脈起於小指内出其端循指内膁之端去爪
甲角如韮葉為井(三呼/)
手太陽小腸之脈起於小指之端循指之端去爪甲一分
䧟中為井(五呼/)
　　大接經從隂引陽
手太隂肺之脈起於大指端出於少商大指内側也去
爪甲角如韭葉為井其支者出次指内膁出其端
手陽明大腸之脈起於大指次指之端入次指内側去
爪甲如韭葉為井(一呼/)
足陽明胃之脈起於大指次指之端去爪甲如韭葉為
井(一呼/)其支者大指出其端
足太隂脾之脈起於足大指端循指内側去爪甲角如
韭葉為井隱白也
手少隂心之脈起於小指内出其端循指内膁之端去
爪甲角如韭葉為井
手太陽小腸之脈起於小指之端去爪甲下一分陷中
為井
足太陽膀胱之脈出於至隂小指外側去爪甲角如韭
葉為井金足小指之端也
足少隂腎之脈起於小指之下為井湧泉穴也手厥隂
心包之脈其直者循中指出其端去爪甲角如韭葉陷
中為井中衝穴也其支者别掌中循小指次指出其端
手少隂三焦之脈起於小指次指之端去爪甲角如韭
葉為井
足少陽膽之脈出於竅隂足小指次指之端如韭葉為
井其支者上入大指岐骨内出其端還貫爪甲出三毛
足厥隂肝之脈起於大指之端入聚毛之際去爪甲如
韭葉為井大敦及三毛中(六呼/)
　凡此大接經從隂引陽從陽引隂
東垣二十五論後録
　　諸經頭痛
陽明頭痛自汗發熱白芷　少陽頭痛脈弦往來寒熱
柴胡　太陽頭痛惡風惡寒川芎　太隂頭痛痰實體
重腹痛半夏　少隂頭痛手三隂三陽經不流行而足
寒逆為寒厥頭痛細辛　厥隂頭痛項痛脈微浮緩欲
入太陽其疾痊矣然而亦當用川芎　氣虚頭痛黄茋
　血虚頭痛當歸　諸氣血俱虚頭痛黄茋當歸　傷
寒頭痛(無汗麻黄湯/有汗桂枝湯)　太陽經所發陽明頭痛白虎湯
　少陽頭痛柴胡湯　太隂頭痛(脈浮桂枝湯/脈沈理中湯)　少隂
頭痛(脈沈微熱麻黄/附子細辛湯)　厥隂頭痛(外傷本經桂枝/麻黄各半湯)　嘔
而微吐水(吳茱茰湯/内亦病此)
易老曰非白术不能去濕　非枳實不能消痞　非天
雄不能補上焦之陽虚　非附子不能補下焦之陽虚
治目不能逺視能近視或亦妨近視或脈風成癘地芝
元主之
　　生地黄(爆乾四兩/)　　天門冬(湯泡去心/)
　　枳殻(麫炒去穰/二兩)　　　甘菊花(未開者秤/二兩)
　右為細末煉蜜丸如梧桐子大如能飲食茶清湯下
　不能飲食温酒下食後改熟地黄亦可(此説亦見病機氣/直目門下亦有)
治目不能近視責其有火不能近視責其無水法當補
　腎　目能近視責其有水不能逺視責其無火法當
　補心　補腎補足少隂補心補手少隂　補腎六味
　地黄丸加牡蠣　補心定志丸加茯苓
　治精滑久不愈固真丸
　單牡蠣不以多少砂鍋子内煆醋淬七遍為末醋糊
　為丸如梧桐子大每服五十丸空心塩湯下
六脈俱弦指下又虚脾胃虚弱病也食少而渴不已心
卞痞腹中痛或腹中狹窄如䋲來之急小便不利大便
不調精神短少此藥專治大渴不止腹中狹窄所食減
以大有神效
　　白茯苓(去皮/)　陳皮(去白/)　人參　生薑(先用滚湯掠過/焙乾各秤一兩)
　　秋時減薑一半如脈弦或腹中急甚加甘草(三錢/)
　右同為末煉蜜為丸如弹子大每服一丸白湯化下
　食前空心細嚼白湯送下亦可忌生冷硬物及怒發
　思慮過節
六脈沈𦂳按之不鼓膀胱勝小腸也或㵼利不止而腹
脹或純便血赤血或雜膿血便雖多而不渴精神短少
或面白脱色此失血之故或面黄而氣短此元氣損少
之故且小腸者手太陽經丙火也膀胱者足太陽經壬
水也是壬水來丙小腸之位小腸為壬所尅而外走也
諸手經短而足經長兼以五行相尅論之俱是足經此
火投於水大寒之證宜温之則愈其與難經一證寒熱
相反亦名曰小腸㵼亦作洩海藏云此雜病火投於水
變為寒證又外傷足太陽膀胱經左脈俱浮為表陽之候
也忽變為内寒亦旺火投盛水而屈丙就壬化脈反不
浮而微沈此内病與外病俱有此火投水例非精於脈
診者孰能知之薑附赤石脂朱砂丹
　　生附子(半兩/)生乾薑(半兩/不炮)朱砂(一兩/另研)赤石脂(一兩半/水飛)
　右為細末酒糊丸如黑豆大每服十五丸至二三十
　丸米湯飲下茯苓煎湯下尤妙
東垣云因㸔盧氏醫鏡見此一藥味數分兩同惟丹砂
用伏火者及治病有差所治者小便數而不禁怔忡多
忘魘夢不已不同耳見其不同審而詳之乃得此之治
法不差且泛舉之經言腎主大小便肝主小便淋溲難
經云小腸為赤腸是面赤色及便溺赤色者皆出心與
小腸南方赤色顯於外也經言下焦如瀆者正謂大小
便也大便為隂為有形乃下焦之下者也腎藏病為腎
主大便不言大腸者明子行父之道小便為氣所化乃
下之高者也謂肝主小便淋溲亦是子行父道為府病
諸氣化者皆府諸有形血化者皆藏病所主此府言膀
胱病二證俱在下焦則同染有形無形及在府在藏有
殊俱是丹田衰敗不言及心火者以其相火化行君之
令故也細分之則膀胱壬水勝丙小腸者是不傳入隂
故洩血洩血利不禁為有形質病且不傳隂則隂不病
何為有形病此為隂之體也為府之用也天地隂陽互
為體用以斯可見是明五藏者為六府所用六府者為
五藏所用明矣是有形皆為傳隂也夫小便不禁是膀
胱不約為遺溺此不傳隂也是丹田胞絡受寒為壬所
尅大抵諸府皆盛有形物有形病皆在府貴其所來皆
在藏也用伏火丹砂者去其寒性耳治法同者以其俱
在下焦補諸形火同在胞絡耳以其胞與腎相對有渠
相通故也腎主大便肝主小便所治安得不殊經曰腎
肝同歸一治經又云少陽主骨所生病膀胱却主筋所
生病亦可知也小便不禁茯苓湯下大便有病米飲湯
送下
凡藏府之秘不可一例治有虚秘有實秘實秘者能飲
食小便赤麻仁丸七宣丸之類主之胃虚而秘者不能
飲食小便清厚朴湯主之
　　厚朴(生薑製/三兩)　白术(五兩/)　枳實(麩皮炒/一兩)
　　陳皮(三兩/)　　甘草(灸三兩/)　半夏麯(三兩/)
　右為麄末每服五錢水一盞半生薑五片棗三枚煎
　至一盞空心服
實秘者物也　　虚秘者氣也
脈中少有力浮則似止胸中元氣不及也加
　　人參　　五味子　　麥門冬　　益智仁
　　沈香　　丁香　　　川芎　　　白豆蔲
氣血弱者不可服枳殻以損其氣也
氣血盛者不可服丁香以盛其益氣也
脈弦而虚不可損氣　　　脈大而實不可益氣
氣虚則生脈散　　　　氣實則三才元
地之濕氣感則害人皮肉筋脈内托散主之以其外
受也膏粱之變足生大丁五辛之過也七聖散主之
以其内發也(去桂加/當歸)瘡腫消者生薑自然汁調輕粉
塗之
諸瘡有惡肉者膏粱内入巴豆雄黄少許不傷良肉
止去惡肉不惟惡瘡若癰疽有死肉不能去者白丁
霜上之　深則絍之淺則乾摻之以膏藥外䕶之大
效
　
　
　
　　大頭痛論
夫大頭痛者雖為在身在上熱邪伏於已又感天地四
時非節瘟疫之氣所著所以成此疾至於潰裂膿出而
又染他人所以謂之疫癘也大抵足陽明邪熱太甚資
實少陽相火為之熾多在少陽或在陽明甚則逆傳太
陽視其腫勢在何剖分隨其經而取之濕熱為腫木盛
為痛此邪發於首多在兩耳前後所先見出者為主為
根治之宜早藥不宜速恐過其病上熱未除中寒已作
有傷人命矣此疾是自内而之外也是為血痛况頭部
受邪現見於無形之處至高之分當先緩而後急先緩
者謂邪氣在上所著無形之分既著無形所傳無定若
用重劑大㵼之則其邪不去反過其病矣雖用緩藥若
急服之或食前或頓服咸失緩之體則藥不能騰升徐
潰無形之邪或藥性味形狀擬象服餌皆湏不離緩體
及寒藥或炒或酒浸之類皆是也後急者謂前緩劑已
經髙分㵼邪氣入於中是到隂部入於中染於内之有
形質之所若若不速去反損隂分此中治却為客熱所
當急也治客以急此之謂也治主以緩先緩謂也謂陽
邪在上隂邪在下各為本家病不從先後錯其緩急不
惟不能解其紛而復致其亂矣此所以治主當緩治客
當急謂陽分受陽邪隂分受隂邪者主也陽分受隂邪
陰分受陽邪者客也凡所謂急者當急去之此治客以
急也假令少陽陽明之為病少陽者謂邪出於耳前後
也陽明者首靣大腫也先以黄芩黄連甘草通炒剉煎
少少不住服呷之或一劑畢再用大黄或酒浸或煨又
以䑕粘子新瓦上炒㕮咀煎成去柤納芒硝各等分亦
時時􁀙之當食後用徐得微利幷邪氣已只服前藥如
不已再服後藥依前次第用之取利己却止如陽明行
經加升麻葛根芍藥之類選而加之太陽行經加𦍑活
荆芥防風之類選而加之並與上藥相合用之不可獨
用散者散也此一節亦見病機氣宜治洪長伏三脉風
癎驚癎發狂惡人與火者灸第三顀第九顀服本方妙
香丸以鍼投眼子透冷水内浸少時服之如本方法
治弦細緩三脉諸癎似狂李和南五生丸大凡治雜病
先調其氣次療諸疾無損胃氣是其要也若血受病亦
先調氣謂氣不調則血不行又氣為之綱夫也夫不唱
婦不隨也如婦人病經先柴胡以行經之表次四物以
行經之裏亦先氣而後血也不能飲而渴不能食而小
便黄或澁皆因胃氣虚而生熱有形之物不入火炎上
而陽戊勍癸而化所以小便黄赤如棗汁法當補胃以
錢仲陽白术散乾葛木香藿香等藥治之
　　上焦渴小便自利白虎湯
　　中焦渴大小便不利調胃承氣湯
　　下焦渴小便赤澁大便不利大承氣湯
　　有六經發渇各隨經藥
表熱惡熱而渴者白虎湯
皮膚如火燎而以手重取之不甚熱者肺熱也或目白
睛赤煩燥引飲单黄芩一物
兩脇肌熱脉浮弦者柴胡飲子
一身熱或日晡潮熱皆血熱也四順飲子
夜則行隂若發熱者血熱也四順飲桃仁湯選而用之
　當視其有表入裏腹痛血刺腹痛中無轉失氣之類
晝則明了夜則譫語熱入血室無犯胃氣及上三焦不
　治自愈若甚則四順引子桃仁承氣湯證相似當下
　者用之
寅申發熱兩脇不盛亦為柴胡證
表裏内外俱熱者大柴胡湯
晝則行陽氣也柴胡　夜則行陰血也四順治項後側
　少陽經中疙疸不變肉色不問大小及月日深逺或
　有赤硬腫痛
　　生山藥(一䘰去皮/)　　萆麻子(二箇去殻/)
　右二味研勻攤帛上貼之如聖
兩手大熱為骨厥如在火中可灸湧泉三壯五壯立愈
治膁刃及脚膝生瘡局方虚損門黄茋丸服之則愈
定癰疽死之地分
　　一伏兎　　二腓腨　　三背　　四五蔵俞
　　五項上　　六腦　　　七髭　　八鬢
　　九頥
　　問三焦有幾(血海異同/)
手少陽三焦之經起於小指次指之外側出其端終於
目銳眥足少陽膽之經起於目鋭眥終足大指三毛頭
至心為上焦心至臍為中焦臍至足為下焦此又足太
陽之别也又靈樞云臍下膀胱至足為足三焦右手尺
脉為命門包絡同胗此包絡亦有三焦之稱為命門之
火遊行於五藏之間主持於内也手三焦主持上也足
三焦主持下也上中下三焦通為一氣衛於身也為外
護既以頭至心心至臍臍至足為狀也呼為三焦有名
也以為無狀可乎經云三焦者水穀之道路也却是有
形狀何以然上焦者主内而不出中焦者主腐熟水穀
下焦者主出而不納故經曰上焦如霧中焦如漚下焦
如瀆也手經者主持上也足經者主持下也命門者主
持中也為衛者䕶持外也三焦元氣為父母之氣散也
包絡相從母也並行而不相離母之元氣也故俱㑹於
胸中經云膻中之分父母居之氣之海也如天地之尊
不係五形清邪中於上焦名曰潔也頭痛項强腰脊痛
濁邪中於下焦名曰渾也陰氣為慄便溺妄出表虛裏
急上焦下焦與中焦相混怫鬰藏氣相薰中焦不治胃
氣上衝榮衛不通血凝不流若衛氣前通者小便赤黄
與熱相搏因熱作使游於經絡出入藏府隂氣相通陽
氣後微隂無所使客氣内入嚏而出之聲嗢(音/互)咽塞寒
厥熱壅必然下血陰陽俱厥脾弱液下下焦不闔清便
下重便數而難臍築湫痛命將難全此命門之脉診在
右手尺也經曰五臟不和五液不下當闔不闔便溺俱
脱生氣絶矣所以腹臍湫痛也故曰命將難全前三集
自外而入後三焦自内而出霧不散而為喘滿此出而
不内也漚不利而為留飲留飲不散又為中滿上不能
内下不能出也瀆不利而為腫滿此因上内而下不出
也此三焦之所不歸也三焦有藏而無府在内則游行
是在血也在外則固護是在氣也上焦如霧者氣也下
焦如瀆者血也中焦者氣血分之也下焦在臍下膀胱
上口主分别清濁出而不内即傳道也治在臍下名曰
三焦其府在氣衝中又云有藏無府成氏曰血室者血
之所居也榮衛停止之所經脉流㑹之所衝脉是矣衝
者竒經之一也起於腎下出於氣衝並足陽明經夾臍
上行至胸中而散為諸經之㑹啓元子云衝為血海諸
經朝㑹男子則運而行之女子則停而止之皆謂之血
室内經曰任脉通衝脉盛男既運行女既停止故運行
者無積而不滿動停止者有積而能静也不滿者陽也
氣也能滿者陰也血也故滿者以時而溢為之信有期
也溢動也乾道成男坤道成女故運行者陽之象也停
止者陰之象也氣血榮衛男女皆有内外諧和其脉同
胗脉者血之府也故為氣血之先室為藏物之舍亦為
府也三焦之府在氣衝中為男女血海之府經又曰有
藏而無府從無形而言之有藏有府從有形而言之也
清邪濁邪所傷三焦齊病亦同兩感經云心包絡主之
脉出胸中下膈厯絡三焦此其所以相與相火並行與
命門之脉同胗於右尺中也
陳氏五運六氣後有君火二論(即陳蓬運氣圖也/)
　　許先生論闗中梁寛甫証
右脇肺部也咳而唾血舉動喘促者肺胗也發熱脉數
不能食者火來刑金肺與脾俱虚也肺脾虚而火乘之
其病為逆如此者例不可補㵼盖補金則慮金與火持
而喘咳益增㵼火則慮火不退位而痃癖反盛正宜補
中益氣湯也先扶元氣少少以治病藥和之聞已用藥
而不獲効意必病勢苦逆而藥力未到也當與寛甫熟
論逺期秋凉庶就使平復盖肺病惡春夏火氣至秋冬
則退也正宜於益氣湯中隨四時陰陽升降浮沉温凉
寒熱升降沉沉則順之寒熱温凉則反之順其理和其
氣為治之大方也及見有證增損服之或覺氣壅間服
加减枳术丸或有服間服加减枳术湯數月後庻逆氣
稍回逆氣回則治法可施但恐已至色青色赤脉弦脉
洪則無反矣
近世論醫有主河間劉氏者有主易州張氏者盖張氏
用藥依准四時陰陽升䧏而增損之正内經四氣調神
之義醫而不知此是妄行也劉氏用藥務在推陳致新
不使少有怫鬰正造化新新不停之義醫而不知此是
無術也然而主張氏者或未盡張氏之妙則瞑眩之藥
終莫敢投至失機後時而不救者多矣主劉氏者未悉
劉氏之蘊則刼効目前隂損正氣遺禍于後日者多矣
能用二家之長而無二家之弊則治法其庻幾乎
　　論史副使病證
史副使病不見色脉不能解料然以既愈復發言之則
亦恐宜取張氏依凖四時陰陽升䧏用藥以扶元氣庶
他日既愈而遂愈也寛甫病候初感必深所傷物恐當
時消𨗳不盡停滯淹延變生他證以至於今恐亦宜倣
劉氏推陳致新之意少加消𨗳藥於益氣湯中庶有漸
緩之期也
圓明膏太醫王教授傳
　　槐英(半斤河水四升浸二/宿熬槐英取汁二升)　黄連(四兩/)　川芎
　　防風(各一/兩)　　當歸　秦皮(各二/兩)
　已上五味剉如菉豆大用河水六升浸一宿熬取汁
　三升將槐英祖再用水四升熬取二升通前共五升
　相合銅鍋内用木炭文武火熬入去䗶净蜜四斤净蜜
　法取蜜四升入鍋内微熬勿令滚其䗶沫盡浮在靣
　上急取下以紙覆蜜靣候冷取紙䗶自随紙去再温
　蜜熱以綿濾入藥汁内同煎一時許入下項飛石一
　十三兩
　　金星石　　銀星石　　代赭石　　菩薩石
　　寒水石　　紫石英　　雲母石(并白礬少/許同搗細)
　　滑石　　　井泉石　　𤣥精石(各二兩另/研紙如末)
　　黄丹(三兩研/令極細)
　已上一十一味相合再研水飛焙乾共得一十三兩
　研開入藥汁内又熬一時入後
　　淬􁀙甘石(二兩/)淬去􁀙甘石不以多少用木炭火
　　煆紅童子小便蘸再煆紅再淬七次以碎為度再
　　研水飛㥉乾净秤二兩入藥汁内又熬一時入下
　　項藥
　　銅緑(半兩/研)　青塩(半兩/研)　雄猪膽(七枚/取汁)　白丁香
　　(一合水浸/研取淸汁)　鷹條(二錢如上/取汁用)
　已上藥同熬萬轉成膏凡熬時用槐桞枝不住手攪
　勿令塵入鍋中湏於净室内熬膏盛入磁器中候冷
　入下項細末藥不可熱熱則藥力去矣
　　乳香　　沒藥　　輕粉　　蕤仁(去皮各/半兩用)
　　朱砂　　牛黄　　腦子　　血竭(各一/錢)
　　杏仁(去皮/半兩)　南鵬砂(一錢/)
　右件各别令極細
　　珍珠　　珊瑚　　紫貝　　碙砂　　石獬
　　白礬　　緑礬　　朴硝(各一/錢)盆硝(半錢/)
　右用預留元熟清藥汁同研極細爛攪入藥中令勻
　如常法㸃之神効
　
　
　
　
　
　
　
　
　此事難知巻二
