#+TITLE: 訂譌雜錄-清-胡鳴玉
#+DATE: 2018-05-12 10:18:14
#+SOURCE: github.com/kanripo/KR3j0078 master fdef74f2                
欽定四庫全書　　　　　子部十
　訂譌襍録　　　　　　　雜家類二(雜考之屬/)
　　提要
　　　　(臣/)等謹案訂譌襍録十卷
　　　國朝胡鳴玉撰鳴玉字廷佩號吟鷗青浦人嵗
　　　　貢生乾隆丙辰薦舉博學鴻詞是編皆考訂
　　　　聲音文字之訛大抵採集諸家説部而㕘以
　　　　已説其中有闇合前人如文選神女賦一條
　　　　謂玉字王字顛倒互寫是矣然始辨其悞者
　　　　為姚寛西溪叢語申明其義者為張鳯翼文
　　　　選纂注而鳴玉仍反覆力辨之是未見二説
　　　　也揚子法言鴻飛冥冥弋人何簒一條鳴玉
　　　　厯引後漢書逸民傳注陳子昻碑韓愈詩證
　　　　今本誤簒為慕是矣然今本實作簒不作慕
　　　　其誤為慕則自張九齡感遇詩孤鴻海上來
　　　　一首押入遇韻始以為近人所誤則非也龍
　　　　鍾一條不取竹名石名之説是矣然誤以岑
　　　　參雙袖龍鍾淚不乾句為常建詩又李匡乂
　　　　資暇集所解龍鍾之義乃誤指為龍爪泥痕
　　　　鳴玉未及引駁亦疎漏也雙鯉魚一條駁漢
　　　　書陳勝𫝊宋書符瑞志魚腹藏書之説是矣
　　　　然此語始見蔡邕飲馬長城窟行而但引古
　　　　詩尺素如霜雪叠成雙鯉魚是邕後語非其
　　　　本也又引蘇武雁足帛書出于詭託為證然
　　　　烹魚得書雖屬寓言而射雁得書則有郝經
　　　　之實事陵川集具載始末未可謂之虛詞也
　　　　凡此偶然失檢時亦有之要其但引古書互
　　　　相參證不欲多生新意自見所長所以言皆
　　　　有據所得反較諸家為多狐白之裘固非一
　　　　腋其網羅薈稡之勤亦未可遽没也乾隆四
　　　　十六年正月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　　(臣/)　陸　費　墀
欽定四庫全書
　訂譌雜錄卷一
　　　　　　　　　　　　　靑浦胡鳴玉撰
　　褎然
褎音又漢書董仲舒傳制曰今子大夫褎然為舉首朕
甚嘉之注服䖍曰褎然盛服貌劉夢得詩俊骨英才氣
褎然策名飛歩冠羣賢俗作裒(蒲侯/切)然非
　　策名委質
左僖二十三年狐突曰策名委質貳乃辟也杜元凱注
名書於所臣之策屈膝而君事之則不可以貳辟罪也
陸德明釋文云質如字韻府云委質猶委身俗因曲禮
有童子委摰(與䞇/同)而退之文又以臣子有出疆載質之
説讀作策名委䞇非(附攷曲禮委䞇注童子不敢與成/人為禮或見師友而執贄則奠委)
(於地而自/退避之也)
　　啇㩁
商㩁音覺今作商搉非韓昌黎孟東野納涼聯句儒庠
恣游息聖籍飽商㩁謂商訂揚㩁也廣韻注云揚㩁大
舉莊子徐無鬼篇則可不謂有大揚㩁乎有寫作商𣙜
亦非𣙜以木渡水今略彴是也漢𣙜酟唐𣙜茶謂禁民
釀(仰去/聲)酒擷茶官獨開置如道路設木為𣙜獨自取利
也與揚㩁意無渉(桺河東寄郴筆詩題/内亦有令更商㩁語)
　　劻勷
勷汝陽切讓平聲音穰與贊襄字音義不同劻勷急遽
貌杜牧之詩參軍與尉簿塵土驚劻勷一語不中治鞭
笞身滿瘡昌黎劉統軍碑銘蔡卒幸喪圍我許郛新師
不牢劻勷將逋劻亦作恇楚辭逢此世之恇勷又昌黎
詩渾奔肆狂勷注云狂當作􁀙亦作劻劻勷急遽也故
距躟為行遽􁁊鬤為髪亂皆以匡音為正靑浦縣志王
洪州圻序云志可一日闕哉而志猶不果葺者百宂劻
勷未暇也又云商㩁質訂可見前軰用字不茍
　　密勿
密勿不作秘密觧漢書劉向傳君子獨處守正不橈(音/閙)
衆枉勉強以從王事則反見憎毒讒愬故其詩曰密勿
從事不敢告勞無罪無辜讒口嗸嗸(詩作/囂囂)顔師古注密
勿猶黽勉也又𫝊亮表密勿軍國心力俱盡少陵北征
詩君誠中興主經緯固密勿周興嗣千字文亦有俊乂
密勿多士實寧語竝觧黽勉惟柳子厚為李京兆祭楊
郎中文密勿之謀唯道是履祭姊(音/止)夫崔使君文密勿
書奏元侯是俞似亦作秘密觧恐子厚失攷
　　蕞爾
蕞音萃蕞爾小貌左昭七年蕞爾國而三世執其政柄
陸徳明曰蕞在最反俗誤讀撮爾以蕞與撮字形相似
耳
　　奕禩
禩同祀商謂年為祀奕禩猶奕世也字从示从異俗从
冀因誤讀奕冀周禮小祝(之秀/反)有冦戎之事則保郊祀
于社注云祀或作禩此禩與祀通用之一徴也
　　泠然
泠音靈泠然清泠意俗作冷然非莊子逍遙遊夫列子
御風而行泠然善也沈佺期詩不能懐魏闕心賞獨泠
然又人名唐詩人王泠然有古木卧平沙一律見試帖
中
　　逕庭
逕庭音聽隔逺貌又激過也莊子逍遙遊吾驚怖其言
猶河漢而無極也大有逕庭不近人情焉俗誤讀為家
庭之庭
　　數竒
數竒音朔基漢李廣傳大將軍隂受上指以為李廣數
竒毋令(平/聲)當單于恐不得所欲注如淳曰數為匈奴所
敗為竒不耦服䖍曰作事數不耦也師古曰數音所角
反竒音居宜反柳子厚碑云不遇興詞鬱駹眉之都尉
數竒見惜挫猿臂之將軍楊蟠詩云仲父嘗三逐將軍
老數竒洪邁制詞云李廣數竒應恨封侯之相孟明一
眚終酬拜賜之師皆遵漢書音義作疏數字用王維詩
衞青不敗由天幸李廣無功因數竒邵氏聞見錄曰漢
書音義數作朔則亦不可以對天矣其説良是又案范
筠詩數竒不可偶性直誰能紆杜詩數竒謫關塞道廣
存箕潁白詩集序云文士多數竒詩人尤命薄蘇詩數
竒逢惡嵗計拙集枯梧竝作命數之數黄山谷謂師古
注以數竒為命隻不耦乃命數之數非疏數之數也宋
景文公筆錄謂得江南漢書本乃所具反傳寫誤以所
具反為所角反耳去入二聲其用不同其説各異如此
　　雋永
雋永蒯通所著書名凡八十一首見漢書師古注雋音
字兖反肥肉也永長也言其所論甘羙而義深長也元
遺山詩雋永不羡大官羊二字人所習用而不究所出
故詳之雋依顔氏音義當讀前上聲廣韻亦音徂兖切
注云鳥肥也又姓漢有雋不疑稕韻中止收儁字而不
收雋字則雋為前上聲無疑也而方密之通雅云公羊
傳得雋曰克(此語在左傳莊公十一/年公羊傳中竝無此語)後漢書朱雋(後漢/書作)
(儁與俊同/非雋也)字公偉皆讀俊雋之音翦乃俊字之隨讀耳
雋有翦音猶平有便音甄有堅音竣有全音也漢人注
書(雋翻字兖出自師古/乃唐人非漢人也)偶以方言注之後人别無所考
遂據為定案耳案此則俊與翦二音又似不妨通讀然
恐通雅之言考訂未精不足為據
　　佔畢
呫嗶不作唫諷觧亦非口旁禮學記今之教者呻其佔
畢注佔視也畢簡也言今之教人者但吟諷其所佔視
之簡牘不能通其縕奥案此書呫音帖竝無占音嗶聲
出貌絶非誦讀意
　　滑稽
滑稽之滑俗誤讀猾史滑稽傳注崔浩曰滑音骨滑稽
流酒器也轉注吐酒終日不已言出口成章詞不窮竭
若滑稽之吐酒又漢書陳遵傳揚雄酒箴鴟夷滑稽腹
大如壺師古曰滑稽圜轉縱舎無窮之狀二字見處甚
多
　　含毫邈然
邈音漠陸士衡文賦或操觚以率爾或含毫而邈然率
爾謂文之易成也邈然謂思之杳無所得也一易一難
與上文所云或妥帖而易施或岨峿而難安一例不作
文思深遠觧亦不音渺(下文函綿邈於尺/素是言文思深逺)
　　培塿
培音剖塿樓上聲說文培塿小土山也揚雄方言冢(俗/混)
(作冡非冡/即䝉字)秦晉間謂之培塿杜詩大守(去/聲)頃者領山南
邦人思之比父母(音/牡)王生早曾拜顔色高山之外皆培
塿白樂天青冡詩上有飢鴈號下有飛蓬走茫茫邊雪
裏一掬沙培塿亦作部婁左襄二十四年太叔曰部婁
無松栢陸徳明曰部蒲口反婁路口反二字人每誤讀
平聲
　　傴僂
傴僂音禹旅左昭七年正考父佐戴武宣三命兹益共
故其鼎銘云一命而僂再命而傴三命而俯韻本相協
俗誤讀歐樓昌黎元和聖徳詩婉(音/苑)婉弱子赤立傴僂
牽頭曵足先斷腰膂皮日休詩九十擕鋤傴僂翁小園
幽事盡能通
　　白頭如新
今人以白頭如新作乆而敬之情好不替解非漢鄒陽
傳語曰有白頭如新傾蓋如故何則知與不知也謂不
相知者雖頭白如新識相知者雖傾蓋間如舊識也故
孟康注曰初相識至白頭不相知
　　口占
口占去聲借音戰漢陳遵傳治私書謝京師故人遵馮
几(音/紀)口占書吏注謂占隱度也口隱其詞以授吏也又
朱博傳口占檄文師古竝音之贍反詩題用此乃不起
草之義不作平聲讀唐王劇(音/極)當五王出閤劇召五吏
分占其詞粲然東漢虞延占拜可觀分占分其口占而
書之也占拜可觀拜起致詞有儀度也陰氏以分占占
拜收入平聲誤也
　　口號
詩題用口號字近見注杜詩者於紫宸殿退朝口號等
題輒作平聲謂隨口號吟也説似近理然李義山詩柏
臺成口號雲閤暫肩隨昌黎詩五言出漢時蘇李首更
號東都漸瀰漫派别百川導號乃名稱之義非號吟也
又王摩詰凝碧池詩題云私成口號誦示裴迪若作平
聲於解不通
　　度曲
度曲之度有去入二聲漢書元帝贊鼔琴瑟吹洞簫自
度曲被歌聲如淳曰自隱度作新曲因持新曲以為歌
詩聲也師古曰度音大各反案此與古文苑宋玉笛賦
度曲羊腸竝音鐸張平子西京賦度曲未終杜去聲乃
度次之度謂曲終更授其次也二者音義迥别臣瓚引
西京賦以證漢書西京注亦引元帝自度曲為證皆非
也今人但知為度次之義而不復(去/聲)知有隱度之説
　　兆眹
眹从目廣韻注云目童子也又吉凶形兆謂之兆眹今
作朕且倒拈曰朕兆沿誤已乆無由革也野客叢書論
漢再受命之兆云漢再受命已兆眹於景帝生長沙定
王發之際矣又云生長沙定王之時已萌芽漢再受命
之象又非所以為兆眹也兆眹之時其見於程姬所避
之際乎古人用字無或誤者
　　蔕芥
今謂人之事過不畱胷無凝滯者曰無芥蔕予案出處
乃是蔕芥非芥蔕蔕釵去聲音蠆與音戴音帝作𤓰底
解不同漢賈誼傳細故蔕芥何足以疑師古曰蔕芥小
鯁(亦作/梗)也蔕音丑芥反相如子虛賦吞若雲夢者八九
其於胷中曾不蔕芥注刺鯁也史記賈誼傳作細故慸
葪韋昭曰蔕音士介反索(音/色)隱曰葪音介觀此則蔕之
讀蠆昭然也故郭向莊子注直作蠆芥又張衡西京賦
睚眦蠆芥東坡詩坐看青丘吞夢芥自慙黃潦薦溪蘋
又靑丘已吞雲夢芥藝苑雌黃謂出處是曾不蔕芥非
草芥之芥譏坡錯拈
　　耑
耑古端字考工記磬氏已下則摩其耑漢蓺文志感物
造耑材知深美俗誤作專字用案子史專字多作顓豈
以耑為顓之省文故沿誤不覺耶
　　圖
今之某啚即古之某里啚本作圖日知錄云宋時登科
錄必書某縣某鄉某里人蕭山縣志曰改鄉為都改里
為圖自元始嘉定縣志曰圖即里也不曰里而曰圖者
以每里册籍首列一圖故名曰圖是矣今俗省作啚(玉/案)
(廣韻啚嗇/也與鄙同)
　　匪頒
匪頒之匪音分如字讀者非周禮廩人掌九穀之數以
待國之匪頒注匪讀為分分匪謂委人之職諸委(去/聲)積
也又太宰八曰匪頒之式九曰好用之式注匪分也頒
謂班賜也王所分賜群臣也好用燕好所賜予
　　一倡三歎
樂記清廟之瑟朱絃而疏越一倡而三歎有遺音者矣
注練朱絲以為絃絲不練則聲清練之則聲濁疏通也
越瑟㡳孔也疏而通之使其聲遲緩瑟聲濁而遲是質
素之聲非要妙之音也此聲初發一倡之時僅有三人
從而和之言和者少也以其非極聲音之美故好者少
然其中有不盡之餘音存焉故曰有遺音者矣朱子曰
一倡而三歎謂一人倡而三人和今解者以為三歎息
非也(經子倡歎倡和之/倡多从人不从口)
　　邁種
書臯陶邁種德德乃降邁勇往力行之意種布也言臯
陶勇往力行以布其德也張衡賦咎繇邁而種德兮今
人稱跨竈之子輒曰邁種呼種為上聲作超越種類解
别無證據豈非誤歟近時名流四六亦踵此弊憺園賦
云傳家而望本駒王邁種而人呼麟子注家引邁種德
釋之非也跨竈意應曰邁迹字見周書蔡仲之命傳云
叔違王命仲無所因故曰邁迹自身
　　芒種
芒種知隴反音腫今人呼去聲宜誤解其義而不覺耳
周禮稻人澤草所生種(去/聲)之芒種注云芒種稻麥也郭
璞江賦播匪藝之芒種挺自然之嘉蔬注云藝樹也芒
種稻麥也觀此二則其義了然又嬾眞子錄云襄鄧之
間多隱君子嘗記陜州夏縣士人樂舉明遠嘗云二十
四氣其名皆可解獨小滿芒種説者不一僕因問之明
遠曰皆為麥也小滿四月中謂麥之氣至此方小滿而
未熟也芒種五月節種該數類之種謂種之有芒者麥
也至是當熟矣玉按此解芒種義甚明但專指麥言非
也予謂芒種為五月節麥至是而熟可収稻過是而不
可藝古人以此二字名節所以告農候之早晚也(邁種/音衆)
(俗誤呼上聲芒種音腫俗誤呼/去聲二弊正相反故連類錄之)
　　謏聞
學記發慮憲求善良足以謏聞不足以動衆謏聞音小
問謏小也發慮憲謂致其思慮以求合乎法則求善良
親賢也言此二者可以小致聲譽不能感動衆人俗多
誤讀甚有誤用作諛聞者
　　弋人何篡
篡弋取也弋人何篡語出揚子法言今本譌作何慕人
襲用之非也後漢逸民傳序云揚雄曰鴻飛冥(音/明)冥弋
人何篡焉注宋衷曰篡取也鴻高飛冥冥薄(音/博)天雖有
弋人何施巧而取也又陳子昻碑曰弋人何篡鴻飛高
雲韓昌黎酬崔十六少府詩云肯效屠門嚼久嫌弋者
篡謀拙日焦拳活訃似鋤剗古無誤作慕者梅邨吳祭
酒白燕吟序云吾友單狷菴隱居其旁鴻飛冥冥為弋
者所篡乃知博雅君子必不肯茍同於俗也又案三山
老人云法言弋人何慕焉一本作纂故退之詩云肯效
屠門嚼久嫌弋者纂玉謂此説大非纂上聲字與此詩
去聲韻不協韓集可攷也
　　落魄
落魄音託又音薄史漢酈食其(音歴/異基)傳好讀書家貧落
魄應劭曰志行衰惡之貌師古曰失業無次也晉灼曰
落魄落託義同唐高駢詩未出塵埃眞落魄不趨權勢
正因循此以落魄對因循元遺山詩落魄宜多病艱危
更百憂此以落魄對艱危宋處士楊朴被召其妻送詩
曰更休落魄貪杯酒亦莫猖狂愛詠詩今日捉將官裏
去這回斷送老頭皮此以落魄對猖狂歴觀數則其義
自明若杜牧之落魄江湖載酒行一絶尤為豪放乃知
落魄為放蕩失檢之意非淪落不堪也又陳書杜稜少
落泊不為當世所知晉佛圖澄傳鈴聲曰胡子洛度又
大安童謠元超兄弟大落度世説王耆之樂託出自門
風其義相同(詩中落魄二字見處/甚多竝作雙疉字用)
　　拓落
漢揚雄傳位不過侍郎擢纔給事黃門意者𤣥得毋尚
白乎何為官之拓落也注云拓落不耦也俗倒拈曰落
拓用為放蕩失檢意非放蕩失檢應作落魄如今人云
落魄不羈是也説詳前條或作樂託亦可世説謝中郎
云王修載樂託之性出自門風
　　大較較然
大較大畧也較音角史貨殖傳此其大較也又著明貌
史伯夷傳此其尤大彰明較著者也漢霍光傳較然甚
明後漢張衡傳情僞較然與獵較音同與計較音異又
案史記律書豈與世儒闇於大較注索隱曰較音角左
襄二十一年杜注較然正直陸氏曰較音角載籍音義
甚明俗不契勘混讀教音
　　搶攘
搶攘音撐能漢賈誼傳國制搶攘晉灼曰搶攘亂貌搶
音傖攘音女庚反韻府以此二字入庚韻不入養韻有
以也俗如字讀非近時名流四六云笳吹郭外驚蟻陣
之縱橫燧暗山中駭狐鳴之搶攘亦誤從俗音
　　索解人不得
世説阮裕作白馬論以示謝安於時謝不即解阮語重
相咨盡阮乃歎曰非但能言人不可得正索(音/色)解人亦
不可得索解人三字本連與能言人一例謂求解其義
也今用作求一能解之人不可得意非
　
　
　
　
　
　
　
　
　
　
　
　
　訂譌雜錄卷一
欽定四庫全書
　訂譌雜録卷二
　　　　　　　　　　　　　青浦胡鳴玉撰
　　野處而不暱
暱寅入聲音逸字從日曰相近也與匿字音義迥别
國語筦子曰野處而不暱其秀民之能為士者必足頼
也本於暱字句絶謂野處而不與庸衆相暱此民之秀
出而能為士者俗讀暱為匿以野處而不暱其秀七字
為句誤為誰野處而能不掩其秀如英英露爽意紕繆
甚矣急宜正之(詩甫田註云俊士秀民/也下引管仲之言為證)
　　分野
地里志某星分野(漢書/作壄)分去聲今人不知誤讀平聲周
禮保章氏以星土辨九州之地所封封域皆有分星以
觀妖祥分野者分内之野或繫之北斗如魁主雍(去/聲)或
繫之二十八宿(音/肅)如星紀主呉越或繫之五星如嵗星
主齊呉之類又有月建分野十干分野十二支分野左
僖三十年杜注分野之星昭十八年杜注大辰大火宋
分野二十六年杜注出之分野陸德明竝音扶問反又
漢地里志有皆趙分皆燕分齊分等語又曰陳鄭之國
與韓同星分焉史天官書注索隱曰謂月蝕列星二十
八宿當其分地有憂偶拈五六則分非平聲信矣王維
終南山詩分野中峰變陰晴衆壑殊以分野對陰晴又
李榖詩照耀文星呉分野留連風月晉名賢古人無錯
拈者
　　處分等語
晉書謝安曰朝廷處分已定矣杜詩明明領處分處分
聽(平/聲)人主劉夢得詩停杯處分不湏吹分字皆仄用又
樂律三分損益隔八相生禮記分無求多分夾而進左
傳君其取分焉分之采物四國皆有分漢書分部逐捕
古有分土亡分民之類竝音扶問反流俗或不盡知誤
讀平聲
　　玉樹
世説謝太傅問諸子姪子弟亦何預人事而正欲使其
佳車騎荅曰譬如芝蘭玉樹欲使其生於階庭耳初不
解玉樹為何物後覽野客叢書乃知是槐不覺一快其
言曰揚子雲甘泉賦玉樹青蔥顔師古注玉樹武帝所
作集衆寶為之向注文選亦謂武帝植玉樹於此宫以
碧玉為葉僕案三輔黄圖云甘泉宫北有槐樹今謂玉
樹根幹盤峙三二百年木也楊震闗輔古語記曰耆老
相傳咸以謂此樹即揚雄甘泉賦玉樹青蔥者也又觀
隋唐嘉話國史纂異長安記聞見錄雜書皆言漢宫以
槐為玉樹因知晉人所謂芝蘭玉樹者盖指此物也又
考漢武故事上起甲帳乙帳前庭種玉樹珊瑚為枝碧
玉為葉自在神宫中只非甘泉宫事知師古與向之注
為甚謬而左思之見未審也
　　吃
吃音吉與喫音義迥别漢周昌傳昌為人吃師古曰吃
言之難也魯恭王餘韓非揚雄司馬相如鄧艾諸人皆
有此病俗混作喫字用非
　　大觀壯觀等語
大觀音貫易觀卦大觀在上本義云觀者有以中正示
人而為人所仰也予謂凢視之平聲有以示人使之來
觀去聲如左傳觀兵於周禮國語耀德不觀兵漢書觀
之珍寳之類又奇觀壯觀舊觀竝應去聲杜詩先朝常
宴㑹壯觀已塵埃此一徵也宋王景文詩云直翁自了
平生事不了山陰陸務觀放翁見之笑曰我字務觀乃
去聲如何把做平聲押了此雖戲語亦可為用字不詳
出處者戒(直翁謂時/相史浩)
　　中興
中興之中讀衆毛公烝民詩序云任賢使能周室中興
杜元凱左傳序云祈天永命紹開中興陸德明竝音丁
仲反杜詩今朝漢社稷新數中興年又萬里傷心嚴譴
日百年垂死中興時李義山詩路有論(平/聲)寃謫言皆在
中興東坡詩威聲又數中興年二敵行當一矢聨皆本
陸音王觀國學林新編云中有鍾衆二音音鍾者當二
者之中首尾均也音衆者首尾不必均但在二者之間
耳此中興之中所以音衆又如中年中葉中天中塗中
詘之類竝當从衆音楊仲𢎞詩一代人才頗中衰此其
徵也予又案漢婁敬傳廼營成周都雒以為此天下中
師古音竹仲反知中年中塗類必應讀衆也
　　逢掖
記儒行丘少居魯衣逢掖之衣鄭氏曰逢猶大也大掖
之衣疏曰謂肘腋之所寛大故鄭云大袂襌衣也後世
用作縫掖非柳子厚上大理崔大卿啓徒爾拖逢掖曵
大帶又荅貢士元公瑾書逢掖之列亦以加慕注皆引
禮記鄭氏之説釋之良是
　　薄暮
薄暮之暮音博廹也侵也他如薄人於險外薄四海之
類俱與厚薄音義不同
　　尚書
劉熙釋名曰尚書者何也尚上也言最在上總領之也
尚書孔穎達正義曰尚者上也言此上代以來之書故
曰尚書是官名與書名竝應去聲杜子美題瀼(囊上/聲)西
新賃草屋詩欲陳濟世策已老尚書郎元自仄用(予見/辨證)
(書莫不以尚書謂應讀上/而不引此詩為證何也)孔平仲珩璜新論云尚書與
尚食尚公主同而世俗相承以平聲呼誤矣夢溪筆談
云官名中尚書本秦官尚音上謂之尚書者秦人音也
至今秦人謂尚為常宛(借音/逺)委餘編曰尚書之尚不知
後世何以作平聲元美蓋未見存中之説耳(輟畊錄秦/時少府遣)
(史仕殿主發書故謂尚書尚/主也如尚衣尚食並時亮反)
　　以是藐諸孤
左僖九年晉獻公謂荀息曰以是藐諸孤辱在大夫其
若之何杜注言其㓜賤與諸子縣殊㓜賤貼是字指奚
齊諸子貼諸孤謂羣公子縣殊解藐字言此㓜賤之奚
齊縣絶於諸子之貴長義本如是若以藐為眇小意則
孤字應指奚齊諸字將作何解天下有是句法乎今人
裂取藐諸孤三字作孤子眇小用沿襲已乆不覺其非
藐陸德明音妙小反又亡角反
　　去之夫
左宣二年華元曰去之夫其口衆我寡夫如字讀去之
夫三字為句林唐翁注云言此役夫今以去之二字為
句絶夫讀扶誤連下句案左傳夫應讀扶陸氏必音此
獨無之故知林説為不易
　　一臠
臠連上聲塊切肉一臠禁臠字出晉書謝混傳俗讀為
鸞非也杜詩禁臠去東床趨庭赴北堂義山詩南朝禁
臠無人近痩盡瓊枝咏四愁東坡老饕賦嘗項上之一
臠嚼霜前之兩螯(音/翺)放翁詩秋日留連野老家朱盤鮓
臠粲如花無作平聲用者若音鸞是病瘠貌説文引詩
棘人欒欒作臠臠近時字書謂禁臠一臠宜讀鸞彼葢
未見杜李諸公之詩耳
　　苐第之辨
苐音題廣韻作苐注云草也莊子道在苐(今本/作梯)稗俗讀
第作但字解非但義當作第如漢書第令無斬第出偽
遊雲夢第俱如臨卭第言之汝第往之類亦作弟從無
作苐者今人亦漸能辨之
　　為勸學死
世説蔡司徒渡江見彭蜞大喜曰蟹有八足加以二螯
令(平/聲)烹之既食吐下委頓方知非蟹後向謝仁祖説此
事謝曰卿讀爾雅不熟幾為勸學死劉孝標注大戴禮
勸學篇曰蟹二螯八足非蛇蟺之穴無所寄託者用心
躁也故蔡邕作勸學章取義焉爾雅曰螖蠌(音滑/澤)小者
蟧即彭蜞也似蟹而小今彭蜞小於蟹而大於彭螖即
爾雅所謂螖蠌也然此三物皆八足二螯而狀甚相類
蔡謨不精其小大食而致弊故謂讀爾雅不熟也玉案
荀子亦有勸學篇作六跪二螯與大戴禮少異謝葢謂
蔡不精爾雅而徒信勸學篇二螯八足之言幾為其所
誤而致死也幾為勸學死坊本類書作勤學韻府亦然
世俗仍譌用之非也(野客叢書最稱博洽亦曰蔡謨讀/爾雅不精誤食蟛蜞取後世譏為)
(勤學者之誚乃知/此誤其來尚矣)
　　仰字去聲用
仰一讀去聲仗也資也與俯仰音義不同史平準書衣
食皆仰給縣官封君皆低首仰給(既云低首仰非/上聲益信也)漢匈
奴傳以衣食異無仰於漢公孫𢎞傳故人賓客皆仰衣
食亦作卬如東方朔傳萬民所卬足也鄭當時傳卬奉
賜給諸公王莽傳物物卬市日闋亡儲之類師古竝音
牛向反又杜詩家貧仰母慈韓詩舉族仰薄宦今上官
文移必曰仰某官準(俗作/准)此若作上聲於義不通孔平
仲雜説云今公家文字用仰字出北史北齊孝昭紀詔
定三恪(康入/聲)禮儀體式亦仰議之賈昌朝字音清濁辨
上聲下瞻上也去聲上委下也
　　蒼黄
人謂悤遽失措曰倉皇若作蒼黄必嗤為别字然古人
集中如少陵新㛰别詩誓欲隨君去形勢反蒼黄入衡
州詩無論再繾綣已是安蒼黄昌黎祭女挐文値(音/穉)吾
南逐蒼黄分散栁河東韋道安詩蒼黄見驅逐誰識死
與生又答韋中立書數州之犬皆蒼黄吠噬之類無作
倉皇者至宋人始作倉皇如歐陽公五代史伶官傳序
云倉皇東出之類(北山移文始終參差蒼黄反覆以蒼/黄對始終是另為一義不指悤遽言)
(近見杜詩注於新㛰/别引此為證非也)
　　不壹而足
不壹而足語出公羊襄公二十九年傳(又見文/公九年)言不以
一事之美而遽足之見待之嚴也故下文有季子者所
賢也曷為不足乎季子等語今人用作事非一次意開
口即是不覺其非
　　卑之母甚高論
史張釋之傳釋之既朝畢因前言便宜事文帝曰卑之
母甚高論令今可施行也於是釋之言秦漢之間秦所
以失而漢所以興者久之文帝稱善乃拜釋之為謁者
僕射(音/夜)卑之母甚高論謂少貶其辭母為甚高之論俗
改毋為無將卑之二字連下讀用作議論不足采意非
予訂此條後閱王勉夫野客叢書曰今人以卑之無甚
高論卻所説之卑者甚失當時之意蓋文帝懼釋之陳
五帝三王上古久逺之事無益於時故令陳今可行之
説釋之遂言秦漢之事文帝所以稱善則卑之無甚高
論自是兩句今人作一句讀之所以失當時之意也此
説先得我心但亦改母為無雖母無字古通用然史漢
元文竝作毋是禁止之辭不得輒易也繼更見容齋四
筆亦言之録在第八巻乃知字句之譌古今所同也
　　睅
睅戸板切音近緩廣韻注云目出皃左傳睅其目皤其
腹韓文鱷魚睅然不安溪潭世俗古文選本或作悍然
又或音悍皆誤也
　　何居誰居
何居音基語助也記檀弓何居乎吾未之前聞莊子齊
物論何居乎形固可使如槁木心固可使如死灰乎誰
居猶言誰歟左襄二十三年國有人焉誰居其孟椒乎
陸德明曰居音基詩日居月諸居諸亦語助字合從基
音人不之知也(惟記郊特牲二日伐/鼔何居當如字讀)
　　斤斤
斤斤音僅詩斤斤其明毛傳明察也又重慎也後漢吳
漢傳斤斤謹質形於體貌二字人所習用而昧於出處
不知應讀去聲也
　　丈人行等語
輩行杭去聲與行行如也音同蘇東坡哭任遵聖詩老
任况奇逸先子推輩行文章得少譽詩語尤清壯漢蘇
武傳漢天子我丈人行師古曰行音胡浪反杜詩王孫
丈人行垂老見飄零(注家謂行叶音巷漢書/既明翻胡浪安得謂叶)又云豈如
(一作/知)吾甥不流宕丞相中郎丈人行小杜詩再拜宜同
丈人行過庭交分有無同皆仄用近時一名流梅花與
桃李並開詩云李桃不言惟解笑都忘渠是丈人行押
入陽韻誤也又史孝武紀老人為兒時從其大父行識
其處漢鄭當時傳自見年少官薄然其知友皆大父行
衛霍傳斬單于大父行籍若侯產
　　仲父亞父
仲父楊倞曰仲者夷吾之字父事之故號為仲父漢高
紀亞父范増如淳曰亞次也尊敬之次父猶管仲為仲
父玉案史記呂不韋為相國號稱仲父後秦王賜書曰
君何親於秦號稱仲父以仲父為親則為父子之父無
疑也又尚父亦應如字鄭康成曰可尚可父也故詩傳
於古公亶父皇父卿士類音甫維師尚父獨無音
　　宂長
宂長音仗義與剰賸同陸士衡文賦雖區分之在兹亦
禁邪而制放要辭達而理舉故無取乎宂長謂文之宂
雜餘長也杜詩官聨辭宂長行路徙敧危昌黎詩自古
澄不清環混無歸向炎風日搜攪幽怪多冗長香山詩
通州海内悽惶地司馬人間冗長(自注/去聲)官東坡謂范淳
夫講書無一冗字無一長句歴觀諸則音義曉然俗用
此二字誤為長短之長
　　射覆
射覆音食福漢東方朔傳上嘗使諸數家射覆師古曰
於覆器之下而置諸物令闇射之故云射覆覆音方目
反玉案字書射字凡泛言射則去聲以射其物而言則
入聲覆字覆蓋則去聲反覆則入聲故射覆二字竝應
入聲今竝誤從去聲李義山詩隔座送鈎春酒暖分曹
射覆蠟燈紅以射覆對送鈎音義曉然
　　幅隕
詩幅隕既長毛傳幅廣也隕均也朱傳幅猶言邊幅也
隕讀作員謂周也俗因幅从巾隕亦誤从巾案字韻書
無􁇠字惟近時古今韻畧作幅􁇠引商頌證之非也
　　跅弛
漢武求茂材異等詔夫泛(音/捧)駕之馬跅弛(音/始)之士亦在
御之而已師古曰跅者跅落無檢局也弛者放廢不遵
禮度也俗因跅从足弛亦誤从足字書無􁀪字
　　無盡藏
無盡藏音臟與寶藏之藏同本佛家語赤壁賦用之又
易慢藏誨盗(慢藏對冶容是/死字去聲無疑)詩亶侯多藏記月令謹蓋
藏之類竝音才浪反毛晃曰凡物自隱則平聲物不自
隱而我隱之與府藏之藏則去聲玉謂平聲是活字藏
之也去聲是死字目其所藏也故無盡藏等俱應仄用
偶檢容齋隨筆中玉津園喜晴一律有無盡藏字録之
以信古人用字之精不似今人鹵莽誤拈平仄也五更
猶自雨如麻無限都人仰翠華翻手作雲方悵望舉頭
見日共驚嗟天公的有施生妙帝力堪同造物誇上苑
春光無盡藏可須羯鼓更催花
　　薝蔔
薝音膽薝蔔即梔子又名林蘭佛書如入薝蔔林中聞
薝蔔花香不聞他香故曾端伯呼為禪友歴檢字韻書
薝竝作上聲謂俗讀簷讀占為非然東坡贈詩僧道通
詩香林乍喜聞薝蔔古井惟慚斷轆轤作平聲用不知
又何據
　　九亰
記檀弓是全要領以從先大夫於九亰也陳氏集説音
註云亰古原字鄭氏曰晉卿大夫之墓地在九原據此
今人用作九京似誤(前聞一宿/儒曽言之)然案方氏曰九京即九
原指其冡之高曰京指其地之廣曰原則九京九原本
通用故黄山谷詩百不一試埋九京元遺山詩仕才千
石埋九京皆押入庚韻
　　踉蹡
昌黎贈張籍詩君來好呼出踉蹡越門限踉蹡行不正
貌踉音亮蹡去聲二字與平聲義不同俗以亂走為踉
蹌讀郎倉非蹌音鏘趨蹌行動貌詩濟濟蹌蹌威儀舒
揚也書鳥獸蹌蹌舞貌予謂行走急遽應曰狼竄野客
叢書以物性喻人云言其亂走則曰狼竄是也後因聲
譌呼為郎倉亦未可知
　　古人字止一言
容齋隨筆舉古人字止一言者如陳勝字涉項籍字羽
彭越字仲張歐吳廣枚乗字叔朱雲字游爰(即袁/字)盎字
絲張釋之字季鄭當時字莊之類玉案古人字止一言
者甚多即如四書中管仲曾晳類皆是今人相習不覺
耳更有三言字晉時張天錫字公純嘏(音/假)是也三言名
亦徃徃有之楚令尹子文姓鬭名穀於菟
　
　
　
　
　
　
　
　
　
　訂偽雜録卷二
欽定四庫全書
　訂譌雜錄卷三
　　　　　　　　　　　　　青浦胡鳴玉撰
　　鄭重
鄭重有頻煩殷勤二義不作珍重不敢輕忽解緗素雜
記云漢王莽𫝊然非皇天所以鄭重降符命之意注師
古曰頻煩也顔氏家訓云我亦不能鄭重聊舉近世切
要以啓寤汝耳此眞得漢書之意近沈存中筆談言石
曼卿事云他日試使人通鄭重則閉門不納亦無應門
者即以鄭重為殷勤又不知何所據而言然不爾曽謂
使人通頻煩可乎玉案廣韻鄭字注云鄭重殷懃也故
陶靖節集注叙慧逺白蓮社事云靖節與逺公雅素寧
為方外交而不願齒社列逺公遂作詩博酒鄭重招致
竟不可詘魏志鄭重送汝好物白樂天謝庾順之送紫
霞綺詩云千里故人心鄭重皆作殷勤解(朱子謂少陵/䕫州以後詩)
(失之鄭重䌓絮/是亦頻煩意)
　　愀然
愀音悄愀然色變也如禮記孔子愀然作色而對莊子
孔子愀然變容荀子愀然有以自省赤壁賦愀然正襟
危坐之類俗讀秋然讀啾然用作悽愴不樂意非
　　瞿然
瞿然驚顧貎瞿音句與平聲音義不同記檀弓曽子聞
之瞿然又公瞿然失席亦作懼然漢東方朔𫝊懼然易
容師古曰懼然失守之貎懼音居具反詩良士瞿瞿禮
玉藻視容瞿瞿梅梅音義竝同
　　兩造
兩造音糙周禮大司冦以兩造禁民訟鄭云造至也使
訟者兩至周書吕刑兩造具備蔡𫝊云兩造者兩争者
皆至也周官以兩造聽民訟具備者詞證皆在也案此
二字惟讞鞫時得用之俗誤讀兩召用為彼此二人通
稱(去/聲)非也
　　千頃陂
陂音卑後漢黄憲傳叔度汪汪若千頃陂(世説作汪汪/如萬頃之陂)
澄之不清淆之不濁俗用作千頃波誤認為波瀾案漢
書字例陂與波通用後漢亦然故於郭林宗傳作千頃
波然絶非波瀾之謂
　　豆區釡鐘
毛居正曰豆字是古斗字如豆區釜鐘之類後人誤作
爼豆之豆讀之又考工記梓人一獻而三酬則一豆矣
注豆當為斗釋文音斗下文飲一豆酒同予謂豆區釜
鐘區當讀歐左傳音注自明若豆之為斗人所未知也
(鐘鍾古/通用)
　　挑達伴奐
挑達輕儇跳躍貎詩挑兮達兮今用作佻達非伴奐閒
暇之意詩伴(音/判)奐爾游矣今用作泮渙非
　　寧馨阿堵
流俗以佳兒為寕馨以錢為阿堵其實非也容齋隨筆
曰寧馨阿堵宋晉閒人語助耳後人但見王衍指錢云
舉阿堵物却又山濤見衍曰何物老嫗生寧馨兒今遂
以阿堵為錢寧馨為佳兒殊不然也前輩詩語言少味
無阿堵氷雪相看有此君又家無阿堵物門有寧(讀從/去聲)
馨兒其意亦如此宋廢帝之母王太后疾篤帝不往視
后怒謂侍者曰取刀來剖我腹那得生寧馨兒觀此豈
得為佳顧長康畫人物不㸃睛曰𫝊神寫照正在阿堵
中猶言此處也劉眞長譏殷淵源曰田舍兒强學人作
爾馨語又謂桓温曰使君如馨地寧可戰鬬求勝王導
與何充語曰正自爾馨王恬撥王胡之手曰冷如鬼手
馨强來捉人臂至今吳中人語言尚多用寧馨字為問
猶言若何也劉夢得詩為問中華學道者幾人雄猛得
寧馨(玉案猶言/如是也)葢得其義以寧字作平聲用又野客叢
書云今人稱錢為阿堵葢祖王衍之言也阿堵晉人方
言猶言這箇耳王衍當時指錢而為是言非眞以錢為
阿堵也今直稱錢為阿堵不知阿堵果何物耶且顧長
康曰𫝊神寫照正在阿堵中謝安曰明公何湏壁間置
阿堵輩殷中軍曰理應在阿堵上此皆言阿堵豈必錢
邪此與王子猷以竹為此君之意同裴廸詩曰竹君者
是也
　　勍敵
勍音擎强也左傳今之勍者皆我敵也又勍敵之人隘
而不列俗讀競因誤作勁敵
　　疑丞
疑丞俗用作凝丞非尚書大傳古者天子必有四鄰前
曰疑後曰丞左曰輔右曰弼又記師保疑丞朱子曰疑
字曉不得想止是有疑即問他之意
　　比物比志
故曰聖人有金城者比物比志也語出治安䇿林西仲
曰衆志成城在城謂之物在人謂之志可以相比制義
多用此物此志乃字之誤林説本之如淳注然予厯檢
漢書賈誼𫝊作比物此志字形相近剞㓹易譌當再覓
善本證之
　　纍纍
纍借音雷樂記纍纍乎端如貫珠白樂天詩玉敲音厯
厯珠貫字纍纍華表鶴歌有鳥有鳥丁令威出家千載
今來歸城郭皆是人民非何不學仙冢纍纍唐彦謙詩
長陵高闕此安劉袝葬纍纍盡列侯放翁詩還家欲作
諸孫贈邨路纍纍柿未丹偶拈一二則平聲較(音/覺)然今
之作詩者或誤作上聲用
　　藐藐
藐一音莫藐藐忽畧貎詩誨爾諄諄聽我藐藐匪用為
教覆用為虐與既成藐藐深逺貎音眇不同案聽我藐
藐朱傳音邈今沿讀眇者以誤邈為眇音耳邈音莫竝
無眇音説見第一卷
　　貫穿
貫穿音串漢司馬遷贊貫穿經傳馳騁古今杜少陵八
哀詩貫穿百萬衆貫穿無遺恨栁子厚送易師楊君序
論説辨問貫穿上下俗作貫串非近日名流寫作貫丳
或疑為串字之譌不知其本於昌黎贈張籍詩試將詩
義授如以肉貫丳也丳音産炙肉器
　　奸
奸音干與干同犯也如左傳奸王之位奸先王之禮女
皆奸之奸國之紀奸時以動吾父再奸王命子父不奸
之謂禮之類陸德明竝音干又求也史齊世家以漁釣
奸周西伯正義曰奸音干又左傳奸絶我好(去/聲)漢書敢
挾詐偽以奸名譽陸氏顔氏竝音干今讀為艱與姦混
用不復知有干音故為厯攷之日知錄云廣韻姦古顔
切私也詐也亦作姧今本誤姧作奸非也奸音干犯也
左氏僖公七年傳曰君以禮與信屬(音/竹)諸侯而以姦終
之曰子父不奸之謂禮一𫝊之中二字各出而義不同
釋名姦奸也言奸正法也以奸釋姦其為兩字審矣又
奸字亦可訓作干禄之干漢書荆燕吳傳齊人田生以
畫奸澤史記作干然則奸但與干通用而不可以為姦
也
　　著鞭
晉劉琨傳與祖逖為友聞祖逖被用謂人曰吾枕(去/聲)戈
待旦常恐祖生先(去/聲)我著鞭著音灼置也與著棋同義
俗讀如沉著之著非沉著一作𤣥箸世説王夷甫曰我
與王安豐説延陵子房亦超超𤣥箸劉辰翁云𤣥箸猶
沉著也玉案世説著字皆作箸如箸㡌箸屐箸袴之類
蓋箸本古著字後世顓作匙箸用而别出著字王世懋
曰世説著皆作箸殆不可曉或槩改作著皆未明乎字
學也
　　二十八宿
二十八宿音肅俗讀秀非古人皆嘗言之容齋隨筆云
二十八宿宿音秀若考其義則止當讀如本音嘗記前
人有説如此説苑辨物篇曰天之五星運氣於五行所
為宿者日月五行之所宿也其義昭然嬾眞子錄云二
十八宿謂之二十八舍又謂之二十八次次也舍也皆
有止宿之意今韻畧乃音秀此何理也焦竑云星宿韻
畧音秀誤也宿是日月五星之次舍以止宿為義陰符
經天發殺機移星易宿地發殺機龍蛇起陸作入聲讀
玉謂諸説甚是但援(音/袁)引未至耳案史記天官書云月
蝕歲星其宿地饑若亡又云心則内賊亂也列星其宿
地憂此最是讀肅明徴以洪文敏羣公之博學而不引
以為證豈偶忘之耶然讀為秀者亦有所本但係古人
叶韻非本音也昌黎南山詩延延離又屬(音/竹)夬夬叛還
遘喁喁魚闖(借音/寸)萍落落月經宿棲(音/西)宿字古亦有叶
秀音讀者左思吳都賦思假道於豐隆披重霄而高狩
籠烏兎於日月窮飛走之棲宿
　　鼔篋
學記入學鼓篋孫其業也注謂擊鼔以召學士發篋以
出書籍本自二項今人輒用彈琴鼓篋句誤以鼔為活
字與負笈一例
　　繇辭
繇音宙占詞也廣韻注云卦兆辭也佩觽集曰繇从䍃
从卜从系與繇字有辨經史多誤梓人因讀為爻音而
不知其非此字左傳最多如且其繇曰之類陸德明竝
音直救反又漢文紀卜之兆得大横占曰大横庚庚注
李奇曰庚庚其繇文也占謂其繇文也師古曰繇音丈
救反本作籀籀書也謂讀卜詞潘岳西征賦既定鼎於
郟鄏遂鑽龜而啓繇平失道而來遷繄二國而是祐昌
黎南山詩或如龜坼兆或若卦分繇或前横若剝或後
斷若姤放翁詩卜繇兒能測藥方僧為求詩杕杜末章
傳云且卜且筮相襲竝作合言于繇而皆曰近矣今之
習詩經者莫不讀為合言于爻也
　　蜑
蜑壇上聲(亦作/䗺)南海􁇒種曰蜑戸以舟楫為家采海物
為生且生食之入水能視合浦珠池蚌蛤惟蜑能沒水
探取旁人以繩繫其腰動則引而上先炙毳衲熱出水
急覆之不然寒慄以死俗以禽卵為蜑不知誤自何時
且變文作蛋尤非字書無蛋字宛(借音/逺)委餘編謂通海
内名鳥卵曰彈何也案此當作彈丸之彈因其形似而
名之是亦一説(今廣東有蛋戸音但皆/船户也蛋乃蜑字之譌)
　　五松事
王勉夫曰緗素雜記云史記秦始皇上泰山立石封祠
祀下風雨暴至休於樹下遂封其樹為五大夫唐陸䞇
松詩不羡五株封李商隠有五松驛詩李白序謂風雨
暴作五松受職皆言五松事惟荆公詩老松先得大夫
封此為得之僕謂黄朝英稽考未至耳非李白之徒謬
也按應劭云秦皇逢暴雨得五松因封為五大夫葢當
時大夫係封五株松非一松也是以庾信終南山詩曰
水奠三川石山封五樹松五樹松在唐人前已如此言
豈謂太白等謬誤朝英但見唐人有此數處用五松事
與史記文不合故有是説不知此事已見於應劭所載
而唐前人已用之矣玉案勉夫此辨洞悉源流而後世
辨證家猶紛紛謂五大夫是秦第九等爵所封竝非五
株松自詡獨得何見事之晚耶又檢史始皇紀止言休
於樹下因封其樹為五大夫竝不言松則五松之説亦
出自後人臆度未知是否也
　　孤負
李陵答蘇武書陵雖孤恩漢亦負德又曰孤負陵心孤
負字意必出此或前更有出未可知也杜詩孤負滄洲
願韓詩孤負平生心蘇詩莫教孤負竹風涼又杜詩更
長燭明不可孤義山詩映書孤志業之類不可殫述總
無誤作辜負者即有之係後人傳寫梓刻之譌非元文
也辜辠也與孤負意絶不相蒙
　　相提而論
相提而論(平/聲)提上聲音弟史竇嬰傳高遂曰相提而論
自是明揚主上之過徐廣曰提音徒抵反索隠曰相提
猶相抵今俗讀作相題而論是何理也
　　齗齗如也
齗音銀史魯世家余聞孔子稱曰甚矣魯道之衰也洙
(音/殊)泗之間齗齗如也漢地理志魯瀕洙泗之水其民涉
度幼者扶老而代其任俗既益薄長老不自安與幼少
相讓故曰魯道衰洙泗之間齗齗如也師古曰齗齗分
辨之意徐廣曰幼者患苦長者長者忿愧自守故齗齗
争辭所以為道衰也俗譌作斷斷如也習用不知已非
一日(雖斷斷字有出而増一如字/實為齗齗如也之形譌也)
　　校獵
校獵之校音効漢成帝紀行幸長楊宫與胡客大校獵
如淳曰周禮校人掌王田獵之馬故曰校獵師古曰此
校謂以木相貫穿為闌校耳校人職云六廐成校是則
以遮闌為義也校獵者大為闌校以遮禽獸而獵取也
洪武正韻云闌校音效所以遮獸而獵取之謂之校獵
此本於漢書音義别本字韻書誤音計校之校(韻府亦/誤以校)
(獵作/教音)俗因認為田獵而較獲多少意
　　傳臚
臚音廬並無盧音史叔孫通𫝊大行設九賔臚句傳蘇
林云上傳語告下為臚下𫝊語告上為句韋昭云大行
掌賔客之禮今謂之鴻臚也九賔則周禮九儀也謂公
侯伯子男孤卿大夫士也漢依此以為臚傳以次傳令
下也臚音閭宛委餘編曰大鴻臚古音為鴻廬今若依
古稱當作一笑予謂讀書識字止求一是不泥今古也
　　剝棗
詩八月剝棗剝音朴與撲同今讀博棗非毛注云剝擊
也陸德明音普卜切王荆公詩經新解云剝者剝去其
皮而進之所以養老也後從蔣山郊步至民家問其翁
安在曰去剝棗乃悟前非即具奏乞除去十三字説見
容齋隨筆予謂今人讀博棗雖非本於介甫之解而仍
作撲擊義然已不復知有朴音矣
　　劍器渾脱
杜少陵詩序云觀公孫氏舞劍器渾(平/聲)脱(音/駝)瀏灕頓挫
獨出冠時唐段安節樂府雜錄謂劍器是健舞曲名又
文獻通考舞部謂劍器古武舞之曲名其舞用女妓雄
粧空手而舞案此今人意以劍器為刀劍之器非是舊
唐書郭山惲𫝊中宗引近臣宴集將作大匠宗晉卿舞
渾脫胡三省注通鑑長孫無忌以烏羊毛為渾脱氊㡌
人多效之謂之趙公渾脱因演以為舞容齋隨筆云唐
中宗時清河尉吕元泰上書言時政曰比見坊邑相率
為渾脱隊楊用修曰渾脱隊即所謂公孫大娘渾脱舞
也又居易錄云按陳𤾉樂書云樂府諸曲自古不用犯
聲唐自則天末年劍器入渾脱為犯聲之始劍器宫調
渾脱商調以臣犯君故為犯聲又唐多解曲如柘枝用
渾脱解之類觀此則劍器渾脱自各為舞曲之名今人
誤讀杜詩序以劍器為句而以渾脱瀏灕頓挫六字為
句以為皆極贊舞劍器之妙譌謬沿襲文字中往往以
渾脱瀏灕四字連綴用之可笑也又云渾脱之義予向
詳之皇華紀聞閲李中麓(開/先)太僕塞上曲一首云黄河
萬里障邊隅冒頓年來謀計殊不用輕帆并短棹渾脱
飛渡只湏臾與朱秉器中丞河上禇談所記畧同李自
注云脱音駝然後知渾脱舞渾脱㡌皆當作平聲也玉
謂渾讀平聲人所知也脱之音駝人鮮知之
　　東閤等語
漢公孫𢎞𫝊開東閤以延賢人師古曰閤者小門東向
開之避當庭門而引賓客以别於掾史官屬也又朱雲
𫝊且留我東閤以觀四方奇士古人詩文用東閤字本
此俗本多𫝊寫誤梓作閣如少陵詩東閤官梅動詩興
義山詩東閤無因得再窺東坡詩東閤郎君嬾重尋石
湖詩飄零東閤似詩人之類唐制以宣政殿為前殿紫
宸殿為便殿前殿謂之正衙天子不御前殿而御紫宸
乃自正衙喚仗由閤門而入百官候朝於衙者因隨以
入見謂之入閤又門下省以黄塗門謂之黄閤長官曰
閤老閤下又太守(去/聲)有鈴閤又閤閤蛙聲昌黎詩蛙黽
鳴無謂閤閤祗亂人放翁詩科斗已成蛙閤閤惟前明
宫禁有東閣文華閣學士入閣辦事者有内閣閣老閣
下之稱明以前無之也今欲執後繩前漢唐詩文東閤
閤下盡改為閣惡乎可哉(日知録言閣閤之義/甚悉詳録第九卷)
　　閨閤
爾雅小閨謂之閤史遷答任少卿書身為閨閤之臣文
翁𫝊使𫝊教令出入閨閤注内中小門也今以此二字
顓屬女子言非轉作閨閣尤非
　　幕
幕音莫俗讀慕誤亦作莫史李牧𫝊輸入莫府漢李廣
𫝊莫府省文書昌黎晚秋郾城夜㑹聯句云從軍古云
樂談笑青油幕燈明夜觀棋月暗秋城柝此漠音一證
也
　
　
　
　
　
　
　訂譌雜録卷三
欽定四庫全書
　訂譌雜錄卷四
　　　　　　　　　　　　　青浦胡鳴玉撰
　　覽揆初度
詞人以生辰為覽揆(上/聲)為初度本之離騷曰皇覽揆於
初度兮肈錫余以嘉名名余曰正則兮字余曰靈均皇
即原父伯庸覽者視其狀貎揆者度其將來初度猶言
初時日月星辰各以度成時也言皇考於已初生時覽
其狀貎不凡揆其將來必異因賜以嘉名也流俗不明
二字之義輒誤作攬揆曽見一舊詩以攬揆對懸弧不
知其意以揆為何物(揆本仄聲俗誤讀為葵説詳/四書字音砭俗其揆一也句)
　　建瓴
建瓴之建音謇覆(音/福)也漢高紀譬猶居高屋之上建瓴
水也如淳曰居高屋之上而幡瓴水言其向下之勢易
也俗讀去聲非去聲樹也立也與幡倒意無涉
　　剌謬乖剌
剌音辢从束(音/肅)非从朿(音/次)僻也戾也太史公書私心剌
謬栁子厚上大理崔大卿啓剌繆經旨不可以言乎學
劉向𫝊謬戾乖剌東方朔曰吾强乖剌而無當杜欽曰
陛下無乖剌之心俗讀為次謬乖次者不明剌與刺(音/次)
(又音/戚)之别耳
　　說字互誤
左僖二十七年郤穀說禮樂而敦詩書說陸德明音悅
林唐翁注言其所喜說者禮樂之事俗用敦詩説禮句
誤為講說意學記及其久也相說以解說朱子謂應如
字讀是相證而解也今作相悦以解檀弓天下其孰能
説之俗或誤讀悦曲禮禮不妄説人俗或誤讀如字此
字互(音/䕶)相繆戾(音/利)處甚多聊舉一二以例其餘
　　扞格
扞格牴牾不相入也格下革反音覈與格物音義不同
學記發然後禁則扞格而不勝注扞拒扞也格讀如凍
􁆍(音/涸)之􁆍謂如地之凍堅强難入也案此俗用格格不
相入句仍讀為隔非
　　格又音各
史平準書於是見知之法生而廢格詛誹窮治之獄用
矣索(音/色)隠曰格音閣梁世家竇太后義格服䖍曰格閣
不行蘇林曰格音各又漢義縱傳廢格沮事淮南王傳
雷被等格明詔師古竝音各止也沮隔也俗用格格不
吐句仍讀為隔非
　　大比
大比音避總也周禮鄉大夫三年則大比攷其德行道
藝而興賢者能者鄉老及鄉大夫帥其吏與其衆寡以
禮禮賔之鄭司農云興賢者謂若今舉孝廉興能者謂
若今舉茂才賔敬也敬所舉賢者能者𤣥謂變舉言興
者謂合衆而尊寵之以鄉飲酒之禮禮而賔之玉案周
禮言大比處甚多不顓指鄉舉州長三年大比則大攷
州里以贊鄉大夫廢興縣師三年大比則以攷羣吏而
以詔廢置均人三年大比則大均遂大夫三年大比則
帥其吏而興甿小司冦及大比登民數自生以上登於
天府司民及三年大比以萬民之數詔司㓂若此類竝
音毗至反俗誤為比較之比
　　假而
假而二字今人習用不知其為假如也栁子厚荅韋中
立書假而以僕年先我子聞道著書之日不後方崧卿
謂而字應讀如(見昌黎/集注)古而如字通用説詳四書字音
砭俗望道而未之見句日知録云説文需从雨而聲葢
即讀而為如也唐人詩多用而今亦作如今今江西人
言如何亦曰而何
　　輓近世
史貨殖傳必用此為務輓近世塗民耳目則幾無行矣
注謂用此以輓近世之俗也案此則輓與晚古字通用
之説非是蓋輓止與挽通(故輓歌亦/作挽歌)晚與輓義本各異
安得相通也
　　恣睢睢陽
暴戾(音/利)恣(音/志)雎之雎音誨睢陽睢水之睢音雖又音揮
仰目也莊子寓言篇而睢睢盱盱而誰與居三音為字
則一竝從目從佳(音/皆)與關雎之睢從且從隹(音/追)不同今
人不知分别恣睢睢陽等槩誤為疽音
　　緣飾
緣飾之緣音現與平聲不同史平津侯傳習文法吏事
而又緣飾以儒術索隠曰謂以儒術飾文法如衣服之
有領緣以為飾二字人所習用而不詳所出讀緣為平
聲非也
　　對越詒厥等語
詩對越在天越於也是虛字今將對越二字截用於義
不通此與居(音/基)諸友于詒厥諸弊同雖在大家亦不免
仍襲用之杜詩友于皆挺㧞交朋列友于山鳥山花各
友于(容齋隨筆作仙/鳥仙花吾友于)白詩三年隔友于杜詩童丱聨居
諸韓詩誰謂詒厥無基阯皆屬歇後語
　　友于詒厥作對
黄徹䂬溪詩話云書言惟孝友于兄弟後漢史弼傳陛
下隆於友于不忍遏絶而淵明詩遂云再喜見友于詩
言詒厥孫謀南史到溉之孫藎從宋武帝登北固樓賦
詩帝稱為才子後溉和上詩上輒手詔戲之曰得無詒
厥之力乎而王儉碑文又云詒厥之寄允屬時望杜詩
友于皆挺㧞昌黎詩誰謂詒厥無基址二事正可作對
野客叢書曰洪駒父云世謂兄弟為㕛于謂子孫為詒
厥歇後語也雖韓杜未能免俗吳曽漫錄乃引南史劉
湛等㕛于之語以證子美所用為有自僕謂漫錄所引
未也僕考諸史自東漢以來多有此語曰居詒厥之始
曰㕛于之情愈□西漢未之聞也可見後世文氣日不
逮古近日四六多以爰(音/袁)立對具瞻作宰相事用所謂
爰立者訓於是乎立耳不知所立者何事而曰即膺爰
立之除式副具瞻之望除即立瞻即望頭上安頭甚可
笑也僕又考之曹氏命司馬氏文曰違兆庶具瞻之望
桓豁疏曰願陛下追收謬眷則具瞻革望魏晉人已有
此謬
　　漕
以水通輸曰漕去聲與漕邑之漕平聲不同漢書武帝
紀春穿漕渠通渭如淳曰水轉運曰漕師古曰音才到
反此字史漢甚多昌黎詩通波非難圖尺地易可漕善
善不汲汲後時徒悔懊此讀去聲一證也俗於漕糧漕
船類皆呼為曹非
　　郅隆
郅音質史封禪書爰(音/袁)周郅隆注云郅至也登也謂登
於隆盛之治也二字今人慣用而未明郅字之義故為
疏其出處如此
　　健羨
漢司馬遷𫝊至於大道之要去健羡黜(音/出)聰明注如淳
曰知雄守雌是去健也不見可欲使心不亂是去羨也
二字出處本非佳語今用作踴躍羨慕意非
　　又拜
今人書翰用又行二字不詳所出且不解所謂予偶檢
一帖云十月十七日州民王操之頓首頓首舊京先墓
毁動聞問傷惻痛不可言未得陳慰白牋不備操之再
拜拜字草書與行字無異因悟又行之行乃是拜字又
拜即再拜初非另作一行意世俗不知或眞書為又行
字非也(又拜字見處甚多儀禮士冠禮/送母又拜士昏禮主婦又拜)
　　不宣
野客叢書云漫錄謂文選楊修答臨淄侯牋末曰造次
不能宣備書尾用不宣語起此僕觀漢高祖初定天下
諸侯王上疏云云末云大王功德著於後世不宣昧死
再拜此正不宣語之所從出也案此則東軒筆錄謂宋
人書問自尊與卑曰不具以卑上尊曰不備朋友交馳
曰不宣强為分别其説非是
　　謹空
黄魯直云大祝(之秀/反)辨九□□即拜也三曰空首(偶談/元本)
(誤梓作/空手)拜頭至手(元本誤梓作/拜頭至地)所謂拜手唐人書末云
謹空謂空首也池北偶談有此一則予攷顔魯公帖廿
九日刑部尚書顔眞卿狀上李太保大夫公閤下下書
謹空字以此為空首拜猶可又一帖眞卿頓首和南澄
師大德侍者後另書一行云十日敬空既曰頓首又以
敬空為空首於義不安後見夢溪筆談云前世風俗卑
者致書於所尊尊者但批紙尾答之曰反故人謂之批
反如官司批狀詔書批答之類故尾紙多作敬空字自
謂不敢抗敵但空紙尾以待批反耳尊者亦自處不疑
不務過敬也
　　數見不鮮
史陸賈𫝊數見不鮮無久慁公為也注索隠曰數見謂
時時來見不鮮必令(平/聲)鮮美作食莫令見不鮮之物也
漢書作數擊鮮日知錄云數見不鮮意必秦時人語猶
今人所謂常來之客不殺雞也賈乃引此以為父之於
子亦不欲久慁當時之薄俗可知玉又案楊用修曰數
見不鮮恐其久而厭也注非漢書作數擊鮮尤非此説
與劉貢父合後世循之遂不復知有擊鮮之説矣
　　蒲萄枇杷
蒲萄之蒲枇杷之枇俗呼仄聲亦有所本白樂天房家
夜宴喜雪詩酒鈎送盞推蓮子燭淚粘盤壘蒲萄又燕
姬酌蒲萄山枇杷詩深山老去惜年華况對東溪野枇
杷又張祜詩生摘枇杷酸皆仄用
　　琵琶
琵琶之琶古亦有作仄聲用者白樂天春聽琵琶詩四
弦不似琵琶聲亂寫眞珠細撼鈴及琵琶行云忽聞水
上琵琶聲洪文敏謂二琵字竝入聲讀又金屑琵琶槽
又張祜詩宫樓一曲琵琶聲唐宣宗弔白樂天童子解
吟長恨賦女兒能唱琵琶篇
　　平一讀病
平音病平其不平也如楊子一鬨(音/巷)之市必立之平漢
書廷平天下之平之類又周禮注平價曰平竝作仄聲
説見四書字音砭俗離婁章注賈昌朝音辨蒲兵切均
也蒲柄切品物定法也評論(平/聲)之評亦可讀為病昌黎
詩爾來曽幾時白髮忽滿鏡舊遊喜乖張新輩足嘲(音/遭)
評王元美曰廷評之評不知古何以作去聲
　　寧一讀佞
寧平聲安也音佞願也說本賈氏音辨韻書謂今俗言
寧可為甯可玉案晉書寧馨字古多仄聲用張謂詩家
無阿堵物門有寧馨兒東坡詩六朝人物餘丘隴空使
姦雄笑寧馨
　　作一讀做
昌黎詩非閣復非船可居兼可過君若問方橋方橋如
此作少陵詩主人送客何所作自注去聲岑參詩歸夢
秋能作權德輿詩小婦無所作亦自音佐白樂天皮日
休詩皆然韻書謂俗作做非做音直信反
　　帆一作去聲
劉熙釋名曰隨風張幔曰帆注去聲廣韻曰船使風音
與梵同左傳杜注㧞斾投衡上差(音/蠆)輕使不帆風陸氏
音凡劍反杜詩浦帆晨初發郊扉冷未開朱子引以證
韓詩不枉故人書無因帆江水謂帆字當去聲又張説
之詩夏雲隨北㠶同日過江來張曲江詩征鞍税北渚
歸帆指南陲劉刪詩囘艫乘派水舉帆逐分風包何詩
錦帆乘風轉金裝照地新孟浩然詩嶺北囘征帆巴東
問故人楊用修曰近蘇州刻孟詩改征帆為征棹何仲
黙笑曰征帆改征棹錦帆亦改曰錦棹可乎
　　並一讀傍
並一音蚌與傍同如史秦紀並河以東匈奴傳並陰山
下漢書北至琅邪並海上説苑並崖止之見處甚多不
暇縷舉也又杜詩玉山高並兩峰寒蘇詩今年並海棗
如瓜今人不知作如字讀
　　氷一讀柄
氷賈昌朝字音清濁辨云筆凌切水凝彼病切所以寒
物包佶詩春飛雪粉加毫潤曉潄瓊漿氷齒寒義山詩
嘉瓜引蔓長碧玉氷寒漿簟氷將飄枕簾烘不隠鉤瑇
瑁明書閣琉璃氷酒缸皆仄用
　　膏一讀告
膏音告謂以脂膏潤物也是活字如詩羔裘如膏日出
有曜芃芃黍苖陰雨膏之悠悠南行郇伯勞之之類又
白樂天和令(平/聲)狐令公詩仁風扇(自注/平聲)道路陰雨膏(自/注)
(去/聲)閭閻賈氏字音清濁辨古刀切脂凝古到切所以潤
物
　　收一讀狩
收有去聲易井收勿幕韻書隸宥韻内昌黎南山詩或
行而不輟或遺而不收或斜而不倚或弛(上/聲)而不彀本
此賈氏音辨式周切斂也式救切斂之
　　膠一讀絞
膠上聲是活字與平聲不同白樂天詩三杯藍尾酒一
楪膠牙餳又歲琖後推藍尾酒春盤先勸膠牙餳蘇詩
童子愁氷硯佳人苦膠杯皆仄用
　　張一讀漲
張音漲自侈(音/恥)大也左宣六年我張吾三軍又隨張必
棄小國請羸師以張之昌黎詩云詩成使之寫亦足張
我軍注音豬亮切本之左傳又主張之張古亦有作仄
聲用者晏小山詩春風自是人間客主張繁華得幾時
　　遲一讀穉
遲音穉待也易歸妹遲歸有時史漢讀去聲處甚多如
遲明圍宛(音/苑)臣老遲還恐不相見側席遲士營中遲旦
之類又韓詩遲爾一來翔國家遲子榮
　　貎一讀莫
貎音漠描畫人物類其狀也與形貎音義不同如杜詩
畫工如山貎不同曽貎先帝照夜白屢貎尋常行路人
貎得山僧及童子之類
　　裁一讀在
後漢李膺𫝊獨持風裁注音才代反又范滂清裁注音
才載反賈氏音辨平聲制也去聲體制合宜故風裁體
裁品裁竝音在韻書𨽻仄聲又公羊傳辯而裁史記張
儀傳裁如嬰兒文選豐約之裁綜覈精裁凡此類皆與
裁度裁成平聲不同以上數字音義俗不盡知也
　　元
今人詩題誤寫元韻作原韻雖號作家往往不免日知
録云元者本也本官曰元官本籍曰元籍本來曰元來
唐宋人多此語後人以原字代之不知何解原者再也
易原筮周禮馬質禮記月令原蠶文王世子未有原漢
原廟之原皆作再字解(漢書注師古曰原重也/言巳有正廟更重立也)與本來
之義全不相同或以為洪武中臣下有稱元任官者嫌
於元朝之官故改此字又云古人亦有稱原官者後漢
張衡應間曩滯日官今又原之注爾雅曰原再也衡為
太史令去官五載復為太史令故曰原之然則原官乃
再官之義也玉案古人詩文中本來義無一作原者偶
閲杜詩拈出一二處為證鬢毛元自白淚㸃向來垂渚
栁元幽僻邨花不埽除錦江元過楚劍閣復通秦其餘
不可殫述也
　　刺刺
昌黎送殷員外序丁寧顧婢子語刺刺不能休刺音戚
字从朿(音/次)非从束方崧卿注曰洪慶善云剌音慮達反
樊澤之曰刺七迹反若如洪讀則以戾(音/利)為義顧婢子
語何戾耶潘岳閣道謠和嶠刺促不得休語意皆同此
當以七迹反為正予見今之習韓文者多讀為辢辢不
能休故録方注如此
　　龍鍾
龍鍾一説竹名謂年老之人如竹枝揺曵不自矜持一
説石名謂老人身重如石難移動也此皆杜撰不經之
語杜詩何太龍鍾極於今出處妨龍鍾若作竹石名是
死字如何對得出處二字來且其為義亦不一有作下
淚解者有作蹭蹬解者今人但知為老憊用耳王褒(音/包)
書云授筆攬紙龍鍾横集常建詩雙袖龍鍾淚不亁李
端詩龍鍾相見誰能免此下淚之狀也蘇頲詩龍鍾踏
澗泥香山詩瀟灑登山去龍鍾遇雨囘莫問龍鍾惡官
職且聽清脆好詩篇此蹭蹬之意也此詩何太龍鍾極
高適詩龍鍾還忝二千石元載别妻詩誰不厭龍鍾昌
黎詩白首誇龍鍾元遺山詩奮迅舊嫌扶老杖龍鍾今
屬負暄牆此老憊意也又荀子隴種東籠而退注遺失
貎埤蒼作躘踵或作㣫杜弼為侯景檄梁曰龍鍾稚子
裴度曰見我龍鍾故相戲爾總為潦倒笨累之狀乃知
二字之解甚多隨所用而各異不得拘泥於老憊一意
而竹與石之俗説紛紛也
　
　
　
　
　
　
　
　訂譌雜録卷四
欽定四庫全書
　訂譌雜錄卷五
　　　　　　　　　　　　　青浦胡鳴玉撰
　　漢壽亭侯
古有亭侯之封乃侯爵之最下者漢桓帝紀封單超等
五人為縣侯尹勲等七人為亭侯列傳中為亭侯者甚
多亭有一字名者如獻帝建安初封曹操為費亭侯是
也亭有二字名者如靈帝以解犢亭侯入繼是也又楚
漢春秋高祖封許負為鳴雌亭侯魏封蘇林為安成亭
侯孟康為廣陵亭侯吳封韋昭為高陵亭侯關公之為
漢壽亭侯即其類亭曰漢壽二字名也史延熙十四年
費禕(音/衣)北屯漢壽景耀元年詔漢中兵屯漢壽是其地
今為廣元縣屬四川保寧府世人稱為壽亭侯誤以漢
字屬(音/竹)上容齋隨筆云荆門玉泉關將軍廟中有壽亭
侯印一紐其上大環徑四寸下連四環皆系於印上相
𫝊云紹興中洞庭漁者得之入於潭府以為關雲長封
漢壽亭侯此其故物也故以歸之廟中南雄守黄兌見
臨川興聖院僧惠通印圖形為作記而復州寶相院又
以建炎二年因伐木於三門大樹下土中深四尺餘得
此印其環并背俱有文云漢建安二十年壽亭侯印今
畱於左藏庫邵州守黄沃叔啟慶元二年復買一紐於
郡人張氏其文正同只欠五系環耳予以為皆非眞漢
物且漢壽乃亭名既以封雲長不應去漢字又其大比
它漢印㡬倍之聞嘉興王仲言亦有其一侯印一而已
安得有四雲長以四年受封當即刻印不應在二十年
尤非也是特後人為之以奉廟祭其數必多今流落人
間者尚如此也玉案今世所傳三國志通俗演義謂曹
操始鑄壽亭侯印授公公不受及加漢字乃受此説出
自俚俗豈足據哉曽見名流一記作漢壽侯節去亭字
葢明乎此也
　　漢壽侯生辰
普天下以五月十三日為關公生辰予案漢壽亭侯祖
系記(錢塘馮景/山公著)康熙戊午解州守王朱旦濬井得侯壙
磚因作關侯祖墓碑記其間載侯之祖考兩世諱字生
卒甲子甚詳侯祖石磐公諱審字問之和帝永元二年
庚寅生居解州常平邨寶池里公沖穆好道以易春秋
訓其子卒於桓帝永壽二年丁酉享年六十八子諱毅
字道逺性至孝父殁廬墓三年既免䘮於桓帝延熹三
年庚子六月二十四日生侯侯長娶胡氏於靈帝光和
元年戊午五月十三日生子平其大畧如此然則五月
十三乃侯子平之生辰非侯生辰也當據此改正
　　鍾離權
以漢壽亭侯為壽亭侯誤以漢字屬上已辨之矣唐時
仙人鍾離雲房名權與吕嵒同時嘗自稱天下都散漢
鍾離權(見宣和/書譜)今人稱漢鍾離此誤以漢字屬下因遂
傅㑹以鍾離權為漢將鍾離昧(音末與从午未/之未音妹不同)可笑其
妄漢鍾離乃地名非人名少陵元日寄妹詩近聞韋氏
妹迎在漢鍾離
　　鍾繇
晉鍾繇字元常繇音遙取臯繇陳謨彰厥有常之義故
世説載庾公謂鍾㑹曰何以久望卿遙遙不至葢舉其
父諱戲之今讀作由非説見楊升菴集予案世説晉文
帝與二陳共車過喚鍾㑹同載即駛車委去比出已逺
既至因嘲之曰與人期行何以遲遲望卿遙遙不至㑹
答曰矯然懿實何必同羣帝復問㑹臯繇何如人答曰
上不及堯舜下不逮周孔亦一時之懿士劉孝標注云
二陳騫與泰也㑹父名繇故以遙遙戲之騫父名矯帝
父諱懿泰父羣祖父實故以此酬之王世懋云今人呼
鍾元常名類作由音觀此定當呼遙又案世説景王嘲
鍾毓曰臯繇何如人對曰古之懿士則鍾繇讀遙無疑
也升菴謂庾公嘲鍾會偶然失檢耳
　　涪翁
涪(音/浮)水名州名人但知黄山谷謫居涪州自號涪翁不
知二字已見於後漢書郭玉傳初有老父不知何出常
漁釣於涪水因號涪翁
　　酇侯
資暇錄云漢相蕭何封為酇侯舉代呼為鹺侯有呼贊
者則反掩口而咥深可訝也鄒氏分明云屬沛郡者音
嵯屬南陽者音贊又茂陵書曰蕭何國在南陽合二家
之説音贊不音鹺明矣又野客叢書云酇有二地名屬
南陽者音贊屬沛郡者音嵯按茂陵書曰蕭何國在南
陽是則蕭何封贊明矣而沛有泗水亭班固銘曰文昌
四友漢有蕭何序功第一就封於酇誤以為沛地之嵯
矣楊巨源詩曰請問漢家功第一麒麟閣上識酇侯姚
合詩曰酇侯宅過謙賈島詩曰往歲酇侯鎭諸家皆承
此謬劉晏歲輸至天子曰卿朕酇侯也唐書釋文酇南
陽縣名則旰切此正得之玉又攷老學菴筆記引班固
十八侯銘及楊巨源上門下相公詩為證謂酇侯讀嵯
未可盡非予案蕭何始封國音贊光武時子孫續封音
鹺唐人詩漢家恩澤問酇侯指何子孫非謂何也則蕭
何之為贊侯無疑
　　考亭
周櫟園云世以考亭稱朱文公予癸巳陪巡過建陽宿
麻沙見晦菴後人所藏家譜知考亭是黄氏之亭按五
季亂黄端子稜隨父禮部尚書入閩(音/民)見建陽山水秀
麗遂家焉子稜乃築亭於半山以望其考因名曰考亭
文公居近其地世因以考亭稱之以地稱人可也以他
人之考稱文公於理甚悖然公在日實無以此稱之者
後人誤謬急當改正
　　張翰
翰字之義有四羽翰屏翰詞翰又白色易乘馬翰如檀
弓戎馬乘翰義雖不同隨韻押用不分平去周平園謂
張翰字季鷹是羽翰之翰當作平聲讀後人循習讀去
聲皆失音義此論一起世人遂鑿然謂羽翰當平聲屏
翰等當去聲豈知詩常武如飛如翰如江如漢則羽翰
亦去聲讀崧高戎有良翰與申伯番番協文賦始躑躅
(音擲/逐)於燥吻(音/憤)終流離於濡翰與難端等字協則屏翰
詞翰亦平聲讀大凡字有平仄二音通用者不得執一
而論(平/聲)予案唐人詩無以張翰作寒音者如少陵扁舟
不獨如張翰皂㡌還應似管寧香山鍾儀徒戀楚張翰
浪思吳義山越桂畱烹張翰鱠蜀薑供煮陸機蓴之類
　　中酒
中酒二字始見徐邈𫝊中聖人義如中著之中而音反
从平聲樊噲𫝊項羽既饗軍士中酒師古曰飲酒之中
也不醒不醉故謂之中義宜从平聲而音乃竹仲反然
如唐人下第詩氣味如中酒情懷似别人及濁賢清聖
一中之李太白詩醉月頻中聖迷花不事君蘇子瞻詩
時復中之徐邈聖無多酌我次公狂君特未知其味耳
臣今時復一中之之類止作平聲無仄用者惟野客叢
書載齊已栁詩穠低似中陶潛酒輭極如傷宋玉風從
漢書注音竹仲反姚福云中酒作去聲於義為長蓋中
有中傷之義余謂如用中聖中之之類必宜平聲若用
中酒字不妨平仄竝押(日知録謂噲傳中酒酒半也猶/今人言半席師古解以不醒不)
(醉故謂之/中失之矣)
　　飛黄騰踏
飛黄馬名昌黎詩飛黄騰踏去不能顧蟾蜍俗或誤作
騰達且昧飛黄之義故詳之
　　茗艼
茗艼即酩酊字世説日暮倒載歸茗艼無所知晉書山
簡𫝊同
　　感槩
每見博雅之士感慨寫作感槩韓蘇諸公詩文皆然此
本之漢游俠𫝊郭解少時隂賊感槩然師古注謂感意
氣而立節槩不作慨字解惟莊子至樂篇是其始死也
予獨何能無槩然注槩感觸經心也
　　須麋
須麋即鬚眉字荀子非相篇伊尹之狀面無須麋漢書
赤眉作赤麋鬚髪作須髪須本面毛字借作相須之須
(廣韻注云/俗作鬚)俗从水誤湏音誨爛也
　　消揺
消揺即逍遙字如記檀弓孔子消揺於門後漢延篤𫝊
夕則消揺内階世説韓康伯拄杖前庭消揺之類
　　汨汨之辨
昌黎答李翊書當其取於心而注於手也汨汨然來矣
汨注音聿案字韻書汨音聿从子曰之曰水流也又奔
汨疾貎與汨没字从日月之日不同今讀骨骨然來誤
也又輟畊錄載樊宗師絳守居園池記汨汨街衡畦町
阡陌間注云汨于筆切音骨非
　　晢晳之辨
晢音浙从折从日明也易大有卦明辨晢也亦作晣晳
音昔从析从白今从日白色曽㸃字二字音義不同今
字書晳亦訓明誤引大有卦辭俗因有明晰清晰等語
非也日知録云史記趙世家吾有所見子晣也晣者分
明之意易大有象傳明辨晢也即此字音折又音制索
隠誤以為鄭子晳之晳
　　騫騫之辨
騫字从鳥音軒鳥飛貎杜詩詞華傾後輩風雅靄孤騫
韓詩得時方張王(竝去/聲)挾勢欲騰騫皆押元韻今人用
飛騫字誤从馬騫音愆馬腹病容齋隨筆亦曽辨之其
言曰騫騫二字音義訓釋不同以字書正之騫去乾切
注云馬腹縶又虧也今列於禮部韻畧下平聲二仙中
騫虛言切注云飛貎今列於上平聲二十二元中文人
相承以騫騰之騫為軒昻掀舉之義非也其字之下從
馬馬豈能掀舉哉閔損字子騫雖古聖賢命名制字未
必有所拘泥(去/聲)若如虧少之義則渙然矣其下从鳥則
於掀飛之訓為得此字殆廢於今故東坡山谷亦皆押
騫字入元韻如時來或作鵬騫𫝊非其人恐飛騫之類
特不暇毛舉深考耳唯韓公和侯協律咏筍一聯云得
時方張王挾勢欲騰騫乃為得之此固小學瑣瑣尤可
以見公之不茍於下筆也
　　嘵譊之辨
嘵音囂詩予維音嘵嘵恐懼告愬意俗讀鐃用作多言
意非鐃音當从言譊譊争言也揚子譊譊之學各習其
師皮日休詩譊譊何必頻相仍東坡詩多言譊譊師所
呵作呶亦可詩載號載呶栁河東答韋中立書云豈可
使呶呶者早暮咈吾耳騷吾心
　　量移
詞人作賀陞任箋啓用量移字前人曽辨其非而近時
日知錄言之甚悉曰唐朝人得罪貶竄逺方遇赦改近
地謂之量移舊唐書元宗紀開元二十年十一月庚午
祀后土於脽(音/誰)上大赦天下左降官量移近處二十七
年二月己巳加尊號大赦天下左降官量移近處量移
字始見於此李白贈京兆韋參軍量移東陽詩云潮水
還歸海流人却到吳相逢問愁苦淚盡日南珠白居易
貶江州司馬自題云一旦失恩先左降三年隨例未量
移(量讀/平聲)及遷忠州刺史又云流落多年應是命量移逺
郡未成官故韓愈自潮州刺史量移袁州有遇赦移官
罪未除之句而宋史盧多遜貶崖州詔曰縱經大赦不
在量移之限今人乃稱遷職為量移誤矣玉案栁子厚
集送薛判官量移送南涪(音/浮)州量移澧州二序中有謫
吏優詔近地漸顯等語不特太白樂天諸人詩可徴也
　　朝請
朝請音靚漢律春朝曰朝秋曰請二字史漢甚多竝音
才姓反然昌黎秋懷詩塵埃慵伺(音/試)候文字浪馳騁尚
湏勉其頑王事有朝請東坡送程建用詩㑹看金花詔
湯沐奉朝請天公不吾欺壽與龜鶴永皆作上聲用似
與史漢音注不合後閲野客叢書乃知其故曰今呼朝
請郎奉朝請並作上聲僕考漢書朝請其説有二一説
漢律諸侯春朝於天子曰朝秋曰請此合從去聲如竇
嬰不得朝請王陵竟不朝請之類師古注才姓反又一
説奉朝請無定員本不為官位東京罷省三公外戚皇
室諸侯多奉朝請奉朝請云者奉朝㑹請召而已故韓
退之東坡詩並作上聲押是也
　　受釐
釐一音禧與禧同史漢禧皆作釐如祠官祝釐宣(音暄/説詳)
(第七/卷)室受釐之類注謂祭祀福胙也宋錢忱伯之妻瀛
國夫人正肅公孫女也紹興初隨其姑長公主入謝欽
聖向后於禁中先有戚里婦數人在焉俱從后步過受
釐殿同行者皆仰視讀釐為離夫人笑於旁曰受禧也
葢取宣室受釐之義耳后喜囘顧主曰好人家男女終
是别
　　消渴
史漢相如傳口吃(音/吉)而善著書常有消渴疾消謂消中
之疾杜詩消中日伏枕消中得自由是也(素問云多食/數溲曰消中)
(即消/渴也)後漢李通𫝊素有消疾此即相如渴疾俗用作消
解其渴意與解酲一例如方秋崖楊梅詩并與文園消
午渴不禁越女蹙春山之類謬也少陵詩慣用消渴字
新亭舉目風景切茂陵著書消渴長飄零仍百里消渴
已三年消渴今如此提擕媿老夫觀其屬對可益明其
義矣(消渴本雙疊字俗誤為消其渴意/此與第一卷所言落魄之弊正同)
　　消痟之别
野客叢書云周官疾醫四時皆有癘疾春時有痟首疾
鄭注痟酸削也司馬相如消渴則所謂消中之疾也痟
首消中二疾既異而其字亦自不同後人往往不辯指
為一疾鮮有别之者後漢李通素有消疾此正如相如
渴疾也太子賢注消中之疾是已乃復引周官為證是
以消中痟首為一義以至玉篇唐韻之類皆以消為痟
疾惟禮部韻痟字下注酸痟頭痛是為得之張孟押韻
注酸痟頭痛又消渴雖明知二疾為不同是認二字為
一體矣王説如此李義山詩末至誰能賦中乾欲病痟
以消中為痟首亦承此弊
　　雌黄
今謂譏議人曰雌黄非也古人寫字用黄紙故以雌黄
㓕誤以其色相類也顔之推曰讀天下書未遍不得妄
下雌黄謂不得以已意擅改書中之字如金銀車之類
是也晉王衍善談論錯舉經籍輒隨口改易聽者不覺
故謂之口中雌黄以其改易字句如口中塗滅更定非
以其譏議也
　　遷鶯
小雅伐木丁丁鳥鳴嚶嚶出自幽谷遷于喬木劉賔客
嘉話錄曰伐木詩竝無鶯字頃試早鶯求友及鶯出谷
詩别無證據豈非誤歟又東臯雜錄曰鄭箋云嚶嚶鳥
聲正文與注皆未嘗及黄鳥白樂天作六帖始類鶯門
中又作詩每用之其後多祖述之也玉案楊楨詩軒樹
已遷鶯蘇味道詩遷鶯遠聽聞皆在樂天前則誤不自
白帖始也洪駒父謂禽經稱鶯鳴嚶嚶要是後人附合
予案義山詩亦慣用遷鶯字如悔逐遷鶯伴誰觀擇虱
時朝滿遷鶯侣門多吐鳯才舊居連上苑時節正遷鶯
之類
　　折桂
郄詵對䇿東堂為天下第一曰臣猶桂林一枝崑山片
玉後世遂以登科為折桂如杜詩夢蘭他日應折桂早
年知白樂天詩桂折因同樹鷪遷各異年又桂折一枝
先許我楊穿三葉盡驚人温飛卿詩猶喜故人先折桂
自憐覊客尚飄蓬之類已屬假借俗更以月中有桂樹
謂之蟾宫桂以登科為登蟾宫展轉𫝊㑹博雅之士所
勿道也杜詩禮闈曽擢桂憲府舊乘驄孟襄陽詩桂枝
如已擢早逐鴈南飛折改為擢與郄語本指便合
　　櫽栝
櫽栝正木器揉曲者曰櫽正方者曰栝栝从木本作桰
今作括俗以此二字為包括意用非説苑東郭憲問於
子貢曰夫子之門何其雜也子貢曰櫽栝之旁多枉木
家語外寛而内正自拯於櫽栝之中蘧伯玉之行也荀
子构木必將待櫽栝烝矯然後直二字見處甚多
　
　訂譌雜録卷五
欽定四庫全書
　訂譌雜録卷六
　　　　　　　　　　　　　青浦胡鳴玉撰
　　斷章
俗讀斷章如論斷之斷心謂其非近見夢溪筆談亦曾
辨之乃知字音紕繆古今一轍也其言曰古人引詩多
舉詩之斷章斷音段讀如斷截之斷所謂如一詩之中
只斷取一章或一二句取義不全取全篇之義故謂之
斷章今之人多讀為斷章斷音鍛殊誤也此説先得我
心惜其未疏明斷章二字出處耳左襄二十八年盧蒲
癸曰宗不余辟余獨焉辟之賦詩斷章余取所求焉惡
識宗杜注言已茍欲有求於慶氏不能復(去/聲)顧禮譬如
賦詩者取其一章而已陸徳明曰斷音短玉案字書凡
物自然判絶則團上聲又去聲截之使斷音短然則斷
章又應讀上聲為短音也
　　雍州
雍州之雍去聲與雍和平聲不同左傳雍字凡屬地名
陸徳明必音於用反孟浩然詩縣城南面漢江流江嶂
開成南雍州沈亞之詩何處春暉好偏宜在雍州李義
山詩離思覊愁日欲晡東周西雍此分途東坡詩聊興
廣武歎不待雍門彈朱文公詩從知爽鳩樂莫作雍門
哀又幷州音氷元遺山詩後夜相思渺何許西山西畔
是幷州
　　樂翁
晉衛玠娶樂廣女裴叔道曰妻父有氷清之姿壻有玉
潤之望所為秦晉之匹也後世稱婦翁為樂翁本此猶
稱叔曰大阮姪曰小阮之類後譌作岳因傅會其説謂
泰岳有文人峯故稱岳父又稱泰山(歐陽公云今人呼/妻父為岳公以泰)
(山有丈人峯又呼妻母/為泰水不知出何書也)豈知丈人為長老通稱(去/聲)非必
外舅也且以丈人名山不獨泰岱黄帝時封青城山為
五嶽丈人故少陵有丈人山詩雜俎載唐明皇東封以
張説為封禪使及已三品以下皆轉一品説以壻鄭鎰
官九品因説遷五品元宗怪而問之鎰不能對黄番綽
對曰泰山之力也此因封泰山而得官故云然竝非以
泰山為外舅後世或因此而𫝊譌亦未可知
　　丈人
妻之父為外舅母為外姑見爾雅釋名諸書世以外舅
為丈人雖非泰山丈人峯之謂然其來亦久三國志裴
松之(元嘉/時人)注獻帝舅車騎将軍董句下謂古無丈人之
名故謂之舅栁子厚與外舅楊憑書丈人以文律通流
當世又曰丈人旦夕歸朝廷復(去/聲)為大僚又祭楊憑文
子壻謹以清酌庶羞之奠昭祭於丈人之靈陳後山送
外舅詩丈人東南英今人與外舅詩文中罕用之矣子
厚集更有祭獨孤氏丈母文丈母之稱尤為近俗
　　令弟
古人自稱弟妹曰令若出今人當作一笑謝靈運酬從
弟恵連詩末路值(音/穉)令弟開顔披心胸杜少陵乗雨入
行軍六弟宅詩令弟雄軍佐凡才汚(去/聲)省郎送從弟亞
(去/聲)赴河西判官詩令弟草中來蒼然請論(平/聲)事送鄉弟
韶詩令弟尚為蒼水使名家莫出杜陵人李頎放歌行
荅從弟異卿云吾家令弟才不覊五言破的人共推陶
淵明祭程氏妹云咨爾令妹有徳有操
　　夫君
古人稱友曰夫君孟浩然遊精思觀迴王白雲在後詩
云衡門猶未掩佇立望夫君李義山雨中送趙滂不及
詩云秋水緑蕪終盡分夫君太騁錦障泥皮日休送蠏
與魯望詩云病中無用霜𧑃(音/翺)處寄與夫君左手持又
懐茅山廣文南陽博士詩云誰道夫君無伴侣不離窻
下見羲皇昌黎祭李使君文美夫君之為政不橈(音/鬧)志
於讒構此類甚多一時不盡記憶也(案此二字本自通/稱九歌思夫君兮)
(太息指雲中君也思夫君兮未來指/湘君也世俗但知婦目所天用也)
　　縣官
漢時稱天子曰縣官東平王𫝊縣官年少霍光𫝊縣官
非我家将軍不得至是後漢劉盆子𫝊當為縣官何故
為賊此類甚多若平準書衣食皆仰(去/聲)給縣官貴粟論
使天下入粟縣官之類此不指天子言
　　道人
唐宋人詩稱僧多曰道人人或不曉其故葉石林避暑
錄云晉宋間佛學初行其徒猶未有僧稱(去/聲)通曰道人
玉案世説竺法深在簡文座劉尹問道人何以游朱門
答曰君自見其朱門貧道如游蓬戸又支道林常養數
匹馬或言道人畜馬不韻支曰貧道重其神駿人稱曰
道人自稱曰貧道今世惟羽流如此不以施之比丘
　　三鱣
後漢楊震𫝊有冠雀銜三鱣魚飛集講堂前都講取魚
進曰蛇鱣者(與蛇連類言/自應作去聲)卿大夫服之象也數三者法
三台也先生自此升矣注云冠音貫即鸛雀也鱣音善
似蛇一作鱓卿大夫之服象也郭璞云鱣魚長二三丈
音知然反(玉案此即鱣鮪之鱣江東呼為黄魚少陵詩/所謂頓頓食黄魚脂膏兼飼犬長大不容身)
(者是也今謂/之鱘鰉魚)安有鸛雀能勝二三丈乎此其為鱓明矣
太子賢説如此予歴覽古今辨證書均謂三鱣應讀鱓
世俗平聲用者誤葢遵後漢注音也然少陵秋日䕫府
詠懐寄鄭監李賓客百韻詩敕厨惟一味求飽或三鱣
押入先韻則讀為専音亦未可盡非呉曾漫録曰以楊
震碑考之則云貽我三魚以辨懿徳稱鱓未必得其真
也
　　六經
史儒林𫝊申公獨以詩經為訓以教楊用脩曰六藝以
經稱始於禮記經解再見於此予案禮記經解二字係
後人名篇夫子語中竝無經字葢夫子時未以經名也
又莊子天運篇孔子謂老聃曰邱治(平/聲)詩書禮樂易春
秋六經自以為久矣孰知其故矣以奸(音/干)者七十二君
又曰夫六經先王之陳迹也夫子已自稱經然此莊周
寓言不可為據
　　有味其言
漢鄭當時𫝊其推轂士及官屬丞史誠有味其言也師
古曰推轂言薦舉人如車轂之運轉也有味者其言甚
美也今人引用作有味乎其言之增一乎字之字便失
其解
　　不得名一錢
漢鄧通𫝊沒入通家尚負責數鉅萬長公主賜鄧通吏
輒隨沒入之一簪不得著身於是長公主乃令假衣食
竟不得名一錢寄死人家師古曰公主給其衣食也而
號曰假借之耳非通自有也恐吏沒入故託云然此所
謂不得名一錢也今人作文譽人淡於貨利輒曰生平
不名一錢若王夷甫口不言錢故事豈非錯解即或用
為一錢不有意與本指無悖然係不祥語安得以此謂
人
　　曉人不當如是耶
漢薛廣徳𫝊元帝酹祭宗廟出便門欲御樓船廣徳請
從橋且曰陛下不聴臣臣自刎以血汚車輪陛下不得
入廟矣上不恱張猛曰臣聞主聖臣直乗船危乗橋安
聖主不乗危御史言可聴上曰曉人不當如是耶本謂
以言曉喻人者當如猛之和婉(音/苑)正以廣徳之言為戅
激也今俗引用以曉人為通曉道理之人則失其解矣
此正與第一卷所言誤用索解人不得句同又容齋四
筆曰元帝之詔本是褒(音/包)嘉之詞猶云獨不當如是耶
今乃指人引喻非理或直述其私曰曉人不當如是
　　宴爾誕彌
經𫝊中事實多有轉相祖述而用初不考其訓故者如
弼谷風之詩為淫新昏棄舊室而作其詞曰宴爾新昏
以我御窮宴安也言安愛爾之新昏但以我御窮苦之
時至於富貴則棄之今人乃以初昏為宴爾非唯於詩
意不合且又再娶事豈堪用也生民之詩曰誕彌厥月
毛公曰誕大也彌終也鄭箋言后稷之在其母終人道
十月而生案訓彌為終其義亦未易曉至俾爾彌爾性
似先公遒矣既釋彌為終又曰酋終也頗涉煩複生民
凡有八誕字誕置之隘巷誕置之平林誕置之寒氷誕
實匍匐誕后稷之穡誕降嘉種誕我祀如何若悉以誕
為大於義亦不通它如誕先登于㟁之類新安朱氏以
為發語之辭是已莆田鄭氏云彌止訓滿謂滿此月耳
今稱聖節曰聖誕曰誕節人相稱曰誕日誕辰慶誕皆
為不然但承習膠固無由可革雖東坡公亦云仰止誕
彌之慶未能免俗書之於此使子弟後生輩知之(説見/容齋)
(隨/筆)
　　王𤓰生
記月令孟夏之月王瓜生苦菜秀王瓜草名非瓜也故
自來類書未有以此誤𨽻瓜門者禮記集説云此記已
月之候王瓜注云草(扶歴/反)挈本草作菝(步末/反)葜音同謂
之瓜者以根之似也亦可釀酒朱氏曰王瓜色赤感火
之色而生苦菜味苦感火之味而成玉曾見辨證書謂
西瓜至五代始入中國文選浮甘瓜於清泉葢指王瓜
甜瓜之類欲證甘瓜之非西瓜而以草名為瓜其謬不
更甚乎
　　雙鯉魚
漢世書札相遺(去/聲)多以絹素疊成雙魚之形古詩云尺
素如霜雪疊成雙鯉魚要知心裏事㸔取腹中書此明
徴也後人因漢書陳勝𫝊云迺丹書帛曰陳勝王置人
所􁊥魚腹中卒買魚烹食得書云云又因沈約宋書符
瑞志曰黄帝之世魚流於海得圗書馬遂謂古人真於
魚腹中寄書可笑其愚凡詩人言書問往來必曰魚鴈
皆假託之言耳若認為真魚蘇武上林鴈足之帛豈為
實事乎
　　狡獪
老學菴續筆記云王方平曰吾子不戲作狡獪事葢古
語謂戲為狡獪列異𫝊云北地𫝊書小女折花作䑕以
狡獪是也今閩人謂兒戲為狡頑葢本於此或以姦猾
為狡獪則失之玉案世説袁彦伯作名士𫝊成見謝公
公笑曰我嘗與諸人道江北事特作狡獪耳彦伯遂以
箸(世説著皆作箸/説見第三卷)書古人謂戲為狡獪觀此益信
　　爛漫
今人目物之燦爛者曰爛熳非也案字書無熳字止合
作爛漫淋漓衆多也如杜韓詩爛漫倒家釀衆雛爛漫
睡爛漫通經術爛漫忽無次爛漫堆衆雛爛漫長醉多
文辭之類不可殫述也(凡古人詩文集爛漫作/熳竝係後人𫝊寫之譌)
　　開元錢
後人以開元錢為唐明皇朝始鑄之非也日知録云自
宋以後皆先有年號而後有錢文唐之開元則先有錢
文而後有年號舊唐書食貨志曰武徳(高祖/年號)四年鑄開
元通寶錢徑八分重二銖(音/殊)四絫積十錢重一兩又曰
開元錢之文給事中歐陽詢制詞及書時稱其工其字
含八分及𨽻體其詞先上後下次左後右讀之自上及
左迴環讀之其義亦通流俗謂之開通元寶錢馬永卿
曰開元通寶葢唐二百八十九年獨鑄此錢雒幷(平/聲)幽
桂等處皆置監故開元錢如此之多而明皇紀號偶相
合耳玉案此唐時止鑄開元通寶錢特迴環其文讀之
曰開通元寶耳畫墁録謂高祖武徳初鑄開通元寶錢
亦曰開元通寶錢其説非是而後世耳食者遂據此為
辨證之資謂唐時止有開通元寶錢而後人讀為開元
通寶者誤豈唐書食貨志反不足據耶又野客叢書云
開元錢鑄於累朝所以至今尚多容齋隨筆亦嘗言之
　　一杯土
野客叢書云駱賓王代李敬業檄斥武后云一抔之土
未乾六尺之孤安在一抔土字正用前漢書張釋之所
謂盗長陵一抔土事據注步侯切乃裒音今人不曉者
讀為杯盞之杯僕觀歐陽行周集有或掬一杯土焉或
翦一枝材焉劉禹錫詩血汚(去/聲)城西一杯土歐陽詢藝
文類聚於杯門編入長陵一杯土事是知明以抔字為
杯􁁊字用矣僕又考之古詞中有以酒杯作抔土字押
者如隴西行是也因知古人嘗以此二字通用勉夫辨
證洞徹源流大率類此子見今人有用作一坏土者此
不學之故
　　一介行李
一介音箇左襄八年亦不使一介行李告於寡君注一
介獨使也行李行人也陸徳明曰介古賀反行李亦作
行理昭十三年行理之命無月不至國語周之秩官有
之曰敵國賓至闗尹以告行理以節逆之後世以行装
為行李嬾真子録墨客揮犀(音/西)皆言其非(秦誓如有二/介臣大學引)
(作一个臣則一介行李應讀一个/行李無疑也古人音釋精當如是)
　　槃礴
莊子田子方篇晝史解衣槃(亦作/盤)礴臝槃礴箕踞也臝
與裸同今或引用作解衣磅礴非截去臝字亦失本指
　　萱堂
今人稱母為北堂萱葢祖毛詩伯兮詩焉得諼草言樹
之背注諼草令人忘憂背北堂也其意謂君子為王前
驅過時不返家人思念之切安得諼草種於北堂以㤀
其憂葢北堂幽陰之地可以種萱初未嘗言母也不知
何以遂相承為母事借問北堂幽陰之地則凡婦人皆
可以言北堂矣何獨母哉説本野客叢書予案儀禮士
昏禮婦洗在北堂或因此訛以北堂屬婦人然於母事
終無涉也
　　高唐神女夢
古今詞人多以巫山雲雨之夢屬之楚襄王其實非也
宋玉高唐賦所謂昔者先王嘗遊高唐怠而晝寢夢見
一婦人曰妾巫山之女願薦枕席旦為行雲暮為行雨
朝朝暮暮陽臺之下(叶/戸)云云則始之夢神女者為懐王
神女賦所謂楚襄王與宋玉遊雲夢使玉賦高唐之事
其夜玉寢夢與神女遇其狀甚麗玉異之明日以白王
王曰其夢若何云云則繼之夢神女者為宋玉襄王元
未嘗夢也文選刻本舊於神女賦其夜玉寢及玉異之
玉對曰晡夕之後玉曰茂矣美矣諸處玉字皆譌作王
於明日以白王王曰其夢若何王曰狀如何也諸處王
字皆譌作玉所以謂之襄王夢耳明日以白王作白玉
既無以君白臣之理且於下文王曰若此盛矣試為寡
人賦之處文理不通檢閲元本應自知之容齋随筆亦
謂襄王既使玉賦高唐之事其夜王寢夢與神女遇則
是王父子皆與此女荒淫近於聚麀之醜矣後人譏其
失言葢神女之夢寓言諷主不特不得誤屬襄王即懐
王宋玉之夢亦本子虚烏有杜少陵詩雲雨荒臺豈夢
思李義山詩襄王枕上元無夢莫枉陽臺一片雲是也
　　款識
漢郊祀志鼎大異於衆鼎文鏤無款識又張敞上議曰
今此鼎細小又有款識不冝薦於宗廟師古曰款刻也
識記也音式志反(史封禪書注韋昭曰款/刻也索隠曰識猶表識)周夢𤾉云博
古圗古器俱有款識款謂陰字是凹入者識謂陽字是
凸出者款在外識在内夏器有款有識商器無款有識
識音志今人讀款識如見識之識已謬而又有以器物
形象為款制者尤謬
　　食酒
漢于定國𫝊定國食酒至數石不亂如淳曰食酒猶言
喜酒也師古曰食酒謂能多飲酒費盡其酒猶云食言
玉案栁河東序飲云予病痞不能食酒至是醉焉本之
漢書(宋丘昶賓朋宴語亦有臣聞食酒/極好不假藥餌足以安心神之語)王勉夫曰如淳
謂喜酒固已無謂師古又引食言之食可笑其迂也論
語沽酒市脯不食此言食酒雖因脯而幷言然酒之言
食亦不可謂無所祖矣又曰漢斛雖小安有一人飲至
數石之理足見其妄又王元美曰食酒能多飲費盡之
也蘇子赤壁賦真本書末用食字韻出此玉檢蘇帖果
然今本作我與子所共適
　　文移字様
屢見辨證書言俗吏於文移中用字之譌如槍刀之槍
作鎗(音撑/鼎屬)卓倚作棹椅足彀為足勾之類不可枚舉予
謂莫甚於誤價直為價值(音/穉)侵占為侵佔(音/沾)也
　　洵
洵音荀信也本平聲字今之作詩者用作仄聲觸目皆
是與第三卷所言纍纍讀壘壘之誤同此固淺近字音
不足置辨因俗多誤呼聊一及之
　　處州
王勉夫曰聞見録謂徳宗立議改括州適處士星應括
州分(去/聲)野遂改為處州合上聲呼呼去聲非也容齋隨
筆謂嚴州本名睦州宣和中以方㓂改嚴州葢取嚴陵
灘之意子陵乃莊氏避帝諱以莊為嚴合為荘州
　
　
　
　
　
　
　
　
　
　訂譌雜録卷六
欽定四庫全書
　訂譌雜録卷七
　　　　　　　　　　　　　青浦胡鳴玉撰
　　逃禪
少陵飲中八仙歌蘇晉長齋繡佛前醉中往往愛逃禪
逃禪猶云逃墨逃楊是逃而出非逃而入王嗣奭云醉
酒而悖其教故曰逃禪後人以學佛者為逃禪誤矣玉
案東坡老饕賦美人告去已而雲散先生方兀(温入/聲)然
而禪逃逃禪作禪逃益信王説為不誣若為學佛解應
曰安禪杜詩亦有之登惠義寺云誰能解金印瀟灑共
安禪
　　齊魯論之名始於漢
漢藝文志論(平/聲)語者孔子應答弟子時人及弟子相與
言而接聞於夫子之語也當時弟子各有所記夫子既
卒門人相與輯而論篹(師古曰/與撰同)故謂之論語漢興有齊
魯之説𫝊齊論者昌邑中尉王吉諸人𫝊魯論者常山
都尉龔奮諸人洪文敏謂魯論語魯人所傳齊論語者
齊人所𫝊是也(止此一論語特/所𫝊不同耳)此猶齊詩韓詩毛詩戴
禮之類各以顓門之學名其書也舊聞一老宿云夫子
魯人故號魯論果如其説将何以處齊論乎
　　八股文縁起
今之八股文或謂始於王荆公或謂始於明太祖皆非
也案宋史寜熈四年罷詩賦及明經諸科以經義論策
試進士命中書撰大義式頒行所謂經大義即今時文
之祖然初未定八股格即明初百餘年亦未有八股之
名故今日所見先輩八股文成化以前若天順景泰正
統宣徳洪熙永樂建文洪武百年中無一篇𫝊也日知
録云經義之文流俗謂之八股葢始於成化以後股者
對偶之名也天順以前經義之文不過敷演𫝊註或對
或散初無定式其單句題亦甚少成化二十三年會試
樂天者保天下文起講先提三句即講樂天四股中間
過接四句復講保天下四股復收四句再作大結𢎞治
九年會試責難於君謂之恭文起講先提三句即講責
難於君四股中間過接二句復講謂之恭四股復收二
句再作大結每四股之中一反一正一虛一實一淺一
深其兩扇立格則每扇之中各有四股其次第之法亦
復如之故今人相𫝊謂之八股若長題則不拘此嘉靖
以後文體日變而問之儒生皆不知八股之何謂矣
　　戊音茂
戊已之戊音茂俗誤讀務昌黎南山詩藩都配徳運分
宅占丁戊逍遥越坤位詆許陷乾竇書洛誥戊辰王在
新邑召誥越三日戊申泰誓惟戊午王次于河朔傳竝
音茂展卷即見今之習尚書者其誰遵之容齋隨筆云
戊字與茂同音俗呼為務非也呉中術者又呼為武偶
閲舊五代史梁開平元年司天監上言日辰内戊字請
改為武乃知有所自也朱温父名誠以戊類成字故司
天諂之耳
　　洗馬
洗馬秦官漢亦曰洗馬太子出則當直者前驅導威儀
也流俗誤意為洗濯之義如杜詩所云晚涼㸔洗馬者
非也日知録有此一條援(音/袁)引甚博詳録於此云越語
句踐身親夫差前馬韓非子云為吳王洗馬洗音銑淮
南子云為呉兵先馬走(當作/呉王)荀子天子出門諸侯持輪
挾輿先馬賈誼新書楚懐王無道而欲有霸王之號鑄
金人以象諸侯人君令大國之君編而洗馬梁王御宋
王驂乗滕薛衛中山之君隨而趨然則洗馬者馬前引
導之人也亦有稱馬洗者六韜賞及牛䜿馬洗廐養之
徒漢書百官表太子太傅少傅屬官有先馬張晏曰先
馬員十六人秩比謁者先或作洗又考周禮齊右職云
凡有牲事則前馬註王見牲則拱而式居馬前郤行備
驚奔也又道右職云王式則下前馬是此官古有之矣
莊子黄帝將見大隗乎具茨之山張若謵朋前馬
　　健訟之誤
容齋隨筆云破句讀書之誤根著於人殆不可復正在
易訟卦曰訟上剛下險險而健訟以健字為絶句乃及
於訟始係以訟童蒙入學之初其師點句輒混於上遂
以健訟相連凡謂頑民好訟者曰嚚訟曰終訟可也黄
魯直江西道院賦云細民險而健以終訟為能筠獨不
嚚於訟是已玉案險而健訟與蒙卦之險而止蒙隨卦
之動而説隨蠱卦之巽而止蠱一例諸卦未嘗誤讀豈
獨誤於訟也此非讀書破句之過乃流俗割裂截取之
弊(如韻府於送韻中収健訟/二字謂本於周易是也)至以好訟為嚚於訟亦未
安口不道忠信之言曰嚚訟爭辨也自是二項尚書傅
可證也
　　築長城非始于秦皇
後人謂長城之築始於秦皇予考史漢匈奴𫝊隴西北
地上郡長城秦築之(昭/王)陰山髙闕長城趙築之造陽襄
平長城燕築之後秦滅六國而始皇使蒙恬将十萬之
衆北擊悉收河南地因河為塞築四十四縣城臨河徙
適戌以充之而通直道自九原至雲陽因邊山險塹谿
谷可繕者治之起臨洮至遼東萬餘里然則長城之築
在始皇前已非一日萬里之名特起於始皇耳(日知録/謂古時)
(中國多有長城不但北邊博引羣書若齊/若魏若韓若楚若趙與中山皆鑿然可據)
　　今韻非沈約本
誤以今世所𫝊詩韻為沈約所撰其來已久如元黄公
紹七音考周徳清中原音韻宋濂洪武正韻之類無不
極詆約韻為江左偏音不足為據不知約所撰四聲一
卷久矣無存近毛大可氏謂今世所用乃宋淳祐間江
北平水劉淵所撰為平水韻非沈韻也而邵子湘氏謂
幷非劉氏之舊乃元時陰氏兄弟所著其言較毛氏尤
為詳晰備録於此以資博雅之覽曰今韻宗梁沈約氏
夫人而言之而約所撰四聲一卷久已亡繼之者隋陸
法言氏而法言所譔四聲切韻亦亡嗣是有唐孫愐氏
而愐所譔唐韻五卷今亦亡今宋元韻之存者略可指
數廣韻宋祥符間所修也集韻宋景祐間奉敕修也禮部
韻略宋時列之學官(不作/宫)者也毛晃氏仍禮韻而增益
之者也平水劉淵氏仍禮韻而通併其部分者也元黄
公紹氏作韻會仍劉韻而廣其箋註者也三家者遞有
增字字寖以多禮部韻初裁九千五百九十字至韻會
乃有一萬二千六百字矣然尚不足當集韻四之一最
後有陰氏兄弟著韻府乃大加刋(㸔平/聲)削僅存八千八
百廿字又不専主劉韻頗多遺漏顧明初至今用之學
者或尊之為沈韻或指之為平水韻皆是書也今韻非
沈韻不待言校劉韻少三千字則今韻之非劉韻較(音/角)
然易辨而世儒罕見劉氏元本乃承譌襲舛三百餘年
相習而不察可怪也
　　装潢
西溪藂語云唐秘書省有裝潢匠六人潢集韻音胡曂
切(光上/聲)釋名染紙也齊民要術有裝潢紙法又漫汁入
潢凡潢紙減白便是染則年久易暗葢染潢也後有雌
黄治書法云潢訖治者佳先治入潢則軟要術後魏賈
思勰撰則古用黄紙寫書久也寫訖入潢辟蠧也今惟
釋蔵經如此先冩後潢又歐陽公言秘閣初為太宗蔵
書之府幷以黄綾裝潢謂之太清本潢猶池也外加縁
(去/聲)則内為池裝成卷册謂之裝潢二説不同嬾真子録
云裝潢恐是表背匠然謂之潢其義未詳馬氏葢未之
深考耳
　　大采朝日
大采朝(音/潮)日少采夕月語出魯國語古者旦見曰朝暮
見曰夕記玉藻天子黑冕元端而朝日於東門之外漢
賈誼𫝊春朝朝日秋夕夕月朝日夕月本皆活字流俗
不明夕是朝見之名因誤讀朝日為昭唐時有祀朝日
之制栁子厚作朝日説深辨讀昭音且加祀字之謬
　　長年
杜工部撥悶詩云長(上/聲)年三老遥憐汝捩柂開頭捷有
神蔡注云峽中以篙師為長年柂工為三老邵注云三
老捩柂者長年開頭者又䕫州歌絶句云長年三老長
歌裏白晝攤錢高浪中又最能行云歸州長年行最能
陶南邨輟畊録有此一條但止引長年三老長歌裏為
證而譌長歌為歌聲且引古今詩話謂川峽以篙手為
三老與蔡邵二説不同
　　渭陽
詩我送舅氏曰至渭陽我送舅氏悠悠我思序以為時
康公之母穆姬已卒故穆公送其舅而念母之不見也
今人言生(與甥/同)舅事輒曰渭陽母亡則可若母在而稱
之是死其母也不祥孰甚焉資暇録云徴舅氏事必用
渭陽前輩名公往往亦然兹失於識豈可輕相承耶審
詩序當悟不可徴用矣是以齊楊愔幼時其舅源子恭
問讀詩至渭陽未愔便號泣子恭亦對之欷歔
　　容易否則
世俗語言有割裂成文沿用既久不覺其非者如漢東
方朔𫝊呉王曰先生可以談矣先生曰談何容易何容
猶言豈可也容字不連易字讀後漢何進𫝊國家之事
亦何容易覆(音/福)水不收宜深思之觀此益信後人輒曰
容易非也尚書無逸相小人厥父母勤勞稼穡厥子乃
不知稼穡之艱難乃逸乃諺既誕否則侮厥父母曰昔
之人無聞知否字斷句則侮厥父母曰六字自為一句
故蔡𫝊云不然則又訕侮其父母云云也下文否則厥
心違怨否則厥口詛祝(音/咒)皆然今以否則二字為句亦
非也
　　乗查
乗槎(應作/查)至天河得織女支機石歸問成都嚴君平曰
某時客星犯斗牛即此人也此係海客事見博物志案
漢張騫𫝊及西域𫝊竝不言博望乗槎自宗懍荆楚嵗
時記譌為張騫(張嚴不同時安得/相見可笑其妄)雖少陵大家亦承襲
用之如乗槎有漢臣槎上似張騫奉使虛乗八月槎乗
槎斷消息無處覔張騫之類東坡有次韻陳海州乗槎
亭詩無一字謬涉張騫真卓識也
　　白首為郎非馮唐事
白首為郎是顔駟事古今詞人屬之馮唐少陵詩亦踵
此弊如馮唐毛髪白歸興日蕭蕭乗白馮唐老清秋宋
玉悲之類此與以乗查為張騫事同一誤也案史馮唐
𫝊唐以孝著為中郎署長事文帝文帝輦(連上/聲)過問唐
曰父老何自為郎云云竝無白首字野客叢書云漢武
故事載顔駟一事甚與馮唐同曰上至郎署見一老郎
鬢眉皓白問何其老也對曰臣姓顔名駟以文帝時為
郎文帝好文而臣好武景帝好老而臣尚少陛下好少
而臣已老是以三葉不遇上感其言擢為會稽都尉然
人往往以此事為馮唐事用如白氏六帖曰漢文帝時
馮唐白首為郎帝問之對曰臣三朝不遇樂天詩亦曰
重文疎卜式尚少棄馮唐楊巨源詩曰此地含香從白
首馮唐何事怨明時劉孝標辨命論曰賈大夫沮志於
長沙馮都尉皓髪於郎署左太冲咏史詩曰馮唐豈不
偉白首不見招皆有白首不遇之説是以顔駟事為馮
唐用也東坡詩曰是為先帝白首郎李注亦引馮唐之
事如此甚多諸詩誤引承襲而然白帖云云尤為可笑
　　葷腥之辨
流俗不明葷(音/熏)腥之辨每逢祭祀輒斷腥羶謂之食素
至於酒醴之設在所不禁大非也魚肉謂腥臭菜謂葷
蔥酒蒜薤之屬皆是祭祀之齋與酒同禁之者恐以昏
濁之物亂其専一之誠耳偶閲䑕璞一書已曾言之云
(宋戴/埴著)東坡年譜載程蘇當致齋厨稟造食葷素蘇令(平/聲)
辨葷程令辨素蘇謂致齋在心豈拘葷素為劉者左袒
時館中附蘇者令辦葷附程者令辦素予謂不然齊之
禁葷見於法令乃禁五辛慮耗散人之氣間其精誠與
禁飲酒聴樂嗜慾悲哀同欲其致一之妙通於神明耳
二公未免以葷為魚肉徒有是非之辨荘子載顔囘不
飲酒不茹葷謂祭祀之齋是也
　　不諱字
古人諱名不諱字故於祖父師長之字直指而不以為
斥中庸仲尼曰仲尼祖述堯舜孫稱祖字也離騷朕皇
考曰伯庸子稱父字也論語仲尼日月也對曰子夏曰
之類弟稱師字也朱子曰古人未嘗諱字程先生云予
十四五從周茂叔本朝先輩尚如此伊川亦嘗呼明道
字(日知録云字為臣子所得而稱故/周公追王其祖曰王季王而兼字)
　　湯餅
生兒三日會客名曰湯餅東坡賀陳述古弟章生子詩
甚欲去為湯餅客却愁錯冩弄麞書向疑湯餅是二物
如何對得弄璋近閲倦遊録(宋張師/正著)云今人呼煮麵為
湯餅唐人呼饅頭為籠餅因知湯餅者乃湯之餅是一
物非二物也益信古人對偶之精(此與第二卷所言義/山詩以射覆對送鉤)
(同/)
　　同姓為昏
禮娶妻不娶同姓然余觀古人氏族之辨溯流尋源或
同姓而非一族或異姓而實為同族即以王氏論一曰
琅邪二曰太原三曰京兆所出不同野客叢書云曹子
建作王仲宣誄曰流裔畢萬末胄稱王厥姓斯氏條分
葉散世滋芳烈揚聲秦漢吕向注秦有王翦王離漢有
五侯按王粲系畢萬高之後畢萬封於魏後十代文侯
始列為侯至孫稱惠王因之王為氏而秦之翦離自周
太子晉之後漢之五侯自齊田和之後此三派元不相
干注引為一誤矣故新莽以姚媯陳王田五姓為宗室
(玉案莽自謂虞舜後/以五姓皆舜裔耳)且禁元城王氏勿與四姓為婚而
已自取王訢之女魏東萊王基為子納太原王沈女皆
不以為嫌葢知此也玉又案少陵寄族弟唐十八使君
詩與君陶唐後盛族多其人聖賢冠史籍枝派羅源津
是杜與唐為兄弟也重送劉十弟判官詩分源豕韋派
别浦鴈賓秋年事推兄忝人才覺弟優是杜與劉又兄
弟也昌黎送何堅序何與韓同姓為近(容齋三筆引孫/愐唐韻韓滅子)
(孫分散江淮間因以韓為/何字隨音變遂為何氏)異姓稱族今人豈能辨此締
婣但避同姓而不知或蹈凟倫之愆矣
　　報聞罷
今人以落第為報罷不詳所出漢東方朔𫝊其不足采
者輒報聞罷師古曰報云天子已聞其所上(上/聲)之書而
罷之令(平/聲)歸又梅福𫝊詣行所在條對急政輒報罷
　　半菽
漢項羽𫝊今嵗饑民貧卒食半菽軍無見糧注臣瓚曰
士卒食蔬菜以菽雜半之
　　漫與
杜少陵水檻遣心詩云老去詩篇渾漫與今本梓作漫
興考舊刻劉會孟本千家注本皆作漫與趙次公云躭
佳句而語驚人言其平昔如此今老矣所為詩則漫與
而已無復著意於驚人也劉後邨集跋陳教授杜詩補
注亦云或信漫與云云王介甫詩粉墨空多直漫與東
坡詩袖手焚筆硯清篇真漫與皆可相證又杜集有絶
句漫興九首韻府亦引作漫與
　　宣室
宣室有二殷宣室在朝歌史龜策𫝊武王圍紂象郎自
殺宣室徐廣曰天子之居名曰宣室淮南子云武王甲
卒三千破紂牧野殺之宣室注曰殷宫名一曰獄也音
如宣帝宣王之宣漢未央殿前有温室宣室音如負暄
之暄(見集/韻)名同而音異三輔黄圖謂漢之宣室取殷舊
名非也
　　裋褐
揚雄方言自闗而西以襜褕短者謂之裋漢貢禹𫝊穅
豆不贍裋褐不完叙傳思有裋褐之䙝儋石之畜師古竝
音䜿謂僮䜿所著布長襦也又史秦紀寒者利短褐索
隠曰褐布䜿裁為勞役之衣短而且狹故謂之短褐亦
曰䜿褐孟嘗君𫝊士不得短褐索隠音竪案此二則正
文竝作短注或作竪音竪故杜詩直用作長短之短如
賜浴皆長纓與宴非短褐短褐風霜入還丹日月遲江
湖漂短褐霜雪滿飛蓬諸生舊短褐旅泛一浮萍之類
董彦逺洪慶善皆辨古無短褐字史孟嘗君𫝊諸處係
後世𫝊冩之譌至唐儒方兩用之未知然否(曽見一辨/證書云近)
(得古本杜詩短褐風霜入諸處短皆作䄈乃知今本之/譌予謂裋褐短褐雖皆本之史漢不妨通用然如杜詩)
(所云斷冝作短非裋也/觀其屬對應自知之)
　
　
　
　
　
　
　
　
　
　
　
　
　
　
　
　訂譌雜錄卷七
欽定四庫全書
　訂譌雜録卷八
　　　　　　　　　　　　　青浦胡鳴玉撰
　　郢削
莊子徐無鬼莊子送葬過恵子之墓顧謂從者曰郢人
堊漫其鼻(音/避)端若蠅翼使匠石斲之匠石運斤成風聽
而斲之盡堊而鼻不傷郢人立不失容觀此則堊鼻者
郢人也斲削者匠石也今人曰郢削郢正郢斤是以匠
石之斲屬之郢人大非杜詩脱略磻溪釣操持郢匠斤
帶匠字説便不妨此與夢溪筆談所辨郢歌之誤同
　　舉案齊眉
屢見辨證書謂舉案之案乃古椀字本於後漢梁鴻𫝊
注予檢鴻𫝊無此説何也楊用脩謂盤屬近之玉篇云
案几屬又食器厯觀載籍竝以案對杯言鹽鐵論良民
文杯書案神仙𫝊金案玉杯人皆醉飽東觀記杯案食
物大小重疉曺操别𫝊魏大為人佻至以頭沒杯案中
則舉案之為舉盤無疑也顧舉案而必與眉齊今人罕
究其義鴻𫝊云至吳依大家臯伯通居廡下為人賃舂
每歸妻為具食不敢於鴻前仰視舉案齊眉則舉案齊
眉四字正形其不敢仰視耳若作几案於理不通至以
夫婦偕老者為齊眉此尤俚俗假借可笑處不足辨也
又漢書霍后𫝊親奉案上食以婦道共養東觀記魏霸
妻奉案前跪皆可相證
　　袠
古者以十年為一袠白樂天詩已開第七秩飽食仍安
眠又云年開第七秩屈指幾多人是時年六十二元日
詩又云行開第八秩可謂盡天年自注時俗謂七十已
上為開第八秩案此自六十一至七十俱可稱七袠自
七十一至八十俱可稱八袠司馬温公作慶文潞公八
十致語云嵗厯行看九帙新是也後世祝七十夀曰開七
袠八十夀曰開八袠非是近見一書謂禮年八十而有
秩故稱八十為八袠六十七十不得稱袠其説尤非(袠/秩)
(帙三字/通用)
　　六經用字
六經之道同歸㫖意未嘗不一而用字則有不同者如
佑祐右三字一也而在書為佑在易為祐在詩為右惟
維唯一也而在書為惟在詩為維在易為唯左傳亦然
又如易之无字周禮之灋眂薧鱻齍辠䱷㮚斞閷簭等
字他經皆不然今人書无妄无咎多作無失之矣洪文
敏之言如此玉幼時聞一老宿云流俗於四書引詩題
如止于丘隅魚躍于淵類于字或任意寫作於大非以
三百篇止有于字無於字也余始信其説及後細檢毛
詩而知其非蓋如言至於漕俟我於城隅作於字處正
復不少也(于於二字音本不同于羽俱切/音盂於央居切音淤人多混讀)
　　周禮奇字
制義中有寫美為媺者流俗不知或誤讀微案周禮美
字皆作媺無作美者他如艱為囏吹為龡法為􁁊竝屬
周禮字洪文敏曾摘出示人曰六經用字固亦間有奇
古者然惟周禮一書獨多予謂前賢以為此書出於劉
歆歆常從揚子雲學作竒字故用以入經如法為灋柄
為枋邪為衺美為媺呼為嘑拜為摻韶為㲈怪為傀暴
為虣獨為簎風為飌鮮為鱻槁為薧螺為蠃脾為􁁊魚
為䱷埋為貍吹為龡陔為裓暗為韽柝為柝探為撢翅
為翨摘為硩駭為駴擊為轚辜為橭掬為輂羃為幎藻
為薻􁀈為□叩為敂艱為囏魅為鬽與夫庮皫胖鱐齍
眡劀酏㮚臡箈鬻柶絼疈爂㯺􁈹之類皆他經鮮用予
前已書之而不詳悉若考工記之字又不可勝載也
　　烏鬼
野客叢書云老杜詩家家養烏鬼(玉案續筆談曰/養讀從去聲)説者
不一嬾真子以為豬蔡寛夫以為烏野七神冷齋夜話
以為烏蠻鬼沈存中筆談緗素雜記漁隱叢話陸農師
埤雅以為鸕鷀四説不同惟冷齋之説為有據觀唐書
南蠻傳俗尚巫鬼大部落有大鬼主百家則置小鬼主
一姓白蠻五姓烏蠻所謂烏蠻則婦人衣黑繒白蠻婦
人衣白繒又以驗冷齋之説劉禹錫南中詩亦曰淫祀
多青鬼居人少白頭又有所謂青鬼之説蓋廣南州峽
諸蠻之流風故當時有青鬼烏鬼等名杜詩以黄魚(玉/案)
(黄魚即今之鱘鰉魚俗/以石首魚為黄魚非)對烏鬼知其為烏蠻鬼也審矣
然觀元微之詩曰郷味尤珍蛤家神悉事烏又曰病賽
烏稱鬼巫占瓦代龜注南人染病竸賽烏鬼此説又似
不同據南蠻傳烏即烏黑之烏而元詩以蛤對烏則以
為烏鵶之烏玉案續筆談謂䕫峽居人相率十百為曺
設牲酒於田間衆操兵仗羣噪而祭謂之養鬼言烏蠻
戰殤多與人為厲每嵗以此禳之此説與冷齋合與初
説鸕鷀不同
　　杏壇
今夫子廟庭中有壇石刻曰杏壇闕里志杏壇在殿前
夫子舊居非也杏壇之名出自莊子莊子曰孔子遊乎
緇帷之林坐乎杏壇之上弟子讀書孔子弦歌鼓琴奏
曲未半有漁父者下船而来須眉交白被髮揄袂行原
以上距陸而止左手據膝右手持頤以聽曲終又曰孔
子乃下求之至於澤畔方將杖挐而引其船顧見孔子
還郷而立孔子反走再拜而進又曰客乃刺(音/戚)船而去
延綠葦間顏淵還車子路授綏孔子不顧待水波定不
聞挐音而後敢乘司馬彪曰緇帷黑林名也杏壇澤中
高處也莊子書凢述孔子皆是寓言漁父不必有其人
杏壇不必有其地即有之亦在水上葦間依陂(音/卑)㫄渚
之地不在魯國之中也明矣今之杏壇乃宋乾興間四
十五代孫道輔增修祖廟移大廟於後因以講堂舊基
甃石為壇環植以杏取杏之名名之耳(説夲日/知錄)
　　帶礪
今人以如帶如礪為開國鴻規河山鞏固意非也史漢
功臣表封爵之誓曰使黄河如帶(史記無/黄字)泰山如厲(同/礪)
國以永寧爰(音/袁)及苖裔應邵曰封爵之誓國家欲使功臣
傳祚無竆也帶衣帶厲砥(音/止)厲石也河當何時知衣帶
山當何時如厲石言如帶厲國猶永存以及後世子孫
也
　　執牛耳
盟用牛耳卑者執之尊者莅之鄟澤之盟衛侯請執牛
耳發陽之役衛石魋蒙之盟魯孟武伯皆小國執牛耳
惟鄫衍之役吳以大國執之不合盟禮故孟彘不從今
以執牛耳為主盟非是(説見池/北偶談)予案周禮戎右贊牛耳
桃茢鄭司農云贊牛耳春秋傳所謂執牛耳者盟割牛
耳盛以珠盤尸􁇦者執之又注牛耳無竅盟於神故以
不聽為戒也孫公談圃云王荆公解周禮言取以順聽
不知牛有耳而無竅本以鼻(音/避)聽或牽一牛示之公曰然
　　何恙不已
容齋隨筆云公孫𢎞為丞相以病歸印上報曰君不幸
罹霜露之疾何恙不已顔師古注恙憂也何憂於疾不
止也禮部韻略訓恙字亦曰憂也初無訓病之義蓋云
罹疾矣不應復(去/聲)云病師古之説最為明白而世俗相
承問人病為貴恙謂輕者微恙心病為心恙風疾為風
恙根著已深無由可改玉案石奮傳萬石君尚無恙注
云恙憂病也賈誼傳令此六七公者皆無恙注云無恙
言無憂病也國策嵗亦無恙耶注亦云恙憂也二字見
處甚多總無一作病字解者近世字書亦能辨之
　　一二三與壹貳叄同
隨筆云古書及漢人用字如一之與壹二之與貳三之
與叄其義皆同鳴鳩序刺不壹也又云用心之不壹也
而正文其儀一兮表記節以壹恵注言聲譽雖有衆多
者節以其行一大善者為諡耳漢華山碑五載壹巡狩
祠孔廟碑恢崇壹變祝睦碑非禮壹不得犯而後碑云
非禮之常一不得當則與壹通用也孟子市價不貳趙
岐注云無二賈者也本文用大貳字注用小二字則貳
與二通用也易繫辭𫝊參天兩地釋文云參七南反又
如字音三周禮設其參注參謂卿三人則三參通用
也九之與久十之與拾百之與柏亦然玉案經史中壹
貳叄與一二三通用處觸目皆是昔人謂後世官府簿
書文移防胥吏作姦改易數目因以小一字為大壹字
其實自壹至拾皆屬借用字其説非是
　　訓故
予嘗寫訓詁作訓故一友疑誤字不知古止有訓故字
後世乃作訓詁漢蓺文志魯申公為詩訓故而齊轅固
燕韓生皆為之𫝊故詩有魯故二十五卷韓故三十六
卷齊后氏故二十卷齊孫氏故二十七卷師古曰故者
通其指義也又劉歆𫝊初左氏𫝊多古字古言學者𫝊
訓故而已師古曰故謂指趣也又儒林傳訓故大義
　　九拜百拜
野客叢書云古者拜禮非特首至地然後為拜也凡頭
俯膝屈手動皆謂之拜按周禮辨九拜之儀一稽(音/啓)首
二頓首三空首四振動五吉拜六凶拜七竒(音/基)拜八褒
(本音包此/應讀報)拜九肅拜注稽首拜頭至地也頓首拜頭叩
地也空首拜頭至手也振動以兩手相擊也竒拜一拜
也褒拜再拜也肅拜但俯下手即今之揖也何嘗専以首
至地為拜邪乃知禹聞善言則拜如揖之類是也豈僕
僕之謂哉今人或以頓首於卑下不知拜頭叩地豈卑
下之所安乎日知錄云百拜字出樂記古人之拜如今
之鞠躬故通計一席之間賓主交拜近至於百註云壹
獻士飲酒之禮百拜以喻多是也(徐伯魯曰按鄉飲酒/禮無百拜此甚言之)
(耳/)若平禮止是一拜再拜即人臣之於君亦止再拜孟子以
君命將之再拜稽首而受是也禮至未世而繁自唐以
下即有四拜大明㑹典四拜者百官見東宫親王之禮
見其父母亦行四拜禮其餘官長及親戚朋友相見止行
兩拜禮是四拜惟於父母得行之今人書狀動稱百拜
何也又云古人未有四拜之禮戰國策蘇秦路過雒陽
嫂蛇行匍伏四拜自跪而謝此四拜之始蓋因謝罪而
加拜非禮之常也(黄庭經十讀四拜/朝太上亦是加拜)今人上(上/聲)父母書
用百拜亦為無理若以古人之拜乎則古人必稽首然
後為敬而百拜僅賓主一日之禮非所施於父母若以
今人之拜乎則天子止於五拜而又安得百也此二者過
猶不及明知其不然而書之此以偽事其親也洪武三
年上諭中書省臣曰今人書劄多稱頓首再拜百拜皆
非實禮其定為儀式令人遵守於是禮部定儀凢致書
於尊者稱端肅奉書答則稱端肅奉復敵己者稱奉書
奉復上之與下稱書寄書答卑幼與尊者則曰家書敬
復尊長與卑幼則曰書付某人
　　三古
今人用三古誤以為夏商周三代漢蓺文志易道深矣
文更三聖世厯三古韋昭曰三聖伏羲文王孔子也孟
康曰易繫辭𫝊曰易之興也其於中古乎然則伏羲為
上古文王為中古孔子為下古
　　反璧
左僖二十三年晉公子重耳及曺僖負覊饋盤飱置璧
焉公子受飱反璧今人却餽曰璧本此俗誤為藺相如
事見史記亷藺列傳有臣請完璧歸趙語因寫作完謝
大非相如紿秦間使懐璧歸趙竝非秦之不受璧也
　　相於
相於與相與同似俗實雅古人詩文多用之如孔文舉
書岸幘廣堂舉杯相於杜詩此行非不濟良友昔相於
老矣逢迎拙相於託契饒之類
　　金錯刀
張衡四愁詩美人贈我金錯刀金錯刀王莽所鑄錢名
漢食貨志王莽居攝變漢制以周錢有子母相權於是更
造大錢徑寸二分重十二銖(音/殊)文曰大錢五十又造契刀錯刀
其環如大錢身形如刀長二寸文曰契刀五百錯刀以黄金
錯其文曰一刀直五千與五銖錢凡四品並行杜詩金錯囊
垂罄銀壺酒易賒韓退之詩聞道松醪賤何須恡錯刀(玉案/韓集)
(無此詩/何也)皆謂是也藝苑雌黄之説如此繼古叢編謂金錯刀一
名而二物錢一也刀二也王莽所造張衡韓杜所云是錢名杜
詩熒熒金錯刀濯濯朱絲繩孟襄陽詩美人騁金錯雙手膾
鮮鱗是刀名玉又案梅聖俞送蔡駰下第詩云爾持金錯刀
不入鵝眼(錢/名)貫今俗但知為刀名而不知為錢名也
　　骰子
骰音頭本平聲字白樂天詩碧籌攢采盌紅袖拂骰盤
又鞍馬呼敎住骰盤喝遣輸吳音呼為豆子非也史范
蔡傳博者或欲大投注裴駰曰投投瓊也楊愼曰投即
今骰子蓋投具以瓊為之列子云鳴瓊也又續事始曰
曺子建制雙六置投子二觀此則投與骰似可通用資暇
錄乃以骰字為非曰投子者投擲於盤筵之義或作骰
案諸家之書骰即股字不音投玉案詩家之書骰皆音
頭注云博齒惟集韻有與股通用之説不得遽以投字
為正而廢骰字
　　每下愈况
莊子知北遊正獲之問於監市履豨也每下愈况言每
於至下之處愈可比况他物今用作每况愈下非
　　學官
世以學舎為學宫於理亦通然與出處不合漢賈諠𫝊
及太子少長知妃色則入於學學者所學之官也顔師
古注云官謂官舍又蓺文志易有施孟梁丘京氏列於
學官書有歐陽大小夏侯氏立於學官詩有魯齊韓三
家列於學官禮有戴徳戴聖慶普三家立於學官春秋有
公羊榖梁立於學官無有一作學宮者若云頖宫澤宫
便無弊
　　弔生不弔死
曲禮知生者弔知死者傷知生而不知死弔而不傷知
死而不知生傷而不弔今槩曰弔非也俗云弔生不弔
死此言實得禮意但誤作世態燠寒生死易心解耳
　　䢴溝之誤
左哀九年秋吳城䢴溝通江淮杜注於䢴江築城穿溝
東北通射陽湖西北至宋口入淮通糧道也今廣陵韓
江是陸徳明曰䢴音寒城䢴句絶溝通江淮自為一句
今俗誤以吳城䢴溝四字為句遂稱揚州䢴江為䢴溝
非
　　用史語之失
卑之毋甚髙論作二句讀前已詳言之矣兹閱容齋隨
筆論史語一則復節録於此曰今之牽引史語者亦未
免有失張釋之言便宜事文帝曰卑之毋甚髙論令(平/聲)
今可行也遂言秦漢之間事帝稱善顔師古曰令其議
論依附時事予謂不欲使為甚髙難行之論故令少卑
之耳而今之語者直以言論不足采為無甚髙論又韓
公送諸葛覺往隨州讀書詩云鄴侯家多書插架三萬
軸一一懸牙籖新若手未觸為人强記覽過眼不再讀
鄴侯蓋謂李繁時為隨州刺史藏書既富且記性警敏
故籖軸嚴整如是今人或指言雖名為收書而未嘗過
目者輒曰新若手未觸亦非也
　　祝即咒字
祝本有竹晝二音六書正譌謂别作咒非余檢經史果
然尚書無逸否則厥口詛祝詩大雅侯作(音/詛)侯祝周禮
大祝掌六祝一曰順祝二曰年祝三曰吉祝四曰化祝
五曰端祝六曰筴祝左襄十七年宋國區區而有詛有
祝禍之夲也成十七年愛我者唯祝我使我速死無及
於難注竝音之又反或之秀反又漢書外戚𫝊宫人飲
酒酹地皆祝延之師古曰祝之又反謂祝之使長夀也
又張衡西京賦東海黄公赤刀粤祝冀厭白虎卒不能
救據此數條祝詛祝頌二義皆可讀皺今但知有竹音
耳(賈昌朝字音清濁辨之六反/祭主贊詞者之又反謂贊詞)
　　輔車
左僖五年諺所謂輔(音/釜)車相依脣亡齒寒者其虞虢之
謂也車陸德眀音尺遮反杜注輔頰輔車牙車林注言
虞如牙車如齒在裏虢如輔頰如脣在表二國相須以
生去一不可案此則輔車相依脣亡齒寒二句意夲一
串若以輔車解作車之輔如詩所謂無棄爾輔意不惟
顯背杜林二注且覺取譬不倫
　　名諱
曲禮卒哭乃諱韻㑹注生曰名死曰諱世俗不察向生
人輒稱尊諱非禮也然古人已有此失吳楚材彊識略
言漢西嶽碑云樊君諱毅毅時尚在也又金石録謂生而稱
諱見於石刻者甚多因引孝宣元康二年詔曰其更諱
詢以為西漢已如此然則俚俗相沿亦有所夲
　　吹嘘師資
後漢鄭太傳孔公緒清談髙論嘘枯吹生太子賢注枯
者嘘之使生生者吹之使枯言談論有所抑揚也案此
則吹嘘二字義正相反然古今詞人多混作一意用又
儒林傳若師資所承宜標名為識者乃著之云太子
賢注引老子曰善人者不善人之師也不善者善人之
資也則師資二字亦兼羙惡言今人解作師之資二弊
雖小不可不知
　　鳯尾諾
野客叢書云皮日休詩以鳯尾諾對虎頭嵓東坡以鳯
尾諾對虎頭州按晉帝批奏書諾字之尾如鳯尾之形
故謂鳯尾諾齊帝令(平/聲)江夏王學鳯尾諾一學即工葢
諾者猶言制可也諾字與詔字相似而又有鳯詔之語
故觀者往往誤以為鳯尾詔焉如陸龜蒙集所刋(看平/聲)
是也
　　圯上老人
圯音移張子房受書於圯上老人楚人謂橋為圯李太
白詩我来圯橋上懷古欽英風既曰圯又曰橋後人所
以有橋橋之誚案地輿其地至今有圯橋葢沿訛也字
从巳午之巳無鈎不从人己之己圮音痞敗也書方
命圮族
　
　
　
　
　
　
　
　訂譌雜録卷八
欽定四庫全書
　訂譌雜録卷九
　　　　　　　　　　　　　青浦胡鳴玉撰
　　濫觴
家語三恕篇孔子謂子路曰夫江始出於岷(音/民)山其源
可以濫觴及其至於江津不舫(平/聲)舟不避風則不可以
渉非惟下流水多耶濫觴是言其始出之微故韓詩外
傳作不足濫觴後人指為末流之弊如曰至今日而濫
觴極矣之類謬也黄山谷詩岷江初濫觴入楚乃無底
又濫觴雖有罪末派瀰九縣古人元不誤用(史孟茍傳/始也濫耳)
(注引濫觴為/始之義釋之)
　　魁
日知録云今人所奉魁星不知始自何年以奎為文章
之府故立廟祀之乃不能像奎而改奎為魁又不能像
魁而取之字形為鬼舉足而起其斗不知奎為北方元
武七宿(音/肅)之一魁為北斗之第一星所主不同而二字
之音亦異今以文而祀乃不於奎而於魁失之逺矣
　　橋梓
劉向説苑伯禽與康叔封朝於成王見周公三見而三
笞乃相與見商子曰二子盍相與觀乎南山之陽有木
焉名曰橋二子者往觀乎南山之陽見橋竦焉實而仰
商子曰橋者父道也二子盍相與觀乎南山之隂有木
焉名曰梓二子者往觀乎南山之隂見梓勃焉實而俯
商子曰梓者子道也二子見乎周公入門而趨登堂而
跪周公拂其首勞而食之曰安見君子二子對曰見商
君周公曰君子哉商子也後世稱父子曰橋梓本此俗作
喬梓非
　　疆埸
埸音亦从易説文注疆也場音長从昜(即陽/字)説文注祭
神道田不耕治榖田也經傳中疆埸字甚多絶無疆場
字詩疆埸翼翼廼埸廼疆疆是大界埸是小界今小田
塍(音/仍)也又邊境也左桓十七年疆埸之事愼守其一而
備其不虞莊二十八年疆埸無主則啓戎心襄十一年
使疆埸之司惡於宋昭元年疆埸之邑一彼一此何常
之有二十七年吳新有君疆埸日駭定四年彝德無厭
若隣於君疆埸之患也埸陸德眀竝音亦後世用作疆
場意為封疆戰場非也駱賓王詩膂力風塵倦疆場嵗
月窮乃知此誤已久
　　客作
野客叢書引吳曾漫録云江西俚俗罵人曰客作兒案
陳從易寄荔枝與盛參政詩橄㰖為下輩批杷客作兒
僕謂受雇者為客作已見於南北朝觀袁翻謂人曰郉
家小兒為人客作表章此語自古而然勉夫之言如此
予又案西京雜記康衢家貧勤學邑有大姓多書乃與
客作得徧讀王人書又輟畊録云今人之指傭工者曰
客作三國時已有此語焦光飢則出為人客作飽食而
已觀此則又不始於南北朝矣
　　委靡
委靡披靡波靡等竝讀上聲借音米説見四書字音砭
俗雖華不為靡句偶檢放翁詩已分文章歸委靡可憐
意氣尚憑陵一友疑其失嚴(與失/粘同)用朱筆標志(不知出/自誰手)
不眀字音反欲致疑古人可笑其妄
　　眀經
今世科名稱謂有與古悖戾者相承不覺日知錄言之
甚詳摘録五條於此曰今人但以貢生為眀經非也唐
制有六科一曰秀才二曰眀經三曰進士四曰眀法五
曰書六曰算(大唐新語隋煬帝置眀經進士二科國家/用隋制增置秀才眀法眀字眀算并前為)
(六/科)當時以詩賦取者謂之進士(金史移刺履𫝊進士之/科隋大業中始試以策)
(唐初因之高宗時雜以箴/銘詩賦至文宗始專用賦)以經義取者謂之眀經(葉石/林避)
(暑錄話唐制取士用進士眀經二科本朝初唯用進士/其罷眀經不知始自何時仁宗患進士浮淺不本經術)
(嘉祐三年始/復眀經科)今罷詩賦而用經義則今之進士乃唐之
眀經也
　　秀才
舊唐書杜正倫𫝊正倫隋仁壽中與兄正𤣥正藏俱以
秀才擢第唐代舉秀才止十餘人正倫一家有三秀才
甚為當時稱羙唐登科記武德至永徽每年進士或至
二十餘人而秀才止一人二人(舊唐書職官志則云秀/才有唐已来無其人)
杜氏通典云初秀才科第最髙試方略策五條有上上
上中上下中上凢四等貞觀(去/聲)中有舉而不第者坐其
州長由是廢絶(新唐書永徽二/年始停秀才科)士人所趨嚮惟眀經進
士二科而已顯慶初黄門侍郎劉祥道奏言國家富有
四海于今已四十年百姓官寮未有秀才之舉未必今
人之不如昔將薦賢之道未至豈方稱多士遂缺斯人
請六品以下爰(音/袁)及山谷特䧏綸言更審捜訪唐人之
於秀才其重如此(秀才字出史記賈生𫝊年十八以能/誦詩屬書聞於郡中吳廷尉為河南)
(守聞其秀才而儒林傳公孫𢎞之議則曰/有秀才異等輒以名聞此秀才之名所起)元宗御撰六
典言凡貢舉人有博識髙才強學待問無失俊選者為
秀才通二經已上者為眀經眀閑時務精熟一經者為
進士張昌齡傳夲州欲以秀才舉之昌齡以時廢此科
已久固辭乃充進士舉及第是則秀才之名乃舉進士
者所不敢當也又文苑英華判目有云郷進士至省求
試秀才考功不聽求訴不已趙岊判曰文藝小善進士
之能訪問不休秀才之目是又進士求試秀才而不可
得也今以生員而冐呼此名何也(容齋三筆謂秀才之/召自宋魏以後實為)
(貢舉科目之最而今/世俗以為相輕之稱)
眀初嘗舉秀才(洪武十五年徵/至秀才數千人)如太祖實錄洪武四年
四月辛丑以秀才丁士梅為蘇州府知府童權為揚州
府知府俱賜冠帶十年二月丙辰以秀才徐尊生為翰
林應奉十五年八月丁酉以秀才曾泰為户部尚書是
也亦嘗舉孝亷洪武二十年二月己丑以孝亷李德為
應天府尹是也此辟舉之名非所施於科目之士今俗
謂生員為秀才舉人為孝亷非也
　　舉人
舉人者舉到之人北齊書鮮于世榮傳以夲官判尚書
省右僕射(音/夜)事與吏部尚書袁聿修在尚書省簡試舉
人舊唐書髙宗紀顯慶四年二月乙亥上親策試舉人
凡九百人調露元年十二月甲寅臨軒試應岳牧舉人
是也登科則除官不復謂之舉人而不第則須再舉不
若今人以舉人為一定之名也進士乃諸科目中之一
科而傳中有言舉進士者有言舉進士不第者但云舉
進士則第不第未可知之辭不若今人以登科而後謂
之進士也自夲人言之謂之舉進士自朝廷言之謂之
舉人進士即是舉人不若今人以郷試榜謂之舉人㑹
試榜謂之進士也
　　進士
進士即舉人中之一科其試於禮部者人人皆可謂之
進士(唐人未第稱進士已及第則稱前進士雍録引唐/人詩云㑹題名處添前字通鑑建州進士葉京嘗)
(預宣武軍宴識監軍之靣旣而及第在長安與同年出/游遇之於塗馬上相揖因之謗議諠然遂沈廢終身是)
(未及第而/稱進士也)試畢放榜其合格者曰賜進士及第後又廣
之曰賜進士出身然後謂之登科所以異於同試之人
者在乎賜及第出身而不在乎進士也宋政和三年五月
乙丑臣僚言陛下罷進士立三舍之法今賜承議郎徐
禋進士出身於名實未正乞改賜同上舍出身從之
　　科目
唐制取士之科有秀才有眀經有進士有俊士有眀法
有眀字有眀算有一史有三史有開元禮有道舉有童子
而眀經之别有五經有三經有二經有學究一經有三
禮有三𫝊有史科此嵗舉之常選也其天子自詔曰制舉
如姚崇下筆成章張九齡道侔伊呂之類見於史者凡
五十餘科(困學紀聞唐制舉之/名多至八十有六)故謂之科目(宋王安石/始罷諸科)
今代止進士一科則有科而無目矣猶沿其名謂之科
目非也
　　殺俗讀去聲
白樂天翫半開花贈皇甫郎中詩西日憑輕照東風莫
殺吹自注殺去聲玉案俗語太甚曰殺所嫁反沙去聲
音厦(與从广者不同/廈遐上聲大屋)亦作㬠容齋隨筆序㬠有好議論
(升菴字説引作/殺有好處誤)元人𫝊竒忒殺思量忒殺風流類皆太
甚意若如字讀便非
　　令甲
今人以令甲為法律是未眀甲字義耳漢書宣帝紀令
甲死者不可生注如淳曰令有先後故有令甲令乙令
丙師古曰甲乙者若今之第一第二篇耳案此則令甲
為最先之令江充𫝊如淳注令乙騎乘車馬行馳道中
帝詔曰令丙箠長有數皆可證也説見宋戴埴䑕璞(據/國)
(策當作鼠朴/今曰璞誤也)
　　小學不講
流俗作字輒多謬譌予於四書字音砭俗詳言之繼覧
容齋隨筆一則實獲我心附錄於此以見予之訂正初
非好為拘泥(去/聲)吹毛索(音/色)瘢也其言曰古人八嵗入小
學敎之六書周官保氏之職實掌斯事厥後浸廢蕭何
著法太史試學童諷書九千字乃得為吏以六體試之
吏人上書字或不正輒有舉劾劉子正父子校中秘書
自史籀以下凡十家序為小學次於六藝之末許叔重
收集篆籀諸家之學就𨽻為訓注謂之説文蔡伯喈以
經義分㪚𫝊記交亂訛謬相蒙乃請刋(看平/聲)定五經備
體刻石立於太學門外謂之石經後有呂忱又集説文
之所漏略著字林五篇以補之唐制國子監置書學博
士立説文石經字林之學舉其文義嵗登下之而考功
禮部課試貢舉許以所習為通人茍趨便不求當否大
厯十年司業張參纂成五經文字以類相從至開成中
翰林待詔唐元度又加九經字様補參之所不載晉開
運末祭酒田敏合二者為一編並以考正俗體訛謬今
世不復詳考雖士大夫作字不能悉如古法矣韓子云
凡為文辭宜略識字又云阿買不識字頗知書八分安
有不識字而能書蓋所謂識字者如上所云也予采張
氏田氏之書擇今人所共昧者漫載于此以訓子孫本
字从木一在其下今為大十者非美从羊从大今从犬
从火者非看字从手凢視物不審則以手遮目看之作
㸔者非乾有干䖍二音為字一體今俗分别作乹字音
䖍而乾音干者非夷从弓从大作夷者訛耆从旨作老
下目者訛決沖況涼盜並从水作冫者訛饑飢二字上
穀不熟下餓也今多誤用至於果芻韭之加草岡加山筍
作笋頿作頾須加髟或从水寶从尔趨从多衡合从角
从大而从魚肈从文蟲作虫墮許規反俗作隳炙从夕閒
从日㓛从力玆合从二元而作兹姦為姧纛从毒舌从千
京作亰次从冫濳僭譖从替出作二山皁為皂匹為疋
敘作叙曷為曷怪為恠凢作凡允作允館作舘覽作覧祭
合从月从又而作祭瞻作瞻淫从缶徧作遍徼作僥漾作
漾琴瑟之弦从糸如是者皆非也
　　土著
史記其俗土著直略反長入聲又漢食貨志理民之道
地著為本貴粟論不農則不地著地著與土著同謂民
之久居其所如物之黏著而不他徙也俗或誤讀土注
　　法三章耳
史漢髙紀與父老約法三章耳殺人者死傷人及盜抵
罪餘悉除去秦法諸吏人皆案堵如故王厚齋陸農師
皆以與父老約為句絶法三章耳另為一句朱子亦以
為然案堵漢書作按堵同應劭曰按按次第也後人用
作安堵非
　　西崑體
古今詩話云宋初楊大年億錢文僖惟演晏元獻殊劉
子儀筠為詩皆宗義山號西崑體後進效之多竊取義
山詩句嘗内宴優人有為義山者衣服敗裂告人曰我
為諸館職撏撦至此聞者大噱案此則楊劉輩效義山
詩其所作號西崑體葉石林謂歐陽公詩始矯崑體専
以氣格為主亦指楊劉輩言今直以義山集為西崑詩
非是前人嘗有言之者元遺山論詩絶句云望帝春心
託杜鵑佳人錦瑟怨芳年詩家總愛西崑好獨恨無人
作鄭箋亦踵此弊
　　先容
今人習用先容字不知其出且昧其義漢鄒陽𫝊蟠木
根柢輪囷離竒而為萬乘器者以左右先為之容也師
古曰萬乘器天子車輿之屬容謂彫刻加飾史記注索
(音/色)隱曰左右先加彫刻為之容飾
　　醖藉
漢薛廣德𫝊廣徳為人温雅有醖藉師古曰醖言如醖
釀(仰去/聲)也藉有所薦藉也亦作温籍義縱𫝊治敢往少
温籍師古曰少温籍言無所含容也温音於問反籍音
才夜反案此二則先容是取義於木醖藉是取義於酒
　　芧栗
夢溪筆談云江南有小栗謂之茅栗(茅音草/茅之茅)以予觀之
此正所謂芧也則莊子所謂狙(音/朱)公賦芧(音/序)此文相近
之誤也存中之説如此因思少陵南隣詩錦里先生烏
角巾園收芧栗未全貧夲於莊子徐無鬼篇先生居山
林食芧栗也今注家必欲改作芋栗謂蜀有蹲䲭且芋
栗二物可該園中所産而芧栗野生不待園中收種若
但芧栗充飢安得謂未全貧此種議論雖似近理終覺
牽合支離未必當時杜公意也昔人謂杜詩韓文無一
字無来厯以芧栗屬先生説此正從莊子来也紛紛聚
訟不當息乎
　　天夭是㭬
筆談云書之闕誤有可見於他書者如詩天夭是㭬後
漢蔡邕𫝊作夭夭是加與速速方榖為對沈説如此然
朱子訓天禍㭬喪自應作天夭况劉貢父在存中前已
謂蔡邕𫝊夭夭當作天夭存中乃欲援(音/袁)史證經非也
白樂天詠懐詩冉牛與顔淵卞和與馬遷或罹天夭極
或被人刑殘以人對天尤可相證(邕𫝊作速速方轂注/謂小人乘寵方轂而)
(行方猶並也筆/談引作榖亦非)
　　臯比
臯比音皮流俗往往作上聲用非是朱子張横渠贊勇
撤臯比蓋以虎皮為講席也唐戴叔倫禪寺讀書詩猊
座翻蕭索臯比喜接連則以臯比為講席唐世已然臯
比字出左傳莊公十年蒙臯比而先犯之杜元凱注云
虎皮也陸徳眀釋文比音毗
　　煬竈
昔一友問予煬竈二字所出予以莊子煬者避竈答之
然與嬖侫弄權意無涉也近閱戰國策衛靈公近癰
疽彌子瑕二人者專君之勢以蔽左右復塗偵謂君
曰昔日臣夢見君君曰子何夢曰夢見竈君君忿然
作色曰吾聞夢見人君者夢見日今子曰夢見竈君而言
君何也有説則可無説則死對曰日并燭天下者也一
物不能蔽也若竈則不然前之人煬則後之人無從見
也今臣疑人之有煬於君者也是以夢見竈君(煬音/樣吳)
(音誤讀/為陽)
　　冬至書雲之誤
容齋隨筆云今人以冬至日為書雲至用之於表啓中
雖前輩或不細考然皆非也左傳僖五年正月辛亥朔
日南至公既視朔遂登臺以望而書禮也凡分至啓閉
必書雲物為備故也杜注周正月今十一月分春秋分
也至冬夏至也啓者立春立夏閉者立秋立冬雲物者
氣色災變也蓋四時凢八節其禮並同漢明帝永平二
年春正月辛未宗祀光武畢登靈臺觀雲物尤為可證
而但讀左傳前兩三句故顓以指冬至云
　　閤下閣下之辨
漢唐宋元稱閤下前眀稱閣下其義各不相蒙流俗不
明閤閣之辨泥乎閣下之稱者漢唐宋元文集凡言閤
盡讀為閣(如邨塾師改韓柳文/閤下為閣下是也)泥乎閤下之稱者明朝
人文集中凡言閣下漫改為閤(如後人欲改歸太僕/集閣下為閤下是也)日
知録有此一條言之甚詳備載於此不嫌覼縷也云趙
璘因話録曰古者三公開閤郡守比古之侯伯亦有閤
故世俗書題有閤下之稱(漢書王尊𫝊直符史詣/閤下從太守受其事)前輩
呼刺史太守亦曰節下與宰相大僚書往往稱執事言
閤下之執事人耳劉子𤣥為史官與監修宰相書稱足
下韓文公與使主張僕射(音/夜)書稱執事此其例也若記
室本繫王侯賓佐之稱他人亦非所宜執事則指其左
右之人尊卑皆可通稱侍者則士庶可用之近日官至
使府御史及畿令悉呼閤下至於初命賓佐猶呼記室
今則一例閤下上下無别其執事纔施於舉人侍者止
行於釋子而已今之布衣相呼盡曰閤下雖出於浮薄
相戲亦是名分天壤矣又云謝在杭五雜俎言門夾室
也以板為之禮記内則天子之閣左達五右達五蓋古
人置此以庋(音/紀)飲食之所即今房中之板閣而後乃廣
之以為樓觀之通名如石渠天禄麒麟之類或以藏書
或以繪(音/㑹)象或以為登眺游覧之所閤者門旁小户也
因設館於其旁即謂之閤漢書公孫𢎞𫝊開東閤以延
賢人師古曰閤者小門也東向開之避當庭門而引賓
客以别於掾史官屬如今官署角門旁有延賓館是也
故蕭望之𫝊言自引出閤而雋(前上/聲)不疑𫝊暴勝之為
直指使者不疑至門勝之開閤延請是凡官府皆有閤
不獨三公也韓延夀𫝊行(去/聲)縣至髙陵入卧𫝊(音/戰)舍閉
閤思過如今之閉角門不聽官屬入也朱博傳召見功
曺閉閤數責此又是閉角門不聽出也東晉太極殿有
東西閤唐制倣之以宣政殿為前殿紫宸為便殿前殿
謂之正衙天子不御前殿而御紫宸乃自正衙喚仗繇
閤門而入百官候朝於衙者因隨以入見謂之入閤蓋
中門不啓而開角門也爾雅小閨謂之閤而室中之門
亦或用此為稱是則二字之義本自不同漢舊儀曰丞
相聽事門曰黄閤不敢洞開朱門以别於人主故以黄
塗之謂之黄閤今代以文淵閣藏書而大學士主之故
謂之閣老蓋亦論經石渠挍書天禄之遺意爾然西京但
有閣而未以為官曺之稱至後漢始謂之臺閣古詩為
焦仲卿作云汝是大家子仕宦於臺閣陳夀三國志評
曰魏世事統臺閣重内輕外故八座尚書即古六卿之
任也裴松之三國志註引魏略曰薛夏為秘書丞嘗以
公事移蘭臺蘭臺自以臺也而秘書署耳謂夏為不得
移推使當有坐者夏報之曰蘭臺為外臺秘書為内閣
臺閣一也何不相移之有蘭臺屈無以折自是之後遂
以為常唐書職官志光宅元年九月改門下省為鸞臺
中書省為鳯閣(李肈國史補宰相相呼為堂老兩省相/呼為閣老杜子美奉贈嚴八閣老詩云)
(扈聖登黄閣困學紀聞曰給事中屬門下省開元曰黄/門省故曰黃閣左拾遺亦東省之屬故曰官曺可椄聯)
(又將赴成都草堂途中寄嚴鄭公詩云生理祗憑黃閣老/此特借黄門為黄閣而亦夲於漢人臺閣之稱  唐書)
(楊綰𫝊故事舎人/年久者為閣老)然則今之内閣實夲於此而非取三
公黄閤之義其言入閣辦事謂入此内閣爾而與唐之
隨仗入閣不相蒙也閣下之稱猶云臺下古今異名亦
何妨乎
　
　
　
　
　
　
　
　
　訂譌雜録卷九
欽定四庫全書
　訂譌雜録卷十
　　　　　　　　　　　　　青浦胡鳴玉撰
　　雜字音義
素王謂孔子素臣謂左丘明王似宜从平聲然杜元凱
左傳序云立素王又云仲尼素王陸氏竝音于况反注
謂素空也素王無位而王也
酗虚去聲以酒為凶曰酗酗酒字本出商書微子篇今
俗輒曰凶酒非也亦作䣱趙克國𫝊湯數醉䣱羌人
覬覦音計俞希幸也左桓二年民服事其上而下無覬覦
漢書叙𫝊絶信布之覬覦俗讀愷喻非
倘音敞忽止貎莊子在宥篇雲將見之倘然止䞇然立
今誤作儻字用
侄音質廣韻注云堅也又牢也俗誤作子姪字用
脧音宣縮也減也漢書民日朘月削今誤讀俊削
史貨殖𫝊天下熙熙皆為利來(叶音/離)天下壤壤皆為利
往熙熙和樂也壤壤和緩貌今用作天下攘攘穰穰
皆與元文背戾
紬繹之紬音抽漢谷永𫝊燕見紬繹以求咎愆師古曰
紬讀曰抽紬繹者引其緒也史公自序紬史記石室金
匱之書徐廣亦音抽師古於漢書史遷傳又音胄謂綴
集之音義俱異
紙音止从氏俗从氐誤紙音低廣韻注云絲滓也
周書紹聞衣德言衣去聲服之也言繼其所聞服行文
王之徳言也今人名字多取義焉輙誤呼衣為平聲
劇音極甚也理煩治劇又劇談戲劇又姓吳音誤呼為强
入聲
畹淵上聲音苑田三十畝曰畹騷余既滋蘭之九畹兮又樹蕙之
百畮又和婉琰琬宛然類竝音苑俗誤讀椀不可革也
眇小也周書眇眇予末小子莊子徳充符眇乎小哉史
始以薛公為魁梧然今觀之眇小丈夫耳俗用眇小字
誤作渺廣韻注云渺㵿水皃
儋石不合作擔漢蒯通𫝊守儋石之祿揚雄𫝊家乏儋
石之儲儋罃也瓦器應劭曰受二斛
肯綮筋肉結處綮音謦莊子技經肯綮之未嘗與啓音
不同
胼胝皮厚也史禹手足胼胝胝音支
妺喜桀妻妺音末从夲末之末與姊妹之妹从未不同
豪釐與毫釐同記經解及易緯皆曰差以豪釐繆以千
里釐亦作氂
榼堪入聲酒噐左傳行人執榼承飲造於子重俗誤
讀盒
溘堪入聲奄忽也騷寧溘死以流亡兮
參差之參借音春與參伍之參音驂異韓昌黎孟生詩
諒非軒冕旅應對多差參萍蓬風波急桑榆日月侵藝
苑雌黄云古詩押韻或有語顚倒而理無害者如退之
以參差為差參以玲瓏為瓏玲是也觀此則參差為春
音無疑也關雎之詩參差荇菜參𫝊音初南反人自不
察承譌讀驂又音森參商二星名俗亦誤讀驂
頁音頡廣韻注云頭也邨塾誤作紙葉字用
堂亷字出賈誼治安策亷堂之側隅也俗或誤作堂簾
牀第牀格也左傳牀第之言不踰閾俗或誤作牀第
漢章帝敇三公詔安靜之吏悃愊無華悃愊至誠也愊
音壁俗或誤讀悃幅
捭闔鬼谷子篇名捭音擺開也闔閉之也俗或誤作押闔
内則􁊍瀡以滑之􁊍上聲久泔也瀡雖上聲滑也俗或
誤作􁊍髓
揚雄解嘲(音/遭)東南一尉西北一候注曰候所以伺(音/四)候
逺國来朝之賓亦官也俗或誤作侯尉
易繫辭傳故能彌綸天地之道夲義云彌如彌縫之彌
有終竟聯合之意綸有選擇條理之意俗或誤作瀰淪
詩適子之館兮還予授子之粲兮今或誤作授餐
詩式相好矣無相猶矣猶謀也或誤作相尤
左襄十二年夫婦所生若而人杜注不敢譽亦不敢毁
故曰若如人案此是亦而如通例若而人猶言如此人
俗或誤用作若干人意自堂亷以下諸弊丗年前制義
中觸目皆是今能辨之者多矣
焯與灼同俗誤讀卓
儳音暫表記君子不以一日使其躬儳焉如不終日又
曲禮母儳言與左傳鼓儳焉可也音慙義異
窋音質不窋失官后稷之子漢有平陽侯曺窋參之子
蠕而宣切輭平聲蠕動字出荀子莊子俗讀須非
朱提音殊時漢縣名出銀
砥音止書𫝊砥細於礪皆磨石也俗於砥厲亷隅中流
砥柱周道如砥之類皆誤讀抵
觖音决缺也觖望謂不滿所望而怨也史燕世家此獨
尚觖望盧綰𫝊羣臣觖望字从夬俗或誤从央因讀為
央望
闖丑禁反琛去聲公羊傳開之則闖然公子陽生也注
出頭貌又窺覘也韓孟聯句儒門雖大啓姦首不敢闖
與禁浸等字押俗讀創
坊一音防與防同禮坊記以此坊民刑以坊滛又言坊
行表荀子作防君子言有壇宇行有防表
圜與圓同又圜視驚視也賈誼𫝊天下圜視而起梓人
𫝊予圜視大駭
高漸離漸史記正義音子亷反樊於期於宛(音/苑)委餘編
讀烏
欹音谿不正也亦作敧俗从欠誤欹音伊歎羙也
冣除去聲古聚字今誤為最字
嬪音頻婦也書嬪於虞詩曰嬪于京妃嬪婦官名記有
九嬪吳音誤呼為擯
刊看平聲削也劉歆答揚雄縣諸日月不刋之書言不
可削除也後世以此字作梓刻用楊用脩深辨其非字
从干戈之干與从千百之千不同利音茜切也
骩音委古委字屈曲曰骩唐鄭注傳撓(音/閙)骩朝法歐陽
公代王狀元謝啓陸機閲史尚靡識於撐犂枚臯屬(音/竹)
文徒自成於骩骳
橘均入聲非涓入聲
敦槃之敦音對周禮玉府若合諸侯則共珠槃玉敦注
槃敦類珠玉以為飾珠槃以盛牛耳尸盟(音/明)者執之玉
敦㰱血玉器
掞音閃舒也選摛(音/鴟)藻掞天庭
聞去聲聲達於外也與平聲不同如詩聲聞于天聲聞
于野記言聞則入言不聞則不入之類
嵇音奚山名叔夜居其側因以為姓俗讀稽
蓋姓音閤漢有蓋公治黄老蓋寛饒醒而狂又葉姓應
讀攝查姓應讀茶今竝從本音非也
晟音盛眀也熾也唐將李晟五代史有孫晟宋朝樂名
曰大晟
鰓鰓讀徙徙與葸同畏懼貌漢書刑法志鰓鰓常恐天
下之一合而共軋已
妥帖俗或作妥貼非陸士衡文賦或妥帖而易施韓昌
黎薦士詩妥帖力排奡石鼓歌安置妥帖平不頗
隲音質定也陰隲評隲吳音誤呼為則
苞音包詩竹苞方苞史苞苴亦作包禹貢漸包易繫包
桑俗讀袍案此字本婢小反音莩草名漢書有苞履佩
觿集曰有以草名之苞為厥包其順非有如此者
暴音僕日乾也又顯示也與暴虐侵暴暴殄等音别今
人用暴露暴白誤呼庖去聲
郤與隙(音/喫)同从阝(音/邑)不从卩(音/節)莊子養生主批大郤導
大窾又姓晉有三郤俗誤讀卻卻从卩與却同
雹音薄春秋大雨(去/聲)雹
苛音何亦作荷漢酈食其傳聞其將皆握齱好荷禮楊
用修曰苛小草也今但知為苛刻之苛藐紫草也今但
知為藐然之藐藎染草也今但知為忠藎之藎
屈姓音九勿反音如掘
屬一音竹續也託也如屬文屬客屬書屬和之類六書
正譌謂俗作囑非
讋占入聲失氣而言也又懼也又人名戰國策左師觸
讋邨塾誤讀觸龍(史記作/觸龍)
瀧音雙奔湍也又水名在韶州樂昌縣昌黎有瀧吏詩歐公
有瀧岡阡表又浙江桐廬縣有七里瀧在嚴子陵釣臺之西
辟易之辟音僻史項羽本紀人馬俱驚辟易數里謂開
張而易其故處又微辟之辟音璧
愒音慨左昭元年翫歳而愒日今用玩愒字本此俗或
誤讀玩氣
口吻音憤亦作脗俗誤呼口忽
禊音係祓除惡祭名三月上已(俗書巳午字/不用鉤挑非)祓除不祥
蘭亭序云修禊事也
錯􁀙音措誤後漢寒朗傳二人錯􁀙不能對注云猶倉
卒也錯音七故反㦍音五故反􁀙廣韻作愕
岐嶷音逆小兒有知識貌詩克岐克嶷以就口食傳峻
茂之貌俗或誤押岐凝
樂記易直子諒之心油然生矣朱子曰易直子諒之心一句從來
説得無理㑹却因見韓詩外傳子諒作慈良則可無疑矣
脞坐上聲叢脞煩碎也書元首叢脞哉俗讀挫非
脣舌字从月俗从口誤唇音眞廣韻注云驚也
百里奚烹伏雌伏浮去聲禽伏卵也俗讀如字非
齩齧也俗誤作咬咬音交鳥聲莊子齊物論宎者咬者
言風聲之不齊
俗書喜加艸字如絲麻作蔴卧席作蓆芻蕘作蒭蔬果
作菓蔥韭作韮之類出自俚俗不足為怪文人學士所
當戒也
　
　
　
　
　
　
　訂譌雜録卷十
