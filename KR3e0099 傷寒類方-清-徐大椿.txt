#+TITLE: 傷寒類方-清-徐大椿
#+DATE: 2016-06-11 12:23:16
#+SOURCE: github.com/kanripo/KR3e0099 master fcee8f1a                
欽定四庫全書　　　　　子部五
　傷寒類方目録　　　　　醫家類
　　卷上
　　　桂枝湯類一(十九/方)
　　　　桂枝湯
　　　　桂枝加附子湯
　　　　桂枝加桂湯
　　　　桂枝去芍藥湯
　　　　桂枝去芍藥加附子湯
　　　　桂枝加厚朴杏仁湯
　　　　小建中湯
　　　　桂枝加芍藥生薑人參新加湯
　　　　桂枝甘草湯
　　　　茯苓桂枝甘草大棗湯
　　　　桂枝麻黄各半湯
　　　　桂枝二麻黄一湯
　　　　桂枝二越婢一湯
　　　　桂枝去桂加茯苓白术湯
　　　　桂枝去芍藥加蜀漆龍骨牡蠣救逆湯
　　　　桂枝甘草龍骨牡蠣湯
　　　　桂枝加葛根湯
　　　　桂枝加芍藥湯
　　　　桂枝加大黄湯
　　　麻黄湯類二(六/方)
　　　　麻黄湯
　　　　麻黄杏仁甘草石羔湯
　　　　大青龍湯
　　　　小青龍湯
　　　　麻黄附子細辛湯
　　　　麻黄附子甘草湯
　　　葛根湯類三(三/方)
　　　　葛根湯
　　　　葛根黄芩黄連湯
　　　　葛根加半夏湯
　　　柴胡湯類四(六/方)
　　　　小柴胡湯
　　　　大柴胡湯
　　　　柴胡加桂枝湯
　　　　柴胡加龍骨牡蠣湯
　　　　柴胡桂枝亁薑湯
　　　　柴胡加芒硝湯
　　　梔子湯類五(七/方)
　　　　梔子䜴湯
　　　　梔子甘草䜴湯
　　　　梔子生薑䜴湯
　　　　梔子亁薑湯
　　　　梔子厚朴枳實湯
　　　　梔子檗皮湯
　　　　枳實梔子豉湯
　　卷下
　　　承氣湯類六(十二/方)
　　　　大承氣湯
　　　　小承氣湯
　　　　調胃承氣湯
　　　　桃仁承氣湯
　　　　抵當湯
　　　　抵當丸
　　　　十棗湯
　　　　大䧟胸湯
　　　　大䧟胸丸
　　　　小䧟胸湯
　　　　白散
　　　　麻仁丸
　　　㵼心湯類七(十一/方)
　　　　生薑㵼心湯
　　　　甘草㵼心湯
　　　　半夏㵼心湯
　　　　大黄黄連㵼心湯
　　　　附子㵼心湯
　　　　黄連湯
　　　　黄芩湯
　　　　黄芩加半夏生薑湯
　　　　亁薑黄連黄芩人參湯
　　　　旋復代赭石湯
　　　　厚朴生薑甘草半夏人參湯
　　　白虎湯類八(三/方)
　　　　白虎湯
　　　　白虎加人參湯
　　　　竹葉石羔湯
　　　五苓湯類九(四/方)
　　　　五苓散
　　　　猪苓湯
　　　　文蛤散
　　　　茯苓甘草湯
　　　四逆湯類十(十一/方)
　　　　四逆湯
　　　　四逆加人參湯
　　　　通脈四逆湯
　　　　通脈四逆加猪胆汁湯
　　　　乾薑附子湯
　　　　茯苓四逆湯
　　　　白通湯
　　　　白通加猪胆汁湯
　　　　四逆散
　　　　當歸四逆湯
　　　　當歸四逆加呉茱茰生薑湯
　　　理中湯類十一(九/方)
　　　　理中丸
　　　　真武湯
　　　　附子湯
　　　　甘草附子湯
　　　　桂枝附子湯
　　　　桂枝附子去桂加白术湯
　　　　茯苓桂枝白术甘草湯
　　　　芍藥甘草附子湯
　　　　桂枝人參湯
　　　雜方十二(廿二/方)
　　　　赤石脂禹餘糧湯
　　　　炙甘草湯
　　　　甘草乾薑湯
　　　　芍藥甘草湯
　　　　茵陳蒿湯
　　　　麻黄連軺赤小豆湯
　　　　𤓰蒂散
　　　　麻黄升麻湯
　　　　黄連阿膠湯
　　　　呉茱茰湯
　　　　半夏散及湯
　　　　桃花湯
　　　　猪膚湯
　　　　甘草湯
　　　　桔梗湯
　　　　苦酒湯
　　　　烏梅丸
　　　　白頭翁湯
　　　　牡蠣澤瀉散
　　　　蜜煎導方
　　　　猪胆汁方
　　　　燒裩散
　　　　　以上共一百十三方
　　　　(臣/)等謹案傷寒類方二卷
　　　國朝徐大椿撰大椿字靈胎呉江人後漢張機
　　　　傷寒論乃晉王叔和蒐採成書本非機所自
　　　　定金聊城成無已始為作註又以已意移易
　　　　篇章自後醫家屢有刋正動以錯簡為詞如
　　　　治尚書者之爭洪範武成註大學者之爭古
　　　　本今本迄於有明終無定論大椿以為非機
　　　　依經立方之書乃救悞之書當時隨症立方
　　　　本無定序於是削除隂陽六經門目但使方
　　　　以類從症隨方証使人可桉症以求方而不
　　　　必循經以求症雖於古人著書本意未必果
　　　　符而於聚訟紛呶之中亦芟除葛藤之一術
　　　　也其中辨証發明亦多精到凡分一十二類
　　　　計方一百一十有三末附六經脈注又論正
　　　　症之外有别証變症附以刺法皆有源委可
　　　　尋自謂七年之中五易草藁乃成云乾隆四
　　　　十二年三月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　總　校　官　(臣/)陸　費　墀
傷寒類方原序
王叔和傷寒例云今捜採仲景舊論録其証候診脈聲
色對病真方擬防世急則知傷寒論當時已無成書乃
叔和之所捜集者雖分定六經而語無詮次陽經中多
隂經治法隂經中多陽經治法㕘錯不一後人各生議
論毎成一書必前後更易數條互相訾議各是其説愈
更愈亂終無定論不知此書非仲景依經立方之書乃
救誤之書也其自序云傷夭横之莫救所以尋求古訓
博採衆方蓋因誤治之後變症錯雜必無循經現症之
理當時著書亦不過隨症立方本無一定之次序也余
始亦疑其有錯亂乃探求三十年而後悟其所以然之
故於是不類經而類方蓋方之治病有定而病之變遷
無定知其一定之治隨其病之千變萬化而應用不爽
此從流溯源之法病無遁形矣至於用藥則各有條理
解肌發汗攻邪散痞逐水驅寒温中除熱皆有主方其
加減輕重又各有法度不可分毫假借細分之不外十
二類毎類先定主方即以同類諸方附焉其方之精思
妙用又復一一注明條分而縷悉之隨以論中用此方
之症列於方後而更發明其所以然之故使讀者於病
情藥性一目顯然不論從何經來從何經去而見症施
治與仲景之意無不吻合豈非至便之法乎余纂集成
帙之後又復鑽窮者七年而五易其稿乃無遺憾前宋
朱肱活人書亦曾彚治法於方後但方不分類而又無
所發明故閲之終不得其要領此書之成後之讀傷寒
論者庶可以此為津梁乎乾隆二十四年歳在屠維單
閼陽月上浣洄溪徐大椿序
欽定四庫全書
　傷寒類方卷上
　　　　　　　　　　　　　呉江徐大椿撰
　　桂枝湯類一
桂枝湯(一/)
　桂枝(三兩/去皮)芍藥(三兩/)甘草(二兩/炙)生薑(三兩/)大棗(十二/枚擘)
　右五味㕮咀以水七升㣲火煮取三升去滓適寒温
　服一升服已須㬰歠熱稀粥一升餘以助藥力(桂枝/本不)
　(能發汗故須助以熱粥内經云榖入於胃以傳於肺/肺主皮毛汗所從出歠粥充胃氣以達於肺也觀此)
　(可知傷寒/不禁食矣)温覆令一時許遍身漐漐㣲似有汗者益
　佳不可令如水流漓病不必除(此解肌之法也若如/水流漓則動營氣衛)
　(邪仍/在)若一服汗出病瘥停後服不必盡劑若不汗更
　服依前法又不汗後服小促其間半日許令三服盡
　若病重者一日一夜服周時觀之服一劑盡病証猶
　在者更作服若汗不出乃服至二三劑(桂枝湯全料/謂之一劑三)
　(分之一謂之一服古一兩今二錢零則一劑之藥除/薑棗僅一兩六錢零一服不過五錢零矣治傷寒大)
　(症分兩不過如此一服即汗不再服無汗服至二三/劑總以中病為主後世見服藥得效者反令多服無)
　(效者即疑藥誤又復/易方無往不誤矣)禁生冷粘滑肉麪五辛酒酪及
　臭惡等物
太陽中風陽浮而隂弱(風在外故陽脈浮衛氣有/邪則不能䕶營故隂脈弱)陽浮
者熱自發(風為陽邪故發熱/桂枝之辛以散之)隂弱者汗自出(芍藥之酸/以收之甘)
(草之甘/以緩之)嗇嗇惡寒淅淅惡風(惡風未有不惡寒者但惡/寒甚輕非若中寒及隂經)
(之甚/也)翕翕發熱(其熱亦不如/陽明之甚)鼻鳴乾嘔者(鼻鳴似屬陽/明乾嘔似屬)
(少陽蓋三陽相近故/畧有兼病但不甚耳)桂枝湯主之
太陽病頭痛發熱汗出惡風者桂枝湯主之(此桂枝/湯總症)
太陽病下之後其氣上衝者可與桂枝湯方用前法(誤/治)
若不上衝者不可與之(此誤下之症誤下而仍上衝則/邪氣猶在陽分故仍用桂枝發)
(表若不上衝則其邪已下陷變病不一/當隨宜施治論中誤治諸法詳觀自明)
太陽病初服桂枝湯反煩不解者先刺風池風府却與
桂枝湯則愈(此非誤治因風邪凝結於太陽之要路則/藥力不能流通故刺以解其結蓋邪風太)
(甚不僅在衛而在經刺之以洩經氣陽風府一穴在項/上入髮際一寸大筋内宛宛中督脈  維之㑹刺入四)
(分留三呼風池二穴在顳顬後髪際陷者/中足少陽陽維之㑹針入三分留三呼)
太陽病外症未解脈浮弱者當以汗解宜桂枝湯(病雖/過期)
(脈症屬太陽仍/不離桂枝法)
太陽病外症未解者不可下也(此禁下/總訣)下之為逆欲解
外者宜服(言雖有當下之症而外症未除/亦不可下仍宜解外而後下也)
太陽病先發汗不解而復下之脈浮者不愈浮為在外
而反下之故令不愈今脈浮故知在外當須解外則愈
宜服(脈浮而下此為誤下下後仍浮則邪不因誤下而/陷入仍在太陽不得因已汗下而不復用桂枝也)
病嘗自汗出者此為榮氣和榮氣和者外不諧以衛氣
不共榮氣和諧故爾(榮氣和者言榮氣不病非/調和之和故又申言之)以營行
脈中衛行脈外復發其汗營衛和則愈宜桂枝湯(自汗/與發)
(汗逈别自汗乃營衛相離發汗使營衛相合自汗傷正/發汗驅邪復發者因其自汗而更發之則榮衛和而自)
(汗反/止矣)
病人藏無他病時發熱自汗出而不愈者此衛氣不和
也先其時(未熱/之時)發汗則愈宜桂枝湯主之(無他病太陽/諸症不必備)
(而惟發熱自汗/故亦用桂枝湯)
傷寒不大便六七日(宜下/之候)頭痛有熱者未可與承氣湯
(太陽症仍在不得以日久不便而下也字按/未可二字從金匱増入傷寒論失此二)其小便清
者知不在裡仍在表也(便赤為/裡有熱)當須發汗若頭痛者必
衂(汗出而頭痛未解則/藴熱在經而血動矣)宜桂枝湯
傷寒發汗解半日許復煩脈浮數者可更發汗(發汗未/透故煩)
(乃服藥不/及之故)宜桂枝湯
傷寒醫下之續得下痢清榖不止(裡/症)身疼痛者(表/症)急當
救裡(此誤下之症邪在外而引之入隂故便清榖陽氣/下脱可危雖表症未除而救裡為急  傷寒論不)
(可下篇云誤下寒多者/便清榖熱多者便膿血)後身疼痛清便自調者急當救
表(清榖已止疼痛未除仍從表治蓋凡病皆當先表後/裏惟下痢清榖則以扶陽為急而表症為緩也表裏)
(分治而序不亂後人欲以/一方治數症必至兩誤)救裡宜四逆湯救表宜桂枝
湯
太陽病發熱汗出者此為榮弱衛強故使汗出欲救邪
風者宜桂枝湯(提出邪風二字見/桂枝為驅風聖藥)
陽明病脈遲汗出多㣲惡寒者表未解也可發汗宜此
方(陽明本自多汗但不惡寒而惡熱今多汗而猶/惡寒則仍在太陽矣雖陽明病而治從太陽)
太隂病脈浮者可發汗宜桂枝湯(太隂本無汗法因其/脈獨浮則邪仍在表)
(故亦用桂枝從/脈不從症也)
病人煩熱汗出則解又加瘧狀(有時/復熱)日晡所發熱者屬
陽明也(日晡發熱則為陽明/之潮熱而非瘧矣)脈實者宜下之脈虚浮者
宜發汗(一症而治法逈别全以脈為/慿此亦從脈而不從症之法)下之與大承氣湯
發汗宜桂枝湯
下痢腹脹滿(裡/症)身疼痛者(表/症)先温其裡乃攻其表温裡
宜四逆湯攻表宜桂枝湯(此節屬厥隂症未必由誤治/而得然既見表症亦宜兼治)
吐痢止而身痛不休者當消息和解其外宜桂枝湯小
和之(裡症除而表症猶在仍宜用桂/枝法輕其劑而加減之可也)
傷寒大下後復發汗(再/誤)心下痞(邪入/中焦)惡寒者表未解也
不可攻痞當先解表表解乃可攻痞解表宜桂枝湯攻
痞宜大黄黄連㵼心湯(苦寒開降之/法詳見後)
桂枝加附子湯(二/)
　桂枝湯原方加附子(一枚炮去/皮破八片)右六味以水七升煮
　取三升去查温服一升
太陽病發汗遂漏不止(此發汗太過如水流/漓或藥不對症之故)其人惡風
(中風本惡風汗後當愈今/仍惡風則表邪未盡也)小便難(津液/少)四肢㣲急難以
屈伸(四肢為諸陽之本急難屈伸乃津脱陽虚之象但/不至亡陽耳若更甚而厥冷惡寒則有陽脱之慮)
(當用四/逆湯矣)桂枝加附子湯主之(桂枝同附子服/則能止汗回陽)
桂枝加桂湯(三/)　(桂枝原方加桂二兩即另立湯名/治症逈别古聖立方之嚴如此)
　桂枝湯原方加桂(二兩/)右五味以水七升煮取三升
　去滓温服一升
燒針令其汗針處被寒(復感/新寒)核起而赤者必發奔豚氣
從小腹上衝心者灸其核上各一壯(不止一針故/云各一壯)與桂
枝加桂湯(重加桂枝不特禦寒且制腎氣又藥味重/則能逹下凡奔豚症此方可增減用之)
桂枝去芍藥湯(四/)
　桂枝湯原方去芍藥右四味以水七升煮取三升温
　服一升
桂枝去芍藥加附子湯(五/)
　即前方加附子(一枚炮去/皮破八片)餘依前法
太陽病下之後脈促胸滿者(中虚而表/邪仍在)桂枝去芍藥湯
主之(太陽之邪未盡故用桂枝/下後傷隂不宜更用凉藥)若㣲惡寒者去芍藥方
中加附子湯主之(㣲惡寒則陽亦/虚矣故加附子)
桂枝加厚朴杏仁湯(六/)
　桂枝湯原方加厚朴(二兩炙/去皮)杏仁(五十/枚)右七味以水
　七升㣲火煮取三升温服一升覆取㣲似汗
喘家作桂枝湯加厚朴杏仁佳(别録厚朴主消痰下氣/本經杏仁主咳逆上氣)
太陽病下之㣲喘者表未解故也此湯主之(前條乃本/然之喘此)
(乃誤下之喘/因殊而法一)
小建中湯(七/)
　桂枝湯原方加膠飴(一升/)右六味以水七升煮取三
　升去滓納飴更上㣲火消解温服一升日三服嘔家
　不可用建中湯以甜故也
傷寒陽脈濇隂脈弦(中宫之陽氣虚則木來/乘土故陽濇而隂弦也)法當腹中
急痛先與小建中湯(膠飴大甘/以助中宫)不差者與小柴胡湯主
之(治太隂不愈變而治少陽所以疎/土中之木也以脈弦故用此法)
傷寒二三日心中悸而煩者小建中湯主之(悸而煩其/為虚煩可)
(知故用建中湯以補心脾之氣蓋梔子/湯治有熱之虚煩此治無熱之虚煩也)
桂枝加芍藥生薑人參新加湯(八/)
　桂枝湯原方芍藥生薑各增一兩加人參三兩右六
　味以水一斗二升煮取三升去滓温服一升(此以多/煎為妙)
　(取其味厚/入隂也)
發汗後身疼痛(表未/盡)脈沈遲(氣虚/已甚)此湯主之(邪未盡宜/表而氣虚)
(不能勝散藥故用人參凡/素體虚而過汗者方可用)
桂枝甘草湯(九/)
　桂枝(四兩/去皮)甘草(二兩/炙)右二味以水三升煮取一升頓
　服(此以一劑/為一服者)
發汗過多其人义手自冒心心下悸欲得按者此湯主
之(發汗不誤誤在過多汗為心之液多則心氣虚二味/扶陽補中此乃陽虚之輕者甚而振振欲擗地則用)
(真武湯矣一症而輕重不/同用方逈異其義精矣)
茯苓桂枝甘草大棗湯(十/)
　茯苓(半斤/)桂枝(四兩/去皮)甘草(二兩/炙)大棗(十二/枚擘)右四味以
　甘爛水一斗(以水二斗揚之萬遍取用之按甘/爛水大約取其動極思靜  意)先煮
　茯苓(凡方中專重之/藥法必先煮)减二升内諸藥煮取三升去渣
　温服一升日三服
發汗後其人臍下悸者欲作奔豚此湯主之(心下悸是/擾胸中之)
(陽臍下悸則因發汗太過上焦乾涸腎水上/救故重用茯苓以制腎水桂枝以治奔豚)
桂枝麻黄各半湯(十一/)
　桂枝(一兩十六/銖去皮)芍藥　　生薑　　甘草(炙/)　麻黄
　(去節各/一兩)大棗(四枚/)杏仁(二十四枚去/皮及雙仁者)右七味以水五
　升先煮麻黄一二沸去上沫(欲去沫/故先煮)内諸藥煮取一
　升八合(減去三/之一)去滓温服六合一云桂枝湯三合麻
　黄湯三合頓服將息如上法
太陽病得之八九日(過/經)如瘧狀發熱惡寒熱多寒少(邪/已)
(漸/輕)其人不嘔(非少/陽)清便欲自可(無裡/熱)一日二三度發(非/瘧)
(象/)脈㣲緩者(不浮不/弦不大)為欲愈也(餘邪欲/退之象)脈㣲而惡寒者
此隂陽俱虚不可更發汗更下更吐也(此三句申明上/文欲愈之故蓋)
(由病氣雖除而正氣亦衰當靜以養之使胃氣漸充則/榮衛自和若更用汗吐下之法益虛其氣則病從藥増)
(醫者不審/誤人多矣)面色反有熱色者未欲解也(面有熱色則/餘邪尚鬱)以
其不得小汗出身必痒宜服(㣲邪已在皮膚中欲自出/不得故身痒以此湯取其)
(小汗足矣陽明篇云身痒如蟲行皮中狀者此以乆虚/故也  按此方分兩甚輕計共約六兩合今之秤僅一)
(兩三四錢分三服祇服四錢零乃/治邪退後至輕之劑猶勿藥也)
桂枝二麻黄一湯(十二/)
　桂枝(一兩十七/銖去皮)芍藥(一兩/六銖)甘草(一兩/二銖)杏仁(十六枚/去皮尖)麻
　黄(十六銖/去節)生薑(一兩/六銖)大棗(五枚/)右七味以水五升先
　煮麻黄一二沸去上沫内諸藥煮取二升去滓温服
　一升日再服一本云桂枝湯二升麻黄湯一升合為
　三升分再服
服桂枝湯大汗出脈洪大者(汗雖出而/邪未盡)與桂枝湯如前
法(此所謂邪不盡/行復如法者也)若形如瘧日再發者汗出必解桂枝
二麻黄一湯主之(此與桂枝麻黄各半湯意畧同但此/因大汗出之後故桂枝畧重而麻黄)
(畧/輕)
桂枝二越婢一湯(十三/)　(桂枝湯加麻/黄石羔二味)
　桂枝(去皮/)芍藥　　甘草　　麻黄(去節各/十八銖)大棗(四/)
　(枚/)生薑(一兩/二銖)石羔(二十四銖/碎綿裹)右七味以水五升煮麻
　黄一二沸去上沫内諸藥煮取二升去渣温服一升
　(附越婢方/)　(麻黄六兩/生薑三兩)　(甘草二兩枚石羔半觔/大棗十五)
太陽病發熱惡寒熱多寒少脈㣲弱者此無陽也不可
更汗(此無陽與亡陽不同并與他處之陽虚亦别蓋其/人本非壯盛而邪氣亦輕故身有寒熱而脈㣲弱)
(若發其汗必至有又手冒心臍下悸等症故以此湯清/疎營衛令得似汗而解况熱多寒少熱在氣分尤與石)
(羔為宜古聖用藥之審如此凖按以上三方所謂一二/各半之説照方計算並不對  未知何説或云將本方)
(各煎或一分或二分相和服此亦一法/但方中又各藥注明分兩則何也存考)
桂枝去桂加茯苓白术湯(十四/)
　芍藥(三兩/)甘草(二兩/炙)生薑　　茯苓　　白术(各三/兩)
　大棗(十二/枚)右六味以水八升煮取三升去滓温服一
　升小便利則愈(此方專於/利小便)
服桂枝湯或下之仍頭項強痛翕翕發熱無汗心下滿
㣲痛小便不利者此湯主之(頭痛發熱桂枝症仍在也/以其無汗則不宜更用桂)
(枝心下滿則用白术小便不利則用茯苓此症乃亡津/液而有停飲者也  凡方中有加減法皆佐使之藥若)
(去其君藥則另立方名今去桂枝而仍以桂枝為名所/不可解殆以此方雖去桂枝而意仍不離乎桂枝也)
桂枝去芍藥加蜀漆龍骨牡蠣救逆湯(十五/)
　桂枝湯原方去芍藥加蜀漆(三兩洗/去腥)牡蠣(五兩/熬)龍骨
　(四兩/)右七味以水一斗二升先煮蜀漆减二升内諸
　藥煮取三升去滓温服一升
傷寒脈浮醫以火迫刼之亡陽必驚狂(以火刼其/胸中之陽)起卧
不安者此湯主之(此與少隂汗出之亡陽逈别蓋少隂/之亡陽乃亡隂中之陽故用四逆輩)
(回其陽於腎中今乃以火逼汗亡其陽中之陽故用安/神之品鎮其陽於心中各有至理不可易也  去芍藥)
(因陽虚不復助隂也蜀漆去心/腹邪積龍骨牡蠣治驚癎熱氣)
桂枝甘草龍骨牡蠣湯(十六/)
　桂枝(一兩/去皮)甘草(二兩/炙)牡蠣(二兩/熬)龍骨(二兩/)右四味以
　水五升煮取二升半去渣温服八合日三服
脈浮宜以汗解(此治脈浮/之總訣)用火灸之(誤/治)邪無從出因火
而盛(火反/入内)病從腰以下必重而痺名火逆也(火氣在上/則隂氣獨)
(治於下故/重而痺)
火逆下之(又誤/治)因燒針煩燥者(更誤治下之虚其隂燒/針又益其陽則胸中益)
(煩燥不/寧矣)桂枝甘草龍骨牡蠣湯主之(鎮其隂氣散其火/邪上下同治前方)
(驚狂治重在心故用蜀漆此無驚狂/象故蜀漆不用其症藥大段相同)
桂枝加葛根湯(十七/)　(此湯成無已本有麻黄非/有麻黄則為葛根湯矣)
　桂枝湯原方加葛根四兩桂枝芍藥各减一兩餘同
　右六味以水一斗先煮葛根减二升去上沫内諸藥
　煮取三升去渣温服一升覆取㣲似汗不須啜粥
太陽病項背強几几反汗出惡風者(几几伸頸之象邪/氣漸深故加葛根)
桂枝加葛根湯主之
桂枝加芍藥湯(十八/)
　桂枝湯原方芍藥加一倍右五味以水七升煮取三
　升温服一升日三服
桂枝加大黄湯(十九/)　(此二方俱治太隂症/而法不離乎桂枝)
　桂枝湯原方加大黄一兩芍藥一倍右六味以水七
　升煮取三升去滓温服一升日三服
本太陽病醫反下之(誤/治)因而腹滿時痛屬太隂也(引邪/入於)
(太隂故所現/皆太隂之症)桂枝加芍藥湯主之(雖見太隂症而太陽/之症尚未罷故仍用)
(桂枝湯只加芍藥一/倍以斂太隂之症)
大實痛者(此句承上文腹滿時痛言腹滿時痛不過/傷太隂之氣大實痛則邪氣結於太隂矣)桂
枝加大黄湯主之(此因誤下而見太隂之症大實痛則/反成太隂之實邪仍用大黄引之即)
(從太隂出不因誤下而禁下見症施治無不盡然江按/活人書云桂枝湯自西北人四時行之無不應驗  淮)
(間惟冬及春可行之春末及夏至以前桂枝症可加黄/芩一分謂之陽旦湯夏至後可加知母半兩石羔一兩)
(或加升麻一分若病人/素虚寒者不必加減)
　　麻黄湯類二
麻黄湯(一/)
　麻黄(三兩/去節)桂枝(二兩/去皮)甘草(一兩/炙)杏仁(七十個/去皮尖)右四味
　以水九升先煮麻黄減二升(此須多煮取其力專不/僅為去上沫止煮一二)
　(沸/矣)去上沫内諸藥煮取二升半去滓温服八合覆取
　㣲似汗不須啜粥(以其易/發汗也)餘如桂枝將息法(活人書/云夏至)
　(後用麻黄湯量加知母石羔黄芩/蓋麻黄性熱恐有發黄斑出之意)
太陽病頭痛發熱身疼腰痛骨節疼痛(此痛處比桂枝/症尤多而重因)
(榮衛俱/傷故也)惡風無汗而喘者(此二症乃肺氣不舒之故麻/黄治無汗杏仁治喘桂枝甘)
(草治太陽諸症無一味/不𦂳切所以謂之經方)
太陽與陽明合病(陽明之病象甚多如身熱不惡寒口/苦鼻乾之類但見一二症即是不必)
(全具也太陽病/即上文所指者)喘而胸滿者不可下(病俱在/上焦)宜麻黄湯
主之(喘而胸滿此麻黄症/之太陽合陽明也)
太陽病十日以去(過/經)脈浮細(邪已/退)而嗜卧者(正漸/復)外已
解也設胸滿脇痛者與小柴胡湯(胸滿脇痛病延日乆/邪留少陽故與此湯)
脈但浮者與麻黄湯(若果邪在少陽脈必帶弦今但浮/則尚在太陽矣故仍用麻黄湯此)
(亦從脈不/從症之法)
太陽病脈浮𦂳無汗發熱身疼痛(此乃太陽傷寒的/症經云諸𦂳為寒)八
九日不解表証仍在(表証即上/文數端)此當發其汗(宜麻/黄湯)服藥
已㣲除其人發煩目瞑(陽鬱而不/能外達)劇者必衂衂乃解(熱/甚)
(動血血由肺之清道而出與汗從皮毛而洩同故熱邪/亦解俗語所云紅汗也經云陽明病口燥但欲潄水不)
(欲嚥者/此必衂)所以然者陽氣重故也(風鬱固為熱寒鬱亦為/熱内經云熱病者皆傷)
(寒之/類也)麻黄湯主之(此言未衂之前可用麻/黄非衂後更用麻黄也)
脈浮者病在表可發汗宜麻黄湯(此脈浮/必帶𦂳)
脈浮而數者可發汗宜麻黄湯(數為陽/氣欲出)
傷寒脈浮𦂳不發汗(失/治)因致衂者麻黄湯主之(前段衂/後而解)
(則不必復用麻黄衂後/尚未解則仍用此湯)
陽明病脈浮無汗而喘者(陽明本脈大自汗今乃脈浮/無汗而喘則為麻黄湯症矣)
發汗則愈宜麻黄湯
麻黄杏仁甘草石羔湯(二/)　(此即越婢湯/加杏仁也)
　麻黄(四兩/去節)杏仁(五十個/去皮尖)甘草(二兩/炙)石膏(半斤碎/綿褁)右四
　味以水七升先煮麻黄減二升去上沫内諸藥煮取
　二升去滓温服一升
發汗後不可更行桂枝湯(既汗不可再汗/津液不得重傷)汗出而喘(尚/有)
(留邪在肺故/汗出而喘)無大熱者(邪已/輕也)可與此湯(汗出故用石膏/喘故用麻杏)
發汗後飲水多者必喘以水灌之亦喘(此二句明致喘/之所由蓋喘未)
(必皆由於水而飲水/則無有不喘者戒之)
下後不可更行桂枝湯(既下不可復汗/津液不得兩傷)若汗出而喘無
大熱者可與此湯
大青龍湯(三/)　(此合麻黄桂枝越婢三/方為一方而無芍藥)
　麻黄(六兩/去節)桂枝(二兩/去皮)甘草(二兩/炙)杏仁(四十枚/去皮尖)生薑(三/兩)
　(切/)大棗(十二/枚)石膏(碎如雞子/大一塊)右七味以水九升先煮
　麻黄减二升去上沫内諸藥煮取三升去滓温服一
　升取㣲似汗汗出多者温粉撲之(此外治之法論中/無温粉方明理論)
　(載白术藁本川芎白芷各等分入米粉和匀撲之/無藁本亦得後人用牡蠣麻黄根鉛粉龍骨亦可)一
　服汗者停後服汗多亡陽遂虚惡風煩燥不得眠也
太陽中風脈浮𦂳(𦂳為隂脈故/汗不易出)發熱惡寒(非惡/風)身疼痛
不汗出而煩燥者(邪深/熱鬱)大青龍湯主之若脈㣲弱汗出
惡風者不可服服之則厥逆筋惕肉瞤此為逆也(惡風/乃桂)
(枝症誤服此則汗不止而有亡陽之象矣立此方即垂/此戒聖人之意深矣  按此方合麻桂而用石羔何以)
(發汗如是之烈蓋麻黄湯麻黄用二兩而此用六兩越/婢湯石羔用半斤而此用鷄子大一塊一劑之藥除大)
(棗約共十六兩以今稱計之亦重三兩有餘則發汗之/重劑矣雖少加石羔終不足以相制也  少隂篇云脈)
(隂陽俱𦂳反汗/出者亡陽也)
傷寒脈浮緩身不疼但重乍有輕時無少隂症者大青
龍湯主之(脈不沉𦂳身有輕時為無少隂外症不厥利/吐逆為無少隂裡症此邪氣俱在外也故以)
(大青龍發其汗乍按此條必有誤脈浮緩邪輕易散身/不疼外邪已退  有輕時病未入隂又别無少隂等症)
(此病之最輕者何必投以青龍險峻之劑/此必另有主方而誤以大青龍當之者也)
小青龍湯(四/)
　麻黄(去節/)芍藥　　細辛　　亁薑　　甘草
　桂枝(去皮各/三兩)五味子(半斤/)半夏(半斤/湯洗)右八味以水一
　斗先煮麻黄減二升去上沫内諸藥煮取三升去滓
　温服一升
　若㣲利者去麻黄加蕘花如鷄子大熬令赤色(利屬/下焦)
　(隂分不可更發其陽蕘花明理論作芫花恐誤本草/蕘花芫花花葉相近而蕘花不常用當時已不可得)
　(故改用芫花以其/皆有去水之功也)若渇者去半夏加括婁根三兩(本/草)
　(括婁根/主消渇)若噎者(噎古作䭇論云寒氣相搏則為腸鳴/醫乃不知而反飲冷水令汗大出水)
　(得寒氣冷必相搏其人即䭇者按/内經無噎字疑即呃逆之輕)去麻黄加附子一
　枚炮(本草附/子温中)若小便不利少腹滿去麻黄加茯苓四
　兩(小便不利而少腹滿則水不/在上而在下矣故用茯苓)若喘者去麻黄加杏
　仁半升去皮尖(杏仁見前為按此方專治水氣蓋汗/為水類肺  水源邪汗未盡必停於)
　(肺胃之間病屬有形非一味發散/所能除此方無㣲不到真神劑也)
傷寒表不解(發汗/未透)心下有水氣(即未出/之汗)乾嘔發熱而欬
或渇或痢或噎或小便不利少腹滿或喘者小青龍湯
主之(以上皆水停心下現症其/毎症治法皆在加減中)
傷寒心下有水氣欬而㣲喘發熱不渇(凡水停心下/者喘而不渇)服
湯已(即小青/龍湯也)渇者此寒氣欲解也(寒飲/欲去)小青龍湯主之
(此倒筆法即指服湯已三字非/謂欲解之後更服小青龍湯也)
麻黄附子細辛湯(五/)
　麻黄(去節/二兩)細辛(二兩/)附子(一枚/炮)右三味先煮麻黄减
　二升去上沫内諸藥煮取三升去滓温服一升日三
　服
少隂病始得之反發熱脈沉者此湯主之(少隂病三字/所該者廣必)
(從少隂諸現症細細詳審然後反發熱知為少隂之發/熱否則何以知其非太陽陽明之發熱耶又必候其脈)
(象之沉然後益知其為少隂無疑也凡審症皆當如此/  附子細辛為少隂温經之藥夫人知之用麻黄者以)
(其發熱則邪猶連太陽未盡入隂猶可引之外逹不用/桂枝而用麻黄者蓋桂枝表裏通用亦能温裡故隂經)
(諸藥皆用之麻黄則專於發表今欲散少隂始入之/邪非麻黄不可况已有附子足以温少隂之經矣)
麻黄附子甘草湯(六/)
　麻黄(去節/二兩)甘草(二兩/炙)附子(一枚/炮)右三味以水七升先
　煮麻黄一兩沸(此當/少煮)去上沫内諸藥煮取三升去渣
　温服一升日三服
少隂病得之二三日麻黄附子甘草湯㣲發汗以二三
日無裡症故㣲發汗也(三隂經惟少隂與太陽為表裏/而位最近故猶有汗解之理况)
(二三日而無裡症則其邪未深入此方/較麻黄附子細辛少輕以其無裏症也)
　　葛根湯類三
葛根湯(一/)　(此即桂枝湯加麻/黄三兩葛根四兩)
　葛根(四兩/)麻黄(三兩/去節)芍藥(二兩/)生薑(三兩/切)甘草(二兩/炙)
　桂枝(二兩/去皮)大棗(十二/枚)右七味以水一斗先煮麻黄葛
　根(二味主/藥先煮)減二升去上沫内諸藥煮取三升去滓温
　服一升覆取㣲似汗不須啜粥(已能發/汗矣)餘如桂枝法
　將息及禁忌
太陽病項背強几几無汗惡風葛根湯主之(前桂枝加/葛根湯一)
(條其現症亦同但彼云反汗出故無麻黄此云無汗故/加麻黄也  陽明症汗出而惡熱今無汗而惡風則未)
(全入陽明故曰太陽病陽按葛根本草治身大熱大/熱乃陽明之症也以太  將入陽明之經故加此藥)
太陽與陽明合病者必自下利葛根湯主之(合病全在/下利一症)
(上審出蓋風邪/入胃則下利矣)
葛根黄芩黄連湯(二/)
　葛根(半斤/)甘草(二兩/炙)黄芩(三兩/)黄連(三兩/)右四味以
　水八升先煮葛根减二升内諸藥煮取二升去渣分
　温再服
太陽病桂枝症(桂枝症即太陽/傷風之正病也)醫反下之(大/誤)利遂不止
(邪下䧟則/利無止時)脈促者表未解也(促有數意邪猶在外尚未/䧟入三隂而見沉㣲等象)
(故不用理/中等法)喘而汗出者此湯主之(因表未解故用葛根/因喘汗而利故用芩)
(連之苦以洩之堅之藥芩/連甘草為治痢之主)
葛根加半夏湯(三/)
　葛根湯原方加半夏半升洗煎服法同
太陽與陽明合病不下利(前條因下利而知太陽陽明/合病今既不下利則合病何)
(從而知必須從兩經本症一一對/勘即不下利而亦可定為合病矣)但嘔者葛根加半夏
湯主之(前條太陽誤下而成利則用芩連治利因其本/屬桂枝症而脈促故止加葛根一味以解陽明)
(初入之邪此條乃太陽陽明合病故用葛根湯全方/因其但嘔加半夏一味以止嘔隨病立方各有法度)
　　柴胡湯類四
小柴胡湯(一/)
　柴胡(半斤/)黄芩　　人參　　甘草(炙/)　生薑(各三/兩)
　半夏(半斤/)大棗(十二/枚)右七味以水一斗二升煮取六
　升去渣再煎(此又/一法)取三升温服一升日三服(此湯除/大棗共)
　(二十八兩較今秤亦五兩六錢零雖分三服已為重/劑蓋少陽介於兩陽之間須兼顧三經故藥不宜輕)
　(去滓再煎者此方乃和解之劑再煎則藥性和合能/使經氣相融不復往來出入古聖不但用藥之妙其)
　(煎法俱/有精義)若胸中煩而不嘔者去半夏人參(不嘔不必/用半夏煩)
　(不可用/人參)加括婁實一枚(括婁實除胸痺此/小䧟胸之法也)若渇者去
　半夏(半夏能滌痰濕/即能耗津液)加人參(生津/液)合前成四兩半括
　婁根四兩(治消/渇)若腹中痛者去黄芩(苦/寒)加芍藥三兩
　(除腹/痛)若脇下痞鞭去大棗(以其能/補脾胃)加牡蠣四兩(别録/云治)
　(脇下/痞熱)若心下悸小便不利者去黄芩加茯苓四兩(利/小)
　(便/)若不渇外有微熱者去人參(不渇則津/液自足)加桂枝三
　兩(㣲熱則邪/留太陽)温覆取㣲似汗愈若欬者去人參大棗
　(二味與/𠻳非宜)生薑(加乾薑故/去生薑)加五味子半升乾薑二兩(古/方)
　(治𠻳五味乾薑必同用一以散寒邪一以斂正氣從/無單用五味治𠻳之法後人不知用必有害况傷熱)
　(勞怯火嗆與此處寒飲犯肺之症又大不同乃獨用/五味收斂風火痰涎深入肺藏永難救療矣  又按)
　(小柴胡與桂枝二方用處極多能深求其義則法/變化心生矣  論中凡可通用之方必有加減)
傷寒五六日(正當傳少/陽之期)中風往來寒熱(太陽之寒熱寒/時亦熱熱時亦)
(寒往来者寒已而/熱熱已而寒也)胸脇苦滿(胸脇為少/陽之位)黙黙不欲飲食
(木邪/干土)心煩喜嘔(木氣/上逆)或胸中煩而不嘔或渇(少陽/火邪)或腹
中痛(木尅/土)或脇下痞鞭(木氣/填鬱)或心下悸(有痰/飲)小便不利
或不渇(有蓄/飲)身有㣲熱(太陽/未盡)或欬者(肺有/留飲)此湯主之(少/陽)
(所現之症甚多柴胡湯所治之/症亦不一加減法具載方末)
血弱氣盡腠理開邪氣因入與正氣相搏結於脇下正
邪分爭往來寒熱休作有時黙黙不欲飲食藏府相連
其痛必下邪髙痛下故使嘔也(此條申明所以往來寒/熱及不欲食下痛上嘔)
(之故皆因正衰邪入藏府相牽/所致則立方之意可推而知矣)小柴胡湯主之
服柴胡湯已渇者屬陽明也以法治之(此必先見少陽/之症故用柴胡)
(湯服後而渇則/轉屬陽明矣)
傷寒四五日身熱惡風頸項強(此是太/陽所同)脇下滿(此則少/陽所獨)
手足温而渇者(前條之渇者屬陽明此因脇下/滿則雖似陽明不作陽明治矣)小柴胡
湯主之
傷寒陽脈濇隂脈弦法當腹中急痛先與小建中湯不
差者與小柴胡湯主之(詳見桂/枝類中)
傷寒中風有柴胡症但見一証便是不必悉具(少陽與/太陽陽)
(明相為出入一証可據/雖有他証可兼治矣)
凡柴胡湯病証而下之(誤/治)若柴胡証不罷者復與柴胡
湯(凡誤治而本証未罷仍用本証/之方他經盡同不獨柴胡証也)必蒸蒸而振却發熱
汗出而解(邪已䧟下故必振動而後能達於外辨脈法/篇云戰而汗出者其人本虚是以發戰發熱)
(汗出邪仍從/少陽而出)
傷寒十三日不解(過經/二候)胸脇滿而嘔(此少陽/的症)日晡所發
潮熱(此似/陽明)已而㣲利(又現裡症藥/亂則症亦亂)此本柴胡症下之而
不得利今反利者知醫以丸藥下之非其治也(以湯劑/利之不)
(應復以丸藥利/之是謂重傷)潮熱者實也先宜小柴胡湯以解外(雖/潮)
(熱本屬少陽之邪/故仍以柴胡解外)後以柴胡加芒硝主之(解在後加/芒硝湯下)
傷寒五六日頭汗出㣲惡寒手足冷心下滿口不欲食
大便鞭脈細者此為陽㣲結(陽氣不能隨經而散故鬱/結不舒非藥誤即遷延所)
(致亦壊症/之輕者)必有表復有裡也(以上諸症有表有裡/柴胡湯兼治表裡)脈沉
亦在裡也(脈細者/必沉)汗出為陽㣲(以汗/為徴)假令純隂結不得
復有外証(隂則/無汗)此為半在裡半在表也(脈沉為裡/汗出為表)脈雖
沉𦂳(細即有/𦂳象)不得為少隂病所以然者隂不得有汗(此/為)
(要/訣)今頭汗出故知非少隂也可與小柴胡湯設不了了
者得屎而解(得湯而不了了者以有裡症故大便鞭必/通其大便而後其病可愈其通便之法即)
(加芒硝及大柴/胡等方是也)
陽明病發潮熱大便溏小便自可胸脇滿而不去者小
柴胡湯主之(陽明潮熱乃當下之症因大便小便自可/則裡症未具又胸脇嘗滿則邪留少陽無)
(疑用此湯/和解之)
陽明病脇下鞭滿(少陽/症)不大便(可/下)而嘔(亦少/陽症)舌上白胎
者(邪未結於陽明故舌胎白雖/不大便不可下此要訣也)可與小柴胡湯上焦得
通津液得下胃氣因和身濈然汗出而解也(此四句申/明小柴胡)
(之功效如此所以諸症得之皆愈也陽按少陽之外為/太陽裡為陽明而少陽居其間故少  之症有兼太陽)
(者有兼陽明者内中見少陽一症即可用小柴/胡湯必能兩顧得效仲景所以獨重此方也)
陽明中風脈弦浮大(弦屬少陽浮/大屬陽明)而短氣腹都滿脇下
及心痛(此少/陽症)久按之氣不通鼻乾不得汗嗜卧(此症又/似少隂)
一身面目悉黄小便難(此二症又/似太隂)有潮熱(此似/陽明)耳前後
腫刺之小差外不解病過十日脈續浮者與小柴胡湯
(脈浮雖有裏症/邪仍欲外出)脈但浮無餘症者與麻黄湯(但浮無餘/症則裏症)
(全無必從汗解故用麻黄湯則此二條明陽明中風之/症有裏邪用小柴胡無裏邪  用麻黄總以脈症為慿)
(無一定/法也)若不尿(膀胱/氣絶)腹滿加噦者不治(論中陽明篇云/陽明病不能食)
(攻其熱必噦所以然者胃中虚冷故也虚冷二字尤明/蓋陽㣲欲盡也又云大吐大下汗出怫鬱復與之水以)
(發其汗因得噦靈樞云真邪相攻氣并相逆故為噦即/呃逆也素問云病深者其聲噦乃肺胃之氣隔絶所致)
(兼以腹滿/故不治)
本太陽病不解轉入少陽者(此為傳經/之邪也)脇下鞭滿乾嘔
不能食往來寒熱(以上皆少/陽本症)尚未吐下脈沉𦂳者(未吐/下不)
(經誤治也少陽已漸入裡故不浮/而沉𦂳則弦之甚者亦少陽本脈)與小柴胡湯
嘔而發熱者小柴胡湯主之(但發熱而非往來寒熱則/與太陽陽明同惟嘔則少)
(陽所獨故/亦用此湯)
太陽病十日以去脈浮細而嗜卧者外已解也設胸滿
脇痛者與小柴胡湯脈但浮者與麻黄湯(解見麻/黄湯)
傷寒差以後更發熱者小柴胡主之(此復症也非勞復/非女勞復乃正氣)
(不充餘邪未盡留在半表半裏之間故亦用小柴/胡復病治法明著於此後世議論不一皆非正治)脈浮
者以汗解之脈沉實者以下解之(復症之中更當考此/二脈如果脈見浮象)
(則邪留太陽當用汗法如脈見沉實則裏邪未盡當用/下法但汗下不著方名者因汗下之法不一醫者於麻)
(黄桂枝及承氣大柴胡等方對症/之輕重擇而用之則無不中病矣)
婦人中風七八日續得寒熱發作有時(此即下文所/謂如瘧也)經
水適斷者此為熱入血室其血必結(血因熱結/而成瘀矣)故使如
瘧狀發作有時小柴胡湯主之(即以治瘧/之法治之)
又云婦人中風發熱惡寒經水適來(彼云斷/此云來)得之七八
日熱除而脈遲身凉(外邪/内伏)胸脇下滿如結胸狀讝語者
此為熱入血室也(血室為中焦營氣之所聚肝藏血心/主血營血結滯則肝氣與心經之氣)
(亦凝故脇滿/而神昬讝語)當刺期門隨其實而瀉之(期門在乳下第/二肋端去乳頭)
(約四寸肝募也厥隂隂維之㑹刺入四分血結則為有/形之症湯劑一時難效刺期門以瀉厥隂有餘之熱則)
(尤親切/而易散)
又云婦人傷寒發熱經水適來晝日明了暮則讝語如
見鬼狀者此為熱入血室(晝清而夜昬者血室/屬隂病在隂經也)無犯胃
氣及上二焦必自愈(此為中焦營氣之疾汗下二法皆/非所宜小柴胡湯刺期門則其治)
(也最按熱入血室之狀此二條為最詳婦人傷寒此/症  多前條症稍輕後二條症尤重男子亦有之)
大柴胡湯(二/)　(小柴胡去人參甘草加枳實芍藥/大黄乃少陽陽明合治之方也)
　柴胡(半斤/)半夏(半斤/)黄芩(三兩/)芍藥(三兩/)生薑(五兩/)
　枳實(四枚/)大棗(十二/枚)右七味以水一斗二升煮取六
　升再煎取三升温服一升日三服
　此方本有大黄二兩王叔和云若不加大黄恐不為
　大柴胡也
太陽病過經十餘日反二三下之(一誤/再誤)後二三日柴胡
症仍在者(如寒熱嘔/逆之類)先與小柴胡湯嘔不止心下急鬰
鬱㣲煩者(猶有/裏症)為未解也與大柴胡湯下之則愈(前雖/已下)
(非下法也以大/柴胡兩解之)
傷寒十餘日熱結在裏(此大黄/之對症)復往來寒熱(此柴胡/之對症)與
大柴胡湯
傷寒發熱汗出不解(當用/柴胡)心中痞鞭嘔吐而下痢者(邪/内)
(䧟故用枳實/半夏大黄)此湯主之
傷寒後(後者過經之後諸症/漸輕而未全愈也)脈沉沉者内實也(沉為/在裏)下
解之宜大柴胡湯
柴胡桂枝湯(三/)　(此小柴胡與桂枝湯併為一/方乃少陽太陽合病之方)
　柴胡(四兩/)黄芩　　人參　　桂枝　　芍藥
　生薑(各一/兩半)半夏(二合/半)甘草(一兩/炙)大棗(六枚/)右九味水
　七升煮取三升去渣温服一升
傷寒六七日發熱㣲惡寒支節疼煩(以上太/陽症)㣲嘔心下
支結(以上少/陽症)外症未去者(太陽症/為外症)柴胡桂枝湯主之
發汗多亡陽譫語者(此亡陽之/輕者也)不可下(勿誤以為有燥/屎之譫語故以)
(為/戒)與柴胡桂枝湯和其營衛以通津液後自愈(桂枝湯/和營衛)
(柴胡湯通津液深著二湯合/用之功效而陽亡可復矣)
柴胡加龍骨牡蠣湯(四/)
　柴胡　　龍骨　　生薑　　人參　　茯苓
　鉛丹　　黄芩　　牡蠣　　桂枝(各一/兩半)半夏(二合/)
　大棗(六枚/)大黄(二兩/)右十二味以水八升煮取四升
　内大黄更煮一二沸(大黄只煮一二沸/取其生而流利也)去滓温服一
　升
傷寒八九日下之(即䧟/入裡)胸滿(柴胡/黄芩)煩驚(龍骨鉛/丹牡蠣)小便不
利(茯/苓)讝語(大/黄)一身盡重不能轉側者(茯/苓)此湯主之(此乃/正氣)
(虚耗邪已入裏而復外擾三陽故現症錯雜藥亦隨症/施治真神化無方者也  按此方能下肝胆之驚痰以)
(之治癲/癎必效)
柴胡桂枝乾薑湯(五/)
　柴胡(半斤/)桂枝(三兩/)黄芩(三兩/)亁薑　　牡蠣(熬/)
　甘草(各二/兩)括婁根(四兩/)右七味以水一斗二升煮取
　六升去渣再煎取三升温服一升日三服初服㣲煩
　復服汗出便愈(邪氣已深一時不能即出如蒸/蒸而振發熱汗出而解之類)
傷寒五六日已發汗而復下之(一誤/再誤)胸脇滿(用牡/蠣)㣲結
小便不利渇(以上皆少陽症/渇故用括婁)而不嘔(故去半/夏生薑)但頭汗出
(陽氣上越/用牡蠣)往來寒熱(用柴/芩)心下煩者(黄芩/牡蠣)此為未解也
柴胡桂枝乾薑湯主之
柴胡加芒硝湯(六/)　(柴胡湯原方加芒/硝分兩各不同)
　柴胡(二兩十/六銖)黄芩　　甘草(炙/)　人參　　生薑(各/一)
　(兩/)半夏(二十/銖)大棗(四枚/)芒硝(二兩/)右八味以水四升
　煮取二升去渣内芒硝更煮㣲沸分温再服不解更
　作(不解不大便也則此藥劑之最輕者以今秤計之/約二兩分二服  一服止一兩耳  按大柴胡湯)
　(加大黄枳實乃合用小承氣也此加芒硝乃/合用調胃承氣也皆少陽陽明同治之方)
傷寒十三日不解胸脇滿而嘔日晡所發潮熱已而㣲
利此本柴胡証下之而不得利今反利者知醫以丸藥
下之非其治也潮熱者實也先宜小柴胡湯以解外後
以柴胡加芒硝湯主之(本草芒硝治六府積聚因其利/而復下之所謂通因通用之法)
(也潮熱而利則邪不停結故/較之大柴胡症用藥稍輕)
　　梔子湯類五
梔子䜴湯(一/)
　梔子(十四/枚)香豉(四合/綿裹)右二味以水四升先煮梔子得
　二升半内豉煮取升半去滓分為二服温進一服得
　吐止後服(此劑分兩最小凡/治上焦之藥皆然)
發汗吐下後(諸法俱用未必皆/誤而正氣已傷矣)虚煩不得眠(虚為正氣/虚煩為邪)
(氣擾發汗吐下實邪雖去而其餘邪因正氣/不充留於上焦故陽氣擾動而不得眠也)若劇者必
反覆顛倒心中懊憹(反覆顛倒身不得寕也/心中懊憹心不得安也)梔子豉湯
吐之(此非汗下之所能除者吐之而痰涎結氣無不出/矣  按汗吐下之後而邪未盡則不在經而在肺)
(胃之間為有形之物故必吐而出之反覆顛倒心中懊/憹摩寫病狀何等詳切凡醫者之於病人必事事體貼)
(如若身受之而/後用藥無誤)
發汗若下之而煩熱胸中窒者(煩熱且窒較前虚/煩等象為稍實)梔子
豉湯主之
傷寒五六日大下之後(誤/治)身熱不去心中結痛者未欲
解也(外内之邪俱未解/結痛更甚於窒矣)梔子豉湯主之(按胸中窒結痛/何以不用小䧟)
(胸蓋小䧟胸症乃心下痛胸中在心之上故不得用陷/胸何以不用瀉心諸法蓋㵼心症乃心下痞痞為無形)
(痛為有象故不得用瀉心古人治病非但/内外不失厘毫即上下亦不踰分寸也)
陽明病脈浮而𦂳咽燥口苦胸滿而喘發熱汗出不惡
寒反惡熱身重(以上皆陽明本症/非因誤治而得者)若發汗則躁心憒憒
反讝語(汗多/陽虚)若加燒針必怵惕煩燥不得眠(即前以火/逼汗亡陽)
(驚狂/之意)若下之則胃中空虚客氣動膈心中懊憹(以前因/用三法)
(未必合度故病不/解各有現症如此)舌上胎者(此句乃要訣舌上有白胎/則胸中有物而可用吐法)
(否則邪尚未結/恐無物可吐也)梔子豉湯主之
陽明病下之其外有熱(表邪/未盡)手足温不結胸(無實/邪)心中
懊憹饑不能食(痰涎/停結)但頭汗出(陽邪在上/欲洩不洩)梔子豉湯主
之
下利後更煩按之心下濡者(濡者濕滯之象/非窒非痛也)為虚煩也
宜梔子豉湯
梔子甘草䜴湯(二/)
　梔子湯原方加甘草二兩炙右三味以水四升先煮
　梔子甘草取二升半内䜴煮取升半分二服温進一
　服得吐便止
梔子生薑豉湯(三/)
　梔子湯原方加生薑五兩先煮梔子生薑餘俱如前
　法得吐止後服
凡用梔子湯病人舊㣲溏者不可與服之(此服梔子湯/之戒  按梔)
(子清越上焦之火與腸胃亦無大害㣲溏者即不可服/未知何義想因大腸之氣滑脱者肺氣不宜更洩也)
若少氣者梔子甘草豉湯主之(甘草能/補中氣)若嘔者梔子生
薑豉湯主之(此二條言凡遇當用梔子湯之病見此二/症則加此二味也  按無物為嘔有物為)
(吐欲止其嘔反令其吐吐之/而嘔反止真匪夷所思也)
梔子乾薑湯(四/)
　梔子(十四/枚)乾薑(二兩/)右二味以水三升半煮取一升
　半去滓分二服温進一服得吐止後服
傷寒醫以丸藥大下之(下未必誤以丸/藥大下則誤矣)身熱不去(外有/㣲邪)
㣲煩(下後而煩/即虚煩也)此湯主之(下後故/用乾薑)
梔子厚朴枳實湯(五/)
　梔子(十四/枚)厚朴(四兩/薑炙)枳實(四枚水浸/去穰炒)煮服法同前
傷寒下後心煩(即㣲/煩)腹滿卧起不安者(煩而加之腹滿/則卧起俱不寧)
(矣厚朴枳實/以治腹滿也)梔子厚朴湯主之
梔子檗皮湯(六/)
　梔子(十五/枚)甘草(一兩/)黄檗(二兩/)右三味以水四升煮
　取升半去滓分温再服
傷寒身黄發熱者梔子檗皮湯主之(本草檗皮散藏/府結熱黄疸)
枳實梔子䜴湯(七/)
　枳實(三枚/)梔子(十四/枚)豉(一升/)右三味以清漿水七升
　空煮(又一煮法漿水即淘米/之泔水久貯味酸為佳)取四升内枳實梔子煮
　取二升下䜴更煮五六沸去渣分温再服覆令㣲似
　汗(此不取吐/而取汗)
大病差後勞復者(勞復乃病後之餘症/不在吐法故取㣲汗)枳實梔子湯主
之(勞復因病後氣虚邪氣又結於上焦其症不一故不/著其病形惟散其上焦之邪足矣後人以峻補之劑)
(治勞復則病/變百出矣)若有宿食者加大黄如博棋子大五六枚
(此指勞復之有宿食者治食復之法亦在其中矣方可/吐篇云宿食在上脘當吐之  按梔子湯加減七  既)
(不注定何經亦不專治何誤總由汗吐下之後正氣已/虚尚有痰涎滯氣凝結上焦非汗下之所能除經所云)
(在上者因而越之則不動經氣而正不重傷此為最便/乃不易之法也古方梔子皆生用故入口即吐後人作)
(湯以梔子炒黒不復作吐全失用梔子之意然服之於/虚煩症亦有騐想其清肺除煩之性故在也終當從古)
(法生用/為妙)
　
　
　
　
　
　
　
　
　
　傷寒類方卷上
欽定四庫全書
　傷寒類方卷下
　　　　　　　　　　　　　呉江徐大椿撰
　　承氣湯類六
大承氣湯(一/)
　大黄(四兩/酒洗)厚朴(半斤炙/去皮)枳實(五枚/炙)芒硝(三合/)右四味
　以水一斗先煮厚朴枳實取五升去滓内大黄煮取
　二升去滓内硝更上㣲火一兩沸分温再服得下餘
　勿服
傷寒若吐若下後不解(壊/症)不大便五六日上至十餘日
日晡時發潮熱不惡寒獨語如見鬼狀若劇者發則不
識人循衣摸牀惕而不安㣲喘直視(以上皆陽明危症/因吐下之後竭其)
(中氣津液已耗孤陽獨存胃中/乾燥或有燥屎故現此等惡症)脈弦者生濇者死(弦則/隂氣)
(尚存且能尅制胃實濇則氣血已枮矣然弦者/尚有可生之理未必盡生濇則斷無不死者也)㣲者但
發熱(潮/熱)讝語者(惡症/皆無)大承氣湯主之若一服利止後服
(中病/即止)
陽明病讝語有潮熱反不能食者(客熱不/能消穀)胃中必有燥
屎五六枚若能食者但鞭爾(能食非真欲食不過粥飲/猶可入口耳不能食則穀)
(氣全不可近腸/胃實極故也)宜大承氣湯下之(鞭即可下今按燥屎/當在腸中  云胃中)
(何也蓋邪氣結成糟粕未下則在胃中欲下則/在腸中已結者即謂之燥屎言胃則腸已該矣)
汗出讝語者以有燥屎在胃中此為風也(陽明本自汗/出然亦有不)
(汗出者此指明汗出之為風則知汗出/乃表邪尚在不汗出者為火邪内結也)須下之過經乃
可下之(此下之/之時)下之若早語言必亂(輕於/讝語)以表虚裡實
故也(下早則引表邪入/裡故表虚而裡實)下之則愈宜大承氣湯(雖已誤/下然見)
(讝語等症則更下之亦不/因誤下而遂不復下也)
二陽併病(同起者為合病一經未/罷一經又病者為併病)太陽症罷但發潮熱
手足漐漐汗出大便難而讝語者(以上皆陽/明現症)下之則愈
宜大承氣湯
陽明病下之心中懊憹而煩(此乃下之未盡/故有此實煩)胃中有燥
屎者可攻(胃中燥屎必/别有現症)腹㣲滿初頭鞭後必溏不可下
也(僅㣲滿則無燥/屎故不可攻)若有燥屎者宜大承氣湯
病人煩熱汗出則解又如瘧狀日晡所發熱者屬陽明
也脈實者宜下之脈虚浮者宜發汗下之與大承氣湯
發汗宜桂枝湯(詳解前桂/枝湯下)
大下後六七日不大便煩不解腹滿痛者此有燥屎也
所以然者本有宿食故也(惟有宿食故雖大/下而燥屎終未盡)宜大承氣
湯
病人不大便五六日繞臍痛(正在燥/屎之位)煩燥發作有時者
此有燥屎故令不大便也
病人小便不利大便乍難乍易時有㣲熱喘冐不能卧
者有燥屎也(喘冐不卧燥屎現症宜大便有難無易所/以乍易者以小便不利之故燥屎不以易)
(便而/去也)宜大承氣湯(以上三條皆証/明有燥屎之法)
得病二三日脈弱無太陽柴胡症煩燥心下鞭(邪熱/入裡)至
四五日(又隔/二日)雖能食以小承氣湯少少與㣲和之(不必/用全)
(方祇通其胃氣而/已又用藥之一法)令小安至六日(又隔一日/而病未除)與大承氣
湯一升(亦不必用全方古人用藥雖現症/鑿鑿而輕方小試敬慎小心如此)若不大便六
七日小便少者雖不能食但初頭鞭後必溏未定成鞭
(小便不利則水穀未/盡分大便猶濕也)攻之必溏須小便利屎定鞭乃可
攻之(以小便之利否定宜/下不宜下又一法)宜大承氣湯
傷寒六七日目中不了了睛不和(皆陽盛/之象)無表裏症(邪/已)
(結在/裏)大便難身㣲熱者此為實也(邪結/為實)急下之宜大承
氣湯
陽明病(此三字包/陽明諸症)發熱汗多者急下之(此重在汗多恐/内熱甚而逼陽)
(於外以致/亡陽也)宜大承氣湯
發汗不解腹滿痛者(不解二字必兼有陽明症加/以腹滿且痛則實邪有徴矣)急下
之宜大承氣湯
腹滿不减减不足言(雖畧减而/仍腹滿也)當下之宜大承氣湯(以/上)
(諸條舉當下之一二症即用下法/然亦必須參觀他症而後定為妥)
陽明少陽合病必下痢其脈不負者順也負者失也(少/陽)
(屬木脈當弦𦂳陽明屬土脈當洪緩若少陽脈勝為負/陽明脈勝為不負也厥隂篇云少隂負趺陽者為順也)
(少隂屬水趺陽屬土土能勝水則胃氣尚強故為順即/此意但彼處乃手足厥冷之利故屬少隂此則屬少陽)
(為異/耳)互相尅賊名為負也脈滑而數者有宿食也(滑數/則陽)
(明之脈獨見而過盛此/為實邪故知有宿食)當下之宜此湯
寸口脈浮而大按之反澁尺中亦㣲而澁(有食而反㣲/澁此氣結不)
(通之/故)故知有宿食當下之宜大承氣湯
少隂病得之二三日(陽邪初/轉入隂)口燥舌乾者急下之(陽邪/傳隂)
(腎水欲涸故當急/去其邪以保津液)宜大承氣湯
少隂病自利清水色純青(純青則非寒邪乃肝邪入腎/也難經云從前來者為實邪)
心下必痛口乾燥者(二症尤見/非寒邪)急下之宜大承氣湯(二/條)
(俱重口乾知/為熱邪無疑)
少隂病六七日腹脹不大便者急下之(不便而脹為日/又久是以當下)
宜大承氣湯
下利三部脈皆平(無外/邪症)按之心下鞭者(實邪/有形)急下之宜
大承氣湯
下利脈遲而滑者内實也利未欲止當下之宜大承氣
湯
下利不欲食者以有宿食故也(傷食惡食凡禁口利/亦必因宿食之故)當
須下之宜大承氣湯
下利差後至其年月日復發者以病不盡故也當下之
宜大承氣湯
下利脈反滑當有所去(脈滑則實/邪不留)下之乃愈宜大承氣
湯病腹中滿痛者此為實也當下之宜大承氣湯
脈雙弦而遲者必心下鞭(木邪/乘土)脈大而𦂳者陽中有隂
也(大為陽/𦂳為隂)可以下之宜大承氣湯(按以上七條見傷寒/論可下條内似指雜)
(症可下法不入/六經治法中)
小承氣湯(二/)　(大承氣去芒硝/厚朴枳實亦减)
　大黄(四兩/)厚朴(二兩/)枳實(三枚/)右三味以水四升者
　取一升二合去渣分温二服初服湯當更衣不爾者
　盡飲之若更衣勿服
陽明病脈遲雖汗出不惡寒者(凡汗出者/皆惡寒)其身必重短
氣腹滿而喘有潮熱者(以上皆内/實之症)此外欲解(不惡/寒)可攻裡
也手足濈然汗出者此大便已鞭也(四支為諸陽之本/濈然汗出陽氣已)
(盛於土中矣以此驗/大便之鞭又一法)大承氣湯主之若汗多㣲發熱惡
寒者外未解也其熱未潮未可與承氣湯若腹大滿不
通者可與小承氣湯㣲和胃氣勿令大泄下(腹滿不通/雖外未解)
(亦可用小承氣此方乃和胃/之品非大下之峻劑故也)
陽明病潮熱大便㣲鞭者可與大承氣湯不鞭者不可
與之(潮熱而便不/鞭亦禁下)若不大便六七日恐有燥屎欲知之
法少與小承氣湯入腹中轉失氣者此有燥屎也(此以/藥探)
(之又/一法)乃可攻之若不轉失氣者此但初頭鞭後必溏不
可攻之攻之必脹滿不能食也(邪氣因正/虚而陷入)欲飲水者與
水則噦(寒熱相/爭則噦)其後發熱者必大便復鞭而少也(重傷/津液)
以小承氣湯和之(仍用小承氣以/大便鞭故也)不轉失氣者慎不可
攻也(乂再申前戒聖/人之慎下如此)
陽明病其人多汗以津液外出胃中燥大便必鞭鞭則
讝語(讝語由便鞭便鞭由胃燥胃燥由/汗出津液少層層相因病情顯著)小承氣湯主之
若一服讝語止更莫復服
陽明病讝語發潮熱脈滑而疾者小承氣主之(因滑疾/則易下)
(故止用/小承氣)因與小承氣湯一升腹中轉失氣者更服一升
若不轉失氣勿更與之明日不大便脈反㣲濇者裡虚
也為難治(攻之不應/是為難治)不可更與承氣也
太陽病若吐若下若發汗後(過/治)㣲煩小便數大便因鞭
者(因字當著眼大便之鞭由小便數之所致蓋吐下/汗已傷津液而又小便太多故爾㣲鞭非實邪也)小
承氣湯和之愈
下利讝語者有燥屎也(利而仍讝語邪火不因利而息/則必有燥屎蓋燥屎不因下利)
(而去也後醫見利則不復下/豈知燥屎之不能自出乎)
調胃承氣湯(三/)
　大黄(四兩去皮/清酒洗)甘草(二兩/炙)芒硝(半升/)右三味以水三
　升先煮大黄甘草取一升去滓内芒硝更上火㣲煮
　令沸少少温服之(按芒硝善解結熱之邪大承氣用/之解已結之熱邪此方用之以解)
　(將結之熱邪其能調/胃則全賴甘草也)
傷寒脈浮自汗出小便數心煩㣲惡寒脚攣急反與桂
枝湯攻其表此誤也得之便厥咽中乾煩燥吐逆者作
甘草乾薑湯與之以復其陽若厥愈足温者更作芍藥
甘草湯與之其脚即伸若胃氣不和讝語者少與調胃
承氣湯(隂陽錯雜之症多方以救之必有餘/邪在胃故少與以和之餘詳雜方條)
發汗後惡寒者虚故也不惡寒但熱者實也當和胃氣
與調胃承氣湯(此必發汗後無他症但現㣲寒㣲熱故/止作虚實觀否則安知非更有餘邪將)
(復變他/症耶)
太陽病未解脈隂陽俱停(脈法無停字疑似沉滯不起/即下㣲字之義寸為陽尺為)
(隂/)先振慓汗出乃解(隂陽爭/而復和)但陽脈㣲者先汗出而解
(當發/其陽)但隂脈㣲者下之而解(當和/其隂)若欲下之宜調胃承
氣湯(按此㣲字即上停字之意與㣲/弱不同㣲弱則不當復汗下也)
傷寒十三日不解(二/候)過經讝語者以有熱也當以湯下
之(如大小承/氣之類)若小便利者大便當鞭而反下利脈調和
者(此言下/後之症)知醫以丸藥下之非其治也(下非誤下/之法誤)若自
下利者脈當㣲厥今反和者知為内實也調胃承氣湯
主之(當下而下非其法餘/邪未盡仍宜更下)
太陽病過經十餘日心下温温欲吐而胸中痛大便反
溏腹㣲滿鬱鬱㣲煩(以上皆類/少陽症)先其時自極吐下者(邪/氣)
(乘虚/陷入)與調胃承氣湯(以滌/胃邪)若不爾者不可與(未經吐下/則邪在半)
(表半裡不/得用下法)但欲嘔胸中痛㣲溏者此非柴胡症以嘔故
知極吐下也(此段疑/有誤字)
陽明病不吐不下心煩者(未經吐下而心/煩中氣實也)可與調胃承
氣湯
太陽病三日發汗不解蒸蒸發熱者屬胃也(外邪已解/内熱未清)
此湯主之
傷寒吐後腹脹滿者(已吐而胃中仍滿則非上/越所能愈復當下行矣)與調胃
承氣湯
桃核承氣湯(四/)
　桃仁(五十個/去皮尖)大黄(四兩/)甘草(二兩/)桂枝(二兩/)芒硝(二/)
　(兩/)右五味以水七升煮取二升半去滓内芒硝更上
　火㣲沸下火先令温服五合日三服當㣲利(㣲利則/僅通大)
　(便不必定/下血也)
太陽病不解熱結膀胱(太陽之邪/由經入腑)其人如狂血自下下
者愈(膀胱多氣多血熱甚則血凝而上干心包故神昬/而如狂血得熱而行故能自下則邪從血出與陽)
(明之下/燥屎同)其外不解者尚未可攻(外不解而攻之/則邪反陷入矣)當先解
外宜桂枝湯外解已但小腹急結者乃可攻之宜桃核
承氣湯(小腹急結是蓄血現症増按/宜桂枝湯四字從金匱  入)
抵當湯(五/)
　水蛭(熬/)　蝱蟲(去翅足熬各/三十六個)大黄(三兩/酒浸)桃仁(去皮尖/二十個)
　右四味以水五升煮取三升去滓温服一升不下再
　服
太陽病六七日(過/經)表症仍在脈㣲而沉(向/裡)反不結胸(向/下)
其人發狂者以熱在下焦少腹當鞭滿(外/症)小便自利者
(内/症)下血乃愈所以然者以太陽隨經瘀血在裡故也抵
當湯主之(此亦熱結膀胱之症前桃核承氣乃治瘀/血將結之時抵當乃治瘀血已結之後也)
太陽病身黄脈沉結少腹鞭小便不利者為無血也(以/上)
(皆似血症諦因小便不利安知非/濕熱不行之故不可斷為有血也)小便自利其人如狂
者血症諦也(並無濕熱而如狂非蓄血/而何如此審症無遁形矣)抵當湯主之
陽明症其人喜忘者必有蓄血(心主血血凝則心氣結/而失其官矣蓄不甚故)
(不/狂)所以然者本有乆瘀血故令喜忘(此乃舊病非傷/寒時所得者)屎
雖鞭大便反易(血性/滑利)其色必黒(浮血亦有隨/便而下者)宜抵當湯
下之
病人無表裡症發熱七八日(過/經)雖脈浮數者可下之(脈/雖)
(浮數而無表裡症則其發熱/竟屬裡實矣七八日故可下)假令已下脈數不解合熱
則消穀善饑(脈數不解邪本不在大便也消穀善/饑蓄血本不在水穀之路故能食)至六
七日(蓄血/更乆)不大便者有瘀血也宜抵當湯其脈數不解
而下不止必協熱而便膿血也(此指服湯後之變症熱/邪不因下而去又動其)
(血則血與便合為一而為便膿血之症又當别有治法/  按瘀血又有但欲潄水不欲嚥之症蓋唇口乾燥而)
(腹中不能/容水也)
抵當丸(六/)
　水蛭(熬/)　蝱蟲(去翅足熬/各二十個)大黄(三兩/酒洗)桃仁(三十五個/去皮尖)
　右四味擣分為四丸以水一升煮一丸取七合服晬
　時當下血不下更服(晬一周/時也)
傷寒有熱少腹滿應小便不利今反利者為有血也當
下之不可餘藥宜抵當丸(熱而少腹滿又小便不利必/兼三者乃為血證諦不可餘)
(藥謂此症須緩下其/血用丸使之徐下)
十棗湯(七/)
　芫花(熬/)　甘遂　　大㦸(等分/)大棗(十枚/)右三味各
　别擣為散以水一升半先煮大棗肥者取八合去滓
　内藥末強人服一錢七羸人服半錢得快下利後糜
　粥自養平旦温服若下少病不除者明日更服
太陽中風下利嘔逆表解者乃可攻之其人漐漐汗出
發作有時頭痛心下痞鞭滿引脇下痛(水停/也)乾嘔短氣
汗出不惡寒者此表解裡未和也(不惡寒為表解以上/諸症皆裡不和凡蓄)
(水之症皆如此不/特傷寒為然也)十棗湯主之(服此湯以/下蓄飲)
大陷胸湯(八/)
　大黄(六兩/去皮)芒硝(一升/)甘遂(一錢/七)右三味以水六升先
　煮大黄取二升去滓内芒硝煮一兩沸内甘遂末温
　服一升得快利止後服
太陽病脈浮而動數浮則為風數則為熱動則為痛數
則為虚頭痛發熱㣲盗汗出而反惡寒者表未解也醫
反下之(經云病發於陽而反下/之熱入因作結胸是也)動數變遲(正氣/益虚)膈内拒
痛胃中空虚客氣動膈短氣煩燥心中懊憹陽氣内陷
心下因鞭則為結胸(此段明所以致結胸之由及結胸/之狀最詳乃因邪在上焦誤下以)
(虚其上焦之氣而邪隨陷/入也此症與承氣法逈殊)若不結胸但頭汗出餘處無
汗劑頸而還小便不利身必發黄也(此乃誤下而邪氣/不陷入上焦反鬱)
(於皮膚肌肉之/間故現此等症)傷寒六七日結胸熱實脈沉而𦂳心下
痛按之石鞭者(此段申結胸/之象尤明)大陷胸湯主之
傷寒十餘日(過/經)熱結在裡復往來寒熱者與大柴胡湯
但結胸無大熱者此為水結在胸脇也(結胸本無他物/氣與水所停也)
但頭汗出者(熱結/在上)大陷胸湯主之
太陽病重發汗而復下之不大便五六日舌上燥而渇
(胸有/蓄飲)日晡所小有潮熱從心上至少腹鞭滿而痛不可
近者(已汗下而大痛如此知非有物之實邪矣前云膈/内拒痛又云心下石鞭專指上焦説此云從心上)
(至少腹鞭滿痛則上下皆痛其根/總由心上而起與承氣症自殊)大陷胸湯主之
傷寒五六日嘔而發熱者柴胡湯証具而以他藥下之
(誤/治)柴胡証仍在者復與柴胡湯此雖已下之不為逆必
蒸蒸而振却發熱汗出而解(邪向裡而更虚/故汗出為難)若心下滿
而鞭痛者此湯主之
大陷胸丸(九/)
　大黄(半觔/)葶歴子(熬/)　芒硝　　杏仁(各半升去/皮尖熬黒)右
　四味擣篩二味内杏仁芒硝合研如脂和散取如彈
　丸一枚别擣甘遂末一錢七白蜜二合水二升煮取
　一升温頓服之一宿乃下如不下更服取下為效
病發於陽而反下之熱入因作結胸病發於隂而反下
之熱入因作痞(此明所以致結胸與痞之故發熱惡寒/之症則熱入於陽位而作結胸無熱惡)
(寒之症則熱入於隂位而作痞故/治結胸用寒劑治痞用温劑也)所以成結胸者以下
之太早故也(二病未嘗不可下但各/有其時不可過早耳)
結胸者項亦強如柔痓狀(此陷胸/之外症)下之則和宜大陷胸
丸
小陷胸湯(十/)
　黄連(一兩/)半夏(半升/湯洗)括婁實(大者/一枚)右三味以水六升
　先煮括婁取三升去滓内諸藥煮二升去渣分温三
　服一服未和再服㣲解下黄涎便安也(按大承氣所/下者燥屎大)
　(陷胸所下者蓄水此所下者為黄涎涎者輕於/蓄水而未成水者也審病之精用藥之切如此)
小結胸病正在心下按之則痛(上不至心下不及少腹/必按之方痛非不可近)
(手與大陷/胸症逈别)脈浮滑者(不若大陷胸症之沉/𦂳其邪未入深也)小陷胸湯主
之
白散(十一/)
　桔梗　　貝母(各三分古法二/錢五分為一分)巴豆(一分去皮心/熬黑研如脂)右
　三味為散内巴豆更於臼中杵之以白飲和服強人
　服半錢匕(今秤約/重三分)羸者减之病在膈上必吐在膈下
　必利不利進熱粥一盃利過不止進冷粥一盃(巴豆/得熱)
　(則行得/冷則止)身熱皮粟不解(畏冷起/寒粟)欲引衣自覆者若以
　水潠之洗之益令熱却不得出當汗而不汗則煩假
　令汗出已腹中痛與芍藥三兩如上法
寒實結胸(結胸皆係熱陷之症此云寒實/乃水氣寒冷所結之痰飲也)無熱症者與
三物小陷胸湯白散亦可用(按活人書云與三物白散/無小陷胸湯亦可用七字)
(蓋小陷胸寒劑非/無熱之所宜也)
麻仁丸(十二/)　(即小承氣加/芍藥二仁也)
　麻子仁(二升/)芍藥　　枳實(各半/升)大黄　　厚朴
　　杏仁(各一升去皮尖/熬别研作脂)右六味為末煉蜜和丸如梧
　桐子大飲服十丸漸加以知為度
趺陽脈浮而濇浮則胃氣強(陽/盛)濇則小便數(隂不/足)浮濇
相搏大便則難其脾為約(此即論中所云太陽/陽明者脾約是也)麻仁丸
主之(太陽正傳陽明不復再/傅故可以緩法治之)
　　瀉心湯類七
生薑瀉心湯(一/)
　生薑(四兩/)甘草(炙/)　人參　　黄芩(各三/兩)半夏(半升/)
　黄連　　乾薑(各一/兩)大棗(十二/枚)右八味以水一斗煮
　取六升去渣煎取三升温服一升日三服
傷寒汗出解之後胃中不和心下痞鞭乾噫食臭脇下
有水氣腹中雷鳴下利者生薑瀉心湯主之(汗後而邪/未盡必有)
(留飲在心下其症甚雜而方中諸藥一一對症内中又/有一藥治兩症者亦有兩藥合治一症者錯綜變化攻)
(補兼施寒熱互用皆本内經立方諸法其藥性又有與/神農本草所載無處不合學者能於此等方講求其理)
(而推廣之則操縱在我矣之凡瀉/心諸法皆已汗已下已吐  餘疾)
甘草瀉心湯(二/)　(即生薑瀉心湯去人/參生薑加甘草一兩)
　甘草(四兩/炙)黄芩　　乾薑(各三/兩)半夏(半升/)黄連(一兩/)
　大棗(十二/枚)右六味以水一斗煮取六升去滓再煎取
　三升温服一升日三服
傷寒中風醫反下之其人下利日數十行穀不化腹中
雷鳴心下痞鞭而滿乾嘔心煩不得安醫見心下痞謂
病不盡復下之其痞益甚此非熱結但以胃中虚(兩次/誤下)
(故用甘草以補胃而痞自除俗醫以甘草滿/中為痞嘔禁用之藥蓋不知虚實之義者也)客氣上逆
故使鞭也甘草瀉心湯主之
半夏瀉心湯(三/)
　半夏(半升/)黄芩　　乾薑　　甘草(炙/)　人參(各三/兩)
　黄連(一兩/)大棗(十二/枚)右七味以水一斗煮取六升去
　渣再煎取三升温服一升日三服
傷寒五六日嘔而發熱者柴胡湯症具而以他藥下之
柴胡証仍在者復與柴胡湯此雖已下之不為逆必蒸
蒸而振却發熱汗出而解(本症仍在則即/用本方治之)若心滿而不
痛者此為痞(又指不痛二/字痞症尤的)柴胡不中與之宜半夏瀉心
湯(以上三瀉心之藥大半皆本於柴胡湯故其所治/之症多與柴胡症相同而加治虚治痞之藥耳)
大黄黄連瀉心湯(四/)
　大黄(二兩/)黄連(一兩/)右二味以麻沸湯二升漬之須
　臾絞去渣分温再服(此又法之最竒者不取煎而取/泡欲其輕揚清淡以滌上焦之)
　(邪/)
脈浮而𦂳而復下之𦂳反入裡則作痞(𦂳脈為隂此所/謂病發於隂下)
(之作痞/是也)按之自濡但氣痞耳(并無脇/下之水)心下痞按之濡其
關上浮者(邪氣/甚髙)大黄黄連瀉心湯主之
傷寒大下後復發汗(再/誤)心下痞惡寒者表未解也不可
攻痞當先解表表解乃可攻痞解表宜桂枝湯攻痞宜
此湯(詳見前桂/枝類中)
附子瀉心湯(五/)
　大黄(二兩/酒浸)黄連(炒/)　黄芩(炒各/一兩)附子(一枚去皮/别煮取汁)右四
　味切三味以麻沸湯二升漬之須臾絞去渣内附子
　汁分温再服(此法更精附子用煎三味用泡扶陽欲/其熱而性重開痞欲其生而性輕也)
心下痞而復惡寒汗出者附子瀉心湯主之(此條不過/二語而妙)
(理無窮前條發汗之後惡寒則用桂枝此條汗出惡寒/則用附子蓋發汗之後汗已止而猶惡寒乃表邪未盡)
(故先用桂枝以去表邪此惡寒而仍汗出則亡陽在即/故加入附子以回陽氣又彼先後分二方此併一方者)
(何也蓋彼有表復有裡此則/祇有裡病故有分有合也)
黄連湯(六/)　(即半夏瀉心湯/去黄芩加桂枝)
　黄連　　甘草(炙/)　乾薑　　桂枝(去皮各/三兩)人參(二/)
　(兩/)半夏(半升/)大棗(十二/枚)右七味以水一斗煮取六升
　去滓温服一升日三夜二服(治上焦之病故/服藥宜少而數)
傷寒胸中有熱胃中有邪氣腹中痛欲嘔吐者黄連湯
主之(諸瀉心之法皆治心胃之間寒熱不調全屬裡症/此方以黄芩易桂枝去瀉心之名而曰黄連湯乃)
(表邪尚有一分未盡胃中邪氣尚當外達/故加桂枝一味以和表裡則意無不到矣)
黄芩湯(七/)
　黄芩(三兩/)甘草(炙/)　芍藥(各二/兩)大棗(十二/枚)右四味以
　水一斗煮取三升去滓温服一升日再夜一服
黄芩加半夏生薑湯(八/)
　黄芩(三兩/)甘草(炙/)　芍藥(各二/兩)半夏(半升/)生薑(三兩/)
　大棗(十二/枚)右六味以水一斗煮取三升去渣温服一
　升日再夜一服
太陽與少陽合病自下利者與黄芩湯若嘔者黄芩加
半夏生薑湯主之(下利即專於治利不雜以風寒表藥/此亦急當救裡之義若嘔亦即兼以)
(止嘔之藥總之見症施治服藥後而本症/愈復見他症則仍見症施治可推而知也)
乾薑黄連黄芩人參湯(九/)
　乾薑　　黄連　　黄芩　　人參(各三/兩)右四味以
　水六升煮取二升去渣分温再服
傷寒本自寒下(本/症)醫復吐下之(誤/治)寒格更逆吐下若食
入口即吐乾薑黄連黄芩人參湯主之(此屬厥隂條寒/格自用乾薑吐)
(下自用芩連因誤治而虚其正氣則用人參分途/而治無所不包又各不相礙古方之所以入化也)
旋復代赭湯(十/)
　旋復花(三兩/)人參(二兩/)生薑(五兩/)甘草(三兩/炙)半夏(半/)
　(升/)代赭石(一兩/)大棗(十二/枚)右七味以水一斗煮取六
　升去渣再煎取三升温服一升日三服
傷寒發汗若吐若下解後(病乆治多未/必皆屬誤治)心下痞鞭噫氣
不除(靈樞口問篇云寒氣客於胃厥逆從下上散復出/於胃故為噫俗名噯氣皆隂陽不和於中之故)
旋復代赭湯主之(此乃病已向愈中有留邪在於心胃/之間與前諸瀉心法大約相近本草)
(云旋復治結氣脇下滿代赭治腹中邪毒氣/加此二物以治噫餘則散痞補虚之法也)
厚朴生薑甘草半夏人參湯(十一/)
　厚朴(半觔炙/去皮)生薑　　半夏(各半/觔)甘草(二兩/)人參(一/)
　(兩/)右五味以水一斗煮取三升去滓温服一升日三
　服
發汗後腹脹滿者此湯主之(發汗後則邪氣已去而猶/腹脹滿乃虚邪入腹故以)
(厚朴除脹滿餘/則補虚助胃也)
　　白虎湯類八
白虎湯(一/)
　知母(六兩/)石膏(一斤/)甘草(二兩/炙)粳米(六合/)右四味以
　水一斗煮米熟湯成(火/候)去滓温服一升日三服
傷寒脈浮滑此表有熱裏有寒(此寒熱二字必倒誤乃/表有寒裏有熱也觀下)
(條脈滑而厥者裡有熱也鑿鑿可/証活人書作表裏有熱亦未穏)白虎湯主之
傷寒脈滑而厥者(熱/厥)裏有熱也白虎湯主之
三陽合病腹滿身重難以轉側口不仁而面垢讝語遺
尿(以上皆陽明熱症之在經者以三陽統於陽明也但/身重腹滿則似風濕宜用术附面垢讝語則似胃實)
(宜用承氣此處一惑生死立判如何辨/别全在㕘觀脈症使有顯據方不誤投)發汗則讝語(陽/從)
(此/越)下之則額上生汗手足逆冷(隂從/此脱)若自汗者白虎湯
主之(自汗則熱氣盛於經非石膏不治上按亡陽之症/有二下焦之陽虚飛越於外而欲  脱則用參附)
(等藥以回之上焦之陽盛逼隂於外而欲上洩則用石/膏以收之同一亡陽而治法逈殊細審之自明否則生)
(死立/判)
白虎加人參湯(二/)
　白虎湯原方加人參(三兩/)煮服同前法
服桂枝湯大汗出後大煩渇不解脈洪大者此湯主之
(煩渇不解因汗多而胃液乾枮邪雖去而陽明之火獨/熾故用此以生津止汗息火解煩汗後諸變不同總宜)
(隨症/用藥)
傷寒若吐若下後(前汗後此/吐下後)七八日不解熱結在裏表
裏俱熱(此四字為/白虎對症)時時惡風(表邪/未盡)大渇舌上乾燥而煩
欲飲水數升者(胃液已盡不在經不在腑亦非若承氣/症之有實邪因胃口津液枮竭内火如)
(焚欲引水自救故其象如/此與熱邪在府者逈别)此湯主之
傷寒無大熱(熱在/内)口燥渇心煩背㣲惡寒者(此亦虚燥/之症㣲惡)
(寒謂雖惡寒而甚㣲又周身不寒寒獨在背/知外邪已解若大惡寒則不得用此湯矣)此湯主之
傷寒脈浮發熱無汗(無汗二字最/為白虎所忌)其表不解者(惡/寒)不可
與白虎湯渇欲飲水無表症者(不惡/寒)白虎加人參湯主
之(白虎加參湯大段治汗吐下之後邪已去而有留熱/在於陽明又因胃液乾枯故用之以生津解熱若更)
(虚羸則為竹葉石膏湯症矣氣壯/火食氣此方瀉火即所以生  也)
竹葉石膏湯(三/)
　竹葉(二把/)石膏(一斤/)半夏(半升/)人參(三兩/)麥門冬(一/)
　(升/)甘草(二兩/)粳米(半升/)右七味以水一斗煮取六升
　去滓内粳米煮米熟湯成(又一/煮法)去米温服一升日三
　服
傷寒解後虚羸少氣(人參/麥冬)氣逆欲吐者(半夏/竹葉)竹葉石膏
湯主之(此仲景先生治傷寒愈後調養之方也其法專/於滋養肺胃之隂氣以復津液蓋傷寒雖六經)
(傳遍而汗吐下三者皆肺胃當之又内經云人之傷於/寒也則為病熱故滋養肺胃歧黄以至仲景不易之法)
(也後之庸醫則用温熱之藥峻補脾/腎而千聖相傳之精義消亡盡矣)
　　五苓散類九
五苓散(一/)
　猪苓(十八銖/去皮)澤瀉(一兩/六銖)白术(十八/銖)茯苓(十八/銖)桂枝(半/兩)
　(去/皮)右五味為末以白飲和服方寸七日三服多飲煖
　水汗出愈(服散取其停留胸中多/飲煖水取其氣散營衛)
太陽病發汗後大汗出胃中乾煩燥不得眠欲得飲水
者少少與飲之令胃氣和則愈若脈浮小便不利㣲熱
消渇者與五苓散主之(胃中乾而欲飲此無水也與水/則愈小便不利而欲飲此蓄水)
(也利水則愈同一渇而治法不同蓋由同/一渇而渇之象及渇之餘症亦各不同也)
發汗已脈浮數煩渇者五苓散主之(汗不盡則/有留飲)
中風發熱六七日不解而煩有表裡症渇欲飲水水入
則吐者名曰水逆(胸中有水則/不能容水矣)五苓散主之(桂枝治表/餘四味治)
(裏/)多飲煖水汗出愈(表裏/俱到)
本以下之故心下痞與瀉心湯痞不解其人渇而口燥
煩小便不利者五苓散主之(治痞而痞不解反渇則為/水停心下之故非痞也)
太陽病寸緩關浮尺弱(皆為/虚象)其人發熱汗出復惡寒不
嘔但心下痞者此以醫下之也(誤/治)如其不下者病人不
惡寒而渇者此轉屬陽明也(此屬/實邪)小便數者大便必鞭
不更衣十日無所苦也渇欲飲水者少少與之但以法
救之(隨症施治/不執一端)渇者與五苓散(如其渇不止五/苓散亦一法也)
霍亂頭痛發熱身疼痛熱多欲飲水者五苓散主之(此/亦)
(表裏同/治之法)
猪苓湯(二/)
　猪苓(去皮/)茯苓　　澤瀉　　滑石(碎/)　阿膠(各一/兩)
　右五味以水四升先煮四味取二升去滓内阿膠烊
　消温服七合日三
陽明病若脈浮發熱渇欲飲水小便不利者猪苓湯主
之(此陽明之渇故與五苓相近而獨去桂枝恐助陽也/論中又云陽明汗多而渇不可與猪苓湯以胃中燥)
(不可更利/其小便也)
少隂病下利六七日咳而嘔渇心煩不得眠者此湯主
之(此亦熱邪𫝊少隂之症蓋少隂口燥口乾有大承氣/急下之法今止嘔渇則熱邪尚輕故用此方使熱邪)
(從小便出其/路尤近也)
文蛤散(三/)
　文蛤(五兩/)右一味為散以沸湯和一方寸匕服湯用
　五合
病在陽應以汗解之反以冷水潠之若灌之其熱被刼
不得去彌更益煩肉上粟起(寒在/肉中)意欲飲水反不渇者
服文蛤散(此熱結在皮膚肌肉之中不在胃口/故欲飲而不渇文蛤取其輭堅逐水)若不差
者與五苓散(不應則表/裡同治)
茯苓甘草湯(四/)
　茯苓(二兩/)桂枝(二兩/去皮)甘草(一兩/炙)生薑(三兩/)右四味以
　水四升煮取二升分温三服
傷寒汗出而渇者五苓散主之(桂枝止汗餘/四味止渇)不渇者茯
苓甘草湯主之(此方之義從未有能詮釋者蓋汗出之/後而渇不止與五苓人所易知也乃汗)
(出之後並無渇症又未指明别有何症忽無端而與茯/苓甘草湯此意何居要知此處汗出二字乃發汗後汗)
(出不止也汗出不止則亡陽在即當與以真武湯其稍/輕者當與以茯苓桂枝白术甘草湯更輕者則與以此)
(湯何以知之以三方同用茯苓知之蓋汗大洩必引腎/水上泛非茯苓不能鎮之故真武則佐以附子回陽此)
(二方則以桂枝甘草歛汗而茯苓則皆以為主/藥此方之義不了然乎觀下條心悸治法益明)
傷寒厥而心下悸者宜先治水(水犯心/則悸)當服茯苓甘草
湯(本草茯苓治心/下結痛恐悸)却治其厥不爾水漬入胃必作利也
　　四逆湯類十
四逆湯(一/)
　甘草(二兩/炙)乾薑(一兩/半)附子(一枚生用去/皮破八片)右三味以水
　三升煮取一升二合去滓分温再服強人可大附子
　一枚(常人則取中/者小者可知)乾薑三兩(按方名四逆必以之治/厥逆論云厥者隂陽氣)
　(不順接手足逆冷是也凡論中言脈沉㣲遲弱者則/厥冷不待言而可知此方温中散寒故附子用生者)
　(以四逆理中皆温熱之劑而四逆一類總不離乾薑/  通陽也治宜下焦理中一類總不離白术以守中)
　(也治宜中焦餘藥皆/相同而功用逈别)
傷寒脈浮自汗出小便數心煩㣲惡寒脚攣急反與桂
枝湯攻其表此誤也得之便厥咽中亁煩燥吐逆者作
甘草亁薑湯與之以復其陽若厥愈足温者更作芍藥
甘草湯與之其脚即伸若胃氣不和讝語者少與調胃
承氣湯(以上義詳/雜方條内)若重發汗復加燒針者四逆湯主之
(隂陽兩虚之後又復竭其/陽非此湯不能挽回陽氣)
傷寒醫下之續得下利清穀不止身疼痛者急當救裡
後身疼痛清便自調者急當救表救裏宜四逆湯救表
宜桂枝湯(説詳前桂/枝條内)
病發熱頭疼(此乃/表邪)脈反沉(見裡/脈)若不差身體疼痛當救
其裏宜四逆湯(身體疼痛隂陽二症皆有之今脈沉而/疼痛雖發熱亦是裏寒外熱之症故用)
(四/逆)
脈浮而遲表熱(浮/)裏寒(遲/)下利清穀者四逆湯主之
自利不渇者屬太隂以其藏有寒故也(明所以不/渇之故)當温
之宜四逆輩(有寒則不湯則知渇者皆當作熱治不曰/四逆湯而曰四逆輩凡温熱之劑皆可選)
(用/)
少隂病脈沉者急温之(病與脈相合/則温不可遲)宜四逆湯
少隂病飲食入口則吐心中温温欲吐復不能吐(此二/句指)
(不食之時言此與少陽之嘔/當有分别宜以他症騐之)始得之手足寒脈弦遲者
此胸中實(始得言病方起脈弦/則有力故知為實)不可下也(欲吐則病在/上焦下之為)
(逆/)當吐之(在上者因而越之/此少隂宜吐之法)若膈上有寒飲乾嘔者(乾/嘔)
(無物則知/其為飲矣)不可吐也當温之(寒飲無實物温之則寒散/而飲亦去矣凡治飲皆用)
(温/法)宜四逆湯大汗出熱不去内拘急四肢疼(以上皆外/症其疼亦)
(屬隂/疼)又下利(清/穀)厥逆而惡寒者(三者皆虚/寒内症)四逆湯主之
(按此條諸症皆屬隂寒固為易辨惟熱不去三字則安/知非表邪未盡即惡寒亦安知非太陽未罷之惡寒惟)
(下利厥逆則所謂急當救裏不論/其有表無表而扶陽不可緩矣)
大汗若大下利而厥冷者四逆湯主之(汗下後而厥冷/則虚寒極矣)
嘔而脈弱小便復利身有㣲熱見厥者難治(亦外熱内/虚寒之故)
四逆湯主之
吐利汗出發熱惡寒四肢拘急手足厥冷者四逆湯主
之既吐且利小便復利而大汗出下利清穀内寒外熱
脈㣲欲絶者四逆湯主之(以上五條皆係汗下之後陽/氣大虚故雖外有㣲熱而總)
(以扶陽為急大小便俱利則内陽亦/盡矣不僅手足逆冷為陽㣲之騐也)
四逆加人參湯(二/)
　四逆湯原方加人參一兩煎服法同
惡寒脈㣲而復利利止亡血也(按亡隂即為亡血不必/真脱血也成無已註引)
(金匱玉函曰水竭則無/血謂利止則津液内竭)四逆加人參湯主之(加參以/生津液)
通脈四逆湯(三/)
　甘草(二兩/炙)乾薑(三兩強/人四兩)附子(一枚/生用)右三味以水三升
　煮取一升二合去滓分温再服其脈即出者愈　面
　色赤者加葱九莖　腹中痛者去葱加芍藥二兩
　嘔者加生薑二兩　咽痛者去芍藥加桔梗一兩
　利止脈不出者去桔梗加人參二兩(補益/津液)
少隂病下利清穀裏寒外熱(寒逼陽/於外)手足厥逆(外/症)脈㣲
欲絶(内/症)身反不惡寒(寒邪已/入裡)其人面色赤(陽/越)或腹痛或
乾嘔或咽痛(陽/升)或利止脈不出者通脈四逆湯主之其
脈即出者愈(諸症或陽或隂乃閉塞不通之故用辛温/通陽之品以治之其兼症不同詳加减法)
下利清穀裏寒外熱汗出而厥者(汗出而厥陽/有立亡之象)通脈四
逆湯主之
通脈四逆加猪胆汁湯(四/)
　通脈四逆原方加猪胆汁半合煎如前法煎成内猪
　胆汁温服其脈即出(猪胆汁苦滑之極/引藥直逹下焦)
吐已下斷(利止/也)汗出而厥四肢拘急不解脈㣲欲絶者
通脈四逆加猪胆汁湯主之
乾薑附子湯(五/)
　乾薑(一兩/)附子(一枚生用去/皮切八片)右二味以水三升煮取
　一升去渣頓服
下之後復發汗(先竭其隂/後竭其陽)晝日煩躁不得眠夜而安靜
(陽虚有二症有喜陽者有畏陽者大抵隂亦虚者畏/陽隂不虚者喜陽此因下後隂亦虚故反畏陽也)不
嘔不渇無表証脈沉㣲身無大熱者(此邪已退而陽氣/衰弱故止用薑附)
(回/陽)乾薑附子湯主之
白通湯(六/)
　乾薑附子湯原方加葱白四莖煎服法照前
少隂病下利白通湯主之(此專治少隂之利用葱/白所以通少隂之陽氣)
白通加猪胆汁湯(七/)
　白通湯原方加人尿五合猪胆汁一合右三味以水
　三升煮取一升去渣内胆汁人尿和令相得分温再
　服無胆汁亦可
少隂下利脈㣲者與白通湯利不止厥逆無脈乾嘔煩
者(無脈厥逆嘔而且煩則上下俱不通隂陽相格故加/猪胆人尿引陽藥達於至隂而通之内經所云反佐)
(以取之/是也)白通加猪胆汁湯主之服湯脈暴出者死㣲續
者生(暴出乃藥力所迫藥力盡則氣仍絶㣲續乃正氣/自復故可生也  少隂篇云少隂病下利不止惡)
(寒而踡卧手足温者可治則又當以手足之温騐其陽/之有無也  前云其脈即出者愈此云暴出者死蓋暴)
(出與即出不同暴出一時出盡即出言/服藥後少頃即徐徐㣲續也須善會之)
茯苓四逆湯(八/)
　茯苓(四兩一本/作六兩)人參(一兩/)附子(一枚/生用)甘草(二兩/炙)乾薑
　(一兩/半)右五味以水五升煮取三升去滓温服七合日
　三服
發汗若下之病仍不解煩躁者(此陽氣不攝而煩所謂/隂煩也然亦必㕘以他)
(症方不誤認/為梔子湯症)茯苓四逆湯主之(本草茯苓治/逆氣煩滿)
四逆散(九/)
　甘草(炙/)　枳實　　柴胡　　芍藥　　右四味各
　十分搗篩白飲和服方寸七日三服　欬者加五味
　子乾薑各五分并主下利　悸者加桂枝五分　小
　便不利者加茯苓五分　腹中痛者加附子一枚炮
　令拆　泄利下重者先以水五升煮薤白取三升去
　渣以散方寸七内湯中煮取一升半分温再服(别録/薤白)
　(主温中/散結)
少隂病四逆其人或欬或悸或小便不利或腹中痛或
泄利下重者(此乃少隂傳經之熱邪並無脈㣲惡寒等/隂症即下利一端並非清穀而反下重故)
(不得用/温熱)四逆散主之(疎邪通氣同名四逆與前諸/法逈殊諸兼症皆在加減中)
當歸四逆湯(十/)
　當歸　　桂枝　　芍藥　　細辛(各三/兩)甘草
　通草(各二/兩)大棗(二十/五枚)右七味以水八升煮取三升温
　服一升日三服
當歸四逆加呉茱茰生薑湯(十一/)
　當歸　　甘草　　通草(各二/兩)芍藥　　桂枝
　細辛(各三/兩)大棗(二十/五枚)呉茱茰(二升/)生薑(半斤/)右九味
　以水六升清酒六升和煮取五升去渣分温五服
手足厥寒脈細欲絶者當歸四逆湯主之(此四逆乃太/陽傳經之邪)
(而表症猶未罷因陽氣已虚故用桂枝湯/加當歸和血細辛温散以和表裏之陽也)若其人内有
久寒者宜當歸四逆加呉茱茰生薑湯主之(内有久寒/指平素言)
(必從問而得之或另有現症乃為可據呉茱茰温中散/寒其性更烈  按前四逆諸法皆主於温此二方則温)
(中兼通陽/和隂之法)下利脈大者虚也(凡症虚而脈反大/者皆元氣不固也)以其強
下之故也(推求所以/致虚之故)設脈浮革(辨脈法篇云脈弦而大/弦則為减大則為芤减)
(則為寒芤則為虚虚/寒相摶此名為革)因而腸鳴者(腸鳴亦氣不/通和之故)屬當歸
四逆湯主之
　　理中湯類十一
理中丸(一/)
　人參　　甘草　　白术　　乾薑(各三/兩)右四味搗
　篩為末蜜和為丸如雞子黄大以沸湯數合和一丸
　研碎温服之日三四服夜二服腹中未熱益至三四
　丸然不及湯(理中丸與湯/本屬一方)方法以四物依兩數切用
　水八升煮取三升去渣温服一升日三服(急則/用湯)若臍
　上築者腎氣動也去术加桂四兩(即欲作奔豚桂/枝加桂之法)吐
　多者去术加生薑二兩(有乾薑而復加生薑/知乾薑不治嘔也)下多者
　還用术(术能/止利)悸者加茯苓二兩(悸為心下有/水故用茯苓)渇欲飲
　水者加术足前成四兩半(消飲/生津)腹中痛者加人參足
　前成四兩半(此痛因氣不足之故别/録云人參治心腹鼔痛)寒者加乾薑足
　前成四兩半腹滿者去术加附子一枚(此腹滿乃陽/氣不充之故)
　服湯後如食頃飲熱粥一升許㣲自温勿掲衣被(桂/枝)
　(湯之飲熱粥欲其助藥力以外散/此飲熱粥欲其助藥力以内温)
霍亂頭痛發熱身疼痛(論中又云嘔吐而利名曰霍亂/又云頭痛則身疼惡寒吐利名)
(曰霍亂合觀之則霍亂之症始備蓋亦傷寒之類後人/以暑月之吐利當之而亦用理中更造為大順散者皆)
(無稽之/論也)熱多欲飲水者五苓散主之(此熱勝寒/之霍亂)寒多不
用水者理中湯主之(此寒勝熱之霍亂和按霍亂之症/皆由寒熱之氣不  隂陽拒格上)
(下不通水火不濟之所致五苓所以分其清/濁理中所以壯其陽氣皆中焦之治法也)
大病差後喜唾(胃液不藏/兼有寒飲)久不了了胃上有寒當以丸
藥理之(當緩/治之)宜理中丸
真武湯(二/)
　茯苓　　芍藥　　生薑(各三/兩)白术(二兩/)附子(一枚/泡)
　右五味以水八升煮取三升去渣温服七合日三服
　　若𠻳者加五味子半升細辛乾薑各一兩　若小
　便利者去茯苓　若下利者去芍藥加乾薑二兩(此/即)
　(下利清穀之類故去芍藥加乾薑若/熱利則芍藥又為要藥也須審之)若嘔者去附子
　加生薑足前成半斤
太陽病發汗汗出不解(太陽病乃桂枝症也其發汗當/取㣲似汗則衞氣泄而不傷營)
(若發汗太過動其營血大汗雖出而衛邪反内伏所/以病仍不解觀前桂枝湯條下服法可推而知也)其
人仍發熱(表邪/仍在)心下悸(下焦腎水因心液/不足隨陽而上犯)頭眩身瞤動
振振欲擗地者(陽氣洩則虚/浮無依著)真武湯主之(此方鎮伏腎/水挽回陽氣)
少隂病二三日不已至四五日腹痛小便不利四肢沉
重疼痛自下利者(以上濕/邪之症)此為有水氣(水亦/濕也)其人或咳
或小便利或下利或嘔者(此四症或有或無/方中加減法俱詳)真武湯主
之(此方因發汗不合法上焦之津液乾枮腎水上救以/此鎮腎氣治逆水不專為汗多亡陽而設治亡陽之)
(方諸四逆湯/乃正法也)
附子湯(三/)
　附子(二枚/炮)茯苓(三兩/)人參(二兩/)白术(四兩/)芍藥(三兩/)
　右五味以水八升煮取三升去滓温服一升日三服
少隂病得之一二日口中和(寒邪/已㣲)其背惡寒者當灸之
(但背惡寒則寒邪聚於一處故用灸法此按白虎加人/參湯亦有背㣲惡寒之症乃彼用寒凉  用温熱何也)
(蓋惡寒既有㣲甚之不同而其相反處全在口中和與/口燥渇之逈别故欲知裡症之寒熱全在渇不渇辨之)
(此傷寒之/要訣也)附子湯主之(此乃病已向愈正氣虚/而餘寒尚存之証也)
少隂病身體疼手足寒骨節痛脈沉者附子湯主之(此/亦)
(虚寒/餘症)
甘草附子湯(四/)
　甘草(二兩/炙)白术(二兩/)桂枝(四兩/)附子(二枚/炮)右四味以
　水六升煮取三升去渣温服一升日三服初服得㣲
　汗則解(即服桂枝湯論中所云風濕發汗汗大出者/但風氣去濕氣在是故不愈也治風濕者發)
　(其汗但㣲㣲似欲出/汗者風濕俱去也)能食汗出復煩者(尚有餘邪/鬰而未盡)服
　五合恐一升多者服六七合為始(此言初/服之始)
風濕相搏骨節疼煩掣痛不得屈伸近之則痛劇汗出
短氣小便不利惡風不欲去衣或身㣲腫者此湯主之
(此段形容風濕/之狀病情畧備)
桂枝附子湯(五/)
　桂枝(四兩/)附子(三枚泡去/皮切八片)甘草(二兩/)生薑(三兩/)大棗
　(十二/枚)右五味以水六升煮取二升去滓分温三服(按/此)
　(即桂枝去芍藥加附子湯但彼桂枝用三兩附子用/一枚以治下後脈促胸滿之症此桂枝加一兩附子)
　(加二枚以治風濕身疼脈浮濇之症一方而治病逈/殊方名亦異彼編入桂枝湯類此編入理中湯類細)
　(思之各當其理分兩之不可忽如此義/亦精矣後人何得以古方輕於加減也)
桂枝附子去桂加白术湯(六/)
　白术(四兩/)甘草(二兩/)附子(三枚/炮)生薑(三兩/)大棗(十二/枚)
　右五味以水六升煮取二升去滓分温三服初服其
　人身如痺半日許復服之三服盡其人如冒狀勿怪
　此以附术併走皮内逐水氣(附术併力則逐/水之功愈矣)未得除
　故使之耳法當加桂四兩(此即前桂/枝附子湯)此本一方二法
　以大便鞭小便自利去桂也以大便不鞭小便不利
　當加桂(觀此條知桂枝能通/小便故五苓散用之)附子三枚恐多也虚弱
　家及産婦宜减服之(附子能/刼隂氣)
傷寒八九日風濕相搏身體疼煩不能自轉側(濕則/身重)不
嘔不渇(濕而/兼寒)脈虚浮而濇者(内外之/陽俱虚)桂枝附子湯主之
若其人大便鞭小便自利者去桂加白术湯主之(白术/生腸)
(胃之/津液)
茯苓桂枝白术甘草湯(七/)
　茯苓(四兩/)桂枝(三兩/去皮)白术　　甘草(各二/兩炙)右四味以
　水六升煮取三升去渣分温三服
傷寒若吐若下後心下逆滿氣上衝胸起則頭眩脈沉
𦂳發汗則動經身為振振摇者此湯主之(此亦陽虚而/動腎水之症)
(即真武症之輕者故/其法亦仿真武之意)
芍藥甘草附子湯(八/)
　芍藥　　甘草(各三/兩)附子(一枚炮去/皮破八片)右三味以水五
　升煮取一升五合去渣分温三服
發汗病不解反惡寒者虚故也此湯主之(甘草附子加/芍藥即有和)
(隂之意亦邪/之甚輕者)
桂枝人參湯(九/)
　桂枝(四兩/)甘草(四兩/炙)白术　　人參　　乾薑(各三/兩)
　右五味以水九升先煮四味取五升内桂更煮取三
　升(桂獨後煮欲其於治裡症藥/中越出於表以散其邪也)去渣温服一升日再
　夜一服
太陽病外症未除而數下之(下之太/早又多)遂協熱而利利下
不止(邪䧟/入裡)心下痞鞭(邪在上焦/猶屬半表)表(宜桂/枝)裏(宜餘/四味)不解桂
枝人參湯主之(此必數下之後而現虚症/故雖協熱而仍用温補)
　　雜法方類十二
赤石脂禹餘糧湯(一/)　(論中有汗家重發汗必恍惚心/亂小便已隂疼與禹餘糧丸疑)
(即此/為丸)
　赤石脂　　禹餘糧(各一/斤)右二味以水六升煮取二
　升去滓分温三服(二石同煎/方中絶少)
傷寒服湯藥下利不止心下痞鞭服瀉心湯已復以他
藥下之利不止(一誤/再誤)醫以理中與之利益甚理中者理
中焦也此利在下焦(下藥太過則/大腸受傷)赤石脂禹餘糧湯主
之(以濇/治脱)復利不止當利其小便(分其清濁/則便自堅)
炙甘草湯(二/)　(又名復/脈湯)
　甘草(四兩/炙)生薑(三兩/)人參(二兩/)生地黄(一斤/)桂枝(三/)
　(兩/)麥門冬(半斤/)阿膠(二兩/)麻仁(半斤/)大棗(三十/枚)右九
　味以清酒七升水八升先煮八味取三升去渣内膠
　烊消盡温服一升日三服
傷寒脈結代(脈來緩而時一止復來曰結脈來動而中/止不能自還因而復動曰代幾動一息亦)
(曰代皆氣血兩虚而經/隧不通隂陽不交之故)心動悸(心主脈脈之止息/皆心氣不寧之故)炙甘
草湯主之(此治傷寒邪盡之後氣血兩虚之主方/也  活人書云隂盛則結陽盛則促)
甘草乾薑湯(三/)
　甘草(四兩/炙)乾薑(二兩/炮)右二味以水三升煮取一升五
　合去滓分温再服
芍藥甘草湯(四/)
　芍藥(四兩/)甘草(四兩/)右二味以水三升煮取一升五
　合去滓分温再服
傷寒脈浮自汗出小便數心煩㣲惡寒(以上俱似/桂枝症)脚攣
急(裏虚之象只此一症决非桂枝/症矣凡辨症必於獨異處著眼)反與桂枝湯欲攻其
表此誤也得之便厥咽中乾煩燥吐逆者(有陽越/之象)作甘
草乾薑湯與之以復其陽若厥愈足温者更作芍藥甘
草湯與之其脚即伸(此湯乃純隂之劑以復其/隂也隂陽兩和而脚伸矣)若胃氣
不和讝語者(留邪在/中焦)少與調胃承氣湯若重發汗復加
燒針者四逆湯主之(詳見四逆/湯條下)
問曰証象陽旦(活人書云桂枝湯加黄芩曰陽/旦成無已云即桂枝湯别名)按法治
之而増劇厥逆咽中乾兩脛拘急而譫語(以上言按法/用方而病不)
(應手其/故安在)師言夜半手足當温兩脚當伸後如師言何以
知之答曰寸口脈浮而大浮則為風大則為虚風則生
㣲熱虚則兩脛攣病証象桂枝因加附子㕘其間(桂枝/加附)
(子/湯)增桂令汗出附子温經亡陽故也(厥逆兩脛拘急/即陽亡之兆)厥
逆咽中乾煩燥陽明内結(陽越/在上)讝語煩亂更飲甘草乾
薑湯(通納/陽氣)夜半陽氣還兩足當熱脛尚微拘急重與芍
藥甘草湯(陽復而隂又虚/以此養隂氣)爾乃脚伸以承氣湯微溏則
止其讝語(以滌陽明所/結之餘邪)故知病可愈(病証象桂枝句以/下歴叙治效以明)
(用藥之次第當如此蓋病証既多斷無一方能治之理/必先分証而施方而其先後之序乂不可亂其方有前)
(後截然相反者亦不得以錯雜為嫌隨機應變神妙無/方而乂規矩不亂故天下無不可愈之疾後人欲以一)
(方治諸症又無一味/中病之藥嗚呼難哉)
茵陳蒿湯(五/)
　茵陳蒿(六兩/)梔子(十四/枚)大黄(二兩/)右三味以水一斗
　先煮茵陳减六升(茵陳為/主藥)内二味煮取三升去滓分
　温三服小便當利尿如皂角汁狀色正赤一宿腹减
　病從小便去也(先煮茵陳則大黄從/小便出此秘法也)
陽明病發熱汗出者此為熱越不能發黄也但頭汗出
者身無汗劑頸而還小便不利渇欲飲水者此為瘀熱
在裏身必發黄茵陳湯主之(本草茵陳主/熱結黄疸)
傷寒七八日身黄如橘子色小便不利腹微滿者(陽明/瘀熱)
茵陳湯主之
麻黄連軺赤小豆湯(六/)
　麻黄(二兩/去節)連軺(二兩/)赤小豆(一升/)生梓白皮(一升/)杏
　仁(四十/枚)甘草(二兩/)生薑(二兩/)大棗(十二/枚)右八味以潦
　一斗(無根/之水)先煮麻黄再沸去上沫内諸藥煮取三升
　去滓分温三服半日服盡(連軺即連翹根氣味相近/今人不採即以連翹代可)
　(也/)
傷寒瘀熱在裏身必發黄此湯主之(前方欲黄從下解/此方欲黄從汗解)
(乃有表無/表之分也)
麻黄升麻湯(七/)
　麻黄(二兩/半)升麻(一兩/一分)當歸(一兩/一分)知母　　黄芩
　萎㽔(各十/八銖)白术　　石膏　　乾薑　　芍藥
　天冬　　桂枝　　茯苓　　甘草(各六/銖)右十四味
　以水一斗先煮麻黄一兩沸去上沫内諸藥煮取三
　升去滓分温三服相去如炊三斗米頃令盡汗出愈
傷寒六七日大下後寸脈沉而遲手足厥逆下部脈不
至咽喉不利唾膿血泄利不止者(皆上熱下/寒之症)為難治此
湯主之(此乃傷寒壊症寒熱互見上下兩傷故藥亦照/症施治病症之雜藥味之多古方所僅見觀此)
(可悟古人/用藥之法)
𤓰蒂散(八/)
　𤓰蒂(熬黄/)赤小豆(各一/分)右二味各别擣篩為散已合
　治之取一錢匕以香䜴一合用熱湯七合煮作稀糜
　去滓和散温頓服之不吐者少少加得快吐乃止諸
　亡血虚家不可與之(此即論中所云吐法也梔子䜴/湯治虚煩非專引吐此方則專)
　(於引吐/而已)
病如桂枝症頭不痛項不強寸脈微浮胸中痞鞭氣上
冲咽喉不得息者此為胸中有寒也(寒必/兼飲)當吐之(在上/者越)
(之/)宜𤓰蒂散(本草𤓰蒂病在胸/腹中皆吐下之)
病人手足厥冷脈乍𦂳者邪結在胸中(所以陽氣/不能四達)心中
滿而煩饑不能食者病在胸中當須吐之宜𤓰蒂散
呉茱茰湯(九/)
　呉茱茰(一升/洗)人參(三兩/)生薑(六兩/)大棗(十二/枚)右四味
　以水七升煮取二升去渣温服七合日三服
食穀欲嘔者(必食穀而嘔受病在納/穀之處與乾嘔逈别)屬陽明也呉茱茰
湯主之得湯反劇者屬上焦也(上焦指胸中陽/明乃中焦也)
少隂病吐利手足逆冷煩燥欲死者呉茱茰湯主之(此/胃)
(氣虚寒/之症)
乾嘔吐涎沫(此涎沫非少陽之乾嘔然亦云/乾嘔者謂不必食穀而亦嘔也)頭痛者(陽/明)
(之脈上/於頭)呉茱茰湯主之(此胃中有/寒飲之症)
黄連阿膠湯(十/)
　黄連(四兩/)黄芩(一兩/)芍藥(二兩/)阿膠(三兩/)雞子黄(二/)
　(枚/)右五味以水六升煮三物取二升去渣内膠烊盡
　小冷内鷄子黄(小冷而内鷄子黄則/不至凝結而相和)攪令相得温服
　七合日三服
少隂病得之二三日以上心中煩不得卧此湯主之(此/少)
(隂傳經之熱邪擾動少隂之氣故以降/火養隂為治而以鷄子黄引藥下達)
桃花湯(十一/)
　赤石脂(一斤一半全/用一半篩末)乾薑(一兩/)粳米(一升/)右三味以
　水七升煮米令熟去滓内赤石脂末方寸七温服七
　合日三服若一服愈餘勿服(兼末服取其/留滯收濇)
少隂病下利便膿血(寒熱不調則大腸為腐故成/膿血與下利清穀絶不同)桃花
湯主之(本草赤石脂/療下利赤白)
少隂病二三日至四五日腹痛小便不利下痢不止便
膿血者桃花湯主之
半夏散及陽(十二/)
　半夏(洗/)　桂枝(去皮/)甘草(炙/)　右三味等分各别擣
　篩已合治之白飲和服方寸七日三服若不能散服
　者以水一升煎七沸内散兩方寸七更煎三沸下火
　令小冷少少嚥之(治上之藥/當小其劑)
少隂病咽中痛(足少隂之脈循/喉嚨挾舌本)半夏散及湯主之(本草/半夏)
(治喉咽腫痛桂枝治喉痺此乃咽喉/之主藥後人以二味為禁藥何也)
猪膚湯(十三/)
　猪膚(一斤/)右一味以水一斗煮取五升去渣加白蜜
　一升白粉五合(當是/米粉)熬香和令相得温分六服
少隂病下利咽痛胸滿心煩者(此亦中焦氣虚/隂火上炎之症)猪膚湯
主之(以甘鹹/納之)
甘草湯(十四/)
　甘草(二兩/)右一味以水三升煮取一升五合去滓温
　服七合日二服
桔梗湯(十五/)
　桔梗(一兩/)甘草(二兩/)右二味以水三升煮取一升去
　渣分温再服
少隂病二三日咽痛者可與甘草湯(大甘為土之正味/能制腎水越上之)
(火/)不差與桔梗湯(佐以辛苦開散之品/别録云療咽喉痛)
苦酒湯(十六/)
　半夏(十四/枚)雞子(一枚/去黄)右二味内半夏著苦酒中以雞
　子殻置刀環中安火上令三沸(此等煮法必有深意/疑即古所云禁方也)
　去渣少少含嚥之不差更作三劑
少隂病咽中傷生瘡(疑即隂火/喉癬之類)不能言語聲不出者苦
酒湯主之(咽中生瘡此必遷延病乆咽喉為火所蒸腐/此非湯劑之所能療用此藥歛火降氣内治)
(而兼外/治法也)
烏梅丸(十七/)
　烏梅(三百/枚)細辛(六兩/)乾薑(十兩/)當歸(四兩/)黄連(一斤/)
　附子(六兩炮/去皮)蜀椒(四兩/去汗)桂枝(六兩/去皮)人參(六兩/)黄蘖(六/)
　(兩/)右十味異擣篩合治之以苦酒浸烏梅一宿去核
　蒸之五升米下飯熟搗成泥和藥令相得内臼中與
　蜜杵二千下圓如梧桐子大先食飲服十丸日三服
　稍加至二十丸禁生冷滑物臭食等
傷寒脈㣲而厥至七八日膚冷(陽氣/不衛)其人躁無暫安時
者此為藏厥(此症/不治)非蚘厥也蚘厥者其人當吐蚘今
病者靜而復時煩此為藏寒蚘上入其膈故煩須臾復
止得食而嘔又煩者蚘聞食臭出其人當自吐蚘蚘厥
者烏梅丸主之又主久痢(此治久痢之聖方也其能治/蚘諸藥之性當於神農本草)
(中細細審辨諸方盡/然不復一一具載)
白頭翁湯(十八/)
　白頭翁(二兩/)黄連　　黄蘖　　秦皮(各三/兩)右四味
　以水七升煮取二升去滓温服一升不愈更服一升
熱利下重者白頭翁湯主之(凡下重皆/屬於熱)
下利欲飲水者以有熱故也白頭翁湯主之
牡蠣澤瀉散(十九/)
　牡蠣　　澤瀉　　蜀漆(洗去/腥)括婁根　　葶藶子
　　　商陸根(熬/)　海藻(洗去鹽以/上各等分)右七味異擣下篩
　為散更入臼中杵之白飲和服方寸匕小便利止後
　服
大病差後從腰以下有水氣者(水流/向下)牡蠣澤瀉散主之
(此治水病/之主方)
蜜煎導方(二十/)
　蜜(七合/)右一味於銅器内㣲火煎凝如飴狀攪之勿
　令焦灼俟可丸併手捻作錠令頭鋭大如指長二寸
　許當熱時急作冷則鞭以内穀道中以手急抱欲大
　便時乃去之
猪膽汁方(廿一/)
　大猪膽(一枚瀉汁和醋少許以灌穀道中如/一食頃當大便出宿食惡物甚效)
陽明病自汗出若發汗小便自利者此乃津液内竭雖
鞭不可攻之當須自欲大便(須待也言必待其自/欲大便而後用此法)宜蜜
煎導而通之若土𤓰根及大猪胆汁皆可為導
燒裩散(廿二/)
　右取婦人中裩近隂處剪燒灰以水和服方寸七日
　三服小便即利隂頭㣲腫則愈婦人病取男子裩當
　燒灰(引其邪火從/隂處出也)
傷寒隂陽易之為病(病方愈而交接則/感其餘熱而生疾)其人身體重少
氣少腹裏急或引隂中拘攣熱上衝胸頭重不欲舉眼
中生花膝脛拘急者燒裩散主之
六經脈証
　欲讀傷寒論必先識六經之本証然後論中所稱太
　陽陽明等病其源流變態形色脈象當一一備記了
　然於心然後其症之分併疑似及用藥加减異同之
　故可以曉然不致眩惑貽誤故備録於左
太陽病脈浮頭項強痛而惡寒
尺寸俱浮者太陽受病也其脈上連風府故頭項痛腰
脊強
發熱汗出惡風脈緩者名曰中風
惡寒體痛嘔逆脈隂陽俱𦂳者名曰傷寒
發熱惡寒者發於陽也無熱惡寒者發於隂也發於陽
者七日愈發於隂者六日愈以陽數七隂數六也
陽明中風口苦咽乾腹滿微喘發熱惡寒脈浮而𦂳(惡/寒)
(未離太/陽也)
陽明病若能食名中風不能食名中寒
尺寸俱長者陽明受病也其脈俠鼻絡於目故身熱目
疼鼻乾不得卧
陽明外証身熱汗自出不惡寒反惡熱也
陽明脈大(以上皆陽/明之經病)
有太陽陽明有正陽陽明有少陽陽明
太陽陽明者脾約是也
少陽陽明者發汗利小便已胃中燥煩實大便難是也
陽明之為病胃家實也(此乃正/陽陽明)
陽明居中土也萬物所歸無所復傳始雖惡寒二日自
止此為陽明病也
少陽之為病口苦舌乾目眩也
尺寸俱弦者少陽受病也其脈循脇絡於耳故胸脇痛
而耳聾
少陽中風兩耳無所聞目赤胸中滿而煩者不可吐下
吐下則悸而驚
傷寒脈弦細頭痛發熱者屬少陽
三陽合病脈浮大上關上但欲眠睡目合則汗(内熱/已極)
傷寒六七日無大熱(外熱輕則/内熱重)其人煩燥者此為陽去
入隂也
傷寒三日三陽為盡三隂當受邪其人反能食而不嘔
此為三隂不受邪也
太隂之為病腹滿而吐食不下自利益甚時腹自痛
尺寸俱沉細者太隂受病也其脈布胃中絡於嗌故腹
滿而嗌乾
傷寒脈浮而緩手足自温者繫在太隂
自利不渇者屬太隂以藏有寒故也當温之宜服四逆
輩(少隂自利而渇寒在下焦也/此自利不渇寒在中焦也)
少隂之為病脈微細但欲寐也(衛氣行於陽則/寤行於隂則寐)
少隂病欲吐不吐心煩但欲寐五六日自利而渇者屬
少隂也
尺寸俱沉者少隂受病也以其脈貫腎絡於肺繫舌本
故口燥舌乾而渇
厥隂之為病消渇氣上撞心心中疼熱饑而不欲食食
則吐蛔下之利不止
尺寸俱㣲緩者厥隂受病也以其脈循隂器絡於肝故
煩滿而囊縮
厥隂中風脈㣲浮為欲愈不浮為未愈
别症變症(附刺法/)
　傷寒本症之外有别症有變症别症者其病與傷寒
　相類而實非傷寒是也變症者傷寒本不當有此症
　或因遷延時日或因雜藥誤投其病變態百出是也
　其症不備則必驚疑淆惑而無所措手故備録之庶
　不致臨症徬徨
藏結　　冷結　　除中　　伏氣　　晩發
痓　　　濕　　　風濕　　濕温　　温毒
暍　　　隂毒　　陽毒　　温病　　熱病
兩感　　風温　　温疫　　脚氣　　多眠
狐惑　　百合　　藏厥(見烏梅/丸條)尸厥(見刺/法)
　藏結
藏結如結胷狀飲食如故時時下利寸脈浮關脈小細
沉𦂳名曰藏結舌上白胎滑者難治
藏結無陽症其人反靜舌上胎滑者不可攻也
病脇下素有痞連在臍旁痛引少腹入隂經者此名藏
結死
　(藏結與結胸皆下後邪氣乘虚入裏所致熱多與陽/明相結為結胸寒多與隂相結為藏結故所現脈症)
　(皆為隂象舌上胎滑則上焦亦寒全無陽象故曰難/治曰不可攻然猶有治法至素有痞疾則中氣已傷)
　(連及臍旁少腹并入隂經則上/下俱病隂極陽竭不死何待)
　冷結
病者手足厥冷言我不結胸小腹滿按之痛者此冷結
在膀胱關元也
　除中
傷寒脈遲六七日而反與黄芩湯徹其熱脈遲為寒今
與黄芩湯復除其熱腹中應冷當不能食今反能食此
名除中必死
㣲則為欬欬則吐逆下之則欬止而利因不休利不休
則胸中如蟲齧粥入則出小便不利兩脇拘急喘息為
難頸背相引臂則不仁極寒反汗出身冷若冰眼睛不
慧語言不休而穀氣多入此為除中口雖欲言舌不得
前
傷寒始發熱六日厥反九日而利凡厥利者當不能食
今反能食恐為除中(此病無/治法)
　伏氣
伏氣之病以意候之今月之内欲有伏氣假令舊有伏
氣當須脈之若脈㣲弱當喉中痛似傷寒非喉痺也病
人云實咽中痛雖爾今復欲下痢(活人書云伏氣之病/謂非時有暴寒中人)
(伏於少隂經始不竟病旬月乃發脈便㣲弱法先咽痛/似傷寒非咽痺之病次必下利始用半夏桂枝甘草湯)
(主之次四逆散主之此病只二日便差古方謂之腎傷/寒也  甘草半夏桂心等分每服四錢七入生薑四片)
(煎放冷少/少含嚥之)
　晩發
脈隂陽俱𦂳至於吐利其脈獨不解𦂳去人安此為欲
解若脈遲至六七日不欲食此為晩發水停故也為未
解食自可者為欲解(活人書傷寒病三/月至夏為晩發)
　痓
太陽病發熱無汗反惡寒者名曰剛痓(金匱治剛痓用/葛根湯大承氣)
(湯見湯/俱  前)
太陽病發熱汗出不惡寒者名曰柔痓(柔痓用括婁桂/枝湯  即桂枝)
(湯加括婁/根二兩)　太陽病發汗太多因致痓
太陽發熱脈沉而細者名曰痓(此言/痓脈)
病身熱足寒頸項強急惡寒時頭熱面赤目脈赤獨頭
摇卒口噤背反張者痓病也(此言/痓象)
　濕
太陽病關節疼痛而煩脈沉而細者此名濕痺之候其
人小便不利大便反快但當利其小便
濕家之為病一身盡疼發熱身色如似薫黄
濕家下之額上汗出㣲喘小便利者死若下利不止者
亦死
濕家下之其人但頭汗出背強欲得被覆向火若下之
早則噦胸滿小便不利舌上如胎者以丹田有熱胸中
有寒渇欲得水而不能飲則口燥煩也
濕家病身上疼痛發熱面黄而喘頭痛鼻塞而煩其脈
大自能飲食腹中和無病病在頭中寒濕故鼻塞内藥
鼻中則愈
　風濕
問曰風濕相搏一身盡疼痛法當汗出而解值天隂雨
不止醫云此可發汗汗之不愈者何也答曰發其汗汗
大出者但風氣去濕氣在是故不愈也若治風濕者發
其汗但㣲㣲似欲汗出者風濕俱去也(此言/治法)
病者一身盡疼發熱日晡所劇者此名風濕此病傷於
汗出當風或久傷取冷所致也
風濕脈浮肢體痛重不可轉側額上微汗不欲去被或
身㣲腫
　濕温
兩脛逆冷胸腹滿多汗頭目痛苦妄言其脈陽濡而弱
隂小而急不可發汗治在太隂(見活/人書)
　温毒
冬時觸冒疹毒至春始發肌肉發斑癮疹如錦紋或咳
𠻳心悶但嘔清汁(見活/人書)
　暍
太陽中熱者暍是也其人汗出惡寒身熱而渇也
太陽中暍者身熱疼重而脈㣲弱此亦夏月傷冷水水
行皮中所致也
太陽中暍者發熱惡寒身重而疼痛其脈弦細芤遲小
便已灑灑然毛聳手足逆冷小有勞身即熱口開前板
齒燥若發汗則惡寒甚加温針則發熱甚數下之則淋
甚
　隂毒
手足厥冷背強臍腹築痛咽痛短氣嘔吐下利身如被
杖或冷汗煩渇或甲指面色青黒煩躁而渇脈沉細欲
絶而一息七至宜灸氣海丹田三二百壯或葱熨臍中
(氣海在臍下一寸五/分丹田在臍下二寸)
　陽毒
發躁狂走妄言面赤咽痛身斑斑若錦紋或下利赤黄
脈洪實滑促　或舌卷焦黑鼻中如烟煤宜用布漬冷
水撘於胸上蒸熱數換(活人/書法)
　温病
冬時受寒藏於肌膚至春而發
　熱病
寒氣至夏而發俱與傷寒相似
　兩感
大陽與少隂　陽明與太隂　少陽與厥隂
　風温
其人素傷於風因復傷熱其脈尺寸俱浮頭疼身熱常
自汗出體重而喘四肢不收嘿嘿但欲眠發汗則讝語
煩躁狀若驚癎
　温疫
一歳之中男女老少之疾相似其狀不一
　脚氣
頭疼身熱肢體痛大便秘嘔逆脚屈弱
　多眠
有風温症有少隂症有小柴胡証有狐惑症
　狐惑(此症治法/詳金匱)
狀如傷寒或傷寒後變症黙黙欲眠目不能閉不欲飲
食面目乍白乍赤乍黒蟲食其喉為惑其聲嗄蝕其肛
為狐其咽乾爛見五臟則死當視其唇上唇有瘡蟲食
其臟下唇有瘡蟲食其肛多因下利而得濕䘌之病亦
相似
　百合(此症詳金匱/治法亦備)
此亦傷寒變症百脈一宗悉致其病(百脈一宗乃肺病/也故金匱用百合)
(治/之)其狀欲食復不能食黙黙欲卧復不能卧欲行復不
能行飲食或有美時或有惡聞食臭時如寒無寒如熱
無熱小便赤藥入口即吐如有神靈者
刺法
　古聖人治病之法針灸為先靈素所論皆為針灸而
　設即治傷寒亦皆用針刺熱病篇所載是也至仲景
　專以湯劑治傷寒尤為變化神妙然亦有湯劑所必
　不能愈而必用刺者仲景亦不能舍此而為治後人
　豈可不知故另考明諸穴以附於後
　尸厥
少隂脈不至腎氣微少精血奔氣促迫上入胸膈宗氣
反聚血結心下陽氣退下熱歸隂股與隂相動令身不
仁此為尸厥當刺期門巨闕(見平/脈法)
　期門二穴在第二肋端不容穴傍各一寸五分上直
　兩乳足太隂厥隂隂維之會舉臂取之刺入四分灸
　五壯肝募也
　巨闕一穴在鳩尾下一寸任脈氣所發刺入六分留
　七呼灸五壯心募也
傷寒腹滿讝語寸口脈浮而𦂳此肝乘脾也名曰縱刺
期門(縱者尅其所勝/放縱不收也)
傷寒發熱嗇嗇惡寒大渇欲飲水其腹必滿自汗出小
便利其病欲解此肝乘肺也名曰横刺期門(横者犯其/所不勝横)
(逆犯上也刺期門皆所以/洩肝之盛氣期門穴見前)
太陽與少陽併病頭項強痛或眩冒時如結胸心下痞
鞭者當刺大椎第一間肺俞肝俞慎不可發汗發汗則
讝語脈弦五六日讝語不止刺期門
　大椎一穴在第一椎陷者中三陽督脈之㑹刺入五
　分灸九壯
　肺俞二穴在第三椎下兩旁各一寸五分刺入三分
　留七呼灸三壯
　肝俞二穴在第九椎下兩傍各一寸五分刺三分留
　六呼灸三壯
太陽少陽併病心下鞭頸項強而眩者當刺大椎肺俞
肝俞慎勿下之
陽明病下血讝語者此為熱入血室但頭汗出者刺期
門隨其熱而瀉之濈然汗出者愈(此男子熱入血室之/症婦人亦有之見小)
(柴胡/條下)
凡治温病可刺五十九穴
　内經熱俞五十九頭上五行行五者以越諸陽之熱
　逆也大杼膺俞缺盆背俞此八者以瀉胸中之熱也
　氣衝三里巨虚上下廉此八者以瀉胃中之熱也雲
　門䯞骨委中髓空此八者以瀉四支之熱也五臟俞
　旁五此十者以瀉五臟之熱也凡此五十九穴者皆
　熱之左右也
　
　
　
　
　
　
　
　
　
　傷寒類方卷下
