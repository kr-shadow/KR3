#+TITLE: 傳神祕要-清-蔣驥
#+DATE: 2018-05-12 10:18:07
#+SOURCE: github.com/kanripo/KR3h0072 master 6106a4f1                
欽定四庫全書
　傳神秘要
　　　　　　　　　　　　　　金壇蔣驥撰
　　傳神以逺取神法
傳神最大者令彼隔几而坐可逺三四尺許若小照可
逺五六尺許愈小宜愈逺畫部位或可近畫眼珠必宜
逺凡人相對而坐近在一二尺則相視不用目力無力
則無神若逺至丈許或至數丈人愈逺相視愈有力有
力則有神且無力之視眼皮垂下有力之視眼皮撑起
畫者須於未畫部位之先即留意其人行止坐卧歌呼
談笑見其天真發現神情外露此處細察然後落筆自
有生趣
凡傳神須得居髙臨下之意
　　㸃睛取神法
㸃睛取神尤宜髙逺凡人眼向我視其神拘眼向前視
其神廣所謂拘者拘於尺寸之地祗有一面廣則上下
四方皆其所目覩耳
畫眼皮用筆得其輕重亦取神之要處
凡人有意欲畫照其神已拘泥我須當未畫之時從旁
窺探其意思彼以無意露之我以有意窺之意思得即
記在心上所謂意思青年者在烘染髙年者在縐紋烘
染得其淺深髙下縐紋得其長短輕重也若令人端坐
後欲求其神已是畫工俗筆宋陳造曰著眼於顚沛造
次應對進退顰笑適悅舒急倨敬之頃熟視而黙識一
得佳思亟運筆墨此論最佳
　　眼珠上下分寸
人之瞳神有上視平視下視怒視之别視下則無神視
上失之太髙大槩下視則眼珠下半藏在下眼皮内上
視反此怒視則眼珠上下全露若平視則眼珠亦平髙
逺則下半眼珠畧帶上其眼珠下半亦帶圓意或上半
眼珠竟小半在上眼皮内而下半眼珠竟極圓又有下
半眼珠之下下眼皮之上中間微露一絲空地其神愈
出者不可不知合揣上視下視怒視之别始知平視帶
上為執中之道要之上視下視其神拘於上下平視其
神近平視帶上其神開闊耳故訣不在眼珠中黒㸃在
上下眼皮在兩眼稍又在兩眼珠之兩圏上下再眼角
裏嘗有眼肉及眼稍頭黒影必須畫出而下半眼珠必
當圓於上半眼珠至眼亦有大小不可任意為之當以
鼻之大小比數大抵冩照難在兩目前言已約畧分别
但須得其人之自然不可少有假借勉强有一種人眼
睛全無神氣或是近視必執此為板法反致拘牽矣
　　笑容部位不同
笑格每不同大笑失部位喜笑或眼合取笑之法當窺
其人心中得意而口尚未言神有所注而外貌微露若
徒有笑容不能得兩目之神亦所不取
　　取笑法
面上取笑處眉宜低又宜彎眼宜挑并魚尾夀帶鬚根
口角等處(口角畧/放起)察其出進髙下因部位畧有更變與
常格不同也如遇鐵面翁强畫作彌勒相必至部位俱
失之矣
宜先以格局畫定再以笑容更易之自然精細
　　神情
神在兩目情在笑容故冩照兼此兩字為妙能得其一
已髙庸手一籌若泥塑木偶風斯下矣
　　閃光
面上凹凸處以顔色深淺分之惟兩頥及深眼眶或半
側面皆有閃光畧用檀子染之(擅子以墨和/燕支赭石)烘出髙處
但此色不可多用縁檀子顔色重濁易致汙穢(檀子近/看即是)
(黒氣不/可多用)
　　氣色
氣色在微茫之間青黄赤白種種不同淺深又不同氣
色在平處閃光是凹處凡畫氣色當用暈法(暈者四面/無痕迹)
察其深淺亦層層積出為妙
　　用全面顔色法
顔色非氣色之謂或面白其兩顴有紅氣色或面黄其
額上有青氣色故氣色主一處顔色主全面畫者各種
顔色層層烘染畫完後顔色自然和潤
又有一種畫法眶格既定即以各様顔料看面色配好
以供全面之用不以燕脂藤黄另起爐灶此法古人常
用之(此法以一様顔色淺處淺用深處深用凡閃光氣/色俱如之不於面上另加顔色而顔色亦俱和潤)
(也/)
　　籠墨
畫定眶格以淡墨籠之閃光處又用淡墨烘染再加粉
和顔色畫此亦另有隂秀古雅之趣(今人有以顔色畫/好用淡墨籠在顔)
(色上如畫山水法者此法但須/先礬否則墨色入粉便成黒氣)
　　用筆總論
用筆以潔净為主古人畫眶格皆有筆法又能潔净見
有縐紋眶格用筆極粗而眉目栩栩欲動此兼能以筆
力勝者其次用筆短落筆輕乾淡漸加細潔圓潤耳落
筆要從空中下來起頭則輕靈至運行不可一直直則
板(此論畫/鬚眉)
　　用筆四要
一曰凖凖者何有規矩而目力有凖然後下筆有凖也
如臨全面眶格圖其算法為規矩用目力算之其大小
相似即謂之凖由是得其規矩收小放大可以變化板
法矣
二曰烘烘者何即染之謂也人之面格髙下須用顔色
烘托烘法惟潤色全面以顔色畫上筆以濕為主則有
氣韻烘染處要潔净
三曰砌凡面上有斑㸃或染有不到俱以砌補之或面
上氣色深者竟不用烘以顔色砌之砌後仍可用染也
又有不用染純用砌者即俗所謂乾皴是也筆法枯潤
適中約似小麻皮皴米粒皴皴疎砌宻小有異耳砌在
㣲茫之間其筆意可見然終以痕跡渾融為妙砌染烘
染可兼用可先後用或祗烘不用砌亦可或純用砌俱
可
四曰提設色將足看面上凹凸處用檀子等色提醒然
後格局分明髙下顯露
　　砌染虛實不同
畫大者須染得到各色和潤為主中者如之若小者則
染皴處有當簡省愈小愈可省全在兩眼得神耳面上
竟有有痕跡處可酌量省去善㑹心者自得之
　　起手訣(以古人畫作式/)
傳神起手先打眶格初學用筆須極輕淡次學用目力
以極凖為度學用目力即畫鼻凖與鼻子及定兩眼角
等處也所云兩㸃不可髙低兩空地須極勻逐一畫上
由鼻凖畫至兩鬂髪際全在目力有凖學者起手摹鼻
凖次摹定兩眼角法再將全面眶格圖逐一摹其長短
大小斷不可以紙加在畫上臨摹即俗語所謂印在下
面畫也如印畫則不用目力目力無凖雖知算法動亦
多謬此有訣無益也摹法以原本置案上于旁設素紙
用目力算其分寸而作之其大小與原本相同再將全
面大收小小放大畫十數次愈學習愈凖學到部位毫
髪不走然後謂之凖此須細心體味能收大放小即是
變化板法學者眶格打好功已過半矣
　　用筆層次(先將紙摺中縫/)
一畫兩鼻孔　二畫鼻凖下一筆　三畫鼻凖　四畫
鼻(先左後右凡有兩/相對者皆如之)　五畫兩眼角(或定山/根亦可)　六畫左
右兩眼稍　七畫左右眼上一筆　八畫左右眼下一
筆　九畫眼珠　十畫鼻梁　十一畫上下眼皮　十
二畫上眼眶兩筆　十三畫下眼眶兩筆　十四畫兩
眉　十五定地角(依王思善畫法畫下庭不先畫地/角鼻凖下即畫人中口唇亦可)
十六定下口唇　十七畫口中一筆　十八畫上口唇
　十九畫下口唇　二十畫皴摺痕及髪鬚髯(無鬚畫/夀帶筆)
(意亦有/輕重)　二十一畫全地角　二十二畫左右兩太陽
　二十三畫兩顴　二十四畫兩頥　二十五畫兩耳
　二十六畫兩鬂(如露頂即畫髪際/如戴冠即畫㡌簷)　二十七畫衣領
㣲畫兩眉
　　(王思善冩像訣云先鼻次鼻凖鼻凖下或印堂一/筆或眼堂邊一筆或中側邊一筆次人中次口次)
　　(眼堂次眼次眉次頰次髪際次髪次耳次頭次打/圏打圏者面部也)
　　鼻凖與鼻相叅核法
鼻凖與鼻得分寸則全面有把握故先論之以鼻凖作
十分算定鼻之大小則鼻有半鼻凖者有半鼻凖又零
幾分者有鼻小不及半鼻凖者再以鼻作十分算定鼻
凖之寛狹則鼻凖有一鼻幾分者有兩鼻幾分者總以
鼻横數去定之必相合無訛為要
笑容則鼻凖與鼻不同常格大抵笑容則鼻起而畧大
　　起稿算全面分寸法
　　(另紙起稿部位便於改換宋人凡作一畫必先呈/稿然後上真古人細心尚如此)
一畫兩鼻孔(鼻孔作兩㸃兩㸃不可髙低兩空地/須極勻空地言兩者以中縫分也)
二畫鼻凖下一筆
三畫鼻凖兩筆
四畫鼻　鼻凖與鼻兩相叅核畫得極凖然後可以鼻
凖與鼻為主鼻凖作大尺横作十分算鼻作小尺䜿作
十分算以一鼻再横作十分算凡面之髙下長短濶狹
處皆用比之以直之分數算過再以横之分數算之自
無錯誤
五畫兩眼角　即以鼻逆數上比之有二子幾分三子
幾分以及四子者定上下所在出進用直線法或對鼻
筆痕或於鼻之中或於鼻之外或於鼻之幾分以定出
進所在再用王思善法於三筆中取一筆畫下看山根
之間能容眼之濶狹有幾許細細看凖面之部位此處
為最要(王思善冩像秘訣云鼻凖既成以之為主若山/根髙處印堂一筆下來如低取眼堂邊一筆下)
(來或不髙不低在乎八/九分中側邊一筆下來)
六畫左右兩耳稍　如已畫山根即以山根濶狹作比
或以鼻凖作比俱可或半鼻凖或幾鼻幾分
　　(王思善曰眼中白粉染瞳神外空地次用/煙子㸃晴墨打圏眼稍㣲起有摺便笑)
七畫左右眼上一筆
八畫左右眼下一筆　此一筆須極輕淡不可著痕迹
於設色時更宜留心
九畫眼珠
十畫鼻梁
十一畫上下眼皮
十二畫上眼眶兩筆　從眼上一筆算起或一鼻幾分
　或二鼻幾分再用眼比或一眼幾分二眼幾分
十三畫下眼眶兩筆　比法同上眼眶如有睹肉者則
　如定眼角法亦以鼻數上比之
十四畫兩眉　有不離眼眶者有離幾分者再看印堂
　之方正扁長此則中庭定矣
十五定地角　約以中庭比定
十六定下口唇
十七畫口中一筆　兩角須逐漸長出亦用直線法察
　口角止處出鼻幾分對眼睛何處
十八畫上口唇
十九畫下口唇　其厚薄亦以鼻比數
二十畫鬚髯無鬚畫夀帶
二十一畫全地角　此則下庭定矣
二十二畫左右兩太陽　以眼作十分算有容一眼幾
　分或不及一眼者或以鼻比數亦可此部位之𦂳要
　切不可忽
二十三畫兩顴　顴有上下須察其最出所在出對何
　處進對何處最出處亦用直線或出太陽幾分或進
　幾分有顴小而髙處在面心上者須用顔色染出
二十四畫兩頥　頥邊一筆須用兩斷齊鼻下平去作
　上一斷口唇横看作下一斷上斷以鼻凖或鼻比數
　下斷以口唇濶狹比數口唇亦可作十分算也訣總
　在用横線法即接着齊鼻平去一筆約數或一鼻凖
　有餘或兩鼻凖肥者再加再以鼻比數或四鼻或五
　六鼻皆可比定大約宜瘦不宜肥宜進不宜出可稍
　加修改無致筆滓墨涴
二十五畫兩耳　耳之上下無定大約不離眼眶上下
二十六畫兩鬢　如露頂即畫髪際若戴冠者畫㡌簷
此則上庭定矣
　　全局
面上全局可以上庭比中庭中庭比下庭長短濶狹兩
兩相比則大局可得(或云落筆先左後右大像先用淡/墨定局次加擅子砌染此法亦頗)
　　(近理并/附及之)
　　生紙畫法
生紙畫極難以落筆畧重無從改易其法脫稿紙上即
着粉極勻兩圏邊上不可有顔色滲出即帶濕烘染深
淺如法俟乾以手摹去粗粉及紙上粗屑又配顔色潤
全面其烘染如前顔色由淡而深畫兩三次或再加砌
染用檀子提醒深處
　　礬紙畫法
用礬紙脫稿將手摩去紙上粗屑又加礬一遍(恐􁦝紙/不透)
用顔色烘染氣色其低處即用檀子三朱等色畫到亦
看面上全部氣色和粉上之極輕薄而勻俟乾亦摩去
浮粉配顔色潤全面再加烘染以無粉氣為度(凡畫背/後須再)
(托粉粉中少/用顔色和之)
　　設色層次
設色無一定層次約畧言之脫稿後第一層用檀子醒
深處第二層檀子染第三層三朱燕支染上口唇用燕
支加淡墨畫下口唇加三朱畫用色亦有淺深非一抹
即已也口唇亦有不用墨上口唇紅下口唇淡者俱在
臨時配合第四層用粉合入三朱藤黄(面赤者/和赭石)空瞳神
眼白不用着粉餘俱着勻第五層用礬第六層用顔色
潤全面再加染(染無層次以/染足為度)
瞳神凡染一次㸃一次漸漸積深加烟煤㸃睛及畫上
眼皮鬚眉最黒處輕輕畧醒惟下眼皮一筆用燕支畫
痕迹不宜重
　　用粉
用粉以無粉氣為度此事常有過不及之弊太過者雖
無粉氣未免筆墨重濁不及者神氣不完即無生趣故
畫法從淡而起加一遍自然深一遍不妨多畫幾層淡
則可加濃則難退須細心叅之以恰好為主用粉不一
法有用膩粉者取其不變顔色有用鉛粉者須製得好
然用蛤粉最妙不變色兼有光彩(蛤粉製法先將殻上/一層黒皮去净研極)
(細用/之)
又有上面不用粉惟背後托粉者其法亦是(不論生紙/􁦝紙俱可)
　　補綴
設顔色有不和處仍將薄粉籠之再加烘染此亦補綴
之道(籠粉後俟乾亦須/摩去粗粉再染)
　　火氣
顔色不純熟及用粉太重便多火氣故用􁦝紙畫畧好
用生紙畫為難也前論用淡墨先籠若面眶小者此法
亦不可用
欲除火氣須多臨古人筆墨
　　氣韻
筆底深秀目然有氣韻此闗係人之學問品詣人品高
學問深下筆自然有書卷氣有書卷氣即有氣韻
　　白描
白描打眶格尤宜淡東坡云吾嘗於燈下顧見頬影使
人就壁畫之不作眉目見者皆知其為我夫鬚眉不作
豈復設色乎設色尚有部位見長白描則專在兩目得
神其烘染用淡墨或少以赭石和墨亦可筆法須潔净
輕細得其輕重為要面上惟鼻及眼皮眉目口唇有筆
墨痕迹若鼻凖眉骨兩顴兩頥山根一筆中側邊一筆
眼眶上下兩筆髪際打圏須用淡墨烘出故打眶格尤
宜淡也
　　臨摹
學者從師求其規矩既得規矩須自臨摹多臨古人好
畫則設色精妙脫去火氣如僅以庸師所作學之則筆
不流於汚俗必習於澆薄矣盖前人之畫色澤純和筆
法沉秀學者臨至百餘遍自然與衆手不同
　
　傳神秘要
