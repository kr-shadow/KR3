#+TITLE: 芥隱筆記-宋-龔頤正
#+DATE: 2018-05-12 10:18:11
#+SOURCE: github.com/kanripo/KR3j0043 master eb4969f1                
欽定四庫全書　　　　　子部十
　芥隠筆記　　　　　　　雜家類二(雜考之屬/)
　　提要
　　　　(臣/)等謹案芥隠筆記一卷宋龔頤正撰頤正
　　　　字養正處州遂昌人本名敦頥光宗受禪改
　　　　今名為國史院檢討官其書名芥隠筆記者
　　　　考韓元吉南澗甲乙稿中有題芥隠一詩為
　　　　頥正而作盖其書室之名因以名其所著也
　　　　頥正考證博洽具有根柢而舛謬處亦時有
　　　　之如韓愈馬上誰家白面郎詩誤以為杜甫
　　　　公羊傳孔父義形於色誤以為左傳孔子語
　　　　王昌齡夢中喚作梨花雲詩誤以為王建信
　　　　乎考證之難然統合全編則精核者居多要
　　　　不在沈括筆談洪邁隨筆之下未可以卷帙
　　　　多少為甲乙也每條下多有注語其中班固
　　　　賓戯一條與正文不相應王安石草堂懐古
　　　　一條明註異同其王建一條註乃明駁之似
　　　　非頥正所自註然出自誰手則不可考矣乾
　　　　隆四十六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
欽定四庫全書
　芥隱筆記　　　　　　　宋　龔頥正　撰
　　八十一萬嵗
李太白詩云拜龍顔獻聖夀北斗戾南山摧天子九九
八十一萬嵗嵗嵗長傾萬夀杯余嘗為聖節詩用八十
一萬嵗事或問有所據否因舉此且云道藏雲笈七籖
二帙混元聖紀云混元一始萬刼至千百成百成亦八
十一萬年而有太初太初之時老君從虚空而下為太
初之師又自太上生後復八十一萬億八十一萬嵗乃
生一炁
　　禍雙
荆公金陵懐古詩逸樂安知與禍雙雙字最佳史龜筴
傳禍與福同刑與徳雙聖人察之以知吉㐫
　　擲火萬里流鈴八衝　四目
杜牧之詩老翁四百牙爪利擲火萬里精神高葢用天
蓬呪蒼舌緑齒四目老翁而今本誤以目為百爾擲火
萬里亦用度人經擲火萬里流鈴八衝之語而東坡亦
用之於芙蓉城詩云仙風鏘然韻流鈴也
　　東坡宸奎閣碑銘
東坡宸奎閣碑銘巍巍仁皇體合自然神曜得道非有
師傳葢出八師經吾今自然神曜得道非有師也
　　蜂蠆
又蜂蠆發於懐䄂出晉書鄒湛對晉文帝曰猛虎在山
荷戈而出凡人能之蜂蠆發於懐袖勇夫為之驚駭出
於意外也(蜂蠆二字東坡屢用之十餘嵗時老蘇令作/夏侯太初論有云人能搏猛虎不能無變色)
(於蜂蠆老蘇愛此論年少時所作故不傳/東坡作顔樂亭記與黠䑕賦凡兩用之)
　　殺之三宥之三
東坡試刑賞忠厚之至論其間有云臯陶曰殺之三堯
曰宥之三梅聖俞以問蘇出何書答曰想當然耳此語
蘇葢宗曹孟徳問孔北海武王伐紂以妲己賜周公出
何典答曰以今準古想當然耳一時猝應亦有据依(據/東)
(漢孔融傳與操書稱武王伐紂以妲己賜周公操/不悟後問出何經典對曰以今度之想當然耳)
　　退之用字
退之孔戣(音/逵)誌銘云孔世三十八吾見其孫白而長身
據説文卄而集反二十并也􁓂速達反三十并也册先
立反四十并也退之自謂識字故用之為四字銘今刋
正書者改作三十八非是(案玉篇卄字如拾切二十并/也􁓂字先闔切三十也册先)
(入切四十也廣韻二十七合/􁓂字音趿二十八盍又收)
　　騰驤字
老杜瘦馬行此豈有意仍騰驤葢用史記鄒衍此豈有
意阿世茍合而已哉意最為竒(史記索隱鄒衍執詭怪/熒惑諸侯其見禮重武)
(王以仁義伐紂伯夷餓不食周粟衛靈公問陳而孔子/不答梁惠王謀欲攻趙孟軻稱太王去邠此豈有意阿)
(世俗茍合而已/哉  出孟軻傳)
　　黄石白猿
杜牧之詩授圖黄石老學劒白猿翁葢出庾信宇文盛
墓誌云授圖黄石不無師表之心學劒白猿遂得風雲
之志
　　折綿冰酒
山谷詩霜威能折綿風力欲冰酒葢用阮籍詩陽和微
弱隂氣竭海凍不流綿絮折呼吸不通寒冽冽庾肩吾
詩勁氣方凝海清威正折綿張説塞上綿應折江南草
可結語也
　　退之詩(寄崔立/之詩)
歡華不滿眼咎責塞兩儀葢用前漢敘傳福不盈眥旤
(禍/字)溢於世(文選載班固答賔戲朝為榮華/夕而顦顇福不盈眥禍溢於世)
　　東坡泗州塔詩
耕田欲雨刈欲晴去得順風來者怨葢用劉夢得同蓻
于陸其時在澤伊穜之喜乃稑之厄同舟于江其時在
風沿者之吉泝者之㓙意
　　杜子美詩
東坡謂老杜竊比稷與卨葢求之於其詩舜舉十六相
身尊道何高秦時用商鞅法令如牛毛意特有所指余
以為見此老容民畜衆之度莫若水深魚極樂林茂鳥
知歸又林茂鳥攸歸水深魚知聚重言之此其意有在
　　滕王閣序
王勃滕王閣序落霞與孤鶩齊飛秋水共長天一色葢
宗庾子山華林園馬射賦序落花與芝葢齊飛楊栁共
春旗一色
　　退之用丞輔字
田氏先廟碑銘訖其外庸可作丞輔乃用呂氏春秋晉
文公出已反國介子推不肯受賞為賦詩曰有龍于飛
周徧天下五蛇從之為之丞輔龍反其鄉得其處所四
蛇從之得其露雨一蛇羞之槁死于中野而刋正者以
丞為承其未知此歟(案晉世家文公得歸賞從亡推亦/不言禄禄亦不及推母曰與女偕)
(隠至死不復見介子推從者憐之乃/懸書宫門曰龍欲上天五蛇為輔)
　　陳琳書
魏陳琳與曹洪書云縈帶為垣高不可登折箸為械堅
不可入葢宗路溫舒畫地為獄議不入刻木為吏期不
對(太史公亦有畫地為牢執不入削木/為吏議不對之言出報任少卿書)
　　山谷用巴西字(懐半山/老人詩)
山谷詩啜羮不如放麑樂羊終愧巴西按説苑樂羊為
魏將以攻中山其子在中山中山懸其子示樂羊樂羊
不為衰志攻之愈急中山因烹子而遺之樂羊食之盡
一杯中山見其誠也不忍與其戰果下之遂為魏文侯
開地文侯賞其功而疑其心孟孫獵得麑使秦西巴持
歸其母隨而鳴秦西巴不忍縱而與之孟孫怒而逐秦
西巴居一年召以為太子傅左右曰夫秦西巴有罪於
君今以為太子傅何也孟孫曰夫以一麑而不忍又將
能忍吾子乎山谷謂巴西可乎
　　退之越裳操(越裳在交/趾之南)辨田字
越裳操孰荒于門孰治于田四海既均越裳是臣詩定
之方中靈雨既零命彼倌人星言夙駕説(音/税)于桑田顔
師古急就章注古者田陳聲相近漢童謡邪徑賊良田
讒口害善人桂樹華不實黄雀巢其顚易林噬嗑之未
濟曰邪徑賊田政惡傷民節之井曰宣髪龍身為王主
田
　　閔已賦辨寛字
退之閔已賦獨閔閔其曷已兮憑文章以自宣昔顔氏
之庶幾兮在隠約而平寛固哲人之細事兮夫子乃嗟
歎其賢詩考槃考槃在澗碩人之寛獨寐寤言永矢弗
諼(寛音區權切裕也/寛也諼光元切)
　　淮西碑辨謀字(莫胡/切)
帝為不聞與神為謀易林比之家人曰懿公淺愚不深
受謀夬之乾曰狼戾靡謀無言不殊節之比曰張陳嘉
謀賛成復都又淮蔡為亂天子伐之詩死生契濶與子
成説執子之手與子偕老于嗟濶兮不我活兮太𤣥斷
首決不決爾仇不闕乃後有鉞成公綏天地賦斷鼇足
而續毁鍊五色而補缺豈斯事之有徴將言者之虚設
何隂陽之難測偉二儀之奓濶(陟加切二案晉書文苑/傳六十  卷成公姓也)
(綏名也字子安為天地賦中云斷/鼇足而續毁鍊五石而補缺云云)
　　辨古人用牙字(吪胡/切)
毛頴傳今日之獲不角不牙衣褐之徒詩祈父予王之
爪牙胡轉予于恤靡所止居易林訟之鼎虎聚磨牙以
待㹠豬太𤣥首夷其牙或飫之徒豨毅其牙發以張弧
急就章款冬貝母薑狼牙亭歴桔梗龜骨枯揚雄豫州
箴陪臣執命不慮不圖王室陵遲䘮其爪牙(叱胡切/齒也)
　　古人用山字(所旃/切)
退之謝自然詩童騃無所識但聞有神仙輕生學其術
乃在金泉山詩斯干秩秩斯干幽幽南山古詩藁砧今
何在山上復有山何當大刀頭破鏡飛上天楚詞招魂
高堂邃宇檻層軒層臺累榭臨高山網户珠綴刻方連
揚雄解嘲藺先生收功於章臺四皓采榮於南山公孫
創業於金馬驃騎發迹於祁連史記龜筴傳河雖神賢
不如崑崙之山漢書衛霍敘傳飲馬翰海封狼居山西
規大河列郡祁連山所㫋切説文山宣也祁連山名謂
置郡至此
　　辨口字(孔五/切)
元和聖徳詩疆外之險莫過蜀土韋臯去鎮劉闢守後
血人于牙不肯吐口詩正月不自我先不自我後好言
自口莠言自口憂心愈愈是以有侮正考父(昭七/年)鼎銘
一命而僂再命而傴三命而俯循牆而走亦莫余敢侮
饘於是粥於是以餬余口漢溝洫志白渠之歌田於何
所池陽谷口鄭國在前白渠起後舉插為雲決渠為雨
涇水一石其泥數斗且溉且糞長我禾黍衣食京師億
萬之口上林賦出乎椒邱之闕行乎州淤之浦徑乎桂
林之中過乎泱莾之壄汨乎混流順阿而下赴隘陜之
口西京賦鄙生生乎三百之外傳聞於未聞之口曾髣
髴其若夢未一隅之能覩
　　辨厚字(很口/切)
又孩養無告仁滂施厚皇帝神聖通達先古詩巧言蛇
蛇碩言出自口矣巧言如簧顔之厚矣易林頥之節曰
文王四乳仁愛篤厚枚叔七發(即枚乘作七發/以諫梁孝王)貴人之
子必宮居而閨處飲食則溫淳甘膬(昌芮/切)脭(呈/)膿肥厚
　　辨畝字音(莫補/切)
各安厥位訓厥甿畮(周禮/畝字)正月元日初見宗祖詩南山
蓺麻如之何衡從其畝取妻如之何必告父母易林歸
妹之坤曰喘牛傷暑弗能成畆班固西都賦士食舊徳
之名氏農服先疇之畎畝商脩族世之所鬻工用高曾
之規矩
　　辨垢厚字
帝車回來日正當午御丹鳳門大赦天下滌濯剗磢(初/兩)
(切/)磨滅瑕垢續功臣嗣㧞賢任耉孩養無告仁滂施厚
皇帝神聖通達先古下與厚(皆下/五切)垢與耉(皆果/羽切)詩南山
冇臺南山有枸(俱甫/切)有楰(勇主/切)耉為(果羽/切)崔駰慰志賦
闢四門以博延兮彼幽牧之我舉分畫定而計決兮豈
云賁乎鄙耉陸機愍懐太子文當䆒遐徳登兹黄耉緝
熈有晉克壯常宇
　　辨寫字音(賞羽/切)
末乃取闢駭汗如寫揮刀紛紜争切膾脯詩蓼蕭零露
湑兮我心寫兮是以有譽處兮寫(賞羽/切)諺云書三寫魚
成魯帝成虎
　　辨閒字音(居賢/切)
退之詩孟東野失子詩彼於女何有乃令蕃且延此獨
何罪辜生死旬日閒詩還十畝之閒兮桑者閑閑兮行
與子還兮漢李廣傳自以大黄射其裨將服注曰黄肩
弩也晉灼曰黄肩即黄閒也上林賦赤瑕駮犖雜插其
間鼂采琬琰和氏出焉班固西都賦裛以藻繡絡以編
連(亦作/綸)隨侯明月錯落其閒曹植瑟瑟歌東西經七陌
南北越九阡卒遇回風起吹我入雲間
　　辨渴字音(巨列/切)
送文暢師下開迷惑胸庨(哮/)豁(呼括/切)斸株橜(屈/)僧時不
聽瑩若飲水救渴列子黄帝之所聽瑩也詩君子于役
日之夕矣牛羊下括(古活/切)君子于役茍無飢渴(巨列/切)易
豫之賁曰泉閉澤竭黄庭經時念太倉不飢渴役使六
丁神女謁
　　辨乖字音(公回/切)
猛虎行自矜無當對氣性縱以乖朝怒殺其子暮還食
其妃六月蓼蕭廢則恩澤乖矣湛露廢則萬國離矣漢
蘇武詩胡馬失其羣思心常依依何況雙飛龍羽翼臨
當乖漢律厯叙傳官失學微六家分乖一彼一此庶研
其幾崔駰達㫖淳朴散離人物錯乖高辛攸降厥趣各
違王逸九思分紛載矩兮高將咨詢兮皇羲道何臯兮
周流路變易兮時乖(乖睽/也)
　　辨稼字音(古䕶/切)
送李愿歸盤谷序盤之中維子之宫盤之土維子之稼
詩七月九月築場圃十月納禾稼易林豐之未濟曰沾
洽時澍生我禾稼小過之大畜雨溢過度傷害禾稼圃
(音溥/故切)稼(古護/切)
　　辨角字音(廬谷/切)
贈唐衢虎有爪兮牛有角虎可搏兮牛可觸詩麟之趾
麟之角振振公族漢律厯志角觸也物觸地而出戴芒
角也义曰角(於斛/切)東方朔傳曰臣以為龍又無角謂之
為蛇又有足仲長統騰蛇弃鱗神龍䘮角至人能變達
士㧞俗郭璞共工贊共工赫怒不周是觸地虧㢲維天
缺乾角(角音禄見資暇集魯直畫牧牛圖野次小崢嶸/幽篁相依緑阿童三尺箠御此老觳觫石吾甚)
(愛之勿遣牛礪角牛礪角尚可牛鬬殘我竹寄裴仲謨/詩念公篤行李野飯中道宿驚沙卷旍旗烏尾訛城角)
　　辨蛇字音(唐河/切)
東方朔詩方朔聞不喜褫身絡蛟蛇瞻相北斗柄兩手
自相挼詩羔羊素絲五紽委蛇委蛇易林長尾委蛇畫
地成河揚雄反離騷既亡鸞車之幽藹兮駕八龍之委
蛇臨江瀕而掩涕兮何有九招與九歌張衡西京賦感
河馮懐湘娥驚蝄蜽(皆水/神)憚蛟蛇郭璞流沙賛經帶西
極頽溏委蛇注于黒水永溺餘波
　　辨降字音(乎攻/切)
劉統軍碑琳後來降公不有功詩草蟲憂心忡忡我心
則降孟子曰洚水者洪水也楚辭四用降韻徐邈(皆乎/攻切)
揚雄河東賦雪䬠䬠而來迎兮澤滲灕而下降鬱蕭條
其幽藹兮滃(烏孔/切)汎沛以豐隆馬融笛賦無相奪倫以
宣八風律呂既和哀聲五降阮籍寄懐詩陽精蔽不見
隂光代為雄亭亭在須臾厭厭將復降
　　辨售字音(時周/切)
送劉師服詩齎財入市賣貴者常難售豈不久憔悴為
功忌中休詩谷風賈用不售樂府壠頭水歌將頓樓蘭
䣛就解月支裘勿令如李牧功多信不售賈物出手也
　　正䬸字音(須倫/切)餐(千安/切)
祭嫂鄭夫人文念寒而衣念飢而䬸(音/孫)疾疹水火無災
及身詩伐檀彼君子兮不素餐兮宋玉九辨竊慕詩人
之遺風願託乎素餐蹇充詘而無端兮汨莽莽而無垠
易林謙之坎曰懸鶉素餐餐非其任失亡遠民實勞我
心餐餔也
　　哀字音(於希/切)
祭周氏姪女文今當長歸與一世違凡汝親戚孰能不
哀詩采薇我心傷悲莫知我哀説文從口衣聲爾雅哀
哀懐報徳也裴瑜音衣國語各娶其所有以待所歸兮
猗兮違兮心之哀兮宋玉九辨覿杪秋之遥夜兮心憭
悷而有哀春秋逴逴而日高兮然惆悵而自悲劉向九
歎欲遷志而改操兮心帉結而未離外仿偟而遊覽兮
内惻隠以含哀張衡南都賦布緑葉之萋萋敷華蘂之
蓑蓑𤣥雲合而重隂谷風起而增哀
　　壹似字
退之聖徳詩壹似堯禹壹似葢用禮記夫子之言(檀弓/孔子)
(過泰山側有婦人哭於墓者而哀夫子使/子路問之曰子之哭也壹似重有憂者)
　　用泐字
荆公常夷甫誌文石可泐也用考工記石有時以泐鄭
司農注讀為再扐而後掛之扐謂石解散也
　　荆公押而字
荆公在歐公坐分韻送裴如晦知呉江以黯然消魂唯
别而已分韻時客與公八人荆公子美聖俞平甫老蘇
姚子張焦伯强也時老蘇得而字押談詩究乎而荆公
乃又作而字二詩□鯨抗波濤風作鱗之而葢用周禮
考工記梓人深其爪出其目作其鱗之而(注之而/頰􁎯也)又云
春風垂虹亭一杯湖上持傲兀何賓客兩忘我與而最
為工君子不欲多上人王蘇之憾未必不稔於此也
　　正老杜自平詩
杜詩自平宫中呂太一按唐史有兩呂宦官呂太一為
廣南市舶使反(注呂太一代宗時為廣南市舶使逐刺/史張休而反東坡云自平中呂太一世)
(莫曉其義妄者以為唐有自平宫偶讀元宗實録/有宫中呂太一叛於廣南故下有南海收珠之句)故下
云收兵南海千餘日復何疑而説詩者紛紛不可曉至
謂唐有自平宫開元中書舍人呂太一與張嘉正號四
俊者又呂寜為太一宫使尤謬
　　作詩下字來歴
史記秦虎狼之國也唐史太宗龍鳳之姿而子美昭陵
詩云讖歸龍鳳質威定虎狼都各易一字最為妙處洪
氏辨證謂急急能鳴鴈輕輕不下鷗能鳴用莊子不下
用列子語於此見其用出處下字之法(莊子外篇莊子/舍於故人之家)
(故人喜殺鴈而烹之豎子請曰一能鳴其一不能鳴請/奚殺主人曰殺不能鳴者  列子黄帝篇海上之人有)
(好漚鳥者每從漚鳥㳺其父曰吾聞漚鳥皆從汝/㳺汝取來吾玩之明日之海上漚鳥舞而不下)
　　杜詩古今本不同
王仲言自宣城歸得杜甫詩三帙有南唐澄心堂紙有
建鄴文房印沈思遠印及勅賜印筆法精妙殆能書者
試考一二詩多與今本不同如憶李白詩白也詩無數
飄然意不羣清新庾開府豪邁鮑參軍渭北春天樹江
東日暮雲何時一樽酒重與話斯文九日詩乃云今朝
醉裏為君歡笑倩傍人為正冠及再把茱茰仔細看又
芹泥隨燕觜蘂粉上蜂鬚宫草霏霏隨委佩雲近蓬萊
常五色酒醒思汗簟已近苦寒夜長貧怪婦愁雨映行
宫辱贈詩騎馬誰家白面郎不通姓字麄疎甚忍待江
山麗之類不可槩舉也
　　荆公用麥氣字
荆公晴日晚風生麥氣麥氣葢用何遜新林分别詩麥
氣始清和
　　老杜秦城字
三輔黄圖長安故城城南為南斗形城北為北斗形故
號斗城何遜咸陽詩云城斗疑連漢老杜秦城近斗杓
秦城北斗邊北斗故臨秦而秦中詩春城依北斗郢樹
發南枝乃秦城耳劉夢得望賦亦云城依斗兮闌干春
亦無義亦不可對郢樹也
　　樂天詩
醉翁迂叟東坡之名皆出於白樂天詩云
　　荆公用歸字
荆公詩緑攪寒蕪出紅爭暖樹歸妙甚歸字葢用老杜
紅入桃花嫰青歸柳葉新李白寒雪梅中盡春風柳上
歸意唐老杜花遠重重樹雲輕處處山可作畫本
　　老杜用受字進字逗字
老杜受字進字逗字最用工夫吹面受和風脩竹不受
暑飛燕受風斜野航恰受兩三人樹濕風凉進山谷進
風涼殘生逗江漢遠逗錦江波陰鏗詩有行舟逗遠樹
　　作詩祖述有自
謝靈運有雲中辨煙樹天際識歸舟王僧孺有岸際樹
難辨雲中鳥易識梁元帝有遠村雲裏出遥船天際歸
陰鏗詩有天際晚帆孤天邊看遠樹大江静猶浪老杜
所以有江流静猶湧雲中辨煙樹鏗有薄雲巖際出初
月波中上杜詩薄雲巖際宿孤月浪中翻鏗有中川聞
棹謳杜有中流聞棹謳鏗有花逐下山風杜有雲逐度
溪風祖述有自青出於藍也
　　作詩得意句
陳去非嘗語先君云吾平生得意十字云開門知有雨
老樹半身濕先君故效之作感興詩云夜半微雨濕凌
晨春草長謂頥正云吾十字似有味後讀河嶽英靈集
閻訪詩荒庭人何許老樹半空腹殷璠謂皎然可佳殆
亦有所祖云
　　唐朝酒價(眞廟問左右唐朝酒價衆莫能/對丁晉公以三百青銅錢對)
丁晉公對眞廟唐酒價以三百亦出於一時耳若李白
金樽清酒斗十千白樂天共把十千酤一斗又軟美仇
家酒十千方得斗又十千一斗猶賖飲何况官供不著
錢又崔輔國與酤一斗酒恰用十千錢(曹子建樂府歸/來宴平樂美酒)
(斗十千十千恐未必酒/價言酒美而價貴耳)
　　八十為八秩
禮年八十日有秩故以八十為八秩人道家流用此語
白樂天屢用之自注行開第八秩可謂盡天年(時俗謂/七十以)
(上為開/第八秩)又云已開第七秩屈指幾多人
　　蒲(仄/聲)桃　琵(仄/聲)琶　調(仄/聲)笑　司(仄/聲)馬
樂天詩羌管吹楊柳燕姬酌蒲桃(蒲桃太/原酒名)銀含鑿落盞
金屑琵琶槽秦再思記異録温州朱史君有一妓善胡
琴忽亡念之追悼詩云魂飛寥廓魄歸煙只住人間
十八年昨日施僧裙帶上斷腸猶繫琵琶絃琵字亦從
仄聲(晉書阮咸傳唐元行沖傳琵琶字並/無音唐書音訓外戚傳調笑音調)打嫌調笑易
飲訝卷波遲(調笑抛打曲名/卷白波酒令)燭淚連盤罍蒲桃又對東
溪野枇杷上林賦枇杷蒲桃皆無音四十著緋軍司馬
男兒官職未蹉跎一為州司馬三見嵗重陽武元衡亦
有唯有白鬚張司馬不言名利尚相從
　　樂天用淵明詩(淵明有責子詩雖有五男兒總不/好紙筆淵明豈特有女或者謂此)
　　　(詩作於未得子/之前容有是理)
淵明詩弱女雖非男慰情良勝無故樂天云衰病四十
身嬌癡三嵗女非男猶勝無慰情時一撫
　　東坡徳星句
東坡詩斯人乃徳星遣出虚危間用樂天徳星降人福
時雨助嵗功福似嵗星移望如時雨至意
　　東坡用樂天詩格
樂天詩去嵗暮春上已共泛洛水中流今嵗暮春上已
獨立香山下頭東坡用之為海外上元詩(東坡惠州上/元夜詩前年)
(侍玉輦端門萬枝燈云云/今年江海上雲房寄山僧)
　　樂天與子美詩一意
老杜安得廣厦千萬間大庇天下寒士俱歡顔嗚呼何
時眼前突兀見此屋吾廬獨破受凍死亦足樂天百姓
多寒誰可捄一身雖煖亦何情安得大裘長萬丈一時
都葢洛陽城
　　李商隠詩
商隠有㸃竄堯典舜典字塗改清廟生民詩樂天有毛
詩三百篇後得文選六十卷中無
　　詩中用愛閒字
多病愛閒始見南史王儉傳樂天有經忙始愛閒劉夢
得有功成却愛閒杜牧之有愛閒能有幾人來
　　老杜樂天詩語
詩中用而今匹如些些耳冷妬他欺我生憎勿留羸垂
温暾皆樂天語相(仄/聲)欺有底也自也知差底斬新遮莫
皆老杜詩
　　太史公司馬相如賛
太史公作司馬相如賛曰春秋推見至隠易本隠之以
顯大雅言王公大人徳逮黎庶小雅譏小已之得失其
流及上所以言雖外殊其合徳一也而自序曰易著天
地陰陽四時五行故長於變禮經紀人倫故長於行書
記先王之事故長於政詩記山川谿谷禽獸草木牝牡
雌雄故長於風樂樂所以立故長於和春秋辨是非故
長於治人
　　魚千里
山谷用魚千里事葢出闗尹子以盆為沼以石為隖魚
環游之不知其幾千萬里也(山谷屢用魚千里字尋師/訪道魚千里葢世功名黍)
(一炊又小池已築魚千里隙地仍栽芋百/區又爭名朝市魚千里觀道詩書豹一斑)
　　北征詩(韓詩元和庚/寅斗挿子)
北征詩皇帝二載秋閏八月初吉盧仝月蝕詩元和庚
寅斗柄挿子律調黄鍾白樂天賀雨詩皇帝嗣寶厯元
和三年冬又苦寒詩八年十二月五日雪紛紛
　　柳耆卿詞語
隂鏗有夜雨滴空堦柳耆卿用其語人但知為柳詞耳
　　樂天長恨歌
樂天有玉容寂寞淚闌干棃花一枝春帶雨不知又有
薔薇詩露垂紅萼淚闌干
　　牧之劻勷字
牧之詩塵土驚劻勷樂天委命不劻勷
　　詩用鬭在字
詩中用鬭在葢出樂天詩世上爭先從盡(上/聲)汝人閒鬬
在不如吾(樂天用/格是字)
　　轉席
今新婦轉席唐人已爾樂天春深娶婦家詩云青衣轉
(上/聲)氊褥錦繡一條斜
　　蘇小小
樂天詩揚州蘇小小人道是夭斜(音伊/邪反)
　　鄭重字
前漢王莽傳皇天所以鄭重降符命之意師古言頻煩
也又三國志夷狄國家哀汝故鄭重賜汝好物樂天謝
庾順之送紫霞綺云千里故人心鄭重一端香綺紫氤
氲又交情鄭重金相似
　　季布毁譽
史記季布言陛下以一人譽召臣以一人毁去臣乃祖
韓非子魯丹曰夫以一言善我必以一言罪我
　　落吾手
老杜不意青草湖扁舟落吾手樂天天與愛水人終焉
落吾手
　　杜詩用前人意
老杜寒日出霧遲清江轉山急亦用陰鏗野日燒中昏
山路入江窮意
　　席夀
唐書百官志席夀謂器用經久謂之夀考工記犀甲夀
百年起於此(唐志帷帟則題嵗月席夀三年氊夀五年/褥夀七年考工記犀甲夀百年兕甲夀二)
(百年合甲/夀三百年)
　　裝潢兩字
裝潢(音/黄)又音晃染黄紙修治之名本齊民要術(案唐百/官志較)
(書郎掌較理典籍注云冇學生三十八人/令史二人揩書十二人熟紙裝潢匠八人)
　　鉗勒(梁冀妻孫夀善/妖態性鉗忌)
唐后妃傳舉能鉗勒字葢本漢梁冀妻性鉗忌(鉗鋷也/言性忌)
(害如鉗之鋷/物也女輒切)
　　善禁架(即禁術也如費長房之術/唐書后妃列傳上第二)
善禁架用後漢徐登傳語(徐登傳云但行/禁架所療皆除)
　　唾手
高祖隠太子建成傳云云利兵鏖之唾手可決用九州
春秋唾掌語
　　盜亦有道(王世充竇/建徳傳賛)
唐王竇傳賛盜亦有道用莊子記盜跖之言
　　左方
左方謂簡冊之左唐書亦有此語
　　桑䕃不徙(唐書屈突通尉遲敬徳等/傳賛桑䕃不徙而大功立)
劉子云堯之知舜不違桑隂(劉子知人篇堯之知舜不/違桑隂文王之知呂望不)
(以永/日)
　　諸史語
二李傳賢長城用漢賢於兵十萬騎五千之文房杜傳
忠於所事用魏志注語
登殺用唐律即時為登即時殺之也(律登時殺/傷者勿論)
曲折出李廣傳(報天子失軍曲/折猶委曲也)
楊國忠傳以計勝色者昌荀悦之語
　　餌藥
唐傳張臯疏人無故不應餌藥出千金方序論云病患
已成須勤藥餌故立補養之方平人無事不宜著手
　　經史雜語
回鶻傳不一而足用公羊傳(文九年又襄/二十九年)許夷狄者不
一而足也
蘭亭叙云後之視今亦猶今之視昔用京房傳語房曰
臣恐後之視今猶今之視前也
唐儒學傳禪其家用東漢叙賛世禪雕籠語
掫師用左氏干掫事文藝傳義形於色用左氏孔子語
唐書乾没干没乾匿皆同義
　　賈捐之語
後漢南匈奴傳語曰父戰於前子死於後弱女乘於亭
障孤兒號於道路老母寡妻設虚祭飲泣淚想望歸魂
於沙漠之表全用西漢賈捐之語
　　鷙鳥累百不如一鶚
史記趙簡子曰鷙鳥累百不如一鶚鄒陽上書亦用之
孔文舉薦禰衡又用此語
孫權曰云云令䝉討賊誅其首惡
　　曹植用墨子語
墨子雖有賢君不愛無功之臣雖有慈父不愛無益之
子故曹植自試表云故慈父不能愛無益之子仁君不
能畜無用之臣
　　羊祜宗管子語
羊祜讓開府表云徳未為人所服而受高爵則使才臣
不進功未為人所歸而荷厚禄則使勞臣不勸用管子
徳業未明於朝而處尊位者則良臣不進有功未見於
國而有重禄者則勞臣不勸
　　倒行逆施
史記伍子胥傳吾日暮途遠吾故倒行而逆施之主父
偃曰吾日暮故倒行逆施之
　　歐陽建(石崇甥也為趙王/倫所收臨刑而作)
文選歐陽堅石臨終詩天網布宏綱投足不獲安劉夢
得所以有天網雖寛投足誰厝
　　淵明詩(王仲宣/七哀詩)
王仲宣悟彼泉下人喟然傷心肝淵明所以有感彼栢
下人安得不為歡
　　子美詩有祖述(審言即子/美之祖)
杜審言綰霧青條弱牽風紫蔓長又云寄語洛城風月
主明年春色倍還人子美有林花著雨燕脂潤水荇牽
風翠帶長又傳語風光共流轉暫時相賞莫相違皆祖
述其意
　　古人作文皆有依倣
司馬長卿大人賦全用屈平遠遊中語
退之送窮文學逐貧賦
老杜杜鵑詩模寫鮑照荆公作虎圖行全倣老杜
老杜用元自見來東坡所以用之
　　意匠(老杜丹青引詔謂將軍拂/絹素意匠慘澹經營中)
意匠慘澹經營中用陸機文賦意司契而為匠
　　老杜倣淮南子語
淮南子水清則魚聚木茂而鳥樂所以老杜有林茂鳥
攸歸水深魚知聚
　　古人用字
王維詩九天閶闔開宫殿萬國衣冠拜冕旒老杜閶闔
開黄道衣冠拜紫宸陶淵明日月不肯遲(雜/詩)晨雞不肯
鳴(飲酒/詩)老杜有秋天不肯明江平不肯流兵戈不肯休
王室不肯微
　　太湖
上林賦東注太湖郭璞注曰太湖在呉縣尚書所謂震
澤也
　　窫窳　封豨　鑿齒
淮南子應劭注堯之時窫(音軋/)窳(音愈/)封豨鑿齒皆為
人害鑿齒齒長五尺似鑿故長楊賦秦封豕其上窫窳
其民鑿齒之徒相與摩牙而争之
　　徐凝用界字(徐凝瀑布泉詩一條界破青山色東/坡以為塵陋故東坡冇不與徐凝洗)
　　　(惡/詩)
天台山賦瀑布飛流而界道所以徐凝有界破青山色
孰謂其惡而無所自耶(賦云赤城霞起/以建標云云)
　　崔駰宗揚雄
崔駰達㫖譬猶衡陽之林岱隂之麓伐尋抱不為之稀
蓺拱把不為之數葢宗揚雄解嘲譬江湖之崖勃解之
島乘(食證/切)雁集不為之多雙鳬飛不為之少
　　社日停針線
周美成社日停針線葢用張文昌呉楚詞今朝社日停
針線有自來矣
　　眞贗字
退之與崔十六詩前計頓乖張居然見眞贗贗字字書
云偽物也葢出韓非子齊伐魯索饞鼎魯以其鴈往齊
曰鴈魯曰眞也古止用鴈字宋景文有眞贗不同物治
亂不同目又贗賈亂㕓窳農亂田東坡亦用之茯苓詩
山谷亦用之
　　抑鮓
宋景文詩蟹美持螯日魚香抑鮓天用楊淵五湖賦連
□抑鮓
　　雨絶
太白詩雨絶無還雲用三國志呉虞翻傳罪弃雨絶陳
孔璋檄又曰雨絶於天(文選潘岳述哀詩雨絶/無還雲花落豈留英)
　　東坡用韓非子語
韓非子國平則養儒俠難至則用介士所養非所用所
用非所養東坡六國論用此語(史記韓非傳儒者用文/亂法俠者以武犯禁云)
(云所養非所用/所用非所養)
　　鄂鄂
史記趙世家趙簡子有臣曰周舍好直諫舍死簡子每
聽朝不悦大夫請辠簡子曰大夫無辠吾聞千羊之皮
不如一狐之腋諸大夫朝徒聞唯唯不聞周舍之鄂鄂
是以亡也又商君傳商君曰我治秦孰與五羖大夫賢
趙良曰千羊之皮不如一狐之腋千人之諾諾不如一
士之鄂鄂必出於此
　　左氏與史遷
左氏晉重耳謂季隗曰待我二十五年不來而後嫁對
曰我二十五矣又如是而嫁則將就木焉史記晉世家
重耳謂其妻曰待我二十五年不來乃嫁其妻笑曰犂
二十五年吾冡上栢大矣雖然妾待子
　　天啓之矣
左氏(閔元/年)畢萬以是始賞天啓之矣史記晉世家以是
始賞天開之矣
　　不當如此
史記張釋之傳云吏不當如此耶薛廣徳傳云曉人不
當如是耶魏志傳曰事不當爾耶皆有味也
　　豚犢
曹子丹佳人生汝兄弟犢耳(魏書/注)劉景升兒子若豚犬
耳(孫權/傳)生子當如李亞子吾兒豚犬耳(五代/史)
(魏曹羲曹爽有無君之心桓範哭曰曹子丹生汝兄弟/如犢耳又曹公見孫權舟船器仗軍伍整肅嘆曰生子)
(當如孫仲謀劉景/升兒子豚犬耳)
　　首䑕
史記灌夫傳與長孺共一老禿翁何為首䑕兩端後漢
鄧訓傳首施兩端(注猶首/䑕也)西羌傳亦云首施兩端
　　破碎大道
前漢夏侯勝傳章句小儒破碎大道後漢楊終傳章句
之徒破壞大體(下云宜如石渠故/事永為後世則)
　　緑沉緑檀
老杜有苔卧緑沉槍南史有緑沉屏風杜牧之有䏶壓
緑檀槍與沉宜相近
　　反水不收
光武紀反水不收何進傳覆水不收太白詩雨落不上
天水覆難再收(光武紀反水不收後悔何及又東坡芙/蓉城詩中云芳卿寄謝空丁寜一朝覆)
(水不/反缾)
　　千石魚(巴寡婦清傳水居千石魚陂/山居千章之萩萩即萩樹也)
前漢貨殖傳水居千石魚波(波讀/為陂)言養魚一嵗収千石
唐皮日休釣侣詩一斗霜鱗換濁醪注云吳中賣魚論
斗酒乃論斤
　　王岐公宗樂天詩
王岐公元豐中餞文潞公歸洛詩有精神如破貝州時
葢用樂天上裴晉公詩聞説風情筋力健只如初破蔡
州時語
　　矢來無鄉
山谷作蘇李枯木道士賦有懼夫子之獨立矢來無鄉
出韓非子矢來有鄉鄉方也有來從之方則積鐵以備
一鄉謂聚鐵一身以備一處則甲之不全者矢來無鄉
則鐵室以盡備之謂甲之全者自首至足無不有鐵故
曰鐵室備之則體不傷破
　　富貴他人合(愼子名到/學本黄老)
富貴他人合貧賤親戚離文選曹顔遠詩又見晉書殷
浩傳葢用愼子家富則疎族聚家貧則兄弟離語
　　森如束(張景陽密葉日夜/疎叢林森如束)
文選張景陽雜詩叢林森如束唐元稹連昌宫中滿宫
竹嵗久無人森似束葢用此(東坡過李公擇故居詩四/鄰戒莫犯十畝森似束)
　　來兹
文選古詩何能待來兹用呂氏春秋今兹美禾來兹美
麥注兹年也
　　思君令人老
文選古詩有思君令人老曹子建有沉憂令人老其本
出唯憂用老耳(文選古詩思君令/人老嵗月忽已晚)
　　東坡西江月(在惠州作時侍兒朝雲/新亡其寓意為朝雲作)
東坡梅詞不與棃花同夢葢用王建夢中棃花雲詩(王/昌)
(齡梅花詩落落寞寞路不分/夢中喚作棃花雲坡用此語)
　　東坡眞蹟
東坡四時詞冬詞云眞態生香誰畫得玉奴纖手嗅梅
花眞蹟乃云玉如墨莊謂意方全予見孫昌符家坡朱
陳詞眞蹟云半依古柳賣黄𤓰今印本多作半依或遷
就為牛衣矣
　　往古來今(慕容雋傳/内李産傳)
鶡冠子栯枋一術奚足以㳺往古來今事郭為郵晉載
記慕容雋曰不可復以西夕之年取笑來今
　　笑啼俱不敢
玉臺新詠詠樂昌云笑啼俱不敢李商隠亦云又云啼
笑兩難分
　　飢鷹待一呼
老杜有飢鷹待一呼白樂天呼鷹正及飢温庭筠飢鷹
不待呼呉融飢鷹只待呼
　　金斗熨波
白樂天金斗熨波刀剪紋陸龜䝉波平熨不如又天如
重熨皺温庭筠緑波如熨豁愁腸王君玉金斗熨沉香
又金斗熨秋江
　　劉夢得東坡用字法
劉夢得稱韓文云鸞鳳一鳴蜩螗革音東坡有振鬛長
鳴萬馬皆瘖
　　五柞三楊(柞音作門荆公即事詩五柳柴桑宅三/楊白下  往來無一事常得見青青)
荆公次韻酬龔深甫詩云北尋五柞固未憖東挽三楊
仍有樛輿地志鍾山本少林木宋時使諸州刺史罷職
還者栽松三千株下至郡守各有差焉山之最高峰有
五願樹樹柞木也元嘉中百姓祈禱率有驗又李太白
白下亭詩驛亭三樹楊正當白下門王詩三楊白下亭
(西京賦掩長楊而聨五柞又集乎長楊之宫儴佯乎五/柞之館此荆公次韻酬龔深甫詩云恩容衰老䕶松楸)
(復得一龔隨我遊講肆劇談兼祖謝舞雩高蹈異求繇/北尋五柞固未憖東挽三楊仍有樛陟巘降原從此始)
(但無瑶玉與君舟下又李白金陵白下亭留别詩驛/亭三樹楊正當白  門吳煙暝長條漢水齧古根)
　　荆公用事
河南志盧元明侯山記曰漢有王𤣥者隠於此山景帝
再徴不屈就其山封侯因以為名唐宋之問侯山詩云
王𤣥拜隠侯荆公草堂懐古周顒宅作阿蘭若婁約身
歸窣堵波他日隠侯身亦老為尋陳迹到煙蘿世多謂
沈約耳不知乃用此王氏事(按荆公詩集中有草堂懐/古云周顒宅作阿蘭若婁)
(約身歸窣堵波蕙帳銅瓶皆夢事翛/然陳迹翳松蘿與此本不同兩存之)
　　理絲竹筦絃
漢張禹傳後堂理絲竹筦絃故右軍用之蘭亭敘而或
者謂昭明所不取其未知班孟堅之詞耶(文選不/載蘭亭)
　　涪翁(後漢郭玉傳有父老不知所出嘗漁釣/於涪水因號涪翁山谷亦以此為號)
益部耆舊傳廣陵有老翁釣於涪水自號涪翁後漢郭
玉傳亦然山谷責涪州因此為號
　　退之徐偃王銘
退之徐偃王廟碑銘秦桀以顚徐繇邈綿葢用揚雄廷
尉箴殷以刑顚秦以酷敗之語而意義尤逺
　　退之聨句
退之石鼎聨句豕腹脹彭亨乃用詩蕩炰烋于中國注
炰烋彭亨也(退之詩又澁旋皮/卷臠苦開腹膨脝)
　　不子也(唐書后/妃列傳)
𤣥宗貞順皇后武氏初妃專寵封所生母楊鄭國夫人
弟忠國子祭酒信秘書監將遂立皇后御史潘好禮上
疏曰禮父母讐不共天春秋子不復讐不子也陛下欲
以武氏為后何以見天下士妃再從叔三思也從父延
秀也皆干紀亂常天下共疾夫惡木垂䕃志士不息盜
泉飛溢廉夫不飲匹夫匹婦況天子乎願愼擇華族稱
神祗之心薨年四十餘贈皇后(葢用公羊傳隠公十有/一年冬十有一月公薨)
(何以不書葬隠之也何隠爾弑也弑則何以不書葬春/秋君弑賊不討不書葬以為無臣子也子沈子曰君弑)
(臣不討賊非臣也子不復讐非子也葬生者之事/也春秋君弑賊不討不書葬以為不繫乎臣子也)
　
　
　
　
　芥隠筆記
　　士非博學之難能審思明辨之為難古人固有耽
　　玩典籍渉獵書記窮年皓首貪多務得者矣然履
　　常蹈故誦書綴文趣了目前不求甚解疑誤相傳
　　莫通倫類漫無所考按也檢討龔公以學問文章
　　知名當世諸公要人争欲令出我門下自六藝百
　　家諸史之籍無所不讀河圖洛書山鑱冡刻方言
　　地志浮屠老子騷人墨客之文無所不記至於討
　　論典故訂正事實辨明音訓評論文體雖片言隻
　　字必欲推原是正俾學者知所依據此其閒居暇
　　日有得於一時之誦覽者隨而録之故號曰筆記
　　若夫他日當大典冊渙大號令則武夫感泣癃老
　　扶觀當埒燕許輩秉太史筆褒貶是非勸善懲惡
　　凛然有遺直之風囘視筆記特翰墨之逰戲耳嘉
　　泰改元孟冬既望汶人劉董跋
