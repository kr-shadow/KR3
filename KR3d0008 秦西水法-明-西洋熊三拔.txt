#+TITLE: 秦西水法-明-西洋熊三拔
#+DATE: 2018-05-12 10:17:39
#+SOURCE: github.com/kanripo/KR3d0008 master 178ade0e                
欽定四庫全書　　　　　子部四
　泰西水法　　　　　　　農家類
　　提要
　　　　(臣/)等謹案泰西水法六卷明萬厯壬子西洋
　　　　熊三拔撰是書皆記取水蓄水之法一卷曰
　　　　龍尾車用挈江河之水二卷曰玉衡車附以
　　　　専筩車曰恒水車附以雙升車用挈井泉之
　　　　水三卷曰水庫記用蓄雨雪之水四卷曰水
　　　　法附餘皆㝷泉作井之法而附以療病之水
　　　　五卷曰水法或問備言水性六卷則諸器之
　　　　圖式也西洋之學以測量步算為第一而竒
　　　　器次之竒器之中水法尤切於民用視他器
　　　　之徒矜工巧為耳目之玩者又殊固講水利
　　　　者所必資也四卷之末有附記云此外測量
　　　　水地度形勢髙下以决排江河蓄洩湖淀别
　　　　為一法或於江湖河海之中欲作橋梁城垣
　　　　宫室永不圯壞别為一法或於百里之逺疏
　　　　引源泉附流灌注入於國城分枝析脈任意
　　　　取用别為一法皆别有備論兹者専言取水
　　　　未暇多及云云則其法尚有全書今未之見
　　　　也乾隆四十六年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　泰西水法卷一
　　　　　　　　　　　　明　熊三拔　撰
用江河之水　為器一種
　龍尾車記
　龍尾車者河濱挈水之器也治田之法旱則挈江河
　之水入焉潦則挈田間之水出焉治水之法淺涸則
　挈水而入方舟焉疏濬則挈水而出畚鍤焉不有水
　之器不得水之用三代而上僅有桔橰東漢以來盛
　資龍骨龍骨之制日灌水田二十畝以四二人之力
　旱嵗倍焉高地倍焉駕馬牛則功倍費亦倍焉溪澗
　長流而用水大澤平曠而用風此不勞人力自轉矣
　枝櫛一蓌全車悉敗焉然而南土水田支分櫛比國
　計民生于焉是賴即兹器所在不為無功已獨其人
　終嵗勤動尚憂衣食乃至北土旱災赤地千里欲拯
　斯患且有進焉今作龍尾車物省而不煩用力少而
　得水多其大者一器所出若决渠焉累接而上可
　使在山是不憂高田築為堤塍而出之計日可盡
　是不憂潦嵗與下田去大川數里數十里鑿渠引
　之無論水稻若諸水生之種可以必濟即黍稷菽
　麥木棉蔬菜之屬悉可灌溉是不憂旱濬治之
　功出水當五分之一今省十九焉是不憂疏鑿龍蟠
　之斗旱熯之年上源枯竭穿渠旁引多用此器下流
　之水可令復上是不憂漕也蓋水車之屬其費力也
　以重水車之重也以障水以帆風以運旋本身龍尾
　者入水不障水出水不帆風其本身無銖兩之重且
　交纒相發可以一力轉二輪遞互連機可以一力轉
　數輪故用一人之力常得數人之功又向所言風與
　水能敗龍尾之車也在鶴膝斗板龍尾者無鶴膝無
　斗板器居水中環轉而已湍水疾風彌増其利故用
　風水之力而常得人之功若有水之地悉皆用之竊
　計人力可以半省天災可以半免嵗入可以倍多財
　計可以倍足方於龍骨之類大畧勝之然而千慮之
　一以當起予可也智士用之曲盡其變不盡方來或
　者無煩覼縷焉
龍尾者水象也象水之宛委而上升也龍尾之物有六
一曰軸軸者轉之主也水所由以下而為上也二曰牆
牆者以束水也水所由上也三曰圍圍者外體也所以
為固抱也四曰樞樞者所以為利轉也五曰輪輪者所
以受轉也六曰架架者所以制高下也承樞而轉輪也
六物者具斯成器矣或人焉或水焉風馬牛焉巧者運
之不可勝用也
一曰軸
圜木為軸長短無定度視水之淺深斟酌焉而為之度
二十五分其軸之長以其二為之徑木之圜必中規而
上下等以八繩附臬之法八平分其軸之周直繩而施
之墨軸之兩端因直繩之兩端而施之墨八繩之交得
軸之心也以八平分之一分為度以度八繩之墨皆平
行相等而為之界以句股求弦之法兩界斜相望而墨為之
弦弦之竟軸而得一螺旋之墨因螺旋之墨而立之牆為螺
牆牆之間而得螺旋之溝為螺溝螺溝者水道也軸得一
墨焉則得一牆焉一溝焉水得一道焉或二之或三之
四之以上同於是多則均一則専惟所為之既牆而圍
之既建而迤之而轉之水則自螺旋之孔入也水之入
於螺旋之孔也水自以為已下也而不自知其已上也
故曰軸者轉之主也水所由以下而為上也
　　注曰圜與圓同量水淺深者下文言句四股三弦
　　五則岸高九尺者軸之長當一丈五尺也凡作軸
　　皆度岸高以三五之法準之二十五分之二者如
　　軸長一丈則徑八寸如本篇第一軸立面圖己丁
　　長一丈則丁丙之徑八寸也此畧言軸欲大耳若
　　徑至三寸以上不嫌長丈八寸以上不嫌長二丈
　　也軸過小則水為之不升八繩附臬者周禮樹八
　　尺之臬縣八繩下垂皆附於臬今軸身作線大畧
　　似之也八平分者如軸兩端圖甲乙丙丁戊圏為
　　軸之周所分甲乙乙丙等八分者平分度也軸之
　　兩端卧其軸各作己甲過心線依法分之即上下
　　合也次於軸兩端之邊依所分各界兩兩相對各
　　作平行直線八線附木皆平直是為八平分軸之
　　周如立面圖己丁庚丙諸線是也次於兩端各作
　　甲己丁丙諸線則得軸兩端之各庚心也以八平分
　　之一為度者謂以甲乙為度從庚至辛作庚辛辛壬等
　　短界線至丙而止八線皆如之各線之短界線皆
　　平行皆相等也墨為之弦者從庚向癸依句股法
　　作庚癸斜弦線内纒之至子外纒之至丑至寅至
　　卯至辰斜纒軸面竟軸而止則得一螺旋線也單
　　線則為單牆單溝也若欲為雙溝者則平分庚丑
　　線得午從午外上向巳内下向未亦依法作螺旋
　　線也若作四槽者又平分庚午於壬依法作之欲
　　作三槽六槽九槽者先分軸為九平分欲作五槽
　　十槽先分軸為十平分依法作之
二曰牆
軸之上因各螺旋之繩而立之牆牆之法或編之或累
之皆塗之牆之兩端不至於軸之兩端其至也無定度
惟所為之以樞之短長稱之八分其軸長以其一為牆
之高可減也不可加也牆其累之也欲堅而無墮也其
編之也欲密而平也其塗之也欲均而無罅也兩牆之
間謂之溝溝水道也水行溝中而牆制之使無下行也
故曰牆者所以束水也水所由上也
　　注曰編牆之法削竹為柱依螺旋之線而立之每
　　立一柱即與軸面之八平分長線為直角如立柱
　　於本篇一圖之午即柱為垂線與庚丙長線為直
　　角也而又與軸兩端之丙丁為一直線也若本篇
　　二圖之癸丙是也削柱欲均安柱欲正列柱欲順
　　立柱欲齊既畢則以繩編之畧如織箔之勢繩以
　　麻或紵或菅或布或篾惟所為之既畢以瀝青和
　　蠟或和熟桐油融而塗之或以生桐油和石灰瓦
　　灰塗之或以生漆和石灰瓦灰塗之凡瀝青加蠟
　　與桐油取和澤而止石灰瓦灰相半桐油或漆和
　　之取燥濕得宜而止累牆之法取柔木之皮如桑
　　槿之屬剝取皮裁令廣狹相等以瀝青和蠟依螺
　　旋之線層層塗而積之累畢如前法塗之既畢而
　　兩牆之間成螺旋之溝水從溝行而牆不漏者是
　　牆之善也八分之一者如軸長八尺則牆高一尺
　　此亦畧言高之所至也一以下任意作之故曰可
　　減不可増一法若欲為長軸則牆之高與軸之徑
　　等
三曰圍
牆之外削版而圍之版欲無厚牆之兩端順牆柱之勢
穿軸而立四柱焉依牆之高而束之環圍板之端入於
環圍之外以鐵為環而約之長者中分圍之長以鐵環
約之又長者三分其長以兩環約之圍之版其相合也
與其合於牆之上也皆合之以塗牆之齊圍之外皆塗
之以受雨露也圍其合也欲無罅圍之合於牆也欲無
罅有圍故水入螺旋之孔而不絶無罅故水行於螺旋
之溝而不洩則水旋而上也故曰圍者外體也所以為
固抱也
　　注曰圍之板量圍徑之大小與其長酌全體之重
　　輕而制厚薄焉其長竟牆其廣一寸以上視圍徑
　　之小大増損之太廣而合之則角見也其内面稍
　　刳之以就牆之圓外面者圍既合而削之當牆之
　　盡穿軸為四柱者所以居環而受圍也如本篇三
　　圖之卯寅辰午等是也環以堅靭之木為四弧弧
　　各加於環柱之上合之成環焉環之下方或為溝
　　焉居中以受圍板之端或居外或居内為刻而受
　　之如為溝於未此居中也為刻於申此居外也於
　　酉居内也鐵環之束在兩端者與木環相抵卯午
　　也戌亢也或中分約之者心斗是也若兩中環者
　　則在尾與箕也或不用鐵環以繩約之而塗之齊
　　與劑同合以塗牆之劑者瀝青和蠟或油灰或漆
　　灰也若塗圍之周者則漆灰為上油灰次之瀝青
　　和蠟者恐不耐暑日也為下而欲速成則用之欲
　　解而時修則用之是者暑日架之則以苫蓋之水
　　入於螺旋之孔者孔在環之内軸之外四柱之中
　　戌亥角亢之間是也雖下向必入者以迤故水趨
　　於圍也既其出則在卯寅辰午之間矣一法牆之
　　兩端以二圓版蓋之開圍板之下端而水入之開
　　上端之圓版而出之其效同焉
四曰樞
軸之兩端鐵為之樞當心而立之樞之用在圜輪在圍
若在軸者皆圜之輪在上樞方其上樞之上輪在下樞
方其下樞之下方之者以居輪立樞欲正欲直不正不
直者輕重不倫也既正既直輕重均轉之如將自轉焉
則雖大而無重也故曰樞者所以為利轉也
　　注曰當心者本篇一圖之庚心也樞之大小長短
　　無定度量全體之輕重制大小焉量輪之所在與
　　地之所宜制短長焉輪所在者有七下方詳之也
　　方則止故可以居輪正者當庚之心直者與軸端
　　圓面為直角與軸上八平分線俱為一直線也求
　　正尚有軸端諸線可憑求直稍難焉今立一試法
　　視一圖軸兩端諸分線以規一抵軸端邊之乙一
　　抵樞之頂心為度次去乙抵戊量之又去戊抵己
　　量之皆至於樞之頂心者即樞直也如將自轉者
　　戚速之甚也
五曰輪
輪有七置輪有三式七置者當圍之中焉圍之兩端焉
軸之兩端焉兩樞焉在圍者夾其圍而設之輻輻之末
周之以輞焉輞樹之齒焉在軸與樞者方其處而入之
轂轂樹之齒焉凡輪皆以他輪之齒發之其疾徐之數
視輪與他輪之大小焉其齒之多寡焉故輪欲密附而
少為之齒輪附而齒少他輪大而齒多則其出水也必
疾矣故曰輪者所以為受轉也
　　注曰輪有七置者因地勢也量物力也相大小而
　　制徐疾也在圍之中者本篇四圖之丁是也在圍
　　之兩端者丙與戊是也在軸之兩端者乙與己是
　　也在兩樞者甲與庚是也若車大而軸長出水之
　　地高則在丁矣若平地受水而用人力畜力風力
　　者當在甲乙丙矣用水力當在戊己庚矣夾圍之
　　輻子丑之類是也辛者容圍之空也壬癸輞也寅
　　卯之類齒也方其處者軸與樞當受轂之處也辰
　　入樞之空也戌入軸之空也午轂也酉亦轂也未
　　申亥角之類皆齒也他輪者或人車或馬牛驘車
　　或風車或水車之輪也此諸車之輪者非謂其大
　　卧輪也蓋指接輪焉接輪者農家所謂撥子是也
　　試言人車則有卧軸也卧軸之一端有接輪卧軸
　　之上有拐木也今於甲乙丙任置一輪焉如置在
　　軸之乙輪即以卧軸之接輪交於乙輪人踐拐木
　　而轉之接輪與乙輪相發也若馬牛驘車及風車
　　則有卧軸也卧軸之兩端皆有接輪今以其一交
　　於乙輪以其一交於彼車之大卧輪駕畜焉颿風
　　焉而轉之接輪與乙輪相發也若水轉之車則有
　　卧軸也卧軸之一端有接輪卧軸之上有立輪立
　　輪之外有受水之箑也今於戊己庚任置一輪焉
　　如置在軸之己輪即以卧輪之接輪交於己輪水
　　激於箑而卧軸為之轉接輪與己輪相發也疾徐
　　之數與他輪相視者如乙己之輪齒十二人車之
　　接輪齒十二是拐木一轉而得一轉也如樞輪之齒
　　八而人車之接輪齒十六是拐木一轉而得二轉
　　也人車之接輪齒二十四是一轉而得三轉也若
　　樞輪之齒八而駕畜颿風之卧輪齒七十二是一
　　轉而得九轉也故曰輪欲密附密附則齒為之少
　　他輪欲大大則齒多然而密者過密焉則力為之
　　不任大者過大焉則遲故曰因地勢量物力相大
　　小而制徐疾焉今圖樞輪之齒八軸輪十二圍輪
　　十六約畧作之非定率也趣欲使兩輪之交疎密
　　相等焉長短相入焉相闗相發而不滯則足矣其
　　小者欲無用輪方其樞之末别為衡衡之一端入
　　於樞焉其一端植之柱焉柱之體圓又為之掉枝
　　而首為圓孔焉以掉枝之圓孔入於柱而轉之若
　　大者而欲無用輪則以兩掉枝同加於柱兩人對
　　執而轉之最大者兩掉枝之末各為持衡四人或
　　六人對持其衡而轉之
六曰架
架者一上一下皆為砥柱或木焉或石焉或瓴甋焉柱
之植欲堅以固也下柱居水中以鐵為管施之柱首迤
而上向以受下樞之末制管高下量水之勢令得入於
螺溝之下孔而止也上者居岸以鐵為管施之柱首迤
而下向以受上樞之末若輪與衡在上樞之末者則中
樞而設之頸以鐵為山口而架樞其上出其樞之末以
受輪與衡也制高下之數以句股為法而軸心為之弦
弦五焉則句四焉股三焉過偃則不高過高則不升
　　注曰瓴甋磚也堅者其本體堅固者其立基固也
　　上柱者本篇五圖之甲乙是也下柱者丙丁是也
　　上管以受上樞戊也下管以受下樞己也句股法
　　者一高一下如四圖之亢房線而置之令上樞之
　　末在亢下樞之末在房也三四五者如上樞之末
　　為亢至下樞之末為房長一丈如法置之則自下
　　樞之末房依地平作平行線自上樞之末亢作垂
　　線而兩線相遇於氐其亢氐線必長六尺氐房線
　　必長八尺也若迤建於岸之側謂無從作垂線者
　　則以句股法反用之以圍板為倒弦别作一尾箕
　　垂線為股尾為直角作尾心横線為倒句若尾箕
　　長一尺五寸偃仰移就之令尾心長二尺即心箕
　　必二尺五寸而亢房線必合三四五之句股法也
　　凡圍板長一丈水高必六尺求多焉不可得相水
　　度地制器者以此計之若水過深岸過高器不得
　　過長則累接而上之累接之法亦以接輪交而相
　　發也
　
　
　
　
　
　
　
　
　
　
　
　泰西水法卷一
欽定四庫全書
　泰西水法卷二
　　　　　　　　　　　　明　熊三拔　撰
用井泉之水　為器二種
　玊衡車記(專筩車附/)
　玊衡車者井泉挈水之器也既逺江河必資井養井
　汲之法多從綆缶饔飱朝夕未覺其煩所見高原之
　處用井灌畦或加轆轤或藉桔橰似為便矣乃俛仰
　盡日潤不終畝聞三晉最勤汲井灌田旱熯之嵗八
　口之力晝夜勤動數畝而止他方習惰既見其難不
　復問井灌之法嵗旱之苗立視其槁饑成已後非殍
　則流吁可憫矣今為此器不施綆缶非藉轆轤無事
　桔橰一人用之可當數人若以灌畦約省夫力五分
　之四高地植糓家有一井縱令大旱能救一夫之田
　數家共井亦可無饑餓流亡之患若資飲食則童幼
　一人足供百家之聚矣且不須俛仰無煩提挈畧加
　幹運其捷若抽故煙火㑹集之地一井之上尚可活
　一㷀民也
玉衡者以衡挈柱其平如衡一升一降井水上出如趵
突焉玉衡之物有七一曰雙筩雙筩者水所由代入也
二曰雙提雙提者水所由代升也三曰壺壺者水之總
也水所由續而不絶也四曰中筩中筩者壺水所由上
也五曰盤盤者中筩之水所由出也六曰衡軸衡軸者
所以挈雙提下上之也七曰架架者所以居庶物也七
物者備斯成器矣更為之機輪焉巧者運之不可勝用
也
　　注曰趵突泉水上出也
一曰雙筩
鍊銅或錫為雙筩其圜中規而上下等半其筩之長以
為之徑下有底中底而為之圜孔以其底之半徑為孔
之徑筩之旁齊於底而樹之管管外出而上迤也管之
容其圜中規管之下端抒之以合於筩開筩之下端為
為㨊孔融錫而合之於管管之上端亦抒之既樹之則
與筩之邊為平行三分其底之徑以其一為管之徑底
之圜孔為之舌以揜之舌者方版方版之旁為之樞底
孔之旁為之紐樞入於紐如户焉而開闔之舌之開闔
與管之孔無相背也紐居左則管居右舌其合於底也
欲密管之孔合於筩之孔欲利而無罅樞紐之動也欲
不滯凡水之入也必從其底之孔也有舌焉而開闔之
開之則入闔之則不出左開則右闔矣是左入而右不
出也是恒有一孔焉入而終無出也故曰雙筩者水所
由代入也
　　注曰凡徑皆言圓孔也肉不與焉如本篇一圖甲
　　至乙丙至丁是也半長為徑者徑三寸則筩長六
　　寸如丁丙廣三寸則甲丁長六寸也半徑為孔者
　　徑三寸孔徑一寸五分如丁丙三寸則辛壬一寸
　　五分也上迤者斜迤而上如戊至己丙至庚也抒
　　者斜削之如戊至丙己至庚是也㨊長圓也欲與
　　戊丙之孔合也融錫合之小釬也管之上邊與筩
　　邊平行將以合於壺之下孔也己庚是也三分之
　　一者底徑三寸則管徑一寸未至申之度也方板
　　者丑寅卯午是也樞者卯辰午是也紐者癸子是
　　也舌如槖籥之舌以樞合紐令丑卯之板恒加於
　　辛壬孔之上向丙而開闔之也
二曰雙提
旋堅木以為砧其圜中規而上下等曷知其中規而上
下等也砧之大入於雙筩也欲其密切而無滯也展轉
之上下之猶是也斯之謂中規而上下等當砧之心而
立之柱三分其砧之徑以其一為柱之徑柱之短長無
定度以水之深也井之高也斟酌焉而為之度柱之上
端為之方枘而入於衡凡水之入也入於雙筩之孔也
孔有舌焉砧升則舌開而水為之入砧降則舌合而水
為之不出水之入而不出者舌也舌之開闔者砧也砧
之上下者柱也舌闔矣水不出矣砧又下焉水將安之
則由筩之管而升於壺左右相禪也故曰雙提者水所
由代升也
　　注曰砧形如截䉀本篇一圖酉戌亥角是也其高
　　不言度者趣其入於筩也不轉側動搖而已矣若
　　為鼎足之柱以固之即無厚可也三分之一者砧
　　徑三寸則柱徑一寸如酉角三寸則亢氐一寸也
　　凡雙筩入井近下則水濁近上則水竭故柱之短
　　長宜量水深與井高也枘筍也當房心之上刻而
　　方之為尾箕是也
三曰壺
鍊銅以為壺壺之容半加於雙筩之容其形㨊圜腹廣
而上下弇之弇之度視廣之度殺其十之二當其弇而
設之蓋壺之底為㨊圜之長徑設二孔焉皆在其徑孔
之㨊圜其大小也與管之上端等融錫而合之壺之兩
孔各為之舌而揜之舌之制如筩中之舌也壺之内當
兩孔之中而設之紐兩舌之樞悉係焉而開闔之左右
相禪也當蓋之中為圜孔焉而合於中筩蓋之合於壺
也欲其無罅也既成以鐵為雙環而交纒束之當其合
而錮之以錫以備繕治夫水之入於管也左右禪也而
終無出也水從管入者以提柱之逼之也則上衝而壺
之舌為之開以入於壺水勢盡而彼舌開則此闔矣是
代入於壺也而終無出也其代入也壺為之恒滿而上
溢其終無出也而有筩之容以俟其底之入也故曰壺
者水之總也水所由續而不絶也
　　注曰半加容者如之又加半焉如雙筩共容四升
　　則壺容六升也弇斂也腹廣而上下弇如本篇二
　　圖甲乙丙丁形是也蓋者戊己庚辛也㨊圓之長
　　徑底圖之乙丙是也二孔者未申也酉戌也皆在
　　其徑者二孔之心在乙丙線之上也二孔㨊圓者
　　如酉戌短乾亥長以合於一圖之未申己庚也二
　　舌者寅卯也辰午也紐者子丑也以樞合紐令寅
　　卯之板恒加于未申孔之上向丙而開闔之也辰
　　午加於酉戌亦如之左右相禪也蓋之圓孔庚辛
　　是也蓋合於壺者己戊加於甲丁也雙環纒束者
　　本篇三圖之角亢氐房是也既錮之又束之者水
　　力大而易渫也
四曰中筩
鍊銅或錫以為中筩中筩之徑與長筩旁管之徑等中
筩之下端為敞口以闗於蓋上之孔融錫而合之其長
無定度量水之出於井也斟酌焉而為之度或銅錫之
中筩裁數尺其上以竹木焉續之竹木之筩之徑必與
下筩之徑等其上出之徑寧縮也無贏也水之入於壺
也代入也而終無出也則無所復之也必由中筩而上
故曰中筩者壺水所由上也
　　注曰中筩者本篇三圖之坎艮庚辛是也上出之
　　徑必縮於下合之徑者所以為出水之勢也
五曰盤
鍊銅或錫以為盤中盤之底而為之孔以當中筩之上
端融錫而合之盤底之旁為之孔而植之管管外出而
下迤也盤之容與壺之容等管之徑與中筩之徑等管
之長無定度其下迤也及於索水之處也中筩之水其
上溢也盤畜之管洩之故曰盤者中筩之水所由出也
　　注曰本篇四圖之甲乙丙丁盤也丙丁為孔以合
　　於中筩之上端上端者三圖之坎艮也底旁之孔
　　者戊己也下迤者己庚也
六曰衡軸
直木為衡衡之長無過井之徑雙提之柱其相去也視
雙筩雙提之上枘入於衡之兩端其相去也視雙提直
木為軸軸長於衡而無定度圜其尾去首二尺而圜其
徑當徑尾之中而設之鑿當衡之中而設之枘衡衡也
軸縱也鑿枘而合之欲其固也軸展側焉衡低昻焉提
上下焉左右相禪也故曰衡軸者所以挈雙提下上之
也
　　注曰衡之長本篇四圗之壬辛是也枘入於衡者
　　子丑是也軸之長卯午是也卯尾午首辰頸也衡
　　軸鑿枘之合寅是也鑿孔也衡横軸縱卯辰子丑
　　之交加也
七曰架
井之兩旁為之柱或石焉或瓴甋焉或木焉柱之上端
為山口山口者容軸之圜也以利轉也軸之首設之小
衡與衡平行也長二尺或三尺小衡之兩端設二木而
三合之如句股以小衡為弦句股之交立之柄持其柄
而搖之以轉軸也水之中穿井之脇而設之梁横亘焉
梁之上為二陷以居雙筩之底欲其固也中其陷而設
之孔稍大於雙筩之底孔水所從入也梁居水中其木
必榆榆為木也無味水不受之變梁在其下柱在其上
車所由孔安而利用也故曰架者所以居庶物也
　　注曰本篇四圖之卯亥也辰乾也柱也當辰卯為
　　山口者以容軸之圓也小衡者申未也三合者未
　　申酉為三角形也酉戌柄也立之柄者立柄於酉
　　戊酉未為直角也坎艮梁也角亢氐房陷也心尾
　　陷中孔也
若欲為專筩之車則為專筩專柱而入之中筩如恒升
之法而架之而升降之其得水也當玊衡之半井狹則
為之
　　注曰專一也架法見恒升篇
　恒升車記(雙升車附/)
　恒升車者井泉挈水之器也其用與玉衡相似而更
　速焉更易焉以之灌畦治田致為利益矣若為之複
　井井之底為竇而通之以大井瀦水以小井為筩而
　出之則無用筩也若江河泉澗索水之處過高龍尾
　之力有不能至則用是車焉挈水以升架槽而灌之
　或迤而建之以當龍尾
恒升者從下入而不出也從上出而不息也恒升之物
有四一曰筩筩者水所由入也所以束水而上也二曰
提柱提柱者水所由恒升也三曰衡軸衡軸者所以挈
提柱上下之也四曰架架者所以居庶物也四物者備
斯成器矣更為之機輪焉巧者運之不可勝用也
一曰筩
刳木以為筩筩之長無定度下端所至居水之中已上
則易竭巳下則易濁上端所至出井之上度及於索水
之處而止筩之徑無定度因井之大小索水之多寡斟
酌焉而為之度筩之容任圜與方其圜中規其方中矩
而上下等筩之周以鐵環約之環無定數視筩短長斟
酌焉而為之數筩之下端為之底欲其密而無漏也中
底而為之孔孔之方圜反其筩若圜筩而方孔七分底
之徑以其四為孔之徑若方筩而圜孔七分底之徑以
其五為孔之徑孔之上象孔之方圜為之舌而掩之如
玉衡之雙筩掩之欲其密而無漏也開闔之欲其無滯
也筩之上端為之管管外出而下迤也本廣而末狹也
水從孔入焉既入而提柱之勢能以舌掩之既掩而提
之提之則從管而出也故曰筩者水所由入也所以束
水而上也
　　注曰玉衡之雙筩與中筩為二此則合之筩入於
　　井量井淺深筩長短而置之近上趣恒得水而止
　　近下趣無受濁而止與玉衡同也圓筩用竹尤簡
　　用木則方筩為易焉如本篇一圖甲乙丙丁圓筩
　　也丙丁其底也戊己底方孔也庚辛壬癸方筩也
　　壬癸其底也子丑底圜孔也寅方舌也酉圜舌也
　　甲卯辛卯管也辰午未申之屬環也環之多寡疎
　　密趣不漏而止餘見玉衡篇
二曰提柱
鍊銅以為砧圜者中規方者中矩砧之大入於筩也欲
其密切而無滯也展轉之上下之猶是也當砧之心而
設之孔孔之方圜孔之徑皆與筩底之孔等孔之上為
之舌以掩之舌之制如筩底之舌也直木以為柱柱有
二式一用長一用短用長者為實取之柱用短者為虚
取之柱實取之柱其砧入於水而升降焉其長之度下
及於筩之底上出於筩之口其出於筩之口無定度趣
及於衡而止虚取之柱無用長入筩數尺而止升降於
無水之處以氣取之欲挈之先注水於砧之上高數寸
以閉其罅而噏之凡井淺者實取焉井深者虚取焉五
分其筩之徑以其一為柱之徑砧之合於柱也鍊銅或
鐵為四足隅立於方砧之四維方孔之四旁而皆上聚
之聚之度趣不害於舌之開闔而止以其聚合於柱之
下端合之欲其固也砧之厚以其枝於隅足也可無厚
既合而入於筩砧降而底之舌為之掩砧升則開之開
之則水入掩之則水不出一升一降是水恒入而不出
也既入之水而砧降焉則無復之也則上衝於舌而入
於砧之孔砧升而砧之舌為之掩一升一降是水恒入
而不出也兩入而不出則溢於筩而出常如是虚者實
者同於是故曰提柱者水所由恒升也
　　注曰玉衡之提柱與壺之孔之舌為二此則合之
　　又玉衡之水皆實取此有虚取之法焉氣法也凡
　　砧之入於筩求密切而無滯也求密切之法成砧
　　而入之能無漏者國工也不能無漏者稍弱其砧
　　之徑以氊罽之屬皮革之屬附於砧之四周焉附
　　之法若砧厚者稍剡其周之上下如鼓木當其剡
　　而刻為陷環既附而堅束之砧薄者則為兩重之
　　砧夾其氊或革以隅足貫之而𣙗之柱如本篇二
　　圖之甲乙是也四足者丙丁戊酉也砧者己庚辛
　　壬也砧之孔癸子也其舌丑寅也砧可無厚無厚
　　則輕餘見玉衡篇
三曰衡
直木以為衡衡之長無定度量筩之大小水之淺深多
寡焉長則輕衡之兩端皆綴之石以為重其兩重等五
分其衡二在前三在後而設之鑿直木以為軸軸之長
無定度圜其兩端中分其長而設之枘衡衡也軸縱也
鑿枘而合之欲其固也軸之兩端各為山口之木而架
之中分其衡之前而綴之提柱綴之欲其密切而利轉
也抑其後重而提柱為之升揚其後重則前重降而提
柱隨之也提柱之降也實取者挹水而升於砧也其升
也則下入於筩而上出於筩也虛取者降而得氣焉氣
盡而水繼之故曰衡者所以挈提柱上下之也
　　注曰氣盡而水繼之者天地之間悉無空際氣水
　　二行之交無間也是謂氣法是謂水理凡用水之
　　術率此一語為之本領焉本篇三圖之甲乙衡也
　　丙丁兩石重也戊己衡也子衡軸之交也庚辛壬
　　癸山口之木也寅提柱也綴之於丑卯辰筩上端
　　也午管也餘見玊衡篇
四曰架
木為井幹以持筩持之欲其固也筩之下端為盤以承
之盤與筩合之欲其固也中盤而為之孔孔之徑稍强
於筩底之孔之徑盤之下為鼎足而置之井底
　　注曰本篇四圖之卯未辰午井幹也加於地平之
　　上申戌酉亥之間為正方之空夾筩而持之丁戊
　　井面地平也己庚井底也辛壬癸盤也辛子壬丑
　　癸寅盤足也
若欲為雙升之車則雙筩焉如玊衡之法而架之而升
降之此升則彼降用力一而得水二也是倍利於恒升
也尤宜於江河
　　注曰力一水二者一升一降各得水一焉無虚用
　　力也恒升者一升一降而得水一也架法見玊衡
　　篇
　
　
　
　
　
　
　
　泰西水法卷二
欽定四庫全書
　泰西水法卷三
　　　　　　　　　　　　明　熊三拔　撰
用雨雪之水　為法一種
　水庫記
　水庫者積水之處也澤國下地水之所都平原易野
　厥田中中引河鑿井斯足用焉若乃重山複嶺陡澗
　迅流乘水之急激而自上廢人用器厥利尤大矣别
　有天府金城居高乘險江河溪澗境絶路殊鑿井百
　㝷盈車載綆時逢亢旱涓滴如珠或乃絶徼孤懸恒
　須逺汲長圍久困人馬乏絶若斯之類世多有之臨
　渴為謀豈有及哉計莫如恒儲雨雪之水可以御窮
　而人情狃近未或先慮及其巳至坐槁而已亦有依
　山掘地造作塘池以為旱備而彌旬不雨已成龜坼
　徒傷挹注之易窮不悟滲漏之實多矣西方諸國因
　山為城者其人積水有如積穀穀防紅腐水防漏渫
　其為計慮亦畧同之以故作為水庫率令家有三年
　之畜雖遭大旱遇强敵莫我難焉又上方之水比於
　地中陳久之水方於新汲其蠲煩去疾益人利物徃
　徃勝之彼山城之人遇江河井泉之水猶鄙不肯嘗
　也今以所聞造作法著於篇請先諗之秦晉諸君子
　焉
水庫者水池也曰庫者固之其下使無受渫也羃之其
上使無受損也四行之性土為至乾甚於火矣水居地
中風過損焉日過損焉夏之日大旱金石流土山焦而
水獨存乎故固之故羃之水庫之事有九一曰具具者
庀其物也二曰齊齊所以為之和也三曰鑿鑿所以為
之容也四曰築築所以為之地也五曰塗塗所以為之
固守也六曰蓋蓋所以為之羃覆也七曰注注所以為
之積也八曰挹挹所以受其用也九曰脩脩所以為之
彌縫其闕也
　　注曰羃防耗損亦防不潔古人井故有羃易曰井
　　收勿幕齊與劑同
一曰具
水庫之物有六以備築也蓋也塗也築與蓋之物有三
曰方石曰瓴甋曰石卵塗之物有三曰石灰曰砂曰瓦
屑塗之物三合謂之三和之灰或砂或瓦去一焉謂之
二和之灰煉灰之石或青或白欲密理而色潤否者疏
而不昵煉之以薪或石炭焉火不絶二日有半而後足
試之法先取一石權之雜衆石而煉之既成而出之權
之損其初三分之一此石質美而火齊得也砂有三種
或取之湖或取之地或取之海海為上地次之湖又次
之砂有三色赤為上黑次之白又次之辨砂之法有三
揉之其聲楚楚焉純砂也諦視之各有廉隅圭角純砂
也散之布帛之上抖擻之悉去之不留塵坌者純砂也
否則有土雜焉以為齊則不固瓦之屑以出陶之毁瓦
瓴甋鐵石之杵臼舂之而簁之無新焉而用其舊者水
濯之日暴之極乾而後舂之而簁之簁之為三等細與
石灰同體為細屑稍大焉與砂同體為中屑再簁之餘
其大者如菽為查
　　注曰方石瓴甋者以豫為牆為蓋二物皆無定度
　　也為牆之石取正方焉廣狹短長厚薄無定度牆
　　厚則堅堅則久為蓋者或穹之穹之石合之其圓
　　半規穹之法有三詳見下方也石卵者鵝卵之石
　　也以豫為底也無之以小石代之大者無過一斤
　　小者任雜焉凡石卵或小石欲堅潤而密理否者
　　不固眤黏也二日有半三十時足也陶窑竈也瓴
　　甋磚也凡瓦之土勝磚之土用磚則謹擇之簁俗
　　作篩羅也查滓也查無用簁擇其過大者去之三
　　和之灰今匠者多用之其一則土也用土不堅以
　　瓦屑故勝之以後法為之劑又勝之西國别有一
　　物似土非土似石非石生於地中掘取之大者如
　　彈丸小者如菽色黄黑孔竅周通状如蛀窠儼然
　　石也而體質甚輕揉之成粉舂以代砂或代瓦屑
　　灰汁在其空中委宛相入堅凝之後逾於鋼鐵近
　　數十年前有發故水道者啓土之後鍬钁不入百
　　計無所施既而穴其下方乃壊墮焉視其甃塗之
　　灰用是物也厚半寸許耳此道由來甚久以厯年
　　計之在漢武之世矣後此凡用和灰甚貴是物焉
　　或作室模和灰塗之崇閎窈窕惟意所為既成之
　　後絶勝冶銅鑄鐵矣然所在不乏計秦晉隴蜀諸
　　高陽之地必多有之其形大段如浮石而顆細色
　　赤黄質脆為異耳以本草質之殆土殷孽之類也
　　其生在乾燥之處土作硫黄氣者或産硫黄者或
　　近溫泉者火石者火井者或地中時出燐火者即
　　有之求之法視其處草不蕃盛茸茸短瘠又淺草
　　之中忽有少分如斗許如席許大不生寸草者依
　　此掘地數尺當可得也西國名為巴初剌那求得
　　之大利於土石之工或并無瓦屑及砂以青白石
　　末代之其細大之等與瓦屑同
二曰齊
凡齊以斗斛槩其物水和之三分其凡而灰居一砂居
二湅之如糜謂之甃齊三分其甃齊加水一焉而調之
謂之築齊塗之齊有三湅之皆如糜四分其凡而瓦查
居二砂居一灰居一謂之初齊三分其凡而中屑居二
灰居一謂之中齊五分其凡而細屑居三灰居二謂之
末齊凡湅齊熟之又熟無亟於用無惜於力日再湅五
日而成為新齊新齊積之恒以水潤之下濕之處窖藏
而土封之久而益良
　　注曰凡量灰必出窑之灰凡量瓦屑必出臼之屑
　　凡量砂必日暴之砂皆言乾也如糜者今匠人所
　　用甃牆塗牆挑而槩之之劑也太燥則不附太濕
　　則不居加水為築劑則如稀糜沃而灌之之劑也
　　凡治宫室築城垣造壙域皆以諸劑斟酌用之和
　　之水以泉水江水雨水雜鹵與鹻勿用也雪水之
　　新者勿用也凡總數也
三曰鑿
池有二曰家池曰野池家以共家野以共野共家者飲
饌焉澡滌焉共野者畜牧焉溉灌焉為家池計衆霤而
曲聚之承而鍾之為野池計岡阜原田水道之委而聚
之而鍾之為家池必二以上代積焉代用焉為野池專
可也隨積而用之皆計嵗用之數而為之容積二年以
上者遞倍之或倍其容或倍其處為家池平其底中底
而為之坎坎深二尺以渟其垢三分其底之徑以其一
為坎之徑牆方則稱圜則固大者圜之小者方之大者
圜而方者小則不畏深也牆之周或壁立或下侈而上
弇之侈弇之數無定度雖為之土囊之口可也若上侈
而下弇則寡容也中侈而上下弇則難為牆也無所取
之或為之複池限之以牆中牆而為之竇以通之小者
𣙗之大者牐之互輸寫之可抒清而去濁也代積而代
用也若山麓原田陂陁之地則為壺漏之池高下相承
互輸寫之為野池利淺以羣飲六畜以溉田方其牆迤
其一面以為涂欲為深者迤其底漸深之無坎為野池
擇磽确之地不宜稼而水輳焉者可也是化無用為有
用也
　　注曰共與供同霤簷溝也容者通高下廣狹所容
　　受多寡之數也度池尺寸計容多寡用盤量倉窖
　　術在九章算之粟米篇專獨也遞倍者二年則二
　　倍三年則三倍也倍容者倍其大倍處者倍其多
　　也倍大法亦用立方立圓術酌量作之在九章算
　　之少廣篇方則稱者或稱其室或稱其庭兩方相
　　稱也方牆而大懼或墮焉圓如井周相恃為固上
　　弇不墮亦此理也侈廣弇斂也如本篇一圖之甲
　　乙丙丁方池也辛壬癸子圓池也二形之外或有
　　為長方者方之屬也有六角八角以上諸角形者
　　圓之屬也惟所為之未暇詳也戊己丑寅底坎也
　　乙庚辛壬壁立之牆也卯辰午未戌房氐亢上弇
　　之池也卯未戌角土囊之口也複池兩池並也牆
　　之竇多寡大小高下任意作之𣙗木杙也凡牐與
　　𣙗或旁渫者附之以煗木之皮而塞之壺漏之池
　　者從上而下位置如刻漏之壺其開竇輸寫亦若
　　漏水相承也如本篇二圖之甲乙複池也丙丁限
　　牆也午壬申竇也戊己庚辛壺漏之複池也壬其
　　竇也癸子丑寅卯辰壺漏之三複池也酉與戌皆
　　其竇也三以上任意作之其連接之處如庚至己
　　丑至子淺深高下亦任意作之迤之以為涂令人
　　畜皆邐迤而下恒及水際也凡岡阜之下山陵之
　　麓其地瀝脂故不宜稼其勢建瓴水則輳之牲降
　　於阿取飲既便掣以灌田趨下易達也
四曰築
築有二下築底旁築牆築底者既作池平其底則以木
杵杵之或以石碪碪之杵之碪之欲其堅也依池之周
而為之牆或方石焉或瓴甋焉甃之以甃齊之灰甃必
乘其界牆量池之小大淺深而為之厚不厭厚若複池
則為共池而中甃其限牆仍甃為行水之竇壺漏之複
池則各為池而穿行水之竇也牆畢以鵝卵之石或小
石墊之其底厚五寸以上不厭厚既墊之復杵之或碪
之不厭堅無惜其力亦欲其平也既堅既平以築齊之
灰灌之又灌之滿焉實焉平焉浮於石而止復杵之或
碪之有隙焉復灌之滿實平而止中底之坎亦杵之亦
牆之亦墊之而灌之如法作之凡底與牆之交碪杵或
不及焉則以邊杵築之其墊與灌必謹察之而加功焉
壺漏之竇居水之衝必謹察之而加功焉凡牆皆以方
長之石為之緣若遇大石焉而鑿之池以石為之底與
牆與緣徑塗之有闕焉而為之縫亦杵之而牆之而緣
之而墊之而灌之如法作之野池或土或石皆如之
　　注曰乘界俗言騎縫也緣池面壓口也縫補也本
　　篇三圖之甲乙丙木杵也丁邊杵也戊石碪也巳
　　辛已庚甃牆也庚辛石墊也本篇二圖之甲乙即
　　其池也以意度之江海之濱平原易野土疏善壊
　　必以甃牆處於山者如秦如晉厥土騂剛陶復陶
　　穴壁立不墮若斯之處掘地為池雖無甃牆而徑
　　塗之不亦可乎同志者請嘗試之
五曰塗
築畢候池之底既乾其十之八掃除之過乾則水沃之
而後塗之塗之先以初齊厚五分池大者加二分之一
池之底及周連塗之連塗之則周與底之交無罅也塗
畢以木擊擊之欲其平以實也次日又擊之有罅焉以
鐵槩槩之乾則以水沃而槩之無罅而止三日以後皆
如之俟其乾十分之六而塗之中齊中齊之厚減其初
二分之一亦擊之槩之次日以後皆如之候其乾十分
之六而塗之末齊末齊之厚減其次二分之一亦擊之
槩之次日以後皆如之候其乾十分之五以鐵槩摩之
有罅焉以水沃而摩之周與底中坎之周與底複池之
水竇皆同之凡周與底之交若竇必謹察之而加功焉
凡塗瓴甋之牆或燥而不眤以石灰之水遍灑之作堊
色乾而後塗之則眤凡塗石池與土池野池與家池皆
同法凡擊欲其堅如石也摩欲其密如脂也欲其瑩如
鏡也堅密以瑩更千萬年不渫也
　　注曰本篇四圖之甲木擊也乙鐵槩也凡三和之
　　灰無所不可用欲厚則四塗之五塗之任意加之
　　四塗者初一中二末一五塗者初一中三末一末
　　塗以飾宫室之牆欲令光潤者以雞子清或桐油
　　和之如法擊摩之欲設色以所用色代瓦屑而和
　　之石色為上草木為下
六曰蓋
家池之蓋有二曰平之曰穹之平有二曰石版曰木版
皆平而羃之為之孔以出入水穹有三曰券穹曰斗穹
曰蓋穹方池皆券穹正方者或為斗穹圜池之屬皆蓋
穹劵穹者形覆券也又如截竹析其半而覆之兩和為
之立牆斗穹者形覆斗也方其隅而四牆之趨其頂也
皆以圜蓋穹者其形蓋也中高而旁周皆下垂凡穹之
空皆半規皆去緣尺而甃之甃之法皆架木以為模緣
而成之甃以石則治之以趨規若瓴甋亦以趨規之模
造之無之則以甃齊加損而合之穹之下為之竇以出
入水在野者或穹之不則苫之或露之
　　注曰平蓋出入之孔有二一居中當底坎之上以
　　挹其渟汗也一近池之緣注水入之挈水出之大
　　小皆無定度也本篇四圖之丙丁戊己庚券穹也
　　丁戊戊己方池兩緣也丁丙戊和牆也丙庚穹背
　　也辛壬癸子丑斗穹也辛壬癸丑方池緣也子穹
　　頂也依丑辛直線為牆漸狹而上以趨子其丑子
　　辛子皆圓線餘三同之而結於子也寅卯辰午未
　　蓋穹也寅卯未辰圓池緣也午穹頂也旁周趨上
　　皆為圓線其全空正如立圓之半也空皆半規者
　　謂丁丙戊丑子壬未午寅皆半圜形也如是則固
　　去緣尺者池口為道將跨池以居梁也趨規之勢
　　今工人謂之橘房形也
七曰注
凡家池以竹木為承霤展轉達之其將入於池也為之
露池迎輻輳之水蹔積焉以渟其滓既澱而後輸之露
池之緣為竇焉以入於池露池之底為竇焉而他渫之
皆以牐或以𣙗而節宣之凡雨之初零也必有滓也長
夏之雨也必有酷熱之氣也則啓其下竇而池渫焉度
可入也則塞之啓其上竇而輸之若水之來與地平不
能為下竇者則澱其滓以時出之為新池候乾極而注
之新注之水不食也既浹月更注之而後食之為二池
者嵗食經年之水為三池者嵗食三年之水是恒得陳
水焉水陳者良若為複池者既注之澄而後啓中牆之
竇而輸之空池復注之如是更積之是恒得澄水焉凡
池既盈而閉之則畜之金魚數頭是食水蟲或鯽魚是
食水垢野池注之山原之水遂以畜諸魚可也魚之性
有與牛羊相長者也
　　注曰澱下凝也露池不羃也如本篇五圖之甲乙
　　丙露池也丁上竇也戊下竇也新注不食灰氣入
　　焉味惡也魚與牛羊相長者如鯶食羊豕之惡而
　　肥鰱食鯶之惡而肥也
八曰挹
家池之水深其挈之則以龍尾之車更深者為之玊衡
之車恒升之車無立其足則以大石為墜闗巨木而置
之無夾其筩則跨池為梁而置之既出而為槽以達之
若挈瓶施繘焉亦從其梁中底之坎既澱焉為噏筩以
去其澱噏筩者截竹而通其節或卷銅錫焉兩端塞之
中底而為之孔孔之徑當底三分之一上端之旁為之
孔無過三分一指可揜也揜其上孔而入之水至於底
而啓之則自下孔入者皆澱也既盈揜而出之而傾之
如是數入焉澱盡而止凡施筩亦從其梁野池之灌畦
若田也亦以三車挈之置車亦如之池大者無跨其梁
則跨之隅
　　注曰足謂龍尾之下樞也玊衡之雙筩恒升之筩
　　底也筩者玊衡之中筩恒升之筩上端也繘汲井
　　繩也本篇五圖之己庚辛石闗巨木也壬癸梁也
　　子丑噏筩也寅噏筩之底孔也卯旁孔也未申梁
　　跨其隅也
九曰修
池無新故或渫焉修之則用細潤之石舂之簁之與灰
同體亦與同量煮水百沸而投之和之日乾之復舂之
簁之煮水投之如是四焉舂而簁之牛乳汁和之以塗
其隙或以生漆和而塗之
　　注曰同體等細也同量等分也
　
　
　
　
　
　泰西水法卷三
欽定四庫全書
　泰西水法卷四
　　　　　　　　　　　　明　熊三拔　撰
水法附餘
　高地作井未審泉源所在其求之法有四
　　第一氣試
當夜水氣恒上騰日出即止今欲知此地水脈安在宜
掘一地窖於天明辨色時人入窖以目切地望地面有
氣如煙騰騰上出者水氣也氣所出處水脈在其下
　　第二盤試
望氣之法曠野則可城邑之中室居之側氣不可見宜
掘地深三尺廣長任意用銅錫盤一具清油微微遍擦
之窖底用木高一二寸以搘盤偃置之盤上乾草蓋之
草上土蓋之越一日開視盤底有水欲滴者其下則泉
也
　　第三缶試
又法近陶家之處取瓶缶坯子一具如前銅盤法用之
有水氣沁入瓶缶者其下泉也無陶之處以土甓代之
或用羊羢代之羊羢者不受濕得水氣必足見也
　　第四火試
又法掘地如前篝火其底煙氣上升蜿蜒曲折者是水
氣所滯其下則泉也直上者否
　鑿井之法有五
　　第一擇地
鑿井之處山麓為上䝉泉所出隂陽適宜園林室屋所
在向陽之地次之曠野又次之山腰者居陽則太熱居
隂則太寒鑿井者察泉水之有無斟酌避就之
　　第二量淺深
井與江河地脈通貫其水淺深尺度必等今問鑿井應
深幾何宜度天時旱澇河水所至酌量加深幾何而為
之度去江河逺者不論
　　第三避震氣
地中之脈條理相通有氣伏行焉强而密理中人者九
竅俱塞迷悶而死凡山鄉高亢之地多有之澤國鮮焉
此地震之所由也故曰震氣凡鑿井遇此覺有氣䬃䬃
侵人急起避之俟洩盡更下鑿之欲候知氣盡者縋燈
火下視之火不滅是氣盡也
　　第四察泉脈
凡掘井及泉視水所從來而辨其土色若赤埴土其水
味惡赤埴黏土也中為甓為瓦者是若散沙土水味稍
淡若黑墳土其水良黑墳者色黑稍黏也若沙中帶細
石子者其水最良
　　第五澄水
作井底用木為下磚次之石次之鉛為上既作底更加
細石子厚一二尺能令水清而味美若井大者於中置
金魚或鯽魚數頭能令水味美魚食水蟲及土垢故
　試水美惡辨水高下其法有五(凡江河井泉雨雪/之水試法並同)
　　第一煮試
取清水置浄器煮熟傾入白磁器中候澄清下有沙土
者此水質惡也水之良者無滓又水之良者以煮物則
易熟
　　第二日試
清水置白磁器中向日下令日光正射水視日光中若
有塵埃絪縕如遊氣者此水質惡也水之良者其澄澈
底
　　第三味試
水元行也元行無味無味者真水凡味皆從外合之故
試水以淡為主味佳者次之味惡為下
　　第四稱試
有各種水欲辨美惡以一器更酌而稱之輕者為上
　　第五紙帛試
又法用紙或絹帛之類色瑩白者以水蘸而乾之無迹
者為上也
　以水療病其法有二
　　第一溫泉
溫泉可以療病者何也凡治病之藥皆以其味四元行
皆無味故真水不能為藥以水為藥必藉他味焉溫泉
出於硫黄硫黄為藥多所主治而過於酷烈醫方謂其
效雖緊其患更速難可服餌溫泉本水而得硫之精氣
故為勝之又溫泉療病用之薰浴者什九用之湯飲者
什一薰沐者其熱毒不致入於腸胃而性力却能達於
腠理則利多而害少焉第同一溫泉性味各異其所主
治亦悉不同西國一大郡其山間所出溫泉數十道每
道各有主治昔有國主徴集名醫辨其性理又多用罪
囚患諸對症者累試累驗然後定為方術是何泉水本
何性味主何疾病作何薰蒸或是沐浴或是湯飲用何
藥物以為佐助設立薰蒸器具沐浴盆池刋刻石碑詳
著方法樹之本所凡染病者依方療治多得差焉今溫
泉所在有之亦有沐浴而得愈疾者若更講求試驗如
前所云所拯救疲癃當復不少也
　　第二藥露
凡諸藥係草木果蓏穀菜諸部具有水性者皆用新鮮
物料依法蒸餾得水名之為露今所用薔薇露則以薔
薇花作之其他藥所作皆此類也凡此諸露以之為藥
勝諸藥物何者諸藥既乾既久或失本性如用陳米作
酒酒多無力小西洋用葡萄乾作酒味亦薄焉若以諸
藥煎為湯飲味故不全間有因煎失其本性者若作丸
散并其查滓下之亦恐未善凡人飲食蓋有三化一曰
火化烹煮熟爛二曰口化細嚼緩嚥三曰胃化蒸變傳
送二化得力不勞於胃故食生食冷大嚼急嚥則胃受
傷也胃化既畢乃傳於脾傳脾之物悉成乳糜次乃分
散達於周身其上妙者化氣歸筋其次妙者化血歸脈
用能滋益精髓長養肌體調和榮衛所云妙者飲食之
精華也故能宣越流通無處不到所存糟粕乃下於大
腸焉今用丸散皆乾藥合成精華已耗又須受變於胃
傳送於脾所沁入宣布能有幾何其餘悉成糟粕下墜
而已病人脾胃有如老弱秖應坐享見成飲食而乃令
操臼執爨責以化治乎今用諸水皆諸藥之精華不待
胃化脾傳已成微妙裁下於咽即能流通宣越沁入筋
脈禆益𢎞多又蒸餾所得既於諸物體中最為上分復
得初力則氣厚勢大焉不見燒酒之味醲於他酒乎西
國市肆中所鬻藥物大半是諸露水每味用器盛置醫
官止主立方持方詣肆和藥付之然且有不堪陳久者
國主及郡邑長吏嵗時遣官巡視諸肆令取過時之藥
是水料者即傾棄之是乾料者即雜燒之蓋慮陳久之
藥無益於疾或反致損也其製法先造銅鍋平底直口
下稍廣上稍斂不論大小皆高四五寸次造錫兠牟用
鉛或銀尤勝也製如兠牟上為提梁下口適合銅鍋之
口罩在其外錫口内去口一寸許周遭作一錫槽槽底
欲平無令積水錫口外去口一寸許安一錫管管通於
槽其勢斜下管之底平於槽之底寧下無高以利水之
出也次造竈與常竈同法安鍋之處用大磚蓋之四旁
以磚甃成一窩塗之黏土以銅鍋底為模銅鍋底入於
竈窩深二寸窩底大磚并泥厚二寸欲作諸露以物料
治淨長大者剉碎之花則去蒂與心置銅鍋中不須按
實按實氣不上行也置銅鍋入竈窩内兠牟蓋之文火
燒之磚熱則鍋底熱熱氣升於兠牟即化為水沿兠牟
而下入於溝出於管以器承之兠牟之上以布蓋之恒
用冷水濕之氣升遇冷即化水候物料既乾而易之所
得之水以銀石甆器貯之日晒之令減其半則水氣盡
能久不壊玻瓈尤勝透日易耗故也他凡為香以其花
草作之如薔薇木樨茉莉梅蓮之屬凡為味以其花草
作之如薄荷茶茴香紫蘇之屬諸香與味用其水皆勝
其物若藥肆多作諸藥露者則為大竈高數層每層置
數器凡數十器或平作大竈置數十器皆爇火一處數
十器悉得水焉其薪火人力俱省數倍矣
　　注曰如本圖之甲壬癸子銅鍋也乙庚辛兠牟也
　　戌提梁也庚辛錫口也戊己槽也丙丁管也丑卯
　　辰竈也丑寅竈面也申酉窩也申酉與壬癸相入
　　甲子與庚辛相入也午未竈門也亥角亢大竈也
　　氐房心尾平竈也
　此外測量水地度形勢高下用以決排江河蓄洩湖
　淀開濬溝渠疆理田畝捍大患興大利者别為一法
　或於江湖河海之中欲作橋梁欲作城垣欲作宫室
　樓臺令千萬年不致圯壊别為一法
　或於山泉溪澗去城郭數里或數十里乃至百里疏
　引原泉伏流灌注入於國城或至大内或至官府或
　至園囿或至人家分枝析脈任意取用别為一法
　已上三法别有備論兹者專言取水未暇多及
　
　
　
　
　泰西水法卷四
欽定四庫全書
　泰西水法卷五
　　　　　　　　　　　　明　熊三拔　撰
水法或問
　既作水器諸公見之每辱奬歎時及水理有所酬對
　序而錄之第四行論辨更僕未悉垂問所至則舉一
　二若絲抽蔓引為緒又長故每從截説非能連貫也
或問海為水之本所何謂也曰造物之初渾淪剖判四
　行之物各有本所火之體質最為輕妙居最上矣氣
　輕於水居火之次水之體質稍輕於土附地居焉惟
　地形質獨為至重凝結水下萬形萬質莫不就之水
　既在地地有崇卑海之為處於地甚卑故百川㑹焉
　滙為巨壑也
問地居水下即水之下全為頑土乎曰不然四行之中
　惟火至純不受餘物而能入於餘物其外三行皆能
　相容相受矣水受三行如海水夜明燒酒能爇有火
　分也水體同重為酒則輕有氣分也積雪消之沙土
　下凝有土分也氣受三行如雲氣上升激成雷電有火
　分也隂霾晝晦黄霧四塞有土分也雨露雪霜虚升
　實降有水分也地體雖重于重之中又分虚實地中
　最重蓋在其心自心而外漸有虛所虚所之内三行
　得入試觀山下洞穴宛轉相通大地空所亦同斯類
　矣空虚之中是氣本所氣與水火皆相接無際而能
　相化地既空虚空虚之所無不是氣故地中有氣也
　氣與水接水隨氣到即水所不到而土情本冷氣遇
　其冷亦化為水故地中有水也日為大光萬光之主
　光徹于地則生溫熱溫熱入地積成燥乾燥乾之極
　乘氣為火積火所然土石為燼復乗氣出共成炎上
　隔于雲雨鬱為雷霆升于晶明上成彗孛此二物者
　火之精微别有洞穴上通全體俱出則為西國大山
　蜀中火井若遇石氣滋液發生則成硫黄泉源經之
　即為溫泉火道所經鎮壓不出則為火石故地中有
　火也氣水在地皆因空虚雖居洞穴終是地上實亦
　未嘗離其本所火在地中非從本所而降蓋由熱生
　以成濟萬物因緣上升仍歸本所遂其本性焉
問海水必鹹何也曰鹹者生於火也火然薪木既已成
　灰用水淋灌即成灰鹵燥乾之極遇水即鹹此其驗
　也地中得火既多燥乾燥乾遇水即成鹹味鹹者之
　性尤多下墜試觀五味辛甘酸苦皆寄草木獨是鹹
　味寄于海水足徴四味浮輕鹹性沈重矣今蜀道鹽
　井先鑿得泉悉是淡水以筩隔之更鑿數丈乃得鹵
　焉又鹽池雨多水味必淡作為斗門洩其淡水下乃
　鹵焉鹹重淡輕亦其證也海于地中為最卑下諸鹹
　就之積鹹既多淡入亦化非獨水也海中山岳或悉
　是鹽故鹹重歸海海水為鹽也
問鹹既因火火因于日日遍大地大地之下悉有鹽乎
　曰豈不然乎蜀道鹽井三晉鹽池西國有海名曰地
　中實不通海而是鹹水西戎北狄多有鹽澤彼以鹹
　故悉名為海足徴大地之下無不有鹽矣
問鹽既下墜蜀井可徴則凡鹽所出宜悉在下乃今鹽
　池鹽澤去地非遙不如蜀中之井深數十丈何也曰
　鹹生于火火淺鹹淺火深鹹深平原澤國火不地見
　鹽不地出惟是高山峻嶺上多亢陽下多洞穴地中
　有火即成鹹焉今蜀中鑿井求鹽或得火井井中之
　火覆蓋則滅然火投之隨而上焉是則井火在下與
　水同深遇水成鹵不遇成火矣晉中河曲乃有火石
　火石恒熱大行河西亦産硫黄可見晉中火淺故晉
　有鹽池亦在淺土又有小鹽刮地作之畧加硝鹻也
　西地中海其水亦鹵周數千里在其側近遂有火山
　高數千丈其上火穴徑千餘步厥火炎上古今不絶
　足徴鹽之與火相切則成亦復相視以為淺深也
問水遇于火既得成鹹云何不熱溫泉乃熱既由于火
　云何不鹹曰鹵水不熱向言之矣火熱所炎既成灰
　燼水經其燼因而得鹹云何有熱今火燼成灰漉灰
　得鹵無有熱也然而海水不冰亦具有熱性矣火在
　地中助于土氣發生萬物五金八石及諸珍寶皆由
　于火陶煉而成自餘諸物不可數計諸物之中最近
　火性者無如硫黄硫黄所在水從過之則成溫泉故
　溫泉沐浴所能療者冷氣虚痺與硫同治然火能成
　硫硫即非火水因硫溫隔越于火如鐺煮水火為鐺
　隔水不遇灰不成鹵矣今溫泉嗅之多作硫氣亦有
　不作硫氣者是水來之處復與硫隔如重湯煮物但
　得其熱不染其味也或云不作硫氣者本之朱砂礜
　石無是理焉
問鹹既火生何不隨火炎上顧令下墜火所在上何以
　抑遏使居地中造物之主豈有意乎曰豈無意乎鹹
　能固物使之不腐却能斂物使之不生火在地中藉
　其溫煖多所變化儻居地上任其焚燒有何不滅若
　火與鹹俱令在地動植之物悉皆泯矣故日光生熱
　因熱生火旋用水土壅閼恒使在下助生萬物有時
　有處間一發見即歸本所不得一時游行地上偶一
　游行目為災異也因火生鹹亦令性重恒居在下歸
　藏于海為人作味不令侵出地上以為物害也且海
　益于人不止作味鹹水生物美于淡水故海中之魚
　㫖于江河之魚鹹水厚重載物則强故入江河而沈
　者或入海而浮也此皆用海為人利益故鹹水恒重
　因重歸海也
問海水潮汐者何也曰察物審時窮理極數即應月之
　説無可疑焉月為隂精與水同物凡寰宇之内濕潤
　隂寒皆月主之既其同物勢當相就月為濕本濕能
　下施故方諸對月而得水焉月既下濟水亦上行欲
　就于月故月輪所至水為之長而成潮汐也當潮長
　時江河溪澗以及盆盎無處不長長則氣入水為之
　輕潮降氣出水復故重今人以缾盛水每日權之輕
　重不等則潮升時輕潮降時重耳獨小水之處升降
　甚微人所不覺海水既大灌注江河升降盈涸事理
　顯然故獨稱海潮也不獨水矣凡水族之物月望氣
　盈晦即氣縮故月虚而魚腦減月滿而蚌蛤實也又
　不獨水族矣草木百昌茍資濕潤以為生氣無不應
　月虧盈月滿氣滋月虚氣燥故上弦以後下弦以前
　不宜伐竹與木以為材用是者易蠧生氣在中也下
　弦以後上弦以前伐而為材即不作蠧為少脂潤空
　質而已亦猶春夏氣滋秋冬氣斂斧斤時入之意也
　由此而言月為水主月輪所在諸水上升海潮應月
　斯著明矣
問江河之水則能滅火海水入大火如益膏油既不能
　滅而反熾盛何也曰海水之鹹本從熱乾而生由燼
　灰而出即自具有熱乾之性亦且挾有燼灰之體凡
　物熱乾多易生火硝硫之類是也灰水作鹹本從火
　出人溺亦鹹蓋由身中具有火行畜溺亦鹹犬馬火
　畜積溺所成絶似硝鹻故鹻者火情也鹵不減火而
　反熾盛以此故焉
問海水浮物强于江河之水嘗見海舟載物未増入于
　江河驗其水痕頓深尺許又見海濱煎户以石蓮試
　鹵鹵未成時投蓮必沈及至鹵成蓮悉浮矣三入三
　浮乃登牢盆以見鹹性愈重載物愈强此為何故曰
　海水由火而生今用沐浴膚皆赤色或至皴裂燥熱
　之效亦已明矣燥熱之情本自堅勁加有鹹味中挾
　燼灰微妙之分比之凡水稠而密理故載物獨强也
問鹵水之燥因于燼灰信其然矣今以乾灰一升别置
　水一升挹水入灰水盡不溢灰亦如故既是寒灰豈
　能損水水既不損灰豈無質二升并一絶不加多其
　故何也曰灰雖有形而質器已盡多是虚體體中無
　處不虛故水皆滲入其質存者亦有微分緣其燥情
　畧能損水水損微分與灰存質適足相當故二升并
　一不加多也
問人溺作鹹人汗亦鹹其故何也曰人飲水漿茶酒之
　屬其中精粹是為上分上分者因于真火宣越流通
　化為四液(畧見四/元行論)筋脈受之髓骨肌肉賴其長養此
　如水氣成雲離于燥鹹矣其中粗濁是為下分下分
　者重墜沈墊燥鹹在焉筋脈不受入于膀胱由下竅
　出故溺味恒鹹也若暑月炎酷或作務煩勞中外皆
　熱真火所煉去其上分所存下分挾有燥鹹不入筋
　脈未下膀胱因于熱煎横溢而出則成汗矣汗亦溺
　類故夏月汗多則溺少冬月汗少則溺多也譬于大
　地鹹之本所故是大海熱乾所化宜流于海火盛煎
　逼溢地而出鹽池鹽井汗之屬乎膀胱水海義亦相
　類矣
問人熱而汗于理允矣人病亦汗此為何因病中之汗
　又分冷熱久病汗冷新病汗熱又何故也曰人身水
　飲上分為液下分為溲畧言之矣若恣飲無節過其
　度量或本無過度而脾胃虚弱二者皆不及運化運
　化所餘上不成液下不成溲因而留滯是名剩液剩
　液者液之不良分也此物留滯客于脾胃實惟真火
　可以消之若節嗇珍養真火力盛漸次消盡安隠無
　疾若有積無消而致溢出必化為汗積液過多真火
　又微不能勝之其汗則冷冷汗多淡為火微故積液
　既少真火能勝汗乘火出亦熱亦鹹液盡疾瘳也醫
　家或以吐下當汗皆求去其剩液而已
問海為水所水性就下歸于海矣江河之地視海為高
　江河之水反從高出何自來乎曰江河者生于海者
　也何以知之曰江河終古入海而海不溢故知海水
　之下地脈潛通復為江河也海水既鹹復為江河其
　味則淡何也曰水為元行元行無味鹹非水體從外
　合焉凡可合者即復可離海水入地經砂石土滋液
　滲漉去其鹹味又水性在下不可得上其從下而上
　得為江河者或受日溫隨氣上騰或受月攝因時而
　長當其上時皆如蒸餾今用鹻鹵之水如法蒸之所
　得餾水其味悉淡海中之水蒸氣成雲海雲作雨雨
　亦淡焉足徴鹹性就下不隨淡升矣有此二端故江
　河復淡也亦有山下出泉積聚成川沿流㑹合成其
　深廣今人疑江河之水悉本山泉不知江河之底以
　及平地隨處出泉開河鑿井足為徴驗不盡由山也
　若雨雪之水山阜田原悉歸江河以注于海此理甚
　著無勞詮説
問山下出泉者何也曰凡物之情皆欲化異類為己同
　類也兩物相切弱者受變兩强相切少者受變故四
　行俱能相變焉凡山皆以石為體自非石體昔當胚
　渾之際不成山也因其石體下有洞穴洞穴之内純
　得土性其處最寒矣天地之間悉無空際凡有空處
　氣悉滿焉洞穴既空為氣所入氣情本煖煖氣遇寒
　變成水體積久而洩㝷求石罅乘氣出焉亦有洞穴
　深長潛引地脈海水相通因而攝受不須氣化積漸
　而成者故曰山澤通氣山下出泉也
問掘井得泉何也曰凡地之中必有水伏流焉其源也
　或本于海或本于泉其委也或入于河或入于海皆
　有條理宛如人身脈絡砂土之脈其行散漫俗稱溝
　水溝水之來廣或㝷丈深一二寸山石之脈其流專
　一俗稱泉眼泉眼所出或經寸許乃至數寸故掘井
　者惟下地澤國所在得泉不論脈理其他山鄉高亢
　必㝷水脈不得水脈終不及泉㝷脈之法畧見上方
　矣有工于井者辨視石色即知泉眼所在如玊人辨
　璞也既知泉眼即留取不鑿迨下方工畢鑿石出泉
　用力既省積水甚多
問近海出鹵而掘地得泉有鹵有甘何也曰地中之脈
　有萬不齊掘井得水視所由來若此泉脈由河入海
　則是甘泉由海入河即鹵泉也
問井中之水夏寒冬熱何也曰三夏之月日暴于地地
　上數尺其熱欲焦冬月氣寒加以飄風夏熱在土為
　寒所逼下入于地井水成煖三冬之月積寒于地迨
　夏暑熱冬寒在土復為熱逼下入成寒非冬煖夏寒
　各從下上也煖情為火氣火氣無時不上升焉寒情
　為水土水土無時不下降焉
問雨者何也曰日光照地既成溫熱溫熱薄于水土蒸
　為濕氣氣情本煖煖者欲升復得日溫鬱隆騰起是
　有火行火所燔爇飄颺如煙復挾土體相輔上行氣
　行三際(畧見四/元行論)中際甚冷氣升離地漸近冷際因于
　水土本情是冷是濕結而成雲是一雲體中具有四
　行也凡物體具四行及將變化勝者為主雲至冷際
　冉冉將化本多濕情濕情若勝即化為水水既成質
　必復于地地為大質萬質所歸有質之物無緣離地
　可得頓置也正如蒸水因熱上升騰騰作氣雲之屬
　也上及于蓋蓋是冷際就化為水既已成水便復下
　墜雲為行雨即此類焉若水土濕氣既清且微日中
　上升即為風日所乾迨至夜時升至冷際乃凝為露
　夜半以後去昨已逺寒氣微深亦如一嵗之寒盛于
　日至之後也當其寒時氣升稍重故晨露尤繁夜有
　烈風亦受風損故風盛即露微矣若長夏大旱了無
　濕氣則夜中并無露焉
問雲生必為雨乎有密雲不雨者有旱雲益旱者何也
　曰氣升不等所具四行各有偏勝故或為霾霧或為
　雷霆彗孛也豈必氣升皆雨乎風之為物亦是熱乾
　與雷霆彗孛一本所生但不得直升横騖地上此為
　異耳雲雖濕熱上升遇冷凝結所成變化為雨是其
　常分但旱暵之時氣行大體多是燥乾雲起于地孤
　行獨上雖至中際無有濕性與相協助尚未化雨濡
　滯之間或遇大風飄向他方成他方之雨或本體之
　中濕情既微風性燥烈遂泯其濕徒存燥乾上為奔
　星耳所以晴日雲高而反不雨大旱之年山雲屹峙
　行復散失徒見流光有嘒其明也若氣行大體濕性
　既多雲起于地遇其冷濕不能直上遽化為水故雲
　近于地反得雨焉每有高山之上俯瞰雲雨皆在其
　下下視震雷如水發漚也
問雨水勝于地上之水何也曰日照于地水土之氣蒸
　而成雲是水之精華如燒酒藥露皆以清升徴其粹
　美也其中有火土氣之情既化為水各相分背矣凡
　水畧經撓動即清升濁降雨之為物上騰下降撓動
　已極全得其清故雨水為良也地上之水美惡不等
　地中所有以及所生水一過之即為染著受其氣味
　蓋地上元行真水百無一二比之雨水故為劣焉
問雪者何也曰雪者與雨同理故將雪之日必先微溫
　不溫氣不上升也惟冬之月冷際甚冷氣至其際變
　為雪焉露之為霜其理畧同也
問雪花六出何也曰凡物方體相等聚成大方必以八
　圍一圓體相等聚成大圓必以六圍一此定理中之
　定數也凡水居空中在氣行體内氣不容水急切圍
　抱不令四散水則聚而自保自保之極必成圓體此
　定理中之定勢也氣升成雲雲遇冷際變而成雨因
　在氣中一一皆圓初圓甚微以漸歸併成為㸃滴雨
　既水體既并復圓未至地時悉皆圓㸃冬時氣升成
　為同雲遇冷而變亦成圓體既受冷侵一一凝冱悉
　是散圓及至下零欲求歸併却因凝冱不可得合聊
　相依附求作大圓以六圍一即成花矣曰既因依附
　求成圓體就不相合亦宜摶聚云何成片而復六出
　平輳即合直輳即離其故何也曰地體不動天行左
　旋日行一周火在氣上亦隨天運氣體近地依地不
　動上近火者隨火旋焉冷際亦動動勢神速難可思
　惟有物遇之如鋸出屑雪既凝結受其摩蕩平中輳
　合尚得自由直處逢迎勢不可得正如濕米磨粉易
　令作片難以成摶也
問雨水與雪水熟勝曰雨水勝何故曰水為元行不雜
　他味方為真水雨從雲出雲從氣升氣非日蒸不致
　上騰當其上騰挾有火情火情熱乾熱乾炎上其勢
　壯猛土之精者亦隨而上故興氣成雲一雲之中具
　有四行但時有偏勝水勝時多耳間或火土合氣水
　情絶少力勢既盛土之次分亦隨而上上遇冷際力
　勢稍微土之次分復歸于地則成霾霧若火土自升
　水雲復盛火土上行阻于隂雲難歸本所隂雲逼迫
　既不相容火土之勢上下不得亦無就滅之理則奮
　迅决發激為雷霆是其破裂之聲電是火光火迸上
　騰土經火煉凝聚成質質降于地是為劈厯之楔矣
　就其隂雲之中亦有火土二體上遇冷際為水所勝
　氣變成水火情挾土能在氣中與之俱上是則土之
　上妙者也熱燥輕微與火為體火性炎上初隨氣升
　氣既變水水將就下火土二體不復從之如蒸水成
　氣氣至甑蓋化而為水仍歸釡中若其熱性自能透
　甑而出不復就下矣既與雨分火土相挾决起而上
　亦有火土自升不遇隂雲不成雷電淩空直突者此
　二等物至於火際火自歸火挾上之土輕微熱乾畧
　似炱煤乘勢直衝遇火便燒狀如藥引今夏月奔星
　是也其土勢太盛者有聲有迹下及于地或成落星
　之石與霹厯同理焉若更精更厚結聚不散附于火
　際即成彗孛附麗既久勢盡力衰漸乃微滅矣是則
　雨從雲降分于火土亦無有氣故雨為元行真水其
　味特勝也若雪天之雲與雨雲等亦具四行獨是冬
　月冷際甚冷火至其處勢亦稍殺土雖輕微其勢不
　能挈與俱上一時雲氣驟凝為雪土亦與焉火雖獨
　歸其所雪中之土仍與同性畧如灰燼炱煤之屬故
　大雪時試取純雪融化為水下有微細沙土所融雪
　水仍作燥乾之味不然雪遍大地塵土被壓所取淨
　雪不雜地上之土融水得沙自何而來故雪水不如
　雨水中有火土二情也若融化既久澱去沙土離于
　二情亦成元行真水與雨水同焉又氣方上升未盡
　化水遽凝為雪有氣雜揉雪體輕虚職由于此矣
問冬雲成雪既由冷際極冷春秋成雨當由冷勢稍減
　乎即三夏之月愈宜減矣乃夏月之雹有絶大者傷
　及人畜壓損田苗比于冬雪十百倍之敢問雹由冷
　乎熱乎若由冷也冬何不雹若由熱也熱反凝冰此
　理何由請聞其説曰氣有三際中際為冷即此冷際
　下近地溫上近火熱極冷之處乃在冷際之中自下
　而上漸冷漸極二時之雨三冬之雪蓋至冷之初際
　即已變化下零矣不必至于極冷之際也所以然者
　冬月氣升其力甚緩非大地興雲不能相扶以成其
　勢故雲足甚廣雲生甚遲必同雲累日徐徐而起漸
　至冷際漸亦凝沍因而結體甚微細也自餘二時凡
　雲足廣濶雲生遲緩即雨勢舒徐雨滴微細亦皆變
　于冷之初際矣獨是夏月鬱積濃厚决起上騰力專
　勢鋭故雲足促俠隔塍分壠而晴雨頓異雲起坌涌
　膚寸暫合而溝澮旋盈蓋因其專鋭故能逕至于冷
　之深際若升氣愈厚即騰上愈速入冷愈深變合愈
　驟結體愈大矣若其濃厚專鋭之極遽升遽入抵于
　極冷極冷之處比于冬之初際殆有甚焉以此驟凝
　為雹雹體小大又因入冷深淺為其等差愈速愈深
　當愈大也是以雹災所至自有畦畛因其專狹雹雲
　上升與雨雲異因其迅猛善審觀者見雲生有異知
　當是雹可得亟避矣雹興夏月火土之體加雪數倍
　雹因驟凝土隨在焉故雹中沙土更多于雪因其驟
　結并氣包焉故雹體中虚虚者是氣惟雪與雹皆體
　具四行未相分背與雨水特異也
問器中貯水曽無漏渫貯以冰雪外成濕潤何也曰水
　土而上氣行充塞凡器之外悉皆氣也冰雪甚寒氣
　暖在外暖因寒逼漸變成水雲至冷際而變為雨氣
　入地中而變為泉是其類焉
問灌溉草木不論用河用井皆須早晚而避午中何也
　曰灌溉草木多在夏月正午炎歊于時用水如以熱
　湯則傷其根故灌必早暮或作池畜水乘夜發之如
　是説者旱種則然若水種者惟懼過寒是生食節之
　蟲故不避日中而忌夜灌積雨太冷宜洩去之山泉初
　出滙以塘池既受日暘而後灌之或作池畜水晝日
　發之
問向者水法委屬利便力少功多矣第江河不得求之
　井泉井泉不得求之雨雪兼之江河井泉亦待雨雪
　以増其潤究竟農民所急當在雨矣然而雨暘時若
　不可嵗得水旱蟲蝗或居强半不知何術可得豫知
　以為其備乎曰天災流行事非偶值造物之主自有
　深意若諸天七政各有本徳所主本情所屬因而推
　測災變厯家之説亦頗有之然而有驗不驗焉蓋數
　術之贅餘君子弗道也儻居人上者果有意養民欲
　為其備則經理山川興修水利勸課農桑廣儲粟糓
　阜通財貨即水旱災傷自可消弭太半脱值不虞有
　備無患矣又何事前知為乎且水旱不齊大畧一災
　二稔十年之中宜為三年之備必于不免知與不知
　又何異焉
問田家有術以知一時晴雨有之乎曰此則無闗數術
　殆四行之實理也究極言之百端未罄畧舉一二餘
　可推焉其一曰竈突發煙平逺望之亭亭直上旱徴
　也蜿蜒而起如欲上不得者雨徴也何故曰水土之
　氣上騰為雲雲凝在上未成為雨空中氣行悉皆燥
　乾故令火煙直上無礙雲將成雨空中氣行皆成濕
　性煙為濕礙不得上升令其宛曲也將雨土石先潤
　以此將雨礎潤以此將雨燈爆以此
又問曰朝日出光黯淡色蒼白者雨徴也何故曰晴明
　之辰氣行清淨作玻瓈色日則晶明無有障隔將雨
　水濕上升氣稍稠濁光則黯淡也蒼白者水色也
又問曰日出時雲多破漏日光散射者雨徴也何故曰
　氣升作雲未成為雨體凝質密及至成雨體質消化
　故輕薄透漏也
又問曰密雲四布牛羊齕草如常者不雨若啖食匆遽
　似求速飽雨徴也蠅蚋蚊虻匆遽咂食雨徴也蠉蜎
　之屬倉皇飛騖雨徴也穴處之蟲羣出于外雨徴也
　何故曰濕氣上升凡是諸物皆能先覺也
又問曰朔日至于上弦視月兩角近日一角稍稍豐滿
　雨徴也月暈白主晴赤主風色如鉛者雨徴也何故
　曰月輪在上本無有暈受氣籠罩是生暈焉若氣行
　清淨星月皎然乃無暈矣因氣而暈若白色者水分
　猶少乃得不雨赤是火分故為烈風若如鉛者氣受
　水濕其色然也月角厚薄者日暴水土其氣上騰近
　日則厚也
　
　
　
　
　
　
　
　
　
　泰西水法卷五
欽定四庫全書
　泰西水法卷六
　　　　　　　　　　　　　明　熊三拔撰








　
　
　
　
　
　
　
　
　
　
　
　
　
　
　
　泰西水法卷六
