#+TITLE: 緯略-宋-高似孫
#+DATE: 2018-05-12 10:18:11
#+SOURCE: github.com/kanripo/KR3j0041 master 160554f9                
欽定四庫全書　　　　　子部十
　緯畧　　　　　　　　　雜家類二(雜考之屬/)
　　提要
　　　　(臣/)等謹案緯畧十二卷宋髙似孫撰似孫字
　　　　續古餘姚人淳熈十一年進士厯官校書郎
　　　　守處州似孫嘗輯經畧史畧子畧集畧騷畧
　　　　及此書今惟子畧騷畧與此書存陳振孫書
　　　　錄觧題論其讀書以隠僻為博其作文以怪
　　　　澀為竒然考證之學正不嫌其博而是編所
　　　　引亦皆四庫所著錄非馮贄之流詭辭炫俗
　　　　者比固不得以隠僻譏也明沈士龍又稱其
　　　　愍騷招隠八風圍棊氍□禡牙之類全錄藝
　　　　文初學北堂御覧諸書無所増輯知宋世篇
　　　　集不復具存適用類書誇示宏肆是誠在所
　　　　不免周嬰巵林譏其悮引金樓子以劉休元
　　　　水仙賦為唐劉子元踈舛亦不能無然其言
　　　　篤實終出楊慎丹鉛諸錄之上亦考古者所
　　　　必資矣乾隆四十五年二月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　緯略卷一　　　　　　　宋　髙似孫　撰
　似孫既輯經略史略子略集略又輯騷略事有逸者
　𤨏者爲緯略蓋與諸略相爲經緯不以彚分者可續
　也
　　漢唐詔
西漢詔令四百有一自唐虞夏商周上下千數百載爲
書五十八篇又自五十八篇而後起衰周至五代千數
百載間詔令温醇簡盡有三代遺法唯西漢耳其進退
羙惡不以溢言没其實其申飭訓戒皆至誠明白節緩
而思深至叢脞大壊之餘其施置雖已不合古道當人
心然猶陳義懇到雍容而不迫此其一代之文流風未
冺爲不可及王通嘗以續典謨訓誥誓命之文書雖不
傳漢詔皆可考也唐開元中陳正卿纂漢至唐十二代
詔策章疏歌頌符檄議論謂之續尚書雖襲河汾之意
然其書雜矣宋景文筆記曰文有属對平側用事供公
家一時宣讀施行似徤快然不可施于史傳余修唐書
未嘗以唐人一詔一令載於傳者惟拾對偶之文近髙
古者乃可著于篇大抵史近古對偶宜今以對偶之文
入史如粉黛飾壯士笙匏佐鼙皷非所施也今觀唐史
蓋無一詔如文景武宣之世吁難哉
　　暍
史記曰夏禹扇暍按淮南子曰文王塟死骸而九夷順
武王䕃暍人于樹下而天下懷越王决獄不當援刀自
割而戰士畢死感於恩也此但言䕃暍不言扇暍也京
房易飛候曰有雲如大車蓋十餘此陽沴之氣必有暑
暍抱朴子曰指氷室不能起暍死之熱望炎冶不能止
噤凍之寒暍者暑沴也
　　少女風
劉孝威雨詩電舒長男氣枝揺少女風管輅别傳曰輅過
清河太守時天旱輅曰今夕當雨時樹中已有少女㣲風
又有隂鳥和鳴又少男風起衆鳥亂翔其應至矣湏㬰風
雲興𤣥氣四合大雨注傾易曰艮三索而得男故謂之
少男兌三索而得女故謂之少女又曰兊為少女
　　欸乃
桞子厚漁翁詩欸乃一聲山水緑欸音襖乃音靄唐劉
言史瀟湘詩夷女采山蕉緝紗浸江水野花滿髻粧色
新閒謌曖廼深峽裡曖廼知從何處生當時泣舜斷腸
聲言史之詩則又以欸乃為泣舜之餘聲夷女皆能之
不必為漁父棹船相應聲也二字音雖同而字則異以
欵為曖以乃為迺元結系樂府欸乃曲曰誰能聽欸乃
欵乃感人情不恨湘波深不怨湘水清所嗟豈敢道空
羡江月明昔聞扣斷舟引釣歌此聲始歌悲風起歌竟
愁雲生遺曲今何在逸為漁父行次山又有欸乃歌五
章章四句其序曰大厯丁未中漫叟以軍事詣都使還
州逢春水舟行不進作欸乃五曲舟子唱之蓋取適于
道路耳其中一章曰千里楓林烟雨深無朝無暮有猿
吟停橈静聽曲中意好是雲山韶濩音審其末章亦是
泣舜之意也
　　蚊民
東方朔蚊賦曰長喙細身晝伏夜存(存一/作伸)其屬惡烟爲
掌所捫臣朔愚戇名之曰民崔豹古今注曰河内有人
嘗見人馬滿地如黍米大取火燒皆作蚊蚋飛去因號
蚊蚋爲黍民潘子真詩話載紫姑神蚊賦曰其來繽繽
紛紛如烟如雲嘗聞之秦謂之蚋楚謂之民用東方朔
賦中字也
　　賦體
梁武帝賦體曰草廻風以照春木承雲以含化芳競飛
於陽和花爭開于日夜樂萬類之得所豈此心之云舎
欣分竹其厲精慙戎車之屢駕　梁任昉賦體曰俶征侣
兮艤行舟奉君命兮不俟駕属軒軌之易循值堯民之
可化慙孺雉之聲朝惡鰥魚之在夜奉玉簡之陸離侍
金罍之云舎　梁王僧孺賦體曰雜㳫兮翠旌容與兮
龍駕新桐兮始華乳雀兮初化思治兮終朝求人兮永
夜竟大德之未詶何飛光之徒舎　陸倕賦體曰奉欽
明之睿后沐隆平乎𤣥化參振鷺之充庭侍長徒之曾
舎冀無恨於終南豫告成於芝駕雖就列而陳力終胡
顔于長夜六朝人好作賦體今録數家于此
　　食雪
單于幽蘇武置大窖中絶不與飲食雨大雪武卧齧雪
與氊毛并咽之段熲破羗羗復㓂張掖熲下馬大戰力
盡羗亦引退且行晝夜食雪四十日(漢/紀)陳删詩食雪天
山近思歸海路長王維詩路繞天山雪家臨海樹秋温
庭筠詩紅淚文姬洛水春白頭蘇武天山雪三詩皆用
蘇武事而庭筠末句甚竒
　　旁午
儀禮曰度尺而午注曰一縱一横曰午漢書霍光傳曰
使者旁午師古曰一縱一横爲午猶言交横也盖用此
劉向傳曰螽螟􁒅午如淳曰􁒅午猶言雜沓也
　　洗玉池銘
東坡爲龍眠李伯時作洗玉池銘曰世忽不踐以用爲
急秦漢以還龜玉道熄六器僅存五瑞莫輯趙璧婦玩
(一作/完)魯璜盗竊䑕亂鄭璞鵲抵晋棘維伯時父吊古啜
泣道逢玉人解驂推食劒璏□珌錯落其室晩獲拱寳
遂空四壁哀此命世久就淪蟄時節沐浴以幸斯石孰
推是心施及王國如伯時父琅然環玦援手之勞終睨
莫拾得䘮在我匪玉欣戚仲和父銘之維以咏德按伯
時石刻序䟦曰元祐八年伯時仕京師居紅橋子弟得
陳峽州(峽州名彦/黙字子真)馬臺石愛而致之齋中一日東坡過
而謂曰㫁石爲沼當以所藏玉時出而浴之且刻其形
於四旁予爲子銘其脣而號曰洗玉池而所謂玉者凢
一十六䨇琥璩三鹿盧帶鈎琫珌璊瑑杯水蒼佩螳螂
鉤佩柄珈瑱拱璧是也伯時既下世池亦湮晦徽宗嘗
即其家訪之得於積壤中其子碩以蘇文有禁磨去銘
文以授使者於是置宣和殿十六玉唯鹿盧環從塟龍
眠餘者咸歸内府矣伯時序䟦世不多見庸載于此
　　寧馨
唐張謂詩家無阿堵物門有寧馨兒以寧爲去聲劉夢
得贈日本僧智藏詩爲問中華學道者幾人雄猛得寧
馨以寧爲平聲蓋王衍傳曰何物老嫗生寧馨兒山濤
叱王衍語也又南史曰宋王太后疾篤使喚廢帝帝曰
病人間多鬼那可往太后怒謂侍者取刀來剖我腹那
得生寧馨兒所謂寧馨者晉宋間人語耳今呉人語音
尚用寧馨字爲問猶言若何也東坡詩六朝文物餘丘
壠空使英雄咲寧馨張謂詩東坡詩用寧馨爲是
　　遺母鮓
世説曰陶侃作魚吏以坩鮓餉母母返書責侃曰汝爲
吏以物見餉非唯不能益吾反以增吾憂按列女傳孟
宗爲監魚司馬罷職還道作兩噐鮓以奉母母曰吾老
爲母嘗言唯飲彼水何吾言之不從也乃還鮓於宗宗
扶伏遂沉於江二事相類有如此者魚吏爲監魚字佳
謝𤣥與妹書曰昨出釣獲魚以爲三坩鮓今奉送亦用
坩字説文曰鮓藏魚也藏魚二字更佳(坩音龕纂文曰/大坩為坊東宫)
(舊事曰白/坩五枚)
　　貝經
師曠有禽經浮丘公有鶴經雖相畜亦有牛經馬經狗
經下至蟲魚有龜經魚經朱仲所傳貝經恠竒今録于
此仲受經於琴髙嚴助爲會稽太守仲遺助以徑尺之
貝并致此文曰黄帝唐堯夏禹三代之貞瑞靈竒之秘
寳其有次此者貝盈尺狀如赤電黑雲謂之紫貝素質
紅黑謂之朱貝青地緑文謂之綬貝黑文黄畫謂之霞
貝紫愈疾朱明目綬消氣瘴霞伏蛆蟲雖不能延齡增
壽其禦害一也復有下此者鷹啄蟬脊以逐濕去水無
竒功貝大者如輪文王得大秦貝徑半尋穆王得其殻
懸於昭觀秦穆公以遺燕鼂可以明目遠察宜玉宜金
南海貝如珠如礫或白駮其性寒其味甘止水毒浮(一/作)
(伏/)貝使人寡欲無以近婦人黑白各半是也濯貝使人
善驚無以親童子黄脣㸃齒有赤駮是也雖貝使病瘧
黑鼻無皮是也䂃(一作/瞬)貝使胎消勿以示孕婦赤帶通
脊是也慧貝使人善忘勿以近人赤熾肉殻赤絡是也
醟貝使童子愚女人滛有青脣赤鼻是也碧貝使童子
盗脊上有縷句脣是也雨則重霽則輕委貝使人志强
夜行書伏迷鬼狼豹百獸赤中圓是也雨則輕霽則重
　　布㠶無恙
顧愷之爲殷仲堪參軍嘗因假還以布㠶借之至破冡
遭風大敗愷之與仲堪牋曰地名破冡真破冡而出行
人安穩布㠶無恙楚辭九辨曰還及君之無恙此言及
君之無憂耳爾雅曰恙憂也漢元帝詔貢禹曰今生有
恙何至不已乃上䟽乞骸骨此言病何憂不差而乞骸
骨豈如被䖝食心邪凢言無恙謂無憂耳戰國策曰趙
威后問使者曰嵗亦無恙耶民亦無恙耶説苑曰魏文
侯語倉唐曰擊無恙乎又曰子之君無恙乎聘禮亦曰
公問君實對公再拜鄭注曰拜其無恙蘇氏演義曰時
人以無憂疾謂之無恙神異經曰北方大荒中有獸食
人咋人則病罹人則疾名之曰㺊㺊恙也常近人村落
入人屋室皆患之黄帝殺之由是北方人得無憂疾謂
之無恙應劭風俗通曰上古之時草居露宿恙噬人䖝
也善食人心大患苦之凢相問云無恙
　　五星聚(四星聚附/)
殷紂之時五星聚房房者蒼神之精周據之而興(周興/於房)
(宿分星變蒼得天下/之祥春秋元命苞)髙祖元年十月五星聚于東井以
厯推之從嵗星也(李竒曰嵗星得其正度其四星北行/故曰從也孟康曰嵗星先至為主漢)
(天文志崔浩考古今厯云五星以前三月聚東井按晋/天文志東井三十三度分野最濶以乾曜度論之一度)
(二千九百餘里則東井之分合十萬里石氏星經曰是/年嵗星在東井五星皆從故為有天下之象然以左氏)
(嵗星合之又復不然/蓋左氏論其常也)
五星旋于冀方而魏有天下(魚豢/典略)元帝登祚是嵗鎮太
白星等聚于牛女之間(晋陽/秋)
皇朝太宗即位五星在奎居兖州地分太宗時爲晉王
領兗海(漢史岑出師頌曰五曜宵暎素靈夜嘆晋/傅𤣥髙祖像賛曰五星恊象神母告徵)
　　乾鵲
詩人以乾鵲對濕螢唯王荆公以爲䖍字音見於鵲之
彊彊易綂卦曰鵲者陽鳥先物而動先事而應淮南子
曰乾鵲知來而不知往此修短之分也
　　悼騷愍騷
後漢班彪悼離騷曰夫華植之有零茂故隂陽之度也
聖哲之有窮達亦命之故也惟達人之進止得時行以
遂伸否則詘而尺蠖體龍蛇以幽潜　晉摯虞愍騷曰
蓋明哲之處身固度時以進退泰則攄志於宇宙否則
澄神於幽昧摛之莫究其外函之㒺識其内順隂陽以
潜躍豈凝滯乎一槩　漢賈誼吊屈原文曰鸞鳳伏竄
兮鴟梟翺翔謂隨夷溷兮謂跖蹻亷莫耶爲鈍兮鉛
刀爲銛騰駕罷牛驂蹇驢驥垂兩耳服鹽車所貴聖人
之神德遠濁世而自藏使麒麟可係而覊豈云異夫犬
羊　後漢蔡邕吊屈原文曰鸋鴂軒翥鸞鳳挫翮啄(一/作)
(琢/)碎琬琰寳其瓴甋皇車奔而失轄執轡忽而不顧卒
壊覆而不振顧抱石其何補　宋謝延之祭屈原文曰
蘭薰而摧玉貞則折物忌堅芳人諱明潔曰若先生逢
辰之闕三公吊屈原之辭筆力皆髙併録于此
　　蓍
梁范筠咏蓍詩曰數竒不可偶性直誰能紆禎蔡伏靈
異祥雲降温腴　晉傅𤣥蓍賦曰邁衡德於青陽混百
卉而萌生逮朱夏而修茂暨商秋而堅貞雖離霜而未
彫與潜龜乎通靈於是原極以道形極以度以類萬物
之情以通天下之故豈唯終始於事業乃參天而倚數
洪範五行傳曰蓍之爲言耆也草木之壽知吉㓙者也
此説甚竒(夫揲蓍之法四十九蓍聚之則一而四十九/隱于一中散之則四十九而一隱于四十九)
(中一者道也謂之無則一在謂之有則不可取焉四十/九者用也静則歸于一動則唯覩其用一在其間而不)
(可取此所謂大衍之數/五十其用四十有九也)
　　碧芙蓉頌
顔延之碧芙蓉頌曰澤芝芳豔擅竒水属練氣紅荷比
符縹玉擢麗滄池飛暎雲屋實紀仙方名書靈躅水属
二字全未見人用齊王融謝紫鮓啟曰東越水羞實罄
乘時之美南荆任土方揖鮓魚之味劉孝威謝藕啟曰
凢厥水羞莫敢相輩水羞二字亦新
　　招隱詩
晉張華招隱詩曰隱士托山林遁世以保真連惠亮未
遇雄才屈不伸又詩栖遲四野外陸沉背當時循名奄
不著藏噐待無期羲和策六龍弭節越崦嵫盛年俛仰
過忽若振輕絲　晉張載招隱詩出處雖殊途居然有
輕易山林有悔􁲨人間實多累鵷雛翔窮㝠蒲且不能
視鶴鷺遵臯渚數爲矰所繫隱顯雖在心彼我共一地
不見巫山火芝艾豈相離去來捐時俗超然辭世僞得
意在丘中安事愚與智　晉張恊招隱詩結宇窮嵐曲
耦耕幽藪隂荒庭寂以閒山岫峭且深凄風起東谷有
渰興南岑雖無箕畢期膚寸自成霖澤雉登壟雊寒猿
擁條吟谿壑無人迹荒楚鬱蕭森投竿修岸垂時聞樵
采音重棋可擬志回淵可比心養真尚無爲道勝貴陸
沉遊思竹素園寄辭翰墨林　晉閭丘冲招隱詩大道
曠且夷蹊路安足尋經世有險易隱顯自存心嗟哉巖
岫士歸來從所欽右晉人招隱詩四家今録于此梁昭
明所采招隠唯左太冲陸士衡王康琚耳
　　箕子名
司馬彪莊子注曰箕子名胥餘書傳所不載
　　楚辭
楚辭註楚有先王之廟及公卿祠堂圖畫天地山川䘥
靈奇偉及古賢聖怪物行事屈原周流罷倦休息其下仰見
圖畫因書其壁呵而問之以洩憤懣舒寫愁思讀此則
九歌之意全本于此圖畫鬼神之間猶足以洩憤懣冩
愁思况其餘乎今觀屈宋騷辭所以激切頓挫有人所
不可爲者蓋皆發於天如羗誶蹇紛侘傺些只者楚語
也沅湘江澧修門夏首者楚地也蘭茝荃葯蕙若蘋蘅
者楚物也以其土風形於言辭故風雅比興一出於國
風二雅之中不可及已嚴助薦買臣召見言楚辭帝甚
説之宣帝修武帝故事徵能爲楚辭者九江被公等自
漢以還文人詞客慕其(一作/摹擬)軌躅摛華競秀而識其體
要者亦寡爾後才士但襲其體追其韻言雜燕粤事兼
夷夏亦謂之楚辭失其旨矣
　　湘君
山海經曰洞庭之山帝之二女居之郭璞疑二女者舜
后不當降小水為其夫人因以二女為天帝之女又曰
天帝之女處江為神即列仙傳所謂江妃二女也劉向
列女傳曰帝堯之二女長曰娥皇次曰女英堯以妻舜
於溈汭舜既為天子娥皇為后女英為妃舜死於蒼梧之
野二妃死於江湘之間俗謂之湘君羅含湘中記曰舜二
妃死為湘水神故曰湘妃韓愈黄陵廟碑曰秦博士對始
皇帝云湘君者堯之二女舜妃者也劉向鄭康成亦皆以
二妃為湘君而離騷九歌既有湘君又有湘夫人王逸以
為湘君者自其水神而謂湘夫人乃二妃洪興祖曰堯之
長女娥皇為正妃故曰君其二女女英自宜降曰夫人也
故九歌謂娥皇為君女英為帝子如山海經凢言帝者皆
為天帝如所謂帝之宻都帝之下都帝之平圃至言帝
俊帝顓兼稱其號其以娥皇女英曰帝之二女者其稱
謂審矣九歌所謂帝子者亦本山海經言之禮曰舜𦵏
於蒼梧之野蓋三妃未之從也鄭康成注曰帝嚳立四
妃象后妃四星其一明者為正妃餘三者為次妃帝堯
因焉至舜不告而娶不立正妃但三妃而已謂之三夫
人離騷所謌湘夫人舜妃也夏后氏增以三三而九合
十二人春秋説曰天子娶十二即夏制也康成之論本
取帝王世紀耳世紀曰長妃娥皇無子次妃女英生商
均次妃癸比生二女宵明燭光是也乃知康成所注為
有據依又按秦紀曰死而塟焉今王逸以為溺死非矣
　　玉帶
王荆公作謝玉帶表甚恨無玉帶事既上表有客(失記/姓名)
曰何不用虹玉圍腰公惋悵良久虹玉圍腰四字出常
衮謝賜玉帶表可謂竒事李賀詩曲沼芙蓉波腰圍白
玉冷便不及常公四字薛逢詩帶文琱白玉符理篆黄
金帶文二字亦佳如李賀又用金魚公子夾衫長宻装
腰鞓割玉方玉方二字亦佳賀詩又云越衫羅袂迎春
風玉刻麒麟腰帶紅王光庭詩玉碾盤龍帶金装鳳頸
驄李郭詩玉鴈排方帶金鵝立仗衣此三詩當時侍衛
供奉之人所服者然唐制三品以上皆服玉帶韓愈詩
不知官髙卑玉帶懸金魚
　　茂陵中書
武帝遺詔以雜道書四十卷置棺中元康二年河東功
曹李及入上黨抱犢山採藥於巖室中得此書盛以金
箱卷後題日月是武帝時也河東太守張純以箱及書
奏上之武帝時左右見之流涕曰此是帝崩時殯物宣
帝愴然以書付茂陵(内/傳)宋元憲公詩怪牒汲郡來幽經
茂陵聚此事與蘭亭入昭陵相類(尚書故實曰唐太宗/酷好書有大王真蹟)
(三千六百紙率以一丈二尺為一軸内行書有五十八/卷禇遂良以蘭亭為第一太宗寳惜者獨此為最於座)
(側朝夕觀覧嘗一日附耳語髙宗曰吾千秋萬嵗後與/吾蘭亭将去也及奉諱之日用玉匣貯之藏於昭陵江)
(南别録曰鄭元素温韜之甥也從韜入昭陵見太宗散/髪以玉架桁之𤣥堂兩廂皆石榻以五金之匣蔵鍾王)
(墨蹟僅千軸蘭亭亦在其中自/是散在人間不知流落何所)
　　黛
楚辭曰粉白黛黑施芳澤長袂拂靣善畱客後漢書曰
明德馬后眉不施黛獨左眉角小闕補之如粟宋起居
注曰西河王沮渠蒙遜獻青雀頭黛百斤説文曰黱畫
眉也(黱與/黛同)釋名曰黛代也滅去眉毛以此代其處也通
俗文曰染青石謂之㸃黛武元衡詩艶歌愁翠黛寳瑟
思清商張謂詩殘粧添石黛艶舞落金鈿用石黛二字
正用通俗文也
　　脂澤
蔡邕女誡曰傅脂則思其心之和澤髮則思其心之潤
馮衍集衍與婦弟任武達書曰惟一婢武達所見頭無
釵澤靣無脂粉世説曰江淮以北謂靣脂爲靣澤釋名
曰澤人髮恒枯瘁以此濡澤人唇脂以丹作象唇赤也
北史后妃傳曰晉舊儀典櫛三人掌宫中櫛膏沐膏沐
二字出詩豈無膏沐王維詩邀人傅脂粉不自着羅衣
此言脂也夏英公詩絳唇不敢深深注却怕香脂汚玉
簫用脂字尤妙温庭筠詩蘭膏墜髮紅玉春燕釵拖頸
抛盤雲即澤也
　　熊經鳥伸
莊子曰吹喣呼吸吐故納新熊經鳥申爲壽而已矣此
導引之士養形之人也彭祖壽考者之所好也魏志曰
呉普嘗問道於華佗佗謂普曰人體欲得勞動但不當
使極耳如揺動則糓氣易消血脉流通病不得生譬猶
戸樞不蠧流水不腐以其常動故也是以仙者法之及
漢時有居士舊爲導引之事熊經鵠顧引挽腰體動諸
關節以求難老吾有一術名五禽之戯汝可行之一曰
彪二曰鹿三曰熊四曰猿五曰鳥亦以除疾病利蹄足
以當導引體中不快起作一禽之戯普行之年九十餘
春秋繁露曰猿長臂所以壽好引其氣也(陸龜蒙詩所/以親逋客兼)
(能助五禽宋景文詩五禽習/法觀空證佛縁又詩驚猿參)　(作戯探仙術萬/鶴伸鳥雜經熊)
　　龜息
抱朴子曰城陽郄儉少時行獵墮空冢中饑見冢中先
有大龜數廻轉所向無常張口吞氣或俛或仰儉素亦
聞龜能導引乃試隨龜所爲遂不復饑百餘日後人有
偶窺冢中見儉而出之後竟能咽氣斷糓魏王拘置土
室中閉試之一年不食顔色悦澤氣力自若龜筴傳曰
南方老人以龜支床行二十年老人死而龜猶活以龜
吐納息也王維詩鳩形将刻杖龜殻用支床許渾詩遊
從依野鶴休息過靈龜宋景文公詩度日銜花翻翠鳥
經年支榻養靈龜
　　笳却敵
晉劉琨在晉陽爲胡騎所圍乃乗月登樓清嘯賊聞之
皆悽然長嘆中夜奏胡笳賊又流涕並棄圍走劉疇爲
羣胡欲害之疇無懼色援笳而吹爲出塞之聲以動其
遊客之思於是羣胡垂涕而去二公皆以笳聲却敵真
壯士也
　　雞鳴度關
雞鳴度關皆曰孟嘗君出秦關中雞未鳴關未開下客
爲雞聲群雞和之乃得出然燕太子丹質于秦迯歸到
關丹爲雞聲遂迯前乎此已有之矣
　　獵碣
周宣王石鼓文韋應物韓退之最所賛善如老杜李潮
八分小篆歌亦曰陳倉石鼓亦已訛唯歐陽公以爲可
疑者三蘇朂載記曰石鼓文謂之獵碣共十鼓其文則
史籒所篆周宣王所創獵碣二字甚生蘇氏用此必有
所據任昉述異記曰崆峒山有堯碑禹碣亦用碣字
　　燒香
佛圖澄傳曰襄國城塹水源暴竭石勒問澄澄曰今當
勑龍取水乃置澄上坐繩床燒安息香呪數百言水大
至李相之賢已集曰燒香蓋始于此按漢武故事曰昆
邪王殺休屠王以其衆來降得其金人之神置之甘泉
宫金人者皆長丈餘其祭不用牛羊唯燒香禮拜事又
在佛圖澄之前也
　　千弩俱發
漢李陵至浚稽山與單于相值騎可三萬圍陵軍居兩
山間以大車爲營引士出外爲陣前行持㦸盾後行持
弓弩令曰聞鼓聲而縱聞金聲而止虜見漢軍少直前
就營陵轉戰攻之千弩俱發應弦而倒虜走上山漢軍
擊殺千人單于大驚漢丞相亮出軍圍祁山魏司馬宣
王使張郃拒於祁山亮糧盡軍還至清風木門郃追之
亮駐車大削樹皮題曰張郃死此樹下預令兵夾道以
數千弩備之郃果至千弩俱發射郃而死(袁希之/列傳)龎涓
追孫臏臏度其行暮當至馬陵馬陵道狹而傍多阻隘
可伏兵乃砍大樹白而書之曰龎涓死此樹下涓果夜
至斫木下見白書乃鑚火讀之未畢齊軍萬弩俱發魏
軍大亂相失涓乃自剄曰遂成豎子之名(史/記)此言萬弩
俱發也
　　解鳥語(和菟有鳥鳴書一卷王/喬有解鳥語書一卷)
魏尚字文仲髙皇帝時爲太史曉鳥語(謝承後/漢書)楊宣爲
河内太守行縣有群雀鳴桑樹上宣謂吏曰前有覆車
粟此雀相隨欲往食行數里果有覆車粟(益州耆/舊傳)秦仲
知百鳥之音與之語皆應(史/記)管輅聞有鳴鵲來在閣屋
上其聲甚急輅曰東北一婦昨殺夫牽引西家父離婁
候不過日在虞泉之際告者至矣到時果有東北五人
來告隣婦手殺其夫詐言西家人與夫有嫌來殺我聓
(管輅/别傳)
　　解六畜語
廣漢陽翁偉能聽鳥獸之音嘗乘蹇馬之野而田間有
放馬者相去數里鳴聲相聞翁偉謂其御曰彼放馬目
眇其御曰何以知之曰罵此轅中馬曰蹇馬蹇馬亦罵
之曰眇馬御者不信往視馬目竟眇(論/衡)李南乘赤馬行
道逢人白馬先鳴而赤馬應之南謂從者曰此馬言汝
今當見一黄馬左目盲者是吾子也可告之快行相及
從者不信行二里果逢黄馬而左目盲南之馬先鳴而
盲者應之其盲果白馬子(抱朴/子)介葛盧來朝聞牛鳴曰
是生三犧皆用之矣(左/傳)東方有國人數數解六畜語蓋
偏智之所得矣(缺/)廷尉沈僧照校獵中道而還左右問
其故荅曰國有邊事當選人丁何以知之荅曰南山彪
嘯所以知爾(梁/典)
　　陸羽水品
一廬山康王谷簾水
二無錫惠山石泉水(東坡詩閒携天上小團/月來試人間第二泉)
三蘄州蘭溪石下水
四峽州扇子峽蝦蟆口水
五武丘寺井水
六廬山招賢寺下方橋潭水
七揚子江南零水
八洪州西山瀑布水
九桐栢淮源水
十廬山龍池山頂水
十一丹陽觀音寺井水
十二揚州大明寺井水
十三漢江中零水
十四歸州玉虚洞香谿水
十五商州武關西洛水
十六吳松江水
十七天台千丈瀑布水
十八郴州圓泉水
十九嚴陵灘水
二十雪水
　　劉伯芻水品(張又新煎茶水記曰劉伯芻謂水之/宜茶者有七較之陸氏品固有異同)
　　　(也/)
一揚子江南零水
二惠山石泉水
三武丘石井水
四丹陽觀音寺井水
五揚州大明寺井水
六呉松江水
七淮水(最下/)
六一居士曰陸羽茶經其論水曰山水爲上江水次之
井水爲下又曰山水乳泉石池漫流者上瀑湧湍潄勿
食食之令人有癭疾江水取去人遠者井水取汲多者
其説止于此未嘗品第天下之水也張又新煎茶水記
曰代宗朝李季(一作/秀)卿刺湖州至維揚逢陸處士命謹
信者操舟取南零水至陸以杓揚水曰非南零者既傾
而半陸曰此南零矣使大駭曰至岸舟蕩覆半挹岸水
增之(李德裕常令所親取揚子江中零水其人醉忘乃/汲石頭城水以紿之德裕能辨其非是蓋不止羽)
(能辨/也)德裕好惠山泉置驛取水有僧言長安昊天觀井
水與惠山泉通雜他水十餘缶試之僧獨指其一曰此
惠山泉水也文饒爲罷水驛(東坡愛玉女洞泉日致兩/瓶恐為使者所紿因破竹)
(為契使寺僧藏其一為信/謂之調水符洞在大秦寺)按蒲元傳曰元性多竒思於
斜谷爲諸葛亮鑄刀三千口刀成以漢水鈍弱不任淬
乃取水蜀江水至元曰水雜涪水不中用取水者捍言
不雜元以刀畫水言雜八升取水者叩頭云於涪津覆
水以涪水八升益之然則别水固有此事淄澠之辨蓋
始於易牙也(易牙名巫牙其字也/見孔頴達左傳疏)如東坡汲江水煎茶
詩活水還湏活火烹自臨釣石取深清此二句直入茶
泉理窟夫天下名泉不知有幾豈止如二公所品而已
哉歐公汝隂詩水味甘于大明井山谷省中烹茶詩閣
門井不落第二竟陵谷簾空誤書謂此也
　
　
　
　
　
　
　
　
　緯略卷一
欽定四庫全書
　緯略卷二　　　　　　　宋　髙似孫　撰
　　五神車
金匱曰武王伐紂都洛邑雪深丈餘甲子平旦不知何
神五大夫乗馬車從兩騎止門外王使太師尚父謝五
大夫賔幸臨之尚父使人持粥一器出進五車兩騎王
曰不知有名乎曰南海神曰祝融東海曰勾芒北海曰
𤣥㝠西海曰蓐収河伯雨師請使謁者于殿下門内引
祝融五神皆驚相視而嘆徐陵雪詩明朝闕門外應見
海神車李嶠詩大周天闕路今日五神車劉庭琦雪詩
姑射山中符聖壽芙蓉闕下降神車蓋用此事
　　周玉律
晉諸公讃曰世祖時以荀朂所造律得周時玉律比校
正同荀朂奏曰中所出御府銅竹律二十五具其三具
與杜䕫左延年法同周庾信上玉律表曰零陵廟前徒
尋舜琯始平城下空論談天上制其禮下習其儀君定
其法臣行其事謹造玉律一具并玉秤尺斗合等至于
分粟累黍量茲數籥仰禀聖䂓叅詳神思節移隂管無
勞河内之灰氣動陽鍾不待金門之竹而琰琬事輕般
倕慮淺不足展采成均增輝度量庾開府之文亦佳作
也
　　魚先至
大戴禮曰二月祭鮪鮪者魚之先至也月令曰季春薦
鮪于寢廟注曰進時美味也毛詩義疏曰鮪魚出海三
月從河上形似鯉而色青黑頭小而尖如鐡兠鍪口在
頷下淮南子曰禹决江䟽河鑿龍門闢伊闕龍門本有
水門鮪魚由其中上行得上過者便爲龍門乃禹辟而
大之故言鑿
　　三素雲
修真入道秘言曰立春日清朝北朢有紫緑白雲者爲
三元君三素飛雲也乘八輿之輪上詣天帝天子候見
再拜自陳某乞得侍給輪轂三過見元君之輦者白日
昇天(一云出洞/真黄老經)唐試進士以立春日朢三素雲詩為題
蓋出于此陶𢎞景水仙賦曰迎九𤣥於金闕朢三素於
太清李義山送宫人入道詩九枝燈外朝金殿三素雲
中侍玉樓吳筠詩瓊臺刼為仞孤暎大羅表常有三素
雲凝光自飛繞黄庭經注曰紫青紅謂之三素雲(蘇魏/公作)
(春帖子詞萬年枝上㸔春色三素雲中望玉宸許冲元/春帖子詞三素雲飛依北極九農星正見南方鮑溶温)
(泉宫詩山蒸隂火雲三/素落日温泉鷄一鳴)
　　代将
樂毅為燕王合五國之兵攻齊下七十餘城盡郡縣以
屬燕唯莒即墨二城未下昭王死惠王即位用齊人反
間疑樂毅而使騎刼代之樂毅奔趙(戰國/䇿)秦師伐趙王
使亷頗禦之頗固壁不戰趙王惑秦之間以趙奢之子
代頗趙師大敗(史/記)晉杜預都督荆州襲吳西陵督張政
大破之政吳之名将據要害之地耻無備取敗不以實
告于孫皓預欲間吳邊将乃請還其所獲之衆於皓皓
果召政遣武昌監劉憲代之晉軍将至将帥移易傾蕩
之勢竟殄滅焉(晉/書)成敗之機在於信間輕易有如此者
　　老將
史記曰秦始皇問李信曰吾欲攻荆用幾何人而足信
曰不過用二十萬人始皇問王翦翦曰非六十萬人不
可始皇曰王將軍老矣何怯也翦謝疾歸老於頻陽李
信攻鄢郢破之引兵而西與蒙恬㑹城父荆人因隨之
三日三夜不得頓舎大破李信軍始皇聞之大怒自馳
如頻陽謝翦曰不用將軍計李信果辱秦將軍獨忍棄
寡人乎翦謝曰老臣罷病悖亂唯大王更擇賢將始皇
謝曰已矣將軍勿復言王翦曰大王必不得已用臣非
六十萬人不可始皇曰聽將軍計耳於是王翦將六十
萬人代信擊荆大破荆軍虜荆王負芻平荆地爲郡
西羗反時趙充國年七十餘上老之使御史大夫丙吉
問誰可將者充國對曰無踰於老臣耳上遣問焉曰將
軍度羗虜何如當用幾人充國曰百聞不如一見兵難
隃度臣願馳至金城圖上方畧然羗戎小夷逆天背叛
滅亡不久願陛下以属臣勿以爲憂上咲曰諾充國日
饗軍士士皆欲爲用虜數挑戰充國堅守捕得生口言
羗豪相數責曰語汝無反今天子遣趙將軍來年八九
十矣善爲兵今欲一鬪而死可得耶　建武二十四年
武威將軍劉尚擊武陵五溪蠻夷深入軍没馬援因復
請行時年六十二帝愍其老未之許援自請曰臣尚能
被甲上馬帝令試之援據鞍顧眄以示可用帝笑曰矍
鑠哉是翁也遂遣援夫翦充國援以區區老臣策勲秦
漢李廣之視三子特伯仲間耳請擊匃奴上以其老不
許竟坐數竒引兵失道豈非天哉
　　使酒
漢書曰灌夫剛直使酒不好靣䛕漢季布任侠有名孝
文時召爲御史大夫有言其勇使酒難近宋孔顗(一作/凱)
使酒仗氣醉則彌日不醒僚宷(一作/類)之間多所凌忽
　　月竁
顔延年詩月竁來賔日際奉土竁窟也杜子春周禮注
曰今南陽人呼穿土爲竁木𤣥虚海賦曰大明鑣轡于
金樞之穴注曰月窟也
　　琴心三疊
黄庭經曰端居蘂珠十九年琴心三疊化胎仙梁丘子
曰三疊琴心三丹田也黄庭經一曰琴心文大率黄庭
妙處全以三丹田爲根吐納爲用也
　　真真
聞竒録曰唐趙顔於畫工處得一圖畫美女工曰神畫
也呼真真百日即應果如其言一友人以爲妖贈之寳
劍欲斬之真真曰某南嶽地仙也君呼妾來今又疑妾
妾不可住即携其子上圖圖上添一小兒矣簡齋(一作/山谷)
墨梅詩窓間光景晩來新半幅溪藤萬里春從此不貪
江路好賸拚心力喚真真
　　五圖
鮑明遠詩五圖發金記九籥隱丹經采芝法有五故曰
五圖出太清金匱記仙經有九轉金液丹法故云九籥
沈休文詩淹留訪五藥顧歩佇三芝五藥草木石䖝糓
也三芝石芝靈芝肉芝
　　截肪蒸栗
玉書稱玉白如截肪黑譬純漆赤擬鷄冠黄侔蒸栗(魏/文)
(帝/書)或問玉符曰赤如鷄冠黄如蒸栗白如猪脂黑如純
漆玉之符也(王逸/玉部)唐寳記曰𤣥黄天符色如蒸栗澤若
凝脂仙人山𤣥卿新宫銘曰碧瓦鱗差瑶階肪截用肪
截竒甚
　　白瑶宫
李賀卒母夣賀言上帝建白瑶宫令作記又剙凝虚殿
使某纂樂章今爲神仙中人甚樂也(物類相/感志)上帝遷都
于月圃構新宫命曰白瑶召李賀爲記(塵外/記)長吉忽晝
日見一緋衣人駕一赤虬持一版書若太古篆或霹靂
石文者云當召長吉長吉了不能讀倐下榻叩頭言阿
彌老且病不願去緋衣人笑曰帝成白玉樓召君爲記
天上差樂不苦也長吉獨泣道邉人盡見之少之長吉
氣絶常所居窓中勃勃有烟氣聞行車嘒管之聲太夫
人急止人哭待之如炊五斗黍許時長吉竟死(李義山/作賀小)
(傳/)義山之傳蓋得於長吉姊嫁王氏者
　　文君誄
西京雜記曰司馬相如死文君爲作誄列女傳曰桞下
季死妻自爲誄門人不能損一字古人已如此
　　嚏占
隨筆謂終風詩願言則嚏鄭氏箋曰女思我心如是我
則嚏也今俗人嚏云人道我此古之遺語也此風自古
已有之按漢藝文志有嚏耳鳴占十六卷其多如此則
嚏者亦古人深以爲事月令曰季秋行夏令則人多鼽
嚏是爲病也
　　習舊事
黄瓊遷尚書令明習故事　李直爲侍中章帝西謁園
陵直陪乘問舊事輙對(東觀/漢記)　蔣疊爲太僕久居臺閣
明習故事在九卿位數言便宜奏議可觀　胡廣爲太
傅時年八十四練達事體明解朝章屢有補闕之益京
師號曰萬事不理問伯始　龔遂拜尚書侍郎彌綸舊
章深識故典毎入朝奏事當廷所問應時㨗對(謝承後/漢書)
王傅拜尚書習漢家舊事在臺歴載夙夜警戒内外不
漏　楊喬拜尚書明習國家舊事故幹機宻之職夙夜
周慎退食自公　劉裕爲尚書侍郎自在臺閣閒習國
家故事毎有奏議决之於口　魏王粲拜侍郎博物多
識問無不對時舊典廢弛興造制度粲恒定之　李固
薦楊淮累世服事臺閣練達舊典(益部耆/舊傳)　刁恊爲左
僕射時中興草創恊以早歴中朝多諳諸事朝廷政體
一禀於恊(晉起/居注)
　　故事之始
韋賢爲丞相老病乞骸骨罷歸丞相致仕自賢始　封
丞相𢎞爲平津侯後以爲故事丞相封侯自𢎞始　梁
丘賀爲郎祠孝昭廟賀筮有兵謀故事上常夜入廟其
後侍明而入自此始　武帝征伐四夷令民産子二十
嵗乃出口錢口錢自此始　惠帝遊離宫叔孫通曰古
者春嘗果方今櫻桃熟可獻之宗廟獻果由此始　諸
葛豐爲司𨽻舉節收許章章自歸上於是收豐節司𨽻
去節自豐始　任隗爲大匠建武以來常侍謁者大匠
置自隗始　尚書郎舊典科補長史鄭𢎞爲僕射奏臺
職任尊而賞薄人無樂者補二千石自此始　魏許禇
從太祖征馬超韓遂破之遷武衛中郎將武衛中郎號
自此始　崔邑爲司空封安陽亭侯邑六百戸三公封
侯自此始　鄭黙拜大鴻臚母䘮舊法既塟還職黙陳
懇至久而見許聽大臣終䘮自黙始　傅初母憂去職
及塟母詔給太常五等吉凶導從其後諸卿大夫給導
自此始　石苞拜驃騎加侍中羽葆皷吹出叅軍於都
督無敬孫楚揖於苞更相表上故叅軍有敬自楚始
謝尚採拾樂人制鍾石以備太常樂江表有鍾石之樂
自尚始　中宗賜謚多由封爵不考德行王導上疏曰
臣聞大行受大名小行受小名近代已來唯爵謚宜體
前訓使行以謚彰中宗納焉公卿無爵而謚自導始(何/法)
(盛晉中/興書)　王導拜丞相漢魏以來群臣不拜山陵導以
中宗契闊布衣匪止君臣而已毎一崇進無不親拜山
陵哀動左右拜陵自導始(晉/書)　後魏李崇除襄州刺史
懸鼓捕盗諸州置樓鼓自崇始(後魏/書)
　　諮政
漢張禹居家國家每有大政必與定議　董仲舒去位
歸家朝廷有大議使使者及廷尉張湯就其家問之其
對皆有明法　趙充國乞骸骨就第朝廷每有四夷大
議常與叅兵謀問籌策焉　後漢橋𤣥徵拜大鴻臚老
乞骸骨經傳有疑使小黄門就問之　晉劉寔以侯就
第懷帝詔曰國之大政就諮于君
　　給札
上讀相如子虚賦善之召相如相如曰此諸侯之事未
足觀請爲天子遊獵賦上令尚書給筆札乃爲上林賦
(史/記)　荀悦志在獻替(一作/納)獻帝好典籍常以班固前漢
書文繁難省乃依左氏傳體以作漢紀辭約事詳詔尚
書給筆札(後漢/書)　張華有文才晉儀制度釐革勑有司
給筆札多所損益(王隱/晉書)
　　文章不起草
北齊杜弼從髙祖破西魏命爲露布手即書絹曾不起
草　魏收以文章見知奉詔爲封禪文下筆便就不起
草藁
　　重席
戴憑正旦朝賀帝與群臣説經義不通輙奪其席憑重
十五席　殷亮拜慱士諸儒講論勝者賜席亮重席八
九(殷氏/世傳)
　　鹵簿
蔡邕獨斷曰天子車駕次第謂之鹵簿有大駕小駕有
法駕大駕属車八十一乘祠天於甘泉備之官有其注
名曰甘泉鹵簿中興以來希用之法駕公卿不在鹵簿
中惟河南尹執金吾洛陽令奉引小駕属車三十六乘
祠宗廟則用之後漢志曰乗輿大駕公卿奉引太僕卿
大將軍驂乘賈誼過秦論曰伏屍百萬流血漂鹵孔璋
檄文曰伏屍千萬流血漂樐鹵乃從木通典所載鹵簿
則戰楯居外刀楯居内漢書注曰樐大楯也復古編鹵
所以進船或作樐字鹵者干櫓之義簿者記籍之稱也
應劭有漢官鹵簿圖古秘畫珍圖目有天地郊祀鹵簿
圖一卷大駕鹵簿圖三卷晉有鹵簿圖一卷齊有鹵簿
儀一卷陳有鹵簿儀三卷鹵簿圖一卷唐世鹵簿正用
漢制行列次第並著儀衞志唐王象有畫鹵簿圖皇朝
天聖中王欽若撰鹵簿圖三卷皇祐中詔修鹵簿圖宣
憲宋公修撰凢十卷至犦槊不得其義(爾雅曰犦牛犎/牛也此獸抵觸)
(百獸無敢當者故金吾仗刻犦牛于槊首/以碧油囊之荆楚嵗時記説與爾雅同)宣和間亦修
鹵簿圖(温庭筠詩早鴈驚沉細波起晩花鹵簿龍飛回/此施之奉引者也張祐詩晏車悲鹵簿廣樂遏)
(簫韶王建詩拜陵日到公卿發鹵簿分頭入太常此施/之凶禮者也閻朝隱詩鹵簿山川暗琵琶道路長此施)
(之于臣下者也清畫詩紅塵驅/鹵簿白羽擁嫖姚此又兵事也)
　　天公牋
晉劉謐之與天公牋曰昔辛酉之際遭湯旱流烟今子
亥之嵗值堯水㴞天火延其廬水壞其田何人小子頓
偷雙船由是行無擔石室如罄懸　宋吳道元與天公
牋曰道元居在城南接水近塘草木幽蔚蚊䖟所藏苑
茨漏宇纔容數牀無有髙門大屋來風致凉積汗累燻
體日萎黄未免夏暑逆愁冬霜(缺/)則兩幅之薄被上有
牽綿與敝絮徹以三股之絲綖聮以四升之麤布狹領
不掩其巨形促縁不覆其長度伸腳則足出攣踡則脊
露　王逸天問章句曰天問者屈原之所作也何不言
問天天尊不可問故曰天問劉禹錫問大鈞賦先儒有
言其不然者而况牋耶桞宗元天對精深瓌古成一家
言離騷而後一人而已
　　八風
易通卦騐曰冬至廣莫風至誅有罪斷大刑立春條風
至赦小罪出稽畱春分明庶風至正封疆修田疇立夏
清明風至出幣帛禮諸侯夏至景風至辨大將封有功
立秋凉風至報土功祀四鄉秋分閶闔風至解懸垂琴
瑟不張立冬不周風至修宫室完邊城八風以時則隂
陽變化道成萬物得以育生王當順八風行八政當八
卦也　春秋考異郵曰八風殺生以節翺翔距冬至四
十五日條風至條者達生也(距猶起也自冬至後四十/五日而立春東北風應其)
(方而來/生萬物)四十五日明庶風至明庶者迎惠也(春分之後/庶衆也陽)
(以施惠之㤙德/迎衆物而生之)四十五日清明風至精芒挫收(立夏之/後挫猶)
(止也時薺麥之属秀出已備/故剉止其鋒芒收之使成實)四十五日景風至景者强
也强以成之(夏至之候也强/言萬物强盛也)四十五日凉風至凉風者
寒以閉也(立秋之候也閉收也/言隂寒収成萬物也)四十五日閶闔風至閶
闔者當寒大收也(秋分之候也閶闔盛也時盛/收物蓋藏之閶闔或爲當)四十五
日不周風至不周者不交也隂陽未化合也(立冬之候/也未化合)
(言消息純坤無陽也月令曰/天地不交而閉塞成冬也)四十五日廣莫風至廣莫
者精大滿也(冬至之候也言冬物無/見者風精大羙滿無偏)風之爲言萌也其
立字䖝動於凡中者爲風(䖝動於凡言陽氣無不周也/明昆䖝之属得陽乃生遇隂)
(則死故風為隂/中之陽者也)　易緯曰八節之風謂之八風立春條風
至(東北/方風)春分明庶風至(東方/風)立夏清明風至(東南/方風)夏至
景風至(南方/風)立秋凉風至(西南/方風)秋分閶闔風至(西方/風)立
冬不周風至(西北/方風)冬至廣莫風至(北方/風)吕氏春秋曰何
謂八方風東北曰焱風(髙誘註一/曰融風)東方曰滔風(一曰明/庻風)東
南曰薰風(一曰清明風淮/南子作景風)南方曰巨風(一曰/凱風)西南曰凄
風(淮南子/作凉風)西方曰颼風(一曰閶/闔風)西北方曰厲風(一曰不/周風)
北方曰寒風(一曰廣/莫風)
　　避風
養性經曰治身之道春避青風夏避赤風秋避白風冬
避黑風　孫思邈論衛生以爲人當避暗風箭風者蓋
此之謂也
　　風經
黄帝風經曰調長祥和天之喜風也抑揚奔厲天之怒
風也　晉江逌風賦所謂若颸厲狂觸物怒號捲揚江
海囬㧞陵崤此蓋用莊子中事喜風二字未經人用也
　　雲貫斗
韓休喜雨賦曰天垂貫斗之雲神召離星之月此二語
瓌新之甚按天文集要曰北斗不欲雲覆之有黑雲覆
天大雨休正用此事
　　漢唐人物
公孫𢎞傳賛曰儒雅則公孫𢎞董仲舒倪寛篤行則石
建石慶質直則汲黯卜式推賢則韓安國鄭當時律令
則趙禹張湯文章則司馬遷相如滑稽則東方朔枚臯
應對則嚴助朱買臣厯數則唐都洛下閎恊律則李延
年運籌則桑𢎞羊奉使則張騫蘇武將帥則衛青霍去
病受遺則霍光金日磾其餘不可勝紀是以興造功業
制度儀文後世莫及孝宣承綂纂循洪業招選茂異而
蕭朢之梁丘賀夏侯勝韋𤣥成嚴彭祖尹更始以儒術進
劉向王褒以文章顯將相則張安世趙充國魏相丙吉
于定國杜延年治民則黄覇王成龔遂鄭𢎞邵信臣韓
延壽尹翁歸趙廣漢嚴延年張敞之属皆有功迹見述
於世叅其名臣亦其次也後世非唯無此人物亦無此
文章每讀此爲之太息以武帝人才之盛而固所賛殊
不及相業也王珪嘗侍宴太宗謂珪曰卿識鍳精通尤
善談論自房𤣥齡等咸宜品藻又可自量孰與諸子珪
對曰孜孜奉國知無不爲臣不如𤣥齡才兼文武出將
入相臣不如李靖敷奏詳明出納惟允臣不如彦博處
煩理劇衆務畢舉臣不如戴胄以諌諍爲心耻君不及
堯舜臣不如魏徵至如激濁揚清嫉惡好善臣于數子
亦有一日之長太宗深然其言群公亦各以爲盡已所
懷謂之確論此殊有典謨氣象唐人物之盛至如此似
非漢所及
　　御撰晉書
晉書之首置以御撰今觀天文志曰天聰明自我人聰
明以民爲人太宗不應自避其名又洛書乾曜度以乾
爲甄太宗又不應爲太子承乾避也只是史官所修間
有經御覽裁整者謂之御撰則不可也
　　白麕
晉中興書曰中興所在獻白麕王述有上白麞表曰毛
色㓗素斯誠嘉祥按穆天子傳有曰天子賜黄金之鹿
白銀之麕正謂是也爾雅曰麕牡麌(魚矩/反)牝曰麜(音/栗)其
子麆(音/助)
　　棋
後漢馬融圍棋賦曰三尺之局爲戰闘之塲陳聚士卒
兩敵相當怯者無功貪者先亡先據四道保甬依傍縁
邊遮列往往相朢離離馬目連連鴈行踔度間置徘徊
中央收取死卒無使相傷當食不食反受其殃離亂交
錯更相度越守規不固爲所唐突深入貪地殺亡士卒
狂攘相救先後并没計功相除以時早訖事畱變生拾
棋欲疾營或窘乏無令詐出深念遠慮勝乃可必　晉
曹攄圍棋賦曰二敵交行星羅宿列雲㑹中區網布四
裔合圍促陣交相侵伐用兵之象六軍之際也張甄設
伏挑敵誘㓂縱敗先鋒要勝復後尋道爲塲頻戰累闘
夫保角依邊處山營也隔道相朢夹水兵也二闘共生
皆自并也持棋合連擇地形也覽斯戯以廣思儀群方
之妙理訝竒變之可嘉思孫呉與白起世既平而功絶
局告成而巧止　晉蔡洪圍棋賦曰旅進旅退二騎迭
驅翻翻馬合落落星敷各嘯歌以發憤運變化以相符
乍似戯鶴之干霓又類狡兎之繞丘散象乘虚之飛電
聚類絶貫之積珠然後枕以大羅繕以城郭綴以懸險
經以絶落眇朢翼舒翺翔容與彎掌南指情實西射揚
塵奮迹雖動詳悉或臨局寂然惟棋是陳靜昧無聲潜
來若神抑舒之役成子之賢也或聲手俱發諠譁譟擾
色類不定次措無已再衰三竭鋭氣已朽登軾朢軼其
亂可取也爾乃心闘犇競勢使揮謙携手詆欺朱顔相
嫌然局不𢎞席子不盈捲秉二儀之極要握衆巧之至
權若八卦之初兆遂消息乎天文屈則尺蠖舒則龍翻
崔嵬雲起巄嵷浪傳崟岑山結沓如霧分靜若清夜之
列宿動若流彗之互奔殿未結而筭了𨽻首不得窺其
門局覆亂而不惑妍(一作/研)桑不足識其源或設死而稱
枉臯陶不能治其怨或巧逸以樂胥后䕫不足以之讃
亂云勢貌多矣孰能䆒傳遠求近取予一以貫　梁武
帝圍棋賦曰圓奩象天方局法地枰則廣羊文犀子則
白瑶𤣥玉方眼無斜直道不曲爾乃建將軍布將士列
兩陣驅䨇軌徘徊鶴翔差池燕起用忿兵而不顧亦憑
河而必危無成術而好鬪非智者之所爲運疑心而猶
豫志無成而必虧今一棋之出手思九事而爲防敵謀
㫁而計屈欲侵地而無方不失行而致㓂不助彼而爲
强不讓他以増地不失子而云亡落重圍而計竆欲佻
巧而行促劇踈勒之迍邅甚白登之困辱或龍化而迢
絶或神變而速悟勿膠柱以調瑟專守株而待兎或有
少基已有活形失不爲悴得不爲榮若其苦戰未必能
平用折雄威致損令名故城有所不攻地有所不爭東
西馳走左右周章善有翻覆多致敗亡雖蓄鋭以將取
必居謙以自牧譬猛獸之將擊亦俛耳而固伏若局勢
已勝不宜過輕禍起于所忽功墜于垂成至如玉壺銀
臺車廂井欄既見知于曩日亦在今之可觀或非刼非
持兩懸兩生局有衆勢多不可名或方四聚五花六持
七雖渉戯之近事亦臨局而應悉或取結角或營邊鄙
或先㸃而亡或先撇而死或君子以之遊神先達以之
安思盡戯奕之要道窮情理之奥祕　梁宣帝圍棋賦
曰蜂起百塗縱横萬制或無厭而反失或先羸而後濟
　後漢班固奕㫖曰或虚設豫置以自衞䕶盖象庖犧
網罟之制隄防周起障塞漏决有似夏后治水之勢一
孔有闕壞頺不振有似瓠子汎濫之勢作伏設詐突圍
横行田单之竒要厄相刼割地取賞蘇張之姿參分有
勝伐而不誅周文之德逡巡徐行保角依旁却自補續
雖敗不亡繆公之智中庸之方上有天地之象次有帝
王之治中有五覇之權下有戰國之事覽其得失古今
略備　魏應瑒奕勢曰盖棋奕之制所由來尚矣有象
軍戎戰陣之紀旌旗既列權慮蜂起絡驛雨集魚鱗鴈
峙奮維闡翼固衛邊鄙或飭遁偽旋卓轢軿列羸師延
敵一乘虚絶歸不得合兩見擒滅淮隂之謨㧞旗之勢
也或匡設無常尋變應危㓂動北壘備在南麾中基既
揵四表自虧亞夫之智耿弇之竒也或假道四布周爰
繁昌雲合星羅侵逼郊塲師弱衆寡臨據孤亡披掃彊
禦廣略土疆昆陽之威官渡之方也挑誘既戰見欺敵
對紛挐相救不量進退群聚俱殞力行唐突瞋目恚憤
覆局奔潰項將之□楚懷之悖也時或失謬収奔攝北
還自保固完聚補塞見可而進先負後克燕昭之賢齊
頃之德也長驅馳逐見利忘害輕敵寡備所喪彌大臨
疑猶豫筭慮不詳茍貪少獲不知所亡當斷不斷還爲
所謀項羽之失呉王之尤也持棋相守莫敢先動猶楚
漢之兵相拒索鞏也　梁沈約棋品序曰奕之時義大
矣哉體希㣲之趣含竒正之情靜則合道動必適變若
夫入神造極之靈經武緯文之德故可與和樂等妙上
藝齊工支公以爲手談王生謂之坐隱是以漢魏名賢
髙品間出晉宋盛士逸思争流雖復理生於數研求之
所不能渉義出乎幾爻象未之或盡凝神之性難限入
𤣥之致不窮
右棋之賦五棋之論三有能造悟其一當所向無敵況
盡得其理乎
　
　
　
　
　
　
　
　
　
　
　
　緯略卷二
欽定四庫全書
　緯略卷三　　　　　　　宋　髙似孫　撰
　　鳳毛
王敬倫姿容似父作侍中公服從門入桓公望之曰大
奴故自得鳯毛也(大奴王劭也世/説亦見中興書)　謝超宗祖靈運父
鳯宗好學曽作誄奏之帝大嗟賞曰超宗殊有鳯毛恐
靈運復出(南齊/書)　北平王貞字仁賢世祖第五子也沉
審寛恕太祖稱此兒得我鳯毛(北齊一本/無我字)　晉尚書閔
鴻見陸雲竒之曰此兒若非龍駒即是鳯雛　龎統字
士元人目為鳯雛(襄陽/記)　杜詩欲知世掌絲綸美池上
于今有鳯毛岑參詩中郎一鳯毛世上獨賢豪此用鳯
毛也劉商隱詩鳯雛皆五色鴻漸又雙飛此用鳯雛也
宋元憲詩羽毛丹穴種頭角玉麟兒尤更奪胎
　　門多好事
漢張竦以列侯居長安貧無賔客時時好事者從之質
疑問事論道説書揚雄家貧嗜酒人稀至其門有好事
者載酒饌從學李楷述身賦曰座有清譚之客門多好
事之車好事二字已見竦傳
　　麈尾
王導麈尾銘曰誰謂質卑御於君子拂穢靜暑虚心以
俟許詢白麈尾銘曰蔚蔚秀格偉偉竒姿荏弱軟潤雲
散雪霏君子運之探𤣥理㣲陸龜䝉麈尾賦有曰叩易
論𤣥驅今駕古散入神明之賾中含道德之祖此形容
揮用之趣獨孤授竹如意賦有曰發奥滌𤣥遐鈎獨索
亦是形容用處優於龜䝉二公所作全不似唐人文章
麋之大者曰麈群麋(一作/鹿)隨之皆依(一作/視)麈尾所轉(出/名)
(苑又恩平郡譜曰麈謂之/荒麈埤雅曰其尾辟塵)
　　秦醫越醫
晉侯疾病求醫於秦秦伯使醫緩為之未至公夣疾為
二豎子曰彼良醫也懼傷我焉迯之其一曰居肓之上
膏之下若我何醫至曰疾不可為也在肓之上膏之下
攻之不可達之不及藥不至焉不可為也公曰良醫也
厚為之禮而歸之(左氏成公/十五年)齊桓公六年越醫扁鵲過
齊桓侯客待之入朝見曰君有疾在腠理不治將深桓
侯曰寡人無疾扁鵲出桓侯謂左右曰醫之好利欲以
不疾病為功後五日復見曰君疾在血脉後五日復見
曰疾在腸胃後五日見桓侯而還走桓侯使人問其故
曰疾在骨髓臣是以無請也桓侯遂卒(春秋/後語)
　　春秋時論養生
晉侯有疾鄭伯使公孫僑如晉聘且問疾叔向問焉曰
寡君之疾病卜人曰實沉臺駘為祟史莫之知敢問此
何神也子産曰若君身則亦出入飲食哀樂之事也山
川星辰之神又何為焉僑聞之君子有四時朝以聽政
晝以訪問夕以修令夜以安身於是節宣其氣勿使有
所壅閉湫(子小/切)底以露其體(湫集也底滯也露羸也一/之則血氣集滯而體羸露)
今無乃一之則生疾矣(左氏/昭公)晉侯求醫于秦伯秦伯使
醫和視之曰疾不可為也是謂近女室疾如蠱非鬼非
食惑以喪志良臣將死天命不祜公曰女不可近乎對
曰節之先王之樂所以節百事也故有五節(五聲/之節)
遲速本末以相及中聲以降五降之後不容彈矣于是
有煩手滛聲慆堙心耳乃忘和平君子弗聼也物亦如
之至于煩乃舎也已無以生疾君子之近瑟琴以儀節
也非以慆心也天有六氣降生五味發為五色徵為五
聲滛生六疾六氣曰隂陽風雨晦明也分為四時序為
五節過則為菑隂滛寒疾陽滛熱疾風滛末疾雨滛腹
疾晦滛惑疾明滛心疾女陽物而晦時滛則生内熱惑
蠱之疾今君不節不時能無及此乎趙孟曰何謂蠱對
曰滛溺惑亂之所生也於文皿蟲為蠱糓之飛亦為蠱
在周易女惑男風落山謂之蠱皆同物也趙孟曰良醫
也厚其禮而歸之
　　雜卜
蠡卜者春秋後語曰蘇秦事鬼谷子學終辭歸道乏困
行以燕人蠡卜傳説自給　彪卜者博物志曰彪知衝
破又能畫地卜今人有畫物上下者推其竒偶謂之彪
卜　雞卜者史記曰越巫立越祀而以雞卜　鳥卜者
隋書曰女國在䓤嶺之南其國俗事阿修羅神及樹神
嵗初以人祭或用獼猴祭畢入山祝之有一鳥如雌雉
來集掌上破其腹而視之有粟則年豐沙石則有灾謂
之鳥卜開皇六年遣使朝貢其後遂絶　摴蒱卜者博
物志曰老子入西戎造摴蒱摴蒱者五木也或云胡人
亦為摴蒱卜　十二棋卜者異苑曰十二棋卜出自張
文成受法于黄石公行師用兵萬不失一逮至東方朔
宻以占衆事自此以後祕而不傳晉寧康初襄成寺法
味道人忽見一老翁着黄皮衣竹筒盛此書以授法味
無何失所在遂復流于世　竹卜者荆楚嵗時記曰秋
分以牲祠社具供帳盛于仲春之月社之餘胙悉貢饋
鄉里周于族社餘之㑹其在茲乎此其㑹也擲茭于社
神以占來嵗豐歉或折竹以卜楚詞曰索瓊茅以筳篿
楚人折竹結草以卜謂為籌也　牛蹄卜者晉書曰夫
餘國若有軍事殺牛祭天神以其蹄占吉凶蹄解者為
㓙合者為吉楊方五經鉤沉曰東夷之人以牛骨占事
呈吉示㓙
　　對策射策(甲乙科謂作簡策難問列置案上在試/者意投射取而答之謂之射策上者為)
　　(甲次為乙若録政紀得失顯而/問之謂之對策也出漢書音義)
翟方進射策甲科為郎晁錯舉賢良上親策之詔策百
餘人錯為髙第董仲舒以賢良對策為天下第一王嘉
射策甲科為郎何武射策甲科為郎後漢蘇章對策髙
第拜議郎劉淑桓帝時對策為天下第一拜議郎建初
元年詔舉賢良方正對策者百餘人魯平策在髙第拜
為議郎(司馬彪/續漢書)漢射策與對策不同按蕭望之傳注射
謂為難問疑義書於策量其大小署為甲乙之科不使
彰顯欲射者隨其所取得而釋之對者顯問以政事經
義觀其所對文詞定髙下晉潘京為州所辟因謁見問
策探得不孝字刺史曰辟士為不孝耶答曰今為忠臣
不得為孝子此亦射策遺法耳
　　唐科(唐之科目視漢/最盛因衰録之)
志烈秋霜科(顯慶二年/韓思彦)幽素科(乾封元年蘇瓌解琬苖/神容何輔元徐昭劉訥)
(言崔/谷神)詞殫文律科(上元元/年崔融)岳牧科(永隆元年/員半千)才膺管樂科(神/龍)
(二年張大求魏啟心魏愔盧絢張/文成禇璆咸慶業郭璘趙不為)才髙位下科(馮萬石/㓂良貞)
(張/敝)材堪經邦科(三年張九/齡康元瓌)賢良方正科(蘇晉宋務光冦/泚盧怡吕慎)
抱器懷能科(景龍三年/張侯銛)茂才異等科(王敬從/盧重元)詞標文苑
科(垂拱四年房/晉甫瓊王旦)蓄文藻之思科(永昌元年/彭景直)抱儒素之業
科(李文/愿)臨難不顧徇節寧邦科(長壽二年/薛稷㓂此)長才廣度沉
迹下僚科(證聖元/年張漪)文藝優長科(通天元/年韓琬)絶倫科(神功元/年蘇頲)
(崔元童袁仁敬何鳯孟温/禮洪子與盧從愿趙不欺)拔萃科(大足元年/崔翹鄭徵)疾惡科(馮/萬)
(石/)龔黄科(長安二年/馬克麾)文以經國科(景雲二年袁/暉韓朝宗)藏名負
俗科(李俊/之)文經邦國科(先天元/年韓休)藻思清華科(趙冬/曦)宣風
興化科(郭璘/之)道侔伊吕科(張九/齡)手筆俊拔超越輩流科
(杜昱張子漸張秀明常/無咎趙居貞賈登邢巨)直言極諫科(開元二年梁/昇卿袁楚客)哲人
竒士逸倫屠釣科(孫/逖)良才異等科(邵閏之/崔翹)文史兼優科
(五年李昇期康/子元逹奚珣)文儒異等科(崔侃禇/庭誨)博學通議科(六年鄭/少㣲蕭)
(道/成)文詞雅麗科(七年邢巨苖晉卿/禇思光趙良器)將帥科(十二年裴敦/復房自謙)
武足安邊科(十五年鄭/昉樊衡)髙才沉淪草澤自舉科(鄧景/山)才
髙未達沉迹下僚科(十七年/吳鞏)博學宏詞科(十九年鄭/昉陶翰)多才
科(二十一年/李史魚)王霸科(二十三年/劉璀杜綰)智謀將帥科(張重光崔/圓季廣深)
文詞秀逸科(天寳元年崔/尤顔真卿)風雅古詞科(六年/薛璩)詞藻宏麗
科(十三年/楊綰)樂道安貧科(大厯二/年楊闕)諷諫主文科(六年鄭珣/瑜李益)賢
良方正能直言極諫科(大厯二年裴休裴素李郃南皁/李廿杜牧馬植鄭亞崔博崔璵)
(王式羅群京崔渠韓賔崔慎苖愔韋㫤崔煥崔讜韋建/中元年姜公輔元友直樊澤吕元膺  貞元元年  執)
(誼鄭科田穆賢楊鄬裴復桞公綽歸登李直言崔邠鄭/敬魏𢎞簡田元祐徐元祐徐衮  四年崔元翰裴次元)
(李彛崔豐史侔陸震桞公綽趙傪徐𢎞毅韋彭壽鄒儒/立杜倫元易王及王真  十年裴垍王播朱諫裴度熊)
(執易許堯佐徐𢎞毅杜轂崔群玉皇甫鏄王仲舒季同/仲子陵鄭士林丘顓  寳厯元年唐中楊儉韋端符舒)
(元褒蕭敞楊魯士來釋趙祝裴暉韋瑤李昌實嚴封李/涯蕭夷中求元晦  元和三年牛僧孺皇甫湜李宗閔)
(李正封吉𢎞宗徐晦賈餗王起郭琳瑯姚衮便威從長/慶元年龎嚴任畹吕述姚中韋曙李回崔嘏崔龜  韋)
(正實崔知/白陳𤣥錫)軍謀宏逺堪任將帥科(大厯二年/鄭冠李式)詳明吏理
達於教化科(大厯二年宋琨寳/厯元年韋正實)文詞清麗科(建中元年/奚陟梁肅)
(劉公亮鄭轅/沈封呉通𤣥)經學優深科(建中元年孫珌/黎逢白李隨)髙蹈丘園科
(建中元年張紳/衡良儒蘇哲)軍謀越衆科(建中元年夏侯審平知/和鄭澹凌正周謂丁侁)孝
弟力田聞於鄉閭科(建中元年郭黄中崔治/季牧  貞元四年張皓)博通墳典
達於政化科(貞元元年熊執易劉簡甫十年朱穎𤣥元/和三年馮苞凌旦  長慶元年李思)
識洞韜畧堪任將帥科(貞元元/年許䞇)清亷守節政術可稱堪
任縣令科(貞元四/年李巽)詳明政術可以理人科(貞元十年張/平叔李景亮)
(長慶元/年崔郢)才識兼茂明於體用科(貞元十年元稹韋惇獨/孤郁白居易曹景伯韋)
(慶復崔琯羅讓崔䕶薛存慶章/衍李璠元修蕭俛沈傳師柴宿)達於吏理可使從政科
(貞元十年陳岵/元和三年蕭睦)軍謀宏逺材任將帥科(元和三年樊宗/師  長慶二年)
(吳思李/商卿)軍謀宏遠材任邊將科(寳厯元年裴/儔侯雲章)
　　鹽梅鹽豉
後漢桓麟七説曰河黿之羹齊以蘭梅崔駰七依曰鹺
以大夏之薑酢以越嘗之梅張景陽七命曰燀以秋橙
和以春梅説命曰若作和羹爾惟鹽梅左傳晏子曰水
火醯醢鹽梅以烹魚肉古人調鼎皆用梅也禮記内則
楚辭招魂備論飲食而不及豉史游急就篇乃有蕪荑
䀋豉史記貨殖傳曰蘖麴鹽豉千合三輔决録曰前隊
大夫范仲公䀋豉蒜果共一籩秦漢以來始有之也
　　商寳玉
湯誓曰遂(一作/武)伐三朡俘厥寳玉誼伯中(一作/仲)伯作典
寳周書曰武王俘商舊寳玉萬四千佩玉億有八萬其
多如此韓子曰周有玉版紂令膠鬲索之文王不予文
王有一玉版紂尚欲得之寶玉可知矣湯誥曰不殖貨
利盤庚曰無總貨寶茲所以戒也帝王世紀曰紂敗績
登鹿臺蒙寳衣玉席投于火而殁汲冢書曰紂取天智
玉自焚玉不銷
　　玉馬
異苑曰晉東瀛王騰鎮鄴天雪門前方數十歩融液不
積騰怪掘之得玉馬髙一尺許又曰𢎞農楊子陽太元
初聞土中有聲掘得玉肫韓詩外傳曰魯哀公使人穿
井三月不得泉得一玉羊焉公以為玉羊使祝皷舞之
欲上于天羊不能上孔子見曰水之精為玉土之精為
羊願無怪之此羊肝土也公使殺之視肝即土矣易是
類謀曰西岳亡玉羊鄭𤣥注曰玉羊華山之精
　　二十四圖
二十四真圖五嶽之藏也得之必能仙去飛歩太清欲
得道法先沐浴去穢(一作/汚)當得東井圖欲朝五帝役山
精當得五嶽圖欲通神靈法仙訣當得入史真形圖欲
通五行當得六甲通靈圖欲存吾身致天神當得九宫
紫房圖欲奉道法當得太清圖欲奉順道當得混成圖
欲通道機當得西昇保録圖欲通變化當得靈化圖欲
攝大道當得九天圖欲脱身形當得九變圖欲隱身存
神當得養身圖欲定身守神寶當得含影圖欲恬泊守
一以存身當得養身圖欲寂黙養志當得精誠守志圖
欲清浄潔白致其芝英當得芝英玉女圖欲驅六丁當
得六隂玉女圖欲致仙籙當得九九道仙圖欲食道氣
當得道引圖欲治道術當得洞中皇寶圖欲為變化當
得偃息圖欲臨鑪定九丹金液當得太乙圖欲登五岳
求神仙芝藥當得開山芝藥圖欲保神形别邪精當得
明鏡圖(玉符/經)
　　龜
周禮曰天龜曰靈屬地龜曰緯屬東龜曰果屬西龜曰
雷屬南龜曰獵屬北龜曰若屬史記曰一曰北斗龜二
曰南辰龜三曰五星龜四曰八風龜五曰二十八宿龜
六曰日月龜七曰九州龜八曰王龜凢八名爾雅曰一
曰神龜(龜之最/神明者)二曰靈龜(涪陵郡出大龜甲可以卜縁/中文似瑇瑁俗呼為靈龜即)
(今觜􁎃龜一名靈/􁎃能鳴􁎃以規切)三曰攝龜(小龜也腹甲曲拆解能自/張閉好食蛇江東呼為靈)
(龜/也)四曰寳龜(尚/書)五曰文龜(甲有/文采)六曰筮龜(常在蓍藂下/潛伏見龜策)
(傳/)七曰山龜八曰澤龜九曰水龜十曰火龜(此皆説龜/生之處所)
(火龜猶火䑕物有含異氣者不/可以常理推然亦無所怪也)漢藝文志有龜書五十
二卷夏龜書二十六卷南龜書二十八卷巨龜書三十
六卷雜龜書十六卷此皆灼之法占之文也蓋古之卜
者皆有繇辭周官三兆其頌千有二百如鳯凰于飛和
鳴鏘鏘間于兩社為公室輔專之渝攘公之羭一薰一
蕕十年尚猶有臭如魚竀尾衡流而方羊裔焉大國滅
之將亡闔門塞竇乃自後踰大横庚庚予為天王夏啟
以光之類是也今此書亡矣漢人尚視其體今人雖存
其意而專以五行為主三代舊術莫有傳者
　　龜厯
任昉述異記曰陶唐之世越裳國獻千嵗神龜方三尺
餘背上有文科斗書記開闢已來帝令録之號龜厯(伏/滔)
(述帝功徳銘曰/朝書龜厯之文)　桞氏龜經曰龜一千二百嵗可卜天
地之終始何以言之三千四十二占於天地千嵗之龜
甲黑龜有五色時用之　晉書曰苻堅末髙陸人穿井
得龜大三尺背上有文象八卦堅命太卜池養之食以
粟及死藏其骨於太廟是夜廟丞髙虜夢龜謂之曰我
本出将歸江南遭時不遇殞命秦庭又有人夢謂虜曰
龜三千六百嵗終必妖興亡國之象也其後竟驗
　　天里
孝經援神契曰周天七衡六間者相去萬九千八百三
十三里三分里之一合十一萬九千里從内衡以至中
衡從中衡以至外衡各五萬九千五里　洛書乾曜度
曰周天三百六十五度四分度之一夫一度為千九百
三十二里則天地相去十七萬八千五百里　闗令内
傳曰天地南午北子相去九千萬里東卯西酉亦九千
萬里四隅空相去九千萬里天去地四十萬里
　　日月星
徐整長厯曰衆陽之精上合為日徑千里周圍三千里
下於天七千里又曰月徑千里周圍三千里下於天七
千里
　　地里
山海經曰帝令竪亥步自東極至于西極五億十選(郭/璞)
(注曰竪亥徤/行人選萬也)九千八百八十步竪亥左手抱算右手指
青丘北　淮南子曰禹使大章步自東極至于西極二
億三萬三千五百七十里使竪亥步自北極至于南極
二億三萬三千五百七十里　河圖括地象曰八極之
廣東西二億三萬三千里南北二億三萬一千五百里
夏禹所治四海内地東西二萬八千里南北二萬六千
里又曰地廣東西二萬八千里南北二萬六千里有短
長之制有九阻中土之文德及而不治　吕氏春秋曰
凢四極之内東西五億有九萬七千里南北五億有九
萬七千里　孝經援神契曰計校九州之别土壤山陵
之大川澤所注萊沛所生鳥獸所聚凢七百一十萬八
千二十四頃磽确不墾者千五百萬二千頃　博物志
曰地部之位起形于崑崙從廣萬里髙萬一千里神物
之所生聖人仙人之所集崑崙之東北地轉下三千六
百里有八𤣥幽都方二十餘萬里地下有四柱柱廣十
萬里地有三千六百軸互相牽制也
　　天部
淮南子曰天有九部八紀地有九州八柱九州之外有
八埏東方曰沙澤東南方曰沅澤南方曰浩澤西南方
曰丹澤西方曰泉澤西北方曰海澤北方曰塞澤東北
方曰無通澤顔延年詩辰角麗天部提封經地域蓋用
此天部也
　　風流(風流/罪過)
晉庾翼與殷浩書曰王夷甫先朝風流士也　宋受禪
謝晦謂劉裕曰陛下受命恨不得謝益壽奉璽裕歎曰
吾甚恨之使後生不得見其風流益壽混字也　謝安
傳史臣曰琰稱真幹卒以忠勇垂名混曰風流竟以文
詞獲譽並階時宰無墜家風　王珣以疾解職嵗餘卒
桓𤣥與㑹稽王道子書曰珣神情朗悟經史明徹風流
之美公私所寄忽爾喪失悲嘆之深豈徒相悼而已
殷浩善𤣥言風流談論者所宗顧愷之上疏頌殷浩曰
伏見故中軍揚州刺史殷浩體德沉粹識理淹長風流
雅稱聲蓋當時　王夷甫樂廣俱宅心事外風流著稱
唯王樂焉(晉陽/秋)　王獻之文藝並長而能撮其勝會故
擅名一時為風流之冠(續陽/秋)　撫軍問孫興公劉真長
何如曰清蔚簡亮王仲祖何如曰温潤恬和(徐廣晉紀/曰凢稱風)
(流者以王/劉為宗焉)　范豫章謂王荆州(范寗/王悦)卿風流雋望真後
來之秀王曰不有此舅焉有此甥(王氏譜曰王坦之/娶慎陽范任女)
北齊郎基性清儉在官惟頗令人寫書潘子義遺之書
曰在官寫書亦是風流罪過
　　子雲千賦
桓譚少好文見子雲工賦頌欲從學子雲曰能讀千賦則
善之矣(新/論)按藝文志自屈原唐勒至劉向王褒賦二十
家三百六十二篇又自陸賈枚臯至張豐朱宇賦二十
一家二百七十四篇孫卿秦時雜賦至華龍路恭賦二
十五家百三十六篇又客主賦頌德賦至雜賦十二家
二百三十三篇數亦千篇子雲所讀其謂是歟獨淮南
賦八十二篇枚臯賦百二十篇今所見者淮南屏風賦
枚臯兎園賦耳
　　古人儀度
姿宇魁秀(魏謩/)　　　　　　姿宇(一作/富神)秀偉(蕭得聖/)
風采峭整(阮當國/)　　　　　神情爽拔(李義琛/)
容止嚴峭(韋斌/)　　　　　　姿質軒秀(嚴挺/)
姿儀瓌秀(吕元膺/)　　　　　姿采玉峙(鄭畋/)
進止雍閒(裴休/)　　　　　　神清明秀(王衍/)
進止詳華(温彦博/)　　　　　姿表瓌傑(温造/)
舉止都雅(張洎/)　　　　　　風度髙嚴(劉伯芻/)
姿制閒美(李闕/)　　　　　　進止雍如(崔沔/)
儀狀瓌偉(張鎬/)　　　　　　神采軒異(趙㫤/)
精神爽秀(蘇逢吉/)　　　　　狀貌雄偉(閩王審知/)
神觀爽邁(裴度/)　　　　　　風度凝逺(宋璟/)
風骨秀爽(趙彦昭/)　　　　　舉止秀峙(崔澹/)
儀幹秀偉(楊謹矜兄弟/)　　　姿幹瓌壯(張守珪/)
容止端秀(裴臯/)　　　　　　姿儀秀偉(崔郾/)
神采秀徹(王戎/)　　　　　　神采髙徹(王衍/)
風神髙邁(裴楷/)　　　　　　進止詳華(髙士亷/)
神氣清爽(源乾曜/)　　　　　體貌閒麗(宋玉/)
儀容端正(吳孫坦/)　　　　　姿狀秀偉(武元衡/)
姿貌魁秀(劉德威/)　　　　　姿質偉岸(宗室從誨/)
姿度魁傑(馬燧/裴度)　　　　　　氣象清古(王邱/)
姿貌魁異(桞澤/)　　　　　　髭貌雄偉(宗晉卿/)
形神秀發(五代和凝/)　　　　體貌軒特(李棲筠/)
風度沉整(房綰/)　　　　　　器局峻整(裴垍/)
器量方峻(楊於陵/)　　　　　眉目瓌異(李邕/)
眉宇秀整(汝陽王/)　　　　　風致峭整(崔逺/)
姿體魁秀(李義琰/)　　　　　體貌偉麗(路岩/)
神㝢警邁(陸據/)
　　古人文章
虞世南文章婉縟　　　　　趙涓翰藻豪邁
龎嚴詞章峭麗　　　　　　崔文為文華麗
張説屬思精壯　　　　　　封敖屬辭贍敏
吕温藻翰精富　　　　　　楊炎文藻雄蔚
韓愈雄深雅徤(似司馬子長崔/蔡不足多也)桞宗元卓偉精緻
元幹用思精緻(崔元幹馳騁/班固蔡邕間)
白居易文章精切　　　　　陸扆屬文敏速
李賀辭尚竒詭　　　　　　李商隱瑰邁竒古
李白清雄奔放　　　　　　徐堅屬文典厚
桞渾屬文簡拔　　　　　　李翰為文精宻
王勃文章宏放　　　　　　歐陽詹文章切深囬復
李華文辭緜麗　　　　　　韋承慶為文迅捷
許景先屬辭豐美得中和之氣
　　水精鹽
李白詩客到但知畱一醉盤中秪有水精鹽金樓子曰
胡中有鹽瑩澈如水精謂之玉華鹽
　　野鵞
宋鮑昭野鵞賦曰邈辭群而别偶超烟霧以風行如張
文昌詩但曰曲沼春流滿新波暎野鵞耳則鵞安得超
烟霧而風行耶按西京賦曰鳥則鷫鷞鴰鵓鴐鵞鴻鶤
張揖上林賦注曰鴐鵞野鵞也鮑昭所賦蓋是鴐也
　
　
　緯略卷三
欽定四庫全書
　緯略卷四　　　　　　　宋　髙似孫　撰
　　細氈
王吉曰廣厦之下細氈之上明師居前勸誦在後上論
唐虞之際下及殷周之盛按韵集曰氈細罽也班固與
弟超書曰月支毾㲪小大相雜但細好而已亦用細字
林登續博物志曰劉學儀謂北狄為氈鄉氈鄉未有人
用後漢西域傳注氈曰毛席亦佳
　　青氈
王子敬在齋中卧偷人取物一室之内略盡子敬呼曰
偷兒石染青氈是我家舊物也可特置否於是群偷置
物驚走(語/林)按海南傳曰調(一作/波)斯國有青石染氈絳染
氈也石染青氈事出於此又魏武帝與楊彪書曰今贈
足下青氈牀褥三具三國時已用此杜詩今晨降白露
還憶舊青氈于鵠詩醉卧枕欹木坐寒展青氈
　　氍㲣毾㲪
張衡四愁詩曰美人贈我氈氍㲣古樂府詩請客上北
堂贈我氈氍㲣衡詩蓋用此諸葛亮集詔答恢曰行當
離别以為惆悵今致氍㲣一魏略曰大秦國以野蠶作
繭織成氍㲣文出黄白黑緑則漢魏間所施也按通俗
文曰織毛褥謂之氍㲣聲類曰氍㲣毛席也廣志曰氍
㲣用㲲毛織也出南海又通俗文曰氍㲣之細者謂之
毾㲪毾㲪者施大牀之前小榻之上所以登而上牀者
魏畧亦曰出大秦國以羊毳木皮野絲為之有五色九
色鮮於東海所作東觀漢記曰景丹率衆至廣阿光武
出城外馬坐於氈毾㲪上設酒肉杜篤邊論曰匈奴請
降毾㲪罽褥帳幔氈裘積如邱山蓋謂是也
　　李尤牀銘
銘曰體之所安寢處之歡夕則敬慎崇德逺姦吁尤之
㫖深矣一出有堅床銘曰體之所安寢處知歡久則敬
慎崇德逺姦知字久字蓋字訛也蔡邕枕銘有曰哲人
降鑒居安思危又切於尤也
　　毛布
韋光輝毛詩問曰七月之詩無褐箋曰褐毛布也賤者
之所服毛布二字甚佳説文曰罽西胡毳布也用毳布
尤新然不知禹貢所謂皮服卉服直是下字竒古陸機
詩嘉卉獻時服靈术進朝飱卉服二字拆用尤精南方
以竹為布郡國志寰宇記輿地志但曰竹布耳而庾翼
與燕王書曰今致竹練三端用竹練尤竒諸葛恢表直
曰纎絺細竹顔測集有謝絹葛啟曰氷紈風綌劉孝綽
詩釣舟畫彩鷁漁(一作/遊)子服冰紈冰紈出漢地里志齊
俗織作冰紈綺繡純麗之物師古曰其色鮮潔如冰紈
風綌却少用也劉楨𤓰賦曰承之琱槃羃以纎絺公幹
曽用纎綌也
　　火浣布
列子曰周穆王大征西戎獻昆吳劒火浣布劒切玉如
泥布浣之必投火中布色益明出而振之縞然疑乎雪
　魏志青龍二年西域重譯獻火浣布詔大将軍太尉
臨試以示百僚(搜神記曰西域獻火浣布魏初時人疑/之文帝以為火性酷烈無含育之氣著)
(之典論明/其不然)按南史曰南海諸簿國有自然火洲樹生火
中人績其皮為布與蕉蔴無異色㣲青若小垢投火中
則精潔此言木也又按吳録曰日南取火䑕毛為布名
火浣布此言䑕也又按東方朔神異經曰南荒之外有
火山生不燼之木晝夜火燒火中有䑕重百斤毛長二
尺餘細如絲織作布以水沃之即死雖皆言䑕木而只
言䑕可作(原無/作字)布耳唯抱朴子曰火浣布有三種其一
曰海中肅丘有自生火春起秋滅洲上生木木為火焚
不糜但小(一無/小字)焦黄人或得薪俱如常薪但不成灰炊
熟則以水滅之使復更用如此不竆夷人取此木華績
以為布一也又其木皮赤剥之以灰煮治以為布麄不
及華俱可火浣二也又有白䑕毛長三寸居空木中入
火不灼其毛可績為布三也據諸家所記惟葛稚川之
言最為該的梁四公記載杰公至市見商人賫火浣三
端杰公遥識曰此火浣布也二是緝木皮所作一是䑕
毛所作因問木䑕之異公曰木堅䑕柔是可别也以陽
燧火山隂柘木爇之木皮改常試之果驗(王褒詩单衣/火浣布利劒)
(水精珠李頎詩火浣單衣繡方頷茱茰錦帶/玉盤嚢此蓋梁冀會群僚服火浣中單也)
　　白疊
杜詩細軟青絲履光明白疊巾王昌齡詩手巾花疊浄
香帔(一作/被)稻畦成按漢書所謂苔布注曰白疊也吳時
外國傳曰諸簿國用安子草織作白疊花布王昌齡所
用者此也南史曰髙昌國有草實如繭中絲為細纑名
曰白疊安子國人取以為布甚為輭白其言甚明也
　　五時食
蔡邕月令論曰問者曰春食麥羊夏食菽雞魚之屬但
以為時味之宜不合於五行月令服飾器械之制皆從
五行者説所食獨不以五行不已略乎曰亦嘗思之矣
凢十二辰之㑹五時所食者必家人所蓄丑牛未羊戌
犬酉雞亥豕而已其餘虎以下非食也
　　食檄
𢎞君舉食檄有所謂麞肶牛䐑炙鴨䐹魚熊白麞脯糖
蟹車螯如何𦙍極侈於味去其甚者猶食白魚䱉脯糖
蟹嘗食蚶蠣使門人議之鍾岏曰䱉之就脯驟於屈伸
蟹之將糖躁擾彌甚仁人用意深懐如怛至於車螯蚶
蠣眉目内闕獷殻外緘無香無臭與瓦礫何異宜充庖
厨永為口實𦙍之視君舉蓋無以優劣也(宋景文公絶/葷詩宣父蒲)
(葅真可學鍾岏/蚶蠣更無求)其視所謂赤米白鹽緑葵紫蓼春初早
韭秋末晩菘萬萬不侔矣
　　奕
孟子曰奕秋通國之善奕者也使奕秋誨二人奕其一
人專心致志惟奕秋之為聽其一人雖聽之一心以為
有鴻鵠将至思援弓繳而射之雖與之俱學弗若之也
左傳曰寗喜許納衛獻公太叔文子曰今寗子視君不
如奕棋奕者舉棋弗定不勝其偶而況置君弗定乎所
謂舉棋弗定者其一心以為有鴻鵠将至者乎班固奕
㫖曰北方之人謂棋為奕揚雄方言曰圍棋者自關東
齊魯之間謂之奕
　　擊壤
藝經曰擊壤古戯也釋名曰野老之戯也逸士傳曰堯
時有壤父五十人擊壤於康衢或有觀者曰大哉堯之
為君也壤父作色曰吾日出而作日入而息鑿井而飲
耕田而食帝何力於我哉此藝經所謂古戯也𤣥晏云
(皇甫謐號/𤣥晏先生)十七時與從姑子梁桞等擊壤于路則晉時
尚有此戯矣風土記曰擊壤者以木作之前廣後鋭長
尺四闊三寸其形如屨臘節童少以為戯分部如擿(一/作)
(撾/)博也經曰壤以木為之前廣後鋭長尺四闊三寸其
形如屨将戯先側一壤於地遥於三四十步以手中壤
敵之中者為上此言之最分明也然觀吳盛彦擊壤賦
曰論衆戯以為樂獨擊壤之可娯因風托勢罪一殺兩
罪一殺兩不可曉當是以手中之壤擊地上之壤如今
以錢取中之類也逸士傳所云壤父是猶稽康髙士傳
曰堯時隱人年老以樹為巢而寢其上故人號曰巢父
許由所師者是也
　　抃
左思吳都賦曰翹關扛鼎抃射壺博李善注曰元帝時
覽抃射孟康曰手摶為抃按甘延壽以良家子善騎射
試抃為期門以材力愛幸觀此則知抃為武力之驍雄
者矣
　　安哉
李尤安哉銘曰安哉令名甘㫖是盛埏埴之巧甄陶所
成食彼美珍思此鹿鳴此不知何器别無所著見雖是
陶器未審其形製也
　　鴟夷
揚雄酒賦曰鴟夷滑稽腹大如壺晝日盛酒人復借酤
常為國器託於屬車按史記吳王夫差取子胥尸盛以
鴟夷革而浮之江中應劭曰取馬革為鴟夷鴟夷榼形
也唐韻曰瓻丑饑切酒器大者一石小者五斗古之借
書盛酒瓶則借書一瓻當用此字或又用鴟字者鴟夷
亦盛酒器也所謂鴟夷滑稽腹大如壺蓋此物也山谷
詩願公借我藏書目時送一鴟開鎖魚莫惜借行千里
他日還君一鴟然則借書一鴟用鴟字也崔浩漢書音
義曰滑稽酒器也轉注吐酒終日不已若今之陽燧樽
　　酒臺
晉舊事曰酒臺二金塗環鈕按周禮六彛皆有舟鄭司
農曰舟下臺也今時承盤也今所謂臺盞盤盞並出此
　　古鐺
古銅鐺者龍首三足挹注以口翠蝕可玩因考晉舊事
有龍首鐺即是此類唐薛大□賈敦頤鄭德本為刺史
皆有異政號鐺脚御史則鐺三足矣服䖍通俗文曰鬴
有足曰鐺笑林曰太原人夜失火欲出銅鐺乃得熨斗
便大驚怪曰異事火未至已被燒失脚亦言有足也述
異記有謂卿無温鐺安得飲酒當是温酒器也竟陵王
子良遺何㸃徐景山酒鐺宋景文公詩謝病歸装能辦
未葛洪丹竈景山鐺當是酒具一日有人持一枚求售
且言以紙燃燈一枚引火鐺下酒可温余曰吾齋所有
安知不解温酒也乃取與俱則吾鐺中酒先熱售者大
駭携之去
　　下榻
徐穉字孺子豫章人陳蕃為太守不接賔客唯孺子來
特設一榻去則懸之又曰周璆字孟玉陳蕃為太守璆
來置一榻去則懸之也(出謝承/後漢書)楊素詩獨坐對陳榻無
客有鳴琴韋應物詩方醉郡齋榻為酌離亭樽李商隱
詩登舟慚郭泰解榻愧陳蕃李白詩髙人屢解陳蕃榻
過客難登謝朓舟許渾詩賔館盡開徐穉榻客㠶空望
李膺舟前人用事只用孺子下陳蕃之榻未嘗用孟玉
事也
　　捫蝨圖
捫蝨圖唐人筆也筆如絲縷意度精到捫蝨乃王猛隱
華山桓温入關猛披褐謁之一面談當代事捫蝨而言
傍若無人　趙仲讓為梁冀從事中郎将冬月坐庭中
向日解衣裘摶蝨因鴟卧形悉表露冀夫人襄城君見
之大驚云北闕下向得一老翁不潔清當亟推問冀曰
我從事中郎清髙士也(風俗/通)　晉顧和字君孝王導為
揚州辟從事月旦當朝未入停車門外周顗遇之方摶
蝨夷然不動　北齊邢子才望實兼重不以才位傲物
士無賢愚皆願接對客或解衣覔蝨此但言摶蝨覔蝨
也
　　澡盤
魏武上雜物疏有容五石銅澡盤古人制作其大如此
述征記曰長安逍遥宫門裡有澡盤面徑丈二殆所謂
可容五石者矣異苑曰中朝人有蓄銅澡盤旦夕常鳴
張華曰與洛鐘宫商相諧故相應錯鑢之乃止傅𤣥澡
盤銘曰與其澡於水寧澡於德水之清猶可穢也德之
興不可塵也其視商盤銘何啻天淵也大戴禮周武王
盤之銘曰與其溺於人也寧溺於淵此言有味
　　剔齒纎
陸雲與兄機書曰有剔齒纎一枚以寄兄酉陽雜俎曰
仙人鄭思逺常騎彪故人許隱齒痛求治鄭拔彪鬚及
熱揷齒間即愈更拔數莖與之所謂纎者當是此類若
以金類絲類為之無足竒者何必寄耶
　　菴摩勒油
本草曰菴摩勒油可染白髮即餘甘子也核有五六稜
嵇含南中草木狀曰菴摩勒樹葉細似合昏花實似李
青黄色核圓作六七稜食之先苦後甘一名餘甘子術
士以變白鬚髮有驗出九真吳録曰髙凉安寧縣有餘
甘初食之味苦後更甘陳祈暢異物志曰餘甘大小如
彈丸初入口如苦咽口中乃更甜美䀋而蒸之尤美左
思吳都賦曰其果則丹橘餘甘荔枝之林
　　蜀石
有人遺余玉筆格一枚狀如漿水瑪瑙而非玉也因扣
之謂玉出嘉陵按司馬相如上林賦曰蜀石黄碝張揖
曰蜀石次玉者也嘉陵之玉蓋出於此
　　東蘠
司馬長卿子虚賦曰東蘠雕胡張揖曰東蘠實可食蓋
不明言何物也按魏書曰烏桓地宜東蘠注曰東蘠似
蓬草實如葵子十月熟也廣志曰東蘠色青黑粒如葵
子幽涼并皆有之西河語曰貸我東蘠償我田粱揖豈
不知出此
　　甘脆
似孫昔奉祝攅陵得牙盤食有所謂薄餌狀如薄脆而
甘脆特甚後閲范汪祠制曰孟夏祭有甘脆又盧諶祭
法四時祠用安乾特束晳餅賦曰安乾粔籹之倫當是
此類也
　　筮雨
沛獻王善京氏易永平五年京師少雨上饗雲臺自作
卦以易林占之其疏曰蟻封穴戸大雨将至上以問輔
輔上書曰蹇艮下坎上艮為山坎為水山出雲為雨蟻
穴居知雨雨将至故蟻為興(東觀/漢記)荆州旱筮遇坎之比
坎者水也子爻為世今夜二更其有甘雨(金樓/子)鄧艾當
伐蜀夢坐山上而有流水以問殄虜将軍袁紹紹曰易
卦山上有水曰蹇蹇繇曰蹇利西南不利東北往必克
蜀殆不還乎艾不樂(魏志/)
　　䑛痔
莊子曰秦王有病召醫䑛痔者得車五乘也韓子曰醫
善吮人腸含人血非有肌骨之親也利之所加也宋景
文公詩誰言舐痔非長策却得君王五乗車蓋有所譏
也
　　􁣱
服䖍通俗文曰煮米為􁣱(所㦸/切)食經曰作糄法近水則
澁江西有所謂米纜豈此類也
　　鳥禦火
翠山有鳥名鸓(音/壘)狀如鵲色赤黒兩首四足可禦火小
華山有鳥名鷩可以禦火将遇之山有鳥名鴟狀如翟
而赤喙可以禦火縁光山囂(一作/嚚)水出焉有鰼鰼之魚
其狀如鵲可以禦火崑崙山有木狀如棠而黄花赤實
其味如李其核名沙棠可以禦水食之不溺(山海/經)詩安
得沙棠木刳以為舟船
　　茶
神農食經曰茶茗久服令人有悦志華佗食論曰茶久
食益意思壺居士食志曰苦茶乆食羽化陶𢎞景新録
曰茶茗輕身換骨桐君録曰茗有真香煎飲令人不眠
以上所論皆嚴簡極品藻實録之妙非區區茶經茶録形
容所及爾雅曰早採者為茶晩採者為茗魏王花木志
曰老葉謂之茒當是荈字細葉謂之茗陸羽茶經一曰
茶二曰檟三曰蔎四曰茗五曰荈(周公云檟苦茶蜀西/南謂茶曰蔎郭𢎞農)
(云早取為茶晩收為茗一/曰荈蔎荈尺兗切蔎音設)晉杜育有荈賦曰調神和内
倦解疾愈此八字亦佳左思嬌女詩心為茶荈劇吹嘘
對鼎䥶(一作/烹)此詩竒古劇字晉人最好用所謂劇談劇
棋也
　　番虜矜茶
常魯使西番烹茶帳中番人問曰何為者魯曰滌煩療
濁所謂茶也番人曰我此亦有取以出指曰此壽州者
此顧渚者此蘄門者在唐時已為如此
　　諺(此只采古諺耳人有言曰及語/曰皆不録説文曰俗言曰諺)
諺曰人莫知其子之惡莫知其苖之碩(大/學)吾王不遊吾
何以休(孟/子)山有木工則度之賔有禮主則擇之(左/傳)髙下
在心川澤納汙山藪藏疾瑾瑜匿瑕(左/傳)唯食忘憂(左傳/魏子)
衆心成城衆口鑠金(國語冷/州鳩)寧為鷄口無為牛後(史/記)桃
李不言下自成蹊(史/記)千金之子不死於市(史/記)力則任鄙
智則樗里(史/記)家累千金坐不垂堂(史/記)得黄金千斤不如
季布一諾(漢/書)貂不足狗尾續(晉書趙/王倫傳)死諸葛走生仲達
(漢晉/春秋)救寒無若重裘止謗莫若自修(梁祚魏國/紀王㫤)解結理
煩我國陸君(張勃吳/録陸稠)難可狎李鱗甲(江表傳/李藝)得黄金一
笥不如為桞伯騫所識(江表傳/桞琮)生有知人之明死有貴
神之靈(三輔决/録游殷)人寧負人千石之粟不願負人猴頭羹
􁂄(臨海異物志安家/夷皆好噉猴頭羹)察知淵魚者不祥智料隱逸者有
殃(列/子)田父可坐殺晨出夜入自以性之恒啜菽茹藿自
以味之(列/子)堯舜千鍾孔子百觚(一作/瓢)子路嗑嗑尚飲百
榼(孔叢/子)長袖善舞多錢善賈(韓/子)鳥竆則噣牛竆則􁡭人
竆則詐(淮南/子)不聰不明不能為王不啞不聾不能為公
(慎/子)人聞長安樂則出門而西向笑知肉味美則對屠門
而大嚼(桓譚/新論)投䑕忌器(賈誼/新書)侏儒見一節而長短可知
(桓譚/新論)魯班雖巧不能為乞丐者顔(王朗貧/窶語)失晨之雞思
哺更鳴(魏武/遺令)
　　鑒古物
張安世給事尚書上幸河東亡書三篋詔問莫能知唯
安世識之具作其事後求得書以相校無所遺失上竒
其才擢尚書令　晉太康中汲郡人發魏王冢得古文
竹書武帝付秘書詳校時束晳任著作郎得竹書隨義
注解皆有識證　周平蜀還得樂器皆莫之識太常少
卿斛斯澂(直陵/切)見之曰此錞于也人弗之信澂遂依干
寳周禮注以芒莖捋之其聲極振衆乃歎服澂取以合
樂焉(三國/典畧)　陸澄字彦淵為博士竟陵王子良得古器
小口方腹底平可容七八勝(一作/升)以問澄澄曰此名服
(一作/復)匿單于與蘇武子良又視器底有字髣髴可識如
澄説　襄陽有盗發古冢相傳是楚王冢獲竹簡書青
絲編簡廣數分長二尺皮節如新盗以把火照書後人
又得十餘簡以示撫軍王僧虔云是科斗書考工記周
官所闕(蕭子顯/齊書)　張永嘗開𤣥武湖遇古冢冢上得一
銅斗有柄文帝以訪朝士何承天曰此亡新威斗三公
亡皆賜之一在冢内時三公在江左者唯甄邯為大司
徒必邯之墓俄而又啟冢内更得一斗復有一石銘曰
大司徒甄邯之墓　江北有發古冢獲石銘曰青州世
子東海女郎無能識者河東賈潤字希鏡見云此司馬
越女嫁為茍晞子婦驗之果然　後漢廣平王弟掘得
古玉印勅詔祖瑩辨之瑩云此是于闐國王太康中獻
乃以墨塗字觀之果如瑩言時人稱為博物　梁劉顯
字嗣芳沛國人任昉嘗得一篇缺簡書文字零落歴示
諸人莫能識者顯云是古文尚書無逸篇昉驗周書果
如其言時魏人獻古器有隱起字無能識者顯按文讀
之無有滯礙考校年月一字不差髙祖甚嘉焉　潤州
得玉磬十二以獻張率更叩其一曰是晉某嵗所造是
嵗閏法月數今闕其一宜於黄鍾東九尺掘必得詔求
之如其言又有人於古墓中得銅物似琵琶而身正圓
元行冲云此阮咸所造(國朝/傳記)
　　詩卜筮
卜云其吉終然允臧(定之/方中)爾卜爾筮體無咎言(氓/)君(一/作)
(民/)曰卜爾萬壽無疆(天/保)卜筮偕止㑹言近止(杕/土)我龜既
厭不我告猷(小/旻)爰始爰謀爰契我龜(緜/)考卜維王宅是鎬
京維龜正之武王成之(文王/有聲)握粟出卜自何能穀(小/宛)
(緜之詩曰爰始爰謀爰契我龜毛鄭皆以契為開非也/契者合也古者卜人令龜已遂預取吉兆以墨畫其上)
(然後灼之灼文適順其墨是為食墨食墨者吉其兆不/應墨則云不食不食則龜不從也洛誥曰我卜河朔黎)
(水我卜澗水東瀍水西惟洛食是龜所食者畫洛之兆/而河朔黎水之兆不食也古公亶父之改居經始而謀)
(度之未敢以為可居也以墨令龜而兆與墨同故曰/契言人謀與龜相合也故曰爰始爰謀爰契我龜)
　　書卜筮
龜筮恊從卜不習吉(禹/謨)龜從筮從(洪/範)乃卜三龜一習吉
(金/縢)遺我大寳龜朕卜并吉(大/誥)伻來以圖及獻卜(洛/誥)
　　春秋卜筮
楚伐鄖(一作/鄭)莫敖曰請卜之鬭亷曰卜以决疑不疑何
卜遂敗鄖(一作/鄭)師　晉獻公欲以驪姬為夫人卜之不
吉筮之吉卜人曰筮短龜長不如從長　狐偃言于晉
侯曰求諸侯莫如勤王使偃卜之遇黄帝戰于阪泉之
兆　梁嬴孕過期卜招父與其子卜之其子曰将生一
男一女招曰然　衞遷於帝丘卜曰三百年　邾文公
卜遷於繹史曰利於君不利於民　齊侯戒師期而有
疾惠伯令龜卜楚丘占之龜卜有咎公薨　楚子圍鄭
鄭人卜行成不吉卜臨於大宫且巷出車吉　鄭皇耳
帥師侵衞孫文子卜追之獻兆於定姜　晉侯還及著
雍疾卜桑林見　鄭石􁳗言於子嚢曰先王卜征五年
而嵗習其祥　盧蒲癸王何卜攻慶氏示子之兆子之
曰克　楚人執吳蹶由欲以釁鼓王使問焉曰汝卜來
吉乎對曰吉　公卜使王黑以靈姑鈈率吉請㫁三尺
焉而用之　楚召觀從王曰唯爾所欲對曰臣之先佐
開卜乃使為尹卜靈王卜曰余尚得天下不吉　吳伐
楚陽匈為令尹卜戰不吉　臧昭伯如晉臧㑹竊其寳
龜僂句以卜為信與僣僣吉　衞侯将如五氏卜過之
龜焦　楚子在城父将救陳卜戰不吉卜退不吉王曰
然則死也卒於城父　楚昭王有疾卜曰河為祟　趙
鞅卜救鄭遇水適火史趙史墨史龜曰是謂沈陽可以
興兵　六經中無有不言龜筮者其用大矣記曰昔者
聖人建隂陽天地之情立為易易抱龜南面天子卷冕
北面雖有明知之心必進斷其志焉示不敢專以尊天
也又曰昔三代明王皆事天地之神明無非卜筮卜筮
不相襲夫天子立國大事必卜而況諸侯乎而況卿大
夫乎去古既逺專門寖廢厯算醫卜之流往往無所著
見嗚呼
　　漢官
隨筆載漢有行寃獄使者(張敞殺/絮舜)美俗使者(何並代/嚴翊)河
隄使者(王延世/塞决河)直指使者(暴勝/之)皆不書於百官表因事
乃見者按漢史又有監北軍使者(武/帝)都水使者(武/帝)稻田
使者(昭/帝)勸田使者(元帝教民趨時急/務出汜勝之書)䕶羗使者(成/帝)併録
之
　　壓角
唐兩省官上事皆宰相親送之上事官設床几面南判
案三道宰相别施一床坐於西隅謂之壓角不知何義
亦不知所從起按唐裴坦傳令狐綯薦坦為知制誥裴
休持不可不能奪故事舎人初詣省視事四丞相送之
施一榻堂上壓角而坐坦見休重愧謝休咈然曰此令
狐丞相之舉休何力顧左右索肩輿出宋次道乃云舎
人上事必設紫褥於廷面北拜㕔角閣長立褥之東北
隅謂之壓角宋莒公作掖垣叢誌亦不解其事未知何
者為是又唐國子祭酒李涪刋誤曰兩省官上事日宰
相臨焉上事者設床几面南而坐判案三道宰相别施
一牀連上事官南坐于西隅謂之壓角自常侍而下以
南為上差互相承實乖禮敬何不為丞相設位於衆官
之南常侍諫議給事舎人循次而坐於丞相之下尊卑
有序足以為儀由此觀之不獨中書舎人凢兩省官禮
上宰相皆壓角也至五代馮道為宰相判狀尾罷之應
自此閣長立東北隅猶謂之壓角如宋次道所記也又
五代㑹要曰晉天福五年三月勑中書門下五品以上
於兩省上事宰相壓角之禮宜廢此禮今不復存惟中
書舎人上事日設氊褥於庭下北向再拜閣老一人别
設褥位立于東北隅候上事官拜畢則相與揖而升階
亦謂之壓角蓋有餘風也吳正憲詩壓角舊儀煩閣老
濡毫逋債費公移宋次道詩聖世建官追茂制唐家壓
角失前規
　
　緯略卷四
欽定四庫全書
　緯略卷五　　　　　　　宋　髙似孫　撰
　　黄銀
太宗賜房𤣥齡黄銀帶顧謂𤣥齡曰昔如晦與公同心
輔政今日所賜獨見公因泫然流涕程氏繁露以為黄
銀者果何物鍮石属其殆鍮石也余攷之若以鍮為帶
而賜大臣何足貴者　按禮斗威儀曰君乗金而王則
黄銀見當是瑞物　北史辛公義為牟州刺史時山東
霖雨自陳汝至於滄海皆苦水災境内大麥獨無所損
山産黄銀獲之以獻益知其為異物　又虞世南書夫
子廟堂碑太宗賜之王羲之黄銀印一枚有表以謝若
以黄銀為鍮是恐不然　按唐書髙宗上元元年詔九
品服淺碧竝鍮石帶八胯唐固自有鍮帶也　又按唐
慎微證類本草載霞子曰丹砂伏火化為黄銀能重能
輕能神能靈　唐日華子論曰銀凢十七品水銀銀白
錫銀曽青銀土碌銀生鐡銀生銅銀硫黄銀砒霜銀雄
黄銀雌黄銀鍮石銀惟有至藥銀山澤銀草砂銀丹砂
銀黑鉛銀五者為真餘則假也本草曰丹砂雄黄雌黄
皆殺精魅所謂黄銀者非丹砂銀即雌黄雄黄銀也太
宗賜帶之時如晦已死故帝曰黄銀鬼神畏之也顯慶
中監門衞長史蘇恭撰唐本草其中稱黄銀作器辟惡
益知黄銀為瑞物也方勺泊宅編曰黄銀出蜀中南人
罕識朝散郎顔京監在京抵當庫有以十釵質錢者其
色黄與上金無異上石則正白此説尤分明
　　玉剛卯
陳簡齋以玉剛卯壽向薌林詩曰仲冬吉日風穆氣休
我出剛卯以壽元侯祝融之玉奠此離方元侯佩之如
玉之剛攘蠲厲㓙以廸明王南門不鍵有室剛强三肅
元侯既贈既禱曷以報我當以剛卯(剛卯/佩印)其製外方内
圓以正月卯日作銘刻於上以辟邪厲(詳見王莾傳及/後漢輿服志)
簡齋詩十六句每句四字皆如剛卯之銘銘之文曰帝
令祝融以教䕫龍庶疫剛癉莫我敢當説文殳類釋㱾
改曰大剛卯也以逐精鬼從殳亥聲攴類釋㱾改曰大
剛卯以逐鬼鬽也(音義/如魅)从攴已聲讀若已然則一名而異
製也
　　金鋪
通俗文曰門首飾謂之鋪首風俗通曰門戸鋪首揚雄
甘泉賦曰排玉戸而揚金鋪兮發蘭蕙與芎藭是也説
文曰門扇鐶謂之鋪首李尤平樂觀賦曰過洞房之輔
闥歴金鐶之華鋪是也通俗文又引百家書曰輸般見
水上蠡謂之曰開汝頭見汝形蠡適出其頭般以足畫
圖之蠡引閉其戸終不可開設之門戸欲使閉藏如此
固宻也義訓曰門飾金謂之鋪鋪謂之鏂(音/歐)今俗謂浮
漚釘者也劉孝威詩金鋪玉鏁琉璃扉花鈿寳鏡織成
衣江總詩兎影脉脉照金鋪虬水滴滴瀉玉壺沈佺期
詩梅樓翠幌教春住舞閣金鋪借日懸
　　齅金
異物志曰狼㬻民與漢人交關常夜市以鼻齅金知其
美惡王建詩生金有氣尋還逺仙藥成窠見即移金若
有氣誠可齅矣　賛寧物類相感志曰山石盛夏必汗
出赤黄者金汗白辛者銀汗　地鏡圖曰凢觀金玉寳
劍皆以辛日平旦或黄昏夜半觀之　物類相感志又
曰嗅金獸生瀛洲山状如麒麟不食惡卉不飲濁水嗅
石知有金玉吹開則金璞燦然可用獸尚有嗅金者而
况人乎
　　瑟瑟
程氏繁露援唐語林盧昻主福建監鐡有瑟瑟枕大如
斗憲宗召估其直曰至寳無價或云美石非瑟瑟今世
所傳瑟瑟或皆鍊石為之也　按明皇雜録上於華清
宫置長湯數十間屋以銀鏤漆船飾以珠玉又於湯中
壘瑟瑟其言壘者當是珠類非石也　又按虢國夫人
奪韋氏宅造中堂既成召匠圬墁授二百萬償其直復
賞以金杯二瑟瑟三斗其以斗計為珠明矣　物類相
感志曰唐懿宗賜公主瑟瑟幕紋如碧絲貫以真珠則
是珠類尤明矣杜詩石笋行雨多往往得瑟瑟此事恍
惚難明論(注曰雨過人/多得瑟瑟)　按博雅曰瑟瑟碧珠也　杜
陽雜編曰瑟瑟幕　寰宇記曰瑟瑟窟在陜州平陸
陳陶詩瑟瑟盤輕促世珠黄泥局瀉流年箭　孫何上
王翰林詩猩猩箋寫宫詞濕瑟瑟函盛手詔香益知其
為珠類也　宋景文公詩踏溪分藕養新荷鈿蓋斜臨
瑟瑟波又言其色之美也
　　藻井
西都賦曰蒂(一作/蔕)倒茄於藻井披紅葩之狎獵　魏都
賦曰綺井列疏以懸蔕注曰疏布也以板為井形飾以
丹青如綺也　王延壽魯靈光殿賦曰圓折方井交植
荷蕖緑房紫葩(一作/菂)咄咤垂珠　左思魏都賦曰綺井
列疏以懸蒂華蓮重葩以倒披　曹植七啓曰綺井含
葩金璧玉箱顔延之七繹曰木寫雲氣土秘椒芳既挺
天而倒井又斵圓而鏤方古人形容木工必言藻井者
若此　風俗通曰殿堂象東井形刻作荷菱水物所以
厭火也　沈存中筆談曰屋上覆橑古人謂之綺井亦
曰藻井又謂之覆海今墳中謂之闘八吳人謂之罳項
頂唯宫室祠觀謂之藻井即天花板也
　　雁塔
西京記曰隋無漏寺在長安唐武德初廢正觀十二年
髙宗在春宫為文德皇后立寺於故基以慈恩為名西
院浮圖髙三百尺永徽五年沙門元楚所立國人謂之
雁塔(塔在長安朱雀街東第二街自北次南第十五坊/南臨黄渠木竹隂翳最於京師沈佺期詩雁塔丹)
(青古龍池嵗/月深即此)唐故事進士及第列名於慈思寺塔謂之
雁塔題名塔以石為壁唐人遊觀留題甚多不特進士
題名而已塔屢遭火㫁石遺字猶有存者故裒其餘字
鐫之石凢十卷進士題名僅存數處餘皆唐賢遊觀留
題耳劉公嘉話曰慈恩題名起於進士張莒遊寺中題
其姓名于塔下遂為故事錢希白南部新書曰李肇初
及第題名於此李肇國史補曰進士既㨗列名于寺謂
之題名本朝進士題名皆刻名於相國興國兩寺蓋效
慈恩也
　　璜
傅𤣥歌詩曰有所思兮在天一方何以贈之玉珮珠璜
此學四愁體也　楚辭曰璜臺十成誰可極焉　王逸
注曰璜石次玉也然周分魯公以夏后氏之璜杜預注
曰璜美玉名　按周官以𤣥璜禮北方則璜之色𤣥矣
説文以璜為半璧吕尚父釣磻谿之涯得玉璜當是古
人服用之遺也　宋向魋出奔衛公父文伯攻之求夏
后之璜與之他玉而奔齊則夏璜固在衞矣文中子曰
夏后之璜不能無纇淮南子曰夏后氏之璜不能無考
(考者/瑕也)
　　辟邪研匜
古銅水滴色如漆状極精古舊物也頭有兩角口銜匜
　按孟康曰桃枝一名符枝似鹿長尾一角者為天禄
兩角者為辟邪此為辟邪也　沈文通集有天禄研
匜詩張君贈我古研滴四脚爬沙角如㦸肉翼絡髀老
獸姿世不能名眼未識我知此為天禄兒口銜一寸黄
金匜蟾蜍嚼月兩吻坼天鯨胸宂雙泉飛玉聲琮琤珠
迸落影射巖石光瀺灂未央書殿立髬(一作/□)髵曽見揚
雄老投閣子孫晩出中平間渇烏翻車灑平洛宗資墓
口卧露霜頭角頓挫仍騰攫爾來拂拭傍几案眉目睢
盰苔蘚剥形模不入世俗用疑付大手傳糟粕未能㸃
綴清廟頌開闢大易摛春秋就令(闕五/字)末勢猶足為遷
彪物無貴賤繫所用千金乞我直暗投圖書散落愈(闕/)
下晩嵗惟有虀鹽謀學注蟲魚問老圃無乃塌颯為匜
羞
　　養和
程氏繁露載李泌訪隠選異采恠木蟠枝以隠背號曰
養和人至于今效之余按皮日休以五物送毗陵處士
魏不琢其一曰烏龍養和且曰有桐廬養和一恠形拳
跼坐若變去謂之烏龍養和皮陸皆有詩皮詩壽木拳
數尺天然形狀幽把疑傷虺節用恐被蛇瘤置合月觀
内買湏雲肆頭料君攜去處煙雨太湖舟龜蒙詩養和
名字好偏寄道情深所以觀逋客兼能助五禽倚肩滄
海望鈎膝白雲唫不是逍遥侶誰知物外心
　　太𤣥經
先儒注太𤣥經每首之下必列二十八宿蓋周天二十
八宿三百六十五度四分度之一太𤣥經凢七百二十
九賛乃此數也以七百二十九賛分而為二合三百六
十四度有半宜若不相應子雲本意以為其半不可合
也故踦賛贏賛以應周天之數漢之正統以象數也莽
之僣竊迺閏位也故先儒於踦賛贏賛之下注以為水
火之閏王莽傳賛所稱餘分閏位者謂此
　　書訛
王嘉封事曰臣聞咎繇戒帝舜曰亡傲佚欲有國兢兢
業業一日二日萬㡬師古曰虞書咎繇謨之詞也言有
國之人不可傲慢佚欲但當慎懼以理萬事之㡬也(敖/音)
(傲今尚書作無教逸欲有邦/教字訛寫作敖字為曉然矣)書序曰科斗書廢已久時
人無能知者為𨽻古定更以竹簡寫之所以易訛也劉
貢父曰武成一篇簡册錯亂兼有亡逸今次定之予小
子其承厥志以下武王之誥末終當有百王受命之語
計脱五六簡矣然後迺接以偃武修文云
　　易文言
易曰元者善之長也左傳曰元者體之長也易曰嘉㑹
足以合禮左傳曰嘉德足以合禮善之與體會之與德
其字不同其義則别易之文言以為孔子所作然孔子
生於襄公二十二年史作此筮乃襄公九年二語蓋在
孔子之先也
　　十五國風一
十五國風獨無宋魯或曰孔子之先宋人也魯父母之
邦也為尊者諱親者諱不列二國於變風之次且孔子
生於襄公二十二年至二十九年季札來聘是年孔子
生八嵗季札請觀周樂為之歌周南下至曹風凢十五
國正與今之詩一同未嘗有宋魯也宋魯不在變風之
列其來乆矣自周南至於齊八國與今之次序同自豳
風至曹風七國與今之次序異蓋當時魯國之序如此
熟攷史記左氏可以言詩矣
　　十五國風二
十五國風次序或曰王黍離在弼鄘衛之後天子安得
居諸侯後蓋存二代之後也周滅商分其畿内為三國
弼鄘衛也紂城以北謂之弼南謂之鄘東謂之衛故以
封紂子武庚也鄘管叔尹之衛蔡叔尹之以監商民謂
之三監三監叛周公誅之盡以其地封康叔故弼詩十
九篇鄘詩十篇衛詩十篇共三十九篇皆衛詩也序詩
曰以其地本商之畿故在於王黍離上列為三國而不
獨謂之衛也
　　嘯
嘯十五章一曰權輿嘯之始也二曰流雲三曰深溪彪
四曰髙桞蟬五曰空林夜鬼六曰巫峽猿七曰下鴻鵠
八曰古木鳶九曰龍唫十曰動地十一曰蘇門孫登隠
蘇門山所作也十二曰劉公命鬼仙人劉根所作也十
三曰阮氏逸韻阮籍所作也十四曰正章深逺極大非
常聲也十五曰畢音五音之畢而大道畢矣(異苑又/炙轂子)
晉成公綏嘯賦曰精性命之至機妍道德之𤣥奥邈跨
俗而遺身迺慷慨而長嘯逍遥攜手踟蹰歩趾發妙聲
於丹唇激哀音於皓齒響抑揚而潜轉氣衝鬱而熛起
協黄宫于清角雜商羽於流徵飄游雲于太清集長風
乎萬里諒自然之至音非絲竹之可擬　阮籍遊蘇門
山山有隱者莫知其姓名有竹實數斛杵臼而已籍從
之與談太古無為之道五帝三王之義蕭然曽不經聽
籍迺對之長嘯清韻響亮蘇門生迺逌爾而□籍既降
蘇門生亦嘯若鸞鳳之音　桓𤣥與袁宜都書論嘯曰
讀卿歌賦序詠音聲皆有清味然以嘯為彷彿有限不
足以致幽㫖将未至耶夫神契之音既不俟多贍而通
其致茍一音足以究清和之極阮公之言不動蘇門之
聽而㣲嘯一鼓𤣥黙為之解顔若人之興逸響惟深也
哉　袁崧荅書曰嘯有清浮之美而無接引之深歌窮
淵根之致用之彌覺其逺至乎吐詞送意曲究其奥豈
唇吻之切發一性之清泠而已哉若夫阮公之嘯蘇門
之和蓋感其一竒何為徵此一至大疑嘯歌所拘耶詩
曰其嘯也歌袁崧所用嘯歌迺詩中字也雜字解詁曰
嘯吹聲也説文曰嘯吟也
　　載事物之法
書顧命狄設黼扆綴衣(狄下士扆屏風畫為斧文置户/牗間復設幄帳象平生所為)
牗間南向敷重篾席黼純華玉仍几(篾桃竹枝白黑雜/繒縁之華采色華)
(玉以飾慿几仍因也因生時几/不改作此見群臣覲諸侯之坐)西序東向敷重底席綴
純文貝仍几(東西廂謂之序底篛萍綴雜采有/文之貝飭几此旦夕聽事之坐)東序西
向敷重豐席畫純雕玉仍几(豐莞采色為畫雕刻鏤/此養國老饗群臣之坐)西
夾南向敷重筍席𤣥紛純漆仍几(西廂夾室之前筍篛/竹𤣥紛黒綬此親屬)
(私宴之坐故/席几質飭)越玉五重陳寳(於東西序坐北列玉五重/又陳先王所寳之器物)
赤刀大訓𢎞璧琬琰在西序(寳刀赤刀箾大訓虞書典/謨大璧琬琰之珪為二重)
大玉夷玉天球河圖在東序(三玉為三重夷常也球雍/州所貢河圖伏羲氏王天)
(下龍馬出河遂則其文以畫八卦/謂之河圖與典謨皆厯代寳傳之)𦙍之舞衣大貝鼖鼓
在西房(𦙍國所為舞者之衣皆中法大貝如車渠/鼖鼓長八尺商周傳寳之西房西夾在東)兊之
戈和之弓垂之竹矢在東房(兌和古之巧人垂舜共工/所為皆中法故亦傳寳之)
(東房東/廂夾室)大輅在賔階面綴輅在阼階面(大輅玉綴輅金/面前階南向)
先輅在左塾之前次輅在右塾之前(先輅象次輅木金/玉象皆以飭車木)
(則無飭皆在路寝門之内左右塾前北面几所/陳列皆象成王生時華國之事所以重顧命)
　　二
昔武王克商成王定之選建明德以藩屏周故周公相
王室以尹天下於周為睦分魯公以大輅大旂夏后氏
之璜封父之繁弱殷民六族條氏徐氏蕭氏索氏長勺
氏尾勺氏使帥其宗氏輯其分族将其類醜以法則周
公用即命於周是使之職事于魯以昭周公之明德分
之土田陪敦祝宗卜史􁄀物典策官司彞器因商奄之
民命以伯禽而封於少皥之墟分康叔以大輅少帛綪
茷旃旌大吕殷民七族陶氏施氏繁氏錡氏樊氏饑氏
終葵氏封畛土略自武父以南及圃田之北竟取於有
閻之土以共王職取於相土之東都以㑹王之東蒐𥅆
季授土陶叔授民命以康誥而封於殷虚皆啓以商政
疆以周索分唐叔以大路宻湏之鼓闕鞏姑洗懐姓九
宗職官五正命以唐誥而封於夏虚啓以夏政疆以戎
索
　　玉窪
俗説曰毛㤗買一玉窪八十八萬玉窪二字竒甚當是
酒器也古人詩中及酒器者如曹植詩玉樽列廣庭又
樂飲過三爵　沈約詩玉罍信湛湛又金缾汛羽巵
許渾詩晩促離筵醉玉缸伊州一曲淚雙雙　後漢辛
延年詩就我求清酒絲繩提玉壺　李賀詩玉罌汲水
桐花井絲蒨沉水如雲影　王建詩月似圓來色漸凝
玉盆盛水欲侵稜以上所用皆以玉為皿者皆不及玉
窪二字殊未經用也
　　佛鉢
西域諸國志曰佛鉢在乹陁越國青玉也受三升許彼
國寳之供養乞願終日花香不滿則如言也滿亦如言
也皮日休有佛鉢詩帝青玉作緑冰姿(佛律云此鉢帝/青玉石也四天)
(王所/獻也)曽得金人手自持拘律樹邊齋散後提羅花下洗
來時乳麋味㫁中天覺麥麨香消大刼知從此共君親
頂戴斜風應不等閑吹陸龜蒙詩空王初受逞神功四
鉢湏㬰現一重(至今鉢縁/有四重也)持次想添香積飯覆時應帶
歩羅鍾光寒好照金毛鹿響静堪􁌀白耳龍從此寳函
香裡見不煩西去詣靈峰皮日休詩序曰按釋法顯傳
云佛鉢本在毗舎離今在乾陁衛竟若干百年當復至
西月支國若干百年至于闐國若干百年當至屈茨國
若干百年復來漢地晉建興二年二聖像浮海而至滬
瀆僧尼輩取之以歸今存于開元寺後建興八年漁者
於滬瀆沙汭上獲之以為臼類乃葷而用焉俄有佛像
見於外漁者始以為異意滬瀆二聖之遺祥也迺以鉢
供之迄今尚存
　　紫團參(參花蜜/)
皮日休謝友人惠人參詩神草延年出道家(神草/别名)是誰
披露記三椏開時的定涵雲液斸後還應帶石花名士
寄來消酒渇野人煎處撇泉華從今湯劑如相續不用
金山焙上茶陸龜蒙和之曰五葉初成椵樹隂紫團峰
外即雞林名參鬼蓋湏難見材視人形不可尋品第已
聞升碧簡攜持應合重黄金殷勤潤取相如肺封禪書
成動帝心紫團迺山名今人以人參有紫暈者為佳殊
不然也沈氏筆談載王荆公病喘藥用紫團山人參不
可得時薛師政自河東還有之贈公數兩公不受其曰
紫團山者是矣王績詩家豐松葉酒器貯參花蜜參花
蜜三字甚生參花人所未識温庭筠詩松刺梳空石差
齒香風軟透人參蘂用參蘂字益竒
　　蟹斷
陸龜蒙蟹志曰稻之登也率執一穗以朝其魁然後任
其所之蚤夜嘈沸指江南而奔漁者緯蕭承其流而障
之名曰蟹斷斷其江之故道焉耳蟹志蟹斷四字皆竒
　吳都記曰江濵漁者揷竹繩編之以取魚謂之扈業
亦是類也孟浩然詩鳥泊襄陽雁魚藏縮項鯿又曰試
垂竹竿釣果得槎頭鯿又云土毛無縞紵鄉味有槎頭
　杜詩復憶襄陽孟浩然清詩句句盡堪傳即今耆舊
無新語漫釣槎頭縮項鯿按杜田作杜詩補遺正槮曰
槎頭一説為襄陽郡地名一説為釣磯上枯木曽緯曰
非也爾雅曰槮謂之涔(槮音/滲)孫炎釋曰積柴木水中養
魚槮為槎頭言所積柴木槎枒然也　宋景文公詩煙
原射雉樂春槮養魚肥蓋用槮字又按習鑿齒襄陽耆
舊傳曰漢水中鯿魚甚美常禁人捕以槎斷水因謂之
槎頭鯿　宋張敬兒為刺史作六櫓船置獻齊髙帝曰
槎頭縮項鯿一千八百頭以槎斷水者即龜蒙所謂斷
也
　　賦句相埒
丹甑玉燭蓂莢芝房(唐人慶雲抱/日賦失姓名)銀甕金船山車澤馬
(庾信/賦)秦雲動色渭水躍波(喬潭裴将/軍舞劒賦)洞庭安波楚山霽
色(錢起洞庭/張樂賦)下語有此相埒者温庭筠湖隂曲曰呉波
不動楚山晩花壓闌干春晝長以賦中八字之意為詩
一句尤為警㧞
　　芍藥
詩溱洧曰維士與女伊其相謔贈之以芍藥注曰芍藥
香草也陸璣詩義䟽曰今芍藥無香氣非是也孔頴達
亦曰未審何草皆非也牡丹古謂之木芍藥有所謂牡
丹皮者宜於婦人是猶視爾如荍貽我握椒及椒聊之
實蕃衍盈升也椒性温亦宜於婦人應劭漢官儀所謂
以椒塗屋者取其温煖也緗素雜記曰芍藥破血令人
無子所以為男滛女也椒氣下達用以養陽所以為女
滛男也以為頗得詩人深意　左傳申叔展曰有山蘜
藭乎杜預曰芎藭所以禦濕説文曰芎藭香草藥品各
有種類豈可但曰香草也　晉傅綂芍藥花頌曰惟昔
風人抗茲榮華蓋言花也　宋王徽芍藥花賦曰惟神
區之麗草兮慿厚德而挺授用麗草二字甚勝虞繁蜀
葵賦曰惟茲珍草懐芬吐芳梁王筠蜀葵賦曰惟此竒
草遷花西道傅咸芸香賦曰攜昵友以逍遥兮覧偉草
之敷英傅𤣥宜男花賦曰猗猗令草生於中方古人好
竒用字不肯蹈襲如此令草二字出楚辭也
　　三焦
彭山有隱者通古醫術與世諸醫所用法不同單驤從
之學盡得其術遂有醫名於世治平中予與驤遇廣都
論古今醫術同異驤既言其略復歎曰古人論五臟六
腑其説有謬者而相承不察欲以告人人誰信者古説
左腎其腑膀胱右腎命門其腑三焦女人以繫包以理
推之當如膀胱有形質可見而王叔和言三焦有臟無
形不亦大謬乎盖三焦有形如膀胱故可以藏有所繫
若無其形尚何以藏繫哉其所以謂之三焦者何也三
焦分布人體中有上中下之異方人心湛然慾念不起
則精氣散在三焦華榮百骸及其慾念一起心火熾然
翕撮三焦精氣入命門之腑輸㵼而去故號此腑為三
焦耳世承王叔和之謬而不悟可為長太息也余甚異
其説後為徐州從事有一舉子徐遁者石守道之壻也
少嘗學醫療病有精思子為道驤之言遁喜曰齊嘗大
饑群丏相臠割而食之有一人皮肉盡而骨脉全者遁
以學醫故往觀其五臟見右腎下有脂膜如手大者正
與膀胱相對有二白脉自其中出夾脊而上貫腦意此
即導引家所謂夾脊雙關者而不悟脂膜如手大者之
為三焦也單君之言與所見懸合可以正古人之謬矣
(龍川/志略)　按漢白虎通情性篇曰六府者何謂也大腸小
腸胃膀胱三焦膽也府者為藏宫府也故禮運記曰六
情所以扶成五性也胃者脾之府也脾主禀氣胃者榖
之委也故脾禀氣也膀胱者腎之府也膀胱常能有熱
故先決難也三焦者包絡之府也水榖之道路氣之所
終始也故上焦若竅中焦若編下焦若瀆膽者肝之府
也肝者木之精也主仁仁者不忍故以膽㫁也據此則
三焦有形矣
　　位絶席
張禹遷太傅每朝見特賛與三公絶席(司馬彪/續漢書)　王常
為横野大将軍位次與諸侯絶席(東觀/漢記)　鄧鴻為車騎
将軍位在九卿上絶席　章帝以城門校尉馬防為車
騎将軍位在九卿上絶席(漢雜/事)　絶席之禮漢世最以
為重也
　　諱
太史公父名談史記無談字季布傳改趙談作趙同范
曄父名泰後漢無泰字郭泰鄭泰皆作太字季翔父名
楚金故為文皆以金為鎰韓愈為李賀作諱辯特言言
在不稱徵之説故愈父仲卿未嘗諱焉曹志植之子奏
議曰幹植不強不諱植字也
　　帶甲百萬
蘇秦説燕地方二千里帶甲百萬　張儀説韓王曰秦
帶甲百餘萬(戰國/策)　江乙對楚宣曰今王之地方五千
里帶甲百萬　蘇秦南説楚曰西有黔中巫郡東有夏
州海陽南有洞庭蒼梧北有汾隂郇陽地方五千里帶
甲百萬(春秋/後語)　吳趙咨使魏文帝問咨吳拒魏難否咨
曰帶甲百萬江漢為池何難之有　晉王戎謂齊王冏
曰今王帶甲百萬其鋒不可當古者捭闔之士言富國
强兵者必曰有帶甲百萬事率類此
　
　
　
　
　
　
　
　
　
　
　緯略卷五
欽定四庫全書
　緯略卷六　　　　　　　宋　髙似孫　撰
　　和香方
范曄撰和香方其序曰麝本多忌過分必害沉實易和
盈斤無傷零藿虚燥詹唐粘濕甘松蘇合安息鬱金奈
多和羅之屬竝被珍於外國無取於中土又棗膏昏鈍
甲煎淺俗非惟無助於馨烈迺當彌増於尤疾也所言
悉以比類朝士麝本多忌比庾仲文零藿虚燥比何尚
之詹唐粘濕比沈演之棗膏昏鈍比羊𤣥保甲煎淺俗
比徐湛之甘松蘇合比慧琳道人沉實易和以自比也
山谷香偈我讀蔚宗傳風流不減二班者此也　梁武
帝祀地用和香杜佑注以地與人近宜加雜馥雜馥即
和香然則和香非始於梁也　何遜詩月暎九㣲火風
吹百和香　華嚴經曰鬻香長者善調香調香二字尤
佳　李賀詩練香薰宋鵲尋箭踏盧龍練香二字更好
也
　　竊香
郭子曰陳騫以韓壽為掾每㑹聞壽有異香香迺外國
所貢一著衣厯日不歇騫計武帝唯賜已及賈充他家
理無此香嫌壽與女通問之左右婢以實對騫迺以女
妻壽晉書但云賈充女竊香耳此迺曰陳騫何耶庾信
詩盤龍明鏡餉秦嘉辟惡生香寄韓壽　盧珣詩燃香
望韓壽磨鏡待秦嘉　薛道衡詩月暎班姬扇風飄韓
壽香蓋皆用韓壽耳
　　香物(周禮名物/)
夢書曰夢得香物婦人歸也香物二字未有人用周禮
專是言物曰珍用八物薦修之物肉物膳羞之物三酒
之物醯物絲纊組文之物動物植物毛物魚物鱗物(魚/物)
(二字出/䱷人)膏物羽物覈物介物筴物臝物叢物十二壤之
物鄉三物馬牛之物牲物器物蓄聚之物米粟之物九
榖之物米物六齍之名物雞牲之物玉瑞玉器之名物
衣服之名物六龜之名物五雲之物旗物五路之物馬
量之三物戈盾之物弓弩矢名物山林之物川澤之物
金玉錫石丹青之物牷物蠧物然海物惟錯禹貢言之
　　好香
秦嘉荅婦徐淑書曰好香四種各一斤可以去穢淑荅
書曰未侍帷帳則芬芳不設如杜詩燈影照無睡心清
聞妙香但用妙香耳好香二字未經人用也聞妙香三
字出維摩經坐香樹下聞斯妙香　漢武内傳曰西王
母降爇嬰香等品多名異是蓋令種之類也
　　奔月
黄庭經曰髙奔日月吾上道鬱儀結璘善相保梁丘子
曰鬱儀奔日之仙結璘奔月之仙七聖紀曰鬱華赤文
與日同居結璘黄文與月同居鬱華日精結璘月精也
歸藏經曰昔嫦娥以不死之藥奔月淮南子曰羿請不
死之藥於西王母姮娥竊而奔月注曰姮娥羿妻羿從
西王母請不死之藥姮娥服之得仙奔月為月精大洞
雌一篇曰日華玉堂仙母金丹在其内奔日月二景隱
文曰西𤣥山下洞臺中有鬱儀結璘經太上𤣥宫髙上
臺阪(一作/及)蓬萊府北室金(闕/)玉璧刻此益􁄀九真中經
曰奔日月之道太上太清(闕/)九皇四司真人之所寳秘
𤣥元君之玉章也自非有(闕/)玉名及東華紫字皆不得
聞見此鬱儀奔日結璘奔月章表彖詩長引逐清風髙
歌送奔月
　　石流丹
神仙列傳曰許由巢父服箕山石流丹　抱朴子曰石
流丹者山之赤精蓋石流黄之類也　神農經曰石英
有五色者石脂有五色者流石有黄青白三色今藥中
流石用黄石英用紫　庾闡詩朝采石英磵左夕翳瓊
芝巖下此言石英耳　皮日休詩様如金蹙小能輕㣲
潤将融紫石英此乃言紫石英也石脂用赤白他色少
用也　姚合詩石脂稀勝乳玉粉細如塵
　　龍門(三秦記曰龍門一名河津兩岸/有山魚不得上上即化為龍)
李膺獨持風裁以聲名自髙有被其容接者名為登龍
門　晉王衍善𤣥言唯談荘老為事理有所不安即改
更朝野翕然謂一代龍門　陸倕與任昉俱為竟陵王
西邸之客及昉為憲司簮裾輻輳預宴者號曰龍門之
遊　袁昻在朝蹇諤號曰宗臣雅有倫鍳遊處不雜入
其門者號曰登龍門
　　八蠶
左思吳都賦曰國税再熟之稲鄉貢八蠶之綿李善注
曰劉欣期交州記曰一嵗八繭蠶出日南按吳録曰南
鄉郡一嵗蠶八績　李賀詩将餧吳王八繭蠶正用此
事海物異名記曰八蠶綿者八蠶共為一大繭
　　蠶理
孫卿蠶賦曰蠶食桑而吐絲先亂而後治夏生而惡暑
喜濕而惡雨蛹以為母蛾以為父三俯三起事乃大已
是謂蠶理　氾勝之書曰衛尉上蠶法以農事人不可
忽略故衛尉勸之蠶法二字尤佳　陸龜蒙蠶賦曰荀
卿子有蠶賦楊泉亦有之皆言蠶有功於世不斥其禍
於民也余激而賦古民之衣或羽或皮夫蠶之生繭厚
絲美機杼經緯鸞鳳葩卉官誕益嚵盡取後已伐桑滅
蠶民不凍死
　　輞川圖
朱景𤣥畫斷曰王維畫山水松石似吳生而風標特出
京師西塔院有輞川圖山谷鬱盤雲水飛動　山谷詩
丹青出右轄詩句妙九州物外常獨往人間無所求袖
手南山雨輞川桑柘秋胸中有佳處涇渭㸔同流此詩
足以氣吞右轄筆墨今所見者摹本不足道也余與徐
淵子同㸃檢南宫出右丞捕魚圖一卷如無咎公所題
者余曰此善摹者為之徐不以為然一日得一卷僅存
三分之一徐圖葭葦之外意其為水耳此特波濤浩瀰
水痕浪迹一一畢具人物尤精絶淵子必欲易之余有
難色已而又有一卷題曰摩詰寒江釣雪上施秘閣之
印此迺淳化以前未更秘書省印篆也畫筆竒古全不
類世間所見山水圖也
　秦太虚云予為汝南學官得疾卧直舎髙符仲攜輞
　川圖視余曰閲此可以愈疾予本江海人得圖甚喜
　即使二兒從旁引之閲於枕上恍然與摩詰入輞川
　度華子岡經孟城坳憇輞口荘泊文杏館上斤竹嶺
　並木蘭柴絶茱茰沜躡槐陌窺鹿柴返於南北垞航
　欹湖戲桞浪濯欒家瀨酌金屑泉過白石灘停竹里
　館轉辛夷塢抵漆園幅巾杖履碁奕茗飲或賦詩自
　娛忘其身之匏繫于汝南也數日疾良愈
　　萬年觴
兒寛傳曰兒寛為御史大夫從東封泰山登明堂寛奉
觴再拜上千萬嵗壽制曰敬舉君之觴　班超曰臣超
區區特蒙神靈竊冀未便僵仆目見西域平定陛下舉
萬年之觴　元和十四年齊魯初平宴羣臣裴度舉觴
跪曰陛下德配天地明並日月神武獨斷冦逆削平願
同上千萬嵗壽上執酒為飲之　江漢詩曰虎拜稽首
天子萬年虎拜稽首對揚王休作召公考天子萬壽此
漢唐奉觴所自也
　　方響
禮圖曰梁有銅磬蓋今方響也方響以鐡為之修九寸
廣二寸圓上方下架磬而不設倚架上以代鍾聲人間
用者纔三四寸樂府雜録曰胡部無方響縁聲直拔不
應諸調太宗内庫别收鐡方響一片應二十八調筝只
有宫商角羽四調臨時移柱應二十八調唐興慶宫龍
池波湧得古鐡一片擊之乃宫架㽔賔鐡此即方響也
　雜爼曰蜀将皇甫直能别音律好彈琵琶元和中製
　一調乘凉臨水池彈之本黄鍾而聲入㽔賔直甚怪
　因易絃再三奏之聲如故試彈於他處則黄鍾也直
　因調㽔賔夜復鳴絃於池上頃之覺近岸波動有物
　激水如魚躍及下絃則没矣明旦率力竭池池下獲
　古鐡一片扣之迺方響㽔賔鐡也
唐咸通中有吳續打方響其妙超羣本李太尉家樂人
也唐李沇方響歌十六葉中侵索光寒玲震月雜珮璫
雲和不覺罷餘怨蓮峰一夜啼琴姜急節寫商商恨促
秦愁越調逡廵足夢入仙樓戞殘曲飛霜稜稜上秋玉
竒絶之辭牛(闕/)亦有方響歌曰長短參差十六片敲擊
宫商無不遍筆力全不及
　　賜古物
太祖以素屏風憑几賜毛玠曰卿有古人之風賜卿所
宜之物(魏/志)　孔靈彦不仕太祖以白毛扇素几遺之曰
卿有古人之風故贈古人之物(呉均齊/春秋)　何㸃不仕豫
章王命駕造門逃去竟陵王子良聞之曰豫章王尚不
屈非吾所識遺㸃嵇康酒杯徐景山酒鐺以通意　傅
昭字茂達為中書舎人身安麤糲髙祖賜漆合燭盤等
物勑曰卿有古人之風賜卿古人之物(梁/典)　劉杳字士
深為歩兵校尉東宫通事舎人昭明謂之曰酒是卿之
所好而居酒厨之職太子有瓠瓢食器以用錫焉曰卿
有古人之風故遺古人之物(梁/典)
　　琛版
仲長子曰笏以書君教令既善刺過今之版以象焉笏
用象板甚佳劉義恭唘事曰珍冠飾首琛版宜躬用琛
版益竒
　　累代文集
東晉丞相王導導子洽洽子珣珣子曇首曇首子僧綽
僧綽子仲寳仲寳子𤣥成𤣥成子規規子褒九代並有
文集(路敬淳/卓絶譜)　晉太傅謝安生琰琰子混三代為僕射
並有文集　宋光禄大夫謝荘荘子朏朏子瀹瀹子覽
覽孫温六代五人皆為吏部尚書並有文集　魏譙郡
太守江㽔㽔孫統統子彪彪子顗顗子夷夷子湛湛孫
斆斆子清清子紛紛子聦九代有文集而史有謂七葉
之中人人有集者此也
　　累代列傳
東晉始興公王導九世有列傳　河東裴氏自魏晉宋
齊梁陳隋後魏北齊周十代皆有列傳魏有潛晉有秀
頠楷宋有松之齊有昇業昭明梁有子野邃陳有忌後
魏有駿升景延雋敬憲伯茂北齊有讓之周有舉長寛
狹杲隋有藴肅之
　　諸子各習一藝
鄧禹十三子各習一藝晉劉殷字長盛七子各授一經
一子太史公漢書一門之中七業俱興北州之學殷門
為盛
　　青陸
易通綂圖曰日行東方青道曰青陸日行南方赤道曰
南陸日行西方白道曰西陸日行北方黒道曰北陸唯
東方以色言耳續漢書律厯志曰日行東陸謂之春却
曰東陸也(厯法天有黄赤二道日有九道此皆強名而/已非實有也又曰天之有三百六十五度天)
(何嘗有度以日行三百六十五日而一期强謂之度以/歩日月五星行次而已日之所由謂之黄道南北極之)
(中度最均處謂之赤道月行黄道之南謂之朱道行黄/道之北謂之黑道黄道之東謂之青道黄道之西謂之)
(白道黄道内外各四并黄道為九日月之行有遲有速/難可以一術御也故因其合散分為數叚每叚以一色)
(名之欲以别算位而已如算法用赤籌黑籌以别/正圓之數厯家不知其意遂以為實有九道也)宋景
文公曽用青陸二字
　　氷魚
晉王祥後母朱氏(王祥世家曰祥父融娶髙平薛/氏生祥繼室以廬江朱氏生覽)常欲
得生魚時寒氷凍結祥解衣将剖氷求之氷忽自解雙
鯉躍出(晉陽秋曰祥母患疾盛寒氷凍每欲生魚祥解/衣将剖氷求之㑹有一處氷小解魚出陽秋之)
(叙事如此辭精事/覈今併録於此)王延西河人繼母卜氏盛冬思魚勑
延求而不獲延尋汾叩氷而哭得一魚(見崔鴻十六國/春秋前趙録)
曽存之詩椎氷小鯉應堪鱠掃岸疎梅未放花蓋用王
祥事李商隱詩魚因感姜出鶴為弔陶來却用姜詩事
(姜詩事母孝母好飲江水兒汲水溺死其妻恐母知之/詐云行學嵗作衣投江中俄而泉出舎側味如江水井)
(且出鯉/魚一雙)
　　懐果
殷輝字子倫汝南人每得甘果持歸進其母　黄昌字
聖真㑹稽人得珍玩可食之物歸以進母(並謝承/後漢書)　陳
徐孝克事所生母彌盡每侍宴無所噉髙祖審記以問
中書舎人管斌斌不能對自是斌覘之見取珍果内於
懐袖還以遺母斌白髙祖嘆嗟令所司自今宴享孝克
前饌以餉其母　孟宗江夏人遷吳令時制不得将家
行每得時味必以寄母(干寳/晉紀)如此等事不止懐橘也張
祐詩懐中陸績橘江上伍胥濤錢起詩節下趨庭出秋
來懐橘情二詩皆用陸氏事
　　坤王兑相
五行休王論曰立秋坤王兊相乾胎坎没艮死震囚巽
廢離休
　　魚負氷
易通卦驗曰大雪魚負氷鄭𤣥曰魚負氷上近氷也負
氷言解蟄也夏小正曰魚陟負氷(陟升/也)　張嘉貞詩河
魚未上凍江蟄已聞雷　武三思詩凍解魚方戲風暄
鳥欲啼
　　冬至
孝經説曰斗指子為冬至至有三義一者隂極之至二
者陽氣始至三者日行南至故謂為至厯義疏曰大雪
十一月節月之初氣也言太隂之氣以大水凝為雪故
曰大雪冬至十一月之中氣也言冬至者極也太隂之
氣生於太陽太陽之氣下極於地寒氣已極故曰冬至
以其一陽復生是以冬賀也亦以日之行天至於巽維
東南角極之于此故曰冬至
　　豹尾
成帝大幸趙昭儀每上甘泉宫嘗從在属車豹尾中揚
子雲甘泉宫賦曰珍臺閒館璇題玉英蜵蜎蠖濩之中
唯夫所以澄心清魂儲精垂思感動天地逆釐三神又
曰想西王母欣然而上壽考兮屏玉女而却宓妃皆譏
帝也可謂制作之妙矣　蔡邕獨斷曰大駕属車八十
一乘最後一車懸豹尾已前比省中　崔豹古今注曰
豹尾車周制象君子豹變言尾謙也古軍正建之今惟
乘輿焉　江南録曰古諸侯二車九乘秦滅九國兼其
車服故大駕属車八十一乘尚書御史乘之最後一車
懸豹尾　李商隱詩直登宣室螭頭上横過甘泉豹尾
中正用此　費㫤詩一辭豹尾内長别属車垂　權德
輿詩豹尾從風直鸞旗應日飜　宋莒公詩新陪豹尾
乗便襲虎頭囊
　　河冰合
漢世祖至下曲陽傳云王郎兵至從者恐及至滹沱河
水流無船可濟官属大懼世祖令王覇往視還曰氷堅
可渡世祖遂前北至河河氷合矣
　獨孤及漢光武渡滹沱河氷合賦曰昔漢光武收河
　北之年馳馬将進滹沱在前為敵所迫當氷不堅及
　軍装隱轔以登岸殺氣峥嶸而塞川意者欲定神氣
　於茲日彰至人之動天若非使不道者䘮有德者王
　則水不能以造次而結氷不能以斯湏而壮變浩浩
　之流為峩峩之状擁髙旌以進雷長轂以上及企路
　以全軍又迎風而破浪
慕容德正月渡黎陽津流澌氷合鄴令韓軌言於德曰
光武渡滹沱河氷自合大王濟黎陽津橋自成德大悦
改黎陽津為天津橋(燕/録)　石勒逆戰劉曜於洛陽從大
河南濟時凍合軍至而河氷自泮舟檝無闕遂生擒曜
謂是神靈相助改名靈昌津石勒迺以河泮而策勲也
　　日觀
漢封禪儀曰泰山東南有山名日觀雞一鳴時見日始
出長三尺秦觀者望見長安呉觀者望見㑹稽周觀者
望見齊泰山記曰周觀者望見鎬黄河去嶺三百餘里
望見如帶　應劭漢官儀曰泰山東南名曰日觀雞鳴
時見日丁春澤日觀賦曰昔者帝王御宇立極垂綂封
禪及此成功廵狩應其春仲莫不登茲絶頂遐燭大明
思煦嫗之義窮造化之精以為日象一人之德嶽是三
公之名信王侯之設險俾夷狄之來平　又唐人日觀
賦曰泰嶽東南峯開一室旁接天路低臨曉日隂埋玉
兎動霄漢之㣲明報曉天雞越氛埃之逈出　梁李鏡
遠詩始臨東嶽觀俄升若木枝
　　术序
皮日休詩白月半窓抄术序清泉一器授芝圖殊不曉
术序所出後讀道藏仙經有載紫㣲夫人撰术序其畧
曰吾察草木之勝負益於己者不及术之多驗乎所以
長生久視逺而更靈非謂諸物減於术也以术之用今
之所要末世多疾宜當服餌夫道有内足者猶畏外事
之禍有外足者亦或中崩之弊我見山林隱逸得服术
者比肩五嶽今撰术數方以傳好尚此服术之法也梁
庾肩吾有荅陶隱居賚术煎唘曰木榮火謝盡采擷之
難唘旦移申窮淋漉之劑故能競爽雲珠爭竒水玉此
妙於餌术者列仙傳載涓子餌术陳子皇餌术南陽文
氏食术皆得法者也
　日休之言术序迺深得乎服餌之法其詩又曰多攜
　白术鍤愛買紫泉缸又曰倚杉閑把易燒术静論𤣥
　又曰白石靜敲蒸术火清泉間洗種花泥又曰度日
　竹書千萬字經冬煎术兩三缸皆言术也
　　花信麥信
徐鍇嵗時記曰三月花開名花信風　東臯雜録曰江
南自初春至初夏有二十四畨風信　吕氏春秋曰春
之德風風不信則花不成　晏元獻公詩春寒欲盡復
未盡二十四畨花信風　崔德符詩亦曰清明煙火尚
闌珊花信風來第幾畨　徐師川詩一百五日寒食雨
二十四畨花信風　尹遷詩曉雨催花信春衣汚酒痕
　張潨詩春容将變臘暖信已驚花皆言花信也　皮
日休詩潮期暗動庭泉碧梅信微浸地障紅　李昭玘
詩凍雲欲雪雁聲過臘酒正香梅信來則言梅信也
王履道詩桃花春有信結子徧昭陽則言桃信也　國
史補曰江淮船泝流而上常待東北風謂之信風七八
月有上信三月有鳥信五月有麥信　沈存中筆談石
淙詩序曰屏梅氣而蕩燠清麥候而含凉者麥信也筆
談又曰北方有白雁似雁而小色白秋深至則霜降河
北人謂之霜信　杜甫詩故國霜前白雁來
　　漢九州
漢光武省郡國四百餘所為十三州部司𨽻理河南(今/洛)
(陽/)豫州理譙(今亳/州)兗州理昌邑(今兗州/金鄉縣)徐州理郯(今泗/州下)
(邳/縣)青州理臨淄(今青/州)凉州理隴(今秦州/隴城縣)并州理晉陽(今/太)
(原/府)冀州理鄗(今趙州/髙邑縣)幽州理薊(今幽州/薊縣)揚州理厯陽(州/縣)
荆州理漢壽(今朗州/武陵縣)交州理廣信(今梧州/蒼梧縣)益州理廣漢
至於漢末加置郡國百有五凡縣千一百八十東有樂
浪郡西有燉煌郡北有雁門郡西南有永昌郡廣袤如
前漢漢官解詁曰冀趙常山(胡廣注曰經曰冀州既/載居趙國今治常山)兖
衛濟河(經曰濟河惟兖州/居衛國今治山陽)青齊海岱(經曰海岱惟青州/居齊國今治焉)
徐魯淮沂(經曰海岱及淮惟徐州又曰淮沂/其乂居魯國今居豫州而治東陽)揚吳彭蠡
(經曰淮海惟揚州又曰彭/蠡既瀦居吳國今治九江)荆楚衡陽(經曰荆及衡陽惟/荆州居楚國今治)
(武/陵)益康岷梁(經曰華陽黒水惟梁州漢/改梁州為益州今治廣漢)梁邠黑水(經曰/黑水)
(西河惟雍州居邠國漢改雍州為邠州右/扶風邑縣居司𨽻部不復属州今治漢陽)雍州朔方(漢/别)
(雍州之地置/朔方刺史)交趾南越(漢平南越之地置交趾/刺史列諸州今治蒼梧)幽燕朝
鮮(經無幽州而周官有焉蓋冀/之别也居燕國今廣陽是)并代晉陽(經無并州而/周官有焉梁)
(州之/别也)楊泉物理論曰九州變易交錯不同禹貢有梁州
無并州周官有并州無梁州爾雅有營州無青州漢興
武帝開拓三方立十三州通并梁之數而増交益焉
　　女史
詩曰靜女其孌貽我彤管(后夫人必有女史書其日月/而以環進退之生子月辰則)
(金環退之當御者以銀環進之着于左/手既御着于右手事無大小記以成法)毛詩義䟽曰女
史彤管法如國史主記后夫人之事周禮曰女史八人
(女史女奴/曉書者)掌内治之貳以詔后治内政書内令漢班媫
妤自傷賦曰陳女圖以鏡鑑顧女史而問詩范曄後漢
書曰頒官分務各有典司女史彤管記功書過晉記曰
元康中司空張華懼后族之盛作女史箴
　華箴曰歡不可凟寵不可專專實生慢愛極則遷致
　盈必損理有固然其義精好　裴頠亦有女史箴曰
　膏不厭鮮水不厭清玉不厭㓗蘭不厭馨尤妙後漢
　皇甫規女師箴曰奉上惟敬撫下惟慈怨豈在明患
　生不思更佳沈約宋書曰女史執策記言是司專貞
　内表妖蠱外息又曰太宗留心後房置内職紫極房
　光興房各女史一人
　　天子目送之
絳侯為丞相朝罷趨出上禮之恭常目送之　晉文帝
器重魏舒每朝㑹罷目送之曰魏舒堂堂人之領袖
　　濯纓
孟子孺子歌曰滄浪之水清兮可以濯我纓滄浪之水
濁兮可以濯我足　楚辭曰滄浪之水清可以濯我纓
滄浪之水濁可以濯我足　文中子曰混混之水濁可
以濯我足悠悠之水清可以濯我纓全不侔矣　書曰
又東為滄浪之水注曰别流在荆州宋永初山川記曰
漢水古為滄浪即漁父所云滄浪之水今滄浪水合流
出鐔城北界山此蓋後人名之非古滄浪也　荆州圖
經曰武當縣西北四十里江中有滄浪州長四里廣十
三里禹貢稱漢水東流為滄浪水疑此州是也
　　太史公詩論
史記曰古詩三千餘篇孔子上采契后稷中述殷周之
盛下至幽厲之缺始於袵席故關雎為國風始鹿鳴為
小雅始文王為大雅始清廟為頌始三百五篇皆絃歌
之以求合韶武雅頌之音禮樂自此可得而述此論竒
妙其言詩至矣盡矣學者試思之
　　蔡子池石硯
宋永初山川古今記曰興平縣蔡子池南有石百丈許
石青色堪為硯(一云出劉澄/之江州記)又按唐仲雍州記曰應陽
縣蔡子池南有石臼云是蔡倫紙臼此當又是一池也
　　太牢
左氏傳曰僖公十五年秦改館晉侯饋七牢焉注曰牛
羊豕各一為一牢吳責晉饋百牢亦類此數也牛羊豕
具為太牢有羊豕而無牛為少牢(漢書昭帝紀賜郡國/所選有行義者人帛)
(五十匹詔曰不幸者祠以中牢/師古曰中牢即少牢謂羊豕也)今只以牛為太牢羊為
少牢非也襄公二年曰馬牛皆百疋如司馬兵法曰兵
出馬一疋牛三頭然則牛當稱頭此言疋者合言之耳
宋沈攸之使范雲餉武陵王賛犢一羫牛亦可稱羫也
　　丙宂
周地圖記曰順政郡丙宂以其口向丙因以為名沮水
經宂間而過或謂之丙水每春三月上旬後有魚長八
九寸或二三寸從宂出躍相傳名為嘉魚水經曰丙宂
出嘉魚常以三月出十月入宂口廣五六尺去地七八
尺水泉懸注魚自宂下透入水宂口向丙故曰丙宂左
太冲蜀都賦曰嘉魚出於丙宂詩曰南有嘉魚詩義䟽
曰嘉魚無鱗皮青長三五尺任豫益州記曰嘉魚細鱗
蜀中謂之拙魚蜀郡山處處有之年年從石宂中出録
異記曰嘉魚䱓魚也形如鱒人以芭蕉葉隔火炙之肥
美莫及洛陽有味魚亦此類杜詩魚知丙宂由來美酒
憶郫筒不用沽
　　褦襶(音奈戴/)
晉程曉詩曰平生三伏時道路無行車閉門避暑卧出
入不相過今世褦襶子觸熱到人家主人聞客來嚬蹙
奈此何謂當行起去安坐止跘跨(上音盤/下音跨)所説了無急
􁀨唅一何多疲倦向之乆咲問君極那揺扇臂中痛流
汗正滂沱莫謂此小事亦是人一瑕傳戒諸髙明熱行
宜見呵聲類曰褦襶不曉事之稱也山谷和錢穆父贈
松扇詩可憐逺渡幘溝漊適堪今時褦襶子
　　燭龍
山海經曰鍾山之神名曰燭隂(燭龍也是/燭九隂也)身長千里視
為晝瞑為夜吹為冬呼為夏　括地圖曰鍾山之神名
曰燭龍視為晝瞑為夜吹為冬呼為夏息為風　楚辭
曰日安不到燭龍何照　王逸曰言天西北無日之國
有龍銜燭而照之詩含神霧曰天不足西北無有隂陽
故有龍銜火精以照天門中也　謝惠連雪賦曰爛兮
若燭龍銜耀照崐山　張説賦曰南窮火䑕之譯北盡
燭龍之㑹此二句用事新而壮
　　蓬萊
神仙傳麻姑謂王方平曰自接侍以來三見海水變為
桑田蓬萊之清淺也(列仙傳曰麻姑謂王方平曰自接/侍以來見東海三變為桑田向到)
(蓬萊水乃淺於往者畧半也豈復為陵谷乎至王氏神/仙傳曰王方平過蔡經家因遣人召麻姑姑  年十八)
(九頂中作髻餘髪垂腰既坐各進行厨金杯玉盤麟脯/仙饌非人世所有姑曰自接侍以來見東海三變為桑)
(田向到蓬萊水復淺于舊矣殆還為陵陸乎方/平曰海中行復揚塵也二傳文有同異並録之)　山海
經曰蓬萊山海中神山列子曰渤海之東有大海其中
有山曰岱輿曰貟嶠曰方壺曰瀛洲曰蓬萊𤣥中記曰
東南之大者有巨鰲以背負蓬萊山十洲記曰蓬萊山
外别有員海繞之是為溟渤無風而洪波百丈有九氣丈
人九天真君宫則蓬萊固在海中也(謝自然欲過海求師蓬萊/或笑曰蓬萊隔弱水三千)
(萬里不可到天台有司馬子㣲身居赤城名在絳闕真/良師也可往從之自然迺回受道于子㣲白日仙去)
　　探策十八
風俗通曰古封泰山禪梁甫舊説岱嶽上有金篋玉策
能知人年壽脩短漢武帝探策得十八因倒讀曰八十
其後果壽八十沈佺期中宗誕日應制詩祚延金篋裏
歌奏玉筐前用此事甚工
　　舜祠絃歌聲
羅含湘中記曰衡山九疑皆有舜廟太守至郡遣官屬
致祀則聞絃歌之聲王歆之神境記曰九疑是舜之𦵏
處也有青澗中有黄色蓮花芳氣竟谷此山之表復有
二峯望之迺似人形暎出雲端如玉積髙於諸山頂有
飛泉如帶舜廟在山之陽人有入廟中者常聞絃歌之
聲魯恭王登孔子舊宅聞絲竹金石之聲固有此事也
　　辛菜
字林曰蔊一作□辛菜也辛菜二字佳南都賦注引説
文曰蓼辛菜也
　
　
　
　
　
　
　
　
　緯略卷六
欽定四庫全書
　緯略卷七　　　　　　　宋　髙似孫　撰
　　流黄素
張載四愁詩美人贈我筒中布何以報之流黄素　梁
簡文帝詩思婦流黄素温姬玉鏡臺　張柬之詩將軍
占太白少婦怨流黄　喬知之詩雲日曉微微愁思流
黄機　王筠詩箱中取刀尺機上斷流黄　蕭淳詩猶
有望歸心流黄未剪截　顧野王詩薊門寒未歇為斷
流黄機　環濟要略曰間色有五紺紅縹紫流黄也
按論語疏曰五方正色青赤白黑黄五方間色者緑為
青之間紅為赤之間碧為白之間紫為黑之間流黄為
黄之間故不用紅紫言是間色也所以為間者潁子嚴
曰東方木木色青青加黄為緑緑為東方之間色南方
火火色赤赤加白為紅紅為南方之間色西方金金色
白白加青為碧碧為西方之間色北方水水色黑黑加
赤為紫紫為北方之間色中央土土色黄黄加黑為流
黄流黄為中央之間色又一法木尅土戊以妹已嫁於
甲是黄入青為緑火尅金庚以妹辛嫁于丙是白入赤
為紅金尅木甲以妹乙嫁於庚是青入白為碧水尅火
丙以妹丁嫁於壬是赤入黑為紫土剋水壬以妹癸嫁
於戊是黑入黄為流黄余謂考工記畫繪之事青與赤
謂之文赤與白謂之章白與黒謂之黼黑與青謂之黻
五采備謂之繡此非間色乎
　　罨畫
墨客揮犀曰罨畫今之生色也余嘗謂五采彰施於五
服此固生色之始也　秦韜玉詩花明驛路臙脂暖山
入江亭罨畫開　李西臺詩晴山雲罨畫孤嶼水含稜
　盧贊元詩花外小樓新罨畫杏波晴葉退微紅　劉
商隠愛義興罨畫溪者亦以其如畫也
　　茗一車
權紓茗贊曰窮春秋演河圖不如載茗一車此言漢儒
圖緯之書讀之令人憒憒所謂窮春秋者如演孔圖元
命苞文耀鉤運斗樞感精符含神霧之類演河圖者如
古龍圖河圖傳孝經河圖之類也
　　雪茶
陸羽第水雪水品二十以雪水滯而太冷也　晉羊孚
雪贊曰資清以化乗氣以霏遇象能鮮即潔成輝雪盖
取其精潔也安可謂之冷滯耶　喻鳬詩煮雪問茶味
當風看鴈門　白居易詩吟詠霜毛筆閒嘗雪水茶
丁晉公茶詩痛惜留書篋堅藏待雪天　胡文恭公詩
雪溜雲腴試早芽皆是雪水瀹茶也　曹松詩讀易明
髙燭煎茶取折氷　姚合詩研露題詩潔銷氷煮茗香
則又以氷瀹茶也　逸人王休居太白山下冬至取溪
氷敲其精瑩者煮茗共客飲之(王仁裕開元/天寶遺事)無非取其
潔清也
　　羊裘
嚴光變姓名隠光武思其賢訪之齊國上言有男子披
羊裘釣澤中馬援嘆曰殖貨財者貴其施賑也不然則
守錢虜耳迺散頒昆弟故舊身服羊裘皮袴羊裘始于
此
　　素丞相
論衡曰孔子不王素王之業在於春秋桓君山素丞相
之迹在於新論者也君山名譚著書言當世事二十九
篇梁以陶𢎞景為山中宰相亦兹類
　　致拳拳
古樂府定情篇言婦人不能以禮從人而自相悦媚迺
解衣服玩好致之用致綢繆若臂環致拳拳指環致殷
勤耳珠致區區香囊致和合條脱致契濶佩玉結恩情
而期於山陽山北終以不荅乃以傷悔焉
　　種𤓰
邵平秦東陵侯之後為布衣種𤓰于長安𤓰美俗謂之
東陵𤓰　漢施延沛人種𤓰自給　姚俊常種𤓰灌園
(吳/録)　歩隲與衛旌同年相善俱種𤓰自給　郭平原以
種𤓰為業(沈約/宋書)　韓珍種𤓰營葬　孫鍾富春人種𤓰
為業(劉義慶/幽明記)以上十人可謂𤓰隠矣　楊炯詩亭逢李
廣尉門接邵平𤓰　許渾詩白社貧思橘青門老種𤓰
東陵在青門外也
　　襲六為七
相如封禪書曰袚飭厥文作春秋一藝將襲舊六為七
攄之無窮揚雄劇秦美新文曰宜命賢哲作帝典一篇
奮三為一襲以示來人摛之罔極二文甚相類左太冲
作三都賦初成時人互有譏訾思意不愜後示張公張
曰此二京可三庾仲初作揚都賦成以呈庾亮亮以親
族之懐大為其名價曰可三二京四三都
　　易聖
唐衛大經邃於易人謂之易聖　唐昭宗時有(闕文/五字)筮
人謂之易聖(耳目/記)　劉臻精於兩漢書時人稱為漢聖
嚴子卿馬綏卿善圍棋號碁聖衛協張墨號畫聖張衡
馬忠號木聖(抱朴/子)　李白嗜酒然沈酣中所撰文章未
嘗錯誤時號醉聖(開元天/寶遺事)
　　賣文
丁隠君歌前度相逢正賣文一錢不直虚云云今來利
作採山斧可以抛身麋鹿羣　杜詩故人南郡去去索
作碑錢本賣文為活翻令室倒懸
　　厯日
楊泉物理論曰疇昔神農始治農功正節氣審寒温以
為早晩之候故立厯日堯典一篇唯載厯象一事則厯
象一事至堯備矣孔氏書傳曰厯象其分節敬紀天時
以授人也
　　離騷傳
淮南王安入朝獻所作内篇上愛秘之使為離騷傳只
以大山小山觀之安深于騷矣然王逸所注絶不引此
書
　　八百碑
唐人説李邕前後撰碑八百首按邕傳邕尤長碑頌中
朝衣冠及天下寺觀多賫金帛求其文　杜詩曰干謁
滿其門碑版照四裔豐屋珊瑚鈎麒麟織成罽紫騮随
劍几義取無虚歳盖謂邕也
　邕碑今尚遺者左羽林將軍臧懐亮碑(在耀/州)開元寺
　碑(淄/州)嶽寺大照和尚普叔碑(西/京)李府君碑(西/京)普光寺
　碑(泗/州)娑羅木碑(楚/州)大雲禪寺碑　老子孔子顔回賛
　(海/州)秦望山法華寺碑(越/州)嶽麓山寺記　大律故懐道
　闍黎碑(福/州)石室記(端/州)有道先生葉公碑　東林寺碑
　(江/州)左武衛尉(闕/)　將軍李思訓碑　雲麾將軍李秀
　碑　鄂州刺史盧府君碑
　　三本書
栁氏家訓曰余家昇平里西堂藏書經史子集皆有三
本一本紙墨籖卷華麗者鎮庫一本次者供覽又一本
次者後生子弟為業我祖宗時内則太清樓藏書龍圖
閣藏書玉宸殿藏書外則三館秘閣凡四處藏書如咸
平八年榮王宫火延及三館於是出禁中本付館閣傳
寫則書本豈可無其副其後官書往往侵竊士大夫家
得之嘉祐中置編校官八員雜讐四館書給吏百人悉
以黄紙為大冊書之自此私家不敢輙藏元豐中三館
併歸省中書亦随徙元祐中重寫御前書籍又置校對
黄本以館職資淺者為之宣和初置補御前書籍所再
訪天下異書侍臣十人為叅詳官進士白衣充檢閲者
數人及年命以官然以崇文總目言之李善注文選固
在五臣之前此迺云因五臣而為注非也三茅君内傳
曰唐李遵撰遵非唐人也固有差舛如此者中興館閣
書殊為簡略余在館時日以校對猶是郡國民間所上
本館閣不曾再行繕書又止有一本一篇借出竟成失
落故闕書亦多又秘閣所藏書亦無書目真贋無辨殊
闕典也承平時士大夫家藏書如常山宋氏南都戚氏
厯陽沈氏廬山李氏九江陳氏鄱陽吳氏中興初如三
山余氏臨川吳氏會稽陸氏諸葛氏今皆散逸矣况有
三本乎
　　四愁詩
張衡不得志為四愁詩依屈原以美人為君子以珍寶
為仁義以水深雪雰為小人　衡作四愁詩曰我所思
兮在太山欲往從之梁甫艱側身東望涕霑翰美人贈
我金錯刀何以報之英瓊瑶路逺莫致倚逍遥何為懐
愁心煩勞我所望兮在桂林欲往從之湘水深側身南
望涕沾襟美人贈我翠琅玕何以報之雙玉盤我所思
兮在漢陽欲往從之隴坂長側身西望涕沾裳美人贈
我貂襜褕何以報之明月珠我所思兮在鴈門欲往從
之雪紛紛側身北望涕沾巾美人贈我錦繡叚何以報
之青玉案(又張/載詩)我所思兮在南巢欲往從之巫山髙佳
人遺我筒中布何以報之流黄素我所思兮在朔湄欲
往從之白雪霏佳人遺我雲中翮何以贈之連城璧我
所思兮在隴原欲往從之隔太山佳人遺我雙角端何
以贈之雕玉環我所思兮在營州欲往從之路阻修佳
人遺我緑綺琴何以贈之雙南金　傅𤣥歌詩有所思
兮在天一方何以贈之玉佩珠璜又有四愁詩曰美人
贈我明月珠何以報之比目魚美人贈我蘇合香何以
報之翠鴛鴦　貫休歌詩欲贈之紫玉尺白銀鐺盖效
四愁體　李嘉祐詩宋玉怨三秋張衡復四愁盖以四
愁比騷也可謂善言詩矣　崔筒詩平子四愁今莫比
休文八詠自同時便不及嘉祐也
　　古學
桓譚博學多通遍治五經尤好古學從劉歆揚雄問疑
異盧植上書臣少通儒從南郡太守馬融受古學頗知
今古禮記
　　研眼
硯録曰端石有活眼死眼圓暈相重黄黑相間黳精在
内晶瑩可愛謂之活眼四旁浸漬不甚鮮明謂之淚眼
形體略具内外皆白殊無光彩謂之死眼活眼勝淚眼
淚眼勝死眼死眼勝無眼然古人賦詩中殊不言眼也
惟唐彦猷曰端石有眼者最貴謂之鸜鵒眼石文精美
如木有節不知者以為石病石有上下巖惟上巖有眼
眼之美者青緑黄三色相重多者自外至心凡九重其
大者尤為稀有其生於墨池之外者曰髙眼生於内者
曰低眼髙眼尤可尚不為墨漬常可睹也
　　誤筆成畫
曹不興善畫孫權使畫屏風誤落筆㸃素因就畫為蠅
吳王以為生蠅舉手彈拂之(吳/録)　王獻之為大司馬畫
扇題筆誤落扇上即㸃畫作烏駮牛(孫暢之/畫術)　王維詩
屏風誤㸃惑孫郎團扇草書輕内史　盧綸詩䑛筆求
書扇張屏看畫蠅各用此二事摭遺載唐戴嵩畫牛因
筆堕為烏亦此意
　　卧雪圖
卧雪圖巨然所作漢時雪丈餘洛陽令至袁安門無行
路令人探雪見安僵卧令舉為孝亷(典/録)　又有焦先出
於漢末冬雪大至袒卧不移(皇甫嵩/髙士傳)　又有胡定光潁
川人雪覆其室令遣排雪遺乾糗事亦大略相類人用
雪中事但言袁安丁晉公鎮金陵重建賞心亭取家藏
袁安卧雪圖以張於亭之屏乃唐周昉筆經十四守雖
極愛不敢取後一帥竊去易以蘆鴈王琪君玉留詩曰
(闕文/六字)壺江山清麗壯吳都昔人已化遼天鶴舊畫難尋
卧雪圖苒苒流年去京國蕭蕭華髪老江湖殘蟬不會
登臨意又噪西風入座隅(文瑩/野録)
　　三十六玉皇
李賀詩為君持此凌蒼蒼上朝三十六玉皇李白詩三
十六帝欲相迎仙人飄翩下雲軿此也
　　泰階六符經
東方朔願陳泰階六符以觀天變藝文志有泰階六符
經一卷(漢/書)泰階六符上階天子中階公卿下階庶人
凡三階所謂泰階六符經者應劭以為黄帝所作也
其經曰泰階者天之三階也上階為天子中階為諸侯
公卿與大夫下階為士庶人上階上星為男主下星為
女主中階上星為諸侯三公下星為卿大夫下階上星
為元士下星為庶人三階平則隂陽和風雨時社稷神
祗各獲其宜天下大安是為太平三階不平則五神乏
祀日有食之水潤不浸稼穡不成冬雷夏霜百姓不寧
故治道傾天子行暴令好興甲兵修宫榭廣苑囿則上
階為之奄奄疏濶也以孝武皆有此事故朔為陳之
皇甫冉詩綵雲天仗合𤣥象泰階平　司空圖詩鼎飫
和方濟台階潤欲平此言泰階欲其平也權徳輿詩六
符既昭晰萬象随陶鈞此言六符欲其明也
　　䃱磹
太平廣記曰月支獻猛獸兩目如天䃱磹之炎光䃱磹
電光也(䃱先念切/磹徒念切)
　　納音
子為陽之始午為隂之始以甲加子數至午加丑數至
未午上得庚未上得辛謂之隂索隂又以甲加午數至
子加未數至丑亦得庚辛謂之隂匹陽此納干數也從
甲至庚凡七七為西素皇之氣故甲子乙丑皆為金而
三為火九為木一為土五為水此所謂納音也但數其
干不數其支其源盖出於六十律旋宫法也一律含五
音十二律含六十音
　沈存中筆談曰六十甲子有納音鮮原其意盖六十
　律旋相為宫法也一律含五音十二律納六十音也
　凡氣始於東方而右行音起於西方而左行隂陽相
　錯而生變化所謂氣始於東方者四時始於木右行
　傳於火火傳於土土傳於金金傳於水所謂西始於
　西方者五音始於金左旋傳於火火傳於木木傳於
　水水傳於土(納音與易納甲同法乾納甲而坤納癸/始於乾而終於坤納音始於金金乾也)
　(終於土/土坤也)納音之法同類娶妻隔八生子(此漢志/語也)此律
　吕相生之法也五行先仲而後孟孟而後季此遁甲
　三元之紀也甲子金之仲(黄鍾/之商)同位娶乙丑(大吕之/商同位)
　(謂甲與乙丙與丁/之類下皆倣此)隔八下生壬申金之孟(夷則之商/隔八謂大)
　(吕下生夷則/也下皆倣此)壬申同位娶癸酉(南吕/之商)隔八上生金之
　季(姑洗之商此金三元終若只以陽辰言之則依遁/甲逆傳仲孟季若兼妻言之則順傳孟仲季也)
　庚辰同位娶辛巳(仲吕/之商)隔八下生戊子火之仲(黄鍾/之徴)
　(金三元終則左/行傳南方火也)戊子娶己丑(大吕/之徴)生丙申火之孟(夷/則)
　(之/徴)丙申娶丁酉(南吕/之徴)生甲辰火之季(姑洗/之徴)甲辰娶乙
　巳(中吕/之徴)生壬子木之仲(黄鍾之角火三元終/則左行傳於東方木)如是左
　行至於丁巳中吕之宫五音一終復自甲午金之仲
　娶乙未隔八生壬寅一如甲子之法終於癸亥(謂㽔/賓娶)
　(林鍾上生/太簇之類)至於己為陽故自黄鍾至於仲吕皆下生
　自午至於亥為隂故自林鍾至於應鍾皆上生予於
　樂論叙之甚詳此不復紀(甲子乙丑金與甲午乙未/金雖同然甲子乙丑為陽)
　(律陽律皆下生甲午乙未為陽吕陽吕/皆上生六十律相反所以分為一紀也)
　　氷丸霜散
朝野僉載曰立夏日服六壬六癸符或𤣥氷丸飛霜散
暑不能侵抱朴子曰不熱之道服𤣥氷之丸飛霜之散
此用蕭丘上木皮及五日北行黑蛇血故少得合之也
漢武内傳西王母曰仙之上藥(闕文/六字)詩採取神藥山端
白兔𢷬蝦蟇丸奉上陛下一玉柈梁武帝詩紫霜耀絳
雪追還轉復飛陸龜蒙詩桂父舊歌依絳雪桐孫遺詠
倚𤣥雲
　　鹽生
秦記曰會稽王道子為符朗設盛饌朗曰鹽味少生𤣥
晏春秋曰衛倫稱劉子陽食餅而知鹽生精味之至師
曠善識味平公賜之食師曠曰此勞薪為㸑平公試問
之宰人曰用故車脚炊飯晉武帝賜荀朂食進飯即謂
座人曰此勞薪炊飯也座者未之信密遣問之果是車
脚炊也盖此之謂
　　沈香山火
隋主除夜設火山數十盡用沈香木根火山暗則以甲
煎沃之香聞十里江淹詩金爐絶沈燎綺席生浮埃則
沈燎始於梁矣李商隠詩沈香甲煎為沈燎玉液瓊酥
作夀杯當用前事李白詩博山爐中沈香火雙咽一氣
凌紫霞李賀詩沈香火暖茱萸煙酒觥綰帯新承懽王
建詩院院燒燈如白日沈香火底坐吹笙三詩皆用沈
香火即所謂沈燎也
　　三儺
論語䟽曰儺逐疫鬼也為隂陽之氣不節厲鬼随而作
禍故天子使方相氏黄金為四目熊皮為帽口作儺儺
之聲以驅疫鬼一年三度為之按月令季春命國儺季
秋天子乃儺至冬又曰命有司大儺旁磔出土牛以送
寒氣張衡東京賦曰卒歳大儺(驅/除)羣厲方相秉鉞巫覡
操茢侲子萬童丹首𤣥製桃弧棘矢所發無臬飛礫雨
散剛癉畢斃煌火馳而星流逐赤疫于四裔亷品大儺
賦曰於吉日之上戊將大蜡于臘烝乃班有司聚衆大
儺天子坐華殿臨朱軒凭玉几席文旃率百𨽻之侲子
羣鼓噪于宫垣二賦只言冬儺耳春秋之儺盖少見唯
唐孫頠有春儺賦曰是月也建斗于辰日交長至有司
方陳大禮展時事達九門以磔攘協四靈而滌器匪歳
之卒乃春之季令隂氣以下降使陽和而上利順三時
而不忒恊諸福而畢萃然則此禮唐時猶行之所謂順
三時而不忒者三儺也
　　小雨由山
張士伯禱雨於􁕈山忽聞空中語曰大雨由天小雨由
山神仙盛遇有人叩其祈雨神告之曰雨禁絶重
　　沃焦
𤣥中記曰天下之大者東海之沃焦石焉在東海南方
三萬里海水灌之随盡故水東流而不盈物類相感志
曰沃焦山東海之外荒海中有山焦炎而峙髙深莫測
盖稟至陽之為質也海水激浪投其上噏焉而盡計其
晝夜噏攝無極若熬鼎受其洒汗耳此道家之説無是
山也四海受百川之漲必然洶湧而溢也
　吳融沃焦山賦曰域中公子問於方外先生曰盖聞
　水之大也下環乎地上浮于空無象無邊夷猶洪濛
　百派千流皆歸于東何巨溟之深也萬古能容何九
　州之髙也不淪其中先生曰混沌死乾坤始東南傾
　川澤委帝乃慮海旁溢彼山中峙復孕以火用銷其
　水此焦沃之為義真宰之元㫖者也請言其狀也巉
　乎崒乎赫曦乎翕赩乎隂陽熾炭天地開鑪景風鼓
　吹赤帝規模成於妙有拔彼虚無處冷能熱雖燔且
　濡於律則黄鍾取法在易則既濟相符岥𡊇兮壓海
　萬里鴻洞兮烘天一隅掖馮夷軋天吳鱗介既難以
　潛伏草木安得其芬敷巨靈不能擘畏其爛手愚公
　不能移憚其焚軀靈漲疑竭大室若枯爾其水之來
　也浩浩争奔淊淊不住蹴嶽摧阜跳天沃霧暘谷無
　地扶桑失樹雷奔潮走雪飛沫聚吞吐造化浮沈朝
　暮一歸塘(歸塘一/作歸墟)之積積既久而還盈一尾閭之洩
　洩不供而旋注茍彼不為煎熬何物當其委輸
　　沓潮
番禺記曰早潮下晩潮上兩水相合謂之沓潮　劉禹
錫沓潮歌曰屯門積日無回飈海波不歸成沓潮轟如
鞭石屹且揺亘空欲駕黿鼉橋驚湍蹙縮悍而驕大陵
髙岸失岧嶤四邊無阻音響調背負元氣掀重霄介鯨
得性方逍遥仰鼻嘘吸揚朱翹海人狂顧迭相招罽衣
髽首聲嘵嘵征南將軍登麗譙赤旌指揮不敢囂翼日
風迴沴氣消歸濤納納景昭昭烏泥白沙復滿海海色
不動如青瑶叙曰元和十年夏五月大風駕潮南海泛
溢南人云沓潮也率三歳一有之
　　入閣
歐公五代史李琪傳曰唐末喪亂禮壊天子未嘗視朝
入閣之制亦廢常參之官日至正衙者傳聞不坐即退
獨大臣奏事日一見便殿而侍從内諸司日弄朝而已
明宗即位詔羣臣五日一随宰相入見内殿謂之起居
唐故事天子日御殿見羣臣曰常參朔望薦食諸陵寢
有思慕之心不能臨前殿則御便殿見羣臣曰入閣宣
政前殿也謂之衙衙有仗紫宸便殿也謂之入閣其不
御前殿而御紫宸也迺自正衙喚仗由閣門而入百官
俟朝于衙者因随以入見故謂之入閣然衙正朝也其
禮尊閣燕見也其事殺自乾符已後因亂禮闕天子不
能日見羣臣而見朔望故正衙常日廢仗而朔望入閣
有仗其後習見遂以入閣為重至出御前殿猶謂之入
閣其後亦廢至是而復然有司不能講正其事凡羣臣
五日一入見中興殿便殿也此入閣之遺制而謂之起
居朔望一出御文明殿前殿也反謂之入閣琪皆不能
正也
　按貞觀元年制自今中書門下三品以上入閣議事
　命諫官随之有失輙諫則入閣已見于貞觀中不止
　開元間退御紫宸受朝乃云入閣也徳宗貞元制自
　今後五日一御宣政殿與羣臣相見則是不行入閣
　之禮矣𤣥宗時優人有求賜魚者𤣥宗曰五品以上
　入閣以魚袋合符汝不可得如武后時崔承慶上疏
　曰五品以上佩龜者后改魚用龜别敕宣召恐有詐
　妄故内出龜合然後應命六典曰魚符以備别敕宣
　召此其制也宋元憲公曰唐制每遇坐朝日即為入
　閣及其叔世務從簡易正衙立仗遂廢其後或有行
　者人所罕見乃復謂之盛禮宋公迺于御殿亦曰入
　閣何也按唐含元殿至宣政殿紫宸殿皆在大明宫
　中大明宫者東内也其喚仗入閣與歐公同西内太
　極殿即朔望受朝之所亦正殿也太極之北有兩儀
　殿即常日視朝之所也太極殿兩廡東西二閣二閣
　有門當又轉北而入兩儀一如東内之制鄭谷入閣
　詩秘殿臨軒日和鸞返正年兩班文武盛百辟羽儀
　全霜漏清中禁風旗拂曙天門嚴新契勘仗入乍承
　宣玉几當紅旭金爐縱碧煙對敭稱法吏賛引出宫
　鈿言動揮毫疾威容報簿専夀山晴靄黛顥氣暖連
　延禮有鵷鸞集恩無雨露偏小臣叨備位歌詠泰階
　前
　　數行俱下
應奉字世叔讀書數行俱下(續漢/書)宋武帝才思朗捷省
書奏五行俱下梁昭明太子讀書數行俱下過目皆臆
　　通五經
后蒼東海人事夏侯始昌通五經蔡𤣥汝南人學通五
經帝徴拜議郎講論五經異同井丹扶風人受業太學
通五經　魯丕字叔陵兼通五經為當世大儒(見東觀/漢記)
　張霸博覽五經孫琳劉固等並慕之漢人往往以通
五經為重其曰五經無雙許叔重許慎也五經縱横周
宣光周舉也五經紛綸井大春井丹也五經復興魯叔
陵魯丕也皆得通五經
　　論石渠
歐陽地餘為太子中庻子以尚書授太子後為博士論
石渠張山拊事小夏侯建為博士論石渠戴聖號小戴
以博士論石渠聞人通漢以太子舎人論石渠薛廣徳
以魯詩教授蕭望之數與論議器之充論石渠周堪與
孔霸俱事大戴夏侯勝霸為博士堪譯官令論石渠施
讐為博士論同異于石渠林尊事歐陽髙為博士論石
渠韋𤣥成以淮陽中尉論石渠張長安論石渠至淮陽
中尉論石渠之選其靳如此
　　待詔金馬門
公孫𢎞徴賢良文學擢對第一拜博士待詔金馬門賈
捐之上疏言得失待詔金馬門東方朔主父偃嚴安徐
樂皆待詔金馬門(三輔/黄圖)　宣帝時修武帝故事講論六
藝羣書博盡奇異之好徴能為楚辭被公召見讀誦益
召髙才劉向張子僑華龍栁褒待詔金馬門元帝時鄭
朋上疏言許史子弟章視周堪堪白令待詔金馬門馮
商長安人成帝時以能屬文待詔金馬門(如淳曰班/固目録)待
詔金馬門漢盛選也以漢之久而膺此選者僅若此耳
殊不輕畀也　李白詩晨趨紫禁中夕待金門詔劉禹
錫詩籍通金馬門身在銅駝陌李端詩漢主金門正召
才馬卿多病自遲迴鄭谷詩貴為金馬客雅稱水曹郎
　　酒法
月令仲冬曰是月也乃命有司秫稻必齊麯蘖必時湛
熾必潔水泉必香陶器必良火齊必得兼用六物大酋
監之無有差忒釀酒之事盡在此矣茍能精之豈不佳
哉人顧未精于此耳
　月令注曰有司謂煮酒之官煮酒二字盖出於此歐
　陽公醉翁亭記曰釀泉為酒泉香而酒冽盖取諸此
　　狽
狼狽是兩物狽前足絶短每行常駕兩狼失狼則不能
動髙后紀曰計猶豫師古曰猶獸名也爾雅曰猶如麂
善登木此獸性多疑慮常居山中忽聞有聲即恐有人
來每豫上樹久之無人然後敢下須臾又上如此非一
故不決者稱猶豫焉説文曰猶玃屬一曰隴西犬子謂
之猶(猶余/救切)
　　鴈子
漢書太液池中鳬雛鴈子布滿充積用鴈子甚佳　王
維詩蘆笋穿荷葉菱花罥鴈兒此用鴈兒甚新　易林
曰鳳有十子同巢共懽以相保　晉王獻之詩客從北
方來言欲到交趾逺行無他貨唯有鳳皇子百金不我
鬻千金難為市山海經曰流沙之西丹山之南有鳳之
圓(圓古/卵字)
　　狒狒讃
狒狒讃曰狒狒恠萌被髮操竹獲人則笑唇蔽其目終
亦號咷反為我戮　物類相感志曰狒狒出西南蠻宋
建武中安昌縣進雌雄二頭帝曰吾聞狒狒能負千斤
既力若此何能致之對曰狒狒見人喜笑笑則下唇掩
其額故可以釘之髮可為髲血可染衣手似彌猴人面
而紅作人言鳥聲善知人生死飲其血使人見鬼帝命
工圖之元稹詩狒狒穿筒格猩猩置屐馴(狒房/沸切)
　　珧
郭璞江賦曰玉珧海月土肉石華晉安海物異名記曰
肉柱膚寸美如珧玉臨海異物志曰玉珧柱厥甲美如
珧玉趙徳麟侯鯖集韓退之詩所云馬甲柱正謂此字
書曰珧唇甲可飭物爾雅釋弓曰弓有縁以金為之謂
之銑以玉為之謂之珧今人但用瑶字固自有珧字也
東坡詩金虀玉鱠飯炊雪海鼇江柱初脱泉但有柱字
李商老詩江瑶初脱柱蠔山憐疊嶂却用瑶字也
　　三嚴
唐續時令儀曰唐制日未明七刻搥一鼔為一嚴侍中
奏開宫殿門及城門未明五刻搥二鼓為再嚴侍中奏
請中嚴羣臣五品以上俱集朝堂未明二刻搥三鼓為
三嚴侍中中書令以下俱詣西閣奉迎鑾駕出宫詣太
極殿西都賦曰衛以嚴更之署注曰嚴更督夜行鼓唐
制所謂嚴者亦以鼔也
　　相經
鋭頭(赤帝樂叶圖徵宋/均注鋭頭象朱鳥)大頭(黑帝/上)長頭(湯長頭而寡髮/晏子陳遵漢書)
(賈逵頭長一尺三/寸出東觀漢記)頭小鋭(趙景真/世説)方面(蒼/帝)圓面(赤/帝)廣面
(白/帝)深面(黑帝並/河圖)龍顔(舜援神契漢髙/祖管寧列傳)日角(伏羲孝經援/神契子産管)
(子子夏子張論語/摘輔象始皇河圖)長頸(禹尸/子)修頸(黑帝/河圖)月角(晏平仲管/子尾生)
犀角(尾生管子曾子摘輔象頂角匿犀李固伏/犀貫石枕袁天綱相竇軌伏犀貫腦馬周)魚角(栁/下)
(惠管/子)珠衡(曾子伊尹仲由並摘輔象/又援神契曰伏羲珠連衡)山庭(顔淵論語摘/輔象又子貢)
(顔/路)額有三理(老子額有三/理抱朴子)龍額(黄帝廣顙/龍額河圖)折額(周爕欽/頥折額)
(醜貌駭人汝/南先賢傳)額有五柱頂(隋髙/祖)貌如婦人(張良/史記)學堂(袁/天)
(綱相岑文本/學堂瑩夷)重瞳(舜項羽漢書吕光/載記沈約梁書)目瞳方(李泌梁/湘王)分
明(武安君嚴尤三將/論趙景真世説)目有精光(孫權江/表傳)眸子如電(裴楷/眸子)
(閃閃如巖/下電世説)目視日不眩(王戎晉書又竹林七賢傳曰戎/眸子洞徹視日而眼照不虧)
大目(老子金笥内經子夏/摘輔象子張同上)長目(始皇/史記)目如懸珠(東方/朔)深
目(康僧淵/世説)踈目(霍/光)目光外射(隋髙祖/隋書)目如秋水(李/泌)眉白
毫(伏羲王子年拾遺/記馬良眉有白毫)眉八采(堯眉八采直兩眉甚堅似/八字眉抱璞子又尚書大)
(傳/)虎眉(文王帝/王世紀)秀眉(管寧/列傳)通眉(李/賀)鬚目如畫(馬援東觀/漢記王規)
(于寶晉紀隋元暉鬚/眉如畫梁禇翔梁書)眉間一尺(伍員呉越春秋莫邪/子干將子並列仙傳)虎
鼻(伏羲禹虎鼻/孝經援神契)髙鼻(康僧淵世説曰鼻者面之山目者/面之淵山不髙則不靈淵不深則)
(不/清)鼻有伏藏(太公摘/輔象)大鼻(陳遵/漢書)山凖(伏羲禹並虎鼻/山凖摘輔象)隆
凖(始皇漢髙/祖史記)大口(舜孝經援神契太公論語摘輔象光/武東觀漢記孫權江表傳方頥大口)
虎口(始皇/河圖)海口(孔子海口言如/含澤摘輔象)斗星遶口(子貢論語/摘輔象)方
口(老子金笥内經/漢明徳皇后)烏喙(禹尸子越王越世/家始皇鷙喙史記)齒如編貝(東/方)
(朔/)踈齒(老君神/仙傳)駢齒(武王元命苞夫/子孝經勾命訣)耳三門(老子瀨/鄉記)長
耳(老子神/仙傳)方頥(帝嚳帝系孫/權江表傳)兌頥(黄帝/河圖)歛頥(蔡澤/史記)岐頥
(后稷春秋/元命苞)鳳頸(主通/中説)手握裒文(舜援/神契)手握十文(老子神/仙傳)
展手過尺(李達前/凉録)手文曰武(武帝/梁書)文在手(仲子/左傳)手過膝
(尹喜闗令内傳裴秀王隠晉書劉曜載記劉/備三國志慕容垂後燕録李祖昇北齊書)猿臂(李/廣)鳶
肩(盧敖淮南子/梁冀冀别傳)駢脅(重耳吕/氏春秋)洿膺(文王淮南子許/慎注曰胯盧也)腰十
圍(尹繹晉書朱泚/江安王元祥)龜背(仲尼孔叢子/王通中説)倨身(伊尹晏/子春秋)背若
有負(馬/周)豺聲(越椒左傳商臣史記又秦始/皇王世充隋書王敦晉書)
　陶𢎞景相經序曰相者盖性命之著乎形骨吉㐫之
　表乎氣貌亦猶事先謀而後動心先動而後應表裏
　相感莫知其所以然且富貴夀夭各值其數劉孝標
　相經序曰命之與相猶聲之與響聲動乎幾響窮乎
　應二公之言皆名言也孝標又云日角月偃之奇龍
　樓彪踞之美地静鎮干城纏天闕運於掌䇿金槌玉
　枕磊落相望伏犀起盖隠鱗交映井宅既兼食匱已
　實抑亦帝王卿相之明效也
　　茶爐筆床
天随子每于寒暑得體中無事時乗小舟設蓬席齎一
䇿書茶爐筆床釣具擢船鳴榔而已所詣小不㑹意徑
還不留(笠澤/叢書)
　　香井
任昉述異記曰魏武陵中有泉謂之香水古詩云安得
香水泉濯郎衣上塵一説香水在并州香山其水潔香
浴之去病呉故宫亦有香水溪俗云西施浴處又呼為
脂粉塘吳王宫人濯粧於此溪上源至今馨香香水二
字尤佳然石曼卿荷花詩洛渚微波長映歩漢宫香水
不濡肌乃以為漢宫也只此分香一事亦魏武也唯陸
機喜用陸機弔魏武文曰余為著作郎逰秘閣見魏武
令曰餘香可分與諸夫人諸舎中無所為學作履組賣
也弔曰紆佳人于履組清塵慮于餘香下一句奇絶
　
　
　
　
　緯略卷七
欽定四庫全書
　緯略卷八　　　　　　　宋　髙似孫　撰
　　通爾雅
漢武帝得䑕終軍知之曰厥號曰鼮其文如豹詔何以
知之對曰名見爾雅帝嘉之賜帛爾雅之業遂盛(郭璞/爾雅)
(注何承/天纂文)　世祖大會靈臺得䑕熒熒光澤帝異之問羣
臣莫知對竇攸對曰鼠名鼨詔何以知之對曰名出爾
雅詔秘書審計如其言上喜賜帛諸侯子弟從之受爾
雅(三輔/決録)　漢侍中劉秀表曰宣帝時使人發盤石于上
郡石室中有反縛一人時臣秀父向為諫議大夫謂此
貳負臣也詔問何以知之對曰出山海經其曰貳負之
臣曰危與貳負殺窫窳帝乃梏之疏屬之山桎其右足
反縛其手上大驚一時多奇之　又孝武帝時有獻異
鳥者不知何以食之東方朔見之能言其名又言所當
食問朔何以知之曰山海經所出也此與通爾雅者如
合一揆矣
　　水事
淮南子曰九疑之南山事少而水事多水事二字妙甚
郄昂蚌鷸相持賦曰水濱父老以漁弋為事此句全學
南史所云㳂潮居民以鵝鴨為業也晁無咎䟦王右丞
捕魚圖有曰晩道吳江如此漁者業亷而事佚用事字
更好皮日休詩序曰各補茶事十數條林和靖詩亦曾
用茶事二字茶事尤精絶
　　孔硯
唐王嵩㠋孔子石硯賦曰旁積垂露中含偃波八字奇
特常人筆力不可到　李賀青花紫石硯歌圓毫促㸃
聲清新孔硯寛頑何足云迺以為寛頑何也　劉禹錫
硯詩闕里廟中空舊物開方竈下豈天然亦不以為然
也　宋景文公摘粹曰河東舜廟中有大硯一方尋尺
刻文曰帝鴻氏之硯魯廟中有孔聖修六經硯方一尺
三寸中心已穿穴蜀犍為人得揚雄草𤣥硯如今制去
其圭角汾水王通廟中有通隋時續六經所磨硯伍緝
之從征記曰魯國孔廟中石硯一枚甚古朴孔子平生
時物也庾肩吾謝銅筆格啓曰煙磨青石已踐孔子之
壇當是青石也
　　笏
王子充笏賦曰殊相逸發奇文秀起此八字全如晉人
傳及世説中言句　蔣防鎮圭賦曰雲虹發色氷雪成
姿上一句甚佳下一句恐玉非氷雪之潔耳然尸子曰
玉者色不如雪澤不如雨
　東方朔有相笏經袁天綱又有相笏經郭先相笏經
　陳混掌相笏經古相手板經六卷
　　熬波出素
張融作海賦文詞詭激獨與衆異以示鎮東將軍顧愷
之愷之曰卿此賦實髙𤣥虚但恨不道鹽耳融即求筆
注曰漉沙構白熬波出素積雪中春飛霜暑路(晉/書)此十
六字直可在𤣥虚之表　王誕字茂世晉孝武帝崩從
叔尚書令珣為哀冊出本示誕誕曰猶少叙節物一句
誕便擥筆接其秋冬代變云霜䌓廣除風迴髙殿珣嘆
美而用之古人服善有如此者今世無此矣然融賦出
於自筆珣䇿乃誕益之尤為可服東坡詩栁絮才髙不
道鹽直用融語三字也　管子周禮注曰煮水世本曰
宿沙作煮鹽廣志亦曰煮鹽鹽鐵論曰煮海魯連子曰
煮沙益州記嶺表録異皆用煎字融賦直曰熬波出人
意表宋景文詩濯錦萬梭催貢篚熬鹽千井算牢盆乃
用熬字景文雪詩鹽波熬巨浸縞頃界中田用鹽波甚
新
　　春秋列國文章
讀左氏傳甚愛鄭楚文章自典謨誓命以下無有而戰
國䇿楚漢春秋太史公取以約史者未可及也因悟為
命禆諶草創之世叔討論之行人子羽修飾之東里子
産潤色之其重複精詳至再至三如此文章安得不好
　　文筆遲速
武帝春秋二十九得皇太子枚皋與司馬相如作皇太
子生賦皋為文疾受詔輙成相如善為文而遲故所作
少(見漢/書)　顔延年與謝靈運俱以詞采齊名而遲速懸
絶文帝嘗敕各撰樂府北征篇延年受詔輙成靈運久
之乃就(宋/書)　葛稚川以為長卿製作雖遲而首尾温麗
枚皋雖敏而時有累句故知急行無善迹矣揚子雲又
謂軍旅之際戎馬之間飛書走檄必用枚皋廊廟之下
朝廷之中髙文典䇿非相如不可
　　太𤣥法言
桓譚新論曰子雲新造法言太𤣥也人貴所聞賤所見
故輕易之若遇上好事必以太𤣥次五經也王充論衡
曰揚子雲作太𤣥法言張伯松不肯一觀以與並肩若
生于周世則為金匱也二子之論如一葛稚川曰充所
著論衡北方未有得之者蔡伯喈嘗到江東得之嘆其
文髙度越諸子嗚呼世安得復見伯喈者乎稚川又曰
盧生問云蔡伯喈張平子才足著書正恐年逺㫖深世
人不解故不著也余曰若如來言子雲亦不應作太𤣥
經也然穎容春秋例曰著作之事前有司馬遷揚雄後
有鄭衆班固近即馬融鄭𤣥遷史記不識畢公為文王
之子而言與周同姓揚雄法言不識六十四卦而云所
從來逺矣嗚呼難哉
　　幼文言
班固九歳作頌賦(東觀/漢記)　曹植十歳屬文(文選人/名録)　阮
籍八歳庾闡九歳屬文(魏氏/春秋)　劉孝綽七歳屬文(南/史)
丘遲八歳屬文庾肩吾何遜八歳賦詩陸從典八歳作
文(梁/書)
　　葛洪論史記
西京雜記曰司馬遷發憤作史記一百三十篇先達稱
為良史之才其以伯夷居列傳之首以為善而無報也
次為項羽本紀以據髙位者非闗有徳也及其叙屈原
賈誼辭㫖抑揚悲而不傷亦一代之偉才然觀太史公
之言曰夫詩書隠約者欲遂其志之思故述往事思來
者嗟乎知遷之志洪其庶幾乎
　　玉蟾蜍
廣川王發晉靈公塜甚瓌壯器物皆朽不可别唯玉蟾
蜍一枚大如拳腹空容五合如新王取以盛水滴硯常
衮詩綴簾金翡翠賜硯玉蟾蜍　劉禹錫詩玉蠩吐水
霞光浄綵翰揺風絳錦鮮　胡文恭詩㸃筆乍驚蟾滴
漬(闕文/五字)漿寒　夏英公詩玉蟾分滴漬圓池　宋景文
公詩獨憶王筠齋壁詠玉蠩飛溜入霞箋盖用此　吳
融硯賦曰玉蟾一滳松煙四上上句四字妙甚用玉滴
佳
　　蘭賦
仲子陵幽蘭賦曰芬華外揚真正内積和氣所資精英
自得此十六字超出筆墨蹊徑吳筠竹賦曰契道合靈
表貞示節用道字貞字亦不在蘭賦下
　　錬石補天
往古之時四極廢九州裂天不兼覆地不周載於是女
媧氏錬五色石以補蒼天斷鼇足以立四極(出淮/南子)　蒼
天西北小闕庖犧見之惡不悦冶鑄五色石合為一乃
以補之(出異/苑)　歸美山山石紅丹赫若采繪峩峩秀上
切霄隣景名曰女媧石大風雨後天澄氣静聞絃管聲(王/韶)
(之南/康記)　劉孝威曲水詩序曰女媧補石重華棄金唐人
錬石補天賦曰天何言哉有闕則補持五石而是用俾
四時而能取成乎圓象故資可轉之功定彼乾儀盖俟
至堅之主所以裨覆幬仰周普磨礱入鍜成功豈濫于
宋人緝綴為勞至徳何慙于山甫司空圖詩女媧只解
補青天不解煎膠黏日月崔桐詩補天留粉石縮地入
青山韓愈詩玉盌不磨著泥土青山孔出白石補李賀
詩女媧錬石補天處石破天驚逗秋雨
　　屏風隔坐
鄭𢎞為太尉時舉第五倫為司空班次在下每正朔朝
見𢎞曲躬自卑上問知其故遂聽置雲母屏風分隔其
間(漢/書)　景帝時紀陟父亮為尚書令陟為中書令每朝
會詔以御屏風分隔其座(張勃/呉録)　唐人試進士嘗以隔
座雲母屏風為題　梁劉孝威謝敕賚畫屏風啓曰紀
亮所隔唯珍雲母武秋所顧止貴琉璃豈若寫帝臺之
基拂崑山之碧畫巧吳筆素踰魏賜馮商莫能賦李尤
誰敢銘此乃用紀氏故事也
　　十種琉璃
大秦國出青白黑黄赤緑紺縹紅紫十種琉璃(魏/略)又有
五色玻璃紅色者最貴(𤣥中/記)程氏繁露引魏書有天竺
國人至京自言能鑄石為五色琉璃於是採石鑄之所
謂琉璃者謂其如玉也若以石鑄之曾何足珍按廣雅
曰琉璃珠也韻集曰琉璃火齊珠也則知琉璃為玉物
也晉潘尼琉璃碗賦曰濟流沙之絶險越䓤嶺之峻危
於是逰西極望大蒙厯鍾山闚燭龍覲王母訪仙童取
琉璃之攸華詔曠世之良工纂𤣥儀以取象准三辰以
定容光映日曜圓盛月盈纎瑕罔麗飛塵靡停灼爍旁
燭表裏相形凝霜不足方其潔澄水不能喻其清剛過
金石勁勵瓊玉磨之不磷湼之不濁如潘尼所賦的非
以石鑄之者矣
　　碧
古人賦中最好用碧字　張衡南都賦曰緑碧紫英青
雘丹縹左思吳都賦曰紫貝流黄縹碧素玉又蜀都賦
曰青珠黄環碧砮芒消李邕石賦曰苔蘚剥落雨露淋
漓氷碧藻曜繪畫紛披用氷碧二字尤佳廣志曰碧有
縹碧有緑碧出越巂説文曰碧石之美者矯世論曰碧
似玉唯猗頓能别之
　　木難
曹植樂府詩曰明珠交玉體珊瑚間木難廣志曰木難
珠黄色生東夷南越志曰木難金翅鳥口結沫所成碧
色珠也大秦土人珍之崔豹古今注以木難為莫難
　　水仙賦
余二十年前作水仙賦自恨筆力欠奇偉五年前楊仲
囦自蕭山致水仙花一二百本極盛乃以兩古銅洗藝
之學洛神賦體再作後水仙花賦頗愜人意近讀金樓
子云劉子𤣥好學有文才為水仙花賦時人以為不減
洛神賦余固不敢望知幾萬分一亦知名人製作自有
意會古人也(楊仲囦今/名囦道)
　　畫二踈
晉王彪之詩序曰余求致仕詔累不聽因扇上有二踈
畫作詩一首以述其美王彪之詩不可見東坡有二踈
圖賛則二踈故事後人每以為圖然隋朝畫品有髙貴
鄉公所畫祖二踈圖今當不復有此矣舊讀顧况詩有
云踈家父子錯挂冠梁鴻夫妻虚適越殊不可曉當有
激云爾
　　順下風
齊孔稚圭𤣥館碑曰赤松家石室之下神農行弟子之
敬廣成居崆峒之上軒帝稟順風之禮葢用莊子黄帝
聞廣成子在崆峒之山故徃見之廣成子南首而卧黄
帝順下風膝行而進再拜稽首而問焉稚圭下語瓌壯
如此越王請于范子稱曰寡人用夫子之計幸得成矣
寡人聞夫子之于隂陽進退之理預知未形來聽下風
(越絶/書)聽下風聽於下風也
　　不喜俗人
嵇康與山巨源絶交書曰不喜俗人而嘗與之共事或
賓客盈坐鳴聲聒耳囂塵臭處千變百技在人目前阮
修性簡不修人事絶不喜見俗人誤相報遇輙便捨去
(臧榮緒/晉書)晉人風尚髙曠往往如此不止嵇阮而已
　　削藁
漢孔光典樞機十餘年時有所言輙削草藁　周就素
重慎周密上封事輙削去草藁　後漢樊𢎞謙柔畏慎
所上便宜及陳得失輙手自寫毁草藁　皇甫嵩畏慎
前後上表陳其補益者百餘事皆手書毁藁　魏陳羣
前後密諫得失每上封輙削草　魏任嘏每納忠諫輙
手書壊本　北齊封隆文首參經略奇謀異算密以啓
聞上書削草藁　宋謝𢎞微每有獻朁及論時事必手
書焚草
　　罰酒
梁孝王逰忘憂之館集諸逰士使各為賦枚乗為栁賦
路喬如為鶴賦公孫詭為文鹿賦鄒陽為酒賦公孫乗
為月賦羊勝作屏風賦韓安國作風賦不成鄒陽代之
罰酒三升餘各賜絹五匹(出西京/雜記)　帝幸辟雍會命羣
臣賦詩侍中和逌尚書陳騫等作詩稽留有司奏免官
誥曰吾以闇昧愛好文雅廣延詩賦以知得失而乃爾
紛紜良用反側其和逌等各罰酒(魏/志)　石崇元康六年
從京出為征虜將軍有别廬在南縣界澗谷中時征西
大將軍王詡當還長安與衆賢共送往澗中晝夜逰宴
遂各賦詩不能者罰酒邑令潘豹散騎常侍劉邃南郡
太守石嶲各罰酒三勝(金谷園/詩序)觀此三事則蘭亭修褉
賦詩不成者罰酒非止此也
　　楷書
晉中經簿曰有緗素書白縑楷書黄紙楷書白絹行書
二尺竹牒楷書白練絹楷書廣内置楷書吏自晉始唐
𤣥宗始以𨽻楷書易古文尚書今儒不識古文自唐開
元始宋景文公嘗言蘇頲撰朝覲壇頌曰有乩虞氏館
閣校讐官于乩字之右㸃曰疑不知有楊備者得古文
尚書釋文知乩字為古稽字此開元以𨽻楷書易古文
之失也
　　孔子因史作春秋
阮籍孔子誄曰養徒三千升堂七十潜神演思因史作
書(因史作書/四字甚佳)
　　􁩁璧
楚明光者楚王大夫也昭王得􁩁氏璧欲以貢于趙王
于是遣明光奉璧之趙􁩁古和字(琴/操)今善琴者傳卞和
操有其聲而亡其辭惟存一句可認云卞和三獻人不
識以余觀之非當時操也蔡邕記卞和楚野人嘗居山
耕種因得玉璞以獻于懐王王以為欺謾斬其足和作
操曰悠悠沂水經荆山兮精氣鬱決谷巖巖兮中有神
寶灼灼明兮穴山採玉難為功兮
　　雲夢
尚書曰雲夢土作又本朝太宗得古本尚書作雲土夢
作乂詔改禹貢從古本按孔安國注云雲夢之澤在江
南是不然也左傳曰吳入郢楚子渉睢濟江入于雲中
王寢盗攻之以戈撃王王奔鄖楚子自郢西走渉睢則
當出於江南其後渉江入于雲中遂奔鄖鄖今之安州
渉江而後至雲入雲然後至鄖則雲在江北也又曰鄭
伯如楚子産相楚子享之既享子産乃具田備王以田
江南之夢杜預注曰楚之雲夢跨江南北曰江南之夢
則雲在江北明矣
　元豐中有郭思者能言漢沔間地理亦以為江南為
　夢江北為雲予以左傳騐之思之説信然江南即今
　之公安石首建寧等縣江北則玉沙監利景陵等縣
　迺水之所委其地最下江南二浙水出稍髙方土而
　夢已作乂矣此古本之為允也以上皆筆談所記余
　按寰宇記曰雲夢澤半在江南半在江北其水中平
　土立半出寰宇記本樂史所撰史太宗時人則沈郭
　未嘗見寰宇記也然沈辨未得其詳且周禮荆州云
　其澤藪曰雲夢鄭康成注曰雲夢在華容禹貢云雲
　土夢作乂昭三年左傳楚子與鄭伯田于江南之夢
　又定四年楚子渉睢濟江入于雲中杜預云南郡枝
　江縣西(一作/南)有雲夢城江夏安陸縣東南亦有夢城
　或曰南郡華容縣東南有巴丘湖江南之夢也雲夢
　一澤而每處有名者司馬相如子虚賦云雲夢者方
　九百里則此澤跨江南北亦可獨稱雲稱夢耶酈道
　元水經謂自江陵東界為雲夢北界為雲夢之藪亦
　不明指一處不可専以夢在江南雲在江北
　　𤣥圖
張衡𤣥圖曰𤣥者包含道徳搆掩乾坤槖籥元氣稟受
無原又曰𤣥者無形之類自然之根作于太始莫之與
先其言冥眇契理如此殊少傳斯圖也
　　太素
易乾鑿度曰太素質之始也雄含物魂號曰太素(雌雄/俱行)
(故能含物魂而生物也/獨言雄主于陽故也)　帝王世紀曰形變有質謂之
太素太素之前幽清寂寞不可為象惟虚惟無盖道之
根自道既建由無生有太素始萌萌而未兆謂之龎洪
盖道之幹既育萬物成體于是剛柔始分清濁始位天
成于外而體陽故圓以動盖道之質　禮斗威儀曰二
十九萬一千八百六十歳而反太素冥莖乃道之根也
　張衡靈憲注曰太素之前幽清𤣥静寂寞冥黙不可
為象厥中惟靈如是永久焉斯為㝠莖(揚雄覈靈賦曰/太易之始太初)
(之先馮馮沈沈不/可奮摶與此同意)由無生有太素始萌萌而未兆并體
同色坤屯不分(坤屯音/渾沌)　陳思王髑髏説曰昔太素氏
不仁勞我以體苦我以生今也幸變而之死是反吾之
真也　阮籍通老論曰焉得松喬頥神太素逍遥區外
登我年祚陸機詩澄神𤣥漠流棲心太素域弭節欣髙
視俟我大夢覺顧公直答陸機曰恢恢太素物物初基
在昔哲人觀衆濟時
　　天圓地方(内景/外景)
單居離問曾子曰天圓而地方誠有之乎曾子曰天之
所生上首地之所生下首上首之謂圓下首之謂方如
識天圓而地方則是四角之不揜也參嘗聞之夫子曰
天道曰圓地道曰方方曰幽圓曰明明者吐氣是故外
景幽者含氣是故内景廣雅曰天圓廣南北二億三萬
三千五百里七十五歩東西短減四歩周六億十萬七
百里二十五歩從地至天一億一萬六千七百八十一
里半下地至厚與天髙等
　　天九野
吕氏春秋曰天有九野何謂九野中央曰鈞天東方曰
蒼天(尚書考靈曜曰舉/天廣雅曰上天)東北方曰變天北方曰𤣥天西
北方曰幽天西方曰顥天(尚書考靈曜廣/雅皆曰成天)西南方曰朱
天南方曰炎天(尚書考靈/曜曰赤天)東南方曰陽天　淮南子亦
曰天有九野春秋内事曰天有十二分次日月之所纏
也所謂十二分次者即分野也前人多與分野並言少
言天分　翟楚賢碧落賦曰五石難補九野環舒星辰
麗之而照曜日月憑之而居諸盖用九野事也
　　天宇
梁元帝纂要曰天地四方曰六合四方上下謂之宇往
古來今謂之宙　顔延年詩太微凝帝宇瑶光正神縣
用此宇字　劉允濟天賦曰粲黄道以開域闢紫宫而
為宇　徐彦伯南郊賦曰告紫宙之成功定皇天之寶
位　王勃七夕賦曰霜凝碧宙水瑩丹霄用字皆新奇
　　渾天記
賀道養渾天記曰昔記天體者有三渾儀莫知其始書
曰璇璣玉衡以齊七政盖渾儀體也二曰宣夜夏殷之
法也三曰周髀周髀所造非周家術也近世復有四術
一曰方天興于王充二曰軒天起于姚信三曰穹天由
於虞喜皆以臆斷浮説不足觀也惟渾天之事徴驗不
疑此論精確
　　漢渾儀土圭
義熙起居注曰十四年相國表曰間者平長安獲張衡
所作渾儀土圭厯代寶器謹遣奉送歸之天府宋顔延
之請立渾天儀表曰張衡創物蔡邕造論戎夏相襲世
重其術臣昔奉使入闗值大軍旋斾渾儀在路肆觀奇
秘絶代異寶旋及王府考諸前志誠應夙聞尚書璇璣
玉衡以齊七政崔瑗所謂數術窮天地制作侔造化經
志所云圖憲所本故體度不渝精測尚矣則七晷運變
無匪康時九代真觀不絶司厯臣夙懐末意懼于非任
今忝惟職統敢昧死以聞
　　月節
范子計然曰月行疾二十九日三十日間一與日合取
日之度以為月節(月節二字他/書未之見也)
　　天雞
𤣥中記曰東南有桃都山上有大樹名曰桃都枝相去
三千里上有天雞日初出照此木天雞即鳴天下雞皆
随之物類相感志曰大荒東極至鬼府山臂焦山脚巨
洋海中昇載海日盖扶桑山有玉雞玉雞鳴則金雞鳴
金雞鳴則石鷄鳴石雞鳴則天下之雞鳴潮水應之
温庭筠詩漏轉霞髙滄海低頗梨枕上聞天雞用天雞
也　陳陶詩朝天半夜聞玉雞星斗離離礙龍翼用玉
雞也　李白詩半壁見海日空中聞天雞
　　雲占
左氏傳曰哀公六年有雲如衆赤鳥夾日以飛楚子使
問太史太史曰其當王身乎若禜之可移於令尹司馬
也王曰除心腹之疾而置諸股肱何益終不禜京房易
飛候曰黑雲如羣羊奔如飛鳥五日必雨兵書曰有雲
如丹蛇随星後大戰殺將又曰雲如雌雉或如雄雞臨
城其城必降吳範占候秘訣曰有青雲如雉兎臨城營
軍敗走地鏡圖曰齊氣之見為牛雲氣占曰趙雲如牛
北夷之氣如牛蔡邕獨斷曰夏至日南方有赤雲如馬
者離氣也春秋元命苞曰堯母索扶升髙丘有雲如彪
感已生皋陶以上所言鳥獸之形皆所以占雲也按兵
書又曰韓雲如布趙雲如牛楚雲如日宋雲如車魯雲
如馬衛雲如犬周雲如輪秦雲如美人魏雲如䑕齊雲
如絳衣越雲如龍頭蜀雲如囷吕氏春秋則曰水雲如
魚鱗山雲如草莽旱雲如煙雨雲如波魏子曰北夷之
氣象羣羊南夷之氣象船山海之氣象樓臺宫闕都邑
之氣象林木正此之謂
　　天賦
混成發粹(劉允濟/天賦)養空栖無(翟楚賢/碧落賦)名也者純陽之精
形也者太無之精(天行/健賦)陽乃天之徳隂乃地之符剛乃
天之義柔乃地之樞(陸肱乾坤/為天地賦)天之道也存乎至輕(范/榮)
(三無/私賦)以上數語皆極其妙
　　裁成風雨
劉允濟天賦曰驅馭隂陽裁成風雨用裁成於風雨之
上方册中無此文章也
　　相雨
黄子發相雨書曰四方有濯魚雲疾者立雨濯魚雲遲
者少雨難至江漢雲疾者即日雨
　(黄子發相雨書又曰常以戊申日候日欲入時日上/有冠雲不問大小視四方黑者大雨青者小雨候日)
　(始出日正中有雲覆日而四方有雲黒者大雨青者/小雨四方有雲如羊如猪雨立至四方北斗中有雲)
　(後五日大雨四方北斗中無雲惟河中有雲三枚相/連狀如浴猪狶三日大雨以丙丁之辰四方無雲唯)
　(漢中有者六十日風雨有常以六甲之日平旦清明/東向望日始出時日上  雲大小貫日中青者以甲)
　(乙雨赤者丙丁雨白者庚辛雨黒者壬癸雨黄者戊/己雨六甲日四方雲皆合者即雨以天方雨時視雲)
　(有五色黒赤並見者即雹黄白雜見風多雨少青黒/雜者雨随之必滂沛流潦  京房易飛候曰凡候雨)
　(以朔弦望雲漢四塞者皆當雨東風此日當雨有黒/雲氣如覆船于日下當雨有黒雲氣如羊彘當暴雨)
　(有異雲如水牛不出三日大雨有黒雲如羣羊奔如/飛鳥五日必雨有雲如浮船皆為雨北斗獨有雲不)
　(出五日大雨四望見青白雲名曰天塞之雲雨徴也/有蒼黒雲細如杼軸蔽日月五日必雨雲如兩人提)
　(鼓持桴皆為暴雨夫/占雨之法盡録於此)
　　雲扶日
洛書曰蒼帝起青雲扶日赤帝起赤雲扶日黄帝起黄
雲扶日白帝起白雲扶日　權徳輿詩更有觀臺稱賀
處黄雲扶日瑞昇平　宋景文公詩雲路舊扶黄道日
霞觴深映六符天用此事又有所謂黄人捧日出道書
晏元獻公詩青帝囘風初習習黄人捧日故遲遲
　　陽闗三疊
陽闗三疊今歌者每句再疊而已若通一首又是四疊
皆非是每句三唱以應三疊則叢然無復節奏有文勛
者得古本陽闗每句皆再唱而第一句不疊迺知唐本
三疊如此　樂天詩相逢且莫推辭醉聽唱陽闗第四
聲自注云勸君更進一杯酒以此驗之若一句再疊則
此句為第五聲今為第四則第一句不疊審矣
　　樂石
嶧山碑曰刻此樂石人多不曉顔師古謂以泗濱磬石
作碑者也(封氏聞/見記)　爾雅曰魯國鄒縣有嶧山純石相
積連屬成山史記曰始皇二十八年上鄒嶧山立石刻
秦功徳鄒山記曰山東西二十里南北十三里髙秀獨
出積石相臨殆無壤土石間多孔穴洞達相通俗謂之
嶧孔(太平/廣記)其石玲瓏秀潤宜于孤桐可中琴瑟疑嶧山
之石自可磬音不但泗濱之石也此碑後魏太武帝登
山使人排倒之邑人疲于供命聚薪其下焚之由是殘
缺不堪模搨
　
　
　
　
　
　
　
　
　
　
　
　
　
　緯略卷八
欽定四庫全書
　緯略卷九　　　　　　　宋　髙似孫　撰
　　劉孝標世説
宋臨川王義慶采擷漢晉以來佳事佳話為世説新語
極為精絶而猶未為奇也梁劉孝標注此書引援詳確
有不言之妙如引漢魏吳諸史及子傳地理之書皆不
必言只如晉氏一朝史及晉諸公列傳譜録文章皆出
于正史之外紀載特詳聞見未接實為注書之法今采
於後
　　朱鳳晉書　　沈約晉書　　王隠晉書
　　虞預晉書　　朱鳳晉紀　　劉謙之晉紀
　　徐廣晉紀　　鄧粲晉紀　　曹嘉之晉紀
　　干寶晉紀　　晉陽秋　　　續晉陽秋
　　檀道鸞續晉陽秋　漢晉春秋　　晉中興書
　　晉惠帝起居注　晉安帝紀　　晉後略
　　庾翼别傳　　孟嘉别傳　　郭璞别傳
　　王述别傳　　諸葛恢别傳　羊曼别傳
　　謝鯤别傳　　阮孚别傳　　邵薈别傳
　　王含别傳　　王珉别傳　　管輅别傳
　　荀粲别傳　　司馬徽别傳　丞相王導别傳
　　賈充别傳　　郭泰别傳　　桓𤣥别傳
　　阮光禄别傳　王㳟别傳　　范宣别傳
　　王乂别傳　　嵇康别傳　　桓彞别傳
　　汝南别傳　　周處别傳　　王覬别傳
　　陸玩别傳　　向秀别傳　　衛玠别傳
　　王長史别傳　潘岳别傳　　王敦别傳
　　賀循别傳　　王弼别傳　　桓温别傳
　　劉剡别傳　　殷浩别傳　　王彬别傳
　　郄超别傳　　郭泰别傳　　卞壼别傳
　　郄愔别傳　　桓冲别傳　　孔愉别傳
　　蔡司徒别傳　羅府君别傳　劉濛别傳
　　郄鑒别傳　　郄曇别傳　　陶侃别傳
　　羅含别傳　　孫放别傳　　祖約别傳
　　王胡之别傳　王澄别傳　　謝𤣥别傳
　　顧秋别傳　　陳逵别傳　　王邃别傳
　　劉尹别傳　　支遁别傳　　髙坐别傳
　　佛圖澄别傳　衛氏譜　　　祖氏譜
　　温氏譜　　　吳氏譜　　　庾氏譜
　　許氏譜　　　戴氏譜　　　曹氏譜
　　虞氏譜　　　陶氏譜序　　周氏譜
　　諸葛氏譜　　華嶠譜　　　索氏譜
　　桓氏譜　　　傅氏譜　　　馮氏譜
　　孔氏譜　　　晉世譜　　　謝氏譜
　　王氏譜　　　王氏譜　　　謝女譜
　　司馬氏譜　　陸氏譜　　　郄氏譜
　　羊氏譜　　　郝氏譜　　　摯氏世本
　　王氏世家　　袁氏世紀　　裴氏家傳
　　荀氏家傳　　顧愷之家傳　李康家誡
　　禇氏家傳　　　　李氏家傳　　　　謝車騎家傳
　　袁氏家傳　　　　嵇康髙士傳　　　皇甫謐髙士傳
　　楚國先賢傳　　　海内先賢傳　　　汝南先賢傳
　　江左名士傳　　　會稽後賢傳　　　蕭廣濟孝子傳
　　鄭緝孝子傳　　　江表傳　　　　　逸士傳
　　名士傳　　　　　文士傳　　　　　髙士傳
　　文章傳　　　　　晉中興士人書　　晉諸公傳
　　王中郎傳　　　　袁宏孟處士傳　　殷羡言行
　　永嘉流人名　　　竹林七賢論　　　先賢行狀
　　列仙傳　　　　　髙逸沙門傳　　　安法師傳
　　支法師傳　　　　名徳沙門題目　　庾法暢人物論
　　宋明帝文章志　　摯虞文章志　　　顧愷之文章志
　　續文章志　　　　丘淵之文章叙　　丘淵之文章録
　　文章叙録　　　　婦人集　　　　　王朝目録
　　晉百官名　　　　八王故事　　　　晉東宫官名
　　明帝東宫僚屬名　伏滔大司馬屬名　征西僚屬名
　　齊王官屬名　山公啟事
　　太乙青藜
劉向校書天禄閣專精覃思夜有老人衣黄衣執青藜
杖叩閣而進向獨坐閣中誦書老人迺吹杖端出火用
以照向言開闢以前向因受五行洪範之文乃裂裳及
紳以記其言至曙而去向請問姓名答曰我太乙之精
天帝聞卯金之子有博學者下而觀焉乃出懐中竹牒
有天文地圖之書授之向子歆復授其術(王子年/拾遺記)胡文
恭公詩青藜香灺掩殘書越絶東南駕隼輿又曰詩就
雞林買書成太乙觀皆用此事
　　四扈
左思齊都賦曰四扈推移注曰春夏秋冬四時鳥也按
爾雅曰春鳸鳻(扶雲/反)鶞(敕倫/反)夏鳸竊𤣥秋鳸竊藍冬鳸
竊黄此正左思所謂四户也又曰桑鳸竊脂棘鳸竊丹
行鳸唶唶(子夜/反)宵鳸嘖嘖詩曰交交桑扈率場啄粟箋
曰桑扈竊脂食肉今無肉循場啄粟失其性也淮南子
曰馬不食脂桑扈不食粟詐廉也左氏郯子曰少皞摯
以鳥名官九扈為九農正杜預曰扈有九種爾雅同其
九老扈鷃鷃也
　　顧愷之作父傳
顧悦與簡文同年而髮蚤白簡文曰卿何以先白髮對
曰蒲栁之姿望秋而落松柏之質經霜彌茂(中興書曰/顧悦字君)
(叔君一作居晉陵人初為殷浩揚州别駕浩卒上疏理/浩或諫以浩為太宗所廢必不許悦固争之浩果得申)
(物論稱之後/至尚書丞)顧愷之為父傳曰君以直道遲囬于世入
見王王髮無二毛而君已斑白問君年乃曰卿何偏蚤
白君曰松柏之姿經霜猶茂臣蒲栁之質望秋先零受
命之異也王稱善久之子作父傳史所罕載只此傳中
數語固自與諸書所載不同也惟司馬遷述太史公談
之言曰天子始建漢家之封而太史公留滯周南不得
與從事發憤且卒而子遷適反見父于河洛之間太史
公執遷手而泣曰予先周室之太史也自上世常顯功
名于虞夏典天官事後世中衰絶于予乎汝復為太史
則續吾祖矣今天子接千歳之統封泰山而予不得從
行是命也夫命也夫予死爾必為太史毋忘吾所欲論
著矣且夫孝始于事親中于事君終于立身揚名後世
以顯父母此孝之大者夫天下稱周公言其能論歌文
武之徳宣周召之風達太王王季思慮爰及公劉以尊
后稷也幽厲之後王道缺禮樂衰孔子修舊起廢論詩
書作春秋則學者至今則之自獲麟以來四百有餘歳
而諸侯相兼史記放絶今漢興海内一統明主賢君忠
臣義士予為太史而不論載廢天下之文予甚懼焉爾
其念哉遷俯首流涕曰小子不敏請悉論先人之所次
舊聞不敢闕卒三歳而遷為太史令紬史記石室金匱
之書嗚呼若司馬氏父子可謂能世其傳矣
　　艾納
東坡詩憑仗幽人收艾納國香和雨入青苔和香之方
用艾納則衆香發越樂府歌曰何來毾㲪五味香迭迷
艾納及都梁廣志曰艾納出西國似細艾本草及沈氏
香譜曰艾納松上莓苔也魏文帝迭迷賦曰覽芳草之
樹庭揚修幹而結莖薄西夷之穢俗越萬里而來征應
瑒迭迷賦曰振纎枝之翠粲動芳葉之莓莓陳琳迭迷
賦曰立碧莖之婀娜銷緑條之蜿蟺廣志曰迭迷生西
海中盛𢎞之荆州記曰都梁縣有小山山水清淺其中
生蘭草俗謂蘭為都梁
　　䕶門草
梁王筠寓直詩龍樓實九重薄寒殊復早玉階泫清露
銅池結秋潦霜被守宫槐風驚䕶門草之子摛(一作/擅)文
華縱横富辭藻舒錦慙光麗握珠謝奇寶愧予非工文
何用披懐抱此詩六朝人詩之傑作也窈窕清暢之甚
按賛寧物類志曰䕶門草出常山北有之彼處人取之
置于門户上夜或有過其門其草則必叱之有盗者皆
驚奔矣俗呼為䕶門草一曰靈草也
　　鰒魚
後漢書曰張歩遣使伏隆詣闕上書獻鰒魚郭璞引三
蒼曰鰒似蛤偏著石廣志曰鰒一面附石決明細孔雜
雜或七或九魏志曰倭國人入海捕鰒魚水無深淺皆
沈没取之吳良為郡議曹掾諫太守無受正旦賀觴賜
鰒魚百枚魏文帝與孫權書曰今因趙咨致鰒魚千枚
陳思王求祭先主表曰先主喜食鰒魚前已表徐州刺
史臧霸送鰒魚二百足自供事皮日休詩君卿唇舌非
吾事且向江南問鰒魚詩中用鰒魚僅見此
　　郭有道碑
蔡伯喈作郭林宗碑曰吾為人作銘未嘗不有慙容唯
為郭有道碑頌無愧耳劉長卿詩獨繼先賢傳誰刋有
道碑觀長卿詩則此碑重矣泰卒會葬者千餘人鄭𤣥
卒自郡守以下嘗受業者縗絰赴會千餘人范丹卒會
葬者二千餘人陳寔卒海内會葬者三萬人亦一時之
盛
　　禹鼎
禹貢九牧之金鑄鼎荆山之下民入山林川澤魑魅魍
魎莫能逢之所鑄九鼎五者以應陽法四者以象隂數
使工師以雌金為隂鼎以雄金為陽鼎鼎中水常滿以
占氣象之休否夏桀之世鼎水忽自沸煎及傳于周周
末九鼎咸震亡滅之道也
　　第七車
益都耆舊傳曰蜀郡張寛漢武帝時為侍中從祀甘泉
至渭橋有女子浴于渭水乳長七尺上怪其異遣問之
女曰帝後第七車知我所來時寛在第七車對曰天星
主祭祀者齋戒不嚴則此女見異苑曰魏武過曹娥碑
下有婦人浣于汾渚問之曰第四車解既而至乃禰正
平也衡以離合義解之所謂離合義者即黄絹幼婦外
孫虀臼或謂此婦人即娥靈也
　　人面子
嵇含南方草木狀曰人面子樹似含桃結子如桃實無
味核正如人面故以為名以蜜漬之稍可食其核可玩
也
　　紫玉
沈約宋書曰王者不藏金玉則紫玉見于深山矣貫休
詩欲贈之以紫玉尺白銀鐺盖用此
　　耶悉茗油
耶悉茗花是西國花色雪白胡人攜至交廣之間家家
愛其香氣皆種植之廣州圖經曰舶上有耶悉茗油盖
胡人取花壓油偏宜麻風膏摩于手心香透于手背嵇
含南方草木狀曰耶悉茗花茉莉花皆胡人自西國移
植于南海南海人憐其芳香競植之陸賈南越記曰南
海之境五穀無味百花不香此二花特芳香者縁自胡
國移至不隨水土而變與夫橘北為枳異矣彼之女子
以綵絲穿花心以為首飾段公路北户録曰耶悉茗今
之素馨也
　　古泉貨
　太昊金　　　尊盧氏幣　　神農氏金
　黄帝貨金　　軒轅貨金　　帝昊金
　帝嚳金　　　髙陽金　　　堯泉
　舜䇿乗馬幣　舜䇿幣貨金　夏貨金
　商貨莊布　　商貨四布　　商連幣
　商湯金　　　商子貨金　　周圜注貨
　周圜法别種　齊公貨　　　齊刀别種
　齊梁山幣　　莒刀齊布　　齊刀
　　醮
漢建安二十四年吳將吕蒙病孫權為之命道士於星
辰下為請命醮之法當本於此顧况詩飛符超羽翼焚
火醮星辰姚鵠詩蘿磴静攀雲共過雪壇當醮月孤明
李商隠詩通靈夜醮達星辰承露盤晞甲帳春趙嘏詩
春生藥圃芝猶短夜醮齋壇鶴未逥醮之禮至唐盛矣
隋煬帝詩迥歩逥三洞清心禮七真馬戴詩三更禮星
斗寸匕服丹霜薛能詩符呪風雷惡朝修月露清此言
朝修之法也然陳羽歩虚詞曰漢武清齋讀鼎書内官
扶出畫雲車壇上月明宫殿閉仰看星斗禮空虚漢武
時已如此
　　律室
蔡邕月令章句曰截竹為管謂之律置之密室以葭莩
為灰以實其端其月氣至則灰飛而管空
　司馬彪續漢書曰候氣之法于密室中以木為案置
　十二律琯各如其方實以葭灰覆以緹縠氣至則一
　律飛灰世皆疑其所置諸律方不踰數尺氣至獨夲
　律應何也或謂古人自有術或謂短長至數㝠符造
　化或謂支干方位自有感召皆非也盖彪説得其略
　耳惟隋書志論之甚詳其法先治一室令地極平乃
　埋律琯皆使上齊入地則有淺深冬至陽氣距地面
　九寸而止唯黄鍾一琯達之故黄鍾為之應正月陽
　氣距地面八寸而止自太簇以上皆達黄鍾大吕先
　以虚故惟太蔟一律吹灰如人用鍼徹其經渠則氣
　隨鍼而出矣地有疎密則不能無差忒故先以木案
　隔之然後實土案上令堅密均一其上以水平其槩
　然後埋律其下雖有疎密為木案所節其氣自平但
　在調其案上之土耳
隋蕭慤詩天宫初動罄緹室已飛灰韓偓詩中宵忽見
動葭灰料得南枝已有梅皆佳句也夏英公詩玉琯飛
灰新氣應璇霄合璧瑞華凝此又用李賀天官玉琯灰
剰飛也
　　秦碑三句一韻
梁書范雲傳曰竟陵王子良為會稽太守雲為府主簿
王尅日登秦望山雲以山上有秦始皇刻石此文三句
一韻人多作兩句讀之並不得韻又加大篆人多不識
乃夜取史記讀之暨登山子良命賓寮讀之皆茫然不
識末問雲雲曰嘗讀史記見此刻石文讀之如流水子
良大悦秦碑有存者泰山碑(兗/州)嶧山碑(李斯篆鄭文/寶摹兗州)始
皇詔書(李斯篆/兗州)梁山刻石(可辨者十/九字登州)梁大篆(可辨者十/六字登州)
始皇朐山碑(海/州)會稽山碑(李斯篆/越州)二世詔文(李斯篆/密州)殘
碑二十字(李斯篆/登州)巫咸乆湫文(俗呼詛楚文李斯篆鳳/翔府又渭州州學本與)
(鳳翔/小異)
　　漏刻銘
孫綽漏刻銘曰累筒三階積水成淵器滿則盈承虚赴
下靈虬吐注隂蟲承瀉陸機刻漏賦曰激懸泉以逺射
跨飛途而遥集伏隂蟲以成波吞絙流其如挹此並用
隂蟲承瀉梁元帝新漏銘曰方壺外㳄圓流内襲靈虬
承注隂蟲吐吸微若抽繭逝如激電銅史司刻金徒抱
箭皆有所襲唐符子璋刻漏賦曰方圓列陛髙卑中度
制隂蟲以吐輸設靈虬以承注銅史應其方金箭刻其
數顔舒刻漏賦曰髙卑列級洪殺順理靈虬屹以俯開
隂蟲矯而仰止上流注而不竭下吞挹而無已二賦皆
仿六朝人制作各盡其趣王廙洛都賦曰挈壺司刻漏
尊瀉流山叟秉尺隨水沈浮此四句亦佳
　　漢複道
王維詩複道開長樂青門臨上路宋之問詩複道開行
殿鉤陳列禁兵按漢未央宫長樂宫北有桂宫北宫明
光宫皆有複道廟記曰桂宫有紫房複道通未央宫北
周圍四十里中有明光殿殿有複道從宫中西至城上
建章宫神明堂(太平寰/宇記)建章宫在長安城外其與未央
諸宫隔城相望故跨城而為閣道三輔故事曰神明臺
在建章宫故垂棟飛閣從宫中西上跨城而出乃達建
章也孔光傳曰哀帝祖母定陶傅太后居北宫有紫房
複道通未央宫太后從複道朝夕至帝所漢室制度凡
有宫即有複道也西都賦曰輦路經營修除飛閣自未
央而連桂宫北彌明光而亘長樂凌隥道而超西墉掍建
章而聮外屬薛綜西京賦注曰隥閣道也
　　上雍
宋元憲公詩積髙人上雍昭配禮從周用上雍二字也
唐彦謙詩雲低雍畤祈年去雨細長楊從獵歸(闕/)　司
馬遷曰迫季冬薄從上上雍雍鳳翔府天興縣也上者
自下升髙之辭也四面曰雍四望不見四方是之謂雍
漢故事凡幸雍悉言上雍也漢初未有南北郊惟雍縣
有四畤髙帝又立北畤故文帝十五年四月幸雍始郊
見五帝景武宣元皆循之秦之離宫多在雍鄠之間故
諸帝亦時時臨幸也成帝建始中罷雍五畤始祀天地
於長安南北郊則前乎此者皆以雍畤為郊丘也西畤
者秦襄公始為諸侯居西自以為主少昊之神作西畤
祠白帝畤者峙土為髙也即壇也鄜畤者自襄公以後
十四年文公東獵汧渭之間卜居而吉夢黄蛇自天而
下屬地其口上於鄜衍(山阪/為衍)作鄜畤唐鄜州義取諸此
而鄜州之地不在此也上畤下畤者文公後二百十五
年靈公於吳陽作上畤以祭黄帝作下畤以祭炎帝此
四畤也北畤者漢髙帝入闗問秦祀上帝何帝也對曰
四帝有白青黄赤帝之祠帝曰吾聞天有五帝今四何
也已而曰吾知之矣乃待我而具五也迺立黑帝祠名
曰北畤成帝建始中罷雍五畤始祀天地于南北郊又
有武畤好畤者在雍縣旁之吳陽此二畤者不知何世
所造參求其地即靈公所立上畤下畤正在吳陽也靈
公既立上下兩畤則昔之武畤好畤不在五畤之數矣
畦畤獻公作祠白帝言其如畦畛也密畤者宣公作在
渭南祭青帝不在雍也
　　凌煙閣賛
徳宗幸凌煙閣見右壁頽剥上有殘缺文記每行可辨
三五字命録之以問宰臣宰臣卒然無以對遽召蔣乂
訪之對曰此聖厯中侍臣圖賛也暗諷誦不失一字宰
臣大慚徳宗嘆曰虞世南暗寫列士傳無以加也唐書
此賛今不傳矣然貞觀十三年詔圖畫功臣二十四人
上自為賛詔曰自古皇王褒崇勛徳既勒銘于鍾鼎又
圖形于丹青是以甘露良佐麟閣著其美建武功臣雲
臺紀其迹宜酌故實𢎞兹令典今凌煙閣在西内三清
殿側是也畫功臣皆北面按西内即太極宫也閣中凡
三隔内一層畫功髙宰輔外一層寫功髙侯王又外一
層次第功臣此三隔者雖分内外其所畫功臣像貌皆
北面者豈北辰所居之義耶按唐河間王元恭碑曰唐
初功臣皆圖形戢武閣今曰凌煙閣耳戢武之名不見
于他書又段志𤣥碑亦曰圖形戢武閣二碑皆當時所
立不應差誤宋鮑昭有凌煙樓詩瞰江倒楹望景延除
俯窺淮海俛眺荆吳我王結駕藻思神居宜此萬春修
靈所扶凌煙之名六朝已有矣
　(吕温作勲臣賛舊唐書長孫無忌傳載二十四人而/闕其一呂温作賛乃併髙申公士廉二十四人代宗)
　(廣徳二年七月給功臣鐵劵藏於太廟圖形于凌煙/閣宣宗大中二年七月己巳圖形功臣於凌煙閣寶)
　(應元年徳宗為大元帥封雍王以平河北與郭子儀/李光弼等皆賜鐵劵圖形凌煙閣徳宗紀貞元間徳)
　(宗嘉李晟馬燧之勲下詔曰昔我烈祖乗乾盪坤滌/掃五代荒茀體元御極作人父母則有熊羆之士不)
　(二心之臣左右經綸參翊締搆昭文徳恢武功王業/既成泰階既平乃圖厥容于凌煙楙昭績效表式儀)
　(形君臣之義厚莫重焉歳在乙巳秋七月外行西宫/瞻望崇閣見老臣遺像儼然肅然和敬在色觀往思)
　(今取類非逺且功與時並才與世生茍藴其才遇其/時尊主庇民何代蔑有在中宗時有如桓彦範等著)
　(朝載之績在𤣥宗之時有如劉幽求申弼翼之勲在/肅宗時有如郭子儀掃除氛祲今顧晟等保寧朕躬)
　(咸宣忠肆力光復宗社訂之前烈夫豈多讓闕而未/録孰旌厥賢有司宜叙前後各圖其像于舊臣之處)
　(命皇子書其文以賜晟晟刻石于門李晟傳宣宗大/中初紀史館差第元和將相圖形凌煙閣李絳與焉)
　(出絳傳武徳功臣十六人貞觀功臣五十三人至徳/功臣二百六十五人徳宗即位録武徳以來宰相及)
　(功臣子孫賜一子正員官史館放勲闕文十字以三/等條奏第一等以闕文一字歳授官第二等闕文六)
　(字人每等武徳以來宰相為首功臣次之至徳以來/將相又次之大中初又詔求李峴王珪戴胄馬周褚)
　(遂良韓瑗郝處厚婁師徳王及善張柬之袁恕已崔/𤣥暐桓彦範宋欽則魏知古陸象先張九齡裴寂劉)
　(文静劉幽求郭元振房琯袁履謙李嗣業張巡許逺/盧奕南霽雲韋皋張鎬李勉張鎰蕭復栁渾賈耽馬)
　(燧李憕三十七人/皆畫像于凌煙閣)
　　唐樂曲(涼州伊州甘州人不知其始盖始於明皇/因輯唐樂曲為一編云又按唐人西域志)
　　　　　(云龜兹國王與臣庶知樂者於巖嶼間聽/風水之聲均節成音後翻入中國如伊州)
　　　　　(甘州凉/州也)
太宗四曲
　傾杯曲(長孫無/忌作)　　　樂社曲(魏徵/作)
　英雄樂曲(虞世/南作)
髙宗七曲
　景雲河清歌(亦名燕歌景雲見河/水清張文叔為之)
　喜慶善樂　　　破陣樂　　　承天樂
　一戎衣大定樂(伐髙麗宴洛陽城門觀屯/管教舞按新用武之勢)
　八紘同軌樂(象髙麗平/天下定)夷羌賓曲(遼東平李/勣作是曲)
明皇三十四曲
　立部八曲(太常選坐部伎無性識者退入立部伎又/選立部伎無性識者退入雅樂部則雅聲)
　　　　　(可知一/作可和)
　一太平安舞　　　二太平樂安舞(太平並周/隋遺音)
　三破陣樂　　　　四慶善樂
　五大定樂　　　　六上元樂
　七聖夀樂　　　　八光聖樂
　坐部伎六曲　　　一燕樂
　二長夀樂　　　　三天授樂(武后天/授年作)
　四烏歌萬歳樂(武后時有烏/能人言萬歳)
　五龍池樂(明皇為郡王時賜第隆慶坊坊之南地忽/變為池中宗泛之以厭其祥明皇即位乃)
　　　　　(作龍/池樂)
　六小破陣樂　　　半夜樂
　還京樂(明皇自潞州還京師夜半/舉兵誅韋后故作此樂)
　文成曲(明皇/作)　　　霓裳羽衣曲(河西節度使楊欽/述獻一説羅公逺)
　　(與明皇逰月宫見仙女數百皆素/練霓裳問其故曰云云故作是曲)
　直道曲(道士司馬承/禎奉詔作)大羅天曲(茅士/道曲)
　紫清　　　　　　道曲(工部侍郎/賀知章作)
　景雲　　　　　　九真紫極
　小長夀　　　　　承天樂
　順天樂二曲(並太清宫成太/常卿韋縚作)
　君臣相遇樂(曲商調/韋緯作)茘枝香(貴妃生日張樂長生殿/奏曲未有名會南方進)
　　(茘枝故名/茘枝香)梨園法曲(法曲本隋樂其音清而近雅/煬帝厭其聲淡明皇愛之選)
　　(坐伎三百人教之梨園宫/女數百亦為梨園子弟)
　涼州伊州甘州(天寶樂曲皆以邊地名之又詔/道調法曲方胡部新聲合作)
　千秋節(明皇生/日作)
代宗二曲
　寶應長寧樂(代宗復二京梨園供奉官/劉日進獻十八曲宫調)
　廣平太一曲(大厯元/年作)
徳宗四曲
　定難曲(河東節度/馬燧獻)　繼天誕聖樂(徳宗生日昭義/節度王䖍休獻)
　中和樂(徳宗生/日作)　　孫武順聖樂(山南節度/于頔獻)
文宗二曲
　雲韶法曲　　　　霓裳羽衣舞曲(此二曲文宗詔/太常卿馮定采)
　　(開元雅樂作也臣下功髙者/賜之又改法曲為仙韶曲)
武宗一曲
　萬斯年曲(李徳裕命樂工作/萬斯年曲以獻)
宣宗一曲
　播皇猷曲(帝自製宴/禮用之)
　　竹簡
春秋序曰小事簡牘爾雅曰簡謂之畢郭璞曰今之簡
札也説文曰簡牒也釋名曰簡書編也杜周傳曰三尺
安在哉注曰以三尺竹簡書法律也劉向列子序皆殺
青書注曰謂汗簡刮去青皮也劉向别録曰殺青書治
竹作簡新竹有汗善折蠧凡作簡者皆以火炙乾之謂
之汗汗者去其汗也吳越曰殺亦治也風俗通曰劉向
典校書籍二十餘年皆先書竹改易刋定可繕寫者以
上素今東觀書竹素也張景陽詩逰思竹素園寄辭翰
墨林是也張璠漢記曰吳祐父恢為南海太守欲以殺
青寫書祐年十二諫不可海濱多珍玩若成載書盈兩
必思薏苡之謗文士傳曰人于嵩山下得竹簡一版上
有兩行科斗之書張華以問束晳晳曰此明帝顯節陵
中竹簡蕭子顯齊書曰襄陽有盜發古塜相傳是楚王
塜獲竹簡書青絲編簡廣數分長二尺皮節如新盜以
把火照書後人得十餘簡以示撫軍王僧䖍云是科斗
書考工記周官所缺文也齊春秋曰襄陽人發古塜有
玉鏡及竹簡古書字不可識王僧䖍善識字體亦不能
解云是科斗濟陽江淹博古好事以科斗文字推之則
周宣之前也簡殆如新李嶠詩竹是蒸青外池仍㸃墨
餘楊炯詩道書編竹簡靈藥灌梧桐武元衡詩署分刋
竹簡書囊䕶芸香陸龜蒙詩簡便書露竹樽破待霜匏
宋景文公詩此時刀筆手慙愧殺青人又詩聞道蘭臺
有圖籍故留香粉照蒸青蘇欒城詩栽向鳳池吹律處
斸從芸閣殺青餘
　　八磨
後魏書曰崔亮在雍州讀杜預傳見其為八磨嘉其有
濟時用遂教民為碾及為僕射奏於張方橋東堰穀水
造水碾磨數十區其利十倍國便之通俗文曰石鍋轢
穀曰碾嵇含八磨賦外兄劉景宣作磨奇巧特異(闕/)轉
八磨之重因賦之曰方木矩跱圓質規旋(闕文/二字)下青以
轉以乾巨輪内建八部外連
　　腦能柔物
左氏僖公二十八年晉文公將與楚戰夢楚子伏已而
盬其腦子犯曰吾且柔之矣杜預曰腦能柔物皮氏録
曰羊腦猪腦男子食之損精氣又云羊腦食之令五臟
消也
　　陳琳賦
魏陳琳武軍賦曰其刃也則楚金越冶棠谿名工清堅
皓鍔脩刺鋭鋒陸陷蘂犀水截輕鴻鎧則東胡闕鞏百
煉精鋼函師振旅韋人制縫弩則幽都筋骨恒山檿榦
通肌暢骨崇緼曲煙其弓則烏號越耗繁弱角端象弭
繡質哲弣文身矢則申息肅慎箘簵空䟽焦銅毒鐵麗
轂撻輈馬則飛雲絶景直鬛騧駵駁龍紫鹿文的􁃂魚
若清道整列按節徐行龍姿鳳峙灼有遺英琳之賦戎
器瓌壯如此其為檄可知矣琳之檄曰若使水而可恃
則洞庭無三苗之墟子陽無荆門之敗朝鮮之壘不刋
南越之旌不拔也其語意殊佳戴叔倫詩陳琳草奏才
還在王粲登樓興不賖劉長卿詩陳琳書記好王粲從
軍樂
　　鏁香
李義山詩鏁香金屈戌帶酒玉崑崙又詩金蟾囓鏁燒
香入玉虎牽絲汲井回此皆香器其名鏁者盖有鼻鈕
施之於幃幬之中者也梁簡文帝詩織成屏風金屈膝
唇朱玉面燈前出徐彦伯詩畫屏繞金膝珠簾懸玉鈎
李賀詩屈膝銅鋪鏁阿甄夢入家門上沙渚屈膝當即
是屈戌也　李賀詩曉奩籹秀靨夜帳減香筒又詩象
口吹香毾㲪暖七星挂城聞漏版亦帳中香也
　　大小山猶二雅
樂府解題淮南書有大山小山猶詩有二雅黄太史言
章子厚論楚辭皆有所本予初不以為然因叩之子厚
曰離騷經本之國風九歌本之大雅九辨本之小雅考
之信然常嘆息斯人妙解文章之味于翰墨之林千載
一人也惜其以世故廢學耳
　　北酥
沈約謝北酥啟曰曠阻隂山之外眇絶蒲海之東自非
神力所引莫或輕至按西河舊事曰祁連山冬夏寒涼
宜牧牛羊充肥乳酪好當是此類
　　承露盤銘
魏母丘儉承露盤銘曰赫赫聖魏紹天維則承露瑰生
爰昭懿徳下有蛟龍偃蹇虬紛上有層盤厲彼青雲修
莖擢擢髙弗可及仙掌岧岧零露是集有直其體有固
斯基休徴攸降神明攸持少昊惟好我后斯固以介眉
夀以保萬邦　魏陳王曹植承露盤銘曰岧岧承露峻
極太清神石礧磈洪基岳停下潜醴泉上受雲英和氣
四充翔鳳所經匪我明后孰能經營近厯闡度三光朗
明殊俗歸義祥瑞混并鸞鳳晨棲甘露宵零神明攸協
髙而不傾奉戴巍巍恭統神器固若露盤長存永貴賢
聖繼迹奕世明徳不忝先功保兹皇極垂祚億兆永荷
天秩　李賀金銅仙人辭漢歌序魏明帝青龍元年八
月詔宫官牽車西取漢孝武帝捧露盤仙人欲立置殿
前宫官既折盤仙人臨載迺潸然淚下唐諸王孫李長
吉遂作金銅仙人辭漢歌茂陵劉郎秋風客夜聞馬嘶
曉無迹畫欄桂樹懸秋香三十六宫土花碧魏官牽車
指千里東闗酸風射眸子空將漢月出宫門憶君清淚
如鈆水衰蘭送客咸陽道天若有情天亦老攜盤獨出
月荒涼渭城已逺波聲小魏既遷漢金銅仙人而曹植
所序乃謂明帝所作按曹植銘曰明帝鑄承露盤莖長
十二丈大十圍上盤徑四尺下盤徑五尺銅龍繞其根
龍身長一丈背負兩子自立于上林園甘露乃降使植
為頌又按三輔故事曰漢武以銅作承露盤髙二十丈
大七圍上有仙人掌承露盤魏既遷漢盤又作新盤也
　儉又有承露盤賦有曰雄幹碣以髙立干雲霧而上
征盖取象于蓬萊實神明之所憑峻極過于閬風鳳髙
翔而弗升味(一作/采)和氣之精液承清露于飛雲語亦峭
拔然讀長吉歌非儉植可及也
　(謝𤣥暉詩風動萬年枝日華承露掌劉孝綽詩仙掌/方承露靈烏又轉風王褒詩御溝槐影出仙掌露光)
　(晞岑文本詩佳氣浮仙掌薫風入帝梧韓偓詩露和/玉屑金盤冷月射珠宫貝闕寒張九齡詩仙掌明璣)
　(入露盤李商隠詩仙人掌冷三霄露玉女窗虚午夜/風楊文公詩仙盤露冷蛛絲濕綺閣香風鳳吹傳劉)
　(中山詩三闕月臨承露掌九雛烏繞守宫槐胡文恭/詩金掌氣寒知露重玉壺聲近覺天低夏英公詩沆)
　(瀣氣凉仙掌迥滿盤清露結朱英又詩宫槐煙煖鶯/猶睡仙掌雲寒露未晞盧轅詩樹揺仙掌露庭接玉)
　(樓/隂)
　
　
　緯略卷九
欽定四庫全書
　緯略卷十　　　　　　　宋　髙似孫　撰
　　孝碑
蔡邕題曹娥碑曰黄絹幼婦外孫虀臼魏武觀碑謂楊
修曰解不修曰解魏武曰卿未可言待我思之行三十
里曰吾已得之令修别記修曰黄絹色絲也絶字幼婦
少女也妙字外孫女子也好字虀臼受辛也辤字謂絶
妙好辤也魏武亦記之乃與修同嘆曰我才不如卿三
十里(世/説)　劉長卿詩舊石曹娥篆空山禹帝祠權徳輿
詩黄絹碑文在青松隧路新此用黄絹二字惟劉孝綽
詩孝碑黄絹女神濤白鷺翔此二句妙甚用孝碑奇特
人所不致思也
　　守庚申
唐時衣冠往往守庚申如皮日休白樂天諸公是也道
士程紫霄有朝士夜會終南太乙觀拉師同守庚申師
作詩曰不守庚申亦不疑此心良與道相依玉皇已自
知行止任汝三彭説是非(洛中/記異)　三尸上尸青姑伐人
眼中尸白姑伐人五臟下尸血姑伐人胃命又曰一居
人頭令人多思欲好車馬一居人腸令人好飲食輕恚
怒一居人足令人好色喜殺凡庚申日三尸言人過古
語云三守庚申三尸伏七守庚申七尸滅(酉陽/雜俎)　甲子
庚申是中鬼録(闕/)青(闕/)躁穢之日夫婦不可以同席當
清齋不寢(真/誥)
　　鳳尾諾(笠澤叢書有/説鳳尾諾)
齊髙帝使江夏郡王學鳳尾一學便工帝以玉騏驎賜
之盖諸侯箋奏皆批曰諾諾字有尾若鳳焉盖花書也
有持二畫求售乃楊妃並馬上馬圖題陳宏二字筆力
甚清壯又如有兩墨跡如飛燕狀全類鳳尾者殊不可
曉徐考之迺江南李王花書陳宏者會稽人天寶間妙
於畫嘗寫明皇御容與太真二圖筆墨之妙不可賛嘆
韓子蒼詩翠華欲幸長生殿立馬樓前待貴妃尚覓君
王一回顧金鞍欲上故遲遲即此二圖也蔡天啓集中
亦有此詩程子山題宋㬇景晉待制所藏陳宏畫明皇
太真聮鑣圖太真上馬圖詩並轡春風禁籞逰外間底
事上心頭騎驢後日嘉陵道料得君王始欲愁阿環百
巧専恩寵自是三郎騃不知上馬未應渾乏力要回一
顧特遲遲余所得二圖即此本也
　　氷蠶
王貞白寄鄭谷詩曰火䑕重燒布氷蠶獨繭絲直須天
上手裁作領巾披陳標詩吳女秋機織曙霜氷蠶吞線
月盈箱皮日休詩毫端白獺脂猶濕指下氷蠶子欲飛
　樂府雜録曰康老子嘗買一舊錦褥有波斯見之乃
曰此氷蠶絲所織暑月陳于座則滿室清涼　王子年
拾遺記曰東海圓嶠山有氷蠶長七寸有鱗角以霜雪
覆之始為繭其色五采織為文錦入水不濡入火不燎
　　青雲干吕
漢武帝時西域逺夷來貢云常占東風入律百旬不休
青雲干吕連月不散意中國有好道之君故搜奇藴而
貢神香歩天林而清猛獸乗毳車以濟弱淵䇿驥足以
度飛沙(十洲/記)　唐清邊道大總管建安郡王攸宜禡牙
文曰青雲干吕白環入貢盖用此唐人曾以此命題試
進士令狐楚詩郁郁復紛紛青霄干吕雲王履貞詩異
方占瑞氣干吕見青雲
　　娘子兵
平陽公主聞髙祖起義兵太原迺招集亡命以迎軍時
號娘子兵(劉餗隋/唐嘉話)　尉遲乙僧畫平陽公主像據鞍佩
櫜鞬唐初奇筆畫馬尤精好在韓幹上
　　比干墓銘
唐開元中偃師人耕地得古銅盤篆奇古其文曰右林
左泉後岡前道萬世之寧于焉是寶考之圖經乃比干
墓銘(東皋/雜記)　蘭亭續帖賜書堂帖皆有此篆
　　水麝
天寶中虞人獲水麝臍香皆水也每取以針刺之香氣
倍于肉麝(出芻香/後譜)
　　辟寒香
漢武時外國貢辟寒香室中焚之雖大寒人必減衣(徐/鉉)
(述異/記)　魏明帝時昆明國貢𠻳金鳥飼以真珠飲以龜
腦常吐金屑如粟鳥性畏寒處之小室水精為户内外
通光名辟寒臺宫人以鳥吐金飾釵謂之辟寒金(洞冥/記)
　許渾詩還磨照寶鏡猶挿辟寒金唐交趾國進犀一
株以金盤置于殿中暖氣襲人使者曰此辟寒犀也(王/仁)
(裕開元天/寶遺事)　李商隠詩有云犀辟塵埃玉辟寒則玉亦
辟寒矣唐東夷所貢之玉長尺數寸積之可以燃鼎置
之室中不復挾纊當是此玉也又有却寒鳥者唐懿宗
朝賜公主出降簾云是此鳥骨織簾紫色而斑若玳瑁
懸簾則暖(物類相/感志)
　　史叙事
晉張輔曰司馬遷叙三千年事五十萬言班固叙二百
年事乃八十萬言自昔史氏所書兩人一事則曰語在
某人傳晉書載王隠諫祖約奕棊一段幾二百字兩傳
俱出此為文煩矣(孔氏/雜説)
　　䭅餅
人呼胡餅為鶻餅(胡骨/切)又呼為䭅餅(户烏/切)然䭅字從食
從固王乂注曰䭅餅也今所謂䭅餅者即此義此字也
釋名曰餅并也搜掇麵使合并也胡餅言以胡麻著之
也崔鴻前趙録曰石季龍諱胡改胡餅曰麻餅晉書曰
王長文在市中囓胡餅肅宗實録曰楊國忠自入市衣
袖中盛胡餅緗素雜記曰張公所論有鬻胡餅者不曉
名之所謂易其名為爐餅以為胡餅者胡人所啗故曰
胡餅也趙毅大業雜記曰隋髙祖意在忌胡器物渉胡
言者咸令改之胡床曰交床胡荽曰香荽胡𤓰曰黄𤓰
然江都執帝者乃令狐行達也
　　滕王蛺蝶圖
王建宫詞内中數日無呼喚寫得滕王蛺蝶圖酉陽雜
俎曰滕王畫蝶圖有數名江夏班大海眼小海眼村裏
來菜花子唐藝文志有滕王蛺蝶圖二卷滕王名元嬰
髙祖子又有嗣滕王湛然畫蜂蟬燕雀能巧之外曲盡
情理(唐名/畫録)後山賦宗室畫詩滕王蛺蝶江都馬一紙千
金不當價用事精也
　　七入書府
徐堅多識典故七入書府(大唐/遺事)應璩百一詩問我何功
徳三入承明廬蘇頲詩最榮三入地還美再來時宋之
問詩三入文史林再拜神仙署此用承明三入事耳况
七入書府乎馬融以通博三入東觀亦非可及也
　　爾雅
爾雅注今所傳者郭璞孫炎耳所謂樊光爾雅注李巡
爾雅注沈璇爾雅集注已不可復見郭璞有爾雅圖江
灌有爾雅圖賛皆奇書是亦不減山海經圖也張揖既
作博雅劉伯莊又有續爾雅草木蟲魚該括略盡選中
惟郭璞特注上林賦張揖又注之他人不及其精確也
其他所謂孝經爾雅石經爾雅蜀爾雅蕃爾雅小爾雅
皆自成一書也
　　滕六降雪
晉州刺史蕭至忠將以臘日畋游有樵者于霍山見一
長人俄有彪兕鹿豕狐兎駢匝長人曰余𤣥冥使者奉
北帝命臘日有蕭使君畋獵汝等若干合鷹死若干合
箭死有老麋屈膝求救使者曰東谷嚴四善謀羣獸從
行薪者随覘之茅堂中有黄冠一人老麋哀請黄冠曰
若令滕六降雪巽二起風即蕭使君不復獵矣薪者回
未明風雪蕭使君果不出　此雪中故事之奇詭也夫
有所謂豐隆屏翳則滕六巽二固為神矣以巽二為神
尤曉然神仙感遇傳曰葉仙韶遇雷神授以墨篆曰行
之可以致雷立功救人吾兄弟五人要聞雷聲但喚雷
大雷二此曰雷大雷二則雪可滕六風可巽二矣
　　答客難
東方朔答客難揚雄解嘲班固賓戯崔駰達㫖崔寔答
議蔡邕釋誨陳琳應議皆出于客難而作然其雄放豪
特皆不能及也
　　紅靺鞨
文與可朱櫻歌金衣珍禽弄深樾禁籞朱櫻斑若纈上
幸離宫促薦新藤籃寶籠貂璫發凝霞作丸珠尚軟滴
露成津蜜初割君王日午坐猗蘭翡翠一盤紅靺鞨此
歌最稱奇絶然靺鞨二字人少用按唐寶記曰紅靺鞨
大如巨栗赤爛如朱櫻視之如不可觸觸之甚堅不可
破施此事于櫻桃尤為奇切不讀寶記未知文公用事
之妙也王元之櫻桃詩磊落火齊珠參差珊瑚叢便不
及
　南史曰天竺國出火齊狀如雲母色如紫金有光耀
　别之則如蟬翼積之則如紗縠之重沓王子年拾遺
　記曰董偃常卧延清之室設火齊屏風張衡西京賦
　曰翡翠火齊絡以美玉集韻曰琉璃火齊珠説文曰
　火齊玫瑰也
　　乾坤一彈丸
蔣潁叔觀太史局銅渾儀詩日月雙連璧乾坤一彈丸
彈丸字出孔頴達曰天包地外猶雞卵之裹黄圓如彈
丸然漢書曰日月如連璧耳連璧二字出易坤靈圖曰
至徳之明日月若合璧余愚見用日月雙旋蟻對之亦
佳旋蟻二字出抱朴子曰天圓如盖地方如棊局天(闕/文)
(七/字)蟻行磨上磨左旋蟻右去磨行速蟻不得已(闕文/五字)對
彈丸尤妙
　　水精如意
李商隠詩水精如意玉連環下蔡城危莫破顔吳孫和
悦鄧夫人常置膝上弄水精如意悞傷夫人頰醫和白
獺髓雜玉琥珀屑為粉傅之瘡滅頰上猶有赤㸃如痣
視之益妍媚商隠詩正用此東坡梅花詩檀心已作龍
涎吐玉頰何勞獺髓醫亦用此也
　　北風圖
漢桓帝時劉褒畫雲漢圖見者皆熱又畫北風圖見者
復寒(博物/志)　隋朝官本有衛協畫北風圖一卷不復有
漢人之筆矣然古人多好以詩為圖陸探微有新臺圖
衛協又有黍離圖司馬昭又有豳風七月圖戴安道作
南都賦圖人尚以為有益而况以詩為圖乎
　　芸臺
傅亮詩柔茘迎時萋芳芸應節馥庾信詩芸香上筵閣
碑石向鴻都崔備詩舊帙芸香在空奩藥氣餘周朴詩
金馬門前馬芸香閣上香按魚豢典略曰芸香草也辟
紙蠧魚藏書臺稱芸臺藏書閣稱芸閣已上四詩皆言
香也許慎説文曰芸似苜蓿雜禮圖曰芸即蒿也葉似
邪蒿香美可食今江東人茹為生菜甚香古之祕閣以
辟書魚
　　徐陵謝饌啓
陳徐陵謝敕賜祀三皇五帝饌餘啓曰丼泉之殿舊禮
羲軒長樂之宮本圖堯舜東京晩世曠代無聞西漢盛
儀復覩今日金壺流十旬之氣玉案備千品之羞昔絳
羅為薦既延王母紫盖為壇允招太乙同斯美號理致
衆皇臣以餘年預陪清祀如登瑶席遂飲瓊漿如陵啓
所云則武帝丼泉之祀不止太乙文帝時詔繪古帝王
名臣像於殿壁又漢明帝好畫别立畫官詔博洽之士
班固賈逵輩取經史事畫之起伏羲凡五十謂之畫賛
此所謂長樂之宮本圖堯舜也
　　金仙氏
楊文公龍泉金沙塔院記曰金仙氏之教有自來矣身
毒之國紀于山經竺乾之師聞于柱史西京名將得休
屠祭天之神東漢諸王為蒲塞桑門之供道之行也源
逺乎哉此可謂善用事最是山海經老子二事古今人
皆不曾用
　　昭華玉
帝堯見舜于二宫而問政試以五典舜遂舉八凱使佐
后土以揆八事八元使布五教于四方舜有大功二十
堯乃賜舜以昭華之玉老而命舜代以攝政　昭華玉
者律琯也又曰昭華管秦府庫中玉笛也長二尺三寸
六孔吹之則見車馬山林隠鱗相次息並不復見其上
銘曰昭華之管(博物/志)庾信詩更愛昭華玉還披蘭葉圖
胡文恭詩仙致昭華玉神來弱水香唯夏英公詩延喜
靈珪上昭華瑞琯中乃用琯字也
　　車渠椀
魏文帝車渠椀賦曰料珍怪之上美無兹椀之獨靈包
華文之光麗發符采而揚榮王粲車渠椀賦曰挺英才
於山嶽含隂陽之淑貞光清朗以内曜澤温潤而外津
曹植車渠椀賦曰惟斯椀之所生于涼風之峻湄隠神
璞于西野擬朝陽而發暉應瑒車渠椀賦曰惟斯椀之
奇瑋誕靈岳而奇生䕃碧條以納曜□朝霞而發榮潘
尼琉璃盌賦曰覽方貢之彼珍瑋兹椀之獨奇濟流沙
之絶險越葱嶺之峻危江總瑪瑙盌賦曰出崑崙之仙
阜觴𤣥洲之玉酒皆奇語
　　流蘇
流蘇是四角所繋盤線繪繡之毬五色同心而下垂者
流蘇帳者古人繋帳之四隅以為飾耳(張師正/倦㳺録)　江總
詩銀床金屋挂流蘇寶鏡玉釵横珊瑚劉孝威詩機頂
挂流蘇機傍垂結綵徐陵詩流蘇金帳挂香囊織成羅
幔隠燈光温庭筠詞油壁車輕金犢肥流蘇帳曉春雞
早
　　若下水
吳録曰長城若下酒張協七命曰荆南烏程豫北竹葉
即此酒也輿地志曰南岸曰上若北岸曰下若村人取
若下水釀酒醇美勝于雲陽又曰霅水亦若下之異名
　七命所云荆南烏程豫北竹葉説者以荆南為荆州
　然烏程縣在今湖州與荆州相去甚逺縣南五十歩
　有若溪夾溪悉生箭箬南岸曰上箬北岸曰下箬居
　人取下箬水釀酒醇美俗稱箬下酒劉夢得駱駝橋
　下蘋風起鸚鵡杯中箬下春即此也荆溪在縣南六
　十里以其水為荆山出因名之張𤣥之山墟名云昔
　漢荆王賈登此山因以為名所謂荆南烏程即荆溪
　之南耳若以為荆州則烏程去荆州三千餘里封壤
　大不相接矣以湖州圖經考之烏程縣以古有烏氏
　程氏居此能醖酒因此名焉其荆溪别在長興縣西
　南六十里此溪出荆山張協七命所云酒則荆南烏
　程所謂荆南者荆溪之南也李賀詩樽有烏程酒為
　君千里壽即此也宋景文公送張説赴吳興幕詩政
　餘底處邀真賞洲上風□箬下杯
　　神氣
神者氣之子氣者神之母形者神之室氣清則神暢氣
濁則神昏氣亂則神勞氣衰則神去室空則形腐人以
神為道以道為生生道兩存故長生久視(出修真/祕訣)欲養
神先須養氣養氣先須養腦養腦先須養精養精先須
養血養血先須養唾養唾先須養水而九還七返者大
而論之一年小而論之一日北斗一日一夜一周天天
降地騰從寅至申為七返却到坤為九還(修真/秘訣)　八公
有言食草者力食肉者勇食穀者智食氣者神(吐納/經)
欲為道者口常吐死氣取生氣慎笑節語常思其形(陶/𢎞)
(景真/誥)
　　東坡論文選
文選編次無法去取失當齊梁文字衰陋蕭統尤為卑
弱如李陵五言皆偽今日觀淵明集可喜者甚多而獨
取數篇淵明作閑情賦正所謂國風好色而不淫正使
不及周南與屈宋所陳何異而統大譏之此小兒強解
事也予固不敢妄議如楚詞九歌凡十有一孰為可取
孰為可刪而文選僅取其半耳至若李龍眠作九歌圖
則國殤禮魂便不能畫矣然畫又非文選之比
　　屬車
隋志曰昔諸侯貳車九乗秦滅九國兼其車服故為八
十一乗漢猶不改武帝祠太一甘泉則盡用之明帝上
原陵又用之法駕三十六乗小駕十二乗隋開皇中大
駕十二乗法駕減半大業初屬車備八十一乗煬帝問
於閻毗毗曰此起于秦故張衡賦曰屬車九九是也
　　龜礎
呉王射堂柱礎皆如伏龜(徐鉉/述記)袁宏宮賦曰海龜之礎宋
景文公作燕肅簡挽詩七兵榮贈册沈礎賁龜趺用龜礎
二字
　　白字本草
滕元發云一善醫者惟取本草白字藥用之多驗蘇子容
云黑者是漢人益之(東/坡)　本草一書豈可不熟如權德輿
詩中邦均禹貢上藥驗桐君李羣玉詩注藥陶貞白尋山
許逺游王績詩行披葛公注坐驗農皇帙杜甫詩藥纂西
極名兵流指諸掌李益詩草木分千品方書問六陳皆留
意于此者
　　寒具
桓𤣥愛重圖書每以示賓客有不好事者正食寒具以手
捉書畫大㸃汚𤣥惋惜移時自後每出法書輒令洗手(張/彦)
(逺名/畫記)所謂上有晉人寒具油者是也寒具二字出周禮籩
人注曰清朝未食先進寒具口實之籩(齊民/要術)食經曰寒具
今之鐶餅也宋景文公詩客詠南窗蒲齒勝食無寒具畫
厨開然則劉禹錫佳話有寒具詩云纎手搓來玉數尋碧
油輕醮嫩黄深夜來春睡濃於酒壓匾佳人纒臂金迺以
捻頭為寒具也(即饊/子也)東坡集有此詩言佳話謂之捻頭
　　古硯
唐人詩(偶忘/姓名)癖性愛古物終歳求不得昨朝得古硯蘭河
灘之側波濤所擊觸背面生隟隙質狀朴且醜令人作不
得讀此詩可謂好事之至硯之瓌古可想矣劉禹錫詩(闕/)
君灘頭揀石硯白帝城邊尋野蔬
　　瘞鶴銘
歐公曰瘞鶴銘題云華陽真逸撰刻于焦山之足按潤州圖
經云王羲之書然筆法不類羲之而類顏魯公華陽真逸顧
况道號碑無年月疑前後有人同斯號者杜子美詩山隂不
見換鵝經京口空傳瘞鶴銘真作右軍書矣按陶隠居畫傳
曰隠居號華陽真人晩號華陽真逸則瘞鶴銘為隠居不疑
及日休悼羽士詩大椿枯後新為記仙鶴亡來始有銘且言
前朝文集未有悼道士碑銘其用鶴銘可謂神奇
　　范蠡遊五湖圖
陳恭公判亳州遇生日親族多獻老人星圖姪世修獨獻
范蠡遊五湖圖且賛曰賢哉陶朱霸越平呉名遂身退扁
舟五湖公即日納印明日致仕(魏泰/雜錄)　隗囂傳曰范蠡收
責勾踐乗舟于五湖注曰計然云范蠡乗舟於五湖逰五
湖見此韓魏公初罷相出鎮長安或獻詩曰是非莫問門
前客得失須憑塞上翁引取碧油紅斾去鄴王臺畔醉春
風公以為然請守相州(畢仲詢幕/府燕閒録)
　　列女圖
此圖自密康公母至趙括母凡十五考之劉向傳乃仁智
一卷世傳龍眠李公麟所作然按隋朝官本有衛協畫列
女圖一卷隋王廣有列女仁智圖一卷陳公恩有列女貞
節圖仁智圖李氏之筆固當祖述于此又按後漢順烈梁
皇后常以列女畫于左右以自監戒(本/紀)又後漢宋𢎞常燕
見御座新屛風圖畫列女帝顧視之𢎞正容言曰未見好
徳如好色者光武即命撤之觀此則列女圖又始於漢矣
　　養生
太祖召華山陳摶問養生之術摶曰得便宜處再莫去上
大喜(胡訥見/聞録)　任惠公晚年康強或問養生之術公曰讀
文選而有悟耳所謂石韞玉而山輝水含珠而川媚是也
(春明退/朝錄)
　　宅經
凡宅東下西髙富貴雄豪前髙後下絶無門户後髙前下
多足牛馬凡宅地欲坦平名曰梁土後髙前下名曰晉土
居之並吉西髙東下名曰魯土居之富貴當出賢人前髙
後下名曰楚土居之凶四面髙中央下名曰衛土居之先
富後貧
　　碧落碑
絳有碑篆千餘字李陽冰愛之其中有碧落二字謂之碧
落碑後有識者云有唐十三祀龍集敦牂孝子李訓等為
母造道門尊像(唐潘逺/記聞談)其一曰絳州碧落觀龍朔中刺史
李諶為母太妃追薦所造神人所篆(洛中/紀異)　沈羲飛昇有
白鹿青龍車羽衣持節以青玉界丹版拜羲為碧落侍
郎碧落天也(列仙/傳)　唐翟楚賢有碧落賦多奇語今録
於此
　散幽情于曩昔凝浩思于典墳太初與其太始髙下
　混其未分將視之而不見欲聽之而不聞爰及寥廓
　其猶槖籥輕清為天而氤氲重濁為地而盤礴爾其
　動也風雨如晦雷電共作爾其靜也體象皎鏡是開
　碧落其色清瑩其狀㝠寞雖離婁明目兮未能窮其
　形其體浩瀚其勢瀰漫縱夸父逐日兮不能窮其畔
　浮滄海兮氣渾暎青山兮色亂為萬物之羣首作衆
　才之妙觀至妙至極至神至虚莫能測其末未能定
　其初五石難補九野環舒星辰麗之而照曜日月憑
　之而居諸非吾人之所仰實列仙之攸居爾乃遺塵
　俗務遐躅養空棲無懲忿窒慾凌清髙而自逺振羽
　衣以相屬七日王君永别緱山之上千年丁令暫下
　遼水之曲别有懷真俗外流念仙家撫龜鶴而增感
　顧蜉蝣而自嗟乃鍊心清志洗煩蕩邪凝魂于祕府
　馳妙于飱霞雲梯非逺天路還賒情恒寄于綿邈願
　有託于靈槎
　　分風送船
荆州記曰洞庭湖神(一曰宫/庭湖)遇客祈禱能分風送南北
船(拾遺/記)　漢曹毗詩分風為二擘流成兩劉剛詩迴艫
乗𣲖水舉櫂逐分風正謂此也漢鄭𢎞少時採薪得一
遺箭頃之有人覓箭問𢎞何所欲𢎞識其神人也答曰
常患若耶溪載薪為難願朝南風暮北風後果然世號
樵風水經曰鄭𢎞少以清節自居恒躬採伐用貿糧膳
每出入溪津常感神風送之村人貪藉風勢常依隨往
還有淹留者徒輩相謂曰汝不欲及鄭公風耶其感致
如此宋之問詩歸舟何路逺日暮便樵風秦系題鏡湖
野老所居詩湖裏尋君去樵風送往返孟浩然詩帆得
樵風送春逢榖雨晴皮日休詩海月為京信樵風送酒
船胡文恭公詩雨别荆臺夢風迴越水樵錢公輔詩仙
客常因一箭贈樵風長到五雲間允初徴鏡湖故事詩
將尋煉藥井更逐賣樵風楊億送越僧詩花雨六時飄
講席樵風千里送浮杯齊唐詩濯足樵風波振衣禹穴
巔呉奎詩樵風漾歸舟飄然一葉輕分風南北葢不止
若耶溪也
　　賀雪
賀雪之禮起于唐李洞詩賀雪已成金殿夢看濤終負
石樓期劉庭琦詩姑射山中符聖壽芙蓉闕下降神車
李嶠詩大周天闕路今日降神車韋應物詩厠跡鵷鷺
末蹈舞豐年期正是賀雪時所作也然唐故事雪中多
宴羣臣宗楚客詩太乙天為水蓬萊雪作山徐彦伯詩
瓊樹留宸矚璇花入睿詞張説詩含花雪告豐李適詩
寫曜銜天藻呈祥拂御衣此皆是雪中侍宴應制也唐
類表有賀雨雪表一卷賀表亦始于此
　　五夜
漢舊儀曰中黄門待五夜謂甲乙丙丁戊也唐太宗所
謂甲夜理事乙夜觀書者本此顔氏家訓曰或問一夜
五更何所訓答曰漢魏以來謂甲夜乙夜丙夜丁夜戊
夜又謂之五更皆以五為節西都賦曰衛以嚴更之署
必以五為節者言自夕至旦經渉五時雖冬夏之晷長
短參差而盈不盡六縮不至四進退五時之間故曰五
更也唐韋珣嘗問劉禹錫曰五夜者甲乙丙丁戊相更
迭耳而又有子夜何耶晉時有子夜者善歌子夜女子
名也故李義山云鸎能歌子夜又云心酸子夜歌太白
亦有子夜歌行韋珣以子夜為五更之數非也又有所
謂午夜者為半夜時如日之午也李長吉七夕詩羅幃
午夜愁杜少陵所謂午夜漏聲催曉箭是也獨更㸃之
制無所著見韓愈詩雞三號更五㸃李郢詩江風徹曙
不成睡二十五㸃秋夜長李商隠詩金殿銷香閉綺籠
玉壺傳㸃咽銅龍惟此三詩言㸃也陳伏知道從軍五
更轉詩曰一更刁斗鳴校尉逴連城遥聞射鵰騎懸憚
將軍名二更愁未央髙城寒夜長試將弓學月聊持劍
比霜三更夜警新横吹獨吟春強聽梅花落誤憶栁園
人四更星漢低落月與雲齊依稀北風裏胡笳雜馬嘶
五更催送籌曉色映山頭城烏初起堞更人悄下樓
　禁城鐘鼓五更已竟而外間刻漏方交五更殺五更
　後禁城不復更撃鐘需平明漏下二刻方椎鼓數十
　聲門開唐王建詞每夜停燈熨御衣銀熏籠底火霏
　霏遥聽帳裏君王覺上直鐘聲始得歸本朝王岐公
　宫詞焚香先熨赭黄衣恐怕陽臺進御遲禁鼓六更
　交早直歸來還是立班時質之二詞禁中更鼓不究
　平曉者盖交更之際翼日當直宫女須以未曉前先
　表受事則凡應奉早朝皆可夙辦若候正交五更始
　來則不及事矣王建所謂上直鐘聲者禁中五更曉
　鐘也岐公所謂六更者明宫殿五更之外更有一更
　也其實宫中以外間四更促為五更耳至如郊祀大
　祀車駕宿齋青城則齋殿門外内五更均促使短如
　宫中常節至青城門外則五更平分須曉乃竟故奉
　常禮皆於宫漏之外
　　圓覺
書説命厥徳修罔覺只一覺字孟子以先知覺後知以
先覺覺後覺予將以斯道覺斯民也凡兩言之亦十字
圓覺經中説覺字及圓覺菩薩號共一百八十覺字是
何言之之切悟之之艱也如華嚴經梵行品一連用三
十七耶字又二耶字在前不連文此一品連用耶字之
勢甚衮衮是盖譯潤之功也
　　青硯
古人多用青硯盖端歙始著乎唐耳庾肩吾謝銅硯筆
格啟曰煙磨青石已踐孔子之壇管挿銅龍還笑王生
之壁硯譜曰淄川金雀石色紺青聲如金玉又曰李後
主青石硯墨池中黄石如彈丸水常滿終日不耗後歸
朝陶穀見而異之硯大不可持乃取石彈丸去後主曰
惟此石彈丸能生水索之良苦陶碎之石破中有小魚
跳地上即死自是硯無復潤澤東坡雜説曰陸道士蓄
一硯圓首斧形色正青皆有斜月紋甚能光墨而宜筆
今山川記載蔡子池青石可為硯正此之類也
　　翠粲
陸放翁嘗問余曰比在成都市時見綵帛鋪牓曰翠色
真紅殊不曉所謂紅而曰翠何也余曰嵇康琴賦曰新
衣翠粲纓徽流芳班婕妤自悼賦曰紛翠粲兮紈素聲
翠粲取其鮮明也東坡牡丹詩一朶妖紅翠欲流盖取
鄉語放翁擊節大喜
　少卿章岵嘗官于蜀持吳羅朔綾至官與川帛同染
　紅後還京師經海潤吳朔之帛色皆渝變惟蜀者如
　舊後詢蜀人之由乃云蜀之蓄蠶與他邦異當其眠
　將起時以桑灰餵之故其色然世之重川紅多以染
　之良盖不知由蠶所致也
　　卷什
沈約宋書謝靈運傳曰紛披風什五臣注曰十篇同卷
謂之什今之詩家作一篇遽曰什非也栁子厚答沈起
書云今乃五十篇之贈其數相什宋景文公詩棲遲自
樂周人什偃息終非魏國藩此方用得是
　
　
　
　
　
　
　
　
　
　
　
　
　
　緯略卷十
欽定四庫全書
　緯略卷十一　　　　　　宋　髙似孫　撰
　　儲胥
漢書曰武帝因秦林光宫元封二年增通天迎風儲胥
露寒長楊賦曰木雍搶纍以為儲胥顔師古曰儲峙也
胥須也以木雍搶及纍繩連結以為儲胥言有儲蓄以
待所須也宋景文公傷孟昭圖詩密疏叩儲胥又侍宴
詩秋色遍儲胥又思歸老詩至今三籍在儲胥答朱彭
州詩九蕃宫樹老儲胥又續春詞蒼龍驅暖入儲胥其
實儲胥乃宫宇之名露寒是名儲胥何為不是名
　　豕苓
莊子曰藥也其實堇也桔梗也雞壅也豕苓也是時為
帝者也郭注曰當其所須則無賤非其時則無貴故此
數種若當其時而用之則為主故曰是時為帝者也孫
真人方所謂五苓散凡五味木猪苓為主故曰五苓其
法盖與莊子之言合
　　周祇月賦
謝莊月賦曰日以陽徳月以隂靈(唐沈明賦曰日有朝/靈月有宵徳葢出於)
(此良/佳)擅扶光於東沼嗣若英於西溟宋周祇月賦曰二
氣理化精者能鏡陽得一以朗旦月待終而夕暎其狀
也氣融結而照逺質明潤而真虚弱不廢照清不激汙
意氣之髙不在謝莊下也
　　鮚醬
漢書曰漢律會稽獻鮚醬二升鮚蜯蜃之屬今大蛤(音/姞)
也梁劉孝綽詩晉安王賚鰕醬啟曰龍醬傳甘退誠可
陋蚔醢稱貴追覺失言　呉録地理志曰鱟子如麻取以
為醬甚美又如所謂鱟醬鰕鮓天暖未能多致凡醢醬
之屬雖甚么微未有不出於古人之法也
　　五色雁赤雁
漢書郊祀志曰宣帝于河西築世宗廟告祀有五色雁
集殿前唐書曰貞元十年同州獻五色雁昔武帝行幸
東海獲赤雁作朱雁之謌故班固曰白麟赤雁芝房寶
鼎之謌薦於郊廟禮樂志曰赤雁集六紛員殊翁雜五
采文孟康曰翁雁頸也言其文采殊異也即是五色雁
矣許敬宗詩塞門朱雁入郊藪紫麟游元稹詩池築呈
朱雁壇場得白麟
　　東南一尉
周庾信慶平鄴表曰泰山梁甫以來即有七十二代龍
圖龜書之後又已三千餘年雖復制法樹司禮樂殊異
至于文離武落剡木弦弧席卷天下之心包吞八荒之
志其揆一焉政須東南一尉立於北景之南西北一候
置於交河之北東南一尉西北一候揚雄之言也此用
得妙漢制郡置尉事體深重始馮翊之髙陵扶風之郿
迄交趾之麓冷合浦之珠崖郡國一百三為都尉治者
九十有四班固志中並不及此可謂闕典之大者其他
如闗都尉農都尉屬國都尉匈奴渾懐都尉玉門陽闗
都尉有官制所名者有因事剏置者如王孫(一作/新)為右
輔尉梅福為南昌尉趙廣漢為京輔尉尹翁歸為𢎞農
尉毋將為沛郡尉
　　錦瑟
唐李義山錦瑟詩錦瑟無端五十絃一絃一柱思華年
莊生曉夢迷蝴蝶望帝春心托杜鵑滄海月明珠有淚
藍田日暖玉生煙此情何待成追憶只是當時已惘然
　山谷道人讀此詩殊不曉其意後以問東坡坡云此
出古今樂志云錦瑟之為器也其絃五十其聲感怨清
和按李詩莊生曉夢迷蝴蝶感也望帝春心托杜鵑怨
也滄海月明珠有淚清也藍田日暖玉生煙和也一篇
之中曲盡其意史稱其瑰邁奇古信然劉貢父詩話以
謂錦瑟乃當時貴人愛姬之名義山因以寓意非也
　　新舊火
隋書王劭傳曰劭以古有鑚燧改火之義近代廢絶於
是上表請變火曰臣謹按周官四時變火以救時疾火
不數變時疾必興聖人作法豈徒然也今温酒及炙肉
用石炭柴火竹火草火麻荄火氣味各不同以此推之
新火舊火理應有異
　　金像銘
北齊邢子才金像銘曰妙形難像至理希詮形之所及
理亦在焉神儀内瑩寶相外宣應靈肹蠁感發大千圓
光照耀映被無邊托銘斯在曠刼方傳此數句佳作也
比年得一金銅菩薩像真所謂神儀内瑩寶相外宣者
唐李嶠有金銅瑞像記盖屑金銀珠玉七寶以範之此
菩薩像縱非六朝亦是唐舊物近代未嘗作此也
　　靈芝宫
王安國直宿崇文院夢有邀至海上宫殿甚盛笙簫大
作題曰靈芝宫有一人隔水止之曰時未至且令去恍
然夢覺禁鐘已鳴矣平甫為詩曰萬頃波濤木葉飛笙
簫宫殿號靈芝揮毫不似人間世長樂鐘聲夢覺時後
四年卒曾鞏夢與平甫會因弔之平甫笑不止傍一人
曰平甫已列仙官矣樂非塵世比也(魏泰/雜記)如馬周為素
雪宫仙官李賀作白瑶宫記陶𢎞景為蓬萊都水監固
有此事也平甫女名茂者有刻石曰曾子固舊有夢記
以述其事子固之文不復見矣
　東坡曰余在潁川夢至一官居人物與俗無異而山
　川清逺有足樂者顧視堂上榜曰仇池覺而念之仇
　池武都氐故地楊難當所保余何為居之明日以問
　客客有趙令畤徳麟者曰何為問之此乃福地之小
　有洞天之附庸也杜子美盖云萬古仇池穴潜通小
　有天神魚人不見福地語相傳近接西南境長懐十
　九泉何時一苑屋送老白雲邊他日工部侍郎王欽
　臣仲至謂余曰吾嘗奉使歸過仇池有九九泉萬山
　環之可以避世如桃源也唐書志成州同谷縣有仇
　池與秦州接壤又東坡送范景仁遊洛中詩蘚書標
　洞府松盖偃天壇注歐陽永叔嘗遊嵩山日暮於絶
　壁上見苔蘚成文云神清之洞明日復尋不見又六
　一居士集有戲答唐山隠者詩我昔曾為洛陽客偶
　向巖前坐盤石四字丹書萬仞崖神清之洞鎖樓臺
　盖紀此事余謂二公神仙中人宜所夢所見之異也
　括異志慶厯中有朝士將曉赴朝見美女三十餘人
　靚粧麗服兩兩並馬而行丁度觀文按轡于其後朝
　士驚曰丁素儉約何姬之衆耶有一人最後行朝士
　問曰觀文將宅眷何往曰非也諸女御迎芙容館主
　俄聞丁卒歐陽仲淳父曰嘗夢上帝命我為長白山
　主明年卒東坡有詩死為長白主名字書絳闕按松
　漠紀聞長白山在今山東南白衣觀音所居其山禽
　獸皆白人或穢之必致蛇虺之害也
　　泰節二卦
真宗召大理評事馮元説周易泰卦元敷述卦體以謂
地天為泰言天氣下降地氣上騰然後交泰猶君下接
于臣則臣上承于君然後君臣道通若天以髙亢位上
則地無由得交于天天地不相交何由得泰君以尊大
自恃臣無由得接于君君臣不接何由得泰(石介三朝/聖政録)
　皇祐中待制王安國邇英閣講周易至節卦有慎言
語節飲食仁宗問賈魏公曰慎何言語節何飲食公曰
在君子言之則出口之言皆慎入口之食皆節在王者
言之則命令為言語燕樂為飲食君天下當慎命令節
飲食燕樂上大喜
　　文火
顧况茶論曰煎以文火細煙小鼎長泉皮日休茶詩山
謡縱上下火候還文武王季友詩鍊丹文武火未成賣
藥販山不販名如周賀詩屋雪凌髙樹山茶稱逺泉頗
類所謂長泉矣長泉二字尤佳姚合詩酒用林花釀泉
將野水煎張喬詩簟冷窗中月茶香竹裏泉皆不及姚
合詩所謂酒用林花釀以花釀酒當是酴醿酒之類景
龍文館記曰賜近臣酒乃用酴醿二字也
　　松煙石墨
鼂氏墨經曰古用松煙石墨二種石墨自晉魏以後無
聞松煙之(闕/)自漢貴扶風隃糜終南山之松蔡質漢官
儀曰尚書令僕丞郎月賜隃糜大墨一枚晉貴九江廬
山之松衛夫人筆陣圖曰取廬山松煙唐貴易州潞州
之松上黨松心尤先見貴後唐則宣州黄山松歙縣黟
山松羅山松李氏以宣歙之松類易水之松沈存中延
州石液墨詩二郎山下雪紛紛旋卓穹廬學塞人化盡
素衣今未老石煙多似洛陽塵如存中詩所云則北方
固自有所謂石墨矣
　　三代鼎器名
　商鼎　　　　文王鼎　　　周公鼎
　周姜鼎　　　虢姜鼎　　　鄭伯姬鼎
　伯姬鼎　　　晉姜鼎　　　孔文公鼎
　魯公鼎　　　宋公鼎　　　單冏鼎
　宋君鼎　　　宋君夫人鼎　東宫方鼎
　得鼎　　　　庚鼎　　　　乙鼎
　大鼎　　　　始鼎　　　　欒鼎
　趠鼎　　　　辛鼎　　　　癸鼎
　龍鼎　　　　陀鼎　　　　東宫鼎
　盤鼎　　　　公緘鼎　　　子斯鼎
　子吳鼎　　　師□鼎　　　父乙鼎
　叔夜鼎　　　季媍鼎　　　父癸鼎
　父甲鼎　　　父丁鼎　　　蟬文鼎
　龍生鼎　　　召夫鼎　　　師毁敦
　師毛敦　　　師□敦　　　周姜敦
　周虞敦　　　應侯敦　　　屈生敦
　仲駒敦　　　孟金敦　　　剌公敦
　叔榴敦　　　虢姜敦　　　散季敦
　仲酉敦　　　冀師敦　　　龍敦
　□敦　　　　始敦　　　　何敦
　尹敦　　　　牧敦　　　　􁊒敦
　周敦　　　　□敦　　　　内史彞
　周公彞　　　召公彞　　　魯侯彞
　□彞　　　　伯宗彞　　　楚公彞
　沈子彞　　　鬳伯彞　　　司空彞
　欱姬彞　　　仲舉彞　　　單從彞
　品伯彞　　　單冏彞　　　交父彞
　楚王盞彞　　祖戊彞　　　商癸彞
　季媍彞　　　父癸彞　　　祖乙彞
　父乙彞　　　父丁彞　　　父己彞
　父辛彞　　　母乙彞　　　師艅彞
　仲父彞　　　商彞　　　　五彞
　伯彞　　　　欱彞　　　　甗彞
　形彞　　　　尹彞　　　　應彞
　亞彞　　　　伊彞　　　　仲父彞
　小子師彞　　庚父鬲　　　髙姜鬲
　書鬲　　　　父子鬲　　　父己鬲
　毛乙鬲　　　乃子鬲　　　母鬲
　虢叔鬲　　　莫敖鬲　　　寶徳鬲
　聿逺鬲　　　伯鬲
　許子鍾　　　□鍾　　　　商鍾
　元子鍾　　　走鍾　　　　遲父鍾
　南和鍾　　　分寧鍾　　　許子小鍾
　盂和鍾　　　召公尊　　　朝事尊
　韋子尊　　　魚尊　　　　叔寶尊
　虎尊　　　　父戊尊　　　祖戊尊
　祖辛尊　　　中尊　　　　太甲尊
　父丁尊　　　商從尊　　　父癸尊
　父辛尊　　　太甲尊　　　庚爵
　父庚尊　　　丁青爵　　　商爵
　父戊爵　　　祖己尊　　　父己爵
　己舉爵　　　己爵　　　　舉爵
　篆帯爵　　　父乙爵　　　祖乙爵
　伯爵　　　　飲爵　　　　□爵
　父甲爵　　　主人舉　　　癸舉
　父辛爵　　　寅簋　　　　左父舉
　叔髙簋　　　師㝠簋　　　師奕簋
　張仲􁎽　　　劉公􁎽　　　太公􁎽
　子斯􁎽　　　史黎􁎽　　　姬□􁎽
　姬□豆　　　單疑豆　　　仲䖍洗
　仲虞洗　　　田季匜　　　寒戊匜
　叔匜　　　　杞公匜　　　義母匜
　張伯匜　　　季姬匜　　　季亳匜
　祖戊匜　　　齊侯匜　　　卭仲盤
　伯盞盤　　　壽盤　　　　史孫盤
　卭仲盫　　　伯盞盫　　　應婦甗
　周陽侯甗　　仲信甗　　　䣄甗
　孟嬭甗　　　父己甗　　　庚甗
　飲甗　　　　伯温甗　　　冀舟師
　師淮卣　　　周卣　　　　冀卣
　商卣　　　　兄癸卣　　　母辛卣
　母乙卣　　　父甲卣　　　祖癸卣
　父己卣　　　祖戊卣　　　王伯齍
　趠齍　　　　諸友盉　　　伯玉盉
　沈子盉　　　季亳盉　　　父丁盉
　兹女觚　　　象觚　　　　父庚觚
　甲子觚　　　平周缸　　　窖磬
　丁舉甌　　　伯索盂　　　熙之筏
　同　　　　　武安釡　　　軹家釡
　　右三代鼎器名見於圖書者會粹於此將有考焉
　　房中樂
詩曰君子陽陽左執簧右招我由房謂路寢之房人君
有房中之樂后夫人亦有房中之樂周南召南則人君
房中之樂詩譜曰路寢之常樂國風之正經也天子歌
周南諸侯歌召南后夫人亦用之王肅曰闗雎至芣苡
后妃房中之樂然則夫人房中之樂當用鵲巢采蘩矣
周房中樂秦始皇三十六年改曰禱人所謂房中樂者
婦人禱祠于房中者也唯宫中用之漢房中祠樂本髙
祖唐山夫人所作(唐山/姓也)髙祖好楚聲故房中樂亦楚聲
孝惠二年詔樂府令夏侯寛備其簫管更名曰安世樂
宋書樂志曰魏文帝黄初二年議者以房中歌后妃之
徳所以風天下正夫婦乃改為正始之樂明帝太和初
繆襲奏魏國初建王粲所作登歌安世詩専以思詠神
靈及説神靈鑒享之意後省讀漢安世詩無有二南風
化天下之言又改曰享神歌隋髙祖龍潛時頗好音樂
常倚琵琶作歌二首名曰天髙地厚述以夫婦之義因
即取之為皇后房内曲命婦人登歌上夀並用之
　　珊瑚筆格
錢思公珊瑚筆格詩藴粹滄波逺搜奇鐵網勞柔條鑚
火樹麗景奪星旄叢倚棲油几枝疎薦兔毫寶跗光互
映翠匣價相髙鈎謾標祥諜人須詠楚騷休將鐵如意
碎擊為争豪北朝徐陵以珊瑚閣筆羅隠詩徐陵閣筆
珊瑚架絶勝賓朋玳瑁簮用珊瑚架三字甚新錢思公
酷愛珊瑚筆格嘗為子姪輩竊去公徐徐出錢許得之
者自言即與之錢如此者歳不下數次公欣然容之思
公詩體謹嚴如以蜀紙端硯寄仙芝詩膩蠒裁卭部蒼
崖映越溪展時雲冉冉呵久露凄凄平滑逾鵞素精鋼
類褭蹄輕于漢宫縠碧似夏王圭鈿軸聊閑卷銀鈎且
醉題即時封密詔别有武都泥此詩與前詩一律
　　荀况雲賦
楚荀况雲賦曰有物於此居則同静致下動則綦髙以
鉅圓者中規方者中矩大參天地徳厚堯禹精微於毫
毛充盈于天宇冬日作寒夏日作暑此數語奇甚荀况
文章少見故録之曹植吹雲賛曰天地變化是生神物
吹雲吐潤浮氣蓊鬱上二句亦奇
　　虹
蔡邕月令章句曰虹螮蝀也隂陽交接之氣著于形色
者也雄曰虹雌曰蜺虹常依隂雲而晝見於日衝無雲
不見太隂亦不見率以日西見于東方故詩云螮蝀在
東蜺常見于旁四時常有之江淹赤虹賦曰赤蜺電出
蚴虬神驤曖昧以變依稀不常此正所謂蜺也唯雄虹
見藏有月釋名曰虹陽氣之動虹攻也純陽攻隂氣也
故莊子曰陽炙隂為虹
　　詩用六經字
司馬相如詩鳳兮鳳兮從我棲得託孳尾永為好庾信
詩鷸毛新鵠子盤根古樹低此書中好字用者絶少又
如簡文詩螢飛夜灼灼蟲思夕喓喓鮑溶詩列樹(闕六/字)
下睢沈約詩蝶逢花揺漾燕值羽差池王維詩設罝守
毚兔垂釣伺遊鱗錢起詩露濃蕙花落月冷莎雞飛白
居易詩烏頭因感白魚尾為勞頳詩注曰魚勞則尾頳
用詩中字尤奇又用月令中字如賀朝清詩流鶯拂繡
羽二月上林期張協詩鷹飛日夜分雷動寒暑離胡致
隆詩細雨來時麋角解春風歸日馬蹄香宋之問詩祭
魚常見獺飲水畏驚猿宋元憲詩花寒隂鶴警霜早腐
螢疎錢起詩謾把樽中物無人啄蟹匡此又用禮中字
一經采化便覺神明全與用史傳中字不侔也
　　辟雍
詩曰於論鼔鍾於樂辟雍注曰文王立靈臺作靈囿靈
沼合樂以落之又曰鎬京辟雍自西自東自南自北無
思不服注曰武王于鎬京行辟雍之禮四方來觀者皆
感化其徳心無不歸服王制曰天子曰辟雍諸侯曰泮
宫此周之制也禮記外傳曰虞曰庠亦曰米廩(藏躬耕/之穀於)
(學中以供祭/祀尚孝也)夏曰序商曰瞽宗周曰辟雍亦曰太學東
膠其言四代之學尤明今詩有辟雍之詩又有泮宫之
詩而周禮獨不載辟雍之禮但曰成均之法成均唯周
禮有之他書亦不載也
　　靈臺
詩曰經始靈臺經之營之箋曰天子有靈臺所以望氛
祲察妖祥詩紀厯樞曰靈臺候天意也孝經援神契曰
靈臺所以宣徳察微緯學二説皆極其至鄭箋不能(闕/四)
(字/)曰文王既出羑里召周公旦築為靈臺此盖思所以
(闕三/字)意宣徳察微矣劉向新序曰文王作靈臺池沼掘
得人骨文王曰更葬之天下聞之皆曰西伯賢矣澤及
枯骨而况於人乎三輔黄圖曰周靈臺在長安西五十
五里公羊莊公三十一年注曰天子有靈臺以候天地
諸侯有時臺以候四時然雜候上林漢制曰清臺日至
書雲魯則曰觀臺耳
　　八桂
孫綽天台賦曰八桂挺森以凌霜五芝含秀而晨敷李
善注引山海經曰桂林八樹在賁隅東所謂賁隅東者
招揺之山也五芝在天台固自有之不應八桂逺取招
揺之山按臨海記曰白石之山望之如雪山有湖傳云
金鵞之所集八桂之所植又地理記曰天台山有八桂
嶺此尤曉然　梁禇禋詩誰謂重三珠終焉競八桂張
九齡詩分庭八桂樹肅客兩童子盧綸詩玉壇標八桂
金井識雙桐皆用八桂事也
　　黄庭圖
黄庭經極修煉吐納之妙有務成子注有梁丘子注有
尹真人注有白履忠注有李子乗注有蔣慎修注有超
遥子注又有五家注其要而易明者莫如圖有黄庭五
藏圖黄庭内視圖黄庭内景五藏六府圖補瀉圖(唐元/一作)
(女子胡/愔撰)黄庭外景圖五藏導引圖黄庭圖證訣可謂盡
其妙矣東坡書黄庭内景贈葆光道師蹇序辰龍眠居
士復為作經相其前畫二人像其後筆勢雋妙遂為希
世之寶嗟嘆不足故復賛之曰太上虚皇出靈篇黄庭
圖(闕三/字)仙髯耆兩卿相後先(闕/)妙夾侍清且妍十有二
神(闕二/字)堅巍巍堂堂人中天問我何修果此縁是心朝
空夕了然恐非其人世莫傳殿以二士蒼鵠騫南隨道
師厯山淵山人迎笑喜我旋問誰遺化老龍眠山谷次
韻子瞻書黄庭尾付蹇道師琅函絳簡蕋珠篇寸田尺
宅可蘄仙髙真接手玉宸前女丁來謁粲六妍金鑰閉
欲形完堅萬物蕩盡正秋天使形如是何塵縁蘇李筆
墨妙自然萬虚拱手書已傳傳非其人恐飛騫當付驪
龍藏九淵蹇侯奉告請周旋緯蕭探手我不眠二公之
言施於經相尚爾而况圖訣之益乎
　　成公綏叙乾文
晉成公綏天地賦曰懸象成文列宿有章三辰燭燿五
緯重光衆星回而環極招揺運而指方白虎時據于參
旗青龍垂尾于氐房𤣥龜匿首于女虚朱鳥奮翼于星
張帝皇正坐于紫宫輔臣列位于文昌垣屏絡繹而珠
連三台參差而雁行軒轅華布而曲列攝提鼎峙而相
望叙事之妙如此
　　漂
史記曰韓信從下鄉城下釣有漂母見信饑飯信竟數
十日越絶書曰伍子胥至溧陽見一女子擊絮于瀨水
中子胥曰豈可得飱乎女曰諾即發其簞飯清其壺漿
而與之子胥謂女子毋令露之子胥行五歩還顧女子
自投瀨水之中(吳越春/秋同)　莊子曰宋人有善為不龜手
之藥者世世以洴澼絖為事(郭象注曰其藥能令手不/拘坼故常漂絮于水中)
漂絮擊絮也宋景文公詩藥有不龜方擊絮管無(闕/)
　　新宫銘
良常西麓源澤東泄新宫宏宏崇軒䡾䡾雕珉盤礎鏤
檀竦楶碧瓦鱗差瑶階肪截閣凝瑞霧樓横祥霓騶虞
巡徼昌明捧闑珠樹規連玉泉矩洩靈飊遐集聖日俯
晰太上游儲無極便闕百神守䕶諸真班列仙翁鵠立
道師氷潔飲玉成漿饌瓊為屑桂旗不動蘭幄互設妙
樂競奏流鈴間發天籟虚徐風簫冷徹鳳歌諧律鶴舞
會節三變𤣥雲九成絳雪易遷徒語童初浪説如毁乾
坤自有日月清寧二百三十一年四月十二日建
　東坡遊羅浮作詩示叔黨其末云負書從我盍歸去
　羣仙正草新宫銘汝應奴𨽻蔡少霞我亦季孟山𤣥
　卿坡自注曰唐有夢書新宫銘者云紫陽真人山𤣥
　卿撰其略曰良常西麓源澤東泄新宫宏宏崇軒䡾
　䡾又有蔡少霞者夢人遣書碑銘曰公昔乗魚車今
　履瑞雲躅空仰塗綺輅輪囷其末云五雲閣吏
　蔡少霞書余按唐小説薛用弱集異記載蔡少霞
　夢人召去令書碑題云蒼龍溪新宫銘紫陽真人山
　𤣥卿撰其詞三十八句不聞有五雲閣史之説魚車
　瑞雲之語迺逸叟所載陳㓜霞事云蒼龍溪主歐陽
　某撰盖坡公誤以㓜霞為少霞耳𤣥卿之文麗整髙
　妙非神仙中人嵇叔夜李太白之流不能作今記於
　此以證坡注之誤也集異記曰蔡少霞夢褐衣鹿幘
　人召去石碑之側謂曰召君書此二青衣僮至一捧
　牙箱内有紫絹文書一齎筆研令少霞法此而寫少
　霞援筆頃刻而成因覽讀之乃蒼龍溪新宫銘遂寤
　急命紙筆紀録或往視之筆跡宛有書石之態
　　窮奇
山海經曰封山有獸狀如牛而蝟毛名曰窮奇食人或
云窮奇聞人鬭迺助不直者文王出獵所獲張揖注上
林賦曰窮奇其音如狗嘷食人神異記曰西北有獸狀
如彪有翼名窮奇東方朔神異經曰崑崙西有獸其狀
如犬有兩目而不見有兩耳而不聞有腹而無五臟有
腸而徑過人有徳行而往抵􁡭(音/觸)之人有㐫徳而往䑛
迎之天使其然名曰渾沌一名無耳一名無心所居無
常咋人回轉向天而笑神異經曰西方荒中有獸焉狀
如彪而身大毛長尺許(張華注此獸毛/皆如毫猪毛也)人面彪足口有
猪牙尾長一丈八尺名曰檮杌此獸食人又曰饕餮身
如羊人面目在腋下食人左氏所載不才子曰窮奇曰
渾沌曰檮杌曰饕餮皆獸名也今録於此
　　承明廬
范雲詩伊昔霑嘉惠出入承明宫盧象詩召入承明宫
聖人借顔色此言承明殿也應璩詩問我何功徳三入
承明廬劉孝綽詩步出金華省逺望承明廬此言殿中
直廬耳西都賦曰又有承明金馬著作之庭亦藏書之
所大雅之林也嚴助為會稽太守帝賜璽書曰君厭承
明之廬張晏曰承明廬在石渠門外揚雄傳晉灼曰黄
圖有太玉堂小玉堂殿李尋待詔黄門得預入直而曰
久汙玉堂之直者言直廬在玉堂外亦猶承明之有廬
也翼奉曰孝文時未央宫無髙門麒麟殿獨有前殿曲
臺温室承明耳霍光傳曰太后車駕幸未央宫承明殿
盛服坐武帳期門武士陛㦸陳列殿下罪狀昌邑王是
豈太后所御之地是必諸帝常所臨御也
　　方諸
物類相感志曰方諸巨蚌也向月以器承之得三二合
水亦如朝露淮南子曰方諸見月津而為水注曰方諸
大蛤也隂燧之具摩拭令熱向月則有水生故周禮司
烜氏以鑒取明水于月謂之方諸明水陳饌以為𤣥酒
唐(闕四/字)禪取明水用之李敬真曾入九月中取蚌蛤一
尺二寸者依法拭之至夜半得水四五斗楊文公詩九
天青女霜添味五夜方諸月溜津
　　潮繫日月
抱朴子曰日之兩潮一日一夕各入地中故一日一夕
而有兩潮也海潮賦曰夫潮之生因乎日也其盈其虚
繋乎月也及晦而絶過朔則隆月弦則小贏月望則大
至又曰日激水而潮小月離日而潮大海潮志曰詳其
潮水之起若釡鼎之沸沸則煎沬而溢出究其本祇平
于鼎釡若沸溢則加倍之也嘗聞南海洲採珠人説每
一入海必以繩繫身岸人持之潮來必動繩岸人共挽
之助身而上又説或潮上海底山穴間必闇黒雷鳴水
孛然而漲上及登岸則潮漲入浦溆矣是隂陽二氣交
作而變日月為二氣之母潮随二曜盖不虚耳
　　封禪
河圖真紀鉤曰王者封泰山禪梁父者七十二君史記
封禪書曰齊威公既霸而欲封禪管仲曰古者封泰山
禪梁父七十二家而夷吾所記者十有二焉無懐氏(封/泰)
(山禪/云云)宓羲(封泰山/禪云云)神農(封泰山/禪云云)炎帝(封泰山/禪云云)顓帝(封泰/山禪)
(云/云)帝嚳(封泰山/禪云云)堯(封泰山/禪云云)舜(封泰山/禪云云)禹(封泰山/禪云云)湯(封泰/山禪)
(云/云)周成王(封泰山禪社首應劭曰在博/縣晉灼曰在鉅平南三里)太史公曰雖有
受命之君而功有不洽是以中間逺者千有餘歳近者
數百載其儀不可得記桓譚新論曰泰山之上有八百
餘處而可識知者七十有二白虎通云升泰山觀易姓
而王可得而數者七十二君張華封禪儀曰登封泰山
者七十有四家其諡號可知者十有四
　　洛水無冰
春秋説題辭曰洛之為言繹也水繹繹光耀也述征記
曰水底有礬石故上無冰凍也易乾鑿度曰帝盛徳之
應洛水先温先儒言洛居天地之中其氣晏温故曰温
洛蘇味道牛鳳及有和受圖温洛詩亦言温洛唐驪山
温泉亦以其下皆生礬石故温也李賀詩華清源中礬
石湯徘徊百鳳隨君王
　　八紘八極
淮南子曰九州之大純方千里九州之外乃有八殥(音/𦙍)
也亦方千里自東北方曰大澤曰無通東方曰大渚曰
少海東南方曰具區曰穴澤南方曰大夢曰浩澤西南
方曰資渚曰丹澤西方曰九區曰泉澤西北方曰大夏
曰海澤北方曰大㝠曰寒澤凡八殥八澤之雲是雨九
州八殥之外而有八紘亦方千里自東北方曰和丘曰
荒土東方曰棘林曰桑野東南方曰大窮曰衆安南方
曰都廣曰反户西南方曰焦僥曰炎土西方曰金邱曰
沃野西北方曰一目曰沙所北方曰積水曰委羽凡八
紘之氣是出寒暑以合八正必以風雨八紘之外迺有
八極(鄒子曰中國者天下八十分之一有海環之/如此者九又有大瀛海環之總曰八極也)自東
北方曰方土之山曰蒼門東方曰東極之山曰開明之
門東南方曰波母之山曰陽門南方曰南極之山曰暑
門西南方曰編駒之山曰白門西方曰西極之山曰閶
闔之門西北方曰不周之山曰幽都之門北方曰北極
之山曰寒門凡八極之雲是雨天下八門之風是節寒
暑八紘八殥八澤之雲以雨九州而和中土注曰中土
冀州也
　　接花
山谷接花詩雍也本犂子仲由元鄙人升堂與入室只
在一揮斤接花之法唯見劉禹錫詩分畦十字水接樹
兩般花
　　鹽田
鹽田在河東鹽澤其中産鹽引水沃之則自成號曰鹽
田取亦無盡不沃則無之張液池百步其鹽多少隨月
增減也又有鹽井者蜀都臨卭縣二井一是火井一是
鹽井若取鹽井以火井煮之斛水得鹽四五斗若非火
井煮之不過一二斗矣又有青池鹽其鹽正方廣半寸
其狀扶疎似石人耕池旁地取池沃種之歳月久即生
此鹽又有草鹽者襄沔記曰龍巢山旁有鹽池水色白
上生紫菱四邊青泥十一月中池左右十餘里地草上
如霜彌日不釋嘗之乃鹽味世謂之鹽花山又有鹽根
者亦名太隂𤣥精石出河中解縣鹽池中本鹽根也往
往池邊近水采之則得其色理如玉質形狀如龜甲黒
者不佳黄白明浄者上
　　潑生麫
太平記曰大夫蚤來已食一碗潑生麫矣太平記唐人
所作竇平曰潑生麫疑是今之略生麫也如冷淘則杜
詩槐葉冷淘之外無所見也今之食麫俱曰湯餅按後
漢梁冀傳進鴆加煮餅世説載何平叔面白魏明帝食
以熱湯餅汗出以衣自拭色轉皎然呉均稱餅徳曰湯
餅為最宗懍荆楚歳時記曰六月作湯餅庾闡賦曰當
用輕羽拂取輕麫輕輭適中然後水引細如委綖白如
秋練此謂之湯餅齊髙帝所嗜引水麫者此也束晳餅
賦曰仲春之月天子食麥而朝事之籩煮麥為麫又曰
三冬冽寒充虚解戰湯餅為最又曰振掌握搦拊摶麫
彌離於指端手縈回而交錯盖用手為之也今北人謂
之冬餫飩春餺飥李正文刋誤曰舊未就刀䬯皆掌托
為之刀䬯既具乃云不托俗乃用餺飥二字也方言曰
餅謂之餛或謂之飩餛飩之名見於此(范侍讀冲元長/言其父元祐間)
(為東平府直講謂每日供膳所食湯餅異常因造外厨/訊諸庖者見釡上有金錢數十審其安用對曰凡麫入)
(湯之後每遇一沸必下一錢錢盡而/後已故其説曰硬作熟溲湯深煮久)
　
　緯略卷十一
欽定四庫全書
　緯略卷十二　　　　　　宋　髙似孫　撰
　　讀碑
後漢禰衡讀蔡邕碑一覽能誦惟石缺二字不明因書
出之魏王粲讀道邊碑人問卿能記乎誦之不失一字
楊修從曹公讀陳寔碑既去恨不寫取修迺誦之馳使
往勘惟石缺二字不同耳南齊范雲為竟陵王學士當
時讀秦始皇刻石文雲誦得之張説詩會葬知元伯看
碑識蔡邕
　　習外國事
漢鄭吉從軍數出西域由是為郎習外國事　谷永上
疏訟陳湯書奏天子出湯後西域都䕶叚會宗為烏孫
兵所圍馳驛上書願發兵以自救大將軍王鳳言湯多
奇䇿習外國事可問上召見湯宣室　匈奴請和親上
下其議大行燕人王恢為邊吏習胡事議曰漢與匈奴
和親不數歳即背約不如勿許舉兵擊之　趙充國好
將帥之節學兵法通知四夷事　黄香曉習邊事每出
軍轉運調度動得事宜　郭涼為將通經尤曉邊事有
名北方
　　三韓紙
韓子蒼謝錢珣仲惠髙麗墨詩王卿贈我三韓紙白若
截肪光照几錢侯繼贈朝鮮墨黒如㸃漆光浮水所謂
三韓紙者即繭紙也宣和殿書畫磹卷盡用此紙右軍
以蠒紙書蘭亭帖然晉宋自有一種紙長丈餘就船抄
之謂之繭紙黄大史謝鄭閎中惠髙麗畫扇詩會稽内
史三韓扇分送黄門畫省中子蒼用三韓紙盖本於此
杜詩方丈三韓外崑崙萬國西東坡云潘谷作墨精妙
雜用髙麗　又孫莘老寄墨詩云徂徠無老松易水無
良工珍材取樂浪妙手推潘翁後漢書曰韓有三種一
曰馬韓二曰辰韓三曰弁韓馬韓在西有五十四國其
地與樂浪南與倭接辰韓在東十有二國其地與獩貊
接弁韓在辰韓之南亦有十二國其地亦與倭接凡七
十八國大者萬餘户小者數千家各在山海間地合方
四千餘里東西以海為限皆古之辰國也馬韓最大共
立其種為王辰都月支國盡王三韓之地其諸國王先
皆是馬韓種焉
　　古器
古人好事皆極其至如古鍾鼎彞器尤所愛尚其有識
文者非獨其器可玩其文猶奇古其間有闗於考訂者
所補亦不少劉禹錫詩耕人得古器宿雨多遺鏃皮日
休詩室唯搜古器錢只買秋杉張籍詩每著新衣看藥
竈多收古器在書樓如三公詩可見好事之至又如楊
衡詩拾薪遇遺鼎探穴得古籍此又希闊之遇矣郊祀
志曰汾隂得鼎大異於衆鼎文鏤無款識其所以言此
者亦以款識為尚盖可考也韋昭曰款刻也師古曰識
記也(音式/志反)
　　桂蠧
南粤傳曰桂蠧一器應劭曰桂樹中蝎蟲也蘇林曰漢
舊儀嘗以獻陵廟載以赤轂小車師古曰此蟲食桂故
味辛漬之以蜜食之也金樓子曰翠飭羽而體分象美
牙而身喪蚌懐珠而致剖蘭含香而遭焚膏以明而遂
煎桂以蠧而成疾正謂此也宋景文公詩幾枝北道梅
傳信一器南方桂補羸
　　牛膝酒
酒譜曰酒多飲虚人脾氣脾主四肢久飲成疾唯酒用
牛膝能補重腿輕筋骨且不失和甘之味亦飲者所宜
造法每醇酒一斗用大木𤓰二疈之而實以牛膝四兩
浸之以醇酒酒竭旋益俟其潰爛乃出之以熟艾末四
兩同研為丸桐子大空腹下三十丸此良法也方書中
絶無此方又明白簡易故采之
　　栁書隂符經
蔡端明曰栁書隂符經書之最精者善藏筆鋒余觀此
書非惟栁氏筆法遒結全不類他書而此序乃鄭瀚之
作尤為奇絶其曰雷雨在上與彞旁達浚其粹精流為
聰明此四句精絶不似唐人詞章至曰磻谿之遇合金
匱之秘奥留侯武侯思索其極尤足以發隂符之用也
　　龜鼎
孔愉獲龜放之餘干溪鑄一鼎刻之曰孔敬康沈之於
水梁天監三年安豐獻一角𤣥龜武帝鑄一鼎沈於得
龜處二事絶相類(古今/鼎録)㑹稽後賢傳曰孔愉至吳興餘
干亭放龜溪中龜反顧視愉及封此亭印三鑄龜首回
屈如顧臧榮緒晉書曰愉鑄侯印而龜左顧更鑄亦然
北齊趙儒宗龜詩儻蒙一曳尾當為屢回頭劉禹錫詩
朱輪尚憶羣飛雉青綬初懸左顧龜陸龜蒙詩鵲銜龜
顧妙無餘不愛封侯愛石渠王仲修送越帥程公闢詩
一麾召得山川勝金鈕新提左顧龜殊不言鼎也
　　崑崙丘賛
郭璞崑崙丘賛曰崑崙月精水之靈府惟帝下都西羌
之宇嵥然中峙號曰天柱前四語殊清壯所謂丘者按
大荒西經曰赤水之後黒水之前有大山曰崑崙之丘
所謂惟帝下都者按搜神記曰崑崙之山是惟帝之下
都其曰崑崙月精水之靈府者按史記曰河出崑崙崑
崙其髙二千五百餘里日月所相避隠為光明也其上
有醴泉瑶池今自張騫使大夏之後窮河源惡覩所謂
崑崙者乎又河圖曰崑崙之墟五城十二樓河水出焉
爾雅曰西北之羌有崑崙之墟其曰西羗之宇亦其墟
也龍魚河圖曰崑崙山天中柱也故曰磔然中峙號曰
天柱郭璞之文精切如此一一皆援据文章而欲茍作
難哉葛仙公傳曰崑崙一曰𤣥圃一曰積石瑶房一曰
閬風臺一曰華盖一曰天柱仙人所居也
　　砥柱銘
水經注曰砥柱山名也禹治洪水山陵當水者鑿之故
破山以通河河水分流包山而過山見水中若柱然故
曰砥柱魏徴有砥柱銘其壯語僅曰傍臨砥柱北眺龍
門茫茫舊迹浩浩長源黄太史曰吾愛魏公之為人故
其作砥柱銘時為好事者書之忘其文之工拙然九成
宫醴泉銘亦魏公之文也其曰東越青齊南踰丹徼獻
琛奉贄重譯來王西暨輪臺北拒𤣥圃地列州縣人充
編户又曰雲氏龍官龜圖鳳紀日含五色鳥呈三距頌
不輟書筆無停史亦壯語也
　　秋蘭
秋蘭古人最所鍾愛一經靈均風騷之士競知慕焉九
歌曰秋蘭兮蘼蕪羅生兮堂下緑葉兮素華芳菲菲兮
襲予又曰秋蘭兮青青緑葉兮紫莖張衡思𤣥賦曰紉
幽蘭之秋華東京賦曰芙容覆水秋蘭被涯魏武帝陌
上桑曰柱杖桂枝佩秋蘭曹植迭迷香賦曰芳暮秋之
幽蘭兮麗崑崙之英芝又詩繁華將茂秋霜悴之君不
垂眷豈云其誠秋蘭可喻桂樹冬榮又詩秋蘭被長坂
晉傅𤣥秋蘭篇秋蘭隂玉池池水芳且香又詩秋蘭豈
不芬鮑肆亂其芳𤣥鼓吹曲又曰謀言協秋蘭清風發
其芳陸機詩氣惠秋蘭(闕/)潘尼詩流聲馥秋蘭一秋蘭
之微而詞人眷眷如此是亦懐貞挺秀可以比徳歟比
從永嘉移本大略如蕙擢花八九月之交香特重於春
蘭也
　　巫咸山賦(巫咸堯/之醫者)
郭璞巫咸山賦曰爾乃寒泉懸涌浚湍流帯林薄叢蘢
幽蔚隠藹十六字奇甚右軍蘭亭記曰此地有崇山峻
嶺茂林修竹又有清流激湍映帶左右晉人文章清暢
如此宋支曇諦廬山賦曰南面巍崛北背迢蔕懸霤分
流以飛湍七嶺重㟽而疊勢殊不及其從容自在也
　　禡牙
後漢滕輔祭牙文曰推轂之任實討不庭天道助順正
直聰明晉袁宏祭牙文曰天生五材治道所司廢一不
可静亂輔時晉顧愷之祭牙文曰烈烈髙牙闐闐伐鼓
白氣經天簡揚神武宋王誕祭牙文曰敬建崇牙顯兹
威靈鳴金輟釁無戰有寧宋鄭鮮之祭牙文曰崇牙肇建
義鋒增厲人鬼一揆三才同契其文五家渉漢晉宋皆
曰祭牙耳唐萬歳通天二年清邊道大總管建安郡王
攸宜始有禡牙文曰旄頭首建將士聽誓星辰彗掃永
清朔裔禡牙見於此文尾曰急急如律令元和十年東
川移鼔角樓亦有禡角文曰整齊三軍以時鏗􁠻吹撃
雷動一方風(闕七/字)用和於聲然則角亦有禡祭之禮聲
類曰禡師(闕三/字)引是類是禡曰師祭也吳胡綜有黄龍
大牙賦曰狼弧垂象實惟兵精聖人觀法爰求厥成明
明大吳制其神軍取象太乙五將三門數語亦佳漢武
北伐作太乙鋒旗所謂取象太乙亦凖此也
　　衛夫人
杜詩學書初學衛夫人但恨無過王右軍盖謂夫人善
鍾繇書法能正書王逸少師之殊不知夫人為誰也按
衛夫人衛姓名鑠字茂漪晉汝隂太守李矩之室也
　　潤筆
王岐公譔龎穎公神道碑其家以古書畫杜荀鶴及第
時試卷為潤筆薛紹彭書米元章㑹稽公襄陽公丹陽
二夫人告以智永臨右軍帖為潤筆可謂奇古之甚
　　三十六鱗
叚成式與温庭筠雲藍紙序曰予在九江出意造雲藍
紙輒分送五十枚其詩曰三十六鱗充使時數篇猶得
裹相思盖龍八十一鱗鯉魚三十六鱗也宋景文公詩
曰君軒結戀蕭蕭馬尺素愁憑六六魚(六六三/十六也)又詩歸
從鶴翹六六間盖屬車三十六乗(亦用六/六字)沈氏筆談曰
鯉魚當脇一行三十六鱗鱗有黒文如十字故謂之鯉
文從鯉文者三百六十也然井田法即以三百步為一
里恐四代之法容有不相襲者
　　隂璞
曾南豐謝實録院賜研紙筆墨表曰隂山堅石之璞(闕/二)
(字/)芳松之煙妍妙暉光水苔之質圓和正直秋兔之毫
其(闕/)于筆墨推美之辭固為精愜然隂山之璞盖用晉
傅𤣥研賦曰採隂山之潛璞簡衆材之攸宜此賦之妙
壓倒古今衆作正為此句第一一句之中又以潛璞二
字為妙今若用堅璞或恐研有怨言李賀研詩孔研寛
頑何足云亦病其堅耳曾公似未知研也
　　青女
楞嚴經曰青女者主霜雪之神也故淮南子曰秋三月
青女乃出降霜雪髙誘注曰青女天神青腰玉女主天
霜雪如二公皆以青女為霜雪神荆公所謂日髙青女
尚横陳胡文恭公所謂青女偷飛一夜霜杜詩曰飛霜
任青女亦以為霜也如梁昭明博山香爐賦曰青女司
寒光翳景而已李商隠詩青女丁寧結夜霜羲和辛苦
送朝陽楊文公詩九天青女霜添味五夜方諸月溜津
可謂奇句
　　艾
楚辭璚蕭艾於重笥謂蘭芷之不香又曰扈服艾以盈
腰兮謂幽蘭而不可佩又曰何昔日之令草兮今直為
此蕭艾其意有所寓矣孔璠之艾賦乃曰貞灰與(闕/)燼
迭御芳煙與苦蘭競薫是以艾正而賤蘭妖而珍故言
堯則桀對舉蘭則艾因是盖與騷相反其亦不為無意
也璠之又有艾賛曰藹藹靈艾蔚彼修坂混區羣卉理
深用逺何其拳拳於艾如此邪
　　太史圖法
夏太史終古見桀惑亂出其圖法奔商殷内史向執見
紂愈亂以其圖法歸周按左氏所謂太史辛甲(闕四/字)史
此天子史官也至於諸國亦各有史如所謂太史克者
魯史官也太史書者晉史官也左史者楚史官也史嚚
者齊史官也命太史伯石者鄭史官也史華者衛史官
也至於圖法亦有國者所重沛公至咸陽蕭何獨先收
秦丞相御史律令圖書呉王濬受孫皓之降收其圖籍
得郡三十二縣三百一十三晉應詹為鎮南將軍督五
軍事平蜀賊一無所取唯收圖書皇甫真隨慕容評攻
新都一無所取唯收圖書北齊辛術平定南淮諸物一
毫無犯唯收典籍晉宋齊梁時佳本鳩集萬卷餘
　　研巖
下巖石乾則灰蒼色濕則青紫色巖有兩口其中則通
為一穴大者取研所自入也小者泉水所自出也故號
水口即陳公密所開也岩之北壁石皆為泉水所浸岩
中歳久崩摧石屑翳塞積水淺深人莫能測以是石工
不復能采今欲得下岩北壁石者往往於泉水石屑中
得之岩南壁石尚或可采自崇觀後亦罕得矣此北壁
石盖泉生其中非石生泉中也潤可知矣雖秋冬旱乾
亦常有泉珠散落如飛雨不絶北壁石眼正圓有素緑
碧白黒暈十數重中復有瞳子南壁石即泉水半浸者
稍不及北壁眼之暈色皆少淡上岩有三穴上穴曰土
地岩(以土地祠居/其上故也)中穴曰梅樹岩下穴今石工以為中
岩者是也下穴兩口其間通為一穴皆中岩也土地岩
亦有兩穴其中亦相通土地岩石色黄赤眼亦如之梅
樹岩石微黄赤而帯(闕七/字)中岩南壁與梅樹同而少勝
焉北壁石眼與(闕三/字)石相類而少劣龍岩石色深紫眼
少有類中巖半邊山者半邊石山諸岩石色灰青與下
岩南壁石中岩南壁石相類但眼暈少耳(赤緑赤黄皆/淺色不明)
然半邊山岩眼極多(半邊山岩近南者眼大暈少北/者眼小暈愈少所謂緑豆眼)蚌
坑石性堅頑色深紫有眼即黄白微帯青色無瞳子雖
潤不發墨眼偏邪不正無暈有翳又有黄坑石與上岩
石相類新坑石與半邊山石之劣者相類小湘峽在州
之西四十里其石類岩石而性軟燥色深紫如蚌坑
　　擊鮮
陸賈傅曰數撃鮮師古曰鮮謂新殺之肉也數數撃殺
牲牢與我鮮食書曰暨益奏庶鮮食孔氏傳曰獲鳥獸
民以進食又曰暨益播奏庶艱食鮮食孔氏曰決百川
有魚鼈使民鮮食之此所謂鮮者魚鼈也老子所謂治
國若烹小鮮者亦魚也張華詩鷹隼始撃鷙虞人獻時
鮮時鮮二字亦佳
　　歐宋唐書
仁宗詔重修唐書十年而歐陽公至分撰帝紀表志七
年書成韓魏公素不悦宋景文公以所上列傳文采太
過又一書出兩手詔歐陽公看詳改歸一體公受命歎
曰宋公於我前輩人所見不同詎能盡如己意竟不易
一字又故事修書進御唯書署官崇者是時宋公守鄭
州歐公位在上公曰宋公於此日久功深我可掩其長
哉宋公聞之曰自昔文人相凌掩斯事古未有也然宋
公却曾自撰紀表志今其家亦有此本世人未嘗見之
耳
　　通鑑
温公進資治通鑑表曰臣之精力盡于此書其與宋次
道書曰某自到洛以來専以修資治通鑑為事至今八
年僅了得晉宋齊梁陳隋六代以來奏御唐文字尤多
託范夢得將諸書依年月編次為草卷每四十(闕/)為一
卷自課三日刪一卷有事故妨廢則追(闕/)自前秋始刪
到今已二百餘卷至大厯末年耳向後卷數又須倍此
共計不減六七百卷須更三年方可粗成編又須細刪
所存不過數十卷而已其費功如此温公居洛十五年
故能成此書今學者觀通鑑往往以為編年之法然一
事用三四處出處纂成是其為功大矣不觀正史精熟
未易決通鑑之功績也通鑑采正史之外其用雜史諸
書凡二百二十二家
　　孝水
潘岳西征賦曰澡孝水以濯纓嘉美名之在兹李善曰
字林曰孝水在河南郡酈道元曰在河南城西十餘里
按山海經曰平逢山西十里廆山其陽多㻬琈之玉俞
隨之水出於其隂北流注於穀世謂之孝水善不引山
海經而引字林何也
　　九藪
國語曰伯禹疏川導滯豐殖九藪洎越九原宅居九隩
周禮曰揚州之澤藪曰具區荆州之澤藪曰雲夢豫州
之澤藪曰圃田青州之澤藪曰望諸兖州之澤藪曰大
野雍州之澤藪曰弦蒲幽州之澤藪曰貕養冀州之澤
藪曰楊紆并州之澤藪曰昭餘祁爾雅曰魯有大野(今/髙)
(平鉅野/東北)晉有大陸(今鉅鹿北/廣河澤)秦有楊陓(音迂今在扶/風汧縣西也)宋有
孟諸(今在梁國睢/陽縣東北)楚有雲夢(今南郡華容縣東/南巴丘湖是也)吳越之
間有具區(今吳縣南太/湖即震澤)齊有海隅(海濱/廣斥)燕有昭餘祁(今/太)
(原鄔陵縣/北九澤)鄭有圃田(今滎陽中牟/縣西圃田澤)周有焦穫(音䕶今扶/風池陽縣)
(瓠/中)謂之十藪夫周禮國語皆曰九藪耳而爾雅之言乃
曰十藪名之同者五吕氏春秋曰昭餘祁一名大昭又
名漚澤周禮并州藪俗名鄔城泊按是藪自太原祁縣
連延西接至此晉太康地志曰汧澤有蒲谷鄉弦中谷
乃雍州之弦蒲也水經注曰汧水源出汧山蒲谷鄉弦
中谷決為弦蒲藪
　　金錯刀
張衡四愁詩美人贈我金錯刀何以報之英瓊瑶續漢
書曰諸侯王佩刀以黄金錯環馬戴詩飲盡玉壺酒贈
留金錯刀此固用四愁事如貫休詩孤燈耿耿征婦勞
更深撲落金錯刀此固言刀也劉孝威詩犀羈玉鏤鞍
寶刀金錯鞘尤更説得分明前人小説乃以錯刀為新
室錢文非矣又按秦嘉妻與嘉書曰今奉錯金碗一隻
可以盛書水則知金錯為飾益曉然矣書中用書水二
字甚佳李白詩有云琉璃硯水不及此也梁昭明詩玉
樹琉璃水羽帳鬱金香(此用琉璃/水亦佳)
　　漢甘露鼎
宣帝甘露元年於華山仙掌鑄一鼎髙三尺受四斗擬
承甘露其文曰萬國伏貽長久鑄神鼎承天酒刻以小
篆後漢安帝延光四年於少室山鑄一鼎其文曰承露
鼎刻以小篆此猶是金人承露盤遺意也又鼎為食器
如景帝中元六年鑄一鼎曰食鼎以銅金銀雜為之其
文曰五熟是資君王之膳刻以小篆昭帝元年于藍田
覆車山鑄羮鼎其文曰宜君王和四方調滋味
(闕文/)
宣和御題曹仲元觀音像相好極莊嚴趺坐蓮花上圍
以火輪左手仗劍不似世所見大士像考之乃知為如
意輪觀音像唐顧况有如意輪畫賛極其瓌妙余不敢
重説偈言其言曰金剛記寶鼎記佛三昧頂輪三昧(闕/二)
(字/)等經曰蘇迷盧南有俱露州州西南面夷羅國俱尸
那城南去八千由旬至于雪山兹山純白厥草肥膩髙
六十由旬周二千二百拔提河在左長仙園在右清熱
惱海在南跋陀海在北善法堂在上瞽龍洞在下日月
迴汨在俱物羅奢半空脇是龍居此洞地堅牢恒沙諸
佛成道諸所如意輪於此山間佛言毗勒那鉢奢無忘
無心是離那奢多性本空是祗彌物都思觀身實相是
悉那鉢多彌觀佛亦然是又問何者是陀羅尼相貌佛
言空觀心無為心廣大心常住心不變異心無心無無
心是恒沙諸佛摩頂密語也言在身中恐人輕教諸佛
不許内外雙立非賢不轉如意輪本名少足少法也其
法滿足謂之少足與夫圓滿滿願廣大大悲等慈慈觀
智綱寶手千手眼得無畏清浄光除業道破諸闇無障
礙無等等與夫普明慈明千光佛十億之號猶為至略
浄華宿王智佛時所立名記普門願行此應見聞隨方
説法法同而名異固云賢刼中千佛助化此為一佛二
尊不並願為侍者寶徳佛時名安忍童子請願之後名
如意輪大悲菩薩是愚於䕃界畫彼真形法華經云一
華獻畫象漸見無量佛讃曰同體如來所説總持法内
外雙見為普門大悲廣運無邊際已渡塵沙生滅海
　　金剛石經賛(原闕/)
　　漢令甲(原闕/)
　
往余從胡元瑞得髙氏緯略將謀梓而不勝魚虎也遂
不果謀丙午春友人姚叔祥得善本於曹能始户曹視
胡本最為佳勝及能始叙來云是弱侯先生校本更知
讐對之勤非復一腕也顧讀之尚有疑碍因覔得同郡
項穉玉家藏本則益女史條四十三字水麝條五字漢
官條三字又得江隂李貫之本則益屬車條五十七字
璜條四字而胡本亦增五夜條十字其他偏旁舛誤則
三本互為參定復百許字信夫他山之為玉攻也梓竟
復檢是書則援證極博間質已意至於聫類集録㸃摘
新麗往往多醒豁人目第自愍騷招隠八風圍碁以及
氍毹禡牙之類大都全録藝文初學北堂御覽諸書無
少增損則知宋世篇集不復具存適取類書誇示宏肆
耳善乎陳仲醇之言曰採拾多而評議寡真足為此書
照膽繡水沈士龍題
　
　
　
　
　
　
　
　
　
　
　緯略卷十二
