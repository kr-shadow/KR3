#+TITLE: 韻石齋筆談-清-姜紹書
#+DATE: 2016-06-11 12:23:40
#+SOURCE: github.com/kanripo/KR3j0175 master 6f4a0397                
欽定四庫全書　　　　　子部十
　韻石齋筆談　　　　　　雜家類四(雜品之屬/)
　　提要
　　　　(臣/)等謹案韻石齋筆談二卷
　　　國朝姜紹書撰紹書有無聲詩史已著録是書
　　　　仿周宻雲烟過眼録記所見古噐書畵及諸
　　　　竒玩惟宻書以收藏之人標題此書即以其
　　　　物標題宻書但記其名此書並詳其形模及
　　　　諸家授受得失之始末其體例小異耳其天
　　　　成太極圖一條不過石中圓理偶爾黒白相
　　　　間遂執以駁朱子太極無形之説殊為迂謬
　　　　延陵十字碑一條力辨孔子未嘗至吳之説
　　　　引後世書墓誌者不必皆至墓門為證然墓
　　　　之建碑自是漢以下事越國數千里乞人表
　　　　墓自是唐宋以下事以例三代殆恐不然至
　　　　其辨黄氏文王鼎為附㑹博古圖辨天啟甲
　　　　子所得玉璽非秦物辨河莊淳化帖為宋人
　　　　所重刻非王著原摹辨句容崇明寺藏經有
　　　　宋元祐五年張暉潘澤題名無斗神幻書之
　　　　事辨宋徽宗山居圖董其昌誤以為王維辨
　　　　宋藏經多仿蘇黄字體非必二人真迹皆鑿
　　　　然有理其他亦多可資考証猶近代説部之
　　　　可觀者其上卷秘閣藏書永樂大典名賢著
　　　　述朝鮮人好書四條下卷晚季音樂白兎沙
　　　　雞文臣玉帯四條雜説他事於全書為不類
　　　　盖隨筆記録偶失刋削以原夲所有仍並存
　　　　之焉乾隆四十六年十二月恭校上
　　　　　　　總纂官(臣/)紀旳(臣/)陸錫熊(臣/)孫士毅
　　　　　　　總　校　官　(臣/)　陸　費　墀
韻石齋筆談原序
人之所以衞身者道而已道之為物清寧平夷不尨不
競故達人必於近道者寄吾意焉則氣不煩而慮澂視
不壅而志曠然後可以居高明而康强也今之塗亦棘
矣奔車蕩舟塵驚濤駭持顛不暇而晏如姜公獨能怡
情於游息之具風雅之林斯其度越儔俗為深逺也葢
公少而種學長益博綜竹書蝌蚪多所研究鍾王顧陸
蘇米倪黄之流日與拱揖進退於几席之上故胸無俗
趣口無鄙言雖當雄艶之劇而若忘乎人間神解𤣥契
之若斯也昔嵗作噩舉國狂酣走權倖如鶩公獨先幾
解組棄鳩署歸寂寥希夷以全其天彌復肆力於攷鑒宅
東有園林木蓊蔚溪流潺湲虚亭一楹幽翳不見日時
與余把臂入焉撫殘楮掇㫁縑推論得失搜攷同異别
白真贗有倫有脊意之所極夢亦同趣幾於昌歜之嗜
者然而公知道者也翫物而不溺於物娱意而不滯於
意於其所著韻石齋筆談見之舉其中數端如黄石以
定鼎隕軀文泉以玉杯繫獄項氏以多蔵被掠程生以
善墨致傾乃至秦璽無救於陸沈唐錢悉燬於鑄局宋
帖仍歸於煨燼凡以見多賄之焚身而金玉之非寳也
盛衰之靡常而聚散之有數也物之尤者應如烟雲過
眼斯言亮不欺我至於辯覈精詳通涉淹雅特其餘事
非公澂懷觀道之幽指耳時余寄席於公之鶴臯别業
接公手札以所著見示且索敘言因述其大較如此同
里蔣清序
　
　
　
　
　
　
　
　韻石齋筆談原序
欽定四庫全書
　韻石齋筆談卷上
　　　　　　　　　　　　丹陽　姜紹書　撰
　　天成太極圖
余祖養訥公乃石雲孫先生館甥曾隨石雲過鬻古之
肆見一圓石瑩潤精彩搖之則中空而有聲孫君疑為
璞玉以數鐶易之命玉工剖開乃天成太極圖也黑白
分明陰陽互位邊縈紅線絢若明霞天地靈竒藴於此
石濓溪圖之於先石雲剖之於後較河圖洛書更為明
顯因知世有此理即有此象朱子謂太極無形是未覩
此神物耳
　是圖石雲傳於乃子龍池龍池弗克象賢僅得百金
　售於楊文襄公之孫鶴慶君以襲廕詣京饋分宜嚴相
　嚴氏籍没已入内府
　　秘閣蔵書
内府秘閣所蔵書甚寥寥然宋人諸集十九皆宋板也
書皆倒摺四周外向故雖遭蟲䑕嚙而未損但文淵閣
制既庳狹而牖復暗黑抽閲者必秉炬以登内閣輔臣
無暇留心及此而翰苑諸君世所稱讀中秘書者曾未
得窺東觀之蔵至李自成入都付之一炬良可歎也
楊文貞士竒有文淵閣書目十四卷此乃永樂至宣徳
間所裒後漸散逸不能如舊數矣
　　永樂大典
成祖敕儒臣纂修永樂大典一部係胡廣王洪等編輯
徵召四方文墨之士累十餘年而就計二萬二千八百
七卷一萬一千九十五冊目録六十卷因卷帙浩繁未
遑刻板止寫原本至𢎞治間蔵之金匱嘉靖某年大内
回禄世宗亟命那救書幸未焚敕閣臣徐文貞階復令
儒臣照式摹抄一部當時供謄寫者一百八名每人日
抄三頁自嘉靖四十一年起至慶隆元年始克告竣
　　名賢著述
昭代蔵書之家亦時聚時散不能悉攷就其著述之富
者可以類推時則有若宋文憲(濓/)劉誠意(基/)楊文貞
(士竒/)李文正(東陽/)王文恪(鏊/)呉文定(寛/)史明古(鑑/)陸文
裕(深/)程篁墩(敏政/)丘文荘(濬/)邵文荘(寳/)楊文襄(一清/)林
見素(俊/)王文成(守仁/)楊升菴(慎/)李空同(夢陽/)顧東橋(璘/)
文衡山(徵明/)楊南峰(循吉/)鄭澹泉(曉/)雷司空(禮/)王鳳洲
(世貞/)王麟洲(世懋/)唐荆川(順之/)先少保鳳阿(諱/寳)薛方山
(應旂/)李滄溟(攀龍/)馮北海(琦/)黄葵陽(洪憲/)胡元瑞(應麟/)
何元朗(良俊/)茅鹿門(坤/)焦澹園(竑/)顧隣初(起元/)袁中郎
(宏道/)王損菴(肯堂/)屠赤水(隆/)湯若士(顯祖/)李温陵(贄/)董
文敏其(昌/)何士抑(三畏/)陳眉公(繼儒/)馮元成(時可/)李本
寧(維楨/)馮具區(夢禎/)黄貞甫(汝亨/)朱平涵(國禎/)李君實
(日華/)謝在杭(肇淛/)鍾伯敬(惺/)陳明卿(仁錫/)文湛持(震孟/)
俞容自(彦/)張天如(溥/)以上諸公皆當世名儒翺翔藝苑
含英咀華尚論千古其所儲典籍縱未必有張茂先之
三十乗金樓子之八萬卷然學海詞源博綜有自亦可
見其插架之多矣
　　朝鮮人好書
朝鮮國人最好書凡使臣入貢限五六十人或舊典或
新書或稗官小説在彼所缺者日出市中各寫書目逢
人遍問不惜重直購回故彼國反有異書蔵本也余曽
見朝鮮所刻皇華集乃中朝冊封使臣與彼國文臣唱
和之什鏤板精整且繭紙瑩潔如玉海邦緗帙洵足稱
竒
　　文王鼎(附彛爐/)　(雷紋觚/)
修吾李公節鎮淮陰博綜竒玩遣中翰黄黄石羅致名
品以千三百金得文王鼎於梁溪嵇少峰家曾挂彈章
於是寳鼎之名聞天下迨修吾物故乃郎視為常物此
鼎仍歸黄石黄又别購彛爐花觚蔚為三絶雄視飛鳬
韓太史芹城見而愛之徘徊歎賞幾同米顛禮石𢎞光
間黄石流寓曲阿賀日獻為居停主笈中所攜咸寄賀
室日獻於黄石固有乳水之契然雅玩非其好也黄石
懋遷起家雖仕至璽卿而㑹計之精微羣賈推為領袖
日獻素擁厚資牙籌營運惟日孳孳兩意相孚賀出千
金授黄将列肆於金閶而逐什一也不意黄石届蘇而
殁賀往弔唁兼理前貲伊妾程姬匿之償以古玩於是
彞鼎花觚悉為賀有乙酉夏日余避暑於先宗伯義荘
與日獻家宻邇恒過晤言因出三器示余鼎方而淺四
面飛戟足鏤蜼文觚則雷紋細花翠色欲滴為周器無
疑彛則上下花紋兩瓣乃漢器也芹城注念此鼎多方
求購賀意将允韓適北轅因而中止韓太史遇王憲
副仲和於燕邸賛述此鼎詫為希覯仲和心儀之憲副
乃覺斯先生弟與余留都有傾盖之雅戊子嘉平月赴
任金衢停驂過晤兼詢鼎蔵何所余酬帖於郵亭出觀
王摩詰山水一軸李希古萬松金闕圖漢玉雙印(嚴分/宜物)
(没入/内府)青緑商彛其餘秦漢珮環暨猫睛祖母緑俱璀璨
琳瑯如入縣圃有歙人王君正求見備陳賀氏之鼎願
効居間斯時嵗聿云暮風雨載途賀既抱病杜門王亦
徵書期迫各分手河梁未幾日獻云亡君正聞訃遄報
仲和請圖此鼎仲和命之齎金懸購而鼎與觚俱屬金
衢矣
　按宣和博古圖所載文王鼎銘七字曰魯公作文王
　尊彛史記魯世家云武王徧封同姓功臣戚者封周
　公旦於少昊之墟曲阜是為魯公以是推之此鼎當
　為周公作祭文王之器攷之魯頌云乃命魯公俾侯
　於東則實伯禽就封制於宗廟以享其祖者也今觀
　鼎内篆止三字亦無文王之欵且輕重大小與宣和
　所蔵迥異祗縁鼎足髣髴於圖乃强名之為文王鼎
　耳古器命名皆據銘文所有而題之如子父舉鼎南
　宫鼎之類不一而足今飛鳬家見鼎之方而古者即
　指為文王鼎焉習矣不察寧直見馬呼韓見牛呼戴
　而已
　　周舉鼎攷
按□古舉字也三代彛鼎有此文者頗多宋之僖公名
舉楚有大夫伍舉皆周人今驗其名欵非宋僖公則伍
大夫也觀其文質相宣翡翠欲滴為周器無疑
　　周乳鐘
戊子春余得古鐘於京口高四寸五分鈕高二寸濶二
寸八分横五寸三分重三斤十二兩無銘鈕蟠雙螭乳
三十有六乃周器也文鏤典雅色裹翠羽扣之其聲鏗
鏗頗乏霜中清越之響葢厯年既久化銅成碧雖瑩玉
質未振金聲如至人忘言神觀充悦徳音中函莫可端
倪余懸之架上於數千禩後尚存鳬氏典型祗以娯意
而不以審音庶幾陶靖節之無絃琴耳
余既得乳鐘佐以泗濵浮磬擊之鏘金戞玉餘韻悠揚
鐘音淳古大叩小應反遜石音桓宣武云絲不如竹竹
不如肉今乃知金不如石也
　　金罍
邑先輩鍾減亭(鳴陛/)為河南永城令鄉民發古墓得金
罍二後事發追之罍為減亭所得其子繼聲不才終風
且暴剥其金而用之雖蝸涎蠡蝕尚存典型未為棄物
繼聲蕩子摴蒱售之史玉池太史此萬厯間事崇禎壬
申春仲余因襲蔭驅車北行至金陵而暫憩焉過晤於
參将王澄海見其案上金罍充耳鼎足飾以金銀其小
可置諸掌襄嵌雲雷細紋絲縈髮縷且質地精湛青緑
内函外如𤣥玉璿璣文欵繡錯雲燦霞明竒器之竒莫竒
於此余把翫良久心賞神怡元章袖中石豈可令楊次
公見乎乃集詩銘之曰我有旨酒酌彼金罍充耳琇瑩
如璋如圭於萬斯年莫不静好適我願兮與子偕老
　余按罍之式有五山罍金罍大罍小罍水罍也諸侯
　大夫飾以黄金縷為雲雷取博施之象禮記曰宗廟
　之上罍尊在阼犧尊在西其為列侯上卿宴享之器
　無疑
　　古玉奩
天壤間神竒之器其函葢之合雖遺失千秋終當復遇
不但延津雙劍已也興化李彬齋太保石麓公孫有古
玉奩乃商周間物其未出土時曾近銅器緑瀋數片侵
入玉中融酥凝碧妙奪化工其式熊足充耳葢蟠三螭
驤首於雲紋中蜿蜒生動雕琢之工玲瓏古雅神彩陸
離石麓傳之彬齋祗有奩而缺其葢彬齋宦遊燕邸攜
以自隨遇中州估人以古玉一囊求售皆琛璧珮觽零
星瑰異中有玉葢一枚與所蔵之奩色澤惟肖彬齋見
而躍然持入内室取奩合之渾然天成了無攜二驚喜
逾涯不論直收之於是琬琰之名聞於遐邇迨彬齋有
若敖之戚李氏羣從争欲得之議久不決旋歸季因是
而剖分其價焉余獲觀於因是齋中當為竒器甲觀
　　宣和玉杯記
宋宣和御府所蔵玉杯三其一内外瑩潔絶無纖瑕杯
口聳出螭頭小螭乗雲而起夭矯如生名教子昇天真
神物也二名八面玲瓏三則單螭作把外多花紋鈎碾
精工瑩白過於教子而神彩稍遜其一其三向在雲間朱
尚書旅溪家尚書之孫文巖及少愚各分得之文巖不
能守以教子杯典呉門三百金已而從兄太史文石公
諱大韶念玉杯為旅溪公故物倍價贖歸其單螭杯之
在少愚處者久之亦歸文石文石居平晨起即科頭坐
快閣上用五色筆批評古書數頁巾櫛後即把玩古彛
鼎展名畫法書薄暮則設席欵客令歌僮度曲出所珍
雙玉佐以文犀竒窰諸爵琳琅溢目坐客常滿與内弟
平湖陸仲仁尤為親暱常對陸君云此杯乃宣和御苑
所珍閲五百餘年而雙璧宛然供余𤣥賞不惟竒器良
亦竒縁陸亦摩娑久之不忍釋手雖私艶慕不敢如米
顛據舷也文石捐館無子立弟太學文泉子為嗣諸寳
玉器則夫人平湖陸氏貯之熊祥閣中謹司筦鑰外人
不敢窺也萬厯壬午七月忽白光一道從閣上冉冉南
去識者知為寳玉将散之兆未幾陸夫人暴殂陸宗族
無不垂涎其家業者夫人之姪陸怡石妄稱陸氏中毒
乃訟文泉於浙平湖劉令逮置圜扉衆瓜分其有時仲
仁已為顯宦把持其間曰兩玉杯至文泉還矣於是亟
取獻之杯至之夕文泉之室胡氏忿然曰夫君之禍此
為􁁐耳睨杯欲擲之地左右失色請曰如主公何胡曰
且休矣猶當辱之乃出錢二十五文沽村醪一罇斟杯
中遍飲侍兒臧獲明日納之於陸遂議和而出文泉於
獄越夕張筵欵文泉即将玉杯勸飲文泉歸而恨絶圖
所報復力有不能惟嚴課其子冀以成名伊子果中甲
榜仕為平湖令天啓間陸之子鍾奇少年任俠游於酒
人因葉朗生謀叛罣議爰書将罹危法正屬朱令鞫獄
生死懸於筆端朱陸舊係内姻不欲終置於理遣人謂
鍾竒曰吾兩家久屬肺腑奈何因酒鎗微器而辱我先
人楚弓不還則我先人含恨地下終無已也鍾竒逼在
危迫且為讎家所執費及數萬金此杯雖則家傳非其
好也亟還之朱君乃致祭於家廟令陸生手捧玉爵晉
之几席祼酒三巡泣告於祖考曰而今而後可雪恥於
九原矣并語陸生兹乃尤物吾兩家溺之幾陷叵測無
貽患於後人也取椎擊之碎若迸珠仍保全鍾竒緩其
吏議鍾竒改行從善仕為執金吾
　　翡翠硯
崇禎丙子余參南中府軍事樞務蕭閒與同寅諸君以
登臨觴詠為事丁丑初春偕何青丘楊獻可郝東星觀
梅靈谷時零雨初霽山水明秀玉雪亭亭芬馥十里夾
道古松樛枝盤鬱山徑幽䆳如行空翠中八功徳水涓
涓始流漱之清寒沁齒金陵蒋生為地主攜榼集花下
出碧玉杯勸飲青丘謂坐客曰余家蔵翡翠硯與此盃
同色磨之以金霏霏成屑如硯中墨瀋先君(湖廣隨州/人内閣學)
(士諱/宗彦)所遺世固稀有惜未攜来與君輩玩之未幾隨州
破於流寇青丘之家蕩然矣
　歐文忠公歸田録云家有一玉罌梅聖俞以為碧玉
　真宗朝老内臣見而識之曰此寳器也謂之翡翠禁
　中有翡翠盞一隻所以識之公偶以金環磨於罌腹
　金屑紛紛而落始知翡翠之能屑金也正與青丘所
　蔵同
　　定窰鼎記
定窰鼎乃宋器之最精者成𢎞間蔵於吾邑河荘孫氏
曲水山房有李西涯篆銘鐫於爐座曲水七峯昆仲乃
朱陽賞鑑家與楊文襄文太史祝京兆唐解元稱莫逆
西涯亦其友也孫於嘉靖間值倭變産日益落所蓄珍
玩俱已轉徙兹鼎為京口靳尚寳伯齡所得毘陵唐太
常凝菴負博雅名從靳購之遂歸於唐唐雖竒玩充牣
此鼎一至諸品遜席自是海内評窰器者必首推唐氏
之白定鼎云吳門周丹泉巧思過人交於太常每詣江
西之景徳鎮倣古式製器以眩耳食者紋欵色澤咄咄
逼眞非精於鑒别鮮不為魚目所混一日從金閶買舟往
江右道經毘陵晉謁太常借閲此鼎以手度其分寸仍
将片楮摹鼎紋袖之旁觀者未識其故解維以往半載
而旋袖出一爐云君家白定爐我又得其一矣唐大駭
以所藏較之無纖毫疑義盛以舊爐底盖宛如輯瑞之
合也詢何所自来周云余疇昔借觀以手度者再葢審
其大小輕重耳實倣為之不相欺也太常歎服售以四十
金蓄為副本並藏於家萬厯末年淮安杜九如賈而多
貲以釣竒為名高出累千金購求竒玩董𤣥宰之漢玉
章劉海日之商金鼎咸歸之浮慕唐氏定爐形於寤寐
太常之孫君俞豪華好客杜齎千金為壽必求兹鼎一
觀以慰生平君俞出贗鼎戲之杜謂得未曾見如見帝
青天寳强納千金以二百金酬居間者攜鼎以去君俞
雖尚俠哉而居心頗愿良不忍欺遣門下士告之曰吾
子所取者贗鼎也真者尚在遵太常公戒不輕以示人
子既捐千金而保贗品若雖不知余寧不愧於心乎杜
反䕶前以為悔盟持之愈堅客曰子如不信請列二鼎
並觀可乎杜猶疑信者半唐出真鼎示之若虬髯之遇
文皇雖各具龍虎之表而神彩煥發自與常異也由此
知九如不過葉公之好原非真賞君俞襟度過人逺矣
九如没傳於伊子生之有王廷珸者字越石慣居竒貨
以博刀錐瞷杜生游平康以八百金供纒頭費逆料其
無以償且示意不欲酬金而欲得爐也爐竟歸之詭稱
其值萬金求售於徐六岳徐惡其譎拒不納乃轉質於
人十餘年間旋質旋贖紛如舉棋又求其族屬之相肖
者方圓數種並置箧中多方壟㫁泰興季因是企慕唐
爐廷珸乃以一方者誑之售直五百季君以為名物而
愉快焉毘陵趙再思舊游於唐稔知此鼎偶過泰興晤
季季云近得一竒器乃唐氏名物方期請政而子適来
誠良縁也趙生唯唯季問唐家定窰方鼎君曾見否趙
生大笑曰唐之定鼎體圓而足三公云方鼎何居季廢
然入内久不出趙生屏息以俟至暮出謂生曰此獠欺我
南科屈静源吾中州所取士今致書静源道其事當為
我處之屈君屬有司追理廷珸抱頭䑕竄挽人講解另
以偽物償季僅免犴狴焉而黄黄石之事起黄石名正
賔以貲郎建言廷杖憑藉聲氣游於縉紳頗蓄鼎彛畫
畫與廷珸同籍徽州稱中表互博易骨董以為娯正賔
有倪雲林山水一幅估價百廿金托廷珸轉售仍暗記
花押於隠處廷珸心艶倪畫屬高手臨換待正賔取時
即以橅本還之殊不知其有黙記也正賔遣蒼頭佛元
取畫装潢宛然惟失花押佛元黠人也謬云主人不惟
遣来取畫兼欲觀定爐且議價耳廷珸方授爐佛元而正
賔亦至謂廷珸曰畫久不售應以原物歸我奈何作狡
獪伎倆廷珸搏顙發誓正賔詰之曰吾有私記今安在
正誚讓間佛元從傍執鼎兼以左右指摳鼎耳以示無
還理廷珸奪之鼎墮地如裂瓦廷珸恨絶頭撞正賔傷
脇時正賔被逐於𢎞光帝鬱鬱不樂又遭廷晤之侮越
夕奄逝廷珸宵遯潜蹤於杭爾時潞藩寓杭聞定爐名
遣承奉俞啓雲諮訪遇廷珸於湖上出贗鼎誇耀把臂
甚歡恨相見晚引謁潞藩酬以二千金承奉私得四百
以千六百金畀廷珸潞藩時在播遷之時主蔵吏命一
㕑役司筦鑰其人頗椎鹵居無何王欲觀鼎㕑役啓匣
取鼎戛然有聲忽折一足㕑役懼投水死已而有一承
奉沈廢鼎於錢塘江中
　野史氏曰鼎乃重器以備清廟明堂之儀商周以来
　典型具在若夫越窰秘色昉於後周而三代無傳焉
　奈何以瓦缶之微與天球𢎞璧抗衡邪或曰虞之陶
　不在商周上乎然土硎汙樽昭其儉也非以示珍今
　宣成之器又将與定瓷競勝好事者趨之若狂良不
　可解
　　中州玉璽
天啓四年秋河南臨漳縣學生王思極王燦同鄉民邢
一秦耕於漳河之濵忽風起水湧紅光旋繞視之地間
閃出一玉古色璀璨黄白相宣重一百二十兩方各四
寸面厚一寸二分高一寸八分龍鈕龜形乃傳國璽也
其文曰受命於天既壽永昌龍飛鳳翥神彩陸離撫臣
程紹具表進之副使張夢鯨則齎表官也夢鯨印成絹
本攜至京師其時董𤣥宰為少宗伯得絹本蔵之以為
珍異進璽之日則十一月十三日天子御皇極殿受朝
賀𫝊視廷臣頒賚撫臣以下有差得璽者僅賞銀五兩
魏忠賢欲令天下有司赴京慶賀時同節家伯諱志禮
為尚寳卿職掌符璽力阻其議大拂忠賢之意乃令科
臣以年老劾歸同節雖硜執己見忤於權璫然免王程
之驅馳省驛遞之搔擾為益多矣
　秦以藍田玉制傳國璽命李斯篆文王莽簒位使安
　陽侯王舜迫太后求之太后怒罵投之殿階一角微
　缺遞傳而至宋室靖康之變鼎彛圭璧蕩然一空元
　成宗時御史臺通事庫庫楚得之於故同知通政院
　事拾得家後被順帝攜入沙漠秦璽化為烏有先生
　久矣中州所得方稜無缺似非秦漢所傳或曰秦璽
　有六此其一也抑漢唐以来倣而制之邪夫嬴秦受
　命僅垂兩葉中州呈瑞隨見陸沈於傳國乎何有惟
　善為寳侯服且然況君天下者哉
　臨漳古鄴地魏都於此璽或曹氏所制
　　秦漢印
上海顧氏所蔵漢銅玉印最多有印譜行世而實始於
河荘之孫嘉靖間外大父石雲孫君好古博雅蔵秦漢
玉印三十餘方銅印七十餘方其鈕各異有龜鈕駞鈕
鼻鈕又有陰陽子母等印石雲於秦漢魏晉六朝篆文
類能辨之後為上海顧氏購得復次第購印三千有竒
盖由孫氏始也余曾見淮安杜九如家玉印二百餘方
各甚精好中有無篆之章而鈕極佳亦因其鈕而存之
耳俞容自先生有印癖收蔵古印頗多參考最詳彚為
印譜近俱散逸矣
　　明印章
印章之制始於秦而盛於漢然秪記姓名及官階耳至
宋元始有齋名及别號迨明時風雅之士博綜篆籀鳥
跡蝸涎游泳上古鐵筆之妙莫過於文三橋(彭/)何雪漁
(震/)三橋如漢庭老吏字挾風霜雪漁如絳雲在霄舒巻
自如徐髯仙(霖/)許高陽(初/)周公瑕(天球/)皆係書家旁及
篆體印文章法心畫精竒李長蘅(流芳/)歸文休(昌世/)以
吐鳳之才擅雕蟲之技銀鉤屈曲施諸符信典雅縱横
梁千秋(襄/)受業於何雪漁奏刀運腕饒有慧心亦後来
之秀
　　節慎庫銅缸
崇禎間余承乏南起部郎曾綰庫篆見節慎庫中銅缸
二隻云是沈萬山家物其形四方外多花紋色純黑如
漆若世傳姜鑄之式
　　鼎鳴
余既解組歸偃臥林麓視舊遊為畏途丙戌秋因羣從
赴南闈之試亦策蹇於秣陵逍遙登眺晤舊同寅董君
(徳鏞/)閒談間始知别後適值兵興水衡之錢日應軍需
猶虞不給且川湖道梗陡缺銅商凡内帑銅器悉充鼓
鑄間有古色陸離者董君心知竒器然亦未敢議留有
巨鼎三座俱重六七百斤輦至鑄厰将投熾炭命吏守
之静夜鼎各長鳴如虬吟幽壑頭陀文璞聞而惜之糾
衆僧募銅赴部請易乃於碧峯報恩兩刹暨圓覺菴各
置一鼎焉由此千秋重器脱火坑而登蓮域永鎮檀那矣
　　石壁題名
外大父七峯孫君吾陽高士也與唐六如祝希哲楊䆳
菴陳石亭張石川諸名彦稱莫逆交相思命駕羣賢畢
集往往見之圖詠流傳人間孫氏所居之南山石壁竒
峭屹立江湄正徳庚辰嵗七峯與諸君修褉於石壁之
下題名巖表鎸之以紀勝遊其懸崖揮翰者乃楊文襄
也唐六如圖之兼題長歌於幀首雖西園雅集不是過
也余追慕渭陽遣人搨之其磨崖之刻已半漶於風雨
惟六如圖詠尚焜燿於天壤間七峯之藉以不朽者不
在金石而在縑緗矣石壁題名詩六如集中未載今録
於此以俟桑梓之彦如葛常之著韻語陽秋者採掇七
峯山上多石壁虎踞龍蹲兼臥立有時斜疊波濤文蘚
固苔封半乾濕主人乗興恣登臨不速長攜二三客臺
閣山林半相雜一時謔浪皆文墨梯高躡險不肯辭淋
漓每灑如扛筆深鐫淺刻動椎鑿從此長年費工力我
也從旁記姓名太嵗庚辰年正徳雖然汗漫一時事百
年轉眼存舊跡試聴夜深風雨中應有鬼神驚且泣
　余和六如先生韻云石骨嶙峋露蒼壁一㸃芙蓉天
　外立江濤逆浸翠微寒雲氣長封苔蘚濕七峯高士
　嵇阮儔四座琳瑯偏好客客星毎動太史占雅集西
　園欣灑墨飛梯懸磴記芳名黄鶴靈芝攜鐵筆六如
　仙子染緗素五百年来扛鼎力畫圖三見嵗庚辰曾
　並磨崖傳正徳千秋應有六丁䕶玉躞金題存舊
　跡只恐夜深風雨中虹光射斗蛟龍泣
　浪漱雲根驚峭壁靈鷲飛来江上立霜凝危岫薜
　蘿寒露墜空林松桂濕南山小隠真竒士北海清樽
　供上客燒餘竹瀝只烹茶磨遍松煤堪潑墨伯虎前
　身顧虎頭興酣盤礴方留筆掣管迅如風雨来驥渴
　鴻驚憑腕力石泐墨晶垂琬琰風雅不孤徵有徳紀
　元前度是庚辰驚喜百年傳舊跡雲巒勾出蝌蚪文
　蒼頡書成鬼應泣
　　南山小隠
正徳庚午祝京兆為河荘孫氏作南山小隠記文體華
整書法端荘有雅人深致此亦吾鄉文獻足徴者卷乃
素綾所書今蔵文學孫家
　　靈巗子石記
余性好石尤好靈巖子石此種出六合靈巗山之磵中
而聚於金陵余屐齒每及雨花桃葉間必博訪其上乘
者貯之奚囊攜歸以古銅盤挹水注之日夕耽玩心怡
神賞如坐蓬瀛見蛟蜃吐氣結成五色珠璣絢爛莫可
名状此石初為山靈所秘人未之知或樵夫牧豎過而
拾之玩弄俄頃旋復棄擲惟與曉烟暮靄出没於潺湲
中而已萬厯丙申嵗米友石尹於兹邑簿書之暇觴詠
於靈巗山見溪流中文石纍纍遣輿臺褰裳掇之則
繽紛璀璨髪縷絲縈其色白如霏雪紫若蒸霞緑映逺
山之黛黑洄瀚海之波黄琮可薦於虞廷赤文曾蔵於
禹穴更有天成魚鳥竹石暨大士應真如鏡涵影自
然成文友石得未曾有詫為竒觀更具畚鍤採之重淵
邑令所好風行景從源源而来多多益善自兹以往知
音競賞珍竒琳琅想米顛袖中無此一種坡老怪石供
不必取之齊安江上矣
　　瑞雲峯
震澤洞庭之麓産竒石焉宣和中朱勔得神運峰於黿
山廣百圍高六仞殫東南民力運入汴京為艮嶽羣峰
之長今姑蘇徐氏園之瑞雲峰亦其流亞也峯巒秀拔
巗㟧嵌空蒼潤嶙峋聳立林表初在王文恪别墅後歸
太僕徐君徐營菟裘於吳門移置此石聨舟載之既至
湖心風狂浪湧舟敗石沈於是寒波萬頃遙浸月華素
練千層倒沈雲影狰獰淵底恒驚躍浪之鯨突兀波心
長為秋水之骨犀然牛渚孰窺水府神竒劍入龍津莫
測波臣變化徐君素有平泉之癖反為望石之夫廣募
漁人泅於浩淼若蜑戸之探珠類舟人之求劍忽覺洪
濤中崔巍影現彷彿似之乃編巨筏設絞車千夫競拽
登之水湄則塊然如磐非復故物就而視之即斯石之
座也徐君得魚思筌仍百計旁求冥搜於蛟闕漁人復
於深潭揣得石骨越壑穿巗足指幾裂益以千尋絙索
挽而出之如巨鰲載山横截波面宛然原石也乃知神
物㑹集確有機縁雲峯不沈磐石不出珠還璧合夫豈
偶然
　
　
　
　
　
　
　
　
　
　
　
　韻石齋筆談卷上
欽定四庫全書
　韻石齋筆談卷下
　　　　　　　　　　　　丹陽姜紹書　撰
　　延陵十字碑
曲阿延陵里季子墓在焉夫子書十字碑曰嗚呼有呉
延陵君子之墓籀體竒偉冠絶古今且石碣巨麗足表
聖謨碑陰張從申書圓潤遒逸輝映翠琰淳化閣帖亦
勒孔書十字小如彈丸不類豐碑之製此必王著輩欲
藉先聖之蹟以重閣本乃縮而小之若玉枕蘭亭耳或
謂孔子未嘗至呉是否俱不可考此豈其然葢夫子於
昔讓國諸賢未嘗不心儀而神合焉故稱泰伯曰至徳
稱夷齊曰得仁兹則稱季札曰君子因嗟悼其亡而表
揚其墓夫復奚疑今之人欲誌壙石尚不逺千里而徵
文豈秉筆者皆造墓門方染翰邪唐李陽冰書篆初學
嶧山碑後見孔書季札墓字便變化開合如虎如龍勁
利豪爽風行雨集是知陽冰之篆法得所宗矣
　　聖教序(附述聖記/)
唐𤣥奘法師貞觀三年八月往五印度取經至十九年
正月復至京師先翻瑜珈師地論成進御太宗製大唐
三蔵聖教序褒之皇太子治又製述聖記有𢎞福寺沙
門懷仁集王右軍字勒二文於石今考序内自顯揚聖
教起其文乃高宗在青宫時所述葩藻典雅可與太宗
序頡頏豈即所謂述聖記邪
　鴈塔初成褚遂良書二帝記序鐫兩碑置塔間自是
　鴈塔為進士題名及游人燕集之所褚河南聖教序
　碑乃永徽四年十二月建較之懷仁集右軍書更覺
　風骨清勁匠心獨運尤為可珍
　　瘞鶴銘
瘞鶴銘在焦山斷崖中筆法之妙為書家冠冕今已剥
蝕於驚濤怒浪不復存其髣髴矣論者以華陽真逸為
顧況道號又以為王逸少書又以為陶貞白書又以為
唐人王瓉書紛紛揣摩奚啻蘭亭聚訟余審其結體蒼
勁楷𨽻相參且銘詞古雋其出於六朝名手無疑嵗久
石泐傳諸簡冊者文多缺略友人徐若水有唐摹本乃
是全文余喜而録之
瘞鶴銘井序華陽真逸撰鶴壽不知其紀也壬辰嵗得
於華亭甲午嵗化於朱方天其未遂吾翔寥廓邪奚奪
之遽也乃裹以𤣥黄之幣蔵乎兹山之下仙家有立石
旌事篆銘不朽詞曰
相此胎禽浮丘著經迺徵前事出於上真余欲無言紀
爾嵗辰𤣥門去鼓華表留聲我惟髣髴事亦微㝠爾将
何之解化惟寧後蕩洪波前固重扃右割荆門未下華
亭爰集真侣瘞爾作銘上皇樵人逸少書夆山徵士丹
陽外仙尉江隂真宰立石
　　昇元帖
宋太宗萬幾之餘留意翰墨淳化三年出御府所蔵墨
蹟命侍書王著鏤板禁中集為法帖十巻惟大臣登二
府者得賜故法帖譜系以閣本為祖然江南李後主命
徐鉉以所蔵古今法帖入石名昇元帖此在淳化以前
當為法帖之祖
　按石刻三代及秦漢即有之皆豐碑及磨崖也法帖
　之成帙而可置案頭者自昇元淳化帖始
　　紹興米帖
宋高宗聴政之暇垂情文藻嘗自書禮部韻略五卷如
千尺文錦卷舒有餘於米元章書尤所篤好紹興辛酉
集元章墨蹟刻之禁中余得宋搨第三卷於袁寰中皆
擘窠書秀偉竒傑掩映縹緗
　　河荘淳化帖
淳化閣帖碑板不知何年入於禁中正徳間吾邑河荘
七峯孫中翰好古博雅游於京師頗善内臣蕭敬武宗
翠華巡幸敬常居守其時功令頗寛敬引七峯觀大内
至一小殿見殿角堆積碑板七峯諦視之徘徊不去敬
曰内庭萬尸千門即西苑一隅非竟日可歴君津津於
朽木何為者哉七峯曰此宋刻淳化帖也余愛其結體
清拔轉折飛動有風旋電激之勢冠絶外庭諸本是以
觀耳敬謂子欲之乎當為謀之孫謝不敢敬有心人也
亦善草書嵗暮大雪傳旨掃除敬啓御前云内庭有廢
材并宜移出帝可其奏敬即以帖板致之七峯七峯驚
喜逾涯以錦囊宻貯攜之歸里當時善書如文徵仲祝
希哲諸公鑒定可與宋搨閣帖方駕求者填門呉中為
之紙貴京口楊文襄與孫為姻家戒之曰碑板出自禁
庭紛紛傳搨倘為人指摘禍且叵測竊為君危之七峯
篤好此板不忍付之水火亟以原搨另刻十卷以應求
者謂之二號帖宋刻則稱上號焉後因家僮夜博不戒
於火兩本俱失流傳人間者真同吉光片羽而上號尤
為賞鑒家所重
　淳化間太宗以前代墨蹟命王著鏤板禁中集為閣
　帖十卷非登二府者不得賜人間以官帖為難得其
　搨用李廷珪墨色濃而無銀錠紋者上也後来板漸
　拆裂墨色稍淡有銀錠紋者次也河荘帖標格清勁
　結體圓宻有純綿裹鐵之致無銀錠紋此乃宋刻上乗而
　非王著所摹明矣至於次號存為評脚可也孫氏曾
　經倭變帖傳稀如星鳳其上號将與宋搨並驅非上
　海顧氏本所可望也陸文裕云蘭亭無下搨吾於閣
　帖亦云
　　陳少陽綸誥
吾邑陳少陽先生蚤有雋聲俶儻負氣丹誠貫日九死
不移於欽宗高宗兩朝疾邪秉正屢上彈文劾蔡京王
黼朱勔童貫黄潜善諸姦鷹鸇之擊不遺餘力終遭潜
善搆陷與歐陽徹同斬於市紹興四年思陵追悔前非
贈先生朝奉郎秘閣修撰所頒誥軸尚蔵其家先孝廉
曾刻之石今録於左以存桑梓典故其文曰
嗚呼古之人願為良臣不願為忠臣以為良臣已荷美
名君都顯號忠臣身嬰禍誅君陷昏惡嗚呼惟爾東爾
徹其殆将有意欲為忠臣乎繇朕不徳使爾不幸而不
為良臣也雖然爾藉不得已不失為忠而顧天下後世
獨謂朕何此朕所以八年於兹一食三歎而不能自已也
通階美職豈足為恩以塞予哀以彰予過使天下後世
攷古之飾非拒諫之主殆不如是魂而有知享朕兹意
　　北斗書蔵經辨
句容崇明寺有斗書蔵經年久散落人間楮素完好展
之墨色映人眼睫信毘盧法寳也相傳寺僧欲延請名
流書經滿蔵忽有全真七人至寺俱渥顔飄髯風度冲
逺謂僧曰吾能書此何必倩人主僧允之扃閉一室至
明啓扉閴無其人止有七鴿冲霄而去剡藤貝葉繕寫
無遺鋒頴端荘如出一手始悟北斗神顯化建齋以謝
余舞象之年聞其説而異之留意採訪後先凡得三卷
皆朱絲界行紙瑩潔如玉書體頗類眉山其一為大雲
經宋元祐五年庚午七月錢塘張暉書其一為般若經
亦庚午年張暉書其一為法輪經元祐五年庚午七月
(闕/)山潘澤書想元祐庚午乃寫經起首之期也姓名嵗
月班班可攷何乃神其説而謂北斗降靈之蹟乎
　　徽宗高士圖
徽宗模衞賢高士圖贉首瘦金御書所圖高士展對間
鬚睂生動儼若古賢晤語後有蔡京題跋崇禎壬申余
見於燕邸無十五城之價不能留之每往来於懷不勝
趙明誠牡丹圖之感不知何由轉徙呉中為韓古洲所
得己卯秋日余㑹古洲於京口追述燕中所見古洲掀
髯曰世兄欲觀此卷乎余曰長安逺在日邊止可作京
華客夢耳古洲即於行笈中取出此卷暨黄庭内景經
皆烜赫名蹟内景經亦有宣和小璽兹卷印記若合符
節余既出春明門自分永隔高士儀表何期復見於古
洲書畫舫中憮然如遇古人也
　　危樓日暮
余於金陵見冊頁一帙上多名蹟中有山居圖一幅諦
視之乃宣和御筆丘壑全法王右丞御題左方云危樓
日暮人千里欹枕秋空一鴈聲董文敏鑒定為王摩詰
非也葢宣和内府所蔵多右丞真蹟帝薰習之久故渲
染似之
　　宣和宸翰
乍覺生風喜雨涼農家得地發田穰却縁暑退秋光滿
㸃滴高梧似漏長右宣和殿書為鶴林寺僧藏
　　憲聖皇后翰藻
宋憲聖慈烈皇后呉姓高宗之配工於詞翰書法絶類
高宗四明樓璹為於潜令繪耕織圖進呈農事自浸種
至登廩凡二十有一蠶事自浴種至剪帛凡二十有四
逐段有憲聖題字余曾見后題徐熈牡丹圖云吉祥亭
下萬千枝看盡将開欲落時却是雙紅有深意故留春
色緩人思題芍藥云穠李夭桃掃地無眼明驚見玉盤
盂揚州省識春風面看盡羣花總不如
　　楊妹子
楊妹子乃宋寧宗恭聖皇后妹其書類寧宗凡御府馬
逺畫多令題詠余曾見馬逺松院鳴琴小幅楊娃題其
左方云閒中一弄七絃琴此曲少知音多因澹然無味
不比鄭聲淫松院靜竹樓深夜沉沉清風拂軫明月當
軒誰㑹幽心詞寄訴衷情波撆秀頴妍媚之態映帶縹
緗
　　山谷書法華經辨
戊子夏日觀張修羽所蔵黄山谷書法華經七巻以朱
絲界行楮素精好真宋蹟也然斷以為涪翁書則不能
無疑結體雖出雙井頗乏靈骨秀韻嘗閲蘇黄墨蹟即
赫蹏數行未有不識欵及嵗月者豈手書至七卷之多
而不落一欵不鈐一印恐涪翁之鏟蹟逃名不至是也
此必趙宋高僧深於黄體者所書若李懷琳之倣嵇叔
夜耳余每見宋書蔵經結體多是眉山形模宛肖若遽
謂東坡真蹟則不然矣修羽所蔵乃檀那珍品而非墨
池竒蹟
　徐若水有趙文敏書法華經七卷乃三懷講師故物
　後多名人題跋雖有子昂欵余亦謂非趙筆凡名賢
　書以韻為主字如算子了無天趣何能上下五百年縱
　横一萬里哉
　　米海嶽畫
米海嶽人物英邁裁鑒清深翰繪軼羣有邁往凌雲之
致所寫雲烟山樹雖宗王洽潑墨實法董源皴染且其
臨摹古畫往往亂真圖晉唐間忠臣義士像得顧陸標
格自寫海岳菴及净名齋圖巗壑深秀曾於紙上横寫
松稍針芒千萬攅錯如鐵又自寫照三本其一蔵紹興
御府想寳晉齋中盤礴之蹟必有極精工者其墨戲雲
山乃米畫之一種耳
　　郭河陽御屏粉本
古之畫藁謂之粉本不經意處天真爛漫生趣勃然良
足珍重余見郭河陽玉華殿屏風圖兼李營丘董北苑
風骨熈寧間奉旨畫玉華殿後苑御屏經營畫格以應
宣召乃粉本之佳者欵則八分書結體古雅生平僅見
　　界畫樓閣述(附髮繡/)
畫家宫室最難為工須位置無差乃稱合作世傳界畫
之工緻者咸目之為李将軍殊不知唐之尹繼昭五代
之胡翼衞賢皆擅國能至郭恕先而人品既高搆思精
宻游於規矩凖繩中而不為所窘余曾見其避暑宫圖
千榱萬桷纖毫不遺誠行家絶藝也勝國王孤雲能接
武恕先而更加細潤其仙山樓閣及端陽競渡圖結搆
䆳宻筆若懸絲刻畫精整幾無剰義其徒李公又其次
也復有夏永字明逺者以髪繡成滕王閣黄鶴樓圖細
若蚊蜨侔於鬼工唐季女仙盧眉娘於一尺絹上繡法
華經七卷明逺之製庶幾近之余遍攷博雅家言無所
謂夏明逺者絶技如此而姓字不傳可乎因附著之
　精於界畫者不但以筆墨從事兼通木經算法方能
　為之空繡之製至明已失其傳若仇十洲之精工秀
　麗幾於棘猴玉楮然須規撫舊本方能譽擅出藍非
　匠心獨運也嘗觀呉文中所畫臺榭車馬種種臻妙
　即複閣重樓次第不紊北宋畫格於此君尚存典型
　且兼人物山水非若恕先孤雲之専門宫室也
　　黄子久天池石壁圖
黄子久畫舊筆之韻溢於毫素為士氣建幢石田𤣥宰
兩先生繪事由此發脈此天池石壁圖乃烜赫有名之
蹟流傳多贗本其真蹟舊蔵金沙王宇泰家董思翁於
萬厯甲辰嵗游茅山過訪宇泰批閲此圖極其欣賞以
為烟雲生動林壑虚閒誠篤論也𢎞光間余與董長公
孟禮同仕於朝獲觀其所攜書畫亦有天池石壁圖經
思翁標題與此夐異殊乏蒨秀之色故容臺集評石壁
圖不大許可葢指所授孟禮本也董公見法書名畫隨
筆品題即為人蔵弆鑒裁餘韻往往散現於金題玉躞
中集之所載十一耳若以評駁别本之語强擬此圖不
為黎丘之恨者幾希
　　黄子久畫
國朝繪事不啻家驥人璧矣至於氣韻生動應推沈石
田董𤣥宰遡兩公盤礴之源俱出自黄子久子久畫秀
潤天成每於深逺中見瀟灑雖博綜董巨而靈和清淑
逸羣絶倫即雲林之幽淡山樵之縝宻不能勝也當時
松雪雖為前輩惟以精工佐其古雅第能接軫宋人若
夫取象於筆墨之外脱銜勒而抒性靈為文人建畫苑
之幟吾於子久無間然矣今之畫史稍知䑛筆輒署欵
云倣大癡此不過望塵逐影已耳亦曾窺其遺蹟之一
斑否乎然不如是不足以見子久畫道之𢎞逺也
　論曰昔人謂書能使人逺非逺心人烏能辦此子久
　每欲濡毫則登高樓望雲霞出没以挹其勝故其所
　寫逸氣磅礴風神𤣥逺千載而下猶足想見其人世
　傳八十六不知所終皆以為仙去云
　　子昂子固畫品
觀子昂畫泓潁秀拔嫣然宜人如王孫芳草欣欣向榮
觀子固墨梅水仙則雪榦霜枝亭亭獨立如嵗寒松柏
歴變不離志士寧為子固弗為子昂
　　王叔明
叔明為趙文敏甥畫師王右丞書法鍾太傅不涉鷗波
蹊徑然靈秀之韻得之宅相為多極重子久奉為師範
一日子久至齋中焚香瀹茗從容出已得意畫請教子
久為山樵從其匠心處復加㸃染為林巒秋色圖遂覺
烟雲生動世傳為黄王合作
　　倪雲林
雲林畫以荆浩為宗蕭蕭數筆神仙中人也間有林壑
似李成而寫人物及著色者百中之一耳其盤礴之蹟
寓深逺於𤣥淡清穎瀟灑得自先天非後人所能髣髴
　　梅道人
余見元畫揮染之餘題詠於幀首者不一而足鳳翥鴉
塗妍媸並列亦是文人習氣惟梅道人畫秀勁拓落運
斤成風欵則墨瀋淋漓龍蛇飛動即綴以篇什亦摩空
獨運旁無贅詞正如獅子跳躑威震林壑百獸斂跡尤
足稱尊
　　董文敏孫文介書品
阮千里善彈琴人聞其能多往求聴不問貴賤老幼皆
為彈之神氣沖和不知向人所在余曰此董文敏書品
也戴安道亦善鼓琴武陵王晞使人召之安道對使者
破琴云戴安道不作王門伶人余曰此孫文介書品也
然安道之峻不如千里之達
　　書家餘派
晉唐而下書家烜赫者無如蘇長公趙松雪董𤣥宰然
三公同時皆有臨池餘派以演其傳如優孟之於叔敖
抵掌談笑併其神情似之能倣東坡書者則有高述述
丹陽人名不甚朗朗與坡公同時書法惟肖乃附之以
𫝊子昂𫝊燈則有郭天錫天錫名畀京口人嘗手書松雪齋
詩一帙遒逸精𦂳宛入鷗波三昧其他詩文題跋散見
於卷冊中駸駸與松雪並驅元季工趙體者未能或之
先也𤣥宰門下士則有呉楚侯楚侯名翹後改名易以
能書薦授中翰為諸生時思翁頗拂拭之書稱入室弟
子崇禎癸酉余游燕都適思翁應宫詹之召年八十餘
矣政務閒簡端居多暇余時過從而楚侯恒左座隅長
安士紳祈請公翰墨無虚日不異素師鐵門限公倦於
酬應則倩楚侯代為之仍面授求者各滿志以去楚侯
之寓堆積綾素更多於宗伯架上焉雖李懷琳之擬右
軍不是過也惟知交之篤及賞鑒家公乃自為染翰耳
此三人者皆親炙名賢而八法之緒如嵗之有閏焉
　　項墨林收蔵
項元汴墨林生嘉靖隆慶之世資力雄贍享素封之樂
出其緒餘購求法書名畫及鼎彛竒器三呉珍秘歸之
如流王弇州與之同時主盟風雅蒐羅名品不遺餘力
然所蔵不及墨林逺甚墨林不惟好古兼工繪事山水
法黄子久倪雲林蘭竹松石饒有别韻每得名蹟以印
鈐之纍纍滿幅亦是書畫一厄譬如石衞尉以明珠精
鏐聘得麗人而虞其他適則黥面記之抑且遍黥其體
使無完膚較蒙不潔之西子更為酷烈矣復載其價於
楮尾以示後人此與賈豎甲乙帳簿何異不過欲子孫
長守縱或求售亦期照原直而請益焉貽謀亦既周矣
百餘年來嘉禾被燹項氏累世之蔵盡為千夫長汪六
水所掠蕩然無遺詎非枉作千年計乎物之尤者應如
烟雲過眼觀可也
　　火浣布
東方朔神異經所載南荒之外有火山書夜火然其中
有䑕重百餘斤毛長二尺許可作布䑕常居大火中時
出外以水逐而沃之方死取其毛緝織為布或垢浣以
火則净魏文帝常著論謂世言異物皆未必真有之至明帝
時有以火浣布至者是知天壤間何所不有耳目未接
固未可㫁以為必無也戊子嵗友人高文伯自金陵来示
余火浣布一方色微白以手撫之則餘粉染指如弄蝶
翅投之熾火中移刻布與火同色然後取出則潔白如
故了無所損嗅之微有羶氣正類䑕毛織成
　　開元錢
余幼時見開元錢與萬厯錢參用輪廓圓整書體端荘
間發青緑硃斑古雅可玩峕有指甲痕相傳楊妃以爪
拂蠟模形如新月天啓三年南工部郎白紹光職掌鼔
鑄建議前朝舊錢非時王之制不應互用致錢壅滯悉
宜追毁以裕國儲大司空以為能嚴禁民間無得以開
元錢貿易凡有存者俱作廢銅歸爐改鑄白君雖一時
之見規畫利權遂使八百餘年流傳泉貝銷於烟燼深
可痛惜
　　晚季音樂
崇禎末年不惟文氣蕪弱即新聲詞曲亦皆靡靡亡國
之音阮圓海之所度燕子箋春燈謎雙金榜牟尼合
諸樂府音調旖旎情文宛轉而憑虚鑿空半是無根之
謊殊鮮博大雄豪之致楊仲修見周藩樂器因創為提
琴哀絃促柱佐以簫管僮子以曼聲和歌纒綿悽楚如
泣如愬聴之使人神情一往蕭索聲音之道關於氣運
豈曰偶然
　　白兔
白兔瑞物也有一種相類者来自閩廣畜其雄雌頗能
生育遇竹木器則嚙之如䑕損物識者曰此沙䑕也宋
祚將終此物頗多崇禎末亦然今則罕覩矣
　　絲燈記畧
絲燈之製始於雲南𢎞治間邑人潘鳳號梧山善丹青
有巧思隨楊文襄公至滇中見料絲燈悦之歸而煉石
成絲如式倣製於是丹陽絲燈達於海内佘歴北平金
陵維揚蘇杭素稱繁華之地屢逢燈節遍閲千門火樹
碧映珠輝訪及雲南絲燈稀如星鳯豈因梯航萬里艱
於郵致乎燈雖種種唯料絲之光皎潔晶瑩不啻明珠
照乘寰中之㸃綴上元者曲阿稱最焉近日里中王又
𤣥巧翻新樣鏤玉裁雲妍雅精工出人意表可稱絶技
然梧山乃造燈鼻祖云
　　宋硯
建炎己酉宋髙宗避兵航海凡上方所儲貢硯載以自
隨拍浮滄波徘徊島嶼於斯時也風鶴傳警陽侯震蕩
隨行舳艫往往飄没硯之淪於波臣者不知凡幾厥後
漁人蜑户偶或得之流傳閩廣奚啻天吳紫鳯嘉靖間
福建許姓者常估於姑蘇過文徵仲玉蘭堂見案上一
硯文頗珍重許曰此硯閩廣是處有之文笑曰此宋貢
硯也乃端溪舊坑豈易得哉許知其説逾嵗即攜宋貢
硯二十方過姑蘇文見大駭因歎至寳何以若是之多
也文易其四士人爭購之頗得髙價嘉靖乙卯許復攜
三十方欲仍往姑蘇以覬厚直時海上倭冠猖獗乃客
於金陵為都中士大夫所貿詢其所自皆由古寺中得
之或見於鄉村訓塾蓋宋室將衰遷於南海故閩粤是
處有之不但髙宗所攜也
　　墨考
古延州石墨可磨汁而書晉陸雲與兄箋云三臺上藏
曹公石墨數十萬斤燒之可用然烟觀此語則石墨未
必可磨亦如松節之然脂作墨也至漢始有隃糜之名
唐始有松烟之製至李廷珪始用腦麝張遇始用金箔
廷珪父超乃奚姓唐末與其子自易水徙居於歙遂為
歙人南唐賜姓李氏則歙墨之源其來久矣珪弟廷寛
寛子承宴宴子文用皆世其業唐則祖敏奚鼎奚鼐陳
朗王君得宋則潘谷潘衡張遇朱知常葉茂寔葉世英
劉士先皆良工也宣和帝以蘇合油搜烟和墨雜以百
寳金章宗購之毎兩值黄金一斤欲倣不能歎為墨妖
紹興間髙宗命戴士衡造復古殿墨識以雙角龍文乃
侍郎米友仁筆宋多右文之主而徽廟思陵稱最焉元
朱萬初全用松烟葢取二三百年摧朽之餘精華不
泯者毓日月而飽風霜非凡材也虞奎章贈以詩云霜雪
摧殘澗壑非深根千嵗斧斤違寸心不遂飛烟化還作
𤣥雲繞紫微國朝則方正邵格之羅小華皆擅能墨藪
小華名龍文新安人嚴分宜當國為其子大符幕賔授
中書舍人嚴敗伏法所製墨糜玉屑金珠以為珍異神
宗游情翰藻訪及羅氏墨中涓重貲爭購等於圭璧焉
厥後織造内臣孫隆製精謹堂墨欵式精巧劑料極一
時之選曾進尚方神宗愛重之新安方於魯程君房以
治墨互相角勝方所彚墨譜倩名手為圖刻畫妍精細
入毫髮程作墨苑以矯之兩家遺編至今傳為清玩葢
於魯微時曾受造墨之法於君房仍假館而授粲焉程
有妾頗美麗其妻妒而出之正方所慕也乃令媒者展
轉謀娶程訟之有司遂成隙末未幾程坐殺人繫獄疑
方隂嗾之故墨苑内畫中山狼傳以詆方然以墨品人
品論程終不能勝方耳趙駕部青陽造遙香草堂墨可
與方程並驅近時吳去塵頗以墨稱余在金陵見去塵
墨真者十一贋者十九錦囊漆匣徒以眩觀於臨池奚
當焉
　　墨考緒言
葢自蝌蚪漆書變為𨽻體而墨尚矣莊子謂宋元君將
畫衆史皆至䑛筆和墨漢尚書令僕丞郎月給隃糜墨
大小二枚至韋仲將而搗烟和膠之法始備蕭子雲云
仲將之墨一㸃如漆想不虚也有祖氏者居易水為唐
之墨官雖他氏之墨必藉其姓而傳之廷珪之父奚超
亦易水人也故易水之墨以久特聞若太行濟源王屋
亦多佳墨焉古法烟必松焰膠必糜角葢墨工之良咸
萃於名山大川明興新都獨以墨鳴他方無能勝之者
余嘗試宣廟龍香但馥而不黝尚遜新都中駟也詎非
珠麝浮於桐燼乎昭代硯不及唐箋不及宋即筆亦無
宣州毫之圓雋惟墨之道超潘駕李差足為藝林吐氣
余縱不工八法每遇名墨則喜而藏之雖蹈李公擇磨
人之誚所不辭耳
　石墨出南雄府始興縣沈散小溪巨細短長一如墨
　式以端硯發之可寫字可畫睂
　
　
　
　
　
　韻石齋筆談卷下
