#+TITLE: 脉訣刊誤-元-戴啟宗
#+DATE: 2016-06-11 12:23:05
#+SOURCE: github.com/kanripo/KR3e0065 master 68461a58                
欽定四庫全書　　　　　子部五
　脉訣刋誤　　　　　　　醫家類
　　提要
　　　　(臣/)等謹案脉訣刋誤二卷元戴啟宗撰啟宗
　　　　字同父金陵人官龍興路儒學教授考隋書
　　　　經籍志載王叔和脉經十卷唐志並同而無
　　　　所謂脉訣者呂復羣經古方論曰脉訣一卷
　　　　乃六朝髙陽生所撰托以叔和之名謬立七
　　　　表八裏九道之目以惑學者通真子劉元賔
　　　　為之注且續歌括附其後詞既鄙俚意亦滋
　　　　晦其説良是然以髙陽生為六朝人則不應
　　　　隋志唐志皆不著録是亦考之未審文獻通
　　　　考以為熈寧以前人偽托得其實矣其書自
　　　　宋以來屡為諸家所攷駁然泛言大略未及
　　　　一一核正其失且淺俚易誦故俗醫仍相𫝊
　　　　習啟宗是書乃考證舊文句句為辨原書偽
　　　　妄始抉摘無遺於脉學殊為有禆明嘉靖間
　　　　祁門汪機刋之又以諸家脉書要語類為一
　　　　卷及所撰矯世惑脉論一卷並附録於後以
　　　　其説足相發明仍並載之資㕘考焉乾隆四
　　　　十六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)陸　費　墀
欽定四庫全書
　脉訣刋誤集解卷上
　　　　　　　　　　　　元　戴啟宗　撰
　六朝髙陽生剽竊晉太醫令王叔和撮其切要撰為
　脉訣蔡西山辨之詳矣世醫因人相授咸曰王叔和
　脉訣既不能正其名又不能辨其非訛承惑因是以
　罔覺今刋其誤曰脉訣不以王叔和加其首者先正
　其名也竊取靈素内經秦越人張仲景華陀王叔和
　及歴代名醫之書以証又述諸家所解集長辨短知
　我者其惟脉訣乎罪我者其惟脉訣乎
　　診候入式歌
左心小腸肝膽腎右肺大腸脾胃命(腎/)
　十二經動脉循環無端始於手太隂終於足厥隂一
　晝夜五十周朝於寸口㑹於平旦内經診以平旦難
　經獨取寸口寸口者即手太隂之經渠穴也上古診
　法有三其一各於十二經動脉見處分為三部天地
　人以候各臓腑其二以寸口與人迎參之以騐引繩
　四時之大小以決其病其三獨取寸口以内外分臓
　腑以髙下定身形斯王叔和之所取以為寸口臓腑
　之位脉訣述之有差脉經兩尺並屬腎與膀胱今脉
　訣以命門列右尺通真子注又以三焦為命門合並
　屬右尺是不可以不辯十八難曰手心主少陽火生
　足太隂陽明土土主中宮故在中部也亦未嘗言手
　心主少陽火在何部也二十五難曰心主與三焦為
　表裏靈樞銅人並同又未嘗以三焦合命門也且持
　脉有道因動脉而有别假使以右腎為命門之臓外
　無經絡其動脉何在且命門之説始於扁鵲亦不分
　男女左右考之内經腎未嘗分為兩臟未嘗有命門
　也惟銅人有命門穴在十四椎下靈樞言兩目為命
　門既無動脉何以為診又非正臟何以列部腎有兩
　枚均為腎尺内以候腎同列左右尺斯黄岐之正論
　習醫者不夲内經而信末世昧理之謬論安能悟其
　非而造其妙三因方以右腎左右尺中屬手厥隂經
　與三焦手少陽經合則又差之甚矣心主非右腎也
　手厥隂雖與三焦經合其經起於心中出屬心包絡
　終於手小指次指其經不行尺部之下也何以列在
　右尺黎氏曰扁鵲以心主與三焦為表裏而脉訣以
　命門與三焦為表裏者以腎為精之舎三焦為精之
　府也命門雖係一臟外别無經與腎俱屬足少隂經
　與足太陽膀胱相為表裏以此推之三焦之氣與命
　門通而三焦之經不與命門合也扁鵲之論為正然
　則寸口之部位以何為正也脉要精微論曰尺内兩
　傍則季脇也尺内以候腎尺外以候腹中附上左外
　以候肝内以候膈右外以候胃内以候脾上附上右
　外以候肺内以候胷中左外以候心内以候膻中前
　以候前後以候後上竟上者胷喉中事也下竟下者
　少腹腰股膝脛足中事也此寸口部之定位也或曰
　必以動脉為診則手厥隂少陽二經當列何部也曰
　經云手少隂獨無腧乎其外經病而臟不病也故治
　痛者治包絡之經無犯其經則手厥隂同手少隂經
　部診也手少陽為三焦則各分於上中下部以診也
　則十二經動脉皆可診於寸口矣潔古以地道自古
　逆行言脉三部自手少隂君火心始逆而至厥隂風
　木肝逆而至太陽寒水外應十一月内應於左尺腎
　與膀胱接右手肺應九月居右寸逆至太隂土為脾
　應右闗又逆至手厥隂與三焦以愚考之此乃地六
　氣之步位故歳首於春初之氣亦始厥隂風木君火
　不任令退居二氣而少陽相火當夏為三之氣四氣
　太隂五氣陽明六氣太陽乃取地之六氣依四時而
　至難以言寸口三部之位且六節氣位乃地理之應
　也經曰顯明之右君火之位君火之右退行一步相
　火治之復行一步土氣治之雖始以君火亦順次而
　行未嘗逆楊仁齋以右尺其經手厥隂其臟心包絡
　其府三焦其名命脉決非右腎之命門以愚考之十
　二經脉自上古立名今不悟脉歌非王叔和之本經
　又立命脉以附和之且本於内經尺内以候腎原不
　曽分左右是合左右之尺皆以候腎亦無所謂命脉
　矣仁齋直指於醫方發明甚髙惜乎於此未明
女人反此背看之(男女脉形/有異同)尺脉(位/)第三同斷(腎/)病
　歌首二句只言部位未論脉女人反此背㸔云者原
　其惑於男左腎右命門女左命門右腎故言反此又
　繼之曰尺脉第三同斷病則反此背㸔者只論尺脉
　耳　男女有異同者脉形爾如男脉闗上盛女脉闗
　下盛男左大右小為順女右大左小為順男女脉位
　即無異同也以十二經脉所行之終始五臟之定位
　成形則一也惟莖戸及胞門子户精血之不同耳安
　可言脉位女人與男子反而背者乎脉訣之誤因於
　腎與命門有男女之别不知腎有兩其左為腎右為
　命門難經雖有左右之别亦無男女左右之分其實
　皆腎臟非命門也至褚氏遺書則又以女人心肺自
　尺始倒裝五臟則謬又甚焉或曰南政北政三隂司
　天在泉而尺寸亦或易位褚氏之論或原此乎曰不
　然也司天在泉以天之六歩為客脉也故随南北政
　以分尺寸之不應耳其地之六部為主脉即隨候以
　見而不移也心肺在上肝腎在下脾脉在中自三才
　分而為人亘古今何嘗異　無求子曰所謂反者男
　子尺脉常弱今反盛女子尺脉常盛今反弱故謂之
　反耳李晞范因之雖於反字義明不同於衆論然反
　盛反弱乃男女之病脉今入式歌方言部位而遽以
　病脉牽解似非本㫖特作歌者不善行文故以反此
　背㸔傳惑於世耳今刋而改之如上
心與小腸居左寸肝膽同居左闗定腎居尺脉亦如然
用意調和審安静肺與大腸居右寸脾胃脉從闗裏認
命門還與腎脉同用心仔細須尋趂
　此脉訣重分左右寸闗尺部所出也其曰命門還與
　腎脉同以此句觀之命門即腎也既知其非動脉前
　何必以命門為臟而列部耶　察病指南以右手尺
　為命門却又曰一名手心主包絡則又差以命門為
　心主也　心為藏小腸為府以府配藏者實以手少
　隂心經與手太陽小腸經二經脉相接故同一部其
　餘藏府同部皆同然藏府之脉實以浮沉之位别之
　府陽也故因浮而見藏隂也故因沉而見然以難經
　一脉十變推之如云心急甚者肝邪干心心微急者
　膽邪干小腸是又以本藏之脉微甚别藏府也　察
　病指南以七難六氣循甲子旺脉分六府者非也陽
　明脉浮大而短安得為胃脉形也浮大而短陽明燥
　金脉也
若診他脉覆手㸔要自㸔時仰手認(診脉皆須仰手㸔/覆手反診因不應)
　古人診病必仰病人手而診醫者覆其手以三部九
　候菽重之法取之惟反其診者不然蓋南北二政之
　歳三隂司天在泉尺寸或有不應者反其診則應矣
　不應者脉沉不應診也覆病人手診之則脉見也沉
　者為浮細者為大捨此之外無覆手之診
　　(升/)按脉訣之言謂診他則覆手自診則仰手取手
　　便而已刋誤蓋誤認歌意以醫之覆手診人為覆
　　病人之手也自此以後有似此者節去之而不辯
三部須教指下明
　難經曰脉有尺寸何謂也然尺寸者脉之大要㑹也
　從關至尺是尺内隂之所治也從關至魚際是寸口
　内陽之所治也故分寸為尺分尺為寸故隂得尺中
　一寸陽得寸内九分尺寸終始一寸九分故曰尺寸
　也　蔡氏曰手太隂之脉自腕中横紋至魚際横紋
　得同身之一尺一寸自腕中横紋前盡一尺為隂之
　位自魚際後一寸為陽之位太隂動脉前不及魚際
　横紋一分後不及腕中横紋九寸故古人於寸内取
　九分尺内取一寸㝠契陽九隂十自然之數尺寸之
　間謂之闗關者隂陽之限也　索氏曰諸家論脉部
　位或曰尺寸或曰寸關尺或曰三寸為三部或尺寸
　三部通論其不同者何也素問言脉之部位止言尺
　寸未言闗也至扁鵲難經乃言有闗部在尺寸之交
　蓋扁鵲假設闗位而寓於尺寸之交以為三部也其
　實只有尺寸而已逮仲景本論及王叔和言脉之部
　位或以尺寸通論某藏某府受病者是確言諸藏府
　之脉只一之意也乃合黄帝之説矣或以三部分論
　某藏某府受病者是假言諸藏府之脉各出之意也
　乃合扁鵲之説矣今究仲景叔和既宗黄帝言只有
　尺寸又從扁鵲三部之説何哉蓋黄帝言尺寸者約
　度之義扁鵲言三部者亦約度之義仲景叔和所以
　兼取並用非疑而兩存之也　千金載黄帝問曰何
　謂三部脉也岐伯曰寸闗尺也今考黄帝書無此説
　思邈假托耳　通真子曰素問三部九候論所述三
　部言身之上中下部非謂寸關尺也
九候了然心裏印
　素問曰人有三部部有九候乃各於動脉現處候之
　分九候今脉訣所歌以寸闗尺三部每三部内有浮
　中沉三候浮以候府中以候胃氣沉以候藏通一手
　三部為九候也
大腸共(供/)肺為傳送
　素問曰大腸者傳導之官變化出焉肺者相傳之官
　治節出焉傳送者大腸之職非與肺共也大腸以肺
　為藏供送應副而已
心與小腸為受盛(小腸受盛/與心應)
　素問曰小腸者受盛之官化物出焉小腸配心藏與
　之相應非心與小腸同受盛也
脾胃相通五榖消
　素問曰脾與胃以膜相連耳胃受五榖脾氣磨而消
　之
膀胱腎合為津慶(通精/徑)
　腎之所攝者精胞之所藏者溺精溺之洩同為一徑
　竇而出若曰津慶膀胱雖為津液之府然五藏六府
　皆有津液非腎膀胱所専主也
三焦無狀(為/府)空有名寄(分/)在胸中(腹/)膈相應
　此段皆以藏府配合為歌至三焦却不以命門為配
　其以三焦附於尺診歟且心主與三焦為表裏心主
　脉歴絡三焦手少陽脉徧屬三焦其治各有所上焦
　如霧中焦如漚下焦如瀆各有法象不偏在下安可
　診於尺也且難經曰上部法天主胸以上至頭之有
　疾即上焦之部中下部即中下焦分診甚明矣三因
　方之好異也云三焦有形如脂膜附於兩腎夾脊若
　果如此則内經難經言之矣其經脉又何徧屬歴絡
　之云乎
肝膽同為津液府(居/)能(上/)通眼目為清浄
　素問曰膀胱者州都之官津液藏焉則津液府施於
　膀胱為當以為肝膽則非又肝藏膽府今云同為府
　辭又害意今改之同為津液居乃言肝膽之津液耳
　五藏各有液肝之液泣其候目五府皆有出入惟膽
　無出入其膽之精氣則因肝之餘氣溢入於膽故藏
　在肝短葉間相並而居内藏精汁三合其汁清浄經
　曰膽者清浄之府肝藏血開竅於目肝受血而能視
　故上通眼人年老目昏者血衰肝葉薄膽汁减也
智者能調五藏和自然察認諸家病
　素問曰常以不病調病人醫不病故為病人平息以
　調之為法陳氏曰凡欲診脉先調自氣息壓取病人
　息以候其遲數過與不及所謂以我醫彼莫之敢違
掌後髙骨號為闗骨下闗脉形宛然以次推排名(分/)尺
澤(寸/)三部還須仔細㸔
　尺澤者手太隂之合穴在肘中約紋上其取一寸九
　分之法上始魚際大淵下終尺澤一尺一寸於尺取
　一寸於寸取九分為三部之位通真子云三部寸口
　在上闗脉在中尺澤在下尺澤者尺脉一寸之外餘
　脉所不出不見如入深澤而穴故曰尺澤安可以穴
　名而言尺部今改之　無求子於三部每部以浮中
　沉及四旁分為七候先浮按消息之次中按消息之
　次重按消息之次上竟消息之次下竟消息之次推
　指外消息之次推指内消息之此無求子合經中諸
　法以為定法也凡診平人之脉常以平旦凡診病脉
　則不以晝夜王貺子亨法也
闗前為陽明寸口闗後為隂直下取陽弦頭痛定無疑
隂弦腹痛何方走陽數即吐(為/熱)兼頭痛(吐/血)隂微即㵼臍
中吼
　難經曰數則為熱脉經曰陽數則吐血
陽實應知面熱風隂微盗汗勞兼有陽實大滑應舌強
隂數脾(臍/)熱(下/)並(熱/)口(痛/)臭(乆/)
　脉經云尺脉數惡寒臍下熱痛尺主下部今云脾熱
　口臭脾在中州非尺所係
陽微浮弱定心寒隂滑食注脾家咎(經脉不/調候)
　脉經曰尺脉滑血氣實婦人經脉不利及尿血食注
　脾咎當診於闗上
闗前闗後辯隂陽察病根源應不朽
　此總結闗前為陽名寸口以下之文也脉經辯隂陽
　大法云闗前為陽闗後為隂陽數吐血隂微下利陽
　弦頭痛隂弦腹痛陽微自汗隂微自下陽數口生瘡
　隂數加微必惡寒而煩燥不得眠陽微不能呼隂微
　不能吸今脉訣所述或遵或違何也　潔古曰陽弦
　為脉浮而弦隂弦為脉沉而弦但言隂陽者乃脉之
　浮沉也經曰浮為表沉為裏非止寸口獨浮尺獨沉
　尺寸俱有浮沉今按潔古論浮沉表裏則是而以論
　此段隂陽則非蓋脉經脉訣皆以闗前陽闗後隂啓
　之中論脉証後又以闗前闗後辯隂陽結之安可以
　浮沉論
一息四至號平和更加一至大無疴
　素問曰人一呼脉再動一吸脉再動呼吸定息脉五
　動閏以大息命曰平人難經曰脉来一呼再至不大
　不小曰平二經之言不同何也蓋難經因論損至之
　之脉而概舉也故於至脉則云一呼再至曰平不言
　一吸者舉一使反三隅也及後再舉則兼呼吸總論
　不大不小者息數調匀也然不若内經理備言詳其
　曰閏以大息者閏在氣盈朔虚之間大息在呼吸之
　間猶歳之閏非一呼一吸之外再有呼吸也大息者
　呼吸定息在呼吸之間脉因而又一動以成五動之
　數亦如呼出心與肺吸入腎與肝而脾受榖氣於中
　在呼出吸入之間也
三遲二敗冷危困六數七極熱生多八脱九死十歸墓
十一十二絶魂瘥
三至為遲一二敗(一息一至/着牀害)兩息一至死非􁁣
　遲敗前已言矣今重出况下文兩息一至正論損損
　有四等故改之以舉其凡例　十四難曰何謂損一
　呼一至曰離經二呼一至曰奪精三呼一至曰死四
　呼一至曰命絶損脉從下上自一呼一至而至四呼
　一至也然離經奪精則必死矣何待三呼四呼一至
　故脉訣兩息一至即言死　仲景曰脉有四損三日
　死平人四息病人脉一至也五損一日死平人五息
　病人脉一至也六損一時死平人六息病人脉一至
　也此仲景於四損之上又増五損六損為一日一時
　死期
遲冷數熱古今同難經越度分明載
　難經曰數則為熱遲則為寒越度者秦越人之法度
　也
熱即(積/)生風冷生(動/)氣用心指下丁寜記
　熱豈能生風熱積之多則風生冷不能生氣冷積之
　多則動氣然冷熱亦能動血而為病不可專泥也
春弦夏洪(鈎/)秋似毛冬石依經分節氣
　素問曰春脉如弦其氣来耎弱輕虛以滑端直以長
　故曰弦夏脉如鈎其氣来盛去衰故曰鈎秋脉如浮
　其氣来輕虛以浮来急去散冬脉如營其氣来沉以
　摶故曰營難經曰春弦脉来厭厭聶聶如循榆葉(當/依)
　(素問作脉来耎弱招/招如揭長竿末稍)曰平益實而滑如循長竿曰病
　急而勁益強如新弓弦曰死夏鈎脉来纍纍如環如
　循琅玕曰平来益數如鷄舉足曰病前曲後倨如操
　帶鈎曰死秋毛脉来藹藹如車蓋按之益大(當依素/問厭厭)
　(聶聶如/落榆葉)曰平不上不下如循鷄羽曰病按之消索如
　風吹毛曰死冬石脉上大下銳如雀之啄曰平啄啄
　連屬其中微曲曰病来如解索去如彈石曰死　今
　按四時之脉皆取法象本乎難經夏脉不當改作洪
阿阿緩若春楊柳此是脾家居四季
　四時之末土旺十八日此脾土之本位然而四時之
　候四藏之脉皆以脾土胃氣為夲難經曰脾者中州
　其和平不可得見衰乃見耳来如雀之啄如水之漏
　下是脾家之衰見也脉經曰六月季夏建未坤之間
　土之位脾旺之時其脉火阿阿而緩名曰平脉今脉
　訣増春楊栁以為法象蔡氏曰凡脉不大不細不長
　不短不浮不沉不滑不澁應手中和意思欣欣難以
　名狀為胃氣亦可謂善於形容者矣
　　今按脉經所言四時之平脉者有胃氣之脉也病
　　脉者四時脉多而胃氣少者也死脉者但有四時
　　脉而無胃氣者也如此則胃氣之脉隨四時而寓
　　於當時之脉之中為平脉也不可得而見亦不可
　　得而形容其曰阿阿而緩者専以四季十八日中
　　所診而見者言之耳
在意專心察細微靈樞曉解通𤣥記
浮芤滑實弦緊洪七表(陽/脉)還應是本宗微沉緩濇遲并
伏濡弱相兼八裏(隂/脉)同
　脉不可以表裏定名也惟浮沉二脉可以表裏論黄
　岐越人仲景叔和皆不言表裏脉經王氏所作無七
　表八裏九道之名今脉訣竊託叔和之名其論脉却
　悖於脉經自六朝以来以七表八裏九道為世大惑
　未有言其非者王裳著闡微論謂脉訣論表不及裏
　於脉之形狀大有發明至於表裏則不言其非尚拘
　拘増數長二脉為九表加短細二脉為十裏以九與
　十為隂陽數之極嗚呼脉之變化固從隂陽生然安
　可以名數拘之哉從来之論脉有以浮沉長短滑澁
　為三隂三陽者有以大小滑澁浮沉可以指别者有
　以大浮數動滑為陽沉澁弱弦微為隂者有以按尺
　寸觀浮沉滑濇而知病所生以治者是皆以隂陽對
　舉而互見也未嘗云七表八裏九道也但七表八裏
　九道果可以盡脉之數乎内經曰鼓曰摶曰喘曰横
　曰急曰燥仲景曰偞卑榮章剛損曰縱横逆順豈七
　表八裏九道之能盡也然其名雖異實不出乎隂陽
　故脉當以隂陽察形不當以表裏定名内經曰脉合
　隂陽又曰善診者察色按脉先别隂陽諸脉因浮而
　見者皆云表不拘於七表諸脉因沉而見者皆曰裏
　不拘於八裏沉而滑亦曰裏浮而濇亦曰表詳辯在
　衆脉條下
血榮氣衛定息數一萬三千五百通
　素問曰榮者水榖之精氣也和調於五藏洒陳於六
　府乃能入於脉也故循脉上下貫五藏絡六府也衛
　者水榖之悍氣其氣慓疾滑利不能入於脉也故循
　皮膚之中分肉之間(謂脉/外)熏於肓膜散於胸腹靈樞
　曰人受氣於榖榖入於胃以𫝊與肺五藏六府皆以
　受氣其清者為榮濁者為衛榮行脉中衛行脉外營
　周不休五十而大㑹又曰榖氣津液已行榮衛大通
　乃化糟粕以次𫝊下又曰榖始入於胃其精微者先
　出於胃之兩焦以溉五藏别出兩行榮衛之道其大
　氣之摶而不行者積於胸中命曰氣海出於肺循喉
　咽故呼則出吸則入又曰其浮氣之循於經者為衛
　氣其精氣之行於經者為榮氣又曰五榖入於胃也
　其糟粕津液宗氣分為三隊故宗氣積於胸中出於
　喉嚨以貫心肺而行呼吸焉營氣者泌其津液注之
　於脉化以為血以榮四末内注五藏六府以應刻數
　焉衛氣者出其悍氣之慓疾而先行於四末分肉皮
　膚之間而不休者也榮氣衛氣皆津液之所行又曰
　榮衛者精氣也血者神氣也故血之與氣異名而同
　類焉又曰榮出中焦衛出上焦又曰上焦開發宣五
　榖味熏膚充身澤毛若霧露之溉是謂氣中焦受氣
　取汁變化而赤是謂血又曰經脉者所以行血氣而
　營隂陽濡筋骨利闗節者也衛氣者所以温分肉充
　皮膚肥湊理司開闔者也　靈樞曰人經脉周身十
　六丈二尺漏水下百刻分晝夜人一呼脉再動氣行
　三寸一吸脉亦再動氣行三寸呼吸定息氣行六寸
　十息氣行六尺二百七十息氣行十六丈二尺一周
　於身下水二刻二千七百息氣行十周於身下水二
　十刻一萬三千五百息則氣五十周水下百刻故五
　十營者備得天地之壽矣凡行八百一十丈也　又
　曰衛氣之行一日一夜五十周於身晝行於陽二十
　五周夜行於隂二十五周周於五藏是故平旦隂盡
　陽氣出於目目張則氣上行於頭循項下足太陽循
　背下至小指之端其散者别於目鋭眥下手太陽下
　至手小指之間外側其散者别於目鋭眥下足少陽
　注小指次指之間以上循手少陽之分側下至手小
　指之間别者以上至耳前合於頷脉注足陽明以下
　行至足附上入五指之間其散者從耳下下手陽明
　入大指之間入掌中其至於足也入足心出内踝下
　行隂分復合於目故為一周是故日行一舎人氣行
　身一周與十分身之八其始入於隂常從足少隂注
　於腎腎注於心心注於肺肺注於肝肝注於脾脾復
　注於腎為周是故夜行一舎人氣行於隂藏一周與
　十分藏之八亦如陽行之二十五周而復㑹於目(詳/見)
　(靈樞衛氣/行七十六)此五十周衛氣之行也晝行陽二十五度
　夜行隂二十五度五十周而後大㑹於平旦者榮衛
　息數同也其始從中焦注手太隂陽明陽明注足陽
　明太隂太隂注手少隂少陽少陽注足太陽少隂少
　隂注手心主少陽少陽注足少陽厥隂厥隂復還注
　手太隂此經脉行度終始也與衛氣之行則各異
　三因方云血為脉氣為息一呼一吸一定息脉行六
　寸二百七十息行盡十六丈二尺者血之脉也氣之
　息遲於脉八息三分三釐三毫方行一寸一萬三千
　五百息方行盡十六丈一尺　今按經云氣積於胃
　以通榮衛各行其道宗氣流於海下者注氣街上者
　走息道如此則榮衛各道如上文靈樞所言榮者水
　榖之精氣出於中焦變化為赤入於脉與息數呼吸
　應衛者水榖之悍氣出於上焦行於脉外温分肉充
　皮膚司開闔不與脉同行不與榮同道不與息數同
　應榮衛也其異如此然而行於身也晝夜五十周則
　榮與衛一也三因以血為脉指榮言以氣為息指衛
　言而謂榮血之脉晝夜五十周衛氣之息晝夜一周
　不知何據而與古經如此其異也　又按難經曰榮
　氣之行常與衛氣相隨上下衛由息而動巢元方謂
　氣行則血行氣住則血住皆疑其𫝊誤王冰謂刺絡
　通榮衛不當兼言衛在絡之間也(靈樞衛氣行篇云/衛氣之行晝行陽)
　(則目張而寤夜行隂則目瞑而寐謹按此節言平旦/陽氣之出目而下行於手足三陽也皆一時分道並)
　(注非有先後次第也此經篇末言水下一刻人氣在/太陽水下二刻人氣在少陽水下三刻人氣在陽明)
　(水下四刻人氣在隂分者則是先下太陽究竟然後/下少陽俟少陽究竟然後下陽明俟陽明究竟方上)
　(行隂分大與此節矛盾並衍文也又按此節言陽氣/流行之周數及下文言漏水所下之刻數合而推之)
　(其為衍文明矣何以言之夫晝日漏水之下凡五十/刻晝日陽氣之行凡二十五周以晝日漏水之刻數)
　(配於晝日陽氣之周數則陽氣一周配水下二刻也/又以漏水之二刻配於陽氣之一周則陽氣之從平)
　(旦出目而分道並注下於手足三陽也蓋配水下一/刻焉其從足心之出内踝上行隂分而復合於目亦)
　(配水下一刻是為一周也如此則水下一刻人氣當/在三陽水下二刻人氣當在隂分而行一周於身也)
　(水下三刻人氣又當在三陽水下四刻人氣又當在/隂分而行一周於身也如此周流三陽與隂分至水)
　(下五十刻則得二十五周於身而與篇首晝日行陽/之數相合今此篇末水下一刻人氣在太陽二刻在)
　(少陽三刻在陽明四刻在隂分之説則是水下四刻/配人氣行一周於身水下八刻配人氣行二周於身)
　(水下五十刻配人氣行一十二周半於身與篇首晝/日行於陽二十五度之説不合豈經之本㫖耶  榮)
　(氣之行自手太隂始至足厥隂終為一周於身也詳/其一周於身外至身體四肢内至五藏六府無不周)
　(徧故其五十周無隂陽晝夜之殊衛氣之行則不然/晝但周陽於身體四肢之外不入五藏六府之内夜)
　(但周隂於五藏六府之内不出身體四肢之外故/必五十周至平旦方與榮大㑹於肺手太隂也)
　　心藏歌一
心藏身之精(君/)小腸為弟兄(受/盛)
　心者君主之官一身之主宰也經曰主明則下安曰
　身之精不見心為尊矣精有兩義有生之来謂之精
　經曰兩神相摶合而成形常先身生是謂精非心之
　專主也有五藏六府之精經曰腎受而藏之腎為精
　之處非心之所主也　心藏小腸府大言隂與陽小
　言夫與婦不可以兄弟言　小腸為受盛之官
象離隨夏旺屬火向南生(明/)
任物無纎巨多謀最有靈内行於血海外應舌將榮
　衝脉為十二經之海靈樞曰血海者衝脉也又手太
　陽少隂二經為表裏心主血上為乳汁下為月水經
　曰二陽之病發心脾女子不月心歌云内行血海以
　此李晞范以肝為血海而牽合之非也
七孔多聰慧三毛上智英反時憂不解順候脉洪驚(平/)
　洪脉見於夏為順候平脉何驚之有
液汗通皮潤聲言爽氣清伏梁秋得積如臂在臍縈
　心之積名伏梁出難經若内經腹中論所載伏梁乃
　風根也非心積也
順視雞冠色凶㸔瘀血凝診時須審委細察要叮嚀實
夢憂驚佈虚翻烟火明
　靈樞曰正邪從外襲内而未有定舎與榮衛俱行而
　與魂魄飛揚使人卧不得安而喜夢
秤之十二兩小大與常平
　　心藏歌二
三部俱數心家熱舌上生瘡唇破裂狂言滿目見鬼神
飲水百杯終不歇
　　心藏歌三
心脉芤陽氣作聲(時失/血榮)或時血痢(尿/血)吐交横溢闗骨痛
心煩燥更兼頭面赤騂騂
　池氏曰溢闗者隂氣上至於闗而未溢於闗前陽部
　腎之隂水欲勝心火火不受邪水火交爭而兩傷腎
　傷則骨痛心傷則煩燥以致氣上攻而頭面赤
大實由来面赤風燥痛面色與心同微寒虚惕心寒熱
急則腸中痛不通實大相兼並有滑舌強心驚語話難
單滑心熱别無病澁無心力不多言沉緊心中逆冷痛
弦時心急又心懸
　　肝藏歌一
肝藏應春陽連枝膽共房色青形象木位列在東方含
血榮於目牽筋運爪將逆時生恚怒順候脉弦長泣下
為之液聲呼是本鄉味酸宜所納麻榖應隨糧實夢山
林樹虚㸔細草芒積因肥氣得杯覆脇隅傍翠羽身將
吉顔同枯草殃四斤餘四兩七葉兩分行
　　肝藏歌二
三部俱弦肝有餘目中疼痛苦弦虛怒氣滿胸常欲叫
翳矇童子淚如珠
　　肝藏歌三
肝軟並弦本没邪緊因筋急有些些細㸔浮大更兼實
赤痛昏昏似物遮溢闗過寸口相應目眩頭重與筋痛
芤時眼暗或吐血四肢癱瘓不能行澁則縁虚血散之
肋脹脇滿自應知滑因肝熱連頭目緊實弦沉痃癖基
微弱浮散氣作難目暗生花不耐㸔盛浮筋弱身無力
遇此還須四體癱
　　脾藏歌一
脾藏象中坤安和對胃門王時隨四季自與土為根磨
榖能消食榮身性本温應唇通口氣連肉潤肌敦形扁
(廣/)才(長/)三五(寸/五)膏凝散半斤
　難經曰脾廣三寸長五寸脉訣止言扁三寸失長五
　寸之文今合廣長著三五之數
順時脉緩慢失則氣連吞
　素問曰五氣所病脾為吞又曰刺中脾十日死其動
　如吞李晞范曰連吞者所以形容緊數之脉狀乖於
　内經失脉訣意
實夢歌歡樂虚爭飲食分濕多成五泄腸走(響/)若雷奔
痞氣冬為積皮黄四體昏二斤十四兩三斗五升存
　　脾藏歌二
三部俱緩脾家熱口臭胃翻長嘔逆齒腫齗宣注氣纒
寒熱時時少心力
　　脾藏歌三
脾脉實并浮消中脾胃虛口乾饒飲水多食亦肌虚(肌/亦)
(作/飢)單滑脾家熱口氣氣多粗濇則非多食食不作肌膚
微浮傷客熱来去乍微疎有緊脾家痛仍兼筋急拘欲
吐即不吐冲冲未得蘓若弦肝氣盛妨食被機謀大實
心中痛如邪勿帶符溢闗涎出口風中見羈孤
　　肺藏歌一
肺藏最居先大腸通道宣兑為八卦地(説/)金屬(次/)五行
牽(傳/)皮與毛通應魂將魄共連鼻聞香臭辨壅塞氣相
煎語過多成𠻳瘡浮酒灌穿猪膏凝者吉枯骨命難存
本積息賁患乗春右脇邉順時浮濇短反即大洪弦實
夢兵戈競虚行渉(夢/)水(野/)田
　靈樞曰厥氣客於大腸則夢田野今按脉訣以水田
　為肺虚之夢非也大腸虚為厥氣所客則夢田野府
　虛致藏虛或可連稱若曰水田則腎夢也
三斤三兩重六葉散分懸
　　肺藏歌二
三部俱浮肺藏風鼻中多水唾稠濃壯熱惡寒皮肉痛
顙乾雙目淚酸疼
　　肺藏歌三
肺脉浮兼實咽門燥又傷大便難且澁鼻内乏馨香實
大相兼滑毛焦涕唾粘更和咽有燥秋盛夏宜砭沉緊
相兼滑仍聞咳𠻳聲微浮兼有散肺脉本家形溢出胸
中滿氣泄大腸鳴弦冷腸中結芤暴痛無成(為失/血榮)
　暴痛無成是不痛也潔古解得之解作痛者又非改
　為失血為當
沉細仍兼滑應知是骨蒸皮毛皆總澁寒熱兩相承
　　腎藏歌一
腎藏對分之膀胱共合宜旺冬身(行/)屬水位北定無疑
兩耳通為竅三焦附在斯(二隂竅/附斯)
　三焦非腎所附説見前篇腎開竅於二隂與兩耳皆
　為腎竅
味鹹歸藿豆精志自相隨沉滑當時本(脉/)浮攤(緩/)厄在
脾色同烏羽吉形似炭煤危冷積多成唾焦燥水易虧
奔豚臍下積究竟骨將痿實夢腰難(脊/)解虛行溺水湄
　曰難解是不解也
一斤餘一兩脇下(腰/脊)對相垂(依/)
　難經曰腎形如江豆相並而曲附於脊膂外與臍相
　對脇下肝之部位非腎位亦不垂
　　腎藏歌二
三部俱遲腎藏寒皮膚燥澁髪毛乾忽夢鬼神時入水
覺来情思歸無歡
　　腎藏歌三
腎散腰間氣尿多更滑精軟為膝脛痛隂汗豈無憑實
滑小便澁淋痛濇騂騂脉濇精頻漏恍惚夢魂多小腸
疝氣逐夢裏涉江河實大膀胱熱小便難不通滑弦腰
脚痛沉緊病還同單(平/)匀無病憊浮緊耳應聾
　　左右手分診五藏五時脉歌
左右須候四時脉四十五動為一息(日三/氣畢)
　難經曰脉不滿五十動一止一藏無氣脉訣生死歌
　云五十不止身無病數内有止皆知病正本難經今
　此乃曰四十五動為一息及六部脉歌皆以四十五
　動為凖乖於内經謬於名數今於後六歌皆當改作
　五十動為是且一息者一呼一吸也四十五動非止
　一息也若以息為止息則脉經所謂五十動不止者
　五藏六府皆受氣即無病五十動一止五歳死五動
　一止五日死四十五動除去五動而不及五十不知
　何意今詳此句想因四時脉而言或本於内經冬至
　夏至各四十五日為隂陽上下之期一時六氣九十
　日三氣得四十五日今改為四十五日以合内經李
　晞范脉髓作四十五動圖說亦巧而未敢信通真子
　潔古諸解穿鑿皆非蓋脉之流行如環無端無一息
　之停未嘗以五十動一止為限但止即為病依數而
　止期以歳死不依數而止則為結促代三病脉矣
指下弦(浮/)急洪緊(數/)時便是有風兼熱極忽然匿匿慢
沉細冷疾纒身無他事(兼患/氣)賊脉頻来問五行屋漏雀
啄終不治
　　左手寸口心脉歌
左手頭指火(木/)之子四十五動(五十/動脉)無他事
　左手者病人之手頭指者醫者按脉初下第一部之
　指下凖此心火為木之子
三十一動忽然沉頓飯忽来還復此春中候得夏須憂
夏若得之秋絶體秋脉如斯又凖前冬若候之春必死
　脉沉頓飯之乆然後来乃絶止之脉見於三十一動
　之間三十動一止應在三年死今云在三月一時之
　後是以月為年也此下六歌之非皆然當以在後生
　死候歌為正
　　左手闗部肝脉歌
左手中指木相連脉候還須來一息(足五/十)二十六動沉
却来肝藏有風兼熱極(尅在二年/為死日)
　曰沉却来即是止脉不可為風熱之診此歌蓋𫝊誤
　大抵止脉皆不吉之兆諸家穿鑿以求符合皆非今
　直據診生死候歌斷之二十動一止二歳死下倣此
　不再論
三十九動濇匿匿本藏及筋終絶塞一十九動便沉沉
肝絶未曽人救得
　　左手尺部腎脉歌
左手腎脉指第三四十五動(五十/動足)無疾咎(闕/)　　　(指/下)
(急/急)動弦(數/)時便是熱風之脉候忽然来徃慢慢極腎藏
敗時須且救此病多從冷變来療之開破千金口二十
五動沉却来腎絶醫人無好手努力黄泉在眼前縱在
也應終不乆
　右手寸口肺脉歌
右手頭指肺相連四十五動(五十/動足)無憂慮極急明知是
中風更㸔二十餘七度忽然指下来徃慢肺冷莫言無
大故一朝肺絶脉沉沉染病卧牀思此語十二動而又
不来咳𠻳唾濃兼難補髮直如麻只片時(毛折皮枯/喘不休)扁
鵲也應難救䕶
　髪直如麻小腸絶也改作毛折皮枯以合難經手太
　隂脉絶之証仲景云若汗髪潤喘不休者肺先絶
　　右手闗上脾脉歌
右手第二指連脾四十五動(五十/動足)無諸疑急動名為脾
熱極食不能消定若斯欲知病患多為冷指下尋之慢
極遲吐逆不定經旬日胃氣衝心得幾時
　　右手尺部命門(腎/)脉歌
右手命(腎/)脉三指下五十動足不須怕一十九動黙然
沉有死無生命絶也指下急急動如弦腎藏有風猶且
治七動沉沉更不来努力今朝應是死
　　七表
一浮者陽也指下尋按之不足舉之有餘再三尋之如
大過(脉在肉/上行)曰浮主咳𠻳氣促汗自出背膊勞倦夜卧
不安
　脉訣曰如太過曰浮既曰舉之有餘矣如何而太過
　曰太過則浮洪浮緊浮弦之脉如何診之脉經並無
　如太過之文又尋與按不同按者重手於肌肉筋骨
　部也尋則或上或下或左或右隨脉部以尋之浮脉
　按之不足非尋之不足也
按之不足舉有餘再再尋之指下浮藏中積冷榮中熱
欲得生精用補虚
寸浮中風頭熱痛闗浮腹脹胃虚空尺部見之風入肺
大腸乾澁故難通
二芤者陽也指下尋之兩頭即有中間全無(舉指浮大/而軟按之)
(兩邊實/中間虚)曰芤主淋瀝氣入小腸(主失/血)
　芤草名其葉類葱中心虚空故以指按芤草葉喻失
　血之脉芤之名不見於内經又曰安卧脉盛謂之脫
　血至仲景傷寒論曰脉弦而大弦則為減大則為芤
　減則為寒芤則為虚虚寒相摶此名為革亦未嘗以
　芤為定名但附見於革至王叔和始立芤脉脉經曰
　芤脉其象兩邊似有中間全無今脉訣乃曰兩頭則
　有中間全無則誤矣夫尺脉上不至闗為隂絶寸口
　下不至闗為陽絶若兩頭似有中間全無則是隂陽
　絶脉也安得為芤脉乎經曰榮行脉中是血在脉中
　行脉以血為形血盛則脉盛血虚則脉虚故芤脉中
　空者血之脫也　芤脉先舉指時浮大而軟因按而
　中空今脉訣首言指下尋之非也仲景云脉浮而緊
　按之反芤其人本虚若浮而數按之不芤此人本不
　虛是皆於按上以見芤脉尋者在浮舉沉按之耳下
　倣此
指下尋之中且虚邪風透入小腸居患時淋瀝(尿/血)兼疼
痛大作湯丸必自除
　諸家論芤皆為失血之診今曰邪風入小腸而淋瀝
　非其証也蓋是尿血之証矣
寸芤積血在胸中闗内逢芤腸裏癰尺部見之虚在腎
小便遺瀝血凝膿
三滑者陽也指下尋之三闗如珠動按之即伏不進不
退(徃来前却流利輾轉替替然如數珠/相似應指圓滑又曰漉漉如欲脱)曰滑主肢體困
弊脚手酸痛小便赤澁
　脉經曰輕手得之為浮滑重手得之為沉滑其象徃
　来流利應指圓滑若珠之隐指今脉訣曰按之即伏
　不進不退則是有浮滑而無沉滑也經曰一隂一陽
　者謂脉来沉而滑也是沉中亦有滑也故王裳言脉
　訣論表不及裏也且脉有獨見於一部者有通三部
　見者今曰三闗如珠動非也按之即伏不進不退則
　是脉不徃来而定豈所謂滑乎今取脉經所載而去
　其浮中而有力之語蓋此語只言浮滑亦一偏之言
　夫血多則脉滑滑之本體也若氣血和順其動不澁
　不急不緩和滑之脉為不病婦人為妊子今若曰滑
　為陽為病熱為實則此滑字當帶數及小實言之大
　抵此脉訣言脉之形狀徃徃未當今據經改正之而
　脉下所主之証多與本脉不類改之則不勝改姑置
　之可也
滑脉如珠動曰陽腰中生氣透前腸脛酸只為生寒熱
大㵼三焦必得康
滑脉寸居多嘔逆闗滑胃寒(熱/)不下食尺部見之臍似
氷(熱下/焦)飲水下焦聲瀝瀝(月信不通/尿血澁)
　前脾藏歌云單滑脾家熱今云胃寒不下食何也脉
　經曰闗滑胃中有熱又云中實逆滑為熱實故不欲
　食食即吐逆可明為熱池氏謬言肝木尅脾土致寒
　弦為肝脉滑豈肝脉乎　脉經曰尺滑不利少氣脉
　賦解義云男子尺滑主膀胱冷氣小腹急脹便旋利
　數又云尺滑主胞絡極冷月經不調直以滑脉為隂
　主冷不當不若脉經所謂尺滑血氣實婦人經脉不
　利男子尿血為得今脉訣云臍似冰則滑為隂証又
　曰飲水則滑為陽熱又曰瀝瀝作聲則滑為停水之
　証既言冷又言熱不知何謂今正之
四實者陽也指下㝷之不絶舉之有餘(浮中沉三/候皆有力)曰實
主伏陽在内脾虚不食肢體勞倦
　桞氏曰實者氣結不通欠疎快意上部實則氣壅下
　部實則氣脹中部實中腕不快　素問曰氣来實強
　是謂太過病在外氣来虚微是謂不及病在内此表
　裏虛實之診也今脉實而曰脾虛未敢信
實脉尋之舉(浮沉/皆)有餘伏陽蒸内致脾虛食少只縁生
胃壅温和湯藥乃痊除
　舉有餘止言浮實故改之
實脉闗前胸熱甚當闗切痛中焦恁尺部如繩應指來
(當為下/痢疼)腹脹小便都(淋/)不禁(忍/)
　如繩非實脉之比乃緊脉也故改之　脉經曰尺實
　小腹痛小便不禁又云小便難少腹牢痛蓋氣来實
　強者太過之脉與淋瀝相應若云小便不禁則膀胱
　不固水泉不止為下焦劇寒之証矣脉經用當歸湯
　加大黄蓋因熱而用也小便不禁必𫝊寫之誤後云
　小便難者是也潔古於此一用薑附一用承氣為兩
　可之辭將以為寒乎以為熱乎
五弦者陽也指下尋之不足舉之有餘狀若筝弦時時
帶數(端直以長/如弦隠指)曰弦主勞風乏力盗汗多出手足酸疼
皮毛枯槁
　指下左右皆無從前中後直過挺然於指下曰弦此
　血氣收斂不舒之候脉訣以弦為陽傷寒論以弦為
　隂脉賦解義亦云弦滑雖屬七表皆主於隂活人書
　云若弦而洪數者為陽弦疾而沉且微細者為隂主
　拘急以愚觀之經曰隂中之陽肝也當為半隂半陽
　之脉脉訣曰指下尋之不足舉之有餘則是有浮弦
　而無沉弦也經曰脉沉而弦者主懸飲内痛是沉中
　亦有弦又曰時時帶數則是弦數二脉相兼非單弦
　脉也素問曰氣来耎弱輕虛以滑端直以長曰弦今
　不取輕虛以滑恐有弦數弦遲兼他脉之診故止以
　弦本狀端直以長為弦然有弦而細有弦而粗㸔在
　何部弦而耎其病輕弦而硬其病重大率弦脉急強
　血氣不和之所生也又有偏弦雙弦之診
弦脉為陽(端直/以長)狀若弦四肢更被氣煎煎三度解(治/)勞
風始退常須固濟下丹田
　弦浮數大四者皆勞也大者易治脉氣未衰可斂而
　正也弦者難治血氣已耗而難補雙弦則賊邪親脾
　尤為難治加數則殆矣内經曰勞者温之不可用解
寸部脉緊一條弦胸中急痛狀繩牽闗中有弦寒在胃
下焦停水滿丹田(寸弦頭痛胸中痛左闗痃癖痛攣拘/右闗有飲寒留胃尺弦腹痛腰脚拘)
　既歌弦脉又言脉緊非也此歌脉証未是未盡今改
　作　脉經曰寸弦心下幅幅微頭痛心下有水氣一
　云胸中拘急闗弦胃寒心下厥逆一云心下拘急此
　胃氣虚故爾尺弦小便痛小腹及脚中拘急一云臍
　下拘急
六緊者陽也指下尋之三闗通度按之有餘舉指甚數
狀若洪弦(来徃有力左右彈人手/既如轉索又如切繩)曰緊主風氣伏陽上
衝化為狂病
　内經難經未言緊也内經曰急不曰緊曰来而左右
　弹人手有緊脉之狀未有緊脉之名至仲景曰緊者
　如轉索無常又曰緊脉從何而来假令亡汗若吐以
　肺裏寒假令咳者坐飲冷水假令下利以胃中虚冷
　皆因寒而脉緊故脉急為寒諸緊為寒至王叔和脉
　則又増如切繩狀故愚合三書所論以形容之左右
　弹人手者緊脉来之狀左右弹人手也轉索無常者
　索之轉動不常在一處或緊轉在左或緊轉在右此
　舉指而得緊脉之狀也切繩狀者繩以兩股三股糾
　合為徽纒又以物切之其輾轉之緊得之於按指而
　見以指按脉猶如切繩合此三者論之方備　脉經
　曰重手得之為沉緊輕手得之為浮緊故咳𠻳之脉
　沉緊則死中惡之脉浮緊則死今脉訣曰狀若洪弦
　此誤也緊為寒為痛弦為寒為飲洪為氣為熱主疾
　既殊治之亦異一槩言之為害甚矣且弦小於緊數
　大於弦洪則不然舉按盛大非與二脉同也又緊而
　遲為寒緊而數為熱若曰按有餘舉甚數則又類實
　脉若緊遲緊細又何以診又總曰三闗不曰三部又
　昧於寸尺之名今悉改之　論此緊脉者或曰在筋
　肉之間通度或曰按之實數是有三部之通緊而無
　各部之獨緊有按之緊而無浮之緊皆一偏之辭
　仲景曰脉至如轉索者其日死為其緊急不軟無胃
　氣也轉索一也有死生之分宜詳辨之
緊脉三闗數又弦上来風是正根元忽然強語人驚怕
不遇良醫不得痊
　前言狀若洪弦今曰數又弦是見之不明而頻移其
　説以遷就也前云主風氣伏陽化為狂今去伏陽獨
　言風仲景及脉經皆曰諸緊為寒非可以為風狂伏
　陽之診難經曰重陽者狂豈緊脉為重陽乎重陽者
　謂陽部更有洪大滑長數等脉見耳内經曰隂不勝
　其陽則脉流薄疾并乃狂薄疾者極虚而急數并謂
　盛實亦非緊脉也
緊脉闗前頭裏痛到闗切痛無能動隠指寥寥(轉索/無常)入
尺来繳結(疼/痛)遶臍長手捧
　脉緊如轉索非隐指寥寥之狀繳結非痛之狀今改
　之李氏曰陽脉至隂部自然隐伏指下寥寥入来若
　在寸部則不寂寥以愚觀之脉随病而見不随部而
　改小腹痛必寒氣固結攻擊於下焦所以脉緊安有
　因在尺部而脉變形乎
七洪者陽也指下尋之極大舉之有餘(極大在指下来/大去長而滿指)
曰洪主頭痛四肢洪熱大腸不通燥熱糞結口乾徧身
疼痛
　指下尋之極大舉之有餘是浮沉皆大之象有類實
　脉矣脉經曰極大在指下不言舉按可以見洪之本
　狀診者自當隨其見於浮沉以參求耳　極大在指
　下者指下前後左右四旁脉来皆盛大滿指是言本
　體之形大也来大去長言其来去之形大也
洪脉根元本是陽遇其季夏(夏/月)自然昌若逢秋季(月/)及
冬季(月/)發汗通腸始得涼
　仲景曰立夏得洪大脉是其本位為應時之脉今曰
　季夏池氏遷就以為季夏心火漸退得脾土偃之其
　熱病自退若然則秋冬只在九月十二月得洪脉方
　可發汗通腸乎今季字皆改為月字
洪脉闗前熱在胸當闗翻胃幾千重(熱来/衝)更向尺中還
若是小便赤澁脚痠疼
　　八裏
一微者隂也指下尋之極微冉冉尋之若有若無(欲絶/非絶)
(又曰按之/如欲盡)曰微主敗血不止面色無光
　若有若無欲絶非絶所以形容微之不可見按之如
　欲盡謂必輕手診則可見重手按則欲盡而無也微
　與濡弱相類極軟而浮細曰濡極軟而沉細曰弱極
　細而軟無浮沉之别者微脉也微與濇細何以分細
　而又短於微来往蹇滯曰濇細而稍大常有曰細細
　而稍長似有似無曰微合五脉相類者詳分之則微
　脉可知矣　陽微惡寒隂弱發熱微浮雖甚不成病
　不可勞　脉經曰脉者氣血之候氣血既微則脉亦
　微矣沉微則補隂浮微則補陽調補之道以此為凖
　凡得是脉必羸弱氣虚為宜故風勞氣虚之病多得
　是脉　桞氏曰脉分四時春夏發生長旺畏見此脉
　秋冬見尚庶幾又曰人禀氣以生若微脉太過陽虧
　氣乏何足以生
指下尋之有若無漩之敗血小腸虚崩中日乆為白帶
漏下時多骨肉枯
微脉闗前氣上侵當闗鬱結氣排心尺下見之臍下積
身寒飲水即呻吟
　微在尺為隂盛陽虚故為身寒不可飲水若飲水則
　兩寒相摶痛而呻吟也通真子曰多聲池氏曰身寒
　飲水李氏曰好飲冷水皆非也
三沉者隂也指下尋之似有舉之全無緩度三闗狀如
爛綿(舉之不足按之有餘重/按乃得在肌肉之下)曰沉主氣脹兩脇手足時
冷
　輕指於皮膚間不可得徐按至肌肉中部間應指又
　按至筋骨下部乃有力此沉脉也沉與浮相反與伏
　相近沉脉重按乃得於筋骨下部若伏脉則雖重按
　至筋骨下部亦不見必用指推開筋方可見脉難經
　曰伏者脉行筋下也内經曰推而内之推而外之皆
　是用指推筋脉以求之非一定其指於病人臂上俟
　其脉之自見也此持脉口訣也　脉經曰沉者隂脉
　之始也其象按之至筋骨得之者是也其體沉潜深
　居諸脉之下有地之氣焉凡諸脉即沉而見則知其
　在隂而裏受之今脉訣曰按之似有狀如爛綿曰沉
　如此則沉弱沉微沉細之脉又當何如而診之甚失
　脉經之意矣經曰闗以後者隂之動也脉當見一寸
　而沉過者法曰太過減者法曰不及豈有按之似有
　狀若爛綿之不及也
按之似(即/)有舉還無氣滿三焦藏府虛冷氣不調三部
壅通腸健胃始能除
　按之似有是沉微脉非獨沉也今改云按之即有
　沉為隂通腸宜温藥利之
寸脉沉兮胸有痰當闗氣短(痞/)痛難堪若在尺中腰脚
重小便稠數色如泔
　氣短者氣不能相續似喘而實非氣上衝似呻吟而
　無痛乃氣急而短促也今曰痛難堪則非氣短脉經
　曰闗沉心下有冷氣苦滿吞酸則痛者氣痞不通而
　痛也
三緩者隂也指下尋之往来遲緩小於遲脉(去来亦遲/小駛於遲)
(又曰陽脉浮大而濡隂脉浮/大而濡隂脉與陽脉同等)曰緩主四肢煩悶氣促不
安
　緩者二義去来亦遲小駛於遲每居中部或下部間
　柔軟而慢但小於沉脉兼之緩軟此有邪之診為不
　及之緩隂陽氣和陽寸隂尺上下同等同浮大而軟
　無有偏勝此無邪之診為隂陽和緩之緩緩與遲二
　脉相類緩脉大而慢遲脉小而衰緩者衛有餘而榮
　不足遲者隂氣盛而陽氣衰二診不同遲脉一息三
　至緩脉一息四至　脉經曰緩脉小駛於遲今脉訣
　反云小於遲脉誤矣四肢煩悶氣促不安皆非緩脉
　之証
来徃尋之狀若遲腎間生氣耳鳴時邪風積氣来衝背
腦後三針痛則移
緩脉闗前搐項筋當闗氣結腹難伸尺上若逢癥冷結
夜間常夢鬼隨人
四濇者隂也指下尋之似有舉之全無前虛後實無復
次序(細而遲徃来難且散或/一止復来又曰短而止)曰濇主腹痛女子有孕胎
痛無孕敗血為痛
　脉来蹇澁細而遲不能流利圓滑濇者澁也與滑相
　反如刀刮竹竹皮澁又有節刀刮而行澁遇節則倒
　退有濇脉徃来難之意如雨沾沙沙者不聚之物雨
　雖沾之其體亦細而散有濇脉徃来散之意或一止
　復来是因澁不流利之止與結促代之止不同玉函
　經曰切脉定知生死路但向止代濇中取㸔取濇脉
　與止代此是死期之大槩濇脉與外有形証未可斷
　他殂大命若是形証與代同尺部見之皆死定黎氏
　曰代者止也一藏絶他藏代至為真死脉不分三部
　隨應皆是濇者三五不調如雨沾沙為精血不足之
　候與代相似然三秋診得濇而有胃氣為平脉右手
　寸口浮短而濇為肺正脉二者皆非死脉若尺寸俱
　浮緊而濇外証必發熱惡寒項強腰痛牽連百節俱
　痛乃太陽經傷寒汗之愈舉此數端以見濇脉與代
　脉不可例觀尺脉者人之根本濇為精血不足之候
　若獨於尺中見濇則死候也　脉經曰濇脉之象徃
　来蹇滯行而多碍夫脉者資血氣而行血氣損傷榮
　衛行澁故脉亦澁脉訣曰按之似有舉之全無是有
　沉濇無浮濇經曰一隂一陽謂脉来浮而濇也則是
　浮中亦有濇豈獨沉有濇乎蓋浮而濇者榮衛傷沉
　而濇者精血損表裏之証不同故脉亦異豈獨有裏
　而無表乎難經曰前小後大前大後小其前後以尺
　寸論也今云前虛後實濇為少血其形蹇滯細短且
　散安能後實若後實則非濇矣其曰無復次序即内
　經所謂參伍不調上下如參春之脉是脉之亂脉亂
　則死矣今以脉經改之濇脉如刀割竹行丈夫有此
　號傷精婦人有孕胎中痛無孕還須敗血成濇脉闗
　前胃氣并當闗血散不能停尺部如斯逢逆冷體寒
　臍下作雷鳴
五遲者隂也指下尋之重手乃得隠隠(一息三至/去来極遲)曰遲
主腎虚不安
　中風口喎脉浮而遲則生今脉訣於遲脉曰重手乃
　得是無浮遲之脉乎立脉之名曰遲以其比平人一
　息四至減去一至故也今曰隠隠果何所似且如珠
　絲曰隂衰如風吹毛曰肺死微甚欲絶伏甚不出則
　庶可隠隠形容之三至為遲何隠隠乎
遲脉人逢狀且難(三至為遲/一息間)遇其季夏不能痊神工診
着知時候道是脾來水必乾(或是脾虚/或腎寒)
　遲脉一息三至以至數之至為易見　通真子曰遲
　脉屬腎腎水憂在土土季夏王潔古云遲本土也當
　倣此一脉為時勝故長夏勝冬土克水池氏曰季夏
　現遲季夏土正旺勝其腎水水必枯病不痊抑脾土
　滋腎水方為良工以愚考之内經曰脉遲者為藏病
　難經曰遲者隂也遲為在藏非脾旺脉亦非屬腎之
　脉假使季夏土旺脾能克腎不縁脉遲阿阿和大而
　緩是脾之正脉是因季夏時而旺不病之脉若素有
　腎虚之病則憂之若曰四時王脉能克所勝則是春
　肝脉旺必克脾土四時旺脉因序而見人人四時皆
　病矣今此脉訣之意蓋以夏月萬物盛大陽現之時
　而得遲脉為失時反証隂氣大盛脾者隂中之至隂
　也遲在脾則脾冷腎者亦隂也遲在腎則腎冷内經
　曰未有藏形於春夏而脉沉濇秋冬而脉浮大命曰
　逆四時今遲脉在夏亦逆四時也
寸口遲脉心上寒當闗腹痛飲漿難流入尺中腰脚重
厚衣重複也嫌單
六伏者隂也指下尋之似有呼吸定息全無再再㝷之
不離三闗(極重按之着骨乃得又曰闗/上沉不出又曰脉行筋下)曰伏主毒氣閉
藏三闗四肢沉重手足時冷
　伏脉者初下指輕按不見次尋之中部又不見次重
　手極按又無其象直待以手推其筋於外而診乃見
　蓋脉行筋下也若如常診不推筋以求則無所見昧
　者以為脉絶矣芤脉因按而知伏脉因推而得伏與
　沉相似沉者重按乃得伏者重按亦不得必推筋乃
　見也若重按不得推筋着骨全無則脉絶無而死矣
　脉訣曰指下尋之似有則非伏也呼吸定息全無則
　脉絶也再再尋之不離三闗三闗三部一寸九分之
　位也豈他脉之診乃離捨三闗乎此脉訣言伏脉之
　狀最謬
隂毒伏氣切三焦不動榮家氣不調不問春秋與冬夏
徐徐發汗(調/理)始能消
　伏為積聚有物為積有榮積有衛積有藏積隨所積
　而施治可也今曰不動榮家氣不調是先治榮血而
　氣自調也必也治榮積而見伏脉者方可若夫氣積
　及食物積藏積又當各治其本且氣為是動血為所
　生者難經曰氣留而不行者為氣先病血滯而不濡
　者為血後病故先為是動後為所生病以此論之當
　先調氣而血自順亦有血先病而氣後病者隨病施
　治可也難乎執一其因物聚者又必以所惡者攻之
　以所喜者誘之亦不専於先動榮也　通真子曰伏
　脉不可發汗更宜消息誠哉是言内經曰其有邪者
　漬形以為汗其在皮者汗而發之仲景曰脉浮者病
　在表可發汗又曰表有病脉當浮今伏脉乃在裏之
　病豈宜發汗雖曰徐徐其動表一也非其治也潔古
　又引陽盛隂虛汗之則愈以升麻湯麻黄湯附子細
　辛麻黄湯為治亦非也難經所云仲景所述曰陽盛
　隂虚者謂傷寒之邪在表為陽在裏為隂邪入皮膚
　惡寒發熱是表虚而受邪曰陽虚未𫝊入裏裏未受
　邪故曰隂盛故云汗之則愈非論伏脉為隂盛也假
　使隂毒為病正當隨淺深用温藥祛逐豈可發汗耶
積氣胸中寸脉伏當闗腸癖常㝠目尺部見之食不消
坐卧非安(癥瘕/攻痛)還破腹
七濡者隂也指下尋之似有按之依前却去(極軟而浮/細輕手乃)
(得不任/尋按)曰濡主少氣五心煩熱腦痛耳鳴下元冷極
　有餘於上曰浮既浮而細曰軟浮而軟細曰濡按之
　無有舉之則浮細而極軟必輕手乃可得脉經曰如
　帛衣在水中帛漫在水虚浮見於水面若用指按之
　則隨手而軟散不與手應此濡脉之狀也濡與遲弱
　相近一息三至隨浮沉而見曰遲極軟而浮細輕手
　乃得不能沉曰濡輕軟而沉細按之乃得重按欲絶
　指下不能起伏不能浮曰弱濡弱遲微之脉皆氣血
　之不足者也大病後或産婦喜見此等脉平人強人
　忌見之更隨時隨病消息之　脉訣曰指下尋之似
　有與言伏脉同何是何非耶且諸脉之應皆一来一
　去如曰来疾去遲曰来盛去不盛以别鈎脉外實内
　虚之診今曰按之依前却去其狀果何如耶　内經
　曰軟脉經曰濡同一脉也難經曰春脉弦濡弱而長
　按之濡舉之来實者腎也沉濡而滑曰石是皆兼他
　脉以濡在中和之為胃氣之本為平脉旺脉若濡脉
　獨見則病脉也内經曰心脉耎散當消環自已肝耎
　散病溢飲胃耎散病食癉脾耎散食不澤足胻腫腎
　耎散病少血其言耎散脉與摶堅而長對言病也獨
　言(當作/故以)氣来虚微来強實對言之非所謂濡與虚弱
　之診也
按之似有舉之無(舉全無力/按如無)髓海丹田定已枯四體骨
蒸勞熱甚藏府終𫝊命必殂
　脉訣首句全非濡診活人書曰按之似無舉之全無
　力曰濡今從之
濡脉闗前人足汗(虚自/汗)當闗少氣精神散尺部綿綿却
惡寒骨與肉踈都不管
八弱者隂也指下尋之如爛綿相似輕手乃得重手乃
無怏怏不能前(極軟而沉細按/之如紀指下)曰弱主氣居於表生産
後客風面腫
　弱者扶持不起之狀不能起伏不任尋按大體與濡
　相類濡脉細軟而浮弱脉則細軟而沉以此别之病
　後見此脉為順強人平人見之為損為危獨見一部
　或二部猶庶幾三部六部見之甚矣　脉經論弱云
　按之乃得舉之無有今脉訣云輕手乃得重手乃無
　與經相反今改之又弱為虚候氣血損減今云氣居
　於表果何証乎表病脉必因浮而見今弱脉沉細在
　下何以診表素問曰面腫曰風不拘於産後也弱脉
　亦難以驗風
三闗(脉/行)怏怏不能前只為風邪與氣連(軟細而沉/似爛綿)少年
得此須憂重老弱逢之病却痊
闗前弱脉陽道虚闗中有熱氣多疎(虚熱胃/虚疎)若在尺中
隂氣絶痠疼一變上皮膚(陽氣少骨煩/發熱痛難居)
　脉經曰闗弱胃氣虚胃中有客熱脉弱為虛熱作病
　有熱不可大攻之熱去則寒起矣　池氏曰闗乃隂
　陽分處脉弱則隂陽隔絶主氣喘李晞范因之今按
　氣喘者脉必實脉弱則氣乏不足以息今依脉經改
　之　栁氏曰氣虛羸弱弱脉乃見寸弱為陽氣虛尺
　弱為隂氣虛闗弱為胃虛仲景曰諸弱發熱乃弱為
　陽虛虛而發熱非實熱也大抵陽少隂多皆為不足
　之候脉經曰弱為虛為悸　内經曰脉弱以滑是有
　胃氣命曰易治脉小弱以濇謂之乆病同一弱也以
　滑濇相兼而易診　脉經曰尺弱陽氣少發熱骨煩
　又云少血脉經曰骨煩者腎主骨髓也脉訣作皮膚
　乃肺之合非腎所主今改之
　　九道
　通真子曰七表八裏為隂陽正脉外有九種脉相通
　而見者經所謂脉来浮滑而長沉濇而短浮大而牢
　之類是也以愚觀之脉無正不正之定名也為邪為
　病而見則二十四字皆不正之脉因時而旺隨藏而
　應則皆正脉也脉合隂陽難以七表八裏為隂陽正
　脉難經曰浮滑長皆陽脉沉濇短皆隂脉非别以長
　短為隂陽正脉之外也是長短與浮沉滑濇同為隂
　陽也又曰外有九種脉相通而見故曰九道且脉之
　相通乃衆脉參互為一以示証也二十四字除浮沉
　結促代伏居於上下止於緩急不能相通其他皆相
　通難經曰一陽一隂謂浮而濇是八裏通乎七表也
　一隂一陽謂沉而滑是七表通乎八裏也内經所載
　仲景所論多通衆脉而言病　脉經二十四字有散
　數無短長脉訣去散數増長短亦以足二十四字脉
　經論二十四字通為一處亦無次序之定蓋脉隨變
　而見但宜以陽脉從陽類隂脉從隂類不可以一浮
　二芤為定序且三至為遲六至為數遲隂在藏數陽
　在府經文皆對言也今取遲去數其可乎是知脉不
　可以二十四字為定數也亦不可立表裏道之異名
　也陳氏沈氏並用散數為九道用脉訣九道之名數
　而不取長短亦非也今増散數二脉於後以足脉經
　之所論而不去長短者脉之所當述者也既不拘於
　表裏道二十四字之數則脉之以一字立名皆詳論
　可也或曰子既辨表裏道之非不刪而述其舊文何
　也曰此朱文公作孝經刋誤程子述大學親民之例
　也不刪者存其舊也用墨圈者當刪者也辨其下者
　使人皆知其非不復為舊文所惑不刪之刪也
一長者陽也指下尋之三闗(部/)如持竿之狀舉之有餘
曰長過於本位亦曰長主渾身壯熱坐卧不安
　從尺至闗連寸口直過如横竿之狀此三部之長脉
　過於夲位謂或尺或闗或寸過於一指之外此各部
　之長脉欲知其病則必於浮沉遲數大小之間求之
　若不大不小不浮不沉不遲不數則氣自治而無病
　經曰長則氣治是也　大概平人病人脉長為吉深
　且長壽脉也尺脉長根深蔕固心脉長神氣有餘内
　經心脉摶堅而長病舌卷不能言至腎脉摶堅而長
　病折腰此六脉者非以長為病以摶堅相合為病也
　春肝脉軟弱輕虛而滑端直以長肝脉如循長竿末
　稍曰平如循長竿曰病有餘而過故也
長脉迢迢度三闗指下来時又却還陽毒在藏三焦熱
徐徐發汗始能安
　通真子曰此云来時又却還者似一隂三陽之脉愚
　曰非也来而還只可謂脉之来去然諸脉皆如是若
　不能自還則代而死矣一隂三陽者謂脉来浮滑而
　長時一沉也是四脉共見也　潔古曰此陽明脉尺
　寸俱長當汗陽化氣也今按假使是陽明証亦難専
　於發汗正陽陽明當下太陽陽明當汗少陽陽明隨
　証解利當依表裏分汗下
二短者隂也指下尋之不及本位曰短主體虛惡寒腹
中冷氣宿食不消
　寸口尺中皆退促附近闗中見一半如龜縮頭曳尾
　之狀以其隂陽不及本位故曰短若闗中短上為寸
　脉下不至闗下為尺脉上不至闗是隂陽絶脉此皆
　不治決死故闗中不以短脉為診　脉經曰短脉之
　象應指而迴不能滿部浮而短者榮衛不行沉而短
　者藏府痞塞短與長對知長則知短矣
短脉隂中有伏陽氣壅三焦不得昌藏中宿食生寒氣
大㵼通腸必得康
　通真子曰脉訣以一陽三隂脉来沉濇而短時一浮
　乃云有伏陽耳今按脉訣單論短為隂中伏陽蓋以
　短為隂脉短為氣病氣不得舒暢則陽氣鬱伏於内
　非論沉濇短浮四脉共見也内經曰疎其血氣令其
　條達而致和平今曰大㵼通腸亦當隨病淺深用藥
　可也
三虚者隂也指下尋之不足舉之亦然(遲大而軟按之/無力隐指豁豁)
(然/空)曰虚少力多驚
　虚脉因按而知其虛其診法與芤同皆以按而見浮
　大而軟按之中無旁有為芤遲大而軟按之隠指豁
　豁然空為虛内經曰脉虛血虛二脉皆因血而見失
　血則中無血虛則中空脉訣言尋之不足舉指亦然
　乃微濡之脉非所以形容虛也虛與實對實於中為
　實故浮中沉皆有力内不足為虛故按之豁豁然空
恍惚心中多愕驚三闗定息脉難成(按之無力/脉虛輕)血生(虛/)
藏府生寒熱(煩/熱)補益三焦便得寜
四促者陽也指下尋之極數并居寸口(又曰来去數/時一止復来)曰
促漸加則死漸退則生
　促脉尺微闗細寸口獨實而滑數并居於上或来去
　數時一止復来黎氏曰促脉雖盛疾必時一止復来
　者如趨之蹶也故徐疾不常
促脉前来已出闗并居寸口血成班(証危/難)忽然漸退人
生也若或加時命在天
　血成班非促脉証
五結者隂也指下尋之或來或去聚而却還(脉来緩時/一止復来)
(無常數又曰脉来動而中止/更来小數中有還者反動)曰結主四肢氣悶連痛時
来
　遲而小駛為緩應指暫歇為止緩而止為結通真子
　曰據經謂往来緩時一止復来為結其言是也此云
　或来或往聚而却還與之稍異来去者脉之常也聚
　而還何以見脉之結今依仲景所論改之脉經只云
　来緩時一止難經又云無常數今依難經増之蓋止
　而復来數至間或三兩至或又一止無常數若有常
　數如五動一止又五動一止依數而止則為死脉可
　依止數尅死期矣詳見下代脉辨　仲景曰藹藹如
　車蓋曰陽結乃陽氣鬱結於外不與隂氣和雜也纍
　纍如循長竿曰隂結乃隂氣鬱結於内不與陽氣和
　雜也又曰脉浮數能食不大便此為實曰陽結脉沉
　遲不能食身體重大便反鞭曰隂結亦以隂陽氣偏
　結因兼証而分之不以脉止為結也内經曰結陽者
　腫四肢四肢者諸陽之夲也結隂者便血隂主血也
　二陽結謂之消謂大腸胃熱三陽結謂之隔謂小腸
　膀胱熱三隂結謂之水謂脾肺寒一隂一陽結謂之
　喉痺謂心主三焦熱是亦分隂陽之結也王氏脉經
　蓋因仲景之文於脉緩止却為結陽數止却為結隂
　悞甚詳述在代脉下其實脉訣之結脉為隂與促脉
　為陽相對非若内經與仲景所言有隂陽之分也若
　必論隂陽結則緩而止為結隂數而止為結陽方允
　當
積氣生於脾藏旁大腸疼痛卒難當漸宜稍㵼三焦火
莫漫多方立紀綱
六代者隂也指下尋之動而復起再再不能自還(動而/中止)
(不能自還/因而復動)曰代主形容羸瘦口不能言
　代者此脉已絶他脉代其至之義一藏氣絶而他藏
　之氣代而至也代與止異者止者按之覺於指下而
　中止代者忽還尺中停乆方来則是歇至數動止而
　復来因其呼吸隂陽相引乃復動也今脉訣曰動而
　復起則不代矣是不明動而中止為代也再再不能
　自還之下却不言因而復動是不能自還之後脉絶
　不来矣今以仲景原文改之　内經曰代則氣衰脾
　脉代注云耎弱也仲景曰傷寒脉結代心動悸炙甘
　草湯主之皆不以代為死脉也王氏脉經始曰脉結
　者生代者死仲景言結代脉曰脉按之来緩時一止
　復来名曰結又脉来動而中止更来小數中有還者
　反動名曰結隂也脉来動而中止不能自還因而復
　動名曰代隂也得此脉者必難治王氏脉經述之而
　與仲景本文有差仲景兩明結脉總曰隂也脉經分
　前一論来緩時一止名曰結陽多添一陽字於後一
　論中有還者反動改作不能自還舉之則動却依夲
　文曰結隂也以前為結陽則脉緩非陽也(此蓋脉訣/所謂結脉)
　以後為結隂則脉數乃陽也(此蓋脉訣/所謂促脉)且不能自還
　與代脉同何以為結脉且結代同而中止皆同自還
　為結不能自還為代正以分二脉之異今混而同之
　不可也代則血氣衰虛不能相續因其呼吸相引復
　動此所以代為難治活人書云隂盛則結主胸滿煩
　燥陽則促主積聚氣痞憂思所成大抵結促二脉雖
　時一止為病脉非死脉也代則真死矣或曰死脉必
　代而代脉未必皆死者止也人見其脉動摇来往畧
　有一止便以為代便以為死鮮有不失者蓋代脉固
　以其有止而有止者未可便以為代何也諸脉有止
　者四濇促結代也脉細而遲往来難時一止者為濇
　脉来數時一止者為促脉来緩時一止者為結凡此
　三者均謂之止而其所以止者迥然不同為病亦異
　而皆非死脉也甄别於此毫髪不爽見其所謂止者
　不過於濇促結中之止則隨脉生病真見其止如代
　中之止然後斷之為死則不失矣代脉之止其止有
　常數而不忒如十動一止則數十止皆見於十動之
　後如二十動一止則數十止皆見於二十動之後及
　加進亦如是方為代脉　王氏脉經於代脉依仲景
　却改脉来作来數則又混促脉之止必全依仲景夲
　文方是
代脉時時動若来(動而中止/不能還)再而復動似還無(復動因/為代脉)
(㸔/)三元正氣隨風去魂魄寘寘何所拘(井沉旦/夕間)
　曰動若来則不止也一作動若浮尤悖理潔古亦隨
　繆解之何也曰似還無於脉狀何似故改之
七牢者隂也指下尋之則無按之則有(似沉似浮實/大而長微弦)曰
牢主骨間疼痛氣居於表
　尋之則無按之則有則沉脉也可以言牢脉所見之
　位而失言牢脉之本狀似沉似伏者牢脉所居之位
　也實大而長微弦者牢脉之形也脉經曰有似沉伏
　沈氏分言似沉似伏尤為明著又曰低而不浮曰沉
　按之極下曰伏隠指偪偪曰實滿指洪盛曰大過於
　本位曰長緊而直曰弦兼是數者為牢脉黎氏曰牢
　者堅也固圍之象氣之鬱結故如此桞氏曰牢實不
　轉移主有積聚主疼痛不移其處得此一脉病邪牢
　堅其病難愈　沈氏曰隂陽革否其氣沉伏在下固
　結不移其氣欲上出而不得故曰革也今按古今多
　以革與牢混論素問云渾渾革至如湧泉綿綿其去
　弦絶死曰革至如湧泉流出之甚也綿綿其去流而
　不返義如絶弦者若弓弦琴瑟弦斷絶不可再續義
　故云死生貺曰革脉渾渾如湧泉謂出而不返也為
　隂氣隔陽又為溢脉溢脉蓋自尺而出上於魚際離
　經無根夲又有覆脉自寸口下退過而入尺皆必死
　此等脉見於兩手或一手難以逐部求或曰牢脉即
　黄帝之所謂革脉千金翼亦以革為牢是以革牢同
　一義然内經渾渾革至如湧泉則此革不與脉經沉
　伏之革同矣然則牢革兩義也難經曰牢而長者肝
　也牢隂長陽因沉而得為肝之平脉又曰脉之虛實
　濡者為虛緊牢者為實以邪氣甚為實也此牢也仲
　景曰脉弦而大弦則為减大則為芤减則為寒芤則
　為虛寒虛相摶此名為革婦人則半産漏下男子則
　亡血失精此革也(機按牢主邪氣/實革主精血虛)或又曰如按鼓皮
　鼔皮可以言革而於實大弦長難以取象脉經曰三
　部脉革長病得之死卒病得之生兼病以斷也難經
　曰病若吐血復鼽䘐血者脉當沉細反得浮大而牢
　者死脉病相違也仲景曰寒則牢堅脉書往往以革
　牢為一有牢則無革有革則無牢究而言之諸書所
　謂牢者堅也緊牢為實仲景所謂革者虛寒相摶也
　脉形脉理二者不同不可混也因牢論革及此若内
　經渾渾革至云者又别作一様㸔可也
脉入皮膚辨息難(實大弦長/沉伏間)時時氣促在胸前只縁水
火相刑尅若待痊除更問天
　牢脉居沉伏之位非入皮膚之浮部也牢以脉形固
　結鬱而在下不與遲數辨息多少以立名故改之牢
　脉亦難以為水火相刑之象五行各有相刑皆有死
　症
八動者隂也指下尋之似有舉之還無再再尋之不離
其處不往不来(若數脉見於闗上上下無/頭尾如豆大厥厥摇動)曰動主體弱
虛勞崩中血痢
　仲景曰動脉若數脉見於闗上上下無頭尾如豆大
　厥厥動摇王氏脉經依(闕/)　文而去若數脉及上下
　五字止云見於闗上無頭尾如豆大厥厥動摇夫動
　必因數而後見此五字不可除也脉訣並不遵依却
　自云㝷之似有舉之還無乃微弱沉之狀動脉厥厥
　動摇出於衆脉豈舉之還無乎不離其處果何處也
　動見於闗不能如衆脉通三部而見内經曰脉不往
　来者死若不徃不来則脉定而死矣　衆書以動為
　陽脉訣以動為隂此脉居闗上隂陽相摶為動當以
　陽動為陽隂動為隂方當内經曰手少隂脉動甚者
　妊子也謂手少隂俞神門穴中脉動甚為有妊之兆
　非言動脉之狀言動脉始於仲景曰隂陽相摶名曰
　動陽動則汗出隂動則發熱形寒惡冷此三焦傷也
　成無已曰方其隂陽相摶而虛者則動陽虛則陽動
　故汗出隂虛則隂動故發熱如不發熱汗出而反形
　冷惡寒為三焦傷陽氣不通龎安常曰闗位占六分
　前三分為陽後三分為隂若當陽連寸口動而隂静
　法當有汗而解素問曰陽加於隂謂之汗若當隂連
　尺動而陽静則發熱素問曰尺麄為熱中若大汗後
　形冷惡寒者三焦傷此是死証動脉只在闗上見惟
　龎說分明成氏又曰陽出隂入以闗為界闗為隂陽
　之中也若數脉見闗上無頭尾如豆大動摇者是隂
　陽之氣相摶也厥厥動摇者自為動摇不與三部混
　也如人在衆中不與衆合名之厥厥沈氏曰陽動者
　陽不能衛於膚腠故汗出也隂動者隂不能榮於肌
　肉故發熱又仲景云陽微則惡寒隂弱則發熱是也
動脉根源氣主隂(隂陽相/摶形)三闗指下礙沉沉(闗中如豆/動摇頻)
血山一倒經年月智士名醫只可尋(為病為驚/載脉經)
　動脉見闗上不見於三闗厥厥動摇不沉沉礙指下
　也池氏承訛謬解故改之内經曰隂虛陽摶謂之崩
　隂脉不足陽脉盛摶則内崩血流下此動脉為血崩
　者即仲景所謂隂動也隂虛内損動數見焉豈非陽
　摶乎
九細者隂也指下尋之細細如線来往極微(小大於微/常有且細)
曰細主足脛髓冷乏力少氣
　脉經曰細者隂也直細而軟若絲線之應指主血少
　氣衰有此症則順非此而得之為逆故吐䘐血得沉
　細則生蓋血行脉中血既減少脉所以細也然雖血
　少未至於失血故脉出於細未至於無血失脉亦失
　故芤主失血是知芤為失血細為血少今脉訣言細
　脉乃云来往極微則微之又微非細矣今改之
乏力無精脛裏酸形容憔悴髪毛乾如逢冬季經霜月
不療其疾必自痊
　冬季後陽氣生或可復其生理耳亦不可言不療自
　痊
　　今増散數二脉以足脉經之本㫖
數者陽也一息六至又曰去来促急為數經曰數則為
　熱必審其浮沉知其熱在表裏察其大小知其熱之
　盛衰亦有如數之脉經曰脉至如數令人暴驚且細
　詳之沈氏曰以隂陽言數為陽脉以藏府言數為府
　病論邪則為熱論病則為虛若夫微數之脉傷寒則
　謹不可汗無病則謹不可勞此前賢之格言内經曰
　數為煩心惟小兒之脉一呼吸間八至而細數者為
　平耳
散者大而散者是也氣失血虛有表無裏故脉散也
　沈氏曰散者不聚之名仲景曰傷寒咳逆上氣其脉散
　者死也若脉有邪氣風也難經曰浮而大散者心也
　最畏散脉獨見獨見則危矣桞氏曰是散漫無統紀
　無拘束之義指下見得来動一二至中又至一至更
　不曽来往整齊或動来即動去或来至多去至少或
　去至多来至少是解散不收聚精血走作根夲脱離
　不佳之兆若産婦得之則生子孕婦得之為墮傷尋
　常心脉及夏月最不宜獨見此脉
　
　
　
　
　
　
　
　脉訣刋誤集解卷上
欽定四庫全書
　脉訣刊誤卷下
　　　　　　　　　　　　元　戴啟宗　撰
　　經曰知者一言而終不知者流散無窮脉之為說
　　前已論辨于各脉之下今又以分合偶比類五字
　　以經綸錯綜之庶無惑矣
分　有脉之形分謂脉各有形状當先明辨便了然不
　疑大小浮沉滑濇可以指别迥然各異辨之于毫釐
　之間使其形不相混如舉有按無為浮按有舉無為
　沉之類
　有脉之證分謂脉之一字獨見為証如寸浮中風頭
　痛之類不雜他脉獨為証今脉訣歌在各脉之後者
　是也或獨見一部或通見三部或兩手俱現
合　有合衆脉之形為一脉者謂如似沉似伏實大長
　弦之合為牢極軟浮細之合為濡之類
　有合衆脉之形為一証者謂浮緩為不仁浮滑為飲
　浮洪大而長為風眩顛疾有二脉合者有三四脉合
　者大抵脉獨見為証者鮮參合衆脉為証者多今脉
　訣獨取平三闗一脉論証而遺其合衆脉以論証者
　今各補註于後以全其脉証(此條補註節/抄不及備録)且一脉雖
　獨見而為証亦不一如浮為風又為虚又為氣各不
　同此又一脉之証合也必備論之以証相參而考脉
　則思過半矣　潔古張元素醫學啓源云右寸大腸
　肺脉之所出也先以輕手得之是大腸屬表後以重
　手得之是肺屬裏肺合皮毛肺脉尋皮毛而行持脉
　指法如三菽之重按至皮毛而得為浮稍稍加力脉
　道不利為濇又稍加力脉道縮入闗中上半指不動
　下半指㣲動為短此乃浮濇而短肺不病三脉也肺
　脉本部在于皮毛之上見于膚表是其浮也入于皮
　毛之下見于血脉肌肉之分是其沉也六部倣此此
　診之定法可以合衆脉之形矣
偶　脉合隂陽必有偶對經曰善為脉者必以比類竒
　恒從容知之
浮沉者脉之升䧏也浮升在上沉降在下為諸脉之根
　本為隂陽之定位為表裏之定診浮法天有輕清在
　上之象沉法地有重濁在下之象浮為風為虚體髙
　而氣浮也沉為中堅為内藴體聚而不散也論諸脉
　者必先此二脉
遲數者脉之緊慢也脉以四五至為平减一至為三至
　曰遲増一至為六至曰數難經曰遲隂為在藏數陽
　為在府遲則為寒數則為熱亦偶言之也中藏經曰
　數在上陽中之陽在下隂中之陽遲在上陽中之隂
　在下隂中之隂數在中則中熱遲在中則中寒寒用
　熱助熱用寒助本乎隂陽也
虚實者脉之剛柔也按之浮中沉皆有力為實遲大而
　軟按之豁豁然空為虚虚實之由皆以有餘不足占
　之故以按而知經曰其氣来實強為太過病在外氣
　来虚㣲為不及病在内血實脉實血虚脉虚亦皆偶
　而言之論表裏虚實必以此二脉　中藏經曰脉舉
　之滑按之㣲看在何部以㫁其藏又按之沉小弱㣲
　短濇軟濡俱為藏虚其脉舉按皆盛者實也又長浮
　數疾洪緊弦大俱曰藏實其脉浮而實大者府實也
　輕手按之滑重手按之平者府虚也左右寸口沉結
　實大者上實也左右寸弱而㣲者上虚也左右尺脉
　伏而濇者下實也尺中脉滑而濡者下虚也尺中㣲
　濇短小者俱屬下虛也許叔㣲曰浮緩為表虚傷風
　解肌浮緊濇有力為表實傷寒發汗脉沉無力為裏
　虚可温沉而有力緊實為裏實可下此論傷寒表裏
　虚實凡此皆非單論脉虚實之理
長短者脉之盈縮也脉盈過于本位曰長脉縮不及本
　位回短長有見于尺寸有通見于三部短只見于尺
　寸盖必質于中而後知過于中為長不及于中為短
　經曰長則氣治短則氣病脉有三隂三陽而長短在
　其中是亦偶而言之又曰人長脉長人短脉短又因
　人形體而别
滑濇者脉之通滯也脉通則流利無礙曰滑脉滯則蹇
　澁不流曰濇内經曰滑者隂氣有餘濇者陽氣有餘
　難經三隂三陽滑濇對舉千金曰滑者多血少氣濇
　者多氣少血皆偶言也以二義攷之隂氣有餘者血
　多也血多則氣少脉者血之府也榮行脉中今血多
　故流利圎滑陽氣有餘者氣多也氣多則血少故艱
　澁而散一止復来先明氣血之多少斯知滑濇之理
洪微者脉之盛衰也血熱而盛氣随以溢滿指洪大衝
　湧有餘洪為脉之盛也氣虚而寒血随而澁應指㣲
　細欲絶㣲為脉之衰也
緊緩者脉之急慢也緊為傷寒寒則傷榮榮受寒邪脉
　絡激摶若風起水湧既如切䋲又如轉索緩為風結
　皮膚不仁榮血不流衛氣獨行不能疾速血虚頑痺
　脉為緩慢榮受寒邪則脉緊榮血蹇澁則脉緩二脉
　由榮而見沈氏曰緊為隂隂主寒寒則物斂而有拘
　攣之象又主痛諸痛皆原于寒又主宿食由胃虚挾
　寒不能腐化故也緩為陽熱主血虚血虚則脉體弱
　又主氣虚氣虚則脉體無力又主風風者陽邪主舒
　啟縱弛故也
動伏者脉之出處也出見于外故數見闗上如豆大出
　類而異于三部者動也虚藏于内不見其形脉行筋
　下者伏也二者猶人物之出處也
結促者因止以别隂陽之盛也陽盛則促脉疾而時止
　隂盛則結脉徐而時止雖有止非死脉也代則死脉
　也促結為偶而代無對　脉不可以偶對言者不敢
　鑿也三因方盡為偶名而以弦弱芤㣲濡革散代亦
　為偶非一隂一陽也因知其不可盡以偶言也必一
　隂一陽而後可偶然又有脉偶而同見者如大小緩
　急疾徐疎數之類經曰前大後小前小後大来疾去
　徐来徐去疾去不盛来反盛去盛来不盛乍大乍小
　乍短乍長乍踈乍數是二脉偶見也亦有兩手偶見
　者如左大右小左小右大之類
比　比者所以明相類之脉比其類而合之因其疑也
　辨其異而分之决其疑也内經曰脾虚浮似肺腎小
　浮似脾肝急沉似腎此皆三者之所亂也然從容得
　之以知其比類也注云以三藏相近故脉象參差而相
　類是以三惑亂為治之過失矣必從容比類而得三
　藏之形状故浮緩曰脾浮短曰肺浮而滑曰心急緊
　而散曰肝摶沉而滑曰腎不能比類則疑惑彌甚是
　以脉經立相類之脉今立比字為綱使從容比類先
　明于未診之先免交疑于持脉之際脉經曰浮與芤
　相類一曰與洪相類弦與緊相類滑與數沉與伏㣲
　與濇軟與弱緩與遲革與實千金云牢與實今細詳
　之有弦細有芤虚有濡芤有洪散有牢伏有數脉同
　類者洪散俱大也而散無力濡弱同極軟而細也有
　浮沉之異㣲細俱小也而㣲無力芤類浮也按之邊
　有中無濡類芤也按之如無沉伏牢同居下也按有
　餘曰沉按實大長弦曰牢按不見脉行筋下曰伏弦
　細同直長之形同收斂之義也亦有大小之分弦如
　弦之直細如線之細遲緩同慢也有三至四至之異
　大慢小衰之别濇㣲易識也何疑乎相類牢與實革
　與實非相類也脉賦云洪與實形同彷彿是相類也
　洪實同有力而大也洪分沉浮之異實合浮沉而皆
　有力弦與緊之異弦左右無而中直如弦緊左右弹
　而有如轉索雖相類而甚相逺也又有數脉之相類
　如濇促結代同一止也而全不同他如濡弱遲如芤
　虚如㣲細濡弱濇已辨于各脉條下
類　易曰方以類聚又曰本乎天者親上本乎地者親
　下則各從其類也内經曰脉合隂陽又曰察之有紀
　從隂陽始衆脉隂陽各以類從知乎此則七表八裏
　九道之非不膠固于先入之言矣㫖哉蔡西山之論
　也曰凡中脉不大不細不長不短不浮不沉不滑不
　濇應手中和意思欣欣難以名状者為胃氣其太過
　為大為長為實為堅為強為浮為芤為滑為洪為急
　為促者皆陽也其不及為細為短為虚為軟為沉為
　結為伏為濇為㣲者皆隂也陽摶隂為弦隂摶陽為
　緊隂陽相摶為動寒虚相摶為革隂陽分離為散隂
　陽不續為代
難經曰諸陽為熱諸隂為寒數則為熱遲則為寒浮為
　表沉為裏三因方云博則二十四字不濫絲毫約則
　浮沉遲數總括綱紀故知浮為風為虚沉為濕為實
　遲為寒為冷數為熱為燥風濕寒熱屬外虚實冷燥
　屬内内外既分三因頓别三㸃劉立之亦以浮沉遲
　數四字為綱以教學者浮風沉氣遲冷數熱分别三
　部為証此誠初學入門然必博學反約然後能知脉
　之妙若遽以此自足則今汝畫矣故述此于分合比
　偶類五字之後
　　診雜病生死候歌
五十不止身無病數内有止皆知定四十一止一藏絶
却後四年多没命三十一止即三年二十一止二年應
十五一止一年殂以下有止看暴病
　柳氏曰以動數候脉是喫緊語候脉須候五十動知
　五藏之氣有無缺失今人手指到病人腕臂便以為
　見了殊不知五十動見豈弹指間事相習成風以疾
　速為神竒廬山劉立之號曰三㸃以手中指㸃人三
　部脉生死吉凶多驗學徒相傳亦用之劉果三㸃之
　神耶抑亦聲色得之耶色可傳脉不可傳古人以切
　脉為上工如扁鵲飲上池水能洞見人藏府間病如
　華陀刳骨剔胃是豈切脉而得之歟後世聖神之術
　不常有所當學者診脉以知内參以問証察言觀色
　以知外則可耳　脉經曰脉來五十投而不止者五
　藏皆受氣即無病四十投而一止者一藏無氣却後
　四嵗死以至十投一止者四藏無氣嵗中死其言㡬
　藏無氣以分别㡬嵗之死期予竊疑之内經曰腎絶
　六日死肝絶八日死心絶一日死果此藏氣絶又安
　䏻待四嵗三嵗乎大抵五十動者脉之大數要必候
　五十動不可不及五十動而遽不候也或問候止脉
　何處數起曰得止脉後再從始至脉數起看得㡬至
　而止為數
　　診暴病歌
兩動一止或三四三動一至六七死四動一止即八朝
以此推排但依次
　此是十動内有止脉者然難必謂暴病有此久病亦
　有見此者但當以至數定死期不必專于診暴病也
　　形脉相反歌
健人脉病號行尸病人脉健亦如之(審言/之)短長肥痩並
如此細心診候有依稀(脉病相違/亦若斯)
　内經曰形氣有餘脉氣不足死脉氣有餘形氣不足
　生仲景曰脉病人不病名曰行尸以無王氣卒眩仆
　不識人則死人病脉不病名曰内虚以無穀神雖困
　無苦今脉訣曰亦如之是與行尸同也故改之　仲
　景曰肥人貴浮痩人貴沉肥人當沉今反浮故貴之
　痩人當浮今反沉故貴之脉經曰當視其人大小長
　短皆如其人之形性則吉反之則為逆肥人脉細小
　如絲身澁而脉来往滑身滑而脉来往澁皆死　前
　言形脉相反又有脉病相反不可不備舉難經所謂
　脉不應病病不應脉者是也素問曰形盛脉細少氣
　不足以息者死形瘦脉大胸中多氣者死形氣相得
　者生三五不調者病形肉已脫九候雖調猶死病熱
　脉静泄而脉大脫血而脉實病在中脉實堅病在外
　脉不實堅者皆難治難經曰病若閉目不欲見人脉
　當得肝脉弦急而長而反得肺脉浮濇而短者死病
　若閉目而渇心下牢者脉當得緊實而數反得沉濡
　而㣲者死此類皆脉病相反脉訣所缺今改此歌末
　句以著之
　　診四時病五行相克歌
春得秋脉定知死死在庚辛申酉裏夏得冬脉亦如然
還于壬癸為期爾嚴冬診得四季脉戊己辰戌還是厄
秋得夏脉亦同前為縁丙丁相刑尅季月季夏得春脉
克在甲寅應病極直逢乙卯亦非良此是五行相鬼賊
　内經難經並以天干五行論克賊脉訣又以地支並
　論若用支干上下純為鬼邪之日為死必六十日方
　遇若死期之近何以克之不若以天干一旬為期依
　内經為㫁不失之拘也　内經又曰夫邪氣之客于
　身也以勝相加至其所生而愈(謂我所/生者)至其所不勝
　而甚至其所生而持(謂生/我者)自得其位而起必定五藏
　之脉乃可言間甚之期
　　訣四時虚實(五/邪)歌
　　　一藏有五邪今只取虚實㣲三邪作歌及立名
　　　又只取二邪而遺其一今改作診五邪歌
春得冬脉只是虚兼令補腎病自除若是夏脉縁心實
還應瀉子自無虞夏秋冬月皆如是(所勝為㣲/不勝賊)在前為
實後為虚春中若得四季脉不治多應病自除(今添兩/句云正)
(邪自病通成五四/時五蔵倣斯圗)
　難經曰虚則補其母實則瀉其子虚當補母人所共
　知千金曰心勞甚者補脾氣以益之脾旺則感于心
　矣若乃勞則補其子人所未聞盖母生我者也子繼
　我而助我者也方治其虚則補其生我者與郭氏塟
　書本骸得氣遺體受䕃同義方治其勞則補其助我
　者與荀子所謂未有子富而父貧同義此補虚與治
　勞之異也
　　傷寒歌
傷寒熱病同看脉滿手透闗洪拍拍出至風門遇太陽
一日之中見脫厄過闗㣲有慢騰騰直至伏時重候覔
掌内迢迢散漫行瘥軋㾉疔多不的大凢當日問途程
遲數洪㣲更消息
熱病須得脉浮洪細小徒費用神功汗後脉静當便差
喘熱脉亂命應終
　此歌未足以括傷寒之綱要也三百九十七法一百
　一十三方學者以仲景傷寒論為祖成無已注及明
　理論許叔㣲百証百問薛宋二氏鈴則又發明仲景
　之㫖奥外此則蘭臺寳鑑金匱要畧無求子百問南
　陽百問龎安常王仲弓盧昶韓祗和孫用和及諸家
　之書遍覧參攷守之以正條用之以活法方為盡善
　此歌其能盡乎予又病世之醫者往往以活人言自
　足不復祖之仲景之論况南陽失仲景之㫖者有之
　不特宋氏所譏况傷寒為大病生死在五六日間可
　不盡心乎
　　陽毒隂毒歌
陽毒健亂四肢煩面赤生花作㸃班狂言妄語如神鬼
下利頻多候不安汗出遍身應大差魚口開張命欲翻
有藥不辜但與服能過七日漸須安
隂毒傷寒身體重背強眼痛不堪任小腹痛急口青黒
毒氣衝心轉不禁四肢厥冷惟思吐咽喉不利脉細沉
若能速灸臍輪下六日看過見喜深
　隂陽二毒病有輕重治有淺深仲景畧言于金匱要
　畧後世傳述備載諸書亦難以二歌盡
　　診諸雜病生死脉候歌
　　　病源各不一今歌本診生死之脉故不論病原
　　　只論脉之生死
腹脹浮大是出厄虛小命殂須努力
　此篇大抵以脉病相應不應言生死然亦不可專執
　臨病參攷可也如中惡腹脹脉緊細者生浮大者死
　之類
下痢㣲小却為生脉大浮洪無差日
　下痢脉代絶者不死雜色惡痢脉㣲弱暴冷傷陽脉
　細欲絶冷熱不調者洪大易治㣲遲小細難治
恍惚之病定顛(發/為)狂其脉實牢保安吉寸闗尺部沉細
時如此未聞人救得
　恍惚顛狂三病也恍惚心不寧隂顛而陽狂也脉經
　曰顛病脉虚可治實則死盖重隂為顛謂隂部内見
　沉濇㣲短脉是陽脉不見而隂獨盛故為顛疾經曰
　隂氣從下下虚上實故作顛疾則沉細脉是脉病相
　應而不逆矣
消渇脉數大者活虚小病深厄難脫
　三消之証内消渇一証沉小者生實堅大者死此外
　如少隂自利而渇脉必沉中暑渇脉虚産後渇脉多
　弱難専以虚小為渇之凶
水氣浮大得延生沉細應當是死别
　水病之証不一脉亦不一三因方曰沉伏相摶名曰
　水盖沉者乃水之病脉但風水皮水脉浮石水脉沉
　黄汗沉遲當參病原病証為㫁况水病肌肉為水所
　脹脉元多沉若脉出必死脉病相反也今曰浮大延
　生更冝參審
霍亂之候脉㣲遲氣少不語大難醫三部浮疾必救得
古今課定更無疑
　病原曰脉伏及代而亂者霍亂也不亂猶不治㣲細
　不可治霍亂吐下脉㣲遲氣息劣口不欲言者不可
　治脉經所無脉訣自創之例也通真子曰清濁相干
　霍亂時脉如㣲細是相宜不言氣劣㣲遲小此候神
　工亦莫醫通真子註脉訣不遵之而自作歌一曰浮
　洪可救一曰㣲細相宜何哉盖病原不同脉随而見
　以病原參之勿一例但曰霍亂而已也
鼻衂吐血沉細宜忽然浮大即傾危
　吐衂証中有卒中惡吐血脉沉數細者死浮大疾快
　者生又雜病衂貴裏熱傷寒衂貴表熱表熱者脉必浮
咳而尿血羸瘦形其脉疾大命難任唾血之脉沉弱吉忽
若實大死来侵金瘡血盛(出/)虚細活急疾大數必危身
　此六句參錯在後今移于此從失血類
　脉訣所論金瘡本于脉經中蔵經皆論已出血之脉
　若金瘡未出血則又别墜壓内傷堅強安小弱凶頓
　仆内傷同笞榜内有結血實大生虚小死跌撲傷損
　浮大易安謂血散外沉細緊實多死謂惡血攻藏
病人脉健不用治健人脉病號行尸
　病人脉健此云不用治者是前形脉相反歌何其謬也
心腹病脉沉細差浮大弦長命必殂
　仲景曰假令病人云腹内卒痛浮而大知其差也何以
　知之若裏有病者脉當浮細今浮大故知愈也病原
　曰若其人不即愈者必當死以脉病相反也然心痛
　與腹痛各異凡痛五藏相干而心痛脉各異見惟真
　心痛不問脉旦占夕死夕占旦死腹痛内原亦不一
　虚寒緊弦積寒沉緊而實肝腎弦大為寒痛故知弦
　長亦難以死㫁
頭痛短濇應須死浮滑風痰必易除
　脉訣此言只可㫁風痰頭痛一証而已頭痛具八經
　又有伏暑積聚痰厥伏痰腎痰産後失血風寒在腦
　邪熱上攻氣虚氣攻諸証不同随証診脉㫁生死可也
中風口噤遲浮吉急實大數三魂孤魚口氣粗難得差
面赤如粧不久居中風髪直口吐沫噴藥悶亂起復蘇
咽喉曳鋸水雞響摇頭上竄氣長嘘病人頭面青黒暗
汗透毛端恰似珠眼小目瞪不須治喘汗如油不可蘇
　中風口噤至此皆言中風之死候簡易方云風邪中
　人其状奄忽故六脉多沉伏亦有脉随氣奔指下洪
　盛者當此之際脉亦難辨但以証參為是中風目閉
　口開手撒遺尿聲如鼾睡者必難療
内實腹脹痛滿盈心下勞強乾嘔頻手足煩熱脉沉細
大小便澁死多真
　素問曰五實死脉盛皮熱腹脹前後不通悶瞀此謂
　五實自汗得後利則實者活今脉訣増乾嘔去悶瞀
　又以脉沉細與病反决以為死此條冝參之内經
外實内熱吐相連下清注谷轉難安忽然胗得脉洪大
莫費神功定不痊
　協脉下利胃熱嘔吐脉亦洪大不可遽以死㫁
内外俱虚身冷寒汗出如珠㣲嘔煩忽然手足脉厥逆
體不安寧必死拚
　素問曰五虚死脉細皮寒泄利前後飲食不入若漿
　粥入胃泄注止則虚者活今脉訣内外俱虚與内經
　多異全本脉經
上氣浮腫肩息頻浮滑之脉即相成忽然㣲細應難救
神功用盡也無生
　脉經曰上氣面浮腫肩息其脉大不可治加利甚者
　必死今脉訣以㣲細為難救似與脉經相悖
上氣喘急候何寕手足温煖浄滑生反得寒澁脉厥逆
必知歸死命須傾
　通真子改差無因作命須傾貴協韻也
中惡腹脹緊細生若得浮大命逡巡
　脉經曰卒中惡吐血數升脉沉數者死浮大疾快者
　生卒中惡腹大四肢滿脉大而緩者生緊大而浮者
　死緊細而㣲亦生然中惡之候脉亦不等鬼疰脉滑
　或緊長過寸或尺寸有脉闗中絶不至或乍大乍小
　乍長乍短遁尸三部緊急或沉重不至寸客忤三部
　皆滑洪大
凡脉尺寸緊數形又似釵直吐轉増此患蠱毒急須救
速求神藥命難停(脉逢數軟/命延生)
　依脉經換末句
中毒洪大脉應生細㣲之脉必危傾吐血但出不能止
命應難返沒痊平
　他証吐血皆以沉細為生惟中毒吐血以洪大為生
大凡要看生死門大衝脉在即為憑若動應神魂魄在
止便干休命不停
　銅人經大衝二穴土也在足大指夲節後二寸(或云/一寸)
　(半/)動脉陷中凡診大衝脉可決男子病死生足厥隂
　脉之所注也為俞靈樞曰胃之清氣上注于肺故氣
　之過手寸口也動而不止其悍氣上衝頭者合陽明
　并下人迎故隂陽俱動俱静若引繩相傾者病衝脉
　者十二經之海也與少隂之大絡起于腎下出于氣
　衝循隂股内亷邪入骨中循脛骨内臁並少隂之經
　下入内踝之後入足下其别者邪入踝出屬跗上入
　大指間此脉之常動者也經脉十二而寸口人迎大
　衝獨動不休故以此三處診百病決生死靈樞作並
　足少隂之動脉銅人作足厥隂之俞穴皆衝脉之所
　合並而經過者其實以候衝脉也仲景謂當時之人
　握手不及足故立趺陽大谿以候胃腎之病李睎范
　引活人書所列衝陽穴以解大衝失其穴矣仲景以
　趺陽専診足陽明大谿専診足少隂
　　察色觀病人生死候歌
欲愈之病目眥黄
　仲景曰若脉和其人大煩目重臉内眥黄者此為欲
　解必當依仲景以脉參之
眼胞忽陷定知亡耳目口鼻黒色起入口十死七(實/)難
當赤白黒黄色起(入/)目更兼(穿/)口鼻有灾殃
　耳目口鼻有黒色起入于口者必死病人及健人黒
　色若白色起入目及鼻口死在二日中脉經同扁鵲
　曰按明堂察色入門戸為凶不得為吉所謂門户者
　闕庭肺門戸目肝門戸耳腎門戸口心脾門户若有
　色氣入者皆死白色見衝眉上肺有病入闕庭夏死
　黄色見鼻上者脾有病入口者春夏死青色見人中
　者肝有病入目者秋死黒色見顴上者腎有病入耳
　者六月死赤色見頥者心有病入口者冬死盖備五
　藏五色各入夲藏門戸至被尅之時為死期脉訣四
　句分作二處夲論一理今移相附添赤去起以備五
　色脉改兼為穿以明色入門戸為殃李晞范及潔古
　不知扁鵲所論随各藏色入門户定死期為脉訣所
　述之源故以意誤解
面色忽然望之青近之如黒卒難當
　此二句移在此從氣色類
靣赤目白憂息氣待過十日定存亡面青目黄中時死
餘候須看兩日強
面黄目青衆惡揚榮衛不通立須亡(面青目白/亦須亡)
　據脉經改添此句内經曰凡面色見黄為有胃氣皆
　不死
面黄目青酒亂頻邪氣在胃衮其身面黒目白命門敗
困極八日死来侵
　此四句并上面赤目白定存亡二句刋誤本無據刋
　夲添之在此
面無精光如土色不能食時四日亡目無精光齒牙黒
面白目黒亦灾殃口如魚口不能閉氣出不返命飛揚
肩息直視及唇焦面腫蒼黒也難逃妄語錯亂及不語
　脉經曰病人不能語者不治熱病者可治又有風瘖
　不語而卒不死者有妊娠胞脉絶不語俟産後自能
　言
尸臭元知壽不髙人中盡滿兼唇青(俗夲作/背青非)三日須知
命必傾兩頰(庭/黒)顴赤人病久(必/死)
　靈樞曰赤色出兩顴大如拇指者病雖小愈必卒死
　黒色出于庭大如拇指必不病而卒死庭者首面也
　顴者眼直下髙骨處也靈樞千金翼皆以庭黒顴赤
　對言今脉訣取顴赤而舍庭黒又兩頰為贅詞今改
　為庭黒以備經㫖此必死之兆難以病乆為文
口張氣直命難停足趺趾腫膝如斗十日須知難保守
項筋舒展定知殂掌内無文也不久唇青體冷又遺尿
背面飲食四日期手足爪甲皆(白/)青黒許過八日定難醫
　脉經有爪甲白者不治之文脉訣遺之今改添
脊疼腰重反覆難此是骨絶五日看
體重尿赤時不止肉絶六日總髙拚
　體重溺赤未可便以為肉絶内經曰大肉陷下大骨
　枯槁脫肉破膕難經曰唇反方可為肉絶更宜參審
手足爪青呼罵多筋絶九日定難過
髪直如麻半日(應/是)死
　中蔵經曰腸絶髪直汗出不止不得屈伸者六日死
　髪眉俱衝起者死髪如麻喜怒不調者死髪直者十
　五日死今脉訣作半日死與本文不協盖有六日十
　五日之異今改曰應是死　脉訣只歌骨肉筋腸四
　絶除心肝絶在前又有腎絶小便赤澁下血不止耳
　乾脚浮舌腫六日死足腫九日死脾絶載脾藏歌中
　肝絶汗出如水恐懼不安伏卧目直面青八日死胃
　絶齒落面黄七日或十日死今附注于此庶具載不
　遺肉絶中藏經元無而脉訣自増故礙理
尋衣語死(讝/妄)十知麽(夀無/多)
　脉經曰尋衣縫讝語者不可治隂陽俱絶尋衣撮空
　妄言者死
　　論五藏察色候歌
面腫蒼黒舌卷青四支乏力眼如盲泣出不止是肝絶
八日應當(日遇/庚辛)命必傾
　此云八日從甲數至庚為八日此言則膠柱矣從直
　改為庚辛
面黎肩息直視看又兼掌腫沒文斑狂言亂語心悶熱
一日之内到冥間
臍趺腫滿面浮黄洩利不覺汚衣裳肌肉粗澁兼唇反
一十二日内灾殃
口鼻氣出不復回唇反無文黒(鼻/)似煤皮毛焦乾爪枯
折途程二日定知灾
面黒齒痛目如盲自汗如水腰折頻皮肉濡結(却/)髪無
澤四日應當命不存
　改結為却本難經
　　診婦人有妊歌(舊文不倫今/移從各類)
肝為血兮肺為氣血為榮兮氣為衛隂陽配偶不參差
兩藏通和皆類例血衰氣旺定無娠血旺氣衰應有體
　已上論成妊之原
尺(寸/)㣲闗滑尺帯數流利往来併雀啄小兒之脉已形
見數月懷胎猶未覺
　上云尺㣲下云尺數可見上尺為誤女脉在闗下尺
　脉常盛若尺㣲則無隂為病矣脉經云妊娠初時寸
　㣲小呼吸五至三月而尺數也内經曰手少隂脉動
　甚者妊子也又云隂摶陽别謂之有子隂謂尺中摶
　謂摶擊于手尺脉摶擊與寸口殊别則隂氣挺然為
　妊之兆此即所謂寸㣲尺數也脉指南云脉動入産
　門者有胎也謂出尺脉外名曰産門又云尺中脉數
　而旺者胎脉也為血盛也闗滑雀啄脉經並不載素
　問曰滑為多血少氣故有子此脉訣所自増也流利
　往来滑脉之形雀啄者脉指南云闗上一動一止者
　一月二動一止者二月餘倣此推之萬不失一此所
　謂雀啄雀啄在他病為死形
三部沉正等無疑(浮沉按/無絶)尺内不止真胎婦
　脉經曰三部浮沉正等按之無絶者有妊也今脉訣
　去浮以疑易絶云沉正等無疑誤甚今改之夫正等
　者即仲景所謂寸闗尺三處大小浮沉遲數同等也
　仲景以同等為隂陽平和之脉雖劇當愈叔和以正
　等又按無絶為有妊之兆真吉徴也内經腹中論曰
　何以知懷子之且生也岐伯曰身有病而無邪脉也
　所謂身有病謂經閉也尺脉来而㫁絶者經閉月水
　不利今病經閉而脉反如常㫁絶者妊娠也
滑疾不㪚(按/微)胎三月但疾不散五月母
　脉經曰脉滑疾重手按之㣲者胎已三月也重手按
　之不散但疾不滑者五月也今改上句從脉經　已
　上論三月内有胎之兆然未知男女之兆也四月方
　可以别故此以下乃分男女之診分作兩類乃明
左疾為男右為女流利相通速来去兩手闗脉大相應
已形亦在前通語
　脉經曰妊娠四月欲知男女法左尺偏大為男右尺
　偏大為女左右尺俱大生二子大者如實状左疾為
　男右疾為女俱疾生二子既分左右脉疾又云流利
　相通又云兩手闗脉大相應乃是左右尺脉疾大上
　與闗大相應又流利相通與寸通應但分左右尺以
　别男女左陽右隂以位定也池氏以左疾為左寸心
　部屬太陽經以右疾為右寸肺部屬太隂經盖惑于
　脉賦太隂洪而女孕太陽大而男孕不知脉賦惑于
　脉訣之差盖脉賦脉訣皆竊叔和之名以行世所述
　之脉醇疵相半聲律之賦晉代未有而世鮮知其非
　明于醫者間亦改之一二而未能盡正云
左手太陽浮大(沉實/診為)男右手太隂沉細(浮大/診為)女
　脉經曰得太隂脉為男得太陽脉為女太隂脉沉太
　陽脉浮又云左手沉實為男右手浮大為女左右手
　俱沉實猥生二男左右手俱浮大猥生二女李氏雖
　改脉訣沉細為沉大猶未知太陽脉浮非男脉經作
　女診也太隂脉沉非女脉經作男診也又以太陽為
　左手心部太隂為右手肺部是又惑于脉訣脉賦之
　差徇池氏以舛注舛之非也脉經雖曰大陽脉沉為
　男太隂脉浮為女亦不明言以何經為太陽太隂當
　于何部診之不若脉經後條浮大為女沉實為男為
　明白故依後條改之
諸陽為男諸隂女指下分明長記取
　脉經曰左右尺俱浮為産二男不爾則男作女生左
　右尺俱沉為産二女不爾則女作男生前云右浮大
　為女左沉實為男是獨以左右脉各異立言今左右
　俱浮為二男俱沉為二女是並左右兩尺脉一同以
　立言其于諸陽男諸隂女未當差也左沉實左疾左
　偏大與俱浮或以脉或以位皆陽也右浮大右疾右
　偏大與俱沉或以脉或以位皆隂也此二句總結男
　女分診定法也　已上辨四月之後妊娠男女之診
母乘子(夫乘/妻)兮縱氣露妻乘夫兮横氣助子乘母兮逆
　氣參夫乘妻(母乘/子)兮順氣䕶
　仲景謂脉有相乘水行乘火金行乘木曰縱謂其氣
　直恣乘其所勝也火行乘水木行乘金曰横謂其氣
　横逆反乘所不勝也水行乘金火行乘木曰逆謂子
　加于母其氣逆也金行乘水木行乘火為順謂由母
　至子其氣順也李晞范不知此論相乘脉中夫妻母
　子却作人身形之夫妻母子解之理不能通然脉訣
　引此以診别男女妊形據脉經别載于前不載在診
　妊娠之條夲只是取仲景所論相乘之脉脉訣不䏻
　甄别混引以歌妊娠今姑依仲景解之此四句元在
　後今移在此與縱横逆順從類其縱順二脉改作仲
　景元文
左手帯縱兩箇兒右手帯横一雙女左手脉逆生三男
右手脉順生三女寸闗尺部皆相應一男一女分形証
　已上十句皆脉訣自撰之辭恐難以診妊娠男女之
　别也且相乘之脉乃五藏之邪發為病証見之于脉
　妊娠乃隂陽和平陽施隂化以成形豈有逆于理乘
　于蔵現于脉用為男女之診又寸闗尺皆應即是左
　右手前後如一也即脉經所謂三部浮沉正等之脉
　何以應一男一女乎　已上係脉訣差取仲景所論
　相乗之脉以論妊娠今條其非如前
往来三部通流利滑數相參皆替替陽盛隂虚脉得明
遍滿胸堂皆逆氣
　　此言惡阻之証之脉
小兒足日胎成聚身熱脉亂無所苦汗出不食吐逆時
精神結備其中住
　此亦謂惡阻証也脉亂盖為滑數而躁疾也非謂惡
　亂無次序者　此八句皆謂妊娠疾脉
有時子死母身存或即母亡存子命牢緊強弦滑者安
沉細而微歸泉路(瞑改以/協韻)
　沉細而微謂三部俱如此凶兆也　此四句論妊婦
　生死脉証之别
　　妊婦雜病生死歌
血下如同月水来漏極胞乾主殺胎亦損妊毋須憂慮
争遣神丹救得回
　通真子曰此只論漏胎候也夫胎之漏或食動胎之
　物或因熱毒之氣侵損或因入房勞損損輕則漏輕
　損重則漏重但漏血盡則死然安胎有二法因母病
　而動胎但治母疾其胎自安若胎有不堅致動母因
　以病但治胎則母自安
　　妊娠心腹急痛歌
心腹急痛面目青冷汗氣絶命必傾血下不止胎衝上
四肢冷悶定傷身
　　妊娠倒仆損傷歌
堕胎倒仆或舉重致胎死在腹中居已損未出血不止
衝心悶痛母魂孤
　　妊婦傷寒歌
傷寒頭痛連百節氣急衝心溺如血上生㸃班赤黒時
壮熱不止致胎滅嘔吐不止心煩熱腰背俱強腦痛裂
六七日来熱腹中小便不通大便結
　見此証不損胎而妊母亦或致死治法詳見活人書
　　産後傷寒歌
産後因得熱病臨脉細四肢煖者生脉大忽然支逆冷
須知其死莫留停
　脉盛身熱得之傷寒産後熱病脉必洪大難便以脉
　大為死証必遵内經仲景諸書依法汗下若脉不為
　汗衰而仍大是為隂陽交乃可㫁死汗後脉静乃可
　㫁生豈可以病在表裏未行治去遽以脉細為生四
　肢冷煖當參以病証或陽厥隂厥或作汗而厥今脉
　訣所歌膠柱刻舟之論
　　産難生死歌
欲産之婦脉離經沉細而滑也同名夜半覺痛應分誕
来日日午定知生
　脉經曰離經其脉浮設腹痛引腰脊為欲生也
　但離經者不産也又云其脉離經夜半覺日
　中則生也經者常也謂離其常處為離經假
　如妊婦昨日見左沉實為男之脉今日或脉
　浮是離其尋常之脉而異于平日又且腹痛
　是知将誕也通真子引難經一呼三至曰離
　經為解李晞范又引難經一呼一至曰離經以
　解沉細而滑皆非也難經言損至二脉雖同名離
　經其脉與理則不同且脉經明言離經其脉浮也不
　曽引援難經之文今脉訣因其言脉浮又添沉細而
　滑同名離經盖以前所診男女脉或云浮大為女若
　只脉浮為離經若平常見浮大為女之脉何以辨離
　經故又増沉細而滑以見離浮大之常經為沉滑也
　聖恵方云夜半子時覺腹痛来日午時必定生産謂
　子午相衝正半日時數也通真子曰夜半痛日午生
　此言恐未為的又曰腹痛而腰不痛者未産也若腹
　痛連腰痛甚者即産所以然者腎係于腰胞擊于腎
　故也診其尺脉轉急如切繩轉珠者即産也生産有
　難易痛来有緊慢安可定半日當㫁以活法
身重體熱寒又頻舌下之脉黒復青及舌上冷子當死
腹中須遣母歸冥面赤舌青細尋看母活子死定應難
唇口俱青沬又出母子俱死總髙拚面青舌青(赤/)沫出
頻母死子活定知真不信若能看應驗尋之賢哲不虚陳
　脉指南作面青舌赤盖面以候母舌以候子今云子
　活合以舌赤為是若云舌青則與前面赤舌青母活
　子死之候相反若胎先下其子得活如未下子母俱
　亡　自身重體熱寒又頻至此並不用脉只以外候
　參決子母生死盖以臨産脉不可攷但當以察色而
　知之
　　新産生死歌
新産之脉緩滑吉實大弦急死来侵若得沉重小者吉
忽若堅牢命不停寸口濇(焱/)疾不調死沉細附骨不絶
生審看此候分明記長須念取向心經
　脉經曰産後寸口脉焱疾不調者死沉㣲附骨不絶
　者生今脉訣𫐠脉經作歌既用其文不明其理擅改
　焱為濇其意以為濇滯疾駛並行方可言不調反以
　焱疾為非是不知脉濇則不疾脉疾則不濇其不
　調者以焱疾也産後失血多五藏虚故以緩滑沉㣲
　不絶為脉應病濇為少血亦應病之脉惟焱疾不調
　匀則脉形之速焱浮于上故云死一字之差生死頓異
　　小兒生死候歌
　通真子曰經云六嵗以下為小兒十八以下為少年
　二十以上為壮年五十以上為老年其六嵗以下經
　所不載是以乳下嬰兒病難治者皆無脉可以考也
　中古有巫方立小兒顱𩕄經以占夭夀疾病生死相
　𫝊習有少小方焉迄乎晉宋推諸蘇家又有巢氏作
　小兒病源候論今脉訣此歌乃萬分之一爾愚謂自
　宋以来専小方脉者稍多如錢氏朱氏張氏㓜㓜新
　書全嬰書嬰孩寳鑑活㓜口議馮氏妙選寳秘方及
　諸家名方必博覧方可况小兒之脉當以大指展轉
　分按三部且其脉未定當以察形色為上工諸胎中
　諸變蒸五疳急慢驚風瘡疹與大人殊其他雜病與
　大人治療則同但藥劑有大小輕重
小兒乳後輒嘔逆更兼脉亂無憂慮
　脉經曰是其日數應變蒸之時身熱脉亂汗不出不
　欲食食輒吐哯者脉亂無苦也
弦急之時被氣纒脉緩(沉/)只是不消乳
　脉經曰小兒脉沉者食不消脉訣云緩非也
緊數細快亦少苦虚濡邪氣驚風助(脉緊乃是/風癇痼)
　脉經曰緊為風癇本事方同今脉訣作虚濡非
利下宣腸急痛時浮大之脉歸泉路
　此非脉經小兒脉内所述已詳解在下利㣲小却為
　生下　脉經畧舉數脉立証以備其書是一脉自為
　一証李晞范乃總為吐後脉証何見之不明且小兒
　吐有數等今脉亂之吐乃歌變蒸之候
　　小兒外証十五候歌
眼上赤脉下貫瞳人𩕄門腫起兼及作坑鼻乾黒燥肚
大筋青目多直視覩不轉睛指甲黒色忽作鵶聲虚舌
出口嚙齒咬人魚口氣急啼不作聲蛔蟲既出必是死
形用藥速急十無一生
　　附録辨竒經脉
兩手脉浮之俱有陽沉之俱有隂陽隂皆實盛者此為
衝督之脉也衝督之脉者十二經之道路也衝督用事
則十二經不復朝于寸口其人皆苦恍惚狂癡否者必
當猶豫有兩心　兩手陽脉浮而細㣲綿綿不可知俱
有隂脉亦復細綿綿此為隂蹻陽蹻之脉此家曽有病
鬼魅厥死苦恍惚亡人為禍診得陽蹻病拘急隂蹻病
緩　尺寸俱浮直上直下此為督脉腰脊強痛不得俛
仰大人癲疾小兒風癇　脉来中央浮直上下痛者督
脉也動苦腰背膝寒大人顛小兒癇
尺寸脉俱牢(一作芤直/上直下)此為衝脉胸中有寒疝也
　已上元具浮脉條下
脉来中央堅實徑至闗者衝脉也動苦小腹痛上搶心
有瘕疝絶孕遺失溺脇支滿煩　横寸口邊丸丸者任
脉也若腹中有氣如指上搶心不得俛仰拘急脉来緊
細實長至闗者任脉也動苦少腹繞臍下引横骨隂中
切痛
　已上元具實脉條下
吴先生云五蔵六府之經分布手足九十二脉魚際下
寸内九分尺内十分者手太隂肺經之一脉也醫者于
寸闗尺輒名之曰此心脉此肺脉此肝脉此腎脉非也
兩手三部皆肺藏脉而分其部位以候他藏之氣焉耳
其說見于素問脉腰精㣲論而其所以之故則秦越人
八十一難之首章發明至矣是何也脉者血之流𣲖氣
使然也肺居五藏之上氣所出入門戸也脉行始肺終
肝而後復㑹于肺故其經穴名曰氣口而為脉之大㑹
一身之害必于是占焉
　
　
　
　
　
　
　脉訣刋誤卷下
欽定四庫全書
　脉訣刋誤附録
　　　　　　　　　　　　　　明　汪機　撰
　　診脉早晏法
歧伯曰診法常以平旦隂氣未動陽氣未散飲食未進
　經脉未盛絡脉調匀氣血未亂故乃可診有過之脉
　切脉動静而視精明察五色觀五藏有餘不足六府
　强弱形之盛衰以此參伍決死生之分(機按診法以/平旦主無病)
　(者言若遇有病則隨時皆可以診不必以平旦為拘/也於此又知前聖決死生之分不専於脉必須察色)
　(觀形以此相參伍也今世専尚診脉而不復問其/餘是不知前聖垂訓之意也故表而出之以示警)
十二經皆有動脉獨取寸口以決五藏六府死生吉凶
　之候者然寸口脉之大㑹手太隂之動脉也脉行五
　十度周於身而復㑹於手太隂太隂者寸口也即五
　藏六府之終始故取法於寸口(機按此以氣口決死/生者謂氣口為五藏)
　(主也難經四難言五藏皆以胃氣為主其脉在闗上是人/之生死亦係於闗上八難十四難又言人之有尺譬如樹)
　(之有根脉有根本人有元氣故知不死是生死又係於尺/脉也可見寸闗尺各有所歸重故越人所以錯綜其義也)
　　寸闗尺
脉經曰從魚際至髙骨却行一寸其中名曰寸口從寸
　至尺名曰尺澤故曰尺寸寸後尺前名曰闗陽出隂
　入以闗為界陽出三分隂入三分故曰三隂三陽陽
　生於尺動於寸隂生於寸動於尺(機按難經曰尺寸/脉之大要㑹也從)
　(闗至尺是尺内隂之所治也從闗至魚際是寸内陽之/所治也隂得尺内一寸陽得寸内九分故尺寸始終一)
　(寸九分故曰尺寸也於一寸九分之中曰尺曰寸而闗/在其中矣難經言寸口脉之大㑹以肺朝百脉而言也)
　(此言尺寸為脉之大要㑹以隂陽對待而言也大扺尺/隂寸陽人之一身經絡榮衛五藏六府莫不由於隂陽)
　(而或過與不及於尺寸見焉故為脉之大要㑹也寸一/説古法寸部占九分闗尺部各占一寸三部共二  九)
　(分若臂短者亦依此法則頭指診在闗部次指診在尺/部第三指診在間處如何知病之所在今但以髙骨為)
　(準揣得髙骨壓中指於髙骨以定闗位然後下/前後兩指以取尺寸不必拘九分一寸之説也)
五藏六府脉所出(以輕重/分藏府)
左寸心小腸脉所出
　(重按至血脉浮大而散者心脉也屬藏或謂沉濇/而短  輕按至皮毛浮滑而長者小腸脉也屬府)
左闗肝膽脉所出
　(重按至筋骨沉短而弦急者肝脉也屬藏/輕按至皮毛弦緊而浮長者膽脉也屬府)
左尺腎膀胱脉所出
　(重按至筋骨沉而遲者腎脉也屬藏也屬府/輕按至皮毛沉實而稍疾者膀胱脉)
右寸肺大腸脉所出
　(㣲重按于皮肉浮短而澁者肺脉也屬藏/輕按至皮毛浮短而疾者大腸脉也屬府)
右闗脾胃脉所出
　(重按至肌肉緩而遲者脾脉也屬藏屬府/輕按至皮毛㣲緩而稍疾者胃脉也)
右尺命門三焦脉所出
　(重按至筋骨沉實而疾者命門脉也屬藏/輕按至皮毛沉實而稍疾者三焦也屬府)
　(機按命門三焦配合右尺刋誤辯之詳矣兹不復贅/但此與刋誤並以輕重而分診藏府之脉不知何所)
　(據也意者藏屬隂主沉府屬陽主浮故以義取輕重/為診式耶他夲又謂内以候藏外以候府其義亦猶)
　(此也然考之脉經及素難諸書只論五藏之脉于六/府之脉雖言之而不詳六府病脉雖間或言之診法)
　(輕重亦未之及盖謂藏脉可以兼府歟抑謂能知藏/脉而府脉無勞診歟或病在六府為輕而脉無要緊)
　(耶愚皆莫解其意也且所論五蔵脉状及六府脉状與/下篇大不相侔亦不知其何所本也故著之以俟明者)
　　五藏平脉
心脉浮大而散
　(心合血脉故心脉循血脉而行持脉指法如六菽之/重  按至血脉而得者為浮稍稍加力脉道粗者為)
　(大又稍加力脉道濶軟者為散餘倣此/  機按菽豆也指按如六豆之重也)
肺脉浮濇而短
　(脉合皮毛故脉循皮毛而行持脉指法如三菽之重/  按至皮毛而得者為浮稍稍加力脉道不利為澁)
　(又稍加力不/及本位曰短)
肝脉弦而長
　(肝合筋故肝脉循筋而行持脉指法如十二菽之重/  按至筋脉道與筝弦相似為弦次稍加力脉道迢)
　(迢者/為長)
脾脉緩而大
　(脾合肌肉故脾脉循肌肉而行持脉指法如九菽之/重  按至肌肉如㣲風輕颭柳梢之状為緩次稍加)
　(力脉道敦/實者為大)
腎脉沉而軟滑
　(腎合骨故腎脉循骨而行指脉持按至骨上而得者/為沉此重按之脉道無力為軟舉指来疾脉道流利)
　(者為滑凡此五藏平脉須要察之久久成熟一遇謂也/病脉自然可曉經曰先識經脉而後識病脉此之)
　　六府平脉(出診脉/須知)
左寸手太陽小腸脉洪大而緊
　(一云洪大而長為受/盛之官名受盛之府)
左闗足少陽膽脉弦大而浮(一云大而浮一云乍數乍/疎乍短乍長一云乍大乍)
　(小乍短乍長與崇脉無異何以區别然兩手三部皆/然方為崇脉今獨左手闗部如此則謂之膽脉可也)
　(膽為中正之官名清浄之府相/火膽與風中合脉急則為驚)
左尺足太陽膀胱脉洪滑而長(膀胱為州都之官名津/液之府寒水膀胱與君)
　(火腎合脉急則為瘕之或曰心脉居午謂之君火冝/也今腎脉居子亦謂  君火何義又命門脉為心主)
　(居亥謂之相火宜也今膽脉居寅亦謂之相火又何/耶内經天元紀綸鬼臾區曰子午之嵗上見少隂己)
　(亥之嵗上見厥隂少隂所謂標也厥隂所謂終也厥/陰之上風氣主之少隂之上熱氣主之少陽之上相)
　(火主之而釋者謂午亥之嵗為正化子巳之嵗為對/化由此言之則心腎皆可言君火以其熟氣主之也)
　(厥隂既主風氣而手厥隂命門不當以相火言/少陽既主其相火則膽與三焦為相火明矣)
右寸手陽明大腸脉浮短而滑(一云短而濇為𫝊道/之官名𫝊道之府)
右闗足陽明胃脉浮長而滑(一云浮大而短為倉廩之/官名水谷之府燥金胃與)
　(濕土/脾合)
右尺手少陽三焦脉洪㪚而急(為決瀆之官名外府脉/機按已上但言六府)
　(状而診法輕重内外俱/未及論學者冝更考之)
　　四時平脉
凡診病須先要識時脉胃脉與蔵府平脉然後及于病
　脉(時脉謂春三月六部中俱帯弦夏三月俱帯洪秋/三月俱帯浮冬三月俱帯沉  胃脉謂中按得之)
　(脉和緩應藏府平脉已見前章凡人藏府脉既平胃/脉和又  時脉乃無病者也反此為病  又曰三部)
　(之内大小浮沉遲數同等尺寸隂陽髙下相符男女/左右強弱相應四時之脉不相戻命曰平人其或一)
　(部之内獨大獨小偏遲偏疾左右強弱之相反四時/男女之相背皆病脉也凡脉見在上曰上病在下曰)
　(下病左曰左病右曰右病左脉不和為病在表為陽/主四肢右脉不和為病在裏為隂主腹藏以次推之)
　　三部所主(附九/候)
診脉之時人臂長則疎下指臂短則密下指寸為陽為
　上部(主頭項以下/至心胷之分)闗為隂陽之中為中部(主臍腹胠/脇之分)
　尺為隂為下部(主腰足脛/股之分)凡此三部之中毎部各有
　浮中沉三候三而三之為九候也
持脉之要有三曰舉曰按曰尋(輕手取之曰舉重手取/之曰按不輕不重委曲)
　(求之曰尋初持脉輕手候之脉見皮膚之間者陽也/府也亦心肺之應也所謂浮按消息是也重手取之)
　(脉附于肉下者隂也藏也亦腎肝之應也所謂沉按/消息是也不輕不重中而取之脉應于血肉之間者)
　(隂陽相適中和之應脾胃之候也所謂中按消息是/也苦浮中沉之不見則委曲求之若𨼆若見則隂陽)
　(伏匿之脉也所謂推而内之是也三部皆然一說左/寸浮候左頭角中候左脇沉候少隂心  左闗浮候)
　(小腸膽中候左脇沉候歐隂肝頭左尺浮候膀胱中/候左腰沉候腎  右寸浮候右  角中候兩耳目沉)
　(候肺浮右闗浮候胃中候胷中候脾/右尺  候三焦中候右腰沉候命門)
診候推移指法(推而外之消息之内而不外有心腹積/也推而内之消息之外而不内身有熱)
　(也推而上之消息之上而不下腰足清也推而下之/消息之下而不上頭項痛也  左寸外以候心内以)
　(候膻中左闗外以候肝内以候膈右寸外以候肺内/以候胷中右闗外以候胃内以候脾兩尺外以候腎)
　(裏以候腹中是以有推而内推而外消息之法也之/一說左寸推而上之上而不下頭項痛也推而下)
　(下而不上胷脇痛也推而内之内而不外心腹積也/推而外之外而不内眼目昏也  左闗推而上之上)
　(而不下腰足清也推而下之下而不上腸胃痛也推/而内之内而不外筋骨痛也推而外之外而不内身)
　(有熱也而左尺推而上之上而不下小腸痛也推而/下之下  不上足脛痛也推而内之内而不外小便)
　(濁也推而外之外而不内腰足痛也而右寸推而上/之上而不下氣喘急也推而下之下  不上胷中痛)
　(也推而内之内而不外咽喉痛也推而外之外而不/内背脊痛也  右闗推而上之上而不下吐逆也推)
　(而下之下而不上主下血也推而内之内而不外腹/有蠱也推而外之外而不内肌肉痛也  右尺推而)
　(上之上而不下小腹脹也推而下之下而不上足腿/痛也推而内之内而不外疝瘕也推而外之外而不)
　(内小便秘也上機按消息謂詳細審察也推謂以指/那移于部之  下而診之以􁁙有長短之類也又以)
　(指那移于部之内外而診之以脉有雙弦单弦之類/也又以指推開其筋而診之以􁁙有沉伏止絶之類)
　(也刋誤謂内外以指按輕重言推有數義故特著之/非但外以候心内以候膻中之類也自一說以下所)
　(論亦無所據姑/録之以備參考)
　
　
　
察脉須識上下来去至止六字不明此六字則隂陽虚
　實不别也(上者為陽来者為陽至者為陽下者為隂/去者為隂止者為隂也上者自尺部上于)
　(寸口陽生于隂也下者自寸口下于尺部隂生于陽/也来者自骨肉之分而出于皮膚之際氣之升也去)
　(者自皮膚之際而還于骨肉之分氣之降也應曰至/息曰止也若短小而見于肌肉之間隂乘陽也洪大)
　(而見于肌肉之下陽/乘隂也寸尺皆然)
診脉須辨表裏虚實四字(表陽也府也凡六滛之邪襲/于經絡而未入胃府及藏者)
　(皆屬于表也裏隂也藏也凡七情之氣鬰于心腹之/内不能散越飲食之傷留于藏府之間不能流通皆)
　(屬于裏也虚者元氣之自虚精神耗散氣力衰弱也/實者邪氣之實由正氣之夲虚邪得乘之非元氣之)
　(自實也故虚者補其正氣實者瀉其邪氣經/曰所謂邪氣盛則實精氣奪則虚此大法也)
脉者血氣之先也氣血盛則脉盛氣血衰則脉衰氣血
　熱則脉數氣血寒則脉遲氣血㣲則脉弱氣血平則
　脉治又長人脉長短人脉短肥人脉沉瘦人脉浮性
　急人脉急性緩人脉緩左大順男右大順女男子赤
　脉常弱女子赤脉常盛此皆其常也反之者逆(千金/翼云)
　(人大而脉細人細而脉大人樂而脉實人苦而脉虚/性急而脉緩性緩而脉躁人壮而脉細人羸而脉大)
　(此皆為逆逆則難治反此為順順則易治凡婦人脉/常欲濡弱于丈夫小兒四五嵗脉呼吸八至細數者)
　(吉男左大為順/女右大為順)
脉貴有神(東垣云不病之脉不求其神而神無不在也/有病之脉則當求其神之有無如六數七極)
　(熱也脉中有力則有神矣為瀉其熱三遲二敗寒也/脉中有力則有神矣為去其寒若數極遲敗中不復)
　(有力為無神也將何所恃邪茍不知此而遽㵼去之/神将何所依而主邪經曰脉者氣血之先氣血者人)
　(之神/善夫)
凡取脉之道理各不同脉之形狀又各非一凡脉之来
　不必單至必曰浮而弦浮而數沉而緊沉而細之類
　將何以别之大抵提綱之要不出浮沉遲數滑濇之
　六脉也(浮為陽輕手得之而芤洪散太長濡弦皆輕/手而得之之類也沉為隂重手得之而伏石)
　(短細牢實皆重手而得之之類也遲者一息脉二至/而緩結㣲弱者皆遲之類也數者一息脉六至而疾)
　(促皆數之類也或曰滑類乎數濇類乎遲然脉雖似/而理則殊彼遲數之脉以呼吸察其至數之疎數此)
　(滑濇之脉則以往来察其形状也但機按脉雖種種/不同而浮沉遲數四脉可以統之  識四脉則諸脉)
　(之象可以類推難經于六難専言浮沉九難専言遲/數既以四脉為重近世陳無擇諸人亦皆言浮沉遲)
　(數可統諸脉良有㫖哉浮之有力為洪為長為革浮/之無力為芤為虚為㣲為濡為散皆浮脉所統也沉)
　(之有力為弦為牢為實沉之無力為短為細為弱沉/極為伏皆沉之所統也遲之有力為緩為結沉之無)
　(力為濇為代皆沉之所統也數之有力為滑/為動為緊數之無力為促皆數之所統也)
脉之提綱不出六字者蓋以其足以統夫表裏隂陽冷
　熱虚實風寒燥濕藏府血氣也(浮為陽為表診為風/為虚  沉為隂為裏)
　(診為濕為寒實為遲為在蔵為寒為冷滯數為在府/為熱為燥  滑  血有餘  濇為氣獨  也人一身)
　(之變不越乎此能于是六脉之中以求之則疢疾之/在人者莫能逃焉  一說浮有力主風  無力主虚)
　(有沉有力主積力無力主氣三因方為濕為實主沉/  力主痛  無  主冷  數有力主熱  無力  瘡)
　(為/燥)
　　八段錦
第一平鋪三指濶(初持脉時不必便尋三部且濶鋪三/指從尺外臂内稍稍那上探摸要知)
　(皮膚端的方可診候三部十三難曰脉數而尺之皮/膚亦數等語古人先診視三部然後參以尺之皮膚)
　(尺之皮膚者第三部尺中脉之外臂肉内皮上也此/處不診動脉但探試皮膚或數或急或緩或濇或滑)
　(故以尺中皮膚言之所以欲知尺之皮膚者欲以此/法先得其身之冷熱形之腴瘠膚之疎密則淺深内)
　(外久近之疾可得而識也丁氏曰臂内數者皮膚熱/臂内急者經絡滿實緩者肌肉消愚故云數言臂肉)
　(皮膚熱便知病亦是熱皮膚不熱者病亦是不熱其/他極冷與非冷非熱可以類推矣急言其肉實而皮)
　(急是近病榮衛未消耗也緩言其肉皮寛是久病榮/衛已消耗也濇言皮膚不滑澤腠理閉無汗然也滑)
　(言其潤滑腠理疎汗多然也古人言不盡意舉此五/者言之大意可見或者不用三指只以一指自上至)
　(下逐部按之未甞不可然不可以得尺之皮膚/不足法也尺之皮膚或男或女只㸔一手便見)
第二三部准髙骨(人兩手掌後各有髙骨欲診三部先/以中指揣得髙骨名為闗上既得髙)
　(骨㣲微抬起中指以食指于髙骨之前取寸口脉診/寸口畢則㣲㣲抬起食指再下中指取闗上脉診闗)
　(上畢復㣲㣲抬起中指又下無名指于髙骨之後取/尺中脉診候之時不可正對患人要随左右偏立兩)
　(傍慎容止調鼻息専念慮然後徐徐診候若乖張失/次非法矣一說凡診脉以氣息平定方可下指病者)
　(禁聲勿言醫者閉息莫語寂然敬静絶無外聽初則/浮按消息之次中按消息之次重按消息之次重竟)
　(消息之次下竟消息之次推指外消息/之推指内消息之其詳見前推移指法)
第三指法定宗源(崔劉二師止以浮沉遲數四脉定風/氣冷熱四病以槩百痾原此四者止)
　(是雜症若卒診傷寒外感之疾則有不可通者今取/仲景平脉法參以崔劉所傳庻幾並用而無遺恨其)
　(曰浮風沉氣遲冷數熱此祖訣論雜病者也其曰浮/在表沉在裏遲在藏數在府今所定傷寒診法也須)
　(要知得傷寒與雜症診法皆須以浮沉遲數四脉為/宗而又各有其類不可混淆必得此訣然後可讀脉)
　(書不然則泛/無統㑹也)
第四通融叶于一(以前法定得病症又以病症參驗前/法既因脉以知病後随病以考脉融)
　(㑹貫通反復探討實得病名歸一而後止凡診脉最/難有脉病相應者有不相應者有病得易愈之脉者)
　(有治之而即瘥者有治之而増劇者大要以我簡易/馭彼繁難以我之一心制彼之萬變此所謂通一舉)
　(萬之/道也)
第五觀形勿泥形(脉經曰五藏各有聲色臭味當與寸/口尺内相應其不相應者病也是知)
　(觀形察色與寸口尺内相應此古法也謂如色青是/肝病當得弦而急肝脉之類然仲景法又不止察五)
　(藏色脉而已必觀其起居動静及諸外症可以望而/知之者要當目覩心推洞見端的方㫁吉凶豈但察)
　(五藏别五/色而已哉)
第六聞聲不在聲(經云聞而知之謂之聖亦如察色以/五藏所主相參故曰聞其五音以别)
　(其病此亦㡬于拘泥如中風不語為入藏然有無故/而瘖脉不至不治自愈為氣暴逆者雖與中風不語)
　(相似而實不同又如傷寒譫語為陽明病胃中有燥/杘當下則愈與虚病譫語正氣脫絶精神散亂若下)
　(之則為重虚此處一差禍如反掌又曰聲重欬嗽固/為寒邪亦有風熱上壅及勞𠻳失聲而為肺痿難愈)
　(之症並同實異然則聴聲之法豈可以宫商角徴羽/之五音而定五藏之病哉須将患人之言語聲音與)
　(病家来請語言及他一切旁觀物議皆當審聴/入耳注心斯乃聞聲之道非古法所能盡也)
第七發言須當理(望聞問切謂之神聖工巧問症本第/三法切脉夲第四法今世道不古以)
　(切脉反居第一以問視為最末抱病不惟不言雖再/三詢叩終亦不告反謂醫拙甚至有𨼆疾而困醫者)
　(醫固為爾所困不思身亦為醫所困矣果何所益哉/雖然為醫者亦須貴乎有學大率診視已畢不可便)
　(指病名發言卒易須從所得脉象說起廣引經書以/為証據然後由淺而深說歸病症務要精當確實不)
　(可支離狂妄說症已畢然後徐徐問其所苦或論說/未盡使患者一一詳告却以彼說較吾所診或同或)
　(異而折衷之如此則望聞問切四法兼全/彼我之間交相孚契既無所惑必收全功)
第八慈憫濟蒼生(孫思邈云凡醫治病必須安神定志/無欲無求不問貴賤貧富視為一等)
　(皆如至親亦不得瞻前顧後自慮吉凶䕶惜聲名見/彼苦惱若已有之深加惻愴勿避嶮巇一心救難無)
　(存形迹如此可謂慈憫濟蒼生太醫反此則含靈巨/賊今考斯言切中世醫之病衡陽羅氏云今之醫者)
　(毎毎毁訾前醫驚恐病家意圗厚賂尤為不仁之甚/昔皇子病瘈瘲國醫莫能治長公主因言錢乙起草)
　(野有異能立召入進黄土湯而愈神宗問此何以能/愈斯疾對曰以土勝水木得其平則風自止且諸醫)
　(治亦将愈小臣適逢其愈上恱其對擢太醫丞學者/能以仲陽之心為心則善矣愚謂醫本末技若不謀)
　(利不計功則為仁人茍患得患失則無所不至矣况/用心不仁之人自有果報故于診視之中備述孫真)
　(人錢醫丞嘉言善/行以為吾徒勉)
　　怪脉
雀啄連来三五啄(脉經曰雀啄者脉来數而疾絶止復/須来也  診脉要訣云主脾元谷氣)
　(已絶胃氣無所榮養其脉来指下連連凑指數急殊/無息數但有進而無退頓絶自去良久准前又来宛)
　(如雞踐食之貌但數日之夀也王叔和云雀啄頓木/而又住  據此云脾絶之脉蕭處厚謂之心絶吴仲)
　(廣謂之木脉盖因頓木之說/也其說尤逺當以脾絶為是)
屋漏半日一㸃落(脉經曰屋漏者其来既絶而止時時/復起而不相連屬也王叔和云屋漏)
　(将絶而復起吴仲廣云脉来指下按之極慢一息之/間或来一至若屋漏之水滴于地上而四畔濺起之)
　(貌主胃經已絶谷氣空虚立死之候據/此云胃絶而蕭處厚又謂心肺絶何耶)
弹石硬来尋即散　脉經曰脉来如弹石去如解索者
　死(石者辟辟急也解索者動數而随散亂無復次序/也蕭處厚謂肺絶之脉吴仲廣謂肝絶當以謂腎)
　(絶盖石乃腎之夲脉合沉濡而滑今真藏脉見如弹/石劈劈然凑指殊無息數死無疑矣一說脉来指下)
　(如堅硬之物擊于石/貌劈劈然無息數)
搭指散亂真解索(解索見前弹石下吴仲廣云解索脉/者其形見于兩尺脉来指下散而不)
　(聚若分于兩畔更無息數是精髄已耗將死之候去/機按脉經云来如弹石去如解索似通指一脉来)
　(而言也今此分為二脉則/與脉經相反矣冝考之)
魚翔似有一似無(脉經云魚翔者似魚不行而但掉尾/動頭身摇而久住者是也王叔和云)
　(魚躍澄澄而遲疑掉尾吴仲廣云脉来指下尋之即/有汎汎髙虚前定而後動殊無息數宛如魚游于水)
　(面頭不動而尾緩摇之貌主腎與命/門俱絶衛氣與榮氣兩忌旦占夕死)
蝦遊静中跳一躍(脉經曰蝦逰者苒苒而起尋復退没/不知所在久乃復起起輒遲而沒去)
　(速者是也王叔和云蝦逰苒苒而進退難尋吴仲廣/云脉来指下若蝦逰于水面沉沉不動瞥然驚插而)
　(去将手欲趂杳然不見須臾于指下又来良久准前/復去又蝦逰入水之形瞥然而上倐然而去此是神)
　(魂已去之候一/說是脾胃絶也)
寄語醫家子細看此脉一見休餌藥
　　矯世惑脉論
夫脉者本乎榮與衛也而榮行于脉之中衛行于脉之
外茍藏府和平榮衛調暢則脉無形状之可議矣或者
六滛外襲七情内傷則藏府不和榮衛乖謬而二十四
脉之名状層出而叠見矣是故風寒暑濕燥火此六滛
也外傷六形之脉則浮為風緊為寒虚為暑細為濕數
為燥洪為火此皆可以脉而别其外感之邪也喜怒憂
思悲恐驚者此七情也内傷七情之脉喜則傷心而脉
緩怒則傷肝而脉急憂則傷肺而脉濇思則傷脾而脉
結恐則傷腎而脉沉以至悲則氣消而脉短驚則氣亂
而脉動此皆可以脉而辯其内傷之病也然此特舉其
常而以脉病相應者為言也若論其變則有脉不應病
病不應脉變出百端而難一一盡憑于脉矣試舉一二
言之張仲景云脉浮大邪在表為可汗若脉浮大心下
硬有熱屬藏者攻之不令發汗此又非浮為表邪可汗
之脉也又云促脉為陽盛宜用葛根黄芩黄連湯若脉
促厥冷為虚脫非灸非温不可此又非促為陽盛之脉
也又云遲脉為寒沉脉為裏若陽明脉遲不惡寒身體
濈濈汗出則用大承氣此又非諸遲為寒之脉矣少隂
病始得之反發熱而脉沉宜麻黄細辛湯㣲汗之此又
非沉為在裏之脉矣凡此皆脉難盡慿之明驗也若只
憑脉而不問症未免以寒為熱以表為裏以隂為陽顛
倒錯亂而夭人長夀者有矣是以古人治病不専于脉
而必兼于審症良有以也柰何世人不明乎此往往有
病諱而不言惟以診脉而試醫之能否診之而所言偶
中便視為良醫傾心付托篤意委任而于病之根源一
無所告藥之宜否亦無所審惟束手聽命于醫因循遂
至于死尚亦不悟深可悲夫彼庸俗之人素不嗜學不
識義理固無足怪近世士大夫家亦未免狃于此習是
又大可笑也夫定静安慮格物致知乃大學首章第一
義而慮者謂處事精詳格物者謂窮致事物之理致知
者謂推極吾之所知凡此數事學者必甞究心于此先
正又曰為人子者不可以不知醫病卧于牀委之庸醫
比之不慈不孝夫望聞問切醫家大節目也茍于臨病
之際惟以切而知之為能其餘三事一切置而不講豈
得為知醫乎豈得為處事精詳乎豈得為窮致事物之
理而推極吾之所知乎又豈得為父而慈為子而孝乎
且醫之良亦不専于善診一節茍或動静有常舉止不
妄存心而忠厚發言而純篤察病詳審處方精専兼此
數者亦可謂之良矣雖據脉言症或有少差然一脉所
主非一病故所言未必盡中也若以此而遂棄之所謂
以二雞子而棄干城之将烏可與智者道哉姑以浮脉
言之脉經云浮為風為虚為氣為嘔為厥為痞為脹為
滿不食為熱為内結等類所主不下十數餘病假使診
得浮脉彼将㫁其為何病耶茍不兼之以望聞問而欲
的知其為何病吾謂戞戞乎其難矣古人以切居望聞
問之後則是望聞問之間已得其病情矣不過再診其
病看病應與不應也若病與脉應則吉而易醫脉與病
反則凶而難治以脉參病意盖如此曷甞以診脉知病
為貴哉夫脉經一書拳拳示人以診法而開卷入首便
言觀形察色彼此參伍以決死生可見望聞問切醫之
不可缺一也豈得而偏廢乎噫世稱善脉莫過叔和尚
有待于彼此參伍况下于叔和萬萬者耶故専以切脉
言病必不能不至于無誤也安得為醫之良抑不特此
世人又有以太素脉而言人貴賤窮通者此又妄之甚
也予甞考其義矣夫太者始也初也如太極太乙之太
素者質也本也如繪事後素之素此盖言始初本質之
脉也始初本質之脉果何脉耶則必指元氣而言也東
垣云元氣者胃氣之别名胃氣之脉蔡西山所謂不長
不短不疎不數不大不小應手中和意思欣欣難以名
状者是也無病之人皆得此脉以此脉而察人之有病
無病則可以此脉而察人之富貴貧賤則不可何也胃
氣之脉難以形容莫能名状將何以為貴賤窮通之診
乎竊視其書名雖太素而其中論述畧無一言及于太
素之義所作歌括率多俚語全無理趣原其初志不過
託此以為徼利之媒後世不察遂相傳習莫有能辯其
非者或又為之語曰太素云者指貴賤窮通禀于有生
之初而言也然脉可以察而知之非謂脉名太素予曰
固也然則太素之所診者必不出于二十四脉之外
矣夫二十四脉皆主病言一脉見則主一病貧富貴賤
何從而察之哉假如浮脉其診為風使太素家診之將
言其為風耶抑言其為貴賤窮通耶二者不可得兼若
言其為風則其所知亦不過病也若遺其病而言其為
貴賤窮通則是近而病諸身者尚不能知安得謂之太
素則逺而違諸身者必不能知之也盖貴賤窮通身外
之事與身之血氣了不相干安得以脉而知之乎况脉
之變見無常而天之寒暑不一故四時各異其脉不能
必其久而不變是以今日診得是脉明日診之而或非
春間診得此脉至夏按之而或否彼太素者以片時之
尋按而㫁人一生之休咎殆必無是理然縱使億則屢
中亦是捕影捉蛇彷彿形象安有一定之見哉噫以脉
察病尚不知病之的而猶待于望聞問切况能知人之
貴賤窮通乎使脉而能知貴賤窮通則周公之易邵子
之數希夷之相子平之命皆不必作矣何聖人之不惮
煩也何後世不從其脉之簡便而猶以卜占風鑑星命
而談不絶口哉且脉肇于岐黄演于秦越而詳于叔和
徧考察難脉經並無一字語及此者非𨼆之也殆必有
不可誣者矣若果如太素所言古人當先為之矣又何
待後人之馳騁耶巢氏曰太素脉者善于相法特假太
素以神其術耳誠哉言也足以破天下後世之惑矣又
有善伺察者以言餂人隂得其實故于診按之際肆言
而為欺罔此又下此一等無足論也雖然人禀天地之
氣以生不能無清濁純駁之殊禀氣之清者則必形質
清血氣清而脉来亦清清則脉形圎浄至數分明吾診
乎此但知其主貴與富而已若曰何年登科何年陞授
何年招財何年得子吾皆不得而知矣禀氣之濁者則
必形質濁氣血濁而脉来亦濁濁則脉形重濁至數混
亂吾診乎此但知其主貧與賤而已若曰某時招悔某
時失財某時損妻某時尅子吾亦莫得而知矣又有形
濁而脉清者此謂濁中之清所主得意處多而失意處
少也質清而脉濁者此謂清中之濁所主失志處多而
得志處少也又有形不甚清脉不甚濁但浮沉各得其
位大小不失其等亦主平穏而無大得䘮也富貴而夀
脉清而長貧賤而夭脉濁而促其或清而促者富貴而
夭也濁而長者貧賤而夀也其他言有所未盡義有所
未備學者可以准此而類推是則吾之所謂以脉而知
人富貴窮通者一本于理而論也豈敢妄為之說以欺
人哉噫予所以著為是論者盖以世之有言太素脉者
靡不翕然稱美不惟不能以理折又從而延譽之于人
縱使其言有謬隂又與之委曲而影射此所謂誤已而
誤人者也果何益之有哉又有迎醫服藥者不惟不先
言其所苦甚至再三詢叩終于黙黙至有𨼆疾而困醫
者醫固為爾所困不思身亦為醫所困矣吁可慨也夫
此皆世之通患人所共有故予不得不詳論之以致夫
叮嚀之意俾聾瞽者或有所開發焉孟子曰予豈好辯
哉予不得已也(經曰春傷于風夏生飱泄夏傷于暑秋/必痎瘧秋傷于濕冬生咳𠻳冬傷于寒)
(春必病溫王安道註曰四氣之傷人人豈能于未發病/之前預知其客于何經絡何藏府而成何病乎及其既)
(發病然後可以診候始知其客于某經絡某藏府成某/病耳飱泄也痎瘧也咳𠻳也溫病也皆是因其發動之)
(時形診昭著乃逆推之而知其昔日致病之源為傷風/傷暑傷濕傷寒耳非是初受傷之時能預定其必為此)
(病也機按四氣所傷入于皮膚之内藏于經脉之中宜/其見于動脉可以診候而知也而王氏所論尚謂病若)
(未發難以診候而知彼富貴貧賤天之命也身外事也/非若邪氣入于皮膚藏于血脉也烏可以脉而知之乎)
(王氏此論足以破太素之/謬矣故併附之以示来者)
　　論濇脉弦脉(出丹/溪)
(脉之状不一大率多兼見人之病有四曰寒曰熱曰虚/曰實故學診者亦必以浮沉遲數為之綱以察病情初)
(學者又以浮數為熱為有餘沉遲為寒為不足其間最/難體認者濇脉也最費調治者弦脉也濇脉細而遲往)
(来難且散又曰短而止皆是不足之象得此脉者固為/寒為濕為血少為氣多為汚血然亦有病熱與實者不)
(可不知或因多怒或因憂鬱或因厚味或因補劑或因/無汗氣騰血沸清化為濁老痰宿飲膠固雜揉脉道阻)
(澁亦見濇状若重取至骨来似有力且帶數以意參之/於證驗之形氣但有熱證當作實熱可也醫于指下見)
(有不足之象便以為虚為寒用藥熱補誤人多矣弦為/春令之脉非春時而見木為病也五藏更相制伏以防)
(其太過木為病則肝邪盛矣肝之盛金之衰也金之衰/火之炎也火之炎水之弱也金不足以制木則土病矣)
(考之諸家皆曰弦者虚也為反胃為痛沉弦為懸飲弦/長為積病弦緊而細主癥弦而伏主癥不治弦急為腹)
(痛弦而鈎主蜚尸弦小主寒痺弦而大主半産漏下亡/血失精雙弦為寒雙弦而遲為心下堅偏弦為飲左寸)
(弦頭痛右寸弦水走腸胃左闗弦怒而血聚右闗弦寒/痛四肢拘急趺陽弦腸痔下血尺中弦小腹痛日腸捷)
(核率是木邪風氣土極上敗為病先哲常言之矣惟金/因火伏木寡于畏之論尚未發明倘非滋水以降火厚)
(土以養金加以行濕散風導鬱為之輔佐邪何由去病/何由安况弦脉為病甚多而治法又有隔二隔三之逺)
(故不容不辨若曰不然夫弦屬陽而仲景列于五隂之/數至于叙六殘賊之脉又以弦為之首濇為之終其意)
(可見又云癰疽而得浮洪弦數氣病脉也豈可據此作/熱論沉細弱濇血病脉也豈可據此作寒論此萬病之)
(根本非獨癰疽而已主機按丹溪論濇弦二脉及癰疽/之脉主病與諸家所  大不相侔矣夫脉蔵于血脉之)
(中形之于脉冝其同也何脉同而病異耶此脉所以難/憑務須觀形而審證也噫脉本以察病而病尚難以脉)
(决彼富貴貧賤乃外来假設之事非蔵于血脉中也所/謂趙孟所貴趙孟能賤豈得形之于脉而可以脉之乎)
　　脉大必病進論(出丹/溪)
(脉血之所為屬隂大洪之别名火之象屬陽其病得之/于内傷者隂虚為陽所乘故脉大當作虚多治之其病)
(得之于外傷者邪客于經脉亦大當作邪勝治之合二/者而觀之皆病症方長之勢也謂之病進不亦宜乎)
(機按脉之大一也内傷得之為虚多外傷得之為邪勝/便要勝證如此分别不知太素家診得此脉亦将審其)
(貴賤而如此/分别否乎)
　　脉說(出東/坡)
(脉之難也尚矣至虚有實候大實有羸状差之毫釐疑/似之間便有死生禍福之異可不慎歟病不可不謁醫)
(醫之明脉者天下盖一二數亦因其長而䕶其短耳士/大夫多秘所患求診以驗醫之能否使索病于溟漠之)
(中辨虚實冷熱于疑似之間醫不幸而失終不肯自謂/失也則巧飾遂非以全其名至于不救則曰是固難治)
(也間有謹愿者雖或因主人之言復參以己之所見兩/存而雜治以故藥之不效此世之通患而莫之悟也吾)
(平生求醫盖于平時黙驗其工拙至于有疾而求療必先/盡告以所患使醫了然知患之所在虚實冷熱已定于)
(中矣然後求診則脉之疑似不能惑也故雖中醫治吾/病常愈吾求疾愈而已豈以困醫為事哉  機按東坡)
(有宋名人尚不使醫索病于脉者盖以脉虚而病實者/脉實而病虚者脉有不相應故也吁病且難憑于脉而)
(欲憑脉知富貴貧賤/寕不為東坡笑耶)
　
　
　
　
　脉訣刋誤附録
