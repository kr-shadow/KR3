#+TITLE: 集驗背疽方-宋-李迅
#+DATE: 2018-05-12 10:17:43
#+SOURCE: github.com/kanripo/KR3e0042 master e67b2c8d                
欽定四庫全書　　　　　　子部五
　提要
　　集驗背疽方一卷　　　　醫家類
　　　　(臣/)等謹案集騐背疽方一卷宋李迅撰迅字嗣
　　　　立泉州人官大理評事以醫著名此書見於陳振
　　　　孫書録解題稱所集凡五十三條其議論詳盡曲
　　　　當馬端臨經籍考亦著於録而題作李逸撰與
　　　　書録解題不合今案此書前有郭應祥序亦云
　　　　嗣立名迅則通考誤也背疽為患至鉅俗醫
　　　　剽竊一二丹方或妄施刀針而於受病之源
　　　　發病之形及夫用藥次第節宣禁忌之所宜
　　　　俱置不講故夭閼者十恒八九今迅所撰於
　　　　集方之前俱系以論説凡診候之虛實治療
　　　　之節度無不斟酌輕重辨析毫芒使讀者瞭
　　　　如指掌中如五香連翹湯内補十宣散加料
　　　　十全湯加减八味丸立效散之類皆醇粹無
　　　　疵足稱良劑至忍冬丸與治乳癰發背神方
　　　　皆祗金銀花一味用藥易而収功多於窮鄉
　　　　僻壤難以覔醫或貧家無力服藥者尤為有
　　　　益洵瘍科中之善本矣謹從永樂大典中採
　　　　掇裒訂仍為一卷其麥飯石膏及神異膏二
　　　　方乃諸方中最神妙者而永樂大典乃偶佚
　　　　之今據蘇沈良方及危亦林得效方補入又
　　　　赤水元珠亦載有神異膏方與得效方稍有
　　　　不同今並列之以備參攷焉乾隆四十六年
　　　　九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
李氏集騐方序
始予奉親携㓜来官泉江未入境首問邑有良醫師乎
又問市有佳藥肆乎或對以醫固不乏人而庸庸者實
多藥肆僅一二數然稍貴細者則缺焉予謂二者老㓜
所依以為命也今顧若此其奈之何哉或曰邑有李嗣
立廷評者廣收方書多蓄藥味有問方者必告有求藥
者必與了無吝色厭心予固私竊慶幸時方至旅見亦
未暇詢及也久之嗣立来請間與之􁐠語見其持心近
厚非愛人利物之言不談叩以難素脉訣病源等書其
應荅如流厥後家人子或有病䟽方恵藥雖數數不憚
煩凡三年間不醫之求而唯嗣立之謁一日嗣立出示
一編曰此治背瘡方也今人例以此為惡疾悉付之外
科而邈不加之意不知治療之失宜盖未有能得全其
生者某於此究心有年所治甚衆君能捐二三萬錢刻
板流布不猶愈於刋他書乎予且圖之㑹有黄冠師曰
劉道淵者主邑之太霄觀忽得此疾劉素號曉方脉得
嗣立之書而敬信之凡服藥次第悉按書以從事不兩
月遂獲安子益信其書之有騐乃為之序其首嗣立名
迅以儒𫝊家父兄相繼收科子弟亦登名賢書鄉評翕
然推重予與其兄嗣宗嘗同校長沙試契分為不薄又
有鍼膏起廢之功故樂為之成其志云郭應祥序
欽定四庫全書
　集驗背疽方　　　　　　　宋　李迅　著
背疽之方所傳百餘然有騐者極少其間又有用藥偏
重或太冷或太熱或藥性有毒者今皆不録獨擇嘗用
而經驗者録之庶幾不至有悮活人治病之意
　　背疽其源有五
天行一瘦弱氣滯二怒氣三腎氣虚四飲法酒食炙煿
物服丹藥熱毒五盖治背疽不可一槩將為熱毒其治
之法難易當自一而五
　　察疽發有内外之别
初發疽時一粒如麻豆大身體便發熱生疽處肉亦熱
腫大而髙多生疼痛破後肉色紅紫此為外發雖大若
盆盌如用藥有理百人百可活
如初發疽時不拘小大身體無熱自覺倦怠生疽處亦
不熱數日之間漸漸開大不腫不髙不疼不痛低陷而
壊爛破後肉紫黒色此為内發有此證者未發見之先
藏府已先潰爛百人百不救雖有神僊藥亦付之無可
奈何
　　審内證用藥
自㵼嘔吐不飲食診脉而腎脉最虚此等古人皆以為
不治之證然尚有救療之理
　　服補藥㨗徑
腎脉虚甚當用補藥而有牴牾處如用鹿茸附子之藥
是抱薪救火如用平補之藥則腎氣又猝難平復若俟
河之清向來有一貴人苦疽疾正生此一症諸醫無策
愚云昔嘗聞一名醫講論凡人遇五更初腎氣必開若
一語言咳𠻳即腎氣復合遇腎開時進一服平補藥其
功效勝尋常服峻補之藥十數服愚以此策獻之遂選
用山藥丸所用皆平補腎氣全無僣燥偏重之藥依此
法而進詳以吿病者與其侍傍之子弟如法而服藥三
日之後醫者診脉知其腎脉已平復矣則有疽疾人腎
脉虛弱未可便如古人之論以為不可治若人有痼冷
虛弱危困之疾如其法而用藥所謂用力寡而收功倍
矣(案山藥/丸缺)
　　疽發所在有不可治者
腦上諸陽所㑹穴近腦則髓出頸項上近咽喉藥餌飲
食之所通一有所礙兩不能進腎俞上與腎相抵命之
所繫穴即透空又不可著艾三處有疽並為難治
　　戒忌
作勞呌怒嗜慾飲食如乾濕麫炙煿淹藏法酒生冷滯
膩魚羊並不可食性熱者發熱冷者損脾腎毒者發病
皆當戒之病者之房深戒有腋氣人并有孕婦人月經
行婦人入房合藥亦忌此等人見又忌雞犬猫兒見之
已上戒忌已安後半載間血氣未定猶當謹戒不廢藥
餌方能保全
疽瘡之方有騐者載於方書然有貧乏無錢買藥又有
適居僻邑草市難得藥材只得服鷺鷥藤酒繼以麥
飯石膏塗傅神異膏貼之亦屢用取效若無麥飯石膏
如田夫野人只用神異膏亦可
麥飯石膏(案此方原缺今從/蘇沈良方補入)
　　白麥飯石(色黄白類麥飯者尤佳炭/火燒赤醋中浸之十遍研)白蘞末(與石/等分)
　　　鹿角(不用自脱者湏元帶腦骨者截用二三寸/炭火燒至烟盡為度杵為末依前二味)
　右並𢷬為末取多年米醋於銚中煎令魚眼沸即下
　　前件藥末調如稀餳以箆子塗傅腫上只當瘡頭
　　留一指地勿令合以出熱氣如未膿當内消若已
　　作頭當撮小若日久瘡甚肌肉損爛筋骨出露即
　　布上塗藥貼之乾即再換但以鬲中穴無不瘥其
　　瘡切忌手觸宜慎之
　　麥飯石膏論
麥飯石膏治背疽之疾神妙莫比惜乎世人罕有能知
者然古方所載用藥制度略而不詳則其間藥材不真
修製茍簡自是致其無騐非方之誤也愚親見一貴
人有此疾醫者用麥飯石膏塗貼不惟無效又且添痛
楚更以毒藥盒之膿亦不潰晝夜疼痛不得安寝瘡逐
日開大寖至兩脇又於咽喉脚膝間遍發數疽醫者盡
以為不可治療愚雖預備此藥選擇修製既良且精而
未敢便用俟諸藥縮手試以用之一夕之間疼痛盡止
膿血俱潰來如湍水病者安寝衆皆驚愕以謂别有神
藥不察止於麥飯石膏也疽疾須得膿血潰散之多即
使毒氣隨膿血出不至内傷藏府病者得安有一庸醫
見膿不潰遂打兩錫管欲挿入疽以口吸出其膿愚謂用
此則病者必不可救力沮其説又用薦蓆開其一竇使
病者仰卧以取膿此説不可諌因令試之膿亦不來後
卒用愚所合麥飯石膏而取效自此而後鄉閭有此疾
者來下問因録此方俾擇修合盡取十全之功愚故詳
著之
一癰初作之時便合用麥飯石膏四圍塗傅以䕶其根
脚不可使開中心却要留癰口如錢大使毒氣出如癰
漸小隨其大小傅之直候疽破膿潰之後口收止猶徑
寸許却用神異膏貼傅收住却用麥飯石膏
神異膏　治一切瘡疥(按此方原缺今從危/亦林得效方補入)
　　全蝎(七個/去毒)　皂角(一錠/挫碎)　巴豆(七粒/去殻)　蛇床子(三/錢)
　　　清油(一/兩)　黄䗶(半/兩)　輕粉(半/字)　雄黄(别研/三錢)
　右先用皂角全蝎巴豆煎油變色去了三味入黄䗶
　　化開取出冷處入雄黄蛇床末輕粉和匀成膏先
　　用苦參湯温洗後以藥擦瘡疥上神效
又神異膏(按此方原缺今從/赤水𤣥珠補入)
　　黄耆　杏仁　元參(各一/兩)
　右用麻油二觔煎至將黒加蛇蜕五錢蜂房一兩男
　　子髪一團如雞子大再煎至黒去滓徐徐下黄丹
　　不拘多少得中為度文火熬收
一癰疽既破膿血潰多五日或七日後用神異膏貼傅
若根脚小五日後貼如濶大湏七日十日後方可貼
　　癰疽用藥大綱
此書所著方頗為周備但欲使用藥者不可不知之爾
然人能逐一玩味詳説深思用藥之意臨時看其病證
次第用藥無有不效近時有親舊得此病為愚醫所惑
或用君臣藥或用草藥其疾益甚痛苦日増然後回心
杜絶衆醫用愚方間䝉下問但指示三五方與之服餌
無有不安者今畧書用藥要領與夫先後之序畫一於
後
一初覺得背疽之疾便合服内托散後来不生變證口
舌無瘡此藥但可服十數服而止
内托散　大止疼痛如未破即㸃破有膿(按此方原缺/今從和劑局)
(方補/入)
　　川烏(一兩/炮)　茯苓(三/分)　苦杖(半/兩)　獨活　白芷
　　甘草(各一/兩)
　右為末毎服二錢酒調下日三服
一即合繼服五香連翹湯服此藥如大便寛快内熱既
省即合住服若一二日之後大便再閉須合再服要取
利毒氣至盡然後住服亦合看病人虛實諒其輕重而
進藥
五香連翹湯
　　木香(二分不/見火)　沉香(三分不/見火)連翹(全者去/蒂三分)　射干
　　(三/分)　升麻(三/分)　黄耆(三分㨂無又/附者生用)　木通(三分/去節)
　　甘草(半兩/生用)　丁香(半兩㨂去枝/杖不見火)　乳香(半兩/别碾)　大
　　黄(㣲炒半/兩剉)　麝(真者一錢/半别碾)　桑寄生(三分難得真/者缺之亦可)
　　獨活(三分買老羌活用今鋪家所/賣獨活乃是土當歸不堪用)
　右為麄末和匀毎服三大錢水一盞煎至七分去滓
　　服留滓二服用水二盞再煎作一服積四散滓用
　　水三盞又再煎作一服然後不用其滓一方用銀
　　器煎藥如無銀器入銀一片同煎内桑寄生一味
　　最能療病但難得真者如闕用升麻代今已加
　　升麻若無真桑寄生則升麻分量當倍用
一次合洪氏排膿内補散無嘔逆之證用好酒下有嘔
逆之證合用木香湯下此一藥合與癰疽相為终始服
餌不可輟
化毒排膿内補十宣散(亦名托裹/十宣散)　治一切癰疽癤瘡
未成者速敗已成者速潰敗膿自出無用手擠惡肉
自去不犯刄仗服藥後疼痛减其效如神(按此方原/缺今從和)
(劑局方/補入)
　　黄耆(以綿上来者為勝状如箭簳長二三尺頭不/义者洗净寸截搥破撕擘以鹽湯潤透用盞)
　　(盛湯瓶上一炊久焙燥/隨衆藥入碾即成細末)　人參(以新羅者為上擇/團結重實滋潤洗)
　　(净去蘆薄/切乾搏用)　當歸(取川中来者擇大片如馬尾状/滋潤甜辣芬香者温水洗薄切)
　　(焙乾各/用二兩)　厚朴(用梓州者肉厚而色紫搯之油出/去麄皮切薑汁窨一宿爛熟焙燥)
　　(不用/杜朴)　桔梗(以有心味苦者為真無心味乾者薺/苨也主觧藥毒切勿誤用洗净去頭)
　　(尾薄切/焙燥)　桂心(用卷薄者古法帶皮桂毎兩止取二/錢半合用一兩當買四兩候衆藥罷)
　　(别研不/得見火)芎藭(以川中来者為上今多/撫芎大塊者洗净切焙)　防風(擇新香/者净洗)
　　(切/焙)　甘草(生/用)　白芷(各一/兩)
　右十味選藥貴精皆取淨曬焙極燥方秤除桂心外
　　一處搗羅為細末入桂令匀毎服自三錢加至五
　　錢熱酒調下日夜各數服加至五錢服至瘡口合
　　更服尤佳所以補前損杜後患也不飲酒人濃煎
　　木香湯下然不若酒力之勝也或飲酒不多能勉
　　强間用酒調并以木香湯同酒功效當不止於酒
　　也大抵癰疽之作皆血氣凝滯風毒壅結所致治
　　之不早則外壊肌肉攻藏府其害甚大纔覺便服
　　倍加服數服之醉則其效尤速發散風毒流行經
　　絡排膿止痛生肌長肉藥性平和老人小兒婦人
　　室女皆可服之
一嘔逆有二證一證謂其初發時不曽服内托散伏熱
在心一證有氣虛脾氣不正而嘔合子細看病證參酌
用藥若是因熱而嘔外證心煩身熱癰作痛此即是伏
熱在心合將内托散伏三兩服而止不可多服若是氣
虛而嘔其證心不煩熱遇早便嘔或聞穢氣亦嘔早晨
合服嘉禾散如有寒熱合服家傳正氣散五更初當服
山藥丸以補其腎
一發背人雖云有熱未有不從腎虛而得之者若疽
疾減退五分之後便合如前法五更初時必須服山
藥丸一劑
　　論服嘉禾散(按嘉禾𣪚/此方原缺)
如病人氣弱不進飲食合服嘉禾散於内加白豆蔲仁
分兩昨有一貴人苦疽疾醫者用藥失序久而不痊因
致虚弱全不飲食愚欲進嘉禾散而諸醫爭言内有丁
香發熱不可用殊不知治疽之藥丁香預其一况有因
怒氣而發疽今嘉禾散中所用之藥盡是平和益脾胃
降氣之藥辨論不勝遲遲數日服他藥無效卒乃用之
而病人方能進食自此以後遇早晨住服參苓必進嘉
禾散一服疾安而後已
家傳不換金正氣散治背疽先感風寒脾氣不正寒
熱嘔吐
　　蒼术(捒黄色不爛者先用米泔汁浸夏秋半日春/冬一日净洗再用新汲水浸一宿削去黒皮)
　　(剉焙與麥麩同炒至色/黄香熟去麫用四兩净)　厚朴(揀紫色者削去麤/皮及中間一重黒)
　　(心如紙厚要剉三寸長劈作薄片毎厚朴五兩净/用生薑五兩净連皮薄切𢷬爛同淹一宿以文武)
　　(火翻覆炙五六次炙至薑滓焦黒刮去薑不用只/用厚朴細剉取四兩净再用薑四兩連皮薄切𢷬)
　　(爛同厚朴和一處再淹一宿/入銚内用文武火炒至乾用)　甘草(炙剉去赤皮/細削取二兩)
　　(净/)　陳橘皮(買真橘皮以水浸三時久洗去黒塵/掠去肉白筋與瓤剉焙取三兩净)
　右四味同為一處再入火内文武火㣲炒一次却用
　　紙盛於木板上出火毒
　　半夏(湯泡七次削去黒臍細剉焙乾碾為細末以/生薑自然汁和作薄餅子安文武火上炙至)
　　(黄熟為度/取二兩净)　藿香(去枝杖取葉用以水净洗去沙/塵有日曬乾無日以㣲火焙二)
　　(兩/净)　人參(一兩去頂/細剉焙)　木香(一兩濕紙裹煨至紙/乾為度去紙細剉)
　　　白茯苓(一兩去/黒皮封)
　右将前四味已炒藥續入後五味半夏藿香等不炒
　　同一處碾羅為細末二錢水一盞生薑錢三片棗
　　一枚同煎至八分臨熱入鹽少許温服無時
　　論服不換金正氣散
近時有數人病背疽服前方藥餌未安之間遍身寒熱
或先寒後熱或先熱後寒連日作或間日作必先嘔痰
然後寒熱寒熱後大汗然後止時醫多欲用柴胡牡礪
止汗之藥又有以為瘧疾欲下恒山飲子愚力辯云背
疽之後不可專以為有熱亦有氣虚而得之亦有因怒
氣并血氣凝滯而得之其所以發寒熱者先感寒邪脾
氣不正痰盛而有此證若下柴胡必㵼肝母既虚而又
㵼其子牡礪澁氣氣血已不榮運又服澁氣恒山飲子
發吐痰大損脾胃用藥如此可為誤謬愚但令服家傳
不換金正氣散祛寒邪正脾氣痰飲自消寒熱不作兼
服排膿内補散以木香湯易酒不欲引嘔吐故也服此
藥三日寒熱自退嘔吐不作寒熱自止
一癰疽纔破有口便合用豬蹄湯洗其初連日洗五日
後間日洗欲安之際三日一洗
豬蹄湯　治癰疽腫壊消毒氣去惡肉凡有瘡口便用
此藥淋洗
　　香白芷(不見/火)　甘草(生/用)　獨活(用老/羌活)　黄芩(去/心)
　　赤芍藥(去/皮)　當歸(去蘆洗/去沙)　露蜂房(取有蜂兒者用/以上各等分為)
　　(麄/末)
　右先将豬蹄前蹄兩隻一斤只用白水三升煮軟將
　　汁水兩次澄清去上面油花下面滓肉毎次用藥
　　麄末一兩投於汁中再用文武火煎十數沸濾去
　　滓以故帛醮藥湯温温徐徐薄揩瘡上死肉惡血
　　隨洗而下净洗訖以故帛拭乾仍避風忌人口氣
　　吹之有狐臭人并月經見行婦人猫犬並不令入
　　病人房洗瘡切弗以手搐著洗疽之方所傳三四
　　十用之止此一方極神效内所用露蜂房最有理
　　謂其以毒攻毒也
一治背疽初作根脚濶大如枕未有尖頭尋灸穴法凡
覺背上腫咽疼痛用濕紙貼腫上㸔先乾處是頭碾大
蒜十頭入淡䜴半合乳香一塊如龍眼大細碾隨瘡頭
大小用竹片作圈子竹片濶二分許隨其大小頓在瘡
頭上將所碾藥填平鋪艾灸之疼處以癢為度癢處以
痛為度亦以百壯為凖
一疽疾將安之際宜多服加料十全湯以補其氣血使
易生肌肉也
加料十全湯　治癰疽後補氣血進飲食疽疾将
安及七八分便當服此藥毎日與排膿内托散相間
服
　　黄耆(㨂不用义附及蛀者剉作二寸長截拍匾以/冷鹽湯濕潤瓦器盛盖甑上蒸三次焙剉用)
　　　乾􁋑地黄(㨂肥大滋潤者净洗焙乾用好餅酒/濕潤瓦器盛盖於飯甑上蒸曬如此)
　　(七次剉焙二/各用一兩净)味　當歸(去蘆净洗取自頭至中心/一截剉焙乾用自中至尾)
　　(留合/别藥)　川芎(剉㣲/炒)　人參(去頂/挫焙)　白茯苓(去黒皮/剉焙)
　　　甘草(炙/)　白芍藥(㨂有皮者買無皮是/偽者削去皮剉焙用)　肉桂
　　(削去麄皮/剉不見火)　天台烏藥(如無真者買隆興/府大塊者用剉焙)　白
　　术(用米泔浸半日剉到小指頭大方塊焙乾再用/麥麸炒至黄色不得傷火去麸將白木剉用)
　　　陳皮(不用沙將柑子皮/浸削去白瓤炒剉)　真北五味子(核如/豬腎)
　　(形肉㣲黒苦味重者是真㨂去枝杖炒過用核/如沙柑子核者是土五味子不堪用已上十一)
　　(味各/半兩)
　右各乾净稱剉作散和匀毎服藥一兩用水一碗
　　生薑五片北棗二枚同煎至八分椀濾去滓取清
　　汁分作兩服留滓曬乾碾羅為細末後来常服
　　水一盞生薑三片棗一枚煎至八分服之
一前後病背疽人多是先發渴而後發背疽不然背
疽安而後發渴疾因此不救者甚多若有渴疾人則合
專服加減八味丸能使渴疾既安疽疾不作若驟得背
疽之疾既安之後不論有無渴證便合常服加減八味
九非特可以杜渴疾之將来亦且大能増益氣血生長
肌肉使精神强健此乃累試獲驗
加減八味丸　治癰疽後合服補藥若用峻補之藥則
發熱又况癰疽既安之後多傳作渴疾不可治療當預
服此藥如能久服永不生渴疾氣血和壮未發疽人或
先有渴證亦合服此藥渴疾既安疽亦不作
　　乾熟地黄(如法㨂好者買製/度過焙剉二兩)　真山藥(細剉/㣲炒)　山茰肉
　　(去核取肉焙乾/二味各一兩)　肉桂(味辛辣薄者買削去麄皮剉不見/火用一兩别研取半兩净末和入)
　　(衆藥餘麄/滓仍勿用)　澤㵼(水洗剉作塊無灰酒濕瓦/器乗盖甑上蒸五次剉焙)　牡丹皮(去/心)
　　(枝杖/剉炒)　白茯苓(去黒皮剉焙已/上三味各八錢)　北真五味子(㨂去枝杖/熳火炒至)
　　(透不得傷火一兩半别研羅和入衆藥/此一味最要真者其詳已著十全湯内)
　右研羅為細末煉蜜候冷和丸如梧桐子大毎服三
　　十丸空心無灰酒或鹽湯送下
　　論渴疾本原
有一貴人病疽疾未安而渴作一日飲水數升愚遂獻
此方諸醫失笑云此藥若能止渴我輩當不復業醫矣
諸醫盡用木𤓰紫蘓烏梅參苓百藥煎等生津液止渴
之藥服多而愈渴甚數日之後茫無功効不得已而用
此藥服之三日渴止因此相信遂久服之不特渴疾不
作血氣益壮飲食加倍强健過於少壮之年盖用此藥
非愚敢自執鄙見實有源流自為童兒時聞先君言有
一士大夫病渴疾諸醫遍用渴藥治療累載不安有一
名醫誨之使服加减八味丸不半載而疾痊因䟽其病
源云今醫多有醒脾生津止渴之藥誤矣其疾本起於
腎水枯竭不能上潤是以心火上炎不能既濟煎熬而
生渴今服八味丸降其心火生其腎水則渴自止矣復
䟽其藥性云内真北五味子最為得力此一味獨能生
腎水平補降心火大有功效家藏此方親用有驗故敢
詳著之使有渴疾者信其言專志服餌而取效無為庸
醫所惑庶廣前人製方濟恵意
　　癰口將收論
一癰口將收之際最忌用急澁歛口之藥只宜用神異
膏貼多見昧者立説破此一叚不過病者厭於將理醫
者急欲獲利不思毒氣發泄未盡其疾再来人命自此
不救
　　癰久瘡口不合論
一治癰久而瘡口不合其肉白而膿血少此為瘡口冷
滯乃病人氣血枯竭不潮於瘡故致如是合用北艾湯
洗神異膏貼多服排膿内補散毎日用好北艾葉一把
入瓦器内濃煎湯避風處乗熱用艾湯澆洗瘡口四圍
净肉以舊絹帛兠艾葉乗熱沃澆一日一次洗了須避
風仍燒松香以煙熏瘡口良久用神異膏貼之其瘡不
可與厭穢之人見若不能禁忌瘡口難安藥亦無救
一病癰疽之人適被庸醫用毒藥掩盫或以針刀傷割
不能生肌肉瘡口不合切不可用急澀斂口藥當只用
豬蹄湯北艾湯相間洗以神異膏貼之并服排膿内補
散
一前方但是居於州縣間有力者能及之若適在鄉原
與夫無力以市藥者只可用鷺鷥藤酒一方終始服餌
俟其疽破即以神異膏貼之然神異膏所用藥材皆非
貴細難得之藥前後用此以醫田夫野老百發百中
大川烏丸　治發背活經絡生肌肉
　　大川烏(生去/皮尖)　當歸　赤芍藥　蘇木(剉/炒)　沒藥
　　(生用一/兩别研)　乳香(一兩/别研)　穿山甲(用蚌粉炒脆/去粉二兩)
　　獨活(合用老羌活今舖中所賣獨/活乃土當歸不可用二兩)
　右為細末和匀酒煑麫糊為丸梧桐子大温酒下三
　　十丸空心下
二烏丸　治發背托裏定痛驅風毒凉血脉
　　羌活(去/苗)　薄荷葉(三/兩)　川芎(以上各/不見火)
　　地榆　　麻黄(去/節)　防風(去/蘆)　天麻　白芷
　白殭蠶(用直者去/絲足口)　牛旁子(炒/)　蔓荆子(去蒂并/白膜)
　旋覆花(去/萼)　荆芥穂(各二/兩)　甘菊花(三/兩)　何首烏(四/兩)
　　大川烏(生四/兩)　甘草(炙四/兩半)　蟬退(去足/半兩)
　右為細末煉蜜丸如彈子大毎服一丸細嚼茶清
　　任下食後服
退毒下膿漏蘆湯　治疽作二日後與五香連翹湯
相間服之
　　黄耆(生/用)　連翹(各一/兩)　大黄(一分/㣲炒)　漏蘆(一兩有/白茸者)
　　甘草(半兩/生用)　沉香(一/兩)
　右為末薑棗湯調下此二方連日相間服乃宣毒
　　之藥覺毒盡住服
參苓順氣散　治病癰疽人進飲食健脾
　　烏藥(一兩/半)　人參(一/分)　茯苓(一分/白者)　青皮(去白半/兩麸炒)
　　　甘草(半兩/炙)　真紫蘓子(二錢半/㣲炒)
　右為細末毎服藥末二錢水一盞薑棗煎至八分早
　　辰空心温服煎藥不用紫蘇能發熱動氣當用老
　　薑連皮使
梔子黄芩湯　治發背瘡潰後因飲食有傷調攝不到
發熱不住用以退熱
　　漏蘆　　連翹　　山梔子仁　　黄芩(去心各/二兩半)
　　黄耆(生用/一兩)防風　　石韋(合使桑白/皮自取者)甘草(生/)
　　犀角(生/用)　人參　　苦參　　白茯苓(各二/錢)
　右以上為麄末毎服四錢水一中盞煎至六分去滓
　　温服
蚣蝎散　治癰疽瘡口小而硬貼膏藥而膿不来此為
風毒所勝
　　赤足蜈蚣(一條去頭/足生用)全蝎(三箇去丁爪要/有尾者生用)
　　木香(一/錢)
　右為細末毎用時先以豬蹄湯藥洗疽了以此藥一
　　字許糝於膏藥錢上近瘡口處貼其效如神毎用
　　神異膏合先量疽大小塗在紙花上了却用此藥
　　糝於膏藥上要使先到瘡故也若瘡口闊大及不
　　硬則不必用此
内托黄耆丸　治因用鍼砭傷其經絡白膿赤汁逗流
不止
　　黄耆(八兩/生用)　當歸(二兩/洗焙)　肉桂(去麄/皮)　木香　乳
　　香(别/研)　沉香(以上四味/各一兩)
　右為細末用菉荳粉四兩生薑自然汁煮糊丸如梧
　　桐子大毎服五十丸温熱水下不拘時候
沉麝湯　治發背疽之人生肌斂口不得用躁急之藥
只合用麥飯石膏塗續用好膏貼之瘡口自然斂合如
醫治後時為庸醫用毒藥掩盫或刀割傷内血重者兼
服此
　　木香　　麝香　　沉香　　藿香葉
　　連翹
　右等分為細末毎二錢水一盞煎至七分温服無時
　　疽疾既已先服取毒之藥又用麥飯石膏塗貼五
　　七日後病漸減退合服大川烏丸二烏丸驅除餘
　　毒活氣血生肌肉排宿膿去風邪又合服洪氏内
　　補散多服為妙
立效散　治發背及諸癰疽并瘰􁏣有效
　　皂角刺(半兩㨂去枯者細剉炒/赤色為度湏耐久炒)　甘草(二兩合/生用)
　　𤓰􁌸(五箇去皮取肉并仁𢷬/研炒黄乾者不必炒)　乳香(半兩别/研和入)
　　沒藥(一兩别/研和入)
　右五味為末毎服二錢酒調下乳癰與前方間服神
　　妙神妙
忍冬丸　療病既愈須預防發癰疽宜服
　　忍冬草(左纒藤是也不以多/少根莖花葉皆可用)
　右以酒於瓶内浸以糠火煨一宿取出曬乾入甘草
　　少許為末以所浸酒為糊丸如梧桐子大毎服五
　　十丸至百丸酒飲任下不拘時
治一切癤毒癰疽將結則散已聚則破已破痛不可忍
者貼之則寛止痛神效不可具述(案以下所製方/皆不另立方名)
　　無鹽桃末　　皂角末　　白芷末　　荆芥末
　　草烏頭末
　右等分用米醋調貼四圍留中蜜調亦得
　　癰疽不可膏藥貼合論
治些小癰癤結而未成不可用膏藥貼合以藥塗使内
自消毎用生取鹿角尖於砂盆内同老米醋今俗呼黄
子醋濃磨時以鵞翎塗拂於癰癤四圍當中留一口遇
乾再塗一二日即内消毎覺有些小癰癤疼痛發熱時
便用生甘草節不炙不焙用日曬乾若無日焙於籠盖上
㣲火碾為細末以熱酒調二三錢服連進數服疼痛與
熱皆止
治癰疽結未成并氣血凝滯腫結成塊者用吴茱茰㣲
炒碾為細末雞子清調塗神妙疾輕者宜用此
治乳癰發背神方
　　金銀花(一名忍/寒草)
　右採葉研為滓每用不限多少納甆瓶中入水用文
　　武火濃煎臨熟入好無灰酒與藥汁相半再煎十數
　　沸濾滓時時服之留滓焙乾碾羅為細末酒煑麫
　　糊為丸梧桐子大毎服三十丸空心温酒下丸藥
　　俟疾稍退可以常服盖其力輕甚故也
預防癰疽方服此藥可以終身無此疾
　　綿黄耆(七兩㨂如箭桿様性軟者用去蘆并乂附/不用一半生使細挫焙乾一半剉作寸長)
　　(截搥匾以蜜水浸潤濕瓦器盛盖/於飯甑上蒸三次取出焙乾剉碎)　粉草(去節并/去皮取)
　　(一兩半净將一半生細/剉焙一半炙黄剉焙)
　右二味碾為細末毎服二錢早辰日午白㸃湯當湯
　　水服夜候飲酒初盃用藥調服若平日能如此常
　　服之終身不患癰疽之疾
　　案以上各方不見於諸論中今總集之附於諸論
　　之後
括􁌸散　治婦人乳疽妳勞神效(今俗呼妳勞/即此疾之漸)
　　括􁌸(一箇去皮焙研為末急/用只爛研子多者有力)　當歸(净洗去蘆焙/細剉半兩)
　　　甘草(半兩細/剉生用)　通眀沒藥(一分/别研)　乳香(一錢/别研)
　右用無灰酒三升同於銀石器中慢火熬取一升清汁
　　分作三服食後良久服如有妳勞便服此藥可杜
　　絶病根如毒已成能化膿為黄水毒末成即於大
　　小便中通泄疾甚再合服以退為妙婦人乳疽方
　　雖多獨此一方神效無比萬不失一
腦疽不可炙引其氣一上痰涎膿血併起上攻傾人性
命急於反掌但當急灸三里穴并氣海漸漸服凉胸膈
化血之藥人可小安此説載通神方論腦疽咽喉生疽
古法皆不治之證此灸法引毒氣歸下其理頗長得此
疾者豈可坐受其斃當信而用之
　　案以上二方一治腦疽一治乳疽皆與背疽無渉
　　以其為李氏之書故併附於此
