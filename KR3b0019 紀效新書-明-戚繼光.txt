#+TITLE: 紀效新書-明-戚繼光
#+DATE: 2016-06-11 12:22:58
#+SOURCE: github.com/kanripo/KR3b0019 master ad8f3eda                
欽定四庫全書　　　　　子部二
　紀效新書　　　　　　　兵家類
　　提要
　　　　(臣/)等謹案紀效新書十八卷眀戚繼光撰是
　　　　書乃其官浙江叅將時前後分防寧波紹興
　　　　台州金華嚴州諸處練兵備倭時所作首為
　　　　申請訓練公移二篇所謂提督阮者阮一鶚
　　　　所謂總督軍門胡者胡宗憲也次為或問題
　　　　下有繼光自註云束伍既有成法信于衆則
　　　　令可申茍一字之種疑則百法之是廢故為
　　　　或問以眀之盖眀人積習惟務自便其私而
　　　　置國事于不問故已在事中則攘功避過以
　　　　身之利害為可否以心之愛憎為是非已在
　　　　事外則嫉忌成功惡人勝已吠聲結黨倡浮
　　　　議以掣其肘繼光恐局外阻撓敗其成績故
　　　　反覆論辨冠之簡端盖為當時文臣發也其
　　　　下十八篇曰束伍曰操令曰陣令曰諭兵曰
　　　　法禁曰比較曰行營曰操練曰出征曰長兵
　　　　曰牌筅曰短兵曰射法曰拳經曰諸器曰旌
　　　　旗曰守哨曰水兵各系以圖而為之説皆閲
　　　　厯有騐之言故曰紀效其詞率如口語不復
　　　　潤飾盖宣諭軍衆非如是則不曉耳或問第
　　　　一條云開大陣對大敵比塲中較藝擒捕小
　　　　賊不同千百人列陣而前勇者不得先怯者
　　　　不得後只是一齊擁進轉手皆難焉能容得
　　　　左右動跳一人回頭大衆同疑焉能容得或
　　　　進或退可謂深眀形勢不為韜略之陳言第
　　　　四篇中一條云若犯軍令便是我的親子姪
　　　　也要依法施行厥後竟以臨陣回顧斬其長
　　　　子可謂不愧所言宜其所向有功也乾隆四
　　　　十六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　紀效新書卷首
　　　　　　　　　　　　明　戚繼光　撰
一任臨觀請創立兵營公移
　分守浙江寧紹台等處地方㕘將署都指揮僉事戚
　繼光呈為處練陸兵以便圖報事竊照卑職一介武
　夫叨承祖廕驅馳北塞艱苦數年是以犬馬衷誠謬
　䝉剡薦方面再遷涓埃未効尸位之慚徒極俯仰再
　叨前職水陸兼司陸戰尤切但情俗異宜只得勉奮
　至於身先士卒臨敵忘身職雖武愚少所素講又况
　世荷豢養之恩正犬馬効力之日且進有廕贈之榮
　退有典刑之及豈敢偷生但設使本職統有節制敢
　戰之兵經練素孚之卒一鼓齊進血戰抵敵我雖創
　艾賊亦破膽如此則設有不虞實所甘心願膏草野
　以圖補報惟恐即今既無堪戰練制之士若不呈明
　預處教訓必待有事仍如目前流寄雜兵以塞燃眉
　之責兵將睽違虛聲冗衆士心未附軍令不知及或
　借取福廣船内水兵驅之陸戰數里以前望賊奔潰
　聞風破膽雖有武勇數人并為遮擁而使本職孤身
　赴敵効死職分更於地方何益殊増賊勢猖狂以貽
　羞笑本職承命以來旦夕兢惕興思及此無任憂惶
　况兩浙數年軍書警報並無一日之停武官兵卒俱
　涉經年之戰縱有練兵之志亦無可乘之時幸今大
　冦就戮萬里廓清本職何縁遭逢此暇微隙為備但
　去來年風汛僅有三二月之日尤該將官惜力分隂
　之際再照水陸之兵險易不同戰鬬之間利害尤别
　其水戰固為不易至於陸戰鋒刄既合身手相接彼
　死則此生勢不俱存又况浙兵俱係赤體赴敵身無
　甲胄之蔽而當慣戰必死之冦手無素習之藝而較
　精銛熟巧之技行無齎裹食無炊㸑戰無號令圍無
　營壁窮追逺襲必寄食於旅店對巢拒守必夜旋於
　城郭而在今不得不然也為今之計必隊設火頭行
　鍋負之以隨軍身帶乾糧齎裹備之以炊爨兵有營
　壁器具立之以相持宿飽于野庶為有制故本職意
　以必用先創營壁之法退則後有可恃以更番進則
　對壘可恃以無虞或又謂方今冦至不時急求目前
　之用而必待從容創練營伍緩不濟事誠似迂談殊
　不知三年之艾不蓄不得而殺賊練兵可以並行不
　悖除將見在倭冦一面照常督集官兵戰𠞰一面統
　集新安兵或儲器教藝練營待教練有成即可期實
　用矣至於臨敵制變防詐設竒在將自出難以逆計
　及照本職本以一將之官故所思不出三千之法寧
　言粗鄙有遺漏欲求實效不敢粉飾而繁辭章徒事
　虛文謹將創制營規缺欠該備器械逐一開載外查
　得接管前官任内並無交代水陸堪戰堪教兵士欲
　行未便伏覩平倭疏内一欵總㕘等官詳計某府縣
　某衞所應用防守若干名某港某寨應用守禦若干
　名每㕘將應用三千名副總兵分管陸路應用浙直
　兵三千名見在各衛所軍士堪用若干名㑹算既定
　前後令各㕘將協同兵備將所轄各府州縣新舊民
　快義勇嚴加㨂選務得膂力驍壯之人但有老弱盡
　行汰去責取里老鄰右保結攅造花名文册明白開
　注身材面貌給牌懸帶選完之日每兵備道將所轄
　地方通計若干就中挑取三千名責付㕘將管練專
　備本地陸路截殺及聽軍門調用又一欵開在㕘將
　者㕘將常用訓練揀選不精訓練不熟責在㕘將佐
　貳官名數不充工食不敷責在兵備及府州縣掌印
　官又開各兵備道將挑選過精壯之人務足三千之
　數交付㕘將與同官軍時加操備居常教練遇敵交
　戰㕘將之責平時閲視臨陣監督兵備之責等因續
　䝉提督軍門阮白牌為軍務事内開賊遁温福仰戚
　㕘將駐劄紹興將兵備道原募兵勇三千名逐日操
　練揀去庸弱無藝之人照數選補聽候調用為今之
　計合無照議并遵牌内事理選練其不足額數者或
　許職亦量行自募充補其册内應用營壁器具金鼓
　旗幟何項銀兩相應取辦伏乞批行應該衙門從公
　議處縁于處練陸兵以便圖報事理未敢擅使為此
　理合備呈伏乞裁奪施行嘉靖三十五年十一月十
　五日呈詳欽差提督軍門阮蒙批兵備道行府照數
　處辦繳依奉備行紹興府委官經歴歸本佑造該府
　庫貯並無海防銀兩堪動等項縁由仍備呈欽差總
　督軍門胡批該府既無堪動銀兩仰布政司查給繳
　通併行紹興府給造
一新任台金嚴請任事公移
　分守浙江台金嚴等處地方㕘將署都指揮僉事戚
　繼光為請乞專任責成殫瘁心力大振久沿海防軍
　伍以圖補報事竊照本職本以廢棄之餘誤䝉使過
　之用看得任内台州一帶沿海衞所自初建置本以
　保障生民捍禦地方故民出膏脂以供餽餉今積承
　平二百年來一旦被有倭患其民社供餽軍餉且如
　舊矣而軍伍不惟不能保障生民無益内地且每事
　急又請民兵以為伊城守是供軍者民也殺賊者又
　民也保民者民也保軍者又民也事體倒置如此殊
　失祖宗建牙之意况台海一帶逺在浙江一隅將權
　獨當一面勢甚可為但世情狃於四事其虛文誤日
　第一也間有任事者而不得弊源肯綮二也又有見
　今日之軍疲憊懦弱畧似人形遂謂必不可振因噎
　廢食者三也甚至以軍為務設恐整用殺賊致有損
　軍之罪四也夫然則民兵獨非命耶但今日蠱壞之
　極幹蠱之事如創始相似茍存其成法之體而少變
　其意以捄其弊庶成法亦不至廢合無假職一方便
　宜之權凡利有所當興弊有所當革悉容職隨時制
　宜次第修舉與兵備道計議允行一應掌印操陸管
　事軍官悉容職務在得人一面因才授能隨時便宜
　更置一面疏名分巡兵備道㑹詳請用及别衙門有
　所更置職境沿海管事軍官亦必行職查覆其措置
　之要一曰首正名分使指揮千百戸旗軍丁舍秩然
　有序而衞所之號令必行於上下二曰拿治剥軍貪
　官以蘇久困之卒使士氣漸裕三曰重治刁軍官使
　衞所之官敢於任事四曰禁所伍越序文移無印白呈
　以肅軍政五曰諭以忠義厚恤戰亡以勸親上使長
　之念六曰清磨户口均編差役以養荷戈之力至於
　追攝出外跟官清查影射役占操練鼓舞身先教習
　凡可以充實行伍激發士氣者悉聽職隨機轉環不
　必拘定常格多方以振飭之如遇事體重大聽㑹兵
　巡道施行而有司軍糧按月徵放如此而二年之外
　使沿海官軍不能堂堂一戰者皆職誤國罔上之罪
　也如䝉允諭之後定知謗書盈篋集毁銷金然世豢
　臣子分在馬革裹尸成敗利鈍豈足暇顧仰仗部院
　威明伏乞鈞斷為此不勝激切理合具呈伏乞照詳
　明示施行嘉靖二十九年五月十三日呈詳欽差總
　督軍門胡奉批所據條陳數欵深為有見且切中時
　弊本官為一方大將軍既肯挺身任事則一方軍務
　悉以委託俱許便宜施行若事體重大必須公議亦
　聽會同兵巡二道斟酌計議而行具由詳報此繳又
　䝉巡按浙江監察御史周批前呈文䝉批所議皆有
　見且中時弊因以見本㕘攄忠殫慮與碌碌虛遣者
　不侔但更張有漸上下乃孚若外至之言决不能損
　亦不必過防之也此繳
　　紀效或問(束伍既有成法小信於衆則令可申茍/一字之種疑則百法之是廢故歴述所)
　　　(急與可辦者為或問以明之必其信於衆而/後教練可施於是以或問諸説編為卷首)
或問曰平時官府面前所用花鎗花刀花棍花义之法可
　以用於敵否子所教亦有是歟光曰開大陣對大敵
　比塲中較藝擒捕小賊不同堂堂之陣千百人列隊
　而前勇者不得先怯者不得後叢鎗戳來叢鎗戳去
　亂刀砍來亂殺還他只是一齊擁進轉手皆難焉能
　容得左右動跳一人回頭大衆同疑一人轉移寸步
　大衆亦要奪心焉能容得或進或退平日十分武藝
　臨時如用得五分出亦可成功用得八分天下無敵
　未有臨陣用盡平日十分本事而能從容活潑者也
　諺云到厮打時忘了拿法兵豈易言哉俞公棍所以
　單人打不得對不知音人打不得者正是無虛花法
　也長鎗單人用之如圏串是學手法進退是學步法
　身法除此復有所謂單舞者皆是花法不可學也須
　兩鎗對較一照批迎切磋􁄱擠著拿大小門圏穿按
　一字對戳一鎗每一字經過萬遍不失字字對得過
　乃為成藝後方可隨意應敵因敵制勝也藤牌單人
　跳舞免不得乃是必要從此學來内有閃滚之類亦
　是花法定須持標與長鎗對殺先標使去亦要不早
　不遲標既脱手要進得速出刀快方為成藝鈎䥥义
　鈀如轉身跳打之類皆是花法不惟無益且學熟誤
　人第一叉鈀花法甚多剗去不盡只是照俞公棍法
　以使叉鈀鈎䥥庶無花法而堪實用也
或問曰子所撰抑南北可通施之於今日耶抑水陸可
　兼用否耶無乃覔形索景未免使人有讀父書之憂
　光曰如束伍之法號令之宜鼓舞之機賞罰之信不
　惟無南北水陸更無古今其節制分數形名萬世一
　道南北可通也若夫陣勢之制特因浙江一方之地
　形倭賊出沒之情狀以形措圖以熟愚民分合之勢
　以教畎畝初用之官隨敵轉化茍用之異地是誠難
　免父書之憂也不敢統為誇誕以誤閲者故特備説
　于左夫倭性疑疑則遲兵臨之時我若進而有制彼
　若先不預聞便不就合我得易于分布余數年百戰
　但見諸賊據髙臨險坐持我師只至日暮乘我惰氣
　衝出或于收兵錯雜乘而追之又能用乘鋭氣盛以
　初鋒又其盔上飾以金銀牛角之狀五色長絲類如
　神鬼以駭士氣多執明鏡善磨刀鎗日中閃閃以奪
　士目故我兵持久便為所怯余所著操練圖令内切
　切分詳退兵之法諄諄面諭鴛鴦陣勢速戰之條者
　良以此也若夫北方原曠地形既殊敵馬動以數萬
　衆寡亦異馳如風雨進不能止豈可以此用之者耶
　或曰必如何而可余曰北方之事須革車二千練驥
　萬餘甲兵數萬必興十萬之師如衛公之法而不泥
　其跡乃可收功尺寸出塞千里少報國恩之萬一也
　或又問其法何如余曰十萬之才非余所及但當别
　有十萬作用長嘆而作
或問曰主將者萬人之敵也而一技一藝似不必習光
　曰惡是何言哉夫主將固以司旗鼔調度為職然不
　身履前行則賊壘之勢不可得衆人之氣不肯堅前
　行之士得以欺哄避難而逆誑莫可辯斯賞罰不能
　明不可行也如欲當前則身無精藝已膽不充謂習
　藝為不屑可乎及其平日也士卒乃以藝而勝敵者
　非有督責愚人不知為防身立功之本既多怠逸如
　欲教閲必須憑左右教師以定髙下便致教師得以
　低昻其間為索詐之計士心即不平學技即不真而
　花法無益之藝得以入乎其間况為將之道所謂身
　先士卒者非獨臨陣身先件件苦處要當身先所謂
　同滋味者非獨患難時同滋味平處時亦要同滋味
　而况技藝豈可獨使士卒該習主將不屑習乎承平
　以來紈絝之子間一戎裝則面赤如丹執鋭則慚笑
　莫禁為主帥者茍能一身服習而凡下我一等者將
　焉取慚愧惶惑赤面動心誰不曰位勢如彼其尊威
　令使我奔走者尚如此我又何疑怯而不屑使知披
　執非辱已之事醒然為當然之役而良心矢發練士
　如林矣孰謂一技一藝非主將之可屑為耶分門習
　技者士卒而所以雜其長短隨其形便錯而用之者
　主將也不習而知之臨時焉能辨别某器可某用某
　形用某器以當前後臨時不知用蓋由平日不辨别
　精粗美惡之故也及或托之章句中不知器技之用
　者造之付與士卒無異閉目念文到底不識一字如
　此則器技必不精晁錯曰以其卒予敵也斯言可不
　信乎主將又可以為一人之敵而不屑乎平時器技
　必須主將件件服習以兼諸卒之長既習則能辨又
　須件件親詣親手看試過方可付士卒勿謂我有捷
　法百件之中抽其一二試之此是三軍性命所係國
　家地方安危所闗設有一件欠精臨事一人先失大
　衆被累勿謂我有抽看之法而造者不測便不敢草
　草勿要顧惜威重勞冗而試較不全萬分叮嚀告囑
或問祖宗自設官軍至今操練二百年矣比子之操一
　二年者孰為習士官軍亦有陣法塲中演習而皆不
　禆時用何也光曰且如一學生平日牕下講習的是
　五經四書解義策論一旦入塲試官出來題目就是
　經書上的便可中得箇舉子來若平日雖是手不釋
　卷却讀些雜説詩詞作些歌賦傳竒一旦入塲要作
　經義策論中選所習非所用如何可得就是好學的
　也徒然耳今之軍士設使平日所習所學的號令營
　藝都是照臨陣的一般及至臨陣就以平日所習者
　用之則於操一日必有一日之效一件熟便得一件
　之利况二百年耶况自㓜而為武士者耶奈今所學
　所習通是一箇虛套其臨陣的真法真令真營真藝
　原無一字相合及其臨陣又出一番新法令却與平
　日耳目聞見無一相同如此就操一千年便有何用
　臨時還是生的且如各色器技營陣殺人的勾當豈
　是好看的今之閲者看武藝但要周旋左右滿片花
　草看營陣但要周旋華彩視為戲局套數誰曾按圖
　對士一摺一字考問操法以至於終也此是花法勝
　而對手工夫漸迷武藝之病也虛文張而真營却廢
　制陣之病也就其器技營陣之中間一花尚不可用
　况異教耶教與不教同况不習耶司閲者可不端明
　雙目以任習服之人為較量之衡耶
或問常操之套果可用於臨敵否而真操賞罸精微之
　處亦在此否耶光曰操兵之道不獨執械走陣於塲
　肆而後謂之操雖閒居坐睡嬉戲亦操也善操兵者
　必使其氣性活潑或逸而冗之或勞而息之俱無定
　格或相其意態察其動静而撙節之故操手足號令
　易而操心性氣難有形之操易而不操之妙難能操
　而使其氣性活潑又必須收其心有所秉畏兢業又
　有操之似者最為操之害何則讙譁散野似性氣活
　潑懈苦不振似心有兢業為將者辨此為急知此可
　以語韜鈐之秘矣獵人養鷹犬故小道也將無所似
　乎且夫好生惡死恒人之情也為將之術欲使人樂
　死而惡生是拂人之情矣蓋必中有生道在乎其間
　衆人悉之而輕其死以求其生非果於惡生而必死
　也故所謂恩賞者不獨金帛之惠之謂雖一言一動
　亦可以為恩為惠所謂威罰者不獨刑杖之威之謂
　雖一語一黙亦可以為威為罰操之於塲肆者不謂
　之操所謂筌蹄也而兵雖静處閭閻然亦謂之操乃
　真操也微乎微乎妙不可測神乎神乎𤣥之又𤣥此
　聖賢之精微經典之英華儒者之能事豈㝷常章句
　之可擬耶况諉之弓馬粗材武夫血氣之技烏乎可
一正行伍説
　行伍大畧前制旗幟内已載今定每十人為一小隊
　即伍也置立木腰牌各一面四伍一哨即大隊也腰
　牌一面每官方色腰牌一面各内應開姓名另圖牌
　式於前仍查軍律㕘酌人情定立軍法若干欵𦂳要
　者印油於牌隂稍緩者并前令通刊為一部如一隊
　之長須知十人内某貧某富某强某弱某在某往一
　呼之間一名不遺一見之間逐名俱識大而百人之
　長千人之總偏禆大將各以此考之足辨兵士情意
　教練之勤惰也務使人有管鮑之知方可望其同心
　戮力之戰
一制器説
　造用之法中間將官多推於有司蓋避嫌耳殊不思
　臨戎誤事其咎誰歸雖涉嫌疑有不容於避者但銀
　兩出入不親何嫌之有其買辦工料巡視監製隨完
　隨試堪否行罰任怨須將官親為之方俾實用不然
　止專降式受成總使數更得精加倍不無耽誤時月
　則是航海者漁人而造舟者梓人彼何與利害而焦
　勞困苦以底其精司出納者惟知屢估務至减價以
　為省一金則民受一金之賜且估之不奢司事者無
　從侵尅殊不知委用非人稽查無法任是如何估減
　愈減愈於器具上剥削而自侵之數原不減也誰肯
　又將已貲佃造更不知器具造成無用並將給造之
　貲盡數置於無用之地所謂惜小棄大掩耳偷鈴而
　他人坐邀一已之名重貽軍事之害又復重估再造
　其時將以省民耶將以遺害耶况誤大事者耶嗚呼
　有大計者思之
一教閲説
　前兵既選充足輪進教塲將官逐照長操教習格式
　忘去勢分各隨所長如法逐名教誨務使人知習服
　器藝之樂之益欲罷不能非止為答應官役而為之
　恩威兼著情法相融中有梗玩者重治以警其餘週
　而復始已完通行合營演總陣一日其營陣之制另
　具
一調發説
　照得南方用兵已踰數年軍民兵士操集之久豈止
　曰善人七年之期不可謂無三年之艾至今稱習士
　節制者猶鮮蓋由平時操練既不惜光隂於無事間
　又教者非其所用而有事之際又復立名選鋒每哨
　隊内抽其愿者强者湊合而發咸知兵無選鋒之慮
　獨忘臨敵易將之危人心忽更所屬行伍分離上下
　易置已難責成至於功不能成則是授以藉口之柄
　此其所以積兵徒久而烏合如初也合無今後各官
　所部兵馬但遇調遣不必分其强弱止將所部官職
　名書牌調發彼既任教練之責於平時而臨敵失律
　必無詞以他諉且知其終於自任而亦皆殫心力於
　教練鼓舞之日也况選鋒之説蓋選於無警之日非
　選於對壘之秋一營之内未嘗盡强而無弱兵家亦
　未嘗棄弱而不用惟一調發則練兵有暇軍士情通
　遇敵庶可以期齊勇之用
一操分合説
　南服之地水田畦徑至或青草縈紆途路寛者不過
　五尺小者一尺僅容側足皆水田茂禾深稻難行三
　五人即塞往往用兵千數百人密相蟻附一路而行
　一遇敗衂前後擁廹蹂踐落田中者復為田港水泥
　所阻往往失事甚大蓋由不知分合故耳然徑多路
　紛須分兵數道大張其疑照號令如有路若干則分
　若干枝務盡占其路使我之衆疎而不斷密而不雜
　單行牌後各赤下體遇賊則正面徑上者牌立不動
　為對敵正戰赤體者下出田中分合變化出入伸縮
　令各以便俱不羈禀于中軍聽隨前隊官長弛張若
　進止大規統於中軍之總號令各兵又聽各部之令
　庶得分合之法分營式另具
一對敵説
　我兵所以屢敗有三素無節制一也未見敵而先走
　二也既無營壁可恃人膽先怯卒皆野戰即使勝之
　不足以當賊更番終於敗潰不勝亦無所奔依故奔
　北長往所謂無制之兵有能之將不可勝三也今照
　前營已定如賊來衝或二三人或五六人我兵俱伏
　旗息鼓器械俱偃肅不動待彼衝到六七步内亦不
　動賊必退去漸益前來如加至百十以上砲手照依
　對敵次第俱隨牌立於濠岸髙土之上如今打放空
　者復裝飽者續放放者方裝裝者又發如此則雖終
　日砲放不乏必無放盡而無砲之失弩射手坐於岸
　土之下亦如今間名准射射者後續亦不歇竭再至
　十步之内方纔長牌聽鼓堵牆而進鎗刀短棍夾牌
　而入大營相應金鼓火炬此節制正戰也戰間翼撃
　以分其力遊伏以疑其專出竒以乘其衆更番妙處
　俱在臨時制變將所自出
一下炊竈説
　照得兩浙自用兵以來每遇敵晝則空腹圍戰至夜
　復又饑奔二三十里之外人家或入城郭宿歇至曉
　復合而賊於一夜之内黑地預設竒伏轉移流突自
　昬至旦五六十里有之我兵及明㝷覔賊所行疲氣
　怠又有未戰而已遇其賊伏者有之往往取敗再或
　不入其伏定失其地利是以我勞而不及謀賊逸而
　伏多中為今之計夜營既熟復有炊竈宿飽于野遇
　敵即與晝夜相持遇倦以竒遶之遇暗以死士乘之
　將見賊欲散掠而畏兵相守不敢分其勢欲聚戰而
　我有守具不得與我戰竈炊無所饑竄必矣掎角上
　策無出乎此後開旗上燈籠布罩者夜操之具也布
　城蒺藜拒馬者立營之壘也杴钁等者治營之器也
今人治兵常曰古法筌蹄之具耳不足以施于實用嗚
　呼天下有無方之醫否耶蓋地方風氣不同人之情
　性各異不能因其所明而通其所蔽遂謂兵法不足
　以施于實用是豈為能兵者哉此特自治于我之軍
　中為然况敵情千變萬化地利到處殊形抑將何如
　以應之且如浙江鄉兵之稱可用者初為處州繼而
　紹興繼而義烏繼而台州至於他處則雖韓白再生
　不可用也是皆有其故焉何則處州為鄉兵之始因
　其山鑛之夫素習争鬬遂以著名及其用之殺倭不
　過僅一二勝而已以後遇敵輙敗何也蓋處兵性悍
　生産山中尚守信義如欲明日出戰先詢之以意茍
　力不能敵即直告曰不能也如許我以必戰至其期
　必不爽約或勝或負定與冦兵一相接刄但性情不
　相制勝負惟有一戰再用之痿矣氣勇而不堅者也
　此兵著名之時他兵尚未有聞及三十二三年方有
　紹興之名蓋紹興皆出於嵊縣諸暨蕭山并沿海此
　兵人性伶俐心雖畏怯而門面可觀不分難易無不
　領而嘗之惟緩急不能一其辭然其性頗為無奈驅
　之則前見敵輙走敵回又追敵返又走至于誘賊守
　城劄營辛苦之役則能不避馭之以寛亦馴馭之以
　猛亦馴氣治而不可置之短鋒者也此後方有台兵
　之名蓋台兵以太守譚公之嚴初集即有以懾其心
　故在譚公用之而著績他人則否其人性與温州相
　類在于虛實之間著實皷舞之亦可用嵗已未以義
　烏尹趙公之集兵予奉命㑹選而教練之為部伍于
　是而始有義烏之名以前非無烏兵也蓋輙屢出屢
　敗故不為重輕義烏之人性雜于機詐勇鋭之間尤
　事血氣督之衝鋒尚有懼心在處兵之下然一戰之
　外尤能再奮一陣之間尤能反戈但不聽號令勝則
　直前不顧終為所詐至於他處之兵伶便譎詐柔懦
　姦巧在我鼓舞之令未下而衆已預思竒計為之張
　本矣等而别之得其人而教練焉畢竟處州為第一
　義烏次之台温又次之紹興又次之他不在此科也
　其操治處兵之法在操其堅耐而使之屢陣不銷其
　氣其操義烏之法要破格恩威並稱必使其聽節制
　進退一如約束不患其不强而患其不馴不患其不
　勝而患其驕其操台温之兵必又加嚴一等其操紹
　興之兵必須重令以劫其心决令以立其信操之能
　以短兵交刄而後可用也至于他處之兵必洗滌其
　腸胃盡去其故態施不測異常之令然後僅能及紹
　興兵耳不然吾不能也如此則無兵不可衝鋒無兵
　不可鏖鬬浙之强兵不可勝用矣或又問曰今之處
　民銷廢怯弱極矣而君猶以處兵稱首何也予曰兵
　之勝負者氣也兵士能為勝負而不能司氣氣有消
　長無常盈在司氣者治制之何如耳凡人之為兵任
　是何等壯氣一遇大戰後就或全勝氣必少洩又復
　治盛之以再用庶氣常盈若一用之而不治再用則
　濁三用則涸故無常勝之兵矣譬如清泉細流輒以
　巨罌連汲之斯濁濁而不少間以蓄之則涸必汲其
　清而澄其濁又停其汲故能供再汲之罌常滿而流
　弗可涸是處兵之初用時正始達之泉也而將領不
　尚節制者用其氣而不蓄雖一二勝焉氣已濁矣猶
　未涸也由是處兵之名著天下無處不募處兵而先
　浙次直次福建皆處兵矣夫處既募廣將領乃多豈
　能人人皆良知清明盡諳治氣用兵之機也於是用
　其名而鹵莽以耕滅裂以穫詭遇得禽遂至於涸遂
　至於大衂而不可復振今之義烏兵已蹈處兵故轍
　矣予憂更甚夫義烏兵自𨽻予部下二年遂有台州
　辛酉數捷至或身親之人亦有云云者曰義烏兵天
　生性勇固不假將領教習之力而可用也今處處募
　義烏兵者逺自福省故不知義烏彈丸之地通計能
　㡬十萬丁就中再擇其勇而壯者又復㡬何今紛而
　應四方之募者二萬有餘矣編民之家老㓜官吏生
　員雜役外十丁五丁可得一壯士否歟又加之以各
　處不一之將領未必人人知兵未必人人知義烏兵
　之性未必人人捐身家以御下一用之不審被一大
　劫東村痛子西村哭夫于此之後一邑奪氣而義烏
　之兵不可用在目前矣或曰如君所馭義烏兵何以
　能然予曰粤於己未冬初集之其在平時也用破格
　之號令施極重之賞罰嚴如霜雪以立威信或以教
　塲中行臨陣事或以談笑間陳刀斧威其所以佐威
　信之必行而無他虞者或親執湯藥以調下卒或同
　勞苦以共跋涉或夜竊隊伍之中或出其私積之物
　雖士卒一尺之器亦親經較驗而身先習之為諸士
　倡夜無終寢之席日無不吐之哺此心時刻無或少
　怠雖累勝之卒而馭之更百倍于未勝之先也夫方
　寸之微出入無鄉一少恃其舊氣便著障根以漸變
　去便至不可收拾是故世未嘗無百戰百勝之卒惟
　在我無百戰百勝之心耳及于用兵臨敵則去戰期
　二三日之前先以塘報約之重刑厚賞追隨賊之動
　静圖報賊之地利凡賊一舉動必有報凡踰一時辰
　必有報又至舉戰一日之前則所部親兵能卒多至
　一二百人盡數分遣四布賊之左右及或有入賊之
　腹心者凡賊分合出入多寡向往進兵路徑舉皆洞
　然矣方以其所得情形或以泥塑為山谷巢穴狀或
　以硃墨筆圖别分布使各頭目了然如素履然後尅
　期分路如所議給信票口令以進于敵所未陣而恐
　其遲及陣而恐其瑕交陣而恐其誘既勝而恐其驕
　精神心意舉無不流通于士卒敵人之間而凱收之
　餘又復如解衣以收亡骸出帑以恤孤􁁪重其鋒鏑
　之賞而明其連坐之誅雖大敗中亦有必賞之士大
　勝中不無行刑之人隨查其心神志氣之利害處從
　宜鼓盈之而决其機器械行伍一戰即如故則不更
　兩戰之後雖全師如故則士卒輕傷亦多器械損折
　亦多斷然星夜擇其中軍一哨或頭目有事故者伍
　下之人分投補足以中軍所蓄器械那移貸之務使
　戰營行伍一卒不缺一器不乏然後又為再出之舉
　也八陣所謂遊兵二十四隊防備設疑補缺之用正
　謂此也是以各營時時有常足之額士卒有常盈之
　氣今予之中軍者即八陣之遊兵也此在主將决當
　常備數百之人親養練于中軍臨時方得如此設施
　若平日無是備一時豈能呼召也哉用之出征異地
　尤為𦂳要一著此固多術亦為局方至于因敵轉化
　因變用權因人異施因情措法消息之以神妙不測
　無方體之微者又非筆舌所能告也夫喋喋之言非
　誇將術以肆驕矜蓋欲聞諸同志慎用此兵共藉壯
　士之力以盡職分以報君父與知己也不然他處之
　義烏兵壞則一邑之人一體相似區區部曲由此易
　慮矣今豈能獨情于久逺也哉識予不得已之心然
　後予為無罪予言庶萬一有補云
或曰如台州辛酉之捷寧能再得乎予曰可能者人也
　不可能者天也台州之捷人也予可繼也台州之全
　師非人也天也不可必也他日之遇賊必戰戰而多
　勝者人也予能也若如辛酉之每起必勝每勝必全
　師每戰無踰一時不獨算而必中且多竒中者予不
　可必也皆天也數也與督府司道帷幄之秘機也同
　志者宜鑒乎此毋諉之於義烏兵之力而自誤焉
今之鄉兵狃于平昔所習武藝之蔽不信師教遂誤大
　事者甚多何則如鄉兵所執名為钂义鈀鐪者横頭
　用無刄鐵梁柄頭用平頂鐵篐長不踰眉其所習之
　法又前後左右回頭跳舞雙手平拿兩頭所餘不過
　一尺渠蓋如此習之及其平日在鄉黨争鬭每打必
　勝遂自謂無敵雖有他師教以别法皆不聽從蓋渠
　用之利習之成信之深故也殊不知此器此習乃鄉
　中互相争鬬用之彼此皆然且恐以刄傷人得罪必
　重故只用此物打傷就或打死終非刄殺之意其賊
　之來也利刄長鋒二丈有餘及身寸餘應刄而斃以
　一尺無刄之物而當一二丈利渺之鋒就能見肉分
　鎗亦只格得他開去不及我身幸矣便終日對局豈
　能跳進一二丈之逺以中彼哉就中彼不過打一撃
　茍不中在頭顱便能死人否賊亦得反刄于我也逆
　而執之反為所誤遂謂义鈀钂鐪不可用習藝為無
　益有是理哉又如長鎗近見浙江之習皆學處州狼
　筅法中分其半官軍所傳之法亦有回轉但大敵交
　鋒與平日塲上相對比不同千百之人簇擁而去叢
　如麻蓬豈能舞丈餘長竿迴轉走跳若此則一二丈
　僅可布一人而已不知有此陣否耶至于中分其半
　則又後尾垂帶一為左右之挨擠手中豈能出入遂
　乃遇敵而敗不曰習藝之非制器之誤乃曰鎗不可
　恃於鎗何尤哉故用鈀钂鈎䥥义鐪之類必如予所
　載短兵長用説篇内制之習之長鎗之屬必如予所
　載長鎗短用説篇内制之習之乃為得宜今之司教
　士之責者須先一一隨其土著之所習尚器藝如善
　者聽之而求其精如非大所宜者須先一一説破執
　迷之病然後説我新制之利待彼曉然知舊習之不
　利以慕我之利然後督習既成人人自知足以恃而
　前則弱兵可勇勇兵必不為習所陷沒可以語成功
　也或者曰君用兵酷嗜以節制遂至成效節制工夫
　從何下手予曰束伍為始教號令次之器械次之微
　權重焉不能傳也當於經籍中採其精華師以意而
　不泥實事造其知識衡於已而通變推而進之于真
　武直取上乗則率性之謂道格物而知至知至而意
　誠意誠而心正孔子云我戰則克是己勿謂行伍愚
　卒不可感通恃無本之小勇倖狙詐之一中也嗚呼
　
　
　
　
　
　
　
　
　
　紀效新書卷首
欽定四庫全書
　紀效新書卷一
　　　　　　　　　　　　　明　戚繼光　撰
　　束伍篇第一(治衆如治寡分數是也分數者治兵/之綱也束伍者分數之目也故以束)
　　　(伍為第一由此而十萬一/法百陣一化咸基於此)
原選兵
　兵之貴選尚矣而時有不同選難拘一若草昧之初
　招徠之勢如春秋戰國用武日久則自是一様選法
　方今天下承平編民忘戰車書混同卒然之變自是
　一様選法大端創立之選勢在廣攬分揀等率均有
　所用天下一家邊腹之變將有章程兵有額數餉有
　限給其法惟在精第一切忌不可用城市游滑之人
　但看面目光白形動伶便者是也奸巧之人神色不
　定見官府藐然無忌者是也第一可用只是鄉野老
　實之人所謂鄉野老實之人者黑大粗壯能耐辛苦手面
　皮肉堅實有土作之色此為第一然有一等司選人
　之柄者或專取於豐偉或專取於武藝或專取於力
　大或專取於伶俐此不可以為凖何則豐大而膽不
　充則緩急之際脂重不能疾趨反為肉累此豐偉不
　可恃也藝精而膽不充則臨事怕死手足倉卒至有
　倒執矢戈盡乃失其故態常先衆而走此藝精不可
　恃也伶俐而膽不充則未遇之先愛擇便宜未陣之
　際預思自全之路臨事之際除己欲先奔猶之可也
　又復以利害恐人使詐他輩為己避罪之地此伶俐
　不可恃也力大而膽不充則臨時足軟眼花呼之不
　聞推之不動是力大不可恃也興言至此則吾人選
　士之術荒矣夫然則廢四者而别圖之亦不可也蓋
　四者不可廢而但不可必耳諺曰藝髙人膽大是藝
　髙止可添壯有膽之人非懦弱膽小之人茍熟一技
　而即膽大也惟素負有膽之氣使其再加力大豐
　偉伶俐而復習以武藝此為錦上添花又求之不可
　得者也然此輩不可易得思其次則武藝尚可以教
　習必精神力貌兼收三者兼收又不若憑各親識鄉
　里哨隊長舉首蓋渠皆生長同閈觀其所忽也久矣
　此又不可以憑選者之目也所奈此數者皆選兵之
　一籌而必膽為主膽之包在人心腹中不可見何以
　選為殊不知人之精神露于外第一選人以精神為
　主而當兼用相法亦忌凶死之形重福氣之相此盡
　選人之妙矣最勿使伶俐油滑寧用鄉野愚鈍之人
　畏官府畏法度不測我之顛倒之術誠信易於感孚
　愾氣易于振作先以異出常情之威壓之使就我彀
　中而即繼之以重恩收其心結之以至誠作其威則
　為我用命無疑此萬試萬效之方也若愛先玩于前
　而後繼之以威則怨叢而恩不感矣是故遵令奉法
　臨事用命所以成天下之功辦天下之事雖小而家
　人父子邑里之細畢竟克濟者威嚴而已但威不能
　自行永守保無阻壞而所以使威嚴之永行無阻壞
　者恩與信也彼天下之至親至情莫慈父之于孝子
　若也子之聽命于父者以其生我也育我也設使父
　必于殺子雖孝子且不能無私言况烏合之衆行伍
　之兵耶是以必須恩以佐使其威嚴庶威嚴為之畏
　為有濟不然則威之反為怨嚴之反為敵矣如載人
　者舟之功而所以使之載者則舵也威嚴其舟乎恩
　信其舵乎此予數年之獨秘雖後日名將之出必不
　易予言也
原授器
　選兵既得其道矣其法不過相貌精健而四十上下
　皆健也二十以上皆健也所用之器必長短相雜刺
　衛兼合而我之選士若無分辨一槩給之則如藤牌
　宜于少壯便健狼筅長牌宜于健大雄偉長鎗短兵
　宜于精敏有殺氣之人皆當因其材力而授習不同
　茍一槩給之則年近四旬筋力已成豈能以圓徑二
　尺之牌而跪伏委曲蛇行龜息以蔽堂堂七尺之軀
　伸縮進退出沒以縱横于鋒鏑耶若狼筅長牌等授
　之以少年健兒則筋力未成豈能負大執重若老成
　之立于前行以為三軍之領袖翼蔽也哉今將編選
　授器之法開條于後
一編立隊伍籍記年貌貫址之法必在選時一日内了
　當若待次日則我所選中之人又更换一半矣何則
　新集鄉民不知法度惟聽熟人之言倏起投兵之思則
　一時恨不入選威嚴之臨或有人恐以禍福倐生畏
　悔之念便就又要回家渠葢此時既未受約束又未
　食錢糧不惟無所繫抑且無所畏日選日更無時可
　定矣其法一面用白牌上書一號編營伍在此(傍註/某官)
　(生/管)二號記縣分都圖在此(某官/生管)三號記年貎疤記在
　此(某官/生管)四號記尺寸筋力在此(某官/生管)五號記居住地
　名填年月在此(某官/生管)六號登錄文册在此(某官/生管)又在
　空地别立一旗標以待後項選過者
一將此六號白牌分為六處挨號順擺在於丹墀兩邊
　務每牌下留空地可容一二隊人以便編記每一號
　牌下用桌一張櫈二條與官生坐書手一二名俱分
　立停當然後坐堂照前法選兵約足勾一哨官所管
　之數又照後開條編次一哨官畢又選一哨官者
一將選中兵先儘哨官自定部下哨長㡬名就將㡬名
　内定第一哨哨長當前立訖餘㡬名且在坐後不許
　行動又聽前立第一哨長于兵内自舉抽出隊長㡬
　名又于隊長内定出第一隊長前立餘亦在坐後立
　將第一隊長令在選中兵中帶愿入隊兵十二名在
　公座前面横一字立先將隊長用束伍内腰牌紙一
　張于習藝空内填領隊二字照束伍篇内給與方色
　隊旗一面連人先送至填營伍處其填營處先給定
　成營伍無姓名行伍册一本遇送人到將腰牌紙内
　照營伍填畢又連人牌送與填縣分都圖處照腰牌
　紙内空處填畢又連人牌送至填年貌疤記處照腰
　牌紙内空處填畢又連人送至填尺寸筋力處照腰
　牌紙内空處填畢又送至的當鄉土之官管填所住
　地名處照腰牌紙内空處填住處地名畢乃將本隊
　長帶過十二名兵内先擇年力老大一人付以長牌
　長牌無甚花法只欲有膽有力賴之遮蔽其後兵前
　進耳
次將年少便捷手足未硬一名為藤牌藤牌如前説之
　謂也
次將年力健大老成二人為狼筅狼筅枝簳繁重足以
　蔽身而壯膽故用法明直易習便于老成手足已硬
　之人
次將有殺氣有精神三十上下長健好漢四人為長鎗
　手又長鎗之次者二人為短兵長鎗用法多習學非
　身手眼俱活者不可用此器又專主于刺故選授又
　貴于精中取精
次老實有力能肩負甘為人下者一人充為火兵欲負
　鍋裹之重性下肯為同類所役
一毎定完一人為某器即填于腰牌内習藝空内連人
　一照先編記隊長之法挨次挨送各所立挨記牌下
　處處填完一隊畢通令隊長帶赴又一處抄錄腰牌
　紙内所填格限在册即將一隊兵送于空地立標之
　所坐聽
一第二隊照第一隊法編給挨填完畢又坐如此一哨
　内各隊皆畢將哨長亦照隊長挨填照束伍篇内給
　與該方色大旗一面即執於先編過本哨該管㡬隊
　頭坐定又如此唤過先已發放在坐後立著的第二
　箇哨長來編出隊長又照一哨之法挨隊如前選編
　俟一哨官的完了授以約束責令哨長管隊長隊長
　管兵每隊互相識認亦照束伍篇内腰牌隂面之式
　刷來將全隊姓名填于式内每名給一張粘在腰牌
　隂面
一自此為始凡行動立止俱照式内鴛鴦次序前後左
　右恁是如何不許時刻錯亂行立如有一人更换俱
　連坐治罪换了兵責隊長换了隊長責哨長約在某
　日闔營可以選完發放到日前来對讀腰牌如此選
　兵選中即成行伍即有綂束雖生兵烏合今日入彀
　今日即可鈐束即成軍容即不能更換而制馭分散
　即在我矣選中一名就得一名實人在行伍中操練
　若再至通完仍照選兵法分立牌所總對讀腰牌一
　遍差者换者即便以重法連坐其一二人便要立重
　信此時重信一立如古人徙木云者以後順手牽羊
　惟我號令是聽而方可言練也此一節己於練兵有
　五分工夫矣心之精微盡於此説識者詳之此一篇
　乃治兵之始初下手工夫百萬之綱領也節目由兹
　而寓幸勿畧焉敢告同志
原束伍
　夫營陣之法全在編𣲖伍什隊哨之際計算之定若
　無預於營陣然伍什隊哨之法則或為八陣或九軍七
　軍十二辰古人各色陣法皆在于編伍時已定一加
　旌旗立表則雖畎畆之夫十萬之衆一鼓而就列者
　人見其教成之易而知其功出于編伍者鮮矣故營
　陣以伍法隊哨為首乃以束伍貫諸篇庶使知次第
　也今法長牌一面藤牌一面狼筅二把長鎗四枝短
　兵二件火兵一名為一隊方而為九直之為二伍分
　而為三才為五花四隊為一哨虛其中哨長居之四
　哨為一官虛其中鳥銃火器哨官居之每前後左右
　四哨為一總把總居之設與五方旗一副髙招一副
　巡視旗四件掌號一名金鼔十二名初謂銃手自裝
　自㸃放不惟倉卒之際遲延且火繩照管不及每將
　火藥燒發常致營中自亂且一手托銃一手㸃火㸃
　畢且托之即不中矣令砲手另聚為伍四人給砲四
　管或專用一人擎一人㸃放二人專管裝藥抽换其
　㸃火一人兼傳遞庶無他失可以成功但此法只可
　施于城守若臨陣不無人路錯亂引軍奪氣邊銃可
　用此法鳥銃還是單人自放又便
一器械
　長牌手腰刀一口藤牌手腰刀一口火頭每名給銅
　鍋一口夾鎗棍一根行即負五人預備攻圍乾糧止
　即專司炊㸑每短兵叉頭各帯火箭六枝其挨牌藤
　牌上各帶蒺藜十串每串六箇接連式開于後每小
　隊輪帶拒馬六副輪帶布城一堵銃手每名裝藥筒
　皮袋一箇布油單一張錫鼈一箇盛線藥毎隊或杴
　或钁一把該添或銃手或毒弩手或精健能行或大
　刀收入中軍專備衝鋒探報等項之用前開該用中
　軍把總是也此兵并不帶拒馬蒺藜等項每弓一把
　長箭一百枝邊箭一百枝毎弩一張弩箭一百枝弩
　藥一瓶毎哨大銃三門不用木馬止用新製極便合
　口大鉛子每三門如式送子一根鐵錘一把中軍九
　門中哨内火箭一百匣匣如式箭如新製又如千里
　雷等銃係中軍巧法相機出竒所用此不載
　　以上圖式用法俱開後册
一雜流匠役
　每一營火藥線匠一名木匠一名鐵匠一名大銃手
　三名各帯全副器具每把總哱囉一名喇叭一名號
　笛一名鼓四名鑼手一名摔鈸一名中軍臺上下營
　吹鼓手共三十八名醫士二名醫獸一名精占筮者
　驗留裁縫二名弓匠二名箭匠五名火藥匠十名大
　銃手一隊三十名
一旗幟
　每伍小旗一面各隨方色
　每隊中旗一面
　每哨官藍旗一面　　　　門旗三面
　毎總藍旗四面　　　　　五方旗五面
　髙招五方五面每桿燈一箇
　中軍五方旗三副　　　　五方招十面
　藍旗一十二面　　　　　門旗一十面
　背上小招督戰軍令旗十二面
　清道旗二面　　　　　　金皷二面
　賞號官二員　　　　　　坐纛一面
一夜營應備中軍大將旗鼔上各黄油紙鐵絲燈一盞
　俱粗四寸長一尺五寸五方旗十面十盞吹鼔手三
　十八名三十八盞角旗八面八盞將纛一面上燈四
　盞凡各雜流官生人等每起頭目各帶燈一盞粗同
　但長止用六寸低執隨身前總哨旗上紅油紙鐵絲
　燈一箇髙招一箇俱圓一尺五寸每一隊旗上一箇
　色同圓八寸
　左總同前總數但用藍油紙長二尺粗五寸隊燈長
　一尺粗同
　右總同前總數但用白油紙方形一尺二寸隊燈八
　寸
　後總同前總數但用黑油紙匾形髙一尺二寸横二
　尺匾四寸隊燈髙八寸横一尺六寸匾四寸
　中總塘報等燈俱圓而黄小止用八寸
一凡各毎燈一盞用黑油布四層罩蓋一箇以備一時
　遮隱使寸明不露或明營暗徙或暗營倏明為莫測
　之巧也




　
　
　
　
　
　
　
　
　
　
　
　
　
　
　
　紀效新書卷一
欽定四庫全書
　紀效新書卷二
　　　　　　　　　　　　明　戚繼光　撰
　竊觀古今名將用兵未有無節制號令不用金鼓旗
　旛而浪戰百勝者但今新集生兵春汛逼近一切戰
　陣法令若逐次教來何時是熟今時𦂳要必不可緩
　各便宜簡明號令合行刊給各於長夜毎隊相聚一
　處識字者自讀不識字者就聽本隊識字之人教誦
　解説務要記熟凡操練對敵决是字字依行各讀記
　之後聽本府㸃背若一條不記打一板若各兵有犯
　小過該責打之事能背一條者免打一板臨陣軍法
　不在此例
　　𦂳要操敵號令簡明條欵篇第二(鬬衆如鬬寡形/名是也故萬人)
　　　(一心形名之效茍士不悉吾令而徒以手足為/强者又其次也教挺之夫可鬬名藝形名定也)
　　　(束伍既明即當練習吾/令故以號令篇第二)
凡你們的耳只聽金鼔眼只看旗幟夜看髙招雙燈如
　某色旗豎起㸃動便是某營兵收拾聽候號頭行營
　出戰不許聽人口説的言語擅起擅動若旗幟金鼓
　不動就是主將口説要如何也不許依從就是天神
　來口説要如何也不許依從只是一味看旗鼓號令
　兵看各營把總的把總看中軍的如擂鼔該進就是
　前面有水有火若擂鼓不住便往水裏火裏也要前
　去如鳴金該退就是前面有金山銀山若金鳴不止
　也要依令退回肯是這等大家共作一箇眼共作一
　箇耳共作一箇心有何賊不可殺何功不可立
凡掌號笛即是吹鎖呐是要聚官哨隊長來分付軍中
　事務
凡正行之間放銃一箇就是要更變號令即立定看聽
　有何旗豎有何令再行
凡歇處吹喇叭一盪火兵即做飯衆人收拾吹喇叭第
　二盪各兵吃飯吹喇叭第三盪各兵出赴信地劄營
　候主將到發放施行
凡喇叭吹天鵞聲是要各兵呐喊
凡喇叭吹擺隊伍是要各兵即於行次每哨一聚各留
　空地擺定
凡喇叭吹單擺開是要各隊即便挨隊甲踈疎擺開毎
　一小隊相平離一丈五尺
凡旗㸃過只吹喇叭一長聲是要各兵轉身照旗所向
　轉過
凡打銅鑼是要各兵坐地休息
凡吹哱囉是要各兵起身執器械站立
凡㸃步鼓是要各兵照先樹起的旗次發兵行營每㸃
　鼓一聲走十步
凡擂鼓是要各兵趨跑向前對敵交鋒
凡下營定擂鼓立中軍旗是放火兵出營樵汲掌號是
　收回
凡各舉動與交鋒但聞鳴金一聲即便立止又鳴一聲
　是要各兵退還連鳴二聲是要各兵又於脚下便再
　轉身向前立定
凡打金邊是發人探賊
凡摔鈸響是要各收隊即將原單擺開的兵照舊收成
　各哨再收成毎營一處
凡塘報搖小黄旗是有賊至
凡旗幟各兵認定各總哨顔色但本總旗立起即便收
　拾聽令若旗左㸃則即左行右㸃即右行前㸃即前
　行後㸃即後行隨旗所指而往本總旗收捲在地即
　各聽令立定如旗不起脚下即是信地雖天神來叫
　移動也不許依從擅動夜看髙招火鼓與晝一般
凡鳥銃遇賊不許早放不許一遍盡放每至賊近銃裝
　不及往往誤了衆人性命今後遇賊至一百步之内
　聽吹竹筒響在兵前擺開毎一哨前擺一隊聽本管
　放銃一箇纔許放銃毎吹喇叭一聲放一遍擺陣照
　操法若喇叭連吹不止及銃一齊盡放不必分層
凡弩手射手候鳥銃打放將完賊至六十步之内起火
　放方許繼銃後射箭無令不許擅發
凡鴛鴦陣乃殺賊必勝屢效者此是𦂳要束伍第一戰
　法今開式于後二牌平列狼筅各跟一牌以防拿牌
　人後身長鎗毎二枝各分管一牌一筅短兵防長鎗
　進的老了即便殺上伍長執挨牌在前餘兵照鴛鴦
　陣𦂳隨牌後其挨牌手低頭執牌前進如已聞鼓聲
　而遲疑不進即以軍法斬首其餘兵仗牌刀遮抵手
　後𦂳隨牌進交鋒筅以救牌長鎗救筅短兵救長鎗
　牌手陣亡伍下兵通斬要依此法無不勝矣


凡旗幟製八方則色雜而衆目難辨如以東南西北為
　名則愚民一時迷失方向即難認惟左右前後屬人
　之一身但一人皆有左右前後庶為易曉而在讀書
　有位者自知即五方五行之製也然不可以之責行
　伍之人凡面所向謂之前則用紅旗即方為南行為
　火火之色屬紅神為朱雀卦為離凡面所背謂之後
　則用黑旗即方為北行為水水之色屬黑神為𤣥武
　卦為坎凡左手所指謂之左則用青旗即方為東行
　為木木之色屬青神為青龍卦為震凡右手所指謂
　之右則用白旗即方為西行為金金之色屬白神為
　白虎卦為兑凡脚下所立謂之中央則用黄旗即行
　為土土之色屬黄方為中神為勾陳卦為太極凡人
　一身皆有左手右手前面背後中央此人人可曉若
　舉㸃黄旗則是中軍欲變動聽號令施行若舉紅旗
　則是前營兵欲變動聽號令施行若舉白旗則是右
　營兵欲變動聽號令施行若舉青旗則是左營兵欲
　變動聽號令施行若舉黑旗則是後營兵欲變動聽
　號令施行仍不必拘五營之次但見舉黑旗俱要往
　後看但見舉紅旗俱要往前看但見舉青旗俱要向
　左看但見舉白旗俱要向右看但見舉黄旗四面俱
　要向中看若見五方五旗俱舉㸃各營四方各照本
　方向外執立聽號令施行凡旗㸃向何方隨其所㸃
　向往旗不定不止旗不伏不坐善哉孫武子教宫嬪
　曰汝知而左右手心背乎嗚呼此教戰之指南此千
　載不傳之秘文此余獨悟之妙也掲以示人尤為可
　惜
凡新兵初集束伍既完即摘出此卷每兵即與一本使
　之誦熟以知號令方可言塲操也
　
　
　
　紀效新書卷二
欽定四庫全書
　紀效新書卷三
　　　　　　　　　　　　明　戚繼光　撰
　　臨陣連坐軍法篇第三(旗鼓既習斯謂之名一衆/人之目矣而心則未也于)
　　　(是申之以連坐賞罰以威/其心故軍法篇為第三)
凡臨陣的好漢只有數人每斬獲首級常是數十百人
　叢來報功再不想你一起人退來報功使衆兵相望
　誤認是敗走大家都走了况一箇賊首數十人報功
　若斬數十賊首就該數百人來報不知這一陣上能
　有㡬箇數百人反是自誤了性命此臨陣第一禁約
　今後其長牌長鎗狼筅凡該當先長兵之數决不許
　帶解首刀只管當先殺去不許立定顧戀首級其殺
　倒之賊許各隊短兵砍首毎一顆止許一人就提在
　陣後待殺完收兵有令催驗方許離陣赴驗其誰當
　先誰有分誰無分俱聽當先隊長對衆從公報審敢
　有因其恩讐報不公者軍法毎顆首級以三十兩論
　之當先牌鎗筅分二十兩砍首兵二兩餘兵無分者
　分一兩火兵雖不上陣本隊有功亦分五錢毎顆本
　隊鳥銃手亦分二兩
凡戰間賊遺財寳金銀布帛器械之類此誘我兵争財
　彼得乘機衝殺往往墮此套中今後臨陣遇有財帛
　毎隊止留隊中一人收拾看守待賊平照隊收拾之
　多寡各給本隊兵均分百哨隊長加一倍必不許他
　官尅留及後進次到隊伍仍留人渾賴此正是賊當
　窮敗之際各兵照常奮勇前進務要加力百倍庶賊
　可滅如違令圖財致兵陷沒或賊衝突得脱搶財物
　之兵不分首從總哨官俱以軍法斬
凡臨陣退縮許甲長割兵耳隊長割甲長耳哨官哨長
　割隊長耳把總割哨官哨長耳回兵查無耳者斬若各
　故縱明視退縮不肯割耳者罪坐不肯割耳之人退
　縮之犯不究
凡伏兵遇賊不起及起早者領伏兵隊長通斬各兵扣
　工食給恤仍通綑打如正兵見竒兵伏兵已起不即
　回應者同例
凡毎甲一人當先八人不救致令陣亡者八人俱斬陣
　亡一人即斬獲真賊一級八人免罪亡一得二八人
　通賞哨隊照例
凡當先者一甲被圍二甲不救一隊被圍本哨各隊不
　救一哨被圍别哨不救致令陷失者俱軍法斬其哨
　隊甲長
凡陣亡一人本甲無賊級者各扣工食一月給亡者之
　家優恤失隊者扣一隊失哨長扣一哨失官扣一枝
　但係亡者屬下頭目仍斬獲功如其所失通免究亦
　不扣工食亡兵亡官官為給銀優恤
凡一人對敵先退斬其甲長若甲長不退而兵退陣亡
　甲長從厚優恤餘兵斬首若甲長退走或各甲俱退
　走斬其隊長若隊長不退而甲下并兵退走致隊長
　陣亡者厚恤其隊長之家本隊兵各扣工食二箇月
　給亡隊長家領用隊下甲長俱斬若一哨下各隊長
　兵俱退走者斬其哨長如哨長不走致被陣亡而隊
　兵棄之退走者斬其各隊長兵通罰工食二月恤哨
　長之家若一哨官之兵與哨官俱退走斬其哨官如
　哨官不走而哨長以下甲兵退走斬其各哨長通罰
　工食給恤哨官之家由是而上至把總領兵將領等
　官皆照此一體連坐行之凡所謂罰工食者仍以軍
　法綑打不死而又罰其工食非止于罰工食而免也
　凡所謂恤其家者不止于罰兵工食以恤之仍有題
　奏廕子世襲之恤也
凡若大陣敗走被賊殺死官兵傷在背後者還以敗事
　論并不優恤仍罪其各家并原募之人
凡器械借代頑鈍欠利私擅更易軍裝器械入塲忘帶
　一件以上者軍法綑打照臨陣事例伍隊長總哨官
　連坐
凡行列不齊行走錯亂擅離隊伍㸃鼓不行聞金不止
　按旗不伏舉旗不興開旗不接得令不傳傳令不明
　道路擠塞言語諠譁者俱治軍法
凡臨戰布陣已定移足回頭行伍擠拶稀密不均俱斬
　其哨官長牌手并所犯
凡不拘晝夜但係中軍起火銃砲齊起即是忽然警急
　各官兵不必待候常令即各自劄營遇敵即戰不必
　取禀中軍號令
凡差探賊塘報及官兵有聞賊中消息不拘要𦂳不要
　𦂳不許官兵於中途邀截問答徑自閉口速赴主將
　陳説之後許宣於衆者方可與把總等官説若未見
　主將之先敢於中途因人問起即便説出但有一人
　先知在主將之前定以泄漏軍機問者答者皆坐軍法
　就是本管的把總哨夥伴問也不許對他説又或有
　已經禀知主將之後蒙分付不許𫝊説者到底不許
　再泄敢有以强固行要問者許原人禀來一體重治
凡遇賊各隊嚴備聽令候探知賊人多寡以憑發兵不
　許違令争先恐陷不測
凡臨陣抛棄軍器者及不衝鋒官兵臨戰易换軍士精
　利器械馬匹者各以軍法從事
凡臨陣詐稱疾病畏避艱險者及故將軍器毁折以圖
　躱避者斬
此亦另為一卷俟給旗鼓篇習熟之後即給此卷習之
　所以不同給者蓋初用偏裨行伍下質一閲其多苦
　難自畫矣故次第給而習之以誘其入
一為禁革斬級以保全勝事照得衝鋒之士毎因取級
　致防戰殺以致失事今該本府㑹同兵巡道廣集總
　哨頭目名勇員役當於教塲公議今後臨陣大兵只
　管整隊殺將前去止以衝鋒殺敗賊冦為功務求全
　勝不許斬取首級如有故取首級者當陣許頭目巡
　視旗哨隊長人等割耳回兵查無耳者與各兵仍又
　持首級報功者俱一聽斬首為今之計别選親兵每
　哨官三甲每甲五名兩膊上縫有取功二字白布印
　二片為號各隨𣲖到本哨官兵陣之後待兵殺倒賊
　人在地又戰過前卡替兵割取賊級收兵之後將前
　項首級書數𣲖與本哨官部内衝鋒兵勇均分報功
　其割級親兵止是給賞並不干預若有隱藏不報者
　及割取不完親兵官哨隊伍長俱斬首除割首級哨
　隊長兵夫專委把總管束外為此票仰各該官役遵
　照施行毋得自干重典未便
計開
　某營某哨哨官某人下𣲖該斬取首級哨官某人哨
　長某人隊長某人兵夫某人
　
　
　
　
　
　紀效新書卷三
欽定四庫全書
　紀效新書卷四
　　　　　　　　　　　　明　戚繼光　撰
　　諭兵𦂳要禁令篇第四(號令既繁人無所措故復/分此為别卷其可以少從)
　　　(緩也以次旗鼓號令之/餘故以禁令篇為第四)
凡軍中要𦂳的第一件只是不許諠譁説話凡欲動止
　進退自有旗幟金鼓若無令許説話但開口者都要
　著實重處夜間尤是切禁千萬千萬
凡兵逃走同隊之人各綑打分一半監固分一半保拿
　如不獲各監一年通扣工食另募
凡征住地方毎隊十二人務在一家安歇時刻不許相
　離别生事端互相覺察若一家難容即分對門或間
　壁不許攙隔如不隨本隊住者隊長與各兵以軍法
　治之一哨在一街一營在一隅各營不許相混各哨
　不許相混各隊不許相混及行營攙越前後非令先
　行先歇途中下路一體連坐哨隊長若解手許同隊
　一人立在道旁候畢催上不許過二里
凡立成營盤即是人家牆垣屋舍一般若人家不謹門
　户及容人牆上扒走的事有也没有但向營出入者
　不拘何官何人定要由門奉號令方准放出照入决
　容不得各處攙進攙出如行路時决不容别人兵馬
　閒人穿路與同路混行倘是賊般的却不被詐劫了
　營盤此一節又至𦂳至𦂳臨賊而故縱者軍法示衆
凡行營三千人單行二三十里有事如何傳得到今定
　約令凡兵行不拘從何處起若有話該報來務要簡
　明不過二三句或往前𫝊或往後𫝊自起處俱隊長
　髙聲接𫝊挨𫝊到止處明白仍𫝊稱知道了再𫝊回
　原説之人回復若𫝊到半中途差錯許又傳回云纔
　𫝊的不明白只𫝊到原𫝊話人再𫝊明白隊長一例
　接𫝊前去若𫝊至中途聞而不接𫝊又差錯者挨出
　軍法重治因而誤軍機者軍法示衆餘兵並不許開
　口接助𫝊話多言者割耳
凡賞罰軍中要柄若該賞處就是平時要害我的寃家
　有功也是賞有患難也是扶持看顧若犯軍令就是我
　的親子姪也要依法施行决不干預恩讐
凡武藝不是答應官府的公事是你來當兵防身立功
　殺賊救命本身上貼骨的勾當爾武藝髙决殺了賊
　賊如何又㑹殺你你武藝不如他也决殺了你若不
　學武藝是不要性命的獃子况吃著官銀兩又有賞
　賜又有刑罰比那費了家私請著教師學武藝的便
　宜多少想你往日不學武藝器械不整的精利不肯著
　重甲只是因自來臨陣原無紀律號令不曾分别當
　先退後者施行軍法方纔安心臨陣要走料定不用
　鎗刀對手之故今番連坐法已定號令已明進前退
　後都有箇法子連坐管定軍法决照條内施行你們
　既無躱身之法不想學武藝不是與性命有讐的人
　不是獃子是何物身上有甲就使他戳砍我一下不
　能傷我就手段不濟第二下我也殺到他身上了敢
　是無甲的㑹死思之思之
一編過火兵有能奮學武藝精熟者則陞為兵將兵内
　懶惰不習武藝號令生疎者改之每月一考平時聽
　各火兵自首即與驗更
凡你們本為立功名報効而集兵是殺賊的東西賊是
　殺百姓的東西百姓們豈不是要你們的殺賊設使
　你們果肯殺賊守軍法不擾害他如何不奉承你們
　只是你們到箇地方百姓不過怕賊搶擄你們也曽
　搶擄百姓怕賊焚毁你們也曽折毁百姓怕賊殺你
　們若争起也曽殺他他這百姓如何不避如何不闗
　門鎖户且如去年我往台州因是衆人家兵難制沿
　路百姓固也受害兵們宿無處炊無處又被百姓告
　來拿著的挨累官哨隊長打死了多少如今年我自
　己的兵宿有程頭火兵先定歇處挨次而入起行依
　號劄營㸃步鼓挨次而行經過百姓們聞説到殺猪
　牛販酒米等待是箇店上也要留住一日他有生意
　這方是兵民相體的光景暑行千里我不曾打一箇
　兵五棍可不也省了多少打殺兩家都有便宜却不
　是好也
凡古人馭軍曾有兵因天雨取民間一笠以遮鎧(即甲/也)
　者亦斬首示衆况砍伐人樹株作踐人田産燒燬人
　房屋奸淫作盜割取亡兵的死頭殺被擄的男子汚
　被擄的婦人甚至妄殺平民假充賊級天理不容王
　法不宥者有犯决以軍法從事抵命
凡軍中惟有號令一向都被混帳慣了是以賞也不感
　罰也不畏我今在軍中再無一句虛言與你説凡出
　口就是軍令就説的差了寧任差誤底决不改還你
　們但遇號令金鼓旗旛是聽是看是怕不可還指望
　不便處又告有改移或望寛饒將無還令此在口之
　常談你們豈不知宋時北兵稱岳爺軍曰撼山容易
　撼他一箇軍難只是箇畏將法守號令之驗如此則
　將也成名你們也得成功又保全了性命多少好處
　今後不知學好的若再平時用好言好語箇箇説是
　勇猛忠義你就説得活現决不信你只是臨陣做出
　來便見髙低改圖改圖
凡冒名頂替入操者正替身俱以軍法綑打所雇之人
　即充兵收操工食即將原雇之人分支一半
凡兵在家生有父母教有師長戸有户長里有里長老
　人你們思量那箇做百姓的少得這内一件你今既
　來當兵甲長就是你的戸長隊長就是你的里長哨
　長就是你的老人哨官把總就是你的父母官但能
　教道你們的號令武藝者都是你的師長你再思量
　世間有無里長老人管的百姓無有就知在軍中有
　無隊哨長管的兵無有世間有無父母生的人無有
　就知在軍中有無哨官把總管的兵無有世間有無
　師長教訓天生㑹識字念文的人無有就知在軍中
　有無不聽教師將令訓練的兵士無有這都是就你
　心上少不得的去處曉諭你若抗違哨隊長比做百
　姓抗違里老的法度不同不聽教師將令習武操練
　比做童䝉時不聽師訓的法度與平日牧民的法度
　不同綑打尚是小事重便割去頭再可復生否此諄
　諄真正化誨你若不聽軍法無情慎之慎之
凡你們當兵之日雖刮風下雨袖手髙坐也少不得你
　一日三分這銀分毫都是官府徵𣲖你地方百姓辦
　納來的你在家那箇不是耕種的百姓你肯思量在
　家種田時辦納的苦楚艱難即當思量今日食銀容
　易又不用你耕種擔作養了一年不過望你一二陣
　殺勝你不肯殺賊保障他養你何用就是軍法漏網
　天也假手於人殺你
　
　
　
　
　紀效新書卷四
欽定四庫全書
　紀效新書卷五
　　　　　　　　　　　　明　戚繼光　撰
　　教官兵法令禁約篇第五(此篇之中亦有兵士當/知者但士卒者愚人也)
　　　(繁以號令而無所遵不如無令而/氣壯故明以教官兵之法為第五)
凡將領官哨隊長不相和協傾䧟妬忌煽惑妖言妄傳
　軍令因而誤事者斬
凡各營分𣲖已定先照各腰牌格式共為一函造書册
　二部俱送本部印鈐一本發把總一收本府
凡有逃故缺伍該召補兵勇每月半隊長如式開新補
　手本呈哨官哨官呈總總呈府驗中改簿給腰牌發
　總總改發隊常操
凡遇有逃故本伍即刻報隊長隊長報哨長哨長報哨
　官哨官報把總即於本日開手本呈逓
凡各兵遇有疾病本日同夥即報本隊長隊長親看緩
　急報赴哨官哨官報赴本總本總即日報本府以憑
　批醫療視遇在客戍本府親詣撫視
一常日每一名各將米二升炒黄包裹一升研為細末
　一升另包麥麵二升一升用香油作煤一升蒸熟六
　合用好燒酒浸晒乾再浸以不入為度研為麵另包
　四合用鹽醋晒浸以不入為度晒研為末另包行軍
　之際非被賊圍困至緊不許用出兵隨行忘帯者如
　失軍器同
凡各兵進教塲過放静砲後到者俱開不到究治各門
　封鎻後閒人出入及縱遊兵闖營皆巡視旗之罪
凡毎日進操候下營畢各官下地方即將所部兵士省
　令各隊填到單已到止開總數未到及有差俱開花
　名把總官類粘候下營畢赴臺呈逓如主將不進教
　塲操畢各官齎赴回操即日呈逓
凡器械不鮮明專罪哨長號令不明專罪把總武藝不
　精習專罪哨官逃去奸盗等事不詰首專罪隊長與
　同隊甲兵
凡責成之例不拘平時臨陣凡違誤遲玩畏避退縮器
　鈍事犯等項毎甲三人以上連坐甲長每隊一甲以
　上連坐隊長毎哨一隊以上連坐哨長五分以上連坐
　領兵官哨官
凡遇傳示號令巡視旗止傳各領兵官領兵官傳與哨
　長哨長傳隊長隊長傳甲長甲長傳各兵若有得令
　不傳傳到不遵者常操遲誤打四十棍臨征軍法施
　行
我一人你們三四千一句説話如何傳得遍知我有事
　要分付只是𫝊與把總哨官把總哨官須要一一傳
　説與哨隊長哨隊長須要一一傳説與兵勇若是分
　付去一時記不全了還許來問我我再説去分付他
　若傳説不明或忘了不來再問聼我倐於隊内抽取
　數兵來問若問稱不知挨查隊長隊長不知挨查哨
　長以次挨到把總各傳不明軍法重治
凡平時無警在乆住地方哨官以上許冠帯哨長義士
　許青衣隊長許青布衫繋縧其禮儀把總之待哨官
　哨官之待哨隊長哨隊長之待兵許以鄉情從便相
　待但坐須要側侍不許齊肩平列雖下至隊長與兵
　亦然
凡進操及征調在外與凡掌號笛發放把總官即戎裝
　錦繡哨隊長各小袖依方色戎衣執旗俱以軍容承
　接發放之際哨官凡有禀白跪聼把總授成哨長跪
　聼哨官授成隊長跪聼哨長傳令發放小兵跪聼隊
　長傳令發放哨長以下是把總門頭俯伏隊長以下
　見哨官亦如之
凡公所哨官見把總一跪一揖哨長見把總兩跪一揖
　隊長不許作揖哨長見哨官一跪一揖隊長亦不許
　作揖隊長見哨長作揖侍立俗諺有軍中立草為標
　况朝廷堂堂名分凡有屬下者既知惡属下抗違不
　能行事即知己身不可又效属下之人復抗在上頭
　目决恃不得鄉曲故交軍機乃國家重務情難掩法
　敢有親識相容故違明抗容者犯者通以軍法重治
　
　
　
　
　
　
　
　
　
　
　
　
　
　
　紀效新書卷五
欽定四庫全書
　紀效新書卷六
　　　　　　　　　　　　明　戚繼光　撰
　　比較武藝賞罰篇第六(號令既明刑賞以悉坐作/進退當與攻殺撃刺同教)
　　　(矣而比較不可無法不知較藝之習而任比較/之責則花法入而正法昧矣故為比較篇為第)
　　　(六/)
凡比較武藝務要俱照示學習實敵本事直可對搏打
　者不許仍學習花鎗等法徒支虛架以圖人前美觀
　各總哨隊伍官長俱以分數施行賞罰一分以上責
　成各伍長二分以上責成各教師隊長三分以上責
　成哨官四分以上責成把總
凡長鎗鋒要輕利重不過兩桿要梢輕腰硬根粗
凡狼筅各要利刄在頂長一尺四面竹枝須堅直粗大
　者
凡朳杈棍俱要長一丈二尺盖短兵須長用庻可入長
　鎗毎人解首一把
凡弓箭手弓要副各力箭要鐵鏃務三十枝仍各長大
　腰刀一把解首一把
凡弩弓要力大新堅每弩毒藥一瓶鐵箭一百枝毎人
　腰刀一把解首一把
凡立牌要高闊過得後面持鎗之人毎人利長腰刀一
　把
凡藤牌要堅大輕遮一身毎人長刀一把棄鎗三枝藤
　牌無棄鎗如無牌同盖長短勢絶急不能入須用棄
　鎗誘之使彼一顧則藤牌乗隙徑入矣以上各條違
　犯照前分數軍令連坐
凡火器裝藥竹筒火繩藥線匙鎚油單火藥一有不全
　入塲忘記懸帶隨身及藥不乾燥各不如法隊長同
　罰本犯加治
凡兵隨帶百様軍火器械隨壊隨治如力不能私製者
　即明禀各總處呈置給用把總官毎平時調杳
凡人之血氣用則堅怠惰則脆勞其筋骨餓其體膚君
　相亦然况於兵乎但不宜過於太苦是謂練兵之力
凡兵平時所用器械輕重分兩當重交鋒所用之器重
　者既熟則臨陣用輕者自然手㨗不為器所欺矣是
　謂練手之力
凡平時各兵須學趨跑一氣跑得一里不氣喘纔好如
　古人足囊以沙漸漸加之臨敵去沙自然輕便是練
　足之力
凡平時習戰人必重甲荷以重物勉強加之庶臨戰身
　輕進退自速是謂練身之力
凡呐喊所以壯軍威有不齊者巡視旗拿來治以軍法
凡什物器械刻名隊裝油在上以便查考及踈失
一比弩以六十歩為式把高五尺濶一尺五寸三箭中
　二枝為善射
一比鎗先單鎗試其手法歩法身法進退之法復二鎗
　對試真正交鋒復以二十歩内立木把一面高五尺
　濶八寸上分目喉心腰足五孔各安一寸木毬在内
　毎一人執鎗二十歩外聼擂皷擎鎗作勢飛身向前
　戳去孔内圓木懸于鎗尖上如此遍五孔止
一試射官尺八十歩為式把高六尺濶二尺每三矢中
　二矢為熟
一試狼筅先令自使㸔其身手歩法次用鎗對較凡長
　鎗哄誘不動又能遮隔不入為熟
一試釵鈀先令自使㸔其身手歩法合一復單人以長
　鎗短刀對較能架隔長鎗刀棍翼狼筅出入殺人為
　熟
一試刀以能衝入釵鈀狼筅不及遮隔為熟刀法甚多
　傳其妙者絶寡尚俟豪傑續之
一試挨牌每一人執牌面左一人執狼筅面右俱牌後
　遮嚴分面立定鎗等雜藝俱照鴛鴦陣立定前設長
　鎗一人為敵俱鑼響坐定聼吹哱囉起身㸃鼓兩處
　俱進擂鼓吹天鵞聲喇叭納喊一聲敵兵執長鎗以
　鎗髙處戳入牌身髙起閣鎗頭上過陣内長鎗伸出
　殺敵急復原伍次敵兵長鎗戳脚下牌兵用牌坐落
　陣内長鎗出殺敵急復原伍次敵兵長鎗由左戳進
　期傷牌兵之臋左面狼筅拿鎗長鎗出殺左面短兵
　即隨鎗以出防長鎗進老故短以救之急收原伍次
　敵鎗戳右欲傷右邊後二箇鎗手牌兵即以右手所
　持腰刀砍其鎗右面長鎗出殺短兵隨出同左邊之
　例云如賊亦有數人前來則長牌當中只顧低頭執
　牌前進左筅防左右筅防右左鎗隨左筅出殺右鎗
　隨右筅出殺左短兵防左鎗進的老了救援右短兵
　防右鎗進的老了救援藤牌乗二筅之勢於筅中滚
　出以殺為務鳴金急復原伍進止闔闢左右前後恁
　是如何厮殺定不可亂了原伍
一試藤牌先令自舞試其遮蔽活動之法務要藏身不
　見及雖藏閉而目猶向外視敵又能管脚下為妙次
　以長鎗對較令牌持標一枝近敵打去乗彼顧揺便
　抽刀殺進使人不及反手為精
一試摽鎗立銀錢三箇於三十歩内命中或上或中或
　下不差為熟
一試火器以八十歩立五尺髙二尺濶木牌三發一中
　十發七中為精
一試火箭以八十歩亦用銃把平去中式為精歪斜不
　巾果係作不如法免究其兵製作既精放不如法究
　兵
一千里雷㸃放緩急不誤為熟臨時竒遣不載數内失
　忘隨砲應用之物及損壊信藥等項俱重治
一旗法隨鼓𦂳慢行如磨旗之時兩手托開隂陽拏住
　高舉伏身轉腰繞頭過一遭方纔豎起
一試打鼓之勢用以木槌二根起遲下速兩手髙舉過
　額而著鼓泥里為可
一在塲比較法
　凡操畢各兵坐息稍乆主將亦暫退休養精神即升
　堂吹哱囉各起身從便習學聼中軍官豎起藍旗一
　面當中㸃之各營狼筅手俱聼鼓由發放路集中軍
　兩邊金鳴鼓止用後式裝成文册㸃名比較如前條
　法比較賞罰畢仆藍旗各照原路回伍聼鳴鑼坐息
　盖狼筅之功在竹属木故舉藍旗以應之次舉黄圓
　旗長牌藤牌手一照狼筅手㸃鼓通集䑓下比較如
　前條約賞罰畢仆旗各回原伍盖牌主禦故舉黄旗
　以應之而圓則象形也次舉白旗各營長鎗手一照
　狼筅手號令赴臺下照前條約比較賞罰畢仆旗各
　回原伍盖長鎗之利在刃刃属金故舉白旗以應之
　次舉黒旗各營各色叉鈀短兵一照狼筅手號令集
　臺下各照前條約比較賞罰畢仆旗各回原伍盖短
　兵勢節險短如水之激故舉黒旗以應之次舉紅旗
　立把子各營鳥銃火箭弩手俱赴臺下比較畢仆旗
　各還原伍盖神器属火而弓矢皆前行之器故舉紅
　旗以應之
　　左篇乃比較册由頭
一比較武藝初試定為上等三則中等三則下等三則
　再比仍如原等者不賞進一則者賞銀一分進二則
　者賞銀二分超進一等賞銀五分一次原等免責二
　次原等打五棍三次原等打十棍五次以上原等不
　進者打四十棍革退如有不願打者每一次追一分
　二次追二分三次追三分即付武藝考進之人充賞
一賞罰鳥銃三彈中一者平中二者賞銀一分中三者
　超賞五分一次不中者打三棍二次不中者打六棍
　三次不中者打九棍五次不中者打四十棍革退不
　願打者一次罰銀五釐二次一分三次一分半弓弩
　同例

　
　
　
　
　
　
　
　
　
　
　
　
　
　
　
　紀效新書卷六
欽定四庫全書
　紀效新書卷七
　　　　　　　　　　　　明　戚繼光　撰
　　行營野營軍令禁約篇第七(凡操中法令旗鼓既/習將來必試敵而調)
　　　(發所不免也故即/以行營篇為第七)
凡派探夜不收派探不的聼人言語不親到賊所欺詐
　因而誤失事機者軍法從事若𫝊報違期集兵遷延
　以致誤事罪同
凡軍行在途遇有疾病把總官驗實隨即禀明給文送
　所在官司撥醫調治痊可即便追來敢有詐病推避
　者治以軍法
凡旁哨後哨見有乏弱人馬不能前進或在路旁潜藏
　者隨即收送中軍不許私自縱放
凡軍行定委巡哨官生二員止宿委巡視官生二員差
　巡視旗十面但有干犯軍令即便指實呈報不許隱
　匿及因而需索詐騙者各依法究治
凡前哨官前途給與清道藍旗十面令旗一面凡遇大
　小事務俱要差人傳報中軍清道旗手仍先期禁斷
　人畜不許攙入隊伍衝冒旗纛如遇應該迎候禀事
　人員及各處差來齎送𦂳急公文之人前總領哨官
　審實差人報知方許進見倘有異言異服可疑之人
　送中軍研審發落不許擅放擅問
凡止宿住食去處除下野營照臨敵號令外若有人家
　或進城郭則前哨至城門前面各把總哨官頭目即
　於通衢或在於人家之外相地放起火或若干枝即
　為幾路挨劄在彼候中軍到隊之中放静砲三箇每
　隊差火頭先進城入人家討取歇家令旗押隨完畢
　回報中軍方傳令照教塲散隊安歇巡視旗分哨巡
　邏生事之人遇再起行仍照前初出規矩
凡軍行在路遺落器械什物見者許即收帶至止宿處
　送中軍招人認領失物得物之人照格賞罰隱匿不
　報者治罪亦不許私相交割
凡分兵數道臨發時務要㑹定記號如賊界相逢不分
　晝夜各即駐隊互舉原定記號以辨真偽
凡軍臨賊境或林木異常與賊共守之處各兵嚴勒器
　械須立定以待候差各塘報搜覆無警再聼令行
凡臨賊遇沮澤坑坎不可擅即暗過須據平原備將地
　形禀覆中軍號令再行
凡官軍啟行各須披甲戴盔執器械庶幾臨敵輕便不
　許併執肩縛若路逺天熱得令方許更傳
凡火器應用繩藥鉛子銃手須於出征頭一日請給完
　足不許臨賊假稱放盡討索通以畏避論罪
　　劄野營説(野外屯劄對壘列營畫地以守於前樵/蘇以繼于後夜防警襲晝結行陣其役)
　　　(也勞其事也險使吾氣常/鋭戰守兼舉吁豈易易哉)
凡毎日五更盡擂鼔已畢各起梳洗聼掌號二遍各兵
　通赴木城邊各擎鎗立定作守城之勢各營把門人
　役赴中軍報守門無事訖聼鳴鼓升旗各營開門放
　汲其汲者限四刻掌頭號落旗回營進城蔬菜等項
　者限一箇時辰到營外取齊聼掌二號進營遲進及
　後出者俱打二十棍每隊三名以上隊長同責四隊
　俱有合九名以上者哨長官同責申時放汲一次號
　令執鎗之法俱同早辰買蔬菜止許早辰一次
凡樵採每三日一次於辰飯後正己時聼中軍掌號一
　盪掣起樵字旗俱出每官下用隊長一名領去限兩
　時辰俱到營外候齊集赴中軍掌號二盪各兵仍赴
　木城邊擎鎗如前方開東西二門放進餘門不許
凡登厠員役照各厠坑由各營門將腰牌懸於門上方
　准開門而出赴坑所事畢即還自認取腰牌回營如
　夜間不許出營即於各自厰邊方便天明即打掃送
　出坑内違者照前汲水例行法
凡中軍遇晩鼓擂三次畢各營通即斷火禁喧斷人行
　違者隊長與兵同治隊長有犯官哨一體各打三十
　棍
凡差伏路人役毎一晝夜換班一次俱以辰飯畢遣出
　到彼該回之人即還赴中軍銷報
凡夜間遇有報事人役先令門外約近二十歩之間即
　喝令立定守門人辨其聲音如係别衙門差來問其
　别衙門來歴如有書帖文移者令將書帖文移擲在
　地下著營外傳語人取逓由木城縫接送中軍有令
　箭放進者方許開門放進無令箭者不准如有遷延
　不去及不遵禁止徑闖木城下者許即打射殺死者
　勿論
凡本營人夜來報事諭令先報自己名隊然後説事一
　例止於營外聼令
凡遇賊臨近不拘營内營外違令者俱軍法從重决不
　輕貸而生
凡官兵無故非時違令出營者綑打一百棍遊營示衆
　二十名以上官同法十名以上哨長同法三名以上
　止於隊長伍長
凡伏路之兵即以各枝分劄地方所向之方為信地毎
　日辰時後赴中軍領令箭赴彼交替日則辨驗徃來
　真偽盤詰奸細照前更換遇有各衙門營寨公差人
　役欲赴本營者夜則於内令一人陪送到營二十歩
　外止住先許陪來兵高説差人來歴守門人即與禀
　赴中軍聼令進退
凡夜傳暗更籌箭每隊撥兵二名守木城即傳箭迷失
　更箭者上下挨查得出軍法示衆
凡遇有警肅静各守信地木城閉聼令發兵如有喧言
　亂走者軍法重治
凡更籌遇日晦夜暗行軍宿野必須定更則時以知早
　晚緩急之備先以一日有百刻分一十二時每一時
　有八刻二十分每一刻六十分共五百分為一時依
　二十四氣節為十二籌以日出入為則每籌長二尺
　四寸上書各得本節日出入時刻分晝夜長短之數
　或不用籌計珠二串一串用小珠七百四十箇為數
　𦂳慢行數七百四十餘歩或數珠七百四十餘箇程
　限該二里二十七歩餘為一刻行數七千四百七十
　餘箇程限二十里二百七十餘歩為十刻晝夜該七
　萬四千七百餘歩程限二百零八里有餘是為百刻
　每一時八刻二十分該行六千二百二十五歩數珠
　即六千二百二十五箇為一時十二時約程限與百
　刻同凡定更籌晝方名長短不同依十二時候節氣
　各以長短刻數隨時分𣲖朝以日出夜以日入為始
　時定而更漏均大同小異可為警備矣且如安營一
　面一百八十八歩四面共七百五十二歩行遍若𫝊
　籌五十次共餘五百餘歩日將出矣如冬至夜極長
　夏至夜極短二十四氣皆有異同餘各倣此
凡下野營在賊不知之處日落斷火不許燎燒柴草恐
　賊逺望夜來攻我營寨夜間不許支更鼓止令𫝊箭
　約量同數定立更次守門人須要辨認奸細非奉將
　令不許擅開營門如與賊對壘須去營二十歩每隊
　然火一堆徹夜見賊即與抵敵勿近自營使我不能
　見賊自暗中望明來攻我
凡夜營俱照定過燈炬為號各㸔燈籠遵依各哨視中
　軍之燈各隊視本哨之燈各兵視本隊之燈如視晝
　旗一般違錯俱比白晝軍法加一等遇大風雨則視
　火把遇出竒或暗地移營别處燈籠留在虚營各聼
　隨時編發字號如中軍説甲字則是左哨凡言甲字
　者即是左哨第一隊餘倣此不預定者恐奸細知之
　也如再近賊則又不用字號以禽獸之聲為號隨時
　給與哨官哨官依次相諭通知學鷄鳴為某哨學牛
　鳴為某哨之類皆不預設
　　陸兵舟行號令示各總知悉違者連坐
一起行處所中軍放砲一箇鳴鼓升行旗大吹打畢掌
　號笛各官哨長赴中軍聼發放本日所行所止之意
　畢散回聼放砲吹天鵞聲呐喊三聲㸃鼓豎何旗色
　照旗色相同應行之營一體㸃鼓開船
一起行次序以日干所臨甲乙丙丁戊己庚辛壬癸五
　行為前鋒先行餘照營次若行間遇中軍放大砲一
　箇晝磨旗夜卓雙燈即便駐船營各照方向泊齊圍
　住中軍聼令
一到止宿去處前行之營放砲三箇鳴金落旗離營約
　去一箭之逺每一營為一䑸一體落旗聼中軍到落
　旗後仍復升旗是掌號笛發放若不升旗各官目有
　𦂳事者赴禀事無事者謹守信地訓齊兵伍若有更
　令必差巡視旗口傳或有令票不在此内
一凡水陸行營第一肅静為要不拘何事俱聼旗鼓號
　令不許口𫝊口𫝊之言雖本府面説亦不許從除明
　白進止用旗鼓號頭照原給令書外若或近賊或欲
　暗行暗止聼中軍如後開𫝊令一人挨逓一人不分
　官目雖本府亦自逓之
一物件挨次逓過即便遵守陸路同
　要住傳土塊　要行傳小短箭　要立𫝊草木枝
　要坐𫝊石塊　要有警收拾器械預防賊來衝殺𫝊
　大令箭即便於脚下隨便每哨官為一營搶擇地勢
　照給過原操令書内營陣立定聼候中軍傳令每給
　為一處不許相連
一止宿處所每營四哨官内輪撥兵一小哨赴把總處
　巡夜每營輪一哨官巡夜其本夜内驚恐火燭奸細
　之變俱罪坐本官其把總不時親自密查
一止宿處所船隻各隨到齊各分營定訖到日晩聼中
　軍放砲三箇打闗門鼓畢俟擂鼓各營照中軍一體
　聚巡夜人在把總船邊跪下發放陸行同
　　發放云　官兵聼著(齊/應)　夜巡謹慎(齊/應)　毋得懈
　　惰(齊/應)　誤了事軍法不饒(齊/應)　起去(齊/應)
　聼定更喇叭一聲凡把總處支更其每船一隻内不
　分大小輪議五人毎更一名在船頭執竹梆支更毎
　打鼓一聲打梆一遍天明各赴本營回話
一以上乃明營也若暗住處所聼臨時傳知即便起暗
　號支暗更暗傳約束非用令票即用巡視旗但初起
　或初止時中軍不卓旗及落旗不擂鼓不放砲吹打
　即是要行暗令
一中軍官每日輪撥一哨赴本府執打器械𦂳隨轎馬
　進止擺圍于後夜則即以此哨巡夜每輪中軍官一
　員提更
　(兵兵兵大刀藤牌兵兵兵大刀藤牌兵兵兵/              鎗藤牌)
　(兵兵兵大刀藤牌鎗藤牌大刀藤牌兵兵兵/              兵兵兵)
一水陸住止處所遇本府馬到先於一里内差塘報二
　名進歇處搜過出衙門百歩回報無事則不言若衙
　門不便難宿或有奸細即便口禀
一本府進時親兵在前者擺進衙門内在後者即便于
　衙門外大街通人行處街口去衙門二十歩内各執
　器械把定清禁人言仍輪一官坐巡邏俟本府閉門
　方許聚赴衙門首聼火兵送飯食用
一凡大開門時凡小開門聼中軍官即將輪日親兵在
　外照前頃擺定一半帶進丹墀擺列乃用四人在堂
　上帶短刀立定口報訖方聼開門若在人家一體相
　同比在衙門更加謹慎在野宿亦與在城相同比在
　城更加謹慎
第一肅静為主凡有平時喧嚷者綑打四十連坐遇傳
　號令下營陣止起之際耳只聼金鼓號頭眼只看旗
　幟决不許口發一言但有喧嚷出聲者拿治如前臨
　陣割耳回兵查若因而誤事者斬首示衆
　
　
　
　
　
　
　
　
　紀效新書卷七
欽定四庫全書
　紀效新書卷八
　　　　　　　　　　　　明　戚繼光　撰
　　操練營陣旗鼔篇第八(號令既習刑賞俱明于是/列於塲肆而教以坐作進)
　　　(退之法為營陣之制以施/于用故以操練篇為第八)
一發放候升帳喊堂畢牙旗開中軍官禀升旗禀訖即
　放砲一箇擂鼓升旗待衆聲跡將定又禀放静砲禀
　訖放砲三箇三軍肅静敢有喧嘩者軍法施行又禀
　稱吹號笛聚官旗聼發放俟官旗到齊立定金止中
　軍官叫官旗上來兩邊齊應一聲自卑而尊由隊長
　從下擺起務要行次疏直齊均各官旗依次跪下中
　軍官執發放牌高聲發放云官旗聼著耳聼金鼓目
　視旌旗歩閑進退手習擊刺萬人一心惟將令是聼
　違犯的軍法不饒毎一句衆應一聲分付畢若有别
　項講諭各静聼主将逐一親説記定依次分付自尊
　而卑起立分列如前中軍官𫝊令官旗下地方衆應
　一聲聼大吹打官旗由原路散回信地聼各把總吹
　號笛哨官哨隊長俱聼把總處照臺上發放但先一
　句云奉臺上號令如有分付一體字字諭之仍照臺
　上規矩大吹打散回信地又哨隊長各到本管哨官
　處再行宣説但第一句云奉本總號令畢歸隊隊長
　率兵通聼哨長發放但第一句云奉本哨號令畢又
　兵聼隊長𫝊説約一刻掌下營號頭即各肅静聼下
　營
一中軍請鈞㫖下營禀訖中軍即撥下地方巡視人役
　每哨二名共十名旗上明書某哨巡視字様俱赴臺
　下禀請下地方藍旗聼發放掌號官發放凢呐喊不
　齊行陣錯亂喧嘩違令臨陣退縮拿送處治分付訖
　督戰旗牌每總一面五面付官懸牌執旗禀稱執旗
　牌下地方督陣旗牌上馬各巡視旗從之由發放路
　各歸營哨中軍吹哱囉各起身一盪喇叭必警二盪
　必齊再吹哱囉中軍擺金皷旗幟掌旗者即將原列
　兩行旗取五方一副上將臺二副擺定兩邊官兵聼
　㸃皷于臺前如路廣則兩哨四隊平行如路狹則每
　哨挨隊依鴛鴦陣法照圖行至極前俱層層立定金
　響皷止
　以下至收為大營句止共八條其八圖此每每臨陣
　對敵所用者乃實效非飾觀視之筌蹄也數年屢戰
　一切號令行伍俱如圖欵毫不更易是以每戰必全
　㨗而我兵不損及至困攻賊雖竭力以刀石擲敵而
　我兵不為所傷者此鴛鴦陣牌筅鎗􁀙居次之功也
　須臨陣觀之便得妙處肯綮借或塲操之際肯有親
　入行伍内一試之者亦自知其利不可以口舌楮筆
　載也今將初出圖令開後次第之
　俟定又㸃皷㸃旗前營正兵即由正路以當賊之頭
　左營即由左取路以出賊之左右營即由右取路以
　當賊之右俱依大鴛鴦陣勢單隊雙行如有五營則
　以後哨急出伏於左右因地勢山林而從便相機如
　欲俟賊來迎我我則伏兵出於前三枝大兵之前里
　許之地如我欲徑殺入賊中不待賊動則伏兵即于
　我所進左右二枝大兵之後與交鋒之地相去不過
　半里伏之此時料賊已相見不必密行也候前正兵
　將近賊一里之地急吹單擺開喇叭將皷急㸃前營
　正兵即大鴛鴦陣平平一字列開以前哨為第一層
　後哨為第二層左哨為左翼右哨為右翼左營竒兵
　以前哨出左路抄賊為正兵後哨為二層接應左哨
　為左翼右哨為右翼其右營竒兵亦照前營兵分于
　右通每一層為平一字擺開如路狹則擺大鴛鴦陣
　如路寛則自大鴛鴦陣又分擺為三才陣俱在臨時
　所變此皆以塲操兼對敵之實事言也若專在塲操
　其伏兵一半出大兵之前一半在大兵之後庻二者
　俱習矣但如伏兵在兵之前必須賊未見時先事遣
　發亦必賊勢迎頭而來者乃可也然此伏收功最易
　但伏之甚難非上等好漢齊心齊力不可也須賊過
　我伏來方聼我號令而出不大成則大敗惟有隨兵
　同出遇藏身之處從便伏于兵後一著此最穩當雖
　不大得亦不大失但此伏所以防前兵少却為第一
　功除此無所用其力如此攻伏恁是如何賊不可測
　何則有前行大兵遮䕶之耳其中軍兵一面在大兵後
　二三里之内據險劄老營如此擺陣須速其定伏兵
　俱伏已畢候近賊百歩之内中軍放銃一箇吹長聲
　喇叭鳥銃手在前打銃每長聲喇叭一聲打放一層
　只至擂皷而止如喇叭急吹長聲連連不止是要鳥
　銃手一齊放了也不必抽放又近賊五十歩外放起
　火一枝各射手兵放箭放弩放火箭畢吹天鵞聲喇
　叭擂皷各兵奮勇徑奔賊鋒再不許時刻遲疑恁是
　如何厮殺不許亂了鴛鴦陣隨離隨合務要牢記其
　平日所習陣法牌筅鎗刀之法用時都如平日争忿
　厮打一般不慌不忙殺進一層又殺一層殺死倭賊
　恁從後兵斬級當前者只管殺去恁賊擲來金銀只
　是厮殺再不須顧第一層戰酣擂皷少緩又擂皷第
　二層急急衝過前層接戰前層少整隊伍皷又少緩
　又擂皷第一層又衝過第二層之前接戰原二層少
　整隊伍兩翼竒兵一體間層依令進戰整隊與正兵
　同待左右俱合之際扮賊奔走屯巢之象皷又少緩
　再次擺隊伍喇叭各兵即將賊所奔入之巢或上山
　林之内即時四面各整鴛鴦大隊圍住每遇門路處
　以厚兵一哨官者當之𦂳于門路要口鴛鴦陣列定
　以備併力衝出殺入不許輕動擅進恐中賊伏及或
　一人有失誤事不小賊之鋭鋒死鬭皆在此處但以
　守定為功其非門路之處各營哨分内信地之兵聼
　即設計出竒從便攀登以入敵戰但責其取勝而已
　大㨗既畢據報無警各兵照舊困攻聼中軍差親兵
　入圍内搜報平安聼摔鈸響各于脚下收成大隊再
　聼摔鈸響各哨為一聚各營為一大聚俱隨五方各
　該大旗下立定俱仍照原出戰大陣之䂓分前後層
　左右翼聼鳴金一聲各前一層退出間隊退在後層
　之後連鳴金二聲齊喝一聲立定又聼鳴金一聲又
　後一層不退之兵間隊退過已退兵之後又鳴金二
　聲齊喝一聲立定如此間隊依金退至中軍大營放
　砲三箇呐喊三聲鳴金大吹打得勝皷各兵挨次看
　旗頭收回作大四疊此五營出陣之説也若止四營
　則以一營為正二營為左右以第四營一半設伏一
　半劄老營若止三營則以一營為正兵一營分為左
　右一營之半為伏兵一半為老營若兵止二營則以
　一營中一半為正兵一半分為左右一營一半為伏
　兵一半為老營若止一營則以各哨分之雖是一箇
　人亦可如圖操習及如圖臨陣也刻舟求劒者豈足
　以語此


　圍攻之法不可執一也如賊勢大敗賊少我衆所圍
　之處或山林人家又復狹窄方可四面合圍必使一
　倪不返如賊氣方盛我少賊衆或所圍之處散濶而
　我兵分守不足必缺生路一面分兵于去圍十里之
　外必遁之路伏之
　
　
　
　
　
　
　
　
　收畢吹打止鳴鑼坐地休息金鳴鑼止打金邊發塘
　報候塘報揺黄旗知有賊各兵聼吹哱囉起身先㸃
　後營旗不㸃皷後營兵分為二枝照前次擺開圖設
　伏畢次㸃皷㸃旗發前營兵為正兵左營為左翼右
　營為右翼中軍在後據險劄老營通照前次擺開之
　圖立定聼吹擺隊伍喇叭擺為大鴛鴦陣金鳴喇叭
　止又聼吹單擺開喇叭擺成三才陣金鳴喇叭止鳥
　銃手照前陣號令放砲畢中軍擂皷鳴天鵞聲喇叭
　呐喊各兵一擁飛身追戰第二層隨上皷少緩又急
　擂皷第二層又飛身衝出前層之前衝戰前層少整
　隊伍右營等兵通照前陣内號令一體操戰候二層
　俱交鋒之初前伏兵一齊擁出賊之後至左右兵合
　戰得勝聼鳴金戰止摔鈸響各整在所立信地此時
　在兵後左右伏兵照舊伏不許動再聼連鳴金三聲
　退回退法俱照前陣圖號退至中軍之前押陣大旗
　巡視旗急揺中軍放銃一箇原設在陣後左右伏兵
　與中軍正兵先將鳥銃一通盡放擂皷吹天鵞聲喇
　叭合正伏之兵一齊呐喊左右伏兵急進中軍退回
　正等兵俱一齊轉身便衝進其前與賊交鋒混戰必
　勝而後已摔鈸響收整隊伍又摔鈸響各押陣大旗
　收回先立為長一字陣之表比先出一字稍加稀濶
　左右兩營横離一百歩鳴金大吹打各營照旗收回
　仍為長一字陣立定金止中軍禀對壘安大方營禀
　訖照後大方營圖號施行
一發兵出列之圖
一收兵退回之圖(照前初出長一字圖/)俱與前出戰收
　退之圖相同兹不重出當取法于前圖云夫南方山
　水林翳地勢最狹惟有前二陣用無不宜此因地措
　形也何則善用兵者因敵情轉化其法已云然矣而
　不知善操習者亦因兵情轉化豈有一定之習哉善
　用形者亦因地形措戰豈有一定之陣哉况兵列既
　長緩急之變賊勢叵測茍或遇出於此格之外偶有
　警急豈能候中軍號令若遇未及照令施行之中忽
　有前變則前營把總即自主號令先以備戰左營右
　營各聼當前把總之號即如中軍號令一般則後營
　伏兵即當于前哨之後左右或遇山渠或林木人家
　或街巷灣曲可以潜躱身形之處偃旗斂跡銜枚充
　為伏兵以備前哨萬一却回俟其走盡追過我伏來
　聼在後老營兵砲響即便矢起截衝賊中或出賊之
　後如此必轉以為功而前伏不及設亦不必設矣其
　劄老營䇿應兵如賊徒戰進前哨兵來俟賊過伏兵
　所在即便衝出後營兵一面在後太逺處據險為家
　阻拒扼塞豎立營壁管三營火兵做飯備守
一戰勝追賊防伏之法
　夫倭性人自為戰善於抄出我後及雖大敗隨奔隨
　伏甚至一二人經過尺木斗壑亦藏之徃徃墮其計
　中辛酉之役一月十㨗我兵損不及六七人議者謂
　非兵之巧乃賊之拙此倭不如别倭之有伏也殊不
　知將前法已曽教熟于平時故如花街之㨗戰追四
　十里而保全勝者非賊之無伏我有搜守之法而伏
　無所用也其法如賊徒一戰而敗賊遂奔北我兵追
　上凢遇林木人家過溪轉角之處每量林木屋垣灣
　曲大小即留一隊或一哨守其必出之口而他兵一
　面徑跑追上每遇一處即留一處又或村落極大者
　即通行圍止聼人進搜無賊高聲為號又復前追其
　麥田茂草之地又皆可伏之所我兵每一哨内即留
　一隊分投下路星散麥田草中搜打喊叫一面正兵
　徑追故每戰多於麥田中搜獲生擒此非避我者正
　賊之伏也
一操法以木牌上書麥田村屋分别大小等字恁聼一
　人以便挿于教塲以灰畫為委委曲曲羊腸大路一
　道擂皷交鋒既勝追賊照前説依圖分徃下路于所
　立木牌處搜防今列圖于後
一中軍大戰全㨗對壘安大方營打金邊五方旗幟先
　出立表執旗立表之人執五方旗者先于中軍四直
　各數行足立定各四角表旗自門旗平看亦行歩如
　數立定為四角之表各須聼主將預計如每鴛鴦一
　隊該去一丈計之每面約若干隊為若干歩高招又
　少折一半立為子層前營兵即為前面左營即為左
　面右營即為右面後營即為後面
一吹擺隊伍喇叭兵照各方旗色依本旗望表蟻附下
　營各哨為一簇團聚門旗兩邊俟人定聼吹長聲單
　擺開喇叭照方營圖撒開依鴛鴦整陣立定司杴钁
　者作掘塹勢立拒馬者立拒馬下蒺藜者作安蒺藜
　勢鑼鳴俱坐豎黄旗擂皷發火兵樵汲皷三通發出
　閉營門吹號笛官旗發放㑹議事俱照臺上發放號
　令施行候各到地方掌號吹長聲哱囉全營起身擎
　鎗作勢方伏黄旗收火兵進營起火一枝各營舉火
　炊食畢即隨報有賊之處㸔豎何旗如豎紅旗則前
　面備戰豎黒旗後面備戰豎藍旗左面備戰豎白旗
　右面備戰旗既豎聼哱囉一盪起身收執器械㸃皷
　鳴銃先行在前離本營一百小歩立定其該營之兵
　前哨出在鳥銃後每哨各隊平列為一層二哨在左
　三哨在右四哨在後照圖擺定其中軍親兵之類一
　字擺在出戰兵之後以補該面方營之缺聼吹擺隊
　伍喇叭前哨踈擺大鴛鴦陣在前為正兵左哨出左
　邊右哨出右邊後哨攢上前與前哨相近二十歩為
　次層接戰兵其左右兩翼兵務與中間正兵相去各
　隔一哨之地切不許擠宻相聨各以一哨二哨為抄
　賊竒兵三哨四哨徑在大兵之前半里外左右或山
　或險或林木人家或溝渠但可遮藏形跡之處俱各
　銜枚偃旗卧定為伏兵其交鋒之法聼中軍放砲一
　箇吹長聲喇叭一聲銃手放砲一層吹過五次喇叭
　放過五次砲盡出戰如有令分付若喇叭吹長聲𦂳
　吹數聲不止則凡在砲手一齊單列盡數放畢㸃皷
　前哨慢行出鳥銃外擂皷吹天鵞聲喇叭呐喊交鋒
　任是如何不許離亂鴛鴦陣法一隊一陣任其亂殺
　亂砍不許與牌手相離一聞金響即復原隊如賊不
　退尚在交鋒金不鳴中軍擂皷忽止又㸃皷則該二
　層間隊出約將到擂皷吹天鵞聲急出前層之前接
　戰兩翼抄賊竒兵相夾而進如賊敗走原擂之皷聲
　聞不歇則當交鋒之層只顧追殺上前二層𦂳隨擂
　皷少止再擂又是二層間出只顧整隊間出上前追
　殺但聞鳴金三聲火速脚下立定聼摔鈸響速收整
　原隊鳴金一下第一層退至最後層兵之後聼連鳴
　金二聲復擎鎗回頭作勢齊喝一聲立定又如此鳴
　金二層又退回已退後層之後又鳴金二聲又復擎
　鎗回頭作勢齊喝一聲立定再鳴金又該已退在前
　之兵又退又止如此依聼金令輪退只至鳥銃之後
　此時賊若追我過伏兵來中軍即放大銃三箇兩邊
　伏兵一齊擁出打銃兵皆横奔冲賊務出死力抵敵
　正面兵一齊回頭擁上四面合攻混戰老營發兵助
　勢此時伏兵已起若已退正兵而不即回頭拚命䇿
　應者全隊如禁令條約施行大得勝金響三聲各照
　前出退法退回原劄陣之地立定金止聼報無賊摔
　鈸響收隊再摔鈸響收成大隊前層不動後層少退
　留左右二哨之空左右二哨俱各脚下立定再聼摔
　鈸響左右二哨各馳回原空立定鳴金大吹打鳥銃
　先回進營門即轉身向前伏定防前有賊來兵哨挨
　次徑歸原營每哨一聚畢喇叭吹單擺開仍擺方營
　餘三面之營皆是一般號令出戰凡營中無故放砲
　是欲更變號令砲響後各營㸔中軍䜿何色旗何營
　聼備出戰通戰收已畢鑼鳴俱坐中軍禀收大營起
　營吹長聲哱囉各起身摔鈸響收成大哨再摔鈸響
　五方旗招回中軍各兵聼中軍旗招㸃各營照旗方
　向俱歸旗下為一字而前擺開乃為四疊聼令收營
凡戰但係正兵俱聼喇叭次數或擺鴛鴦陣或擺三才
　陣隨號無定其兩翼伏兵定要擺作三才决不用鴛
　鴦陣葢伏兵要突出必是奔跑鴛鴦陣人衆跑逺易
　亂故只用三才陣人少易出應急為便
一交鋒之法兵在各伍牌後遮嚴緩歩前行執牌在前只管
　低頭前進筅鎗伸出牌之兩邊身出牌之後𦂳䕶牌而進
　聼擂鼓吹天鵞聲喇叭交戰執牌者專以前進為務不許
　出頭㸔賊伍下恃頼牌遮其身只以筅鎗出牌之前戳殺
　為務如不上前隊長牌兵之責如隊長牌兵被害伍下
　償命其兩翼之兵先大張其勢望外開行俟將戰急於
　賊之兩邊各令一半自外圍戳而來各令一半伏住俟
　賊到正面兵俱將牌立定不動兩竒兵急合賊必分兵
　迎我兩來竒兵俟賊四顧奪氣正面兵即擁牌夾戰如
　勝負未分前力已竭又即㸃皷第二層由前層空内間
　出如圖接應對敵聞金得勝而止依退法退回架梁兵
　各帶小旗一面捲訖知賊已無别伏方纔打得勝回營

一定立交鋒之圖
一退兵之圖
一伏兵出戰回兵䇿應之圖
　以上俱戰前操長營内已詳兹照前圖施行此不重
　出
一收營法即從方營收成四疊放銃三箇呐喊三聲一
　齊收至將臺鳴鑼過隊各回原劄兩行信地金響鑼
　止又慢鳴鑼三聲散中軍歸列鳴鑼兵士坐息如出
　戰在野收回則放銃呐喊畢照行營隨地形變幾路
　收回以上操戰法似為定局或者曰所謂刻舟求劒
　也倘兵非四營將焉用此殊不知一隊一哨皆可操
　當照後演之式不拘人多少今將零哨一哨起至合
　四營上常操分合之妙圖説另具于後
一挨隊操演自一隊起至四隊畢又合一哨操四哨畢
　合一營操此以下操法號令俱附各圖右如此雖十
　人亦可用戰法亦有竒正不過一頭兩翼一尾中軍
　為心是謂握竒心運四肢當敵者為頭迎鋒尾即繼
　後與頭更畨間出不窮兩翼隨之自逺而近迎合于
　前但遇敵處即為頭為正兵但在左右即為翼為抄
　賊竒兵但在後即為尾為䇿應兵其金皷號令雖操
　五人十人由一隊以至一營由一營以至十萬皆同
一操法一隊前來立定鑼鳴坐地聼吹長聲單哱囉各
　起身執器械聼吹擺隊伍喇叭整隊鴛鴦隊擺開再
　聼吹單擺開喇叭即變如後圖三才陣㸃皷前行擂
　皷吹天鵞聲喇叭呐喊交戰五人為正兵各三人為
　右左翼金響三聲立定鳴金一聲面前退回連鳴金
　三聲即向前齊喝一聲立定摔鈸響仍收鴛鴦隊打
　得勝皷回在教場空地立定鳴鑼坐地休息如是又
　㸃哨長旗第二隊照前習戰二隊畢又㸃哨長旗第
　三隊習戰畢又㸃哨長旗第四隊習戰號令皆同第
　一隊習戰例四隊俱完是一哨完

一四隊為一哨操完聼哨官㸃旗吹哱囉以上每操完
　的一哨俱起聼㸃皷整鴛鴦隊一隊單行二隊三隊
　並行四隊單行立定鳴鑼坐息聼塘報在前揺旗報
　有賊至聼吹哱囉起身聼吹擺隊伍喇叭即整鴛鴦
　陣二隊在左者左出去正隊(缺/)十小歩如野地不拘
　但以進退便利為界右者右出聼再吹單擺開喇叭
　即分三才陣如不再吹單擺開喇叭是不分三才陣
　只以鴛鴦陣聼號交鋒但以吹喇叭聲為准如擺三
　才陣已定聼㸃皷頭層一隊慢行四隊在後跟上聼
　擂皷吹天鵞聲呐喊第一隊交鋒任是如何厮殺不
　許亂了行陣又㸃皷在後第四隊由一隊空中間出
　一隊之前交鋒如此相輪間出無窮右左二翼二隊
　三隊照居中正兵一層進一體進一次只進至兩翼
　抄抱相合在正兵之前止聼鳴金三聲各收原隊再
　鳴金一聲在前層退過在後一層兩翼一體各退原
　路連鳴金三聲齊喝一聲立定又聼鳴金一聲前層
　又退退至原地摔鈸響收成鴛鴦陣再摔鈸響收成
　原哨立定是一面操畢如後面塘報報有賊即以四
　隊為正兵一隊為二層間出二隊為右翼三隊為左
　翼戰法收法俱同前例如操畢左面報有警即以二
　隊為正兵三隊為第二層四隊為左翼一隊為右翼
　戰法收法號令俱同前例如右面報有賊即以三隊
　為正兵二隊為第二層一隊為左翼四隊為右翼戰
　法收法號令俱同前例哨長居中調度為中軍
一哨操畢回空地鳴鑼坐息又聼二哨三哨四哨各輪
　照一哨之法操畢又聼回空地鳴鑼坐息如此四哨
　俱完又鳴金邊探賊待報警即聼本總㸃本哨官方
　色相同之旗即各聼吹長聲哱囉四哨通起身收拾
　器具鳴金邊發塘報四哨旗即前至戰地立表每隊
　有三歩長則左右旗各退第一哨之旗後十二歩左
　右平立第四哨旗在後之中又退左右旗十二歩立
　定㸃皷先鳥銃次前哨挨次各就旗下立定聼㸃皷
　則每哨四隊通攢到旗下平列一字聼吹擺隊伍喇
　叭一哨鴛鴦陣擺開相去三大步如不再吹單
　擺開喇叭是地形廣濶就用鴛鴦陣對敵如再吹單
　擺喇叭是地險窄要仍擺三才陣對敵四哨亦照一
　哨擺作第二層聼令間出二哨即由左面逺離正兵
　或三十二歩或不拘只相地形之便或旁抄小路但
　不許太逺聲勢不相救應以一隊二隊徑出旁路抄
　裹賊後二隊四隊即於出正兵三十歩之前不拘逺
　近隨其山地形勢可以隠身之處偃旗息皷銜枚按
　伏以為伏兵三哨亦照二哨之法出正兵之右亦一
　體以一隊二隊比照二哨抄賊以三隊四隊比照二
　哨設伏若遇地形偏斜止有一邊可以伏裹臨時聼
　本哨便宜分布若一邊可伏一邊可抄則聼各哨之
　便可抄賊者盡數抄賊可埋伏者通哨埋伏該總内
　中軍等兵并不操之哨急帶一哨官者在五十歩後
　據險一字擺開為老營如此布定寂速為要賊至小
　百歩聼本總放銃一箇每掌號一聲鳥銃放一層連
　掌號五次五層俱放畢聼㸃皷一哨緩行出鳥銃前
　聼擂皷吹天鵞聲呐喊方才交鋒皷即少緩又㸃數
　聲第二層四哨兵急出又擂皷聼天鵞聲接應間出
　前層之前交鋒皷又少緩又㸃第一層又出二層之
　前擂皷吹天鵞聲呐喊交鋒場操不拘幾層只管輪
　聼皷號喇叭呐喊間空抽進兩翼二哨三哨兵亦照
　正兵號挨層抄進若臨敵交鋒一層已接只有二層
　四哨接應二哨三哨抄裹之兵待正兵第二層四哨
　一合前層共戰則兩翼即來抄裹以奪賊氣以壯兵
　乆戰之膽或正兵佯却誘敵或由正路或由别所任
　便戰引决不許經由伏兵之處却回誤事俟賊追過
　伏兵來將近老營兵之時聼放大砲一箇伏兵聞砲
　左右二哨者兩邊齊呐喊躍出或冲賊腰或出賊後
　賊必慌忙回顧奔回之兵火速轉身本總聼大擂皷
　儘力一擁追殺前去萬勝無差戰畢聼連鳴金三聲
　即各於脚下立定再聼摔鈸響即各歸原隊哨聼鳴
　金一聲第一層先間隊退回後層之後聼連鳴金二
　聲喝一聲立定又鳴金一聲在前之層又退過已退
　兵之後依前令鳴金喝立如此輪間抽回只至老營
　原地聼摔鈸響照原單擺開圖立定又聼摔鈸再響
　照原初出營隊立聼金皷齊鳴魚貫收還回軍如賊
　從後來即以四哨為正兵迎鋒二哨一二隊為右翼
　兵三四隊為右伏兵三哨一二隊為左翼兵三四隊
　為左伏兵一哨為後哨如賊從左來即以二哨為前
　哨正兵三哨為後哨䇿應四哨一二隊為左翼兵三
　四隊為左伏兵一哨一二隊為右翼兵三四隊為右
　伏兵如賊從右來即以三哨為正兵迎鋒二哨為䇿
　應一哨一二隊為右翼兵三四隊為左伏兵四哨一
　二隊為右翼兵三四隊為右伏兵



一如在教場前面操完收回原地方立定未及回軍忽報
　後面有警即以在後之哨為第一層正兵先回之哨為
　第二層䇿應正行之兵各於脚下鱗次鴛鴦陣轉身立
　定迎敵在左之哨一哨二哨為左翼三哨四哨為左伏
　在右之哨一哨二哨為右翼三哨四哨為右伏各照舊
　法但伏兵即於戰兵第二層之後左右即在陣中設伏
　不及别㝷伏地抄兵急急張兩翼而上不必正兵二層
　輪進之時方纔同二層進此是一總通出之法其出戰
　收兵按伏出敵號令俱與下方營時一面戰之例并不
　差更如文依令收回仍立定聼吹轉身喇叭仍轉前面
　再聼報左面有賊即以左面左哨為第一層正兵右哨
　為第二層䇿應前哨一哨二哨為右翼三哨四哨為右
　伏後哨一哨二哨為左翼三哨四哨為左伏對敵收軍
　一如前面號令先回原地仍聼吹轉身喇叭照前面初
　出圖立定未及回軍又聼報右面有警即以右面右哨
　為第一層正兵左哨為第二層間出前哨一哨二哨為
　左翼三哨四哨為左伏後哨一哨二哨為右翼三哨四
　哨為右伏對敵收軍一如前面號令所謂無不可為頭
　無不可為尾無不可為翼無不可為伏庶臨事任從何
　面有警任從前後左右無不即成營陣隊伍左之左之
　右之右之無不由之如驅羣羊是也若不如此廣習獨
　用萬一地窄賊近仍要調過前哨向賊為正兵誤事豈
　小小哉一總操定即大鳴金皷照鴛鴦陣行回原劄大
　營信地依行伍立定鳴鑼坐息聼一總又㸔將臺何色
　旗㸃照旗色把總帶兵㸃皷聼吹哱囉起身赴中軍照
　先操一總號令布戰抄伏收退之法毫釐不許差錯如
　此五總通完各仍回信地擺列坐定休息聼中軍號令
　合營大操俱如一總之法四面報賊隨警調應亦同一
　總四面之法但因地形而加人數之多耳凡每謂之前
　後左右各以前後左右之總配之每謂之一二三四哨
　者則以前後左右所分之哨配之由此而増百萬一法
一附寧紹操練生兵陣圖其號令俱如見行並不重註




　
　
　
　
　
　
　
　
　
　
　
　
　
　
　
　紀效新書卷八
欽定四庫全書
　紀效新書卷九
　　　　　　　　　　　　明　戚繼光　撰
　　出征起程在途行營篇第九
一主將先傳令票箭期會訖不拘時分但聞第一盪喇
　叭收拾軍裝做飯喫訖㸃查乾糧一面先將前哨塘
　報人馬每塘五名各以相望為准不拘遠近每路設
　二十四塘大約二十餘里以内自人馬聚處通該差
　塘報一齊令行至一里外或不及但彼此可以相望
　如視望不眞即畱住一塘立旗站定别塘再走至僅
　可望見又畱一層只至畱到二十四層立完站候聽
　吹第二盪喇叭中軍擺清道旗出次領哨把總等官
　領人馬挨哨出城主將居中軍第三盪喇叭掌號笛
　官旗聽發放畢各回哨中軍㸃皷如一路行則中軍
　先㸃大紅旗一面以前總居前次左總次中總次中
　軍次右總次後總俟各行開已畢中軍豎高招一竿
　各部高招俱起如圖一路行兵行則塘報亦行兵止
　則塘報亦止如前途稍寛中軍行至寛處放砲一箇
　各於脚下立定聽起火二枝放砲二箇立起高招二
　竿即如圖聽二路行看㸃藍旗則左總由左行與前
　總頭平不動中軍藍旗伏二總旗亦伏中軍又㸃黑
　旗後總由左行與右總頭平立定放砲二箇㸃皷二
　路行如路又稍寛中軍放砲一箇各俱脚下立定聽
　放起火三枝砲三箇中軍豎高招三竿黄旗急㸃前
　兩路平開空中一路待中總進入與前左二頭平再
　放砲三箇㸃皷作三路行如路再寛可四路行中軍
　放砲一箇各即於脚下立定聽中軍放起火四枝砲
　四箇豎起高招四竿前總不動白旗㸃動右總入左
　總之右二頭相平後總入左總之左四頭相平中軍
　居其後再放砲四箇起火四枝㸃皷作四路行如路
　再寛可五路行中軍放砲一箇各仍立定聽舉起火
　五枝放砲五箇黄旗㸃中總入居其中再放砲五箇
　起火五枝㸃皷作擡營而行如五路欲變四三二一
　路或四三二一路各因道路寛狹變行俱如前層變
　過圖但聽看中軍旣放止砲之後有起火幾枝砲幾
　箇㸃某色旗即依數分幾路如遇賊凢四五路行即
　變方營待敵如一三路行之際即變照急營前總速
　照一總操法備戰左右後三總即各設伏出翼劄老
　營分投而作前兵見報如賊不來迎戰止許伏哨劄
　營以待中軍號令不爾擅便輕易失事照節制圖式
　施行
一前哨有五方旗一副高招一副有事方開見林木開
　青旗阻水澤開黑旗遇兵馬開白旗山險開黄旗煙
　火開紅旗過所見之物即捲其高招如道可一路行
　立一面二路行立二面三路行立三面四路行立四
　面擡營行立五面後部挨隊遞相傳開
一凡塘報哨見賊急則磨紅旗緩則磨黄旗衆則磨青
　旗少則磨白旗無路可行則磨黒旗一層旣磨各層
　照前一時俱磨一層退至一層如賊不來復又立定
　如賊再追一層又退一層只退至營前斷不許見賊
　磨旗之後不論賊之追不追來一齊擁衆徑回如此
　軍法示衆
一如賊自塘馬腰内突出與我兵忽遇不及下營者即
　下急營我兵即時於所行之地立定近賊者不必抽
　間隊盡數備敵先銃平列打賊次挨牌短兵出戰其
　無賊處一面照操撥人應援一面安立釘牌拒馬為
　一字陣别部應發援兵者或包水港溝渠若賊可望
　見者止守營不許遣接奇兵恐賊乘之如賊不見之
　處雖有險隘溝渠正我兵出奇必勝之利亦須相險
　設智别渡精銳一二百人遶出不意必可取勝此上
　策也蓋猝遇賊非伊前鋒則為後殿及或四散搶刧
　零賊必無大衆惟有制必取勝也


　一行營該傳金皷旗號
一大將旗皷行軍擺列清道臨時變戰營圖說
一擺列圖另開在後
一凡有職人員倶全裝披執軍器
　軍令牌四面可用四人
　大門旗十面每面用人二名
　五方旗十五面神旗五面單擺飛虎旗五面五方擺
　五行五面一字擺用人十五名
　角旗十面每面一名
　五方高招正副十面用人二十名
　坐纛一面用人五名護纛親兵二十五名
　押旗令旗二十四面用人二十四名下營即散營内
　督察監軍
　金皷旗四面用人四名
　金皷二副鉦二摔鈸二哱囉四喇叭四皷十二笛二
　板二細樂八共用吹皷手三十八名每五方旗高招
　一面後護旗各精兵五名共十層用兵五十名
　將馬前
　令牌三面官三員
　長短兵每排五名共五層通一隊二十五名
　馬後
　令字小旗牌背招一十二面用馬十二匹親信膽勇
　員役執之每四人一層分三層專聽督遣密令
　押後兵二十五名各用長短器
一細近路如線則每五人以中一人前後四人分二層
　各去一步使不渾别層之意前後層各十步
一路寛遠則每層照單擺列每前後各去十五步
一遇賊報正行間中軍聞報放起火一枝砲響一聲五
　方大旗内黄旗即隨主將踏定戰地豎起前後旗號
　倶攢來黄旗下四方分出立表每方門旗以下旗招
　護兵等役倶隨各旗列方其本方旗居門旗之中招
　居方旗之後招高於方旗方旗高於門旗金甲旗幷
　金皷旗領金皷居将之左右列前兵一隊居将前令
　字招旗居将後専聽指麾督兵戰殺後親兵一隊两
　分列於金皷之外


　
　
　
　
　
　
　
　
　
　
　
　
　
　
　
　紀效新書卷九
欽定四庫全書
　紀效新書卷十
　　　　　　　　　　　　明　戚繼光　撰
　　長兵短用說篇第十(器械不利以卒予敵手無摶/殺之方徒驅之以刑是魚肉)
　　　(乎吾士也器習利而無號令金皷以一其心雖/有藝與徒手同也三軍旣熟悉吾令則當精乎)
　　　(藝藝與法令當並行而不悖/者故以長短兵說為第十)
　夫長器必短用何則長鎗架手易老若不知短用之
　法一發不中或中不在喫𦂳處被他短兵一入收退
　不及便為長所誤即與赤手同矣須是兼身步齊進
　其單手一鎗此謂之孤注此楊家鎗之弊也學者為
　所誤甚多其短用法須手步倶要合一一發不中緩
　則用步法退出急則用手法縮出鎗捍彼器不得交
　在我鎗身内彼自不敢輕進我手中鎗就退至一尺
　餘尚可戳人與短兵功用同矣此用長以短之秘也
　至若弓箭火器皆長兵也力可至百步者五十步而
　後發力可至五十步者二十五步而後發此亦長兵
　短用之法也長則謂之勢險短則謂之節短萬殊一
　理
　　長鎗總說
　夫長鎗之法始於楊氏謂之曰梨花天下咸尚之其
　妙在於熟之而已熟則心能忘手手能忘鎗圓神而
　不滯又莫貴於靜也靜則心不妄動而處之裕如變
　幻莫測神化無窮後世鮮有得其奥者蓋有之矣或
　秘焉而不傳傳之而失其眞是以行於世者卒皆沙
　家馬家之法蓋沙家竿子馬家長鎗各有其妙而有
　長短之異其用惟楊家之法有虚實有奇正有虚虛
　實實有奇奇正正其進鋭其退速其勢險其節短不
　動如山動如雷震故曰二十年梨花鎗天下無敵手
　信其然乎施之於行陣則又有不同者何也法欲簡
　立欲疎非簡無以解亂分糾非疎無以騰挪進退左
　右必佐以短兵長短相衞使彼我有相倚之勢得以
　舒其氣展其能而不至於奔潰兵法曰氣盈則戰氣
　奪則避是已今將六合之法幷二十四勢繪錄於後
　以廣其所傳云
八母鎗起手
　你劄我我拏鎗你劄我我攔鎗你劄我脚我顚鎗你
　上劄我捉鎗你下劄我櫓鎗你上劄我捉鎗你下劄
　我顚鎗你鎗起我纏攔下你劄我我拏鎗
一合先有圏鎗為母後有封閉捉拏梨花擺頭救護要
　分明裏把門外把門閃賺是花鎗名曰秦王磨旗
　我劄你你拏鎗還鎗我拏鎗我劄你你攔下還鎗我
　攔鎗你儘頭鎗我顚鎗還鎗你拏鎗還鎗我拏鎗你
　劄我我拏鎗閃賺花鎗上你拏鎗還鎗我拏鎗你劄
　我我攔下閃賺花鎗上你攔下還鎗我攔鎗你劄我
　儘頭鎗我顚鎗閃賺花鎗上你拏鎗還鎗我拏鎗我
　搖花鎗乃秦王磨旗
二合先有纏鎗後有攔鎗黄龍占杵黑龍入洞拏鎗救
　護閃賺花鎗上名曰鳳㸃頭
　我纏你鎗你劄我我攔下還鎗你攔下還鎗我攔鎗
　你劄我我拏下你起鎗我隨鎗纏拏下你攔鎗我還
　鎗你拏下還鎗我掤退救護拏你鎗你劄我我攔下
　我搖花鎗乃鳳㸃頭
三合先有穿指後有穿袖鷂子撲鵪鶉救護閃賺是花
　鎗四面是鎗法名曰白蛇弄風
　你劄我我拏下閃賺花鎗上你拏鎗還鎗我拏鎗你
　劄我我攔下閃賺花鎗上你攔下還鎗我攔鎗我搖
　花鎗乃白蛇弄風
四合先有白拏鎗掤退鎗救護後有白攔進步如猫捉
　鼠救護閃賺是花鎗名曰鐵掃帚
　我白拏進步上劄你你拏鎗還鎗我掤退救護拏鎗
　我白攔進步上劄你你攔鎗還鎗我攔鎗我白顚進
　步閃賺花鎗上劄你你拏鎗還鎗我拏鎗我搖花鎗
　乃鐵掃帚
五合先有四封四閉後有死中反活無中生有迎封接
　閃賺是花鎗名曰撥草尋蛇
　你劄我我拏鎗進步劄你你拏鎗還鎗我拏鎗你劄
　我我攔鎗進步劄你你攔鎗還鎗我攔鎗你拏下我
　鎗你鎗起我反拏你鎗你攔下我鎗你鎗起反攔下
　你鎗你拏我鎗我鎗閃過攔你鎗你攔我鎗我鎗閃
　過拏你鎗你劄儘頭鎗我顚開捉住你反起劄我我
　攔下閃賺花鎗上你攔鎗還鎗我攔鎗我搖花鎗乃
　撥草尋蛇
六合一截二進三攔四纏五拏六直閃賺是花鎗下遊
　塲撥草尋蛇上遊塲秦王磨旗
　一接二進三拏四纏五攔六直大遊塲秦王磨旗鐵
　掃子必無路裙攔鎗伏虎鎗地蛇破地蛇鎗儘頭鎗
　破中平鎗中平鎗破中平鎗鎗中王高低遠近都不
　妨高不攔低不拏當中一㸃












　
　
　
　
　
　
　
　
　
　
　
　
　
　
　
　紀效新書卷十
欽定四庫全書
　紀效新書卷十一
　　　　　　　　　　　　明　戚繼光　撰
　　藤牌總說篇第十一
　千古有圓長二色其來尚矣主衞而不主刺國初木
　加以革重而不利步以藤為牌近出福建銃子雖不
　能隔而矢石鎗刀皆可蔽所以代甲胄之用在南方
　田塍泥雨中頗稱極便其體須輕堅密務使遮蔽一
　身上下四旁無所不備用牌之間復有所謂標者所
　以奪人之目而為我之疑兵所賴以勝人者也牌無
　標能禦而不能殺將欲進步然後起標勿輕發以敗
　其事腰刀用於發標之後以殺敵非長利輕泛則不
　能接遠其習牌之人又須膽勇氣力輕足便捷少年
　然後可授之以此置於行伍之先為衆人之藩蔽衞
　以長短之器為彼之應援以之臨敵其衆可合而不
　可離可用而不可疲進退左右無所不利此藤牌之
　功用也今將牌勢之可錄者繪說於後
一習藤牌人牌一面内用大藤為骨以藤蔑條條退藤
　纏聨每面隨牌標鎗二枝腰刀一把其兵執牌作勢
　向敵以標執在右手腰刀横在牌裏挽手之上以腕
　抵住待敵長鎗將及身擲標刺之中與不中敵必用
　鎗顧撥我即乘隙徑進急取出刀在右隨牌砍殺一
　入鎗身之内則鎗為棄物我必勝彼矣但擲標後而
　倉惶不及取刀是一大病其禦短兵更易
　
　
　
　
　
　
　
　
　右標鎗或用稠木細竹皆可但前重而後輕前稍粗
　而後稍細為得法




　一試牌跳牌舊法聽鑼聲為度覱牌如壁閃牌如電起
　伏得宜翻身下露身滚牌下露足惟牌能殺敵能蔽
　身用之乃拒勁敵以衞兵也大士星牌歌覱牌砍刀
　上步再覱牌砍刀背牌擎刀絞絲步回撒花蓋頂收
　了出牌見刀翻身上小跳翻身下出牌韯刀翻身上
　小跳翻身下閃馬牌歌曰韯牌再韯牌砍一刀復一
　刀翻身上小跳翻身下又砍一刀又復一刀又砍一
　刀又復一刀翻身上小跳翻身下
　　狼筅總說
　狼筅之為器也形體重滯轉移艱難非若他技之出
　入便捷似非利器也殊不知乃行伍之籓籬一軍之
　門户如人之居室未有門户扃鍵而盜賊能入者雖
　然得人而用之則可以制人不得其人則制於人矣
　干將太阿之利使童子而持於國門之外則必有袒
　背而奪之者何也其所能乖其所使故也凡用狼筅
　須要節密枝堅杪加利刃要擇力大之人能以勝此
　者勿為物所使矣然後以牌盾蔽其前以長鎗夾其
　左右舉動疾齊必須釵鈀大刀接翼然筅能禦而不
　能殺非有諸色利器相資鮮克有濟兵中所以必於
　用此者緣士心臨敵動怯他器單薄人膽搖奪雖平
　日十分精習便多張皇失措忘其故態惟筅則枝梢
　茂盛遮蔽一身有餘眼前可恃足以壯膽助氣庶人
　敢站定若精兵風雨之勢則此器為重贅之物矣


　
　
　
　
　
　
　
　
　
　
　
　
　
　
　
　紀效新書卷十一
欽定四庫全書
　紀效新書卷十二
　　　　　　　　　　　　明　戚繼光　撰
　　短兵長用説第十二
　夫釵鈀棍鎗偃月刀鈎䥥皆短兵也何則彼之鎗一
　丈七八尺我之器不過七八尺若如浙江釵鈀之法
　俱手握在頭下其手外頭柄通不及二尺長一棍不
　過六七尺又欲兩頭雙使而兩手握開所剩棍頭不
　過尺餘彼之長鎗閃閃而進疾如流星我就精熟只
　能格得彼鎗不中入我身耳及其我欲進則彼原進
　我釵内不深一縮又復在外我不得撥定彼鎗使無
　反手如何敢進如此終日我無勝理短兵利在速進
　終難接長持久即為所乘必如總戎公俞虛江之法
　則所執釵棍鈎鈀皆有六七尺在外彼若以長入我
　必須進深五尺被我一格打歪即用棍内連打之法
　下下著在長兵上流水㸃戳而進彼先進我五尺我
　一進又有五尺是得一丈之勢矣被我連打勢不得
　起欲抽脱去豈能便抽一丈一入長兵之内則惟我
　短兵縱横長兵如赤手同矣藤牌腰刀本短中之短
　也而必用標鎗亦即短兵長用之法也夫藤牌用標
　非取以殺人蓋彼以鎗器持定我牌無故不得進故
　用標一擲彼以顧標而動我則乘勢而入彼若不為
　標所動則必為標所傷我亦有隙可入短兵長用之
　法千古竒秘匪欺人也
一用棍如讀四書鈎刀鎗鈀如各習一經四書既明六
　經之理亦明矣若能棍則各利器之法從此得矣
一總訣歌　以下錄校總戎俞公劍經
　　中直八剛十二柔　　　上剃下滚分左右
　　打殺髙低左右接　　　手動足進參互就
一總訣歌
　　剛在他力前　　　　　柔乘他力後
　　彼忙我静待　　　　　知拍任君鬬
一總訣歌
　　隂陽要轉　　　　　　兩手要直
　　前脚要曲　　　　　　後脚要直
　　一把一掲　　　　　　遍身著力
　　步步進前　　　　　　天下無敵
一習鈀簡步十進足如環無端進一足中平當大壓又
　進一足壓死又進一足小壓又進一足壓死又進一
　足髙大當又進一足大壓死又進一足髙小當又進
　一足小壓死又進一足髙大當又進一足大壓死
一鈀習步法
　中平起大斜壓他大飛天我轉角趕上壓他再大飛
　髙我小髙直當即小壓下他小飛髙我小髙直當即
　小壓下他再小飛髙我大髙直當即大壓下過小他
　抽直殺來我再大壓過小他入我大上角我用身力
　轉角趕上畧收低他再入我大上角我轉角對手直
　殺去跳回一步他打來我伏回即趕上大起一掃下
　再跳回中攔止大壓小壓已粘他桿即大進上鏩死
　他
　　小直當　　　　　　　小斜壓
　　大直當　　　　　　　大斜壓
一總訣歌
　　視不能如能　　　　　生疎(缺/)
　　後手須有功　　　　　遍身(缺/)
　　動時把得固　　　　　一發未深入
　　打剪急進鑿　　　　　後發勝先實
　　步步俱要進　　　　　時時俱取直
　　更有隂陽訣　　　　　請君要熟識
一習步法
　　起中平　　推牽　　扁身殺　　丁字回殺
　　旋手　　進五步殺　跳退三步原位
　　直打直挑進五步殺　腰刀挑打
　　滴水獻花殺　　　　跳退三步原位進打
　　穿後手馬前雞啄進三步殺
　　馬前斬草進三步殺　　跳退原位
　　打沉讓他先起穿後手　　　　　　抽回
　　弔前抽回　三脚並進五步　　　　殺進
　　大門趂棍走　　　　　小門趂棍走進直符殺
　　洗　　倒頭　　直打　　直起磕
　　打殺擺腰　　　進三步　剪　　殺
　　跳退原位
一總步目
　　直破打剃大剪　小剪　　掲(用手/)　力上扁身
　　滴水獻花　　　弔剪　　下起接
　讓髙低俱有大起棍從小門去打他手不論中不中
　須急退丁字回他决進我小門來傷我此時我一掲
　一進斜剃落打他手决中矣
一侵他二尺低打低掲連㡬下待他忙時急退丁字一
　步急大進步弔剪他手急收回原勢立他進來打我
　我就大門下起接他一大剪急變扁身中攔殺
一兩人小門對打對掲須急變(急變時勿使他掲/著掲著則不及矣)大門
　下起接大剪(我順/勢打)中攔殺或於掲時即用小剪變大
　剪中攔殺
一兩人大門對打不進前脚不折後脚不能勝(須有順/勢折脚)
　(知是逃/閃之法)
一兩人大門齊對打我且將棍提在髙(連脚抽/回些些)遲斯須
　進步壓打下即進變扁身中攔若我打去他棍提回
　讓我我須勿將棍尾打下只進步對他胷喉直殺去
一我從大門順用單鞭壓深入他用力來抵(若迫/近)大剪
　我離了子午若迫近我急抽就下面過小門掛他手
　上一殺他用小剪我一掲一殺或急抽過大門剪殺
　或又過小門倒牽若未迫近即打下小門作敗狀
一我從大門順入他用力來抵大剪我離了子午我大
　進步就小門急起滴水去捧他如前第三問者
一我起流水漸進他决來打我手我將脚坐下直對他
　手一捧或殺皆可又他來打我手我從小門一掲接
　或大門一起接要在我右手前七八寸之間與他棍
　尾相磕一響為度二門起俱繼以剪急變扁身中攔
　殺
一兩人大門對打棍尾在地下讓他先起穿他小門手
　上(須兩手捧髙使他打不下/)
一兩人大門對打我讓他先起就掲他小門用小剪變
　大剪(即鐵/門鋑)殺若他小門來壓我急就下面過大門剪
　殺
一兩人大門對打他弱我用强他强我弱讓兩在髙讓
　他先打下我便進壓兩在低讓他先提起我便進接
　連打殺李欽師父每每用此二步
一喜鵲過枝有四他直髙打來我將棍抽過大門讓他
　下隨用大剪一也他直髙打來我將棍抽過小門讓
　他下對胷殺去二也他直平打來坐脚過枝進步
　小門殺他三也平直殺或打來我打後脚(即/順)
　(勢/)大門剪殺四也以上過枝俱在下面過入他棍
　二尺
一治伏棍低棍須用小剪離他手前一尺之間他急過
　大門我或掲進打亦可(飛風箭/亦可)急變大剪殺亦可(又/我)
　(小剪他他抽走我急進步起/髙棍打須在他手上小門)
一他打來臨身在小門則趂棍走一打在大門則走馬
　回頭丁字步一打順棍上一殺又一大剪扁身中攔
　殺
一大門接兇棍有五扁身中攔接一也髙捧接二也下
　起磕三也我棍畧横離前手一尺受他打一下四也
　待他打將到身用手前一尺磕他一下五也各接後
　須急用大剪繼之以殺
一他雞啄我須起兇棍入剪他手前二尺之間他連起
　我連剪我雞啄他起兇棍我讓他先起穿他小門手
　上(我接先棍/步亦可)
一他直殺來須進脚向小門剪或向他棍尾小門起變
　大剪或端的直破閃腰剪凡剪後須至進殺都不如
　定四步坐直趕上
一凡小門一掲一打一打又一掲終無結尾必須乘掲
　用小剪(如鐵/門鋑)過大門結尾或將身抽退他打來我就
　大門下起接剪他殺結尾
一凡起手要打要殺俱要在他門内一尺之間未可將
　手勢發盡待他趕來傷我他手勢已盡此時或大或
　小或剪或掲或自大下起接各將他棍死了然後進
　步扁身中攔結尾無不勝也法曰後人發先人至知
　此决不可一發便要傷人徒使自勢發將盡為他人
　反傷戒之戒之
一棍初交則下起者有勢棍深入則上壓者取贏
一我單鞭壓他變馬前斬草我且大進一步硬用手刀
　他棍自輸
一小剪是棍中至要人所不疑者
一凡棍動時須要把得極堅固方有力
一凡大小門直破打不分粘他棍不粘他棍務對他手
　直起直落任他掲打或我掲打他我棍亦不離他身
　五寸即離亦須即直
一凡日間將棍一打一掲自習打掲俱要有聲久則自
　有力髙不過目低不過膝
一凡小門殺須在他手上方無後患大門亦然
一三脚時打須要習(有大/僻)又定四打要習
一彼抽退勿急追彼急進勿遽離
一腰刀為上後手力次之前手力又次之
一棍提起手陽殺去及打去俱手隂隂陽最要識
一凡小門殺來待來將到手丁字回一掲折進殺則中
　矣
一下哄待他剪向上直符送書殺上大門哄(或打他/手折脚)伏
　下小門殺或伏下待他來一掲殺更妙
一我將棍畧髙畧侵入他來接我即丁字步滚下殺
一他起髙攔打我折進大門將他棍尾或半棍敲下進
　齊眉殺(須知有順勢敲時/切不可泥自棍)
一凡進殺須急丁字回頭退方穩
一大門髙哄殺去四五尺他來抵壓我回頭牽進殺小
　門亦然
一梗直大門哄殺去四五尺待他來抵剪就剪他大進
　殺小門亦然(須知有順勢丁/字回頭亦可)
一侵他三四尺低打低掲連㡬下待他忙時大進趂棍
　進殺
一梗直哄殺去四五尺任他打或掲我就㝷他虛處大
　進殺去
一凡他棍來我避他抽退我急隨殺極妙不急不可去
一我大門髙進入丁字牽伏下他趕來我一牽掲進鑿
一我打棍後繼以殺殺後大門即當採洗洗而後殺小
　門須小牽
一兩棍相交他抽回伏地開小門我直捧慢慢指去待
　他發殺然後掲牽或剪進殺他
一他直殺來我直殺去我將脚折過分分將手反隂陽
　蓋殺去(莫非後發/先至之意)
一他將棍打下丁字回頭伏我就移脚去就他棍尾連
　打連掲使他忙直進殺
一凡兇棍打來我順勢敲一下就扁身中攔兼大僻連
　連疊革進去破雞啄亦是如此
一兩人大門對打連㡬下待他忙時急抽回讓弔大進
　步打
一大門起髙棍打移步盤山托
一拏定直符送書大小門托避他打
一直陽手殺去隂手打壓下大門殺臨手待他剪過小
　殺(缺/)　一坐低閉四門
一將棍滚他一下侵他自然提起須再一敲將他棍死
　盡然後殺須記得疊疊敲他初教滚手直入(缺/)次教
　大粗打掲亦要直後教輕牽順勢待他臨身二三寸
　之地全用折脚
　又用閃退法又有跳退法前足先起或齊起要知採
　與牽不同
　要在哄使虛乘之
一破直殺有七一步閃要打二步打脚二步滚二步流
　水
一我扁身入深此時不顧性命了只兩目認他胸前棍
　上空急穿上棍下空急穿下
一他大過枝小直符指去一步他小過枝大我亦直符
　指去一步
一凡直符殺不礙他棍尾
一我過枝小門用盤山托亦可用直符步亦可
一大哄過小待他來小壓急過大剪殺蓋哄多則容易
　也剪而後殺則無後患也中有順勢須知之
一凡進殺先軟後硬今後勿用打
一破髙攔務先順牽後剪殺(殺去待他/落即轉)要知順牽與剪
　不同
一殺在小門待他來即過大門剪後殺如小門先牽後
　殺之理但須防他回頭牽他回牽我又過去小門
　又曰盤山托大折過小
一直入打剪他臨手一殺待他剪前後過小門容易
一對棍低入小門一小掲小剪殺或待變
一他疊打掲我對打二步對手殺大進待他打下大剪
　或殺
一我大入他過小門我就坐進前脚就他棍中滚入然
　後大打進殺
一他滴水我對他手慢慢指去待他動即坐脚剪下進
　鑿
一小門有掲亦有大掲與獻花不同
一他坐低我正好折過小門打
一凡將棍直指慢慢侵入待他動欲打我我就殺他他
　欲殺我我就進打他手
一何嘗叫人勿打要哄他棍來就我打若打他棍著響
　一聲便可進殺
一何嘗叫人勿殺要哄他棍開殺去勿使他打著方可
　殺深殺後在大門即洗小門即掲牽
一但凡接髙棍須防他盤山托就坐下小剪
一他大門單鞭坐脚直滚入殺我折進前脚過大門直
　符殺他
一俯身掲順勢剃急接打未如俱要習熟
一鈀對刀他入我四角我四下不相粘後手起髙殺(自/思)
　(出/)扁身中攔兼大僻(丁字步/要大僻)他起髙我就趕上剃(扁/身)
　(中攔殺要後/手髙平胸去)
一他打來我打去他起我掲務要小剃又要疊疊押去
　大亦然手動時即下定四步門户方密
一他打來我打去他起我對手穿入小門隨將兩手捧
　髙手動時即落定四步寸寸打上隨他小門殺小門
　壓大門殺大門壓他起大髙趕上剃要就殺或先接
　後殺他起小髙趕上大接或掲小剃
　右此一步乃棍中之正兵不能離此以取勝者也不
　能勝亦不能敗
一打時須記得進殺千萬千萬
一大門迫他壓低我抽下過小門如殺狀他决盡力來
　小壓急急抽過大門剪殺此步極妙
　右此一步髙打來亦要如此哄急翻剪殺且鐵牛入
　石我掲起打下他方掲起我就抽他手邊過人剃打
　亦可
一雙人大門對打他力雄我急變丁字步打用身壓之
　然後變
一他小門殺來急我坐進前脚就他棍中滚入連剪二
　三下然後殺
一把大門空起勾下勾步絶妙又有下流水勾不乂他
　
　
　
　
　
　
　
　
一對手直起對他身打落如是走離大併直是為上好
一他刀下來我或大門流水勾迫或小門流水俱不乂
　他刀如棍用須繼以對手大請起(又起勢時就手大/門流水去亦可)
一大門扇出他刀尾伏回待他來不拘他刀髙下俱對
　他身直起他不來若近或他刀不髙亦請得起若不
　出他刀尾就將刀壓下對面直起有閃身
一小門陽手扇下隂手請起凡請起如不著即急對他
　身他刀扇下大小門皆然
一他刀中攔直來我直就上壓下中攔有㧞步有順勢
　轉角步又有鈀過他身將他身勾來
一我出中攔鈀他直打下我將鈀抽大門起上壓落如
　我用棍步須勿使他打著
一凡他起我亦起他落我亦落俱要隨他
一凡乂起他逆對須順他勢或左或右落凡下乂起亦
　然須知步步進脚
一凡被他刀入角即便坐退後脚稱起
一凡我伏回他只中攔立不來我就偷後脚進去深扇
　入有哄
一他髙攔打下我就大門掲起不用隂陽手只直掲起
　則我在上而彼在下矣他若將棍如打下而不打下
　當我掲起則彼下則我輸矣總不外棍深入在上者
　取贏若我棍打沈了他打來我用别步皆不及只直
　硬起妙
一把棍堅把住用身勢(棍頭/髙)慢慢侵入他大門來我大
　門接一下只離一寸他小門來我小門接一下只離
　一寸待他何門死我盡身入
一鐵牛入石我打去他掲起我將棍尾勿墜就將棍尾
　倒抹上一下即大剪他手或即打他手他打來我掲
　起即入殺他小門極妙極妙
一凡接他大剪雞啄妙皆如此
一直磕一聲就殺去不用㧞剃亦甚𦂳矣惜無困死人
　棍之法大抵用㧞剃為是
一凡左右門打來俱用手前一尺改他棍尾凡左右門
　殺來俱用棍尾改他手前一尺蓋他打來勢重必須
　吾手前一尺方接掲得他住他殺來手輕又要過枝
　必須用吾棍尾改他手前一尺
一學到上下髙低硬軟直破打上下接俱是一手法方
　是有得但直破順勢打是一套去接是做二節去初
　學未易語之後手初曲後直硬處須悟得前手􁀙須
　悟得
一我單鞭上他過小門若深入即用直符送書殺若他
　入淺則不可恐他掲起只用趕上直打凡殺來大小
　門皆如此例
一凡過小門殺來我就行過小門就他棍尾對手直打
　下若變過大門殺來我就行過大門就他棍尾對手
　直打下妙妙
　總有三節
　接髙攔一􁀙磕一㧞後手一尺剃一隻殺接低打來
　亦然
一直破對打􁀙磕帶抽後手剃相連後進殺
一入中攔只用一􁀙磕帶畧㧞剃五寸一進殺若未侵
　入他棍未死亦用㧞用手一尺剃下進殺
一踏過他小門進入如前法但自棍横勢送進上中攔
　皆然
　
　
　
　
　
　
　
　
　此當字如曲中之拍位妙不可言故贊之曰我􁀙他
　旁前手直當後直加㧞有神在中學到此一貫乎萬
　矣
　千千萬萬步俱有拍位
一轉隂陽不可太早臨時一下乃不費力明之明之折
　脚不如直入
　右李良欽之𫝊學到此一貫乎萬矣
　
　
　
　
　
　
　
　
　右劉邦協之傳中間有拍位不用㧞剃洗落只撒手
　殺則又𦂳矣但無困死人棍之法大抵前用㧞剃為
　是小門亦然
　
　
　
　
　
　
　
　
　右在偏頭闗時得之教師林琰者其詩曰壯士執金
　鎗只用九寸長日日打一轉好將見閻王
　　三教師原來合一家
一千言萬語不外乎致人而不致於人一句李良欽之
　所以救得急者都是前一下哄我去然後轉第二下
　來接救得速故能勝也
一不外乎後人發先人至一句不外乎不打他先一下
　只是打他第二一下
一俱是順人之勢借人之力只要快便又要似進實退
　而後進則大勝矣
一俱要習上攔大小門剃下攔大小門剃下攔小門剃
　頗難須用功習之
一兩人大門對打對拍忽然變大僻兇猛打下甚妙甚
　妙兩人對雞啄亦如此變
一二龍争珠殺就採下不用提起棍此全是手法前後
　手俱有法正教師童琰父所謂尾相遇順滚至他手
　殺他身剃是他髙打來或髙殺來或他雖把定未動
　但棍尾髙有十字我用棍尾量一尺之處與他棍尾
　或棍中相遇剃下大小門皆有滚剃順至他手殺他
　身此滚剃之不同也下起磕彈何以不滚剃磕既響
　一聲恐他棍開或沈無隙可乘(故不打剪/然後殺)
一先侵二三尺一打坐身沈棍頭他必進殺我就下起
　磕一響大進步打剪或丁字回打剪然後扁身殺他
　喬教師曰彈鎗則在下面横捧亦起磕之法但在下
　面横則無不響之理矣童教師曰一聲響處直千金
　彼失隄防我便贏是也依喬教師之説乃知伏回之
　鎗俱是哄我殺去他即起彈殺我也記之記之
一剪打急起磕起磕復急剪打剪打復急起臨時取之
　力也我􁀙他旁亦是臨時取之力須要誤他臨時取
　力口訣
一但凡打敲採洗俱用後手功夫故棍不用提起髙今
　之欲用力打人者惟恐棍提起不髙打不重蓋只是
　有前手之力無後手之功故耳
一伏回之鎗俱是哄我殺去他即起彈殺我也記之記
　之
一全書總要只是乘他舊力畧過新力未發八字耳至
　妙至妙此又是我􁀙他旁之秘㫖語到此則不能復
　加一言矣
一凡此意味體認得真亦有七日不食彈琴詠歌之趣
　也
一滚剃後須早趕上當剪死他棍然後殺記之記之大
　小門皆然是他低平直殺來我棍在髙遂坐下量離
　了手前一尺與他棍磕相連而進彼從何處殺將來
　微乎神哉破金鎗第一法也穩而能勝習之習之
一他打下我掲起我哄他欲打下而實不打下待他盡
　力掲起力使過了即趕他棍剃下
　問如何是順人之勢借人之力曰明破此則得其至
　妙至妙之訣矣蓋須知他出力在何處我不於此處
　與他鬭力姑且忍之待他舊力畧過新力未發然後
　乘之所以順人之勢借人之力也上乘落下乘起俱
　有之難盡書鈎刀鎗棍千步萬步俱是乘人舊力畧
　過新力未發而急進壓殺焉我想出舊力畧過新力
　未發八箇字妙之至也妙之至也前言拍位都是此
　理
一小門進對打須斟酌用之恐力大之人一挑打我走
　難離矣大抵小門只是哄他不真打他或殺為穩
一與用左手人對在小門須坐極低在大門大折足過
　折
一他用極長軟鎗或竹鎗我須坐身將棍頭提髙慢慢
　迫上待他下面殺來即變一攔粘定用黄龍轉尾步
　趕萬無一失
一學至於此則身手足應心全不扞格矣學至於此全不
　看見他是鎗是刀只認定對他手前殺他身而已若
　他打來亂時必須忍畧退回坐足下中平待少頃他
　來即用磕手法進自勝總是以静待動以逸待勞道
　理微乎道理微乎李良欽每每如此
一大門大侵入磕小門不可大侵入挑大門大侵入磕
　則彼必死無疑矣小門若大侵入挑恐彼力大挑不
　起則難救矣若挑起一響然後大侵入打他又俱妙
一他棍起就進步直當去不待他打落低攔亦然
一大剪下起手要直平不曲
一但凡先一下打他棍他自然提起再趕上直當大僻
　中要有順勢
一剃後待他起進步直當
一齊打下讓他起趕上直當如鈀步
一小門更勿直鑿只哄他棍起就過大門直當剃打
一兩人對雞啄大進步趕入對棍尾剃乂起進殺待他
　起直當去
一打忙時須要認空處殺
一對手鑚去須他棍上
一打到中間忙時須記得收下再起
一我打他接我須不與他接著只是埋下引他打下我
　起接則我為後發先至
一我打不與接著即轉小門挑起進打亦是後發先至之理
一把到中間他打下我接起我勿打下他决再起即急
　再直當去則他自敗也
一我入被他打覺敗即急跳退記之記之
一師父初假意殺來或打來我或接著或挑著决不宜
　貪心就進去傷他待他動我再或接或挑進去傷他
一打認棍打􁀙認棍􁀙剃認棍剃入認棍入挑認棍挑
　凡舉手俱要認他棍若認人不認棍之説是彼棍已
　敗開了只管認人坐去也
　㝷鎗頭就死求贏
一將棍頭低穿入他棍下或左邊一起一剃或右邊一
　起一剃起要有響為度總是一理
一􁀙是脚去手去剃是脚去手回順是脚去手去剪是
　脚去手回
　　小當　　　　小壓
　　鈀法　　　　(四者相連如環無端微/乎鈀之用其止於是乎)
　　大當　　　　大壓
一凡直當之後打下不如進脚頓坐下打下則自勢盡他反當
　我頓坐下則有有餘之勢如他再起則再當之大小門皆然
一凡鈀遇軟殺人須照我原大扇趕為氣勢容易服人凡遇
　破進步起用入須不離分寸如今所製鈀譜入他為穩
一大門輕打他棍下他用刀來抵即丁字步大進打彼自屈矣
一大當大頓坐小當小􁀙坐他大壓我偷過小􁀙坐他
　小壓我偷過大頓坐千步萬步此段盡之
一今以後打步少只是當死他棍前後鑿他
一千言萬語總是哄他舊力過去新力未發而乘之
一鈀所以終對不得鎗刀者鎗有哄鈀哄不得人也
一響而後進進而後響分别明白可以語技矣
一山東河南各處教師相傳楊家鎗法其中隂陽虚實之理
　與我相同其最妙是左右二門拿他鎗手法其不如是撒手
　殺去而脚步不進今用彼之拿法兼我之進步將鎗收短連
　脚趕上且勿殺他只管定他鎗則無敵於天下矣
　向見總戎俞公以棍示余其妙處已備載劍經内逐
　合註明無容再贅其最妙者只在一得手之後便一
　拿一戳如轉圓石於萬仭之山再無住歇彼雖習藝
　勝我幾倍一失勢便無再復之隙雖有師家一敗永
　不可返矣不惟棍法雖長鎗各色之器械俱當依此
　法也近以此法教長鎗收明效極妙極妙
　　已上劍經止






　
　
　
　
　
　
　
　
　
　
　
　
　
　
　
　紀效新書卷十二
欽定四庫全書
　紀效新書卷十三
　　　　　　　　　　　　明　戚繼光　撰
　　射法篇第十三
一列女傳云怒氣開弓息氣放箭蓋怒氣開弓則力雄
　而引滿息氣放箭則心定而慮周
一量力調弓量弓制矢此為至要也故荀子曰弓矢不
　調羿不能以必中孟子謂羿之教人射必至於彀學
　者亦必至於彀射家要法
一持弓矢審固審者詳審固者把持堅固也
一凡打袖皆因把持不定
一凡矢搖而弱皆因鏃不上指也
一法曰鏃不上指必無中理指不知鏃同於無目此指
　字乃是左手中指末知鏃者指末自知鏃到不假於
　目也必指末知鏃然後為滿必箭箭皆知鏃方可言
　射
一審者審於弓滿矢發之際今人多於大半矢之時審
　之亦何益乎
一審者今人皆以為審的而已殊不知審的第審中之
　一事耳蓋弓滿之際精神已竭手足己虛若卒然而
　發則矢直不直中不中皆非由我心使之也必加審之
　使精神和易手足安固然後發矢其不直不中為何
一射法中審字與大學慮而後能得慮字同君子於至
　善既知所止而定而静而安矣又必能慮焉而後能
　得所止君子於射箭引滿之餘發矢之際又必加審
　焉而後中的可決欲知審字工夫合於慮字工夫玩
　味之乃得
一大指壓中指把弓此至妙之古法也决不可不從之
一馬弓决要開至九分滿記之記之若七八分亦難中
　也
一馬上射把箭須以箭二枝連弓弝把定又以一枝中
　弦掛為便其有以箭挿衣領内或挿腰間俱不便决
　要從吾言
一凡箭去寧髙而過的慎勿低而不及也此人人之病
　記之記之
一塲中射須要業業恐不中决不可有一毫自放之意
　都如無監射各官在上都如平日自射一般慢慢一
　枝知鏃過一枝一枝審過一枝如何不中
一凡中的之前可取必者皆自從容閒暇中能必之未
　有忙忽而可取必者忙忽而有中者亦倖耳
一凡射至五矢之外猶未中的更要從容審决不可因
　不中而自忙若忙則六七八九矢更無中理也
一教騎射箭法曰勢如追風目如流電滿開弓急放箭
　目勿瞬視身勿倨坐出弓如懷中吐月平箭如弦上
　懸衡
一步射箭法曰箭者殺人於百步之外者也射者必量
　其弓弓量其力無動容作色和其肢體調其氣息一
　其心志故曰莫患弓軟服當自逺莫患力贏引之自
　伾但力勝其弓必先持滿射之先近而逺此不易之
　法也大端還要學扯滿射逺及到然後自近求凖非
　如一人自未開弓便止射三二十步起也如此一為
　所局豈能逺耶
凡射或對賊對把站定觀把子或賊人不許看扣(目梢/瞬則)
　(不及避而制於/人此眼法也)
凡射前腿似橛後腿似瘸隨箭改移只在後脚左眉尖
　直對右脚尖丁字不成八字不就射右改左射左改
　右(二句正中的之/妙此足法也)
凡射前手如推泰山後手如握虎尾一拳主定前後直
　正慢開弓𦂳放箭射大存於小射小加於大(存壓其/前手加)
　(舉其/前手)務取水平前手撇後手絶(一句射之𤣥機一撇/一絶正相應之妙一)
　(齊著力使兩臂膊伸合則箭疾/而加於㝷常數等矣此手法也)
凡射頤惡旁引頭惡却垂胸惡前凸背惡後偃(乃身之/病此身)
　(法/也)
凡射法箭搖頭乃是右手大食指扣弦太𦂳之故其扣
　弦太𦂳之故是無名小指鬆開之故學射者有此病
　射時用小草梢一寸用無名指小指共拾於手心箭
　去而草不墜即箭不搖擺矣
凡對敵射箭只是箇膽大力定勢險節短則無不中人
　無人能避矣此狀形容不出大端將弓扯起且勿盡
　滿且勿輕發只是四平架手立定則勢自險矣必待
　將近數十步約我一發必能中敵必能殺人至死或
　患將切身或為賊先鋒一中而收利十倍則節自短
　矣馬上之賊只當看大的射不可射人諺云射人先
　射馬擒賊必擒頭是也
凡馬須要平日適飼養時調度蹤蹲聽令進止觸物不
　驚馳道不削前兩脚從耳下齊出後兩脚向前倍之
　則疾且穩而人可用器矣故馬者人之命塞馬慣戰
　數倍中國居常調度之功也

　
　
　
　
　
　
　
　
　
　
　
　
　
　
　
　紀效新書卷十三
欽定四庫全書
　紀效新書卷十四
　　　　　　　　　　　　明　戚繼光　撰
　　拳經捷要篇第十四(此藝不甚預於兵能有餘力/則亦武門所當習但衆之不)
　　　(能强者亦聽其所便耳於是/以此為諸篇之末第十四)
　拳法似無預於大戰之技然活動手足慣勤肢體此
　為初學入藝之門也故存於後以備一家學拳要身
　法活便手法便利脚法輕固進退得宜腿可飛騰而
　其妙也顛起倒挿而其猛也披劈横拳而其快也活
　捉朝天而其柔也知當斜閃故擇其拳之善者三十
　二勢勢勢相承遇敵制勝變化無窮微妙莫測窈焉
　㝠焉人不得而窺者謂之神俗云拳打不知是迅雷
　不及掩耳所謂不招不架只是一下犯了招架就有
　十下博記廣學多算而勝古今拳家宋太祖有三十
　二勢長拳又有六步拳猴拳囮拳名勢各有所稱而
　實大同小異至今之温家七十二行拳三十六合鎖
　二十四棄探馬八閃畨十二短此亦善之善者也吕
　紅八下雖剛未及綿張短打山東李半天之腿鷹爪
　王之拿千跌張之跌張伯敬之打少林寺之棍與青
　田棍法相兼楊氏鎗法與巴子拳棍皆今之有名者
　雖各有所(缺/)　𫝊有上而無下有下而無上就可取
　勝於人此不過偏於一隅若以各家拳法兼而習之
　正如常山蛇陣法擊首則尾應擊尾則首應擊其身
　而首尾相應此謂上下周旋無有不勝大抵拳棍刀
　鎗釵鈀劔㦸弓矢鈎䥥挨牌之類莫不先由拳法活
　動身手其拳也為武藝之源今繪之以勢註之以訣
　以啟後學既得藝必試敵切不可以勝負為愧為竒
　當思何以勝之何以敗之勉而久試怯敵還是藝淺
　善戰必定藝精古云藝髙人膽大信不誣矣
　余在舟山公署得叅戎劉草堂打拳所謂犯了招架
　便是十下之謂也此最妙即棍中之連打






　
　
　
　
　
　
　
　
　
　
　
　
　
　
　
　紀效新書卷十四
欽定四庫全書
　紀效新書卷十五
　　　　　　　　　　　　明　戚繼光　撰
　　布城諸器圖說篇第十五
　夫南方田水界地雨濕不可用車我兵卒然遇敵緩
　急無家可依賊皆洞見知我無拒禦之備是敢盡力
　向我一遇奔潰全軍退走其布城之法不惟緩急可
　恃且足張疑使賊忽然舉目無中生有眼前皆是遮
　映造次便不得知我立此主何意且不得便知我布
　裏虛實外旣立有拒馬蒺藜以為禦而復有布城遮
　映至有誤為眞城者緩急之間便不敢輕易近我營
　壘如果賊人瞭料其情我已備之久矣鳥銃俱向城
　而伏賊如來敵必須先取去我蒺藜拒馬攻取之間
　彼外不能視内而我可由布城視外便打銃戳鎗射
　弩無不便宜一絲之限足類金湯如賊亦打銃我則
　將各兵綿被再搭一牀於布城上又可禦鉛子矣
　
　
　
　
　
　
　
　
　計法每一隊雙立為鴛鴦陣該平去第二小隊一丈
　五尺用布雙層高四尺長一丈五尺每五尺為一柱
　共用柱四根用布五幅上用淡色畫界磚石之形
一器具除武經總要圖象之所有人人可能者不備外
　今將武經總要所無及武經之所有而今不知用者
　倂開於後
　
　
　
　
　
　
　
　
　右皷架相似三根一束長五尺徑各一寸五分上用
　屈鐵頭下用鐵鑽每一架立地二尺五寸一小隊相
　接該六架(隨在取大/木壓其中)
　
　
　
　
　
　
　
　
　每一小尺一箇每一步六箇為一繩俱用繩串入蒺
　藜心中而出每一小隊前面下五層共計十五根俱
　牌上掛帶以行

　此物有數法或用皮鞔或用輕木而外加以竹用釘
　者最利急則擲之地下可以當釘板阻險其符法乃
　兵家厭昧之術激我士心而疑敵者也非眞以此為
　恃後人毋惑之而為所誤凡兵所帶繩串蒺藜掛於
　此牌向外釘上以行用時取下鋪地圓藤牌雖為擊
　殺之器而不能立束部伍凡賴之以束整部伍齊進
　止遮人衆壯士氣進如堵墻退如風雨者惟有此牌
　之功為大為可用奈只可以遮隔刀鎗而不能隔鉛
　子尚俟天生豪傑之才更為之其法長五尺横闊三
　尺
　
　
　
　
　
　
　
　
　
　
　
　
　
　
　以木作架高七尺闊六尺以舊綿絮被掛上張陣前
　堵鉛彈釘板可攔路
　軟壁無他奇異用人所蓋綿被覆於木格上耳固一
　時從便之法然不若所製剛柔牌四五十步之外可
　以遮銜鉛子屢試無失然近至三十步亦要打透但
　鉛子銃必是遠放定無一二十步可放之事今開法
　於後不立圖者秘之也其法以輕木為長桄中用一
　檔牌身如木牌大先用生牛皮二層釘之皮裏用好
　蠶綿三斤用布裝為一袋貼牛皮之裏用分水薄綿
　紙每二張鬆鬆團為一毬挨行擺之又用蠶綿五斤
　裝布袋一幅蓋之四邊竹釘定固通用灰漆四明裏
　面布處用油厚塗使不入水重可十五斤計費五兩
　以上只苦於價重而官司不能辦耳除此之外或以
　鐵為鋒或云用鵞毛人髮或用密紙或用皮漆或用
　竹木而尖其脊余曾極其智慮博采萬口之說盡以
　製造之方所費不知幾百金而竟皆不能遮銜鉛子
　未有勝此法者也

　
　
　
　
　
　
　
　
　以上通用灰布漆油最忌水入坐臥結實
　
　
　
　
　
　
　
　
　竹籖四寸長五分闊上書隊甲兵勇親臨官押油飾
　掛頸靜砲響各銜枚肅靜代圓枚而用更可查考

　此筒用猫竹去皮庶不裂長一尺上用木蓋下用原
　節為底貯蒺藜懸之於腰用時手提撒之下地均匀
　且速而不粘除此皆乖插蒺藜不利用矣
　
　
　
　
　
　
　
　
　
　
　
　用一握竹長五尺繩繫頭作兜貯石搖勢一擲而去
　守城宜用


　近來賊用長竹先打而行則機發於人足之先弩又
　無用今當多用如百弩連成數丈其機只在向我處
　弩盡頭下之俟彼走進踰弩將盡處就長竿先發其
　機則不能退出數丈矣又當分作三四箇機渠能打
　發其一機即謂盡發矣而不意又有未發之機也尤
　妙若三五弩而擺丈餘地則無用且未必矢矢倶准
　著人身恰得正好也
　用大小木為每扇闊五尺高堞五尺衮木二道贅大
　竹釘浮於拴上約可二人負之而行輕重適均在城
　上則立在垜口防夜襲登在兵中可肩而下營立成
　營盤
　　放鳥銃法式
一放銃之法先將藥預裝各小竹桶内約銃口可容幾
　錢鉛子一枚即每桶裝藥幾錢藥多則鉛化藥少則
　子無力先裝藥入銃用搠杖送實方下鉛子一枚又
　搠杖送下至藥際將火門取開用另裝細火藥傾入
　鳥銃火門内向上振搖藥入線門將火門閉之以火
　繩安入龍頭前手托銃架中腰後手開火門即拿銃
　架後尾人面妥架尾之上用一隻眼看後照星對前
　照星前照星對所打之人用右手大食指撥鬼向後
　鬼入龍頭落在火門藥燃銃響
　鳥銃之中准在於腹長而直火藥之不奪手在於前
　手拿在銃腹照放之直在於兩手倶托執銃身而無
　㸃火之誤鉛子之利在於合藥之方其神機銃用木
　馬繁而多誤勢難再發邊銃手執後尾其重在前一
　手㸃火眼不能照皆不及此銃之妙而速也
一製合鳥銃藥方
　硝一兩　　　　　　　熿一錢四分
　柳炭一錢八分
　通共硝四十兩熿五兩六錢柳炭七兩二錢用水二
　鍾舂得絶細為妙秘法先將硝熿炭各研為末照數
　兌合一處用水二碗下在木桕木杵舂之不用石樁
　者恐有火也每一桕舂可萬杵若舂乾加水一碗又
　舂以細為度舂之半乾取日晒打碎成豆粒大塊此
　藥之妙只多舂數萬杵也大端如製合好墨法相類
　若添水舂至十數次者則將一撮堆於紙上用火燃
　之藥去而紙不傷如此者不敢入銃矣只將人手心
　擎藥二錢燃之而手心不熱即可入銃但燃過有黑
　星白㸃與手心中燒熱者即不佳又當再加水樁之
　如式而止



　
　
　
　
　
　
　
　
一造鳥銃之法後門有螺絲轉者此銃腹長放過後内
　常作濕二三日要洗一次用搠杖展水布一方醮水
　入洗之如鉛子在内或尅火門等項取開後門絲轉
　以便修整最為易便
一行營之内鳥銃雖速准而力小難禦大隊難守險阻
　難張威武佛狼機又太重難於扛隨今以臆創一器
　名為賽貢銃旣無下木馬延遲之艱又不坐後其鉛
　子猶勝佛狼機之大其聲勢可比發貢其速即可比
　鳥銃每五百人之中用以五六門以備守路截險甚
　妙
一銃式
　銃長三小尺内口約容半斤鉛子藥在粗腹不可過
　鉛子送至腹口方好即如此平臥地下隨其逺近加
　墊頭高並不用木馬等類此器之利者亦以項長而
　鉛子合口故也
　後有連子銃銃鎗皆繁巧放銃時多誤難以屢中無
　虞聊亦載之以備兵家之一法也
　銃如鳥銃但藥盡處用一孔上安一鐵筒入鉛子數
　枚門定口一箇銃放去一箇子又落入
　其法以藥裝入一節節以厚褙紙錢一箇中穿藥線
　一寸送入銃内又裝一箇藥入築實又間以穿藥線
　紙錢如此裝至鉛子鐵管止
一子母砲
　此用驚營或夜間遠遠放入賊壘少停於賊壘中銃
　發無制之兵烏合之衆奪氣之寇勢必驚惶我得乘
　之此器最妙
一裝放子母砲法
　此砲用木信雕成螺絲轉形為渠以藥線隨渠纏足
　下露線一節在底上露出信之上用褙紙信外卷𦂳
　與子銃口合乃將好藥入瓶八分將信送入口即將
　瓶覆向下搖搖按入其信若仰瓶裝信則信底有藥
　放時藥催信出而瓶不破響惟覆裝其信則將信務
　入到底庶底下無藥藥在週圍信線燃入藥乃作破
　子瓶其放時先用木馬將大銃裝畢以瓶入上大口
　先㸃瓶線燃入木信不見即㸃母砲線打去若瓶線
　㸃早母線太長則瓶不出口而響矣若㸃瓶線太遲
　未及燃入打去則閃風而滅矣又有一法共拴一線
　居中㸃火終是不齊還是兩㸃為妙
　
　
　
　
　
　
　
　
　此乃天下通有利器今所以重圖者舊製之未盡精
　微也其妙處要母銃管長長則直而利遠子銃在腹
　中要兩口對合則火氣不泄子銃後方用半笋轉入
　者每放時多擊出子銃數丈傷人必用鐵閂者佳其
　妙處在今添出前後二照星後柄稍從低庶不碍托
　面以目照對其准在放銃之人用一目𦕈看後照星
　孔中對前照星前照星孔中對所打之物又子銃内
　用木馬後下鉛子茍子馬俱大則難出出則力大要
　坐後而人力不能架之若子小則出口鬆而無力歪
　斜難准今法止用鉛子預將鉛子照子銃合口微大
　一分製就用時入藥之後即以子下口用凹心鐵送
　桿打下入口一寸即入母銃放之此法旣省下木馬
　煩難之功又出口最易而且鉛子合母銃之口𦂳激
　直利便速成功凡鑄銃之法子銃口大則子難出要
　破母銃母銃口大而子銃口小則出子無力且歪務
　要子母二銃之口圓徑分毫不差乃為精器也切記
　切記

　夫火箭亦水陸利器其功不在鳥銃下但造者無法
　放者無法人鮮知此器之利也大端造法有二或造
　成用鑽鑽線眼或用鐵桿打成自然線眼但鑽者不
　如打成者妙鑽易而打成費手故匠人多不肯用打
　成之法其肯綮全係於線眼眼正則出之直不正則
　出必斜眼太深則後門泄火眼太淺則出而無力定
　要落地每箇以五寸長言之眼須四寸深桿要直而
　去頸二寸稱平翎要勁羽長而高褙筒用礬紙間以
　油紙則不走硝可畱二年此物最不耐久收也
一礮法武經雖載而獨行砲單架者甚明鮮有人能悟
　之故重開明其勢此為守城第一器也旣省火藥之
　費又有不乏之資

　
　
　
　
　
　
　
　
　
　
　
　
　
　
　
　紀效新書卷十五
欽定四庫全書
　紀效新書卷十六
　　　　　　　　　　　　明　戚繼光　撰
　　旌旗金皷圖說篇第十六
　名將所先旗皷而已近見東南人不知兵旗無法制
　率如兒戲或輕難視遠或重難執馳方色混雜不可
　辨認而臨陣分合更與旗無干聽兵用手逼唇為哨
　聲却以旌旗為擺隊之具金皷為飲宴之文至有大
　將名胄而亦烏合縱横一聽兵士紛沓一隊數色一
　陣數令以勝負付之自然以進退付之無可奈何吁
　可勝嘆哉予故不得已而繪此煩文以取譏罪諒之
　諒之
　
　
　
　
　
　
　
　
　右清道二旗軍行持衆之前以清途路排營則遇掌
　號笛執在馬路引官哨隊回營旗桿長八尺仍領送
　官哨隊回營旗桿長八尺用木葫蘆或葫蘆上加以
　鎗頭亦可方四尺藍色邊用紅色
　
　
　
　
　
　
　
　
　此用以引金皷桿高一丈二尺纓頭雉尾珠絡旗素
　黄色方七尺黑布字大二尺



　此與前大五方旗同用各照方色彩畫邊用生旗之
　色不可與本旗色相犯除邊方五尺桿高一丈五尺
　纓頭珠絡


　此用在將臺上行則隨主將以為外表五方之應外
　表視此為進止立伏桿高一丈五尺邊與旗幅同色
　用夾絹二幅長四尺闊三尺帶用五色自下相生而
　上長旗身有半旗頭用雉尾纓絡
　此乃出征之旗代轉光旗之用也桿用長鎗桿旗照
　字色邊同本旗之色庶純而可遠瞭方五尺不用彩
　畫黑旗上用白絹為字餘皆黑字旗頭用鎗頭以便
　出征輕潔色純不混衆目
　此該二副共十面晝則示奇兵及子營中軍親兵夜
　則看燈籠以代五方之用桿用好堅竹去皮紅漆長
　一丈六尺頭用小鎗頭金木胡蘆頂鐵梁務在輕便
　照方色全幅絹長一丈二尺燈用照方色薄油紙
　此不可用於行陣重大也桿高一丈六尺旗大一丈
　黑綠緞為之白綾為邊纓頭飾以珠絡極其華麗
　此帶四方各門方色並中央黄素帶倶憑坐纛上以
　為四方之生但可操而不可用於臨陣以其大而重
　也桿無燈坐纛上用鐵十字架以懸之

　
　
　
　
　
　
　
　
　此主將號旗顏色隨意不預設以泄機桿用長鎗旗
　方一丈二尺
　
　
　
　
　
　
　
　
　此後二十八宿形旗凡出軍立方向八門使兵由之
　而出則用又凡遇出兵之日所輪勝宿即以此旗領
　軍桿長一丈六尺頂用纓絡雉尾邊幅之色俱同各照
　方色方可六尺
　二十八宿眞形旗各一面














　此後六丁六甲旗十二面用法與二十八宿旗同旗
　色照方向邊同大旗之色桿長一丈三尺旗方五尺
　頂用纓頭雉尾珠絡





角旗八面髙大俱同五方旗用木紅葫蘆頭或雲鎗頭
　行則夾五方神旗但矮於五方一尺其色則東南上
　半幅藍下半幅紅南東反是東北上半幅藍下半幅
　黑北東反是西北上半幅白下半幅黑北西反是西
　南上半幅白下半幅紅南西反是花焰邊隨本旗之
　色上下各一半
八卦正旗髙大式桿俱照五方真形旗上用金木葫蘆
　頭各以八卦方向為色四正方者色純四竒方者照
　角旗各得一半上畫本方之卦於旗之中央
　
　
　
　
　
　
　紀效新書卷十六
欽定四庫全書
　紀效新書卷十七
　　　　　　　　　　　　明　戚繼光　撰
　　守哨篇第十七(守是攻之䇿自古名將必先斥堠/但此等事不過衞所之行移非敎)
　　　(戰士之技不能編次/諸篇之間故為附卷)
一為軍務事照得衞所烽堠為邊防第一要務近來該
　管陸路官員多不曉此每遇考選是任便為閒散之
　局甚至廢棄職守或臺堠不修或器械不整如軍士
　偷安略無懲究寇犯地方則烽火之號不傳船隻在
　海則聲息之警不報萬一失事甘受㕘提殊不知懲
　沸湯者吹冷􁉛傷弓之鳥驚曲木自能省此便當寒
　心豈可玩歲愒日甘蹈如前及查松門桃渚衞所原
　設烽堠有遠在外海而軍士藉此偷安如獅子望火
　樓等處是也有置於内地而遇警瞭望不及若盤馬
　烏沙浦等堠是也已曾舊有行令堠軍於近海去處
　照依漁户搭蓋橧架一般上則用草苫為一厰各置
　守瞭器具每堠每日輪軍三名遇有賊船出没晝則
　卓大白旗一面夜則放砲起火在堠軍餘接警傳報
　如在外海遠堠每每密切差人查閘此時地方廣闊
　未經覈實而奉行者十無一二即今風汛正臨海洋
　賊船叵測内地安危居民趨避兵機預備城池警守
　均當責在一堠之司一堠失報則地方貽害萬萬矣
　為今之計除行取各衞所管堠官軍前來本職面授
　烽火方略形式號令使各遵守外所有條列報警事
　宜擬合申飭通行為此牌仰本官照牌事理即將後
　開條約事件備錄每墩一本付軍讀誦背熟其條内
　事宜平日務各件件備完停當隨壞隨用者隨補隨
　完遇有警跡務要依後條欵舉放傳報敢有一件不
　完一軍不到查問得出定照軍法連坐決不輕貸先
　將各堠旗軍備完件數該管官具結繳來查考以憑
　或時委官或本職自坐小網船沿途暗往親驗其給
　過牌内條欵陸路官先行讀背痛熟面敎各堠軍名
　名讀誦背記痛熟限一月外以憑本職調來或到墩
　考背生一句打一棍不恕
　　　今開
　　墩堠該備什物
一每墩立五人睡住臥房一間不拘草瓦
　竈一口　　水缸二箇　鍋一口　　碗五箇
　碟十箇　　米一石　　鮝十斤　　種火一盆
　種火牛馬糞一擔
一器械
　碗口銃二箇　　　　　小手銃三箇
　火箭九枝　　　　　　大白布旗一面(方十二幅/)
　草架三座
草架法
　每架務高一丈二尺方四面俱一丈下二尺高用木
　横閣使草柴不著地不為雨濕所浥上用稻草苫蓋
　如屋形伏覩祖宗墩法舉狼烟南方狼糞旣少烟火
　失制拱把之草火然不久十里之外豈能目視且遇
　陰霾晝晦何以相瞭故必用立此大茅屋積草柴旣
　多火勢大而且久庶鄰墩相望可見其屋内不拘柴
　草務相均停一層柴一層草塡實盈滿
　　墩堠報警號令
一每墩不拘日夜分三人帶起火三枝碗口銃一箇手
　銃三箇在於極外海邊巡邏守哨遇有賊登晝則搖
　旗放銃為號夜則放起火放銃為號墩上即便接應
　如天晴則卓十二幅大白旗相鄰之墩卓起大旗一
　路只至本府所在之處及一路至本衞所城池而止
　如若遇天日陰霾有雲霧望旗不見則將原搭草屋
　舉火連草屋通聽燒然一架鄰墩接放火則已如不
　接放又燒放一架夜遇有警看近海下墩哨軍火箭
　號響止燒放草屋一座蓋夜間火甚明不必二座也
　鄰墩即便一體㸃放草屋賊到之墩一面差一人由
　便路徑到本衞所幷陸路官處報賊多寡登犯時日
　情由聽該衞照本府原發報式轉報
　　墩軍號火走報軍法
一賊所登犯之地本墩失誤放火卓旗遇賊流至鄰墩
　之下鄰墩放火卓旗而本墩後接者全墩軍法示衆
一遣下墩海邊人役失誤者罪坐下墩海邊之人墩上
　者連坐綑打一百
一近賊本墩放火卓旗而全墩接應失誤者鄰墩軍法
　示衆
一舉火遲延走報不時因而誤事者軍法示衆
一風汛時月墩軍不拘正墩鄰墩敢有下墩回家及雖
　近墩而不在墩者無賊至綑打一百割兩耳有警軍
　法示衆該管官綑打穿耳連坐
一應備前項什物軍器欠缺一件者墩軍綑打一百割
　耳仍罰月糧置辦該管官連坐綑打
一應備前項什物軍器雖不欠缺而不如法者墩軍綑
　打四十扣月糧改置該管官以分數論罪治以軍法
　　查㸃墩堠法式
一每月本職十次把總七次衞所五次各差人本府於
　見駐之處起南北分發人員㸃閘如有不到者即便
　綁解治罪或本府自坐小網船由潮不拘時日親閱
　查㸃
一凡差人員㸃堠敢有需受分銀粒米與墩軍所得之
　罪一體均治雖素親信並不輕減
一差閲人員不親逐墩到上却乃在於總路拘查或托
　人代查及到墩而又㸃查不明者一體綑打沿墩示
　衆
一差查人員到墩先數軍足五名即看種火之處火種
　有無次看火箭收拾藥線可否次看大小銃裝收何
　如次看十二幅大旗有無損壞次看大旗桿堅直何
　如次看烽火草屋三架柴草有無雨濕漏壞有無損
　用致欠原數次看水缸有無水次看米鮝見存用過
　數目次看碗碟睡臥處所是否在墩宿歇
一遇警之時但經放過軍器草屋不許過三日即要補
　完違者治以缺欠法條
　　墩軍守瞭之法
一墩軍每風汛時月如三四五六盡數在墩不准以取
　米糧破調正二七八九十十一十二月准以一名專
　運薪米每二名為一班分為二班每半月一更赴墩
一官府經過止可擊鑼放小手銃一箇不許擅卓大小
　白旗燈籠烽火等項以疑鄰墩違者以妄報聲息軍
　法重治
　　守城
一為軍務事照得風汛迫臨海警叵測捍禦之方惟在
　戰守已該本職見在操練標下官兵臨機調發外但
　查各衞所城守無法每遇㓂至則倉惶失措或致掩
　襲不備甚者守禦無法無警之時晝夜耗人精力及
　至五更往往倦怠失事是皆已往之咎而事豫則立
　正宜先機分布夫守城之法惟蓄養精力有餘而賊
　來貴在遠知預備其逺知預備之責又在陸路但伏
　路官軍亦多因襲舊套虚應故事緩急之間全無實
　賴均合示授方略號令以嚴責成為此牌仰本衞所
　官照牌事理即照發去圖式號令條欵將本衞所旗
　軍丁舎人等止除出海墩陸人役不𣲖垜口外其餘
　自舉監生員致政供貼雜差及應襲以下盡數照依
　後開條件圖式或四名一垜或三名一垜或二名一
　垜每五垜另編立知事勤勇一人充為垜長專一執
　厰旗查督大約以一城人丁衆寡通融不必拘泥原
　分窩鋪其陸路官員亦照原曾發去方略一一遵奉
　施行通將編泒過旗軍丁舎照式攢造書冊一本同
　各官依准申繳其守城號令仍動支不拘何項官銀
　刊刷成書每人一丁給與一本以便熟習毋得徇情
　遺逸及違玩軍令自甘重典未便
　　𣲖守城規則
一除舎人并編中軍者倶聽策應官帶領隨賊𦂳處分
　投往來捍禦對敵不泒垜口
次𣲖神兵先將本城内衝要處所共幾處每處量其險
　要該用佛狼機幾座大銃幾箇於各多所分抽其多
　者撥充其餘照各所地方城身均泒
次𣲖鳥銃通計本城共有若干垜口見今通有若干邊
　鳥二銃各照原城所分泒稀密得宜如有所伍太多
　者取加衝要之處
次𣲖官將掌印官專管中軍高處號令四面皆聽所督
　仍兼附近中軍要城一處乂將險要門臺幾處𣲖以
　見在衞所指揮千戸之有力勤勇者次將各掌印百
　户一官一旗分𣲖各原經本府編過信地樓鋪各相
　接界如一百户署數印則本官止在本伍樓鋪餘則
　以旗甲一名分守各鋪本官仍往來兼管凡有力千
　户與指揮同𣲖無用指揮與千户同泒
次將在城生員致仕省吏照所分泒樓鋪
次將各所伍信地一城共有若干垜口凡上團下團上
　下餘丁雜差供貼守城等軍餘丁通計共有若干每
　垜口一箇約合幾人計算已明然後挨所挨照本府
　所編信地一軍一餘或多許均附一軍一餘之外凑
　合泒垜編成字號如一所垜口已盡而軍餘有餘則
　挨於下伍相鄰垜口如垜口未盡而一所軍餘已盡
　即以相鄰所伍軍餘兼搭接泒惟據軍餘照人均泒
　不拘所分定額以致厚薄疎密失宜
一每五垜為一厰内選年壯膽勇者一名立為垜長
一泒定先演三日候本職親臨演之如泒撥不明不均
　不公定將掌印官軍法處治當時奪其管事罰以重
　差
　　守城該備器具厰屋
一每垜口五箇立草厰一間下用板鋪勿使泥濕傷人
　上用苫蓋四面皆堪遮蔽風雨遇至樓鋪者即聽以
　樓鋪充之不必另立每厰竹竿一根長一丈三尺上
　用布旗一面疊方二幅顏色照城方向
一每垜口有幾丁每丁用一尺高有底通節粗竹筒一
　箇埋在垜口裏面各軍所執器械或短鎗或斬馬刀
　或鳥銃或弓矢插於竹筒内立之
一垜口二箇其泒過該守本垜之人不拘幾丁共出燈
　籠一盞其應卓燈繩桿燈底墜石雨罩倶照圖式
一每厰垜長出燈籠一盞卓於草厰横竿上幷樓鋪旗
　竿上以照城裏面此厰完同驗
一每垜下要石子五六斤重以至一斤半重者高圓三
　尺一堆大圓石可五六十斤者五塊
　此文到即該預備完足欠一寸者罰糧一月無糧罰
　挑濠一丈
一有鐵架燒松節者從便每一架准燈一盞此預備
一每垜竹木梆一箇每鋪百户備大小皷二面鑼一面
　但城内有皷者皆許借用此待賊至方用賊去即聽
　交還打壞以守鋪軍糧扣賠新皷無賊時不許指此
　誆騙如無借處即便預將守城紀錄老小軍丁内扣
　糧速辦限文到十日内
　此有警備用今先備候本職親到驗之
一每鋪遇警種火一盆倶守鋪人丁備
　此臨守城日時備也
一每一厰大水缸一箇貯清水
　此臨時備
一各色火器倶要預備齊整責令泒到鋪邊垜口之人
　管列在鋪聽候不時之用
　此預撥在鋪
一各神兵照𣲖過垜口所在每一架處搭高厰一箇將
　佛狼機等銃在其下遇警火草時時㸃候鉛子銃心
　裝蓋停當藥線裝收乾燥其一應木馬鉛子石子銃
　送等項俱照本府舊日為𦂳急軍務事頭行内數目
　件件完足聽不時查㸃如遇敵用過敵退准從容五
　日之外補足如敵尚在限一時之内補足過期軍法
　重處
　此預備㸃查各預收𣲖到臨近鋪内貯閣候臨警取
　用
一守城鳥銃手每人藥一斤裝管五十三箇鉛子五十
　三箇火繩每根三丈
　此該㸃查臨警帶上城
一中軍惟看城外伏路及墩堠原定晝夜煙火旗砲起
　火號令但見前項有警號令掌印官即便將中軍高
　處晝則放火砲三箇卓起大白旗在城大小官軍旗
　舎舉監生員致仕人等盡照泒過垜口即時各執器
　械厰旗上垜乘城照依號令
一夜則放砲三箇卓起雙燈籠二盞在城前項人等一
　照白晝事例上城遇夜中軍發擂樓鋪一齊發擂中
　軍打更遇夜鋪處處打更一處斷絶更皷依臨陣軍
　法連坐本管官旗
　　守城號令
一凡遇有警但看城上中軍内晝則放火砲三箇卓起
　大旗各人照𣲖信地垜口火速上城夜則聽中軍高
　處放大銃三箇卓燈二盞各人照𣲖信地垜口上城
　凡上城時即將器械插於竹筒内垜長將旗插於草
　厰邊照垜不拘一垜幾人倶向外立定視賊來遠則
　佛狼機近則鳥銃再近打石子等類難以預料如賊
　退或探賊未來盡如探賊歸巢其巢在十里之外看
　中軍高處放砲落旗每垜畱一人城上看瞭餘倶下
　城休息聽中軍前令上城
一凡遇夜則五垜之人不拘通有幾丁看中軍高處放
　砲舉雙燈通上城照垜向外立聽中軍放砲落燈每
　一厰内之人先輪一垜者或二名或三名支一更餘
　倶入厰安睡一更盡吹長聲喇叭轉更又一垜者輪
　出敲梆守更守過者進厰同睡不許脫衣如此五更
　五輪輪完天明若遇夜間忽聽中軍高處砲響卓起
　雙燈是看賊來攻城各厰内不該支更人丁盡數起
　出向垜口備戰一處有賊擂皷敲鑼滿城鋪俱擂皷
　敲鑼一鋪鑼皷止挨鋪通止如賊已退候中軍高處
　放砲落燈各丁又倶進厰睡輪該守垜照舊支更
一人丁雖不令俱在垜下立到天明所以休息人力務
　使精神有餘免致每夜到四更人倦失更被賊掩襲
　入又不許一人因而乘機私歸家内安睡旣許開厰
　内輪睡又不許說話依舊厰内困倦了及至輪該執
　更却値渴睡
　　守城軍法
一凡一厰内一人不至或夜歸私家連坐垜長各打二
　十棍本犯割耳同垜同厰連坐遇賊攻打城池之時
　而不到者本犯軍法示衆垜長割耳同垜同厰綑打
一凡旗厰器械矢石火銃三皷之類一件不完者本犯
　綑打坐連同垜同厰五垜以上本官俱綑打衞城五
　鋪以上所城二鋪以上掌印官旗本管官綑打臨賊
　攻城之時以致缺少及放及分不如法者本犯軍法
　示衆照前連坐者皆割耳
一回頭者割耳
一擅行動者割耳
一見賊大言喧嘩者或被傷高叫驚走者遵照臨陣退
　縮軍法示衆
一夜驚者治其所由同厰同垜本管官旗連坐
一中軍高處接應在外幷墩堠號令遲法者掌印官重
　治瞭堠司號之人軍法示衆
一在外伏路墩堠誤事致賊猝至者究其伏路官軍以
　法
一各鋪内遇守城時或致種火斷滅與凡傳敲鑼皷或
　起或止不明俱罪該管百户如一百户而兼數印不
　得分身者罪其旗甲百户從輕發落
　
　
　
　
　
　
　天字五號止即接地字一二三四五號又接𤣥黄字
　號俱倣此式刊版塡造書冊
　　各城内建立中軍號令
一應備什物
　先於本城高處可以四面瞭視之地立桅竿一根粗
　徑一尺長五丈上用棕繩一條粗大耐久者又用布
　十二幅旗一面即於旗竿下或就樓鋪或另立房屋
　一所預備燈籠四盞亮好油燭一百二十枝大將軍
　砲一箇碗口響炮四口即以原𣲖管神兵守之其隨
　銃應該小馬火藥火繩送子等件俱照神兵頭行備
　足仍將好軍十名專管種火一盆日夜分班四瞭城
　外陸路號火銃砲撥吹皷手一副八名專執此處號
　令不拘何事不許差扯
　　號令
　平時無警之日每早天明吹打一通守城人下城每
　晚吹打一通守城人上城
凡遇有警每夜日入山不見便放大砲三口卓起雙燈
　城内人丁聞砲看燈即便上城守夜俟定更砲響起
　更時雙燈放落各處支更守城人照守城項下條約
　施行所撥十人分更向四面瞭看城外伏路人動靜
凡伏路人在於城外不拘晝夜但放起火三枝砲響三
　箇是有賊來偷城中軍瞭見如是白晝則放砲三口
　卓起大旗城内人丁盡數火速上城守禦一照守城
　號令條約賊去落旗人丁休息若夜間瞭見城外不
　拘何面伏路人放起火砲響則卓起雙燈二盞放大
　砲三口厰内人丁盡數出向垜口以備攻打賊退後
　落燈各人丁仍還厰内休息
一軍法
　凡伏路人已舉火號而中軍接應遲延毫刻或砲鬆
　不致大響以致在厰之人聽聞不明及燈籠不亮者
　致賊突到城下攻城登雉掌號皷手瞭望人役以軍
　法示衆決不貸生掌印官綑打一百割耳
凡平時各應備器具什物不完者應備之人軍法施行
　掌印官連坐
　　伏路
一發人伏路凡風汛時月每城陸路官將伏路人役照
　城外要口四面共有幾處每處撥三人每人管二更
　俱於每日午時赴陸路官處領起火六枝手銃四口
　各照𣲖過信地方向出城離三二里之遠守伏每至
　次日午時有人交代方許回家若遇有賊在近每路
　每方加撥五名每人止執一更
　　應備什物
一每陸路軍每一名自辦三眼手銃一把好起火六枝
　火繩隨時辦用每人燈籠一盞小黄旗一面雨具一
　副
　　發伏路號令
一凡白晝遇有賊至即放手銃三箇起火三枝搖展黄
　旗馳回中軍高處照給過號令接應城内人丁又照
　中軍號令上城守禦
一凡夜遇賊至伏路人先覺即放手銃三箇起火三枝
　一面奔告城下中軍高處瞭見照給過號令舉動厰
　内人乘城備戰
　　伏路軍法
一凡伏路人出伏遲期及備該隨身前項火藥不如法
　藥繩藥線濕落不堪雨具不整及在外之人不候交
　代而輒回家者通以軍法綑打一百割耳如有誤事
　軍法示衆陸路官連坐
　紀效新書卷十七
欽定四庫全書
　紀效新書卷十八
　　　　　　　　　　　　明　戚繼光　撰
　　治水兵篇第十八
一兵船束伍法
　每福船一隻捕盜一名舵工二名繚手二名扳招一
　名上斗一名椗手二名上用甲長五名每甲兵十名
　(第一甲佛狼機甲長專管放佛/狼機賊近管放火磚烟罐等器)
　
　(第二甲鳥銃甲長專/管放鳥銃賊近攻打)
　
　(第三甲標鎗雜藝甲長賊遠照管/船隻搖櫓賊近發鎗刀石藥等項)
　
　(第四甲標鎗雜藝甲長賊遠照管/船隻搖櫓賊近發鎗刀石藥等項)
　
　(第五甲火弩甲長以一半打弩/以一半放火箭賊近從便攻打)
　
　　　以上如與賊逼近船邊一時遇巧不拘何人用
　　　何器但能奮勇當鋒用火藥火器成功用刀鎗
　　　戰殺有功各為首者倶以破格奇功論
　每甲長一名管兵十名甲長小旗一面照方色
　　　今以見在船分之福船二隻海滄船一隻艟􁑇
　　　船二隻為一哨立一哨官左右二哨官為一營
　　　立一領兵官以松門關分右後二營海門關分
　　　前左二營各以指揮一員統領其船上大旗則
　　　倶用黑布仍用白布做一大字在旗通寫作台
　　　字各照方色製以號帶甲長旗各照號帶方色


　每船五方旗一副
　　前營
　　　紅旗紅邊一面
　　　藍旗紅邊一面
　　　白旗紅邊一面
　　　黑旗紅邊一面
　　　黄旗紅邊一面
　　左營
　　　紅旗藍邊一面
　　　藍旗藍邊一面
　　　白旗藍邊一面
　　　黑旗藍邊一面
　　　黄旗藍邊一面
　　右營
　　　紅旗白邊一面
　　　藍旗白邊一面
　　　白旗白邊一面
　　　黑旗白邊一面
　　　黄旗白邊一面
　　後營
　　　紅旗黒邊一面
　　　藍旗黒邊一面
　　　白旗黑邊一面
　　　黑旗黒邊一面
　　　黄旗黑邊一面
　　中軍
　　　紅旗黄邊一面
　　　藍旗黄邊一面
　　　白旗黄邊一面
　　　黒旗黄邊一面
　　　黄旗黄邊一面
　兵夫列船式
　　平時在船四面擺五甲總合為一大哨於船四面
　　各甲各器長短相間分方面外而立如遇打賊隨
　　賊所在之面倂力動手無賊之面亦留每面二人
　　防看其船頭用銃一架第一甲撥兵四名專管船
　　頭閘板下第二甲撥兵四名專管兩水倉門

　　　以上如與賊逼近船邊一時遇巧不拘何人用
　　　何器但能奮勇當鋒用火藥火器成功用鎗刀
　　　戰殺有功者俱以破格奇功論
　每甲長一名管兵十名甲長小旗一面方色同大船
　　兵夫列船式
　平時在船四面擺四甲總合為一大哨於船四面各
　甲各器長短相間分方面外而立如遇打賊隨賊所
　在之面倂力動手無賊之面亦畱每面二人防看其
　船頭用銃一架第一甲撥兵四名專管船頭閘板下
　第二甲撥兵四名專管兩水倉門
　
　
　
　
　
　
　
　
　艟􁑇一隻即大蒼山船也捕盜一名舵工一名椗手
　一名繚手一名甲長三名兵夫三十名旗幟方色俱
　隨本哨福船相同但尺寸不同另開於旗圖之中
　
　
　
　
　
　
　　兵夫列船式
　平時在船四面擺三甲總合為一大哨於船四面各
　甲各器長短相間分方面外而立如遇打賊隨所在
　之面倂力動手無賊之面亦畱每面二人防看

　
　
　
　
　
　
　
　
　　平居號令禁約
福船應備器械數目
　大發貢一門　　　　　大佛狼機六座
　碗口銃三箇　　　　　噴筒六十箇
　鳥嘴銃十把　　　　　烟罐一百箇
　弩箭五百枝　　　　　藥弩十張
　粗火藥四百斤　　　　鳥銃火藥一百斤
　弩藥一瓶　　　　　　大小鉛彈三百斤
　火箭三百枝　　　　　火磚一百塊
　火砲二十箇　　　　　鈎鐮十把
　砍刀十把　　　　　　過船釘鎗二十根
　標鎗一百枝　　　　　藤牌二十面
　寧波弓五張　　　　　鐡箭三百枝
　灰罐一百箇　　　　　大旗一面(幷號/帶)
　大篷一扇　　　　　　小篷一扇
　大櫓二張　　　　　　舵二門
　椗四門　　　　　　　大索六根
　小索四根(每根長/十八丈)　　　扳舵索一根
　繚後手索二根　　　　椗􁀙四根(每根長/二十丈)
　絞椗索四根　　　　　鐵鍋四口(幷竈/蓋)
　花碗八十箇　　　　　鐵鍬四把
　鐵鋸四把　　　　　　鐡鑽四把
　鐵鑿四把　　　　　　鐵斧四把
　薄刀二把　　　　　　銅鑼一面(重五/斤)
　大更皷一面　　　　　小皷四面
　大桅旗一頂　　　　　正方旗五頂
　水桶四擔(幷􁐱/梁)　　　　燈籠十盞
　木梆鐵鐸一副　　　　備用大小松杉木十株
　火繩六十根　　　　　繩十根
　鐡蒺藜一千箇
捕盜自備用
　釘四十斤　　　　　　油五十斤
　麻六十斤　　　　　　灰三擔
各兵自備用篾盔一頂
　隨身釘鎗一根　　　　腰刀一把
海滄船應備器械數目
　大佛狼機四座　　　　碗口銃三箇
　鳥嘴銃六把　　　　　噴筒五十箇
　烟罐八十箇　　　　　火砲十箇
　火磚五十塊　　　　　火箭二百枝
　粗火藥二百斤　　　　鳥銃火藥六十斤
　藥弩六張　　　　　　弩箭一百枝
　弩藥一瓶　　　　　　大小鉛彈二百斤
　鈎鐮六把　　　　　　砍刀六把
　過船釘鎗十根　　　　標鎗八十枝
　藤牌十二面　　　　　寧波弓二張
　鐵箭二百枝　　　　　灰罐五十箇
　大旗一面(幷號/帶)　　　　大篷一扇
　小篷一扇　　　　　　大櫓二根
　舵二門　　　　　　　椗三門
　挽篙十根　　　　　　大索四根
　小索四根(每根長/十五丈)　　　繚後手索二根
　扳舵索一根　　　　　椗􁀙四根(每根長/二十丈)
　絞椗索四根　　　　　鐵鍋二口(幷竈/蓋)
　水桶二擔　　　　　　花碗五十箇
　鐵鍬二把　　　　　　鐵鋸二把
　鐵鑽二把　　　　　　鐵斧二把
　薄刀一把　　　　　　鐵鑿二把
　更皷一面　　　　　　小皷二面
　銅鑼一面(重五/斤)　　　　五方旗五面
　燈籠四盞　　　　　　木梆鐵鐸一副
　備用大小松杉木五株　火繩三十六根
　繩五根　　　　　　　鐵蒺藜八百箇
捕盜自備用釘三十斤
　油四十斤　　　　　　麻四十斤
　灰二擔
各兵自備用篾盔一頂
　腰刀一把　　　　　　隨身釘鎗一根
蒼山船應備器械數目
　大佛狼機二座　　　　碗口銃三箇
　鳥嘴銃四把　　　　　噴筒四十箇
　烟罐六十箇　　　　　火磚二十塊
　火箭一百枝　　　　　粗火藥一百五十斤
　鳥銃火藥四十斤　　　藥弩四張
　弩箭一百枝　　　　　弩藥一瓶
　大小鉛彈一百六十斤　鈎鐮四把
　砍刀四把　　　　　　過船釘鎗八根
　標鎗四十枝　　　　　灰罐三十箇
　大旗一面(幷號/帶)　　　　大篷一扇
　小篷一扇　　　　　　遮暘篷八扇
　大櫓一枝　　　　　　邊櫓八枝
　舵二門　　　　　　　椗二門
　竹篙二十根　　　　　大索四根
　小索二根(每根長/十五丈)　　　扳舵索一根(每根長/二十丈)
　繚後手索二根　　　　椗􁀙二根(每根長/二十丈)
　絞椗索一根　　　　　篾纜一根
　鐵鍋二口(幷竈/蓋)　　　　鐵鋸一把
　花碗四十箇　　　　　鐵鑽一把
　鐵斧一把　　　　　　鐵鑿一把
　薄刀一把　　　　　　銅鑼一面
　更皷一面　　　　　　小皷一面
　五方旗五面　　　　　燈籠四盞
　木梆鐵鐸一副　　　　火繩三十六根
　備用杉松木五株　　　繩五根
捕盜自備用
　釘三十斤　　　　　　油三十斤
　麻三十斤　　　　　　灰二擔
各兵自備用
　篾盔一頂　　　　　　腰刀一把
　隨身釘鎗一根
一平日各照𣲖定武藝時常檢㸃船上器具每日一次
　看驗損壞火藥遇天晴五日一曬收閣乾燥避火之
　處鎗刀鐵器半月一磨遮蔽風雨一件收磨不如法
　扣罰工食甲長連坐
一每船斧口石大擂石務足若干八分放在船底二分
　放在船面用過即補不補者扣工食
一每甲兵六名如有在逃一名將甲長綑打收監甲下
　兵夫以五名收監以五名齎文分投捉拿獲日即以
　本犯應得工食充賞限三月拿不回將差過之兵各
　打四十監禁又差在監一半去拿如此輪拿一年不
　獲全甲兵夫俱革其一年工食通扣在船修艌船隻
　凡差出拿逃兵者工食即日扣收在官拿獲有功之
　日給與其逃兵自首免罪拿到者春汛時月發船之
　期依臨陣在逃法示衆每甲倶有逃兵連坐捕盜每
　船倶有逃兵連坐哨官各哨俱有逃兵連坐領兵官
　依次連坐即行覺舉者免罪
一兵逃甲長即時稟捕盜捕盜呈哨官轉呈把總呈府
　注冊拘該甲兵夫給文行拿
一每月初一十五補兵即於廿九十四日該管捕盜募
　兵到船送付哨官帶到領兵官驗呈把總類驗本府
　驗中給與腰牌發總呈道收冊發船駕操
一各船捕盜遇夜出哨脚船三板船俱要收藏穩便不
　許拖帶恐遇風急潮滚頓流者一船兵役取水不便
　誤失者管船兵夫一面治以軍法一面扣月糧賠造
一在港每日清晨中軍船定營吹打三通放砲三箇升
　太平旗左右前後四營依序安擺各擂皷鳴金亦升
　太平旗
一捕舵兵夫上岸買辦柴米及神福船具倶赴中軍船
　給籌票刻限時日回銷敢有不行稟明私自擅離及
　該管小甲互相容隱知而不舉者一體連治軍法
一各船領兵指揮哨官捕舵兵夫風汛時月不許偸安
　假托事故在岸宿歇虚竊錢糧致誤事機者不分貴
　賤一體軍法重治如有警掌行號已畢而未到船已
　起椗而方來俱係畏避即發保候無功者斬
一各船捕舵小甲兵夫各照安名分長幼尊卑務念同
　舟共命如父子兄弟相處不許嗜酒在船爭打違令
　喧嘩倶以軍法連坐然後另行發官問理曲直
一兵與甲長凡事務相推讓惟甲長是聽甲長平時見
　捕盜一跪一揖遇中軍發放跪聽號令
一捕盜見哨官平時皆一撒一跪一揖遇在中軍或臨
　敵以軍法施行
一哨官見領兵官一跪一揖臨敵臨操軍法施行
一領兵官戎裝見把總兩跪一揖平時許以冠帶臨操
　臨陣戎裝聽令小則徑自綑打
一哨官見把總兩跪一揖臨操叩頭捕盜見把總叩頭
　捕盜見領兵官平時兩跪一揖臨操叩頭跪見
一各船官捕兵役各備蓑衣箬笠一副以便遇雨應用
　毋得抗違
或者曰兵船當在船上操豈有取兵下陸地而操水戰
　之理耶繼光曰海舟比江中不同戰賊時惟用風力
　帆檣之功但有舟利帆速者隨便勁上以間船之力
　耳海中風濤潮汐非内地江湖搖櫓整次之比也舟
　中旣不能操矣而不取於陸以習之不幾於棄之耶
　或又曰取之操於水寨是矣而又何以陸操繼光曰
　水陸之分可恨正在此逼賊登山將不捨舟步戰乎
　哉或者曰然

以上擺船之說大端海濤洶湧港有灣曲闊狹當風隱
　風之不同隨港形深淺難拘一定之勢此言處寛迥
　水善之形耳設使狹如羊腸則又當單隻一字順下
　不可拘方也
一每日日落時分聽中軍船上吹打三通放砲三箇各
　船一體鳴金擂皷落旗
一夜暮以朦朧為期中軍船發擂三通起更各船齊擊
　竹梆打更者打皷一次梆響一遍每更用兵二名一
　名船頭遠視一名船尾高瞭遇有船過即便鳴鑼各
　船齊備儻水上有黑塊夜浮者恐賊人踏水偸椗支
　更兵夫速以石打一面高叫本船捕兵同看若是别
　物流入則已若是賊人即便鳴鑼打銃各船一體防
　備違令支更兵夫重治割耳因而失事者斬首
　　常時水寨操習
一每隔夜把總官先撦該操大旗一面於中軍船上示
　兵知之次日早掌號官先於船上五更吹長聲喇叭
　一盪各兵起收拾做飯約中軍船炊熟吹第二盪喇
　叭各兵食飯吹第三盪喇叭各官捕帶兵先登岸赴
　水寨擺立照圖
一俟水寨演熟部伍然後照前操法以操兵船俟泊處
　關港潮平依法操於舟如其關港狹曲風潮不可操
　大舟者以小船摘甲長每甲摘兵一半用小船三板
　操其形狀之略
一本總擺清道建五方旗皷進塲坐定中軍官稟放砲
　升旗又稟放靜砲三箇即放砲三箇諸營一時肅靜
　稟掌號笛官旗聽發放掌號笛官捕甲各執旗由兩
　邊路到臺下立定金響號笛止其立定之法每一船
　捕盜在前甲長旗挨次在後中軍官呼官旗過來齊
　應一聲先甲長次捕盜次官跪聽發放掌號官發放
　云官旗聽著耳聽金皷眼視旌旗駕船如馬見賊爭
　先同舟共命奏凱還師依次分付起立舵工跪過稟
　稱舵工聽發放發放云舵工聽著一舟之功全賴爾
　輩稍有歪斜不能直射賊舟者軍法示衆舵工起此
　後如有别事發放逐一講明起立中軍分付官旗下
　地方各應一聲鳴金大吹打各照原路回信地各領
　兵官照依臺上規矩於各營掌號發放畢聽各捕盜
　將本船甲兵盡數俱令跪聽其先發放扳招手曰船
　若著淺治爾之罪次發放繚手曰使風不正治爾之
　罪次發放舵工曰船去不能直射賊舟治爾之罪發
　放畢各營肅靜
一下營中軍掌長聲喇叭三盪吹哱囉各兵起身再吹
　哱囉中軍旗幟擺出當中立定㸃皷各船捕兵依前
　畫港内列船式樣由中照前圖擺出仍為每甲一行
　每船各甲平行倶在塲之當中一行立畢金響皷止
　一面預於塲之盡首立左右二的左右相去一百步
　其的高六尺闊三尺每的下立高桅一根三丈粗不
　拘又立近的二座於左右的之中相去二十四步的
　高三尺闊一尺看中軍㸃何色旗其該營兵即聽吹
　天鵞聲喇叭擂皷各兵呐喊一船一船挨次近的一
　船之兵約去五十步即照前圖内閱視擺船圖相間
　擺開為一長圏趨的之中先鳥銃狼機射手照遠的
　打放火箭向高照遠桅放之其佛狼機預先立三架
　在彼臨時止用各船機兵到即打放不必擡行將鳥
　銃一遍狼機各一箇火箭一枝弓箭三發其鳥銃兵
　即向近的打石佛狼機手每人包火藥五兩向近的
　擲火燃之各色火器各放一件其標鎗手打標弩手
　放弩俱中近的為則各照方面攻打石矢各三發皷
　少間一船兵即於大前面抄旁而回又擂皷呐喊又
　一船到的照前行之又過旁抄回如此俱完則前一
　船兵復又如環輪轉再近的金響皷止鑼響即各於
　脚下上息乃將前四的四桅倶取立居中一字立之
　中軍掌哱囉各起身擂皷吹天鵞聲呐喊各兵四面
　向中攻打一番鳥銃不用銃子火箭高放火藥標石
　不必施以其四圍遠攻使賊不敢出露身體於船之
　上我可徑造而擒之此遠勢非逼近勢也如臨敵則
　自有一船逼近用標石火藥擲傾近攻不可預習如
　此一陣金鳴皷止摔鈸響各收成每甲一行每船為
　一方立定再摔鈸響收照原出在港圖次立定放砲
　三箇鳴金大吹打挨次照初出擺營序列回還原劄
　信地立定鳴鑼坐地休息各官赴臺下稟操畢中軍
　稟比較先列佛狼機六座立一百步的一面豎起紅
　旗各船佛狼機手通赴臺下立聽唱名打放每人三
　銃中一者量賞中二者平賞中三者超格重賞不中
　者打罰如比較陸兵格眼次立八十步的一面豎起
　紅高招各船鳥銃倶集臺下照佛狼機試打賞罰次
　立六十步的一面豎起黄旗各弩手射手火箭手通
　赴臺下每人亦三發亦照銃手行賞罰次立二十步
　的一面豎起藍旗各船標鎗打石手俱赴臺下每人
　三發亦照銃手行賞罰次立白旗各船刀手鈎鐮手
　鎗手倶赴臺下先每名單看使舞手法身法步法次
　斬馬刀與長鎗較次义鈀鈎鐮與長鎗較看其遮當
　何如但能任鎗誘哄執立不動目不瞬視候到見肉
　分鎗就使不能遮架亦為第一等若一見鎗來遠近
　迎架頭搖身傾手動足亂即為生疎且其人無膽或
　治或革惟公道行之是為下等倶演畢放砲落旗散
　操各船三板倶來岸下候兵登船歸䑸每演此一遍
　則演陸操一遍不拘二項但操一遍歇一日水操每
　月一五九十三十七二十一二十五二十九日陸操
　每月三七十一十五十九二十三二十七日其陸操
　照依本府陸兵新書内止操自一隊起以至一官者
　止不操方營與前一半蓋水兵有水操太勞故也其
　武藝各照所執比較一如官旗調集臺下之法
一放火磚火砲火毬之法須火線燃之將入方可擲下
　不然擲而滅就不滅賊可反手正當發時反為所害
一火箭只著棚帆當中一㸃打去常高中則不可救低
　則易救
一弩弓不可遠遠則無益徒費矢竭力
一標鎗非兩船相逼不可用往下打更難准
一打石著人頭面方打不可空往船上擲之
一賊船如近我船便傾下火藥一二桶少則無用連桶
　則恐滚擲水中須傾桶倒下一面用一二人用鐵鍁
　執炭火數鍁隨藥擲下火多則必有燃藥者或用粗
　碗一箇種火一碗用灰蓋之放於桶口擲藥之時碗
　内火同藥傾及船一磕而火藥相粘必發難救此第
　一全勝捷徑妙法智者不能施其巧勇者不能用其
　力也
　　發船號令
一隔日先行牌諭各捕兵將以出洋若干日該備鮝米
　水數目令備完限時㸃查欠者綑打罰工食凡中軍
　吹長聲喇叭一通立起黄旗一面各哨船出洋哨賊
　如報有警本總即升船廳聽砲三箇大吹打畢先吹
　哱囉一盪各船一面起􁪻掌號笛官捕旗甲倶坐三
　板赴中軍船下兩邊照營列定掌號官稟稱官旗到
　齊聽發放船上叫官旗進來水倉門報門俱赴船面
　掌號官叫官旗過來以下倶照常時在於水寨操練
　䂓矩發放畢各官捕回船亦照寨操一體發放畢中
　軍船擂皷升行旗吹第二盪哱囉響各船起篷第三
　盪哱囉依次開船夜洋行使首尾相接鴈行而進不
　許太相逺離䑸哨一船違令捕盜之罪二船違令哨
　官之罪四船違令領兵官之罪中軍畏縮把總之罪
　其舵工繚手皆加倍重治遇有船漏風水不便者覈
　實免罪
　　遇夜洋行船
一各船以燈火為號中軍船放起火三枝放砲三箇懸
　燈一盞各船以營為辨前營船懸燈二盞平列左營
　懸燈二盞各桅一盞右營大小桅各懸燈二盞平列
　後營懸燈二盞一高一低看燈聽銃收䑸船到將近
　船上捕盜先自呼名識認
一遇夜泊船聽中軍船招䑸喇叭響各船依序隨䑸安
　插不許私求穩便遠泊因而疎虞斬首示衆哨官連
　坐
一守夜號令俱同在港號令但每夜加鳥銃手二名㸃
　火執銃遇疑即便對放
一各船遇夜有急看中軍旗五方高豎燈五盞是欲設
　疑以見船多之意每船後尾上立燈左右一盞前桅
　上加燈二盞
　　臨敵號令軍法
一中軍船戰聲喇叭響各鳴鑼齊擂戰皷天鵞聲響大
　聲呐喊奮勇𠞰殺獲有功級各送領兵指揮驗實類
　送中軍紀驗解報退縮後至者斬其捕盜船行遲曲
　而後到者斬其捕盜舵工遇淺者斬其扳招手船雖
　先到而不直射賊船傍邊擦過者斬其舵工繚手使
　風不正者斬其舵工繚手如已使逼賊舟相幷不能
　成功致賊舟復走者斬其捕盜各甲長有能挨報某
　兵不用心某兵不用心者其不用心之兵斬首甲長
　止於綑打
一敵人慮我官兵追戰將船内器物遺棄水中兵夫敢
　有撈拾而不追賊者許本船捕甲割耳示衆故縱者
　連坐斬首
一凡已打敗賊舟一隻而餘舟不行分投追打别賊共
　相攢來爭撈首級致賊遁走者各船獲級俱止歸先
　打一船之功餘船捕盜綑打一百割耳其一船雖已
　逼到賊舟而未即打敗餘舟接應會同用力者不在
　此例
一各船遇敵敢有畏勢揚帆遠望逗遛不進者捕盜舵
　工倶就陣斬首示衆
一各船放銃須將火藥收藏安便免至火星爆入貽患
　匪細儻有失誤銃手管藥兵夫一體軍法施行
一各船打敗倭冦所撈獲財物包裹聽船捕盜從公分
　給以多半付動手首功之人餘皆均處敢有官捕頭
　目勒分甚至夾打追侵公然放肆者許各兵徑於回
　日赴官告首決打重治加倍追付各兵頭目依律治
　罪其軍器則要報官解驗不許各兵隱藏
一與賊船對泊船􁪻􁀙上用猫竹擘開包裹􁀙上以防
　敵人夜竊之患違令􁪻手綑打
一各船遇警聽中軍船天鵞聲喇叭響各船鳴金皷一
　通捕兵大聲呐喊以壯軍威違令治以軍法
一各船遇警捕舵兵夫不許解衣而臥違令察出治以
　軍法
一報警至急起􁪻不前即使用大猫竹一段計長一二
　丈縛於􁪻􁀙浮水以便班師各自認取違誤􁪻手割
　耳示衆
一各船捕舵兵夫遇泊船山澳無故不許上山閒遊恐
　遇警一時下船不便致有誤事若要取水輪直兵夫
　赴中軍船告稟明白方許取水違令上山人拿治不
　恕
　　松海島嶼外洋哨船發火號令
一健跳者北至金齒門南至漁西其信地則青珠山茶
　盤山青門黄茅覽
一桃渚者北至牛頭門南至聖塘門其信地則獺鰻山
　白達山米篩門
一海門者北至擔門南至三山其信地則擔門山三山
　頭
一松門者北至深門南至鹿頭其信地則􁀙頭山猢猻
　尖道士冠山大高城山鹿頭山
一隘頑者北至雞臍南至派爿洋其信地則沙角山靈
　門山
一楚門者北至邳山南至茅􁅙山其信地則久爿山老
　宮前山
一往來巡哨遇有警急各在信地登各相近山上先行
　舉放煙火所在兵船瞭見火光煙焰就行開帆望火
　前進哨𠞰聨近烽堠即時按放傳報南北大兵防截
　其哨船仍探賊船向往踪跡親報領哨官以便進上
　如火報不爽兵船逗遛誤事罪坐該營領哨官員若
　哨船不盡信地止於一處探望或在漁樵船隻人内
　取信或到山放火而原積柴草不足火小不能燎遠
　致失傳報誤事者該直哨船軍甲俱以軍法斬首
　　福船說
夫福船高大如城非人力可驅全仗風勢倭舟自來矮
　小如我之小蒼船故福船乘風下壓如車碾螳蜋鬭
　船力而不鬬人力是以每每取勝設使賊船亦如我
　福船大則吾未見其必濟之策也但吃水一丈一二
　尺惟利大洋不然多膠於淺無風不可使是以賊舟
　一入裏海沿淺而行則福舟為無用矣故又有海滄
　之設
　　海滄說
夫海滄稍小福船耳吃水七八尺風小亦可動但其力
　功皆非福船比設賊舟大而相並我舟非人力十分
　膽勇死鬬不可勝之然二項船皆只可犁沈賊舟而
　不能撈取首級故又有蒼船之設
　　蒼船說一名艟􁑇又蒼之大者
夫蒼船最小舊時太平縣地方捕魚者多用之海洋中
　遇賊戰勝遂以著名殊不知彼時各漁人為命負極
　之勢亦如賊之入我地是也今應官役便知愛命然
　此船小而上高不過五尺就加以木打棚架亦不過
　五尺賊舟與之相等旣勢均不能冲犁若使徑逼賊
　舟兩艘相聨以短兵鬬力我兵決非長策多見誤事
　但若賊舟甚小一入裏海其我大福海滄不能入必
　用蒼船以追之此船吃水六七尺與賊舟等耳其撈
　取首級水潮中可以搖馳而快便三色之中又此為
　利近者改制為艟􁑇比蒼船稍大比海滄更小而無
　立壁最為得其中制遇倭舟或小或矮皆可施功但
　水兵人技皆次於陸兵設使將水兵敎練遴選亦如
　陸兵而後登之舟中則比陸戰加一舟險其功倍於
　陸兵必矣司寄者何憚而不為哉
　　三船利鈍說
　大端天若風動勢順則滄不如福蒼不如滄若風小
　勢逆則福不如滄滄不如蒼其開浪網船之類皆可
　備哨探而不可戰者開浪以其頭尖故名吃水三四
　尺四槳一櫓其形如飛内可容三五十人不拘風潮
　順逆者也又不如八槳船左右十六槳後一櫓更為
　飛迅但坐臥處不冠冕耳網船形似織梭内容二人
　前後用二人以罩罩之風波大又可拖之塗上且不
　能覆吃水七八寸耳此可走報或用之裏港窄河動
　以百數每隻内用鳥銃二三人蜂集蟻附沿淺沿塗
　而打之甚妙如賊追逼就可棄走一舟不過一金之
　費耳
　　相冦情
　小舟數往來者謀議也遲而審顧者疑我也欲進而
　復退者探我也旣退而卒進者襲我也皷噪而矢石
　不下者兵器少也却而顧者欲復來也先急而後緩
　者整備也促皷而不戰者懼我也泊而揚帆者欲出
　不意也旣退而不速者謀也火夜明而呼噪者恐我
　襲彼也擲纜而即起者欲擇其利也火數明而無聲
　者備器也夜泊而趨於泥涘者鄉道欲往也促纜而
　不呼者急欲逝也促纜及流懸燈於途者夜逸而潰
　也久而不動者偶人也皷而無韻者偽響也近岸連
　村而不登劫者怯也不久困請和投降者詐也
　　謹行泊
　我舟在洋出哨追趕賊船天欲昏黄潮時將盡不可
　貪程一意前往須防今夜自安泊處恐無收嶴風至
　之虞遇龍潭神廟不可放銃吹打呐喊或有驚動起
　風作浪之失早晩占看日月星雲氣色飛鳥預知風
　雨未到晚黒便收嶴岩高登四瞭恐隔山先泊賊船
　而我不防也
　　浙東潮候
　初一初二十三十四寅申長　己亥平
　初三初四十五十六卯酉長　子午平
　初五初六十七十八辰戌長　丑未平
　初七初八十九二十己亥長　寅申平
　初九初十廿一廿二子午長　卯酉平
　十一十二廿三廿四丑未長　辰戌平
　廿五廿六寅申長　　　　　己亥平
　廿七廿八卯酉長　　　　　子午平
　廿九三十辰戌長　　　　　丑未平
一朝生為潮夕生為汐晦朔弦望潮汐應焉故潮平於
　地下之中而會於月潮生於寅則汐於申潮生於已
　則汐於亥陰陽消長不失其時故曰潮信
　　定太陽出沒以應潮信時刻長短
　正九出乙入庚方　　　二八出兔入鷄塲
　三七發甲入辛地　　　四六出寅入犬藏
　五月生艮歸乾上　　　仲冬出巽入坤方
　惟有十月與十二　　　出寅入申仔細詳
　　定寅時
　正九五更四㸃徹　　　二八五更二㸃歇
　三七平光起寅時　　　四六日出寅無别
　五月日高三丈地　　　十月十二四更二
　仲冬纔到四更初　　　此是寅時須切記
　　行船觀日月星雲占風濤
一日暈則雨月暈主風何方有闕即此方風來也
一日沒臙脂紅無雨也有風須看返照日沒之前臙脂
　紅在日沒之後記之記之
一星光閃爍不定主有風
一夏秋之交大風及有海沙雲起謂之風潮名曰颶風
　此乃颶四方之風有此風必有霖淫大颶同作
一凡風單日起單日止雙日起雙日止
一凡風起早晚和須防明日再多
一有暴惡之風盡日而沒
一防夜起之風必毒
一凡東風急風急雲起愈急必雨起雨最難得晴
一凡春風易於傳報一日南風必還一日北風雖早有
　此風向晩必靜
一防南風尾北風頭南風愈吹愈急北風吹起便大
一春南夏北有風必雨
一雲若砲車形起主大風
一雲起下散四野滿目如煙如霧名曰風花主風起
一雲若魚鱗不雨也風顚
一凡雨陣自西北起者必雲黒如潑墨又必起作眉梁
　陣主先大風雨後雨急易晴
一水際生靛青主有風雨
一秋天雲陰若無風則無雨
一海燕忽成羣而來主風雨烏肚雨白肚風
一海猪亂起主大風
一夜間聽九逍遙鳥叫卜風雨一聲風二聲雨三聲四
　聲斷風雨
一鰕籠張得􁀙魚主風水
一水蛇蟠在蘆青高處主水高若干漲若干若頭望下
　水即至望上稍慢
一月盡無雨則來月初必有大風雨俗云廿五六若無
　雨初三四莫行船春有廿四番花信風梅花風打頭
　楝花風打末
　　逐月風忌
　正月忌七八日風乃北風也
　二月忌初二北風
　三月忌清明北風
　五月忌雪至風以正月下雪日為始算至五月乃一
　百二十日之内主此風
　六月十二日忌彭祖風在前後三四日
　七八月若有三日南風必有北風報之
　九月九日前後三四日内忌九朝風
　十月忌初五風在前後三四日内
　十一月冬至風
　臘月廿三四掃塵風
　　戰船器用說
　夫水戰於舟火攻為第一籌固然也其火器之屬種
　目最多然可以應急用者甚少何則兩船相近立見
　勝負其諸器或有宜於用而制度繁巧一時倉忙不
　能如式擲放致屢發而無用或精巧宜用而勢不能
　遍及一舟或重贅而不能發及賊船最不宜者是見
　行火器安藥線在口如若候點入口則發在我手若
　方燃即擲則擲下又為賊所救又有所謂灰瓶者内
　用石灰蓋舟上惟利滑使人不能立脚一說用鷄鴨
　卵擲下或擲滑泥者尤可今乃用灰瓶是又澁賊之
　足而使之立牢也不可不可今屢試屢摘合以衆情
　共愛而數用無異者止有二種一遠一近至矣足矣
　愈淫巧繁多愈無實用記之記之
一舊用火藥傾下賊舟此固長䇿然又别用火器或炭
　火再傾擲使之發藥每每或連桶擲入水中或被賊
　乘藥桶及伊舟以水沃濕亦皆未中肯綮可以必發
　故復重出此說因以見此法之萬分至妙也所謂二
　種者遠則只用飛天噴筒近則只用埋火藥桶至易
　至便萬用無差除此之外所謂火箭神機火磚噴筒
　之類皆遠不及此茍具此一種則他種又皆不必用
　也
　
　
　
　
　
　
　
　
　右約賊船在遠先將炭火燒紅盆盛一處約賊舟相
　近百十步以火入粗碗灰培再俟賊近三二十步以
　碗平放在藥桶内蓋了俟兩舟相逼將桶平平擲下
　至賊船被磕動碗内炭火跌泛而出與藥相埋即發
　時刻不失較之别器尅線不燃及線濕放早之病皆
　可無矣
　
　
　
　
　
　
　
　
　走風捉颶事急追賊車關人力起􁪻遲誤備此臨急
　解繫􁀙尾泛之以便回取
　
　
　
　
　
　
　
　
　截粗徑二寸竹布篐用硝磺砒霜斑毛剛子碙沙膽
　礬皁角銅緑川椒半夏燕糞煙煤石灰斗蘭草草烏
　水蓼大蒜得法分兩製度磁沙玉田沙炒毒繫鎗竿
　頭順風燃火則流淚噴涕閉氣禁口守城用戰船只
　用飛天噴筒燒帆為第一妙器此又不足用也此乃
　各處見用於兵船者爾
　
　
　
　用地鼠紙筒砲各安藥線每五箇排為一層上下二
　節各二層以薄篾横束合洒火藥松脂硫黄毒煙用
　粗紙包裹成磚形外用綿紙包糊以油塗密另於頭
　上開口下竹筒以藥線自竹筒穿入
　
　
　
　
　
　
　紙薄拳大内蕩松脂入毒火外煮松脂桕油黄蠟燃
　火抛打煙焰蒺藜戳脚利水戰守城俯擊短戰
　
　
　
　
　硝磺樟腦松脂雄黄砒霜以分兩法製打成餅修合
　筒口餅兩邊取渠一道用藥線拴之下火藥一層下
　餅一箇用送入推𦂳可高十數丈遠三四十步徑粘
　帆上如膠立見帆燃莫救此極妙極妙萬方效策
　
　
　
　範大砲紙糊百層間布十層内藏小砲半入毒半入
　火又間小砲入灰煤地䑕頭帶火磁沙炒毒鐵蒺藜
　糞汁毒炒包松脂硫黄毒人髮角屑等件此一火器
　戰守攻取水陸不可無者奪心眩目驚膽傷人製宜
　精妙此尤兵船第一火器
　
　
　
　
　
　
　
　
　
　
　
　
　
　
　
　紀效新書卷十八
