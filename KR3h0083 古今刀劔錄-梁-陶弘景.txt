#+TITLE: 古今刀劔錄-梁-陶弘景
#+DATE: 2018-05-12 10:18:07
#+SOURCE: github.com/kanripo/KR3h0083 master 0c40190d                
欽定四庫全書　　　　　子部九
　提要
　　古今刀劍錄　　　　　譜録𩔖一(器物之屬/)
　　　　(臣/)等謹案古今刀劍録一巻梁陶𢎞景撰𢎞
　　　　景字通眀丹陽秣陵人齊初為奉朝請永眀
　　　　十年上表辭祿止扵句曲山梁大同二年卒
　　　　贈中散大夫諡貞白先生事蹟具梁書處士
　　　　𫝊是書所記帝王刀劍自夏啓至梁武帝凡
　　　　四十事諸國刀劍自劉淵至赫連勃勃凡十
　　　　八事吴將刀周瑜以下凡十事魏將刀鍾㑹
　　　　以下凡六事然闗張諸葛亮黄忠皆蜀將不
　　　　應附入吳將中疑𫝊寫誤佚蜀將刀標題三
　　　　字又董卓𡊮紹不應附魏亦不應在鄧艾郭
　　　　淮之間均為顛舛至𢎞景生於宋代齊髙帝
　　　　作相時已引為諸王侍讀而書中乃稱順帝
　　　　準為楊玉所弑不應以身歴之事謬誤至此
　　　　且𢎞景於武帝時卒而帝王刀劍一條乃預
　　　　著武帝諡號並直斥其名尤乖事理疑其書
　　　　已為後人所竄亂非盡𢎞景之本文然考唐
　　　　李綽尚書故實引古今刀劍録云自古好刀
　　　　劍多投伊水中以禳人膝之妖與此本所紀
　　　　漢章帝鑄劔一條雖文字小有同異而大略
　　　　相合則其来已久不盡出後人之贋造或亦
　　　　張華博物志之流真偽參半也
　　鼎録　　　　　　　譜録類一(器物之屬/)
　　　　(臣/)等謹案鼎録一卷舊本題梁虞荔撰考陳
　　　　書列傳荔字山披㑹稽餘姚人釋褐為梁西
　　　　中郎行㕘軍遷中書舍人侯景亂歸鄉里陳
　　　　初召為太子中庶子領大著作東陽揚州二
　　　　州大中正贈侍中諡曰徳是荔當為陳人稱
　　　　梁者誤也其書不見於本傳唐志始著録然
　　　　檢書中載有陳宣帝于太極殿鑄鼎之文荔
　　　　卒于陳文帝天嘉二年下距臨海王光大二
　　　　年宣帝嗣位時首尾七年安得預稱諡號其
　　　　為後人所攙入無疑又卷首序文乃紀夏鼎
　　　　應在黄帝條後亦必無識者以原書無序移
　　　　掇其文盖流𫝊既久屢經竄亂真偽已不可
　　　　辨特以其舊帙存之耳又按晁公武讀書志
　　　　别出吳協鼎録一條通考與此書兩收之然
　　　　其書他無所見疑吳字近虞協字近荔傳寫
　　　舛訛因而誤分為二也乾隆四十六年十月
　　　　恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　古今刀劒録
　　　　　　　　　　　　梁　陶𢎞景　撰
　夫刀劒之由岀已久矣前王後帝莫不鑄之但以小
　事記注者不甚詳録遂使精竒挺異空成堙没慨然
　有想遂為記云
夏禹子帝啓在位十年以庚戌八年鑄一銅劒長三尺
九寸後藏之秦望山腹上刻二十八宿文有背靣靣文
為星辰背記山川日月
啓子太康在位二十九年嵗在辛夘三月春鑄一銅劒
上有八方靣長三尺二寸頭方
孔甲在位三十一年以九年嵗次甲辰採牛首山鐡鑄
一劎銘曰夾古文篆書長四尺一寸
殷太甲在位三十二年以四年嵗次甲子鑄一劒長二
尺文曰定光古文篆書
武丁在位五十九年以元年嵗次戊午鑄一劒長三尺
銘曰照膽古文篆書
周昭王瑕在位五十一年以二年嵗次壬午鑄五劒各
投五嶽銘曰鎮嶽尚方古文篆書長五尺
簡王夷在位十四年以元年嵗次癸酉鑄一劒長三尺
銘曰駿大篆書
秦昭王稷在位五十二年以元年嵗次丙午鑄一劎長
三尺銘曰誡大篆書
秦始皇在位三十七年以三年嵗次丁巳採北祗銅鑄
二劒名曰定秦小篆書李斯刻埋在阿房宫閣下一在
觀臺下長三尺六寸
前漢劉季在位十二年以始皇三十四年於南山得一
鐡劒長三尺銘曰赤霄大篆書及貴常服之此即斬蛇
劒也
文帝恒在位二十三年以初元十六年嵗次庚午鑄三
劎長三尺六寸銘曰神龜多刻龜形以應大横之兆帝
崩命入𤣥武宫
武帝徹在位五十四年以元光五年嵗次乙巳鑄八劒
長三尺六寸銘曰八服小篆書嵩恒霍華㤗山五嶽皆
埋之
宣帝詢在位二十五年以本始四年鑄二劒長三尺一
曰毛二曰貴以足下有毛故為之皆小篆書
平帝衎在位五年以元始元年嵗次辛酉掘得一劒上
有帝名因服之大篆書
王莾在偽位十七年以建國五年嵗次庚午造威斗及
神劒皆鍊五色石為之銘曰神勝萬里伏小篆書長三
尺六寸
更始劉聖公在偽位二年自造一劒銘曰更國小篆書
後漢光武秀在位三十三年未貴時在南陽鄂山得一
劒文曰秀霸小篆書帝常服之
明帝莊在位十八年以永平元年嵗次戊午鑄一劒上
作龍形沉之於洛水中水清時常有見之者
章帝炟在位十三年以建初八年鑄一金劒令投於伊
水中以厭人膝之怪𢎞景按水經云伊水有一物如人
膝頭有爪人浴輒没不復出
安帝祜在位十九年以元初六年鑄一劒藏峨眉山疑
山王也
順帝保在位十九年以永建元年鑄一劎長三尺四寸
銘曰安漢小篆書後改年號
靈帝宏在位二十二年以建寧三年鑄四劒文曰中興
一劒無故自失並小篆書
魏武帝曹操以建安二十年於幽谷得一劎長三尺六
寸上有金字銘曰孟徳王常服之
齊王芳以正始六年鑄一劒常服之無故自失但有空
匣如故後有禪代之事兆始於此㝷為司馬氏所廢
蜀主劉備以章武元年嵗次辛丑採金牛山鐡鑄八劒
各長三尺六寸一備自服一與太子禪一與梁王理一
與魯王永一與諸葛亮一與闗羽一與張飛一與趙雲
並是亮書皆作風角處所有令稱元造刀五萬口皆連
環及刃口列七十二錬柄中通之兼有二字房子容曰
唐人尚書郎李章武本名方古貞元季年為東平帥李
師古判官因理第掘得一劒上有章武字方古博物亞
張茂先亦曰蜀相諸葛孔明所佩劒也乃改名師古為
奏請為章武焉蓋蜀主八劎之一也
後主禪延熈二年造一大劒長一丈二尺鎮劒口山徃
徃人見光輝後人求之不獲
呉王孫權以黄武五年採武昌銅鐡作千口劒萬口刀
各長三尺九寸刀頭方皆是南銅越炭作之文曰大呉
小篆書又赤烏年中有人得淮隂侯韓信劒帝以賜周
瑜
孫亮以建興二年鑄一劒文曰流光小篆書
孫皓以建衡元年鑄一劒文曰皇帝呉王小篆書
晉武帝司馬炎以咸寧元年造八千口刀銘曰司馬
懐帝熾以永嘉元年造一劒長五尺銘曰步光小篆書
成帝衍以咸和元年造十三口刀銘曰興國
穆帝𥅆以永和五年於房山造五口劒銘曰五方單符
𨽻書
孝武帝昌明以大元元年於華山頂埋一劒銘曰神劎
𨽻書
宋武帝劉裕以永初元年鑄一刀銘其背曰定國小篆
書長四尺後入於梁
少帝義符以景平元年造一刀銘曰五色小篆書
後廢帝昱以元徽二年於蔣山頂造一劒銘曰永昌篆
書
順帝凖以昇明元年掘得一刀銘曰上血其刀照一室
帝竒之至二年七月帝使楊玉候織女玉候女不得懼
死用以弑帝果如銘故知吉凶其徵先見矣
齊高帝蕭道成以建元二年造一刀銘曰定業長五尺
篆書自制之
明帝鸞以建武二年造一刀銘曰朝儀長四尺小篆書
梁武帝蕭衍以天監二年即位至普通中嵗在庚子命
𢎞景造神劒十三口用金銀銅鐡錫五色合為之長短
各依劒術法文曰服之者永治四方並小篆書
　　　諸小國刀劒總在此
前趙劉淵以元熈二年造一刀長三尺九寸文曰滅賊
𨽻書
後趙石勒以建平二年造一刀用五百金工用萬人頭
尖長三尺六寸銘曰建平𨽻書勒未貴時耕地得一刀
銘曰石氏昌篆書
石季龍以建武十四年造一刀長五尺銘曰皇帝石氏
𨽻書
後蜀李雄以晏平元年造刀五百口文曰騰馬𨽻書
前凉張寔造刀百口無故刀盡失文曰覇
後魏昭成帝拓䟦犍以建國元年於赤冶城鑄刺刀十
口金鏤赤冶字
道武帝珪以登國元年於嵩阿鑄一劒銘曰鎮山𨽻書
明元帝嗣以泰常元年造一劎長四尺銘背曰太常至
真君元年有道士繼天師白為帝造劒長三尺六寸𨽻
書因改元真君
宣武帝恪以景明元年於白鹿山造一刀文曰白鹿𨽻
書
前秦苻堅以甘露四年造一刀用五千工銘曰神術𨽻
書
前燕慕容儁以元璽元年造二十八口刀銘曰二十八
將𨽻書
後燕慕容垂以建興元年造二刀長七尺一雄一雌𨽻
書若别處之則鳴
後秦姚萇以建初元年造一刀銘曰中山長三尺七寸
𨽻書
西秦乞伏國仁以建義三年造一刀銘曰建義𨽻書
後凉吕光以麟嘉元年造一刀銘背曰麟嘉長三尺六
寸
南凉秃髪烏孤以太初三年造一刀狹小長二尺五寸
青色匠人曰當作之時夢見一人被朱服云吾是太乙
神來看汝作云此刀有獻必鳴後落突厥可汗所有也
南燕慕容𤣥明以建平元年作刀四口文曰建平𨽻書
西京李暠以永建元年造珠碧刀一口銘曰百勝𨽻書
北凉沮渠䝉遜以永安三年造刀百口銘曰永安𨽻書
夏州赫連勃勃以龍昇二年造五口刀背刃有龍雀環
兼金縷作一龍形長三尺九寸銘曰古之利器呉楚湛
盧大夏龍雀名冠神都可以懐逺可以柔邇如風靡草
威服九區宋王劉裕破長安得此刀後入於梁
　　　呉將刀
周瑜作南郡太守造一刀背上有盪冦將軍字八分書
蔣欽拜列郡司馬造一刀文曰司馬𨽻書
周㓜平撃曹公勝拜平虜將軍因造一刀銘背曰㓜平
董元成少果勇自打鐡作一刀後討黄祖於䝉衝河元
成引刀斷衝頭為二流拜大司馬號斷䝉刀
潘文拜偏將軍為擒闗羽拜固陵太守因造一刀銘曰
固陵
朱理君少受征討黄武中累功拜安國將軍作一佩刀
文曰安國
闗羽為先主所重不惜身命自採都山鐡為二刀銘曰
萬人及羽敗羽惜刀投之水中
張飛初拜新亭侯自命匠鍊赤朱山鐡為一刀銘曰新
亭侯蜀大將也後被范强殺强將此刀入於呉
諸葛亮定黔中從青石祠過遂抽刀刺山投刀不㧞而
去行人莫測
黄忠漢先主定南郡得一刀赤如血於漢中撃夏侯軍
一日之中手刃百數
　　　魏將刀
鍾會克蜀於成都土中得一刀文曰太一會死入帳下
王伯昇伯昇後渡江刀遂飛入水
鄧艾年十二曾讀陳太丘碑碑下掘得一刀黑如漆長
三尺餘刀上常有氣凄凄然時人以為神物
董卓少時耕野得一刀無文字四面隱起作山雲文劚
玉如泥及卓貴示五官郎將蔡邕邕曰此項羽之刀也
袁紹在黎陽夢有一神授一寶刀及覺果在卧所銘曰
思召紹觧之曰思召紹字也
郭淮於太原得一刀文曰宜為將後遂為將軍及與蜀
将戰敗失此刀
王雙曾於市中買得一刀賣人曰得之者貴因不見雙
後佩之為魏將後與曹真一刀换也
　
　
　
　
　
　
　
　古今刀劍録
