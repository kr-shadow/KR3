#+TITLE: 紺珠集-宋-朱勝非
#+DATE: 2016-06-11 12:23:40
#+SOURCE: github.com/kanripo/KR3j0179 master ce0ed6f3                
欽定四庫全書　　　　　子部十
　紺珠集　　　　　　　　雜家類五(雜纂之屬/)
　　提要
　　　　(臣/)等謹案紺珠集十三卷不著撰人姓名案
　　　　晁公武郡齋讀書志亦載有此書十三卷稱
　　　　為朱勝非編百家小説而成以舊説張燕公
　　　　有紺珠見之則能記事不忘故以為名其所
　　　　言體例卷數皆與今本相合則此書當為勝
　　　　非所撰然書首有紹興丁巳灌陽令王宗哲
　　　　序稱紺珠之集不知起自何代建陽詹寺丞
　　　　出鎮臨汀命之校勘將鏤板以廣其傳云云
　　　　考丁巳為紹興七年而宋史勝非以紹興二
　　　　年入相尋罷去五年復起知湖州引疾歸廢
　　　　居八年而卒是宗哲作序時勝非方以故相
　　　　里居若此書果出其手不應刋校之人俱不
　　　　能詳知姓氏於情理殊為可疑或公武所紀
　　　　有悮未可知也其書皆抄撮説部摘録數語
　　　　條分件繫以供獺祭之用體例頗與曽慥類
　　　　説相近惟類説引書至二百六十一種而此
　　　　書所引祗一百三十七種視慥書僅得其半
　　　　然其去取亦頗有同異未可偏廢且其所見
　　　　書尚多古本亦有足與世所行本互相叅討
　　　　者如方言奕偞容也一條今本注曰奕偞皆
　　　　輕麗之貎而此書則註云奕奕偞偞又今本
　　　　私䇿纎䓲穉抄小也一條此書引作私纎穉
　　　　抄策小也證之下文策字本次在抄字下則
　　　　此書所引為長盖雖徴据叢雜而旁見側出
　　　　其足資考證者亦多固未可槩以襞積譏之
　　　　矣乾隆四十三年八月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
紺珠集原序
紺珠之集不知起自何代試嘗仰觀乎天文俯察乎地
理凡可以備致用者雜出於諸子百家之說支分派别
原始要終粲然靡所不載誠有益於後學然珠之為物
生於洲而崖不枯固寳之矣是珠也其色紺然異乎夜
光之類惟取其文焜燿而已凡人之思慮有為物所蔽
而昏昧者取其珠而玩之則了然心悟渙然氷釋固足
以開聰明備記遺忘豈小補哉學者於此能勤而熟覽
之亦若提珠在手厯厯無忘其所能雖相去千百嵗之
乆可以坐見其創述之本末則囊括倫類盖無餘藴矣
以是而名其帙不亦宜乎建陽詹公寺丞出鎮臨汀僕
幸登其門一日出示兹集俾之校勘訛舛將命工鏤板
以廣其傳僕因得以詳究焉増益其所未能所得多矣
揚子不云乎侍君子晦斯光窒斯通其是之謂歟紹興
丁巳灌陽令王宗哲序
欽定四庫全書
　紺珠集卷一　　　　　　宋　朱勝非　撰
　　穆天子傳
燭銀玉果
　穆王至崑崙丘觀寳器有燭銀玉果燭銀銀有光如
　燭玉果者石也皆似美玉
八駿
　赤驥盗驪白義踰輪山子渠黄驊騮緑耳
左佩華
　王賜七萃之士左佩華者至華之佩也
珠澤
　此澤出珠方四十里
膜拜
　如今之禮拜
羣玉田山
　先王之所謂冊府
載玉萬隻
　天子行幸載玉萬隻
樂池
　王休于𤣥池上奏樂三日名曰樂池
瑶池
　王與西王母宴集于瑶池之上
銀烏
　王賜重徭之民銀烏一隻
豪牛
　又賜文山之民豪牛豪馬
璧臺
　王為盛姬築臺砌之以璧
黄竹詩
　王遊黄􁁉之丘獵於苹澤大寒雪凍乃作黄竹詩三
　章以哀之曰我徂黄竹負閟寒
苹澤
　見上文
歕沙歕玉
　王東遊于黄澤宿于曲落時人語曰黄之池其馬歕
　沙皇人威儀黄之澤其馬歕玉皇人夀穀
　　古今注(崔豹/)
青田酒
　烏孫國青田核大如瓢貯水即成酒劉章得三核供
　二十人飲不竭號青田酒
黍民
　河内有人常見黍米許大人馬滿地取火燒皆作蚊
　蚋飛去因號蚊蚋為黍民
三寳刀名
　吴大帝有寳刀三一曰百鍊二曰青犢三曰漏影
六寳劍名
　又有六劍一白虹二紫電三辟邪四流星五青㝠六
　百里
驚翠眉
　梁冀妻孫夀改驚翠眉為愁眉
扶老鈎欄
　漢顧成廟記扶老鈎欄
紫塞
　秦築長城土色紫號紫塞
車轄銕盡
　周公致治太平越裳氏重譯來貢迷其歸路周公錫
　以軿車五乘皆為司南之制使越裳氏載之以南及
　到車轄銕皆盡
丹棘青棠
　欲忘人之憂則贈以丹棘欲釋人之忿則贈以青棠
　青棠者合歡樹也
長喙叅軍
　猪
髯鬚主簿
　羊
夜光宵燭
　螢
蠅豹
　即蠅虎也
青弁使者
　蜻蜓
轉丸
　蜣蜋
𤣥針
　科斗
仙䑕
　蝙蝠
歌女
　蚓
鳳車
　大蛺蝶
鳴砌
　蛩
擁劍
　即蟹之大螯者
𤣥衣督郵
　龜
河伯使者
　鼈
雲氣金枝玉葉
　黄帝與蚩尤戰常有五色雲氣金枝玉葉花葩之象
　集於帝所因作華葢
華葢
　見上
秦皇七馬名
　追風白兎躡景奔電飛翮銅爵晨鳬
驚㠶
　曹真有馬名驚㠶
澤芝
　芙蕖
　　洞冥記(郭憲/)
碧玉鐘
　漢武起騰光臺臺上撞碧玉鐘
九色鳳雛
　東方朔遊房林之埜獲九色鳳雛
含煙舟
　漢宫含煙舟以木蘭文杏為櫓
連錢荇
　靈池有連錢荇
碧麥酒
　瑶琨山有草如麥以釀酒一飲三旬不醒
韓終李
　琳國生玉李韓終常食之故號
五嶽真形圖
　李克負五嶽真形圖而至號負圖先生
丹露
　善語國人飲丹露云日初出時有露如珠
却睡草
　又有草食之令人不眠號却睡草
麗娟
　麗娟善歌嘗唱回風曲庭花翻落如深秋
神馬遶日
　東方朔遊吉雲之地得神馬乘之遶日三匝朝出暮
　歸闗猶未閉
泣珠
　吠勒國人嘗有鮫人宿其舍既去泣别所墮淚皆成
　珠
猗蘭殿
　漢武所生之殿
掇月舟
　　龍虬池有掇月舟
玉枝
　東方朔以西那國玉枝進武帝賜近臣年高者云病
　則枝汗老則折老耼得之七百年不汗偓佺得之三
　千年不折
翻鷄菱
　𤣥都有翠水水中生菱狀如飛鷄謂之翻鷄菱
升蕖鴨
　又有鴨丹毛而輕登於芙蕖唼露而食曰升築鴨
歩景
　即東方朔所乘遶日之神馬也
候蟲
　漢元封間勒畢國貢細鳥大如蠅狀如鸚鵡以方尺
　玉籠盛百隻善鳴聲聞數里國人以此候時故名
霜條之箎
　漢建元中起騰光臺臺上設樂有縣藜之磬吹霜條
　之箎唱來雲依日之曲
龜甲屏
　漢武起神明臺臺上設金床象席雜玉為金龜屏風
躡空草
　烏茶國有草如芥葉食之能行空中號躡空草
龍肝瓜
　氷谷生瓜長盈尺名龍肝
五時鷄
　有鷄夜鳴隨鼔節一更為一聲號五時鷄
玉燕釵
　青鳥留一釵遺帝宫人欲碎之匣中見白燕升天後
　作釵名玉燕釵
玉螭
　帝微行時長城見一玉螭遊於路
神龜出五頭
　黄安坐一龜曰伏羲造網罟此龜一出頭余坐此龜以來
　經五出頭矣
刀化鵲
　帝賜東方朔刀後化為赤鵲入雲去
懐夢草
　鍾火山有香草帝思李夫人東方朔獻之帝懐之夢
　見因名
舌耕
　黄安讀書執鞭荆以記一夕地成池時人曰黄安舌
　耕
　　金樓子(梁湘東王繹/)
夢腸反胃
　揚雄作賦有夢腸之談曹植為文有反胃之論(言勞/神也)
酒甕飯囊
　禰衡云茍彧可强與言餘皆酒甕飯囊
投虎千金不如一豚肩
　寒者不貪尺璧而思短衣投虎千金不如一豚肩
箕舌
　鋸齒箕舌榼耳屩鼻
三斗爛膓
　殷洪逺云周公腹中有三斗爛膓
桂華不實
　桂華不實玉巵無當
玉華鹽
　胡中有鹽瑩徹如水精謂之玉華鹽以供王厨
月額
　旦日雨謂之月額
雨懸絲
　細雨織懸絲
玉蔬
　始皇遣徐福入海求金菜玉蔬并一寸椹
白鳥
　蚊也齊桓公卧栢寢謂仲父曰一物失所寡人悒悒
　今白鳥營營是必飢耳因開翠紗㡡進之
蜘蛛隠
　龔舍初仕楚王非其欲見飛蟲觸蜘蛛網而死嘆曰
　仕宦亦人之網羅也遂掛冠而退時人謂蜘蛛隠
白皮牛
　大月氐有牛名白皮牛割其肉明日創愈
銅奴錫婢
　銅之精為奴錫之精為婢
燃石
　豫章有石水灌之可以燃鼎
虞吏
　山中寅日稱虞吏虎也
當路
　狼也
雨師
　辰日稱雨師龍也
鯨潮
　鯨蜺出穴則水溢為潮鯨出入有節故潮有期
金鹽玉䜴
　五茄一名金鹽地榆一名玉䜴可煮石
衆香木
　南扶國木根栴檀節沉水花雞舌葉霍膠薫陸
采華草
　太極山有采華草服之能言
飛車
　竒肱之民能為飛車從風逺行至於豫州歸則别給
　不以示民
能言鷄
　羅含之鷄能言西周之犬能語
雷門
　㑹稽城門鼓聲聞於洛陽號雷門
棗珠
　扶餘國美珠如酸棗
天鷄
　桃都山大樹有天鷄日出即鳴天下鷄皆鳴
潢池
　女國有潢池浴之而孕
玉李
　星如玉李月上金波
縠霧
　霧生猶縠河垂似帶
脩羊公
　有道者化白石羊題脅曰脩羊公
黄妳
　書卷言怡神如黄妳
　　趙后外傳(伶𤣥/)
九廻香
　趙后飛燕名宜主妹婕妤名合徳相繼寵盛合徳毎
　沐以九廻沉水香膏髪
慵來粧
　合徳為薄眉號逺山黛施之小朱號慵來粧
温柔鄉
　帝幸合徳呼為温柔鄉曰吾老是鄉矣不能效武皇
　帝求訪白雲鄉也
披香博士
　宣帝時披香博士淖方成白首教授宫中
唾袖如石上花
　后與婕妤坐誤唾婕妤袖曰姊唾之染紺袖正如石
　上花衣之以為石花廣袖
露華粉
　合徳用露華白英粉傅面
寳箑
　婕妤進后獨揺寳箑
璧甃
　帝為温室以璧為甃
九鶵釵
　合徳有紫玉九鶵釵
留仙裙
　帝與后泛舟太液池酒酣風作后揚袂欲輕舉帝令
　左右持其裙乆之風止裙為之縐后曰帝恩我不得
　仙去宫中襞裙為縐號曰留仙裙
通徳擁髻
　宫妓樊通徳流落人間頗能道二趙時事或問之通
　徳曰方盛時馳騖嗜慾安知終歸草埜因視燭影擁
　髻而泣
　　楊妃外傳(樂史/)
七寳杯酌葡萄酒
　帝與妃賞牡丹命李龜年持金花箋賜李白令進清
　平調詞三篇白援筆立書以進帝命李龜年歌太真
　以七寳波梨杯酌西涼州葡萄酒飲笑領歌意姿態
　尤妙
避風臺
　帝覽漢成帝内傳以趙飛燕身輕置七寳避風臺謂
　妃子曰爾則任吹多少妃子對曰霓裳一曲足以高
　掩千古
龍香撥
　楊妃琵琶以龍香板為撥
飲鹿泉金沙洞玉蕊峯
　皆在驪山上
曲終珠翠可埽
　令宫妓佩七寳瓔珞舞霓裳羽衣曲終珠翠可埽
頗黎碑
　驪山筝殿側有魏温泉堂碑其石瑩澈宫中呼曰頗
　黎石之碑也
玉䆗窱金葳㽔
　迎娘歌喉玉䆗窱蠻兒舞帶金葳㽔
龍腦蟬
　交趾貢龍腦香有蟬蠶之狀帝以賜妃妃私遺䘵山
落妃池
　貴妃生於蜀嘗誤墮池中後人呼為落妃池
金歩揺
　帝自以麗水紫磨金琢步揺親挿妃髻上
竊吹玉篴
　妃竊吹寧王玉笛忤㫖放出已而獲召張祐詩云小花
　静院無人見閒把寧王玉笛吹
請纒頭
　宴於清元殿自打羯鼔曲終謂八姨曰樂籍今日有
　幸得供養夫人請一纒頭八姨曰豈有大唐天子大
　姨無錢用耶出三百萬為一局
氷晶屏
　水晶屏上刻美人形可二三寸妃以遺國忠置之樓
　上嘗偃息其下一日國忠獨卧屏上諸女悉下各通
　名曰當壚人也步蓮人也桃源人也拾翠人也竊香
　人也金屋人也解佩人也為雲人也畫眉人也吹簫
　人也笑躄人也許飛瓊也趙飛燕也金谷人也結綺人
　也臨春人也國忠驚叱皆復歸屏上自後不登樓未幾果敗
照夜璣
　帝賜虢國照夜璣
玉環
　　楊妃小字
　　　異聞實録(李玟/)
長明公
　　楊􁂴於昭應寺讀書毎見一紅裳女子一日誦詩曰
　　金殿不勝秋月斜石樓冷誰是相顧人褰幃弔孤影
　􁂴問其姓氏云逺祖名無忌姓宋十四代祖因顯揚
　　釋教封長明公開元中明皇與楊妃建此寺立經幢
　封妾為西州夫人因賜珊瑚寳帳居之自此巽生蛾
　郎不復强暴矣後驗之乃經幢中燈也
妾換馬
　酒徒鮑生多聲妓外弟韋生好乘駿馬經行四方各
　求其好一日相遇於途宿於山寺各出所有互易之
　乃以女妓善四絃者換紫叱撥㑹飲未終有二人造
　席適聞以妾換馬可作題共聮賦否乃折庭下舊葉
　書之一云彼佳人兮如瓊之英此良馬兮負駿之名
　將有求於逐日豈得吝於傾城香暖深閨未厭夭桃
　之色風清廣陌曽憐噴玉之聲一曰步至庭砌立當
　軒墀望新恩懼非吾偶也戀舊主疑借人乘之香散
　緑􁍅意已㤀於鬒髪汗流紅頷愛無異於凝脂賦文
　多不載二客自稱江淹謝荘也
甘棠館詩
　㑹昌中許孝廣路由甘棠館逢白衣叟乘馬高吟春
　草萋萋春水緑野棠開盡飄香玉繡嶺宫前鶴髪人
　猶唱開元太平曲許異其詩遂問之忽入一林遂不
　見
竹葉舟
　陳季卿者江南人舉進士至長安十年不歸一日於
　青龍寺訪僧不值憩於大閣有終南山翁亦候僧偶
　坐乆之壁間有寰瀛圖季卿尋江南路太息曰得此
　歸不悔無成翁曰此何難乃折堦前竹葉置圖上渭
　水中謂陳曰注目於此如願矣季卿熟視即渭水波
　濤洶洶涌一舟甚大恍然登舟其去極速行次禪窟
　寺題詩云霜鐘鳴時夕風急亂鴉又望寒林集此時
　輟棹悲且吟獨對蓮花一峯立明日次潼闗又作詩
　題之末句云已作羞歸計猶勝羞不歸踰旬至家兄
　弟妻子迎見甚喜信宿謂其妻曰我試期已逼不可乆
　留乃復進棹又作詩别其妻云酒至添愁飲詩成和
　涙吟飄然而去家人輩皆驚為鬼物矣倐忽復至渭
　水徑趨青龍寺山翁尚擁褐而坐僧猶未歸季卿謝
　曰豈非夢耶翁曰他日自知經月家人來訪具述所
　以題詩皆在
蚍蜉王漁紫石潭
　徐𤣥之夜讀書見人物如粟米粒數百皆具甲胄擁
　一紫衣者行案上傳呼云蚍蜉王欲觀漁於紫石潭
　漁具數十人入硯中皆獲小魚𤣥之大駭以冊覆之
　照看皆無
　　開元天寳遺事(王仁裕/)
截鐙留鞭
　姚元崇牧荆州受代日闔境民吏泣擁馬首截鐙留
　鞭以為遺愛新牧奏之朝廷加獎
慚顔如甲
　進士王光逺干索豪權無厭或遭笞辱亦不愧恥時
　人語曰光逺慚顔厚於十重銕甲也
七寳山座
　明皇於勤政樓以七寳粧成山座高七尺召諸學士
　講論古今勝者得升帷帳張九齡論辨風生首登此
　座焉
楚蓮香
　都下名妓楚蓮香者國色無雙毎出蜂蝶相隨聞其
　香
暖寒㑹
　巨豪王元寳毎大雪則自所居至坊巷口掃雪開逕
　迎揖賓客至其居處飲宴謂之暖寒㑹
記事珠
　張說有珠紺色有光名記事珠毎有缺㤀持玩之則
　洒然而寤
遊仙枕
　龜兹國進枕温潤如玉制作甚質若枕之而寐則十
　洲三島盡見於睡中名遊仙枕
記惡碑
　盧奂累任大郡治有異績人畏之如神凢治姦惡既
　斷罪又以所犯刻石立其門再犯必置之死時謂記
　惡碑
自暖杯
　内庫有酒杯青玉色其薄如紙以酌酒少頃則沸熱
　名自暖杯
辟寒犀
　交趾進犀一株色如黄金盛寒置之坐中一室為之
　温然交趾人曰辟寒犀
飛奴
　張九齡以鴿傳書寄其家雖逺必逹號飛奴
喚鐡
　太白山隠士郭休字退夫所居有白雲亭客至有鐡
　一片則擊之其聲清逺山中鳥獸聞之羣集亭下以
　為玩謂之喚銕
緑衣使者
　長安富民楊崇義妻劉氏有色與隣人李弇通共殺
　崇義遂謀𦵏日將𦵏客集崇義家有鸚鵡謂人曰殺
　主者劉氏李弇也遂敗明皇聞之封鸚鵡緑衣使者
　後人因以呼之
䕶花金鈴
　寧王毎花盛時綴金鈴於上掣之以驚禽謂之䕶花
　金鈴
妖燭
　寧王好夜集有人獻燭似蠟非蠟似脂非脂每賓妓雜
　坐酒酣狂作則燭必昏翳否則明謂之妖燭
饞燈
　南方有魚多脂煉以為油照紡績則暗照宴樂則明
　謂之饞燈
助嬌花
　御苑千葉桃開帝折一枝挿妃之冠上曰此花能助
　嬌也
燭奴
　申王以龍檀木刻童子緑衣束帶毎遇夜集列執畫
　燭謂之燭奴
念奴
　念奴有色善歌宫妓中第一帝嘗曰此奴眼色媚人
興慶池醒醉草
　興慶池南有草叢生葉紫而有香醉者嗅之即醒謂
　之醒醉草
看花馬
　長安侠少春日結友賞花並乘矮馬行花下杯盤
　從之遇名花即駐立飲之
金衣公子
　明皇毎於禁中見黄鶯呼金衣公子
花裀
　學士許慎選豪飲春日聚落花鋪地而坐謂之花裀
銷恨花
　明皇愛千葉桃嘗曰不獨萱草㤀憂此花亦能銷恨
妓圍
　申王毎冬月苦寒令宫妓宻圍而坐謂之妓圍
氷山之喻
　進士張彖力學能文有逸才方楊國忠用事士争詣
　門獨彖不徃或問之彖曰爾輩以楊公之勢可倚如
　太山耶以予觀之乃氷山耳皎日一照須臾即㓕彖
　後登科為華隂簿喜論事而為守令所抑嘆曰大丈
　夫有凌雲盖世之志而拘於下位立身矮屋下使人
　擡頭不得乃棄官而去
風流藪澤
　長安平康坊妓女所居之地俠少萃集號曰風流藪
　澤
知更雀
　裴耀卿養一雀初夜及逐更必鳴號知更雀
移春檻
　楊國忠子弟春時移名花植木檻中下設輪脚挽以
　綵絙所至自隨號移春檻
射團
　宫中毎端午節造粉角射之以粉團角黍並堆盤中用
　小箭射之中者方得食為戲
探官
　都城上元麫繭以官位髙下帖子置其中以相勝為
　笑
富窟
　富人王元寳頗好客宅中起堂甚壯榜以禮賢時呼
　其宅為王氏富窟
龍皮扇
　元寳家有皮扇盛暑宴集置扇坐間則清風滿室盖
　龍皮所爲也
夢筆花
　李白少時夢所用筆頭上生花自是才思贍逸名聞
　天下
蛛絲卜巧
　華清宫毎七夕陳花果酒食祠牛女以乞巧又聚極
　小蜘蛛置盒中至曉開視以蛛絲疎宻為得巧多少
　故也
鬼神破膽
　李杲為洛陽令嚴毅公正吏民畏之有劉兼者過其
　境宿於村邸夜深聞户外語聲曰古今正人李令是
　也見其行事令人破膽我輩可於他縣血食兼開户
　視之無物乃鬼神也
泥金喜信
　新進士及第以泥金帖子附家書為報喜信
相風旌
　宫中植長竿掛五色旌綴以金鈴占風候謂之相風
　旌
向火乞兒
　張九齡見朝士趨楊國忠以求官語人曰此曹為向
　火乞兒一旦火盡灰冷當凍肌裂體暴骨填溝中矣
　禄山之亂果然向火言附炎也
氷筯
　宫中雪晴簷溜成氷妃子呼為氷筯
占風鐸
　宫中懸碎玉片於簷間風揺如環珮聲謂之占風鐸
報時猿
　商山隠士高太素所居曰清心亭毎一時至則有猿
　啼於庭下謂之報時猿
挿花賞詩
　長安春時盛於遊宴蘇頲應制詩云飛埃結紅霧遊
　盖飄青雲帝甚嘉之親折花挿其巾以為旌賞
張公口案
　張九齡習事通法律累典刑獄毎有勘鞫口占案牘
　命吏書之情法悉當時謂張公口案
銷魂橋
　長安東灞陵有橋人多於此送别謂之銷魂橋
金牌斷酒
　安禄山眷寵既深人多嫉之帝恐遇害賜金牌繋背
　毎王公勸飲則示云准勅斷酒
文陣雄師
　張九齡覽蘇頲文卷曰蘇生俊膽無敵當為文陣之
　雄師
傳書燕
　長安富商任宗妻郭紹蘭能詩宗賈販湖湘間乆之
　未歸紹蘭視堂中雙燕曰我聞爾海東來必曽經湘
　中為我附書任郎可乎燕即飛下止於膝紹蘭寫詩
　一絶繋於燕足燕徑去宗在荆州忽有燕遶身而飛
　止於肩足有小封宗視之乃其妻所書也
解語花
　太液池千葉白蓮開帝與妃子共賞指妃謂左右曰
　何如此解語花也
裙幄
　長安士女遊春野歩遇名花則藉草而坐解裙四圍
　遮遶如帟幕焉故謂之裙幄
文塲元帥
　明皇謂張九齡真文塲元帥
含玉魚
　貴妃體豐夏熱苦肺渇刻玉魚含以津液沃肺
永新
　宫妓永新善歌帝曰此人一曲值千金矣
肉腰刀
　李林甫妬賢嫉能潛行譖毁多被其害謂之肉腰刀
决雲兒
　申王有高麗赤鷹岐王有北山黄鶻毎至出田獵在
　駕前賜名决雲兒
錦雁
　温泉御湯中有玉蓮湯從蓮中湧出毎沐以錦繡鳬
　雁浮之又鈒鏤小舟以為戲玩
百枝燈
　韓國夫人造百枝燈高八十尺毎㸃之光照數十里
燭圍
　楊國忠子弟毎上元各人秉千炬燭謂之燭圍
有脚陽春
　宋璟愛民所至之處如陽春煦物時謂之有脚陽春
粲花論
　李白天才俊逸與人談論言皆成文粲若春花
醉聖
　李白嗜酒醉後文尤奇號醉聖
走丸之辯
　張九齡善論議滔滔不竭時稱辯説若下坡走丸
義竹
　帝遊後苑有竹叢宻笋不出外帝顧謂諸王曰父子
　兄弟相親當如此竹因謂之義竹
宫嬪呵筆
　李白於便殿草詔時大寒筆凍帝命宫嬪呵筆授白
牽絲為婚
　張嘉貞有五女皆絶色欲納郭元振爲壻令五女各持
　一絲元振從便牽之得第三女
寵姐隔障歌
　寧王有樂妓甚美名寵姐不以示人惟李白至則設
　七寳幛令隔障歌
烏鵲擁車行
　李元紘治潤有惠政代去吏民遮留烏鵲群飛翔集
　以擁行車
鳳炭
　楊國忠家以蜜和炭屑成鳳形爇爐中
風流陣
　帝使妃子統宫妓自統中貴以錦幟旗相擊敗者罰
　酒號風流陣
半僊戲
　宫中呼鞦韆為半僊戲
紅氷
　楊妃初入宫與父母别淚落凍成紅氷
凌波曲
　帝在東都夢一女子髙髻廣裳拜而言曰妾凌波池
　中龍女乆䕶宫苑陛下知音乞賜一曲帝覺為作凌
　波曲奏之池上神出於波間
筯直
　帝以金筯賜宋璟曰以表汝之直
蝶幸
　明皇春時使嬪妃挿花親放蝶隨其止幸之
水西流
　一行至國清寺聞院僧布筭曰今日有弟子來求吾
　術門前水合西流而弟子至一行承言趨出門外水
　本東流忽改而西遂授其術焉
花妖
　沉香亭木芍藥朝紅暮黄午碧夜白帝曰此花木之
　妖
禽擁車
　李元佐離潤士民遮路鳥鵲之類亦擁行
錢徑
　富人王元寳以錦紋石為柱以錢甃花徑
夜明杖
　隠士郭休有杖夜光明照數十步
肉陣
　國忠冬日列婢遮風名肉陣
吸花露
　貴妃酒後凌晨攀枝吸花露藉其凉
紅汗
　貴妃汗出紅膩而香以巾挹之色紅如桃
暖玉鞍
　岐王有玉鞍坐之如温火氣
七寳硯爐
　内中七寳硯爐冬寒氷自銷
占雨石
　蘇頲有錦紋石筆格欲雨則津出
九孔針
　七夕宫人向月以九孔針穿五色線
百寳欄
　上賜國忠木芍藥國忠以百寳為欄
　
　
　
　
　
　
　紺珠集卷一
欽定四庫全書
　　紺珠集卷二　　　　　　　宋　朱勝非　撰
　　　明皇雜録(鄭處誨/)
五王帳
　帝友愛至厚殿中設五幄與諸王更起卧號五王帳薛
　王病親設藥誤爇其鬚
爇帝鬚
　見上
玉龍子
　帝為皇孫天皇后竒之曰此兒當為太平天子取玉
　龍子賜之玉龍長纔數寸而精巧異常本太宗晉陽
　時物帝甚寳惜後因乆旱祠禱之即雨
蕭嵩虚有其表
　帝拜蘇頲為相命蕭嵩草制不工帝欲令換之不欲
　斥言因制中有云國之瓌寳乃指瓌字曰不可言其
　父名卿宜易之嵩不悟但改瓌為珍帝見擲於地曰
　虚有其表以嵩魁偉多髯
舞馬
　帝教舞馬四百蹄分為左右部各有名稱曰某家驕
　其曲謂之傾杯樂者十曲馬皆衣之以錦繡絡以金
　鐸樂作奮首鼓尾縱横應節又設三層木榻置馬其
　上周旋益妙禄山入京取數十疋入范陽禄山敗入
　田承嗣軍不知其技也一日大饗樂作馬聞樂而舞
　廏人以為妖擊之至斃
進食使
　諸公主學琵琶以貴妃為師日㑹宫中各進珍食以
　中使姚思藝為進食使日至千盤一盤不下千緡
戴竿舞
　帝御勤政樓張樂百技羅列教坊女優王大娘善戴
　竿舞頭戴長竿施木山狀如瀛洲方丈命小兒持絳
　節立其上而舞中音節時劉宴以神童召見樓上命
　賦詩立進一絶曰樓前百戲競争新只有長竿妙入
　神誰謂綺羅翻有力猶自嫌輕更著人妃子甚喜置
　宴於膝上為傅脂粉
雪衣娘
　嶺南進白鸚鵡養之宫中頗馴熟洞曉人言號雪衣
　娘一日飛上妃子粧臺曰夢為鷹鸇所搏妃子授以
　心經持誦甚精後擕至苑中果為鷙所斃遂立塜
鸚鵡塜
　見上
玉葉冠
　玉真公主玉葉冠虢國夫人夜光枕楊國忠鎖子帳
　皆為竒世之寳也
木瓦
　楊妃妹虢國夫人恩傾一時奪韋嗣立宅以廣其居
　堂成以金盆貯瑟瑟三㪷因以賞匠者後復歸韋氏
　因大風折木墜堂上不損視之瓦皆堅木也
笏囊
　故事朝臣搢笏乘馬張九齡體弱常令持之由是設
　囊
雨霖鈴
　帝幸蜀初入斜谷霖雨彌旬棧道中聞鈴聲帝方悼
　念貴妃因采其聲為雨霖鈴曲以寄恨焉時梨園弟
　子張野狐一人善觱篥因使吹之遂傳於世
凝碧池詩
　禄山犯闕王維等數人為賊執拘於僧寺一日逆黨
　㑹飲於凝碧池以梨園數百人奏樂維聞賦詩一絶
　云萬户傷心生埜烟百官何日再朝天秋槐葉落深
　宫裏凝碧池頭奏管絃書於壁賊平維以此詩得免
　譴
西宫詩
　李輔國矯制遷明皇於西宫高力士等悉竄嶺表帝
　戚戚不樂日一蔬食毎吟詩曰刻木牽絲作老翁鷄
　皮鶴髮與真同須臾㺯罷寂無事還似人生一夢中
謝阿蠻
　女伶謝阿蠻善舞凌波曲出入宫中及諸姨宅妃子
　待之甚厚帝自蜀還過華清宫令召焉阿蠻出金粟
　背環以獻曰此貴妃所賜帝持玩泫然不覺為之墮
　淚
力士薺詩
　高力士謫巫州地多薺而人不食力士作詩以寄意
　曰兩京作斤賣五溪無人採夷夏雖有殊氣味都不
　改移武陵聞上皇崩北望號呼嘔血而卒
象笏盈榻
　崔琳族盛毎羣從内集象笏堆盈榻
多田翁
　宇文融為括田使恃權譖毁不附巳者奏言盧從愿
　田園數百頃帝聞果不喜呼從愿為多田翁
永公後身
　開元中房琯宰盧氏真人邢和璞來琯敬禮之暇日
　同出城因至夏谷村一廢寺竹間以杖叩地令人掘
　之數尺得一瓶瓶中皆婁師徳與永公書謂琯曰省
　此中乎琯即洒然悟其為僧時乃永公後身也因與
　琯論終身事無不驗
甘露羮
　李林甫壻鄭平為省郎林甫見其鬚髪班白因上賜
　甘露羮俾食之曰此能烏鬚平食之翌日視兩鬢黑
　如黳
舞劎助畫
　吴道𤣥善畫将軍裴旻請畫東都天宫寺壁道𤣥曰
　聞將軍善舞劍願作氣以助揮毫旻欣然為舞一曲
　𤣥看畢奮筆立成若有神助
鼎鬭之異
　李適之與李林甫同作相為林甫中傷而罷賦詩曰
　避賢初罷相樂聖且銜杯為問門前客今朝幾个來
　未罷前數日厨中數鼎躍出相撃足耳皆折適之大
　駭未幾罷政繼貶宜春旬日之間遂卒
䑕化為蒼犬
　李林甫將病一日取書囊訝其重開而視之一大䑕
　躍出變為蒼犬怒目張牙仰視林甫以物撃之應手
　而斃林甫惡之踰月而卒
紙驢
　張果嘗乘一白驢一日行百里夜則疊之置箱中乃
　紙耳
一星詩䜟
　崔曙明堂火珠詩云夜來雙月滿曙後一星孤時稱
　佳句未幾曙卒無子惟一女名星星盖䜟也
進水調歌
　興慶宫帝潛邸於西南隅起花萼相輝樓與諸王逰
　處禄山犯順乘遽以聞議欲遷幸置酒樓上命作樂
　有進水調歌者曰山川滿目涙沾衣富貴榮華能幾
　時不見只今汾水上惟有年年秋鴈飛上問誰為此
　詞曰李嶠上曰真才子也遂不飲而去
齒落復生
　張果有道術帝欲試之飲以堇酒連進三杯醺然如
　醉曰非佳酒也頃之齒皆焦黑以所執銕如意擊齒
　皆落假寐少時齒復盡生㓗白如玉色
孔升真人
　明皇自為上皇嘗玩一紫玉笛一日吹笛有雙鶴下
　顧左右曰上帝召吾為孔升真人未幾而崩
紫金帶
　高宗破高麗得紫金帶開元中使來曰本國亡是帶
　嵗荒民散上遽賜其使
小駟木隂
　上幸繡領宫宫隘而暑使力士覘姚崇報曰方乘小
　駟按轡木隂下上從之頓㤀煩暑
遊涼州
　正月望夜上與葉法善遊西涼州燈燭十數里俄頃
　還而樓下歌舞未終
霓裳
　法善引上至月宫因聆天樂歸𫝊其音為霓裳羽衣
　曲
雙鳳琵琶
　白秀正自蜀回得琵琶其槽邏逤檀金縷紅紋蹙成
　雙鳳
五色鸚鵡
　開元中有五色鸚鵡能言而惠
玉魚龍
　禄山獻白玉魚龍鳬鴈及石蓮花上陳於華清湯中
　皆如飛動
沈香山
　又於中疊沈香山為方丈瀛洲
瑟瑟三㪷
　已見上文
筭生張說
　姚崇與說同相屢以事相侵崇病戒諸子以神道碑
　請於說既獲其文登時録進仍速鐫刻諸子如戒後
　數日果使取碑欲重刪定諸子告以奏御張咤曰死
　姚崇能筭生張說
　　開天傳信記(鄭棨/)
嶽神迎
　帝將登泰山過華隂見神物迎謁問左右皆不見乃
　問諸巫有老巫阿馬婆云嶽神在道左朱鬒紫衣者
　是也令巫傳言神可先歸遂不見至廟神復櫜鞬迎
　立庭下呼巫至問之如所見乃封神金天王
賀孚
　賀知章為秘書監乞歸召見甚欵帝問所欲知章曰
　臣有男未名幸賜以為榮帝曰人無信不立孚者信也
　可名孚知章既歸悟曰帝戲我耶我實吴人孚者𤓰
　子也
紫雲回
　帝夢遊月宫聞樂聲記其曲而寓之篴名紫雲回
石文□字
　函谷闗得白石篆文□字解者曰四十八也正符帝
　在位之數
麴生風味
　葉法善有道術一日與朝士數人㑹𤣥真觀忽有叩
　門稱麴秀才未及延接已突入坐中少年秀美言語
　不凡葉疑其非人?飛小劍擊之應手墮地乃一酒
　榼中有美醖共飲之同坐曰麴生風味不可㤀
撲殺佛子
　無畏三藏自天竺至依宣律師無畏飲酒食肉言行
　粗易律師不恱常令宿於户外律師中夜捫虱投之
　床無畏即呼律師撲殺佛子由是敬而異之
那吒太子獻佛牙
　宣律師嘗夜行道臨堦失足有人捧承之顧見一少
　年問曰弟子何人少年曰某非常人毘沙王子那吒
　太子也擁䕶和尚乆矣師曰貧道修行無煩太子威
　神自在西域有可作佛事者願太子致之乃獻一佛
　牙今崇聖寺所藏者是也
緑玉磬
　楊妃善擊磬乃取藍田緑玉琢之備極精巧幸蜀還
　尚在乃送太常藏之
剪髪獻意
　楊妃常有語侵帝帝怒召高力士以輜車載之其家
　妃剪髪授力士曰珍異皆上所賜不足獻惟此父母
　所生可以獻妾慕戀之意上得髮揮涕遽令力士召
　歸
五角六張
　帝幸華清宫有劉朝霞獻賦雜以俳語有云遮莫你
　古來千帝豈如我今日三郎又有云今日是千年一遇
　叩首莫五角六張帝覽之喜令改五角六張之句朝
　霞云臣草此賦若有神助自謂文不加㸃不願改易
　帝曰真窮薄人也遂薄賞以遣之
傳神寫照
　吴道𤣥傳神寫照如欲笑言
明珠
　楊慎矜妾
氷獸
　楊國忠弟子伏日以氷鏤鳳獸之狀以送王公家氷
　以藥固之可數日不消潰
玉燕投懐
　張說母夢玉燕投懐而生張說
嚴公界
　帝御勤政樓大酺人物闐咽金吾不能制帝召京尹
　嚴安之諭令戒約安之於樓下周行廣塲以手板指
　畫地為界犯此者死人呼為嚴公界終日無一犯者
照夜白
　帝所乘馬名照夜白
朋字未正
　劉晏七嵗獻東封書拜正字上問正得幾字對曰天
　下字正惟朋字未正
米㪷三文
　開元盛時戸管一千餘萬米㪷三文
太平天子
　上皇為孫嘗叱武攸暨則天曰此兒當為太平天子
開元字
　上見華山高秀挿天因欲於峯腹鑿開元二字以白
　石填之使數百里見
三絶
　明皇幸潞州道由金橋羽儀甚盛命圖之山川陳宏
　主之車旗韋之秦主之人畜吴道𤣥主之時謂之三絶
遊月宫
　八月上與太真葉法静擕樂遊月宫少瞑已見龍樓雉
　堞金闕玉扉冷氣逼人後兩川奏其夕有天樂過
蜀當歸
　一行臨死封一物留與明皇乃蜀當歸至西幸乃悟
萬回
　閿鄉人幼憨癡父母憶兄戍安西萬回朝往夕返故
　名
月堂
　林甫有一堂形如偃月號月堂毎入其中必有滅族
　者忽有一物如猴從月堂出遇者輒死旬日林甫亦
　斃
崑崙詩
　蘇頲少作奴詩云指頭十挺墨耳朶两張匙父見之
　　大驚始教授之後以文章擅天下稱小許公
　　神仙傳(葛洪/)
飛仙之印
　衛叔卿服雲母得仙其子名度世遍遊山海求見其
　父一日於山中見之與數人愽戲坐石床度世問愽
　者為誰曰洪崖先生許由巢父王子晉也我有仙方
　在所居柱下度世歸掘之得玉凾封以飛仙之印乃五
　色雲母也度世服之果亦仙去
與汗漫期
　盧敖見一士深目結喉鳶肩而脩頸豐上而殺下踞
　龜殻而食蛤蟹謂敖曰吾與汗漫期於九垓之外不
　可乆留乃去
青精先生
　先生年千嵗色如童子能終嵗不食亦能一日九食
白石為糧
　白石先生嘗煑白石為糧故號
隠遁仙人
　彭祖問白石生何不服藥仙去對曰天上多有至尊
　相奉甚難更苦於人間耳時號為隐遁仙人以其不汲汲
　於仙官常遊行四方治人疾
百花煎丸
　鳳綱生採百草花煎丸服之後仙去
碧落侍郎
　沈義将飛昇忽有白鹿青龍車羽衣持節以青玉界
　丹玉版拜為碧落侍郎乃仙去
玉壺十二
　王逺字方平徃蔡經家後去十餘年七月七日威儀
　如大將軍持玉壺十二皆以蠟封其壺口
真書廓落
　王逺與書陳尉真書廓落大而不工
女子笞老翁
　漢使過河東見一女子笞一老翁翁受杖甚恭問之
　云此妾之子也昔舅氏伯山甫以神方教妾妾使服
　之不精至此衰老故杖之問其年妾一百二十嵗兒
　纔七十餘爾
聚壤成山刺地成淵
　劉政有道術能於一人作千人千人作萬人能嘘水
　興雲聚壤成山刺地成淵
青赤丸
　孫博以赤丸投軍中須臾火起更投青丸乃㓕
引鏡為刀
　博又能引鏡為刀屈之復為鏡
泥馬
　章震號王子能以泥作馬日行千里
酒驅俗態
　王子弟子號太陽好酒常醉或問之曰晚學俗態未
　除故以酒自驅耳
龜杯
　南極子柳融取粉塗杯呪之成龜煮取其肉食之呪
　其殻復為杯矣
唾盤成鯉
　劉綱唾盤成鯉可食
神仙五百年一開
　王烈得石髓按仙經云神仙五百年一開有石髓出
　食之者夀與天地等
白羊公
　黄蘆子以法授白羊公此公嘗乘白羊故號
四百嵗小兒
　李八百呼渉正為四百嵗小兒
煮石如芋
　焦光服白石煮熟與人味如芋
時下𤣥洲戲赤城
　茅盈學道乘赤龍登天先是童謡曰神仙得者茅初
　成駕龍上天昇太清時下𤣥洲戲赤城繼世而往在
　我盈帝欲學之臘嘉平
七試
　張道陵弟子趙昇七試皆遇乃授肘後丹經
八公
　劉安請致術士於是八公往見化為童子顔如桃花
　王敬之遂授丹經
鷄犬諸物得仙
　安既仙去藥器在庭鷄犬䑛之皆仙去
石壁神丹方
　韋和到西城山事王君令熟視石壁乆之見有文字
　即得道初一年無所見二年滿有文字三年得所刻
　神丹方及五岳圖乃去
二十三處見子訓
　薊子訓有道術至京師諸貴人争邀之皆許某日午
　當往是日二十三處見子訓衣服語論皆如一焉
九節杖
　王遥遇雨使弟子以九節杖擔箧不沾濕
方瞳
　李根字子源兩目瞳子皆方仙經云人八百嵗則瞳
　子方
九節菖蒲
　九疑山人見武帝云聞有石菖蒲一寸九節可服故
　來採耳
魏伯陽
　魏伯陽與弟子三人作丹丹成先與犬犬死弟子曰
　先生可服之否伯陽服之亦死獨一弟子曰先生非
　常人也服丹而死得無意乎服之亦死二人下山求
　𦵏具伯陽即起再以丹納犬及弟子口中皆起仙去
　書以為别
落翮山
　王次中變篆為𨽻始皇召之不至將殺之次中化為
　大鳥振翼而起使者拜曰無以復命恐見誅乃以二
　大翮墜與使者始皇乃信因名落翮山
碧瓦鱗差瑶堦肪截
　蔡少霞夢人託書新宫銘曰紫陽真人山𤣥卿撰其
　畧曰碧瓦鱗差瑶階肪截珠樹規連玉泉矩洩仙翁鵲
　立道師水㓗三變𤣥雲九成絳雪
䘮四十九妻失五十四子
　彭祖年八百嵗䘮四十九妻失五十四子
肉芝
　蕭静之掘地得人手潤澤而白烹而食之問何物曰肉
　芝也
　　續仙傳(沈汾/)
漁父詞
　張志和號𤣥真子嘗歌漁父詞云西塞山邊白鷺飛
　桃花流水鱖魚肥青箬笠緑簔衣斜風細雨不須歸
　後於湖州刺史顔真卿坐上黄鶴翔集飛昇而去
藍采和
　藍采和常著破衫繋六胯黑木帶一脚着鞾一脚跣
　行丐於市歌曰踏踏歌藍采和世界能幾何紅顔一
　春樹流年一擲梭古人混混去不返今人紛紛來更
　多朝騎鸞鳳到碧落暮見桑田生白波長景明暉在
　空際金銀宫闕髙嵯峨後於濠梁酒樓騰雲上昇遺
　下衫靴帶并所執大拍板
童子峯
　朱孺子幼事道士王元正居大若巖一日汲於溪上
　見二花犬相趂因逐之入于枸杞叢下而沒掘之得
　杞根形如二犬煮而食之味極甘香忽覺身輕飛於
　峯上須臾雲氣擁之而去元正食其餘因得不死遂
　號童子峯
空中打麥聲
　王老者村居慕道有老道造之延留月餘忽遍體病
　瘡王老為呼醫道士曰但得數斛酒浸之即愈如其
　意置酒道士入瓮中三日方出而鬚髮反黑顔如童
　子謂王老曰能飲此酒可以仙去時方打麥王老全
　家飲之并打麥人皆飲之須臾皆醉卧忽風動雲蒸
　一時輕舉舍屋鷄犬亦去空中猶聞打麥聲
龍宫藥方
　孫思邈嘗救一青蛇龍子也後為龍王召至水府得
　龍宫藥方三十遂作千金方三十卷毎一卷内隠一
　方耳
道士化酒榼
　明皇召張果至問其夀曰堯時丙子年人又云堯時
　為侍中帝賜之酒曰臣有一弟子能飲帝召之俄一
　小道士自簷而下年十六七美風姿善談笑帝喜賜
　飲一斗不醉果曰不可更飲必有所失又逼飲之酒
　從頂出冠子墜地化為一酒榼視之乃積賢院中榼
　也拜果銀青光禄大夫賜號通𤣥先生
殷七七
　殷七七名文祥毎醉歌曰琴彈碧玉調藥煉白硃砂
　解釀逡巡酒能開頃刻花時鶴林寺杜鵑花甚盛為
　三春遊觀之最時將重九花葉已凋或謂七七曰汝
　言能頃刻花開可能此花否七七曰可九日之賞前
　二日往宿次日花已發及九日爛漫如春時數日不
　謝
司花女
　鶴林寺毎花開常見一紅裳女子䕶之及殷七七欲
　開其花忽一女子至曰妾乆司此花今為道者相共
　開之
栗綴鼻
　七七常為一官僚召飲有佐酒娼優笑之七七取栗
　散之皆聞異香出自栗中惟笑七七者栗綴鼻中復
　聞穢氣殆不堪忍須臾自起狂舞粉黛狼籍坐皆大
　懼共為謝過栗乃墜七七酌水為酒削木為脯指船
　即住呼鳥即下道術甚多
身居赤城名在丹臺
　謝自然問道於司馬承禎唯唯而已自然嘆曰毎登
　玉霄峯即見滄海蓬萊亦應非逺於是造别就新羅
　船入海至一山遇道士問何往曰蓬萊尋師道士笑
　曰蓬萊隔弱水此去三十萬里非飛仙不能到天台
　司馬承禎身居赤城名在丹臺真良師也自然乃回
　復見承禎乃傳授上清之法
蓬萊山在拄杖前
　譚峭詩云線作長江扇作天靸鞋抛向海東邊蓬萊
　信是無多地只在譚生拄杖前
烏龍
　韋善俊擕一犬號烏龍後化為龍乘之飛昇而去
琅玕樹
　謝𤣥卿遇神仙見丹柯碧葉微風時叩五音相節云
　此琅玕樹也又設鳳冠粟龍睛稻黒河琅菜素麟脂
　班螭髓𤣥洲白㮈空洞靈𤓰扶桑丹椹黒河文藻又
　有瓊􁎭酒桂腦芸香又彈八琅之璈叢霄之笙擊洞隂
　之磬奏元鈞之歌作迴鸞轉鳳之舞
空洞靈瓜扶桑丹椹鳳冠粟
　並見於上
穀父蠶母
　三川飢有青衣童子語人曰世人厭棄五穀地司已
　収五穀之神矣可相率祈謝穀父蠶母當致豐穰
睡仙
　夏侯隠毎登山渡水閉目美睡同行皆聞其鼾聲而
　步不蹉跌所至即覺人謂之睡仙
種瓜摸錢
　馬湘字自然有道術嘗於江南刺史馬植座冬月於
　酒杯中盛土種瓜須臾引蔓開花生實食之甚美又
　能遍身摸錢皆青銅錢投之井中呼之其錢一　一飛
　出
白雲記
　司馬承禎字子美善篆别為一體名金剪書隠居天
　台山玉霄峯號白雲子唐睿宗嘗召見既歸朝士賦
　詩送之盈編遂傳於世號白雲記
隔兩塵
　異人丁約隠於卒伍韋子威事之一日辭去謂子威
　曰郎君得道尚隔兩塵子威問其故約曰儒謂之世
　釋謂之刼道謂之塵
毛女
　毛女名玉姜在華山獵人多見之以其遍體生毛故
　以毛女呼之自言始皇宫人秦亡逃入山遇道人教食
　松葉遂不飢寒而身甚輕
李八百
　李真多蜀人得仙後常遊人間約其年八百餘嵗號
　李八百
蠅虎舞
　韓志和有道術唐憲宗時獻一龍床登坐則鱗鬛爪
　角皆動夭矯如生又於御前以蠅虎子數十枚令分
　隊伍舞梁州曲皆齊一中樂節
潄飯成蜂
　葛𤣥常師事左慈有道術與客對食食畢潄口中飯
　皆成大蜂飛行有聲良乆張口蜂皆復入却成飯粒
　　商芸小說
四寳宫
　漢武以雜寳粧床屏帳等設於桂宫謂之四寳宫
三雲殿
　漢成帝設雲幄雲幕雲帳於甘泉宫謂之三雲殿
彈棊
　漢成帝好蹴鞠左右以為勞帝曰擇似此不勞者奏
　之乃作彈棊以獻或言始於魏文帝時宫中粧奩之
　戯帝為之特妙能用手巾角拂之有人自言能令試
　之以葛巾低頭拂之更妙於帝
天帝面方一尺
　晉咸康中有士人周謂者死而復生言天帝召見引
　升殿仰視帝面方一尺問左右曰是古張天帝耶答
　云上古天帝乆已聖去此近曹明帝也
凌雲臺
　臺上樓觀極盛初造時先秤衆材俾輕重相稱乃結
　構故雖高而隨風動揺終不壞晉明帝登而懼其傾
　側命以大木扶之未幾頽壊
問沐
　晉明帝為太子時聞元帝沐上啟云沐伏乆想勞極
　不審尊體何如答云去垢甚佳身不勞也
初不擇日
　鄭鮮之上啟宗武帝云伏承明旦見南蠻是四廢日
　來月朔好未審可從否答曰勞足下勤至吾初不擇
　日帝親為答尚在其家
足下
　介子推不出晉文公焚林求之推抱木而死公撫之
　盡哀乃伐木製履毎俯視則流涕曰悲乎足下足下
　之稱盖自此起焉
合組歌列錦賦
　揚雄謂長卿賦不似人間來嘆服不已其友盛覧問
　則何如其佳雄曰合纂組以成文列錦繡以成質雄
　遂著合組之歌列錦之賦
吐鳳
　揚雄吐白鳳凰集於𤣥上
胡廣得姓
　廣以惡月生父母惡之藏之胡盧棄之河流岸側居
　人收養之及長有盛名父母欲取之廣以為背所生
　則害義背其所養則㤀恩兩無所歸以其託葫蘆而
　生也乃姓胡
炊飯成糜
　有客詣陳太丘談鋒甚敵太丘乃令元方季方炊飯
　以延客二子委甑竊聴客語飯落成糜而進客去太
　丘将責之具言其故且誦客語無遺太丘曰但糜自
　可何必飯耶
爾汝交
　禰正平年未及冠而孔文舉已逾五十相與為爾汝
　交
若汝之言亦復甚佳
　司馬徽居荆州以劉表不明度必有變思退縮以自
　全人毎與語但言佳其妻責其無别曰如汝所言亦
　復甚佳終免禍
縈蒲
　歴城東有蒲臺世傳秦始皇嘗過此縈蒲以繋馬至
　今蒲生猶縈
肉翅登臺
　凌雲臺至高韋誕書榜即日鬚髪皓然榜有未正募工整之有
　鈴下卒著屐登縁如履平地疑其有術問之云兩腋
　各有肉翅長數許
占鼎無足當乘舟
　孔子使子貢出乆之不返占得鼎卦無足弟子輩皆
　曰不來矣顔淵曰鼎無足則乘舟來耶果然
蔡邕作仙
　漢王瑗遇鬼物言蔡邕作仙人飛去飛來甚快樂也
神驅石
　始皇作石橋欲過海觀日出有神驅石入海石去不
　速鞭之流血石皆赤色陽城等山皆起立東傾有趨
　赴之狀
璠璵之樂
　琴以七寳飾之名璠璵之樂
咽塠
　有人見劉道真曰此年少甚咽塠道真問此言佳否云
　佳道真曰若佳言令汝翁咽塠母咽塠(呼回徒堆反/)
一朝科頭
　管寧泛海舟覆乃曰吾嘗一朝科頭三晨晏起過必
　在此
　　書訣墨藪(韋續/)
八角垂芒
　蔡邕入嵩山石室中得素書八角垂芒如篆籕
畫被
　鍾繇教其子曰學書須思吾學三十年坐則畫地卧
　則畫被致穿見萬類皆倣像之乃能臻妙
隼尾波
　草書須緩前連後字有㸃者字竟乃安㸃𨽻書太急
　則墨不能入紙𨽻有擊石波八分書有隼尾波最為
　難作
銕㸃銀鈎
　㸃欲堅直如銕鈎欲活而有力如銀
印泥畫沙
　張長史曰禇河南論書云用筆如印泥畫沙初不悟
　後於江岸見沙地平净以錐畫字媚好可愛始信長
　史之言貴藏鋒也
婢為夫人
　梁武帝評羊欣書如大家婢為夫人舉止羞澁終不
　似真
金生
　禇遂良書字裏金生行間玉潤
妙中更妙
　虞世南書體段遒媚舉止不凡能中更能妙中更妙也
水硯為城池
　筆陣圖云水硯者城池也紙者陣也筆者刀矟也墨
　者甲兵也心意者將軍也結搆者謀畧也
三折筆
　鍾繇弟子宋翼毎畫一波三折筆作一戈如百鈞弩
　作一㸃如高峯墜石作一牽如百嵗枯籐作一放縱
　如驚蛇入草此三折之法
墨入七分
　晉祭北郊文王羲之書已而欲改易命工削去墨皆
　入木七分許
東陽魚卵
　王逸少云紙取東陽魚卵墨取廬阜松烟
墨豬
　又云字多肉少骨者謂之墨豬
入神入妙入能
　張芝書謂之亞聖張昶草入神八分妙入能
拊心嘔血
　鍾繇見蔡伯喈筆法韋仲將座上拊心三日因嘔血
　苦求之不得及誕死繇令掘其墓得之
透過紙背
　張長史云當其用鋒欲透過紙背
常侍登床
　太宗作飛白羣臣就帝手中競取劉洎登御床得之
　太宗笑曰昔聞婕妤辭輦今見常侍登床
　　南楚新聞(尉遲樞/)
冶銀
　薛昭緯經巢賊之亂流離道途往往絶粮忽遇一舊
　識銀工邀昭緯飲食甚豐昭緯以詩謝之曰一楪氊
　根數十皴盤中猶更有紅鱗早知文字多辛苦悔不
　當初學冶銀
通膓米
　荆南孫儒之亂米斗四十千持金寳換易得一撮一
　合謂之通膓米言飢人不可食他物惟煎米飲可以
　稍通膓也
孔子廟衙官
　文徳中趙滔尹平陸有人馬逸入孔子廟觸倒十哲
　塑像二座鎮將孫惲走報曰馬入孔子廟觸倒衙官
　兩箇
夢虱登第
　李蠙司空初名虬將赴舉夢名上添一畫成虱字及
　寤曰虱者蠙也乃改今名果登第
抱芋羮
　百越人以蝦蟇為上味先於釡中置小芋候湯沸投
　蝦蟇皆抱芋而熟謂之抱芋羮又云疥者皮最佳故
　越人云切不可脫去此錦襖子
進士不櫛
　闗圖有妹能文毎語人曰家有一進士所恨不櫛爾
　　鄴侯家傳(李泌/)
小友
　李泌㓜時警敏張九齡呼為小友
青青東門柳
　泌賦詩譏楊國忠云青青東門栁嵗宴必顦悴國忠
　訴于明皇上曰賦栁為譏卿則賦李為譏朕可乎
儋耳龍
　明皇幸蜀徳宗時年十五從行有父老占於衆曰太
　孫乃儋耳龍何懼賊乎
六合大同印
　肅宗在靈武鑄印徵兵文曰六合大同印
枕天子膝睡
　泌謂肅宗曰臣絶粒無家禄位茅土皆非所欲收復
　京師但枕天子膝睡一覺使有司奏客星犯帝座一
　動天文足矣
五不可住
　肅宗既還京師泌辭去云臣有五不可住臣遇陛下
　太早用臣太重恩太深功太高而跡太竒力辭而去
隔鑪為逺
　泌與肅宗夾爐而卧懇求退曰今陛下以隔鑪為逺
　此時若不得請況他日於香案前奏事豈復可得乎
瑠璃眼
　皇孫奉節王好詩初煎茶加酥椒之類求詩泌戲云旋
　沬畨成碧玉池添酥散出瑠璃眼奉節王即徳宗皇孫也
端居室
　泌得請乃於衡嶽隠居詔即所居營建舍宇號端居室
鏁子骨
　泌辟穀身輕能行屏風上每導引骨節珊然有聲人
　謂之鏁子骨
以銀為信
　代宗欲相泌元載忌之帝不出泌約曰後召當以銀
　為信忽出銀青泌知載必敗也已且相矣未幾果然
醉人為瑞
　徳宗播遷人多乏食無釀酒者後京師稍寧有一醉
　人聚觀以為祥瑞
六押
　徳宗既相泌欲令以同列分職泌曰不可宰相代天
　理物輔衮之職不可分也至於給舍乃分司押事故
　舍人乃謂之六押平章事當共之若各司其局乃司
　也焉得謂之相帝從之
貞元
　初議改元泌曰本朝之盛無如貞觀開元各取一字
　以為則效乃改號貞元
遺補騎驢
　徳宗之亂郎官乘馬遺補騎驢
造命者不可言命
　徳宗以播遷為天命泌曰天子造命不可言命
小心乃姦臣之態
　泌謂盧杞
獻生子
　泌以二月一日為中和節人家以青囊盛百穀果實
　更相饋遺務極新巧宫中亦然故謂之獻生子
月蝕東壁
　八月望月蝕東壁泌曰吾當之矣東壁圖書之府也
　且占云大臣有文章者當之今吾為相兼集賢之職
　開元中張燕公罷相為集賢學士將薨而月蝕東壁况
　吾為相乎未幾果不起
鞋者諧也
　泌未相時宿内院阿足師旦起竊泌鞋送之帝所帝
　即送泌曰夫鞋者諧也當為弼諧事且諧矣
鳴珂遊帝郷
　泌少為詩曰天覆吾地載吾天地生吾有意無不然
　絶粒升天衢不然鳴珂遊帝都安能不貴復不去空
　作昂藏一丈夫可謂有志矣
屏風上立
　泌兒時身輕能於屏風上立熏籠上行有異人見泌云
　此兒十五必升天父母惡之聞空中異香必作蒜虀
　潑之恐其飛升故
　
　
　
　
　
　
　
　
　
　紺珠集卷二
欽定四庫全書
　紺珠集卷三　　　　　宋　朱勝非　撰
　　抱朴子(葛洪/)
肉芝
　萬嵗蟾蜍頭上有角頷下有丹書重八字名曰肉芝
　以五月五日取隂乾以其足畫地即流水帶之于身
　能辟兵若遇人射已得此則矢自還
吹龍
　秦甘宗所奏西域事云有方士能神咒臨川禹歩則
　浮出初長十餘丈又作法吹之毎吹輒縮至數寸及
　取著瓶中聞有旱處則賫龍以往厚歛金帛則投龍
　於淵復吹之須臾大雨四集矣
讁鋤芝草
　蔡誕好道棄家入山不堪苦而還欺其家人曰吾為地
　仙位卑為老君牧龍因羣仙博戲輸一五色斑龍縁此
　被謫崑崙山下芸鋤芝草
蟻磨
　天圓如盖地方如棊局天左行日月右行如蟻之行
　磨上磨左旋蟻右行磨行速蟻不得已隨磨行回
甘谷菊水
　酉陽酈縣山中有甘谷谷中皆菊花墮水中居人飲
　之多夀有及一百五十有餘嵗者
卻雞犀
　通犀中一白理如線者置米其上以飼雞雞見驚却
　者為真亦名駭雞犀刻以魚形持入水水輒自開
飲丹井
　葛稚川祖為臨沅令縣民有世年百嵗者因徙居子
　孫多夭它人居其宅亦世夀云井水色赤葛疑有丹
　藥濬井求之果得丹砂數斛自後水色不復赤
千嵗龜
　千嵗龜五色額上骨起如角解今古巢於蓮葉或在
　松叢之下
魚魯之訛
　寫字以魚為魯以帝為虎
紫㣲降光
　仲尼春秋成紫㣲降光
赤靈符
　以五月五日作赤靈符著心前以辟五兵
流霞一杯
　項曼都脩道山中因逰紫府飲流霞一杯忽思家為
　上帝所斥河東呼為斥仙人
仙茆
　帝軒候鳯鳴以調律唐堯觀蓂葉以知月注云堯時
　有草夾堦而生隨月開落名蓂莢又曰厯莢又仙茆
天鼓
　雷曰天鼔
雷公
　雷神曰雷公
潤兵
　出陣雨作霑衣其名潤兵
菊甘薏苦
　論物性不同
仲能
　鼠三百嵗名仲能
玉􁎭
　銷玉為􁎭潰金為漿故曰玉􁎭
七明九光芝
　七孔者名七明九孔者為九光
芝名
　七明九光者石芝名也威喜樊桃木之名也獨搖牛
　角龍仙皆草芝也
無腸公子
　蟹
氷丸霜散
　立夏日服六壬癸符或𤣥氷丸飛霜散暑不能侵
　也
謫守天厨
　劉安昇仙見上帝誤稱寡人謫守天厨
　　朝野僉載(張鷟/)
駝李
　後魏時定四姓隴西李氏上姓也恐不得預乘明駝
　星夜入洛而事已定人謂之駝李
緑珠怨
　武后時補闕喬知之有美妾名碧玉而善歌舞武承
　嗣借教舞僮納之不還知之作緑珠怨寄之其末四
　句云辭君去君終不忍徒勞掩淚傷鉛粉百年離恨
　在髙樓一旦容華為君盡碧玉得詩飲泣而卒承嗣
　聞之遂殺知之
獬豸
　武后時侍御史侯思止本賣餅人以羅告授五品官
　乞作御史后曰卿不識字思止曰獬豸不識字但能
　為國觸奸人而已后悦遂授之
訊囚名状
　李嵩武后時為御史鞠獄備諸慘酷其訊皆有名號
　如仙人獻果玉女登梯犢子懸駒驢兒㧞橛鳯皇曬
　翅猿猴鑚火上麥索下攔單之類
𤣥衣素衿人報赦
　貞觀中黎景逸居空青山有鵲巢其庭每以餘食飼
　之甚馴熟後景逸出仕被誣下獄一日有鵲於獄屋
　氣樓中下視景逸喜噪其日傳有赦官司詰其来云
　逢𤣥衣素衿人説之三日而赦果至乃悟鵲所傳也
斵忩舍人
　唐陽滔為中書舍人時促命草制而吏持門鑰他適
　無舊本檢視乃斵忩取之時號斵忩舍人
則天喜偽瑞
　則天好祥瑞臣下竟作偽有以紫石末填于白石中
　文曰聖母臨人永昌帝業則置永昌縣又填曰武興
　即置武興縣刑寺苦囚衆於獄外牆作大人脚跡亦
　云有金人見即赦囚改元曰大足
題目人
　魏光乘好題品人姚元之長大行且速號趂蛇鸛雀
　王旭長而黒醜號煙薰木棖楊仲嗣躁急號熱𨫼上
　猢猻
志射
　督君謨善射閉目而射志目則中目志口則中口有
　王靈智者學其妙乆之曲盡其妙欲射君謨殺之君
　謨時無弓矢執一短刀矢來輒擊折末後一矢以口
　承之遂齧其鏑謂靈智曰學射三年但未教汝齧鏑
　法爾
繫錢靴帶
　唐鄭愔為吏部侍郎掌選貪贓不法引銓日有選人
　以百錢繫靴帶行步有聲愔見問之對曰當今之選
　非錢不行
金牛御史
　武后時嚴昇期攝御史巡按江南嗜牛肉而多受人
　金故號金牛御史
鶴鳴雞樹
　鳯閣侍郎杜景儉文章知識並髙遠時號鶴鳴雞樹
鳩集鳳池
　王及善才行庸猥為内史號為鳩集鳯也
驅驢宰相
　及善後為右相無甚施設惟不許吏輩将驢入堂終
　日驅逐號為驅驢宰相
霜鷹凍蠅
　蘇味道髙爽王方慶魯鈍同為鳳閣侍郎或問張元
　一曰蘇王孰賢曰蘇如九月得霜鷹王如十月被凍蠅
賜麻
　唐滕王嬰蔣王暉皆貪汚帝聞每賜諸王珍物二王
　獨以麻數車令為索
八搨將軍
　滕王為隆州刺史多不法叅軍裴聿諫之止王怒令
　左右摑搨他日聿入計具訴于帝問聿曽被㡬搨聿
　曰前後八搨即令遷階聿歸嘆曰何其命薄若言九
　搨當入五品矣聞者哂之號八搨將軍
鳴靴鼻
　張說諂事王毛仲其拜相王有力焉說往謝之把手
　而舞鳴其靴鼻
孟青
　侯思止謂决囚大捧為孟青
金剛舞夜义歌
　隋諸葛昻髙瓉争為豪侈昻屈瓉串長八尺餅闊丈餘
　餤麤如柱酒行自為金剛舞以送之瓉復屈昻以車
　行酒馬行肉碓斬膾碾蒜虀自唱夜义歌以送之
烹奴蒸婢
　瓉復屈昻烹一小奴子為饌食訖呈其頭顱昻復屈瓉
　以美妾行酒怒而叱去須臾盤中蒸此妾頭粉黛如
　其故
酒濯足
　馬周微時入都至新豐逆旅遇貴公子飲酒不顧周
　周即市斗酒獨飲之餘以濯足
刺史不守鞋
　鄭仁凱至鄙猥常為密州刺史家奴告以鞋弊仁凱
　即呼公吏鞋新者令上樹探巢俾奴竊其人鞋而去
　吏下訴之則曰刺史不是守鞋人
澁體
　唐徐彦伯為文多變易求新以鳯閣為鶠閣以龍門
　為虬戸以金谷為銑溪以玉山為瓊岳以芻狗為卉
　犬以竹馬為篠驂以月兔為魄兔以風牛為飈犢後
　進效之謂之澁體
白蠟明經
　張鷟號青錢學士謂之萬選萬中時有明經董方舉
　九上不第號白蠟明經與鷟為對
補闕連車載
　武后時官濫謡曰補闕連車載拾遺平斗量把椎侍
　御史托椀校書郎
白版侯
　武后時封侯者衆鑄印不供至有白版侯者焉
烏金
　唐拱州有畜猪而致富因號猪為烏金
衞靈公
　婁師徳長大而貌異於衆又病蹇張元一目為失轍方
　相又曰衞靈公言護衞靈柩亦方相也
鶴樽
　唐韓王元嘉有一銅鶴樽背上注酒則一足倚滿則
　正立不滿則傾側
鵲尾杓
　陳思王有鵲尾杓直而長置之酒樽凢王欲勸者呼之
　尾則指其人
舞胡子
　北齊蘭陵王有巧思為舞胡子王意所欲勸胡子則
　捧盞揖之
手重五斤
　陛餘慶為洛州長史善論事而謬於判决時嘲之曰
　説事則喙長三寸判事則手重五斤信有之矣
狐蹲雉伏
　鄭愔狐蹲貴介雉伏權門
賢聖不過五人
　殷安常謂人曰自古聖賢不過五人伏羲以八卦窮
　天地之㫖一也乃屈一指神農植百榖濟萬民二也
　乃屈二指周公制禮作樂百代常行三也乃屈三指
　孔子前知無窮却知無極抜乎其萃出乎其類四也
　乃屈四指自是之後無屈得安指者良乆曰并安五
　也不遜如此
虎筮
　有神巫能結壇召虎人有疑罪令登壇有罪者虎傷
　無罪者不顧名虎筮
兔魚龜符
　唐初為兔符以兔為瑞也又為銅魚符以鯉魚為瑞
　也武后以𤣥武為姓瑞乃以銅為龜符
麒麐楦
　唐楊烱每呼朝士為麒麟楦或問之曰今假弄麒麟
　者必修飾其形覆之驢上宛然異物及去其皮還是
　驢耳無徳而朱紫何以異是
手摸床稜
　蘇味道為相或問其燮和之道無言但以手摸床稜
　時謂摸稜宰相
方相姪
　唐有士人姓方好矜門地但姓方貴人必認為親或
　戲之曰豐邑公相何親遽曰再從伯父戲者笑曰既
　是方相姪只堪嚇鬼豐邑坊造凶器出賣之所也
耳冷不知有卿
　唐孟𢎞㣲對宣宗曰陛下何以不知有臣不以文字召
　用帝怒曰朕耳冷不知有卿翼日諭輔臣此人躁妄
　欲求内相黜之
琵琶多於飯甑
　江陵在唐號衣冠藪澤人言琵琶多於飯甑措大多於鯽
　魚
不伏致仕
　武后時夏官侍郎侯知一以年老勑令致仕知一乃
　詣朝堂跳躍馳走以示輕健時謂知一不伏致仕
舅得詹事
　張説女嫁盧氏嘗為舅求官説不語他日復問説但
　指支床龜女欣然告其夫曰舅得詹事後果然
熊枕宜男
　韋庶人妹以豹頭枕辟邪白澤枕辟魅熊枕宜男
禾頭生耳
　俚語云春雨甲子赤地千里夏雨甲子乘舟入市秋
　雨甲子禾頭生耳冬雨甲子飛雪千里
壁龍
　柴紹弟有力能越百尺樓謂之壁龍
雞肆
　富人羅會以剔糞致富人謂之雞肆言跑糞有所得
夸父支鼎石
　辰州東有二山髙數十丈古語云昔夸父與日争至此
　煑食此支鼎石也
初月出雲長虹飲澗
　趙州石橋望之如初月出雲長虹飲澗天后時黙啜欲
　南過至橋忽馬不進見龍卧橋上乃去
魏丞烏
　唐魏伶為西市丞養一赤烏每於衆中乞錢銜歸號
　魏丞烏
飛坡
　永昌中秦州敷水店南西坡白日飛四五里直塞赤
　水波上桑畦麥壠依然不動
葬壓龍角其棺必斲
　唐郝處俊為侍中既𦵏有書生過其墓曰𦵏壓龍角
　其棺必斲
縮䓗侍郎
　侯思止食籠餅必令縮䓗加肉因號縮葱侍郎籠餅
　即饅頭也
翹闗負乘之譏
　崔湜為吏部侍郎掌銓有選人白湜曰某能翹闗負
　乘湜笑曰若壮何不求選兵部答云外議謂崔侍
　郎下有氣力者即選
祝蝹
　祝欽明頑滯多疑人目謂蝹盖蝹者肉多塊無七竅
　秦穆公時野人得之
改忌日
　權龍褒不識忌日何名私忌吏對父母亡日請假至
　日出牒改到明日好作忌
疾從指入
　崔渾至孝父母不康祈神嘗請以身代覺疾從指入
　俄而徧身不安
騎豬
　武懿宗遇敵棄械而走張元一嘲曰長弓度短箭蜀
　馬臨階騙去賊七百里偎牆獨自戰甲仗縂抛却騎
　豬正南竄后曰何不乘馬曰騎豬夾豕也
㸃鬼簿
　楊烱文好用古人姓名名㸃鬼簿
筭博士
　駱賔王文好以數對名筭博士
神仙童子
　唐元嘉聰敏年少號神仙童子
草裏刺史
　權懷恩荆州刺史令參軍脫鞾僕射劉仁軌曰公草
　裏刺史至神州不可參軍豈可脫鞾
白雞盞
　栁亨飲未嘗醉有白雞盞取其迅速
牙筆
　歐陽通自重書以犀牙為筆管貍毛心秋毫覆松煙
　為墨和以麝
方丈鏡
　王幼臨造並照人馬
百寶爐
　安樂公主百寶香爐
辰車
　十二辰車如正南則午門開人馬出之類
　　國史補(李肇/)
鼠虎俱為相屬
　陸長源以舊德為宣武行軍司馬韓愈巡官同事或
　譏年輩相逺愈曰大蟲老鼠俱為十二相屬何怪之有
婦翁與婿
　張垍尚主在翰林獨賜珎玩常誇於同列張淑曰婦
　翁與婿非天子賜學士者也
裴旻遇真虎
　裴旻守北平地多虎旻善射一日斃三十餘虎意氣
　自若有老父至眎其死虎曰此彪也而非虎若遇真虎
　無能為也旻曰真虎安在父曰此北去徃徃有之旻
　躍馬而去藂薄問有虎躍出状小而鷙猛據地一吼
　山石震動旻人馬皆為之辟易弓矢偕墜幾不自免
　自是不復射
王維竊句
　王維好佛故號摩詰性致髙遠得宋之問輞川别業山
　水絶勝今清涼寺是也維有詩名然好竊取人句如
　行到水窮處坐看雲起時英華集中詩也漠漠水田
　飛白鷺隂隂夏木囀黄鸝李嘉祐所作也
碧落碑
　絳州有碑篆字與古文不同頗為怪異李陽氷見而愛之
　驗其文是唐初而不載書人姓名止有碧落二字因
　謂之碧落碑
錦靿致富
　明皇至馬嵬坡驛令髙力士瘞貴妃於梨樹下店媪拾
　得錦靿一隻過客借一觀玩必湏百錢媪由此遂致
　富
光弼號令精彩皆變
　郭汾陽自河陽入李太尉代領其兵舊營壘也舊旗
　幟也舊将士也光弼至鎮號令而精彩皆變
出家是大丈夫事
　崔趙公問徑山曰弟子出家得否荅曰出家是大丈
　夫事非将相所為
爵位不如族望
　李􁂴酒泉公義琰之後門戸第一而有清名嘗謂爵
　位不如族望官至司封郎懐州刺史與人書惟云隴
　西李􁂴
釋伽周孔設教同
　李周與妹書曰釋伽生中國設教如周孔周孔生西
　方設教如釋伽天堂無則已有則君子登地獄無則
　巳有則小人入時以為名談
喜鵲
　竇參之敗給事中竇申擬配流徳宗曰吾聞申欲至
　人家謂之喜鵲遂賜死
佛汗
　劉元佐守汴或言相國寺佛有汗元佐遽往持金帛
　以施繼遣其家屬往禮之翌日復起齋場由此士庶
　競集輸施甚衆乃令将吏籍其物十日乃閉寺曰佛
　汗止矣所得數十萬盡贍軍
麻姑送酒
　李相泌以虚誕自任嘗對客曰令家人速洒掃今夜
　洪崖先生来有人遺羙酒一榼會客至乃曰麻姑送
　酒来與君同傾傾畢門者乃云某侍郎取榼泌命倒
　還略無愧色
蛇酒
　李舟之弟病風或説烏蛇可治乃求蛇置之瓮中釀
　之蛇聲數日不絶比及其熟香氣酷烈異於常酒飲
　之須㬰為水惟毛骨存焉
論代槐
　貞元中度支欲取兩京道槐為薪别植小者牒南尉
　張造造曰召伯所憩尚勿剪除先皇舊遊豈宜著伐
　乃止
光寺錢
　韓令為宣武軍節度使張元正為邕管經略使王宗
　為夀州刺史皆自大理評事起拜徵光寺錢相繼而
　至皆以為榮
准勑惡詩
　徳宗晚年時詩頗工臣下莫及杜太保在淮南進崔
　叔清詩百篇帝謂使者曰此惡詩何用進時謂准勑
　惡詩
熱風
　鄭雲逵與王彦伯鄰居嘗有客求醫誤謁逵亦為診
　候曰熱風頗甚客求藥雲逵曰藥即不如東家王供
　奉客驚慚而去自是京師有乖謁儀者云熱風
襄樣節度
　襄州為漆噐天下取法謂襄様及于司空頔為帥名
　暴虐鄭元鎮河中亦横暴故人皆呼為襄樣節度盖
　謂此也
上不疑我
　徳宗自復宫闕常恐生事郡鎮有兵處必姑息之惟
　渾瑊奏事不盡從喜謂人曰上不疑我
王言不可存於私家
　髙貞公為中書舍人家無制草或問之曰王言不可
　存於私家悉焚其草
楊穆兄弟優劣
　貞元中楊氏穆氏弟兄人物俱不相下或云楊氏賔客
　皆同穆氏賔客各殊以此優劣之
筆塜
　長沙僧懐素好草書自然得草聖三昧以棄筆積堆
　因𦵏之號筆塜
枷有三脱
　王悦為厔盩鎮将軍士犯令杖而枷之百日乃脱不
　百日而脱者有三我死則脱爾死則脱天子命則脱
　由是不犯令
穆氏兄弟
　穆氏兄弟四人賛貟賞質賛俗而有格比為酪質美
　而多為酥員為醍醐賞為乳腐
茶治熱
　故老云五十年前多患熱黄坊曲有専以烙黄為業
　者灞滻諸水中常有晝坐至暮謂之浸黄近代
　悉病脚腰者乃飲茶所致也
私謁放還
　李林甫知吏部選寜王私謁十人林甫曰就中乞一
　人林甫賣之於是榜其人曰據其書判自合得留縁囑
　寧王且放冬集
儒釋同否
　或問羅浮生為政難易曰簡則易又問羅儒釋同否
　對曰直則同
鈒鏤王家
　四姓滎陽鄭崗頭盧澤底李土門崔皆為鼎甲太原
　王亦四姓之匹而呼為鈒鏤王家喻銀質而金飾也
蕭齋
　梁武帝時令蕭子雲飛白大書蕭字至今一字存焉
　李約見之破産買歸東洛建一小室以玩之號蕭齋
婦人之貴
　苗夫人其父太師也其舅張嘉貞也其夫延賞也其
　子𢎞靖也其婿韋臯也近代婦人之貴無如此比也
沙堤火城
　凡拜相禮絶班行府縣載沙填路自宫城至其第名
　曰沙堤每元日冬直百官已集而宰相方至珂傘列
　燭多至數百炬謂之火城至則衆皆滅燭以避之
花押
　宰相判四方事有堂按處分百司有堂帖不次押名
　曰花押黄勅既下有所異同曰黄帖
白袍子紛紛
　或有朝士問宋濟曰近日白袍子何太紛紛曰由緋
　袍子紫袍化之使然
文章風尚
　元和之後文章則學竒於韓愈學澁於樊宗師歌行
　則學流蕩於張籍詩則學矯激於孟郊學淺於白居易大抵
　天寶之風尚黨大厯之風尚浮貞元之風尚蕩元和
　之風尚怪因人倡之爾
第果實名
　李直方嘗第果實名如貢士者以緑李為首楞梨為
　副櫻桃為三甘子為四蒲萄為五或薦荔枝曰寄舉
　之首范曄以諸香品時輩侯朱虚撰百官本草皆此
　類
蛟龍破笛
　李舟好事嘗得村舍煙竹截以為笛堅如銕石以遺
　李謩謩吹笛天下第一夜月泛舟吹其聲韻逸發俄
　有客舟至登岸請笛吹之其聲清壮可以裂石謩甚異
　之及入破呼吸盤辟笛忽破碎客忽不見疑即蛟龍
　也
相府蓮
　于司空以樂府曲有想夫憐其名不雅将易之客曰
　南朝相府因瑞蓮製曲號相府蓮語轉訛如此
下馬陵
　董仲舒墓門人過必下馬以故為下馬陵而訛為蝦
　䗫陵
西畨論茶
　党魯使西畨烹茶帳中畨人問之魯曰滌煩所謂茶
　也畨人曰我亦有乃出數品曰此夀春者此謂顧渚
　者此蘄門者
張顛
　張長史旭書法傳崔邈顔魯公旭自言始聞公主擔
　夫爭道而得筆法後見公孫大孃舞劍而入妙旭毎
　醉書益精或揮毫大呌以頭揾墨中號曰張顛
王積薪遇棊仙
　王積薪棊術甚髙初成自謂天下無敵将遊京師宿
　於逆旅夜聞一媪呼其婦曰良宵難遣棊一局乎婦
　曰第幾道下媪曰第幾道各言數十媪曰爾敗矣婦
　曰伏局積薪空壁窺之並無燈燭翌日覆其局竟皆
　不及疑其仙也由此碁益精矣
詩擅場
　唐人燕集必賦詩推一人擅場郭曖尚昇平公主盛
　集李端擅場送王相鎮幽朔韓翃擅場送劉相巡江
　淮錢起擅場
縁撞歌
　元載乆擅權客有為都盧縁撞歌述其危殆之勢以諷
　載載覽之不覺泣下
讀書不如冩書
　張參為國子司業手冩九經每言讀書不如寫書
窮兵獨舞
　于頔聞韋臯進聖樂亦撰順聖樂以進其曲将半行
　綴皆伏而一人舞於中将進閲之幕客韋綬在其坐乃
　曰何用窮兵獨舞以諷頔
一分筝聲
　于頔嘗令客彈琴其嫂知音聽之曰三分中一分筝
　聲二分琵琶聲全無琴韻
烏絲欄
　宋亳間紙有織成界道者謂之烏絲欄
詼諧等著名
　詼諧賀知章輕薄祖詠諢語賀蘭廣鄭涉詠字蕭
　昕寓言李紓隱語張著機警李舟張彧歇後姚峴訛
　語影帶李直方獨孤申叔題目曹著也皆著名者
博經
　博徒語曰强名爭勝謂之撩零假借分畫謂之嚢家
　什一而取謂之乞頭貞元中董叔徑進博經一卷
灔澦如馬
　水行峽路最險以灔澦為則故曰灔澦大如馬瞿塘不
　可下灔澦大如牛瞿塘不可留灔澦大如襆瞿塘不可觸
功徳山
　韓晉公始聞徑山以為妖妄既謁之見其形状不覺
　生敬出妻以拜并乞一號徑山曰功徳山後自杭来
　凢有婦人来乞號皆以此名之
埋懷村
　馬燧討李懐光自太原引兵至寶鼎下營問其地名
　曰埋懷村燧甚喜果敗懷光
轉逺轉髙轉近轉卑
　陽城居夏縣拜諫議大夫鄭綱居閿鄉拜拾遺李固南
　居曲江拜校書郎謂轉逺轉髙轉近轉卑
陸羽筮姓
　竟陵僧於水濵得嬰児育為弟子及長不知姓自筮
　得蹇之漸繇曰鴻漸于陸其羽可用為儀乃姓陸名
　羽字鴻漸所作茶經行于世鞏縣造甆偶人號鴻漸
　置茶竈間
李載生
　李載生燕代豪士常呼鷹携妓以獵終不肯仕生子
　栖筠為御史大夫磊落可觀而氣不及其父栖筠生
　吉甫任相國八年多智柔懦公慚卿卿慚長近之也
韋山甫
　韋山甫以石硫黄濟人嗜慾其術大行服其藥者多
　暴死其徒言山甫與陶貞白同壇受籙以神其術長
　慶二年卒于餘干江西觀察使王仲舒徧告人曰山
　甫病死死而速朽初無少異於俗人者
王彦伯醫
　王彦伯自言毉道将行列四五釡于庭老幼塞門彦
　伯指曰熱者飲此寒者飲此翌日各持金帛来相謝
　云無不効者
賣藥宋清
　宋清賣藥長安市朝官出入移貶輒賫藥迎送施藥
　甚廣人有急難傾財濟之嵗計所得之利亦有百餘
　倍長安人言有義者必稱宋清
白麥麫
　竇氏子言家方盛時奴歛羣從數宅之資供白麫言
　白麥性平由是恣食不疑及數嵗後有人告奴妄言
　所食乃常麥爾諸人暴熱一時皆作
七貴
　御史故事殿中得立花塼用紫案褥之類為七
　貴
烘堂
　御史臺官雖共坐絶言笑有不可忍雜端先笑則
　合笑謂之烘堂
颶母
　南海有颶母四面而吹倒屋抜木每數年一作則多
　虹蜺虹蜆謂之颶母
雷如彘
　雷州春夏多雷無日無之秋冬則伏也中状如彘人
　取食之亦有雷斧雷墨可為藥用
蚊母
　江南有蚊母鳥夏月夜鳴吐蚊於叢葦間又有蚊樹
　類枇杷樹皮裂蚊紋紛然而出
流桂泉
　南中有一泉多有桂葉流出因名流桂泉後乃立屋
　其上為漢祖廟而祀之又有胥廟者其像兮其鬚謂
　之五髭鬚並有靈應也
江心鏡
　揚州有江心鏡五月五日揚子江心所鑄
銀鹿
　顔峴家僮名銀鹿後事魯公終其身
登華山絶峰
　韓退之登華山絶峰不可反乃大慟華隂令令人百
　計取之始得下
毬場草生
　憲宗問趙宗儒曰聞卿在荆州毬場草生何也對曰
　雖則草生不妨毬子往來上為大笑
堂老
　宰相相呼堂老
省眼比盤
　吏部為省眼比部得廊下食號曰比盤
四軍紫
　貞元中有四行軍司馬同賜紫登郎署因呼為四軍
　紫
雷琴徽
　蜀中雷氏琴上者玉徽次金徽次螺蚌徽
石花紫筍
　茶名劔南有蒙頂石花湖州有顧渚紫筍峽州有碧
　澗明月
石梁春
　酒名滎陽之土窟春富平之石梁春
麥信風
　江淮舡泝流而上常待東北風謂之信風七八月有
　上信三月有鳥信五月有麥信
抛雲車
　暴風之候有抛雲車
舶鴿
　舶發海路必養白鴿舶沒雖數千里亦能歸其家
沉祝聲
　董庭蘭善為沈聲祝聲皆琴聲也
斯翁之後
　李陽氷自言斯翁之後直至小生
　　談藪(陽松玠/)
詩賦常有生氣
　宋袁嘏少有文才常謂人曰我詩賦常有生氣須急
　捉取不爾便飛去
一株桃李
　王泠然上裴耀卿書曰拾遺補闕寧有種乎僕不佞
　亦相公一株桃李也
丁公藤
　齊解叔謙母病風聞空中人告云得丁公藤當愈果
　求得飲之其病頓愈
别後䦨干
　王元景使梁劉孝綽送之泣下元景無淚謝曰卿勿
　怪我别後當䦨干
　　國史纂異(闕名/)
卿自難記
　唐許敬宗性輕見人多忘之或謂其不聡乃曰卿自
　難記若遇曹劉沈謝暗中摸索亦可識也
取謝靈運鬚
　謝靈運羙鬚臨刑施於南海祗洹寺為維摩詰鬚
　寺人寶惜中宗時安樂公主五日鬭百草欲廣獲其
　物色遂遣人往取之仍剪棄其餘
玉樹
　雲陽縣多漠離宫故地有樹似槐而葉細土人悉謂
　之玉樹揚子雲甘泉賦云玉樹青葱而左思以為假
　稱珎怪者實非也似之而已
二十八宿笑人
　貞觀中度支令坊州貢杜若本州曹官云本州不出
　杜若應由謝眺詩誤爾華省名郎若如此㫁事豈不
　畏二十八宿笑人也
北斗七星飲酒
　唐太宗時李淳風奏北斗七星當化人明目至西市
　飲酒使人候之有僧七人共飲酒二石太宗遣人召
　之七人笑曰此必李淳風小児在彼言我也忽不見
望省樓
　崔日知恨不居八座為太常卿起樓與尚書省對人
　謂之崔公望省樓
　　譚賔録(璩子温/)
著毛蘿蔔
　唐率府兵曹參軍馮光振入集賢院校文選注蹲鴟
　云蹲鴟者今之芋子即是著毛蘿蔔
笑中有刀
　李義甫状貌温恭與人語必嬉怡微笑而褊忌隂賊
　忤意者必加坑䧟人謂笑中有刀
屈宋作衙官
　杜審言恃才謇傲蘇味道為天官侍郎審言參選試判
　謂人曰蘇味道必死人問其故曰見吾判即當羞死
　矣嘗曰吾文章合得屈宋作衙官書跡羲之當北面
錢文甲跡
　錢文如甲跡者因文徳皇后也武徳中廢五銖錢行
　開通元寳錢此四字及書皆歐陽詢所為也初
　進様后掐一甲痕因鑄之
蒲帆百尺風
　羅隱下第詩云名慚桂苑一枝緑膾憶松江滿箸紅
　惟應鮑叔深知我他日蒲帆百尺風
盡該毫末備得精神
　唐東蠻王入朝顔師古奏昔武王時逺國歸欵周史
　集為王會篇令卉服鳥章備集蠻邸宜圖其事貽于
　後命閻立夲畫之莫不盡該毫末備得精神
醫乃意也
　許裔宗名醫人謂之曰何不著書對曰醫者意也脉
　者深趣也不可言傳
鴨渌之險
　元萬頃為遼東管記作檄文譏髙麗文云不知守鴨
　渌之險莫離支服云敬聞命矣移兵守之萬頃坐事
　流竄
　　尚書故實(李綽/)
改根為銀
　韓昶愈之子雖教有義方而性頗闇劣嘗為集賢校
　理史傳有金根車而昶以為誤悉改根為銀後除拾
　遺坐此言罷
蘇扛佛
　會昌毁寺分遣使傳錄金佛寶像有監察者盗取一
　銀佛時號蘇扛佛或問温庭筠何以為對曰無過蜜
　陀僧
牛鬭詩
　魏文帝與陳思王植同出遊見兩牛在牆間鬭一牛
　墜井死詔植賦詩不得言牛不得言鬬不得言井不
　得言死百歩要成四十言不成即加罪植應口即成
　曰兩肉齊道行頭上戴横骨行至險上頭崛起相唐
　突二敵不俱勝一肉卧土窟非是力不如盛氣不得
　泄歩猶未竟又作自怨詩三十言曰煮豆持豆萁漉
　䜴取作汁萁在釜下燃豆向釜中泣本是同根生相
　煎何太急其敏如此
大書台字
　張景藏詣裴光庭大書一台字裴甚喜數日出為台
　州刺史
三百縑易清夜逰覀園圖
　清夜遊西園圖顧愷之畫唐張周封得之一日凌晨
　有賫三百縑叩門問曰仇中尉欲以此易其圖與之
　乃詐也
王書二千六百紙
　太宗有大王書二千六百紙皆以丈二尺為軸獨有
　蘭亭記玉匣貯之後並藏昭陵
五院御史
　臺儀自大夫至監察通謂五院國朝徧厯者三人李
　商隱張延賞温造
　
　
　
　
　
　
　
　紺珠集卷三
欽定四庫全書
　紺珠集卷四　　　　　　　宋　朱勝非　撰
　　洛陽伽藍記(羊衒之/)
三三横兩兩從
　後魏孝文皇帝嘗會羣臣酒酣因舉巵曰三三横兩
　兩從誰能辨之賜金鍾御史中丞李彪曰沽酒老嫗
　甕注瓨屠児割肉與秤同尚書左丞甄琛曰吳人浮
　水自云工妓児擲繩在虚空彭城王勰曰臣始解此
　乃是習字爾
懷塼之俗
　魏荘帝舅李延實為青州刺史陛辭帝謂曰懷塼之
　俗世號難治舅宜好用心副朝廷所委時黄門侍郎在
　側不曉懷塼之義問於温子昇温曰昔彭城王作青
　州牧問其俗賔客云齊土之民風俗淺薄太守初至
　皆懷塼叩頭以見其意及其代去以塼擊之言其始
　向終背也是以京師語曰獄中無繫囚舍内無青州
　假令家道惡腹中不懷愁事始於此
酪奴
　齊王肅歸魏初不食羊肉及酪漿嘗食鯽魚羹渴飲
　茗汁髙祖問之曰羊肉何如魚羔茗汁何如酪漿肅
　曰羊陸産之最魚水族之長以味言之甚有優劣羊
　比齊魯大邦魚比邾莒小國惟茗不中與酪作奴髙
　祖大笑彭城王勰謂肅曰卿不重齊魯大邦而愛邾
　莒小國明日為卿設邾莒之會亦有酪奴因謂茗
　曰酪奴
水厄
　王濛好茶人至輒飲士大夫甚以為苦每欲候濛必
　云今日有水厄
老嫗吹篪
　後魏河間王有婢曰朝雲善吹篪諸羌叛王令朝雲
　假為老嫗吹篪羌皆流涕復降語曰快馬健児不如
　老嫗吹篪
玉鳯銜鈴金龍吐珮
　　杜陽編(蘇鶚/)
金麥銀粟
　咸通中同昌公主下降珍寳之盛無與為比其異者
　金麥銀粟連珠帳却寒簾犀簟牙席蠲忿犀如意玉
　九鸞釵辟邪香之類
九花虬
　代宗時范陽節度使李徳山貢馬額髙九寸毛拳如
　麐以身被九花紋故號九花虬後賜郭子儀旌殊勲
　也
輭玉鞭
　天寶中異國獻輭玉鞭屈之首尾相就舒之則勁直
　如繩乃以聯蟬繡帛為袋碧蠶絲為鞘碧蠶絲者彌
　羅國所貢自然碧色縱之一尺引之一丈
誥多珠
　大歴中日林國獻靈光豆形類中國菉豆色紅而光
　芒長數尺有餘又名詰多珠同石菖蒲煮之即大如
　鵝卵食之甚美可數日不飢
龍角釵
　亦日林國所獻釵玉紺色刻蛟龍形帝以賜獨孤妃一
　日帝與妃同遊龍池有紫雲自釵上起命置掌中以
　水噴之須臾化龍去
萬佛山
　新羅國進萬佛山雕刻沈檀雜以珠玉成佛像大者
　逾寸小者數分眉目口耳皆備下有行道僧數千傍
　有紫金鐘徑三寸每擊鐘則衆僧皆禮首至地而起
香玉辟邪
　肅宗賜李輔國香玉辟邪二玉之香可聞數里輔國每
　置之坐隅一日方巾櫛辟邪一忽大笑一悲啼輔國
　碎之未幾果卒
芸暉堂
　元載造芸暉堂於私第芸暉香草也出于闐國其脆
　潔如氷而入水土不朽為屑以塗壁故以名之
金龜印
　元和中内給事中張維則自新羅使回於海上洲島
　間遇神仙遺以寶函中有金龜印龜長五寸上負黄
　金玉印面方一寸八分其篆文曰鳯芝龍木受命無疆
　維則具進是月寝殿前連理木生靈芝二株宛如龍
　鳯上曰鳯芝龍木豈非驗于此乎
雙麐芝
　憲宗好神仙之術有方士伊祁𤣥解者帝頗敬之因問
　曰先生春秋既髙顔色不老何也𤣥解曰家于海上
　嘗種靈草食之因令種於禁中一曰雙麟芝二曰六合
　葵三曰萬根藤草成帝餌之良騐時西域進方圓二
　美玉𤣥解見之曰此龍虎玉圓生於水龍寶之方生
　於山虎寶之遂問所貢之使云果得之山澤間也
菩薩蠻
　唐大中初女蠻國貢獻其人皆危髻金冠瓔珞被體
　故謂之菩薩蠻當時因此製曲以為名後人因之
常堅氷
　唐順宗時拘彌國貢此氷及變書草
手談池
　大中間日本國貢玉碁子云本國南有集真島島上
　有手談池池中碁子出焉
　　雲谿友議(范攄/)
靈徹詩
　韋丹與林僧靈徹為忘形友丹帥江西寄詩與靈徹
　曰王事紛紛無暇日浮生冉冉只如雲已為平子歸
　休計五老巖前必共君靈徹荅曰年老身閒無外事
　麻衣草坐亦容身相逢盡道休官去林下何曾見一
　人
郭素擬王軒
　王軒善為詩嘗遊苧蘿山題西施石曰嶺上千峰秀
　江邉細草春今逢浣紗石不見浣紗人是夕有所遇
　後有郭素者聞軒之事每於浣紗谿題咏屢吟歌賦
　詩或嘲之曰三春桃李本無言苦被殘陽鳥雀喧借
　問東鄰效西子何如郭素擬王軒
韋臯代張延賞
　韋臯張延賞之婿也臯素貧尚氣傲人妻族咸薄之
　因去為隴右軍幕會徳宗幸奉天以功被寵不數年
　自金吾持節西川與延賞為代張公愧甚不相見而
　去時無名子有詩云宣父辭周又適秦昔賢誰不困
　風塵當時甚訝張延賞不識韋臯是貴人
剖腹納書
　鄭圃有列子墓廟里中有胡釘鉸者每詣廟祭禱求
　聰慧一夕夢人剖其腹納一卷書既覺遂有詩思如
　喜縣尉見訪云児童不慣見車馬爭入蘆花深處藏
　粗有可觀皆類此
二十八字致上科
　章孝標好詩元和中下第作燕詩以獻主司庾侍郎
　云舊壘危巢泥已落今年故向社前歸連雲大厦無
　棲處更傍誰家門戸飛庾頗憐之會再秉文衡遂擢
　第時謂二十八字致上科
𤣥朗偈
　蜀僧𤣥朗性理通悟嘗作頌云天公未生我冥冥無
　所知天公忽生我生我復何為無衣遣我寒無食遣
　我飢還爾天公我還我未生時
虞姬壻
　唐李煬題名於昭應縣樓韋蟾留謔曰渭水秦川拂
　眼明希仁何事寡詩情只應學得虞姬壻書字纔能
　記姓名
烏衣人
　李筌注隂符經至禽獸之制在氣經年不能解忽夢
　烏衣人教之遂通其義
乞買山錢
　符山人以文書抵于頔乞買山錢百萬頔與之
詩集中日得相見
　馮道明謁陶公云與員外舊識閽者啓之陶言昧平生
　道明曰詩集中日得相見何隔平生陶善待之
迂卒短李
　白居易詩云悶勸迂辛酒閒吟短李詩言辛丘度李
　紳也
才出墨池便登雪嶺
　崔涯吳楚狂生嘲妓李端端曰獨把象牙梳挿髻崑
　崙山上月初生李氏求改詠乃曰揚州近日渾無價
　一朶能行白牡丹或戲之曰李家娘子才出墨池便登
　雪嶺何一日黒白不均耶
雪山賦
　平曽逰蜀謁成都李固言獻雪山賦言雖潔白而無
　草木華茂供人採綴以李公罕作文章也
裴諴温飛卿艶歌
　裴諴云不是厨中串安知䏑裏心井邊銀釧落展轉
　恨還深又云不信長相憶擡頭問取天風吹荷葉動
　無夜不揺蓮又云簳蠟為紅燭情知不自由細絲斜
　結網争柰眼相鈎飛卿云合歡桃核終堪恨裏許元来
　别有人又云玲瓏骰子安紅豆入骨相思知也無
三日拂塵
　劉夢得賀牛竒章拜相云待公三日拂塵埃
　　摭言(王定保/)
金剛杵
　薛保遜好行巨編自號金剛杵太和中公卿之門貢
　士卷軸填委率為閽人脂燭之費两相告語求保遜
　所投
進士登科記
　唐永徽以前俊秀一科猶與進士並列咸亨以後凡由文
　學舉於有司者竟集于進士之列由是趙傪等刪去
　俊秀故目而名曰進士登科記記之名立始于此也
英雄入吾彀中
　唐太宗貞觀中私幸端門見新進士綴行而出喜曰
　天下英雄入吾彀中矣時人語曰太宗皇帝真長䇿
　賺得英雄盡白頭
進士譜
　李肇國史補曰進士為時所尚乆矣其都會謂之舉
　場通稱謂之秀才投刺謂之鄉貢得第謂之前進士
　互相推敬謂之先輩俱㨗謂之同年有司謂之座主京
　兆府考而升者謂之等第外府不試而貢者謂之抜
　解将試各相保謂之合保羣居而賦謂之私試造請
　權要謂之闗節激揚聲價謂之還往既㨗列姓名於
　慈恩寺塔謂之題名大宴曲江亭子謂之曲江會此
　會闗試後亦謂之闗宴宴後分散亦謂之離會籍而
　入選謂之春闈不㨗而飲謂之打毷氉匿名造謗謂
　之無名子退而肄業謂之過夏執業以往謂之夏課
　亦曰秋卷挟藏入試謂之書䇿此其大略也
白衣公卿
　進士科始於隋大業中盛於唐貞觀永徽之間搢紳
　雖為輔相不由此選終不為美其推重則曰白衣公卿
　又曰一品白衫其艱難則曰三十老明經五十少進
　士
李權責李昻
　唐俊秀等科初以考功主之開元二十四年李昻員
　外性剛急集貢士與之約曰文章美惡悉知之矣如
　有請託當首黜之既而昻外舅與進士李權相善因薦
　於昻昻怒召權庭詰之又斥權章句之疵以辱之權
　拱而前曰禮尚往来鄙文不臧既得聞命矣執事昔
　有雅什愚将切磋可乎昻怒而許之權曰耳臨清渭
　洗心向白雲閒豈執事之詩乎昻曰然權曰昔唐堯
　衰耄厭倦天下将禪位於許由由惡聞其言故洗耳
　今天子春秋鼎盛不揖讓於足下而洗耳何哉昻甚
　惶駭訴於執政謂李權者風狂不遜遂下權吏後有
　請嘱無不從者朝廷以郎官權輕自是改用禮部侍
　郎
神州等第録
　神州解送自開元天寳之際率以在上十人謂之等第
　必求名實相副者小宗伯選之或至渾化不然十得
　七八茍被黜者多則牒貢院請落由故有神州等第
　錄以紀得人之盛後多為形勢之人所占遂不足貴
　矣
二子矛盾
　白樂天守杭江東進士多奔杭取解時張祐自負詩
　名以首冠為己任徐凝後至同會羣中樂天諷二子
　矛盾祐曰僕為解元宜矣凝曰君有何佳句祐曰甘
　露寺詩曰日月光先到山河勢盡来金山寺詩云樹影
　中流見鐘聲兩岸聞凝曰善則善矣柰何野人有句
　云千古長如白練飛一條界破青山色祐遂愕然果
　獲首選焉
鼇戴頑石
　盧肇開成中就江西解末送肇有啓謝曰巨鼇贔屓
　首冠蓬山試官曰深慚名第焉得首冠之語肇曰頑石
　在上巨鰲戴之豈非首冠也
期集院事
　進士榜出謝後便往期集院其日状元與同年相見
　請一人為錄事其餘主宴主酒主樂主茶探花之類
　咸以其日請主樂二人内一人主飲妓大科頭兩人
　第一部也小科頭一人第二部日至院常宴即小科
　頭主之大宴即大科頭主之雖無宴席科頭亦日有
　請給第一部日給一千第二部减半見燭皆倍給逼
　曲江大會則先牒教坊請奏上御紫雲樓垂簾觀焉
　公卿家則以是日擇婿車馬盛集于彼也
讌名有九
　一曰大相識主司有具慶者二曰次相識主司有偏
　侍者三曰小相識主司有兄弟者四曰聞喜勅下宴
　也五曰櫻桃六曰日月燈月燈者閤名也又曰月燈
　者打毬七曰牡丹八曰看佛牙上佛牙樓寶夀定水
　莊嚴皆有之寶夀最盛九曰闗宴最大即離宴也
錄事判罰
　崔沆為主罰錄事同年盧彖者俯近闗宴請假往洛
　及還同年已宴于曲江亭子彖以雕幰載妓微服縱
　觀為團司所發沆判之曰深攙席㡌宻映氈車紫陌
　尋春便隔同年之面青雲得路可知異日之心遂加
　以重陌
壓倒元白
　寶厯中楊相嗣復具慶下繼放两榜時先僕射自東洛
　入覲嗣復率生從迎於潼闗既回大宴於新昌里第
　諸生班坐時元白亦預皆賦詩于席惟刑部侍郎楊
　汝士有詩後成而最佳元白歎服汝士醉歸語其子
　弟曰我今壓倒元白其詩中警句云文章舊價留鸞
　掖桃李新隂在鯉庭
聞喚状元聲
　鄭合敬先軰及第後宿平康里詩云春来無日不閒
　行楚潤相看别有情好是五更殘酒醒時時聞喚状
　元聲楚娘潤娘盖妓之尤者也
銜得錦標歸
　盧肇袁州人少賤為人所薄後状元及第既歸刺史
　接之甚厚一日延肇以觀競渡肇賦詩曰向道是龍
　剛不信果然銜得錦標歸
阿婆三五少年時
　薛逢晚年厄於宦途嘗䇿蹇驢赴朝值新進士綴行
　而出團司所由軰斥逢令避道逢遣一价語之曰莫
　乞相阿婆三五少年時也曽東塗西抹來
阿房宫賦
　崔郾侍郎拜命於東都試舉人朝士祖於長樂傳舍
　吳武陵任太學博士亦在坐謂郾曰侍郎以俊偉徳
　望為明天子選才武陵敢薄施塵露向者見太學生
　讀一卷文書就視之乃進士杜牧阿房宫賦其人真
　王佐才也侍郎官重恐未暇披覽於是搢笏朗宣一
　遍郾大竒之武陵曰請與状頭郾曰已有人曰不得
　已即五人郾未對武陵曰不爾却請此賦郾曰敬依
　所教也牧果得第五人
樂句
　韓愈皇甫湜貞元中名價籍甚亦一代之龍門也牛
　僧孺携所業謁之二公會集各以一軸面贄其首篇
　説樂韓愈見題即掩卷而問之曰且以拍板為什麽
　僧孺曰樂句二公大稱賞俟其他適訪所居因大書
　其門曰韓愈皇甫湜同訪翌日喧傳京師
王泠然書
　王泠然上時宰書曰公有文章時豈不欲文章者見
　之乎未富貴時豈不欲富貴者見之乎今貴稱當朝
　文稱命代見天下有文章未富貴者宜如何哉
飯後鐘
　王播少孤貧嘗客揚州恵昭寺木蘭院隨僧粥食乆
　之僧頗厭一日播出度其未回而先飯訖乃鳴鐘魚
　後播作鎮江都因訪舊遊所題字皆紗罩之矣因書
　二絶曰二十年前此院遊木蘭花發院新修而今再
　到經行處老樹無花僧白頭又曰上堂已了各西東
　慚愧闍黎飯後鐘二十年來塵撲面如今始得碧紗
　籠
趙倚樓
　杜紫㣲讀趙嘏早秋詩曰殘星幾㸃鴈横塞長笛一
　聲人倚樓吟咏不已因目為趙倚樓其喜之如此
冬烘
　鄭侍郎薫主文疑顔標魯公之後時徐方未寜志在激勸
　忠烈即以標為状元謝日問及廟院標寒進無此始
　知誤取時嘲之曰主司頭腦大冬烘錯認顔標作魯
　公
錦禐上蓑衣
　許孟容進士及第學究登科時謂錦禐上著蓑衣
千佛名經
　張倬者東之孫數舉進士不第捧登科頂戴之曰此
　即千佛經也
名紙毛生
　劉魯風江西投謁頗為典謁所阻因賦詩曰萬卷詩
　書劉魯風煙波千里謁文翁無錢乞與韓知客名紙
　毛生不為通
述温憲屈
　憲庭筠之子光啓中及第為山南從事詞人李巨川
　表述憲淹屈曰蛾眉先妬明妃為去國之人猨臂自
　傷李廣乃不封之将
繆島雲詩
　繆島雲工詩尚竒險有云四五岸霞生絶壁兩三行
　鴈過踈松又云抛芥子降顛狒狒折楊栁洒醉猩猩
　又瀑布詩云白鳥逺行樹玉虹孤飲潭
胡玢月詩
　桂根寧有土光外却無塵
比紅児詩
　羅虬善詩與宗人隱鄴齊名號三羅避亂往鄜州依
　李孝恭有官妓紅児善歌虬為絶句詩百篇令歌之
　號比紅兒詩以百物比擬紅兒而作詩大行于時
吳子華奠陸龜蒙文
　文千餘言其略云大風吹海海波淪漣涵為子文無
　偶無邉長松倚雲枯枝半折挺為子文直上巔絶
　風下霜清寒鍾自聲發為子文鏘鏘音清武陵深閴
　川長晝白洞為子文渺茫岑寂豕突鯨狂其来莫當
　雲沈鳥沒其去倐忽膩若凝脂軟於無骨霏漠漠淡
　涓涓春秀冶秋鮮妍觸即碎潭下月拭不滅玉上烟
方三拜
　方干幼有清才為徐凝所器誨之格律干有句云把
　得新詩草裏論反語云村裏老譏凝也干嘗謁㢘使
　連跪三拜
孟浩然誦詩
　襄陽詩人孟浩然頗為王維所知待詔金鑾殿私召
　浩然入忽上幸維所居浩然遽匿床下維不敢隠具
　以聞上欣然曰朕素聞此人召見索詩浩然對以不
　攜所業上令口誦浩然曰北闕休上書南山歸敝廬
　不才明主棄多病故人疎上曰朕未嘗棄人卿自不
　求仕耳放歸南山終身不得仕
朱灣别崔使君書
　唐朱灣有逸才别湖州崔使君書時所傳誦其畧云
　蓬莱之山藏於杳冥之中或可到貴人之門無媒而通
　不可到驪龍之珠潜於瀇滉之中或可識貴人之顔
　無因而前不可識某自假道當路問津主人一身孤雲
　兩度圓月凡載請執事三趨㦸門門人謂之私来也耶公
　來耶若言公小子實非公若言私公庭無私不得入
　以兹交戰彷徨于今信知庭之與堂不啻千里況寄
　食於漂母夜卧漁舟門如龍而難登食如玉而難得
　食如玉之粟登如龍之門門轉深粟轉貴實無機心
　翻成機事漢隂丈人聞之豈不大笑屬溪上風便嚢中
　金乏望甘棠而嘆自引分而去
進士乘驢
　咸通末執政病舉人車馬太盛奏請進士並乘驢鄭
　光業軀榦偉大或嘲之曰今年勑下盡騎驢短轡長鞦
　滿九衢清痩児郎猶自可就中愁殺鄭昌圖
十離詩
　元相公在淛東時賔府薛書記酒後爭令擲注子傷
　公猶子遂出幕既去作十離詩以獻十離者犬離主
　筆離手馬離廏鸚鵡離籠燕離巢珠離掌魚離池鷹
　離鞲竹離亭鏡離臺筆詩曰越管宣毫始稱情紅箋
　紙上散花瓊都縁用久鋒頭盡不得羲之手裏擎竹
　詩云蓊鬱新栽四五行常将直節負秋霜為縁春筍
　鑚籬破不得垂隂罩玉堂他詩皆類此
温八吟
　温庭筠作賦不起草但籠袖凭鞍每一韻一吟而已
　故場中謂之温八吟
報道金釵落
　張祐客淮南幙中宴集杜牧之時為度支使同坐牧
　有屬意官妓以骰子與之賭酒因微吟曰骰子逡巡
　裹手拈無因得見玉纎纎祐應聲曰但知報道金釵
　落彷佛還應露指尖
上水船
　朱梁時姚洎為學士一日梁祖問及裴延祐曰頗知
　其人聰敏洎曰向在翰林號下水船梁祖曰卿便是
　上水船也洎甚慚
好看客莫倚柁
　唐令狐趙公鎮淮揚處士張祜嘗與宴狎公因行令
　曰上水船風又急帆下人須好立祜即答曰上水船
　船底破好看客莫倚柁
目連變
　張祜憶柘枝詩云鴛鴦鈿帶抛何處孔雀羅衫付阿
　誰樂天呼為欵頭祐荅曰公長恨詞云上窮碧落下
　黄泉兩處茫茫都不見此即目連訪母也
謝衣鉢
　状元以下到主司宅主事請謝衣鉢謂與主司名第相
　同者
鐵躋
　燈臺也胡証與裴晉公會飲犯令者擊以鉄躋
一字師
　李相讀春秋婼字本勑畧反誤讀勑晷反有小吏
　言曰某昔從師誤呼字音公檢釋文云小史之言是因
　呼一字師
腹笥
　吳子華為賦一夕成於腹笥
一謙三十年
　皇甫湜與李生書曰近風偷薄進士尤甚至有一謙
　三十年之語詩未有駱賔王一句已呼阮籍為老兵
　矣
有句如此居有何難
　白樂天以文謁顧況況戲之曰長安物貴居大不易
　及讀原上草詩乃曰有句如此居天下有何難前言
　戲之耳
松圍三尺
　鍾輻作松齋手植一松夢朱衣吏曰松圍三尺吾子
　當登第後三十年始成名其松圍果三尺
五老牓
　杜徳祥榜放曹松王希羽等五人年俱六十餘時謂之
　五老牓
芳林十哲
　沈雲十人交通中貴號芳林十哲芳林名門也
白頭花鈿
　蔣凝應宏詞為賦止及四韻遂出頃刻播傳謂白頭
　花鈿滿面不若徐妃半粧
宋五坦率
　宋濟老於場屋嘗試賦落官韻撫膺曰宋五坦率矣
　其名甚著
氷魂雪魄
　劉徳仁苦於詩竟不成名既卒僧栖白以詩弔之云
　忍苦為詩身到此氷魂雪魄已難招直教桂子落墳
　上生得一枝寃始銷
不怨所鄙而喜所誦
　吳子華以詩百篇示許洞洞稱有聯絶唱云暖漾魚
　遺子晴遊鹿引麛子華不怨所鄙而喜所誦
蹙金結繡而無痕跡
　趙牧効長吉為歌詩自謂蹙金結繡無痕跡對酒云
　雲翁耕扶桑種黍養日烏手挼六十花甲子循環落落
　如弄珠長繩繫日未是愚有翁臨鏡摘白鬚飢魂弔
　骨吟古書馮唐八十無髙車人生如雪在須㬰何乃
　自苦八尺軀裂衣換酒且為娛勸君日飲一瓢夜一
　壺杞天崩雷騰騰桀非堯是何足憑桐君桂父豈勝
　我醉裏白龍多上昇菖蒲花開魚尾定金丹始可延君
　命
無塵袖
　崔魯蓮花詩曰何人解把無塵袖盛取殘香盡日憐
尺八空喉
　姚嵒傑與盧肇會飲江亭姚舉酒令云逺望漁舟不
　闊尺八姚遽飲嘔噦還令曰凭閳一吐已覺空喉
一餅熟成一韻詩
　段維智性嗜煎餅一餅熟成一韻詩
錦繡堆
　謝廷浩以詞賦著名錦繡堆
髙軒過
　李賀七八嵗能文名動京師韓愈皇甫湜謁其父請
　見之賀敝衣而出靣賦一篇頃刻成即名髙軒過賀
　集所載是也
真珠室
　皇甫松牛竒章公之甥怨公不薦為謗詩曰夜入真
　珠室朝遊玳瑁宫真珠即公侍妾名也
九肋者稀
　盧肇初赴舉先逹問所從来曰某袁州民也先逹曰
　袁州出舉人耶荅曰袁之舉人亦猶沅江出鼈甲九
　肋者稀
汗脚踏龍尾
　顧雲欲見劉子長請髙逢休書為先容潜啓之但云羊
　昭業等擬将一尺三寸汗脚踏他燒殘龍尾道懿宗
　皇帝雖薄徳不任被前人羅織雲吁嘆而藏之
銀案
　舉人多以白紙糊案子靣鄭昌圖詩曰新糊案子其
　白如銀入試出試千春萬春
苦海
　鄭昌圖有一巨皮箱凡投贄有可嗤之者即投其中
　號曰苦海昆季會集舁苦海閲之靡不絶倒
原夫之輩
　賈島不善文每入試巡舖告曰原夫之軰乞一聯
潜救八人
　温飛卿文思甚敏喜為人假手沈侍郎主文移飛卿簾
　前試之日晚温請先出仍獻啓千餘言或云已潜救
　八人矣
留李端一篇
　蜀路有飛泉亭詩板數百薛能盡毁之唯留李端巫
　山髙詩一篇
淡墨書牓
　進士榜頭豎連黄紙四張淡墨氊筆書禮部貢院四
　字
賜紅箋名字
　鄭鎬放榜宣宗以紅箋作一名云鄉貢進士李某馳
　使以賜鎬
綴玉聯珠
　宣宗弔白樂天詩云綴玉聯珠六十年誰教冥路作
　詩仙
銀餅
　宣宗賜韋渙孫宏銀餅餤啗之甚美皆乳酪膏腴之所
　為
卷有頭眼
　舊語謂投獻必得其地也
爛銀袍
　李凉公詩袍似爛銀文似錦相将白日上青天
夢踐積木
　孫握夢木數百踐其上自謂必状元居衆材之上也
　已而果然
九重知己
　劉鄴特賜及第韋岫賀之曰三十浮名每年皆有九
　重知己曠代所無
顔回忍飢靣
　秦韜玉貴公子行云階前緑莎毯不卷銀龜噴香挽
　不㫁亂花織錦栁撚線粧㸃池臺畫屏展主人功業
　傳國初六親聫絡馳朝車鬭雞走狗家世事抱来皆
　著黄金魚却笑儒生把書卷學得顔回忍飢靣
風騷将
　杜紫微贈趙嘏詩云今代風騷将誰登李杜壇
契分四般同
　李摯與李敏同姓同嵗同門同年登第摯有詩云因
　縁三紀異契分四般同
猶著麻衣待至公
　劉虚與裴公早同研席及公主文劉尚舉子獻詩云
　二十年前此夜中一般燈燭一般風不知嵗月能多
　少猶著麻衣待至公
金龜換酒
　賀知章一見李白呼為謫仙人以金龜換酒與之共
　飲
　　顔氏家訓(顔之推/)
易子而教
　君子易子而教何也詩有諷刺之辭禮有嫌疑之戒
　書有悖亂之事春秋有邪辟之譏易有備物之象皆
　非父子之通言故不親授
尺牘書疏千里面目
　諺云尺牘書疏千里靣目不可不學亦不可精至為人
　後乃覺累身王逸少風流才士蕭散名人世唯知其
　學書是以小伎而掩其善
邵陵王偽字
　邵陵王頗行偽字書體猥拙以百念為憂言反為變
　不用為罷追来為歸更生為蘇先人為老如此非一
　甚無謂也
雞口牛後
　史記載戰國䇿語曰寧為雞口無為牛後案延篤戰
　國䇿音義曰尸鷄中之主從牛子口當作尸後當
　作從
秦稱權銘
　秦始皇本紀二十八年丞相隗林丞相王綰等議於
　海上諸本皆作山林之林北齊開皇二年長安民掘
　得銕秤權傍有銅塗鐫銘二其一曰二十六年皇帝
　盡并兼天下諸侯黔首大安立號為皇帝乃詔丞相
　状綰灋度量􁎊不一嫌疑者皆一明之凡四十字其
　一則二世所刻詔五十八字書兼古𨽻只一字磨滅
　餘皆分明則史記言隗林當為隗状也
吹扊扅
　古樂府歌百里奚詞曰百里奚五羊皮憶别時烹伏
　雉吹扊扅今日富貴忘我為按蔡邕月令章句曰鍵
　闗牡也所以止扉謂之扊扅謂其貧無薪以門作㸑
　耳吹當作炊
夜漏以五更為節
　西都賦曰衞以嚴更之署必以五為節者言自夕至
　旦經涉五時雖冬夏之晷長短參差而盈不至六縮
　不至四進退常在五時之間故謂之曰五更
　者如此
論釋氏
　歸心一篇論釋氏戒世人不可以耳目不及便為虚
　誕如山中人不信有魚大如木海上人不信有木大
　如魚漢武不信弦膠魏武不信火布胡人見錦不信
　有蠶食葉吐絲而成
文章三易
　沈隠侯曰文章當從三易易見事一也易識字二也
　易誦讀三也邢子才謂沈約文章用事不使人覺深
　以此服之
上車著作
　梁朝全盛時貴遊子弟多無學術諺曰上車不落即
著作體中何如則秘書
蓮花驕
　雜藝篇投壺實以豆恐其矢躍也今則以躍為貴謂
　之驕乃有倚竿帶劔狼壺豹尾龍首之名其妙者有
　蓮花驕又為小障置於外投之驕一作驍
豬蓴
　荇菜江南謂之猪蓴
龍葵
　苦菜河北謂之龍葵
馬薤
　馬蘭廣雅謂之馬薤
　　嶺表異錄(劉恂/)
鷓鴣南翥
　鷓鴣雖東西迴翔開翅之始必先南翥其名自呼薄
　社州又本草云自呼鈎輈格磔故李羣玉詩云方穿詰
　曲﨑嶇路又聼鈎輈格磔聲其好誕如此
鬼車
　鶚又名鵂鶹夜飛晝伏能拾人𤓰甲以知吉凶則鳴
　于其屋上故人除指必藏之為此也又名夜遊女好
　為嬰児為祟又名鬼車遇隂晦則飛或云鬼車九首
　嘗為犬㫁其一故聞其聲則擊犬使鳴吠以厭之故
　也
海鏡蟹為腹水母蝦為目
　越絶書云海鏡廣人呼為膏葉盤盤殻相合以成形
　外圓而中甚瑩潔有少肉如蚌胎中有紅蟹子如豆而
　螯足皆具海鏡飢則蟹出拾食蟹飽歸腹海鏡水母
　者閩人謂之蚱渾然凝結大如覆㡌腹如懸絮有口
　而無目常有蝦隨之食其涎浮泛水上則歘然而沒
　乃蝦有所見也
舞象
　蠻王宴漢使於百花樓前設舞象金覊絡首錦䄡
　垂身隨指皆合其節奏
紫具
　砑螺謂之紫具
雷公墨
　雷州每大雷雨多於野田得黳石謂之雷墨又於霹
　靂得楔如斧謂之霹靂楔小児佩之辟惡
　　八寳記(闕名/)
五寳八寳
　唐開元中李氏者嫁於賀若氏夫卒為尼號曰真如
　其行髙潔天寳元年七月七日忽於寺庭見五色雲
　墜眎之一嚢中有五物真如蔵之禄山亂真如流離
　楚州安宜縣肅宗元年建子月十八夜真如為神人
　召往化城見天帝投以八寳俾獻于朝以消沴氣真
　如乃并前得五寳皆獻之
𤣥黄天符
　長八尺闊三寸形如笏上圓下方近圓有孔黄玉也
　色比蒸栗澤若凝脂可以辟人間兵疫之氣
玉雞
　毛文悉備白玉色王者以孝理天下則見
糓璧
　亦白玉也徑五六寸其文粟粒自生非雕鐫之迹王
　者得之則五榖豐稔
如意寳珠
　大如雞卵而圓正光色極瑩置室中明如滿月
紅靺鞨
　大如巨粟赤爛若朱櫻眎之若不可觸而觸之甚堅
　不可破
琅玕珠
　形如環四分缺一徑可五六寸許
玉印
　大如半手其文如鹿陷之印中著物則形見
皇后採桑鈎二枚
　各長五寸其細如箸屈之似金似銀又似銅
雷公石二枚
　形如斧長可四寸闊二寸無孔膩如青玉諸寳置之
　日中則光氣連天既進肅宗已被疾召代宗曰汝自
　楚王為太子今天賜寳於楚州天祚汝也宜保之代
　宗受賜即日改元寳應既監國賜真如號寳和改縣
　為寳應自是兵革稍息海内小康亦其應也
　　博物志(張華/)
精衞
　有鳥如烏文首白喙赤足名曰精衞説者謂赤帝之
　女名女娙往逰東海溺死其神化為此鳥故常取西
　山之木石以填東海至死不休
駝知水脉
　燉煌西渡流沙千里無水沙下伏流惟駝知之每至
　泉脉則以足跑地掘之必得水
祝融造市
　祝融造市髙辛臣也蚩尤造兵炎帝臣也揮造弧牟
　夷造矢倉頡造書容成造厯伶倫造律𨽻首造數捷
　剟病忽恍善忘皆黄帝臣也儀狄造酒禹時人綿駒
　善歌即齊人也
孟勞
　寳刀
闢閭巨闕
　寳劍
繁弱之弓
　繁弱之弓屈盧之矛谿子之弩狐父之戈皆古之寳
　噐
北風圖
　劉襃漢桓帝時人曽畫雲漢圗見者皆熱又畫北風圗見
　者皆寒
地下柱軸
　地下有四柱三千六百軸犬牙相牽
地以石為骨
　地以石為骨以川為脉草木為毛羽
河精
　夏禹行河見長人魚身曰我河精也
歐冶五劔
　純鈎湛盧豪曹魚腸巨闕五寳劔皆歐冶所鑄傳於
　世
太陽草
　天老曰太陽之草服之長生即黄精也
江珠
　琥珀别名
羽民
　羽民國有翼飛不逺
虎僕
　有獸緑毛可作筆名虎僕
天孫
　泰山一名天孫言天帝孫也
兔目鼠耳
　槐生五日曰兔目十日曰䑕耳
摶榖
　爾雅鳩名
姉歸
　髙唐賦子歸别名
田鶻
　鶗鴂别名
庸渠
　相如賦水鳥名
　
　
　
　
　
　紺珠集卷四
欽定四庫全書
　紺珠集卷五　　　　　　宋　朱勝非　撰
　　嘉話録(劉禹錫/)
詩用僻字
　為詩用僻字須有來處宋考功詩云馬上逢寒食春
　來不見餳嘗疑此字因讀毛詩鄭箋説吹簫處注云
　今賣餳家物六經惟此注中有餳字余作重陽詩欲
　押一餻字徧尋無據不敢用之
三公入市
　司徒杜公在維揚日嘗語賔末曰我致政後著一麤
　布襴衫跨小駟入市㸔盤鈴傀儡足矣後致政果如
　其言諫官䟽言三公不合入市公曰吾計中矣欲以
　自汚耳
碑流汗
　蔡州既平憲宗命道士張某至境醮於紫極宫宫本
　吳少誠生祠裴晉公廢以為宫設醮之日霹靂大震
　少誠徳政碑忽流汗成泥
百衲琴
　李汧公勉取桐孫之精者雜綴為琴謂之百衲琴用
　蝸殻為徽其間二面尤絶異通名響泉韻磬異絲為
　絃一上十餘年不斷
狸骨帖
　荀輿能書嘗寫狸骨方治勞右軍臨之世號狸骨帖
蜀道易
　陸暢嘗謁韋臯作蜀道易云蜀道易易於履平地臯恱待
　暢甚厚
定秦二字
　臯在蜀數進兵器多刻定秦二字既死人以此稱其
　罪暢上䟽理之言臣在蜀日見造兵器定秦者乃匠
　者之名姓耳由是臯得以見釋
魏碑三絶
　魏受禪碑王朗文梁鵠書鍾繇刻世謂之三絶古人
　鐫須善書者故令繇
虎骨致雨
　南中旱甚即以虎骨投有龍處即雨作能激龍之怒
　也
寳章集
　武后嘗御武成殿閱書問宰相王方慶曰卿家舊法
　書存乎方慶遂集之自右軍以下至僧䖍等二十餘
　人書帖后命崔融作叙賜名曰寳章集
相逢說項斯
　楊祭酒愛才喜推譽贈項斯詩曰度度見詩詩総好
　及觀標格勝於詩平生不解藏人善到處逢人說項
　斯由此得第
飛白書始
　飛白始於蔡邕在鴻都學見匠人施堊帚遂創意為
　梁蕭子雲能之武帝謂曰蔡邕飛而不白羲之白而
　不飛飛白之間在卿斟酌耳
三詩用茱茰工拙
　茱茰三詩人用亦有工拙杜公云更把茱茰子細看
　王右丞云徧挿茱萸少一人宋倣云學他年少挿茱茰杜
　公為優也
良馬須逸鞅泛駕
　石季龍少好挾彈其父母怒之曰徤特須走車破轅
　良馬須逸鞅泛駕然後負重致逺言童子不竒慧非
　異器故也
寒具
　晉書有食名寒具無注解後於齊民要術及食經中
　見乃是今鐶餅
借船帖
　王内史借船帖書之尤工者盧尚書甚寳之張賔䕶
　致書求假答云只可就看未嘗借人後盧公守潞州
　忽有人持此帖詣張公求售張公驚問之云盧家郎
　君竊出遣賣耳張嘆而卻之
三臺
　三臺送酒盖因北齊毁銅雀臺分築三臺每宴集公
　人拍手喚上臺以送酒耳
次韻千文
　千文梁周興嗣編次而有王右軍書者乃梁武教諸
　王書令殷銕石於大王書模一千字不重每字一紙
　雜然無序武帝召興嗣曰卿有才思為我韻之興嗣
　一夕編進鬚髮頓白帝恱
銕門限
　右軍孫智永禪師住永攸寺積年學書後有筆頭十
　甕每甕數石人求覔書請題額者如市所居戸限為
　之穿穴用銕葉裹之謂之銕門限
退筆塜
　每十甕筆頭作一塜瘞之號退筆塜自作誌銘
鄭䖍三絶
　鄭䖍善書自寫所製詩并畫同為一卷封進𤣥宗書
　其尾曰鄭䖍三絶
名下無虚士
　閻立本善畫至荆州見張僧繇舊跡曰定虚得其名
　耳明日又往曰猶是近代佳手明日又往乃嘆曰名
　下定無虚士坐卧觀之留宿其下十餘日乃去
宿索靖碑傍
　歐陽詢行見索靖所書碑駐馬觀之良久而去行數
　百步復還下馬立觀疲倦即坐因宿其傍三日而後
　啟行欣然若有所得
搊琵琶
　貞觀中裴洛兒者善彈琵琶始廢撥用手今俗呼為
　搊琵琶是也
上官儀詠詩
　髙宗時天下無事上官儀獨秉國政嘗凌晨赴朝廵洛
　水隄步月緩轡詠詩云脉脉廣川流驅馬厯長洲鵲
　飛山月曙蟬噪野風秋音韻清亮望之若仙
東方虬
　左史東方虬每云二百年後乞爾與西門豹作對
不暇唱渭城
　劉伯芻巷口有鬻餅者每當罏謳歌一旦劉憐其貧
　貸以萬錢自是不聞歌聲問之曰本領既大心計轉
　麤由是不暇唱渭城之曲矣
諸葛菜
　諸葛所至即種蔓菁因呼為諸葛菜
　　因話録(趙璘/)
逓遷月令
　徳宗常暮秋獵苑中天色微寒謂侍臣曰九月衣衫
　二月袍與時候不相宜欲逓遷一月如何左右皆賀
　翌日降㫖議之李吉甫為翰林學士承㫖先進言聖
　人上順天時下盡物理宜編之於是李程時亦為内
　相議曰臣按月令十月始裘月令是𤣥宗所定恐不
　可易上遽止其議
大僚子安得居山
　武宗時李徳裕薦處士王龜志業堪為諫官帝問龜
　誰之子對以王超子帝曰凡處士當是山野之人王
　龜大僚子安得居山耶德裕無對
不賞父之都虞候而惜母之阿妳兒
　郭汾陽在河中禁軍無故馳馬犯者輒死南陽夫人
　乳母之子犯禁都虞候杖殺諸子泣告虞候縱横之
　狀王叱之曰不賞父之都虞候而惜母之阿妳兒汝
　軰奴材也
好脚跡門生
　李逢吉知貢舉榜成未放而入相及第人就中書見座
　主時謂之好脚跡門生也
讚招隱寺
　髙陵府君趙公初至金陵於知府李庶人坐上屢讃
　招隱寺一日錡宴於寺既歸謂趙公曰常誇招隱寺
　昨遊看何殊州中也耶公笑曰某所賞者踈野耳若
　以逺山將翠幙遮古松用綵物裹腥膻涴鹿瓟泉音
　樂亂山鳥聲此則實不如在叔父大㕔也
茶須活火煎
　李錡嗜茶能自煎謂人曰茶須緩火炙活火煎之活
　火者盖謂炭之有熖方熾者也
晉公不服食
　裴晉公不信術數不喜服食每語人曰雞豬魚蒜遇
　之則食生老病死時至則行
口占進玉帶狀
　晉公平淮西賜以玉帶公臨薨却進口占奏狀曰内
　府之珍先朝所賜既不合將歸地下又不可留在人
　間聞者莫不嘆其不亂
陸羽歌
　羽本遺小兒為竟陵龍盖寺僧收養至成人後他適
　聞所養僧卒作歌曰不羨黄金罍不羨白玉杯不羨
　朝入省不羨暮入臺千羨萬羨西江水曽向竟陵城
　下来
和尚教坊
　元和中有僧文淑者聚衆論說内典託言鄙䙝之事
　不逞同軰爭效其音調為歌曲呼所居為和尚教坊又
　有僧鑑虚作煑肉法行於世
文章託名
　才命論稱張燕公革華傳稱韓文公老牛歌稱白樂
　天佛骨詩稱鄭司農後人所託其名非真者也
御史三院
　一曰臺院其僚曰侍御史呼為端公知雜事者謂之
　雜端非知雜事謂之散端二曰殿院其僚曰殿中侍御
　史新入者知右廵以次左廵號兩廵使三曰察院其僚
　曰監察御史每公堂㑹食皆絶談笑若雜端失笑則三院
　皆笑謂之烘堂
臺中無不揖
　飲酒無起謝之禮但云揖酒赴朝偃息於待漏則有
　卧揖上馬有馬揖他悉以揖為禮
諸察院㕔名
　察院諸㕔各有他名禮察謂之松㕔㕔南有古松也
　刑察謂之魘㕔寢者多魘兵察謂之茶甌㕔以其主
　院中茶茶必以陶器置之躬自緘啟故也吏察主朝
　官名籍謂之朝簿㕔
東讓客非禮
　人道尚右以右為尊先賔客故西讓客主人在東盖
　自卑也今人東讓客豈禮哉
閣下
　古者三公門有閣而郡守比諸侯亦有閣故有閣下
　之稱前軰與大官書多呼執事或足下劉子𤣥與宰
　相書曰足下韓退之與張僕射書曰執事即其例也記
　室本王侯賓佐之稱他人亦不泛稱惟執亊則指左
　右之人尊卑皆可通用侍者士子亦可通稱非特於
　道釋也又自卑達尊例云座前尤非也閣下降殿下一
　階座前降几前一等豈可僭用哉
文章李益
　李益能文多有貴家子同姓名人謂益為文章李益謂
　貴游為門戸李益
七七
　李汧公妾名七七善琴與箏
山公
　李約有山林之致養一猨目之曰山公
孟詩韓筆
　韓愈能古文孟郊長於五言時號孟詩韓筆
屬意蜂蝶
李賀作歌詩多屬意於花草蜂蝶間竟不能逺大
時世粧
　崔樞夫人治家整肅貴賤皆不許時世粧
㑹稽二清
　越州有名僧二人一曰清江一曰清晝故號二清
幾至失名士
　皎然以詩謁韋蘇州皆效其詩體韋全不見賞明日
　以舊製投之韋大嘆味曰幾至失名士何不但以所工
　見投而猥希老夫意也耶人各有所得非卒能致也
南榻北榻
　公堂㑹食雜端在南榻主簿在北榻乃舊儀也
　　荆楚歲時記(宗懔/)
鬱壘
　歲旦繪二神貼於門之左右俗説謂之左神荼右鬱
　壘皆謂之門神按括地圗云度朔山尖桃樹盤屈三
　千里下二神一名鬱一名壘並執葦索以訶不祥之
　鬼縶而殺之即無神荼之名
爆竹
　嵗旦爆竹於庭世傳以為庭燎之禮非也神異經云
　西方山中有人長尺餘人見之即病寒熱名曰山臊
　以竹著火中熚烞有聲則驚遁去(熚音畢/烞音朴)
鞦韆
　每春節懸長繩於髙木士女咸集袨服靚裝坐立其
　上共推引之以為戯曰鞦韆楚俗又謂之施鈎湼盤
　經又謂之罥索
禁煙
　過冬至後一百五日有疾風甚雨謂之寒食昔介子
　推三月五日為火所焚并人哀之每嵗春暮為不舉
　火因以寒食謂之禁煙至今晉人重此禁云犯之則
　有雨雹傷其田
杏酪麥粥
　孫楚祭子推文黍飯一盤醴酪二盂清泉甘水充君
　之厨今寒食節物有杏酪麥粥即其類也
如願
　録異記云有商人過清洪君君問所須有人教云但
　乞如願君許之果得一婢自是商人有所求如願悉
　能致之後因正旦如願晚起商人撻之走入糞壤中
　忽不見今人正旦以細繩繫偶人投於糞壤中云令
　如願
七種菜
　正旦以七日謂人日採七種菜作羮
水車
　競渡者治其舟使輕利謂之飛鳬又名水車又名水
　馬
舟為車檝為馬
　楚人以舟為車檝為馬
長命縷
　五月五日以五色絲纒臂謂之長命縷
豆花雨
　八月雨為豆花雨
南陽菊水源
　豫章記云南陽有菊水居其側者多壽劉寛月致三
　十斛水源芳菊被崖故以名
仙木
　桃者五行精能制百鬼謂之仙木
膠牙餳
　元日食膠牙餳取膠固之義
人日
　正月七日謂之人日者董勛問禮俗曰正月一日鷄
　二日狗三日猪四日羊五日牛六日馬七日人八日
　穀其日隂晴兆其豐稔
辟惡餅
　伏日食湯餅謂之辟惡餅
艾先生
　端午日以艾為人形置戸上辟惡故師曠占云嵗多
　病則艾先生
蟾蜍辟兵
　五月五日取蟾蜍辟兵習鑿齒集
天帝借二萬錢下禮
　道書云牽牛娶織女天帝借二萬錢下禮久不還被
　驅在營室中
　　明皇十七事(李徳裕侍言㫖附/栁珵常)
剪綵
　顔真卿青衣小鬟曰剪綵
真卿地仙
　顔真卿嘗得神仙丹服之後為李希烈殺希烈既平
　人發真卿棺欲改葬瞋目如生遽掩之隱士曹庸山
　曰此後三十年能擘裂飛騰而出被羽衣行山澤之
　間即所謂地仙者也
客土無氣
　泓師與張説卜宅戒勿動西北土以損旺氣後見氣
　索果掘三坑説欲填之泓曰客土無氣與地脉不相
　連也
顔郎衫色如此
　真卿問范氏尼吾得五品否尼指坐上紫絲布云顔
　郎衫色如此
上清
　竇參青衣後入掖庭雪參之誣
陸九
　徳宗怒陸䞇曰這獠奴我脱伊緑衫便與紫衫嘗喚
　伊作陸九
張果老
　邢和璞能筭人壽夭使筭果老莫知其甲子師夜光
　者能眎鬼召果老令宻眎之反問果老安在終莫能
　見也
齒落復生
　上以堇飲果老連進三巵齒以焦乃以鐵如意擊落
　齒傅少藥齒復如雪
無畏致雨
　上令求雨云旱數當然召龍適足致暴雨耳乃盡去
　求雨之具以一鉢水以小刀攪之作咒言湏臾有龍
　如指大入鉢中復攪之呪之白氣自鉢中出如煙出
　屋如一疋練少頃大風雨震電
金甌
　上命相以八分書先書名金甌覆之
以餅拭刄
　肅宗為太子上使割羊臑以餅拭刄徐噉之上喜曰
　福祿當如是愛惜
玉環琵琶
　睿宗所御上欲西幸獨命賀懐智奏之
四十年不知酒味
　上入斜谷韋倜得新酒馬前獻之上不御倜懼自舉
　之上曰卿謂我疑也吾始即位嘗因酒損一人因自
　戒四十年不知酒味矣
興慶小龍
　嘗出遊宮垣後上欲西幸一夕乘雲西南去後幸至
　嘉陵上欲御船有龍夾舟上泫然曰此吾池中龍也
　以酒酹之
　　南部煙花記(煬帝/)
司花女
　帝御女袁寳兒騃冶多態時洛陽進合蔕迎輦花帝
　令持之號司花女帝謂虞世基曰寳兒多憨態卿試
　嘲之世基為絶句云學畫鴉兒半未成垂肩軃袖太
　憨生因憨却得君王寵常把花枝傍輦行帝甚悦
蛾緑螺
　鳯舸殿脚女吳絳仙善畫長蛾帝憐之由是爭為長
　蛾司宮吏日供螺子黛五斛號蛾緑螺帝每倚簾眎
　絳仙移時顧内謁者云古人言秀色若可餐若絳仙
　者可以療饑也
璧月詞
　帝恍忽與陳後主相遇後主左右一人逈美指謂帝
　曰此麗華也每憶桃葉山前與此子北渡爾時麗華
　方凭臨春閣試東郭紫毫書小砑紅綃答之璧月詞
　未終見韓擒虎直来逼人都無去就
緑紋測海蠡
　後主以緑紋測海蠡杯酌洪梁新醖以勸帝
舞玉樹
　帝請麗華舞玉樹麗華以自井中出腰肢不復往時
　情態帝持杯再三請之起就一曲
春蘭秋菊
　後主問蕭妃何如此人帝曰春蘭秋菊亦各一時之
　秀也
小窓碧玉詞
　後主送詩數千篇帝獨愛小窓一篇云午醉醒来晚
　無人夢自驚夕陽如有意故傍小窓明又倚侍兒碧
　玉詞云離别膓應斷相思骨合銷愁魂若飛散憑仗
　一相招其餘皆不復記
四寳帳
　帝建迷樓樓上設四寳帳一曰散春愁二曰醉忘歸
　三曰夜合香四曰迎秋月皆寳所成也
来夢兒
　帝沈湎失度每睡須勞頓揺動方就一夢侍兒韓俊
　兒尤得意每就枕必令振聳支節常得美睡常呼侍
　兒為来夢兒此故也
女相如
　帝以合歡水果賜吳絳仙絳仙以紅牋小簡進詩謝
　帝曰絳仙才調女相如也
　　宣室志(張讀/)
杖化懸崖
　楊隱之謁唐先生將歸先生以杖畫地視其庭忽懸
　崖萬仭嵓谷重疊謂隱之曰陵谷遽遷子將安歸隱
　之泣告乃以帚掃之其庭戸如故乃得歸
梯雲挈月
　周生者有道術中秋夜㑹月色方瑩謂坐客曰我能
　挈月置之懐袂因取箸數百修繩而駕之曰我梯此
　取月俄以手舉衣懐中出月寸許光色照爛寒入於
　人肌骨焉
夢錦半臂
　竇參為御史中丞夢徳宗以文錦半臂賜之解者曰
　半臂股肱之衣其遂居其位乎後數日果大拜
仙鹿
　𤣥宗冬狩射中大鹿張果老曰此仙鹿也且千年矣
　漢武帝時生獲之帝縱其去命以銅牌志其嵗月俾
　驗之果於角根得一小銅牌
巴西侯
　猿
白額侯
　虎
滄浪君
　狼
鉅鹿侯
　鹿
𤣥丘校尉
　狐
洞𤣥先生
　龜也昔張鋋遇此六人焉
𤣥隂池
　石憲夢與羣僧遊於中云此𤣥隂池覺驗之乃羣蛙
齊人曹氏之子
　蠐螬
紅麩枕
　韋弇夢遊玉清宮玉清女遺以三寳一曰碧瑶杯二曰
　紅麩枕三曰紫玉函
清水珠
　嚴生得一珠胡人曰此清水珠置之濁流則渙然清
　澈
止戈龍
　上元初冦天師嘗刻石為記云止戈龍意謂武后也
柳將軍
　有人於古宅遇柳将軍者騐之乃一株枯栁爾
絶三彭之仇
　僧契虚游稚川仙人問曰爾絶三彭之仇乎對以未
　能曰速歸去
流花寳爵
　天帝流花寳爵置於日中則光氣連天
謝翺遇鬼詩
　謝翺云斜月照人今夜夢落花啼鳥去年春鬼云愁
　態上眉凝淺緑淚痕侵臉落輕紅
平淮西石䜟
　元和元年九月裴晉公往征吳元濟至境上因發地
　得石刻有鷄未肥酒未熟之語解之者雞未肥無肉
　也肥去肉為己酒未熟無水也酒去水為酉破賊之
　期在己酉乎後果以是日入城
蝦䗫天使
　李揆未相前忽見一大蝦䗫占之曰蝦䗫天使吉兆
　也未幾果拜中書侍郎平章事
　　羯鼔録(南卓/)
破空透逺
　羯鼓尤宜促曲急破㦸杖連碎之聲破空透逺特異於衆
　樂
八音領袖
　𤣥宗曰羯鼓八音之領袖
天工
　帝當初曉景物明媚曰對此景物豈可不與他判斷
　取羯鼓擊之自製一曲名春光好曲終柳杏皆坼謂
　侍臣曰此一事不喚我作天工可乎
秋風髙
　又製秋風髙一曲每奏之則秋風徐来庭葉交墜
曲終而花不墜
　汝陽王璡嘗戴砑光㡌打曲上摘紅槿花置㡌上二物
　皆極滑久之方安曲終花不墜上曰花奴資質明瑩必
　是神仙中謫墮来耳
阿瞞自是相師
　上既盛稱花奴寧王從而毁之帝曰阿瞞自是相師
　帝王之相須有英特之氣花奴但端秀過人耳
羯鼔解穢
　上嘗聽琴未終遽止之曰速令花奴將羯鼓来為我
　解穢
南山起雲
　宋開府璟尤善羯皷詞云南山起雲北山起雨者宋
　所作也
青州石末魯山花甆
　帝與宋論皷曰不是青州石末即是魯山花甆此乃
　漢震第二皷也
頭如山峯
　宋開府曰頭如青山峯取其不動手如白雨㸃取其
　碎急此乃羯皷之最妙處也
朋肯聲
　宋謂手拍聲二字並去聲
　　樂府雜録(段安節/)
永新歌詩
　明皇大酺勤政樓萬衆喧嘩上令宮女永新歌一曲
　樓下皆竦聽寂無人聲
記曲娘子
　張紅紅善歌每聽新聲一遍即能記其節奏後入宮
　號記曲娘子
鵾絃銕撥
　開元中賀懐智善琵琶以鵾雞筋為絃鐵為撥
段師教崑崙
　康崑崙善琵琶開元中號第一手兩市結樓鬬技康
　登東樓彈曲未畢西樓出一女郎名段師下撥如雷
　市人竦聽崑崙歎服師問之段師曰且遣崑崙不近
　樂器二十年本領純一然後可以語此
曹鋼右手興奴左手
　曹善運撥疾如風雨興奴長於攏撚人謂曹鋼有右
　手興奴有左手
㽔賔銕躍
　樂工㢘郊嘗於平泉池上作㽔賔調忽有物鏗鏘躍
　出池岸乃㽔賔銕也
參差
　笙一名參差
銀子管
　尉遲青善吹觱栗取銀字管吹平般涉調
氷蚕絲錦
　唐老子嘗買一舊錦後有波斯見之乃曰此氷蚕絲
　所織暑月陳於座滿室清凉
河滿子
　白秀才者得一宮人善歌因遊靈武刺史李靈曜設
　筵座中有客姓駱唱河滿子皆稱妙絶白曰家有聲
　妓能歌此曲音調殊不同乃至令歌發聲清越殆非
　常音駱遽問曰莫是宮中胡二子否妓熟眎曰君豈
　非梨園駱供奉耶相對為之泣下皆明皇時人也
琵琶
　推手前曰琵引手後謂之琶
　　幽怪録(牛僧孺/)
鸚鵡能歌
　柳歸舜至君山忽見鸚鵡羣集皆能人言各相稱呼
　故有武遊郎武仙郎阿蘇兒者又有自在先生踏蓮
　露鳯凰臺戴蟬兒多花子亦有善歌者音調清麗
阿春看客
　鸚鵡見歸舜忽呼曰阿春㸔客忽一青衣乘雲而下
　相見
鬱金檝
　武遊郎言余昔見漢武乘鬱金檝泛積翠池吹縹玉
　長笛
玉巵娘子
　有書生姓崔遇神女因見一胡僧指其女曰此西王
　母第三女號玉巵娘子也
輕紅輕素
　曹惠得木偶人能言語自稱輕紅輕素因語惠曰雞
　角入骨紫鶴喫黄角甲不害五通泉室為六代吉昌
　且曰曉此者當極貴顯中書令岑文本識其三句矣
三耳秀才
　董慎為太山府君呼為録事令决疑獄慎舉秀才張
　審通决之甚當府君喜其聰敏為於額上更一耳既
　還額極痒踴出一耳尤聡時人曰天有九頭鳥地有
　三耳秀才亦呼為雞冠秀才
耳中天地
　薛君忽見二青衣駕赤犢出耳中乃别有天地花木
　繁茂云兠𤣥國
威汚蠖
　隋来君綽夜行投宿野人家主翁曰威汚蠖奴曰蝸
　兒館之甚厚翌日眎其處乃陂澤沮洳有蚓蝸螺在焉
顧惣是劉楨後身
　梁顧惣始為縣吏日苦其役一夕遇二人自稱王粲
　徐榦且謂惣曰公乃劉楨後身因誦其所為之文惣
　乃頓悟前事得其遺文數篇投於令令待之甚厚時
　謂死劉楨猶庇得生顧惣
炎沙之罰
　開元中葉天師講經於明州奉化縣忽一老父来禮
　自云守藏龍守此千嵗方免炎沙之罰今為僧咒水
　欲殺幸師以符救之
和神國
　李元之暴卒復生云往遊和神之國人壽皆一百二
　十嵗皆二男二女鄰里為㛰姻地産大瓠瓠中皆五
　榖不種而實水泉皆如美酒飲多不醉氣候常如深
　春樹木皆綵絲可以為衣
滕六降雪巽二起風
　晉州刺史蕭至忠將以臘日出獵前一日有樵者見
　禽獸百許祈於𤣥㝠使者使者令老麋祈於東谷嚴
　四嚴四曰若令滕六降雪巽二起風不復遊獵矣天
　未明忽風雪大作刺史不復出也矣
橘中之樂不减商山
　巴卭橘園中霜後見橘如缶剖開中有三老叟象戯
　一叟曰橘中之樂不减商山但不得深根固蔕爾一
　叟取龍脯食之食訖餘脯化為龍衆乘之而去
玉塵九斛
　橘中叟相謂曰汝輸我瀛洲玉塵九斛
癭中琴瑟
　伶人刁朝俊妻甚美而有癭癭中有琴瑟笙竽之聲
　一日忽破裂内一猱跳去癭乃無
四真
　楊敬真忽有仙樂綵雲来迎至一處云雲臺峯有四
　人来謁號四真馬信真徐湛真徐修真夏守真曰須
　謁大仙伯問為誰即茅真君也
郭登
　厠神名
坤明國
　顧惣前身是劉楨昔嘗為坤明國侍中魏開國鄴地
　也
　　十洲記(東方朔/)
　　　　祖洲　瀛洲　𤣥洲　炎洲　長洲
　　　　元洲　流洲　生洲　鳯麟洲　聚窟洲
瓊田不死草
　祖洲有不死草
火䑕
　炎洲有火珠山山中有火䑕
鳯麟洲
　鳯麟洲以麟角作膠名集絃膠能屬連弓弩斷絃又
　名續絃膠
割玉刀
　流洲以昆吾石作刀冶銕作劍割玉如削泥
扶桑木
　扶桑國東有木如桑實如椹而赤仙人食之以為珎
　每九千年一實
蓬丘
　蓬莱山也
圎海
　蓬莱别有圎海黒色
閬風巔
　崑崙山三角其一角正北干星辰之暉名閬風巔
天墉城
　崑崙山有積金為城名天墉城其面方千里上有玉
　樓十二
東風入律青雲干呂
　漢武時西域逺夷来貢云常占東風入律十旬不休
　青雲干呂連月不散意中國有好道之君故搜竒藴
　以神香為獻
養魄
　冬至後月養魄於廣寒宮
　　神異經(東方朔/)
銀盤
　北荒異國有銀盤大五十丈中有明珠大數丈照千
　里
長男宮
　東明山有宮闕銀榜碧鏤字曰天帝長男之宮
會風扇
　郭翰嘗遇織女降其室衣𤣥綃之衣霜羅之帔戴翹
　鳯金冠履瓊文九章履張霜霧丹縠之幬施九晶玉
　華之簟轉會風之扇有同心龍枕翊日丹鉛書青縑
　一幅以寄翰
牽牛郎何在
　翰曰牽牛郎何在女曰河漢阻隔不復相聞
天酒
　甘露一名天酒
五色露
　吉雲之地雲起五色著草木乃成露
食邪
　南方有人長七尺腹圍如之朱衣縞帶赤蛇繞項惟
　食惡鬼朝吞三千暮吞三百名曰赤郭又名食邪又
　名黄父
飯鬼
　又曰黄父以鬼為飯霧為漿
　　唐宋遺史(詹玠/)
衣錦將軍
　錢鏐臨安人里中有大木鏐㓜時常戯其下後為吳
　越國王宴父老山林皆覆錦名其木衣錦將軍
范攄子詩
　唐末吳人范攄子處士子七嵗能詩贈隱居者云掃
　葉隨風便澆花趂日隂處士方干曰此子必垂名因
　作夏日詩云閒雲生不雨病葉落非秋干曰惜其不
　壽爾未幾果卒
金蓮燭
　宣宗將命令狐綯為相前數日夜召更深方歸院以
　御前金蓮燭賜以送歸院吏望見燭以為駕幸已而
　綯至時以為榮
南楚材妻詩
　進士南楚材始娶薛氏後遊潁川欲别㛰貴族遣僕
　取琴書以示無歸意薛氏善畫而能詩知楚材欲見
　絶乃自圖其形題詩其側以寄之云欲下丹青筆先
　拈寳鏡㸔已驚顔索寞漸覺鬢凋殘淚眼描来易愁
　腸寫出難恐君渾忘却時展畫圖㸔南得詩大慚而
　退
手印屏風
　明皇所幸美人王氏數夢人招飲宻㑹具言於上上
　曰必術士所為汝若再往以物誌之其夕夢中又往
　因就硯中濡手印於屏風上既寤即告潛索於外果
　於東明觀中得其手印紋而道士已遁矣
賦詩得妓
　韋應物為蘇州守嘗赴杜鴻漸宴醉歸宿傳舍既醒見
　二妓在側驚問之乃曰郎中席上與司空詩因遣某
　等来問其詩言曰髙髻雲鬟宮様粧春風一曲杜韋
　娘司空慣見渾閒事斷盡蘇州刺史腸
侯門深似海
　崔郊之姑有婢甚美郊嘗私之未幾婢出再入于頔
　家郊因寒食出遊於車中見之立馬徘徊相顧即為詩
　貽之云公子王孫逐後塵緑珠垂淚裛羅巾侯門一
　入深如海從此蕭郎是路人頔見詩以婢賜郊
渠伊錢
　張崇帥廬州多不法士民苦之一日入覲邦人幸其
　改任相謂曰渠伊必不復来矣崇歸聞其語乃計口
　率渠伊錢明年再入覲盛傳再罷府人亦不敢顯言
　以崇多鬚皆捋鬚為慶事崇歸又率捋鬚錢焉
如意女子詩
　如意中有女子七嵗能詩則天召見試之令賦送别
　兄弟云别路雲初起離亭葉正飛所嗟人異鴈不作
　一行歸
作敲字佳
　賈島苦吟赴舉至京師得句云鳥宿池邊樹僧敲月
　下門又心欲改敲為推於驢上舉首吟哦引手作推
　敲之勢不覺衝京尹韓退之節為左右擁至具述其
　事退之笑曰作敲字佳乃命乘驢並轡論詩久之
黄蛇食藤
　明皇微時嘗至洛陽令崔日用家日用留飲未具明皇
　寢於書室庭前有藤盛開忽一大黄蛇繞架食其花
　須臾入明皇所寢室日用逐之不見明皇乃寤曰適
　饑甚夢採藤花食之甚美
玉簫之約
　韋臯未仕時寓於姜使君門館姜子曰荆寳待臯甚
　厚有小青衣曰玉簫美而艶絶即以贈臯凡數年臯
　歸覲與玉簫約七年復来因以玉指環贈之臯踰期
　不至玉簫嘆曰韋家郎不来矣絶食而死後臯鎮蜀
　荆寳往見問玉簫知其已死甚憐之臯誕日東川盧
　尚書獻歌妓為壽名玉簫遽呼視之宛然舊人中指
　玉環隱起
三天子氣
　五代周太祖時有麻衣和尚善望氣李守貞叛河中
　周祖親征麻衣語趙韓王曰李侍中安得久其城下
　有三天子氣未幾城䧟時周世宗與本朝太祖從行
龍興倉
　沐都興國寺也舊有龍興寺周世宗廢為倉國初寺
　僧屢訴求復為寺太宗怒其煩凟遣使封劍誅之且
　曰懼即斬不懼再奏僧當臨刑不懼使以聞太宗甚
　喜即日如其請復改為寺
抱琴踰垣
　真宗祀汾隂登山望林麓中有亭檻問曰何所乃隱
　士魏野草堂遣使往召之野方鼓琴教鶴舞聞使至
　抱琴踰垣遁去使聞上甚嘆美之
釡中龍
　南唐時有蒼頭持龍水圖求貨或得之將練以服忽
　釡中雲蒸起見二龍騰躍穿壁而去
三世男子
　開寳末神降於鳯翔府張氏家其聲如嬰兒有禱必
　應自言上天尊神詔即所居置太平宮嚴奉之以張
　氏為羽士掌其宮先是張氏居里中無行人或以為
　言神曰自陜以西三世為男子者惟張一人鄉曲縱
　逸不足為累
清非生
　太子中允王綸有女年十八一日晝寝若魘有物慿附
　而語稱清非生呼其女為燕華君能三十六體天篆
　又能詩後數月如故皆不能記矣
　
　
　
　
　
　
　
　
　
　紺珠集卷五
欽定四庫全書
　紺珠集卷六　　　　　　宋　朱勝非　撰
　　列仙傳(劉向/)
鳯女祠
　蕭史秦人善吹簫秦王有女名弄玉好之遂妻焉教
　弄玉吹簫作鳯鳴有鳯来止其室乃作鳯臺居之一
　夕吹簫鳯集乗之仙去遂作鳯女祠以事之
偃月子
　許碏遍遊名山所至題字云尋偃月子到此忽作一
　詩云閬苑花前是醉鄉誤翻王母九霞觴羣仙拍手
　嫌輕薄謫向人間作酒狂於酒樓乘雲而去
金牀玉几
　岱宗石室中上下懸絶中有金牀玉几
魏丘君
　魏丘君泰山下道士曽謂漢武帝東廵擁琴朝謁
負局先生
　謂隱於磨鏡
玉女洗頭盆
　華山絶頂有石臼號玉女洗頭盆中有碧水未嘗増
　减
鬒髮如鴉
　太𤣥女行玉子之術鬒髮如鴉
錦帳墮故宅
　許真君㧞宅上升惟車轂錦帳墮故宅
青鳥銜符
　吳真君嘗遇大風書符置屋上有青鳥銜去風即止
昭回之河
　舜遊南方有國曰揚州入十龍之門渉昭回之河有
　玉城瑶闕曰九嶷之都
飈車羽輪
　王母所居玉樓十二瑶池翠水非飊車羽輪不可到
　　酉陽雜俎(段成式/)
蝸跡成文
　睿宗為冀王寢室壁間蝸迹成天字毁去復成後即
　位雕玉鑄金為蝸形分置道釋像前
女媧擕鯉
　肅宗以太子起兵討祿山至靈武一日黄昬時有婦
　人攜鯉手臂皆鱗甲詣軍門曰皇帝安在衆異而叱
　之即失所在後虢州奏女媧墳像一夕大雷雨失之
　至曉如故計其日正靈武見異婦疑即其神也
玉符
　古者安平用璧興事用圭成功用璋邊鄙用珩戰鬬
　用􁬉城圍用環災亂用嶲大旱用龍龍即節也大喪
　則用琮
却鬼丸
　梁武每嵗旦賜羣臣嵗旦酒辟惡散却鬼丸
納采九物
　近世㛰禮當迎婦以粟填臼以席覆井以枲塞窓婦
　上車壻騎而遶之三匝婦入門先拜竈成禮之明日
　作黍臛世代相傳莫究其義惟納采九物義乃可見
　膠漆取其合宻綿絮取其温柔蒲葦惟心可屈可伸
　也嘉禾分福也雙石兩固之義也
嘉禾分福
　見上
吳剛斫桂
　舊傳月中有桂髙百丈其下有人斫之創痕即合其
　人姓吳名剛學仙有過或言月中桂地景也空處即
　水景也本無物此理差近
甕藏北斗
　僧一行長於數所善王生其子以殺人繋獄求救於
　一行一行曰吾數推之當有赦矣翌日遣其徒授以
　布囊七戒令往某處廢園伺之有物来其數七共捕
　之以囊攜来勿脫也其徒如言而往至晡時七豕入
　園盡獲之一行填之大甕中宻覆封以六一泥朱書
　大梵字誌之詰朝明皇御便殿問曰太史奏昨夜北
　斗不見此何祥也一行奏曰此古所無惟後魏時常
　失熒惑亦其比也惟施惠可以應之釋氏云瞋心壊
　一切善慈心降一切魔臣謂莫若大赦從之其夕太
　史奏一星見七日如故
闈編郎
　太極真仙中莊周為闈編郎
三尸
　上尸青姑伐人眼中尸白姑伐人五臟下尸紅姑伐
　人胃命又曰一居人頭令人多思欲好車馬一居人
　腹令人好飲食輕恚怒一居人足令人好色喜殺凡
　庚申日言人過古語云七守庚申三尸滅三守庚申
　三尸伏
木鑽穿石
　傅先生修行在山遇異人授之木鑽使鑽一盤石石厚五
　寸許云此石穿當得道積四十九年石乃穿穴下得
　丹服之果仙去
八人過
　翟天師乾祐峽中人常預言事一日大呼於䕫州市
　曰今夕當有八人過可善待之人莫能曉是夕遺火
　數百家方悟八人乃火字也
月中樓閣
　嘗於江上望月坐客或問曰此中果何有天師曰可
　隨吾指觀之恍忽見月規半天瓊金樓闕滿焉數刻
　乃如故
紙月
　長慶初楊隱之訪道人唐居士因留宿是夜月暗而
　不設燈唐呼其女曰可將一下弦月子來其女以片紙
　作月形貼之壁門祝之曰今夕有客可賜光明須臾
　滿室朗然
碧筩杯
　魏慤守濟南夏日率僚佐避暑於城北使君林下以
　大蓮葉酌酒以簪刺其心令與柄通屈柄飲之名碧
　筩杯
黥字法
　晉法奴始亡黥兩眼再亡黥兩頰三亡黥眼下皆長
　一寸五分梁法凡盜未斷先刻面頰上作刼字
借霹靂車
　介休縣百姓嘗宿於晉祠夜半聞人叩門曰介休王
　借霹靂車某日縣界收麥祠内即有應者遂見數人持
　一物如幢環綴旛旂曰可㸃領數其旛十八葉有光
　如電百姓者翌日告於村落曰可速收麥將有風雨
　至果然人以為妖訟之於縣事見案牘中
辱金
　金曽在丘墓及為釵釧者謂之辱金不可合鍊陶隱
　居説
覺元
　腦神名
𤣥華
　髮神名
虚監
　目神名
冲龍
　鼻神名
始梁
　舌神名
天鼓
　學道必叩天鼓以召衆神謂上下齒相叩又左叩為
　天鍾遇不祥叩之右叩為天罄遇邪僻叩之也
天鍾
天磬
　並見上
自然灰
　凡雕刻琉璃先以自然灰煑令輭其灰出於南海間
湖目
　袁翻嘗於厯城蓮子湖上宴集膳夫告欲作血羮不
　成袁乃令從他所汲水乃成時清河王在坐問之公曰
　可思湖目王不喻歸問其主簿房叔道房曰藕能散
　血湖目蓮也
屠馬避火
　徐敬業年十餘嵗時善騎英公歎曰此兒相不善將
　赤吾族一日遊獵令獨入窮谷逐獸因縱火欲殺之
　敬業火逼即屠所乗馬剖其腹跧伏其中火過浴血
　而出英公由此竒之
爭先術
　一行師本不能奕因㑹張燕公宅觀王積薪一局遂
　與之敵手語燕公曰此但爭先術爾若念貧道四句
　乘除語則人人盡皆為敵手矣
疥壁
　大厯中𤣥覽禪師住荆州陟屺寺張璪嘗於寺壁間
　畫古松符載為讃衛象為賦名士謂之三絶師見曰
　何為疥吾壁命加堊焉
顧非熊再生
　顧况只生一子年十七嵗暴卒作詩哭之云老人喪
　愛子朝暮泣成血老人年七十不作多時别其子精
　魂不離其家見其父泣誓再作顧氏子已而果然至
　七嵗能呼其族人小名後名非熊
柏敺罔象
　周官方相氏敺罔象說者罔象好食亡者肝而畏柏
　與虎故植柏於墓琢石為虎所以敺之
崔子洪
　元魏時菩提寺僧因發故塚得一生人自言姓崔字
　子洪在地下百餘年常如醉人時時遊行不甚辨了
　畏日光及水火兵刀等物又言見地下發鬼兵惟栢
　棺者皆得免
蝦䗫油
　長安宣平坊嘗有市油者張㡌驅驢而行或與爭道
　擊之應手而倒乃一大菌已折驢負二油囊遽馳去
　衆逐之一廢園至大樹下乃發地求之下有大穴有
　蝦䗫如數斗盆大挾二筆錔木津皆滿旁有大菌成
　叢盖變而為怪也所貨油價賤而味甘食者多嘔
白元通
　開元中長安東市有民喪父乘驢入市欲易之以辦
　䘮驢忽作人語曰我姓白名元通負君家力已足惟
　欠錢四千五百是可詣某處某家易之如其言而往
　果如前數因易之後數日往問之驢已死矣
物食不同
　食草者多力而愚食肉者多勇而悍齕吞者八竅而
　卵生咀嚼者九竅而胎生食葉者有絲食土者不息
　食而不飲者蠶飲而不食者蟬不飲不食蜉蝣也
物鳴不同
　蜩屬旁鳴蜻蛚注鳴發皇屬翼鳴蜙蝑股鳴榮原胷
　鳴鳯皇雄鳴節節雌鳴足足行鳴曰歸嬉止鳴曰提扶
　麒麐雄鳴曰逝勝雌鳴曰歸和春鳴曰扶㓜夏鳴曰飬
　綏初聞杜䳌鳴不祥宜作犬聲應之
物不同名
　蔡邕以反舌為蝦䗫淮南子以蛩蛩為蠛蠓詩䟽義
　以蟊為螻蛄髙誘以乾鵲為蟋蟀
物有知
　鵲巢背太嵗燕伏戊巳虎奮衝破乾鵲知来猩猩知
　往
物化為人
　世傳蟬化齊后鳥化杜鵑
寳苗
　山上有葱下必有銀有薤下必有金有薑下必有銅
　錫山下有玉者木旁枝下垂謂之寳苗
芝
　屋柱無故生芝者白為喪赤為血黒為賊黄為喜其
　形如人面者亡財如牛馬者逺役如蛇龜之類者田
　蠶耗
烏城
　貞元中田緒李納境内羣烏銜木為城髙二三尺方
　十餘里焚之信宿如舊烏口皆流血銜木不息
鶻子為鴟
　世傳鶻生二子若三子則為鴟
虎威
　虎脇兩旁皮下及尾端有骨如乙特名虎威宜佩以
　臨官
犀
　犀尾一孔三莖其角通者乃其病然其有正挿有倒
　挿有腰皷挿正者一半已上通倒者一半已下通腰
　皷者中斷不通南人云有鴆必有犀
黒暗白暗
　海賈以象牙為白暗以犀為黒暗
明駝
　世傳鳴駝千里脚鳴當作明謂駝卧屈足腹不着地
　而漏明者最能逺行
狼狽
　狽亦狼之類前足絶短每行必駕兩狼無狼則不能
　行故世傳言事乖者謂之狼狽
蒙貴
　猫一名蒙貴一名烏員其目睛旦暮圎日午前如一
　線凡洗面過耳則有客至
赤鯶公
　唐律捕魚得鯉即放號赤鯶公輙殺者杖八十斷罪
　以識者言鯉為李也
一木五香
　海南有木根旃檀節沈水花鷄舌葉藿香膠為薰陸
昔耶
　博雅云在屋者昔耶在垣曰垣衣廣志又謂之蘭香
　生於乆屋瓦上俗云瓦松魏明帝愛之命於長安故
　宮殿擇取并瓦載入洛以覆屋梁簡文帝咏薔薇詩
　云縁階覆壁綺依簷映昔耶崔融作賦云謂之木也
　訪仙客而未詳謂之草也驗農皇而罕記又曰煌煌
　特秀狀金莖之産霤厯厯虚懸若星榆之種天間紫苔
　而浥露凌碧瓦而含煙崔公號博洽豈不知瓦松有
　説
垣衣
　見上
水栗
　武陵記兩角曰菱三角四角曰芰通謂之水栗
牡丹
　前史無説謝康樂集有竹水際多牡丹之語非珍玩
　也隋種法七十卷亦無名至開元末裴士淹為郎官
　奉使幽冀過汾州衆香寺得白牡丹一株移置長安
　私第天寳中為都城竒賞當時名士皆有裴給事宅㸔
　牡丹詩至德中馬僕射総鎮太原又得紅紫二色者今
　則至多與戎葵比矣興唐寺昔有一株開花至一千
　二百朶有正暈倒暈紅紫白黄之色各自不同
落蘇
　茄子一名落蘓又名崑崙𤓰沈隱侯行園詩云紫茄
　紛爛漫緑芋鬱參差嶺南多茄有宿根成樹花時取
　葉布路人踐之則實多
崑崙𤓰
　見上
虱卜
　嶺南人有病以虱卜之向身為吉背身為凶
祀用梟鏡
　傅𤣥賦云薦祀破鏡膳用一梟西漢春祀黄帝用一
　裊破鏡以裊食母破鏡食父黄帝惡之故每祀必用
　多殺以盡絶其類
罘罳
　世呼殿榱桷䕶雀網為罘罳誤矣禮記疏曰屏天子
　之廟飾鄭注云屏謂之樹今罘罳也刻為雲氣鳥獸
　之狀如今之闕
蟻城
　有冉端者因營𦵏殿地遇蟻城方數丈城壘皆具立
　若雕刻城内分次街徑小垤各有蟻居之中有樓閣
　二大蟻居之皆長寸餘一紫色其足如金一翅有金
　脉端懼而掩之
石橋圖
　李涿性好古常於保壽寺庫得一舊圖裝治以示栁
　公權權曰此乃張萱所畫石橋也後日仇士良至果
　以勅取去矣
物膽
　象膽隨四時在其足熊膽春在首夏在腹秋在左足
　冬在右足蚺蛇長十丈可吞鹿其膽上旬在頭中旬在
　心下旬在尾䑕膽殺則有自死則無
瓦龜
　術士王瓊取一瓦片畫作龜甲懷之少頃取出置地
　則成真龜循行庭下經數日仍成瓦
滕王蝶圖名
　滕王畫蝶圖有數名江夏斑大海眼小海眼村裹來
　菜花子
河伯從事
　世傳烏賊魚為河伯從事以其含墨也又曰烏賊魚
　墨為書歲乆盡脱如空紙無行以用為劵
數丸
　生江岸如彭蜞取泥作丸數至三百則潮至舟人以
　為候因名之曰數丸也
論蒲萄
　庾信謂魏使尉瑾曰昔在鄴食蒲萄殊美陳昭曰作
　何状徐君房遽曰有類軟棗信曰君殊不體物不言
　似生荔枝
舞草
　出雅州獨莖三葉聞人歌動揺如舞
王清本
　有人伐枯木有大黒蛇蟠其下舉首曰我王清本也
　其人畏而掩之後王清往伐得錢盈瓮後因致富焉
人面瘡
　有人膊上生瘡如人面口鼻皆具以酒飲之則面赤
　以食物與之則膊脹因歴以諸藥試之至貝母則面
　聚口閉不納因决口灌之數日成痂遂愈
五鬛松
　松言兩粒五粒者粒當言鬛自有一種名鬛皮無鱗
　甲而結實多新羅多此種世傳松千歲方頂平偃蓋
　然有數年偃者乃命根下遇石則偃
構楮
　糓田乆廢必生構楮葉有瓣曰楮無瓣曰構通謂之
　糓書言桑糓即此也
夢草
　漢武帝時異國獻夢草似蒲云懐其草則如所思而
　夢每思李夫人因懷之輒夢
書帶草
　鄭康成居不其城南山中教授所居山下生草如薤
　長而紉謂之書帶草
乾雨
　徐州一士人暴卒復生云初吏召云天使行雨𨽻右
　落隊雨有兩種一瓶貯水作人間雨一如銷石末名
　乾雨
糝熬將軍
　梁韋琳作䱉表云伏覩除書以臣為糝熬將軍油蒸
　校尉臛州刺史
色訣
　周長史善畫得色訣嘗理采色於霤下旋取飛研之
鼻中樂神
　王布有女甚美鼻兩孔各有息肉甚大百治不瘥有
　一梵僧來治之即以少藥吹鼻中須臾摘去相繼一
　少年造門曰適有胡僧來否布具其事少年曰上帝
　失二樂神我奉命來取今遂為此人先得當獲重譴
　矣
金背蝦蟇
　有人八月十五日夜望林中白氣如疋練就眎之乃
　一金背蝦蟇疑月中物也
修月户
　鄭仁本與其中表遊山迷路見一人枕一襆物而坐
　因問之乃云君知月七寳合成乎常有八萬二千户
　修之我其一也因開襆視之乃有斤斧數事玉屑飯
　兩裹分遺鄭曰人食此畢世可以無病矣
上帝戲臣
　邢和璞嘗延一客彭髯大笑吻角侵耳與邢劇談而
　去或問之曰上帝戲臣也
噀壁成象
　有術士合五色為一器飲噀壁成作維摩問疾象經曰
　乃滅
辟塵巾
　處士皇甫𤣥真以辟塵巾遺髙瑀因出郊風埃大作
　髙眎馬及左右騶卒並無纎塵
白舍人行詩圖
　荆中街子葛清自頸以下皆刺白舍人詩如花中偏
　愛菊即一人持盃賞菊訖三十餘事號白舍人行詩
　圖矣
月㸃錢黥
　媍人面飾用花子因上官昭容用以掩其痣人皆效
　之有士人妻妬其妾灼面成㸃令用花子掩謂之月
　㸃錢黥
紅沬
　鍊丹砂金色研以染筆書木石皆透謂之紅沬
湯湖
　句容有湯湖其熱可㵸雞亦湯泉也
逐䑕丸
　王肅以銅為逐䑕丸晝夜自轉
化生人
　大食西有國樹上生人首如花不語能笑人視之輒
　笑笑輒落謂之化生人
麒麟函
　韓公曾令人徧録州界碑内一碑詞義筆法最髙常
　藏枕函韓公小字麒麟因以名函
忽雷駮
　秦叔寳所乘馬名
肉机
　明皇時有矮奴頗警惠帝常凭之謂之肉机後因出
　外陵朝士帝杖殺之
夢墨
　王勃夢人遺一丸墨盈袖自是文章日進
太白入月
　李白聞禄山反作胡無人詩云太白入月敵可摧後
　禄山死日果見太白蝕月
長鬚國
　有士人泛海吹至一處問之云長鬚國也其王以公
　主妻之公主亦有鬚士人賦詩云花無蕋不妍女無
　鬚亦醜丈人試遣㧾無未必不如揔有後驗之乃羣蝦所
　聚
七寳砂
　龍王所居岸砂皆七寳也
舞袖弓腰
　有人卧見古屏上所畫婦人悉於牀前踏歌曰長安
　女兒踏春陽無處春陽不斷膓舞袖弓腰渾忘却蛾
　眉空帶九秋霜一人問曰如何是弓腰歌者反首至地
　腰如規焉叱之皆不見耳
碧鏤牙筩
　景龍中賜北門學士口脂盛以碧鏤牙筩
丹山䰟
　雄黄
青腰女
　空青
北帝元珠
　消石
東華童子
　青木香
靈黄
　硫黄
風狸杖
　南方有獸名風狸穴有木名曰風狸杖可以蔽形及
　指取禽獸極難得
海神鏁山
　齊郡歴山上有小山銕索纒繞世傳此峯本海中山山神好
　移徙海神鎻之挽索斷飛于此
氷夷
　河伯乘兩龍一曰氷夷一曰馮夷
形夭舞干戚
　形夭黄帝臣與帝爭神帝斷其首乃曰吾以乳為目
　臍為口操干戚而舞不止
莫才人囀
　明皇時莫才人善秦聲號莫才人囀
射必溢鏑
　徐敬業射必溢鏑
越三氊
　秦叔寳所乘馬號忽雷駮者毎月夜設三領氊當前
　躍而過
寒骨白
　單雄信幼時植一棗年十八琢為鎗榦質堅重無與
　比者號寒骨白
鳯條
　謂桐枝
竒寒
　梁遣明少遐宴魏使崔劼曰今歲竒寒江淮亦氷
竒快
　梁徐君房勸尉瑾酒一飲而盡稱竒快
楓脂
　楓脂入地為琥珀
氷為頗梨
　千歲積氷結為頗梨
昆吾月鹽
　昆吾陸鹽週十里月滿如積雪月虧如薄霜月晦則
　無
烽火樹
　漢宫有珊瑚髙一丈二尺一本三柯上有四百餘枝毎
　遇夜有光焰號烽火樹
衮衣倚槐
　唐廣陽夢衮衣倚槐元稹占之曰死後當作三公槐
　本木傍鬼後果然
鱗鋏星鐔
　鄭雲達得一劍鱗鋏星鐔有時鳴吼
四明公
　夏啓為東明公文王為西明公邵公為南明公季札
　為北明公
天漿
　石榴甜者天漿
千人揑
　人面蟹無螯極堅硬名曰千人揑
撩風掠草
　鷹兩翅各有複翎左名撩風右名掠草具兩翅者獵
　必多獲
蝦姑
　蝦姑狀如蜈蚣
蓬山忌䑕金子忌蝨
　蓬山金子二妓名一忌䑕一忌蝨後當因夜會共徴
　䑕蝨事多至百條
築糠㧞鼻
　新羅人泛海漂墜鬼國羣鬼執之曰汝能與我築糠三
　版乎汝欲鼻長一丈乎其人請築糠乆不成乃為鬼
　㧞其鼻如象
駝峯炙
　將軍曲良翰作駝峯炙甚美
木飲州
　珠崖境内有一島民居甚衆地無井泉海水特醎取
　草木汁飲之號木飲州
餛飩湯㵸茗
　長安蕭家餛飩湯可㵸茗庾家粽子瑩如玉粒韓家
　櫻桃饆饠色味不變皆珍食也
獻娑羅木状
　西國獻娑羅木狀隣月中之丹桂對天上之白榆
鸛井
　江淮間鸛羣飛盤旋謂之鸛井俗曰採取鸛天則旱
　以鸛能飛摶霄漢激散雲雨
蝗腹梵字
　蝗腹有梵字云自西天來驗其字作本天壇法可禳
吏致蝗
　世傳蝗食苗由吏貪殘所召故農語云身黒頭赤者
　武官蝗頭黒身赤者文官蝗
竈馬
　竈馬狀如促織穴於竈側俗謂曰竈有馬食必足
馬留
　馬伏波南征有餘兵居於嶺外夀洽縣後為二百餘
　家號馬留鄉
婆侯伎
　周時西域貢幻伎能興雲噴火或為獅子巨象龍蛇
　之状中國頓效之其國本名扶婁語訛為婆侯伎爾
人腊
　李章武有人腊長三寸許百骸皆具云是僬僥國人
連錢草
　南方谿間生草葉圓而相連名連錢草
草龍珠帳
　貝丘之南有葡萄谷有僧逰谷食葡萄因折一枝為
　杖以歸挿地遂活明年結實繁盛號之曰草龍珠帳
　也
木威
　橄㰖獨根東向枝曰木威南向枝曰橄㰖
冷蛇
　明皇以申王畏暑賜之冷蛇白色而不傷人冷如氷
　雪玩之不復有煩熱也
辟寒金
　魏時昆明國獻嗽金鳥常吐金屑鑄之成器名曰辟
　寒金此鳥不畏寒也
韓幹馬
　有人牽馬訪醫稱患脚醫曰大似韓幹所畫者忽值
　幹幹曰真吾設色歸眎所畫脚有一㸃黒缺信然矣
　醫所得錢成泥
吐女子
　續齊諧志云許彦山行遇一書生共坐吐一女子容
　貌絶倫女復吐一男子明悟可愛又吐一錦行帳日
　晚復相吞吐而去
營火芝
　常山有營火芝食一枝心中一孔明食至七枝七竅
　洞徹能夜書
水精鹽
　白鹽崖有鹽如水精名君王鹽
桃核扇
　常見市人以桃核扇量米一升云於九竅溪中得
牝牡銅
　錬銅時與一童一女俱以水灌銅當令分為兩叚凸
　者牡銅凹者牝銅
鳥獸長短
　崔劼云鵲巢避風雉去惡政乃是鳥之一長狐疑猶
　豫亦是獸之一短
瓊胎宫
　老君母曰𤣥妙玉女天降𤣥黄氣入口而孕凝神瓊
　胎宫三千七百年誕生
青廬
　北朝昏禮青布為屋廬在門内外
河伯小史
　烏賊魚名河伯小史
金衣素裏
　陳昭問庾信蒲萄味何如橘柚信曰津液竒勝芬芳
　减之尉謹(一作/瑾)曰金衣素裏見包作貢向齒自消良應
　不及
勝風
　明皇令裴􁀙隨哥舒西征常得勝風
　　北夢𤨏言(孫光憲/)
連字句格
　杜荀鶴曾得一聨云舊衣灰絮絮新酒竹篘篘韋莊
　聞之曰不如吾印將金鎻鎻簾用玉鉤鉤
東川市令
　西川人謂東川乃我之草市時桞仲郢為東川節度
　謂參佐曰吾立朝三十年始得東川市令耳
悔讀南華
　令狐綯問事於温岐對以事出南華經因言相公爕
　理之暇時宜覽古綯大怒故岐有詩曰因知此恨人
　多積悔讀南華第二篇
朱耶赤子供我之筆
　盧汝弼為檄云致赤子之流離有朱耶之板蕩謂人
　曰天生朱耶赤子供我之筆此為梁檄言李晉王也
自是吳家文字
　吳融為韋昭度作文韋不如意曰此自是吳家文字
　非干老夫改之乃惬意
破天荒
　荆州舉人多不成名曰天荒劉蜕以荆州解及第號
　破天荒
䑕燒尾
　竇璠乆不第晚取宇文翃女遂登科時杜尚書宅遺
　火云因䑕尾曵火而作韋說因謂璠曰魚將化龍雷
　為燒尾近日老䑕亦有燒尾者璠甚慚
乞食歌姬院
　裴休常披毳衲於歌姬院持鉢乞食曰不為俗情所
　染可以説法為人
摘樹葉試草制詞
　李琪毎臨流坐石上摘木葉試草制詞朱梁時果為
　翰林學士
屬對可以衡稱
　鄭綮作老僧詩甚得意云此屬對可以衡稱言其輕
　重之不偏也
詩思在灞橋
　或問綮近日有詩否對曰詩思在灞橋風雪中驢子
　上此處何以得之
李程賦在
　李程賦日五色賦登第後試有舉人浩虛舟卷中行
　此賦程慮其軋已取讀至末韻云浸晚水以芒動俯
　寒山而秀發程乃笑曰李程賦且在瑞日何得言晚
　秀發
一片宫商
　沈光有洞庭樂府韋岫謂朝賢曰此賦乃一片宫商也
紅篆
　李渷醮詩云一封紅篆書為奏塵寰事
間氣布衣
　皮日休傲誕自號間氣布衣
星辰可摘
　顧雲為髙駢草醮詞云天静則星辰可摘
賈島佛
　李洞慕島常欲鑄其像頂戴之常念賈島佛
山巾子
　包賀詩云雲是山巾子船為水靸鞋
舡掠鬢
　又曰棹揺舡掠鬢風動水搥胷
祝雞翁
　李徳裕與叚成式書云自到崖州幸且頑健居人多
　養雞往往飛入官舍今且作祝雞翁也
手汗糢糊
　嚴遵美與一紫衣僧來謝以所謝語書置掌中及取
　致手汗糢糊文字莫辨但云伏以軍容而已
累累繭栗祖龍藏
　楊敬之華山賦云蜂窠聨聨構阿房矣小星奕奕焚
　咸陽矣累累繭栗祖龍藏矣
周禮庫
　李浩博學禮樂之事多咨之人號曰周禮庫
大像前披剃
　師鸞自於百尺大像前披剃不肯師常僧也
鴉挽鈴
　温璋為京兆尹有鴉三挽鈴璋曰此必訴寃遣吏随
　至城外果有探其雛追其人詣府决之
天帝召棊客
　滑能善奕忽有小子自云姓張請與能對奕思甚精
　敏能異而詰之曰我非世人天帝召公著棊能忽奄
　然
蘆三節
　李全忠所居忽有蘆生一枝盈丈而三節後其家三
　人秉節鉞者
聚六州四十三縣銕鑄不成一箇錯
　羅紹威帥魏愽以牙軍驕恣盡殺之由此勢弱為梁
　祖所制竭帑藏以奉之恐其圖巳乃謂所親曰聚六
　州四十三縣銕鑄不成一箇錯也
見李思戒
　明宗不豫馮道入問因曰寢膳之間宜思調衞因指
　御前果實曰如食桃不康他日見李思戒
有絃即彈有孔即吹
　温庭筠善皷琴吹笛曰有絃即彈有孔即吹不必柯
　亭及㸑桐也
罷櫛綴文
　庭筠理髪思來即罷櫛而綴文
夢傳天樂
　王氏女夢授天樂曲名有玉震宫玉震羽紅綃商玉
　仙商之類
六甲行厨
　修道功深者自然享六甲行厨有所須舉意即至
檢譜角觝
　顔雲論兵必奮袂叱咤若對大敵人謂之檢譜角觝
五綵梯
　文士馮㳙臨終以五綵纒梯具冠帶歴梯一級而逝
詩思二百里
　蜀士唐求有詩名然詩思逰歴不出二百里間
龍巢翻
　夷陵江或浮大木蔽塞水面土人謂龍巢翻
㳙縷未伸
　朱朴自博士為相殊無所成云㳙縷未伸勍敵已至
書鎮
　石可用為書鎮
齊山截海
　天祐中造巨艦名齊山截海
喜見未聞新書䇿
　或問李徳裕所為好對以此
吉弔
　龍生三子一為吉弔多出水與鹿合或遺精水際浮
　槎遇之即生花如蒲桃名紫稍花大益陽事可以入
　藥
燒睡龍
　江南松江多蘆荻冬月縱火焚之多燒起睡龍
雷公籙
　世傳雷公籙可受而不可曉畫一壯夫以拳扠地為
　井號拳扠井又畫一人負大束薪號一谷柴又一人
　以七手撮大簸扇之號七山簸其他率類此
造榜天
　陸扆舉進士屬僖宗幸梁洋是年六月状頭及第後
　在禁林時暑頗盛甚同列戲之曰好造榜天
　
　
　
　
　
　
　
　
　
　
　
　
　
　
　紺珠集卷六
欽定四庫全書
　紺珠集卷七　　　　　　宋　朱勝非　撰
　　水衡記(闕名/)
凌解水
　黄河正月水名
桃花水
　二月三月水名
麥黄水
　四月水名
𤓰蔓水
　五月𤓰延蔓故以名
礬山水
　六月水名
荻苗水
　七月八月菼花故以名
登髙水
　九月水名
復槽水
　十月水落復故道
蹙凌水
　十一月十二月水斷復結
　　乾􁌄子(温庭筠/)
短箠畫地起草
　梅權衡入試青玉案賦於庭樹下以短箠畫地起草
快語
　蠲蕩昏蒙使之快語
乾􁌄
　不爵不觥非炮非炙能説諸心庶乎乾􁌄之義
大郎罷相二郎拜相
　韋承慶除禮書嗣立作平章事時謂大郎罷相二郎
　拜相
分無堂食
　張文瓘分無堂食食則傷痛
雙與
　張越石楚金同舉有同以兄弟不可兩收欲俱退李
　勣嘆曰貢舉本求榮何妨兩雙與
國㸙
　竇懷貞娉韋后乳母時號曰國㸙懐貞欣然
著毛蘿蔔
　蕭嵩欲注文選見馮光進釋蹲鴟云今之芋子是著
　毛蘿蔔嵩大笑
班固非孟堅
　張由古無學業對衆嘆班固文章不入文選衆對以
　兩都賦燕然銘等由古曰此是班孟堅非固也
長孫歐陽相嘲
　無忌嘲詢曰聳膞成山字埋肩不出頭誰教麟閣上
　畫此一獼猴詢應聲曰索頭連背暖襠􁀙畏肚寒只縁
　心溷溷所以面團團上大笑
御史胡
　則天問張元一外有何可笑元一曰朱前疑著緑逯
　仁傑著朱閭知㣲乘馬馬吉甫乘驢將名作姓李千
　里將姓作名吳栖梧左臺胡御史右臺御史胡御史胡
　禮也胡御史蕃人為御史者天后大笑尋除别官
奚毒
　附子也堇烏頭也
貳負
　漢宣帝時上郡山崩得一物長數丈髪丈餘彷彿狀人
　蠢蠢而動問不答劉向云出山海經此貳負之臣殺
　窫窳有罪帝楛之於䟽屬之山有胎息之術
輕紅
　崔氏青衣崔與栁生厚死猶㝠合輕紅從焉
狐翁
　何譲之春經原陵見一老翁歌曰野田荆棘春閨閣
　綺羅新出入頭上日死生眼前人欲知我家在何處
　北邙松柏正為隣又曰洛陽女兒羅綺多無奈狐翁
　老去奈爾何譲之逐入草中作一狐遁去案上得
　文字一帖紙如灰過不可曉解有曰何以充喉吐納
　太虚何以蔽祼霞裙雲袽之語後狐化僧以三百縑
　求之不與作其弟奪去後内庫失縑獲於譲之所因坐死
太一
　莆田陳彎生子不慧名智奴楊逷遊梁遇一道士曰
　吾奉天帝使往泰山此東北十里圃田店有太一在
　焉乃正衣冠而去逷異之詢於父老曰店陳智奴十
　三矣未嘗言適道士來謁既去而言
河瀆親翁
　郭汾陽鎮蒲欲造浮橋而激流毁墠公酹酒許以小
　女妻之其夕水平木立墠上遂成橋而小女尋卒因
　塑廟中人因立公祠號河瀆親翁
猖狂之名滿天下
　牛僧孺制科在㨗臺參韋乾度不知而問之僧孺甚
　訝韓退之曰公猖狂之名滿天下韋尚不知何恠焉
銀海
　裴鈞僕射大宴巡官裴𢎞泰後至鈞不恱𢎞泰曰請
　在座銀器盡斟酒滿之隨飲以賜𢎞泰可乎鈞許之
　遂竭座上小爵至觥舩凡飲皆竭隨即填于懷有銀
　海受一斗以上以手捧而飲盡踏其海捲抱之索馬
　而去鈞使人問𢎞泰方箕踞而坐秤所得銀器二百
　餘兩不覺大笑
房琯惟欠不言
　房琯為馮翊尉事陸象先孔目官黨芬相遇避遲琯
　决之入白象先曰如芬所犯决亦得不决亦得琯謝
　之公曰謝亦得不謝亦得後值公入召琯相遇留琯
　琯至黒不言薦為御史曰房琯為人百事不欠惟欠
　不言矣是堪用也
　　廬山記(陳舜俞/)
匡裕先生
　姓匡名裕殷周之際遯世隠居廬于此山
杏林
　董奉毎治人病病愈即令種杏五株遂成林
冷暖泉
　龍首下有甘泉冷暖與寒暑相變
香爐峯
　孤峭特起氣籠其上氤氲若香烟
山帶
　天將雨白雲冠峯俗謂之山帶不三日必雨
浪井
　灌嬰所開極深邦人謂之浪井蓋以湓江有風浪井
　水輒動太白詩浪動灌嬰井
碧虚上監
　董奉上升號碧虚上監
分風
　宫亭湖神能分風上下船
九天採訪
　𤣥宗夢神仙稱九天採訪巡糾人間欲以廬山作宫
　基址木彩不求而足
神運殿
　逺法師初至夢神告曰此處幽靜足以棲神忽於夜
　半雷雨明旦視之素沙匝地良木鬰然因作殿名神
　運
龍泉
　逺師欲作寺苦無水以杖刺地泉即湧出後旱祈之
　有龍出焉
三笑圖
　逺公與陶元亮陸脩靜語道不覺過虎溪因相與大笑
　故世作三笑圖
虎溪
　逺公送客過此虎輒號鳴
白蓮社
　逺公與十八賢同脩净土
虎跑泉
　逺公與社賢逰此峯虎跑石出泉
聰明泉
　殷仲堪與逺公談易林間泉傍師愛仲堪辯博乃指泉
　曰君辯如此泉涌因號聰明泉
香谷
　慧水禪師浴于此有芬馥之氣因名
辟蛇行者
　逺公初來山多蛇䖝行者善驅蛇蛇為之盡號驅蛇
　行者蓋山神云
逰山虎
　山有一虎未嘗傷人時見行跡因謂逰山虎
醉石
　淵明所居栗里兩山間中有大石仰視懸瀑可坐十
　人
墨池
　歸宗寺右軍所居中有墨池
鸞谿
　昔人謂歸宗有翔鸞展翼之勢因名其谿
艑底池
　吳猛乘舡龍負而行舟人聞觸林木聲懼而竊窺龍
　遂委去山頂今有敗艑
玉膏
　吳猛與弟子度石梁見金闕玉房地皆五色文石一
　老人以玉杯盛甘露漿授猛又設玉膏弟子取一寳
　器忽雲霧繞梁如指還之得反
羣玉洞府
　秦亂有十三人棄官學道經于此山内三武士唐建
　威李徳殳宋雲刁欲遂棲焉十人曰初志歸羣玉洞
　府豈可中道而輟言訖一夕雷雨化成二溪溪中有
　盤石上有玉簡天篆曰神化靈溪金簡標題真人受
　指玉府潜棲
停霞寳輦
　陸脩靜市藥京邑文帝作停霞寳輦使徐湛宣㫖留
　之不可後帝有太和之事
崇虗館
　明帝强招之作崇虚館通仙堂以待之使之講道
潮泉
　雞籠山下有澗水深一尺餘泉湧如潮晷刻不差朔
　望尤大
金門羽客
　保大中道士譚紫霄賜號金門羽客本閩中人
擘流
　宫亭湖神能分風擘流曹毘詩云分風為二擘流成
　两
廬君主簿
　昔吴郡太守張公直過神女觀侍婢指女戲妃像其
　妻夜夢致聘怖而遽發中流舡不行闔船驚曰豈愛
　一女合門受禍公直不忍令其妻下之妻乃以兄女
　代之公直知下兄女怒曰吾何面於當世復下已女
　水中將渡遥見二女於岸側一吏白曰吾廬君主簿
　敬君之義悉還二女皆無恙
江湖桎梏
　或問周續之時踐王庭何也笑答曰心馳魏闕者以
　江湖為桎梏情致两忘者市朝亦巖谷耳
尋陽三隠
　劉遺民陶淵明周續之
禄如腐草
　衡陽王義季問宗炳曰欲屈先生以重禄可乎曰禄
　如腐草衰盛幾何
　　文房四譜(蘇易簡/)
紙為良田
　劉氏小説秦洪赴洛人問吳中舊業曰紙為良田筆
　為鋤耒墨為稼穡義理為豐年
半面啼笑
　幽㝠録賈弼夢易其頭翊曰人見皆驚遂能半面啼
　半面笑
硯凍開
　崔寔四民月令正月研凍開命童幼入小學十一月硯
　水氷命讀論語
天雨降羅牋
　異苑張仲舒在廣天雨降羅牋甚多
悲剡溪古藤文
　舒元輿作悲剡溪古藤文云今之為文者皆夭閼剡
　藤者也藤生有涯為文者無涯所以弔剡溪藤以寄
　其悲
　　廣州記(顧㣲/)
五羊
　昔髙固為楚相五羊啣穀至其庭以為瑞因以五羊
　名其地六國時廣屬楚
水弩
　水弩蟲四月一日上弩射人八月後缷弩
　　定命録(吕道生/)
肩尾之歎
　令狐相未達作詩自歎云何日肩三署終年尾百僚
伏犀貫玉枕
　袁天剛相竇軌伏犀貫玉枕當於益州立功名果然
龜息
　袁又相李嶠曰睡則氣從耳出名曰龜息必貴
　　鄴中記(闕名一作/陸翽)
莫難
　扇之竒巧者名曰莫難
錦名
　錦有大登髙小登髙又有大小博山大小茱萸之名
鳯詔
　詔書以五色紙着木鳯口中飛下端門謂之鳯詔也
　　法苑珠林(僧遒世/)
人生如寄
　支遁在剡謝安與書曰人生如寄耳終日戚戚遲君
　來晤言消之
般若臺
　陳文達持誦金剛經有人入㝠見築臺云名般若臺
　待文達也
諸天雨
　兠率天雨摩尼珠䕶世城雨美膳阿脩羅天雨兵杖
　閻浮提世界雨清净之水
　　荆州記(盛𢎞之/)
酉陽逸興
　酉陽山石穴中有書千卷世謂之酉陽逸興
分風
　洞庭湖神過客祈禱必驗分風送船
　　瀟湘記(李隠/)
玉象之
　玉精曰玉象之枯木精曰李時金杯精曰黄直
南山木强人
　馬舉鎮淮南有一叟謁之稱南山木强人能論兵法
　驗之乃一棋局耳
　　北堂書鈔(虞世南/)
絶編折擿
　孔子晚喜易韋編三絶鐵擿三折
　　成都記(盧求/)
六詔
　南蠻六部本無統屬天子毎下詔各分一封謂之六
　詔唐開元末節度使王昱受賂乞合為一乃封大酋
　蒙歸義為雲南王始獨稱南詔既盛乃為邉患
　　河東記(薛漁思/)
常持滿
　汝南王飲葉静能葉曰有一生徒能飲當令來謁翌
　日有通謁者曰道士常持滿見之侏儒也談胚渾一
　道飲以酒五斗乃醉倒是一瓮爾
　　啟顏録(侯白/)
臣卿尚少
　後魏孫詔為少府少卿帝問卿年何老答曰臣年雖
　老臣卿尚少遂遷正
　　景龍文館記(武平一/)
脩文館學士
　唐中宗景龍二年置脩文館學士大學士四人象四
　時學士八人象八節直學士十二人象十二月逰宴
　悉預最為親近也
造化小兒
　杜審言好大言臨終宋之問等往問之乃曰甚為造
　化小兒相苦僕在乆厭公等今死固當慰心但恨不
　見替人爾言訖遂絶
閏重九
　閏九月九日作宴賦詩李嶠云閏節開重九
栢梁體
　連句為栢梁體一句一韻
緑情紅意
　趙彦若剪綵花云花隨紅意發葉就緑情新
國㸙
　竇從一為御史大夫中宗諭以卿乆無中饋為卿成
　禮歲除於守歲殿宴設極盛中席迎其婦與之同坐
　徐徐却扇去花眎之乃一老嫗帝與侍臣皆大笑後
　知是皇后乳母從一由是曲延中宫之遇有國㸙之
　號
齒録牙緋
　沈佺期作囘波詞云身名已蒙齒録袍笏未復牙緋
　帝大笑遂賜之
蹀馬之戯
　宴吐蕃使作蹀馬之戲皆五色綵絲金校具装於鞍
　上加麟首鳯翅樂作馬皆隨之蹀足宛轉中節胡人
　甚大駭
四部書
　薛稷知集庫馬懐素知經庫沈佺期知史庫武平一
　知子庫通謂之四部書
儒首
　祝欽明贍博號一時儒首
後罰三杯
　宴白鹿觀御詩序云人題四韻後罰三杯
天歡
　李宗楚等謝曰既陪天歡不敢不醉
天杯
　又曰敬舉天杯飲
薜幄
　宴韋嗣立莊云松門駐旌䍐薜幄列簮裾
綸省
　除中書舍人李乂為學士云綸省推髙
文江
　鄭愔聫句云文江學海思濟航
桃花行
　李嶠作桃花詩帝令擇二十篇入樂府謂之桃花行
帖綵毬
　寒食賜餳粥帖綵毬鏤雞子
拔河之戲
　清明節命侍臣為拔河之㑹以大麻絙兩頭繋十餘
　小索毎索數人執之以挽力弱為輸時七宰相二駙
　馬為東朋三相五相為西朋僕射韋巨源少師唐休
　璟以年老隨絙而踣乆不能起帝以為笑樂
細栁弮
　上已祓禊賜近臣細桞弮云𢃄之免蠆毒瘟疫
文檉綺栢
　日就殿以文檉綺栢為材
合笙歌
　内殿奏合笙歌其言淺穢武平一諌曰妖胡娼妓街
　童市女談妃主之情貌列王公之名質詠歌蹈舞號
　曰合笙不可施於宫禁也
八風舞
　内宴祝欽明作八風舞以手據地作諸醜状盧藏用
　曰祝公使五經掃地矣
秘掖
　宋之問曰西域秘掖此禁仙流
　　御史臺記(韓琬/)
癡牀
　侍御史號雜端最為雄劇臺中聚㑹則於坐南設横
　牀號南床又曰癡床登此床者倨傲若癡焉
御史本草
　唐賈忠言撰御史本草以裏行為合口椒最毒監察
　為開口椒㣲毒殿中為蘿蔔侍御史為脆梨言漸入佳
　味遷員外郎號甘草言可以久安故也
五墨三仍
　唐左臺御史還南省仍供奉者三墨勑授者五右臺
　譏之以為五墨三仍
百官本草
　唐侯味虗著百官本草謂御史云大熱有毒主袪邪佞
　杜奸囬振寃滯止滛濫尤攻貪濁畏逺使惡襮直忌
　按權豪外州出者尤良用日炙乾硬可用服之長精
　神减姿媚乆服可以令人冷峭
畿尉六道
　畿尉有六道入御史為佛道入評事為仙道入京尉為
　人道入畿丞為苦海道入縣令為畜生道入判司為
　餓鬼道
　　三水小牘(皇甫牧/)
天柱峯玩月
　趙知㣲有道術皇甫𤣥真等師事之中秋積隂不解
　衆惜良辰知微曰可備酒肴登天柱峯玩月既出門天
　色開晴及登山峯月色如晝㑹飲月落方歸下山則
　悽風苦雨隂晦如前
魚鏡
　元稹登黄鶴樓望江濱有光若星使人就視得一鯉
　剖腹得古鏡如錢大背有雙龍其龍口中常吐光焉
登蓮華峰搆火
　王𤣥冲欲登蓮華峯寺僧笑之𤣥冲曰到峯頂當搆
　烟為信翌日擕火而登僧候之數日果有烟起留二
　旬乃復下僧問之峯頂有池適菡萏盛開可愛然於
　其中又有破銕舟存焉
廬山精
　劉秉仁為江州刺史自京將一橐駝去郡放之廬山
　下野人見而大驚共射殺之乃以狀白州曰獲廬山精
　於某處劉命致之乃所放駝耳
峴山張蓋雨滂沛
　安定郡有峴陽峯峯上有池若雨則雲起池中若車
　蓋然故其里諺曰峴山張蓋雨滂沛
　　淮南子(劉安/)
悲絲泣岐
　墨翟見練絲而悲為其可以黄可以黒楊朱見岐路
　而泣謂其可以南可以北皆本同而末異也
白猨號
　楚王獵見白猿射之猿善避箭莫能中乃命養由基
　射之方執弓而猿乃抱樹而號始知由基神射也
曾泉
　日臨曾泉是謂早食注云早食時也東方多水故曰
　曾泉
髙舂下舂
　日至於淵虞是謂髙舂至于連石是謂下舂注云未
　暝時上蒙先㫪曰高㫪欲暝下蒙曰悉㫪曰下㫪
桑榆
　日西垂景在桑端謂之桑榆
桐魚請雨
　董仲舒請雨用桐木魚
乾鵲
　鵲之别名乾音干
女夷
　二月之夕女夷皷歌以司天和女夷神名
槐市
　太學曰槐市
孑孑
　水中倒跂曰孑孑
　　捜神記(干寳/)
種玉得婦
　陽雍伯嘗設羲漿以給行旅一日有人飲訖懷中取
　石子一升與之曰種此可生美玉并得好婦如言種
　之有徐氏女極美試求之徐公曰得白璧一雙即可
　乃於所種得璧遂娶徐氏
赤虹化玉
　孔子修春秋製孝經既成齋戒向北斗告備忽有赤
　虹自天而下化為黄玉刻文孔子跪而受之
青蚨
　青蚨似蟬而稍大生子草間如蠶取其子母即飛來
　以母血塗八十一文以子血塗八十一文毎市物或
　先子錢或用母錢皆復飛歸輪還往來無已
鳩化帶鈎
　長安民有鳩飛入懐中化為金𢃄鈎子孫遂富
阿香車
　有人途次寄宿道傍草舍惟女子居之夜半門外有
　小兒呼曰阿香官呼爾推雷車女子乃去迨眎其舍
　乃一古塜耳
龍精
　蠶曰龍精
神光照舍
　應嫗者生子而有神光照舍四子皆以才名顯
審雨堂
　盧汾夢入蟻穴見堂宇豁開題榜曰審雨堂
笑電
　電曰笑電
鵠籥
　北史禁門籥曰鵠籥
長嘯呼風
　趙炳從舟人乞渡不獲乃坐水中長嘯呼風而濟
　　吕氏春秋(吕不韋/)
鷄跖
　善學者如齊王食雞必食其跖
水雲魚鱗
　山雲草莽水雲魚鱗旱雲如烟雨雲如波
六戚
　父母妻子兄弟謂之六戚
熊席
　衞公冬鑿池言不寒范春曰君衣狐裘坐熊席四隅置
　火所以不寒
委裘
　堯之官若委裘言少事也
夏籥
　禹立命臯陶作九成以昭其功
承雲樂
　顓頊令飛龍作樂效八風之音名曰承雲
葛天八闋
　葛天氏之樂三人探牛尾捉足以歌八闋捉足猶蹀
　足之謂
　　論衡(王充/)
細桞
　旦出扶桑暮入細桞細栁西方日入之地
一角羊
　獬豸一角羊也性知有罪者即以角觸之
籥動
　赦令將至繋室籥動有所感也
史匠
　能雕琢文書者謂之史匠
堯何力於我
　堯時百姓閒暇撃壌於途觀者曰大哉堯之徳撃壌者
　曰吾日出而作日入而息鑿井而飲耕田而食堯何
　力於我
腹育
　蠐螬化腹育腹育化蟬
木囚
　李子長欲知囚情以梧桐為人蘆葦為牢當罪木囚
　不動或寃木囚乃奮
　　原化記(皇甫氏/)
栢葉仙人
　田鸞入華山見黄冠師指樹曰此長生藥也教以服
　之法後得道夢朝上清列仙皆呼栢葉仙人
松花酒
　有老人雪中訪崔希真希真飲以松花酒老人云澁
　無味以丸藥投之酒味頓美
錬白兎
　王卿為天師守丹竈竊發其封窺之一白兎躍出衆
　皆曰丹已去矣忽有一道士化為鶴飛去須臾擒兎
　来遂復投之於竈
以珠易餅
　賀知章嘗謁賣藥王老問黄白術持一大珠遺之老
　人得珠即令易餅與賀食賀心念寳珠何以市餅口
　不敢言老叟乃曰慳吝未除術何由得
寳母
　魏生嘗得一美石後有胡人見之云此寳母每月望
　設壇海邉石上可以集珠寳
禍斗
　義興吴堪為縣吏家臨荆漢忽得一大螺已而化為
　女子號螺婦縣令聞而求之堪不從乃以事虐堪曰
　今要蝦蟇毛鬼背二物不獲罪之堪語螺婦即致之
　令乃謬語曰更要禍斗堪不曉又語螺婦曰此獸也
　須臾牽至如犬而食火糞復為火令取火試之忽遺
　糞火燒縣宇令死焉
　　廣異記(戴胄/)
鞭爛鞍朽
　有人乗馬山行見洞中二老人樗蒲乃以鞭拄地而
　㸔俄忽鞭爛而鞍朽
金羊玉馬
　有積雪乆不消掘地得金羊玉馬髙三尺許
沙苑射鶴
　天寳中𤣥宗重陽日獵於沙苑有鶴孤飛帝射中𢃄
　箭西南而去益州道觀第一院有青城山道士徐左
　卿寄寓一日自外持一箭来曰吾行山中為飛矢所
　傷已無恙因掛於壁書其日月且言後年箭主到此
　付之後明皇幸蜀遊此觀乃見其箭
王弼作守門童
　辰州有人射猪逐入石室見老翁問何射猪曰傷禾
　即呼一童子責之曰何不謹門令猪出射者問何人
　童子曰此翁上帝使為諸仙講易我即王弼受易未
　通遂罰守門
摩頂松
　𤣥奘往西域於靈巖寺見有松手摩其枝曰吾西去求佛教
　汝可西長吾歸即東囬使吾弟子輩知之既去松枝
　年年西指一年忽東囬弟子曰教主歸矣果還至今
　謂之摩頂松
蛇化銅劔
　武勝之嘗於江灘見雷公逐一黄蛇或以石投之鏗
　然有聲雷公飛去乃一銅劔有文云許旌陽斬蛟第
　三劔
鸚鵡唤花開
　許漢陽舟行迷入一溪夾岸皆花苞忽一鸚鵡唤花
　開一聲花苞皆拆中各有美女長尺許能笑言至暮
　花落女亦隨落水中
鬱輪袍
　王維素為岐王所知善琵琶將應舉吿王為地王曰
　子舊詩可録數篇及作一琵琶曲因引維至一貴戚
　家自彈其曲貴戚問何名曰鬱輪袍大愛之因出其
　詩曰此非伶人乃能文之士遂為夤縁是年為舉首
玉英粉
　有道士持湯餅語人曰此玉英粉食之七日必羽化
星靨
　華岳三夫人媚李湜云笑開星靨花媚玉顔
蠏螯如山
　有海賈毎見兩山相對于波間各髙數丈已忽不見
　舟人云此是巨蠏螯也
三苗
　吕筠卿月夜泊君山飲酒吹笛忽一漁舟来相並中
　有一老人持一篴以示吕大者如合拱曰此天樂也
　不可吹次者如世所吹者曰洞府仙人樂也小者筆
　管大此人間之笛也遂吹其小者始一二聲波濤沆
　瀁又三五聲舟楫掀舞吕大恐老人止笛朗呤曰湘
　中老人讀黄老手援紫藟作碧草春至不知湖水深
　日暮忘却巴陵道忽不見
神人詩
　有神人降於鄭絳家吟詩云忽然湖上片雲飛不覺
　舟中雨濕衣折得荷花渾忘却空將荷葉蓋頭歸
老君剪舌
　唐䕫州道士王法朗舌長呼字不正乃曰誦道徳經
　後夢老君剪其舌覺來語言乃正
石阿措
　崔𤣥㣲嘗遇美人其一曰石阿措一曰封十八姨封
　則風神石即石榴也
山丈山姑
　山魈嶺南皆有一足反踵手足皆三指雄曰山丈雌
　曰山姑夜叩人門雄求金繒雌求脂粉
敬元頴
　寳鏡名
破山劔
　寳劔名可破山取寳
　　名畫記(張彥逺/)
精紙
　王濛自言我嗜酒肉好書善畫人有美酒珍食精紙
　何所不可
世情未盡
　戴安道畫佛庾道季見之曰神氣太俗蓋由世情未
　盡耳
畫本
　隋鄭法士求田楊畫本楊指宫闕人物衣服車馬曰
　此吾畫本也
練障為衣
　有人收張藻畫松石障既死人購之其妻已練為衣
　唯得兩幅雙松一石松存焉傳後世以為名筆也
廐馬師
　帝問韓幹曰内廐馬皆臣之師也
　　黄庭經(闕名/)
蕋珠闕
　上清云閒居蕋珠闕作七言注云秘要經仙宫有陽
　寥之殿蕋珠之闕七纓之房
胎仙
　琴心三疊舞胎仙注云和琴也叠積也存三丹田使
　和積如一則曰胎仙猶在腹中但有氣而無息也
神蓋
　注神蓋道也
三素雲
　上有章注云丹田上中下俱有白氣又云日光有紫
　青絳三色謂之三素雲
赤珠靈
　天中章云赤珠靈裙華蒨粲注云此言心神所服之
　色然也
蒼華
　至道章云髪神蒼華字太元注云白黒謂之蒼首上
　故曰太元
太和官
　口為章云口為玉池太和官注云為調柔百味和適
　五臟
玉練顔
　注潄咽靈液則肌膚若氷雪也
精根
　腦神曰精根字泥丸注泥丸腦之象也
明上
　眼神明上字𤣥英注在首上故曰明上
玉隴
　鼻神玉隴字靈堅注隆龍之骨象如玉
空閒
　耳神空閒字幽田注靜則能聽幽田神所舍也
羅千
　齒神崿鋒字羅千注摧衆物之義
丹元
　心神丹元字守虚注心為臟腑之元南方火之色也
皓華
　肺神皓華字虚成注肺為華蓋皓白也
龍煙
　肝神龍煙字含明注東方青龍之色
育嬰
　腎神𤣥㝠字育嬰
常在
　脾神常在字䰟停注脾中央即黄庭之宫曰常在
龍曜
　膽神龍曜字威明注膽色青光故曰龍曜
白元君
　肺部注曰白元君主肺宫之神
玉羅
　心部丹錦緋裳披玉羅注心色青上有白氣象玉
尺宅
　脾部尺宅面也
桃康
　脾長章丹田下神名曰桃康
玉盧
　注玉廬鼻也
黄野
　靈臺章脾曰黄野
三闗
　三關章口為天關手為人闗脚為地闗
瓊室
　骨之象
寸田
　謂三丹田各長一寸故曰寸田
五牙
　當念章存潄五牙不飢渴五牙者五行之生氣配五
　臟
六丁
　老君六甲符圖云丁卯神馬卿丁丑神趙子玉丁亥
　神張文通丁酉神臧文公丁未神石叔通丁巳神崔
　巨卿
伏牛
　五行章伏牛幽闗羅品列注云伏牛腎象腎為幽關
雌一
　父曰泥丸母曰雌一注云明堂中有君神洞房中
　有夫婦丹田中有父母
鬰儀結鄰
　鬱儀奔日之仙結鄰奔月之仙
靈芒
　口銜靈芒携五星注口吐五行色雲氣
吞日月法
　吞日法呪曰䰟(云云/)十六字自有五色流霞入口中
　吞月法咒曰䰟(云云/)二十四字自有玉色光入口中
　
　
　
　紺珠集卷七
欽定四庫全書
　紺珠集卷八　　　　　　宋　朱勝非　撰
　　古樂府(闕名/)
夕䑓神帳
　劉繪巫山髙云散雨收夕䑓行雲卷神帳
鳥封鯉素
　王瑳長相思鳥封歸飛㫁鯉素還流絶
犀覊
　劉孝威驄馬行犀覊玉鏤鞍寳刀金錯鞘
鏤衢鞍
　徐陵騘馬行云白馬號龍駒雕鞍名鏤衢
清酒特炙
　陸機百年歌清酒特炙柰樂何
葱粲
　陸機當置酒云三益既葳蕤四始方葱粲
後薪前魚
　陸機怨詩後薪隨後積前魚復誰憐
瑪瑙鍾
　湘東王云幄中清酒瑪瑙鍾裙邉雜佩琥珀龍
璿霜
　王融云珠露春華反璿霜秋照晚
三婦兄弟
　長安俠邪行大婦織綺羅中婦織流黄小婦無所為
　挾瑟上髙堂大兄珥金璫中兄纓玉蕤小弟無所為
　鬬雞東陌逵
淫豫大如襆
　梁簡文淫豫歌淫豫大如襆瞿塘不可觸淫豫即灧
　預也
黄姑
　梁武云東飛伯勞西飛燕黄姑阿母時相見曲名東
　飛伯勞歌
三六三五二八二七
　梁簡文等擬古云少年年紀方三六新裝年紀纔三
　五年時二七猶未笄今年二八新紅臉
翩姸
　徐陵雜曲云歌扇當窓似秋月碧玉宫奴自翩姸
鶴塵
　梁武帝維濵云參差列鳳管容與起鶴塵
神丘
　曹植逺逰云靈龜戴方丈神丘儼嵯峨
兩頭纎纎
　徐朝云兩頭纎纎月初生半白半黒眼中睛腷腷膊
　膊鷄初鳴磊磊落落向曙星沈約亦作毎句以上四
　字為格易下三字要叶韻
五雜組
　沈約云五雜組岡頭草徃復還車馬道不獲已人将老
悲歌二篇
　悲歌可以當泣逺望可以當歸思念故鄉鬱鬱
　累累又云欲歸家無人欲渡河無船心思不能言腸
　中車輪轉
三叟
　應璩三叟詩古有行道人陌上見三叟住車問三叟
　何以得此夀上叟前致詞室内嫗貎醜中叟前致詞
　量腹莭所受下叟前致詞夜卧不覆首
木蘭
　促織何唧唧木蘭當戸織不聞機杼聲但聞女歎息問
　女何所思問女何所憶女亦無所思女亦無所憶昨夜
　見軍帖可汗大㸃兵兵書十二卷卷卷有爺名阿爺無
　大兒木蘭無長兄願為市鞍馬從此替爺征東市買駿
　馬西市買鞍韉南市買轡頭北市買長鞭旦辭爺娘去
　暮宿黄河邉不聞爺娘喚女聲但聞黄河流水鳴濺濺
　旦辭黄河去暮宿黒山頭不聞爺娘喚女聲但聞燕山
　胡騎聲啾啾萬里赴戎機闗山度若飛朔氣傳金柝
　寒光照鐵衣將軍百戰死壯士十年歸歸來見天子
　天子坐明堂策勛十二轉賞賜百千強可汗問所欲
　木蘭不用尚書郎願駞千里足送兒還故鄉爺娘聞女来出
　郭相扶将阿姊聞妹來當户理紅粧小弟聞姊來磨
　刀霍霍向豬羊開我東閣門坐我西閣床脱我戰時
　袍著我舊時裳當窓理雲鬢對鏡貼花黃出門看火
　伴火伴始驚惶同行十二年不知木蘭是女郎雄兎
　脚撲朔雌兎眼迷離両兎傍地走焉能辨我是雄雌
　　樂府題解(呉競/)
伯牙聞海水得琴妙
　伯牙學琴於成連先生成連曰吾師子春在海中能
　移人意與俱往至蓬萊山留伯牙曰此居習之吾将
　迎師刺船而去旬日不返伯牙但聞水聲傾洞山林
　冥杳禽鳥啼號乃嘆曰吾師謂移人意者豈此也援
　琴而歌頓悟其妙㫖
白頭吟
　司馬相如将聘茂陵女為妻文君作白頭吟云凄凄
　重凄凄嫁女不湏啼願得一心人白頭不相離示相
　如以自絶乃不聘
雉朝飛
　齊宣王時牧犢子五十無妻見雉相隨而作此曲
别鵠操
　商陵牧子妻五年無子父母将令改娶妻聞之作此
　曲
烏夜啼
　宋彭城王義康與義慶相見而哭帝怪之徴還大懼
　妓妾夜聞烏啼叩閣曰眀當有赦乃改南州遂作此
　曲
藁砧今何在
　藁砧為夫也山上復有山言夫出也何當大刀頭問
　何時還也破鏡飛上天言月半時還也
圍棊燒敗襖
　梁簡文風人詩云圍棊燒敗襖㸔子故依然
泰山吟
　薤露歌一名蒿里行又名泰山吟
挽柩歌
　漢武時李延年分二曲以薤露送王公貴人以蒿里送
　士庶令挽柩者歌又通謂之挽柩歌
烏生八九子
　古詞言烏生八九子端坐秦氏樹言烏生子當在巖
　今來坐樹間故為彈所殺
陌上桑
　蒨説邯鄲女子姓秦名羅敷為王仁妻仁事趙王為
　家令羅敷採桑陌上趙王見而恱之置酒将奪焉羅
　敷善箏作此曲自眀不從
東門行
　古詞云出東門不願歸言士有貧不能安者㧞劔將去
　其妻止之曰時清不可為非願共餔糜不求富貴
君馬黄
　言君馬黄臣馬蒼三馬同逐臣馬良嘆無罪見逐也
明君自請往單于
　明君即昭君避晋文諱改焉琴操載昭君齊人王穣
　女極美獻之元帝數年帝未見之因單于入朝帝宴
　之禁中後宫執事嬪御皆侍昭君在列酒酣帝曰欲
　以一女遺單于誰能行者昭君怨帝即出請往帝見
　悔之舊説不同
大垂手
　言舞而垂手亦有小垂手及獨揺手之類
坎侯
　漢武滅南越祠太一后土令樂人依琴造坎言坎坎
　應節也侯工人之姓因曰坎侯後訛為箜篌也
定情篇
　漢繁欽所作若臂環致拳拳指環致殷勤耳珠致區
　區香囊致扣扣跳脫致問佩玉結恩皆婦人叙志之
　詞也
合歡詩
　晋楊方所作食共並根穂飲共連理杯衣同雙絲綃
　寢共無縫裯坐必接膝行必擕手如鳥同心如魚比
　目利㫁金石宻逾膠漆也
大山小山
　招隠詞本楚聲淮南王安所作大山小山擬詩之大
　雅小雅也
離合詩
　孔融作離合其字以成文
薤露歌
　田横門人為之其詞曰薤上露何易晞明朝還復落
　人死一去歸何時
　　夏小正
雁以北方為居
　正月雁北鄉先言鴈而後言鄉者見雁而後數其鄉
　也鄉者何其居也鴈以北方為居何以謂其居生且
　長耳
魚負冰
　魚陟負冰陟升也負冰者觧蟄也
農緯耒
　農緯厥耒緯束也
俊風
　時有俊風俊者大也大風南風也何大于南風也曰合
　水必為南風解水必于南風生必于南風殺必于南
　風故大之也
豺祭獸謂之祭
　豺祭獸謂之祭獺祭魚謂之獸祭何也豺祭其類獺祭
　非其類也
小正
　何以謂之小正以小著名也
萬用入學
　二月萬也者干戚舞也入學也者太學也謂今時大
　舍采也
鳩言
　鳩言始相命也
祈麥實
　三月祈麥實麥者五榖之先見者故急祈而記之也
執駒攻駒
　四月始執駒執駒者離之去母也報而升之君也攻
　駒者教之服車也
來降燕乃睇
　五月燕乙也降者下也言來者何也莫能見始出也
　故曰来降言乃睇何也睇者盼也盼眎可為室者也
　百鳥皆曰巢燕言室者操泥而入人之室也
斗柄正在上
　六月初昏斗柄正在上五月大火申六月斗柄正在
　上用此見北斗柄之不在當心也
狸子肇肆
　七月狸子肇肆肇始也肆遂也言其始遂也
㮚零
　八月㮚零降零而取之非剥也
陟𤣥鳥蟄
　九月陟升也𤣥鳥燕也先言陟而後言其蟄者陟而
　後蟄故也
黒鳥浴
　十月黒鳥烏也浴也者謂飛乍上乍下也
養夜
　時有養夜養長也
王狩
　十一月王狩者言王之時田冬獵為狩
𤣥駒賁
　十二月𤣥駒賁𤣥駒者蟻也賁者走于地中也
　　輶軒使者絶代語(揚雄/)
鬱悠惟慮願念思也
　鬱晋宋魯衛間謂之鬱悠猶鬱陶也惟凡思也慮謀
　思也願欲思也念常思也
眉梨耋鮐老也
　東齊曰眉言秀眉也燕岱北鄙曰梨言面色如涷梨
　也宋衛曰耋言八十為耋秦晉曰鮐言背皮如鮐魚
　也
餥飵食也
　陳楚間相謁而食麥饘謂之餥注云饘糜也楚曰飵
　上音非下音昨
朦厖豐大也
　秦晉之間凢大貎謂之朦或謂之厖燕趙北鄙凢大
　人謂之豐故燕記曰豐人杼首長也燕趙度物圍大
　為豐朦音忙紅反厖鴟􁌵也
娃娥窈窕艷美也
　吳有舘娃宫秦有㯃娥䑓秦晋間羙貎為娥言娥娥
　也美狀為窕言閑都也美色為艷言光艷也羙心為
　窈言幽靜也㯃音七
奕僷容也
　注云奕奕僷僷輕麗貎也自闗以西凢羙容謂之奕
　或謂之僷又好目謂之順言流澤也僷與葉同
私纖䓲(音/銳)穉杪策小也
　自闗至梁益間凢物小者謂之私繒帛之細者謂之
　纖凢草生而初達謂之䓲言鋒萌始出也穉年少也
　木細枝謂之杪燕之北鄙謂之策齊又謂之􁘌註云
　如馬􁎦也傳曰慈母之怒子也折􁘌笞之其惠存焉
　耳
䑓敵
　東齊海岱之間謂之䑓自闗以西凡物力同者謂之䑓
　敵
餬託媵(音/孕)寄也
　寓食為餬口傳言餬口四方是也凢寄為託寄物為
　媵
釐孳僆子
　東楚間凢人獸雙産者謂之釐孳秦晉間謂之僆子
　自闗以東謂之孿生女謂之嫁子言往適人也東齊
　壻為倩言可借倩也宫婢女厮謂之娠女厮言婦人
　之供給使者也僆音輦孿音近患反娠與振同
亭公弩父
　楚東海間亭父謂之亭公卒謂之弩父言主擔弩因
　以為名也
臧獲奴婢賤稱也
　淮海間罵奴曰臧婢曰獲燕齊間民凢男而婿婢謂
　之臧女而婦奴謂之獲又亡奴謂之臧亡婢謂之獲
　醜稱爾
褸裂湏捷敗也
　南楚凢人貧衣被醜弊謂之湏捷或謂褸裂注云衣
　壞貎也左氏曰蓽路襤褸以啟山林蓽路柴車也褸
　音縷
䘪䘿筩褹倒頓䘨􁔕
　秦晋間謂無縁之衣曰䘪䘿江湘之間謂複襦曰筩
　褹大袴謂之倒頓小袴謂之䘨􁔕音皎了
屝履屨
　徐兖間謂之屝音翡自闗而西謂之屨中有木者謂
　之履舄麻作者曰不借
酢鎦
　甑自闗西東謂之甗或謂之􁃺或謂之酢鎦甗音言
　􁃺音岑鎦音霤
繘綆
　闗東謂綆闗西謂之繘繘綆皆汲繩也繘音橘
渠拏
　杷宋魏間謂之渠拏或曰渠䟽又有齒為杷無齒為
　扒拏音諾諸切
特介
　物無偶曰特獸無偶曰介傳曰逢澤有介麋
鋪頒索也
　東齊曰鋪頒秦晉抖藪鋪音旉
魏盈怒也
　燕之外郊朝鮮之間凢言呵叱者謂之魏盈
李父
　陳魏間謂虎為李父江淮謂之李耳言虎食物值耳
　即止觸其諱也又謂之於䖘音烏塗闗西或謂虎伯
　都
䳚鴠
　鳥似雞色五色冬亦無毛常赤倮晝夜鳴音侃旦宋
　魏間謂之定甲或曰獨㫪言好自低昻也
飛䑕
　蝙蝠自闗以東謂之鵩翼或曰飛䑕或曰仙䑕北燕
　謂之蟙䘃音職墨
守宫諸名
　秦晋謂之守宫或曰蠦􁂏又曰蜤易又曰蝘蜓其在
　澤中者易蜴楚曰蛇醫又曰蠑螈又曰䗂䗔桂林大
　者曰蛤蚧盧纒斯侯榮原六音
舟楫諸名
　江湖間大船曰舸小舸曰艖(音/义)小艖曰艒䑿小䑵䑿曰
　艇長而薄者曰艜(音/帶)短而深者曰䒀(音/步)小而深者曰
　㮪(音/卭)方舟謂之㶇艁舟謂之浮梁䒃(音/造)楫曰橈或曰
　櫂所以稳棹曰槳槳揺櫓小㭾也所以縣櫂曰緝繋
　緝索也所以刺舟曰篙維謂之鼎係船也首謂之閤閭
　今江東呼船頭為飛閭或曰鷁首今舟前所作青雀是
　也後曰舳今呼為舵舳制水也偽謂之仡仡不安也
　仡音五忽反偽者言舡揺動之貌也
螻蛄曰社狗
　南楚間名
笛師
　蠭燕趙間名曰蠓螉(音蒙/翁)其小者􁏩螉大而無蜜者曰
　壺蠭注穿竹木作孔有蜜者謂之笛師
鼻祖
　鼻始也獸之初生謂之鼻人之初生謂之首梁益謂
　鼻為初或謂之祖
巨斧
　兖豫間謂螗螂為巨斧
　　劇談録(康駢/)
黄中君
　竇庭芝與卜者胡盧生相善一日謂庭芝曰君家禍
　将至非遇黄中君鬼谷子不可救庭芝物色求之得
　李鄴侯泌傾家結之未幾朱泚之亂庭芝陥賊事平
　德宗命誅之泌以前事上聞特貸其死徳宗曰疑所謂
　黄中君盖是朕謂卿為鬼谷子何也
白龍皮
　李德裕當盛暑㑹客以金盆注水漬白龍皮於坐側
　湏臾凉飈爽氣凛然如髙秋
玉蕋真人
　唐昌觀有玉蕊花甚盛一日有女子容色婉麗遶花
　而行觀者如堵忽折花數枝曰昔有玉峯之約自此
　可以行矣飄然乘空而去
錬炭
　洛下有豪子飲食鮮華有李使君亦尚豪侈為具召
　之曽不下筯至飯李曰試食此以炭炊豪子勉食一
　匙曰凢以炭炊先燒熟謂之鍊炭方始無煙氣此亦
　非也
白傅舟
　盧簡辭逰伊水别墅忽見二童操篷艇中有白衣人
　與僧偶坐後以銅甑而炊宛若神仙問之乃白傅舟
　往行香山也
御史灘
　河南伊闕縣前毎僚佐有入䑓者即水中灘出石
　礫金沙清澈可愛牛僧孺為尉一日報灘出僚共觀
　之有老吏曰此必分司御史若是西䑓當有一雙鸂
　鶒僧孺舉杯祝曰既能有灘何惜鸂鶒言訖一雙鸂
　鶒飛下灘中不旬曰間僧孺遂拜察院
天津老人
　裴晋公微時羈逰洛中一日策蹇上天津橋時淮西
　不庭已數年矣有二老人倚柱立語云蔡州何時得
　平見晋公愕然而退有僕夫在後聞其語曰適憂蔡
　州未平湏此人為将僕遽告公曰見我龍鍾故相調
　戱
謫仙怨
　明皇幸蜀妃子既死一日登髙山望秦川謂髙力士
　曰吾聽張九齡言不至此遣使祭之吹笛詞號謫仙
　怨也
李賀却元稹
　元和中李賀以歌詩著名時元稹年已壯以明經中
　第亦攻篇什碩與賀交執刺謁賀賀見刺却之曰明
　經及第何事見賀稹慚未㡬制策登科擢為禮部郎
　官乃議父名晉不合舉進士時輩亦排之賀竟不第
　　炙轂子(王叡/)
百合履
　二儀録云大厯中進五朶草履建中間進百合草履
八牛弩
　漢初得八牛弩以射楚軍矢達十里外
迎春髻
　漢宫髻名
飛仙髻
　漢武時王母降諸仙髻皆異人間帝令宫中效之號
　飛仙髻
芙蓉髻
　晋惠時宫中髻様如芙蓉因以名也
紅藍
　二儀録燕脂本閼氏所造而以紅花為之中國紅花
　為紅藍
水芝
　蓮花
　　厯代畫㫁(朱景𤣥/)
轉規成圓
　吳道子畫圓光最在後衆觀下茟如風落電掃轉規
　成圓歡呼驚動坊市
道𤣥一日之跡
　明皇令道𤣥往嘉陵觀山水囬奏云臣無粉本記在
　心乃令圗之一日而成是時李思訓亦善山水帝復
　令貎數月方畢帝曰思訓數月之功道𤣥一日之跡
　此並皆佳妙也
地獄變相
　吳道子畵地獄變相都人懼罪兩京人屠沽不集
應手生枝
　張藻畵也云應手生枝則潤如春澤也
長門怨
　及乞巧圖望月圖皆是張萱畵也
翠彩生動
　邉鸞善畵花鳥竒蜂異蝶等畫孔雀一正一背翠
　彩生動
王墨
　王伶善潑墨凢作圖障先以墨潑脚蹵手捫隨成物
　像皆妙絶故謂之王墨
畵輞川圖
　王維畫此圖山谷鬱盤雲水飛動意出塵外怪生筆
　端甞自題詩云夙世繆詞客前身應畫師
通神之佳手
　開元中諸衛將軍李思訓得山水之妙明皇令畫大
　通殿壁詔諭之曰卿所畵夜聞水聲真通神之佳手
　　拾遺記(王嘉/)
華胥洲
　春皇者伏羲之别號所居之都有華胥之洲
青虹繞神母
　神母逰洲上有青虹繞神母即娠厯十二年生伏羲
丹渠
　神農時陸地生丹渠駢生如車蓋
豢龍圃
　香露下流成池因為豢龍圃
霞漿
　時有流雲洒液名為霞漿
九穗禾
　丹雀啣九穗禾
昆䑓
　黄帝厭世于昆䑓乃鼎湖極峻䖏也
沉榆之香
　詔羣臣受德教者先燃沉榆之香
沙瀾
　洹流如沙湧起成瀾名沙瀾
沙海
　仙人甯封食飛魚而死二百年後生世呼甯先生其
　遊沙海頌曰青渠的皪千載舒百年暫死餌飛魚
璇宫夜織
　少昊母曰皇娥處璇宫夜織白帝之子降其室作歌
　曰驅光逐景窮水域璇宫夜静當軒織
浮金鐘
　顓頊有浮金之鐘沉明之磬羽毛微物拂之則聲聞
　百里
貫月查
　堯時有巨查浮于西海查上有光若星月常繞四海
　十二年一週天名貫月查又名掛星查羽仙棲息其
　上
重明集
　秪支國獻重明鳥似鳯而小云能禳妖災國人毎埽
　戸以望其集也
五老
　舜時有五老人逰行舜乃作五星祠祭之此夜五大
　星出
珠丘
　舜葬蒼梧之野有鳥如丹雀吐五色氣如雲名憑霄
　銜土成墳壘珠成丘壟名曰珠丘
玉簡量天地
　禹逰龍門八神探玉簡授之長尺二寸可度量天地
乗雲繞日
　傅説夣乗雲繞日而行嵗餘帝聘之
蜂旗
　武王伐紂有蜂如丹鳥集王舟因以繪旗其舟曰蜂
　舟
雲實
　成王時外國獻鳯雛載以瑶華之車駕以赤象飲以
　瓊漿飴以雲實
鵲扇
　昭王時外國獻丹雀拾其脫羽以為扇甚竒麗名鵲
　扇
氷荷
　穆王列璠膏燭覆以氷荷不使光逺荷出氷壑火不
　能鎔
氷桃碧藕
　西王母見穆天子玉帳髙㑹進萬嵗氷桃千年碧藕
百子蓮
　又進素蓮一房百子
靜瑟
　員山有林風振地而林不動以為琴瑟故曰靜瑟也
解麐紱
　孔子始生徴在得麟以繡紱繫其角而縱之哀公十
　四年獲麟角有繡紱猶在孔子嘆之乃作春秋
月鏡
　靈王時外方貢月鏡其白如月照人寒若氷雪名曰
　月鏡
手畵日月
　朝房異域人能以丹砂書手作日月狀光可照見百
　歩
方瞳老叟
　老耼居山有老父五人方瞳玊面手握青筠杖共談
　五地五方五行之相也
金壺龍檢
　浮提國獻善畫人二出肘間金壺四寸上有五龍之
　檢壺中如漆洒地皆成篆𨽻佐老子作道德經數萬
　言老子刪除之留五千言也
寳井
　范蠡藏銅銕之䖏也
縈塵
　燕昭王有舞女體甚輕名縈塵
指端浮圖
　沐胥國道人尸羅於指端出浮圖十層髙三尺人長
　五六分各執幢葢繞塔而行
螺舟
　宛渠之民乘螺舟而至形似大螺云行海㡳而不濕
子午䑓
　燕昭王起雲明殿䑓窮極珍巧子時起工午時成名
　子午䑓
金銀鳬鴈
　始皇墓中以金銀為鳬鴈後或飛出有人得之者
雲雷室宫
　成帝造飛行殿其形疾若風雷號雲雷殿
崆峒靈𤓰
　明帝時燉煌獻異𤓰云崆峒靈𤓰四刼一實焉
一土三田
　安帝時王傳穿井得銘曰一土三田軍門主簿以億
　錢輸官得中壘校尉
不雨雷
　光武皇后弟郭况家工冶之聲不絶人謂郭氏之室
　不雨而雷
瓊厨金穴
　京師謂郭氏為瓊厨金穴
經神學海
　鄭康成為經神何休為學海
經苑
　任末好學河洛秘奥皆記于柱壁學者就録謂之任
　氏經苑
書倉
　曹曾積石為倉以藏書名曹氏藏書倉
針神
　魏文美人妙于針工能暗中裁制號針神
機絶針絶絲絶
　吳王趙夫人能於指間織錦號機絶又能於方尺帛
　上綉五岳河海之狀號針絶又能以神膠續髪織成
　幔仍一髪析為數縷輕若煙氣號絲絶
百濯香
　孫亮為四愛姬造香百浣不歇號百濯香
九醖酒
　張華為九醖酒若飲不醉不呌笑不動則消爛腸脾
　謂之爛膓酒
玉錢
　晋因墀國獻玊錢其文曰天壽永吉
側理紙
　張華進博物志以于闐青銕硯遼西麟角筆南越側
　理紙南人多以青苔為紙其文理縱橫因謂之側理
　紙耳
金苔
　晋文帝大始中外夷獻蔓金苔宫人有幸者以苔賜
　之光照室中又名夜明苔
房老
　石季倫愛婢名翔風妙别玊聲而觀金色年三十為
　新進所排退為房老
瑶䑓十二
　崐崘山有瑶䑓十二各廣千步皆五色玉
芝田蕙圃
　瑶䑓第九層有芝田蕙圃皆數百頃盡仙人種植
嗅石獸
　瀛洲有嗅石獸嗅地則知有金玊吹石則開金砂寳
　璞粲然而可用
干將莫耶
　昆吾山有獸如兎食銕膽腎皆精銕吳武庫中兵刃
　俱盡而識封如故檢之得二兎殺之膽腎皆銕因鑄
　以為劔雄者曰干将雌者曰莫耶
三壺
　海中三山其形如壺方丈曰方壺蓬萊曰蓬壺瀛洲
　曰瀛壺
八鴻
　八方之名鴻大也
鼎占休咎
　禹鑄九鼎五者以象陽數四者以象隂法使工師以
　雌金為隂鼎雄金為陽鼎鼎中水常滿以占休咎夏桀
　之亡鼎水皆沸及周之衰亦感震焉
師涓四時樂
　師涓於衛靈公時四時樂春有離鴻去鴈應蘋之歌
　夏有明晨焦泉朱華流金之調秋有商風白雲落葉
　吹蓬之曲冬有凝河流隂沉雲之操
消暑招凉珠
　黒蚌珠能消暑燕昭王得之暑月懐珠體自凉號消
　暑招凉之珠
太乙吹青藜
　劉向校書天禄閣有老人著衣植青藜杖叩閣見向
　暗中誦書老人吹杖端熖然因以照坐與向説開闢
　以前事授以五行洪範之文問其姓氏云我是太乙
　之精聞天帝卯金之子有博學乃出懷中竹簡天文地
　理之圗書并以授向而去
舌耕
　賈逵口授經傳致粟盈倉謂之舌耕甞語人曰人而
　不學行尸走肉耳
望舒草
　晋武時浮支國獻望舒草如荷葉而紅月出則舒月
　沒則卷
芳塵
　晋武于太極殿起樓舂雜寳異香屑候風作則吹之
　故名曰芳塵
粘雨
　又于樓上以酒洒塵名曰粘雨
四面風
　崑崙山有四面風東南西北一時俱作
袪塵風
　又有袪塵風若衣服垢汚吹之則潔
金霧
　岱輿山南有平沙千里色如金風起吹沙名金霧或
　謂金塵
風扇
　後魏人信都芳造風扇候二十四氣每一氣至扇舉焉
龍芻
　東海有島曰龍駒川穆天子養八駿處島中有草名
　龍芻馬食之日行千里語曰一秣龍芻化龍駒
紺霜
　廣延國霜色紺碧
璿宫
　后宫曰璿宫
續脉
　周昭王夢羽人論仙欲易王心以手指向前㸃心乃
　痛于緑壺中取藥名曰續脉食之痛止
毛車
　異國入貢乘毛車甚快
紺雪
　周穆王時西王母獻嵰州紺雪
雲薇
　晋武寜中於金墉城種異菜名雲薇雲芝
頗陵
　西國菜名僧擕其子入中國訛為波稜
八駿名
　穆天子八駿名絶地翻羽奔霄越影踰暉超光騰霧
　挾翼
　　大業雜記(杜寳/)
五色飲
　仁夀間籌禪師造五色飲以扶芳葉為青飲援稧根
　為赤飲酪漿為白飲烏梅為𤣥飲江□為黄飲(□音/柱)
五香飲
　沉丁檀澤蘭甘松
四時飲
　謝諷造春以桃夏以酪秋蓮房冬枸杞
樓闕芝
　東都生芝狀如樓闕又或有如赤子者
水飾圖經
　煬帝令杜寳修水飾圖經十五卷以上巳日㑹羣臣
　於曲水有神龜負八卦黄龍負圖黄魚雙躍白魚入
　舟吕望釣磻溪金人捧劔周處斬蛟許由洗耳荘惠
　觀魚屈原沉汩羅等凡七十二事並刻木為之
　
　
　紺珠集卷八
欽定四庫全書
　紺珠集卷九　　　　　　宋　朱勝非　撰
　　古今詩話
杜詩治瘧
　有病瘧者杜子美曰誦吾詩可治令誦夜䦨更秉燭
　相對如夣寐瘧如初又令誦手提髑髏血糢糊疾果
　頓愈
苜蓿盤
　薛令之開元中為右庶子時官僚清淡令之為詩曰
　朝日上團團照見先生盤盤中何所有苜蓿長䦨干
　上幸東宫見之題其傍曰若嫌松桂寒任逐桑榆暖
　令之乃謝病
眼中安障
　龍丘李主簿目有翳方干嘲之曰措大喫酒㸃鹽將
　軍喫酒㸃醬只見門外著籬不見眼中安障
火䑕氷蠶
　王貞白寄鄭谷詩曰火䑕重燒布氷蚕獨吐絲直湏
　天上手裁作領巾披
詩可泣鬼神
　賀知章見李白烏栖曲曰此詩可以泣鬼神矣
與桃源稱其吟咏
　憲宗稱戎昱詩曰此人若在可與武陵桃源稱其吟
　咏
春日得春衣
　栁公權從駕上謂之曰我有一憙　事邊衣久不及
　時今年二月已皆悉散給可作詩賀公權曰去嵗雖
　無戰今年未得歸皇恩何以報春日得春衣
探驪獲珠
　元稹劉禹錫韋楚客同㑹樂天舍各賦金陵懐古劉
　詩先成白曰四人探驪子先獲珠乃遂罷作
盛小叢
　李詢登越城聞歌聲乃崔元範拜侍御史衆餞之令
　小叢歌詢因以賦詩
詩瓢
　唐求喜吟咏撚藁為丸貯之大瓢臨死投瓢于江中曰
　茍不沉沒得之者方知辛苦心耳流至新渠有識者
　曰此唐山人詩瓢取之詩乃傳焉
無聲詩
　詩人以畵為無聲詩
得句撞鐘
　唐詩僧賦中秋詩云此夜一輪滿來年方得下句云
　清光何處無喜不自勝夜半起撞鐘以驚衆(此僧南/唐人)
劉採春
　元稹亷問浙東喜官妓劉採春稹甞題詩云因循歸
　未得不是戀鱸魚注云戀鑑湖春色耳
蠻素
　白樂天二妓樊素善歌小蠻善舞甞為詩曰櫻桃樊
　素口楊栁小蠻腰素年長而蠻方豐艷因為楊栁詞
　傳之樂府宣宗問何人詞左右具對詔取永豐栁兩
　枝植禁中
冷淡生活
　裴令公夜宴因賦詩元白頗自得至楊汝士曰昔日
　蘭亭無艷質此時金谷有髙人白知不能加遽曰笙
　歌鼎沸勿作此冷淡生活元曰樂天可謂能保其名
　也
瑞錦窠
　禮部郎掌省中文翰謂之瑞錦窠故事必遷詞掖故
　詩有湏知百日掌絲綸之句
蹉對假對雙聲疊韻
　椘詞九歌蕙肴蒸子蘭藉奠桂酒子椒漿謂之蹉對
　厨人具雞黍稚子摘楊梅謂之假對㡬家村草裡吹
　笛隔江聲謂之雙聲月影侵簮冷江光逼履清謂之
　疊韻
　　古今名賢集(劉紫㣲/)
正格偏格
　詩第一字側入謂之正格如鳯厯軒轅紀龍飛四十
　春第二字平入謂之偏格如四更山吐月殘夜水明
　樓唐律詩多因正格杜詩側入十無一二
碑㡌子
　栁子厚謂韓退之平淮西碑猶有㡌子僕若為之便
　直説用兵伐叛事
捉語意合處
　唐詩僧善論詩尤善捉語意合處張水部一日得句
　云常因送人處憶得别家時自謂古人未道僧曰亦
　有道者見他桃李樹思憶故園春是也
四雨字
　王荆公甞云梨花一枝春帶雨桃花亂落如紅雨珠
　簾暮捲西山雨皆不及院落深沉杏花雨含不盡意
　于言外也故曰四雨字
詩中虎
　羅鄴牡丹云買栽池舘恐無地看到子孫能㡬家人
　皆謂之詩中虎也
調脂弄粉
　徐雅中李九臯俱善詩徐詩富艷李多用事李謂徐
　曰公詩如女善調脂弄粉徐曰公詩乃鬻𡨕器但垜
　疊死人耳
銀花合
　蘇味道詩有火樹銀花合張昌齡詩有今同丁令威
　以銀花合對今同丁
土山頭
　晋宋以來尚書省置員外郎分判曹事廣尤重此選
　不厯此為郎中者謂之土山頭㬌龍間趙謙光自大
　理為戸部郎中賀陟時為員外郎戲之曰誰言粉署
　裏却著土山頭趙答曰為慚員外置不應列星文
明河篇
　宋之問天后朝求為北門學士不許乃作詩以見意
　云明河可望不可親願得乘槎一問津更将織女支
　機石還訪成都賣卜人
得猫犬力
　唐盧延讓工詩投謁者甚衆而餓猫臨鼠穴饞犬䑛魚
　砧及栗爆燒氈破猫跳觸鼎翻等句為人見賞盧語
　所親云平生刻意乃得猫犬力
秋聲詩
　徐鍇作秋聲詩云井梧分墮砌塞鴈逺横空雨滴莓
　苔老風歸薜荔紅
麯塵
　楊巨源詩江邉楊栁麯塵絲
三條燭盡
　唐制舉人試日既暮許燒燭三條韋貽永試日先畢
　作詩云三條燭盡鐘初動九鼎丹成竈未開殘月漸
　低人擾擾不知誰是謫仙才
迷樓
　煬帝時浙人項昇進新宫圗帝愛之令如圗營建揚
　州既成幸之曰使真仙逰此亦自當迷乃名迷樓帝
　賦詩羣臣皆和之
蠒縷
　世傳春江釣叟圗上有李主漁父詞二首有蠒縷一
　鈎輕之語
三花馬
　韓幹畫閲馬圗并御馬皆有三花馬剪鬃為三辮
　也樂天詩云舞衣裁四葉馬鬛剪三花
清凉丹
　吕端知安州日忽見碧衣童子曰玉帝南逰炎州命
　子糺正羣仙炎州苦熱賜清凉丹一粒公取而吞之
　未㡬卒
句可呈佛
　貫休甞得句云清風江上月霜灑月中砧語人曰此
　句可以呈佛
移離畢
　刁約使虜為詩云押宴移離畢大臣名也㸔房賀拔
　支使令名也贈行三匹裂小木罌也宻贈十貔狸似
　䑕而大戎人為食之珍也
長年三老
　川峽呼稍公篙手為長年三老杜詩云長年三老歌
　聲裏白晝攤錢髙浪中
鸊鵜膏
　水鳥也其膏塗刀不生綉古詩云馬銜苜蓿葉劔瑩
　鸊鵜膏
笑是鹽
　交趾有黄帝鹽曲乃杖皷曲按唐譜有突厥鹽阿鵲
　鹽等曲故施肩吾詩云顛狂楚女歌成雪媚嬾吴娘笑
　是鹽故名此也
登庸衣鉢
　和凝第十三名及第後知舉取范質第十三名質謝
　凝謂曰公文合在上選屈就此傳老夫衣鉢耳未幾
　凝入相後質拜相有詩曰登庸衣鉢亦相傳
黔吻
　禮部試學究不給茶湯但飲其硯水皆黔其口吻
一字不到
　陳從易舍人偶得杜詩舊本字不盡完送蔡都尉詩
　云身輕一鳥其下脫一字因送數客各用一字補之
　或云疾或云落或云起或云下後取完本證之乃過
　字陳公嘆云一字不到也
月鍜季鍊
　唐末詩人無復李杜之豪放然亦務精意有周朴者
　雕琢號月鍛季錬詩多傳播(自一字不到至韓退之/木强六條皆歐陽文忠)
　(公詩/話)
梅聖俞論詩
　梅曰詩以意新語工得前人未達者為善又湏狀難
　寫之景如在目前含不盡之意見于言外姚合云馬
　隨山鹿放雞逐野禽棲賈島云竹籠拾山果瓦瓶擔
　澗泉等是山邑荒僻不如縣古槐根出官清馬骨髙
　為工也嚴維云栁塘春水漫花塢夕陽遲則夭容物
　態豈不在目前乎温庭筠云鷄聲茅店月人跡板橋
　霜又賈島云怪禽啼曠野日落恐行人則覊旅愁思
　見于言外也
卑凡厮
　陶糓詩云尖簷㡌子卑凡厮短靿靴兒末厥兵用當
　時語而今不曉
西崑體
　楊大年與錢劉數公唱和號西崑體集人爭效之或
　謂用事語癖難曉不知自是學之者之弊大年新蟬
　詩云風來玉宇鳥先覺露下金莖鶴未知不害為用
　事又如峭帆橫渡官橋栁疊鼓驚飛野岸鷗其不用
　事者亦自佳矣
韓退之木强
　退之詩尤工用韵其得韵寛則泛入旁韻如此日足
　可惜之類是其韻窄又或因難出竒不復傍出如病
　中贈張十八之類是也聖俞曰退之木强可見矣
未知得韓意否
　歐陽永叔江隣幾論韓文雪詩以隨車翻縞𢃄逐馬
　散銀盃為不工以㘭中初盖底凸處遂成堆為勝句
　未知得韓意否
錦瑟
　李商隠有錦瑟詩莫曉其意或者云是令狐椘之青
　衣
村夫子
　楊大年學李義山詩體漢武詩云力通青海求龍種
　死諱文成食馬肝待詔先生齒編貝忍令索米向長
　安此詩過義山甚矣然大年不喜老杜詩甞謂之村
　夫子未曉其意
詩辭微而顯
　唐張籍有謝裴司空馬詩云乍離華廏移蹄澁初到
　貧家舉眼驚譏其遲鈍而眼多驚畏耳故辭微而顯
唐酒價
　真宗甞問近臣唐時酒價皆不能對丁晋公云一斗
　三百上問何以知之對曰杜甫詩云速冝相就飲一
　斗恰有三百青銅錢上稱善信乎杜詩為詩史也
瑞葉
　海陵人王綸女為鬼所憑自稱為詩文仙人有雪詩
　云何事月娥欺不在亂飄瑞葉落人間說云天上有
　瑞木其葉六出呼綸為清非孺子贈以詩云君為秋
　桐我為春風春風㑹使秋桐變秋桐不識春風面鬼
　去女復憎然也
蹴鞠詩
　顔師古注霍去病傳穿域蹋鞠以皮為之實以毛蹴蹋而
　戲之至唐歸氏子弟嘲皮日休云八片尖皮砌作毬
　火中燂了水中揉一包閑氣如常在惹踢招拳卒未
　休即不用毛實正如今之皮毬也國朝丁晋公好焉
　作詩述其事云背装花屈膝白打大亷斯又曰進前
　行㡬歩蹺脚立多時
花蕋夫人
　蜀孟昶花蕋夫人善詩王平甫於館中得七言詩一
　卷三十餘篇大概似王建宫詞如云厨傳進食旋時
　新列坐無非侍從臣日午殿頭宣索膾隔花催喚打
　魚人又云月頭支給買花錢滿殿宫娥近數千遇著
　唱名多不應含羞走向御床前
與處士作牙
　前世稱駔儈今謂之牙韓退之贈玉川子詩云水北
　山人得名聲去年去作幕下士水南山人又繼往鞍
　馬人從塞閭里少室山人索價髙兩以諫官徴不起
　人謂退之與處士作牙以其商量價直也駔儈作牙
　不曉其意劉道源云本謂之互郎主互市事唐人書
　互作□轉訛為牙其説似有理也
舞以達歡
　古人飲酒皆以舞相屬長沙王小舉袖云國小不足
　囬旋至唐太宗亦自起舞屬群臣曰盖古人淳質舞
　以達歡不必合度張燕公詩云醉後舞来好全勝未
　醉時動容皆是舞出語捴成詩
野狐落
　宋次道為西洛詩以野狐落對五鳯樓野狐落唐人
　宫名宫人所聚也
　　襄陽耆舊傳(習鑿齒/)
精魂為芝
　楚襄王逰雲夢夣一婦人名曰瑶姬我夏帝之季女
　也封于巫山之陽䑓精魂為芝媚而服焉則與夢期
阿承醜女
　黄彦承謂諸葛孔明曰聞君擇婦家有醜女才堪相
　配孔明即娶之諺曰莫作孔明擇婦正得阿承醜女
呼鷹䑓
　劉表任荆州刺史築䑓名呼鷹作野鷹來曲
牽羊壇
　南雍州記云襄陽有壇號牽羊壇刺史初至必牽一
　羊詣壇令繞之以其遭數騐臨州之年晋文帝為刺
　史羊行六遭不止强止之果八年而遷
竹罌酌酒
　南雍州記辛居士名宣仲截竹為罌以酌酒曰吾性
　甚愛竹及酒欲令二物並耳竟陵王謁之呼兒取豹皮
　下五文錢買𤓰共飲
槎頭鯿
　漢水中鯿魚甚美常禁人捕以槎頭㫁水因謂之槎
　頭鯿宋張敬兒為刺史齊髙帝求此魚敬児作六櫓
　船置魚而獻曰奉槎頭縮項鯿一千八百頭
玉屐青絲簡
　南雍州記齊建元中盗發楚王塜獲玉鏡玉屐又得
　古書青絲簡編
拜德公
　諸葛孔明拜龎德公于床下公殊不令止
龍種来歸
　龎煥去官還鄉里中人曰我家池裏龍種来歸
冠盖里
　漢末甞有四郡守七郡尉両侍中一黄門侍郎三尚
　書六刺史一十長史朱軒髙盖㑹山下因名其里
　曰冠盖里山曰冠盖山
九卿山
　岑山東三峯名三公西九山名九卿次一山名主簿
千頭木奴
　襄陽記李衡作宅種橘千株臨終勑其子曰吾宅之
　里有千頭木奴
㧞十得五
　龎統為郡功曹所稱多過其實或問之龎曰㧞十得
　五猶不减半
　　紀聞譚(潘逺/)
辨碧落碑
　絳有碑篆千餘字李氷陽愛之其中有碧落二字
　謂之碧落碑後有識者云有唐十三祀龍集敦牂哀
　子李訓等為母造道門尊像
鳳尾諾
　齊髙帝使江夏王學鳳尾諾一學便工帝以玉麒麟
　賜之盖諸侯牋奏皆批曰諾諾字有尾若鳳焉
詩語暗合
　元白酬和千篇元守浙東白牧蘇䑓置驛逓詩筒及
　云有月多同賞無盃不共持其句都是暗合處耳
空梁落燕泥
　隋煬帝作詩有押泥字者羣臣皆以為難和薛道衡
　後至詩成有空梁落燕泥之句帝惡其出已右因事誅
　之臨刑問道得空梁落燕泥否
錦帳三十里
　京師名倡曰嬌陳如姿藝俱美陸州尹一見求納焉
　陳如曰得錦帳三十里乃可盖戲之也
骰子
　明皇與楊妃采戲将北惟重四可解連叱之果重上
　恱顧髙力士令賜緋遂不易
胎髪筆
　南朝有姥善作筆以胎髪作者尤佳又有筆工名銕
　頭能瑩管如玉世莫傳其法焉
金鼇光
　于頔在海南日一夜方三更忽曉如日初出移時復
　暗徧嶺南悉見復有客言某日夜見海中大鰲浮出
　目光照耀天地如白晝徐徐復沒驗其日正同
輔唐山
　太和先生服餌得道請于髙宻牢山合煉明皇許之
　改牢山為輔唐山令居之
定㛰店
　韋固未娶道遇異叟持婚牘令固以赤䋲繫之乃曰此
　店北賣菜媪女乃公妻後為貴人取婦果然
　　本事詩(孟啟/)
紫雲
　李司徒宴杜牧之在坐㑹中女妓皆集杜曰聞有紫
　雲者孰是李指示之杜曰名不虚得冝以相惠衆妓
　皆笑杜朗吟曰華堂今日綺筵開誰喚分司御史來
　忽發狂言驚滿座両行紅粉一時回
餅師
　寧王宅前有賣餅者妻甚美而貧寜王厚遺其夫而
　娶之經嵗因問曰頗憶餅師否特召之使見注視淚下
　如雨不止
結今生縁
　開元中賜邉衣製自宫中有軍士袍中得一詩云蓄意
　多添線含情更着綿今生已過也重結後生縁持詩
　白帥帥以聞明皇問之有一宫人自言萬死即以嫁
　得詩者曰與爾結今生縁耳
金鏁詩
　僖宗朝出冬裘以賜邉士或于袍中得一金鎻并一
　詩云玉燭製袍夜金刀呵手裁鎻寄千里客鎻心終
　不開帝聞之亦以宫人賜得詩鎻者焉
桐葉詩
　顧况甞于御溝流水上得桐葉有詩云一入深宫裏
　年年不見春聊題一片葉寄與有情人况復題葉于
　上流泛之後十餘日况又得一詩其詩之意若復况
　者耳
紅葉詩
　盧渥于御溝得紅葉有詩云流水行太急深宫盡日
　閒殷勤謝紅葉好去到人間盧藏之後宣宗即位放
　宫女盧得一人見紅葉曰當日偶題不憶君得之也
胡麻好種
　朱滔軍中有一士人善詩滔令作寄内詩復令作内
　答詩云蓬鬢荆釵世所希布裙猶是嫁時衣胡麻好
　種無人種正是歸時君不歸
章䑓栁
　韓翃得妓栁氏既成名不敢携歸留都下三嵗不果
　迎寄詩曰章䑓栁往日青青(一作/依依)今在否縱有長條
　如舊垂也應攀折他人手
與此韓翃
　德宗擇知制誥批曰與韓翃時有同姓名者遂具奏復批
　曰春城無處不飛花寒食東風御栁斜日暮漢宫傳
　蠟燭輕煙散入五侯家與此韓翃
崔䕶
　崔䕶風姿甚羙清明日逰城外叩一莊門求飲有一
　女以杯漿遺䕶意屬甚厚明年思其人復往叩門乆
　無人應因書一絶于門云去年今日此門中人面桃
　花相映紅人面不知何處去桃花依舊笑東風後數
　日復往則聞哭聲遂叩門問之一老父出曰子非崔
　護耶曰是父曰子殺吾女吾女自去年清明後若有
　所失比見門扉題字遂至絶食而崔亦感慟請入視
　之因大呼曰護在斯護在斯女遂復生老父即以此
　女歸崔䕶也
𤣥都觀詩
　劉禹錫召還作贈㸔花君子詩云紫陌紅塵拂面來
　無人不道看花囬𤣥都觀裏桃千樹盡是劉郎去後
　栽有言其怨憤者引此詩為證復出為連州再召還
　又題云貞元二十一年春余為屯田員外郎此觀未
　有花後貶朗州居十年召至京師人言有道士手植
　仙桃盛如霞遂有前篇旋又出牧于今十四年始為
　主客重訪舊逰無復一株唯兎葵燕麥動揺春風耳
　因再題云百畝庭中半是苔桃花淨盡菜花開種桃
　道士今何在前度劉郎今又來(一作獨/又来)
太痩生
　李白論詩甞謂五言不如四言七言又其靡也况使
　束于聲調哉故其戲杜甫云飯顆山頭逢杜甫頭戴
　笠子日卓午借問别來太痩生只為從前作詩苦
青樓薄倖名
　杜牧之及第後三年狎逰甞為詩曰落魄江湖載酒
　行楚腰纎細掌中輕十年一覺揚州夢贏得青樓薄
　倖名盖謂此
張好好
　杜牧贈張好好詩序云牧侍沈公傳師幕在江西時
　好好年十三以善歌入籍後一年公鎮宣城復置好
　好宣籍中又二嵗為沈著作述師以雙鬟納之又二
　嵗於洛陽東城復見好好感舊作詩三十韻以贈之
剪水作花
　陸暢雪詩云仙人寜底巧剪水作花飛
米家榮
　劉禹錫贈歌者詩云唱得陽闗意外情舊人唯有米
　家榮近来年少輕前軰好染髭鬚事後生
石頭城詩
　劉禹錫云白二十苦愛我石頭城詩云山圍故國週
　遭在潮打空城寂寞回我自知不及韋十九詩云春
　潮𢃄雨晚來急野渡無人舟自橫
　　山海經(闕名/)
招揺桂
　招揺山多桂
迷榖
　有木其華四照名迷榖
丹栗
　矩山丹栗
玉榮
　注云玉之榮華也黄帝取食之
宻都
　青要山號帝之宻都
霜鳴鐘
　豐山有九耳鐘每霜降則自鳴
鳴石
　長石山石擊之可以聞數里
三青鳥
　龜山西王母有三青鳥主為母收食
天吳
　水伯名也
九代舞
　夏后作九代舞九代馬名也
率然
　常山有巨蛇首尾九丈物觸之中首則尾至中尾則
　首至中腰則首尾两至名曰率然孫子兵法曰將之
　三軍勢如率然者謂此故也
五衢花
　少室山有木其花五衢注云花五出如衢路爾
槖􁀗
　羭次山有鳬名槖􁀗食之不畏雷(􁀗音/肥)
　　三輔黄圖(闕名/)
低光荷
　一莖四葉實如元珠益脉治病食之口香
斗城
　長安古城南為南斗形城北作北斗形故曰斗城
石父詞
　昆明池有二人象牽牛織女立于池之東西今有石
　父石婆詞
椽桶化龍鳳
　通天䑓元鳳閣自毁椽桶化為龍鳳從風飛去
氷樓
　建章宫北積氷為樓
屬玊觀
　水鳥似鵁鶄因以名觀
繭館
　宫闕䟽云蠶所曰繭館
璧門
　宫正寢門曰璧門飾以玉璧
椒風
　哀帝時董賢女弟為昭儀所居殿名椒風
駘蕩宫
　春色駘蕩為名
馺娑宫
　馬行疾貎宫中一日可徧也
天梁宫
　言梁木至天
彩履
　昭帝即位更𦵏鈎弋夫人棺中但有彩履
靈波殿
　以桂為柱風来自香在昆明池中也
十池
　上林有十池
刼灰
　漢武穿昆明池悉是灰有方士言此天地刼灰之餘
鶴禁
　宫闕䟽云白鶴天子所居故曰鶴禁也
四寳宫
　武帝為七寳床雜寳案厠寳屏列寳帳時謂之四寳
　宫
金戺玉階
　明光殿金玊珠璣為簾箔金戺玊階晝夜光明在桂
　宫中
玉戸
　北宫珠簾玉尸如桂宫
玊樹
　甘泉北有槐今謂玊樹
火齊屏
　温室椒壁桂柱火齊屏鴻羽帳規地以氍毺
紫琉璃帳
　設紫琉璃帳紫玊為槃如屈龍雜寳飾之
玊晶
　貯水與氷同千塗國所貢
弄田
　在未央宫内天子所戲耳
柏葉露
　鄧紹入華山見童子以五綵嚢盛柏葉露
含消梨
　如玉升落地則破號含消
石鯨
　昆明池刻石為鯨長三丈雷雨則吼動
雙珠
　武帝夢魚求去釣池濵得明珠一雙
環州
　金巒觀飾以衆環火精為日黒玊為烏水晶為月青
　瑶為兎
芸苗
　如菖蒲食葉則醉食根則醒
藏珠
　有鳥如鳯名藏珠鳴翔吐珠
烽火樹
　珊瑚也夜欲燃
　　盧氏雜說(盧言/)
鵝腿
　有舉子以詩投汴帥王智興曰莫有鵝腿子否謂鶴
　膝句也
凉州幾遍
　有别畫者見畫樂部曰此梁州第幾遍召工試之衆指
　皆同
様與前不同
　有錦工𨽻官錦坊禄山亂後再尋其舊坊不収曰如
　今花様與前者不同遣之
筆管從軍行
　有人於筆管上刻從軍行人馬毛髪皆備云用䑕牙
　筆
香煙成樓䑓
　罽賔國者煙成樓䑓
塗歸
　詔勑有不便于事者塗歸謂塗却進之
削寒温
　李徳裕在相位不以顔色假人及南遷或作詩嘲之
　内一聫曰目視具僚忘匕筯氣吞同列削寒温
蒙惠也愚
　唐有人學作别紙或遺其柴答書云蒙惠也愚若干
帝王無德政碑
　憲宗時中人吐突承瓘為帝立德政碑礱石請文内
　相李綘奏言大人與天地合其德日月合其明無立
　碑紀德之事恐貽笑天下遂止之
進士不博刺史
　文宗時進士特盛舉子語曰鄉貢進士不愽上州刺
　史
諸王修事
　翰林學士賜食有物若畢羅大而味美謂之諸王修
　亊
　　述異記(任昉/)
龍綃宫
　水仙織綃處
珊瑚市
　鬱林郡市珊瑚處
女珊瑚
　光武時南海獻珊瑚其狀如婦人故名女珊瑚
珠市
　合浦珠市
一日十瑞
　堯時一日十瑞芻化禾鳳止庭龍負詔厯草生宫禽
　五色烏化白神禾生景星出甘露降箑莆生厨
龜礎
　吴王射堂柱礎皆刻伏龜
橘籍
　越多橘柚有稅戸名橘籍
香水溪
　吴故宫有香水溪云西子浴處也
鏡湖
　世傳軒轅于此鑄鏡
吐金
　鄠杜縣渡口有黄衣人登舟及岸連唾舟中而去視
　其唾皆成精金也
繭成瓮
　濟陰有園客種五色香草至蠶時有一女子來以草
　食蠶繭成如大瓮女與客皆仙去繭存焉
爛柯
　信安山有石室王質入其室見童子對棋看之局未
　終視其所執伐薪斧柯已爛朽遽歸鄉里已非
七尺棗
　北方有七尺棗
元緒
　永康縣有人入山得一大龜擕行夜宿古刹中忽聞
　桑呼龜曰元緒子死矣龜復呼桑曰子明日亦不免
　明日擕龜語張華令取其桑以煑龜即立爛也
神鉦
　洞庭山有石樓其下有兩石叩之其聲響如鉦因名
　神鉦
䑕國
　西域有䑕國大者有如狗
仙杏六出
　于台獻杏花六出五色號曰仙人杏
龍肝瓜
　龍肝瓜長一尺生氷谷中
水晶宫
　闔閭造水晶宫
金李
　杜陵有李名金李
縹李
　中山縹李大如拳両般色
十里香
　千年松香聞十里之外
木鶴
　魯般刻木鶴可飛數百里
重錢
　苔之别名
療愁花
　萱草别名
桃都
　桃都山有大桃樹上有天鷄天鷄鳴則人間雞鳴
香尉
　漢雍仲進南海香拜洛陽尉曰香尉
雨金翁
　漢翁仲孺居渭川一日天雨金十斛於其家
繢水
　濉渙二水其波文皆五色名章水又名繢水
龜厯
　堯時得神龜方三尺許背有蝌蚪書記開闢已來事
　帝命録之號龜厯
　　漢武故事(班固/)
李如瓶
　李少君言冥海之棗大如𤓰鍾山之李大如瓶
以速易遲
　帝作賦即成相如累日方成帝每歎其妙曰以吾之
　速易汝之遲可乎對曰於臣即可未知陛下如何爾
　帝亦不責
玉杯
　帝𦵏後茂陵人持玉杯貨于市吏捕之忽不見而得
　其杯乃其隨葬具者霍光問持杯人狀貎頗類帝焉
黄眉翁
　東方朔生三日而父母俱亡或得之而不知其姓以
　見時東方始明因以為姓既長常望空中獨語後逰
　鴻濛之澤有老母采桑自言朔母一黄眉翁至指朔
　曰此吾兒吾却食伏氣三千年一反骨洗髓二千年
　一剥皮伐毛吾生已三洗髓五伐毛矣
吉雲
　朔告帝曰東極有五雲之澤其國有吉慶之事則雲
　五色著草木屋室皆如其色
𤣥霜
　仙家上藥帝得之
蘭殿
　后所居之殿
風實雲子
　亦仙家藥名
鳳舄
　七夕王母降履𤣥瓊鳳文之舄
甲乙帳
　帝以琉璃夜光珠雜珍寳為甲帳以次為乙帳甲以
　居神乙自居
八字眉
　宫中皆畵
金屋貯阿嬌
　景帝問兒欲得婦否曰欲得長公主指其女曰阿嬌
　好否帝曰好若得阿嬌當作金屋貯之
三世不遇
　上至郎暑見一郎鬚眉皓白問曰何其老耶對曰臣
　姓顔名駟文帝時為郎上曰何不遇耶對曰文帝好
　文而臣好武景帝好老而臣尚少陛下好少而臣已
　老是以三世不遇
靈旗
　畫日月斗大吏奉以指所伐國而祈焉
青鳥
　七月七日上于承華殿齋忽見一青鳥從西方來上
　問方朔何鳥對曰西王母將降宜洒埽以待之夜漏
　七刻王母米降
木帝精
　王母遣使者致三桃使至而方朔死使曰方朔是木
　帝精為嵗星下逰人間非陛下臣也
朱鳥牖
　朔于朱鳥牖中窺母母曰此兒好作過然原心無他
　尋當即還
甘泉鐘皷
　帝𦵏後甘泉宫甞有鐘皷音又見從官鹵簿如天子
　儀衛
承露盤
　上于未央宫作承露盤仙人掌之以取雲表之露和
　玊屑飲之求長生
　　北里志(孫棨/)
一鳴先軰
　名妓莱児呼趙光逺為一鳴先軰竟不第
平康三曲
　平康三曲諸妓所居妓之錚錚者多在南曲
香獸
　新團香獸不禁煙
連頭眉
　一畫連心細長謂之連頭眉又曰仙娥粧
　
　
　
　
　
　
　
　
　
　
　
　
　
　
　
　紺珠集卷九
欽定四庫全書
　紺珠集卷十　　　　　　宋　朱勝非　撰
　　物類相感志(僧贊寧/)
靈䕫皷
　大荒經黄帝以靈䕫為皷聲聞百里
麝枕
　置麝枕中可絶惡夢
楓人
　嶺南多楓遇雨雷則癭長或三五尺如人狀謂之楓
　人
龍鬚拂
　元載得龍鬚拂置之堂室蚊蚋不敢入
金銀汗
　凡山石盛夏必汗出赤黄者金汗白而騂者銀汗
香雨
　員嶠爛石燒之煙為香雲徧空則下香雨
陰陽石
　夷陵有陰陽石陰石常潤陽石則常燥旱則鞭陰石
　必雨乆雨鞭陽石則止
投醪
　越絶書勾踐出行有獻酒一壺者王曰吾獨飲之若
　三軍何廼投于川命三軍飲之三軍皆告醉
樹化鴛鴦
　宋韓朋妻美康王奪之妻自殺王埋之經宿生樹枝
　體相交王欲伐之化為鴛鴦飛去
琴瑟幕
　唐懿宗以賜公主紋如碧絲貫真珠雖暴雨不濡
蠲忿犀
　唐同昌公主有犀如彈丸𢃄之能蠲忿
觀日玊
　大如八寸鏡明徹如琉璃映日觀見日中宫殿
玉火
　唐東夷所貢色赤長數寸積之可以燃鼎置之室中
　不復挾纊
走珠
　閬風山間出置之于地能自走世謂之走珠
九豫章
　東方有九豫章一樹上主一州有九力士操斧伐之
　占九州吉凶行斫行復有復遲者州伯有病不復者亡
水仙樹
　构樓國有水仙樹腹中有水謂之仙漿飲者七日醉
鸞蜂
　生吳明國蜜蜂之類身被五彩聲若鸞鳳
嫁茄
　茄樹花開時取葉布於路以灰圏之結子加倍俗謂
　之嫁茄
珠母
　樊文閏七經義曰珠母者大珠在中小珠圜之
　　續齊諧記(呉筠/)
茱萸嚢
　費長房謂桓景曰九月九日汝當大灾令家人作茱
　萸􁂫繫臂登髙飲菊酒景如其言至夕還家雞犬皆
　死
眼明嚢
　鄧佋八月旦入華山採藥見一童子執五色嚢盛栢
　葉上露皆如珠云赤松先生取以明目今近世俗以
　八月一日作眼明􁂫此也
吐錦行障
　許彦山行遇一書生留飲書生忽吐一女甚端麗飲
　數杯書生醉眠女子又吐一男子明悟甚可愛又吐
　一錦行障以遮書生至暮書生欲醒女子遽吞男子
　行障書生復吞女子乃去
天台遇仙
　漢明帝時劉晨阮肇二人同入天台迷道乏食見澗
　流一杯中有胡麻飯取食之因泝水尋訪見二女相
　顧呼為郎引至所居出胡麻飯山羊脯設酒甚美踰
　年乃歸鄉閭皆變推尋得七代孫耳
筒糭
　屈原五月五日投汩羅楚人以其日用竹筒貯米祭
　之名為筒糭
黄雀啣環
　楊寳見一黄雀為梟所搏置梁上採黄花飼之及羽
　成數日忽有黄衣童子來曰我西王母侍者往蓬萊
　不慎承君恩飬流涕辭别以白玉環四與寳曰令君
　子孫潔白登三事如此環矣後生子震震生秉秉生
　賜賜生彪四世三公天下莫比
織女渡河
　仙人武丁一日忽謂弟子曰七月七日當織女渡河
　暫詣牽牛諸仙悉還宫吾向被召不得停與汝别矣
　三千年後當還
石磨轉疾則年豐
　梅溪山有石轉如磨聲如風雨土人云轉疾則年
　豐遲則年儉
　　隋唐嘉話(劉餗/)
庭草無人隨意緑
　煬帝為煙歌行羣臣皆以爲莫及王胄獨不下帝因
　此被害帝誦其句曰庭草無人隨意緑能復道耶煙
　一作燕
二十為大将
　英公常言我年十二為無頼賊逢人則殺十四五為
　難當賊所不快意者殺十七八為好賊上陣乃殺二
　十為大将使兵以救人也
元超三恨
　薛元超自謂平生有三恨不以進士擢第不得娶五
　姓女及不得預脩國史
沈三第一
　沈佺期工詩張說曰沈三兄直湏他第一
承露嚢
　八月五日明皇生辰號千秋節王公戚里進金鏡士
　庻結承露絲嚢相遺
水調
　煬帝鑿汴河自製水調歌
阿婆堂主
　煬帝宴羣臣以唐髙祖面皺呼為阿婆髙祖歸不恱
　以語竇后曰此吉兆公封于唐唐者堂也阿婆即是
　堂主髙祖遂大恱焉
萬釘寳𢃄
　隋楊素破突厥文帝賜以萬釘寳𢃄
金虀玉膾
　吳郡獻松江鱸煬帝曰所謂金虀玊膾東南佳味也
日蝕鏡
　蘇威有鏡日蝕既鏡亦昏半蝕亦半昏
飲乳而美
　侯君集死其家有二美人容色絶代常飲人乳而不
　飯
金簟
　君集破髙昌所得甚精御府所無
行秘書
　太宗出請載副書以從上曰虞世南行秘書也
火珠
　狀如水晶得于婆利國其人朱髪黒身獸牙鷹爪
糊名
　武后以選人多不實乃令試日自糊其名
油築毬塲
　楊慎交武崇訓以油洒地以築毬塲
　　異聞集(陳翰/)
丹丘子
　唐神堯甞遇老父謂公相非人臣但居丹丘子之後
　若彼無意扵世則公當得之問丹丘為誰曰鄠杜間
　隠者也帝問其所居袖劍往見將圖之既見望其氣
　貎不覺駭服問以濟世之道迄不對帝悵然自失而
　還他日再謁之室已空矣
龍駒持月
　隋王度有寳鏡嵗疫度令其僕龍駒持鏡詣里有疾
　者照之即愈皆云龍駒持一月來光彩被體清凉而
　愈
紫珍
　龍駒夢一人朱冠紫衣曰我鏡神名紫珍
邯鄲枕
　開元中道人吕翁常往來邯鄲有書生姓盧與翁同
　止逆旅主人方蒸黄粱共待其熟盧不覺長嘆翁問
　之具言生世之困翁取嚢中枕曰枕此當榮適如願生俛
　首即入枕穴中遂至其家未幾登髙第厯䑓閣出入将
　相五十年子孫皆列顯仕榮盛無比忽欠伸而寤黃
　粱猶未熟謝曰先生以此窒吾欲耳自此不復求仕
　矣
韋仙翁
　代宗時韋侍御奉使往華山拜黄帝壇至山下邸中
　見一父老問壇所在老人知之且云姓韋家亦仕宦
　自述世系乃侍御之髙祖行也相與入山老人策杖
　先行韋鞭馬追之每不及至一石室見三老嫗曰爾
　之祖母祖姑也拜壇畢再造其室已不見
橘社
　栁毅求見龍君叩海岸橘樹其橘名橘社也
雨工
　毅見涇川婦牧羊問之曰非羊雨工雷霆之類爾
織女斜河
　沈警過張女郎廟作詩云靡靡春風至微㣲春露輕
　可惜闗山月還成無用明後與女郎遇將别女郎
　曰姮娥妬人不肯留照織女無賴已復斜河盖謂織
　女星斜度天河也
槐安國
　淳干棼醉夢二紫衣吏召曰槐安國王致命
南柯太守
　棼為南柯太守後驗之乃槐之南枝也
三女降星
　總章中姚氏三子讀書中條山忽有老婦呼夫人擕
　三女配之召宣父指教六籍周公授以𤣥女兵符玉
　璜秘訣莫不神識開悟學業異常父詰之具以實告
　疑其妖魅不遣詣訪之術士術士矍然曰比見織女
　婺女須女星無光豈其精降遽遣還山則三女已
　不相頋夫人飲三子以湯昏頑如故
稠桑老人
　李行修䘮偶得稠桑店王老以術見其妻如平生
夢傳十曲
　開成中李偘外婦崔氏女夢其亡姨教以十曲曰我
　屬穆宗時宫中樂坊此皆新翻曲有槲林歎紅窓影
　賞金歌上江䖵之類
修文舍人
　又曰此十曲穆宗令修文舍人元稹撰詞甚美
月地雲階
　牛僧孺遇薄后等詩有月地雲階之語
鍾山壙銘
　天寳中商洛隠者任昇之甞貽右補闕鄭欽恱書云
　五代祖事梁為太常初任南陽王帳下扵鍾山懸岸
　圮壙中得古銘不言姓小篆文云龜言土蓍言水甸
　服黄鍾啓靈趾瘞在三上庚堕過七中已六千三百
　浹辰二又二九重三四圮文字分明銘時大同四年
　之秋也
寳鏡氣
　隋王度家有寳鏡大業中有胡僧至其家曰宅上常
　有碧光連日絳氣屬月此寳鏡氣也
金煙玉水
　僧又曰但以金煙薫之玉水洗之復以金膏珠粉拭之蔵之
　泥中亦不晦矣
濯錦小兒
　龍君女常嫁涇川濯錦小兒
風鬟霧鬢
　毅見龍女風鬟霧鬢
元珠閣火經論
　洞庭君幸元珠閣與太陽道士論火經吾龍君也以
　水為神道士以火為靈用各異也
檀蘿國
　淳于棼為南柯太守檀蘿國来伐亦蟻穴也
碧玉槲葉
　李章武與王倡往來死後李經所居見王來同寝將
　曙取一物紺碧似玉而冷狀如小葉贈曰西域玊京
　夫人所遺靺鞨寳也
玉奴不負東昏
　太后曰今夕誰人伴牛秀才潘妃辭曰東昏以玊奴
　故身死國除不擬負他
戴冠郎
　雞
　　封氏見聞記(封演/)
釣鰲客
　王嚴光有才不達自號釣鰲客廵逰郡邑求麻鐵之
　資云造釣具有不應者輙録姓名置篋中曰釣鰲時
　取此等懞漢為餌其言類如此
七過誦萬言
　開元初常敬忠十五嵗上書言能一過誦千言張燕
　公召問曰能十過誦萬言乎曰能以萬言試之七過
　以通熟矣
細看亦未能好
　李邕常不許蕭誠書乃詐作古帖令紙故暗持示邕
　曰此乃右軍真跡如何邕看稱善誠以實告之復取
　視曰細看亦未能好
伍伯空手
　嚴安之崔潭俱為赤尉安之令伍伯執大杖潭亦大
　甚杖至如椽安之復令執小杖潭亦益小甚杖至如
　箸安之令伍伯空手乃不復學也
孟甞鑊
　青州城南佛寺有二大鑊大者容四十石小者容三
　十石舊傳寺即其宅鑊用以待食客李伾毀為兵器
靈光釣魚處
　廣德中御史李季卿謁曲阜文宣廟縣吏前𨗳每至
　一處輙指言曰此顔子陋巷也此靈光殿基也至一
　水池乃曰此是魯人靈光釣魚處也李笑曰魯人敗
　矣
樂石
　嶧山碑云刻此樂石人多不曉顔師古謂以泗濵浮
　磬作碑者也
石賢士
　有田家母扵墓前石人下以肉祭之云此石人能愈
　疾人皆禱之多愈因號石賢士
斛二瘕
　續捜神記有人能飲茗至一斛二斗忽飲過量數升吐
　出一物如牛肺以茗澆之容一斛二斗因名曰斛二廏
嘯十五章
　嘯十五章有深谿虎髙樹蟬空林鬼巫峽猿下鴻鵠
　古木鳶之類娥眉陳道士善長嘯作霹靂聲坐客皆驚
　悚
顧子畵山水
　大厯間呉中顧子畵山水甚竒怪先布絹于地研調
　采色使數人吹角擊皷噉呌顧子着錦襖錦纒頭飲
　酒半醉取墨汁寫絹上次寫諸色以大筆開設為峯
　巒島嶼之状曲盡其妙也
燒尾
　士人登第必展歡宴謂之燒尾說者謂虎化為人唯
　尾不化湏為燒去乃得成人又說新羊入群衆羊所
　觸不親附燒其尾廼定又說魚躍龍門化龍時必有
　雷電燒其尾而化
伏豹
　御史舊例初入䑓陪直二十五日為伏豹取不出之
　義也謂之豹直亦然
蕚緑華
　蕚緑華自云是南山人以昇平三年十一月十日降
　羊權家
緑華詩
　贈權云所期豈朝華嵗暮扵吾子
珠約臂
　有神女有白珠約臂
靈簫
　九華夏妃安鬱嬪字曰靈簫
還白法
　靈簫云眼者身之鏡耳者體之牖妾有磨鏡之石决
　牖之術面者神之庭髪者腦之華妾有童面之經還
　白之法
王媚蘭
　阿母第十三女名為雲林夫人
火棗交梨
　火棗交梨之樹已生君心中為荆棘相雜故二樹未
　可見
觀香
　王子喬妹名
眉夀
　觀香之兄
玉錦輪
　紫元夫人歌云命駕玉錦輪
植滅度根
　青童大君云欲植滅度根當拔生死栽
許玉斧
　王夫人謂許長史火棗交梨我當與山中許道士不
　以與人間許長史玊斧者長史之子名也
八景輿
　仙人有玉鉞佩金璫以登太極有八景之輿以逰上
　清之界
服日月芒
　日有九芒月十芒諸公有服日月芒法
為道如射箭
　為道當如射箭直往不顧乃能徑造堋垜
獨飈飛輪車
　東海君乗獨飈飛輪車案行諸洞天
含真䑓
　處女之得道者以居之
蕭閒堂
　童男之得道者以居之
服霧
　霧者金石之盈氣山澤者水火之精華女真張微子
　服霧得仙也
重思
　酆都稲名也以供仙官食
侍帝晨
　僊官號
素薫
　許長史女名
金條脫
　蕚緑華降羊權遺以金條脫
　　茶録(蔡襄/)
雲脚粥面
　凢茶少湯多則雲脚散湯少茶多則粥面聚
茗戰
　建人謂鬭茶為茗戰
茶名
　一曰茶二曰檟三曰蔎四曰茗五曰荈揚雄注云蜀
　西南謂茶曰蔎郭璞云早取為茶晚為茗又為荈
候湯三沸
　茶經凢候湯有三沸如魚眼㣲有聲為一沸四向如
　湧泉連珠為二沸騰波鼔浪為三沸則湯老
秘水
　唐秘書省中水最佳故名秘水
火前茶
　蜀雅州蒙頂上有火前茶最好謂禁火以前採者後
　者謂之火後茶
五花茶
　蒙頂又有五花茶其片作五出
文火長泉
　顧况論茶云煎以文火細煙小鼎長泉
報春鳥
　顧渚山茶記山中有鳥每至正月二月鳴云春起也
　至三月四月云春去也採茶者咸呼為報春鳥
酪蒼頭
　謝宗論茶豈可為酪蒼頭便應代酒從事
漚花
　又曰候蟾背之芳香觀蝦目之沸湧故細漚花泛浮
　餑雲騰昏俗塵勞一啜而散
換骨輕身
　陶𢎞景云苦茶換骨輕身昔丹丘山黃仙服之
花乳
　劉禹錫試茶歌欲知花乳清泠味湏是眠雲跂石人
瑞草魁
　杜牧茶山詩云山實東吳秀草稱瑞草魁
白泥赤印
　劉禹錫試茶歌云何况蒙山顧渚春白泥赤印走風
　塵
茗粥
　茗古不聞食晋宋已降吳人採葉煮之曰茗粥
　　幽閒鼓吹(張固/)
長日一局棋
　令狐相擬李逺為杭州宣宗曰李逺云長日唯消一
　局棋豈可臨郡相曰詩人之言非有實也
判狀求字
　張良史為常熟令有父老數求判狀公詰之曰實非
　訴事欲求君墨迹爾公問何以愛書曰先父能書兼
　有著述取視之天下之善書者張自此書益進
喬彞崢嶸甚
　喬彞京兆府解試渥洼馬賦其警句云四蹄曳練翻
　翰海之驚瀾一噴生風下湖山之亂葉欲首送尹曰
　崢嶸甚乃以觧副薦之
投李賀文藁溷中
　李藩甞欲編集李賀歌詩所得甚富聞賀有表兄與賀
　筆硯之舊因示之其人甚喜且請借閱乆之不還李
　公屢索乃曰素惡賀傲嘗思報之遺文已投溷中乆
　矣賀文由是傳者少
錢至十萬通神
　張延賞聞度支有一寃獄乆不决每不平之後及公
　判度支期旬日平反視事之日案上有帖云錢三萬
　貫乞不問其獄公怒悉収公吏左右詰之次日扵公
　盥洗處又一帖子云錢五萬貫公益怒幷治其婢妾
　次日扵寢所又一帖子云錢十萬貫公歎曰錢十萬
　貫可以通神矣乃不問
一見三百縑
　潘炎妻劉宴女時京尹某有故伺候遺閽者三百縑
　劉知之謂潘曰豈有人臣尹京願一見遺奴三百縑
　其危可知也
勿與少年議事
　崔咸受知張公公與議行止咸賛成之時無厚善者
　在上一表允請後門館閴寂悔戒子弟曰後有大叚
　事勿與少年議之
　　大中遺事(令狐澄記附/新羅國)　(栁玭續十四事附/)
挼葉成錢
　軒轅先生居羅山宣宗召入禁中能以桐竹葉滿手
　挼之悉成錢
氣攻髪直
　先生又能散髪箕踞又用氣攻其髪一條條如植
對脉
　唐宫中以診脉為對脉
天子須博覽
　裴惲進詩有太康字宣宗曰太康失邦何以比我宰
　執奏晋平吳改元太康上曰天子湏博覽不然幾錯罪
　惲由是耽味經史夜觀書不休宫中竊目上為老博
　士
第一骨
　新羅國記其國王族謂之第一骨餘貴族為第二骨
望徳寺塔動
　國為唐建此寺故以為名両塔相對髙十三層忽震
　動開合如欲傾倒者四其年安禄山亂疑其應也
花郎
　擇貴人子弟之美者傅粉装飾之名曰花郎國人皆
　尊事之也
老儒生
　宣宗夜艾猶觀書燭灺委積近侍呼之為老儒生
播皇猷
　上明于音律常製曲曰播皇猷皆方履髙冠連袂而
　舞有曰葱西踏歌隊者大率其詞言葱嶺之士樂河
　湟故口歸為唐民又有執旛節者如翔雲飛鶴之變
甌水為酒
　上作諸王時常從獵墜馬困渇求酒欲飲以水變為
　醪
　　唐逸史(盧子/)
紫素元君
　有任生者隠居嵩山一夕聞異香一女子至留詩曰
　我名籍上清謫居逰五岳以君無俗累来勸神仙學
　任不頋後三日再至又留詩曰葛洪亦有婦王母亦
　有夫神仙盡靈匹君子意何如任終不顧乃去後任
　病卒為吏追去道遇旌􁀙擁翠輦中一女子吏令任
　避女子望見呼問之笑曰是嵩山讀書薄命漢取吏
　所持文字曰數雖盡既相遇不得忘情索筆判云更
　與三年吏與任曰此乃是紫素元君仙官之最貴者
　有命湏廻生乃寤後經三年果卒
擲巾為橋
　有崔生入山遇仙女為妻久之還家得隠形符潜逰
　宫禁為術士所知追捕甚急生逃還山中追者在後
　隔河見其妻告之妻擲其領巾成五色虹橋崔生過
　後即滅追者遂不及矣
箜篌朱字
　李生者其舅姓盧有道術别久忽相遇邀李詣其居
　求得一妓善箜篌令侍飲李生視箜篌上有朱字云
　雲中辨江樹天際識歸舟盧謂曰此人名家莫要昏
　姻否李莫測而退後娶陸長源女乃所見扵盧處者
　問何能曰善箜篌取箜篌視之朱字宛然李生具說
　其事女曰往甞夢至一處亦記見生
符作赤龍
　有李主簿者新婚過金天廟携其妻謁之妻方拜而
　倒地氣絶適遇葉仙師過往告之仙師以墨作符噀
　之如風而去久無耗又作符聲漸大久亦無耗師怒
　取朱為符叱咤噴水符去聲如霹靂少頃李妻乃蘇
　云方拜時聞金天王像有聲曰好夫人留取左右遽擁
　入一院適方㑹集令侍王側少頃聞敲門聲王曰何
　不逐去又少頃門外閙聲有附耳者王曰且未可遣
　俄有赤龍飛入正扼王喉王連聲曰放去放去某遂
　寤
許飛瓊
　許澶者暴卒三日復生問其故乃誦詩曰曉入瑶䑓
　露氣清坐中唯見許飛瓊塵心未盡俗縁在十里下
　山空月明
頭上焰光
　江淮間有術士姓吳有應宏詞者謁之吳曰公何人
　頭上㷔光髙一丈其人以對曰必登髙第
太白酒星
　成都有一賣酒家每有紗㡌藜杖四人来愛説孫思
　邈因奏其事明皇問思邈曰此太白酒星爾每逰人
　間飲酒也
眉長數尺
　唐楊司馬至華陽宿于逆旅有老人至楊憐其老年
　遂招飲以酒問其姓名曰楊因詰其世乃楊六代祖
　也眉長數尺綰在㡌内
　　秦中嵗時記(李綽/)
犦槊
　金吾杖犦槊前引百司皆避爾雅云犎牛也此獸觝
　觸故雕其像于竿上加龍虎節以油嚢盛之
探花使
　進士杏花園初宴謂之探花宴差少俊二人為探花
　使徧逰名園若他人先折得名花則探花使被罰也
曲江拾菜
　二月二日曲江拾菜士民逰觀極盛
玉杯承露
　慈恩寺有裴潾白牡丹詩曰長安富豪惜春殘爭賞
　新開紫牡丹别有玉杯承露冷無人起就月中看
無名子嘲詩
　太和八年放榜有無名子作詩曰乞兒還有大通年
　二十三人椀杖全薛庶准前騎痩馬范鄼依舊盖鋪
　氈
扇市
　端午前兩日東市謂之扇市車馬于時特盛
槐花黄舉子忙
　進士下第當年七月復獻新文求拔解故語曰槐
　花黄舉子忙
菊花節
　王維重陽日應制詩云四海方無事三秋大有年無
　窮菊花節長奉栢梁篇
吏部四拗
　初冬納文書却謂之選門閉四月事畢却謂之選門
　開選人名在令史前謂之某家百姓狀在判後又却
　湏粘在判前因名四拗
儺翁儺母
　嵗除日儺皆作鬼神之狀内二老人其名儺翁儺母
　　芝田録(丁用晦/)
雞碑
　其序云予才慚䑕獄智昧雞碑
元魯山誄
　元德秀退居安陸縣南獨處一室去家數十里值大
　雨水漲七日不通餒死空室中書舎人盧載為之誄
　曰誰為府君犬必㗖肉誰為府君馬必食粟使我元
　君餒死空谷
乳止訟
　西蜀有兄弟訟財者畢構侍郎為亷察呼其兄弟三
　人以人乳飲之皆感而悟遂復同居
問米救旱
　令狐文公除守兖州州境方旱米價甚髙迓吏至公
　首問米價幾何州有幾倉問訖屈指獨語曰舊價若
　干四倉各處米若干定價出糶則可以賑救矣左右
　聽之流語逹郡中富人競發其所蓄物價頓平民欣
　然得雨遂成豐年矣
亡牛在鵲巢
　賈耽精于術數有一叟失牛詣桑國師卜師曰爾牛
　在賈相公㡌筒中叟迎公馬首訴之公笑取筒中展
　盤據鞍作卦曰爾牛在安國觀三門後大槐鵲巢中
　叟往探樹下見有旁舍繋牛乃其所失者遂獲盗也
魚鑰
　鑰必以魚者取其不瞑目守夜之義
盤龍齋
　桓𤣥扵江州造盤龍齋後劉􁎏為刺史居之毅小字
　盤龍
杜書記平善
　牛竒章帥維揚杜牧在幕中夜多微服逸逰公聞之
　以街子數軰潜隨牧之以防不虞後牧之以拾遺召
　臨别公以縱逸為戒牧之始猶諱之公命取一篋皆
　是街子軰報帖云杜書記平善乃大感服
御李子
　魏武遷獻帝于許昌有小李色黄大如􁀼桃帝嘗食
　至今號曰御李子
善勝寳勝
　陶貞白二刀一名善勝一名寳勝往往飛騰如二青
　蛇
水逓
　李德裕取惠山泉自京至常州置逓號為水逓
　　金鑾宻記(韓偓/)
學士試五題
　偓扵昭宗朝宣入院試學士試文五篇萬邦咸寧賦
　禹拜昌言詩武臣授東川節度使制答佛詹國王進
　貢書讓圖形表其繳狀云臣才不邁羣器非拔俗待
　價既殊于櫝玉窮經有愧于籯金而乃遭遇清時涵
　濡睿澤峩冠振佩已塵象闕之班䑛筆和鉛更辱金
　門之侣撃鉢謝捷纂組慚工撫已循涯以榮為懼
蚰蜒壕
　汴人列十餘柵圍岐城掘蚰蜒壕攻城城中大窘燒
　人糞煮人肉而食昭宗在岐城李茂貞不肯與梁和
　宣諭曰全忠兵未退城内窘急十六宅兼諸王日奏
　両人下世皆凍餒所致公主美人一日食粥一日食
　餺飥今亦竭矣速與梁和
　　傳記(劉餗/)
著繒襌
　後魏末周齊交争周人貧甚甞獲一齊卒喜曰得一
　將何以知之曰著繒襌
與魏公藏拙
　梁遣徐陵聘齊時魏収文字為北朝之冠録其文遺
　陵陵過江沈之且祝曰吾與魏公藏拙爾
筮言朝龜言市
　洛陽南市即隋酆都市也掘得一塜棺中有平上幘
　朱衣銘曰筮言居朝龜言居市五百年間于此見矣
　按其日月當魏黄初二年
為粥燎鬚
　李英公為僕射姊病親為作粥悞燎其鬚姊止之曰
　姊老勣亦老雖欲久為姊粥可得乎
飛騎
　貞觀中揀膂力驍捷善射者謂之飛騎衣五色袍乘六
　閑馬上出逰幸即從駕行
金剛石
　貞觀中有僧言得佛牙所擊無堅物𫝊奕聞之曰我
　聞金剛石至堅羚羊角可破試往擊之應手而破
門標六闕
　朱敬則代著孝義自宇文周至唐竝旌表門標六闕
　焉
張底
　崔湜為中書令張嘉貞為舍人湜輕之常呼為張底
　後因議事出人意表湜驚謂同列曰張底乃我軰一
　般人終當坐此湜死後十年張公遂為中書令也
解奉先
　洛陽畫工解奉先為嗣江王畫過取其直王責之即
　于佛前作誓曰若負心願死為王家牛未㡬暴卒而
　王家適生一騎犢背有白文曰解奉先
代面
　北齊蘭陵王長恭白晢而羙風姿乃著假面以對敵
　數立竒功齊人作舞以效之曰代面舞也
　　金華子(劉崇逺/)
來蘇徤否
　杜邠公守揚耽扵逰宴有獄市之譽宣宗聞之除崔
　鉉為代以詩送之有方來蘇獄市之句揚州押衙傅
　希聞御詩即教習来蘇舞以迎崔公杜公頗銜之致政
　歸洛每遇維揚人即曰来蘇徤否謂傅希也
泥樓
　李景譲為御史大夫有看街樓閤皆泥之畏其紏彈
　也
辱䑓
　御史凡入臺已滿十旬而猶無章疏上逹者即謂之
　辱臺
㸃頭崔家
　崔雍兄弟八人皆登第進士科謂之㸃頭崔家
改名畢
　杜牧夢人謂之曰爾改名畢未㡬卒
阿婆舞
　鄭傪出妓以宴趙紳而舞者年老伶人孫子多獻口
　號曰相公經文復經武常侍好今兼好古昔人曽聞
　阿武婆今日親見阿婆舞
龜寳
　徐太尉彦若赴廣南渡小海于淺中得一琉璃瓶中
　有一龜及寸旋轉不停而瓶口極細不知何自而入
　置之舟中夜半覺舟偏重視之則羣龜層疊繞其瓶
　子懼而棄之後問舶主曰此乃龜寳也
二十五聲秋㸃長
　李郢詩云江風徹曙不成寐二十五聲秋㸃長
面部三無
　李寛為常侍有門下姓盧善相或問李公如何曰據
　其面部所無者無子無宅無塜公有數子皆先公卒
　有宅未甞還鄉居死于池州乘舟歸舟破沉其骨
孤進還丹
　許棠晚年登第甞謂人曰自得一第筋骨輕徤愈於
　少年則知一名乃孤進之還丹
白鳳雛赤龍子
　有燕巢長數尺忽羣鳥翔集遂毁巢有白鳳雛飛出
　羣鳥從去又一燕巢中有赤光毁之赤龍子長尺許
　鱗甲皆具少頃騰而飛去
海眼
　北海縣因發地得五銖錢取不盡中得一石記云此
　是海眼以錢鎮之衆懼復以掩之
吉留馨
　膠東有異人不知姓名常舞于市稱曰吉留馨後
　于市中白日乗雲而去
　
　
　
　
　
　
　
　
　
　
　
　紺珠集卷十
欽定四庫全書
　紺珠集卷十一　　　　　　宋　朱勝非　撰
　　松牕錄(韋叡/)
内起居注
　明皇幸寧王宅飲甚歡謂王曰大哥好作主人阿瞞
　為上客翌日寧王等奏言天子言動雖左右史書之
　恐不能載閨行之美乞臣與兄弟日輪一人書之以時
　關送史官從之至天寳末成三百卷經亂失亡
木芍藥
　開元花木記云禁中呼木芍藥為牡丹當時甚重之
　命李白為新詞有漢宮誰第一飛燕倚新粧之語
正封詩
　文宗常因燕問侍臣曰誰人牡丹詩最好奏云李正
　封詩云國色朝酣酒天香夜染衣時帝謂楊妃曰粧
　臺前飲一紫金盞酒則正封之詩可以見矣
展東封圖
　文宗一日取明皇東封圖展示近臣親為指説歎息
　久之謂左右曰吾思天下事難理則進濃酒以解之
萬里橋
　一行言帝行幸萬里及西狩至成都有橋名萬里方
　悟一行言
善馬經
　上問黄幡綽誰通馬經答云三丞相皆善問其故云
　臣見沙堤上丞相所乘皆良馬因知其善馬經
紫半臂
　王后寵衰泣曰三郎不記阿忠脱紫半臂為生日湯
　餅耶上為戚然阿忠后父號
蘇瓌有子
　中宗嘗召李嶠蘇瓌子問通書頲曰木從繩則正李曰
　斮朝渉之脛剖賢人之心上曰蘇瓌有子李嶠無兒
不事女主
　狄梁公姨盧氏一子縱獵不仕狄白曰某今為相表
　弟樂何從願悉力盧曰相自貴爾姨止一子不欲令
　事女主
夜明簾
　張説有一門客通説侍兒説竒門客不問後為姚崇
　所搆書生請以夜明簾結九公主其事遂解夜明簾
　乃雞林國物
秦淮鏡
　漁者投網秦淮覺異常極力舉之得一鏡照之厯厯
　見五臟六腑驚懼失墜後萬計終不得
　　蘇氏演義(蘓鶚/)
蚩尾
　蚩海獸也漢武作栢梁殿有言蚩尾水之精能却火
　災因置其象於上今謂之鴟尾則非也
婁羅
　幹辦集事之稱世傳謂婁敬甘羅甚非其理也
乾没
　漢書注此二字云得利曰乾失利曰没非也此與陸
　沈之義同
龍鍾
　不昌熾不翹舉之貎䰐鬖拉搭之類他説皆非也
龜骨如銀
　龜經云欲知龜有神相骨白如銀
觚稜
　觚者學書之牘或以記事削木為之六面或八面皆
　可書以有圭角故謂之觚文選云操觚進牘或以觚
　為筆非也班固賦曰上觚稜而栖金爵此迺闕角也
　　翰林志(楊鉅舊規志張著盛事/蘇易簡續)
大小三昧
　翰苑每下直出門謂之小三昧出銀臺上馬謂之大
　三昧言去纒縛而就解脱也
凌玉清翔紫霄
　謂登翰苑者為凌玉清翔紫霄
光院例
　舊規云陸展撰光院例牓于院堂云貴調金鉉解視
　草之煩勞出擁碧幢釋援毫之羈束固人臣之極致
　亦翰苑之殊榮至於察風俗於一方掌貨泉於三使
　其為盛也抑又次焉各出金錢用光玉署
長借馬
　學士初入院賜馬一匹謂之長借馬
心織
　盛事云王勃能文請者遺之金帛盈積人謂勃心織
　而衣筆耕而食也
逍遙公
　韋嗣立退居新豐里中宗嘗幸其宅即席拜逍遥公
　名所居廬源幽谷
奪錦袍
　天后上巳日宴從臣於龍門命賦詩曰右史東方虬
　詩先成賜以錦袍謝未畢宋之問詩成后覽之奪錦
　袍以賜之問
六絶
　李邕文章書翰正直辭辨義烈英邁皆過人時號六
　絶
千秋觀主
　賀知章解官詔於㑹稽置千秋觀命賀主之
神仙職
　續志太宗嘗曰詞臣神仙職也
䕶鑾書制學士
　後唐同光中置此官以趙鳳為之
三接見而三易稱
　宋真宗一日顧左右宣蘇易簡來入對訖還未及院
　上又曰學士來再對方回及院又傳聖語宣承㫖來
　眷注之厚古未有也
改殿前承㫖
　舊官名有殿前承㫖内臣下列之稱及蘇易簡拜學
　士承㫖太宗以名稱混雜改殿前承㫖為三班奉職
撲凸竒
　宋白和蘇易簡詩曰勞君贈我古風詩逋翁所謂撲
　凸竒
七盛
　李昉玉堂賜宴詩後序云今日之盛其事有七新除
　賜衣帶鞍馬十月朔錦袍特定草麻例物改賜内庫
　法酒俸給錢見給親事官隨從就院勅設凡七盛
　事
足趾復生
　孟景休至孝大寒葬親足趾皆墮弟景偉無乳哺公
　親乳之累日乳自下足趾復生
生祠而醉
　朱去泰知海運吏人立生祠後奏事忽醉上問之云
　臣不飲酒當是州人饗臣使覆視果然
高逸
　賀知章時謂高逸
新羅師
　蕭穎士有盛名新羅使者請為師
含像亭
　開元中張説等十七人竝寫真含像亭御製賛
　　劉馮事始(劉存/)　(馮鑑/)
詩三字至八字皆自毛詩
　三字若鼔淵淵醉言歸之類四字若關關雎鳩在河
　之洲之類五字若誰謂雀無角何以穿我屋之類六
　字若俟我於庭乎而充耳以青乎而之類七字若交
　交黄鳥止于棘之類八字若節南山云我不敢傚我
　友自逸之類
曲張續長
　世本曰揮作弓牟夷作矢皆黄帝臣弓之神名曲
　張矢之神名續長
齋戒六丁
　春秋合誠圖曰黄帝請問太一長生之道太一曰齋
　戒六丁可功成注云丁取丁寧戒戒慎也
神魚子英祠
　列仙傳子英者舒鄉捕魚得赤鯉愛其色養之經年
　長丈餘角翼皆具子英乗之飛昇而去後歸亦乗此
　赤鯉人為立祠焉
童子郎
　續漢書曰秦徵公卿子為諸生有志操者錄之號童
　子郎
黄帝六相
　管子黄帝得六相而天地理風后明天道太常審地
　理蒼龍辨東方祝融辨南方大封辨西方后土辨北
　方謂之黄帝六相
崇𤣥館學士
　唐明皇置崇𤣥館命生徒習道德經莊列文字以門
　下侍郎陳希烈兼崇𤣥館大學士檢校兩京宮觀又
　别置道學𨽻崇𤣥館課試如明經謂之道舉
曳白
　天寳中御史中丞張倚男奭判入高等為人所訴明
　皇於勤政樓親臨覆試終日不能措一詞謂之曳白
中書通事舍人
　魏置通事郎掌誥命晉置中書通事舍人北齊改為
　中書舍人隋號内史舍人唐初因之龍朔中改為西
　臺舍人光宅中改為鳳閣舍人開元中改為紫微舍
　人復為中書舍人
四匭
　唐天后垂拱二年置匭四枚共為一室以銅鑄四面
　各依方色東曰延思有以養人勸農之事及賦頌求
　官爵者投之南曰招諫有言時政得失及直言正諫
　者投之西曰伸寃有披陳屈抑者投之北曰通𤣥象
　非常災變及隱秘者投之天寳中以匭音同鬼改為
　獻納使後又改知匭使掌其四匭
門狀
　古者削竹木以書姓名故謂之刺後以紙書謂之名
　紙至唐時李德裕為相貴盛人務加禮每通謁改具
　銜起居謂之門狀
苾蒭
　尊勝經號僧曰苾蒭比物本草有五義一生不背日
　二冬夏常青三體性柔軟四香氣逺勝五引蔓傍布
　為佛之徒弟理亦宜然故以為之名也
僧爵秩
　後魏太祖以沙門法果為輔國宜城子累加忠信侯
　卒後贈老壽將軍胡靈公隋文以沙門彦琮為翻經
　館學士甚寵
解脱履
　單底曰履重底曰舄永嘉中為伏鳩頭鳳頭履梁武
　帝以絲為之曰解脱履
羃䍦
　唐初以隋制宮人乘馬著羃䍦雖為夷服而全障蔽
　永徽後帷帽施裙漸成為淺露天后朝帷帽大行羃
　䍦遂廢
拜帛代香纓
　古者婦始見舅姑持香纓以拜五色采為之隋牛𢎞
　議以素絹八尺中擗名曰拜帛以代香纓
卷白波
　古有酒令名卷白波起於東漢初擒白波賊如席卷
　故酒席言之以快人意耳
偏提
　酌酒器元和間謂之注子後仇士良惡其名同鄭注
　乃去其柄安系名曰偏提
白肥修瘠
　貞元中穆寧為刺史其子列侍方食熊白及鹿脩乃
　曰白肥脩瘠相資為宜即以白裹脩而進因以雜白
　為名
虎幄雲幕
　説文在上曰幕在傍曰帷女媧作雲幕衛侯謂之虎
　幄幄亦帷帳之類
博陸
　聲諾曰博陸采名也六隻骰子皆六
　　傳竒(裴鉶/)
感甄賦
　蕭曠遇神自云漢甄后慕陳思王為文帝幽死後遇
　王於洛川王為感賦改曰洛神
絳雪丹
　薛昭遇仙女一曰張雲容一曰蕭鳳臺一曰劉翹翹
　得絳雪丹度世
松醪春
　鄭德鄰居江上遇一賣菱叟每以佳酒松醪春飲之
　鄭嘗悦一大商之女舟泊岸下數調謔之一日舟覆
　女溺死叟乃水府君活其女以送鄭
鬻唐韻
　文蕭遇呉綵鸞遂妻之文甚貧呉(日/)寫孫愐唐韻一
　部運筆如飛鬻五緡
回鴈使者
　元徹栁實遇水仙既别約曰有信可託回鴈使者後
　於回鴈峯下得使者廟
手語
　崔生謁一品問疾其侍婢與之手語
槐王
　江叟夜宿閿鄉盤豆館中古槐下聞有神來呼槐王
　槐應之也
藍橋神仙窟
　裴航遇雲翹夫人劉仙君之妻也因作詩託其侍婢
　裊煙以達意夫人荅詩云一飲瓊漿百感生𤣥霜搗
　盡見雲英藍橋便是神仙窟何必﨑嶇上玉京後航
　過藍橋乞漿於居人再過之夫人云有妹雲英可以
　為配乃出一刀圭藥云須得玉杵玉臼能碎此藥則
　雲英可得航果得之乃聘雲英焉
紅綃
　大厯中有崔生者其父遣省一品疾既見一品侍婢
　三人皆絶色生退一品令紅綃者送之生回視紅綃
　乃立三指又三反掌指胷前小鏡云記取生歸大感
　而莫曉其意家有崑崙奴俠士也生告之乃曰彼有
　十院三指必第三院也三反掌十五數也指鏡言月
　圓夜也然一品宅重牆複屋且有猛犬噬人惟老奴
　能徃至夜奴以青絹為衣挾大鐵椎以入未旦殺犬
　負紅綃以遺生其奴名磨勒
金釵玉龜
　明皇念楊妃令方士楊什伍求之至蓬萊頂高宮西
　廡上元女仙張太真者即貴妃謂什伍曰我上帝侍
　女𨽻上元宮聖上太陽朱宮真人偶以宿緣為侍衛
　爾乃取開元中所賜金釵鈿盒各半玉龜子為信什
　伍以進上為潸然賜號通幽
百花橋
　元徹栁實渡海風吹船抵孤島遇玉虚尊師與南冥
　夫人㑹之二人告求歸路夫人曰有百花橋可行俄
　有長橋上有異花二人乗之遂登岸
鮑姑艾
　崔煒常救一老嫗嫗曰吾善炙贅疣今有越井崗艾
　奉贈後煒墮井一蛇載往皇帝廟四女子求鮑姑艾
　煒不曉女曰即前嫗鮑倩女葛洪妻也蛇即龍安期
　生嘗跨之遊玉京號玉京子頷有疣因為炙之皇帝
　廟即尉佗廟是也
紅拂妓
　李靖微時見楊素白事有紅拂妓目靖久之其夜來
　奔曰我楊家紅拂妓也閲天下人多矣未有如公者
　松蘿願托故來奔耳
龍膏
　金剛仙於潭畔振錫作法水即涸以瓶置泥中一鰍
　躍入曰此龍也吾將至海門以藥煮為膏以塗足則
　渡海中若坦途也
壽倒三松
　女仙上元夫人降封陟陟不顧夫人曰我能令君壽
　倒三松
千秋栢子
　陶太白陟芙蓉峯遇毛女毛髮翠潤曰我秦宮人餌
　松脂栢子如此乃以萬歳松脂千秋栢子分遺陶太
　白也
斑特斑寅
　甯茵山居夜有二人來訪一稱桃林處士斑特一稱
　南山將軍斑寅相與論難久之乃去明日見牛虎跡
　耳
　　甘澤謠(袁郊/)
花月之妖
　武三思妓素娥有殊色狄梁公訪三思請出之忽失
　所在於壁隙間聞蘭麝芬馥附耳而聽則娥在焉細
　語曰某乃花月之妖上帝遣奉公言笑梁公時之正
　人某不敢見願公勉事梁公勿萌他志也
三舟
　陶峴彭澤之後自制三舟一舟自乗一舟載客一舟
　具酒饌
懶殘
　衡岳寺有僧執役性懶而食殘號懶殘李泌常異之
　一日徃見正撥火出芋啗之取其半以授泌曰勿多
　言領取十年宰相
圓澤
　李源與僧圓澤為忘形之友同至三峽次南圃見一
　孕婦圓澤曰此是某託生之所與源相别約後十二
　年杭州相見是夕果卒而婦人生一子源如期至杭
　州訪之至天竺寺忽聞牧童菱髻歌竹枝隔溪呼源
　乃圓澤也歌曰三生石上舊精魂賞月吟風不要論
　慚愧情人逺相訪此身雖異性常存歌畢翻然而去
紅線
　唐潞帥薛嵩有妓曰紅線當至德之後兩河未寧田
　承嗣有異圖欲併潞州募武勇超絶者三千人號外
　宅男嵩聞以為憂每咄咄獨語紅線因侍問之嵩具
　告紅線曰此易爾某願到彼觀其形勢初夜首途三
　更可還出户忽不見未曉果復來取承嗣寢所金盒
　來嵩遣使持送盒詣承嗣書曰有客從彼來云自元
　帥頭邊得此金盒承嗣大懼散外宅男河北遂寧
許雲封驗笛
　樂工許雲封善笛自云學於外祖李謩韋應物守任
　城見之示以家藏古笛云天寳中得於李供奉者雲
　封熟視曰此非外祖所吹笛也公問何以驗之雲封
　言取竹之法以今年七月望前生者明年七月望前
　伐過期則音窒不及期則音浮浮者外澤中乾受氣
　不全則其竹夭此笛竹之夭者遇至音必破令試吹
　之雲封舉笛吹六州遍一疊未盡笛忽中裂公嘆異
　之
　　乘異記(張君房/)
安第三等眼
　陶穀少時夢為吏追去云奉符換眼吏附穀耳求錢
　安第一等眼榖不應又安第二等眼又不應吏曰只
　得第三等眼矣既覺眼睛深碧色後遇善相道士陳
　紫陽相穀曰一雙鬼眼固當清貴然不至大位也
論雌雄龍
　劉洞徹善畫龍一日有夫婦二人造門觀畫因謂劉
　曰龍有雌雄其狀不同雄者角浪凹峭目深鼻豁鬐
　尖鱗宻上壮下殺朱火燁燁雌者角靡浪平目肆鼻
　直鬐圓鱗薄尾壮於腹劉不能平作色問何以名之
　其人曰身乃龍也請公觀之遂化作雙龍而去
沈彬石墓
　郎官沈彬既葬掘地得石墓中有石蓮花燈三碗無
　他物傍有銘云開成一年開雖開即不埋漆燈猶不
　㸃留待沈彬來因就葬之
化鶴丹
　許遨有幻術每為人燒丹必厚取其資云市藥造爐
　使其人自守而候之每燒四十九日將成必有犬逐
　猫觸其爐破雙鶴飛去屢如此時人呼為化鶴丹
　　青瑣高議(劉斧/)
御愛檜
　亳州太清宮以真宗將幸宮殿有老檜南枝礙簷將
　加斤斧一夕大風雷比曉檜枝已轉而北矣真宗甚
　愛之因謂之御愛檜
叢鄉
　富鄭公於徐州葬遺骸為一大塜曰叢塜後有人過
　徐夜迷失道入一邨落居民甚衆問之曰此名叢鄉
　富公所建乃其塜也
紫府真人
　韓魏公
崑臺真人
　富鄭公
地羊
　高言避罪附海舟之大食國國有羊生於地羊將出
　以牆圍之羊出而臍連地必呼噪以驚之臍乃斷
一捻紅
　驪山牡丹最佳者號楊家紅一株盛開楊妃因㸔於
　花間捻之次年花開果有指痕因謂之一捻紅又製
　一捻紅曲焉
錦里油
　西蜀有尼造補鬢香油本州貢之宫中謂之錦里油幸
　蜀之䜟也
巨黿冠玉釵
　趙后夢漢帝曰昭儀以累殺吾子罰為巨黿居北海
　之隂後大月氐王獵海上見巨黿首冠玉釵
神清之洞
　歐陽修為西京推官遊嵩山見巨崖之上苔蘚成文
　曰神清之洞同遊皆不見
紅葉媒
　唐于祐嘗於御溝得紅葉上有詩云殷勤謝紅葉好
　去到人間祐復題一聨投之後祐因娶宮女韓氏暇
　日閲此取視之乃韓所題而祐所題葉韓得之韓為
　一絶有須知紅葉是良媒之語
玉乳梨金槌棗牙様棗半斤李
　皆煬帝苑中所植也
醉妃紅
　牡丹同上
解生
　煬帝時有獻巨鯉者帝問漁者何姓曰姓解乃丹書
　解生二字于額縱之池中後見此魚益大出於波間
　解字已不完唯存角字帝惡之欲射而魚遂没竭池
　捜之不獲乃唐受命之兆也
朱浚元
　有人得朱蛇放之後來致謝稱進士朱浚元
雲姬
　朱浚元所遺之姬於試闈探得試題遂及第
周厚德
　梁祖夢天下城隍土地神來視其謁云周厚德
過湖三升米
　巢湖間舟人語曰過湖三升米不過三石米言順善
　之人過湖甚速而有負於神者百倍不可過也
枕龍卧鳳
　地理家云葬地欲得枕龍卧鳳來山去水
錦羽兒
　有人夜來一彩禽觸馬首翌日遇鬼乃莊宗時女樂
　笛部頭云已遣錦羽兒相邀
　　談苑(黄鑑/)
一佛出世
　太宗尤重内外制之任嘗謂近侍曰詞臣之選古今
　所重朕聞朝廷命一舎人六親相賀諺曰一佛出世
　豈容易哉
六朝舊本
　雍熙中太宗以九經多譌謬俾加刋校而史官有宋
　臧榮緒梁岑之敬等所校左傳諸引以為證祭酒
　孔維上言其本來自南朝不足援據而杜檢引貞觀
　四年勅以經藉舛訛蓋由劉石之季學士率多南遷
　中國經術寖微今後並以六朝舊本為證維遂無以
　對
金石屯㑹
　周世宗時王溥薦向拱平鳳翔又薦守京兆拱臨行
　問溥所欲溥曰長安石刻悉欲得之拱購至三千本以
　獻溥命分錄為琬琰集百卷未成而卒拱之求碑遍
　及邨落民以為患多潜毁之亦金石之屯㑹也
籠罩
　李沆作相見客寡言或問之曰茍屈意妄言是謂籠
　罩僕未能也每言居相位無他補唯中外所陳利害
　一切罷之少以報國耳
灰釘
　徐鍇欲注李商隱樊南集悉知其用事有代王茂元
　檄劉稹書云喪貝躋陵飛走之期既絶投戈散地灰
　釘之望斯窮獨恨不知灰釘事乃後漢杜篤論都賦
　燔康居灰珍竒椎鳴鏑釘鹿蠡商隱之雕鎪也如此
破瓜年
　呂洞賔嘗謁張洎自言呂渭之後四子温恭謙讓讓
　終海州刺史洞賔乃海州裔贈洎詩云功成當在破𤓰
　年而洎以六十四卒破瓜蓋二八是其證也
獺祭魚
　李商隱為文多檢閲書冊左右鱗次人戲謂獺祭魚
肆赦用金雞
　杜鎬言肆赦立金雞宋孝王嘗問司馬膺之對以海
　中星占云天雞星動為有赦此説非也西方主兑兑
　為澤而雞者巽之神巽主號令合是二儀取象掲竿
　以示衆焉肆赦故立金雞
三多
　學者當取三多㸔讀多持論多著述多三多之中持
　論尤難為文須辭理相稱不然同乎按檢不足取也
葑田
　二浙湖上菱葑相結積久厚至尺餘潤沃可種蔬稻
　裁割成段可以水中牽引徃來土人謂之葑田
畬田
　江南人多畬田先縱火謂之熂爐俟經雨下種厯三
　歲土脈竭不可種復生草木宋西陽王子尚云山湖
　之俗熂山封水以種名疁田即謂此也爾雅田一歲
　曰葘田二歲曰新田三歳曰畬田凡三歲不可復種
　故名畬(熂音餼疁音留/)
眠兒歌
　内翰所作文字名目至廣唐學士撰宮中眠兒歌即
　是今之剃胎頭文也
五禽為客
　李昉以司空致仕所居有園林畜五禽皆以客名之
　謂白鷼曰閒客鷺鷥曰雪客鶴曰仙客孔雀曰南客
　鸚鵡曰隴客
轆轤體
　唱和聨句之起其來久矣自舜作歌臯陶賡載及栢
　梁聨句至唐始盛元稹作春深題二十篇並用家花
　車斜四字為韻劉白和之亦同令狐楚所和詩多次
　韻始於此凡聨句兩句或四句亦一對用之或只一
　句出一句對者謂之轆轤體耳
擫押鈎格抵
　唐陸希聲得書法凡六字擫押鈎格抵又云用筆雙
　鈎則㸃遒勁謂之撥鐙法言此法傳自二王陸以授
　沙門𧦬光光入長安為翰林供奉希聲以詩寄之曰
　筆下龍蛇似有神天池雲雨化逡巡寄言昔日不龜
　手應念江頭洴澼人𧦬光因薦陸江南李主亦得此
　法書絶勁又増導送二字
黒牡丹
　劉訓京師富人梁氏開國嘗假貸以給軍京師春遊
　以觀牡丹為貴而劉氏邀客賞花乃繫水牛數百頭
　在前曰此劉家黑牡丹也時牛極貴一頭牛不下一
　百千也
造五鳳樓手
　韓浦弟洎皆有學浦善聲律洎能古文洎曰五兄為
　文譬如繩樞草舍聊庇風雨予是造五鳳樓手浦聞
　之因贈洎蜀牋為語曰十様蠻牋出益州寄來新自
　浣溪頭繩樞草舍渾無用助爾添修五鳳樓洎大慚
　焉
　　春明退朝錄(宋敏求/)
讀文選悟養生
　任惠恭布晚年康强或問養生術公曰讀文選有所
　悟所謂石韞玉以山輝水含珠而川媚是也
壓角
　舍人院知制誥上事必設紫褥于庭面北拜㕔閣長
　立褥之東北隅謂之壓角宋宣憲作掖垣叢語而不
　載其事按唐惟裴延裕貞陵遺事云舍人上事知印
　宰相當壓角其禮為舊矣子為舍人邵興宗入院邵
　不疑為閣長遂壓角時議美之
南宮舍人
　唐舊説禮部郎中掌省中文翰謂之南宮舍人百日
　内須知制誥又謂員外郎為瑞錦窠員外郎㕔前有
　大石諸州送到廢印皆於石上破之又圖寫祥瑞亦
　員外郎㕔所掌令狐詩云移石幾回敲廢印開箱何
　處送新圖今廢印宜依故事碎之
宮人斜
　唐内人墓謂之宮人斜四仲遣使祭之見唐人文集
鼕鼕鼓
　京師街衢置鼓於小樓以警昏曉太宗時張洎製坊
　各列牌於樓上按唐馬周建議置鼕鼕鼓劉禹錫云
　雞人一唱鼔鼕鼕是也今不聞鼔聲金吾之職久廢
上元然燈
　上元然燈或云沿漢祠太一自昏至晝故事梁簡文
　帝有列燈陳後主有光壁殿遥詠山燈詩明皇先天
　中東都設燈文宗開成中建然燈迎太后則是唐以
　前歲不常設太宗時三元不禁夜上元御乾元門中
　元下元東華後罷中下元而上元遊觀特為繁盛
孤山誤為姑
　宋景文言大小孤山孤獨字也有廟江壖乃為婦人葢
　誤以孤為姑龍圖陳簡夫留詩曰山稱孤獨字廟塑
　女郎形過客須知誤行人但乞靈
草底檢
　凡公文中書謂之草樞密院謂之底三司謂之檢秘府
　有梁朝宣底三卷即正明中崇正院書也
過馬㕔
　北都使宅舊有過馬㕔按唐韓渥詩云外使進鷹初
　得試中官過馬不教嘶注云上乘馬中官馭以進謂
　之過馬既乗之乃蹀躞嘶鳴也唐藩鎮僣禮以名其
　㕔
重戴
　國朝兩省尚書省郎官竝出入重戴國初兩制亦然
　王黄州罷内翰知滁州謝表云臣頭有重戴身被朝
　章是也後自祥符間兩制竝徹去非故事也
葛將軍
　仁宗嘗夢至大澤中迷錯失道左右侍衛皆不見忽
　自天際有旌幡乘雲下以乘奉帝帝問何人曰葛將軍
　也送帝還宫乃寤因令尋其名稱云道笈中奏章圖
　云天門有三人守衛一人云葛將軍掌旌遂詔圖其
　象令宮觀供事之張安道説此
霈宥有三
　國朝之制凡霈宥有三曰大赦曰曲赦曰德音宋元
　憲云德音非可名制書乃臣下奉行制書之名天子
　自謂德音非也唐常衮集赦令一門總謂之徳音葢
　得之矣
聒帳
　太宗嘗謂侍臣曰後唐莊宗湛飲以鄭聲與胡部合
　奏謂之聒帳自昏達旦不息半酣之後置畎酒箆沈
　醉射弓招箭者以物擊銀器聲言中的與俳優結十
　兄弟每畧與近臣議事必傳語伶人敘相見遲晚之
　由此數事不見書傳詢故老得之
詔勅用黄紙
　唐日厯上元三年閏三月戊子勅云制勅施行既為
　永式皆用白紙多有蠧蟲自今尚書省頒下諸司及
　諸下縣竝用黄紙書之
　　歸田錄(歐陽修/)
文中虎
　謝希深初以啓事謁楊文公億有云曳鈴其空上念
　無君子者解組不顧公其如蒼生何大年書此四句
　于扇上每語人曰此文中虎因此知名也
賣油翁論射
　陳康肅堯咨善射一日射于郊外有賣油翁過而視
　之公問曰吾射如何公曰手熟爾公怒曰汝能射乎
　翁曰不能以酌油知之乃取一葫蘆以錢覆其口初
　注之如線入錢孔注畢而錢四邊不濕曰此若甚難
　然亦無他但要手熟爾
紫宸非人臣之稱
　丁度罷政除紫宸殿學士議者謂人臣不可加此名
　乃改為觀文觀文亦煬帝殿名理宜避之當時不知
　耳
江南勾當回
　曹武惠王彬既平江南回詣閤門求見其榜子云奉
　勅江南勾當公事回其謙恭如此
學士著姓
　學士劄子不著姓但云學士臣某自盛度丁度同在
　翰苑遂著姓以别之遂為例
四色官
　唐制三衛有司戈司階執干執㦸謂之四色官令正
　衙放朝惟金吾一人每日喝不坐謂之四色官可笑
笑得面似鞾皮
　三司舉辟庫務官而權貴請託甚重田元均寛厚長
　者在三司深厭於請而不拒人皆強笑以遣之嘗曰
　作三司使數年笑得面似鞾皮
薄持薄夜
　飲食古今不同名湯餅唐人謂之不托今俗呼餺飥
　晉束晢餅賦有饅頭薄持起溲牢九之號惟饅頭今
　存餘不曉荀氏謂薄夜亦不曉之
葉子格
　葉子格自唐中世有之唐人藏書多作軸卷其後有
　葉子其制似金册子以便檢骰子格亦以葉子寫之
　因以為名楊大年其門人仲簡鄭戩亦能之也
鶴格
　大年取葉子格名紅鶴皂鶴者别演為鶴格今亦無
　人曉者
翡翠屑金
　翡翠如琉璃碧為杯罌金磨之則如硯磨墨又云人
　氣粉犀將犀角為小塊薄紙裹于懷中煖徹急投臼
　中搗之即如粉矣
　　金坡遺事(錢惟演/)
一堆灰句
　張洎文章清贍在江南日將命入貢還作十詩以訾
　詆京師有風物一堆灰句蘇易簡得其親書洎歸朝
　為學士與易簡同院爭寵不相下易簡語同列曰清
　河更相矛盾將灰堆之詩進呈洎聞為屈
靈鵲
　翰苑有雙鵲常栖於玉堂後海棠樹馴熟不畏人每
　鳴噪即有大詔令鼂逈詩曰靈鵲心驚喜錢思公亦
　有詩云靈鵲先依玉樹栖謂此也
　　談助(闕名/)
不語先生
　牛羊日厯以白居易六帖為不語先生
太牢筆少牢口
　京師語曰太牢筆少牢口南北東何處走太牢牛僧
　孺少牢楊虞卿也
花蕧
　戴凱之竹譜云竹將枯花蕧乃縣注云竹生花實其
　年必枯蕧實也音福
籠鍾
　譜云籠鍾之美爰自崑崙籠鍾竹名也黄帝使伶倫
　伐之以作樂
一節為船
　雲丘帝竹一節為船
扶老
　笻竹可杖磥砢不凡謂之扶老
竹子
　張華神異經云竹子乃笋也
八月春
　竹根曰鞭賛寧竹譜云鞭多西南行故謂之東家種竹
　西家理地以鞭行時八月為春三月為秋凡百穀皆
　以始生為春成熟為秋也
煮簀
　陸雲笑林云漢人適呉呉人設笋問何物也曰竹也
　歸煮其簀不熟曰呉人欺我哉
炙面女
　昭君邨生女皆炙其面白居易詩云至今邨女面燒
　灼成斑痕
天河生
　唐巢縣令楊曄膳夫經以芋頭為天河生
　　麗情集(張君房/)
浣沙桂子
　霍小玉侍兒之名
遺策郎
　鄭生過李妓宅見娃徘徊不能去詐遺䇿以駐馬後訪之
　婢呼曰前遺策郎來也
卷中人
　唐裴敬中為察官奉使蒲中與崔徽相從敬中回徽
　以不得從為恨久之成疾自寫其真以寄裴曰崔徽
　一旦不如卷中人矣
寄淚
　灼灼錦城官妓御史裴質與之善裴召還灼灼每
　遣人以軟紅絹聚紅淚為寄
環者還也
　崔鶯寄張生信有玉指環云環者還也
燕子樓集
　盼盼徐之名倡張建封納之於燕子樓張卒盼盼思
　之問者輙答以詩得三百篇名燕子樓集
秋雲羅帕
　賈知微曽城夫人杜蘭香既别贈賈秋雲羅帕裹丹
　五十粒云此羅是玉女繅玉蠶繭以織成
沈翹翹
　文宗時宮人有白玉方響以犀為椎以紫檀為架後
　出宮歸秦氏秦出翹製曲以寄之名曰憶秦郎
非煙
　咸通中武公妓也善擊甌其鄰趙象窺見因門媪以
　玉葉牋題詩寄之非煙以連蟬錦香囊并碧茗牋贈
　象以通其意
薛瓊瓊
　開元中第一箏手中官楊羔潜待崔懐寳飲以薰肌
　酒曰此常春草所造羔令崔作詞方得見瓊瓊崔曰
　平生無所願願作樂中箏近得佳人纎手子砑羅裙
　上放嬌聲便死也為榮
栁枝孃
　洛中里孃也聞誦義山燕臺詩乃折栁結帶贈義山
　乞詩
香兒
　元載妓薛瑶英㓜以香雜飲食啖之長而肌香
　
　
　
　
　
　紺珠集卷十一
欽定四庫全書
　紺珠集卷十二　　　　　宋　朱勝非　撰
　　摭遺(闕名/)
烏衣國
　唐王謝航海為風飄至一洲見一翁曰此吾主人郎
　延至其家以女妻之問其國名曰烏衣國將歸贈飛
　雲軒洒以羽毛池水乘之至其家見梁上雙燕顧語
　乃悟遊燕子國也
頭顱可知
　陶𢎞景與從兄書云昔仕宦期四十左右作尚書郎
　即投簪高邁令三十六方作奉朝請頭顱可知不如
　早去
題詩得水仙
　桂陽王㑹客分題作詩𢎞景探題得水仙
日窟月阿
　東卷日窟西駢月阿𢎞景賦詞
蓬萊都水
　夕見定籙府丞來日欲以公代蓬萊都水使者
　　洞微志(錢希白/)
雞窠中九代祖
　太平興國中李守中為承㫖奉使南方過海至瓊州
　界道逢一翁自稱楊遐舉守中詣其居見其父曰叔
　連年一百二十又見其祖曰宋卿年一百九十五語
　次其梁上雞窠中有一小兒出頭下眎卿曰此九代
　祖也不語不食不知其年朔望取下子孫列拜而已
天麥毒
　顯德中齊州有人病狂每歌曰踏陽春人間二月雨
　和塵陽春踏盡秋風起腸斷人間白髮人又歌曰五靈
　華盖晚玲瓏天府由來汝腑中惆悵此情言不盡一丸
　蘿蔔火吾宫後遇道士作法治之乃云夢中見一紅
　衣小女引入宮殿皆多紅名曰紫州小姑令歌道士
　曰此正犯天麥毒女即心神小姑脾神也按醫經蘿
　蔔治麵毒故云火吾宫即以藥并蘿蔔食遂愈
燕奴
　有術士於腕間出彈子一丸皆五色叱令變即化雙
　燕飛騰名燕奴又令變化二小劍交擊須臾復為丸
　入腕中
盧絳夢曲
　盧絳夢白衣女子以甘蔗兩盤遺絳絳食其一女子
　曰若食盡終享富貴乃歌菩薩蠻曲云玉京人去秋
　蕭索畫簷鵲起梧桐落歌枕悄無言月和清夢圓背
　燈惟暗泣甚處砧聲急眉黛逺山攅芭蕉生暮寒絳
　問何人曰姓白後當於固子陂相見絳後為江南李
　主將被誅于固子陂其行刑者乃果白姓也
石押衙
　汴都之南百餘里有周令公墓前一石人作怪人或
　遇之稱魯校書石押衙
勃賀
　僧便聰遊五臺將還京師有老僧託以書其上題云
　東京城北尋勃賀分付僧竊啓封視之云度衆生畢
　早來茍更强住却恐造業復封之至京尋訪不見其
　人一日於五丈河側見一小兒逐一大猪名勃賀屠
　者趙氏子能引羣猪令不亂遂愛婆荷故以名僧試
　呼其名以書投之猪遽食其書人立而化僧徑之五
　臺訪其老僧亦化去矣
呂口
　虞部郎中周仁約監永豐倉有通謁者曰進士呂口
　及見之如十許歳小兒出一啓為贄仁約讃之有云
　莊周之壑已空孔緒之車何適仁約問孔緒之車出
　何書乃厲聲呼仁約父祖名諱仁約叱之遂化為大
　鼠入倉去
妙花
　有鄭超維者洛人赴官西蜀道遇田㕘軍與俱行田
　多聲妓臨别以一人贈鄭名妙花甚美麗鄭罷官赴
　調京師復見田㕘軍者問妙花且云居西蜀鄭後歸
　里妙花告别曰某非人乃狐耳問田㕘軍者亦狐也
　將復問田君鄭送郊外化為狐而去矣
敗土色
　盧多遜未第時面極墨有相者告曰此名敗土色貴
　即明潤復來必災後厯貴仕面色甚瑩將敗前數日
　忽暗黒如故
鴉㹠
　有人善食野物採鴉雛之未毛者以油塗之復置巢中
　至大不毛取食之號鴉㹠後其妻産一物正如其形
　狀也
　　青箱雜記(吴處厚/)
金櫻蜂糖
　浙人以錢鏐之故呼石榴為金櫻江淮以楊行密之
　故呼蜜為蜂糖
野馬黄羊
　杜祁公詩云雙鳬乘雁常深愧野馬黄羊亦過憂人
　不知下句事乃唐張説傳云吾肉非黄羊必不畏其
　食血非野馬必不畏其刺用此事也
津步
　嶺南謂水津為步韓退之羅池廟碑云歩有新船是
　也
市虚
　又謂市為虚子厚詩云綠荷包飯趂虚人是也又有
　痰市間一日集如痰瘧然
吞印
　劉滋未第時夢人攜印滿籃呑之至十四枚止見印
　累累出於腹上後登科厯十四任
五相一漁翁
　王禹偁精於四六有同在翰林而大拜者王有啓賀
　之云五神山上曽陪鶴駕之遊六學士中獨有漁翁
　之歎葢有白樂天詩云元和六學士五相一漁翁
囝哀閩
　閩人謂子為囝(音/蹇)謂父為郎罷唐多取閩奴為宦者顧
　况有囝哀閩一篇云囝生閩方囝吏得之乃絶其陽
　為臧為獲致金滿屋又有囝别郎罷郎罷别囝之語
　以諷諫
碑隂八字
　義縣有漢太尉許馘碑久磨滅許氏諸孫再刻之或
　題八字刻于碑隂曰談馬礪畢王田數七人莫能曉
　徐鉉父延休一見則解曰談馬即言午許字也礪畢石碑
　王田即千里重字也數七即六一立字也許碑重立
　字也
繁臺
　天清寺臺本漢梁孝王鼓吹臺朱梁高祖嘗閲武於
　此因改為講武臺其後有繁氏居側又號繁臺
蘇臺
　蘇有姑蘇臺故曰蘇臺相有銅雀臺故曰相臺滑有
　測景臺故亦曰滑臺
腰黄
　本朝知制誥待制止服皂鞓犀帶遷直學士始横金
　燕公肅為待制十年不遷遂作陳情詩曰鬢邊今日
　白腰下幾時黄不久果遷也
　　先公談錄(李宗諤/)
照袋
　以烏紗為之四方有蓋并舉中貯紙筆等五代時人多
　用之
問三事
　李昉為相每見客必問三事民間有何疾苦為政有
　何術業時政有何缺失有可采者即日上聞
麤官
　唐之盛時内重外輕任方面者目為麤材燕公愧無
　通材供國麤使薛能謝人惠茶詩云麤官乞與真抛
　却賴有詩情合得嘗之句
竇氏五龍
　諫議大夫致仕竇禹鈞有子五人儀儼侃偁僖俱以
　進士及第俱厯顯仕俱著清望儀儼尤擅文名于時
　馮道贈詩云燕山竇十郎教子有義方靈椿一株老
　丹桂五枝芳故號曰竇氏五龍
諫議謂之坡
　唐諫議大夫班在給舎上一遷為給事又遷為舍人
　有自它官為諫議者班給舎上班中戲語饒陟上坡
　却須下坡言遷給舎却在下也
尚書裏行
　舊語太常不是卿秘書不是監以其職品清重不與
　他卿監等李為翰林長以病求大蓬之拜又太常卿
　在六曹尚書丞郎同幕次謂之尚書裏行
　　倦遊錄(張師正/)
瓜虀
　韓龍圖贄山東人喜食瓜虀能論品第趙悦道戲之
　曰歐陽永叔撰花譜蔡君謨撰茘枝譜請公撰瓜虀
　譜
候柱窠脈
　孔嗣宗自言善候柱窠脈布指其上即知虚實
家鹿
　嶺南人食䑕謂之家鹿
陳希夷戒
　真宗召陳摶至闕下士大夫多謁見求其言告之曰
　愛好之所無久戀得意之所無再徃如此而已
山蕷
　山藥按本草名薯蕷唐代宗名豫改下一字為藥本
　朝英廟諱上一字改為山今合謂之山蕷
善謔驛
　襄州南有驛名善却葢唐之善謔驛乃淳于髠放鵠
　處也栁子厚集和劉夢得善謔驛奠淳于髠先生是
　也
　　資暇集(李匡文/)
行李
　左傳云行李之往來注云行李使人也今人以裝為
　行李非也正當作行使籀文使字作字疑訛為李字
藥欄
　今園亭中有云藥欄者欄與藥是一事非花藥之欄
　也按宣帝詔曰池藥未御幸者假與貧民蘇林注
　云以竹為繩相接連綿為禁藥使人不得往來耳
星貨鋪
　市肆以筐筥等鱗次其物以鬻者曰星貨鋪言羅列
　繁密如星今呼為星火鋪非也
蹙戎
　今人以奕局取一道人以五棋子謂之蹙融非也當
　謂之蹙戎此戲生於黄帝蹙鞠意在軍戎又庾元規
　著座右方所言蹙戎是也
　　夢谿筆譚(沈括/)
視草臺
　學士院玉堂太宗嘗幸今惟學士上曰許正坐它日
　則不故事堂中設視草臺草制則具衣冠坐其上今
　廢之矣
然牕
　玉堂東承㫖閣子牕上有火然處太宗嘗夜幸蘇易
　簡為承㫖已寢遽起無燈宮嬪自牕引燭照俾具衣
　冠
蛾眉班
　唐制兩省供奉官東西對立謂之蛾眉班
槐㕔
　學士院第三㕔閣子前有一大槐號槐㕔舊傳居此
　閣者多入相今入院者爭據此㕔
校書官稱學士
　開元集賢院故事校書官稱學士今三館皆稱學士
　葢開元故事也
一麾
　今謂守郡曰建麾盖用顏延之與阮始平咸詩云累薦不
　入官一麾乃出守此皆指麾之麾自杜牧云欲把一
　麾江海去後人承誤用之也
馬尾胡琴
　括為西邊凱歌云馬尾胡琴隨漢車曲中猶自怨單
　于
曼卿豪飲
　曼卿與劉潜為酒友每露頂著械而坐謂之囚飲飲
　于木杪謂之巢飲以藁席束之引首出飲飲已復縮
　之謂之鼈飲夜置酒空室中謂之徒飲匿于四旁一
　人時出飲飲已復匿謂之鬼飲後為海州通判於公
　舎後營一庵名曰捫虱庵
　　雞跖集(闕名/)
玉虎鳴
　河圖謂雷聲
雨虎
　關山圖霍山有雨虎如􁀙雨則出
銀灣
　許洞詩謂銀河
玉女披衣
　王采安居記萍鄉有玉女崗天將雨則出五色雲人
　謂玉女披衣
天乳星
　列星圖曰天乳明則甘露降
參旗井鉞
　博奕作參旗井鉞十二軍號
神漿
　盧思道謂雨曰神漿可挹
八穗書
　韋續云神農因嘉禾作八穗書
銀浦
　李賀詩謂天河
孤雲兩角
　興元南有路通巴州極高險謂之兩角諺曰孤雲兩
　角去天一握因謂此爾
去天尺五
　韋曲鄠杜近長安諺云城南韋杜去天尺五
浮玉堂
　太湖記云湖是仙人浮玉北堂
鱗屋
　楚詞注河伯以魚鱗為屋
平泉石
　李衛公詩序曰後世以平泉一石一花移放他處者
　非李氏子孫
交魚符
　唐宫殿門給交魚符
金杯玉椀
　桑道茂謂公卿宅曰永寧坊是金杯破可重製安邑
　里是玉椀一破不復全矣
綠莎㕔
　河中府舊有綠莎㕔王元之送人詩云綠莎㕔事舊
　鳴蛩
甲乙丙丁名
　樂天作牛竒章石記曰公嗜石以甲乙丙丁為品太
　湖為上羅浮次之天竺又次之餘為下
拒風冠
　南齊永明中高麗使至冠拒風冠曰古弁之遺象
鈎絡帶
　呉錄云革帶是也
五兩
　北堂書抄候風之羽楚人曰五兩
妓衣
　梁夏侯亶妓妾客至令隔簾作樂後以簾為妓衣耳
縹瓦
　劉陶詩云縹碧以為瓦
婪尾酒
　最後飲酒也太平廣記虎部申屠證事
蓴龜
　酉陽雜俎蓴根甚美名蓴龜
玉笋門生
　李相知舉門生多清秀謂之玉笋門生
名在月中
　㑹稽先賢傳闞澤年十三夢姓名炳然在月中
雲藍紙
　段成式與温庭筠詩序云予在九江造雲藍紙輒送
　五十板詩云三十六鱗充使時數番猶得裹相思
雌甲辰
　裴晉公有遺以槐癭者郎中庾威在坐見之曰此是
　雌樹生公問郎中年甲對曰與君同是甲辰公笑曰
　郎中乃是雌甲辰也
鍊雪丹
　二儀錄蕭史造鍊雪丹與弄玉塗之即今之水銀粉
　是也
返䰟榆
　十洲記以玉釡煮返䰟榆
天子南庫
　市舶錄金山珠海天子之南庫
戚閈
　宋太子妃哀冊飛芳戚閈
萬日墳
　杜牧作韋温墓誌云温瘍生於首謂其壻曰予官校
　書日夢黄衣撮去道逢人告曰彼墳至大功須萬日
　遂寤今萬日矣翌日果不救矣
呵叱木偶
　王弼注易刻木為鄭𤣥象見其所誤輒呵叱之
毫錐
　元白應制用細筆名毫錐作詩云策目穿如札毫鋒
　鋭似錐
此地十倍
　沈約郊居宅成劉杳賛之約報曰惠以二賛詞采妍
　富便覺此地十倍
飲墨
　北齊策秀才有冒濫者飲墨一升
尤伯紙
　蕭子良與王僧䖍書尤伯之紙妍妙輝光仲將之墨
　一㸃如漆尤伯人之名也
山庭月角
　論語象顔淵山庭月角
蟹朝魁
　陸龜蒙蟹志云江東稻初熟蟹率執一穗早夜指江
　而行名蟹朝魁漁人以蕭葦承統取之名蟹斷
獅子驄
　隋文時大宛獻馬號獅子驄隋末不知所在後唐文
　皇得於麫磑間皮骨悉穿食以鍾乳生五駒皆神駿
三眠栁
　李義山賦注云漢苑有人形栁三眠三起
旌節花
　唐王處回家居有道士以花種遺云此仙家旌節花
　也後處回厯三鎮焉
瓜葵三輩
　齊民要術瓜早晚及中三輩又葵稻更生歳終得
　三軰
小門下
　通典謂給事中
宦海
　仙傳拾遺有道士謂顔真卿竒骨可度世不宜沈名
　宦海
象耕鳥耘
　陸龜蒙曰耕欲深如象之履耘欲疾如鳥之啄他説
　舜之神怪皆非也
　　法書苑(周越/)
鶴頭蚊脚
　二書皆漢詔板所用各象形
葬玉埋香
　玉溪編事王蜀時秦州節度使王承儉築城獲瓦棺
　中有石刻曰隋開皇二年渭州刺史張崇妻王氏銘
　文有深深葬玉鬱鬱埋香之語也
筆虎
　竇泉謂李陽氷篆
屈玉垂金
　泉又有作小篆賛曰丞相斯法神慮清深釵頭屈玉
　鼎足垂金
李陽氷書
　陽氷李大夫書云某志在古篆於天地山川得方圓
　流峙之常於日月星辰得經緯昭回之度於雲霞草
　木得霏布滋蔓之容於衣冠文物得揖遜周旋之體
　於眉目口鼻得喜怒慘舒之分於蟲魚鳥獸得屈伸
　飛動之理於骨角齒牙得拉擺咀嚼之勢隨手萬變
　任心所成常痛孔壁遺文汲塜舊簡年代浸逺謬誤
　滋多蔡中郎以豊為豐李相府以柬為東使學者無
　據耳
論右軍書
　陽氷又與李嗣真書論王右軍體云羲之每不同者
　以變難儔樂毅論太史箴體皆正直有忠臣烈士之
　象告誓文曹娥碑容皆慘悴有孝子之象逍遥篇孤
　鴈賦跡逺趣高有拔俗抱素之象畫象賛洛神賦姿
　儀雅麗有矜莊嚴肅之象凡所揮染皆見義以成字
　以得意
僧傑
　隋僧敬脱善作方丈大字號曰僧傑
戈法逼真
　唐太宗學虞監𨽻書每難于戈法一日書遇戩字召
　世南補寫其戈以示魏鄭公曰仰窺聖作内戩字戈
　法逼真帝賞其鑒識
伏靈芝
　唐李邕善書仍自刻多假立刻字人名如伏靈芝黄
　仙鶴之類是也
章草
　杜操字伯度善草書章帝愛之詔令上表亦作草字
　謂之章草
屋漏痕
　顔魯公與懷素同學草書於烏兵曹或問曰張長史
　見公孫大娘舞劍器始得低昻回翔之狀兵曹有之
　乎懷素以古釵脚對魯公曰何如屋漏痕懐素抱魯
　公唱賊復問師何所得曰觀夏竒峯及壁折路常師
　之
手畫肚
　王昭宗云書翰由水墨積習虞七被中以手畫肚
　　脞説(張君房/)
張紅紅
　大厯中才人張紅紅善歌
婉淩華
　西王母見漢武帝左右侍女四人帝問其名氏曰董
　雙成許飛瓊婉淩華段安香令執樂
漁童樵青
　張志和有奴曰漁童婢曰樵青或問其故曰奴使捧
　釣取綸蘆中鼓枻婢使蘇蘭薪桂竹裏煎茶
騎上杯
　海東有姓劉人善作酒盛暑可寄千里人謂之騎上
　杯
廣陵散
　韓臯善琴嘗謂廣陵散有嵇生之寓意司馬懿自誅
　曹爽逆節已萌王陵王彪毌丘儉諸葛誕皆以揚州
　都督有匡復之志皆為懿父子所殺叔夜以為揚州
　故廣陵之地彼四人者魏之忠臣皆以散敗是可哀
　耳
尚陸陸
　元和長慶中尚陸陸善觱栗
耳譜
　拍板無譜明皇令黄幡綽造譜乃畫一大耳以進曰
　有耳可聽乃不失節
　　湘山野録(僧文瑩/)
鶴相
　丁晋公自稱化鶴之裔以為印記時謂鶴相
閒忙令
　真廟時日本國入貢求本國神光寺記舍人辭不工
　令學士張君房代之張退食多潜飲市樓掖垣求之
　不獲大窘時种放以司諫歸華山楊大年為閒忙令
　云世上何人最好閒司諌拂衣歸華山世上何人最
　好忙紫微失却張君房
撒園荽
　園荽即胡荽世傳有布種時口誦䙝語則滋茂故士大
　夫以穢談為撒園荽
　　國老閒談(夷門君玉/)
骰子選
　丁謂㕘政或率楊文公賀公曰骰子選耳何足道哉
一條氷
　陳彭年在翰林兼數職皆文翰清秘之目人謂其銜
　曰一條氷
真鹽銕
　陳恕為三司使長於心計興革利害太宗親題殿柱
　云真鹽銕陳恕
魚頭公
　魯宗道剛直人呼為魚頭公謂其骨鯁故也
退思巖
　宗道為執政營一小室畫山水朝退獨坐謂之退思
　巖雖妻亦不許入
聚血山
　真宗在朱邸時造一假山甚工置酒邀侍讀官僚姚
　坦觀之曰此用民力聚血山耳帝即刪去以其壁寫
　儒行
　　玉堂閒話(王仁裕/)
􁘶揖
　以肩揖人曰􁘶音巴講反輕脱之態也
隨母
　范質言驢馬隨母月初生者在前中旬在傍下旬在
　後驗之不差
笙喚風
　有輕薄子令樂工吹笙曰不須度曲要汝喚風耳
　　吉凶影響錄(岑象求/)
元濬之
　韋丹未第時於洛陽橋見漁者得一黿甚大丹心異
　之贖投於河後有元長史名濬之謁丹即其黿也
武后獄
　治平中黄靖國死見冥中數獄吏指一所曰此唐武
　后獄后惡至大方以大甕貯萬蝎螫之也酷吏奸臣
　皆有獄也
　　幙府燕閒錄(畢仲詢/)
來和天尊
　楊礪未第時夢人引升一殿有少年南面而坐引者曰
　此來和天尊真廟為襄陽王礪除記室入謁見帝貌
　如夢中所見者
孫供奉
　昭宗播遷隨駕伎藝只有一弄猴者其猴頗馴能隨
　班起居昭宗賜以緋袍號孫供奉羅隱下第詩云如
　何買得胡孫弄一笑君王便著緋是也朱梁僣號取
　此猴亦令於殿下隨班猴望陛見全忠徑趨其所跳
　躍奮擊遂令殺之唐臣愧此猴多矣
上帝扇題杜詩
　盛文肅夢朝上帝殿上扇題詩云夜闌更秉燭相對
　如夢寐意謂天人詩乃記是杜詩爾
揠蟫字誤
　杜鎬云唐韻䖍部有揠字經部有蟫字揠苗本以軋
　聲訛作乾遂入䖍部爾雅蟫白魚以淫為音訛為涇
　字遂入經部蓋韻中似此之類亦多故也
萬病丸
　律有不應為法家易為附麗謂之萬病丸御史臺試
　補一吏令斷按引法乃寫不應為從重問之乃曰中
　丞要重則上下添雜端要輕則旁邊注也
驅山鐸
　漁人海濵得一鐸擊之聲如霹靂問之博識云此
　始皇驅山鐸也
　　言行錄(王曽/)
將相科
　公為㕘政議以進登科擇堂吏公曰我朝設此謂之
　將相科豈可屈以吏職議乃止
槐連理
　沂公青人郊居門直大路夾以槐兩行隔路連理是
　歲沂公生亦作相之祥耳
　
　
　
　
　
　
　
　紺珠集卷十二
欽定四庫全書
　紺珠集卷十三　　　　　宋　朱勝非　撰
　　諸集拾遺
竹約
　説文竹節曰約
竹笑
　竹得風其體夭屈謂之竹笑
芸穀
　麥
足衣
　韈
珠琲
　珠五百枚為琲
霜然
　月始生之貌
不律
　　秦曰筆呉曰不律燕曰弗楚曰聿
愁城
　庾信集攻許愁城終不破蕩許愁門終不開閉户欲驅愁愁
　　終不肯去潜藏欲避愁愁已知人處
煮愁
　　何物煑愁得熟燒愁能然
愁鬼
　特解寛衣帶偏能損面皮謂愁鬼
萬斛愁
　且將一寸心能容萬斛愁
眼纈
　醉眼纈
遊月宮
　明皇中秋夜羅公逺擲杖化為銀橋請遊月宮見廣
　寒庭女羣仙舞問是何曲曰霓裳羽衣帝記其聲回
　遂製其曲舞
往西凉觀燈
　明皇用葉法善術上元夜自上陽宮往西凉府觀燈
　以鐡如意質酒而還遣使取之不誣
吉光裘
　王母遺漢武吉光裘入水火並不濡爇
九品丹
　仙丹九品第四曰碧霞腴
解珠佩
　鄭交甫於漢江遇二女與語解所佩六珠遺交甫已
　而不見視其明珠亦亡矣
麟脯
　漢桓帝時神仙王逺字方平并麻姑降蔡經家食麟
　脯姑曰自接侍見東海三為桑田方平曰行復揚塵
　矣姑手似鳥爪爬背必佳方平已知乃詰經而鞭既而
　曰吾鞭亦不可并得
盧杞遇仙
　杞未第時遇仙嫗曰麻婆以葫蘆如二斗究令杞乘
　之騰入霄漢至一處曰水晶宮見太隂夫人問三事
　曰公有仙相能居此宮乎能為地仙時時到此乎能
　為中國宰相乎公願何事曰願為宰相夫人恨然遣還
萬回師
　本姓張始生八歲其兄戍西安去家萬里父母念之
　師請持書朝去暮回始神異之號曰萬回師
木入斗
　唐乾符中木入南斗術士邊岡以為帝王之兆木在
　斗為朱其應在朱全忠也
鼓鑄横財
　盧懷慎與張説同作相盧忽暴亡夫人崔氏不泣謂
　家人曰公命未盡公清亷而説貪説尚存公應不死
　已而復生左右以夫人之言告公曰不然適冥間見
　數十處為張説鼓鑄横財我豈可同未幾遂卒
二韭
　李崇為儀同性拙儉不肉食其客戲語人曰令公一
　食十八品問其數二韭耳
陸氏一莊荒
　崔羣知舉歸其妻乘間勸令求田羣曰予有美莊三
　十所春榜所放三十人是也妻曰君非陸贄門生乎
　掌文柄約其子簡不令就試如以君為良田則陸氏
　一莊荒矣羣遂無辭可答
稜等登
　故事放榜畢旅謝時宰榜首致辭有丁稜者語吃欲
　言稜等登科趨而前連聲曰稜等登竟不成言而
　退
韓陵石堪語
　庾信自南朝至北方愛温子升所作韓陵寺碑或問
　信北方何如曰惟韓陵寺一片石堪共語餘不足若
　驢鳴狗吠耳
㸃鬼簿
　王楊盧駱齊名人議其疵曰楊好用古人姓名謂之
　㸃鬼簿駱好用數對謂之筭博士
銀筆
　梁湘東王著書筆有三品忠孝以金管德行以銀管
　文章以竹管
改國字
　則天好改新字有言國中或或者惑也乞以武鎮之
　乃改為􁁜復有言武在囗中與囚何異乃改作圀字
是勿兒
　明皇問黄幡綽是勿兒得人憐對以自家兒可憐時
　楊妃以祿山為子肅宗在東宮甚危是勿猶是何也
書用疊幅
　盧光啓受知於張濬濬出征并汾光啓與書事為疊
　幅書用疊幅自此始也
把麻
　通事舍人宣詔拾遺㸃句至讀時又低聲摘句助之
　故謂之曰把麻
紗籠中人
　李相藩未第有僧相曰公是紗籠中人問其故曰㝠
　司必立其象以紗籠䕶之後果至台輔也
金銀榜
　崔紹暴卒復生云見㝠門列榜人間姓名將相列金
　榜其次銀榜州縣小官並列長銕榜
李遐周詩䜟
　李遐周有道行天寳中作題䜟禄山之亂曰燕市人皆去
　函關馬不歸若逢山下鬼環上繫羅衣妃子小名阿
　環
上清童子
　岑文本避暑山亭有叩門求見者曰上清童子元寳
　後驗之乃一古錢
臼中炊
　張瞻夢炊於臼中占之喪妻臼中炊言無婦也
成得器
　有人自稱成得器從人求酒或繫之乃一破酒瓮
茅濛
　洞仙傳云茅濛字初成盈之髙祖既昇仙有童謡曰帝
　欲學之臘嘉平始皇乃改臘月為嘉平月
菜與階齊
　名臣傳真宗夢殿下菜苗長與階齊翌日唱名狀元
　蔡齊召前視之曰得人矣
兩火為榮
　李畋為國子直講求郡晨登講席諸生見畋巾上兩
　焰火起是日報得榮州
種眉蓺鬚
　談藪李庶無鬚崔諶無眉諶教恕以錐刺頥作數百
　孔以好鬚栽之庶曰種眉有效然後蓻鬚
騷裔
　李賀集杜牧之序曰騷之苗裔理雖不及語或過之
僕奴命騷
　又云逺去筆墨畦徑使且未死少加以理僕奴命騷
　可也
油壁車
　蘇小小歌云油壁車夕相待
天廟器
　唐兒歌云頭玉磽磽眉刷翠杜郎生得真男子骨
　重神寒天廟器一雙瞳人剪秋水
敲日玻璃聲
　秦王飲酒云羲和敲日玻璃聲酒酣喝月使倒行
楚腰衛鬢
　洛姝詩云楚腰衛鬢四時芳
詩作花骨
　長鬛張郎三十八天遣裁詩花作骨
桂葉眉
　注口櫻桃小添眉桂葉濃
腰龜甃銀
　腰龜使甃銀
風轄
　李義山玉溪集沃雨津脱風轄
乳姐
　屬之乳姐傅以潼母
雲市
　風隨雲市
筆獄
　謂以筆為獄
字如車軸
　黯黑細字如車軸
朱居士屩
　蜀隱士朱桃椎以草屩為業置路隅人識之曰此朱
　居士屩以米易去
虬甲
　陸機詩評潘尼雖不具美亦得虬龍片甲麒麟一毛
風鳴瓢
　逸士傳許由居箕山有一瓢酌水掛樹風吹瓢鳴以
　為煩遂棄之
鳩杖
　續漢儀賜老人杖杖端刻鳩取其不噎
斑衣
　列女傳老萊子孝行年七十嘗著五色斑衣為小兒
　戲庭下以娯其親
縮地
　壺公教費長房乘竹杖縮地至其家
九環帶
　隋李德林脩律令訖賜九環帶後進平陳之策文帝
　曰俟功成以七寳莊嚴公
馮衍三同
　劉孝標云予與敬通三同不遇一同剛直二同馮衍
　有忌妻自操井臼予亦悍室家道坎坷三同也
九疑
　湘中記九疑山在營道縣北九峯相疑似故以名
尺木
　獻帝春秋曰龍歇騰翥先階尺木
濯枝
　風土記謂六月雨也
玉契
　唐崔神慶上言云太子用玉契則天從之
龍符
　六典太子監國為龍符合驗内外
日觀
　太山記東南峯名日觀雞一鳴時見日
昆脚皆頭
　唐逸史杜牧求為小儀小秋皆不遂夢人告曰昆脚
　與皆頭辭春不及秋除比部
牆頭膳部
　唐制郎官前行為要後行為閒王上容自侍御史除膳
　部或戲之曰有意嫌兵部專心取考功誰知脚蹭蹬
　却落省牆東膳部在省東
休休莫莫
　司空圖作休休亭自號耐辱居士作歌書壁曰休休
　莫莫伎倆雖多性靈惡賴是長教閒處著
無恙
　風俗通曰恙毒蟲喜噬人古人草居露宿故相勞曰
　必無恙乎
草占歲
　大戴禮師曠曰歳欲豐甘草先生謂薺也歳欲歉苦草先生
　謂葶藶也歳惡則惡草先生惡草謂水藻惡謂澇也嵗旱
　則旱草先生謂蒺藜也皆以孟春占之
王葉
　梁元帝賦月似金波初映空雲如玉葉乍從風
五木之祥
　慕容寳因摴蒱曰若富貴可期願得三盧於是三擲
　皆盧人謂五木之祥
七入書府
　唐徐堅多識典故七入書府
結隣
　唐李衛公畜硯至多其妙者曰結隣言與緣結為隣
瞿所
　漢武遊上林見一好樹問東方朔此何名對曰善哉
　他日樹葉盡落復問之曰名瞿所帝詰之曰凡物長
　少大小死生榮悴皆異名豈可同哉
花王
　歐陽永叔花譜云洛中花極多他必曰某花至牡丹
　直曰花俚諺云花王耳
鐵瓮
　潤州城係孫權築號鐵瓮見杜牧集
主簿蟲
　傳載浙中舊無蝎因北人為潤州金壇主簿用竹筒攜
　數十置于公宇土人遂呼主簿蟲
青翁
　萊州經圖隋世有二人居牢山食松久之肉色與松
　同人呼為青翁今山中青翁觀乃故居也
聖筍
　嶺南諸山谷茅地中生笋甚大籜皆竹而根乃茅也
　土人食之名聖笋見陳相愚集
擘名接脚
　唐㑹要貞元中吏部奏艱難以來文籍散失人多罔冒吏
　或詐敗分見官謂之擘名承已死者謂之接脚
罨畫溪
　劉商隱愛義興罨畫溪乃葺居
扶桑蠶
　四公子記扶桑蠶長七尺卵如燕
雷耕
　投荒錄雷州隂晦之夕土人謂之雷耕田必有開墾
　之跡
念珠㕔
　聞竒錄京兆士曹判按至一百八道因謂之念珠㕔
僧孺集
　唐張由古謂同僚曰比買得僧孺集同僚應之曰某
　亦買得佛袍集
棘端猴
　燕王集巧士有人曰我能棘刺端刻沐猴然王須半
　年絶酒色方可見王不能從
䕫頭
　國史補韓㑹善歌時有四䕫㑹為䕫頭
水部不數
　唐人語司門水部入省不數
琴名
　傅𤣥琴賦序云齊桓琴曰號鍾楚莊琴曰繞梁相如
　琴曰綠綺蔡邕琴曰焦尾
五夜
　漢儀中黄門持五夜謂自甲夜至戊夜也
鴉舅
　陸龜䝉詩挑菜云行歇每依鴉舅影挑時頻見鷓鴣
　心
筠席
　葛巾筠席避暑詩也
䘨衫
　漁具總曰笭箵漁服曰䘨衫
釣鼇客
　張祐謁李紳自稱釣巨鼇客李怒問之曰既解釣鼇
　以何為竿曰以虹為竿以何為鈎以月為鈎以何為
　餌以短李相公為餌公黙然厚贈之
軟脚局
　郭子儀自同州歸代宗詔大臣就宅作軟脚局人率
　二百千
眼泉
　鮑溶詩即淚也
青松宅
　(闕/)
天倚杵
　河圖記百代之後地高天下千代之後天可倚杵
雲輿
　仲長統詩云春雲為輿秋風為駟
青士
　樊宗師絳守居園記栢曰蒼官竹曰青士
文霧武露
　春秋佐助期曰文霧沈武露布
矞雲
　京房易占曰雲二色曰矞瑞雲也
枰罫
　文選注碁局線道曰枰道間方目曰罫古買反
蕉旗
　古賦蕉旗竹􁬚
龜鼎
　後漢宦者傳鑄神器曰龜鼎
三灑
　古今輿服志后同蠶禮曰三灑
墨兵
　孫樵謂史書曰墨兵
玉科
　劇秦美新謂刑法曰金條玉科
觴政
　説苑謂令酒曰觴政
饌玉
　駱賓王謂盛饌曰炊金饌玉
丹若
　雜俎榴名
日及
　廣志木槿名
還年
　梁肅言却老術曰還年
友風
　荀卿言雲友風子雨
黄鸎
　詩疏幽州言黄鳥曰黄鸎
毛席
　漢西域傳注氈曰毛席
金烱
　司空圖謂鏡曰容成侯金烱又曰壽光先生
陽馬
　何平叔屋角梁曰陽馬
欲界仙都
　陶𢎞景云山林竒處乃欲界之仙都
挈貳
　爾雅蜺為挈貳雌曰蜺雄曰虹凡出必雙明虹暗蜺
　也
河陽一縣花
　庾信春賦云河陽一縣併是花金谷從來滿園樹
避暑飲
　魏文帝典論袁紹在河北每遇三伏酣飲云避一時
　之暑
大宅
　枚叔七啓面摠稱曰大宅眉目間曰清揚
清矑
　揚雄謂目瞳子曰清矑揚眉曰楊衡
竹馬鳩車
　王元長曰小兒五歳曰鳩車之戲七歳曰竹馬之戲
氈鄉
　劉孝儀謂北狄曰氈鄉
壺郎
　陸倕賦掌漏官謂之壺郎
虎圍
　王融謂國子學者曰虎圍
角黍
　風土記五日以菰葉包黏米謂之角黍
靈匹
　謝惠連七夕詩
神鷰
　庾肩吾嵗朝詩金箔塗神鷰朱泥印鬼丸
禆海
　鄒子曰中國者天下八十一分之一耳有禆海環之如
　此者九又有大瀛海環之總謂之八極
金柝
　潘岳謂刁斗曰金柝
夀原
　文選皇后哀榮曰夷體壽原謂陵
孤鈎寡餌
　選七發弓孤子之鈎以為隱九寡之餌以為釣(音/的)取
　孤寡之物以裝琴要有琴聲九寡者九為寡婦也
羊腸虎臂
　酈道元水經注江中灘名
服翼
　爾雅蝙蝠别名
五湖
　呉錄五湖者太湖之别名以其周圍五百餘里故名
　五湖揚州記曰太湖一名宮亭一名震澤一名洞庭
　荆州記曰宮亭即彭澤也一名青草湖以青草山得
　名也
畧彴
　爾雅獨木橋也
猊糖
　後漢顯宗紀注以糖作狻猊形
高昌寒食
　談苑興國中高昌入貢言其國無厯有唐勅律為開
　元九年三月九日寒食至今遵用之
木妖
　唐天寳間中官節將起宅窮極土木識者曰木妖
騎詔
　長慶集騎詔徵還便殿與對
遺扇
　㑹稽雜錄朱買臣為㑹稽守自懷章紱至舍亭人不
　知也所善錢某見而勞之遺以紈扇後引為上客
分香賣履
　陸士衡弔魏武序云遺令餘香可分諸夫人舍中無
　事可為履組賣也
九飣盤
　唐御㕑進饌用九盤裝飣故也
鼔角相
　南齊時王敬則少賤相者謂有鼓角相後果為大將
公者仁德之政號
　孔融立鄭公鄉昔太史公廷尉呉公謁者鄧公四皓
　亦稱公是則公者仁德之政號不必三事大夫也
金衣鶴
　李白詩東峯金衣鶴銜飛雲錦書
草鍾乳
　養生决錄云韭性暖號草鍾乳
麥奴
　磨室中所浮麥塵也
子夜歌
　子夜女子名作此歌
杯柈舞
　手接杯盤反履之漢人唯有柈至晉加以杯又公莫
　舞者世傳項莊舞劍項伯以袖隔之使不及高祖且
　謂莊公莫
幻藥
　太宗時江南李主獻畫牛晝則嚙草欄外夜則歸欄
　中莫曉其理僧賛寧曰此幻藥所畫南海倭國有蚌淚
　和色著物晝隱夜見沃焦山有石摩色染物夜隱晝
　見事見海外記
澤鶴
　世記羊祜鎮荆州澤中出鶴取以教舞
遁甲開山圖
　此書述天皇興迹云壽一萬八千歳
四乳
　春秋元命苞文王體四乳
榮光
　尚書中候曰堯即位榮光出河
三皇垂策
　陸子曰三皇垂策五帝繁手唐虞鞍轡禹湯馳驟
三皇步
　白虎通曰三皇步五帝驟三王馳五覇騖
品字柴頭
　南華僧懷志曰三个柴頭品字煨
弓䪅
　蔡邕月令章句春社日祀高禖祈子嬪御等皆帶(弓/)
　韣弓衣取男子之象
三署郎
　秦初置郎令其屬有三署一曰五官中郎將二曰左
　中郎將三曰右中郎將每署又有郎中侍郎西漢因
　之唯田蚡少為諸曹郎乃尚書郎其他如馮唐為郎
　中署長直不疑盜同舍郎金顔駟三世為郎揚雄為
　侍郎鄧通黄頭郎以貲為郎父任為郎之類皆是三
　署也
執虎子
　齊職儀漢侍中掌乘輿物䙝器有虎子之屬故世呼
　侍中為執虎子
銀甲
　李義山詩十二學彈箏銀甲不曽缷
天臠
　嶺表異錄盧鈞鎮南海改蚶子為瓦屋子土人尤重
　之呼為天臠炙
馬頭孃
　稽聖集蠶女塜在綿竹縣塑女像被以馬皮謂之馬
　頭孃廟
雄田
　南越志交趾田膏腴號雄田
清平官
　南詔謂詞臣曰清平官
王老
　西京記唐王元寳富厚以錢文如其名因以錢為王
　老
野賓
　王仁裕畜一猿號野賓
狐足囊
　桓温獵得狐其足帶絳繒香囊
荃蕪香
　燕昭王時波弋國貢此香用以薰物腐草則榮枯骨
　則肉
雲程
　龍行雨所及曰雲程見獨異志
鳴沙
　靈州有沙踐之則有聲故曰鳴沙
青牛髯奴
　宗岱著無鬼論所至禁淫祀後遇鬼曰君絶我血食
　以君有青牛髯奴叛亡得相制也數日暴卒
三爵名
　魏文典論劉表貴驕好酒為三爵大曰伯雅受七□
　次曰仲雅受五升又次曰季雅受三升
三錢舞
　王庭凑嘗詣五明道士卜擲卦三錢皆舞見耳目記
四法判夢
　釋典以四法判夢一曰無明薰習二曰舊職巡遊三
　曰四大編増四曰善惡先兆
西鶼東鯀
　謝莊請封禪表曰西鶼東鰈之澤而鄭𤣥注尚書中
　候則稱比目魚曰東鯀
竿伎
　西都記曰緣竿之伎有都盧尋橦跟挂腹旋也
暢操
　風俗通曰凡琹曲和樂而作謂之暢因憂愁而作者
　謂之操今人通呼謂之操即非也
琴歌操引
　古琴曲歌有五如鹿鳴騶虞之類操有十二將歸拘
　幽履霜别鵠之類引有八列女伯姬霹靂思歸走馬
　之類又有雜曲二十一章如陽春弄連珠弄蠏行清
　㸔客清之類
便了
　蜀郡王子泉買奴名便了立劵書百役
步义
　釋名受矢器也
陶隂
　劉歆七畧序云古文多誤以見為典以陶為隂
十十五五
　江淹兎園賦説水鳥云十十五五合復散
渇烏
　李蘭漏刻記銅為渇烏以引水
大王燈
　江淹燈賦有大王燈庶人燈
牢丸
　束晳餅賦春饅頭夏薄壯秋起溲冬湯餅四時皆宜
　惟牢丸乎
錦城
　益州記錦城在州之南笮橋東江南岸蜀時錦宮又
　號錦里
五里香
　魏文帝書云新城秔熟五里聞香
隂威
　本草菊名
瓜名
　陸機瓜賦云其種有黄㼐蜜筩金釵狸首虎蹯𤣥骭素
　腕之名
相牛經
　寗戚相牛經云蘭株欲大謂尾株豐岳欲高謂膝骨
　垂星欲高謂蹄上肉方柱欲大謂車骨
鳳九苞
　孔演圖曰鳳有九苞一曰口包命二心合度三耳聰達
　四舌屈伸五彩色光六冠距丹七距鋭鈎八音激揚
　九腹文户
神屋
　南越志龜甲名
𤣥衣
　宋元王夢𤣥衣丈夫占之龜也
珠品
　珠一寸已上謂之大珠珠大而底平如覆釡曰璫珠
　次曰走珠次曰滑珠次曰磥砢珠又曰税珠
花翁
　陸龜蒙郁李賦有花翁之語
文如元氣
　李義山平淮西碑詩云公之斯文若元氣先時已入
　人肝脾
相鶴經
　鶴陽鳥也稟金火之氣以生三年頂赤七年善飛又
　七年十二時鳴六十年叢毛生泥不能汚一百六十
　年雌雄相視而孕一千六百年不食而胎生仙人之
　騏驥也其相以長頸修竦則善鳴龜背鼈腹則能舞
　經本浮丘公作王子晉得之藏於嵩山石室中
六出公
　太平廣記謂雪也
羊踏菜園
　陸雲笑林有人嘗食蔬茹忽食羊肉夢五臟神曰羊
　踏破菜園
馳道都尉
　李知微宿都省夜聞人呼馳道都尉司城主簿者見
　數小人入古槐下一穴明日發視乃䑕耳
百兩金
　本草牡丹一名百兩金又名䑕姑
鴻頭
　芡别名
羊負來
　蒼耳别名
詅癡符
　宋景文刀筆云江左有文拙而好刻石者謂之詅癡
　符也
栁條青
　摠仙記唐大中末有異人號栁條青一日暴卒既葬
　其塜上常有紫氣發視之棺中唯一青杖耳
能忍寒
　桓譚新論元帝時道士王仲都言能忍寒隆冬袒於昆
　明池環以氷侍者狐裘寒戰仲都醺然
飛亷神禽
　能致風身似鹿頭如爵有角而豹文虵尾漢以名觀
白虵劍
　太上皇有佩刀其銘難識傳高宗伐鬼方時所作上
　皇遊沛山中有人歐冶鑄云得公佩刀即成神器尅
　定天下星精為輔因問所得上皇曰秦昭王時野人陌
　上授予云是殷時靈物劍成上皇得之以授髙祖後
　斬白虵
高祖鐘
　重十二萬斤聲聞百里
雲丹
　以雲母飾於鷁首上五事出三輔黄圖
𤣥冥鏡龍
　老人姓龍名䕶有小童呼𤣥冥至水心鑄鏡所云老
　人解造真龍遂令鏡龍入爐所三日夜鏡已成失龍
　䕶𤣥冥所在後明皇祈雨不應令葉法善祠鏡龍於
　凝隂殿須臾雲起大雨
氷䑕
　神異經北方有層氷厚百丈有䑕在土中食氷下草
　木重萬斤
歸色
　戰國策蘇秦説秦王書十上不用有歸色歸一讀如
　愧
美女破舌
　荀息引周書云美男破老美女破舌
投杼
　有與曽參同姓名者殺人或以告參母初不信告者
　三至母不覺投杼
神叢
　范雎説秦王曰有人祝神叢曰請與叢博叢勝困我
　我勝籍叢三日乃左手為叢投右手自投果勝叢五日而
　叢枯今國者王之叢勢其神也其可籍人乎
輿瓢
　睢又曰百人輿瓢瓢必裂不如一人持之
畫蛇足
　有一巵酒令曰畫蛇先成者飲一人先成持杯曰吾
　能為之足後成者曰蛇固無足乃奪其杯
一日薦七士
　淳于髠一日薦七士於齊王王訝其多髠曰今求柴
　胡桔梗於沮澤則累世不得一及之澤黍梁父之隂
　則郄車而載矣物各有儔髠賢者之儔也求士如挹
　水於河取火於燧將復見之而豈但止七士而已耶
三當
　顔斶辭齊宣王曰斶願晚食以當肉安步以當車無
　罪以當貴遂不仕
問歳
　齊使入趙書未發威后問歳無恙耶民無恙耶王亦
　無恙耶使謂所問失次后曰茍無歳何有民茍無民
　何有王乎
食玉炊桂
　蘇秦謂楚王曰國之食貴如玉薪貴於桂謁者難見
　如鬼見王難見如天帝令臣食玉炊桂因鬼帝不亦難
　乎
　
　
　
　
　
　
　
　
　
　
　
　
　紺珠集卷十三
