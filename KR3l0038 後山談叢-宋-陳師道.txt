#+TITLE: 後山談叢-宋-陳師道
#+DATE: 2016-06-11 12:24:17
#+SOURCE: github.com/kanripo/KR3l0038 master 70fb249f                
欽定四庫全書　　　　　子部十二
　後山談叢　　　　　　　小説家𩔖一(雜事之屬/)
　　提要
　　　　(臣/)等謹案後山談叢四卷宋陳師道撰師道
　　　　字無已後山其别號也彭城人以薦為棣州
　　　　教授徽宗時官至秘書省正字事蹟具宋史
　　　　文苑傳陸游老學庵筆記頗疑此書之偽又
　　　　以為或其少作然師道後山集前有其門人
　　　　魏衍附記稱談叢詩話别自為卷則是書實
　　　　出師道手又第四卷中記蘇軾卒時太學諸
　　　　生為飯僧考軾卒於徽宗建中靖國元年六
　　　　月師道亦以是年十一月二十九日從祀南
　　　　郊感寒疾卒則末年所作非少年所作審矣
　　　　洪邁容齋隨筆議其載呂許公惡韓范富一
　　　　條丁文簡陷蘇子羙以撼杜祁公一條丁晋
　　　　公賂中使沮張乖厓一條張乖厓買田宅自
　　　　汚一條皆爽其實今考之良信然邁稱其筆
　　　　力髙簡必傳於後世不云他人所􁃰托邁去
　　　　師道不逺且其考證不草草知陸游之言未
　　　　免失之臆斷也乾隆四十六年十一月恭校
　　　　上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　後山談叢卷一
　　　　　　　　　　　　宋　陳師道　撰
契丹侵澶淵萊公相真宗北伐臨河未渡是夕内人相
泣明日參知政事王欽若請幸金陵樞密副使陳文忠
公堯叟請幸蜀真宗以問公公曰此與昨暮泣者何異
議數日不决出遇髙烈武王瓊謂之曰子為上將視國
之危不一言何也王謝之乃復入請召問從官至皆黙
然楊文公獨與公同其說數千言真宗以一言折之曰
儒不知兵又請召問諸將王曰蜀逺欽若之議是也上
與後宫御樓船浮汴而下數日可至殿上皆以為然公
大驚色脫王又曰臣言亦死不言亦死與其事至而死
不若言而死今陛下去都城一步則城中别有主矣吏
卒皆北人家在都下將歸事其主誰肯送陛下者金陵
可到邪公又喜過望曰瓊知此何不為上駕邪王乃大
呼逍遙子公掖真宗以升遂渡河而成功欽若愧其議
讒於真宗曰寇凖孤注子爾博者謂窮而盡所有以幸
勝為孤注言以人主而一决也澶淵之役真宗欲南下
萊公不可曰是棄中原也又欲斷橋因河而守曰是棄
河北也國之存亡在河北不可棄也
澶淵之役所下一紙書爾州縣堅壁鄉村入保金幣自
隨榖不可徙隨在瘞藏敵至勿戰故敵雖深入而無得
方破徳清一城而得不補失未戰而困
真宗既渡河遂幸澶淵之北門望見黄葢士氣百倍歡聲
動地兵既接射殺其帥順國王達蘭敵懼遂請和
澶淵之役詔諸道㑹兵而合擊既和縱其去又詔諸將
按兵遣使監楊延朗時敵使在館既諭㫖遽曰請遣中
官貴諸將取信也而敵亦請使送欵遂以全歸懷之至
今
澶淵之役真宗使候萊公曰相公飲酒矣唱曲子矣擲
骰子矣鼾睡矣
萊公既逐死家無遺文嘉祐中始得奏章一紙憂其復
失而并記之使後者有攷焉曰臣奉聖㫖擘畫河北邊
事及駕起與不起如起至何處者一近邊奏契丹遊騎
已至深祁竊縁三路大軍見在定州魏能張凝楊延朗
田敏等又在威虜軍等處東路深趙貝冀滄徳等州别
無大軍駐泊必慮契丹漸近東南下寨輕騎打刼不惟
老小驚駭便恐乗勢長驅直至大名府以來人户驚移
若不早張軍勢竊恐轉啟敵心臣乞先那起天雄軍馬
萬人令周營杜彦鈿孫金照將領往貝州駐泊或恐天
雄軍少且起五千只令孫金照部轄若敵騎在近即近
城覔使襲擊兼令問將文字與石普圖承輸照㑹掩殺
及召募強壯入敵界繞蕩鄉村仍照管南北道多差人
探挨契丹次第聞奏及報大名一則貴安人心二則張
軍勢以疑敵謀三則邊將聞三師北來軍威益壯四則
與邢洛不逺成犄角之勢一隨駕諸軍扈衛宸居不可
與大敵交鋒原野以爭勝負天雄至貝軍卒不過三萬
人萬一契丹過貝下寨遊騎益南朗須那起定州軍馬
三萬以上令桑賛守結陣南來鎮州及令河東雷有終
將兵出土門路與賛㑹合相度事勢𦂳慢那至邢洛方
可聖駕順動且幸大名假萬乗之天聲合數路之兵勢
更令王超等於定州近城排布照應魏能張凝楊延朗
田敏等作㑹合次第及依前來累降指揮牽拽一恐契
丹置寨於鎮定之間則定州軍馬抽那不起邢洛之北
遊騎侵掠大名東北縣分老小大段驚移須分定州三
路精兵令在彼將帥㑹合及令魏能張凝楊延朗田敏
等漸那向東傍城寨牽拽如此則契丹必有後顧之憂
未敢輕議懸軍深入若車駕不起轉恐契丹殘害生靈
如蒙允許亦須過大河且幸澶淵就近易為制置㑹合
兼控扼津梁右臣叨列宰司素無竒畧既陳清問合罄
鄙誠伏惟皇帝陛下睿知淵深聖猷宏逺固已坐籌而
決勝尚能虛已以論謀兼彼大敵頗乏糧糗雖恃雄鋭
之衆必懷茍且之憂豈敢不顧大軍但圖深入然亦慮
其難測須至過有防虞煩黷天威伏增戰慄
始講和敵使韓祀匿其善飲曰兩國初好數杯之後一
言有失所誤非細後使姚東之既去而顧手顙再三是
以知敵之情也姚東之曰守之事力契丹之士馬皆盛
然此軍用于阻隘不能敵南平原馳突南軍亦不能支
也慶厯二年西羌盜邊戰未解契丹保境使請關南十
縣之地及昏丞相申公使其黨御史中丞賈文元公館
之許昏與加賜使擇焉而遣知制誥富韓公諭意既見
問故契丹曰宋塞鴈門廣塘水繕城隍藉民兵非違約
羣臣亟請用兵孤謂不若求地也公曰契丹忘章聖之
大徳乎澶淵之役使從衆契丹無還者寜有今日耶且
契丹之所欲戰爾戰非契丹之利也從古至今契丹因
戰而利者惟晉氏爾方是時主弱而愚國小而貧政刑
不修命令不行百姓内潰諸將外叛故契丹能得志然
土地不守子女玉帛歸于臣民契丹蓋無得也人畜械
器亡者大半故徳光死其母怒不肯塟曰待我國中人
馬如故然後塟汝戰而勝其害如此况不勝邪今契丹
與宋好歳得金繒數十萬入于府庫國之利也故和則
上得其利戰則下得其利上受其弊故契丹之臣皆願
解和而搆戰與國爭利奈何舎己之利以利人邪主大
悟㸃首乆之公復曰塞鴈門以備羌塘始于何承矩事
在約前地卑水聚歳乆則廣城隍完故民兵補缺非違
約也晉遺盧龍周取關南皆異代事若按圖而求舊豈
契丹之利也哉皇帝以兼愛為心守祖宗之約不願用
兵顧兄弟之義不欲違惰而為天保民為先保土不得
以與人謂契丹乏金幣歳遺以永誓好古者敵國有無
相通必皆欲背約絶好而加兵宋安得而避哉且澶淵
之盟天地臨之豈可欺乎乃請昏公曰兄弟之國禮不
通昏男女之際易以生隙且命修短不可期不若歳幣
之乆也始契丹請昏欲因以多求及公固拒羣議未決
而難其乆又謂空言無實使歸取誓書及再至定增歳
幣二十萬始契丹一請宰相遽塞以二事且使自擇遂
以為怯有輕宋心欲以增幣為獻與納公不可曰此下
事上臣事君非敵國之禮也且章聖已有歳遺不為此
名貨非國之輕重鄙而失國古雖小亦不為也主曰古
有之何獨吝邪公曰古惟唐髙祖臣事突厥假其兵而
取隋則或有之及太宗擒頡利突利兩可汗寜復有邪
主不語其臣劉四知侍退數少公又曰石晉亦因契丹
而得國不惟稱臣亦父事之或可用此今宋與契丹無
唐晉之援而為敵國豈有此邪將退主曰卿謂孤故作
此一節必不可事豈非不欲保和邪孤實無此意卿歸
勿為此言恐誤宋大事耳於是留誓書而使以誓書來
且求獻納公上奏曰臣既以死拒之敵氣折矣可勿復
許敵無能為也仁宗從之
韓公再使將見契丹曰主將為使不能乆有言可即道
公恐敵使來使遂以為例數請對曰吾不敢也當與君
議於館爾契丹劉六符貴用事建議割地及館客怒謂
韓公曰公為主言諸臣利於用兵不為國計六符豈欲
間兩國邪公曰君寜出此顧餘人為之耳如宋不過弼
數輩不欲戰爾其以戰說者何限六符既喜且懼然終
以此得罪也
契丹犯澶淵急書日至一夕凡五至萊公不發封談笑
自如明日見同列以聞真宗大駭取而發之皆告急也
又大懼以問公曰陛下欲了此不過五日爾其說請幸
澶淵真宗不語同列懼欲退公曰士庶等止候駕起從
駕而北真宗難之欲還内公曰陛下既入則臣不得到
又不得見則大事去矣請無還内而行也遂行六軍百
司追而及之
東都曹生言范右相既貴接親舊情禮如故他亦不改
世未有也然體面肥白潔澤豈其胷中亦以為樂邪惟
司馬温公枯瘦自如豈非不以富貴動其心邪
王荆公改科舉暮年乃覺其失曰欲變學究為秀才不
謂變秀才為學究也蓋舉子專誦王氏章句而不解義
正如學究誦註䟽爾教坊雜戲亦曰學詩於陸農師學
易(以豉/切)於龔(古勇/切)深之蓋譏士之寡聞也王無咎黎宗
孟皆為王氏學世謂黎為摸畫手一㸃一畫不出前人
王為轉般倉致無嬴餘但有所欠以其因人成能無自
得也
楊内翰㑹云莊遵以易傳揚雄雄傳侯芭自芭而下世
不絶傳至沛周郯郯傳樂安任奉古奉古傳廣凱凱傳
繪所著索藴乃其學也
張某公以御史為執政包孝肅公代之建言臺官不遷
二府無所幸望則盡言矣張文定公方平為三司使孝
肅極言其失遂罷歸院宋景文公代為使文公亦為上
言故事執政惟三司使知開封府與御史中丞耳包拯
自府入臺又言臺官不為執政所可假以進者惟三司
耳極力攻臣冀得其處而用宋祁其勢必復攻祁不遂
與之則三司使無其人矣孝肅逐景文公而代之遂遷
西府孫文節公抃自西府遷右省御史韓績言其不可
仁宗曰御史謂誰可參知政事者韓素不經意卒然對
曰包拯可仁宗熟視而笑曰包拯非昔之包拯矣
延帥闕李誠之以幕府行使方下國宥州牒保安軍故
事歳賜盡明年六月乃畢緩不及方請以歳終為限幕
府以聞樞密院牒草報如納李易其草報如故與遂上
奏曰敵人之欲無厭許之不足為恩而長其貪且示之
弱而人不堪其轉輸之勞矣樞密使夏竦劾李擅改制
書遣吏部郎訊李曰改保安軍牒非制書也竦不能屈
敵亦不敢復請
某公惡韓富范三公欲廢之而不能軍興以韓范為西
帥遣當使北名用仇而寔間之又不克軍罷而請老盡
用三公及宋莒公夏英公于二府皆其仇也又以其黨
賈文元公陳恭公間焉猶欲因以傾之譽范富皆王佐
可致太平於是天子再賜手詔又開天章閣而命之坐
出紙筆使䟽時政所當因革諸公皆推范富乃請退而
具草使二宦者更往督之且命領西北邊事既而各條
上十數事而易監司接羣吏罷磨勘減任子衆不利而
謗興又使范公日獻二事以用之而請城京師人始笑
之初某公每求以俟主意常未厭而去故能三入及罷
大事猶問西北相攻請出大臣行三邊於是范公使河
東陜西富公使河北初某既建議乃數出道者院宿焉
范公既奉使宿道者院而某在焉兵退使人致問范公
往見之某佯曰參政求去也范公以對某曰大臣豈可
一日去君側去則不復還矣今萬里奉使故疑求去耳
范公私笑之乆而覺報緩而請不獲召堂吏而問曰吾
為西帥每奏即下而請輒得今以執政奉使而請報不
迨何也曰某别置司專行鄜延事故速而必得耳范公
始以前言為然乃請守邊矣而富公亦不還韓又罷去
而賈陳相矣及某薨范公自為祭文歸重而自訟云
蘇黄兩公皆喜書不能懸手逸少非好鵞效其腕頸爾
正謂懸手轉腕而蘇公論書以手抵案使腕不動為法
此其異也
善書不擇紙筆妙在心手不在物也古之至人耳目更
用惟心而已
王屋天壇道書云黄帝禮天處也壇之方隅陳入玉鏡
而儒者疑焉元豐中有登天壇得方玉如鏡濮陽杜毅
主王屋簿親見之云
余與貴人語偶當其心明日使人來求異書士不知有
自智專謂出於卷册之間良可悲也
張長史見擔夫爭道而得筆法觀曹將軍舞劒又得其
神造物豈能與人巧乃自悟之爾
邊人獵而不漁熙寜中官軍復熙河洮水之魚浮取之
如拾乆而魚潜治世可俯鳥巢惟不暴爾至人入鳥獸
不亂羣行之著也
龍圖燕學士肅悟木理造指南車不成出見車馳門動
而得其法
蜀人王冕(一本/作晃)為舉子詩義左之右之君子宜之而悟
針法規矩可得其法不可得其巧捨規矩則無所求其
巧矣法在人故必學巧在已故必悟今人學書而擬其
㸃畫已失其法况其巧乎
冦昌齡嗜硯墨得名晚居徐守問之曰墨貴黑硯貴發
墨守不解以為輕已嗟乎世士可與語邪
歐陽公像公家與蘇眉山皆有之而各自是也蓋蘇本
韻勝而失形家本形似而失韻夫形而不韻乃所畫影
爾非傳神也
唐令民年二十為丁其下為推宋次道曰推者稚也避
髙宗諱闕而為推邑縉叔曰推者椎也獨髻為椎傳者
誤爾蓋唐人不諱嫌梁氏之父茂始以戊為武温嗜殺
人畏之并諱其嫌耳夫人少而分髻長則合而未冠今
人猶然縉叔是也
道士王太初受天心法治鬼神有功于人常謂為室當
使户牖踈達若四壁𨼆密終為鬼所據耳
唐魏鄭公狄梁公張燕公墓棘直而不岐世以為異而
孔林無枳棘也
秦少游有李廷珪墨半錠不為文理質如金石潘谷見
之而拜曰真李氏故物也我生再見矣王四學士有之
與此為二也墨乃平甫之所寶谷所見者其子游以遺
少游也又有張遇墨一團面為盤龍鱗鬛悉具其妙如
畫其背皆有張遇麝香墨字潘墨之龍畧有大都耳亦
妍妙有紋如盤系二物世未有也語曰良玉不琢謂其
不借美于外也
張又後子供備使李唐卿嘉祐中以書待詔者也喜墨
常謂余曰和墨用麝欲其香有損于墨而竟亦不能香
也不若並藏以熏之潘谷之墨香徹肌骨磨研至盡而
香不衰陳惟達(一作/進)之墨一篋十年而麝氣不入但自
作松香耳蓋陳墨膚理堅密不受外熏潘墨外雖美而
中踈爾
南唐於饒置墨務歙置硯務揚置紙務各有官歳貢有
數求墨工於海求紙工於蜀中主好蜀紙既得蜀工使
行境内而六合之水與蜀同李本奚氏以達賜國姓世
為墨官云唐之問質肅公之子有墨曰饒州供進墨務
官李仲宣造世莫知其何子頗有家法唐以遺黄魯直
魯直以為不迨孫氏所有而予謂過之陳留孫待制家
有墨半錠號稱廷珪但色重爾非古製也
蔡新州確黄大夫好謙為陳諸生聞楊山人之善相人
也過使相之曰蔡君宰相也似丁晉公然丁還而君死
也黄君一散郡爾然家口四十則蔡貶矣元豐之末蔡
為相黄由尚書郎出為蔡州過蔡而别問其家曰四十
口矣蔡大駭曰楊生之言驗矣其後有新州之禍
外大夫潁公初為黄州參軍謁夏英公公喜相人謂潁
公曰吾使相爾而君真相也視其手曰雖貴而貧不如
吾也出其子突如堆阜曰此大富之相也
墅處潞之異人也金卿李生將赴試問得失焉曰兩貫
四貫巡轄馬遞鋪皆莫測也李有田子萃過之及門息
于廄置壁下有錢二千以二百為陌有榜曰巡轄馬遞
鋪問之方困者所納課也李始悟其言而果黜焉
花之名天下者洛陽牡丹廣陵芍藥耳紅葉而黄腰號
金帶圍而無種有時而出則城中當有宰相韓魏公為
守一出四枝公自當其一選客具樂以當之是時王岐
公以髙科為倅王荆公以名士為屬皆在選而闕其一
莫有當者數日不决而花已盛公命戒客而私自念今
日有過客不問如何召使當之及暮髙水門報陳太博
來亟使召之乃秀公也明日酒半折花歌以揷之其後
四公皆為首相
蜀人勾龍爽作名畫記以范瓊趙承祐為神品孫位為
逸品謂瓊與承祐𩔖吳生而設色過之位雖工不中繩
墨蘇長公謂彩色非吳生所為二子規模吳生故長於
設色爾孫位方不用矩圓不用規乃吳生之流也余謂
二子學吳生而能設色不得其本故用意於末其巧者
乎
　
　
　
　後山談叢卷一
欽定四庫全書
　後山談叢卷二
　　　　　　　　　　　　宋　陳師道　撰
諺曰甘草先生則麥熟苦草生則黄蒿也又曰杏熟當
年麥棗熟當年禾又曰棗不濟儉謂棗熟則歳豐也
諺曰行得春風有夏雨蓋春之風數為夏之雨數小大
急緩亦如之
祕書丞張鍔嗜酒得竒疾中身而分左常苦寒雖暑月
中著襪袴紗綿相半
世傳王祥卧冰求魚以養母至今沂水歳寒冰厚獨祥
卧處闕而不合
章學士珉為布衣以宰相自許髙蓋大車盛服羣從而
後出潤人謂之三品秀才
驗鏡視其鼻鼻滑淨如削者古今人謂之(闕/)有髙下今
人鑄鐵鏡陷銅為面故明
光禄李卿先築宅于廬甃皆用塼歳夏大雨閘門及竇
積水數尺内外一洗而發去之
唐人謂逸少天資不及工用故初不勝郗庾而莫年方
妙余謂不然衛夫人見逸少學書拊膺而嘆曰後當勝
已此豈無天資者耶而暮年方妙者乃大器晚成爾
獐無膽兎無脾䐁無筋
東都相國寺樓門唐人所造國初木工喻浩曰他皆可
能惟不解卷簷爾每至其下仰而觀焉立極則坐坐極
則卧求其理而不得門内兩井亭近代木工亦不解也
寺有十絶此為二耳
陜之守居多古屋下柱不過九尺唐制不為髙大務經
乆耳行露亭用斗百餘數倍常數而朱實亭不用一斗
亦一竒也
魚行隨陽春夏浮而遡流秋冬沒而順流漁者隨其出
沒上下而取之
唐末岐梁爭長東院主者知其將亂日以菽粟與泥為
土整附而墁之增其屋木一院笑以為狂亂既作食盡
樵絶民所窖藏為李氏所奪皆餓死主沃塹為糜毁木
為薪以免隴右有富人預為夾壁視食之餘可藏者乾
之貯壁間亦免
虞部閻見賢老為容守歸而自如曰惟節食爾每食常
欠三四分初見部中老者問而得之
韓幹畫走馬絹壞損其足李公麟謂雖失其足走自若
也
六一為布衣客相之曰耳白於面名則逺聞脣不貼齒
一生惹謗言語毁譽豈亦有命耶
齊之龍山鎮有平陸故城髙五丈四方五里附城有走
馬臺其髙半之闊五之三上下如一其西與南則在内
東北則在外也莫曉其理
宼萊公凖少嘗為淮漕有方士為治丹砂用竹百二十
尺而通其節以器盛丹置其上而立之半埋地中於時
才得六十尺竹接而用之始於歳之朔且盡歳而止丹
已融而墮器矣
澄心堂南唐烈祖節度金陵之宴居也世以為元宗書
殿誤矣趙内翰彦若家有澄心堂書目才三千餘卷有
建業文房之印後有主者皆牙校也
余於丹徒髙氏見楊行密節度淮南補將校牒紙光潔
如玉膚如卵膜今士大夫所有澄心堂紙不迨也
開封常得劇盜言富家難近貯以櫃篋扃鐍嚴固貴家
喜陳衣而架有帕便可包後
夏英公伏日供帳温室戒客具夾衣客皆笑之既坐體
寒生粟乃以漆斛漬龍皮也酒半取瓦礫醮藥水為黄
金以娛客
世傳王氏元經薛氏傳關子明易傳李公對問録皆阮
逸所著逸以草示蘇明允而子瞻言之
宣城包鼎每畫虎掃溉一室屏人聲塞門塗牖穴屋取
明一飲斗酒脫衣據地卧起行顧自視真虎也復飲斗
酒取筆一揮意盡而去不待成也
閻立本觀張僧繇江陵畫壁曰虛得名爾再往曰猶近
代名手也三往於是寢食其下數日而後去夫閻以畫
名一代其於張髙下間爾而不足以知之世之人強其
不能而論能者之得失不亦踈乎
李公麟云吳查學於張而過之蓋張守法度而吳有英
氣也眉山公謂孫知微之畫工匠手爾
六一公論書喜李西臺而集古不録張從申也兵部秦
玠祠部李宗易皆學於西臺各有師法公為亳州問秦
西臺何學曰張從申也見之否曰未也示之曰西臺不
及也
余於石舎人楊休家得蘇明允送石北使引石氏子謂
明允書也以示秦少游少游好之曰學不迨其子而資
過之乃東坡少所書也故常謂書為難豈余不知書遂
以為難也
金陵人喜解字習以為俗曰同田為富分貝為貧大坐
為奎
黄巢攻金陵人說之曰王母攻也王名巢入金陵則鏁
矣遂解去
夀之安豐塘楚相孫叔敖之所築也至今賴之塘西有
廟焉塘上之木花皆西向子皆東向
懷禪師每住持必舎講師說天台教使其徒聽焉學其
可廢乎
唐人根利一聞干悟故大梅才得祖一言入山坐庵諸
老之門既悟亦曰得坐披衣向後自看不復學也今人
根鈍聞一知一故雪竇以古人初悟之語為學者入道
之門謂之因縁退而體究謂之看話蓋無言下悟理之
質矣復取古法而次第之以為悟後析理之門謂之陶
汰天衣宗之而圓通非之正用臨濟教門蓋用古責今
也而其徒多不見諦後悔亦復故云
閩越黄撥沙善視墓畫地為圖即知咎休故號撥沙婺
人有世患左目者問之曰祖墳有木久則木根傷害其
目必發墓以去之既發有根貫在左目出之而愈
宿乳醫陳嫗年八十餘切脈知其生早晚月則知日日
則知時宿有兩家就乳切其左曰毋遽是當夜生將就
其右左家疑之不聽也曰是家當午而生無妨也過午
則來日生矣復切之曰初更兩㸃其時也為母具食聽
自便既多為備使候時以報扶母就蓐即生
文正李公既薨夫人誕日宋宣獻公時為從官與其僚
二十餘人詣第上夀拜于簾下宣獻前曰太夫人不飲
以茶為夀探懷出之注湯以獻復拜而去
襄陽承唐亂地荒民散林篁翳塞常有四大龜負一小
龜而行或謂乗者為瑇瑁云
代北界天池止荒逺巡候不至潘美節度河東新廟舎
作脊記歳遣府倅祀之率常憚行後竟罷之契丹始至
室易記乆之來議界舉知其然而莫能奪也
生血皆赤怒心之所出也赤火色其性躁故象之二乗
四果其白如乳出于淨心而鱟血碧蝦蛤無血其故何
也
御厨不登彘肉太祖常畜兩彘謂之神猪熙寜初罷之
後有妖人登大慶殿據鴟尾既獲索彘血不得始悟祖
意使復蓄之蓋彘血解術云
茶洪之雙井越之日注登萊鰒魚明越江瑤柱莫能相
先後而強為之第者皆勝心耳
石决明登人謂之鰒魚明人謂之化孔螺
牡蠣固氣蚶子益血蓋蛤屬惟蚶有血
熙寜中作坊以門巷委狹請直而寛廣之神宗以太祖
創始當有逺慮不許既而衆工作苦持兵奪門欲出為
亂一老卒閉而拒之遂不得出捕之皆獲
郯城民妻有二十一子而雙生者七
夀之善鄉有吏垂乳流湩如乳婦
神宗常夢入大府有植碑以金填字曰宰相項安節寤
而求之乃太學生也慈聖解之曰項安節即吳充也於
是正憲公為相頸有瘤焉而項生布衣至今朝散郎
方通罷官還鄉夢至政事堂尚書左丞黄履素知通獨
起迎語曰蕭灑蕭灑遂去通向前諸公語如黄既寤莫
測也既而得官校理滿任得知睦州是歳建中元年黄
以疾去乆矣往謝執政范右丞純禮曰先公常守睦有
蕭灑桐廬郡十詩桐廬真蕭灑也
周約夢登科作尉就舎於堂牖間得女子隻履竈間得
筆墨後數歳中第為延州一尉既入廨舎皆夢所見求
二物皆得之於其處
文元賈公居守北都歐陽永叔使北還公預戒官妓辦
詞以勸酒妓唯唯復使都㕔召而喻之妓亦唯唯公怪
嘆以為山野既燕妓奉觴歌以為夀永叔把盞側聽每
為引滿公復怪之召問所歌皆其詞也
都市大賈趙氏世居貨寶言玉帶有刻文者皆有疵疾
以蔽映爾美玉蓋不琢也比歳(闕/)揚兩州化洛石為假
帶質如瑾瑜然可辨者以有光也
王沂公之先為農與其徒入山林以酒行既飲先後至
失酒顧草間有醉蛇倒而捋之得酒與血怒而飲焉昏
閉倒卧明日方醒視背傍積蝨成堆自是無蝨終身
浙西地下積水故春夏厭雨諺曰夏旱修倉秋旱離鄉
浙東地髙燥過雨即乾故春得雨即耕然常患少耳
潁諺云子過母當暑而凉水退而魚潛皆為大水之候
潁人謂前水為母後水為子水日至日長勢不能大水
定而復來後水大於前水為子勝母水終魚當大出河
濵之人厭於食鮮水退而魚不出為潛云
田理有横有已間謂之立土横土立土不可稻為其不
停水也
許安世家有伯成樽如今羯鼔鞚也
畔邑家令周陽家金鐘容十斗重三十八斤以今衡量
校容水三斗四升重十九斤爾
諺曰田怕秋旱人畏老貧又曰夏旱修倉秋旱離鄉歳
自處暑至白露不雨則稻雖秀而不實吳地下濕不積
一凶則飢矣
趙元考云寒食麫臘月雪水為糊則不蠧南唐煮糊用
黄丹王文獻公家以皁莢末置書葉間然不如也
霍山曰丞相擅減宗廟羔莵鼃顔注羔莵鼃以供祭也
周官蟈氏鄭康成注蟈今御所食蛙也宋書張暢弟牧
為犬傷醫云當食蝦蟇而牧難之暢為先食前世北人
食蛙南人不食也
建業文房南唐烈祖節度金陵之别室也趙元考家有
建業文房書目才三千餘卷有金陵圖書院印焉
歐陽五代史周家人傳柴后邢州龍岡人世宗紀為堯
山人拓䟦思恭思敬兄弟也而誤作一人
司馬公休云馮如晦為長源令縣人譽之不容口問政
亦不能道也
王深父為衛真主簿始至亳州州守李恕之留不遣乆
之求去李問其故曰回為衛真主簿而未嘗至治所與
吏民相見以謂不可故求去耳李怒曰爾恃歐陽修而
慢我深父曰回之所立豈待歐陽公而立邪卒歸衛真
李怒不解深父遂免去
參寥云王荆公私居如在朝庭忽有老卒生火掃地如
法譽之不容口或觸燈即怒以為不勝任逐去之
士不衣帛酒肉食肆不近營太祖之軍法也
蜀平以參知政事吕餘慶知益州除用選人以輕其權
而置武徳司刺守貪廉至必為驗蜀山有九枝木傳以
為異卒火之歳餘御札問焉其賞至銀千兩而刺州縣
捕武徳卒即殺之不以聞吏貪則降杖集吏民杖之蜀
文富人皆召至京師量其材為三等其上官之次省員
下押綱人安其居不願來以疾歸後復遣如是數四不
使家居也
夏英公既卒其家客鄢陵隣之謹僧有學解客常問之
曰英公貪而喜殺其報如何曰以教言之當為龍爾未
以為然也他日坐京師遇夏氏故吏語近其生曰狂夢
遇公于塗氣貌枯悴白衣故暗問其所在曰為廬山東
潭龍爾客始驚其後復至京師遇其故人於興國寺其
鄰有相語曰廬山東潭龍已去矣客又大驚往問之曰
東潭𨼆密人所不至往歳木皆立槁人始至其上潭水
清徹有白龍在焉夏日之中水沸而龍死夜則復生冬
結冰於數歳有僧十餘結廬其上為之誦經又數歳而
龍去草木復生英公奉釋故當困厄復能致僧為之作
福
文思殿奉帝者之私凡物必具宣后當國九年不索一
物
或勸太祖誅降王乆則變生太祖笑曰守千里之國戰
十萬之師而為我擒孤身逺客能為變乎
釋從青人主某寺之某院陳講聚衆而靜居不出善畫
樹石而人不使好事者為修候則量其多少而報之吕
汲公以御史為淄倅過而請之不與也或問之曰後其
所事而先其所好此吾所以不與也
仁宗在位四十年邊羨不入御閣每大事賜宴一府令
議以聞仁宗崩訃於契丹所遇聚哭既訃其主號慟執
使者手曰四十二年不識兵矣塟而來祭以黄白羅為
錢他亦稱是仁宗崩天下喪之如親余時為童與同僚
聚哭不自知其哀也仁宗既疾京師小兒㑹闕下燃首
以祈福日數百人有司不能禁將塟無老幼男女哭泣
過哀
宣后初臨朝西戎戒邊吏曰聖后相司馬公必用仁宗
故事自今後敢以一人一騎入界者族
杜防契丹名相也謂和親為便民戒契丹世世相受謹
守其約又虞中國之敗約也凡十年遣使以事動四國
而堅其約
國初荆潮既平溪洞皆納土請吏太祖不受延議獨置
辰州歳費四萬緍爾
元祐執政議河兩說文潞公安樞密燾主故道范丞相
王左丞存主新道士大夫是故者見文安是新者見王
范持兩可者見四公也
曹武恵王既下金陵降後主復遣還内治行潘公憂其死
不能生致也止之王曰吾適受降見其臨渠猶顧左右
扶而後過必不然也且彼有烈心自當君臣同盡必不
生降既降亦必不死也
故事常赦官典贓入已不赦熙寜以後始赦更罪元祐
七年南郊赦杖罪八年秋皇太后服藥而赦則盡赦之
矣
故事郊而後赦奉祠不敬不以赦論治平中郎中易知
素貪細既食大官醉飽失容御史以不敬聞韓魏公請
論如律英宗不欲也魏公曰今而不刑後將廢禮英宗
曰寜以他事坐之士以飲食得罪使何面目見士大夫
乎
　
　
　
　
　
　
　後山談叢卷二
欽定四庫全書
　後山談叢卷三
　　　　　　　　　　　　宋　陳師道　撰
仁宗初即位燕恭肅王以親尊自居上時遣使傳詔王
坐不拜使還以聞上曰燕王朕叔父毋妄言乆而王聞
之稍自屈奉藩臣禮
燕恭肅王輕施厚費不計有無常預借料錢多至數歳
仁宗常詔有司復給如是數矣御史沈邈以謂不可以
國之常入而奉無厭之求願使諭意上曰御史誤矣太
宗之子八人今惟王爾先帝之弟朕之叔父也每恨不
能盡天下以為養數歳之禄不足計也
子曾子初見神宗上問曰卿與王安石布衣之舊安石
何如對曰安石文學行義不減揚雄然吝所以不及古
人曰安石輕富貴非吝也對曰非此之謂安於有為吝
於改過上頷之
明者無所不知智者有所知有所不知衆人所知者少
所不知者多而強其所不知智者謂其擇而不為學而
已為道雖則不然學得於外思出於意不足以得之莊
子曰繕性於俗學以求復初初洞欲於俗思以求至其
明古者謂之蔽蒙之民雖然學與思者道之助也士之
為道必始於學(此叚疑/有脫悞)
道者吕翁如金陵過王荆公而公知之伏拜請道翁曰
子障重不可公又勤請曰我能去障則為子去之矣竟
去以語廣陵王某王曰先生何取焉曰吾愛其目爾王
以語余曰如金陵者翁之真身也翁察之乆矣欲度故
自往余語禪者普仁仁曰障必自去非人能去也渠如
此道而不解乎
世傳吕先生像張目奮鬚捉脫如市墨者乃庸人也南
唐後主使工訪别本而圖之乆而不得他日有人過之
自言得吕翁真本約王圖其像而後授之工後以像過
之客舎市邸方畫掛叩關不發問吾像如何且使張之
曰是也相語而覺稍逺已而聲絶發門索之無見也意
客即吕翁也乃以所畫像獻之今有傳焉深靜秀清真
神人也
辠說文從辛從自古辠人蹙鼻苦辛之憂秦以辠似
皇字改為罪臣鉉等曰自古者以為鼻字故從自罪捕
魚竹网從网非余謂使民自辛欲其不犯秦從网非不
失有罪也辠古文也說文不當以篆寫之
駕以一馬夾轅謂之兩服服供其事也左右又各駕一
馬謂之兩驂驂副也總謂之乗又云駟騑亦參也
說文云驂駕王馬非也乗車四馬以乗為四名乗矢乗
韋是也
瓠子在雷澤黄河故道今呼為沙河沙河西北其西猶
在土人謂之瓠岡也
吳越錢氏人成丁歳賦錢三百六十謂之身錢民有至
老死而不冠者
杜正獻公丁文簡公為河東宣撫河陽節度判官桂遜
公恵公之子上書言事歴詆執政至公恵曰至於臣父
亦出遭逢謂其非徳選也進奏院報至正獻戲文簡曰
賢郎亦要牢籠文簡深銜之其後二公同在政府人言
蘇子美進奏院祠神事正獻避嫌不與文簡論以深文
子美坐廢為民從坐者數千人皆名士大夫也正獻一
罷去一言之謔貽禍一時故不可不慎也
元祐八年九月六日奉太皇太后遺詔實以三日青楊
生好畫而患其不能别也釋從有畫名而從之學有以
畫來必召楊而教之此其所以為能此其所以為不能
也楊有得焉而謂楊曰盡子所知才得其半何則以子
之不能畫也
乖崖在陳一日方食進奏報至且食且讀既而抵案慟
哭乆之哭止復彈指罵詈乆之乃丁晉公逐萊公也乖
崖知禍必及已乃延三大户於便坐與之博袖間出彩
骰子勝其一坐乃買田宅為歸計以自汙晉公聞之亦
不害也余謂此智者為之賢者不為也賢者有義而已
寜避禍哉禍豈可避耶
乖崖自成都召為參知政事既至而腦疽大作不可巾
幞乖崖自陳求補外真宗使軟褁赴朝乖崖曰豈可以
臣一人而壞朝廷法制耶乃知杭而疾愈上聞之使中
人往視之言且將召也丁晉公以白金千兩賜使者還
言如故乃不召
外大父莊敏公為鄜延招討使元昊效順公召李誠之
問其信否誠之曰元昊數欺中國故疑之今則可信也
元昊向得歳賜而不用積年而後叛今用兵數歳雖戰
屢勝而所攻不克田里所掠不辦一日之費向來之積
費也盡矣故罷兵耳然公毋以為功歸朝廷則兵可罷
竊計諸公不以此與人也公未以為然既而果遣兩人
以他事使昊過延問朝廷議罷兵云何皆曰不知及還
與夏使王延夀來公召㑹兩人問延夀來意又曰不知
公曰延夀黠詐與君來而君且不知耶召禆將曰問延
夀何來吾為將而不與知邪亟書所奏事來不然且遣
還兩人大懼乃以情告願還使者公曰軍令不可反君
自止之而書其事來兩人具以事聞公自是異李焉元昊
既效順而不肯臣請稱東朝帝為父國號吾祖年用私號
求割三州十六縣地朝議彌年不决既而報書年用甲子
國號易其一字昊使過延公坐堂上召昊使立前而謂曰
爾主欲戰則戰今不戰而降則朝廷所賜藩臣詔與頒
朔封國皆有常制不必諭至所求割地自古未聞割地
與人而不致自蹙者也三州十六縣豈可得耶使曰清
逺故屬我且墳墓所在故欲得耳公曰中國所失州縣
今未十年若論墳墓所在則中國多矣使語塞公曰爾
主既受封嵗禄多少此則可議餘不足論昊使畏服
英廟之崩知州事龍圖閣待制韓公服金帶肩輿而
出以聴遺詔既成服又欲改服以治事寮佐間之
而止余為兒時聞徐父老說荘獻上僊李文定公
為守兩吏持箱奉遺誥公步從以哭自便坐至門
外嘉祐末先人為冀州支使知州事皇城副使王易
經用乾興故事遺詔既至王召見先人便服持遺制
哭以示先人遂都留守龍圖王學士益柔擇日而成
服士大夫家居者皆㑹哭於府廷張文定公方平致
仕於家舉哀於近寺宦者李堯輔言上散髪解帶韈
而不履下髪衫帽勒帛以聽宣制是日成服元豐末
余客南都聞此
水浮百物而不能勝玉可以試玉也
祕書監劉几好音與國工花日新遊是時監貴幸其弟
衛卿諫不用乃戒門下勿通監約鳴管以自通卿又使
他工横吹於門以誤之凡數奏而不出卿又告之監曰
非也語次而工至横管一鳴監笑曰此是也乃走出
世傳張長史學吳畫不成而為草顔魯公學張草不成
而為正世豈知其然哉盖英才傑氣不減其師各自成
家以名于世使張為吳畫既不能越功與之齊必出其
下亦争名之弊也
英宗即位韓忠獻公使諭宗室諸王曰皇帝已即位大
王宜思保富貴毋行所悔諸王皇恐詣次求見公謝却
之某王還次及階足廢不舉扶而後升
王荆公為相喜說字始遂以成俗劉貢父戲之曰三鹿
為麤麤不及牛三牛為犇犇不及鹿謂宜三牛為麤三
鹿為犇茍難於遽改令各權發遣於是解縱繩墨不次
用人往往自小官暴據要地以資淺皆號權發遣云故
并譏之
張公忠定守蜀聞萊公大拜曰冦凖真宰相也又曰蒼
生無福幕下怪問之曰人千言而盡凖一言而盡然仕
太早用太速不及學爾張冦布衣交也萊公兄事之忠
定常面折不少恕雖貴不改也萊公在岐忠定任蜀還
不留既别顧萊公曰曾讀霍光傳否曰未也更無他語
蓋以不學為戒也
萊公資豪侈自布衣夜常設燭厠間燭淚成堆及貴而
後房無嬖幸也
王某公薨祕書晁少監端彦以外姻為懴罪而戒僧和
我乃大唱曰妬賢嫉能罪消滅聞者莫不笑也
潘美為并帥代之北都山有天池焉歳遣通判祭之其
後憚逺而罷乆之契丹遣祭焉又易其屋記至熙寜中
始有其地凡數歳兩使往來卒不能辨而與之
故事歳賜契丹金繒服器召二府觀焉熙寜中張文定
公以宣徽使與召衆謂天子修貢為辱而陛下神武可
一戰勝也公獨曰陛下謂宋與契丹凡幾戰勝負幾何
兩府諸公皆莫知也神宗以問公公曰宋與契丹大小
八十一戰惟張齊賢太原之戰才一勝爾陛下視和與
戰孰便上善之
元祐初司馬温公輔政是歳天下斷死罪凡千人其後
二吕繼之歳常數倍此豈人力所能勝邪
錢塘江邊土惡不能堤錢氏以薪為之水至輒潰隨補
其處日取於民家出束薪民以為苦張夏為轉運使取
石西山以為岸募捍江軍以供其役於是州無水患而
民無横賦
范文正公帥鄜延答元昊書不請宋元憲請云度必擅
以土地金帛許之晏元憲鄭文肅請驗其書仲淹素直
必不𨼆書既上乃免
太祖既受位使告諸道東諸侯坐使者而問故宰相其
誰乎樞密使副其誰乎軍職其誰乎從官其誰乎皆不
改舊乃下拜
真宗至陳橋駐驛不前行遣知院陳堯叟先至澶問
知州何承矩當住江陵當住澶淵耶堯叟夜至城下不
得入既明承矩遣通判率郡官迎駕乆之承矩亦出見
堯叟堯叟傳宣承矩曰某守藩將爾安知可否此宗工
大儒素所留心者顧吏取自書劄子曰臣帶郡符率屬
吏躬詣界首奉迎聖駕將面天顔不任踴躍歡呼之至
實封以付堯叟堯叟復問對如前堯叟既至真宗遣中
使問堯叟承矩云何道路相踵既至發封乃知當去而
堯叟兄弟皆大怒承矩卒諸子不敢仕
承矩於雄州北築愛景臺植蓼花日至其處吟詩數十
首刻石人以謂何六宅愛蓼花不知經始塘泊也
自五代來契丹歳壓境及中國徴發即引去遣問之曰
校獵爾以是困中國
予為汝隂學官學者多言萬夀之西潁水之上有林號
稅子步步之西有異木人莫能名相傳數百歳榮落不
時舊有碑云粉黛塗容金刹之樹余過之往觀焉木身
纔十數年爾是時歳暮羣木皆落從者以為枯也木下
有刹石石有象文有銘云曹公有悟怖心未已敬造浮
圖式崇妙理文詞闡相粉黛塗容金刹一樹永出煩籠
開元十六年歳在執徐首旬五日建地故佛氏道塲石
乃刹下銘也粉黛塗容謂建像也金刹一樹謂建刹也
讀者寡陋傳者喜為縁飾茍無此石亦足惑世也
蔡州壺公觀有大木世亦莫能名也髙數十尺其枝垂
入地有根復出為木枝復下垂如是三四重圍環列如
子孫然世傳漢費長房遇仙者處木即縣壺者沈丘令
張戣閩人嘗至蔡為余言乃榕木也嶺外多有之其四
垂旁出無足怪者柳子厚柳州詩云榕葉滿庭鸎亂飛
者是也
余讀魏氏雜編見真宗時公卿大夫慰國哀登極往還
書蓋大臣同憂戚宜有慶弔往在南都奉神宗諱見蘇
尚書作路發運帖莫知當慰與否也相與商論竟復中
輟乃知前輩禮法猶在而近世士大夫之寡聞也因録
之冦侍郎慰書曰伏以大行皇帝奄棄萬邦天下臣子
畢同號慕昔同華綴俱受異恩攀靈馭以無由望天顔
而永訣方纏悲緒遽捧台函摧咽之誠倍萬常品賀書
曰伏以聖人出震大明初耀於四方王澤如春普慶俄
頒於九有凡在照臨之下畢同歡忭之心侍郎乆滯外
藩已成美政廊廟佇徴於舊徳雲雷始洽於新恩未果
馳誠先蒙飛翰感銘忻慰無以喻名
夏英公家中風方父子屢中輒愈
鱁魚大魚白也今謂之魶子
王學士逵妻某氏妾常辱之愬于逵不受亦不較也或
問之曰彼將去矣不必校也已而逵怒逐之某盡歸其
裝一家皆諫止之曰此自彼有我何與焉然亦非彼所
有也妾遇盜盡亡其資常語家人今夕甘露下使以器
取之又謂逵曰新婦妾某日當死以後事累驗皆然
仁宗四時衣夾冬不御爐夏不御扇
太祖為太原鎮將舎縣人李媪家媪事之謹他日訪其
家媪則死矣得其子以為御厨使乆之不遷求去太祖
曰以而才地御厨使其可得也爵禄以待賢能而私故
人使我愧見士大夫而爾意猶不滿耶
太祖閱蜀宫畫圖問其所用曰以奉人主爾太祖曰獨
覽孰若使衆觀邪於是以賜東華門外茶肆
太祖不以法吏為微官畏其迂情而就法也
王荆公嫁女蔡氏慈夀宫賜珠褥直數十萬
前世陋儒謂秦璽所在為正統故契丹自謂得傳國璽
欲以歸太祖太祖不受曰吾無秦璽不害為國且亡國
之餘又何足貴乎契丹畏服
嘉祐之末宴二府兩制三館於羣玉殿御書飛白以徧
賜之蔡襄王珪同為學士襄有書名而仁宗使珪題所
賜兩人各自得也
太宗不豫吕正恵公宿西省内侍都知王某夜叩省門
以喪訃告且問所立於是長子楚王以疾廢宗次為太
子諸子王者五人公曰此何語内侍欲斬邪豫立太子
正為此耳且吾奉手詔可取視也王既入公遽合户鏁
之而去真宗既立還而出之
太宗數私謂正恵公曰與太子問起居既崩奉太子至
福寜庭中而先登御榻解衣視之而降揖太子以登遂
即位
張忠定公令崇陽民以茶為業公曰茶利厚官將取之
不若早自異也命㧞茶而植桑民以為苦其後𣙜茶他
縣皆失業而崇陽之桑皆已成其為絹而北者歳百萬
疋其富至今始令下惟通樂一鄉不變其後别自為縣
民亦貧至今也
韓魏公屢薦歐陽公而仁宗不用他日復薦之曰韓愈
唐之名士天下望以為相而竟不用使愈為之未必有
補於唐而談者至今以為謗歐陽修今之韓愈也而陛
下不用臣恐後人如唐謗必及國不特臣輩而已陛下
何惜不一試之以曉天下後世也上從之
葉表為句容令縣有盜改置社稷而盜止下邳故多盜
近歳遷社稷於南山之上盜亦衰息
司馬温公云仁宗崩有司用乾興故事羣臣布四脚加
冠於是時莫識其制以幅巾幕首破其後為四脚其後
鄭毅夫讀續事始云三代黔首以皁絹裹髮周武帝裁
為四脚名以幞頭馬周請重繫前脚蓋布四脚脚皆後
垂如周制遇暑則繫其前脚如唐制
英宗崩宋次道誤為布幞頭有司遂用民間布喪之服
以金漆紗幞頭去其鐵脚而布裹之前繫後垂而不可
加冠壞之而冠幞頭之失自次道始也余謂四脚加冠
今士大夫喪冠是也夫布之冠古也四脚今也於禮為
繁矣
蕭賈竇氏兄弟同利伯治要仲治繁季為士逸飲無度
伯薄之給與有限仲數私為償其費季徳之祖親膉伯
䟽卒仲之子復為士游學京師季始疑之彼能欺其兄
而私我也惡知其不欺我而私其子數以詆仲仲實不
私也而無以自明季終疑之相與如仇嗟乎不慎其始
卒以相詆
爾雅哉始也注云尚書四月哉生魄釋文云亦作裁䟽
云古文作才以聲近借為哉始之哉也余繁說文才草
木之初生也纔言之間也當作才非借也又按集韻繒
一入色曰纔借作才非是
無為軍巢縣柘臯鎮永寜院有雀棲於庭松累日不去
遣取視之已立化矣盛夏極暑經涉月餘形質不壞軒
喙鼓翼有騰翥之狀
阿井在陽榖縣故東阿城中惟二井耳水也相傳秤之
比他水重爾
廣濟衙門之上有石榴木相傳乆矣元豐末枯死既而
軍廢為縣元祐初復生而軍復
　
　
　
　
　
　
　
　
　
　
　
　
　
　
　後山談叢卷三
欽定四庫全書
　後山談叢卷四
　　　　　　　　　　　　宋　陳師道　撰
教坊之樂已不齊凡樂作不偕作止不偕止以先後次
第而起止故婉而長然亦未始不齊也余於此得為政
之法焉
蜀中有小車獨推載八石前如牛頭又有大車用四人
推載十石蓋木牛流馬也
中秋隂暗天下如一中秋無月則兎不孕蚌不胎喬麥
不實兎望月而孕蚌望月而胎喬麥得月而秀世兎皆
雌惟月兎雄爾故望月而孕
蜀稻先蒸而後炒謂之火米可以乆積以地潤故也蒸
用大水空中為甑盛數石炒用石板為釡凡數十石
油絹紙石灰麥糠馬矢糞草皆能出火
廬州有坐化猫峽中有坐化胡孫李公擇家有坐化蛇
唐有鸚鵡舎利
鄆州陽榖自國初以來不訴災傷
漢州徳陽及峽中定軍山皆有八陣圖(定軍山下/土堆也)
王師初伐蜀李吳范仁恕勸後主不拒而降不聽雍則
仁恕之後也
某官社子民言大陸今黎陽是也自此而西北降水疑
安陽河是也大陸邢州鉅鹿泊也過此為九河父老言
九河者正流分為支流同為逆河者為潮水所逆行十
餘里邉海又有潮河自西山來經塘泊
李相昉在周朝知開封府人望已歸太祖而昉獨不附
王師入京昉又獨不朝貶道州司馬昉步行日十數里
監者中人問其故曰須後命爾上聞之詔乗馬乃買驢
而去三歳徙延州别駕在延州為生業以老三歳又徙
昉不願内徙後二年宰相薦其可大用召判兵部昉五
辭行至長安移疾六十日中使促之行至洛陽又移疾
三十日而後行既至上勞之昉曰臣前日知事周而已
今以事周之心事陛下上大喜曰宰相不謬薦人
詩云惟寡婦之笱寡婦乃用笱爾古之漁笱亦有制也
陳恕領春官以王文正為舉首歳中㧞劉子儀于帝選
自云吾得二俊名世才也是不愧於知人楊文公以為
然謂王楊休山立宗廟器也
嘉州舊産紫竹楠榴櫻木等仕于蜀者競採之以為器
人甚苦之吳中復作嘉陽四詠詩以悼之
章氏之先起家將為王氏守北邊號大傅其妻練氏封
郡君大傅嘗因事欲斬兩卒郡君苦救之不得乃隂縱
之兩卒奔江南皆為將閩之亂也李氏使兩卒將而攻
之大傅已卒其子守之兩卒使人諭郡君言城日暮當
破郡君無憂也郡君報曰爾全我一家不若完此一城
兩將許之諭使降足完一城此其所以有後也
世以癩疾鼻陷為死證劉貢父晚有此疾又嘗坐和蘇
子瞻詩罰金元祐中同為從官貢父曰前於曹州有盜
夜入人家室無物但有書數卷耳盜忌空還取一卷而
去乃舉子所著五七言也就庫家質之主人喜事好其
詩不舎手明日盜敗吏取其書主人賂吏而私録之吏
督之急且問其故曰吾愛其語將和之也吏曰賊詩不
中和他子瞻亦曰少壯讀書頗知故事孔子常出顔仲
二子行而過市而卒遇其師子路趫㨗躍而升木顔淵
懦緩顧無所之就市中刑人所經幢避之所謂石幢子
者既去市人以賢者所至不可復以故名遂共謂避孔
塔坐者絶倒
魯直為禮部試官或以柳枝來有法官曰泄漏春光有
柳條魯直曰榆條凖此蓋律語有余條凖此也一坐大
烘而文吏共深恨之
閩中諸縣多至十萬户堅忍喜訟號難治卲武其尤者
自國初至今有四令張鄧公杜宗㑹其二人則忘之矣
宗㑹澶人
趙普請繕都城太祖不可曰使冦至此其誰駐足耶
王師既平蜀詔昶赴闕曹武肅王密奏曰孟昶王蜀三
十年而蜀道千餘里請擒孟氏而赦其臣以防變太祖
批其後曰你好雀兒腸肚
蜀平二曹潘美自蜀還既對太祖為内燕惟三將與秦
晉兩王爾既入乃福寜殿席地而坐陳彘肉斗酒情意
款狎酒終設飯三將皆曰朝廷事力寡薄致陛下燕設
不豐上曰豈止寡薄此飯乃乞來三將莫測曰近從江
南乞此米也
祕閣畫有梁文瓉五星二十八宿圖李公麟謂不減吳
生婦女疑蜀手也
頴諺曰黄􁀙口噤喬麥斗夏中候黄􁀙不鳴則喬麥可
廣種也八月一日雨則角田下熟角田豆也角者麥之
訛也
婺州李翁與鄉人如五臺山衆少皆騎翁老且躄獨步
行既至衆所見端相如常翁與山東老人所見寶閣千
疊山東老人持菩薩戒四十年矣
釋氏之願儒者所謂志也志則欲逺大逺大則成志在
萬里則行不千里而已也
近年華山毛峯有𨽻字曰伏苓下云諸山皆假惟此者
真一旦一丸三斗三斤疑為服茯苓法也令山下人用
三斗水煮藥三斤水盡為度蜜和而蒸服而不丸道者
趙翁云蓋伏苓不蒸煮不能去隂氣也余謂不煮不能
去皮梗也
古者諸侯取財於國不取於諸侯豈特國民亦然也維
桑與梓樹之榛栗椅桐梓漆梓漆以為棺榛栗以為贄
椅桐以為器
馬騾驢陽𩔖起則先前治用陽藥羊牛駞隂𩔖起則先
後治用隂藥故獸醫有二種
三稅法皇祐初為李諮所壞及韓魏公用茶小引益壞
京師市井自三稅法改後日漸蕭條酒肆自包孝肅知
府日重定􁀙錢壞
三司故吏髙成端襄邑人明習吏事自五代以來三司
條貫無不有也嘉祐中嘗言事不用
契丹使至清徳軍㑹仁宗崩議欲却之又欲使至國門
而去卲安簡欲使奉國書置柩前見天子以安逺人
張貴妃受册詔問册畢受和儀其為修媛已自尊大卲
必以三公事儀比命婦一品上之
張永守蜀仲春官糶米仲春夏糶鹽恵民乾徳四年詔
諸道受納稅賦不得稱分毫合勺銖絲忽
景徳四年三司使丁謂復行稽括比咸平六年稅額增
三百四十六萬五千二百二十九貫石
王旦為相十一年王珪十年趙普沈倫韓琦曾公亮九
年薛居正向敏中八年王曾章得象七年盧多遜李沆
富弼六年李昉五年
趙普吕蒙正張士遜吕夷簡皆三入
顔常道曰某年河水圍濮州城竇失戒夜發聲如雷須
臾巷水沒骭士有獻衣袽之法其要取綿絮胎縛作向
大小不一使善泅卒沒城中捫漏穴用隨水勢畜入孔
道即弭衆工隨興城堞無虞
二廣居山谷間不𨽻州縣謂之傜人舟居謂之蜑人島
上謂之黎人
仁宗用兵無敵雖不服而心服使人數世服非無敵而
何
仰山元老既北歸青之山間有唐福元之故處深密巖
險乆無人迹元與其徒往焉舎於石室夜則小參一夕
聞疾風甚雨聲出視星月粲然乆之有大蛇行來蟠於
室前仰首以聽即罷伸其下體如拜伏狀而後去從者
震恐元自如也自是每夕必至
太祖常幸秘書省召管軍官使觀書焉
太祖置竹木務於汳上市竹木於秦晉由河入汳有卒
千五百人出材於汳納材於塲置事材塲於務之側有
二三千人凡興造者受成材焉其法曰有敢請生材者
徒二年今啟聖院乃其材也今百年矣梁栱之際尚不
容髪自置八作司以俱雜物而領以三司修造矣
巖頭雪峯欽山同行至湖外詣村舎求水舎中獨一女
子見山愛之為具熟水而水盞中有同心結山諭意而
藏之遂稱疾而留巖峯既行復還訪之則已與女納昏
是夕成禮乃誘出之投之棘叢展轉鈎挂而不能自出
忽大呼曰我悟矣遂棄去既出世每升坐即曰錦帳香
囊風吹滿路香大衆還知落處麽衆莫能對乆之傳至
巖頭巖教之曰汝往但道傳語十八字好好事潘郎僧
即對山曰此是巖頭道底僧人無語余為代曰熟處難
忘徐之南山崇勝院主崇璟故王姓也熙寜中修殿大
像腹中得畫像男女相向衣冠皆唐人也而題曰施主
王崇璟豈其前身也耶
北里張生家世奉道自謂當為左𤣥真人遂以為稱為
朝元圖繪其像於位後夢為城神所逮詰而杖之既覺
臋流血如常杖云
古鏡懸而旋入之四平扣之玉聲
錢世甓城前後相押凡四重號押塼故乆而不壞司業
黄君守徐新彭祖樓砌用在重使草不生
道者吕翁某初遇鍾離先生權受以乾汞為白金法翁
曰後復變否曰五百歳後藥力盡則復故曰五百歳後
當復誤人謝不受先生驚歎謂有受道之質遂授出世
法
蘇公自黄移汝過金陵見王荆公公曰好箇翰林學士
某乆以此奉公公曰撫州出杖鼓鞚淮南豪子以厚價
購之而撫人有之保之已數世矣不逺千里登門求售
豪子擊之曰無聲遂不售撫人恨怒至河上投之水中
吞吐有聲熟視而歎曰你早作聲我不至此
圓通行脚至浮山逺録公深愛之欲收為嗣通遂去復
以偈留之欲共評量古今公案通答曰究竟
邑子冦定疽發於腦每呼其母自叙平生不孝與悌則
痛可忍若有使之者又召其弟教以勿效我也
中州松子雖粃小不可食然其子可種惟不可近手以
杖擊其蓬使子墮地用深錐刺地深五寸許以帚埽入
之無有不生者東坡居士種松法
晁無咎移樹法其大根不可斷雖旁出逺引亦當盡取
如其横生逺近掘地而埋之切須帶土雖大木亦可活
也大木仍去其枝
丁謂當國竄逐李冦二公欲殺不可既南貶而文定復
相相傳忠愍為閻羅王世謂死活不得
洞下太陽和尚乆而無嗣晚得逺公欲得為嗣逺曰弟
子自有師承恐誤和尚太陽出淚逺曰請受授鞋他日
為和尚接法嗣逺既住浮山愛青老明恵接以洞教後
住投子遂嗣太陽云
刁學士約喜交結請謁常至夜半號刁半夜杜祁公為
相蘇學士舜欽其壻也歳暮以故事奏用賣故紙錢祠
神以㑹賔客皆一時知名士也王宣徽拱辰丞銜史吕
申公之黨也欲舉其事以動丞相曰可一舉而盡也有
日刁亦與召叛其謀而不以告詰朝送客城東於是蘇
坐自盜除名客皆逐丞相亦去而刁獨逸其後座客皆
至從官而刁獨終於官職
吕申公曰惟人主之眷不可恃
參寥如洛游獨樂園有地髙亢不因枯枿生芝二十餘
本寥謂老圃盍潤澤之使長茂圃曰天生靈物不假人
力寥歎曰真温公之役也
仁宗時契丹獻八尺字圖而書待詔皆未能也詔求善
大書者有僧請為方丈字以沙布地為國字張圖於其
上束氈為筆漬墨倚肩循沙而行仍脫袈裟投墨瓮中
擲以為㸃遂賜紫衣
里人某贓吏也既死請僧對靈追福夜中有驢伸首出
于帷乆之而沒
西都崇徳寺僧善端酒色自恣既病度必死念地獄果
有然耶若有不亦危乎乃然香祝之曰地獄若無煙當
上有則當下既炷烟下而地裂受之端大驚失色而逝
仁宗每私宴十閤分獻熟食是歳秋初蛤蜊初至都或
以為獻仁宗問曰安得已有此邪其價幾何曰每枚千
錢一獻凡二十八枚上不樂曰我常戒爾輩勿為侈靡
今一下箸費二十八千吾不堪也遂不食
華隂吕君舉進士聘里中女未行既中第婦家言曰吾
女故無疾既聘而後盲敢辭吕君曰既聘而後盲君不
為欺又何辭遂娶之生五男子皆中進士第其一人丞
相汲公是也
黄綏武人常謂平生無大過惟於然河多得官為恨蓋
邉徼例以虛功而受厚賞爾又謂議者重燕而輕夏燕
人衣服飲食以中國為法夏人不慕中國習俗自如不
可輕也又言為涇原總管嘗夜雪臨邊顧有馬迹使逐
得之乃夏之邏人當四更者夏人逐更而巡中國之備
不及也以渠自尋其境乃舎之
乖崖為令嘗坐城門下見里人有負菜而歸者問何從
得之曰買之市公怒曰汝居田里不自種而食何惰邪
笞而遣之
眉山公卒太學生侯泰武學生楊選素不識公率衆舉
哀從者二百餘人欲飯僧於法雲主者惟白下聽慧林
佛陁禪師聞而招致之
參寥徙兖布衣李南式家甚貧供𬞞菽洗補恩為甚篤
他日為曾子開言之子開曰吾輩當為公報之使知為
善之效
蘇長公以詩得罪劉攽貢父以繼和罰金既而坐事貶
官湖外過黄而見蘇寒温外問有新諢否貢父曰有二
屠父至其子而易業為儒賈二父每相見必以為患甲
曰賢郎何為曰檢與一解爾乙復問曰與舉子唱和詩
爾他日乙曰兒子竟不免解著賊贓縣已逮矣甲曰兒
子其何免邪乙曰賢郎何虞曰若何著賦詩亦不穏變
公應之曰賢尊得以憂裏
　
　
　
　
　
　後山談叢卷四
