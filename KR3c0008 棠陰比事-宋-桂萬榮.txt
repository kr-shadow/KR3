#+TITLE: 棠陰比事-宋-桂萬榮
#+DATE: 2018-05-12 10:17:38
#+SOURCE: github.com/kanripo/KR3c0008 master 57f87c18                
棠隂比事序
疑獄有集舊矣理掾桂君萬榮今所撰次尤詳
真治獄龜鑑也職牧守者所當究心毋徒曰此
司狴犴者之責也昔于公自謂治獄有隂徳遽
高其門我朝錢公若水問獄得情亦自其為郡
府小官時桂君之為此其後詎可量耶亟命鋟
木用廣其傳嘉定癸酉良月既望莆田劉隷書
于金陵郡齋
棠隂比事序
開禧丁邜春僕以饒之餘干尉趨郡書滿紏曹
孫公起予武林人也留欵竟曰話次因及臬事
謂凡典獄之官實生民司命天心向背國祚脩
短係焉比他職掌尤當謹重近者畨陽尉胥為
人所殺昏暯莫知主名承捕之吏續執俞逹以
告証佐皆具亦既承伏已且謀連三弓手結欵
無一異詞某獨不能無疑躬造䑓府請緩其事
重立賞榜廣布耳目俾緝正囚未幾果得龔立
者以正典刑不然横致四無辜於死地啣冤千
古咎将誰執萬榮聞之瞿然歛袵因嘆吾夫子
三絶韋編特著其議獄緩死之象於中孚而古
之君子亦盡心於一成不可變者公其有焉既
而東歸參選待次建康犴曹屢省斯事若有隱
憂遂於暇日取和魯公父子疑獄集參以開封
鄭公折獄龜鑑比事属詞聮成七十二韻號曰
棠隂比事凡與我同志者類能上體歷代欽卹
之意下䆒諸公編劘之心研精極慮不謂空言
則棠隂著明教棘林無夜哭曷勝多禮之幸是
用弗嫌於近名擬鋟諸木以廣其傳歲在重光
恊洽閏月望日四明桂萬榮序
棠隂比事目録
　　　　向相訪賊　錢推求奴
　　　　曹攄明婦　装均釋夫
　　　　程顥詰翁　丙吉驗子
　　　　李崇還㤗　黄覇叱姒
　　　　歐陽左手　惟濟右臂
　　　沈括顙喉　南公塞鼻
　　　程琳烓竈　強至油幕
　　　妾吏酖宋　玉素毒郭
　　　　彦超虗盗　道讓詐囚
　　　　孫甫舂粟　許元焚舟
　　　　宗元守辜　魏濤證死
　　　　桑懌閉柵　蘇秦徇市
　　　　任城示靴　楊津獲絹
　　　　李傑買棺　重榮咄箭
　　　　蘓請祔柩　賈廢追服
　　　　子産知姦　荘遵疑哭
　　　　思兢詐客　佐史誣裴
　　　　季珪鷄豆　張舉猪灰
　　　　定牧認皮　滄州市脯
　　　　張受越訴　裴命急吐
　　　　王質母原　馬亮悉貸
　　　　允濟聴葱　彭城書菜
　　　　吕婦斷腕　包牛割舌
　　　　崔黯搜帑　張輅行穴
　　　　杜鎬毁像　次翁戮男
　　　　傅令鞭絲　李惠撃鹽
　　　　楊牧笞巫　薛向執賈
　　　　程戡仇門　仲游帥宇
　　　　符融沐枕　獄吏滌屨
　　　　宗裔卷紬　髙防校布
　　　　江分表裏　章辨朱墨
　　　　胡質集隣　髙柔察色
　　　　蔣常覘嫗　思彦集兒
　　　　劉相隣證　韓參乳醫
　　　　袁滋鑄金　孫寳秤散
　　　　程簿舊錢　王璩故簡
　　　　公綽破柩　元膺擒轝
　　　　栁冤瘖奴　王扣狂嫗
　　　　李公驗櫸　王臻辨葛
　　　　頴知子盗　孫料兄殺
　　　　鄭躬明誤　希亮救亡
　　　　商原詐服　竇阻免䘮
　　　　薛絹互争　符盗並走
　　　　蕭儼震牛　懐武用狗
　　　　文成括書　郎簡校劵
　　　　孝肅杖吏　周相収掾
　　　　方偕主名　宋文墨迹
　　　　陳議捍取　胡争竊食
　　　　御史失状　國淵求牋
　　　　偉冐范祚　䖍傚鄧賢
　　　　次武各驅　憲之俱解
　　　　張昇窺井　蔡髙宿海
　　　　劉湜焚屍　髙防劾病
　　　　王鍔匿名　至逺憶姓
　　　　希崇並付　齊賢兩易
　　　　王珣辨印　尹洙檢籍
　　　　孫登比彈　徳𥙿模金
　　　　梁適重詛　袁彖惡淫
　　　　曹駮坐妻　孔議詈母
　　　　孫亮驗蜜　杜亞疑酒
　　　　傅隆議絶　漢武明繼
　　　　戴争異罰　徐詰縁例
　　　　刑曹駮財　左丞免讁
　　　　從事凾首　乖崖察額
　　　　無名破塜　行成叱驢
　　　　王曽驗稅　司空省書
　　　　韋臯劾財　趙和贖産
　　　　栁設榜牒　陳具飲饌
　　　　朱詰賕民　孔察代盗
　　　　崇龜認刀　司馬視鞘
　　　　張鷟搜鞍　濟羙鈎篋
　　　　承天議射　廷尉訊獵
棠隂比事目録(終)
棠隂比事卷上
　　　　　　　　　　　宋桂萬榮編次
向相訪賊錢推求奴
　丞相向敏中判西京時有僧過村舍求宿主
人不許遂宿於門外夜半忽見有賊携一婦
　人併物踰墻者僧恐明日為主人所執因亡
去走荒草中誤墜眢井而踰墙婦人已為人
　殺在其中既而主人蹤迹捕獲送官不勝拷
　掠遂自誣服但云贓與刀留在井旁不知何
　人持去獄成公獨以贓仗不獲疑之詰問數
　四僧云前生負此人命無可言者力問之乃
　以實對於是宻遣吏訪賊吏食於村店有嫗
　聞其府中來不知其吏因問僧之獄如何吏
　紿云昨日已笞死於市嫗云今若獲賊如何
　吏云府已誤决不復敢問嫗遂曰賊乃此村
　少年某甲也吏詢其處併贓捕獲(涑水記聞)
　錢若水為同州推官有冨家女奴逃亡父母
　訴於州録參甞貸冨家錢不獲遂劾冨民父
　子共殺女奴失屍於水或為元謀或為加功
　罪皆應死獄具若水獨疑留而不决州郡上
　下切怪之錄參誣若水受賂若水但笑謝而
　已旬餘詣州屏人語曰某留獄者所以訪求
　女奴今得之矣因送於州既而知州從簾中
　推出示其父母父母驚曰是也於是冨民父
　子皆得釋知州欲奏其功固辭不願朝廷聞
　之驟加進擢(同上)
曹攄明婦裴均釋夫
　晉曹攄字顔逺為臨淄令目有寡婦飬姑甚
　謹姑以其年少勸令改適婦守節不移姑愍
　之宻自殺親黨乃以誣其婦婦不勝官司拷
　訊即自誣伏攄𥘉到疑其冤更加辨究具得
　情實時稱其明
　唐裴均鎮襄陽日里俗妻有外情乃託骨烝
　之疾云醫者湏得獵犬肉食之則愈謂其夫
　曰東隣有犬每來盗物君可屠之夫乃依其
　言獻肉於妻妻食之餘乃留於篋笥夫出命
　隣告之遂聞於公夫到官因述妻之所欲公
　曰斯乃妻有他姦躓夫於禍耳令劾之具得
其情併以外情者俱付法其夫遂釋
程顥詰翁丙吉驗子
程察院知澤州晉城縣日冨民張氏子其父
　死未㡬有老父至門曰我汝父也來就汝居
具陳其由張氏子驚疑相與詣縣請辨老父
曰業醫逺出妻生子貧不能飬以與張氏某
年月日某人抱去某人見之顥曰歲乆矣汝
　何說之詳也老父曰書於藥法册後某歸而
　知之使以其册進乃曰某年月日某人抱兒
　與張三翁顥問張氏子年㡬曰三十六又問
　爾父年㡬曰七十六謂老父曰是子之生其
　父纔年四十人已謂之張三翁乎老父驚駭
　服罪(此聞之前􁲕)
　漢宣帝時陳留有人年八十餘家冨而無子
　𥘉娵祗一女已適人再娵復生一子數年而
　翁死前妻女欲奪財物乃誣後母所生非其
　父之子郡縣不能决聞於䑓省丙吉為廷尉
　乃曰吾聞老人之子不耐寒且日中無影時
　八月中取同歲小兒均衣單衣而老人之子
　獨色變及立於日中亦無影前女遂受誣母
　之罪
李崇還泰黄覇叱姒
　後魏李崇為揚州刺史縣民荀㤗者有子三
歲失之後見在趙奉伯家各言已子並有隣
　證郡縣不能斷崇乃令二父與兒各禁數日
　忽遣獄吏報兒暴卒㳟聞之悲不自勝奉伯
　嗟嘆而已遂以兒還泰奉伯伏罪
　漢時頴川有冨室兄弟同居弟婦與長姒皆
　懐姙長姒胎傷弟婦生男輒奪以為已子爭
　訴三年郡守黄覇使人抱兒於庭令娣姒競
　取之長姒持之甚猛弟婦恐有所傷於手覇
　乃叱長姒曰汝貪家財欲得兒寧慮頓有所
　傷乎乃以兒還弟婦(出風俗通)
歐陽左手惟濟右臂
　都官歐陽曄知端州有桂陽監民争舟毆死
　獄乆不决曄出囚飲食之皆還於獄獨留一
　人留者色動曄曰殺人者汝也囚不知所以
　然曄曰吾視食者皆以右手汝獨以左今死
　者傷右肋此汝殺之明也囚乃服(見歐文忠/所撰志)
　錢惟濟知絳州有條桑者盗強奪之不得乃
　自斫其右臂誣以殺人官司莫能辨公乃引
　問面給以食而盗以左手舉匕因語之曰他
　人行刃則上重下輕今上輕下重正用左手
　傷右臂也誣者引伏(見本傳)
沈括顙喉南公塞鼻
　沈内翰云世人以竹木牙骨之屬作呌子置
　喉中顙之能作人言予謂瘖者苦煩冤無以
　自明取呌子令顙之作聲如傀儡子粗能辨
　其一二冤或可伸
　尚書李南公為河北提刑時有班行犯罪下
　獄案之不服開口不食者百餘日獄吏不敢
拷訊甚以為患南公曰吾能立使之食引出
　問曰吾以一物塞汝鼻汝能終不食乎其人
懼即食蓋彼善服氣以物塞鼻則氣結而不
通是以自服
程琳烓竈強至油幕
　程宣徽知開封府時禁中失火延燒兩宮宦
者根治諸縫人已誣服乃送府具獄琳辨其
　非是又命工圖火所經處且言後宫人多而
居隘其烓竈近版壁乆燥而焚此殆天灾不
　可罪人上為寛其獄卒無死者(見本慱烓竈/行竈也淵圭)
(切)
　強至祠部為開封府倉曹參軍時禁中露積
　油幕一夕火主守者法皆應死至預聴讞疑
　火所起召幕工訊之工言製幕湏雜他藥相
　因既夕得濕則燔府為上聞仁宗悟曰頃歲
　真宗山陵火起油衣中其事正爾主守者遂
　傳輕典(見行状)昔晉武庫火張華以為積油
　之所致者此也
妾吏酖宋玉素毒郭
　范忠宣知河中府有知錄宋儋年會客罷以
　疾告是夜暴卒盖其妾與小吏為姦公知死
　不以理遂付有司案治驗其屍九竅流血因
　言寘毒鱉胾中公問鱉在第㡬盞豈有中毒
　而能終席耶决非情實命再劾之乃因客散
　寘毒酒盞中而殺之盖罪人以儋年不嗜鱉
　而為坐客所併欲為他日翻異逃死計耳(見/范)
(公言行録)
　唐中書舍人郭正一有婢玉素極姝麗正一
　夜湏漿水粥非玉素煑之不可玉素乃毒之
　良乆覔婢并金銀噐不得録奏敕令長安萬
　年尉石良捕之石良主帥魏昶有策畧請喚
　舍人少年家奴三人布衫籠頭及縛衛士四
　人問十日内何人覔舍人家衛士云有投化
　髙麗留書遣付舍人牧馬奴索驗之乃云金
　城坊中有一空宅更無他語石良徃彼處搜
　之至一宅封鎻甚宻打𨳩婢與化士並在其
　中乃是化士共牧馬奴藏之奉敕斬於東市
彦超虗盗道讓詐囚
後漢慕容彦超善捕盗為鄆帥日有庫在州
中或以假銀二鋌質錢十萬彦超知之使主
庫者出榜虗稱𬒳盗失所質銀鋌等物召人
收捕不日聞果有人来贖銀執之伏罪
後魏髙謙之子道讓為河隂令有人囊瓦石
作金以詐市馬者因而逃去詔令捕之謙之
乃枷一囚立於馬市宣言詐市馬賊欲刑之
宻遣人察市之私議者有人忻然曰無復憂
　矣遂執訊問悉獲其黨
孫甫舂粟許元焚舟
　待制孫甫為華州推官日州倉粟惡吏當負
錢數百萬轉運使李紘以吏屬甫甫乃令取
斗粟舂之可棄者十纔一二又試之亦然吏
遂得弛繫負錢纔數十萬而已紘因薦之(見/曽)
(鞏所撰志)
待制許元𥘉為發運判官患官舟多虗破釘
鞠之數元一日命取新造船一隻焚之秤其
　釘鞠比所破纔十之一自是立為定額(見魏/㤗東)
(軒筆録)
宗元守辜魏濤證死
待制馬宗元少時父麟毆人𬒳繫守辜而傷
者死将抵法宗元推所毆時在限外四刻因
訴於郡得原父罪由是知名
　鄭克評云案辜限計日而日以百刻計之
　死在限外則不坐毆殺之罪而坐毆傷之
　罪法無乆近之異雖止四刻亦在限外
　魏朝奉知沂州永縣兩仇闘而傷既决遣而
　傷者死濤求其故而未得死者子訴於監司
　監司怒有惡語濤歎曰官可奪囚不可殺後
　得其實乃因是夕罷歸騎及門而墜死隣證
　既明其誣遂辨(見陳無已所撰志)
桑懌閉柵蘓秦徇市
　明道末亰西旱蝗有惡賊二三十人樞宻院
　召永安廵檢桑懌授以賊名使捕之懌曰盗
　畏吾名决潰去冝先示以怯至則閉柵戒軍
　吏不得出其下數請自效皆不許乃夜與數
　卒服盗服迹盗所常行處入民家老小皆走
　獨一媪留為治飲食如事群盗懌三日復自
　携饌飲媪媪以為真盗乃稍就與語因及群
　盗媪曰彼聞桑殿直来皆遁去近知閉營不
　出漸還矣某在某處某在某處懌後三日又
　徃厚遺之遂以實告曰我桑殿直也為我察
　盗之實的居處切勿泄乃分軍士悉擒獲之
(見本傳)
　蘓秦在齊齊大夫多與之争寵而使人刺之
　不殊而走求賊不得蘓秦且死乃謂齊王曰
　臣死之後王車裂以殉於市曰秦為燕作亂
於齊如此則刺臣之賊决可得王如其言殺
蘓秦者果出齊王因而誅之(舊出春秋後語)
任城示靴楊津獲絹
　北齊任城王湝領并州刺史時有婦人臨汾
水浣衣為乗馬行人換其靴而去者婦人持
故靴詣州言之湝召城中諸嫗以靴示之紿
　曰有乗馬於路𬒳刼者遺此一靴得非親屬
　乎一嫗撫膺哭曰兒昨着此囘妻家也即捕
　而獲之
　周楊津字羅漢為岐州刺史有武功人齎絹
　三百匹去城十里為賊所刼時有使者馳騎
　而至𬒳刼人因以告之使者到州以狀白之
　津乃下教曰有人着某色衣乗某色馬在城
　東十里𬒳殺不知姓名若有家人可速收示
　有一老母行哭而出云是已子於是收捕并
　絹俱獲
李傑買棺重榮咄箭
唐李傑為河南尹有寡婦告其子不孝傑察
其状非不孝者乃謂寡婦曰汝寡居惟一子
今罪至死得無悔乎婦曰不順之子寧復惜
之傑曰審如是可買棺来取屍因使人視之
　乃謂一道士曰事了矣俄将棺至傑尚冀其
　悔而寡婦堅執如初時道士在門外宻令擒
之一問承伏曰某與寡婦有私常為兒制故
　欲除之乃杖殺道士及婦却以棺盛之
　後晉安重榮鎮恒州有夫妻共訴其子不孝
　公乃面加詰責抽劒令自殺之其父泣曰不
　忍也其母詬叱仗劒逐之重榮問之乃繼母
　也因咄自後射一箭而斃聞者莫不増快
蘓請祔柩賈廢追服
蘓寀為大理寺詳斷官時有父卒而母嫁後
聞母死已葬乃盗其柩而祔于父法當死寀
　獨曰子盗母柩納於父墓豈可與發冡取財
　者比請之得减死
侍讀賈黯判流内銓時益州推官乗澤在蜀
　三年不知其父死及代還銓吏不為領文書
始去發喪既除服且求磨勘黯言澤與父不
通問者三年借非匿喪是豈為孝卒使坐廢
田里(王珪撰志)
子産知姦莊遵疑哭
　鄭子産聞婦人哭使人執而問之果手刃其
夫者也御者問曰何以知之子産曰夫人之
　於所親也有病則憂臨死則懼既死則哀今
　其夫已死哭不哀而懼是以知其有姦也(出/獨)
(異/志)
　莊遵為楊州刺史廵行部内聞一哭聲懼而
　不哀駐車問之答曰夫遭火燒死遵疑焉因
令吏守之有蝇集於屍首吏乃披髻視之得
鐡釘焉因知此婦與姦人共殺其夫也即案
其罪
思兢詐客佐史誣裴
　唐則天時或告駙馬崔宣謀反敕御史張行
　岌案之告者先誘宣妾藏之乃云妾将發其
　謀而宣殺之行岌案而無状則天怒令重劾
　終無實則天曰不獲妾何以自雪行岌乃逼
　宣家訪妾宣再從弟思兢多置錢帛募之略
　無所聞而宣家每議事則獄中告者輒知思
　兢疑宣家有同謀者乃詐曰須顧俠客殺告
　者語了遂侵晨伺於臺側有舘客素為宣所
　信任乃至臺賂門吏以通告者思兢因罵曰
　若䧟崔宣必殺汝矣乃引思兢於告者之黨
　捜獲其妻宣始得免
　唐湖州佐史江琛取刺史裴光製書割取字
　合成文理詐為徐敬業反書以告及差使推
　之欵云書是光書語非光語前後三使並不
　能决則天令差能事人劾之曰張楚金可及
　劾之仍如前欵楚金憂懣仰卧向䆫日影透
　窓向日視之其字乃是𥙷葺而作因令琛取
　書投於水中字字解散琛即扣頭伏罪奉敕
　斬之
季珪鷄豆張舉猪灰
　宋傳季珪為山隂令有争雞者季珪問雞旦
　何食一云豆一云粟殺雞破嗉有豆焉遂罰
　言粟者
呉張舉為句章令有妻殺夫因放火燒舍乃
詐稱火燒夫死夫家疑之詣官訴妻妻拒而
　不承舉遂取猪二口一殺之一活之乃積薪
燒之察殺者口中無灰活者口中有灰因驗
夫口中無灰以此鞫之妻果伏罪(舊不著出/處)
定牧認皮滄州市脯
北齊彭城王浟為定州刺史有一人𬒳盗黒
牛上有白毛浟乃詐為上府庫皮倍酬其直
皮至使牛主認之因獲其盗
　又為滄州刺史日有人從幽州来驢䭾鹿脯
至滄州界以足疾行遲偶會一人為伴𬒳盗
驢及脯去明旦告州浟乃命左右及府寮散
市鹿脯不限其價失主見而識之推獲盗者
張受越訴裴命急吐
唐張允濟為武陽令以徳教訓下百姓懐之
　隣邑元武縣有以㹀牛依其妻家者八九年
間孳生十餘牛及將異居妻家不與本縣累
　政不能决其人乃越界訴於允濟允濟曰爾
　自有令何至此也其人垂泣不肯去具言所
　以允濟遂令左右縛牛主布衫蒙頭將詣其
妻家村中捕盗牛賊悉問此村牛所從来妻
家不知其故恐𬒳連及乃曰此是女壻家牛
　允濟令發其蒙謂曰此即女壻當以牛歸之
　唐裴子雲為衛州新郷令部人王恭戍邊留
　㹀牛六頭於舅李璡家五年産犢三十頭㳟
　還索牛李云㹀牛二頭已死只還四頭老㹀
　㳟訴之子雲送㳟於獄令收追盗牛者李璡
　璡至子雲叱之曰賊引汝盗牛三十頭藏汝
　莊禸喚賊共對乃以布衫籠㳟頭立南墻下
　命璡急吐欵云三十頭牛㧾是外甥㹀牛所
　生實非盗得子雲遣去㳟布衫即令盡還牛
却以五頭酬璡辛苦
王質母原馬亮悉貸
王質待制知廬州有盗殺其黨并其貲而遁
邏者得之質抵之死轉運使楊告駮之曰盗
殺其徒者死當原質云殺其徒而自首者當
原今殺人而取其貲非自首而捕得之原死
豈法意乎數上䟽不報降監舒州靈仙觀逾
年韓琦知審刑院請盗殺其徒而不首者母
得原(見本傳)
尚書馬亮知潭州屬縣有亡命卒剽攻為鄉
　村患或謀殺之在法當死者四人亮曰能為
民除害而反坐以死豈法意耶乃悉貸之
　　鄭克評曰按剽攻之人於法許捕若非名
　捕者輒以謀殺之則慮有誣枉法所不許
　　也能奏聼裁尤為得體云
允濟聴葱彭城書菜
張允濟為武陽令道逄老母種葱結庵守之
因告曰不湏守若遇盗當来訴老母如戒居
　一宿而失葱母以告允濟悉召葱地左右居
　人使之一一聴其手乃得盗者
　北齊彭城王浟為滄州刺史有老母種菜数
被盗者浟使人宻徃書其葉明日市中認之
　乃獲賊
吕婦斷腕包牛割舌
　吕公綽侍讀知𨳩封府有營婦夫出外有盗
　夜入舍斷其腕而去都人喧駭公謂非其夫
　之仇不冝快意如此遣騎詰其夫果䕶同營
韓元者具姦狀伏誅(王珪所撰志)
　包副樞初知楊州天長縣時有訴盗割牛舌
　者拯宻令歸屠其牛而鬻之繼有告其私殺
　牛者拯詰之曰何為割其家牛舌而又告之
　其人驚伏(見本傳)
崔黯捜帑張輅行穴
唐崔黯鎮湖南有惡少不為鄉里所容乃自
　髠鉗依佛教為傭隷假託焚脩幻誘聾俗積
財萬計公𥘉到懼其事露乃投牒請脫鉗歸
　俗公問曰你教化三年所得㡬何曰旋得旋
　用不計其數公曰費用造設㡬何曰三千餘
　貫公曰給者既知納者不記决有隱欺乃捜
　其積蓄有妻孥滿室遂劾其矯妄之咎並以
　財物施之貧下
　石晉時魏州冠氏縣華村僧寺有一鐡佛可
　長丈餘中心且空一旦云佛能言士衆雲集
　施利填委縣申州府時髙祖鎮鄴莫測其事
　命衙将尚謙持香奉供且驗其事有三傳張
輅請與偕行詰其妖狀乃率人圍寺盡遣僧
赴道塲輅即潜開僧房見有穴道及入穴行
至鐡佛坐下因於空身中厲聲歷數僧過使
令擒魁首數人上聞就彼戮之因以輅為長
　河縣主簿
杜鎬毁像次翁戮男
　杜鎬侍郎之兄仕江南為法官嘗有子毁父
畫像為所親所訟者疑其法未能决鎬㓜輙
曰僧道之毁天尊佛像可以比也兄甚竒之
　遂用此為斷
黄覇字次翁漢宣時為相燕代之間有三男
　共娶一婦因生一子及欲分離各争其子遂
　訟於臺請覇斷之覇曰非同人類當以禽獸
處之遂戮三男其子還母按荀子云有法者
　以法行無法者以類舉若夫黄覇戮三男王
尊殺假子蓋舉其事之類耳法不禁禽獸聚
　麀然人殺禽獸無罪則戮之可也
傅令鞭絲李惠撃鹽
　宋傅季珪為山隂令有賣糖賣針者争一絲
　團訴於縣乃令掛絲於柱鞭之有少鐵屑焉
　乃罰賣糖者
　後魏李惠仕為雍州刺史有負塩負薪者争
　一羊皮各言籍背之物惠謂州吏曰此皮可
　拷知主群下嘿然惠因令置皮於席上以杖
擊之見少許塩屑使争者視之負薪者伏辜
楊牧笞巫薛向執賈
　後魏李崇為楊州刺史有定州流人解思安
　背役亡歸其兄慶賔規絶名貫乃認城外死
　屍詐稱是弟為蘓顯甫李盖所殺有女巫陽
　氏託鬼附說思安𬒳害之苦李盖等不勝其
　楚各自欵服崇疑之乃遣二人偽從外来詣
　慶賔曰某住在北州有一人夜過寄宿云是
　流兵背役人觧思安欲送之官苦求見免且
　謂有兄慶賔見住楊州君脫矜閔為徃告報
　湏重相酬今但見質若徃不獲送官未晚慶
　賔悵然失色崇乃攝而問之即自引伏數日
間思安亦為人縛至崇笞女巫一百遂釋盖
等(出北史/本傳)
樞宻薛向𥘉為京兆户曹兼監商稅有賈胡
　過稅務出銀一篋書其上曰宻使遺涇原都
　監向曰此决偽也安有大臣餉人物而使賈
　胡致之執詣府治之果伏其詐(吕大防所撰/志)
程戡仇門仲游帥宇
程戡宣徽知䖍州民有積為仇者一日諸子
　私謂其母曰母今老且病恐不得更夀請以
　母死報仇乃殺其母置于仇人之門而訴之
　仇不能自明戡疑之或謂無足疑戡曰殺人
　而自置於門非可疑耶乃親劾治具見本謀
(王珪所/撰志)
　畢仲游為河東提刑丞相韓縝出鎮太原其
　家奴胡童自陳有卒剽刼其衣服於黄堂之
　側公怒以付吏将黥配之仲游謂小童衣服
　尠薄而剽掠於大帥故相之宇下似非人情
　易吏案治其誣乃辨
符融沐枕獄吏滌屨
前秦苻融字愽林善斷獄董豊遊學三年而
還宿妻家是夜妻爲人所殺妻兄疑豊殺之
　融引問曰汝𥘉無怪與卜問否豊曰夜夢乗
馬入一水而北自北而南俯見両日在水中
　又馬左向濕筮者云憂獄逺二沐避二枕既
至妻具沐夜授枕憶筮者言遂不從之妻乃
自沐枕枕而寢融曰在易坎爲水爲北离爲
馬爲南馬北渡從北而南從坎之离三爻同
　變离為中女坎為中男馬左向而濕水也左
　水右馬馮字兩日昌字其馮昌殺之乎遂捕
　昌詰之昌具服與其妻通期以新沐枕為驗
　悞中婦人
　江南大理寺鞫殺人獄未得其實獄吏憂畏
　乃焚香禱神因夣遇枯河上髙山寤而思曰
　河無水乃可字山而髙乃嵩字可嵩僧名也
　崇孝寺有僧名可嵩即白長官攝之訊問未
　有姦狀忽見屨上有墨汙因問其由云為墨
　所濺使脫視之乃墨塗也僧色動遂滌之即
　見血痕以此劾之僧乃服(見吴淑校理祕閣/閑談)
宗裔卷紬髙防校布
　王蜀時許宗裔典劔州有扵燈下識認暴客
迨暁告吏捕之所收贓惟絲絇紬紈失主言
是本物其賊不禁拷掠遂誣服因而送州宗
裔引慮囚囚言其物乃是家有與失主互争
　即命取兩家繰絲車又問紬紈卷時各用何
物為胎心一云杏核一云瓦子即開示之見
　杏核仍以絲絇安於車􁠆量其􁠆大小亦是
　囚家物𬒳刼主受妄認之過廵捕吏伏拷决
　之辜其枉獲雪
　周世宗時髙防知蔡州部民王義為賊所刼
　捕得五人繫獄窮治贓狀已具将加極刑防
　復取贓閱之召義問所失衫袴是一端布否
　曰然防令校其幅尺廣狹踈宻不同囚乃稱
　冤問何故服罪曰不任捶楚求速死耳居数
　日獲本賊而五人乃免防歸本朝終於左丞
(見本/傳)
江分表裏章辨朱墨
陵州仁夀縣有里胥洪氏利隣人田紿之曰
我爲若稅免若役隣人喜剗其稅歸之名於
公上踰二十年且偽爲劵以茶染𥿄類逺年
者訟之于縣縣令江某郎中取𥿄積伸之曰
若逺年𥿄裏當色白今表裏如一偽也訊之
果伏(江乃衢州開化人今失其名/事見李泰伯主簿所撰志)
侍御章頻知彭州九隴縣時眉州大姓孫延
　世為偽契奪族人田乆不能辨運使委頻驗
　治頻曰劵墨浮朱上决先盗用印而後書之
　既引伏獄未上而其家人復訴於轉運使命
　知益州華陽縣黄夣松覆案亦無所異黄用
此召為監察御史頻乃坐不即具獄降慶州
監酒(見本傳頻以景祐二/年使虜而卒于道)
胡質集隣髙柔察色
魏志胡質字文徳為常州太守東莞盧顯為
人所殺求賊未得質曰此士無讐而有少妻
　所以死耳乃集隣居少年有李若者見質而
色動遂窮詰之乃自首伏罪
　魏護軍營士竇禮出不還營以為沒身其妻
盈氏詣廷尉訴髙柔曰爾夫不與人交財乎
　乃曰甞出錢與同營焦子文因追察之子文
色動應對失節於是伏殺禮之罪
蔣常覘嫗思彦集兒
唐板橋店主張逖妻歸寧有王衛楊正等投
店宿五更早發夜有人以王衛刀殺逖其刀
　仍入鞘中正等不之覺至明店人趂正等拔
　刀血甚狼籍收訊之遂自誣伏上疑之差蔣
　常覆推到則悉追店人十五以上既集為人
　數不足且放去止留一嫗日晚放出令典獄
　者宻覘之云有人共語即記之明日復爾如
　是三日並是此人常乃追集男女三百餘人
　就中喚出與嫗語者問之具伏乃是與逖妻
　有姦而殺之
　唐韓思彦使并州有賊殺人主名不立醉胡
　懐刀而汙訊掠已伏思彦疑之晨集童兒凡
　數百暮乃出之如是者三因問兒出亦有問
　之者乎皆曰有之即物色其人而訊之於是
　果獲真盗
劉相隣證韓參乳醫
　丞相劉沆知衡州日有大姓尹氏欲買隣人
　田莫能得隣人老而子㓜乃偽為劵及隣人
　死即逐其子訟二十年不得直沆至又訴尹
　氏出積歲所収户鈔為驗沆曰若田百頃户
　鈔豈特收此乎始為劵時甞問隣乎其人固
　多在可取為證尹不能對遂伏罪按賣田問
　隣成劵會隣古法也近年有司茍取小快遂
　改此法未之思歟
　叅政韓億知洋州時土豪李甲者兄死迫嫁
　其嫂因誣其子為異姓以專其資嫂歷訴於
　官甲輙賂吏使掠服之億視舊牘但未曽引
　乳醫為證一日盡召其黨以乳醫示之衆乃
　無詞其冤遂白
袁滋鑄金孫寳秤散
唐李汧公鎮鳯翔屬邑有編氓因耨田得馬
　蹄金一瓮里民送於縣治沿牒将置府庭邑
宰恐公藏失守使貯於私庫信宿視之乃土
　塊也以狀聞於府議者僉疑姦人换之遂遣
掾就案其事宰莫能明即以易金誣服窮其
　所藏之所或云糞土或云水中以案上聞汧
　公怒甚俄而有宴語及斯事坐客咸驚時袁
　相國滋亦在幕中獨俛首無語汧公詰之滋
　曰某疑此事有枉汧公乃俾移其獄於郡命
　袁治之袁令閱瓮間得土二百五十餘塊遂
　於列肆索金鎔成土塊状始及其半已有三
　百斤詢其𥘉負之人乃二農夫以巨竹舁之
　計其緫數非二人以竹可轝度其在路之時
　金已化為土矣於是群情大豁邑宰獲伸雪
(劇談/録)
　漢孫寳為京兆尹有賣鐶散者今之鐶餅也
　於都市與一村民相逄撃落皆碎村民甘認
填五十枚賣者堅稱三百枚争至太守之前
引問無以證明公令别買一枚秤之乃都秤
　碎者細折分兩賣者乃伏虗誑之罪
程簿舊錢王璩故簡
　程顥察院𥘉爲京兆府鄠縣簿民有借兄之
　宅居者發地藏錢兄之子訴曰父所藏也令
　言無證佐何以决之顥曰此易辨耳問兄之
　子曰爾父藏錢㡬年矣曰二十年遣吏取一
　千視之謂曰今官所鑄不五六年則徧天下
　此錢乃爾父未居前數十年所鑄何也其人
　遂伏(伊川所撰行状)
寺丞王璩甞爲襄州中廬令有賊乆訊不得
　情偶於賊槖中得故簡而掲示之乃房陵商
　人道爲賊所掠者賊即引伏(王珪所撰志)
棠隂比事上卷
棠隂比事卷下
　　　　　　　　　　　　宋桂萬榮編次
公綽破柩元膺擒轝
　栁氏叙訓云栁公綽為襄陽節度使歲儉隣
　境尤甚有齊衰者哭且獻狀曰遷三世十二
　喪于武昌為津吏所遏公綽即命軍候擒其
　人破其柩皆實以稻米蓋葬於歉歲不應併
　舉三世十二䘮故知其詐耳
　唐吕元膺字景夫鎮岳陽日因出游賞見有
䘮轝駐道左男子五人衰服而隨公曰逺葬
則汰近葬則省此决姦黨為詐也因令左右
搜索之棺中皆兵刃乃曰欲謀過江掠貨假
喪使渡我者不疑耳公令劾之更有同黨數
　十已期集於彼岸併擒以付法
栁冤瘖奴王扣狂嫗
栁渾為江西觀察使判官僧有夜飲火其廬
者歸罪瘖奴軍侯受財不詰獄具渾與其僚
崔祐甫白奴冤於觀察使魏少游趣訊其僧
　僧乃首伏(見本傳)
　大卿王罕知潭州時有狂嫗數邀知州訴事
　言無倫理從騎多屏逐之罕乃令引歸聽事
　叩堦徐問嫗雖言語雜亂然時有可采者乃
　其始為人嫡妻無子其妾有子夫死為妾所
　逐累訴不直因恚而狂罕為直其事盡以家
貲與之(見涑水記聞)
李公驗櫸王臻辨葛
　尚書李南公知長沙縣日有闘者甲強乙弱
　各有青赤痕南公以指揑之曰乙真而甲偽
　訊之果然蓋南方有櫸柳以葉塗肌則青赤
　如毆傷者剥其皮横置膚上以火熨之則如
　棓傷水洗不下但毆傷者血聚則硬而偽者
　不然耳(聞之士林)
　王諌議知福州時閩人欲報仇或先食野葛
　而後闘即死其家遂誣告之臻問所傷果致
　命耶吏曰傷無甚也臻以為疑反訊告者乃
　得其實
頴知子盗孫料兄殺
　郎中歐陽頴知歙州冨家有盗啓其藏捕乆
　不獲頴曰勿捕獨召冨家二子械付獄劾之
即伏吏民𥘉疑不勝楚掠而自誣及取其所
盗物乃信
孫長卿知和州民有訴弟為人所殺察其言
不情乃問汝户㡬等曰上等汝家幾人曰惟
　一弟與妻子耳長卿曰殺弟者兄也豈将併
有其資乎訊之果然(見王珪所撰志)
鄭躬明誤希亮救亡
後漢鄭躬以郡吏辟公府時有兄弟共殺人
者而罪未有所歸明帝以兄不訓弟故報兄
重而减弟死中常侍孫章宣詔誤言兩報重
尚書奏章矯制罪當腰斬帝以躬明法律召
　入問之躬對章應罰金帝曰章矯詔殺人何
謂罸金躬曰法令有故誤章傳命之謬於事
為誤誤者其文則輕帝曰囚與章同縣疑其
故也躬曰周道如砥其直如矢君子不逆詐
　帝王法天刑不可委曲生意帝稱善遷躬廷
　尉正(出躬本傳)
　鄭克評曰按深文峻法務為苛刻者皆委
　曲生意而然也君子不逆詐蓋惡其末流
　决至於此爾傳稱躬之典理官也决獄斷
　刑依於矜恕故世傳法律而子孫至公者
　一人廷尉七人侯者三人二千石侍中郎
　將者三十餘人侍御史正監平者甚衆積
　善之慶不其盛歟
陳希亮大卿為開封府司録時有青州男子
趙宇上言元昊决反坐責為文學參軍福州
安置明年果反宇自訟而所部不受亡至京
　師執政令劾以在官無故去法希亮奏乞以
宇所上封事付有司即其言驗不當加責由
是得釋(見本傳)
商原詐服竇阻免䘮
　晉商仲堪為荆州牧有桂陽人黄欽生二親
　乆沒詐服縗麻言迎父喪府曹依律棄市商
　曰原此㫖當以二親生存而横言死沒情事
　悖逆所不忍言固當棄市今欽生父母終沒
　此特誕妄之過遂免死
　唐竇參𥘉為奉先尉男子曹芬兄弟隷北軍
　醉暴其妹父救不止恚赴井死參當兄弟重
　辟衆請俟免䘮參曰父由子死若以䘮延是
　殺父不坐皆搒殺之(出唐書本傳)
　　鄭克評曰按唐制縣令許决死罪參為尉
　　時殆攝行令事歟北軍之衆屯於奉先請
　　爲其父持䘮以綬其刑蓋欲賂中官以倖
　　免耳參駮正其說而亟决之乃爲此也
薛絹互争符盗並走
　漢時有人持縑入市遇雨以縑披覆後一人
　至求庇廕因與一頭雨霽當别輒互争縑太
　守薛宣令斷縑各與一半使騎吏追聴之一
　云貢君之恩(宣字/貢月)一稱冤不已宣知其狀追
　問乃伏(出風俗通)
　冀州有老母遇刼唱盗行人爲母逐擒之盗
　反誣行人争至郡符融曰二人並走先出鳯
　陽門者非盗既還符正色謂後至者曰汝真
盗也其意以為盗若善走决不為行人所獲
　以此測之則知善走者是捕逐之人
蕭儼震牛懐武用狗
　南唐昇元格盗及三緡者死吉之豪民暴衣
失衾直數十千指隣為盗不勝楚掠隣自誣
　服詰其贓物即云散鬻於市無從追究赴法
　之日冤聲動人長史以聞先主命員外郎蕭
　儼覆之儼齋戒禱神佇雪冤枉到郡之日晴
　天忽雨雷撃失主一牛洎剖腹而得所失物
　蓋噉而猶未消潰(出鄭文寳南唐近事)
　王蜀時有蕭懐武者主㝷事團乃軍廵之職
　也所管百餘人毎人各飬私名十餘軰呼之
　曰狗深坊曲巷馬醫酒保乞丐傭作販賣童
　兒皆有其徒民間偶語公私動静即時聞逹
　於是人心恐懼自疑肘腋悉其狗也懐武殺
　人不可勝數郭崇韜入蜀乃族誅之是使察
姦慝而反為姦慝者也(見成都古今記)
文成括書郎簡校劵
唐張鷟為河陽尉有吕元偽作倉督馮忱書
盗糶倉粟忱不認而元執之堅張乃取元告
牒括兩頭惟留一字問是汝書元曰非去括
即是元牒先决五十又括詐為馮忱書内工
字以問之乃曰是及去括即詐書也元於是
　服罪
侍郎郎簡知竇州有掾吏死子㓜贅壻偽為
劵取其田後子長屢訴不得直因訴于朝下
簡劾治簡以舊案示之曰此爾婦翁書耶曰
　然又取偽劵示之弗類壻乃伏罪
孝肅杖吏周相收掾
包拯知開封日有犯徒者吏受賕與之約曰
　令見尹湏使我責狀汝第號呼自辨我當與
　汝分罪各受杖决既而引責囚如吏言分辨
　不已吏大聲訶之曰但受脊杖去拯謂其招
權捽吏杖之特寛囚罪亦令從杖公知以此
　折吏勢不知乃為所賣也(見沈括筆談)
　後漢周䊸字文通為召陵侯相廷掾憚䊸嚴
　明欲損其威乃晨取道旁死人斷手足立於
　寺門䊸聞便徃至死人邉若與死人共笑語
　狀隂察視口眼中有稻芒乃宻問守門者曰
　誰載藁人城對曰唯有廷掾耳又問鈴下曰
　外頗有疑吾與死人共笑語者否對曰廷掾
　疑君乃收廷掾訊之具服
方偕主名宋文墨迹
　方偕大卿為御史臺推直官曰澧州逃卒與
　冨民有仇誣以歲殺人十二祭磨駞神獄乆
　不决詔偕就鞫之偕命告人䟽所殺主名㝷
　訪考驗尚多無恙其事遂白(見天聖名臣傳)
　宋元嘉二十二年孔熈先與徐湛之許耀謝
　綜范曄謀立彭城王義康湛之上表告狀詔
　收綜等並欵服唯曄不首頻詔窮治乃言熈
　先茍誣引臣文帝令以曄所造及改定符檄
　墨迹示之乃服罪(出南史范泰傳)
陳議捍取胡争竊食
陳奉古主客通判具州時有卒執盗者其母
欲前取盗卒拒不與仆之地明日死以卒屬
吏論為棄市奉古議曰主盗有亡失法今人
　取之法當得捍捍而死乃以闘論是守者不
得主盗也殘一不辜而為剽奪生事法非是
因以聞報至杖卒人稱服之
胡向少卿𥘉為袁州司理有人竊食而主者
撃殺之郡論以死向争之曰法當杖郡将不
聴至請于朝乃如向議(見吕大防撰志)
　　鄭克評曰以名分言之則𬒳擊者竊食之
　盗也擊之者典食之主也以情理言之則
　　與常人相毆異矣登時擊殺罪不至死可
　也然湏撃者本無殺意邂逅致死乃坐杖
　罪或用刃或絶時或殘毁則是意在於殺
　法所不許也又當原其情理豈可一㮣科
　斷盡心君子亦冝察焉
御史失状國淵求牋
　唐李靖為岐州刺史或告其謀反者髙祖命
　一御史徃案之御史知誣罔請與告事者偕
　行行數驛佯云失告狀驚懼異常乃祈告事
　者别䟽一狀驗之乃與元狀不同即還以聞
　髙祖大驚告事者反伏誅失御史名
　魏國淵字子尼為魏郡太守有投書誹謗者
　太祖疾之欲知其主淵請留其書而不宣露
　其書多引二京賦淵乃勅功曹曰此郡少學
　問者欲令就師求能□者與受業因令作牋
　比方其書有似謗誹者取問伏罪
偉冐范祚䖍傚鄧賢
　劉敞侍讀知永興軍時大姓范偉冐武功令
　祚為祖乃穿祚墓以已祖母袝之一規避徭
　役者五十年數犯法至徒流輒以贖免長安
　人甚患苦之然吏莫敢誰何敞按其事獄未
　具而召由是辭屢變證逮數百人獄連年不
　决詔取付御史臺驗治卒如敞所發(見本傳)
　沈括筆談云江南人好訟有一書名鄧思賢
　皆訟牒法也其始則教以侮文侮文不可得
　則欺誣以取之欺誣不可得則求其罪以刼
　之鄧思賢人名也始傳此術遂名其書凡村
　校中徃徃以此授生徒韓琚司封通判䖍州
　日民有偽作冤狀悲憤呌呼似若可信者琚
　偶攝郡究其風俗考其枉直其下莫之能欺
　辭伏者皆自以為不冤琚乃魏公琦之兄也
　終於兩浙轉運使(尹洙所撰墓志)
次武各驅憲之俱解
　周于仲文字次武為趙王屬安固太守有任
　杜兩家各失牛後得一牛兩家争之州郡不
　能决益州長史韓伯携曰于安固少年聴察
　可令决之仲文乃令両家各驅牛群到及放
　所得一牛遂入任氏群又使人㣲傷之任氏
　嗟惋杜氏自若杜即伏罪
　南梁顧憲之為建康令有失牛者盗與主俱
　認之不能制令乃令解牛任其所之牛歸本
　主所居盗者始伏其罪(出南史顧愷之/傳憲之其孫也)
張昪窺井蔡髙宿海
　張丞相知潤州有婦人夫出數日不歸忽聞
菜園井中有死人即徃哭之曰吾夫也以聞
　於官昪命属吏集隣里就驗是其夫否皆言
井深不可辨昪曰衆不能辨而婦人獨知其
　為夫何耶收付所司訊問乃姦人殺之而婦
　人與聞其謀也(沈氏筆談)
蔡髙為福州長溪縣尉有媪二子漁于海而
　亡媪指某氏為仇告縣捕賊吏難之曰海有
　風波安知果為仇所殺若不得屍於法不可
　理髙乃隂察仇家得其迹與媪約曰期十日
　不得屍則為媪受捕賊之責凡宿海上十日
　潮浮二屍到驗之皆殺也乃捕仇家鞫之而
　服法(髙乃襄之弟事見歐公所撰志)
劉湜焚屍髙防劾病
劉待制𥘉知耀州冨平縣有盗掠人子女者
　既擒獲輒詐死伺間即逸去再捕得復然湜
令焚之(見本傳)
　　鄭克評曰埋而使人守之足矣雖不焚可
　　也
　防𥘉事周為刑部郎中宿州有民剚刃其妻
　而妻族受賂奪州言病風狂不語並不孝掠
　以具獄上請大理斷令决杖防覆之云某人
　病風不語醫工未有驗狀憑何取證便坐杖
　刑况禁繫旬月豈不呼索飲食再劾其事湏
　見太情周相然之終寘於法
王鍔匿名至逺憶姓
　唐王鍔為淮南節度使有遺匿名書于前者
　左右取以授鍔鍔納之靴中先以他書雜之
　使退鍔探取他書焚之人謂其皆焚之矣既
　而歸省所告異日以他事連所告者禁繫按
　驗以譎其衆號稱神明云
　唐李至逺典選疾令史受賕多所黜易吏亦
　歛手有王忠者𬒳放而吏乃謬書士姓欲擬
　訖増成之至逺曰調者三萬人無士姓者此
　决王忠也吏叩頭伏罪(見唐書李素立傳至/逺其孫也)
希崇並付齊賢兩易
晉張希崇鎮邠州日有民為郭氏義子自孩
提以至成人因戾不受訓遣之郭氏夫婦將
死有適子已長郭氏諸親與義子私約以為
親子欲分其財而訟之數政不决希崇覧其
訴斷曰父在已離母死不到雖稱假子辜二
十年撫飬之恩倘曰親兒犯三千條悖逆之
罪頗為傷害名教安敢理認田園其生産並
付親子
張丞相在中書有戚里争分不均又因入官
訴于上前更十餘斷不伏齊賢曰此非臺省
所能决臣請自治之一日坐中書堂召至問
　之曰汝非以彼所分財少乎皆曰然即命各
責狀結實因遣两吏趣徙其家令甲入乙舍
　乙入甲舍貨財皆按堵如故文書則交易之
　訟者乃止(涑水記聞)
王珣辨印尹洙檢籍
　少師王珣知昭州日有告偽為州印者疑乆
　不决吏持以印文不類及珣索景徳已前舊
　牘視其印文則無少異誣者乃伏盖所印文
　書乃景徳時事固當索景徳舊牘校之吏不
　知印文更時所以不决(王珪所撰志)
　龍圗尹洙甞知河南府伊陽縣有女㓜孤而
　冐賀氏産者隣人證其非是而沒之官後隣
　人死女復訴且請所沒産乆不能决洙問女
　年㡬曰三十二乃檢咸平年籍二年賀氏死
　而以妻劉為户詰之曰若五年始生時安得
　有賀氏耶女遂服(見本傳)
孫登比彈德𥙿模金
　呉志孫權長子登字髙立爲太子甞出有彈
　丸飛過令左右求之見一人操彈佩丸咸以
爲是詞對不伏從者請捶之登不聴使求前
　所過弹丸比之不類遂釋之
唐李徳𥙿鎮浙右曰甘露寺主僧訴交得堂
　住什物𬒳前主隱沒金若千兩引證前數軰
皆還相交割文籍在焉且其𥘉交領分兩既
明及交承之日乃不見金鞫成服罪公疑未
窮破用之數前主即曰居寺者前後空交分
　兩文書其實無金群衆以某孤立不狎流􁲕
　欲乗此擠之因流涕公乃以兠子召諸關連
　僧咸使面壁不得相向以泥各令模金之狀
　僧既不知形狀各模不同公怒即劾前數軰
　誣證之罪
梁適重詛袁彖惡滛
　丞相梁適為審刑院詳議官時梓州妖人白
　彦歡能依鬼神作法詛呪人有死者獄上請
　讞皆以不見傷為疑適曰殺人以刃尚或可
　拒今以詛呪其能免乎卒以重辟論(見王珪/所撰志)
　鄭克評曰按能依鬼神作法詛呪是造蓄
　　蠱毒厭魅之類也鞫得其實疑不見傷此
　盖不知無法者當以類舉之義耳欲决大
　　獄湏傳古義彼俗吏者豈足語此
　南齊袁彖為廬陵王諮議參軍王鎮荆州時
　南郡江陵縣茍将之之弟胡之其妻為曽口
　寺僧所淫夜入茍家将之殺之為官司所檢
　将之列家門穢行欲告則耻忍則不可實已
　所殺胡之所列又如此兄弟争死江陵令啓
　刺史博議彖曰将之胡之原心非暴辨讞之
　日義哀行路昔文舉引謗獲漏䟽網二子心
　迹同符古人䧟以深刑實傷為善於是免死
(出南史袁湛傳/彖其族孫也)
曹駮坐妻孔議詈母
　沈存中内翰云夀州有人殺妻之父母兄弟
　數口州司以為不道縁坐妻子刑曹駮曰毆
　妻之父母即是義絶况於謀殺不當復坐其
　妻
　宋孔深之為尚書比部郎時安陸應城縣張
　江陵與妻呉共罵母黄令死黄忿恨自縊已
　值赦律子殺傷毆父母遇赦猶梟首罵詈棄
　市會赦免刑𥙷治無罵詈致死之科深之議
　曰夫題里逆心仁者不入名且惡之况乃人
　事故殺傷呪詛法所不容罵之致盡理無可
　宥江陵雖遇赦恩固合梟首婦本以義愛非
　天屬黄之所恨意不在呉原死𥙷治有允正
　法詔如深之議呉可棄市(岀南史孔靖傳)
　　鄭克評曰罵之致死重於毆傷不以赦原
　　於理為信妻若從坐猶或可赦吴實共罵
　　棄市亦冝詔所以𥙷議之缺也
孫亮驗蜜杜亞疑酒
呉廢帝孫亮因食生梅使黄門以銀碗并盖
　於藏吏索蜜黄門素怨藏吏乃以䑕屎投其
　中啓言藏吏不謹亮即呼吏吏以蜜瓶入亮
　曰既盖而復油𥿄覆之無縁有此黄門非有
　求於爾乎吏叩頭曰彼甞貸席而臣不與亮
　曰决為此也易知耳乃令破䑕屎亮笑曰若
　䑕屎先在其中當内外俱濕今内燥乃枉之
　耳於是黄門服罪
　唐杜亞字次公鎮維陽日有富室父亡未乆
　奉繼母不以道因元日上母夀母復子觴子
　疑酒有毒覆之於地地墳乃謂其母以酖殺
　人母曰天鍳在上何當厚誣撫膺不伏既訴
　於府公問曰酒從何来曰長婦執爵而致也
　公曰爾婦執爵毒因婦起豈可誣母乃分所
　鞫之盖子與婦同謀害母皆伏法
傳隆議絶漢武明繼
宋文帝時剡縣人黄𥘉妻趙打息載妻王死
後遇赦王有父母及息男稱依法徙趙二千
　里司徒左長史傅隆議曰父子至親分形同
氣稱之於載即載之於趙雖云三代合之一
　體稱雖創鉅痛深固無讐祖之理故古人不
　以父命辭王父命若云稱可殺趙當何以處
　載父子祖孫互相殘戮恐非先王明罰臯陶
　立法之旨也舊令云殺人父母徙二千里外
　不施父子祖孫趙當避王期功千里外耳然
　令云凡流徙者同籍近親欲相隨聴之趙既
　流移載為人子何得不從載行而稱不行豈
　名敎所許趙雖内愧終身稱亦沉痛没齒祖
　孫之義永不得絶事理固然(出南史傅亮傳)
　漢景帝時廷尉上囚防年繼母陳殺防年父
　防年因殺陳依律殺母以大逆論帝疑之武
　帝時年十二爲太子在帝側遂問之對曰夫
　繼母如母明不及母縁父之故比之於母今
　繼母無狀手殺其父下手之日母恩絶矣冝
　與殺人同不冝以大逆論(見通典不著本處)
戴争異罰徐詰縁例
　唐戴胄爲大理少卿時長孫無忌𬒳召不解
　佩刀入東上閣尚書右僕射封徳彛論監門
　校尉不察罪死當無忌贖胄曰校尉與無忌
　罪均臣子於君父不得稱誤法著御湯藥飲
　食舟船誤不如法皆死陛下録無忌功原之
　可也若罰無忌殺校尉不可謂刑帝曰法為
　天下公朕安得阿親戚詔復議徳彛固執帝
　将可胄駮之曰校尉縁無忌以致罪法當從
　輕若皆過誤不當獨死由是無忌與校尉皆
　免(出本傳)
　唐徐有功為司刑丞時有韓純孝者受徐敬
業偽官前已物故推事使顧仲琰奏稱家口
合縁坐詔依斷籍沒有功議曰律謀反者斬
身亡即無斬法若情狀難捨或敕遣戮屍餘
　非此塗理絶言象縁坐元因處斬無斬豈合
　相縁既所縁之人亡則所因之罪减减止徒
坐頻會赦恩今乃却斷入官未知據何條例
　詔依有功議斷放由是免籍沒者數百家
刑曹駮射左丞免讁
　沈存中内翰云邢州有盗賊一家其夫婦即
　時死有一子明日乃死州司以其家財産依
　户絶法給出嫁親女刑曹駮曰某家父母死
　時其子尚在財産乃子物出嫁女即姊妹不
　合有分
　宋文帝時制刼盗同籍朞親𥙷兵餘杭人薄
　道舉為刼從弟代公道生並大功親或以代
　公等母存為朞親而謂子冝從母𥙷兵尚書
　左丞何承天議曰婦人有三從夫死從子今
　道舉為刼叔父已殁代公道生並是從弟不
　合𥙷讁乃以叔母為朞親而令二子隨母既
乖大功不讁之制又失婦人三從之道論其
　母子並冝見原(出南史本傳)
從事凾首乖崖察額
近代有因行商回見其妻為人所殺而失其
首妻族執其壻誣以殺女吏嚴訊之乃自誣
　伏案具郡守委諸從事從事疑之請緩其獄
　乃令封内仵作行人徧供近與人家安厝墓
家多少去處一一面詰之有一人曰某近於
　豪家舉事只言死却妳子五更時於墻頭舁
　過凶噐輕似無物見瘞某處及發之但獲一
　女人首即將對屍令其夫驗認云非妻也繼
　收豪家鞫之乃是殺一妳子函首葬之以屍
　易此良家婦私蓄之豪民棄市(出玉堂閑話)
　張尚書知江寧有僧陳牒出憑公據案熟視
　乆之判司理院勘殺人賊郡僚不曉其故公
　乃召僧問披剃㡬年對曰七年又曰何故額
　有巾痕即首伏乃一民與僧同行道中殺之
　以其祠部自剃為僧(李畋所撰忠定語録)
無名破冡行成叱驢
唐天后賜太平公主鈿噐金寳歲餘失之后
聞之怒督洛州長史而下捕盗甚急吏卒游
徼計無所出道逄湖州别駕蘓無名相與請
至縣白尉曰得盗矣尉問之無名曰吾湖州
别駕也尉問吏卒何得誣辱無名曰君無恠
也吾歴官所在擒姦擿伏有名此軰聞之故
見誣為解圍耳遂請見長史使聞於朝期以
　旬餘獲之天后許之無名戒吏卒於東北門
　伺察有胡人十餘􁲕来哀絰出赴北邙即踵
　以報果見諸胡至一新冡設奠哭而不哀既
　徹奠又相視冡旁而笑無名乃使擒之而發
　其冡剖棺視之寳噐在焉天后問故因對曰
　臣到都日正見此胡出葬便知是盗但未知
　葬處今清明拜掃計須出城遂蹤跡得之哭
　而不哀者所葬非人也廵冢而笑者受物無
　傷也天后稱善遷秩二等
唐懷州河内縣董行成能察賊有一人從河
陽長店盗行人驢一頭并裳袋天欲暁至懐
州行成於街中見之叱曰彼賊住賊即承伏
人問何以知之行成曰此驢行急而汗非長
　行人也見人則引驢逺過怯也以此知之收
　下獄有頃失主㝷蹤而至皆如其言
王曽驗稅司空省書
丞相王曽少時謁郡僚有争田者封畛既泯
質劑且亡未能斷次曽謂驗具稅籍曲直可
　判郡僚從之其人乃服(見沂公言行録)
　漢時沛郡有民家貲二十餘萬一男纔數歲
　失其母有一女不賢其父病因呼族人為遺
　書令悉以財属女但遺一劔云兒年十五以
　此付之其後又不與兒既而訟之大守司空
　何武省具手書顧謂掾吏曰女性強梁壻復
　貪鄙畏害其兒且俾與女内實寄之耳夫劒
　者所以斷决限年十五者度其子智力足以
　自居或聞州縣得以伸理其用慮宏逺如是
　乃悉奪財以還子(出風俗通)
韋皐劾財趙和贖産
　唐韋皐鎮劒南日有逆旅停止大賈因病而
　酖之隱沒其財公知之又有北客蘓延商販
　於蜀得病而卒以報於公公使驗其簿籍已
𬒳店主易置公乃㝷究經過客勘於里属詞
多不同遂劾於同店者立承隱欺數千貫與
吏二十餘人分張悉命赴法由是劒南無横
　死之客
　唐咸通𥘉趙和為江隂令有楚之淮隂二農
　比莊其東隣以荘劵質西隣錢百萬緡明年
　先納八千緡期来日以殘資贖劵恃契不徴
　領約明日賫餘繦至而西隣不認既無保證
　又無文籍訴於州縣皆不能直乃越江而南
　訴於江隂和曰縣政甚卑且復逾境何計奉
　雪東隣泣曰此不得理無由自伸和乃思策
　一日召捕盗吏數軰賫牒至淮隂云有㓂江
　者案劾已具言有同惡相濟者在某處居名
　姓形狀俱以西隣指之請梏送至此先是隣
　州條法唯持刃截江無得藏匿既至和責之
　曰何為㓂江囚泣曰田夫未嘗舟楫和曰所
　盗多金寶錦綵非農家所冝有汝冝自籍以
　辨之囚意稍開乃言稻若干斛荘人某人者
　紬絹若干匹家機所出者錢若干緡東隣贖
　契者和乃曰汝果非㓂江者何為諱東隣所
　贖八千緡遂引訴隣令其偶證於是梏徃本
　土檢付契書卒寘之法
栁設榜牒陳具飲饌
周栁慶字更興有胡家𬒳刼郡縣按察莫知
賊所隣人𬒳囚者衆慶謂可以詐求之乃作
匿名書多榜官門曰我等共刼胡家徒侶混
雜終恐泄露今欲首伏恐不免誅若聴先首
免罪使欲来告慶乃復施免罪之牒居二日
廣陵王欣家奴面縛自告牒下因獲黨與甚
衆
呉志陳表字文奥以父死敵塲求用為将時
　有盗官物者數人唯收施明拷掠俟死無詞
　廷尉以疑聞孫權以表得士卒心詔以明付
　表表乃去其桎梏飲食沐浴之以誘其歡心
　明乃首服具列支黨權恱之欲全其名遂釋
　明而戮其黨明後變行致位為将軍
朱詰賕民孔察代盗
　朱夀昌中散知閬州有大姓雍子良殺人乃
　賕其里民使出就吏獄具夀昌疑之因引囚
　屏處訊之囚對如𥘉乃告之曰吾聞子良遺
　汝錢十萬納汝女為子婦許嫁其女汝家有
　之乎囚色動又告之曰汝且死書劵抑汝女
　為婢指十萬為傭直而嫁其女於他人汝将
　柰何囚泣下始以實告子良付法(曽肇所/撰志)
　後唐孔相循以邦計貳職權涖夷門軍府事
　長垣縣有四巨盗冨有資産及敗所牽挽則
　四貧民耳時都虞候姓韓者則宻使郭崇韜
　之僚壻也與推吏獄典同鍜其欵都不訊鞫
　欵成而上斷令棄市及親慮之則又無言就
　法之際囚屢囘首公疑其情未究即召問之
　乃曰實枉且言適爲獄吏髙其枷尾遂不得
　言即命移於州獄俾郡主簿鞫之自韓已下
　凡數十人受賂約七千緡併以伏法
崇龜認刀司馬視鞘
唐劉崇龜鎮南海有富商子年少而晳白泊
　船於江岸次有髙門家一妙姬殊不避人少
年挑之曰昬黄當詣宅矣亦無難色是夕果
啓扉俟之少年未至有盗入見一房無燭欲
　行竊姬不知即欣然就之盗謂見執以刀剚
　之遺刀而逃少年旋至即踐其血汰而仆地
　及捫之乃見死者急出解維而去明日其家
　迹其蹤至江岸岸上之人皆云其夜有某客
　船徑發官差人追之拷掠備至具實吐之惟
　不招殺人及以其刀視之乃屠家物府主即
　下令曰某日大教合境庖丁冝集毬塲以俟
　宰殺既集復曰已晚可留刀於厨而明日再
　至府主取諸刀乃以殺人之刀換下一口来
　早各来請刀獨一屠最後不認已刀因詰之
　對曰此非某刀乃某人之刀耳命擒之則已
　竄矣於是以合死之囚代商人之子侵夜斃
　於市竄者知囚已斃不一二夕果歸家遂擒
　伏法仍杖少年之脊以罪夜入人家
　後魏司馬恱為豫州刺史有上蔡董毛奴齎
　錢五千死於道或疑張堤行刼又於堤家得
　錢五千堤懼楚掠自誣恱疑之乃引毛奴兄
　問曰殺人取錢當時狼狽應有所遺曽得何
物荅曰得一刀鞘恱取視之曰此非里巷所
為也乃召州内刀匠示之有郭門者言手所
作去歲賣與郭人董及祖恱收詰之具伏(出/北)
(史司馬楚傳/恱其孫也)
張鷟搜鞍濟羙鈎篋
唐張鷟字文成為河陽縣尉有客驢韁斷并
鞍失之捕急盗乃夜放驢出而藏其鞍尉遂
令客勿秣驢夜放之驢㝷向餵飼處去乃令
捜其家於積草下得之人服其智
　唐閻濟羙鎮江南有舟人載客貨客宻隱銀
　十鋌於貨中舟人潜窺之乃盗而沉於泊舟
　之所夜發至鎮所點閱不得遂執舟人而訴
　之公曰載人盗物大畧皆然乃問曰昨者宿
　何所曰去此百里浦汊中即令武士同徃彼
處江水中鈎之果得篋銀在其中封署不動
舟人服罪
承天議射廷尉訊獵
　宋劉毅鎮姑熟嘗出行而鄢陵縣吏陳滿射
　鳥誤中鎮帥雖不傷處法棄市何承天議曰
　獄貴情斷疑則從輕漢時有驚文帝馬者張
　釋之劾以犯蹕罪止罰金明其無心於驚馬
　也故不以乗輿之重加以異罰今滿意在射
　鳥非有心於中人律過誤傷人三歲刑况不
　傷乎罸之可也(舊出南史本傳)
　魏髙柔爲廷尉時獄法甚峻冝陽典農劉龜
　竊於禁内射兎其功曹張京詣校事言之帝
　匿京名收龜付獄柔表請告者名帝怒曰劉
　龜當死何復請告者主名柔曰廷尉天下之
　平安得以至尊喜怒而毁法乎重復為奏帝
　意寤乃下京名即還訊之各當其罪
　　鄭克評曰按法有誣告反拷若人所以息
　　姦省訟也安得匿告者名乎柔可謂䏻執
　　法矣(出魏志本傳)
後序
端平改元七月乙夘萬榮以尚右郎蒙恩陞對
首奉守一心之正以謹治原次奏懲群吏之貪
以固邦本天威咫尺洊賜褒嘉既而玉音巽發
謂朕甞見卿所編棠隂比事知卿聴訟决能審
克萬榮即㳟奏臣昨調建康司理右掾待次日
乆因編此以資見聞豈料天侈其逄誤關乙覧
容臣下殿躬謝暨出黄門便有力求此本者鋟
梓星江逺莫之致是用重刋流布庻可上廣聖
主好生之徳下禆涖官哀矜之意十月既望朝
散大夫新除直寶章閣知常徳府桂萬榮謹識
棠隂比事後序
獄重事也獄而有疑則尤事之重君子所冝盡
心焉今之居是官者其果能盡是心乎吾表兄
桂夢恊讀書不讀律而每有哀憐無辜之心尉
滿參選特注司㓂參軍而歸人問之則曰此吾
志也待次五年則曰此吾所欲也因取古人之
書有資於折獄者觀之其於和魯公之疑獄集
鄭公克之折獄龜鑑則又考之精翫之熟事之
類者不期而合韻之恊者不期而比屬辭七十
有二信乎臨事之不茍而遇物期於無悔也虙
甞伏而讀之以為近世士夫鉤元提要以資愽
識彊記者不知㡬書類多無𥙷此書一傳天下
其無冤民乎則又從而思之竊謂鞭絲以出鐵
擊皮以驗鹽發冡知盗模金辨誣如此等事不
見於古之盛時而見於後世豈古之風俗尚淳
不俟乎測囚之法而後世如鬼如蜮不如是則
不得其情邪觀天子議獄緩死之言獨於中孚
之象發之盖惟天下之至誠可以動人悟物雖
開金石感鬼神可也茍推吾是心聴之以五聲
簡之以五辭不撓不屈志氣清明天威具嚴洋
洋在上謂人情不可得吾不信也吾表兄其知
之矣虙幹辨浙東安撫司事表兄携此書見示
未㡬赴官金陵道出越上虙歸此書因題于後
以代送行序云嘉定辛未良月之望張虙識
　　　　　嘉慶壬申正月借石門吴氏南泉草
　　　　　堂藏本鈔廿四日校介叟時年八十又五
