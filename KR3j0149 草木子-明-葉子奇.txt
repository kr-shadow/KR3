#+TITLE: 草木子-明-葉子奇
#+DATE: 2018-05-12 10:18:16
#+SOURCE: github.com/kanripo/KR3j0149 master b2ced8ee                
欽定四庫全書　　　　　子部十
　草木子　　　　　　　　雜家類三(雜説之屬/)
　　提要
　　　　(臣/)等謹案草木子四卷明葉子竒撰子竒有
　　　　太元本㫖已著録考子竒所著諸書有範通
　　　　元理二卷詩十六卷文二十卷本草醫書節
　　　　要各十卷齊東野語三卷又餘録若干卷紀
　　　　元季明初事最詳今惟太元本㫖及此書存
　　　　此書黄衷序云二十二篇鄭善夫序又云二
　　　　十八篇正徳丙子其裔孫溥以南京御史出
　　　　知福州重刻之約為八篇曰管窺曰觀物曰
　　　　原道曰鉤元曰克謹曰雜志曰談藪曰雜爼
　　　　每二篇為一卷即此本也善夫序又云舊本
　　　　今纂為四野語今纂為二併曰草木子則似
　　　　此四卷已合野語為一書然四卷二卷當為
　　　　六卷不當為八卷野語今無别本無由質其
　　　　異同莫之詳也子竒學有淵源故其書自天
　　　　文地紀人事物理一一分析頗多㣲義其論
　　　　元代故事亦頗詳核惟賈魯勸托克托開河
　　　　北水田造至正交鈔求禹河故道功過各不
　　　　相掩子竒乃竟斥之為邪臣則不若宋濓元
　　　　史之論為平允也書前有子竒自序題戊午
　　　　十一月乃洪武十一年即子竒罷巴陵主簿
　　　　逮繋之嵗此書蓋其獄中所作云乾隆四十
　　　　二年八月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　草木子目録
　　卷一
　　　管窺篇
　　　觀物篇
　　卷二
　　　原道篇
　　　鈎𤣥篇
　　卷三
　　　克謹篇
　　　雜制篇
　　卷四
　　　談藪篇
　　　雜俎篇
草木子原序
洪武戊午春有司以令甲於二月望致祭於城隍神未
祭羣吏於後竊飲猪腦酒縣學生發其事吏懼凂衆為
之言别生復言於分臬余適至學亦以株連而就逮幽
憂於獄恐一旦身先朝露與草木同腐實切悲之因思
虞卿以窮愁而著書左丘以失明厥有國語馬遷以腐
刑厥有史記是皆因憤難以攄其思志庶幾托空名於
天地之間也圄中獨坐閑而無事見有舊籖簿爛碎遂
以瓦研墨遇有所得即書之日積月累忽然滿卷然其
字畫糢糊畧辨而已及事得釋歸而續成之因號曰草
木子萬一後之覽者犧尊而青黄以文之未可知也棄
而為溝中之斷亦未可知也容詎必之乎故語才識之
髙下理義之淺深雖不敢比倫於數子出於窮愁疾痛
而用心則一也千慮一得尚期窮理者擇焉洪武十一
年歲次戊午冬十一月二十又七日括蒼龍泉靜齋葉
子竒世傑序
欽定四庫全書
　草木子卷一　　　　　　明　葉子竒　撰
　　管窺篇
天始惟一氣爾莊子所謂溟涬是也計其所先莫先於
水水中滓濁歴嵗既久積而成土水土震蕩漸加凝聚
水落土出遂成山川故山形有波浪之勢焉於是土之
剛者成石而金生焉土之柔者生木而火生焉五行既
具廼生萬物萬物化生而變化無窮焉
洪範五行之生成以微著為漸次蓋以數言之也水火
氣也故微木金形也故著四行莫不待土以生成焉
其質最大故居後蓋土所以成始而成終者也
南北二極所以定子午之位歴家因二極而立赤道所
以定卯酉之位北極瓜之蔕也南極瓜之攢花處也赤
道瓜之腰圍也指南針所以通二極之氣也
赤道為天之腰圍正當天之濶處黄道自是日行之道
月之九道又自月行之道也
天度本無廣少之分由渾法分天而有斜長之處始分
廣少
天如勁風旋轉局大塊於中吾恐日月星辰之上則愈
髙愈清愈勁愈光明而無窮矣或人見天裂處見其霞
光閃爍於此足以知之矣
崑崙天下山之頂也廼天下山之至髙處山之起勢處
其東面中原也所以江淮河濟水皆東流也其西面西
域諸國也自流沙以西水皆西流也南自吐蕃兩廣水
皆南趨也北即沙漠又天下岡脊至髙之處直北虎林
至海都木鉢子田地地勢又逐漸而低水皆北流南視
隂山之地反為極南之境矣以此觀之地形如一亭子
中髙而四方下崑崙乃其結頂處四下之簷乃四方之
國土考其流水可見必皆㑹同於四海
天以氣言故無窮地以形言故有盡
天陽宗故日最盛是以日常員而月則缺也地隂宗故
水最盛是以水常滿而火則伏也
天主神地主鬼神主伸鬼主屈伸主聚屈主散此二者
所以生萬物死萬物之大端也
包含徧覆無非天也天包水水承地地載萬物
天南為陽北為隂地北為陽南為隂對待之理也山以
南為陽北為隂水以北為陽南為隂亦對待之理也
天動而無靜亘古亘今無息也地靜而無動亦亘古亘
今無息也此天地之道所以為物不貳也及其生物益
久莫知其所以然而然也故不測焉
空即天也自地而上無非空也即天也地間亦有動時
亦氣動之耳
天依形地附氣天地自相依附康節之言盡之矣
天道不以理言則歸於幻妄耳
天之生物匪物物刻而雕之也而世之善雕刻者莫能
及此其所以為妙也
天地得其位則萬物莫不循其常也一或有失則為灾
為妖為亂矣
天裂時火光現陽精之極也地裂時泉水溢隂精之盛
也
天為陽宗故風火在上地為隂統故水土在下
地為隂故火隱而不現擊石有火至剛而後生也兩木
相摩則火至動而後生也剛動皆陽也
有形無聲木石也有聲無形雷霆也有形有聲人物也
無形無聲鬼神也
冬屬水而一陽巳生於冬夏屬火而一隂巳生於夏此
水火之所互根也春木秋金而非隂陽始生之月此金
木之所以不互根也
金者石中之精液水出石中故曰金生水也
素問樞式曰水自西而東流也西金位也故曰金生水
亦一説也
水生於北方隂位而陽巳生火生於南方陽位而隂巳
形故水火互根也木生於陽方陽時金生於隂方隂時
而隂陽無所生故金木不互根也
火日外光照影在外金水内明照影在内陽施而隂受
之理也月亦受光於日而含内影而照物亦影在外者
光盛於金水也
火陽根隂離中虚也水隂根陽坎中滿也於卦象亦可
見也
火外明而内暗根隂也水外暗而内明根陽也二物之
象亦可見也
聖人作八卦以之配五行水火純乎氣者也而無所雜
故各以坎離一卦配金木土有隂陽剛柔之質故各以
二卦配之乾剛金兊柔金震陽木巽隂木艮髙土坤卑
土
邵子曰日食月以精月食日以形是以君子用智小人
用力此見君臣之理也
又曰月受日之光不受日之精相望中弦則光為之食
甚矣精之不可以二也竊料太陽乃火之精其氣亦類
於人間之火也火正當氣燄之上必有黑暈觀之燈燭
可見星家謂之闇虚想即此也受光則稍偏受精則正
對以月正對此黑暈之中所以食也
月食時辰多天下見之其分數皆同日食時辰少天下
見之其分數皆不同由日食月以精其所虧之分其明
全盡所以天下皆同也月食日以形其虧之分正當其
下則分數同及側逺望之則分數或少或多所以天下
多不同也日之食月闇虚之精大故食時辰多月之食
日其形小故食時辰小
月食隂抗陽而不勝猶可言也日食隂掩陽而勝之不
可言也是以春秋書日食而不書月食詩云此月而食
則為其常彼日而食於何不臧即取此義
列宿所以定經天之體七曜所以布四時之政
彗星之生在東則西指在西則東指由其從日生也此
其常又有東西偏掃者又其變也
太白史或書晝見或書經天蓋巳時當丙位則為經天
以其當君禍尤大也其餘方位則止書晝見也
康節邵子曰天書夜常見日見於晝月見於夜而半不
見星半見而半不見尊卑之等也天為父日為子是以
天左旋而日右行也日為夫月為婦是以日東生而月
西出也可謂因象而及理矣
列星之為象也在朝象官在人象事在野象物各因其
變而占焉
日月星辰天之四象水火土石地之四象康節言土石
而不言木金蓋木乃土之華金乃石之精也是知康節
皆以體數言也
風雨雲霧雷天之用也吹噴嘘呵呼人之用也天人一
理也但有小大之差耳
風露能生物亦能殺物順隂陽之氣也
風陽也故其氣清通而無形雲隂也故其氣昏濁而可
見
邵子推雨風露雷而分水火土石曰水雨霖火雨滴土
雨濛石雨雹水風温火風熱土風和石風冽水霧黑火
霧赤土霧黄石霧白水雷􁁊火雷虩土雷連石雷靂
五星在天髙則景小低則景大素問安然
雪寒在上故髙山多雪霜寒在下故平地多霜
日在地時多故地熱而井水寒也日在地上時少故地
寒而井水温也
地居天之中地平不當天之半地上天多地下天少是
以日出落時見日大近人也日中天時見日小逺人也
日初出時見日大宜當熱而尚寒凉者隂凝而陽未勝
也日中天時見日小宜寒凉而反漸暖漸熱者陽積盛
而隂巳消也申未熱愈於午者陽尤積盛故也
廣海冬熱由冬日南行正當戴日之下故熱朔北夏寒
夏日雖北行朔北直當隂山之背處日光斜及故寒由
此觀之南北寒熱亦由於日也
日為衆陽之宗故其暖熱之氣皆出乎日也凉寒則日
氣之不及處爾日漸長故暖日極長則熱矣日漸短故
凉日極短則寒矣暖則陽氣之盛也而極則斯熱凉則
隂氣之盛也而極則斯寒
隂脅陽而為雹沴氣也隂凝而未盡勝陽則為霰正氣
也是以春秋書雹而不書霰以人事驗之沸湯以器密
盛之沈於寒泉則氷此雹之理雪積而日炙之先必為
後此霰之理也
康節云世有温泉而無凉火蓋隂能從陽陽不能從隂
也此説固然乃常理也然北方蕭山亦有凉火也
山川之氣積為列星光芒輝焕精之盛也精耗神竭於
是乎有隕星
星自天横飛而過則為流自下復上則為奔自上而下
則為隕
星隕精氣竭也川竭水脈絶也山崩地脈絶也當其所
主之地則為災海水不潮亦水脈絶也
海潮天地之喘息也天有晝夜故潮有朝汐隨月進退
從其類也
晝長則多熱晝短則多寒寒熱進退皆由於日也月滿
則潮盛月虧則潮衰潮汐進退皆由於月也
嶺外録江浙之潮自有定候欽㢘之潮則朔望大潮謂
之先水日止一潮謂之小水瓊海之潮半月東流半月
西流潮之大小隨長短星不係月之盛衰豈不異哉
世間特一陽氣之周流爾陽氣不及之處則為隂觀之
姤復之理可見
斗一南而萬物生一北而萬物死日一北而萬物生一
南而萬物死斗日互行而成歲功也
斗隨天而左旋故一日而進一度日退天而右轉故一
日而不及天一度斗日一周而成一嵗也
二十八宿萬古不移所以定天之體而分十二宫也日
一月而徧一宫月一月而徧十三宫而復追及於日而
成一月也
月因日而有晦朔弦望而道疾不由日而由孛也五星
却因日而有遲留伏逆
日與天㑹為嵗月與日㑹為月日行地盤一位為時至
於刻乃歴家自細分之耳每時刻八刻六分刻之二共
成一百刻也刻分初正由子午中分天運蓋子初四刻
猶屬本日正四刻始作明日筭也由銅漏刻之於籖故
有刻之名也
歲日與天㑹法也月日與月㑹法也日日與度㑹法也
時日與辰㑹法也故時有十二日有三十月有十二嵗
有三百六十
晦朔弦望皆因於日也晦月與日㑹全無光也朔㑹而
復蘇也弦有上下相去四分天之一也望則相對相去
四分天之二也
每時計九十日每節計四十五日每氣一十五日每候
計五日故候有七十二日氣有二十四節有八時有四
各為三百六十也
氣盈於三百六十五朔虚於三百五十四合氣盈朔盈
而閏生焉
十九年七閏而氣朔分齊而特餘三時爾是為一章也
七十六年為一蔀凡為四章四三一十二(合三時/之數)復得
全日一(闗十二時/為一日)一章該二百三十五朔一蔀該九百
四十朔故以二百三十五闗為三時以九百四十闗為
一日是以合四章而為一蔀故四三一十二而朔亦無
餘分也
嵗日與天㑹之法也以節氣為定年月與日㑹之法也
以朔望為定故年必以元旦嵗則有后先也交於立春
時有春夏秋冬風有東西南北是亦風氣一周而成一
嵗也然恒風不應而有休廢之氣是則時政之失而廢
天常也於是而有風角之占焉
嵗差法見天道自古及今日漸不同也歴家但拘常而
推所以誤焉隨時修改以與天合元歴得之矣
　　觀物篇
天生萬物有色聲香味使無目耳鼻口以收攝之則天
地之工或幾於熄矣故色為之目聲為之耳香為之鼻
味為之口此天人之所以交也人則得其正者也物則
偏焉此其所以靈於萬物也如蠅攻臭穢鴟鴉嗜鼠麋
鹿食薦蝍蛆甘𢃄數者孰知天下之正味哉至於義理
則惟心可以通之人則可以貫全體物則局於一偏也
物之偏者如蜂蟻君臣虎狼父子雎鳩有别豺獺報本
是也然人稟其氣之濁且塞者則亦有偏者也惟聖賢
則全
夫人形之所以生也必資於精氣血三者精之榮以鬚
氣之榮以眉血之榮以髮形之所以立也必資於筋骨
肉三者骨之餘也齒筋之餘也爪肉之餘也
手陽也故指長足隂也故指短上陽下隂人也猿猴四
手皆陽也故輕捷而在上猪狗四足皆隂也故奔突而
在下
邵子曰形統於首神統於目氣統於唇
人陽物之靈也故能化火龍隂物之靈也故能化水
動物本諸天所以頭順天而呼吸以氣植物本諸地所
以根順地而升降以津故動物取氣於天而乗載以地
植物取津於地而生養以天善乎素問之言曰出入廢
則神機化滅升降廢則氣立孤危無不出入無不升降
器有小大數有逺近蓋謂此也
動物本諸天而體則温植物本諸地而體則冷隂陽之
謂也
素問又曰根於内者命曰神機神去則機息根於外者
命曰氣立氣止則化滅亦指動植之物而言之啓𤣥子
皆以為人血氣之變殊失其旨矣
人順生草木倒生禽獸横生大抵草木之性情不如禽
獸之性情禽獸之性情不如人之性情
大抵人則女麗而艶禽則雄綵而文獸則不甚相較也
此造物為之制也歟
植物去皮則死氣在外也動物傷内則死神在中也
物有貴賤乎曰有也胎生者九竅卯生者八竅是胎生
貴於卵生也卵而陸生目能開閉卵而濕生者則不能
矣是陸又貴於濕矣化生者非胎非卵隨氣化而成其
為物益微矣是濕又貴於化生也此動物有此四種之
異也曰植物亦以此而推之可乎曰可也夫草木可挿
而活者胎生類也以實而産者卵生類也荷芡濕生也
芝菌化生也此植物亦有四種之異也雖然號物之數
謂之萬不可勝窮也不分而異不免乎四者之異欲合
而同須究其一原之同此學者所當思也
鱗䖝皆卵生也獨海鯊胎生故其為魚也最巨
佛氏以胎卵濕化四者窮推萬類之生生又以有無色
想六者窮推萬類之情識蓋有色是有牝牡之屬鳩鴿
是也無色是無雌雄之屬螺􁄺是也若有想是為蠶為
蛾時也若無想是為蛹為蟻時也若非有想若非無想
此物又極微極細其情識在乎恍惚𣺌茫之間如人身
之積䖝似卵白似血片似動非動似生非生之屬是也
佛氏論說生類可謂窮深極微矣
胎生者眼胞自上而瞑卵生者眼胞自下而暝濕生者
眼無胞也常不瞑也故不寐化生者眼無竅惟有黑㸃
爾又其微也蛤蚌則無目也益末矣
䖝魚之子與草木之子一生即千百者以其為物至微
至賤也
草木一荄之細一核之微其色香葩葉相傅而生也經
千年而不變其根幹有生死其神之傅初未嘗死也
傅花接菓當接傅之上則為是花是菓當接傅之下或
有斷折及其萌蘖再出則為元花元菓此見造物之主
宰處
物之氣類萬古不移此主宰所以謂之帝也
草木一核之微而色香臭味花實枝葉無不具於一仁
之中及其再生一一相肖此造物所以顯諸仁而藏諸
用也
世謂海棠無香西蜀潼川府路所屬昌州而海棠獨有
香故昌州號曰海棠香國州治前有香霏閣每花或二
十餘葉香氣醲郁
世間萬物無不生䖝木水土之中生䖝至多固其常也
至於火中生䖝則火鼠也極南方有之其毛以為火浣
布而大南雞亦食火也隂山以北積雪歴世不消其中
生蛆其大如瓠北人謂之雪蛆味極甘美張子和醫者
著儒門事親書言見民家一鐵鍋底上起一鐵泡鎚破
有一紅䖝其走如飛其嘴至硬是金鐵中亦有䖝也
邵康節云魚水族也䖝風族也故䖝皆由風化尋常榛
栗之類外殻完固而䖝已長於腹中豈是外物遺種當
由風化使然
江之水族如揚子大江族類各有所限江蠏至潯陽則
少鰣魚至鴨欄磯則少麵條魚惟城陵磯冬至前後始
有之其理猶鸜鵒不踰濟貉踰淮而死當由地氣使然
世間小䖝如一絲半粟之細以至目不可辯而手足頭
目動靜食息無不皆具此可以見天命之流行無一之
或遺無微之不入
喘蝡之䖝多蛾生也翹蛸之物多水䖝生也
蟲風族也魚水族也介䖝石之族也是以螺蠣多附於
石從其類也
甲䖝木之族也螢腐草生也車羊腐木生也皆食於草
木而附於草木亦從其類也
林棲之羽似葉草宿之毛似草亦從其類也
蝤蠐蚯蚓土族也故土居而土食
礜石蠶食之則肥鼠食之則死氣感各異也
鱗䖝有蟄龍蛇是也羽䖝有蟄鶯燕是也毛䖝有蟄黄
鼠是也介䖝有蟄龜鱉是也夫蟄物又造物減其半功
也故其用不能全
石决明海中大螺也生於南海崖石之上海人泅水取
之乗其不知用手一撈則得茍其覺知雖用斧鑿亦不
脱矣
南海中秋有月則蚌胎生珠無月則否也
雉善聽狼善視狐善疑駱駞善知泉象善知地虚實澣
布以灰濯錦以魚洗金以鹽
馬蹄圓為陽牛蹄拆為隂馬之卧也起則自前足牛之
卧也起則自後足
隂鳥之飛也頭縮而足伸陽鳥之飛也頭伸而足縮
牛雖有耳而聽以鼻龜雖有鼻而息以耳
邵子曰陸生之物水中必具猶形之於影也巨於陸者
水中必細細於陸者水中必巨今試推之魚飛鳥類也
(鳥翼長魚鬐短鳥尾長魚尾短/鳥頭小魚頭大餘倣此推之)龍蝘蜓類也蠏蜘蛛類
也蝦蠶類也石虱􁁜類也石蠶蠶類也龜鱉甲䖝類也
螺螄胎生類也鼉蜮走類也蛙黽倮䖝類也計必有海
人甞聞海賈云南海時有海人出形如僧人頗小登舟
而坐至則戒舟人寂然不動少頃復沈水否則大風翻
舟又大金時有龍見燕京舊塘濼手托一嬰兒如少年
中官狀紅袍玉𢃄略無畏怖之容經三時始没由此觀
之水亦有人類也但幽明相隔不可相知耳觀温太真
牛渚燃犀事理亦可見
疥有䖝予嘗使明視者針而得之其大不能以半粟也
詳細察之有觜黝然有足纎然有背隆然善止善行且
蹤且横嘗竊計其為䖝也人之膚革完全也必非外物
能遺之種因人氣血之不和乃化而生焉及其既生也
能好也能畏也能就也能避也能饑也能飽也能動也
能靜也能佚也能勞也能吸也能嘘也八竅之具神機
之用未始有一之不足者焉未始有一之不能者焉於
此可以觀性命之理矣於此可以觀造化之妙矣雖然
是其形也有大小也是其理有大小乎世必有能辯之
者
魚有骨在内者有骨在外者有多骨者有少骨者有無
者萬不同也然其所同者蓋水也草木之葉有大者有
小者有長者有短者有厚者有薄者有圓者有匾者有
尖者有䰄者有花鏤者亦萬不同也然其所同者均含
生意也茲可以求萬物之一原者乎
鷹鸇能摶鴐鴈而反受逐於鶺鴿非其力不及也智不
及也崖鶻能摶鶬鷺而不能得飛鴿非其飛不能及也
不能頡頏也由此觀之物皆以智相制不獨以力也
物有相資以生者璅蛣腹蟹也物有相待以動者水母
目蝦也
凡物得氣之盛者必有異於物龍之異以骨故能吸氣
精龜之異以殻故可卜而先知犀之異以角故孕星蚌
之異以珠故胎月麝之異以臍故香可通闗鹿之異以
角又獨皮褁而可補食獺之異以肝故月生葉而可祛
瘵猩猩之異以血故可染物而不渝又能知徃也玳瑁
之異以甲故可器鯊魚胎生也其異以皮故可鞘麟角
鳳觜也其異以膠可以續斷弦以至象以牙翠以羽魚
以魫是皆有異於物而得氣之盛者也故聖人之生也
得五行秀中之至秀者焉其必有異於人也歟
有物命一物一命也有國命萬民一命也一物一命物
之自生自死是也萬民一命屠城坑卒是也此説聞之
莆陽鄭先生厚云
或問之草木子曰物固有知乎曰有之知乎知不知乎
不知曰物固有能乎曰有之能乎能不能乎不能曰物
固有知而不能能而不知者乎曰有之瞽者無以與乎
文章之觀固嘗知文章矣痿者無以與乎康莊之途固
嘗知康莊矣曰固有知而不可得而知能而不可得而
能者乎曰有之也且之知也之能也知者不自能知也
有知知能者不自能能也有能能蓋語不能顯黙不能
藏可以意授不可以言𫝊也
水魚不瞑土䖝不息
鴈順隂陽而南北魚順隂陽而上下鶯燕虵蛙順隂陽
而出入
鰷浮水面鮠沈水底鯽游水中
有雌而無雄其名大腰龜鱉是也有雄而無雌其名細
腰蜂蠆是也
物性可齊乎曰不可也曰何也子獨不見乎物有直行
者狗馬是也有曲行者虵蚓是也有横行者郭索是也
有却行者夔踵考也有兩頭行者率然是也有屈伸行
者尺蠖是也有動其脅腹縮縮循行者􁀙蝡之蟲是也
是固然矣聞以有翼飛者矣得非鷹鸇乎聞以有翼而
不飛者矣得非鴨鵞乎未聞以無翼飛者焉然亦有之
龍與螣虵是也是其形既異不能不與之變豈非形動
而天隨者乎之諸蟲也又何知
夫物之植者有然乎曰有之有有葉有枝者松柏是也
有有葉無枝者荷芡是也有無葉有枝者木賊是也有
無葉無枝者豨苓茯苓馬勃是也不獨此也固亦有有
花有實者有如桃李乎亦有有花無實者有如菊萱乎
亦有無花無實者有如蕨薇乎然則豈無有實而無花
者焉固有其物也且此物也可以衣被生靈有大功於
天下獨與羣物異也而人莫得而知之
蚤􁁜至微也天地生之以食人人至靈也天地生之以
食萬物雖然人能食物又能理物故可與天地參焉中
冷泉錫器盛之則漏是水之至精者也昆吾之刀可以
切玊是金之至精者也沈香遇水即沈是木之至精者
也金剛鑽可以鑽石是石之至精者也故物之至精者
必有異乎物以此推之物之精者水有金有木有石有
物既皆有之人獨無乎哉人之精也者聖人也
鶴糞可以化石成塵龜尿可以和墨寫字入石蟾酥可
以潤玊可割是皆氣物之相感制
飛之至髙者鶴也鵠也天鵝也鷹鸇也餘皆下風也
萬物既生如是形矣其為技也有不待教而後能且鳥
也百舌合百舌而成一舌故善變聲啄木舌端有棘針
故善取蠧鸚鵡舌似人故能言一受其成形故不待教
而後能
妙矣哉造物之生羣動也隨大隨小無不各自取足焉
無所待於外也是故夔一足也人兩足也馬四足也蜘
蛛六足也螃蠏八足也蝍蛆四十足也蚿百足也帶無
足也無者不資於多而後行多者不見其多而反遲於
行動其天機不言而喻多者不見其為有少者不見其
為無故曰惟䖝能䖝惟䖝能天
轎人馬也鋤人牛也舟人魚也
牛觝角馬蹄齧天也絡馬首穿牛鼻人而天也莊子盡
歸之人非也
莊子曰百昌皆生於土皆歸於土此土者所以始萬物
而終萬物者也
觀物者所以玩心於其物之意也是故於草木觀生於
魚觀自得於雲觀閑於山觀靜於水觀無息
　
　
　
　
　
　
　
　
　
　草木子卷一
欽定四庫全書
　草木子卷二　　　　　　明　葉子竒　撰
　　原道篇
堯舜傳心以中周孔論易以元武箕作範以極孔曾傳
道以一思孟語德以誠皆聖賢講道㑹要之總名所以
為傳心之典也
易上經氣化之始也故首乾坤下經形化之始也故重
咸恒
在易則渾然一理在人則湛然一心以是心感以是理
應故問焉而以言其受命也如響莫測其所以然之妙
也
乾取象於龍以其具天之用也坤取象於牝馬以其行
地無疆也
中國得詩書之傳通之者始知其人世古今四夷之國
耳目有所不及皆不能知尚同洪荒之世也
春秋刑書也易筮卜書也春秋言人事易言天道天人
之道一也莊子曰易以道隂陽春秋以道名分
春秋魯國之史也因一國以見天下綱目天下之史也
因天下以存諸國
春秋書日有食之綱目止書日食從省文也
禮有容樂有聲聲陽也容隂也聲容交而天地熹合矣
大抵樂惟取其和後世樂多悲壯所以不善
古人云心和則形和形和則氣和氣和則聲和聲和則
天地之和應之矣今之世安得知禮樂大意之人與之論
禮樂情文之盛哉
古人定律吕以考中聲迨今罕得其真莫若因古人之
遺器庶得其聲之近若今道家金鐘玊磬及琴笙塤箎
之屬皆古之遺器也以協其聲使與革木之類毋相奪
倫諒必得中和之調豈不勝於致詳致荒而甘用世俗
之樂也
俗樂多胡樂也聲皆宏大雄厲古樂聲皆平和
歌調且因今之曲調而諧之以雅辭庶乎音韻和而歌
意善則得矣毋但泥古而廢之而長用胡樂也
古之父子爵既不同禮即異數由此推之祭古人自宜
用禮器祭今人自宜用今器使各安其性也庶免生乎
今之世反古之道為失
周子曰樂聲淡則聽心平樂辭善則歌者慕故風移而
俗易也妖聲艶辭之化人也亦然此不易之確論也
孟子謂今樂猶古樂救時之論也
綱目真經世之大典也
綱目有湯武之時者三秦新隋皆以大義絶之夫人得
而討之也故書兵起而不書叛
書莽大夫揚雄死所以病揚子也然為莽大夫者不知
其幾不書又所以因貶而見褒也
書大丞相帥師伐魏所以正統也書晉處士陶潛卒特
書以褒之所以賢之也
書唐五王為武三思所殺譏五王之失刑也書周太師
中書令瀛王馮道卒任之重者責之深也
或問伊尹耕於有莘之野以樂堯舜之道答曰耕破一
犁春雨蓋言對時育物之心樂而得其所也
孔門問仁夫子答之各不同雖各因其材而篤焉正夫
子之泛應曲當處用各不同所謂貫也然仁乃仁體之
一歟
天下歸仁朱子訓歸為與字或者淺其説愚謂茍人克
己行一事合天理問之家而準問之鄉而準問之國而
準問之天下而準所謂天下莫不與也由此言之放之
天而準放之地而凖放之古而凖放之今而凖放之東
海而凖放之西海而凖放之南海而凖放之北海而凖
考諸三王建諸天地質諸鬼神百世以俟聖人而不繆
不悖無疑不惑者也此則與字可通之理也若謂克己
天下皆囿於吾仁之中如吕與叔克己齋銘云洞然八
荒皆在我闥讀之氣象雖豁然可喜事理則茫然無據
浴沂氣象見聖賢超然於萬物之表逍遙脫洒處又曰
即此便是堯舜氣象何也曰飯糗茹草若將終身及為
天子若固有之何有一毫滯礙
説文以步戌為嵗此附㑹秦以建亥為水正之説也然
實非也歲自當以夏時為正
大學乃設教之書朱子則憂百家之亂治中庸乃傳道
之書朱子獨憂二氏之亂真深玩序文可見
大學六先字所以逆推其工夫之端緒七后字所以順
推其效驗之次序
格物是夢覺闗誠意是人鬼闗
程子曰涵養須用敬進學則在致知朱子曰存之於端
莊靜一之中以為窮理之本窮之於學問思辨之際以
致盡心之功可謂知行兩進矣
孝弟慈三者大學之言達道知仁勇三者中庸之言達
德也達德所以行達道也
恂慄威儀是明明德之止於至善親賢樂利是言新民
之止於至善至善乃大學一書之標的曾子傳心之要
也
正心章不言私之害公邪之害正蓋意既誠自無私邪
之雜矣惟恐人於忿懼好患等意思留滯在心而不能
察及其應物遂至於欲動情勝用之所行每過於分數
不能不失其平也
平天下章反覆以用人理財兩者為説蓋用得其人則
上下皆安財得其理則大小皆足此天下所以平也其
要在於絜矩則上下大小皆平矣
中庸是直指人心見性之書中和是就人心上指示中
庸是就人事上指示費隠是就人物上指示心統性情
事兼德行物通彼我
心之虚靈知覺虚是能包萬事萬物之理靈是能通萬
事萬物之理知是識其理之所當然覺是悟其理之所
以然
中者不偏不倚無過不及天然之體也庸者亘古亘今
不遷不變當然之道也
天命實理之原也性其在物之實體道其當然之實用
而教也者又因性道之實而品節之也
朱子言天以隂陽五行化生萬物氣以成形而理亦賦
焉猶命令也此蓋本太極圖之説而約言之也
道不可離由其自本自根無物不有無時不然也
戒懼是存養工夫是於至靜之中存天理之本然是致
其致中之功也謹獨乃省察工夫是於情動之時遏人
欲於將萌是致其致和之功也
君子致中和而成位育之功者此道通乎上下天子有
天下之天地萬物諸侯有一國之天地萬物大夫有一
家之天地萬物庶民有一身之天地萬物由其分有崇
卑故其功有大小
吾之心正則天地之心亦正是致中之功效也吾之氣
順則天地之氣亦順是致和之功效也
中和以性情言之中庸以徳行言之費隱又以人物兼
觀之此理之無乎不在信手拈來頭頭皆是吁其妙矣
乎
中對和則中為靜而和為動故止以不偏不倚釋之中
對庸則庸為常而中則該動靜二義故以不偏不倚無
過不及而並言之故曰中庸之中實兼中和之義
費隱是在人在物上看此理因用以原體見此理之無
物不在也鬼神就無形無影上看此理由微而驗顯見
此理之無物不體也
人物明而可見故先説費而後説隱鬼神幽而難知故
先言微而後言顯
人之為道而逺人子思言此之時佛氏之教未入中國
已慮其絶人倫去人事始謂之辨道矣其慮可不謂逺
已乎
喪服自期已下諸侯絶大夫降此自周公制此貴貴之
禮也蓋諸侯之貴大夫不得以屬籍通故大夫不得屬
戚君也
郊社所以祀天地是天子之職宗廟所以祭祖先是子
孫之職祭必受福職之所當也淫祀無福職之所不當
也
至誠是由此道之極其實至聖是造此理之極其至故
曰至誠之道非至聖莫能知至聖之徳非至誠莫能為
盡性致中也盡人物之性致和也經綸大經致和也立
天下之大本致中也贊天地之化育是以人而參贊之
是聖人猶與天為二知天地之化育是於天道有黙契
焉是聖人與天為一
私意自蔽則局乎其小矣故不廣大私欲自累則卑乎
其汚矣故不髙明
祖述憲章是道貫乎古今上律下襲是道該乎穹壤
如天淵尚有彼此之别則聖人尚與天為二其天淵更
無彼此之别則聖人乃與天為一
或問浩然之氣答曰一片花飛減却春蓋言浩然是無
虧欠時也
慾是不能集義剛是浩然之氣
孟子言勿正勿忘此養氣之節制也正是用心大過忘
是不用心
孟子夜氣之説是水静而清時浩然之氣是水盛而大
時
髙不可貶卑不可抗道有定體也語不能顯黙不能藏
道無定形也
周子曰無極而太極無極是無有方體就萬物統體言
之太極是㑹其要領就一物根柢言之無無極則太極
無所本無太極則無極無所寓
太極圖性命書也西銘理一分殊之義也四勿箴由中
應外制外養中之訓也
無思也無為也寂而不動先天也感而遂通天下之故
後天也先天體也後天用也先天惟湛然一理耳至後
天始有形象之可言先天是未用也至後天始入用爾
易是已入用之書故多説剛柔少説隂陽
無思虚之極無為靜之篤虚則理明靜則性定隂陽絪
緼吾以觀其始正其命
天有風雨雲霧雷人有吹噴嘘呵呼天地是大萬物萬
物是小天地
地沖氣所以能生萬物也沖氣所以為和也
隂陽合一存乎道仁智合一存乎聖内外合一存乎誠
虚所以具衆理靈所以應萬事不昧所以為明也
知者心之神明寂而常覺動而常定非不動不靜也溥
萬物而無容心焉可也欲盡流注其可得乎
明天地之性者不可惑以神怪知萬物之情者不可罔
以非類此君子所以貴窮理也
鬼者人之影死者生之終
誠天道性天德
善者萬理之縂名也性者萬理之全體也仁者萬理之
全德也孔門傳道以仁大學言道以善中庸原道以性
誠者理之實元者善之長一者數之始中者物之心極
者理之至皆聖賢論道之極則也
人心是根於氣耳目口鼻之欲是也道心是原於理仁
義禮智之性是也
新故事物為之今古也得失人事為之存亡也治亂世
運為之變更也
古今分於一息人物同於一原
因粗而精因畧而詳此古今之用智而得其正也因精
而拙因詳而荒此古今之用智而失其中也
程子曰不必以既屈之氣復為方伸之氣或者指游魂
之變為輪逥未之思也
張子曰風雷有象不疾於心所謂潛天而天潛地而地
也心(闕/)見聞不𢎞於性所謂人能𢎞道非道𢎞人也
横浦之學以覺為性曰覺之一字衆妙之門是止認智
為性金谿之學曰收歛精神自作主宰有何欠缺至於
私欲未為病纔涉於思即是害事全似告子
臨川之學分心跡為内外内面是精外面是粗故托佛
老之似以亂孔孟之真假仁義之言以濟功利之實
洓水之學可謂博極羣言純乎實踐
金華之學之於濓洛也可謂金石相宣已
永康之學以漢唐皆王道純以事功言也
南浦之學其視紫陽猶孟子之於孔子也
永嘉之學之於濓洛也可謂步則歩者矣
許魯齋北方之學者未能或之先也劉靜脩次之
用之則行於留侯武侯見之舍之則藏於靖節康節見
之古惟有此二人才德及之可以當此言也
相近之性兼乎氣性善之性純乎理
荀子曰性者惡也為善者偽也杞栁桮棬之喻也揚子
曰人之性善惡渾性無分於善不善猶水之無分於東
西之説也達摩云我見佛性云何佛性作用是性生之
謂性之説也蘇氏曰善惡皆出於性而非性之所有胡
氏曰善不足以言性孟子道性善猶佛氏善哉善哉蓋
贊歎之辭即性無善無不善之説也韓子説性有三品
即性有善有不善之説也後世諸説紛紜縱横孟子當
時已一一加辨可見儒書之不可無孟子
今之道教近乎楊今之釋教近乎墨
丹經言鼎爐是安身立命也採藥是收精歛神也火候
是操存之意也沐浴是日新之功也抽添是勤怠之節
也
佛言離一切物别有自性不知人外無道道外無人也
佛氏謂一切衆生種種幻化皆生如來圓覺妙心譬如
從空而有幻花雖滅空性不壊此東坡言性之本旨也
離物而言性此佛氏所以淪於空寂捨器而言道此老
氏所以溺於虚無故大學之始教所以不出於民生日
用彞倫之外也
東土初祖曰人性本善不假勤苦修行直下便是此則
彌近理而大亂真矣
歐陽公云佛氏怕死故每以寂滅無生為説老氏貪生
故每以返老還童為説惟安時處順哀樂不能入者惟
至爾
　　鈎𤣥篇
易卦自下而上其植物之象乎𤣥家自上而下其動物
之象乎動物本乎天植物本乎地此易𤣥之所以不同
者也
歐陽子曰易六爻之文占辭也大衍之數占法也凡欲
為君子者學聖人之言欲為占者學大衍之數
陳希夷玉鑰匙白法即周易圓圍之象也以二至而為
之主冬至順而夏至逆姤復之道也逆順之道依乎日
司馬温公之潛虚五十五行其象以丨為原□為□□
為本□為鑛□為基具五生數也以丅為委□為焱□
為末□為雙□為冡具五成數也以吉㐫臧否平定其
占以旺相休囚死推其理
天地之間至堅惟金石爾金有時而銷石有時而泐至
堅且然而况於人乎故知神仙可以久生而不可以長
生
雲雷雨雪皆至半空風則薄乎天愈髙愈勁
風雲雷雨天也蠢動草木地也莫不有聚莫不有散以
成變化死生之道聚皆屬之陽散皆屬之隂隂陽天地
之大經也
霖雨既霽閑雲在天皆神化之糟粕矣
陽道日變而日生隂道日變而日消陽之變也有形隂
之化也無跡一切生聚者陽之長也一切散敗者隂之
消也
張子曰太虚不能無氣氣不能不聚而為萬物萬物不
能不散而為太虚循是出入是皆不得已而然也知此
可以言生死之理矣可以生順死安矣
造化無全功巧其音者拙其羽豐其實者嗇其花
方言各不相通也所以傳其意通其義則一也
善乎賈生之言曰天地為爐兮造化為工隂陽為炭兮
萬物為銅或化為人兮又何足患或化為物兮又何足
摶由此推之理之常然者固莫論其理之變者莫可得
而曉也如月令雀入大水為蛤是羽䖝化為甲䖝也田
鼠化為鴽是毛䖝化為羽䖝也松樹化為老人無情化
為有情也婦人望夫化為石有情化為無情也牛哀化
為虎江夏王氏之母浴於川化為黿没於深淵漢末馬
生人名馬異亡入於胡後漢劉聪后劉氏生一虵一猛
獸各傷人而走慕容燕時有女子化為男宋徽宗時有
婦人生鬚度為女道士有男子生子蓐母不能收更七
人而逸凡此者造物游氣變化紛擾不可得而測也其
常變之兆禎孽之萌各有所主焉
山則本同而支異水則原異而委同地理也天下同歸
而殊途一致而百慮人事也
五德王天下之説於運祚脩短本無所損益或謂水徳
王則刻深其刑以應之則害於道矣
知人帝王之盛節三代而下漢髙為最昭烈次之光武
唐太宗伯仲間爾
正誼不謀利明道不計功董子可謂得先難後獲之旨
矣語尤明快
胡氏曰㑹人物於一身萬物異形而同體通古今於一
息百王異世而同符此所以本諸身徴諸庶民考諸三
王而不謬建諸天地而不悖質諸鬼神而無疑百世以
俟聖人而不惑者也
張子曰賢才出國將昌子孫才族將大家國皆然也
成立之難如升天從善如登也覆墜之易如燎毛從惡
如崩也
詳於刑者有法外之遺姦秦皇是也坑儒生而得劉項
工於數者有術中之隱禍魏武是也殺楊脩而得司馬
懿
化國之日舒以長由其事簡也亂國之日短以促由其
事繁也事繁則長日如短事簡則短日如長諺云閑覺
日偏長是也或者謂有道之國日行上道而長遂加賦
於民欺矣哉
仁人之詘國將亂也小人得位亦國將亂也是以漢之
黨錮唐之朋黨宋之奸黨三黨興天下遂至於衰亡矣
窮理須是用心自有悟處管子曰思之思之又重思之
思之不已鬼神將告之非鬼神告之也乃精氣之極也
玩是視之精索是求之至
詩者不發其胸中湮鬱之氣則暢其心下喜樂之情故
以出於自然者為工不以流於巧麗者為富
易於近者非知言者也諺云心不負人面無慚色即浩
然之氣配義與道也又曰偷人膽失即行有不慊於心
則餒矣
舉世皆夢也夢夢也不夢亦夢也夢乎夢不夢乎不夢
是故得失蕉鹿也物我蝴蝶也榮枯黄粱也
夢之大端二想也因也想以目見因以類感
南人不夢駞北人不夢象缺於目所不見無想也
諺云南人不夢駞北人不夢象缺於所不見也蓋寤則
神舍於目寐則神棲於心蓋目之所見則為心之所想
所以形於夢也
因馬而念車因車而念蓋因類而感也
不聞聞聞不聞聞聞不聞不聞不聞聞從真起應聞不
聞攝應遂真聞聞感而遂通不聞不聞湛然常寂
色香臭味天之所生也耳目鼻口人之所具也目知色
耳知聲鼻知臭口知味此四者天人之相交也使無耳
目則聲色又烏用生之哉則造化或幾乎熄矣此天地
之所以善藏其用也至於心則又所以具此理而應此
事者也宰制四者於中而各聽命焉此其所以官天地
役萬物者也故並於兩間而為三
木皆中實也而娑羅樹則中空竹皆中空也而廣藤則
中實此皆因地而反生其類也
物之有形有聲者人畜是也有聲無形者雷霆是也有
形無聲者木石是也無形無聲者此體物而不可遺者
也學者所當思也程子曰鬼神於若有若無之間斷遣
得去則知之矣邵子曰鬼者人之影也
野人鋤地蚯蚓中斷兩頭俱跳此時安身立命在何處
乎曰尸居餘氣兩頭俱脱曰打虵斷尾時如何曰末去
而本猶存也曰斷頭時如何曰本去則末不存矣曰立
命豈無其所乎曰有之存乎神神去則機息矣
儒佛言性之旨譬之明珠均之為蚌生也儒謂珠由内
出生於蚌胎佛謂珠由外入寄在蚌胎儒本諸天佛由
諸己此學者當辨其理也
生順死安而無容心焉至矣彼語寂滅者徃而不返
告子義外之論是於事上分内外却不知心不可以内
外分也
事外無道道外無事故事愈近而道愈切莊子曰哀莫
大於心死而形死次之誦之令人有生意
盗賊至為不道矣人茍面稱之為盗則勃然而怒可見
其羞惡之心未嘗忘也
夷狄華夏之人其俗不同者由風氣異也狀貌不同者
由土氣異也土美則人美土惡則人惡是謂之風土
冬至用陽遁順行九宫夏至用隂遁逆行九宫從天道
也天道日也
嵗必三百六十五日零三時而交春月必三十日丑時
二刻而交節此天道常行之數也日與天㑹法也
歴家分一日八刻於十二時每時該八刻六分刻之二
術家欲取時之上四刻天之清氣故以八千四維配之
而成二十四位
五行相生父子之道也相克君臣之道也毗和兄弟之
道也配合夫婦之道也相得朋友之道也
八字不易之定體二運流行之妙用不易所以定平生
流行所以定時下
星術以七曜四餘定所遇得失以太陽定立命以太隂
定立身以百年定行限以生克制化定人吉凶夀夭多
有驗者此亦可以見人身各具一乾坤也
術家以十二肖配十二辰每肖各有不足之形焉如鼠
無牙牛無齒虎無脾兎無唇龍無耳蛇無足馬無膽羊
無神猴無臀雞無腎犬無腸猪無筋人則無不足也
又以十二肖同類之屬分隂陽配為二十八星禽如虎
則豹配是也每辰二禽四正之辰三禽
近世卜者多用京氏易以納甲配干支以生克配六親
以時日配六神以八宫定世應于以推人吉㐫休咎成
一家之言然與古易絶不相通矣亦以見易道無所不
通矣
差榖古有其説也其法最畧古惟有剛柔二日内事用
柔日外事用剛日及漢用寳義制伐德五日其法以六
十甲子以上下生克推之猶未離乎二氣五行也及唐
百忌歴行其拘忌愈繁隂陽愈亂吉㓙愈無慿也惑世
誣民於斯為甚識者取其昭然有理者可也不必盡法
也
乗數陽息也歸數隂消也息所以進消所以退此隂陽
之理見乎數也
兵家遁法即白法也開休生三吉門開即六白休即一
白生即八白
耶律楚材以生克制化論五星郭去非以戰鬭伏降刑
衝破合論三命皆臻其理也
為老氏之學者其術多稔便有為我意思其髙處是清
虚
莊子曰雞鳴犬吠人莫不聞知不能以意億其所自化
又不能以意逆其所將來精至於無倫大至於不可圍
莊子曰道在秕稗在瓦礫在尿溺每况愈下蓋以道無
乎不在也
闗尹喜曰瞻之在前忽焉在後用之彌滿太虚廢之莫
知其所亦非有心者所能得逺亦非無心者所能得近
廣成子曰無視無聽抱神以靜形將自正養氣此語最
精
鶡冠子曰賤生於無所用中流失船一壺千金賤亦有
時而貴不見當亂之世金章紫綬照耀奴臺之軀乎
自釋迦拈青蓮華迦葉呵呵微笑自此示機直至達磨
説出能作能用即是佛性此即教外别傳更無别旨自
此禪宗皆祖此
釋氏掃去財色直截無為其行超絶至髙易以動人故
以寂滅為樂也徇生執有者物而不化故以長生為樂
也張子曰二者雖有間以言乎失性則均也
佛居大地之隂西域也日必後照地皆西傾水皆西流
也故言性以空孔子居大地之陽中國也日必先照地
皆東傾水皆東流也故言性以實意者亦地氣有以使
之然歟佛得性之影儒得性之形是以儒以明人佛以
明鬼
佛氏以性為自底不涉於天不知於何處求天以山河
大地為幻妄有時破壊不知於何處求地以四大為假
合本來非有不知於何處求人
佛氏之徒曰無生者是畏死之論也老之徒曰不死者
是貪生之説也死生天地之常理畏者不可以茍免貪
者不可以茍得也
禪宗一達此旨便為了此一大事公案只知能作用者
便是更不論義理所以䟽通者流於恣肆固滯者歸於
枯槁
禪宗止一悟為功如曰隨縁放蕩任性逍遙但盡凡心
别無聖解
律師有佐据禪師無撈摸
達磨曰作用是性變現俱該沙界收攝在一微塵
佛氏於性宗功夫深老氏於命宗工夫深
輪逥舉世皆言之可見佛教入人之深也此理能窮造
化之理者始足語之
飛昇有乎曰此必有術不可得而測也必也至人能之
乎然天上實無着處
大藏經云四句乃實句義句法句淍句也
大般若經云四數乃數分筭分計分喻分也
　
　
　
　
　草木子卷二
欽定四庫全書
　草木子卷三　　　　　　明　葉子竒　撰
　　克謹篇
禹貢曰攻山取銅鐵鑿地數百丈銷隂之精地藏空虚
不能含氣出雲水旱之災未有不由此也
智襄子為美室士茁曰髙山峻原不生草木松柏之下
其土不肥今土木勝臣懼其不安人也室成三年而智
氏亡(此造室太大/之占也必㓙)
伯陽父曰陽伏而不能出隂迫而不能烝於是有地震
是陽失其所而鎮於隂也昔伊洛竭而夏亡河竭而商
亡三川竭岐山崩而周亡其國不過十年數之紀也
隂變則靜者動陽蔽則明者晻
師曠云歲欲豐甘草先生(薺/也)嵗欲苦苦草先生(葶藶/也)嵗
欲惡惡草先生(水藻/也)嵗欲旱旱草先生(蒺䔧/也)嵗欲雨雨
草先生(藕/也)嵗欲病病草先生(艾/也)嵗欲流流草先生(蓬/也)
秦符堅出師武庫刀鎗自鳴遼主天祚親征阿骨打刀
鎗皆放光宋童貫出師約夾攻大遼無故忽失二認旗
其後兵皆敗衂
至正未亂之先江浙大雨忽有二魚落省臺上蓋鱗介
失所之象也卒為兵禍在昔晉時亦有是異
元劉太保遷元京北城取居庸闗水入城冀稍潤其土
然亦不及百年禍變亦作豈地數有限而致然耶易曰
消息盈虚與時偕行天道也孟子曰天下之生久矣一
治一亂人事也管輅曰土地悠長尚有興衰之運地理
也由今監古氣化盛衰人事得失未嘗不相因豈徒然
哉
至正初揚子江一夕忽竭舟檝皆閣於途中露有錢貨
無數蓋是累年覆舟之遺物也人爭取之潮至輙走潮
退復然亦有走不及而渰死者如是累日江復安流識
者曰此江嘯也其後果先失江南
昔元戊寅年間荆州分域有鬼夜呌云苦也苦幾時泥
到襄陽府居人皆聞之而不見其形及早視之凡樹木
不論大小皆用泥和狗猪毛離根一二尺泥之至樹分
枝處則止後又改呌云苦也苦幾時泥到成都府蓋古
今未聞之異也
元至正丙戌冬日色如血
昔至正六年當天下正升平司天監奏天狗星墜地血
食人間五千日始於楚遍及齊趙血食人間五千日終
於吳其光不及兩廣其後天下之亂事事皆應
丁亥春正既望月夜出無光是時庚申君天久不郊宗
廟久不祀蓋已怠荒矣
至正戊子永嘉大風海舟吹上平陸髙坡上三二十里
死者千數世人謂之海笑其後海寇方國珍據海為盗
攻剽瀕海數州朝廷終莫能制
至正九年間河内民家養蠶及熟而上箔共結成一幅
宛如旗狀又一家蠶數千萬共結成一繭大如數石甕
蓋亦倮䖝之孽為兵之兆也
鄜州路宜君縣孟皇村呼景賢母舅石氏養蠶三十箔
其蠶忽變萬蠶合併為千千化為百百化為十十化為
一巨蠶大如瓜瓠及老而簇吐條計重一十五斤當時
以為瑞及元末小縂兵王保保與慶陽李思齊治兵相
攻屠剪其村石氏遂滅蓋倮䖝之孽也
又呼家其母養蠶將老蠶忽唧唧有聲次年母卒
又張思道出師二百人為一屯野宿刀鎗各作一攢挿
地夜半鎗忽自然火甚熾須臾煨燼惟金刃存其後兵
果散敗是不戢自焚之應也
至正己丑冬十一月天裂天漢之傍其後卒因河决聚
役徒而叛
庚寅年冬温霹靂暴雨時行衢饒處等州雨黑黍大如
小麥色黑咬破視其内白如粉草木皆萌芽吐花
雪中雷電自至正至庚寅巳後屢屢見之蓋隂陽差舛
之氣異乎常也辛亥春其變輕癸丑春正月十一日雷
而大雪者凡三四日又其甚也
至正十一年春正月二十日夜京師清寧殿火焚寳玩
萬計由宦官熏䑕故也未幾天下大亂淮東賊毛㑹逼
都城而退
又京師齊化門東街達達一婦人生髭鬚長一尺餘
辛卯冬至雷電大雪同至天下遂兵亂人民死者大半
又辛卯年岳州府門忽自倒柱脚向天次年城䧟於倪
寇
壬辰夏四月朔日食既
至正壬辰間貶丞相脫脫詔書端明殿忽傾仄如倒狀
天兆其戒卒不之悟悲夫元朝之亡蓋决於此
壬辰間江淮蘆荻多為旗鎗人馬之狀節間折開有紅
暈成天下太平四字
雨粉針湖廣民家門戸柱壁之間有粉痕如針様無數
不知何物從何而生
至正壬辰癸巳間浙江潮不波其時彭和尚以妖術為
亂陷饒信杭徽等州未幾尅復又為張九四所據浙西
不復再為元有昔宋末海潮不波而宋亡元末海潮不
波而元亡亦天數之一終也蓋杭州是閙潮不閙是其
變
至正癸巳春三月月食太白是時江淮羣寇起張九四
據髙郵韓山童男據臨濠徐貞一倪蠻子陳友諒亂漢
沔丞相脫脫統大師四十萬出征聲勢赫然始攻髙郵
城未下庚申君入丞相亞麻之讒謂天下怨脫脫貶之
可不煩兵而定遂詔散其兵而竄之師遂大潰而為盗
有天下之事遂不可復為矣後亞麻慮脫脫再入相矯
詔酖殺之後一年東南州郡多陷其言不驗始杖而貶
死
癸巳秋大旱溪澗皆渇
甲午春大風拔木
甲午年春大雨凡八十餘日兩浙大饑是夏赤星見岳
州父老言甲午年大雨群龍皆穴地變化而出者無數
識者知其為天發殺機也
甲午乙未間河北山東多隕石大或如屋陷深入地丈
餘洛陽有大星隕地衮行數十丈草木皆焦北抵山石
其土石皆融液而流須臾復望西飛去此又其特異者
也
至正甲午乙未年龍泉縣人家有一雞二形一邊毛羽
純雄一邉毛羽純雌既能雄鳴又解雌伏蓋氣之乖亂
羽䖝之孽也次年青田山賊陷縣治
至正乙未年三月三日黄霧四塞日暗無光是年六月
二十日賊陷縣大掠
乙未年中江淮間羣䑕擁集如山尾尾相銜度江過江
東來湖廣羣䑕數十萬度洞庭湖望四川而去夜行晝
伏路皆成蹊不依人行正道皆遵道側其羸弱者走不
及多道斃
至正乙未冬湖廣雨黑雪是時倪文俊陷湖廣威順王
妃主子女皆為所擄其後諸子皆為所殺
陜西省某縣至正十五年間一夜大風雨有一大山西
飛者十五里山之舊基積為深潭
丁酉夏六月温州没千餘家
戊戌冬十月有兩日相擊黑光摩盪
至正戊戌冬十二月朔雨雪中東方有赤虹貫於中天
處州青田山中竹生米可食
至正十九年元京子規啼昔邵康節在洛陽天津橋聞
之已知宋室將亂况元京在洛陽北尤逺非南方之鳥
所至地氣自南而北又符康節天下將亂之語豈非天
數也
己亥秋九月晦日天甫明西南方天裂紅光燭地移時
始復冬十月白虹貫日
己亥冬盛寒之月蜂蝶競出多入人家香爐上立後多
凍死按此物當春暖花香則出苦寒出非其時此變也
變不虚生宜有其証後龍鳳年間多選良家子弟為湖
務間官少年多以事被戮是其應也
庚子間太原雨雹大如數斗器牛馬多死是時天下大
亂丞相孛羅稱兵犯闕欲廢髙麗氏太子而立雍吉剌
所生幼子髙麗后奔滄州太子奔太原王保保舉兵誅
孛羅太子復位雍吉刺皇后以憂死幼子雪山其母家
取歸直北海都田地
至正二十二年間黄河自河東清者千餘里河魚歴歴
大小可數庚申帝聞之慘然不樂者數日羣臣奏曰河
清王者之瑞胡為不樂耶上曰傳云黄河清聖人生當
有代朕者羣臣復曰皇太子生子是陛下聖孫即其應
也上笑而釋
丙午夏平江路當午天大雷雨有一富家正㕔安置匡
床胡椅圓爐䑓卓㕔旁一室封鎖如故雷震壁破一孔
如盞大其牀椅爐卓皆從此孔入堆疊滿室人皆不解
其異次年張九四陷城據有東南五州之地享其富貴
十餘年蓋小能容巨賤能居貴之象也
至正丁未太原地大震凡四十餘日後又大震裂居民
屋宇皆倒壊火從裂地中出燒死者數萬人次年太原
陷
至正戊申九月庚申帝棄元京遁居應昌府先三日國
朝常國公遇春等統兵至栁林去元京甚近庚申帝召
文武百官軍民議戰守之計遲明㑹議端明殿及開門
忽有二狐自殿上出帝見歎且泣曰宫禁嚴密此物何
得至此殆天所以告朕朕其可留哉朕不可復作徽欽
銜璧求活為天下笑即命北狩未三日元京遂没
己酉冬十二月朔天裂西南
又元京未陷數日前有一餓鴟鳴端明殿上作滅國之
聲帝命善射者射之終莫能中
庚戌年岳州府羣蟻同穴無故自鬭而死處處皆積成
小堆其後獨岳州將臣張斌軍師大敗於潞州死
庚申帝履位之後月凡食既者三其後卒於其身失國
豈夷狄中國之隂也不於日示咎而於月歟
庚申帝幼年逺貶南服舟氾清江忽有二老猴登舟獻
菓而拜及去使人尾之至山洞中羣猴凡四五百上命
近寺僧每日設飯飼之及癸酉還都登極羣猴相率拜
送餘猴數百皆去忽其中大猴卒死者三十六枚當時
皆惘然莫知所以蓋申肖猴迎拜見祥也送死示孽也
庚申帝既貶而得國在位凡三十六年而亡國蓋天示
之象也在昔唐明皇酉生肖雞明皇好鬭雞兵爭象也
其後卒有祿山之亂
元朝自世祖混一之後天下治平者六七十年輕刑薄
賦兵革罕用生者有養死者有葬行旅萬里宿泊如家
誠所謂盛也夫
大抵北人性簡直類能傾心以聽於人故世祖既得天
下卒賴姚樞牧菴先生許衡魯齋先生諸賢啓沃之力
及施治於天下深仁累澤浹於元元惜乎王以道文統
行吏道以雜之以文案牽制雖足以防比人恣肆之姦
而真儒之效遂有所窒而不暢矣
元京軍國之資久倚海運及失蘇州江浙運不通失湖
廣江西運不通元京饑窮人相食遂不能師矣兼之中
原連年旱蝗野無遺育人無食脯蝗為粮
南陽府㢘訪僉事保保巡按至彼忽初更聞雞啼曰此
荒雞也不久此地當為丘墟天下其將亂乎遂棄官而
隠後南陽果陷蓋初更啼即為荒雞祖逖聞雞聲蹴劉
琨起曰此非惡聲也遂起而舞即此事也
嘉興府海鹽縣故富家趙君舉及衰替别營一小室以
居落成之日宰猪為享禮猪小腸皆脩治忽起地如虵
蜿蜒而走將及一里許而止間一年所營小室亦賣家
國將亡而妖孽見蓋其理也
處州府遂昌縣書忽有大聲如鐘自天而下無形蓋鼔
妖也次年縣中官民俱灾
遂昌縣徐孟芳母舅見沙洲一石自行自走異之遂拾
以歸後碎之實石也他無所有恐至隂生陽之兆也
元京未陷先一年當午有紅雲一朶宛然如一西畨塔
雖刻畫莫能及凝然至晚方散後帝師以國事不振奔
還其國其教遂廢蓋其物象見祥也
飾武備以脩文德兩盡其道古之教也元朝自平南宋
之後太平日久民不知兵將家之子累世承襲驕奢淫
佚自奉而已至於武事畧之不講但以飛觴為飛砲酒
令為軍令肉陣為軍陣謳歌為凱歌兵政於是不脩也
久矣及乎天下之變孰能為國爪牙哉此元之所以卒
於不振也
元初有王華蔡五九等之亂旋致勘定
庚申帝初年秦王伯顔為政變亂舊章江西有朱光卿
在後有李致甫羅天倫之變國力猶全尋皆殄滅至正
戊子間海寇方國珍始為亂先是蔡亂頭剽刼海商始
懸格命捕之方為台之楊氏人慕賞功官爵募衆至數
千人時台州縂管焦鼎等納蔡之賂薄其罪而不加誅
玩忽嵗月方遂入海為寇官兵皆不戰而敗朝廷恐為
海運之梗招安之即啗之以海運千戸及既定瀕海之
民共憤之與萬户蕭載之謀襲殺之不果又叛朝廷命
參政孛羅元帥董摶霄率兵加討兵未交皆先潰郝萬
户為所獲方拘置舟中使求招安郝故出髙麗后位下
請托得行遂特旨釋之進爵已拜㕘矣嗚呼邉方貪官
既失之於始中宫寵后又失之於終當賞而不賞當刑
而不刑刑賞之柄既失紀綱於是乎大壊而中原之寇
起矣
方國珍台之寧海人其居有山在中曰楊氏嘗有童謡
云楊氏青出賊精其初亦欲向功為國宣力後失賞遂
出忿言曰蔡能為盗我豈不能耶遂叛生平力能走及
奔馬與弟國彰國英姪亞初同為亂朝廷屢招國珍為
司徒弟姪皆平章院判矣
天下治平之時臺省要官皆北人為之漢人南人萬中
無一二其得為者不過州縣卑秩蓋亦僅有而絶無者
也後有納粟獲功二途富者徃徃以此求進令之初行
尚猶與之及後求之者衆亦絶不與南人在都求仕者
北人目為臘雞至以相訾詬蓋臘雞為南方饋北人之
物也故云及方寇起瀕海豪傑如蒲圻趙家戴綱司家
陳子游等傾家募士為官收捕至兄弟子姪皆殱於盗
手卒不沾一命之及屯膏吝賞至於此其大盗一招再
招官已至極品矣於是上下解體人不向功甘心為盗
矣又獲功之官於法非得風憲體覆牒文不輒命官憲
使招權非得數千緡不與行遣故有功無錢者徃徃事
從中輟皆抱怨望其後盗塞寰區空名宣勑遇微功即
填給人已不榮之矣嚮使用於初亂之時豈復有寇如
此昌熾何其始之嗇而終之濫耶且功則不與賊則與
之刑賞倒施何其謬哉嗚呼爵命之設上以尊有德下
以待有功此豈人君私器而專用私人也哉後之有天
下者可以監矣太史公曰存亡在出令信夫
方之初亂有宣數道勑十數道懸以購人立功及有功
亦竟不與可為太息昔漢陳豨反代地髙祖即白見千
戸者四人以慰趙父老可謂知用天下之機
徐州盗韓山童叛先是至正庚寅間㕘議賈魯以當承
平之時無所垂名欲立事功於世首勸脫脫丞相開河
北水田務民屯種脫脫從之於大都開田以試之前後
所費凡十數萬錠及開西山水閘灌水山水迅暴幾壊
都城遂止又勸其造至正交鈔楮幣窳惡用未久輙腐
爛不堪倒换遂與至元寳鈔俱澁滯不行物價騰貴及
河决南行又勸脱相求夏禹故道開使北流身專其任
瀕河起集丁夫二十六萬餘人朝廷所降食錢官吏多
不盡支河夫多怨韓山童等因挾詐隂鑿石人止開一
眼鐫其背曰莫道石人一隻眼此物一出天下反預當
開河道埋之掘者得之遂相為驚詫而謀亂是時天下
承平已久法度寛縱人物貧富不均多樂從亂曽不旬
月從之者殆數萬人以趙宋為名韓山童詐稱徽宗九
世孫偽詔畧曰藴玉璽於海東取精兵於日本貧極江
南富誇塞北蓋以宋廣王走崖山丞相陳宜中走倭托
此説以揺動天下當時貧者從亂如歸朝廷發師誅之
雖擒獲而亂階成矣及既定下詔降徐州路為武安州
後其黨毛㑹田豐杜遵道等復奉其子為主㓂掠汴汝
淮泗之間死者成積中原丘墟
汝寧盗韓山童男䧟汴梁僭稱帝改韓為姓國號宋改
元龍鳳分兵攻掠其下有劉太保者每䧟一城以人為
粮食人既盡復陷一處故其所過赤地千里大抵山東
河北山西兩淮悉為殘破毛㑹等兵已犯闕王師極力
戰守始退敗
蘄州盗徐貞一叛先是瀏陽有彭和尚能為偈頌勸人
念彌勒佛號遇夜燃火炬名香念偈拜禮愚民信之其
徒遂衆徐本湖南人姿狀龎厚無他長生平以販布為
業徃來蘄黄間及妖彭衆欲為亂思得其主一日徐於
鹽塘水中浴衆見其身上毫光起衆皆驚異遂立為帝
反於蘄春天下響應東南遂大亂湖廣江西江浙三省
城池多陷没開蓮臺省於蘄春然資性寛縱權在羣下
徒存空名爾後其臣偽漢王陳友諒下兵攻臺謀簒位
乃勒死於采石
沔陽盗倪文俊號蠻子聚衆従為亂倪世以漁業居
黄州黄陂其生之夕母夢有白虎入室遂生及徐僭號
倪為偽相用多槳船疾如風晝夜兼行湖江出人不意
故多克捷所至殺害擄威順王諸子妻其妃子庚申帝
特降詔招撫然亂端已成俱無所及王諸子竟為所殺
荆鄂潭岳黄蘄禮六常德寳慶江䖍洪信等州皆為所
據然驕恣不撫其下後竟為其下所殺前夕母復夢白
虎死遂遇戮又一二日前有大星落蠻子舟前蠻子曰
又有大官人當吾手中死不知乃自己應天象也嗚呼
區區一盜使之為亂以禍天下而亦内符母夢上應天
象也豈徒然哉其弟倪文郁同亂後封長沙王鎮岳州
及蠻子誅文郁亦見殺獨季弟倪七不從亂亦不及禍
至今尚居漢川縣畊稼為業富於牛田
汝寧餘寇尚熾丞相脫脫命其弟中臺御史大夫野先
不花董師三十萬討之至城下與賊未交鋒即躍馬先
遁汝寧守官某執馬不聽其行即拔佩刀欲斫之曰我
的不是性命遂逸師遂大潰汝寧不守委積軍資如山
率為盗有脫脫匿其敗反以捷聞既而西臺以文彈劾
脫脫奏臺憲不許建言違者坐罪此則脱脱欺掩之私
也嗟乎命將不於其才惟於其親此其所以敗也昔楊
國忠為相任鮮于仲通為將使征雲南䘮師一十萬房
琯為相用琴士李廷蘭為將使拒安祿山喪師四萬王
介甫為相命門客李復圭為將使攻西夏永洛城䘮師
亦數萬是皆取非才於親暱皆由君不知將將不知兵
未有不敗其國者也後之為人君者可不監諸
髙郵盗張九四叛至正壬辰年朝廷命脫脱丞相征之
中散其兵兵遂潰張廼陷平江盗賊附之如蟻其黨遂
剽掠淮汴間朝齊暮趙朝廷不能制張為鹽場網司牙
僧以公鹽夾帶私鹽並縁為姦利然資性輕財好施甚
得其下之心當時鹽丁苦於官役遂推其為主作亂朝
廷命脱脱討之王師號百萬聲勢甚盛衆謂其平在晷
刻及抵其城下毛葫蘆軍已有登其城者矣疾其功者
曰不得縂兵官命令如何輙自先登召其還及再攻之
不下未幾下詔貶脫脱師遂潰叛乙未張汎海以數千
人陷平江路海運遂絶後朝廷力不能制以詔招之累
官至司徒自號成王據有平江嘉興杭州紹興五路之
地
其後天下處處盗起陜西有金花娘子江西有歐道人
山東有田豐襄陽有莽張岳州有潑張安慶有雙刀趙
四川有旻眼子各據州郡此其大者大抵江淮皆屬淮
㓂湖廣皆屬徐㓂惟此兩枝為盛
庚子嵗偽漢王陳友諒殺其君徐貞一稱帝於采石五
聖廟先是徐雖為君權皆在倪蠻子友諒其所部也倪
為丞相頗驕恣待其下無恩陳因與其黨襲殺之其黨
復謀殺之事泄見殺於是大權悉歸於陳封偽漢王欲
舉兵收臺兵至采石謀稱帝而後下兵遂遣其黨殺徐
僭號曰漢改元大義引兵攻臺大敗而歸營江州為都
友諒原沔陽人承平為縣貼書及從為盗弟兄四五人
專兵為衛既殺倪殺徐遂謀為帝既敗於建康復棄江
州而遁回武昌於是洪䖍吉贑袁瑞撫饒皆歸建康壤
地益蹙竭力制舟師謀圖報復合兵攻隆興久不下臺
兵至合戰番陽前後相持者八十餘日大戰者五六死
者六七萬人兵既不支欲退出至湖口為流矢所中而
卒其下復立其子為帝襲位居武昌改元徳夀臺兵攻
圍一年不拔潑張以潭岳兵赴援兵敗見執遂俱降國
亡重慶盗旻眼子僭號稱帝國號大夏改元旻先沔陽
人瞎一目為巡司弓兵牌子頭隨倪蠻子為盗分兵攻
四川陷成都殺戮既盡退居重慶陳矯徐命使㑹兵建
康既而憤陳之殺逆竟引兵歸曰汝能為帝我豈不能
帝耶據有全蜀之地絶不與陳通居位六年後為其弟
所殺其妻復圖殺其弟立其子為帝襲位以其黨戴牌
為冡宰事皆專之小旻主擁虚名而已辛亥臺兵攻之
七月四川破遂同其母俱降其後母召入宫以海舟送
小旻主同德夀陳少主去髙麗飄飄然入於海矣
元朝是時長淮以北尚皆晏然山東則王信陜西則李
思齊隴西則思道太原則王保保汴梁則太子開撫軍
司以縂之既而諸將積不相能至戊申七月共讒王保
保欲叛詔削其軍權九月臺兵北行處處皆望風崩潰
曽無一戰王信首以山東降兵竟攻東昌遂擣京師庚
申帝遁不三日元京陷直趨山西至澤潞臺兵稍失利
遂至太原王保保不支亦遁西指潼闗李思齊遁既而
妻子被俘亦出降張思道等皆䧏秦隴悉定頃以皇孫為
崇禮侯庚申帝棄元京出居應昌府己酉嵗都督李保
保輕兵襲之時庚申帝已於其年四月二十有七日以
滯下疾崩皇太子獨脫身走去而皇孫就擒
有掌符寳郎以歴代靈草凡四十餘顆降上以其不忠
剮之山東降有降將百餘名皆樞宻院判之類丞相李
善長言其人物魁梧可用上疑其結黨皆殺之辛亥攻
四川平之偽夏旻氏母子降天下混一
嗚呼治天下之道至公而已爾公則胡越一家私則肝
膽楚越此古聖人所以視天下為一家中國為一人也
元朝自混一以來大抵皆内北國而外中國内北人而
外南人以至深閉固拒曲為防䕶自以為得親疏之道
是以王澤之施少及於南滲漉之恩悉歸於北故貧極
江南富稱塞北見於偽詔之所云也迄今天祿之遷盡
歸於南於此可以見乘除勝復之理也故自慢藏於方
寇誨盗於韓寇奬亂於野先敗事於荅麻而天下之勢
十已去七八矣於是山東西河南北淮左右皆為冦壤
城郭丘墟積骸如山後來雖命李察罕收復河維不幸
輕信降寇為田豐之所龍殺其子王保保殺田而代領
其衆糧匱師驕不相統一孛羅又生内變稱兵犯闕謀
易太子譬之羸病之人日以粥藥扶救猶恐不濟况復
以峻導毒劑繼之哉縱無外冦尚且䘮亡况臺以百萬
之兵振之哉其能淹延數嵗直至戊申而後失國亦云
幸矣
　　雜制篇
井田之法非獨為均田制禄而已蓋所以隂寓設險守
國之意故中原平衍設立許多溝澮許多阡陌使車不
得方其軌騎不得騁其足故也豈非寓至險於大順之
中者乎觀晉郤克欲使齊人盡東其畆以便戎車吳玠
在蜀於天水軍作地綱以阻金兵之騎於此可以驗之
也
兵法始於黄帝而井田亦始於黄帝
八陣圖亦出於井田公田即中軍也私田八家即八陣
也
歴法斗建天行也(建除十二/位是也)日辰日行也(角亢二十/八宿是也)斗
順天而西行日逆天而東轉斗日互行至復㑹於元分
之所以為一歲故曰天周嵗終此歴之大綱也
歴自上古黄帝以後莫不隨時考驗以與天合故歴法
無數更之弊及秦滅先世之術置閏於嵗終古法殫廢
矣由漢而下以積年日法為推歩之準以至於今夫天
運流行而不息欲以一定之法拘之未有久而不差之
理差而必改其勢有不得不然者乃命改造儀象日測
月驗以與天合庶永終無弊元詔
漢太初歴凡十九年七閏為一章章者至朔分齊閏無
餘分也二十七章五百一十三嵗為一㑹㑹者日月交
㑹一終也凡三㑹八十一章一千五百三十九歲為一
統閏朔並無餘分但非甲子嵗首也凡三統二百四十
三章四千六百一十七歲為一元至是閏朔並無餘分
又值甲子歲首也此揚子雲擬之以作太𤣥也唐太衍
歴亦以初年甲子日子時朔旦冬至在嵗次甲子之首
謂之至朔同日第二十年為第二章首復得至朔同日
然非甲子先之期夜半乃是癸卯日卯時第三十九年
至朔同於癸未日午時第五十八年為第四章首至朔
復同於癸亥日卯時第七十七年至朔又復同於癸卯
日子時因其至朔同在夜半與初年第一章同遂以七
十六年名一蔀蔀者蔽暗昧之時也凡四章為一蔀縂
二十蔀名曰一紀計一千五百二十年必然至朔同於
甲子日之先期夜半但非甲子嵗首耳總三紀積四千
五百六十年至朔同於甲子之先期夜半又甲子嵗首
總㑹如初名曰一元此僧一行推之演大易也歴説雖
多不出此一家之術也
定歴名曰授時取堯典敬授人時之義
自古歴多用一定之法故未久而差由不知天為動物
而嵗亦畧有差也古歴雖立差法五十年差一度又太
過一百年差一度又不及七十五年差一度稍為近之
尚未精密元朝以八十一年而差一度筭已徃減一筭
筭將來加一筭始為精密又隨時以儀象
歴代立八尺之表以量日景故表短而晷景短尺寸易
以差元朝立四丈之表於二丈折中開竅以量日景故
表長而晷景長尺寸縱有毫抄之差則少矣
元朝立簡儀為員室一間平置地盤二十四位於其下
屋背中間開一員竅以漏日光可以不出户而知天運
矣
銅漏之外又有燈漏沙漏皆竒製也
玲瓏儀鏤星象於其體就腹中仰以觀之此出色目人
之制也
更有五更更有五㸃前後多寡相補其數相齊此可以
見古人於小事亦有法也
元熊朋來律論黄鍾流行諸律本無間斷也筭法之起
殆因律琯有長短此筭家因律以命術非律以命筭也
猶之方田焉田生五榖豈知我為圭箕弧環律知五聲
豈知我為正變倍半皆筭家命之爾故古之鍾律者以
耳齊其聲後人不能始假數以正其度雅樂之不可興
聲音之不可傳也
黍命於律律不命於黍吾於筭法亦云又謂空圍九分乃
筭家内周非空中容九方分律有半吕有倍使有半周
倍用變各有倫理凡以羽翼蔡氏之書非求異也
諱法自周以前無之至周公立制人生既冠以字易名
及有爵者死而定諡則固以彌文矣後世遵之其法愈
嚴如始皇名政改正月之正音征至今不改漢吕氏諱
雉改雉名野雞人患雉者名野雞疾晉宣帝諱昭改昭
穆為招穆至唐李賀父名晉肅謂賀不當舉進士犯其
父偏名為諱昌黎韓文公至為作辯諱宋有禮筵名曰
大排凡所招親賔則改請其三代名諱筵中倡優雜戱
歌曲皆逐一刋定回避然後呈進及入人家皆先問父
祖諱然後接談冀無誤犯歴代諱法之嚴如此至於元
朝起自漠北風俗渾厚質樸並無所諱君臣徃徃同名
後來雖有諱法之行不過臨文略缺㸃畫而已然亦不
甚以為意也初不害其為尊以至士大夫間此禮亦不
甚講
歴代多崇徽號褒美多至十餘言以上皆後世群臣之
導諛也後世人誰誦之初亦何益如堯舜禹湯無諡初
不害其為有道之君至周公旦始立謚法謚其父兄為
文為武止特一字而已當時謚法之行亦出於公皆攷
行以定名如幽厲無道加謚以惡雖孝子慈孫百世猶
不能改何則以公也及始皇奮其私智一革諡法謂子
不可以議父臣不可以議君直以賢聖自居何則實出
於私己也漢諡尚少亦死而定名至唐而生加美諡至
字最多至為無謂元朝此等皆絶而不為及死而始為
之諡亦止於一二字而已初不掩其行之善惡是非此
亦可以為法也
自周立諡至諸侯卿大夫皆有之歴世遵行廼其常也
至元朝秦王太師潛行不軌欲要譽於天下以私錢十
萬錠濟怯憐口站戸之乏庚申帝下詔曰有臣如此宜
極褒嘉加以美稱凡十四字此又古之大臣所未有也
此又殆九錫之漸者乎幸而未幾事敗而隕此則權臣
竊命元朝之變例也
歴代送終之禮至始皇為甚侈至窮天下之力以崇山
墳至傾天下之財以滿藏郭至盡後宫之女以殉埋葬
墳土未乾而國丘墟矣其他如漢唐宋陵寢埋殉貨物
亦多如漢用即位之年上供錢帛之半其後變亂多遭
發掘形體暴露非徒無益蓋有損焉元朝官裏用梡木
二片鑿空其中類人形小人合為棺置遺體其中加髹
漆畢則以黄金為圏三圏定送至其直北園寝之地深
埋之則用萬馬蹴平俟草青方解嚴則已漫同平坡無
復考誌遺跡豈復有發􁁕暴露之患哉誠曠古所無之
典也夫葬以安遺體遺體既安多貲以殉何益
山呼漢制也自武帝祀嵩岳始舞蹈唐制也自武后賜
宋之問始
嘗讀酉陽雜俎書見其記漢禮天子臨朝贊者云天子
為宰相起去則臨軒送之御史大夫大將軍三公之官
皆然尚猶存此等體貌大臣之禮漢遵秦尊君臣卑之
制尚未盡廢後世之待大臣直奴僕爾直牛羊爾三代
之時天子當宁而立以朝羣臣未至偃然以臨其下後
世益以陵夷也
歴代累封孔子為至聖文宣王元朝加大成二字於其
上詔辭略曰先孔子而聖者非孔子無以明後孔子而
聖者非孔子無以法所謂祖述百王師表萬世者也文
亦精雅
蟬冠朱衣漢制也幞頭大袍隋制也今用蟬冠朱衣方
心曲領玉珮珠履是革隋而用漢也此則公裳
紗帽圎領唐服也仕者用之巾笠襴衫宋服也巾環襈
領金服也㡌子繫腰元服也方巾圓領明服也庶民用
之
朝服一品二品用犀玉𢃄大團花紫羅袍三品至五品
用金𢃄紫羅袍六品七品用緋袍八品九品用緑袍皆
以羅流外授省劄則用檀褐其幞頭皂靴自上至下皆
同也
官民皆帶㡌其簷或員或前員後方或樓子蓋兠鍪之
遺制也其髪或辮或打鈔練椎庶民則椎髻衣服貴者
用渾金線為納失失或腰線綉通神襴然上下均可服
等威不甚辨也
繖蓋授宣者用褐羅授勑者用青羅
北人華靡之服㡌則金其頂襖則線其腰靴則鵞其頂
元詔信州路龍虎山三十六代張天師朝京錫以金印
封留國公主領江南三山符録道教事真人吳閑閑為
宗師留輦下真人丘長春能燒金佐世祖軍國之用以
功封以金印主全真教於其外又有白蓮教滿摩教回
回教頭陀教不合不遍各自有宗
元太祖起龍朔破大金世祖得襄陽平南宋天下一統
取大易大哉乾元之義國號曰大元取至哉坤元之義
年號曰至元設經陳紀以垂後世立中書省以總庶務
立樞密院以掌兵要立御史臺以糾彈百司世祖嘗言
中書朕左手樞密朕右手御史臺是朕醫兩手的此其
立臺之旨歴世遵其道不變持國正論謂之臺綱後世
漸狥私情謂非親不舉非讎不彈執此之論反謂當然
而國論遂大不正矣自庚申帝御極太平王燕帖木兒
為相即用其弟買里古思為御史大夫太平既敗繼用
秦王伯顔為相即用其兄子脫脫為御史大夫幸脫脫
聽其館客吴行可之説發其逆謀秦王貶死遂以功命
脫脫為相亦用其弟野先不花為御史大夫及脫脫見
貶荅麻矯詔酖之遂以荅麻為相即用其弟雪雪為御
史大夫當時國事已去矣嗟乎世祖設是官本以防權
姦膠固黨與盤結之患使之有所防範擊刺以正國勢
及其末世省臺要任廼皆萃於一門殊失養猫捕鼠畜
狗防姦之意幸其才智短拙謀不逮心旋致敗滅嚮使
莽操懿温之倫居之元之為元已不逮順帝而後宗社
為墟也
元中臺建於大都西臺建於陜西南臺建於建康其餘
各道設廉訪司𨽻於三臺每嵗巡歴州縣糾察官吏詢
民瘼
元朝建中臺為御史大夫者自陳緱山始開科為狀元
自張起巖始緱山以德業舉起巖以人物舉
元朝一品衙門用三臺金印二品三品用兩臺銀印其
餘大小衙門印雖大小不同皆用銅其印文皆用八思
麻帝師所制蒙古字書惟宣命之寳用玉以玉筯篆文
此其異也
元之宣勑皆用紙一品至五品為宣色以白六品至九
品為勑色以赤雖異乎古之誥勑用織綾亦甚簡古而
費約可尚也
元君立另設一帳房極金碧之盛名為斡耳朶及崩即
架閣起新君立復自作斡耳朶
元朝后妃及大臣之正室皆帶姑姑衣大袍其次即帶
皮帽姑姑高員二尺許用紅色羅蓋唐金步搖冠之遺
制也
元朝正后皆用雍吉刺氏自太祖與其族帳設誓同取
天下世用其女為后猶契丹有國世用蕭氏為后也自
正后之下復立兩宫其稱亦曰二宫皇后三宫皇后三
日一輪幸即書宣以召之茍有子則為驗遵大金之遺
制也與趙宋之法不同宋後宫無三日之制但遇幸者
皆内朝之時則所幸者具禮服謝恩掌宫者即書其姓
名他日有子以為驗
北人女使必得高麗女孩童家僮必得黑厮不如此謂
之不成仕宦元為札刺兒氏太祖與雍吉刺氏同取天
下約曰我男長為帝汝女長為后
元朝人死致祭曰燒飯其大祭則燒馬
元世祖既一天下問劉太保曰今之定都惟上都大都
耳兩處何為最佳劉曰上都國祚短民風淳大都國祚
長民風淫遂定都燕之計
元分天下為十一省二十三道每州皆為路在内為中
書省在外為行中書省按歴代疆理天下三代分天下
為九州或十二州秦分天下為三十六郡漢分天下為
十三部一百六郡晉分天下為十五道唐十道宋分天
下為四京三十三路此其大略也
元路州縣各立長官曰達魯花赤掌印信以總一府一
縣之治判署則用正官在府則縂管在縣則縣尹達魯
花猶華言荷包上壓口㮏子也亦猶古言總轄之比
元各路立萬户府各縣立千戸所以壓鎮各處其所部
之軍每嵗第遷口糧府縣闗支而各道以宣慰司元帥
總之
元世祖定天下之刑笞杖徒流絞五等笞杖罪既定曰
天饒他一下地饒他一下我饒一下自是合笞五十止
笞四十七合杖一百十止杖一百七天下死囚審讞已
定亦不加刑皆老死於囹圄自後惟秦王伯顔出天下
囚始一加刑故七八十年之中老稚不曽覩斬戮及見
一死人頭輙相驚駭可謂勝殘去殺黎元在海涵春育
之中矣
元惠民有局養濟有院重囚有糧皆仁政也
元自世祖以來凡遇天夀聖節天下郡縣立山棚百戱
迎引大開宴賀至庚申帝當誕日禁天下屠宰不宴賀
慮其多殺以煩民也
元世祖定大興府為大都開平府為上都每年四月迤
北草青則駕幸上都以避暑頒賜於其宗戎馬亦就水
草八月草將枯則駕回大都自后官裏歲以為常車駕
雖每嵗徃來於兩都間他無巡狩之事山岳河海惟遣
使致祭别無封禪繁縟之禮欲以震耀古今然亦莫掩
其盛也
元西域胡僧八思麻知緯候佐世祖定天下制蒙古字
書以七音為本特定一代之文封為帝師詔尊之曰一
人之下萬人之上西方佛子大元帝師卒葬於京其墓
上天雨寳花令天下郡國皆立帝師殿其制一同文廟
嗚呼謬哉
元朝行移文字其正書則自前而後蒙古書則自後而
前畏吾兒字則横書别立譯史
樂則郊祀天地祭宗廟祀先聖大朝㑹用雅樂蓋宋徽
宗所制大晟樂也曲宴用細樂胡樂駕行前部用胡樂駕
前用清樂大樂其部隊遵依金制駕後用馬軍栲栳隊
其俗有十六天魔舞蓋以珠瓔盛飾美女十六人為佛
菩薩相而舞
惟郊天則脩大駕而用輦其餘巡行兩都多用氊車散
樂則立教坊司掌天下妓樂有駕前承應雜戯飛竿走
索踢弄藏􁎉等伎
元世祖中統至元間立鈔法以至元寳為母中統交為
子子母相推而行中統二貫準至元二伯文一貫準至
元一伯文行之四五十年中統以費工本多尋不印行
獨至元鈔法通行用以權百貨輕重民甚便之至正間
丞相脫脫當承平無事入邪臣賈魯之說欲有所建立
以求名於後世别立至正交鈔料既窳惡易敗難以倒
换遂澁滯不行及兵亂國用不足多印鈔以賈兵鈔賤
物貴無所於授其法遂廢嗚呼葢嘗考之非其法之不
善也由後世變通不得其術也元之鈔法即周漢之質
劑唐之錢引宋之交㑹金之交鈔當其盛時皆用鈔以
權錢及當衰叔財貨不足止廣造楮幣以為費楮幣不
足以權變百貨遂澁而不行職此之由也必也欲立鈔
法須使錢貨為之本如鹽之有引茶之有引引至則茶
鹽立得使鈔法如此烏有不行之患哉當今變法宜於
府縣各立錢庫貯錢若干置鈔準錢引之制如張泳四
川行交子之比使富室主之引至錢出引出錢入以錢
為母以引為子子母相權以制天下百貨出之於貨輕
之時收之於貨重之日權衡輕重與時宜之未有不可
行之理也譬之池水所入之溝與所出之溝相等則一
池之水動蕩流通而血脈常活也借使所入之溝雖通
所出之溝既塞則水死而不動惟有漲滿浸滛而有濫
觴之患矣此其理也當時不知徒知嚴刑驅窮民以必
行所以刑愈嚴而鈔愈不行此元之所以卒於無術而
亡也
又如富人糶榖以給批行批得榖其批行矣貧人給批
以無榖批乃虚文又何以行之哉
元朝止行鈔法而不鑄錢獨至大官裏行至大二等錢
當五以蒙古字書小錢以楷書及至正官裏脱脫為相
立寳泉提舉司鑄至正錢值世道變尋亦罷鑄參較改
正至今百有餘年畧無訛舛其法誠為不刋之典
元朝至元寳鈔凡十等
　壹拾文為半錢　貳拾文為一錢　叁拾文為一錢
　半　伍拾文為二錢半　壹伯文為五錢　貳伯文
　為一貫　叁伯文為一貫五錢　伍伯文為二貫五
　錢　壹貫為五兩　貳貫為十兩　伍箇壹貫為半
　錠　伍箇貳貫為錠
元世祖立鹽法瀕海州郡立塲差官主治差鹽亭戸丁
煮鹽至十月結塲住煎及額而止鹽商於各省府運司
買引就各處鹽塲支鹽後鹽積而不售均𣲖戸口收買
令其入錢縣官收市其中貧富不等皆令入錢吏胥並
縁為姦民甚苦之嗷然皆言其不便事尋罷復令富商
收市嘗攷歴世鹽法在夏禹時惟止入貢至齊管仲始
煮鹽以富國及漢武始立𣙜法為牢盆之制自是歴代
皆踵行之計其利於軍國之資略於其半唐宋及元因
之有加無瘳大抵率由養兵多而資費廣故不能革也
元朝於江西及湖廣立提舉司使之產茶路分賣引照
茶以行批驗所驗引無弊即放行至賣處收稅
御茶則建寧茶山别造以貢謂之噉山茶山下有泉一
穴遇造茶則出造茶畢即竭矣比之宋朝蔡京所製龍
鳳團費則約矣民間止用江西末茶各處葉茶
元海運自朱瑄張壁始嵗運江淮米三百餘萬石以給
元京四五月南風至起運得便風十數日即抵直沽交
卸朝廷以二人之功立海運萬戸府以官之賜鈔印聽
其自印鈔色比官造加黑印朱加紅富既埒國慮其為
變以法誅之而海運自後歲以為常及張九四據有浙
西而海道又有方國珍運道遂梗而國已不國矣
傳命陸有馬站水有水站州縣凡十里立一舖大事則
遣使馳驛起船馬有劄子小事文書以舖兵傳送
酒法用器燒酒之精液取之名曰哈刺基酒極醲烈其
清如水蓋酒露也每歲於冀寧等路造蒲萄酒八月至
太行山中辨其真偽真者不氷傾之則流注偽者雜水
即氷凌而腹堅矣其久藏者中有一塊雖極寒其餘皆
氷而此不氷蓋蒲萄酒之精液也飲之則令人透腋而
死二三年宿蒲萄酒飲之有大毒亦令人死此皆元朝
之法酒古無有也
北人茶飯重開割其所佩小箆刀用鑌鐵定䥫造之價
貴於金實為犀利王公貴人皆佩之
延席則排卓五蔬五菓五按酒置壺瓶臺盞馬盂於别
卓於兩楹之間把盞則三跪謂舉盞至尊者前半跪退
三步執臺全跪俟尊者飲畢起進前接盞又半跪平交
則平禮尊者賜卑者進接盞半跪退三步全跪飲其尊
者從人相齊同跪接盞退盞不敢復還尊者湯食非五
則七割挈設而散酒行無筭
挈設蓋茶飯中之體薦也胡語言挈設上賓則用羊背
皮馬背皮之類其餘賓用前手後手之類或鵞則用胸
於上賓餘賓多寡隨分
北方有詐馬筵席最其筵之盛也諸王公貴戚子弟競
以衣馬華侈相高
豆腐始於漢淮南王劉安之術也飲茶始於唐陸羽著
為經也糖霜始於宋自蜀遂寧州人貢宣和始蒲萄酒
答刺吉酒自元朝始
　
　
　
　
　
　
　
　
　
　
　
　
　
　草木子卷三
欽定四庫全書
　草木子卷四　　　　　　明　葉子竒　撰
　　談藪篇
十室之邑必有數家居貨財而無數人能文學何天工
輕彼之付而嗇此之施誠以文章學問廼乾坤之清氣
也世人類曰德行本也文藝末也德則不務而文藝是
輕是何世人之矯枉而過直也蓋文章學問是智德上
事亦德也行處是仁德上事亦德也荆南髙士戴如髙
曰百家之中不下一二十家有錢粟而無一二人能文
章可以見造物取與之輕重矣香之多者色減花之盛
者實稀天地於是乎無全功矣唐以詩文取士三百年
中能文者不啻千餘家專其美者獨韓栁二人而已栁
稍不及止又一韓能詩者亦不啻千餘家專其美者獨
李杜二人而已李頗不及止又一杜世之至寳非獨造
物所恡惜而亦造物所難成嗚呼悕哉
人徒知李杜為詩人而已矣而不知其行之高識之卓
也杜甫能知君故陷賊能自拔而從明肅於搶攘之中
也李白能知人故陷賊而有赦以能知郭汾陽於卒伍
之中也
治世以中道高談道德者多失之疎卑談功利者每失
之陋
文科舉其英武科舉其雄文武並用英雄陳力長世久
逺之道也蓋文以程其智網羅收拾所以制治於未亂
圖難於其易昧者不知欲舉而廢之豈知所以定天下
之機哉觀乎劉靈之於晉高尚之於唐可知矣
傳世之盛漢以文晉以字唐以詩宋以理學元之可傳
獨北樂府耳宋朝文不如漢字不如晉詩不如唐獨理
學之明上接三代元朝文法漢歐陽𤣥(𤣥/功)虞集(伯/生)是也
字學晉趙孟頫(子/昂)鮮于樞(伯/機)是也詩學唐楊載(仲/𢎞)虞集
是也道學之行則許衡(平仲魯/齋先生)劉因(靜齋先/生夢吉)是也亦皆
有所不逮
唐之辭不及宋宋之辭勝於唐詩則逺不及也
宋朝有詩獄諸儒之過也夫子言詩可以觀可以羣可
以怨故言之者無罪聞之者足以戒
古人得意句如王荆公青山捫虱坐黄鳥挾書眠黄山
谷人得交游是風月天開圖書即江山皆警語也又山
谷嘗云杜荀鶴詩舉世盡從愁裏過正好對韓退之詩
誰人肯向死前休王荆公亦嘗云杜甫詩當面輸心背
面笑可對其結交行翻手為雲覆手雨又温公云石曼
卿對長吉天若有情天亦老之句月如無恨月常圎皆
頗中的
真西山未第時將㑹試于行在道吾括約友人鄭達道
同祈夢於梓潼廟下入謁於神遂擊其鼓題詩於上曰
大叩則大應小叩則小鳴我來一扣動天地四海五湖
聞其聲是夜得吉夢其年果中
賈似道當國時一日退居湖山有一蜀僧徘徊于其側
問之曰汝為何僧對曰某詩僧也賈適見湖中有漁翁
遂命咏之僧請韻賈以天字為韻僧應口對曰籃裏無
魚欠酒錢酒家門外繫漁船幾回欲脫蓑衣當又恐明
朝是雨天賈大器之
賈似道有異志有一術士能拆字賈以策書地作竒字
與之拆術者曰公相之志不諧矣道立又不可道可又
立不成公黙不語禮而遣之恐泄其事使人害諸途
宋樞密文及翁嘗詠一雪辭乃百字令其辭云沒巴没
鼻霎時間做出謾天謾地不問高低并上下平白都教
一例鼓弄滕六招邀巽二只恁施威勢識他不破至今
道是祥瑞最是鵞鴨池邊三更子夜誤了吳元濟東郭
先生都不管挨上門兒穏睡一夜東風三竿紅日萬事
隨流水東皇笑道山河元是我底此蓋譏賈相之打量
也
吕文焕遊潯陽琵琶亭龍麟洲見之吕令賦詩麟洲即
席為詩曰老大蛾眉負所天忍將離怨付哀絃夜深正
好㸔秋月却抱琵琶過别船吕見之大慙蓋譏其負宋
而降元也
宋亡麗水浮雲鄉有栁機察者為冦欲逼栁味道同起
攻掠味道誓不為非義用冦怒縊之於松而脅之栁味
道占一詩云國破家亦破年窮命亦窮浮雲諸逆賊送
我上青松竟死於松下
宋㑹稽諸陵多發於楊搃統有林景禧唐玊蟾親自收
拾遺骨改葬於他處嘗有詩云昭陵玉匣走天涯金粟
堆寒幾暮鴉水向蘭亭轉嗚咽不知真帖落誰家又一
首云珠亡忽震龍蛇匣軒敝仍忘犬馬情親拾寒瓊出
瑶草四山風雨鬼神驚
趙仲穆者子昂學士之子宋秀王之後也能作蘭木竹
石有道士張伯雨題其墨蘭詩曰滋蘭九畹空多種何
似墨池三兩花近日國香零落盡王孫芳草遍天涯仲
穆見而愧之遂不作蘭
吾括林君度先生家藏穛堂集不知何許人也其語有
曰耕堯田者有九年之水耕湯田者有七年之旱耕心
田者日日豐年又曰東家富財車馬接踵西家富德風
雪滿門又曰畫工數筆術者片言僧道一經一呪動博
千金文士刳精嘔血不博人一笑吁士賤何獨在秦哉
元世祖皇帝思太祖創業艱難俾取所居之地青草一
株置於大内丹墀之前謂之誓儉草蓋欲使後世子孫
知勤儉之節至正間大司農達不花公作宫辭十數首
其一云墨河萬里金沙漠世祖深思創業難却望䦨干
䕶青草丹墀留與子孫㸔
梁王登寳位時自建康之京都途中嘗作一詩云穿了
氁衫便着鞭一鈎殘月栁梢邊兩三㸃露滴如雨六七
箇星猶在天犬吠竹籬人過語雞鳴茅店客驚眠須臾
捧出扶桑日七十二峯都在前
至正壬辰丞相脫脫統兵征南淮兵甫及高郵荅麻奏
天下亂皆由怨脱脱之故罷脱脫盜自寧息上入其説
即軍中貶之脫脫釋兵奉詔赴貶所兵遂大潰大率皆
歸紅巾相與為盜賊遂不可復制荅麻復矯詔殺之荅
麻與脫脫初無讎恨但欲謀其相位杜其再來之路爾
邪臣謀身悮國遂至於此未幾荅麻坐配死或以詩粘
國門曰蝦蟇水上浮雪雪見日消定住不開口汪家奴
只一朝國事休矣雪雪荅麻弟也為御史大夫黨兄為
奸定住緘黙汪終日酣飲而已
靼韃啞御史春日與一瞽者並馬出遊晉陽因戱贈以
詩就鞍和袖綰絲韁也逐王孫出晉陽人笑但聞誇景
物風來應解審笙簧馬蹄響處無芳草鶯舌調時有緑
楊休道不知春色好東風桃李一般香此作不待吟諷
亦知其為瞽者之詩也
後至元間太師秦王伯顔專權變法謀為不軌貶嶺南
道江西死於薦福寺遂殯於是有人以詩弔之曰人臣
位極更封王欲逞聪明亂舊章一死有誰為孝子九泉
無面見先王輔秦應已如商鞅辭漢終難及子房虎視
南人如草芥天教遺臭在南荒蓋其在生出令北人毆
打南人不許還報刷馬又欲刷子女天下騷動
伯顔丞相與張九元帥席上各作一喜春來辭伯顔云
金魚玉帶羅欄扣皂蓋朱幡列五侯山河判斷在俺筆
尖頭得意秋分破帝王憂張九辭云金裝寳劍藏龍口
玉𢃄紅絨掛虎頭緑楊影裏驟驊騮得志秋名滿鳳凰
樓帥才相量各言其志
廉訪司官分巡州縣每歲例用巡尉司弓兵旗幟金鼔
迎送其音節則二聲鼔一聲鑼起解殺人强盗亦用巡
尉司金鼓則用一聲鼔一聲鑼後來風紀之司贜汚狼
籍有輕薄子為詩嘲之曰解賊一金并一鼓迎官兩鼓
一聲鑼金鼓㸔來都一様官人與賊不爭多及元之將
亂上下諸司其濫愈甚又有無名子為詩嘲之曰丞相
造假鈔舍人做强盗賈魯要開河攪得天下閙於此觀
之民風國勢於是乎可知矣
浙東僉憲余闕字廷心按吾郡時中秋夜望月嘗作一
詩題於分司官舍其詩曰𤣥武夕始正華月升秋旻徘
徊出西陸照曜此甌閩金波何穆穆緑枝滿中輪餘波
洞軒房紫蘭含微津皇天降豐嵗王政亦已陳樂哉一
杯酒允矣同庶人此詩清婉藹然有與民同樂之意後
為淮西宣慰守安慶孤城六年上下援絶淮冦益熾城
遂陷府前有一大池自刎死於池妻子亦同死贈淮南
行省右丞進平章政事謚文貞公其先河西人伊吾兒
氏
程雪樓為閩守任滿歸民有獻箭旗者以百數公於内
取其一聨云閩中有雪方為貴天下無樓如此高曹雪
齋有婦人作竹枝歌一首曰美人絶似董妖嬈家住閶
門第二橋不肯隨人過江去月明夜夜自吹簫造語頗
工
宋宫人王昭儀名惠清字沖華丙子北行題驛中有滿
江紅辭云太液芙蓉全不似舊時顔色常記春風雨露
玊階金闕名播椒蘭妃后裏歡承笑語君王側聽一聲
鼙鼔掲天來繁華歇龍虎散風雲滅銅駞恨何堪説對
山河百二淚沾襟血驛館夜驚塵土夢宫車曉轉闗山
月問姮娥垂顧肯相容從圎缺中原士人多誦之但惜
末句欠爾
處之龍泉縣飛溪季君問妻萬氏守節不再適詠枕上
綉梅詩曰洒洒英標别一竒嵗寒心事有誰知妾心正
欲同貞白枕上慇懃綉一枝至正乙未青田冦侵浦城
西北隅徐嗣元女為所掠嘗作詩曰萬水千山去路賖
青鞋踏破幾層沙登山絶頂重逄嶺渡水尤深又復涯
鴈字只傳夫與子魚書難寄母和爺囘頭遥望鄉闗處
雲下峰前是我家此詩寫其顛沛流離之狀語意悲切
至元十三年冬王師渡江至天台有千戸掠得一王氏
婦夫家臨海人婦有美色千戸盡殺其舅姑與夫欲强
脅之不可明年春遂驅以北行至嵊縣清風嶺婦乃嚙
指出血題詩於石上曰君王無道妾當災棄女抛兒逐
馬來夫面不知何日見妾身此去幾時囘兩行珠淚頻
偷滴一片愁眉鎖不開今夜清風江上月存亡二字苦
哀哉寫畢遂投崕而死至今此詩雨中尤可讀至治間
官為之立廟以旌之永嘉五峰李孝光為之記
元至正間衢州陷龍游有一大家婦何氏為兵所掠裂
帛題一詩云妾長朱門十九春豈期今逐虜囚奔失身
無補君王事死節難酬夫壻恩江靜從教沈弱質月明
誰與吊歸魂只愁父母難相見願與來生作子孫書畢
即投於江而死吁誠可尚已
至正壬辰紅巾盗起江西吉安敖城曠家婦為盗所得
欲妻掠之婦乃先刃其子題詩於壁亦自盡聞者哀之
詩曰涇渭能分濁與清妾身豈肯墮風塵孤兒未必從
他姓一女何曾侍二人白刃自傷心似鐵黄泉要見骨
如銀深山落日猿啼處過客聞之亦慘神嗚呼烈哉
紹興路有一女子失其姓氏年及笄欲守志不嫁因秦
王伯顔亂法欲刷天下子女其父母不獲已嫁之及定
情之夕題一詩於壁上云我年一十有九面貌如花似
栁父母逼勒成親只得歡喜忍受自小六根清净如何
一夜弄醜洞房花燭休休清風明月皎皎既寫擲筆而
逝鄉里異焉
近時有一婦人姓張氏不知誰之女也善屬文嘗寄外
兄弟一詩曰山之高月出小月之小何皎皎我有所思
在逺道一日不見兮我心悄悄採苦採苦於山之南忡
忡憂心其何以堪又一首云汝心金石堅我操氷霜潔
擬結百嵗盟忽成一朝别朝雲暮雨心去來千里相思
共明月二詩美則美矣未免桑間濮上之音爾
姚牧菴學士致政於家年八十時夏日沐浴有侍妾在
其側公因私焉公起妾前拜曰主公年老賤妾倘有娠
家人必見疑願賜識驗公因捉其圍肚題詩於上曰八
十年來遇此春此春遇後更無春縱然不得扶持力也
作墳前拜掃人公薨後此妾果有子家人疑其外通妾
出詩遂解當時士大夫與其子交者皆傳誦以為笑姚
公名鏞字希聲
虞伯生學士幼年過薊門酒樓題詩於壁曰連十八書
其詩曰耳目聪明一丈夫飛行八極隘寰區劍吹白雪
妖邪滅袖拂春風朽槁蘇氣集酒酣雙國士情如花擁
萬天姝如今一去無消息只有中天月影孤當時皆以
為吕洞賓作也爭傳誦之
至順辛未間福建廉訪使密蘭沙求仙詩云刀筆相從
四十年非非是是萬千千一家富貴千家怨半世功名
百世愆牙笏紫袍今已矣芒鞋竹杖任悠然有人問我
蓬萊事雲在青山水在天
白雲平章求仙於燕京西山頂一日適出滕玉霄訪之
不值因戱題於壁曰西風短褐吹黄埃何不從我遊蓬
萊振衣長嘯下山去後夜月明騎鶴來竟不留名白雲
疑吕仙過之朝野輻凑寵賚山積後知其玊霄題白雲
公戒以勿泄厚賂之
箕仙所作多有所驗建寧鄭子晉為閩省理問所吏嘗
問其功名之事有詩云獨駕扁舟下紫芝三山夜夜夢
西歸不須更望長安道花老香山白板扉子晉不逾月
而卒龍泉湯良臣赴金陵聘之後予嘗為其問所除有
詩云此君出處底匆匆路入金陵似夢中見説椿花已
零落一生事業逐秋風時其父已卒果丁憂歸又胡仲
淵正提兵取温城適問他事其題詩云金甲霜寒十載
秋喪師蹙國盡虚謀西風不作封侯夢此老安能正首
丘讀者不知其所謂遂詰之曰此贈胡㕘軍也次年胡
移兵取建寧為叅政陳友定所擒死於福州
徐大山江西人尹處州龍泉縣嘗有一僧獻一楮衾并
上以詩曰寒泉瀉出剡溪藤白勝秋霜冷若氷願比一
廉清似水梅花紙帳伴孤燈大山見之大喜因與之宴
令一婢隔西壁而歌僧聞其曲韻悠揚因窺之乃一老
婢天黥滿面醜不可狀因再作一詩云隔壁時聞一曲
歌渾疑七寳帳中花瞥然一見翻成恨元出盧仝處士
家
杭州經山寺僧至慧銖積既充復欲還俗乃作一詩曰
少年不肯戴儒冠强把身心赴戒壇雪夜孤眠雙足冷
霜天剃髪髑髏寒朱樓美酒應無分紅粉家人不許㸔
死去定為惆悵鬼西天依舊黑漫漫
松陽縣詩人程渠南滑稽之士也與僧信道元同齋食
蕈道元請渠南賦蕈章詩應聲作四句云頭子光光脚
似丁祗宜豆腐與波稜釋迦見了呵呵笑煑殺許多行
脚僧聞者絶倒洛陽賈元禮嘗誦一士人詠手詩曰一
唾功名在目前豈期摶虎奮空拳文章誤我終投筆志
氣凌雲肯執鞭滄海釣魚終有日碧霄攀鳳㸔他年扶
持社稷心中事要與蒼生解倒懸語甚警拔胡仲困在
番陽參恩寧普參政軍事時嘗降箕仙問以時事有韓
湘子來臨題一詩於灰上曰乾坤清泰慶垂裳底事風
塵撼八荒虎豹在闗天浩𣺌豺狼當道日蒼黄孔明有
志能全蜀李泌焉能及盛唐堪笑湖山山上客紅塵兩
脚為誰忙
明首座東南行脚僧也有母八十餘嘗肩擔而行至正
間來遊鴈蕩山值母生日以飯一盂經一卷為母之夀
而作偈曰今朝是我娘生日剔起佛前長命燈自米自
炊還自喫與娘齋得一員僧
李黼字子威守江州日妖冦彭和尚攻之城陷死之其
姪隨侍不去亦被殺先城未陷時嘗有詩云彌勒何神
孕禍胎鼪鼯動地起風埃煙銷郡國民生苦血染江淮
鬼物哀人世百年遭此厄天戈萬里幾時來石田也有
藍田玉可惜同成一炬灰
鬼作晚翠亭詩云一徑入青松飛流澹晴緑道人晚歸
來長歌振林谷山深不知求落葉下枯木須臾翠煙開
月色照綵服
危太朴學士與范德機先生秋夜同步先生得二句云
雨止脩竹間流螢夜深至喜甚既而曰語太幽殆類鬼
作亦近似也
元將亡都下有罵玉郎曲極其淫泆之狀豈桑間濮上
之風居變風之極也
聖上有佳句云鳥啼紅樹裏人在翠微中深得詩趣
皇太子作新月詩云昨夜嚴陵失釣鈎何人移上碧雲
頭雖然未得團圎相也有清光徧九州真儲君之詩也
元朝初朱張二萬户以通海運功上寵之詔賜鈔印令
自造行用自是富倍王室及事敗死於京有贈以詩弔
之曰禍有胎兮福有基誰人識破這危機酒酣吳地花
方笑夢斷燕山草正肥敵國富來猶未足全家破後始
知非春風只有門前栁依舊雙雙燕子飛
李公紀字仲脩號素行齋曰栖白晚年得薦於朝選授
應天府治中階奉議大夫曾作詩云五品京官亦美哉
腰間銀帶象牙牌有時街上騎驢過人道逰春去不回
予謂不回不若未回字不回字誠恐詩䜟後果然
近時有以張巡傳糊忩者有一士人見之而題四句於
其右云坐守睢陽當豹闗江淮賴此得全安至今青史
雖零落猶障忩風一面寒宋末宫中好養鴿太學諸生
題之曰萬鴿盤旋遶帝都暮收朝放費工夫何如養取
南(闕/)鴈沙漠能傳二聖書
昔宋丞相史彌逺薨已久一夕忽有人扣其家門曰丞
相歸家人莫不怪之及入門升堂紗燈轎從皆具子婦
羅拜畢語話一如平生歴歴分付家事及去索筆書遺
囑皆其手跡既而竟去人皆怪之久思不得其理忽一
日悟曰乃宋室將亡隂盛陽微之兆也未幾宋果亡元
亂之初處州薛氏子年甫弱冠早死一日其家僕上馮
公嶺暑甚浴於溪次忽見所亡薛氏子戎衣躍馬𢃄徒
而來遙呼其名僕甚訝之語卒囑曰汝歸告老官人我
今上帝差我為西帝築建德城遂引徒從而去時國家
初得嚴州又杭州士人久已卒忘其名其友於市遇之
語戒以勿泄且言當今皆是我輩人汝不信請試㸔即
以袖掩其面潛見滿市皆無頭帶刀傷血淋漉之徒遂
贈以錢而别又淮東一人其嫂氏久已死忽一日以事
經泰安州見嫂氏配一屠者坐肆上遙相認聚話且留
宿食臨别贈以行資一二物皆世所用者雖失記其名
字殆與史相之事相類其亦陽微隂盛之兆所以鬼盛
與人同也後元亦亡
　　雜俎篇
古之聖賢立心至公無我其官人之道必曰禄罔及私
官惟其能爵罔及惡德惟其賢此其所以能為天地立
心為生民立命也元朝天下長官皆其國人是用至於
風紀之司又杜絶不用漢人南人宥密之機又絶不預
聞矣其海宇雖在混一之天而肝膽實有胡越之間不
過視官爵為已私物其視古聖立賢無方之道果如何
哉不知天位天禄天以命有德寧能屯膏吝賞久蔽於
漢人南人哉是以不及百年大亂繼踵而爵禄皆歸中
原之人蓋禍福乘除其數然也由是觀之人謀豈能奪
天造哉孰若均平天施無有南北之分惟才是任惟賢
是使譬之水澤使百川分流則大有所瀦小有所洩滔
滔汩汩庶為悠久若使壅併防遏蓄而不洩及其潰決
小則為災大則致敗必然之理也
治天下者不使利遺一孔亦必致敗豈惟名爵獨然末
流之竭當窮其源枝葉之枯必在根本元朝末年官貪
吏汚始因蒙古色目人罔然不知廉恥之為何物其問
人討錢各有名目所屬始叅曰拜見錢無事白要曰撒
花錢逢節曰追節錢生辰曰生日錢管事而索曰常例
錢送迎曰人情錢勾追曰齎發錢論訴曰公事錢覔得
錢多曰得手除得州美曰好地分補得職近曰好窠窟
漫不知忠君愛民之為何事也
元初法度猶明尚有所憚未至於汎濫自秦王伯顔專
政臺憲官皆諧價而得徃徃至數千緡及其分巡競以
事勢相漁獵而償其直如唐債帥之比於是有司承風
上下賄賂公行如市蕩然無復紀綱矣肅政廉訪司官
所至州縣各帶庫子檢鈔秤銀殆同市道矣春秋傳曰
國家之敗由官邪也官之失徳寵賂章也豈不信夫
仕途自木華黎王等四怯薛大根脚出身分任省臺外
其餘多是吏員至於科目取士止是萬分之一耳殆不
過粉藻太平之具世猶曰無益直可廢也豈時運使然
耶何唐宋不侔之甚也
元末有危素大樸江西人游京師專以倡鳴科舉無人
才為説以聳動觀聽人多信之彼固以文章德行自居
也及夷攷之至正辛卯天下之亂能死節者惟彭城張
桓安慶余闕江州李黻燕京陳子山皆舉人也危是時
已累位至㕘政獨首鼠皈降上以其失節屢辱之决以
夏楚安置滁州而死嗚呼科目雖非古果不足以得人
耶豈盡如或人之言也時人監此則可以省已
元朝甲寅年開科取士九成殿芝生
北人不識字使之為長官或缺正官要題判署事及寫
日子七字鈎不從右七轉而從左十轉見者為笑立怯
里馬赤蓋譯史也以通華夷言語文字昔世祖嘗問孔
子何如人或應之曰是天的怯里馬赤世祖深善之蓋
由其所曉以通之深得納約自牖之義
俳優戯文始於王魁永嘉人作之識者曰若見永嘉人
作相宋當亡及宋將亡迺永嘉陳宜中作相其後元朝
南戱尚盛行及當亂北院本特盛南戱遂絶
北方自朱邪赤心起於唐季至李克用遂有太原之地
至阿保機起於木葉山其勢遂盛其子耶律德光受晉
石敬塘闗南燕門幽燕十六州之獻遂據之而建國曰
大遼其勢與大宋並矣其後金興遂亡遼而逐宋據有
天下大半而都汴矣及元朝又亡金而平南宋始混一
六合百有餘年而後江南得國蓋自朱邪赤心始盛至
於元亡首尾將五百餘年此北朝興衰之一終孟子云
五百年必有王者興其間必有名世者此之謂也豈徒
然哉
達達即韃靼耶律即契丹大金即完顔氏生達達自虎
林田地來其性至實無一毫之偽而上天以宇宙畀之
而不畀之他部族其故何哉豈不以其極誠而無妄也
極誠而無妄聖賢傳心之學也
初大元世祖命劉太保築元京城及開基得一巨穴有
紅頭䖝不知其幾萬世祖以問劉曰此何祥也劉曰異
日亡天下者乃此物也
世祖既定天下從容問劉太保曰天下無不敗之家無
不亡之國朕之天下後當誰得之劉曰西方之人得之
世祖以八思麻帝師有功佐平天下意其類當代有天
下思為子孫長久計欲隂損其福而泄其氣於是尊其
爵至於一人之下萬民之上豐其養至於東南數十郡
之財不足以資之隆其禮至於王公妃主皆拜伏如奴
𨽻甚而為授記籍地以髪摩頂以足代馬凳子以脊極
其卑賤及其既死復於西方再請一人以襲其位事之
一遵其制其所以待之如此者蓋所以虚隆其至貴之
禮冀隂消其天下之福以延其國家之命豈知歴數不
可以虚邀福禄為彼之妄得改歆為秀徒禍其身豈其
然哉
世祖生子口啞即裕宗及壯當有室使其游都市使擇
其意之所可者為妻獨指一屠人婦世祖即為娶之迺
妲吉妃子也腹生二帝
都下受戒自妃子以下至大臣妻室時時延帝師堂下
戒師於帳中受戒誦呪作法凡受戒時其夫自外歸聞
娘子受戒則至房不入妃主之寡者間數日則親自赴
堂受戒恣其淫泆名曰大布施又曰以身布施其流風
之行中原河北僧皆有妻公然居佛殿兩廡赴齋稱師
娘病則於佛前首謝許披袈裟三日殆與常人無異特
無髪耳
僧之有舍利由其心源澄寂澹然無欲秘耀含靈真積
力久氣血精華結而成之也故及其火化炳然獨存
聖燈名山之大者徃徃皆有之世人多歸之佛氏之神
如眉縣峨眉山成都聖燈山簡州天光觀衡山聖燈岩
匡廬之神燈岩明州天童山高麗之太白山數處聖燈
時現蓋山之精英之氣發為光怪爾
山發白銀亦有光人跡其光而求多見鑛脈
一珠之大者光猶照乗况名山為寳藏興焉之所寧獨
無光怪焉
石韞玉則氣如白虹石生丹砂則光如紅霞皆其光晶
之著也
前后黄金如王莽末年省中尚有六十餘萬斤後世黄
金絶少由其所耗之途廣也金一為箔無復再還元矣
玊為寳中至貴且以一身求之天地之理玉則髓也金
筋也石骨也水血脈也草木毛髪也土肉也山頭也澤
腹也蓋髓為一身元氣所以為至貴也故君子比德於
玊行則必珮抑有旨哉
人之食性亦有不同者如文王嗜昌歜曾晳嗜羊棗屈
倒嗜芰是也其同則膾炙也
北人殺小牛自脊上開一孔逐旋取去内頭骨肉外皮
皆完揉軟用以盛乳酪酒湩謂之潬脫
打捕鷹坊萬戸府嵗用喂養肉三千餘萬斤
海東青鶻之至俊者也出於女真在遼國已極重之因
是起變而契丹以亡其物善擒天鵝飛放時旋風羊角
而上直入雲際能得頭鵞者元朝官裏賞鈔五十錠
蒲萄漢張騫使西域中國始有種西瓜元世祖征西域
中國始有種
剛叔王先生出葡萄二顆各食一顆先生曰千顆如一
顆予曰萬年如今年王則因此而識彼予則因徃而知
來
或問日生月落古今異乎曰同也雲白山青古今異乎
曰同也夏葛冬裘古今異乎曰同也曰天同也地同也
人同也人寓形於天壤之間特須臾耳宜流浪大化之
中以順其同焉可也
飲酒者肝氣微則面青心氣微則面赤
脈勇怒則面青骨勇怒則面白血勇怒則面赤
山氣多男澤氣多女水氣多喑風氣多聾木氣多傴石
氣多力險阻氣多癭暑氣多殘雲氣多夀谷氣多脾丘
氣多尫衍氣多仁陵氣多貪
匏瓠牛踐苖則子苦
虵怒時毒在頭尾
凡冡井間氣秋夏中之殺人先以雞毛投之毛直下無
毒逥舞而下不可犯當以酒數斗澆之方可入矣
蠼􁀙短狐踏影蠱皆中人古人避影為此
畫彩佛像鑠目放光或言曾青和壁魚設色則近日有
光畫神鬼目隨人轉㸃眸極正則爾
北魏崔劭曰鵲巢避風雉去惡政乃是鳥之一長狐性
多疑猶性多預可謂獸之一短
甲䖝影伏羽䖝體伏
食草者多力而愚食肉者勇敢而悍
齕吞者八竅而卵生咀嚼者九竅而胎生
無角者膏而先前有角者脂而先後
食葉者有絲食土者不息食而不飲者蠶飲而不食者
蟬不飲不食者蜉蝣蛚屬卻行蜻屬紆行蜻虭屬注鳴
蜩屬旁鳴發皇翼鳴蚣蝑股鳴榮原胃鳴
蜩三十日而死
鱣魚三月上官於孟津
鷓鴣向日飛
鳳骨黑雌雄夕旦鳴各異其雄聲其雌音雄鳴節節雌
鳴足足行鳴曰歸嬉止鳴曰提柣
麒麟牡鳴曰逝聖牝鳴曰歸和春鳴曰扶助夏鳴曰養
綏
鼈無耳為守神
虎五指為貙
魚二千斤為蛟
武陽小魚一斤千頭
蛇有水草木土四種
孔雀尾端一寸名珠毛
鶴左右脚裏第一指名兵爪
蜀郡無兎鴿江南無狼馬
朱提以南無鳩鵲
鴞楚鳩所生
螺不滋乳
瓜瓠子曰犀胡桃仁曰蝦蟇
蝦蟆無腸
龜腸屬於頭
科斗尾脫則足生
鳥獸未孕者為禽鳥養子曰乳
蛇蟠向王鵲巢背太嵗燕伏戊巳虎奮衡破乾鵲知來
猩猩知徃鸛影抱蝦蟇聲抱
蟬化齊后鳥生杜宇
唐鄭復禮言波斯舶土多養鴿鴿能飛行數千里輙放
一隻至家以為平安信
鸚鵡能言衆鳥趾前三後一惟其四指齊分凡鳥下臉
􁀙上獨此鳥兩臉俱動如人目舌亦如人
夜行遊女惡鳥也夜飛晝隠如鬼神凡人飴小兒不可
露處小兒衣亦不可露晒毛落衣中當落衣中為􁁑或
以血㸃其衣為誌或言産死所化
鬼車鳥相傳昔有十頭能收人魂一首為犬所噬秦中
天隂時有聲如力車鳴
訓狐惡鳥也鳴則後竅應之
獅子尾拂夏月蠅蚋不敢集其上舊説蘇合香獅子糞
也
象性久識見其子皮必泣牙生埋必因雷聲象膽隨四
時在四腿春在前左夏在前右如龜無定體也鼻端有
爪可拾針肉有二十般惟鼻是其本肉惡聞大聲耳後
有穴薄如鼔皮一刺而斃胸前小横骨灰之酒服令人
能浮水出没食其肉令人體重象孕五嵗始生
虎鬚治齒齒痛拔挿齒間即愈虎殺人能令屍起自解
衣方食之虎威如乙字長一寸在脇兩傍皮内尾端亦
有之佩之臨官佳能役倀鬼解衣
馬四嵗兩齒至二十歲齒盡平戎馬八尺田馬七尺駑
馬六尺猪槽飼馬石灰泥􁢇汗而繫門三事落駒
牛有獨肝者食之殺人相牛法岐胡有夀膺匡欲廣毫
筋欲横(蹄後/筋也)常有聲有黄也角冷有病旋毛在珠泉無
夀睫亂觸人銜烏角偏妨主毛少骨多有力溺射前良
牛也疎肋難養三嵗二齒四歲四齒五歳六齒六嵗以
後每一年接脊骨一節隂虹屬頸隂虹雙筋自尾屬頸
也
犀之通天者必惡影常飲濁水角之理物似百物犀角
通者是其病角有鴆處必有犀也犀三毛一孔
狼作聲諸竅皆沸䏶中筋大如鴨卵如織絡小囊䖝所
作也狼糞烟直上烽火用之
狒狒飲其血可以見鬼力負千斤笑則上吻掩額狀如
獼猴作人言如鳥聲能知生死血可染緋髪可為髮
鯉脊中鱗一道每鱗有小黑㸃大小皆三十六鱗唐制
取得鯉魚即宜放賣者杖六十
石班魚好與蛇交
鱟雌常負雄而行漁者必得其雙雄者少肉鱟十二足
殻可為冠尾可為小如意也
瑇瑁䖝不再交者虎鴛與瑇瑁也
鯢魚如鮎四足長尾能上樹天旱輙含水上山如草葉
覆身張口鳥來飲水因吸食之聲如小兒峽中人食之
先縳於樹鞭之身上白汗出如構汁去此方可食不爾
有毒
蚌當雷聲則㾭(一曰/痢)
蠏腹中有稻芒長寸許八月向東輸與海神未輸不可
食
菀國出百足蠏長九尺四螯煎為膠謂之螯膠勝風喙
膠也
􁏑蛑大者長尺餘兩螯至强八月能與虎鬭虎不勝隨
大潮退殻一退一長
奔䱐一名瀱非魚非鮫色如鮎有兩乳在腹下雌雄隂
陽類人頂上有孔通頭氣出嚇嚇作聲必大風相傳懶
婦所化殺一頭得膏三四斛取之燒燈照讀書紡績輙
暗照歡樂之處則明即江豚也
蛤蜊候風雨能以殻為趐飛
擁劍一螯極小以大者鬭小者食
寄居殻似蝸一頭小蠏一頭螺蛤也寄在殻間常候蝸
開出食螺欲合遽入殻中
牡蠣言牡非謂雄也介䖝中惟牡蠣是鹹水結成也
數丸形似彭蜞競取土各作丸丸數三百而潮至
顛當巢深如蚓穴網絲其中土蓋與地平大如榆筴常
仰扞其蓋伺蠅蠖過輙翻蓋捕之纔入復閉與地一色
並無絲隟可尋也其形似蜘蛛
冷蛇申王有肉疾腹垂至骭𤣥宗詔南方取冷蛇數條
賜之蛇長數尺色白不螫人執之冷如握氷申王腹有
數約夏月置於約中不復覺煩暑
度古似書帶色類蚓長二尺餘首如鏟背上有黑黄欄
稍觸則斷常趂蚓蚓不復動乃上蚓掩之良久蚓化惟
腹泥如綖有毒雞喫輙死俗呼土蠱
蚺蛇其膽上旬近頭中旬在心下旬近尾
蝗或言魚子變近之矣食穀為災由部吏侵漁百姓所
致䖝身黑頭赤武吏也頭黑身赤儒吏也
松今言兩粒五粒粒當言鬛五鬛松皮不鱗松命根遇
石則偃蓋不必千年也
竹花曰蕧死曰䈙六十年一易根則結實枯死
桃枝竹以四尺為一節木瓜一尺一百二十一節木蘭
去皮不死荆木心方
豆以二七為枎粟累十二為寸
柿俗謂柿樹有七絶一夀二多隂三無鳥巢四無䖝五
霜葉可翫六嘉實七落葉肥大
赤白檉大者為炭復入灰汁可以煑銅為銀
構穀曰久廢必生構葉有瓣曰楮無曰構
黄楊木性難長世重黄楊以無火或曰以水試之沈則
無火取此木必以隂晦夜無一星則伐之為枕不裂
陵霄花中露水損人目
胡椒出南海其苖蔓生極柔弱葉長半寸有細條與葉
齊條上結子兩兩相向其葉晨開暮合合則褁其子於
葉中
蓽撥出海南苖長四五尺莖細如筋葉似蕺葉子似桑
椹
瓦松土木氣泄則生
博邪在屋曰昔邪在牆曰垣衣生於久屋之瓦又本草
瓦衣謂之屋遊
瓜惡香香中尤惡麝一或該之一蔕不實
菱四角三角曰芰四角曰菱
金燈一名無義草花葉不相見合離根如芋魁有游子
十二環之相須而生而實不連以氣相屬一名獨揺一
名離母
茄欲其子繁待其花時取葉布於過路以灰規之人踐
之子必繁也俗謂之嫁茄
木中根固柿為最俗謂之柿盤
蝦姑狀若蜈蚣管蝦
鵞警鵁鶄壓災孔雀辟惡
烏賊魚墨汁為書如淡墨有為偽劵以脫人者當知之
經年墨消
二至前後垂土炭於衡兩端輕重均隂氣至則土重陽
氣至則炭重又云政治感低昂猶鐵炭低昂可信也蓋
以鐵易土爾
古人之節抑有義焉如元旦上已重午七夕重陽皆以
竒陽立節偶月則否此亦扶陽抑隂之義也至於元夕
以燈花朝以花中秋以月皆以望日此特因其時物之
盛者爾
蠓飛磑則天風舂則天雨
竿影上元竪一丈竿候月午影至七尺大稔九尺一丈
有水五尺嵗旱三尺大旱
祖宗富貴自詩書中來子孫享富貴則賤詩書矣家業
自勤儉中來子孫得家業則忘勤儉矣此所以多衰門
也戒之哉
貴而忘賤災自驕生迷而不返禍因感起貴驕敗之端
也富奢衰之始也甚靳必大費過恡必多亡失乎中道
也
人生平能懲忿窒慾心氣沖和葷酒不昏情氣不亂故
久而血白也
諺云寧人負我推而大之忠恕之事也毋我負人守而
固之知命之事也忠厚之道也寧我負人毋人負我者
反是
大抵知是非少計利害者儒人也知利害不計是非者
吏人也是非理也利害事也
漢末三互法拘忌至姻聮所謂國將亡必多制
眚災肆赦怙終賊刑千古赦刑之折衷也殺人者死傷
人及盜抵罪千古明刑之折衷也
　
　
　
　
　
　草木子卷四
