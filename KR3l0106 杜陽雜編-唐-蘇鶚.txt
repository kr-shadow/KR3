#+TITLE: 杜陽雜編-唐-蘇鶚
#+DATE: 2018-05-12 10:18:55
#+SOURCE: github.com/kanripo/KR3l0106 master 0404a531                
欽定四庫全書　　　　子部十三
　杜陽雜編　　　　　　小説家𩔖二(異聞之屬/)
　　提要
　　　　(臣/)等謹案杜陽雜編三卷唐蘇鶚撰鶚有
　　　　演義已著録此編所記上起代宗廣徳元年
　　　　下盡懿宗咸通十四年凡十朝之事皆以三
　　　　字為標目其中述竒技寳物𩔖渉不經大抵
　　　　祖述王嘉之拾遗郭子横之洞㝠雖必舉所
　　　　聞之人以實之殆亦俗語之為丹青也所稱
　　　　某物為某年某國所貢者如日林大林文單
　　　　呉明拘弭大軫南昌淛東條支鬼谷訶陵兠
　　　　離唐書外國傳皆無此名諸帝本紀亦無其
　　　　事即如夫餘國久併於渤海大氏而云武宗
　　　　㑹昌元年夫餘來貢罽賓地接葱嶺漢書唐
　　　　書均有明文而云在西海尤舛迕之顯然者
　　　　矣然鋪陳縟艷詞賦恒所取材固小説家之
　　　　以文采勝者讀者挹其葩蘂遂亦忘其夸飾
　　　　至今沿用殆以是歟其曰杜陽雜編者晁公
　　　　武讀書志謂鶚居武功之杜陽葢因地以名
　　　　其書云乾隆四十六年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　杜陽雜編卷上
　　　　　　　　　　　　　唐　蘇鶚　撰
代宗廣德元年吐畨犯便橋上幸陜王師不利常有紫
　氣如車蓋以迎馬首及廻潼關上嘆曰河水洋洋送
　朕東去上至陜因望鐵牛蹶然謂左右曰朕年十五
　六宫中有尼號功德山言事往往神驗屢撫吾背曰
　天下有災遇牛方廻今見牛也朕將廻爾是夜夢黄
　衣童子歌於帳前曰中五之德方峩峩胡呼胡呼可
　奈何詰且上具言其夢侍臣咸稱土德當王吐蕃破
　滅之兆也(黄衣土之色中五土之/數峩峩者髙盛之義也)是月副元帥郭子
　儀與大將李忠義渭北節度使王仲昇克復京都吐
　蕃大潰上還宫闕圖功臣於凌烟閣上因謂子儀曰
　安禄山僭亂中原是卿再安皇祚昨朕蒙塵卿復戮
　力今日天下乃卿與我也雖圖劵不足以褒元老因
　泣下霑衣子儀伏於上前嗚咽流涕曰老臣無復致
　命久矣但慮衰耄不堪王事賴仗陛下宗廟社稷之
　靈以成㣲績上因命御馬九花虬幷紫玉鞭轡以賜
　子儀知九花之異固陳讓者久之上曰此馬髙大稱
　卿儀質不必讓也(子儀身長/六尺餘)九花虬即范陽節度李
　德山所貢額髙九寸毛拳如麟頭頸鬃鬛真虬龍也
　每一嘶則羣馬聳耳以身被九花文故號為九花虬
　(亦有師子/驄皆其𩔖)上東幸觀獵於田不覺日暮忽顧謂左右
　曰行宫去此幾里奏曰四十里上遂令速鞭恐閡夜
　而九花虬緩緩然若行五里而已侍從奔驟無及者
　上以為超光趍影之匹也(王子年拾遺記周穆王有/八駿號超光趍影逐日者)
　自是益加鍾愛既復京師特賜子儀崇功臣也
上嘗幸興慶宫於復壁間得寶匣匣中獲玉鞭鞭末
　有文曰軟玉鞭即天寶中異國所獻光可鑑物節文
　端妍雖藍田之美不能過也屈之則頭尾相就舒之
　則勁直如繩雖以斧鑕鍛斫終不傷缺上嘆為異物
　遂命聯蟬繡為囊碧玉絲為鞘碧玉𧖟絲即永泰元
　年東海彌羅國所貢云其國有桑枝幹盤屈覆地而
　生大者連延十數頃小者蔭百畝其上有𧖟可長四
　寸其色金其絲碧亦謂之金𧖟絲縱之一尺引之一
　丈撚而為鞘表裏通瑩如貫瑟瑟雖併十夫之力挽
　之不斷為琴瑟絃則鬼神悲愁忭舞為弩絃則箭出
　一千步為弓絃則箭出五百步上令藏之於内府至
　朱泚犯禁闈其鞭不知所在(故水部賈嵩/員外所傳也)
上寛厚之德出於天然為兒時常為𤣥宗器之每坐於
　玉案前熟視上貌謂武惠妃曰此兒甚有異相他日
　亦是吾家一有福天子也因命取上清珠以絳紗裹
　之繋於頸上上清珠即開元初罽賓國所貢(罽賓國/在西海)
　其珠光明潔白可照一室視之則出􁦚人玉女雲鶴
　絳節之象搖動於其中及上即位寶庫中往往有神
　光異氣掌庫者具以事告上曰豈非上清珠耶遂令
　出之絳紗猶在乃泫然流涕徧示近臣曰此我為兒
　時明皇所賜也遂令貯之於翠玉函置之于卧内忽
　有水旱兵革之災上每䖍祝之無不應驗
大厯中日林國獻靈光豆龍角釵其國在海東北四萬
　里國西南有恠石方數百里光明澄澈可鑑人五藏
　六腑亦謂之僊人鏡其國人有疾輙照其形遂知起
　於某藏腑即自採神草餌之無不愈焉靈光豆大小
　𩔖中國之菉豆其色殷紅而光芒長數尺本國人亦
　呼為詰多珠和石上菖蒲葉煮之即大如鵝卵其中
　純紫秤之可重一觔上㗖一丸香美無比而數日不
　復言飢渇龍角釵𩔖玉而紺色上刻蛟龍之形精巧
　奇麗非人所製上因賜獨孤妃與上同遊龍舟池有
　紫雲自釵上而生俄頃滿于舟楫上命置之掌内以
　水噴之遂化為二龍騰空東去
上崇奉釋氏每春百品香和銀粉以塗佛室遇新羅國
　獻五彩氍毹製度巧麗亦冠絶一時每方寸之内即
　有歌舞伎樂列國山川之象忽㣲風入室其上復有
　蜂蝶動搖燕雀飛舞俯而視之莫辨真假又獻萬佛
　山可髙一丈因置山於佛室以氍毹藉其地焉萬佛
　山則彫沉檀珠玉以成之其佛之形大者或逾寸小
　者七八分其佛之首有如黍米者有如半菽者其眉
　目口耳螺髻毫相無不悉具而更鏤金玉水晶為幡
　蓋流蘇菴羅薝蔔等樹搆百珤為樓閣臺殿其狀雖
　㣲而勢若飛動又前有行道僧徒不啻千數下有紫
　金鐘徑濶三寸上以龜口衘之每撃其鐘則行道之
　僧禮首至地其中𨼆𨼆謂之梵音蓋關戾在乎鐘也
　其山雖以萬佛為名其數則不可勝紀上因置九光
　扇於巖巘間四月八日召雨衆僧徒入内道塲禮萬
　佛山是時觀者歎非人工及覩九色光於殿中咸謂
　之佛光即九光扇也由是上令三藏僧不空念天竺
　密語千口而退(傳之於/僧惟籍)
李輔國恣横無君上切齒久矣因寢夢登樓見髙力士
　領兵數百鐵騎以㦸刺輔國首流血灑地前後歌呼
　自北而去遣謁者問其故力士曰明皇之令也上覺
　亦不敢言輔國尋為盜所殺上異之方以夢話於左
　右先是肅宗賜輔國香玉辟邪二各髙一尺五寸奇
　巧殆非人間所有其玉之香可聞於數百步雖鎖之
　於金函石匱終不能掩其氣或以衣裾誤拂則芬馥
　經年縱澣濯數四亦不消歇輔國常置於坐側一日
　方巾櫛而辟邪忽一大笑一悲號輔國驚愕失據而
　囅然者不已悲號者更涕泗交下輔國惡其怪碎之
　如粉以投厠中其後常聞寃痛之聲其輔國所居里
　巷酷烈彌月猶在蓋舂之為粉而愈香故也不周歲
　而輔國死焉初碎辟邪輔國嬖拏慕容宫人知異常
　物𨼆屑二合而魚朝恩不惡輔國之禍以錢三十萬
　買之及朝恩將伏誅其香化為白蝶竟天而去當時
　議者以奇香異寶非人臣之所蓄也輔國家藏珍玩
　皆非人世所識夏則於堂中設迎凉之草其色𩔖碧
　而榦似苦竹葉細如杉雖若乾枯未嘗彫落盛暑束
　之牕户間而凉風自至鳳首木髙一尺彫刻鸞鳳之
　狀形似枯槁毛羽脫落不甚盡雖嚴凝之時置諸髙
　堂大厦之中而和煦之氣如二三月故列名為常春
　木縱烈火焚之終不燋黑焉(凉草鳳木或出於薛王/宅十洲記事火林有不)
　(焚之木殆非/此𩔖者耶)
魚朝恩專權使氣公卿不敢仰視宰臣或決政事不預
　謀者則眦睚曰天下之事豈不由我乎於是上惡之
　而朝恩幼子曰令徽年十四五始給事於内殿上以
　朝恩故遂特賜禄焉未浹旬月同列黄門位居令徽
　上者因叙立於殿前恐其後至遂爭路以進無何誤
　觸令徽臂乃馳歸告朝恩以班次居下為同列所欺
　朝恩怒翌日於上前奏曰臣幼男令徽位處衆僚之
　下願陛下特賜金章以超其等(不由緋/便求紫)上未及語而
　朝恩已令所司捧紫衣而至令徽即謝於殿前上雖
　知不可强謂朝恩曰卿兒著章服大宜稱也魚氏在
　朝動無畏憚他皆倣此其同列黄門尋遭斥遂於嶺
　表及朝恩被誅天下無不快焉
上纂業之始多以庶務託於鈞衡而元載專政益墮國
　典若非良金重寶趑趄左道則不得出入於朝廷及
　常衮為相雖賄賂不行而介僻自專少於分别故升
　降多失其人或同列進擬稍繁則謂之沓伯由是京
　師語曰常無分别元好錢賢者愚而愚者賢時崔祐
　甫素公直與衆言曰朝廷上下相蒙善惡同致清曹
　峻府為鼠輩養資豈禆皇化耶由是益為持權者所
　忌至建中初祐甫執政人心方有所歸元載末年造
　蕓輝堂於私第蕓輝香草名也出于闐國其香潔白
　如玉入土不朽爛舂之為屑以塗其壁故號蕓輝焉
　而更構沉檀為梁棟飾金銀為户牖内設懸黎屏風
　紫綃帳其屏風本楊國忠之寶也屏上刻前代美女
　伎樂之形外以玳瑁水犀為押絡絡以真珠瑟瑟精
　巧之妙殆非人工所及紫綃帳得於南海溪洞之酋
　帥即鮫綃之𩔖也輕疎而薄如無所礙雖屬凝冬而
　風不能入盛夏則清凉自至其色𨼆𨼆焉忽不知其
　帳也謂載卧内有紫氣而服玩之奢僭擬於帝王之
　家蕓輝之前有池悉以文石砌其岸中有蘋陽花亦
　𩔖白蘋其花紅大如牡丹不知自何而來也更有碧
　芙蓉香潔菡萏偉於常者載因暇日憑欄以觀忽聞
　歌聲清響若十四五女子唱焉其曲則玉樹後庭花
　也載驚異莫知所在及審聽之乃芙蓉中也俯而視
　之聞喘息之音載惡之既甚遂剖其花一無所見即
　祕之不令人說及載受戮而逸奴為平盧軍卒人故
　得其實載有龍髯紫拂色如爛椹可長三尺削水精
　為柄刻紅玉為環鈕或風雨晦暝臨流沾濕則光彩
　動揺奮然如怒置之於堂中夜則蚊蚋不敢入拂之
　為聲雞犬牛馬無不驚逸若垂之池潭則鱗介之屬
　悉俯伏而至引水於空中則成瀑布三五尺未嘗輙
　斷燒燕肉燻之則㶿㶿焉若生雲霧厥後上知其異
　屢言之載不得已而遂進焉(載自云得於洞/庭道士張知和)載寵姬
　薛瑤英攻詩書善歌舞􁦚姿玉質肌香體輕雖旋波
　搖光飛燕綠珠不能過也瑤英之母趙娟亦本岐王
　之愛妾也後出為薛氏之妻生瑤英而幼以香㗖之
　故肌香也及載納為姬處金絲之帳却塵之褥其褥
　出自勾驪國一云是却塵之獸毛所為也其色殷鮮
　光軟無比衣龍綃之衣一襲無一二兩摶之不盈一
　握載以瑤英體輕不勝重衣故於異國以求是服也
　唯賈至楊公南與載友善故往往得見歌舞至因贈
　詩曰舞怯銖衣重笑疑桃臉開方知漢武帝虚築避
　風臺(王子年拾遗記趙飛燕體/輕恐暴風帝為築臺焉)公南亦作長歌褒美
　其略曰雪面蟾娥天上女鳳簫鸞翅欲飛去玉釵碧
　翠步無塵楚腰如栁不勝春瑶英善為巧媚載惑之
　怠於庶務而瑤英之父曰宗本兄曰從義與趙娟遞
　相出入以搆賄賂號為關節更與中書主吏卓倩等
　為腹心而宗本輩以事告者載未嘗不頷之天下賫
　寶貨求大官職無不恃載權勢指薛卓為梯媒及載
　死瑤英自為俚妻矣論者以元載䘮令德而崇貪名
　自一婦人而致也(傳於進/士賈遂)
德宗皇帝英明果斷無以比德每進用公卿大臣莫不
　出自宸衷若聞一善可録未嘗不稱奬之百官對敭
　如稍稱㫖無不擡眉聳聽朝退即輙書其姓名於座
　側或有奬用多所稱職故卿大夫已下謂上聖英睿
　每與宰臣從容詢訪時政往往呼其行第其尚賢進
　善皆此𩔖也及上蒙塵幸奉天翰林學士姜公輔屢
　進嘉謀深叶上意初涇原兵亂長安公輔奏云朱泚
　甚有反狀不如早為之所無令為兇逆也上倉皇之
　際不暇聽從(更云朱泚素鎮涇原頗得將士心今罷/兵權居常悒悒不如詔之以從鑾駕不)
　(然即斬之/以絶後患)及聞段秀實之死上執公輔手曰姜公姜
　公先見之明可謂神略矣盧杞朕擢自郡守坐於廟
　堂自陳百口之說何獨悞我也(盧杞常言以百/口保朱泚不反)上將
　欲幸奉天自攜火精劍出内殿因嘆曰千萬年社稷
　豈為狗鼠所竊耶遂以劍斫檻上鐵狻猊應手而碎
　左右皆呼萬歲上曰若碎小冦如斬狻猊不足憂也
　及乘輿遇夜侍從皆見上仗數尺光明即火精劍也
　建中二年大林國所貢云其國有山方數百里出神
　鐵其山有瘴毒不可輕為採取若中國之君有道神
　鐵即自流溢鍊之為劍必多靈異其劍之光如電切
　金玉如泥以朽木磨之則生煙焰以金石撃之則火
　光流起上始於行在無藥餌以備將士金瘡時有禆
　將為流矢所中上碎琥珀匣以賜之其匣則火精劍
　匣也近臣諫曰陛下奈何以禆將金瘡而碎琥珀匣
　上曰今兇奴逆恣欲危社稷是軍中藉材用人之際
　而戰士有瘡如朕身之瘡也昔太宗剪鬚以付英公
　今朕以人為寶豈以劍匣為寶也左右及中外聞者
　無不感恱初上欲西行有知星者奏上曰逢林即住
　上曰豈可令朕處林木間乎姜公輔曰不然但以地
　名亦應也及奉天尉賈𨼆林謁上於行在上觀𨼆林
　氣宇雄俊兼是忠烈之家而名叶知星者語(𨼆林即/天寶末)
　(賈循之/猶子也)上因延於卧内以採籌略之深淺𨼆林於獅
　榻前以手板畫地陳攻守之策上甚異之𨼆林因奏
　曰臣昨夜夢日墜地臣以頭戴日上天上曰日即朕
　也此來事莫非前定遂拜為侍御史糾劾行在尋遷
　左常侍後駕遷幸梁州而𨼆林卒
二年夏五月京師副元帥李晟收復宫闕朱泚走涇原
　而兵士纔餘數百人昏忽迷路不辨南北因問路於
　田父田父對曰豈非朱太尉耶偽宰相源休止之曰
　漢皇帝(泚偽/號漢)田父曰天不長兇地不生惡蛇不為龍
　鼠不為虎天網恢恢去將何適泚怒將殺之忽亡其
　所在及去涇州百餘里泚忽馬上叩頭稱乞命而手
　足紛紜若有拒捍因之墜馬良久復蘇左右扶上馬
　問其故泚曰見段司農劉海賓杖戈執㦸與朕相敵
　不堪其苦也時將士聞者益懷異意翌日達涇州偽
　節度使田希鑒閉門不納遂至寧州彭原縣為心腹
　衞士韓旻薛綸朱維孝等逼而墜穽將殺之泚謂旻
　曰汝等朕所鍾愛今將敗績何忍共殺耶旻曰誠為
　陛下腹心失則不可共為塗炭今借陛下之首以取
　富貴也言未終泚首已斷泚始亂長安源休姚令言
　等廣陳圖䜟以堅泚意及為偽宰相日益自負休乃
　收圖書貯倉廩作蕭何事業或聞王師不利而喜色
　出面謂令言曰天下將定吾等之功豈後於蕭何矣
　令言曰漢皇未弱於劉季休退語偽黄門侍郎蔣諫
　曰若度其才即吾為蕭姚為曹耳識者聞之謂休不
　柰官職喬琳雖受偽官而性好諧戲因語舊僚曰源
　公真所謂火迫酇侯耳
代宗朝異國所獻奇禽馴獸自上即位多放棄之建中
　二年南方貢朱來鳥形有𩔖於戴勝而紅觜紺尾尾
　長於身巧解人語善别人意其音清響聞于庭外數
　百步宫中多所憐愛常為玉屑和香稻以㗖之則其
　聲益加寥亮夜則棲於金籠晝則飛翔於庭廡而俊
　鷹大鶻不敢近一日為巨鵰所搏而斃宫中無不歔
　欷或遇其籠自開内人有善書者於金華紙上為朱
　來鳥寫多心經及朱泚犯禁闈朱來鳥之兆明矣又
　大厯中澤潞有僧號普滿隨意所為不拘僧相或歌
　或哭莫喻其㫖以言事往往有驗故時人比為萬廻
　建中初於潞州佛舍中題詩數篇而亡去所記者云
　此水連涇水雙珠血滿川青牛將赤虎還號太平年
　(此水者泚字涇水者自涇州兵亂雙珠者泚與弟滔/青牛者興元二年乙丒嵗乙木也丑牛也是歲改貞)
　(元元年丙火寅虎/也是歲賊平故也)
上切於時政而頗倚注于台衮之臣每命相宻召學士
　草詔及進本上輙多改注即顧謂左右曰朕處渠等
　極位復以美詞褒之所冀為朕戮力同心以成大化
　既用崔祐甫為相悉以國務委之而祐甫事無巨細
　悉皆陳諫上曰朕與卿道合天下細事卿宜隨便剖
　奏無乃多疑朕也自是祐甫之道益為公當及楊公
　南盧杞執政報恩復讎紊亂綱紀朝野為之戢手公
　南既殺劉晏士庶莫不寃痛之明年公南得罪賜死
　崖州時人謂劉相公寃報矣(建中元年七月乙丑楊/殺晏二年十月乙未貶)
　(楊為崖州司户去州百里賜死實録云七月/庚午晏已受誅使廻云至乙丑下詔殺之)
上每臨朝多令徴四方丘園才能學術直言極諫之士
　由是提筆貢藝者滿於闕下上親自考試用絶請託
　之門是時文學相髙公道大振得路者咸以推賢進
　善為意上試制科於宣政殿或有詞理乖謬者即濃
　筆抹之至尾如輙稱㫖者必翹足朗吟翌日則徧示
　宰臣學士曰此皆朕門生也是以公卿大臣已下無
　不服上藻鑑宏詞獨孤受所司試放馴象賦及進其
　本上自覽考之稱嘆者久因吟其句曰化之式孚則
　必受乎來獻物或違性斯用感於至仁上以受為知
　去就故特書第三等先是代宗朝文單國累進馴象
　三十有二上即位悉令放之於荆山之南而受不辱
　其受獻不傷放棄故賞其知去就焉
貞元三年中常侍自蜀使迴進瑞鞭一其文節髙有麟
　鳳龜龍之形體質㣲而鱗甲毛羽無不備具其色照
　爛有𩔖琥珀於暗中揮之則如電光上雖不好寶貨
　祥瑞及覽此鞭頗甚稱㫖稱嘆遂置之于明珠匣其
　匣蓋飾以明珠者也
上西幸有二馬一號神智驄一號如意騮皆耳中有毛
　引之可長一尺(相馬經云耳中有毛/長一尺者日行千里)而進退緩急皆
　如上意故以是名之一日花木方春上欲幸諸苑内
　廏控馬侍者進瑞鞭上指二駿語近臣曰昔朕西幸
　有二駿謂之二絶今獲此鞭可謂三絶矣遂命酒飲
　之左右引翼而去因吟曰鴛鴦赭白齒新齊晚日花
　閒落碧蹄玉勒乍迴初噴沫金鞭欲下不成嘶(中書/舍人)
　(韓翃/詩也)
八年吳明國(洞冥記有/吳明之瓏)貢常燃鼎鸞蜂蜜云其國去東
　海數萬里經挹婁沃沮等國(挹婁沃沮皆/出漢東夷傳)其土宜五
　榖珍玉尤多禮樂仁義無剽刼人夀二百歲俗尚神
　􁦚術而一歲之内乘雲控鶴者往往有之常望有黄
　氣如車蓋知中國有土德王遂願入貢焉常燃鼎量
　容三斗光潔𩔖玉其色純紫每修飲饌不熾火而俄
　頃自熟香潔異於常等久食之令人反老為少百疾
　不生鸞蜂蜜云其蜂之聲有如鸞鳳而身被五彩大
　者可重十餘斤為窠於深巖峻嶺間大者占地二三
　畝國人採其蜜不過三二合如過度則有風雷之異
　若悞螫人則生瘡以石上菖蒲根傅之即愈其蜜色
　碧常貯之於白玉椀表裏瑩徹如碧琉璃久食之令
　人長夀顏如童子髮白者應時而黑及沉疴眇跛諸
　僻惡之病無不療焉
　
　
　
　
　
　
　
　杜陽雜編卷上
欽定四庫全書
　杜陽雜編卷中
　　　　　　　　　　　　　唐　蘇鶚　撰
順宗皇帝即位歲拘弭國貢却火雀一雄一雌履水珠
　常堅冰變晝草其却火雀純黑大小似燕其聲清殆
　不𩔖尋常禽鳥置於火中火自散去上嘉其異遂盛
　於水精籠懸於寢殿夜則宫人持蠟炬以燒之終不
　能損其毛羽履水珠色黑𩔖鐵大於雞卵其上鱗皴
　其中有竅云持入江海内可行於洪波之上下上始
　不謂之實遂命善浮者以五色絲貫之繋於左臂(毒/龍)
　(畏五/色絲)遣入龍池其人則歩驟於波上若在平地亦潛
　於水中良久復出而徧體略無霑濕上奇之因以御
　饌賜使人至長慶中嬪御試弄於海池上遂化為黑
　龍入于池内俄而雲煙暴起不復追討矣常堅冰云
　其國有大凝山中有冰千年不釋及賫至亰師潔冷
　如故雖盛暑赭日終不消嚼之即與中國者無異變
　晝草有𩔖芭蕉可長三尺而一莖千葉樹之則百步
　内昏黑如夜始藏於百寶匣中其上緘以胡書上見
　而怒曰背明向暗之物是何貴也遂命并匣焚之於
　使前使初不為樂及退謂鴻臚曰本國以變晝為異
　今皇帝以向暗為非可謂明德也
永貞元年南海貢奇女盧眉娘年十四(眉娘生而眉/如線細長也)稱
　本北祖帝師之裔自大足中流落於嶺表(後漢盧景/祚景裕景)
　(宣景融兄弟四人皆為/帝師因號為帝師也)幼而慧悟工巧無比能於一
　尺絹上繡法華經七卷字之大小不逾粟粒而點畫
　分明細於毛髮其品題章句無有遺闕更善作飛僊
　蓋以絲一縷分為三縷染成五彩於掌中結為傘蓋
　五重其中有十洲三島天人玉女臺殿麟鳳之象而
　外列執幢捧節之童亦不啻千數其蓋濶一丈秤之
　無三數兩自煎靈香膏傅之則虬硬不斷上歎其工
　謂之神助因令止於宫中每日但食胡麻飯二三合
　至元和中憲宗皇帝嘉其聰慧而奇巧遂賜金鳳環
　以束其腕知眉娘不願住禁中遂度以黄冠放歸南
　海仍賜號曰逍遙及後神遷香氣滿室弟子將葬舉
　棺覺輕即徹其蓋惟有藕屨而已後入海人往往見
　乘紫雲遊於海上是時羅浮處士李象先作盧逍遙
　傳而象先之名無聞故不為世人傳焉
憲宗皇帝寛仁大度不妄喜怒及便殿與宰臣言政事
　莫不嚴肅容貌是以進善出惡俗泰刑清而天下風
　化矣或延英入閣未嘗不以生民哀樂為意或四方
　進歌舞妓樂上皆不納則謂左右曰六宫之内嬪御
　已多一旬之中資費盈萬豈可剥膚搥髓强娯耳目
　焉其儉德憂人皆此𩔖也
吳元濟之亂淮西以宰臣裴度為元帥及對於殿上曰
　偽蔡稱兵朕於擇帥甚難其人也且安天下用將帥
　如造大舟以越滄海其功則多其成則大一日萬里
　無所不屆若乘一葉而蹈洪波其功也寡其覆也速
　朕今託元老以摧狂冦真謂一日萬里矣度曰㣲臣
　無狀叨蒙大用唯慮一丸之卵不足以勝太山欵段
　之馬不足以行千里但竭臣至忠以仗宗廟之靈臣
　雖不才敢以死效命泣下沾濡若不勝語上亦為之
　動容
元和五年内給事張惟則自新羅使迴云於海上泊洲
　島間忽聞雞犬鳴吠似有煙火遂乘月閒歩約及一
　二里則見花木臺殿金户銀闕其中有數公子戴章
　甫冠著紫霞衣吟嘯自若惟則知其異遂請謁見公
　子曰汝何所從來惟則具言其故公子曰唐皇帝乃
　吾友也汝當旋去為吾傳語俄而命一青衣捧金龜
　印以授惟則乃置之於寶函復謂惟則曰致意皇帝
　惟則遂持之還舟中迴顧舊路悉無蹤蹟金龜印長
　五寸上負黄金玉印面方一寸八分其篆曰鳳芝龍
　木受命無疆惟則達京師即具以事進上曰朕前生
　豈非僊人乎及覽龜印歎異良久但不能諭其文爾
　因命緘以紫泥玉鎖致於帳内其上往往見五色光
　可長數尺是月寢殿前連理樹上生靈芝二株宛如
　龍鳳上因歎曰鳳芝龍木寧非此驗乎
上好神􁦚不死之術而方士田佐元僧大通皆令入宫
　禁以鍊石為名時有處士伊祁𤣥解縝髮童顏氣息
　香潔常乘一黄牝馬纔髙三尺不㗖芻粟但飲醇酎
　不施韁勒唯以青氊藉其背常遊歴青兖間若與人
　欵曲語話千百年事皆如目撃上知其異人遂令宻
　召入宫處九華之室設紫茭之席飲龍膏之酒紫茭
　席色紫而𩔖茭葉光軟香淨冬温夏涼龍膏酒黑如
　純漆飲之令人神爽此本烏弋山離國所獻(烏弋山/離國見)
　(班固西/域傳)上每日親自訪問頗加敬仰而𤣥解魯朴未
　嘗閑人臣禮上因問曰先生春秋既髙而顏色不老
　何也𤣥解曰臣家于海上常種靈草食之故得然也
　即於衣間出三等藥實為上種於殿前一曰雙麟芝
　二曰六合葵三曰萬根藤雙麟芝色褐一莖兩穗𨼆
　𨼆形如麟頭尾悉具其中有子如瑟瑟焉六合葵色
　紅而葉𩔖於茙葵始生六莖其上合為一株共生十
　二葉内出二十四花花如桃花而一朶千葉一葉六
　影其成實如相思子萬根藤一子而生萬根枝葉皆
　碧鈎連盤屈可蔭一畝其花鮮潔狀𩔖芍藥而蘂色
　殷紅細如絲髮可長五六寸一朶之内不啻千莖亦
　謂之絳心藤靈草既成人莫得見𤣥解請上自采餌
　之頗覺神驗由是益加禮重遇西域有進美玉者二
　(亡其/國名)一圓一方徑各五寸光彩凝冷可鑑毛髮時𤣥
　解方坐於上前熟視之曰此一龍玉也一虎玉也上
　驚而問曰何謂龍玉虎玉耶𤣥解曰圓者龍也生於
　水中為龍所寶若投之水必虹蜺出焉方者虎也生
　於嵓谷為虎所寶若以虎毛拂之即紫光迸逸而百
　獸懾服上異其言遂令試之各如其說詢得玉之由
　使人曰一自漁者得一自獵者獲上因命取龍虎二
　玉以錦囊盛之於内府𤣥解將還東海亟請於上上
　未之許過宫中刻木作海上三山綵繪華麗間以珠
　玉上因元日與𤣥解觀之指蓬萊曰若非上􁦚無由
　得及此境𤣥解笑曰三島咫尺誰曰難及臣雖無能
　試為陛下一遊以探物象妍醜即踴體於空中漸覺
　㣲小俄而入於金銀闕内左右連聲呼之竟不復有
　所見上追思歎恨僅成羸疹因號其山為藏真島毎
　詰旦於島前焚鳳腦香以崇禮敬後旬日青州奏云
　𤣥解乘黄牝馬過海矣
八年大軫國貢重明枕神錦衾碧麥紫米云其國在海
　東南三萬里當軫宿之位故曰大軫國經合丘禺槀
　之山(合丘禺槀山/見山海經)重明枕長一尺二寸髙六寸潔白
　逾於水精中有樓臺之狀四方有十道士持香執簡
　循環無已謂之行道真人其樓臺瓦木丹青真人衣
　服簪帔無不悉具通瑩焉如水覩物神錦衾水蠶絲
　所織也方二丈厚一寸其上龍文鳳彩殆非人工其
　國以五色彩石甃池塘採大柘葉飼蠶於池中始生
　如蚊睫游泳於其間及老可五六寸池中有挺荷雖
　驚風疾吹不能傾動大者可濶三四尺而蠶經十五
　月即跳入荷中以成其蠒形如斗自然五色國人繰
　之以織神錦亦謂之靈泉絲上始覽錦衾與嬪御大
　笑曰此不足以為嬰兒綳褯曷能為我被耶使者曰
　此錦之絲水蠶也得水則舒水火相反遇火則縮遂
　於上前令四官張之以水一噴即方二丈五色煥爛
　逾於向時上乃歎曰本乎天者親上本乎地者親下
　不亦然哉則却令以火逼之須㬰如故上益異之翌
　日出示術士田元佐李元戢焉碧麥大於中華之麥
　粒表裏皆碧香氣如粳米食之體輕久則可以御風
　紫米有𩔖苣蕂炊一升得飯一㪷食之令人髭髮縝
　黑顏色不老久則後天不死上因中元日薦于𤣥元
　皇帝故當時道士有得食者(得於太清宫/道士朱環中)
穆宗皇帝殿前種千葉牡丹花始開香氣襲人一朶千
　葉大而且紅上每覩芳盛嘆曰人間未有自是宫中
　每夜即有黄白蛺蝶萬數飛集于花間輝光照耀達
　曉方去宫人競以羅巾撲之無有獲者上令張網於
　空中遂得數百於殿内縱嬪御追捉以為娯樂遲明
　視之則皆金玉也其狀工巧無以為比而内人爭用
　絳縷絆其脚以為首飾夜則光起粧奩中其後開寶
　㕑覩金錢玉屑之内將有化為蝶者宫中方覺焉
飛龍衛士韓志和本倭國人也善彫木作鸞鶴鵶鵲之
　狀飲啄動静與真無異以關戾置於腹内發之則凌
　雲奮飛可髙三尺至一二百步外方始却下兼刻木
　作猫兒以捕鼠雀飛龍使異其機巧遂以事奏上覩
　而恱之志和更彫踏牀髙數尺其上飾之以金銀綵
　繪謂之見龍牀置之則不見龍形踏之則鱗鬛爪牙
　俱出及始進上以足履之而龍天矯若得雲雨上怖
　畏遂令撤去志和伏於上前曰臣愚昩致有驚忤聖
　躬臣願别進薄伎稍娛至尊耳目以贖死罪上笑曰
　所解伎何試為我作之志和遂於懷中出一桐木合
　子方數寸中有物名蠅虎子數不啻一二百焉其形
　皆赤云以丹砂㗖之故也乃分為五隊令舞凉州上
　令召樂以舉其曲而虎子盤迴宛轉無不中節每遇
　致詞處則𨼆𨼆如蠅聲及曲終纍纍而退若有尊卑
　等級志和臂虎子令於上前獵蠅於數百步之内如
　鷂捕雀罕有不獲者上嘉其小有可觀即賜以雜綵
　銀椀志和出宫門悉轉施於他人不逾年竟不知志
　和之所在
敬宗皇帝寶厯元年南昌國獻玳瑁盆浮光裘夜明犀
　其國有酒山紫海蓋山有泉其味如酒飲之甚美醉
　則經月不醒紫海水色如爛椹可以染衣其龍魚龜
　鼈砂石草木無不紫焉玳瑁盆可容十斛外以金玉
　飾之及盛夏上置於殿内貯水令滿遣嬪御持金銀
　杓酌水相沃以為嬉戲終不竭焉浮光裘即海水染
　其色也以五綵蹙成龍鳳各一千三百絡以九色真
　珠上衣之以獵北苑為朝日所照而光彩動搖觀者
　皆昡其目上亦不為之貴一日馳馬從禽忽值暴雨
　而浮光裘略無沾潤上方嘆為異物也夜明犀其狀
　𩔖通天夜則光明可照百步覆繒千重終不能掩其
　輝煥上令解為腰帶每遊獵夜則不施蠟炬有如晝
　日
寶厯二年淛東國貢舞女二人一曰飛鸞二曰輕鳳修
　眉黟首蘭氣融冶冬不纊衣夏不汗體所食多荔枝
　榧實金屑龍腦之𩔖衣軿羅之衣戴輕金之冠表異
　國所貢也軿羅衣無縫而成其紋巧織人未之識焉
　輕金冠以金絲結之為鸞鶴狀仍飾以五彩細珠玲
　瓏相續可髙一尺秤之無二三分上更琢玉芙蓉以
　為二女歌舞臺每歌聲一發如鸞鳳之音百鳥莫不
　翔集其上及觀於庭際舞態艷逸更非人間所有每
　歌罷上令内人藏之金屋寶帳蓋恐風日所侵故也
　由是宫中語曰寶帳香重重一雙紅芙蓉
上降日大張音樂集天下百戲於殿前時有妓女石火
　胡本幽州人也挈養女五人纔八九歲於百尺竿上
　張弓絃五條令五女各居一條之上衣五色衣執㦸
　持戈舞破陣樂曲俯仰來去赴節如飛是時觀者目
　眩心怯火胡立於十重朱畫牀子上令諸女迭踏以
　至半空手中皆執五綵小幟牀子大者始一尺餘俄
　而手足齊舉為之踏渾脫歌呼抑揚若履平地上賜
　物甚厚文宗即位惡其太險傷神遂不復作
文宗皇帝尚賢樂善罕有倫比每與宰臣學士論政事
　之暇未嘗不話才術文學之士故當時以文進者無
　不諤諤焉於是上每視朝後即閱羣書見無道之君
　行狀則必扼腕歔欷讀堯舜禹湯傳則歡呼斂袵謂
　左右曰若不甲夜視事乙夜觀書何以為人君耶每
　試進士及諸科舉人上多自出題目及所司進所試
　而披覽吟誦終日忘倦常延學士於内廷討論經義
　較量文章令宫女已下侍茶湯飲饌而李訓講周易
　㣲義頗叶於上意時方盛夏遂命取水玉腰帶及辟
　暑犀如意以賜訓訓謝之上曰如意足以與卿為談
　柄也上讀髙郢無聲樂賦白居易求𤣥珠賦謂之𤣥
　祖(傳於水部/賈嵩員外)
大和九年誅王涯鄭注後仇士良專權恣意上頗惡之
　或豋臨遊幸雖百戲駢羅未嘗為樂往往瞠目獨語
　左右莫敢進問因題詩曰輦路生春草上林花滿枝
　憑髙何限意無復侍臣知
上於内殿前看牡丹翹足憑欄忽吟舒元輿牡丹賦云
　俯者如愁仰者如語合者如咽吟罷方省元輿詞不
　覺嘆息良久泣下沾臆時有宫人沈阿翹為上舞河
　滿子調聲風態率皆宛暢曲罷上賜金臂環即問其
　從來阿翹曰妾本吳元濟之妓女濟敗因以聲得為
　宫人俄遂進白玉方響云本吳元濟所與也光明皎
　潔可照十數步言其犀槌即響犀也凡物有聲乃響
　應其中焉架則雲檀香也而文彩若雲霞之狀芬馥
　着人則彌月不㪚制度精妙固非中國所有上因令
　阿翹奏凉州曲音韻清越聽者無不凄然上謂之天
　上樂乃𨕖内人與阿翹為弟子焉
開成初宫中有黄色蛇夜自寶庫中出遊於階庭間光
　彩照灼不可擒捕宫人擲珊瑚玦撃之遂并玦而亡
　去掌庫者具以事告上令徧捜庫内乃得黄金蛇而
　珊瑚玦着其首上熟視之曰昔隋煬帝為晉王時以
　黄金蛇贈陳夫人吾不知此蛇得自何處左右因覩
　頷下有𡡉字上蹶然曰果不失朕所疑耳阿𡡉煬帝
　小字也上之博學敏悟率多此𩔖遂命取頗黎連環
　繋於玉彘之前足其後更不復見焉(以彘能/㗖蛇也)
上好食蛤蜊一日左右方盈盤而進中有擘之不裂者
　上疑其異乃焚香祝之俄頃自開中有二人形眉端
　秀體質悉備螺髻瓔珞足履菡萏謂之菩薩上遂置
　之於金粟檀香合以玉屑覆之賜興善寺令致敬禮
　至會昌中毁佛舍遂不知所在(傳之涇州/從事陳訥)
王涯初為大官名德聞望頗為朝廷欽仰末年恃寵固
　位為士大夫譏之其所居之地妖恠屢見知氣者以
　不吉語告之而涯廣自引諭曽無休退之意及伏誅
　時人謂王公禍至不省惑矣
鄭注艱險左道熒惑人主為天下側目鄭鎮鳳翔日有
　草如茵生於紫金帶上注既心有所圖乃喜謂芝瑞
　識者以物反其所夫草生於土常也今生於金是反
　常也鄭氏之禍將至其不久矣注又嘗置藥篋藥化
　為青蠅萬數飛去注頗惡之數日不視事未踰月而
　誅焉
賈餗布衣時謁滑臺節度使賈躭躭以餗宗黨復喜其
　文才宏麗由是延納之忽一日賓客大會有善相者
　在躭座中及餗退而相者謂曰向來賈公子神氣俊
　逸當位極人臣然當執政之時朝廷㣲變若當此際
　諸公宜早避焉躭頷之以至動容及大和初餗秉鈞
　衡有知者潛匿於山谷間十有三四耳
王沐者涯之再從弟也家於江南老而且窮以涯執相
　權遂跨蹇驢至京師索米僦舍經三十餘月始得一
　見涯於門屏所望不過一簿尉耳涯潦倒無鴈序之
　情大和九年秋沐方說涯之嬖奴以導所欲涯始一
　召見欵曲而許㣲官處焉自是旦夕造涯之門以俟
　其命及涯敗露伏法仇士良收王氏家族沐方在涯
　私第以為族人被執而腰斬之
舒守謙即元輿之族也聰敏慧悟富有春秋元輿以源
　流非逺而禮遇頗厚經歲處元輿舍未嘗一日間怠
　于車服飲饌元輿謂之猶子薦取明經第官歴祕書
　郎及持相印許列清曹命之無何末年以非過怒守
　謙至于朔旦伏謁頓不相見由是日加譴責亦為童
　僕輩白眼守謙既不自安遂置書于門下辭往江南
　元輿亦不見問翌日辦裝出長安咨嗟蹇分怊悵自
　失即駐馬迴望泣涕漣洳始達昭應忽聞元輿之禍
　釋然驚喜(是時於宰相宅收捕家/口不問親踈並從誅戮)當時論者以王舒
　禍福之異有定分焉
　杜陽雜編卷中
欽定四庫全書
　杜陽雜編卷下
　　　　　　　　　　　　　唐　蘇鶚　撰
武宗皇帝㑹昌元年夫餘國(夫餘國見/漢東夷傳)貢火玉三斗及
　松風石火玉色赤長半寸上尖下圓光照數十步積
　之可以燃鼎置之室内則不復挾纊才人常用煎澄
　明酒其酒亦異方所貢也色紫如膏飲之令人骨香
　松風石方一丈瑩徹如玉其中有樹形若古松偃蓋
　颯颯焉而凉飈生於其間至盛夏上令置諸殿内稍
　秋風颼颼即令撤去上好神􁦚術遂起望􁦚臺以崇
　朝禮復脩降真臺舂百寶屑以塗其地瑤楹金栱銀
　檻玉砌晶熒炫燿看之不定内設玳瑁帳火齊牀焚
　龍火香薦無憂酒此皆他國所獻也(亡其/國名)上毎齋戒
　沐浴召道士趙歸真已下共探希夷之理由是室内
　生靈芝二株皆如紅玉又渤海貢馬腦櫃紫瓷盆馬
　腦櫃方三尺深色如茜所製工巧無比用貯神􁦚之
　書置之帳側紫瓷盆量容半斛内外通瑩其色純紫
　厚可寸餘舉之則若鴻毛上嘉其光潔遂處於􁦚臺
　祕府以和藥餌後王才人擲玉環誤缺其半菽上猶
　歎息久之(傳於濮州/刺史楊坦)
處士元藏幾自言是後魏清河孝王之孫也隋煬帝時
　官奉信郎大業元年為過海使判官遇風浪壞船黑
　霧四合同濟者皆不救而藏幾獨為破木所載殆經
　半月忽達於洲島間洲人問其從來藏幾具以事對
　洲人曰此乃滄浪洲去中國已數萬里乃出菖蒲酒
　桃花酒飲之而神氣清爽焉其洲方千里花木常如
　二三月地土宜五榖人多不死亦出鳳凰孔雀靈牛
　神馬之屬又產分蒂瓜瓜長二尺其色如椹一顆二
　蒂有碧棗丹栗皆大如梨其洲人多衣縫掖衣戴逺
　遊冠與之語中華事則歴歴如在目前所居或金闕
　銀臺玉樓紫閣奏簫韶之樂飲香霧之醑洲上有久
　視山山下出澄緑水其泉濶一百歩亦謂之流緑渠
　雖投之金石終不沉沒故洲人以瓦鐵為船舫又有
　良金池可方數十里水石沙泥皆如金色其中有四
　足魚(今刑部盧潯員外云金義嶺/有池如盆其中有魚皆四足)又有金蓮花洲人
　研之如泥以間綵繪光影煥爍與真金無異但不能
　入火而已更有金莖花其花如蝶每㣲風至則搖蕩
　如飛婦人競採之以為首飾且有語曰不戴金莖花
　不得在􁦚家又有强木造舟楫其上多飾珠玉以為
　遊戲強木不沉木也方一寸重百斤巨石縋之終不
　能沒藏幾淹駐既久忽思中國洲人遂製凌風舸以
　送之激水如箭不旬日即達于東萊問其國乃皇唐
　也詢年號則貞元也訪鄉里則榛蕪也追子孫皆疎
　屬也自隋大業元年至貞元末殆二百年矣有二鳥
　大小𩔖黄鸝每翔翥空中藏幾呼之則至或令銜珠
　或令授人語乃謂之傳信鳥本出滄浪洲也藏幾工
　詩好酒混俗無拘撿數十年間遍遊無定人莫知之
　惟趙歸真常與藏幾弟子九華道士葉通㣲相遇遂
　得其實歸真往往以藏幾之異備奏于上上令謁者
　賫手詔急徴及至中路忽然亡去謁者惶怖即上疏
　具言其故上覽疏咨嗟曰朕不能如明皇帝以降異
　人後有人見藏幾泛小舟於海上者至今江表道流
　大傳其事焉
宣宗皇帝英明儉德器識髙逺比在藩邸常為諸王典
　式忽一日不豫神光滿身南面獨語如對百寮鄭太
　后惶恐慮左右有以此事告者遂奏文宗云上心疾
　文宗召見熟視上貌以玉精如意撫䏶曰此真我家
　他日英主豈曰心疾乎即賜上御馬金帶仍令𨕖良
　家子以納上宅及即位時人比漢文帝衣澣濯之衣
　饌不兼味先是宫中每欲行幸即先以龍腦鬱金藉
　其地自上垂拱並不許焉凡與朝士從容未嘗一日
　不論儒學而頗注意於貢舉常於殿柱上題鄉貢進
　士字或大臣出鎮即賦詩賜之凡欲對公卿百寮必
　先嚴整容止更衣盥手然後方出語及庶政則終日
　忘倦章奏有不欲左右見者率皆焚爇倡優妓樂或
　彌日嬉戲上未嘗等閒破顏縱賜與亦甚寡薄一日
　後宫有疾召醫人侍湯藥洎平愈上袖出金數兩遺
　之醫者將謝遽止之曰勿使内官知言出於外更使
　諫官上疏也其儉静率多此𩔖
大中初女蠻國貢雙龍犀有二龍鱗鬛爪角悉備明霞
　錦云鍊水香麻以為之也光耀芬馥着人五色相間
　而美麗於中國之錦其國人危髻金冠瓔珞被體故
　謂之菩薩蠻當時倡優遂製菩薩蠻曲文士亦往往
　聲其詞更有女王國貢龍油綾魚油錦文彩尤異皆
　入水不濡濕云有龍油魚油故也優者亦作女王國
　曲音調宛暢傳於樂部(後漢東夷傳云海中有女王/國視井即有孕又梁朝公子)
　(傳云女/國有六)
大中中日本國王子來朝獻寶器音樂上設百戲珍
　饌以禮焉王子善圍棋上勅顧師言待詔為對手王
　子出楸玉局冷暖玉棋子云本國之東三萬里有集
　真島島上有凝霞臺臺上有手談池池中產玉棋子
　不由製度自然黑白分焉冬温夏冷故謂之冷暖玉
　又產如楸玉狀𩔖楸木琢之為棋局光潔可鑒及師
　言與之敵手至三十三下勝負未決師言懼辱君命
　而汗手凝思方敢落指則謂之鎮神頭乃是解兩征
　勢也王子瞪目縮臂已伏不勝迴語鴻臚曰待詔第
　幾手耶鴻臚詭對曰第三手也師言實第一國手矣
　王子曰願見第一曰王子勝第三方得見第二勝第
　二方得見第一今欲躁見第一其可得乎王子掩局
　而吁曰小國之一不如大國之三信矣今好事者尚
　有顧師言三十三鎮神頭圖
羅浮先生軒轅集年過數百而顏色不老立於牀前則
　髮垂至地坐於暗室則目光可長數丈每採藥於深
　巖峻谷則有毒龍猛獸往來衞䕶或晏然居家人有
　具齋邀之雖一日百處無不分身而至或與人飲酒
　則袖出一壺纔容一二升縱客滿座而傾之彌日不
　竭或他人命飲即百斗不醉夜則垂髪於盆中其酒
　瀝瀝而出麴糵之香輙無減耗或與獵人同羣有非
　朋遊者俄而見十數人儀貎無不間别或飛朱篆於
　空中則可屆千里有病者以布巾拭之無不應手而
　愈及上召入内庭遇之甚厚每與從容論道率皆叶
　於上意因問曰長生之道可致乎集曰撤聲色去滋
　味哀樂如一德施無偏自然與天地合德日月齊明
　則致堯舜禹湯之道而長生久視之術何足難哉又
　問先生之道孰愈於張果曰臣不知其他但少於果
　耳及退上遣嬪御取金盆覆白鵲以試之集方休於
　所舍忽起謂中貴人曰皇帝安能更令老夫射覆盆
　乎中貴人皆不喻其言于時上召令速至而集纔及
　玉階謂上曰盆下白鵲宜早放之上笑曰先生早已
　知矣坐於御榻前上令宫人侍茶湯有笑集貌古布
　素者而縝髮絳脣年纔二八須㬰忽變成老嫗雞皮
　鮐背髮鬢皤然宫人悲駭於上前流涕不已上知宫
　人之過促令謝告先生而容質却復如故上因語京
　師無荳􁴙荔枝花俄頃二花皆連枝葉各數百鮮明
　芳潔如纔折下又嘗賜甘子集曰臣山下有味逾於
　此者上曰朕無復得之集遂取上前碧玉甌以寶盤
　覆之俄頃撤盤即甘子至矣芬馥滿殿其狀甚大上
　食之嘆其甘美無匹又問曰朕得幾年天子即把筆
　書曰四十年但十字挑脚上笑曰朕安敢望四十年
　乎及晏駕乃十四年也集初辭上歸山自長安至江
　陵於一布囊中探金錢以施貧者約數十萬中使從
　之莫知其所出既至中路忽亡其所在使臣惶恐不
　自安後數日南海奏先生歸羅浮山矣
大中末舒州奏衆鳥成巢濶七尺髙一丈而鷰雀鷹鸇
　水禽山鳥無不親狎如一又有鳥人面緑毛觜爪悉
　紺其聲曰甘蟲因謂之曰甘蟲時人畫圖鬻於市肆
　焉
懿宗皇帝器度沉厚形貌瓌偉在藩邸時疾疹方甚而
　郭淑妃見黄龍出入于卧内上疾稍間妃異之具以
　事聞上曰無泄是言貴不見忘又嘗大雪盈尺上寢
　室上輙無分寸諸王見者無不異之
大中末京城小兒疉布蘸水向日張之謂捩暈及上自
　鄆王即位捩暈之言應矣
宣宗製泰邊陲曲其詞曰海岳晏咸通及上垂拱而年
　號咸通焉上仁孝之道出於天性鄭太后厭代而蔬
　素悲咽同士人之禮公卿奉慰者無不動容以至酸鼻
咸通九年同昌公主出降宅于廣化里賜錢五百萬貫
　仍罄内庫寶貨以實其宅至于房櫳户牖無不以珍
　異飾之又以金銀為井欄藥臼食櫃水槽釜鐺盆甕
　之屬仍鏤金為笊籬箕筐製水精火齊琉璃玳瑁等
　牀悉搘以金龜銀螯又琢五色玉器為什合百寶為
　圓案又賜金麥銀米共數斛此皆太宗廟條支國所
　獻也堂中設連珠之帳却寒之簾犀簟牙席龍罽鳳
　褥連珠帳續真珠為之也却寒簾𩔖玳瑁斑有紫色
　云却寒之鳥骨所為也未知出自何國又有鷓鴣枕
　翡翠匣神絲繡被其枕以七寶合成為鷓鴣之狀翡
　翠匣積毛羽飾之神絲繡被繡三千鴛鴦仍間以奇
　花異葉其精巧華麗絶比其上綴以靈粟之珠珠如
　粟粒五色輝煥又帶蠲忿犀如意玉其犀圓如彈丸
　入土不朽爛帶之令人蠲忿怒如意玉𩔖桃實上有
　七孔云通明之𧰼也又有瑟瑟幕紋布巾火蠶綿九
　玊釵其幕色如瑟瑟濶三丈長一百尺輕明虛薄無
　以為比向空張之則疎朗之紋如碧絲之貫真珠雖
　大雨暴降不能濕溺云以鮫人瑞香膏傅之故也紋
　布巾即手巾也潔白如雪光軟特異拭水不濡用之
　彌年不生垢膩二物稱得之鬼谷國火蠶綿云出炎
　洲絮衣一襲用一兩稍過度則熇蒸之氣不可近也
　九玉釵上刻九鸞皆九色上有字曰玉兒工巧妙麗
　殆非人工所製有金陵得者以獻公主酬之甚厚一
　日晝寢夢絳衣奴授語云南齊潘淑妃取九鸞釵及覺
　具以夢中之言言於左右洎公主薨其釵亦亡其處
　韋氏異其事遂以實話於門人或有云玉兒即潘妃
　小字也逮諸珍異不可具載自兩漢至皇唐公主出
　降之盛未之有也公主乘七寶步輦四面綴五色香
　囊囊中貯辟寒香辟邪香瑞麟香金鳳香此香異國
　所獻也仍雜以龍腦金屑刻鏤水精馬腦辟塵犀為
　龍鳳花其上仍絡以真珠玳瑁又金絲為流蘇彫輕
　玉為浮動每一出遊則芬馥滿路晶熒照灼觀者眩
　惑其目是時中貴人買酒於廣化旗亭忽相謂曰坐
　來香氣何太異也同席曰豈非龍腦耶曰非也余幼
　給事於嬪御宫故常聞此未知今日由何而致因顧
　問當壚者遂云公主步輦夫以錦衣換酒於此也中
　貴人共視之益歎其異上毎賜御饌湯物而道路之
　使相屬其饌有靈消炙紅虬脯其酒有凝露漿桂花
　醑其茶則綠華紫英之號靈消炙一羊之肉取之四
　兩雖經暑毒終不見敗紅虬脯非虬也但貯於盤中
　則健如虬紅絲髙一尺以筯抑之無數分撤則復其
　故迨諸品味人莫能識而公主家饜飫如里中糠粃
　一日大會韋氏之族於廣化里玉饌俱列暑氣將甚
　公主命取澄水帛以水蘸之掛於南軒良久滿座皆
　思挾纊澄水帛長八九尺似布而細明薄可鑒云其
　中有龍涎故能消暑毒也韋氏諸家好為葉子戲夜
　則公主以紅琉璃盤盛夜光珠令僧祁捧立堂中而
　光明如晝焉公主始有疾召術士米賨為燈法乃以
　香䗶燭遺之米氏之隣人覺香氣異常或詣門詰其
　故賨具以事對其燭方二寸上被五色文卷而爇之
　竟夕不盡郁烈之氣可聞於百步餘煙出其上即成
　樓閣臺殿之狀或云蠟中有蜃脂故也公主疾既甚
　醫者欲難其藥餌奏云得紅蜜白猿膏食之可愈上
　令訪内庫得紅蜜數石本兠离國所貢也白猿脂數
　甕本南海所獻也(山海經曰南方/有山中多白猿)雖日加餌一無其
　驗而公主薨上哀痛之自製挽歌詞令百官繼和及
　庭祭日百司與内官皆用金玉飾車輿服玩以焚於
　韋氏之庭家人爭取其灰以擇金寶及葬於東郊上
　與淑妃御延興門出内庫金玉駞馬鳳凰麒麟各髙
　數尺以為威儀其衣服玩具悉與生人無異一物已
　上皆至一百二十舁刻木為樓閣宫殿龍鳳花木人
　畜之象者不可勝計以絳羅多繡絡金銀瑟瑟為帳
　幕者亦各千隊結為幢節傘蓋彌街翳日旌旗珂珮
　兵士鹵簿率多加等以賜紫尼及女道士為侍從引
　翼焚升霄降靈之香擊歸天紫金之磬繁華輝煥殆
　二十餘里上賜酒一百斛餅餤三十駱駞各徑濶二
　尺飼役夫也京城士庶罷市奔看汗流相屬惟恐居
　後及靈車過延興門上與淑妃慟哭中外聞者無不
　傷泣同日葬乳母上又作祭乳母文詞理悲切人多
　傳寫是後上晨夕惴心掛想李可及進歎百年曲聲
　詞怨感聽之莫不淚下又教數千人作歎百年隊取
　内庫珍寶彫成首飾畫八百疋官絁作魚龍波浪文
　以為地衣每一舞而珠翠滿地可及官歴大將軍賞
　賜盈萬甚無狀左軍容使西門季𤣥素鯁直乃謂可
　及曰爾恣巧媚以惑天子滅族無日矣可及恃寵亦
　無改作可及善轉喉舌對至尊弄媚眼作頭腦連聲
　作詞唱新聲曲須㬰即百數方休時京城不調少年
　相效謂之拍彈(去/聲)一日可及乞假為子娶婦上曰即
　令送酒米以助汝嘉禮可及至舍見一中使監二銀
　榼各髙二尺餘宣賜可及始謂之酒及封啟皆實中
　也上賜可及金麒麟髙數尺可及取官車載歸私第
　西門季𤣥曰今日受賜更用官車他日破家亦須輦
　還内府不道受賞徒勞牛足後可及坐流嶺南其舊
　賜珍玩悉皆進納君子謂西門有先見之明
上敬天竺教十二年冬製二髙座賜新安國寺一為講
　座一曰唱經座各髙二丈砑沉檀為骨以漆塗之鏤
　金銀為龍鳳花木之形徧覆其上又置小方座前陳
　經案次設香盆四隅立金頴伽髙三丈磴道欄檻無
　不悉具前繡錦襜褥精巧奇絶冠于一時即設萬人
　齋勅大德僧撤首為講論上剏修安國寺臺殿廊宇
　制度宏麗就中三間華飾祕䆳天下稱之為最工人
　以夜繼日而成之上親幸賞勞觀者如堵降誕日於
　宫中結綵為寺賜升朝官已下錦袍李可及嘗教數
　百人作四方菩薩蠻隊
十四年春詔大德僧數十輩於鳳翔法門寺迎佛骨百
　官上疏諫有言憲宗故事者上曰但生得見歿而無
　恨也遂以金銀為寶刹以珠玉為寶帳香舁仍用孔
　雀氄毛飾其寶刹小者髙一丈大者二丈刻香檀為
　飛簾花檻瓦木階砌之𩔖其上徧以金銀覆之舁一
　刹則用夫數百其寶帳香舁不可勝紀工巧輝煥與
　日爭麗又悉珊瑚馬瑙真珠瑟瑟綴為幡幢計用珍
　寶不啻百斛其剪綵為幡為傘約以萬隊四月八日
　佛骨入長安自開逺門安福樓夾道佛聲振地士女
　瞻禮僧徒道從上御安福寺親自頂禮泣下霑臆即
　召兩街供奉僧賜金帛各有差仍京師耆老元和迎
　真體者悉賜銀椀錦綵長安豪家競飾車服駕肩彌
　路四方挈老扶幼來觀者莫不蔬素以待恩福時有
　軍卒斷左臂於佛前以手執之一步一禮血流灑地
　至於肘行膝步齧指截髮不可算數又有僧以艾覆
　頂上謂之鍊頂火發痛作即掉其首呼叫坊市少年
　擒之不令動搖而痛不可忍乃號哭卧於道上頭頂
　焦爛舉止蒼迫凡見者無不大哂焉上迎佛骨入内
　道塲即設金花帳温清牀龍鱗之席鳳毛之褥焚玉
　髓之香薦瓊膏之乳皆九年訶陵國所貢獻也初迎
　佛骨有詔令京城及畿甸於路傍壘土為香刹或髙
　一二丈迨八九尺悉以金翠飾之京城之内約及萬
　數是妖言香刹搖動有佛光慶雲現路衢說者迭相
　為異又坊市豪家相為無遮齋大會通衢間結綵為
　樓閣臺殿或水銀以為池金玉以為樹競聚僧徒廣
　設佛像吹螺擊鈸燈燭相繼又令小兒玉帶金額白
　脚呵唱於其間恣為嬉戲又結錦繡為小車輿以載
　歌舞如是充於輦轂之下而延夀里推為繁華之最
　是歲秋七月天子晏駕(識者以為/物極為妖)公主薨而上崩同
　昌之號明矣
僖宗皇帝即位詔歸佛骨于法門其道從威儀十無其
　一具體而已然京城耆耋士女爭為送别執手相謂
　曰六十年一度迎真身不知再見復在何時即伏首
　於前嗚咽流涕所在香刹詔悉鏟除近甸百無一二
　焉
　
　
　
　
　
　
　杜陽雜編卷下
