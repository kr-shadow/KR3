#+TITLE: 寶章待訪錄-宋-米芾
#+DATE: 2018-05-12 10:18:02
#+SOURCE: github.com/kanripo/KR3h0023 master 5ad39082                
欽定四庫全書　　　　　子部八
　提要
　　寶章待訪録　　　　　藝術類一(書畫之屬/)
　　　　(臣/)等謹案寶章待訪録一卷宋米芾撰皆紀
　　　　同時士大夫所藏晉唐墨蹟成於元祐元年
　　　　丙寅書録解題作寳墨待訪録二卷與此互
　　　　異疑陳振孫誤也自序謂太宗混一偽邦圖
　　　　書皆聚而士民之間尚或藏者懼久廢忘故
　　　　作此以俟訪分目睹的聞二類目暏者王羲
　　　　之雪晴帖以下凡五十四條内張芝王翼二
　　　　帖注云非真蓋與張直清所藏他帖連類全
　　　　載之的聞者唐僧懷素自序以下凡二十九
　　　　條大概與所撰書史相出入然書史詳而此
　　　　較畧中如王右軍來戲帖此書謂丁氏以一
　　　　萬質於鄆州梁子志處而書史則謂質於其
　　　　鄰大姓賈氏得二十千今十五年猶在賈氏
　　　　又懷素三帖此書謂見於安師文家而書史
　　　　則謂元祐戊辰安公攜至留吾家月餘今歸
　　　　章公惇云云騐其嵗月皆當在此書既成之
　　　　後知書史晚出故視此更為詳備也然其間
　　　　如晉謝奕謝安桓温三帖書史祗載竇蒙審
　　　　定印而此書又載有鍾紹京書印陳僧智永
　　　　歸田賦跋書史作開成某年而此書實作開
　　　　成五年亦有可以互相考證者今故並著於
　　　　録備𠫭訂焉
　　海岳名言　　　　　　藝術類一(書畫之屬/)
　　　　(臣/)等謹案海嶽名言一卷宋米芾撰皆其平
　　　　日論書之語於古人多所譏貶如謂歐栁為
　　　　醜怪惡札之祖徐浩肥俗更無骨氣薛稷大
　　　　字用筆如蒸餅顔魯公真字便入俗品皆深
　　　　致不滿其所紀對徽宗之語於蔡襄沈遼黄
　　　　庭堅蘇軾蔡京蔡卞尢極意詆訶史稱芾翰
　　　　墨得王獻之筆意而書中於子敬書顧不置
　　　　議論但云吾書取諸長處總而成之人見之
　　　　不知以何為祖殆亦不免放誕矜炫之習然
　　　　其心得既深所言運筆布格之法實能脫落
　　　　蹊徑獨凑單㣲為書家之圭臬信臨池者所
　　　　宜探索也其書原載入左圭百川學海中篇
　　　　頁太少今以類相從附諸書寳章待訪録之
　　　　末都為一帙焉乾隆四十六年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　寳章待訪録
　　　　　　　　　　　　　宋　米芾　撰
漢河間獻王購書必録古簡梁武元隋唐文帝金題玉
躞錦質繡章破紙斷麻取而華國天寳以後或進書得
官亦知上篤好本朝太宗混一偽邦國書皆聚然士民
之間尚或藏者既非寳鑑皆以世傳聞見浸多懼乆廢
忘因作寳章待訪録以俟訪圗書使焉元祐丙寅八月
九日
　　目覩
晉右軍王羲之書雪晴帖
　右真蹟在承務郎呉郡蘇激處集賢校理舜欽子也
　帖尾有古跋君倩字及褚氏字印
陳僧智永真草書歸田賦
　右真蹟在襄陽魏泰處故南昌人裝題曰虞世南白
　麻紙有古跋曰開成五年白馬寺臨一過潭記某官
　潭泰遊湖外㩦行賞跋累日
唐率更令歐陽詢書衛靈公天寒鑿池帖
　右真蹟麻紙在魏泰處
唐彭王傅徐浩書張九齡司徒告
　右真蹟用一尺髙絹書多渇筆詞云正大厦者柱石
　之力匡帝業者輔相之功生則保其雄名没猶稱其
　盛德今在其孫曲江人嶺南縣令張仲容處某官於
　桂林借留半月仍以紙覆裹欲為重背仲容惜其印
　縫古紙不許九齡神道碑亦浩書
唐中書令褚遂良枯木賦
　右唐粉蠟紙搨書也在承議即合肥魏倫處収以為
　真蹟魏氏刻石某官杭過潤借觀於甘露寺
唐太師顔真卿書送辛子序
　右真蹟楮紙書在寳文閣學士謝景温處前後為好
　事者以筆描二大印其文亂仍書鉉字其中幸不合
　縫鑒非鉉筆甚累墨寳某佐寳文於潭屢經賞閲
陳僧智永千文
　右唐粉蠟紙搨書有古跋云契闊艱難不敢失墜信
　好事也在前國子監直講楊褒處得於外舅王安國
　某元豐五年過金陵見之内二真字雙鈎填者然人
　猶未信為搨焉
陳僧智永千文
　右楮紙書唐人臨寫在宣德郎陳幵處恭公姪作梵
　夾册雖非真蹟秀潤圎活逼真今已罕得某嘗三閲
智永千文半卷
　右黄麻紙唐人臨書在刑部尚書丹陽蘇頌處
王右軍蘭亭燕集序
　右唐粉蠟紙雙鈎摹本在蘇激處精神筆力毫髪
　畢備下真蹟一等此係馮承素輩搨賜大臣者舜欽
　父集賢校理耆購於蜀僧元靄某與激友善毎過公
　必一出遂親為背飾
唐太師顔真卿乞米帖
　右真蹟楮紙在朝請即蘇澥處度支即中舜元子也
　得於闗中安氏士人多有臨榻本此卷古玉軸縫有
　舜元字印范仲淹而下題跋某嘗十餘閲
唐率府長史張旭四帖
　右真蹟在杭州陸氏大姓也舊有五第一秋深第二
　前發第三汝官第四昨日第五承須今所存四帖汝
　官後有一古印文記不可辨昨日承須襞紙也陸氏
　子素從奉議即闗景仁學因借橅三大帖余丱見石
　本於鎮戎軍及冠官桂林朝奉大夫闗把為使者語
　及始知石在闗氏二十五官潭把通判邠州以石本
　見寄三十五官杭而景仁為錢塘令陸氏子登進士
　第者來謁與闗謝而閲之既見真蹟獨失秋深一帖詰
　之良久顰蹙而言嘉祐中太守沈文通借觀拆留不還
　自此復借出因亦不復借閱遣工橅得之即歸詰遘
　弟遬時為郡從事乃言在其姪延嗣處後復得閱今
　歸余家
王右軍來戲帖
　右麻紙六朝人所臨寫旁注小真字數枚復以雌黄
　覆之在蘇州故相丁謂孫景處後以一萬質於鄆州
　梁子志處故相梁適孫也又有唐雙鈎橅帖亦在丁
　景處某皆有題跋
韓擇木八分
　右真蹟楮紙在丁景處第二行書官位以大字改為
　中字
唐太師顔魯公書名兩字
　右真蹟書嶺南刺史綾告在朝奉郎臨江許彦先處
唐辯才弟子草書千文
　右黄麻書在龍圗閣直學士呉郡滕元發處滕以為
　智永書某閱其前空兩才字全不書固以疑之後復
　空永字遂定為辯才弟子所書故特闕其祖師二名
　耳
唐虞世南枕卧帖
　右雙鈎唐模本在朝奉大夫錢塘闗把處上有褚氏
　圗書印闗嘗謂某曰昔越州一寺修佛殿於梁棟内
　龕藏一凾古橅數十本所可記者王右軍十七帖世
　南枕卧帖十鬬九帖褚遂良奉書寜帖上皆有褚氏
　圗書字印致功精絶毫髪乾濃畢備闗與僧善購得
　枕卧十鬬九書寜三帖
唐祕書少監虞世南積時帖
　右古雙鈎摹本在承議郎洛陽李熈處翰林學士維
　之孫亦縫有褚氏印某借橅石
唐僧髙閑草書千文
　右楮紙真蹟在承議郎李熈處
唐禮部尚書沈傳師書道林詩
　右在潭州道林寺四絶堂以杉板薄略布粉不蓋紋
　故嵗乆不脫裴休書杜甫詩只存一甫字某嘗為杜
　板行以紀其事沈牌某官潭借留書齋半嵗榻得之
　石本為撫石僧希白務於勁快多改落筆端直無復
　縹眇榮囘飛動之勢
唐太子率更令歐陽詢書荀氏漢書節
　右楮册小楷在潭州南楚門胡氏淳處
唐歐陽詢書道林之寺牌
　右在潭州道林之寺力險勁勾勒而成有刻板本又
　江南廬山多裴休題寺塔諸額雖乏筆力皆種種可
　愛
羲之千文
　右楮紙書字筆力圎熟在宣州觀察支使王仲詵處
　故相珪之姪謬題賀知章書四字於韻字下非也
顔魯公頓首夫人
　右真蹟楮紙破爛過半在駙馬都尉王晉卿家
孫過庭草書千文
　右真蹟黄麻紙書縫書有梁秀収閱字印王氏圗書
　四字随圏四轉其異製也在如上
懐素詩一首
　右真蹟絹書在王晉卿第
張長史虎兒等三帖
　右楮紙真蹟同上
晉武帝王渾王戎王衍郗愔陸統桓温陸雲謝安謝萬
等十四帖
　右真蹟在駙馬都尉李公炤第武帝王戎書字有篆
　籕氣象竒古墨色如漆紙皆磨破上有開元二字小
　印太平公主胡書印美哉不可得而加矣世之竒書
　也王涯永存珍祕印殷浩之印梁秀収閲古書記字
　印内郗愔一帖即閣本法帖所録者昔使王著取溥
　家書與閣下書雜模模此卷中獨取愔兩行餘在所
　棄哀哉謝安慰問帖字清古在二王之上宜乎批子
　敬帖尾也
晉謝奕謝安桓温三帖
　右真跡麻紙書在李公炤家上有鍾紹京書印竇蒙
　審定字印印謝安一帖為後人恐墨淡得用深墨填
　過使人惋怛與前卷並有絹帖書爵號自為名筆
黄素黄庭經
　右同上字札古無褚薛體殆六朝人所作縫有鍾紹
　京印後有陶榖漢時跋云此換鵞經也甲戌九月十
　一日百計取得此書詳觀誠無唐盛時是銛鋒筆行
　書雖恐非右軍誠爾界行有鍾紹京書印二字小印
　卷末真寫胎仙二字用陳氏圗書印印之又有錢氏
　忠孝之家印紙跋云山隂道士劉君以羣鵞獻右軍
　乞書黄庭經此是也逸少真書此經與樂毅論太史
　箴告誓文累表也蘭亭洛神賦皆行書其他並草書
　也草十行敵行書一字行書十行敵真書一字耳又
　續題云此乃明州刺史李桭景福中罷任過浚郊遺
　光禄朱卿朱卿名友文即梁祖之子後封慱王王薨
　予獲於舊邸時貞明庚辰秋也晉都梁苑因重背之
　中書舎人陶榖記是日降麻以京兆安彦威兼副都
　統米某跋云印小字乃唐越公鍾紹京印也此書在
　李太師第固是甲觀
顔魯公郭定襄争坐位第一帖
　右楮紙真蹟用先豐縣先天廣德中牒起草禿筆字
　字意相連屬飛動詭形異狀得於外也世之顔行第
　一書也縫有顔氏守一圗書字印在宣教即安師文
　處長安大姓也為解鹽池勾當官㩦入京欲背予得
　見之安自云季明文鹿脯帖在其家
晉王右軍稚恭進鎮帖
　右麻紙書蹟後有太常卿蕭祐題跋在前著作郎王
　仲修處
晉王羲之官奴帖
　右雙鈎麻紙本亦在王仲修處
唐張右史季明賀八清鑑等帖
　右楮紙真蹟筆法勁古不類他書世間季明第一書
　也在承議郎蘇液處世多刻石
懐素千文
　右絹書真蹟在蘇液處沈遘刻板本是也
懐素書任華草書歌
　右真蹟兩幅絹書字法清逸歌辭竒偉在駙馬都尉
　王晉卿第尚方有三幅乃其後幅適完嘗請出第觀
　復歸尚方
李邕多熱要葛粉帖
　右白麻紙真蹟上有唐氏雜蹟字印陳氏圗書字印
　勾德元圗書記字印紫微舎人石揚休物今在其孫
　前宿州支使夷庚處前一帖與光八郎謝惠鹿帖真
　蹟余過甬上於夷庚處購得之
懐素草書祝融髙座帖
　右絹書兩行此字入神石紫微嘗刻石有六行今不
　見前四行問夷庚云在王洙參政家此亦為其子弟
　購去矣
陳賢草書帖
　右六七紙字竒逸難辨如日本書上亦有唐氏雜蹟
　字印在駙馬都尉李公炤家
顔真卿祭叔濠州使君文
　右真蹟楮紙書改抹多在長安安氏子師文㩦至京
顔真卿踈拙帖
　右麻紙書真字清勁秀發亦與李大夫時顔責硤州
　别駕此顔第一帖也
懐素三帖
　右絹帖云貧道胷中如刀刺第二帖見顔公第三帖
　律公發懐素不與世之第一帖也亦見於師文
懐素自序
　右在湖北運判承議郎蘇泌處前一帖破碎不存其
　父舜欽補之
庾翼帖全幅上有竇蒙審定印
張芝王翼二帖非真
虞世南汝南公主墓誌
歐陽詢碧牋四帖草聖
顔真卿與李大夫奏事張溆二帖
懐素草書三幅楊凝式書三帖
皇象急就唐橅竒絶
　右在故相張公齊賢孫名直清字汝欽處今為楚州
　山陽主簿
王右軍桓温破羗帖有開元印唐懐充跋
　右筆法入神竒絶帖與王仲脩學士家稚恭帖同是
　神物有開元印懐充跋在蘇澄道淵之子之純處今
　為歙州判官
王獻之送梨帖有黎氏印連栁公權跋王右軍言叙帖
兩行有貞觀半印徐僧權字
　右在左藏庫副使劉季孫處據栁公權跋於唐太宗
　書前雜出獻之書乃將其父書却黏於獻之帖後云
　又一帖栁誤以父為子矣况不知書者乎
李邕四帖内一幅碧牋有唐氏雜迹印勾德元圗書記
印陳氏圗書印與石夷庚所藏多熱帖同
　右在章子厚家
王右軍筆陣圗前有自寫真紙緊薄如金葉索索有聲
　右同上章公自云借於趙竦今為蔡河撥發
王右軍紙妙筆精帖有貞觀印王大令日寒帖有唐氏
雜迹印
　右故相王曽家物在其孫景融處後為前龍圗待制
　沈括存中取之古跋右軍作羊欣大令作薄紹之仍
　將大厯嵗跋刮去數字填為薛邕記之而故相薛居
　正題曰和傅遺余此蓋和凝為薛氏故物歸居正耳
　唐太宗雅不喜子敬書故時人以他名名之以應募
　所謂紹之書曰乃於耳字不刮去及不次獻之頓首
　字猶在一分許可識大厯所跋既不能辨復為不鑒
　之人所収遂使至寳永失其真吁可痛也
　　的聞
唐僧懐素自序
　右在朝奉即蘇液處杭州沈氏嘗刻板本泌激皆舜
　欽子蘇氏自參知政事易簡之子耆耆子舜欽欽之
　子激四世好事有精鑒亦張彦逺之比已上三事並
　激云見之
洪元眘集右軍越州兩碑
　右真蹟在越州僧正子文處嘗通許借未果
褚遂良書黄庭經
　右聞緑綾所書丁謂孫倩處質在無錫民家士多因
　邑官借出
王右軍書家譜
　右在山隂縣王氏家越州教授王渙之以書扺某具
　言有此書
虞世南書經
　右同上在越州上虞
晉中令王獻之已復此莭帖
　右在朝請大夫新昌石元之家闗景仁屢見之嘗橅
　石某見兩本字札精妙
虞世南書汝南公主銘起草
　右在通直即洛陽王䕶處見橅本給事中舉元子云
　真蹟在洛陽好事家有古跋
歐陽詢四帖
　右同上
顔魯公書韻海
　右聞大書朱字魯公書小字他人作蘇駒云在其父
　刑部尚書處
栁公權書栁尊師墓誌
　右真蹟在錢塘唐坰處
張長史千文三帖
　右同上模石乃李師中也洛陽人
歐陽詢鄱陽帖
　右同上模石在靈隐寺
褚遂良臨王右軍二帖
　右同上並坰自云未肯輕出
老子西昇經褚遂良書閻立本畫
　右在觀文殿學士洛陽馮京處
晉王渾真草帖晉張翼帖宋阮研帖宋蕭思話表文帝
批答
　右在駙馬都尉李瑋處某並見石本後見李云在髙
　橋楊氏未獲見
顔真卿寒食帖
　右綾紙書在中書舍人錢勰處世多石本
王右軍玉潤帖
　右蘇州教授閭丘籲云在承議即建安王寔處有古
　跋令裝書人背乆不還及剪却半跋皆唐名公也付
　理不可得匠人願陪四十千即知其竊真得金已多
蘭亭橅本
　右正議大夫章惇跋蘇激所収蘭亭云此與吾家所
　収同
褚遂良奉書寜帖
　右見闗把某見石本
晉葛𤣥飛白天台字
　右見石本真蹟聞在台州
唐東宮長史陸柬之書十八學士賛
　右西京留臺王瓘云在舎弟珪處
唐髙閑書令狐楚詩
　右真蹟在户部尚書康季常家某見石本在湖州
歐陽詢二帖
　右在朝議大夫晁端彦處其本與蘇州進士周沔
懐素書蕭常侍日下三帖
　右同上
宋羊欣宋翼二帖並楮令模蘭亭
　右見中書舎人蘇軾云在故相王随之孫景昌處橅
　石在湖州墨妙亭屢見石本今在沈存中括家
栁公權紫絲靸蘭亭詩二帖
　右待制王廣淵橅石跋云龍圗大諫李公帥府暇日
　出書請橅石李師中也洛陽人
張長史全本千文
　右見臨淮令曽孝藴云在京師謝氏亦寳文逺公族
　也
顔魯公帖一軸五幅
　右見湖州廵檢供奉官石裔駙馬之孫云在其兄處
王子敬帖
　右宣義王碩云其父所収未得將出
　
　
　
　
　
　
　
　寳章待訪録
