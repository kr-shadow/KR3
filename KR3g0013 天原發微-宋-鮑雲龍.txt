#+TITLE: 天原發微-宋-鮑雲龍
#+DATE: 2016-06-11 12:23:20
#+SOURCE: github.com/kanripo/KR3g0013 master 2f6c74fb                
欽定四庫全書　　　　　子部七
　天原發微總目　　　　　術數類一(數學之屬/)
　　　　凡例　　　　　各類之圖
　　　　名義　　　　　問答節要
　　卷之一
　　　　太極　　　　　動靜
　　　　靜動　　　　　辨方
　　　　𤣥渾
　　卷之二
　　　　分二　　　　　衍五
　　　　觀象　　　　　太陽
　　　　太隂
　　卷之三
　　　　少陽　　　　　少隂
　　　　天樞　　　　　歲㑹
　　　　司氣
　　卷之四
　　　　卦氣　　　　　盈縮
　　　　象數　　　　　先後
　　　　左右
　　卷之五
　　　　二中　　　　　陽復
　　　　數原　　　　　鬼神
　　　　變化
　　　　(臣/)等謹案天原發微五卷宋鮑雲龍撰雲龍
　　　　字景翔歙縣人景祐中鄉貢進士入元不仕
　　　　食貧力學以秦漢以來言天者或拘於數術
　　　　或淪於空虚致天人之故鬱而不明因取易
　　　　中諸大節目博考詳究先列諸儒之說於前
　　　　而以己見辨論其下擬易大𫝊天數二十有
　　　　五立目二十五篇曰太極以明道體曰動静
　　　　以明道用曰静動以明用本於體曰辨方言
　　　　一嵗運行必胎坎位曰𤣥渾言萬物終始總
　　　　攝天行曰分二言動静初分曰衍五言隂陽
　　　　再分曰觀象言四象生兩儀之故曰太陽曰
　　　　太隂曰少陽曰少隂以日月星辰分配用邵
　　　　子之說與大𫝊㫖異曰天樞言北辰曰嵗㑹
　　　　言十二次曰司氣言七十二候曰卦氣言焦
　　　　京學為太𤣥所出曰盈縮言置閏曰象數言
　　　　圖書曰先後言先後天曰左右言左旋右旋
　　　　曰二中言五六為天地中曰陽復言復為天
　　　　心曰數原言萬變不出一理曰鬼神言後世
　　　　所謂鬼神多非其正曰變化言天有天之變
　　　　化人有人之變化而以朱子主敬之說終之
　　　　深有見於天人合一之理雖其中或泛濫象
　　　　數多取揚雄舊說不免稍近於襍而要其貫
　　　　串通達條縷分明精粗内外無不該貫實說
　　　　易家綱領固未以小疵掩其大醇也元元貞
　　　　間鄭昭祖刋行其書方回為之序至於明初
　　　　其族人鮑寧本趙汸之說附入辨正百餘條
　　　　剖析異同多所推闡又作篇目名義及採雲
　　　　龍與方回答問之語為節要一卷冠之於首
　　　　蓋亦能發明雲龍之學者然於原文頗有所
　　　　刪改非復元貞刋本之舊矣乾隆四十二年
　　　　二月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
天原發微序
伏羲發造化之秘而寓之卦書憂天下後世之荒於無
也孔子就陰陽卦畫上推出太極来又懼天下後世之
錮於有也荒於無則舍人言天入於䜟緯而人事廢錮
於有則舍天言人出於智巧而天道泯二者皆非體用
一源之學也是以聖人既以形而上者載之易矣子貢
又曰性與天道不可得聞其抑揚反覆之微旨深矣朱
子謂先聖教人就逐事上説合凑將来即歸大處濓溪
却就大腦頭上發出使人透體便知二者各有所指其
原則一而已上天下地曰宇孰有大於天地者往古来
今曰宙孰有逺於古今者愚謂大者天地一者太極一
則久久則大宇宙之間孰有加於此哉是故一而大謂
之天天包地外乾以一畫而包坤地之二是為三數言
天則三才在其中矣識一陰一陽之謂道則人之仁義
地之剛柔不言可知茲不揆陋庸妄纉輯先儒要語成
二十五篇上合天數以理為經以氣為緯自太極而下
天原發微序
伏羲發造化之秘而寓之卦書憂天下後世之荒於無
也孔子就陰陽卦畫上推出太極来又懼天下後世之
錮於有也荒於無則舍人言天入於䜟緯而人事廢錮
於有則舍天言人出於智巧而天道泯二者皆非體用
一源之學也是以聖人既以形而上者載之易矣子貢
又曰性與天道不可得聞其抑揚反覆之微旨深矣朱
子謂先聖教人就逐事上説合凑將来即歸大處濓溪
却就大腦頭上發出使人透體便知二者各有所指其
原則一而已上天下地曰宇孰有大於天地者往古来
今曰宙孰有逺於古今者愚謂大者天地一者太極一
則久久則大宇宙之間孰有加於此哉是故一而大謂
之天天包地外乾以一畫而包坤地之二是為三數言
天則三才在其中矣識一陰一陽之謂道則人之仁義
地之剛柔不言可知茲不揆陋庸妄纉輯先儒要語成
二十五篇上合天數以理為經以氣為緯自太極而下
判為天地燦為日月星辰分為四時五行隱於河洛
之精微散於大易之象數古今往来人物聚散屈伸
相禪消息盈虚之為千萬變不過曰通於晝夜而知
其説皆祖濓洛以来及儒先緒餘鎔鑄其語言意脉
以為之辭非敢角而馳也雖蠡測管窺未易精博掇
其大者書之使世之言天者知太極本不離於陰陽
陰陽亦不離於太極物物賦受之中莫匪造化流行
之妙故曰明於天地之性而不惑於神怪君子之學
孰有大於此哉知此則識向上根源矣若天星垣𤣥
漠躔度隱微言某事則某應此固司天者之事若以
五行陰陽太極求之亦吾儒性分内事也昔人有言
理究伊川數窮康節如詣其極則亦一而已矣惟窮
理盡性至命之君子得之孔子大聖人也猶曰好古
敏求又曰不知老之將至其所以忘食忘憂者果為
何事况下於聖人萬萬者哉愚也未之有得是有望
於當世之博雅君子也庚寅嵗長至日紫陽後學鮑
雲龍序
知其然不知其所以然可乎其然如何形而下者也其
所以然如何形而上者也蒼蒼天也孔子曰知我者其
天乎孟子曰知其性則知天矣此亦蒼蒼者非歟天有
形有象有氣有數有萬物皆形而下者也藝精術專讀
多見博或知之形而上者一言以蔽之曰道析而言之
天理天命天性天心天則天德天威天討在圖為圖在
書為書在易為易在範為範不測謂神不息謂誠何謂
元亨利貞何謂剛徤中正巫祝毉卜知乎哉江之南紫
陽山之北黄山之下有隱君子魯齋鮑公精於易學無
書不觀妙年冠計偕選年七十一長囘一歲與囘兄弟
交終其身客於同里廣西道儒學副提舉敬齋鄭公之
家交友相得貲之著書其書曰天原發微五卷二十五
篇天果有原乎曰有即所謂形而上之道也漢儒曰道
之大原出於天如此則是先有天而後有道原本也宜
當曰道者天之原而天之形象氣數萬物道之末也器
也公之書首太極陰陽未生先有此道故孔子曰太
極陰陽既生道在陰陽既有天地道在天地既有萬
物道在萬物故朱子曰一物各具一太極次二曰動
靜次三曰靜動人皆知對待流行之動而不知天與
聖人主靜實為動之君動靜自元起靜動自貞起故
也後二篇明造化之鬼神非老釋之鬼神述造化之
變化及學問之變化皆有功斯道往聖先賢前作後
述搜𤣥獵㝠㕘以已見天原之微備矣是書也往復
難問將十年敬齋梓其書行世囘宿諾魯齋以序文
序文至以今年十一月十七日日南至而魯齋前十
日以疾不起家僅有一孫嗚呼痛哉牖下尚有一卷
未刻敬齋為竟其事囘聞之輒增書魯齋生謝本末
併就書敬齋樂善尚義之美能盡師友之義而囘所
書亦庶乎不負兄弟之義云魯齋名雲龍字景翔
敬齋名昭祖字孔明與囘皆古歙州歙縣人元貞
二年丙申十二月十五日已酉里友弟方回萬里
序
天有原乎曰有太極是也太極果何物乎曰無物也太
極判有天有地有人有萬物皆物也獨太極則非物也
物器也有道焉物氣也有理焉物形質也有命焉有性
焉有心焉囿乎器成乎氣凝乎形質而為物則有象有
數有色有聲有臭有味有長短小大重輕多少皆顯者
也有微者焉合顯微而一貫之則得之矣是故言器不
言道言氣不言理言形質不言命性心滑於土苴為小
伎不知天者也乃若言道而違器言理而舍氣言命性
心而外形質淪於空虚為異端亦不知天者也吾友鮑
景翔述聖賢格言著天原發微其知天者歟且周子所
謂無極而太極者何也此之謂道此之謂理上帝以此
降衷之謂命庶類以此秉彞之謂性人得此以為喜怒
哀樂未發之中之謂心總其原而言之則謂之太極欲
求所謂極之太者而不可得也則謂之無極萬有粲然
畢具而無端倪無方所無兆朕朱子所謂造化之樞紐
品彚之根柢以為非物而實則為物之祖以為無物而
未嘗不行乎有物之中學者知此則知天之原矣景翔
取程子語發之名之曰冲漠㣲乎哉此知天第一義也
由冲漠有二氣故動静静動之說次之曰動静者以一
元對待流行之氣兼言之也動而生陽静而生隂太極
非能動也動者氣也氣亦非始於動也動前有静莫知
其端以其動者先言之元為四徳之首也所以聖人體
元出庶物外之著見者也曰静動者以一嵗流行之氣
専言之也剥復之間有坤卦四時有冬一日有夜非謂
有静無動也静為動體貞為四徳之幹也所以聖人主
静立人極内之存養者也其次曰辨方者北方也隂終
子半陽始子半在書朔易在𤣥罔冥故正固二義龜蛇
象之曰𤣥渾者天形也天之外不可知也天之内皆氣
也天包地體而氣貫之海地為底流至無地則天氣吸
水一涸無迹以日行地底消之也曰分二者隂陽也曰
衍五者水火木金土也缺一不可二氣五行無極二五
妙合真精淮南大戴謂日火外景金水内景道家者流
謂金水潜光收視返聽以養其生謂日有食火有滅不
欲外明先儒非之當明而明為離晉當晦而晦為明夷
天不可廢日火異端乃欲廢日與火可乎曰觀象者日
月星辰也太陽日太隂月少陽星而少隂無象天之十
二次天壤也七八九六有變不變寒暑晦明無乎不在
舉其大者言之也曰天樞者北辰也北辰無星在北極
星内一度有半至宋人始知之斗杓所建以正四時故
謂之辰曰嵗㑹者邵子經世書也以一嵗十二月推一
元十二㑹氣北而南則治氣南而北則亂疫癘藥療旱
潦貯儲輔相裁成又在乎人曰司氣者七十二候曰卦
氣者六日七分月更六候出大小戴四卦配四時六十
卦配三百六十五日四分日之一出於焦京知天之一
端也曰盈縮者攷氣盈朔虚以置閏也曰象數者河圖
八卦洛書九疇也曰先後者伏羲易先天也文王周公
易後天也孔子兼先後天𫝊易者也天未然而我先之
天已然而我後之先後之義也曰左右者天左旋七曜
右轉也南面而觀易之初畫其字為一即有左有右有
中再畫為二交二為十即又有上有下有中以一為圈
置十於内則天圎地方左東右西前南後北上午下子
六合虚而包地四維實以承天河洛先天三圖皆然曰
二中者天數五居中地數六居中圖書一居五中人居
天地中心居人中即三聖授受之中也曰陽復者復卦
七日来復也曰復者若失之而再得之喜之也自午至
子為七以日代月為日聖人於姤不言崇陽也隔中孚
一卦六日七分卦氣之說亦巧矣姑存之若夫數原鬼
神變化三篇景翔猶未輕繕寫其大綱莫要於易莫備
於關洛以来諸老所言矣幸卒成之以惠後學昔朱子
嘗欲為大爾雅而近世有為性理字義者未若此知天
之原而能發其微也雖然體用一原顯微無間言天而
滑於小伎則裨竈梓慎落下閎鮮于妄人耿夀昌巫咸
甘石之徒皆能之言天而淪於異端則老子之道生一
有生於無列子莊子之太始太素太初王輔嗣之寂然
至無孔頴逹之不生而物自生與夫釋氏之無形本寂
寥皆誕也天道之與器也天理之與氣也天命天性天
心之與形質也未始相離屈伸消息幽明死生之故初
非二致一以貫之可也而所以貫之如何其惟敬之謂
乎敬則誠誠則一立坤二之直方至乾二之閑存誠之
通動為先元而貞動此敬也誠之復静為先貞而元静
此敬也自太極析而言之心性命理道合而言之道而
已一太極而已無愧於太極之所以與我者敬而已敬
之至誠而已探原發㣲致知也始事也窮原造㣲力行
也終事也吾儕不可不勉也景翔與予同邑而長一嵗
今年六十有六寳祐戊午鄉貢進士其書二十五篇擬
天數二十有五云至元辛卯三月十一日戴元表序
辨正凡例
　一魯齋鮑先生雲龍著天原發㣲二十五篇擬易大
　　傳天數二十有五又散為三百八十四條擬易卦
　　三百八十四爻可見此書全本於易原本各條正
　　文大字書之所採先儒格言作註則低一字分行
　　細書于下書成於前元元貞間已刻梓盛行其書
　　所論多隂陽造化性命鬼神之理皆祖述徃聖先
　　賢格言惜乎類聚有法而選擇未精此辨正所以
　　作也
　一辨正新本各條正文與註文俱作大字書但註文
　　低一字辨正比註文又低一字其間小節目有所
　　去取則細註于下
　一辨正云者註文有失則考據先儒之說以正之其
　　間盖有存其文而辨于後者依朱子孝經刋誤例
　　也亦有不勝其繁而刪之只舉其得失之辭而辨
　　于後者依中庸或問辨諸說得失例也
　一辨正大節目如太極篇蔡節齋以無極解易字又
　　謂易乃太極所自出魯齋謂易在兩儀萬化之先
　　天樞篇馬融指北辰為太極等語象數篇以混淪
　　言太極以河圖生成數分隂陽以河圖四正配四
　　陽卦主意皆與朱子異愚於太極河圖各著總論
　　于下其餘則隨文見義而辨正之各見本篇下
　一魯齋所採先儒語録及經世等書以各書原文考
　　之有字様訛謬或脱漏者或前條註文錯入後條
　　者或引一段居中而上下文意不相接者想此必
　　門人代録而有此失今各據原文改正
　一少陽篇所列星辰方位及所主災祥並出春秋傳
　　國語及歴代史書天文志虚谷云吾輩非星翁術
　　士姑知其畧而已今一依舊本無辨正
　一象數篇原註多有碍今以胡雲峰所註㕘校去取
　　隨見本篇
　一近代先儒陳定宇趙東山於此書各有議東山書
　　城南曹仲逹所蔵近年方得觀只於額上畧節標
　　寫凡二十餘處其當理者悉入辨正中以東山二
　　字書之定字議則未之見也
　一前後辨正共百餘條其分辨異同處多係要義
　一按魯齋虚谷戴元表三序所云太極之判與太極
　　𣺌茫之始等語未免猶襲漢唐之失予於太極篇
　　辨正中已採呉文正之言以正諸儒之誤復深求
　　朱子邵子之說而剖析于下觀序文者當知之
　一虚谷序辯漢儒言天字與朱子稍異問荅節要中
　　載魯齋荅語已明故不贅論
　一此書有小節得失不及悉辯者以其非要義所關
　　不欲繁其辭學者但於大者求之則小者自不能
　　掩也
　
　
　
　
　
　
　
　
伏羲氏王天下龍馬負圖出河其數一六居下二七居
上三八居左四九居右五十居中伏羲則之以畫八卦
　
　
　
　
　
　
　
　
大禹治水神龜出洛負文列於背有數至九其數以五
居中戴九履一左三右七二四為肩六八為足禹因第
之以成九疇

　朱子曰○此所謂無極而太極也所以動而陽静而
　隂之本體也然非有以離乎隂陽也即隂陽而指其
　本體不雜乎隂陽而為言爾□此○之動而陽静而
　隂也中○者其本體也□者陽之動也○之用所以
　行也□者隂之静也○之體所以立也□者□之根
　也□者□之根也□此陽變隂合而生水火木金
　土也□者陽之變也□者隂之合也○隂盛故居右
　○陽盛故居左○陽穉故次火○隂穉故次水○冲
　氣故居中而水火之□交系乎上隂根陽陽根隂也
　水而木木而火火而土土而金金而復水如環無端
　五氣布四時行也○□□五行一隂陽五殊二實
　無餘欠隂陽一太極精粗本末無彼此也太極本無
　極上天之載無聲臭也五行之生各一其性氣殊質
　異各一其○無假借也□此無極二五所以妙合無
　間也○乾男坤女以氣化者言也各一其性而男女
　一太極也○萬物化生以形化者言也各一其性而
　萬物一太極也
　
　
　
　
　
　
　
　
　易繫辭上曰易有太極是生兩儀兩儀生四象四象
　生八卦八卦定吉㐫吉㓙生大業
　
　
　
　
　
　
　
　
繫辭曰易有太極是生兩儀兩儀生四象四象生八卦
卲子曰一分為二二分為四四分為八是為八卦自八
而十六十六而三十二三十二而六十四尤見法象自
然之妙也

　
　
　
　
　
　
　
　
易大傳曰天地定位山澤通氣雷風相薄水火不相射
八卦相錯數徃者順知來者逆是故易逆數也
雷以動之風以散之雨以潤之日以烜之艮以止之兊
以說之乾以君之坤以蔵之
　邵子曰此一節明伏羲八卦也八卦相錯者明交相
　錯而成六十四也數徃者順若順天而行是左旋也
　皆巳生之卦也故云數徃也知来者逆若逆天而行
　是右行也皆未生之卦也故云知来也夫易之數由
　逆而成矣此一節直解圖意若逆知四時之謂也
　朱子曰以横圖觀之有乾一而後有兊二有兊二而
　後有離三有離三而後有震四有震四而巽五坎六
　艮七坤八亦以次而生焉此易之所以成也而圓圖之
　左方自震之初為冬至離兊之中為春分以至於乾
　之末而交夏至焉皆進而得其已生之卦猶自今日
　而追數昨日也故曰數徃者順其右方自巽之初為
　夏至坎艮之中為秋分以至於坤之末而交冬至焉
　皆進而得其未生之卦猶自今日而逆計来日也故
　曰知来者逆然本易之所以成則其先後始終如横
　圖及圓圖右方之序而已故曰易逆數也

　雲峯胡氏曰朱子嘗欲於方圓圖内取出方圖在外
　庶圓圖虚中以象太極今從之邵子詩云天地定位
　否泰反類山澤通氣咸損見義雷風相薄恒益起意
　水火相射既濟未濟四象相交成十六事朱子曰
　此是釋方圖中兩交股底且如西北角乾東南角
　坤是天地定位便對西南角否東北角泰次乾是
　兊次坤是艮山澤通氣便對次否之咸次泰之損
　後四卦亦如此共十六事以是推之方圖八卦之
　位即是横圖生出之序横圖乾一坤八自前而後
　方圖乾一坤八自下而上由卦之有八故不相隔
　而交者左右各七如兊次乾乾與兊即交於其次
　如此者凡七隔一卦交者六如乾與離隔一卦相
　交同人大有亦隔一卦相對兊與震離與巽震與
　坎巽與艮坎與坤皆是隔二卦交者五如乾與震隔
　二卦相交无妄大壯亦隔二卦相對兊與巽離與坎
　震與艮巽與坤皆是隔三卦交者四乾與巽兊與坎
　離與艮震與坤隔四卦交者三乾與坎兊與艮離與
　坤隔五卦交者二乾與艮兊與坤隔六卦交者一乾
　與坤不相隔者其交最多上下各七交之最逺者其
　交最少上下各一西北與東南二隅交西南與東北
　二隅不交無他東北陽方西南陰方西北東南陰陽
　之交故此二隅其交最宻而經世之數獨於其交者
　有取焉有㫖哉○邵子曰圖皆從中起方圖自中起
　則有震巽之一陰一陽然後有坎離艮兊之二陰二
　陽又然後成乾坤之三陰三陽其序皆自内而外内
　四卦四震四巽相配而近有雷風相薄之象震巽之
　外十二卦縱横有坎離有水火不相射之象坎離之
　外二十卦縱横有艮兊有山澤通氣之象艮兊之外
　二十八卦縱横有乾坤有天地定位之象四而十二
　十二而二十二十而二十八皆有隔八相生之妙又
　其中為震巽者各四自是而為坎離者各八而坎離
　之上下四震四巽復存焉自震巽坎離之外而為艮
　兊者各十二而艮兊之上下震巽坎離者各四又自
　震巽坎離艮兊之外為乾坤者各十六而乾坤之上
　下為震巽坎離艮兊者又各四焉
　
　
　
　
　
　
　
　
　雲峯胡氏曰右十二月卦氣或謂出京房非也復至
　日臨八月易固言之矣皇極經世書以一嵗之月一
　日之辰配一元之㑹一運之世皆十二也亥子之交
　混沌始判巳午之交升降攸分一日十二時如此一
　嵗十二月如此一元十二㑹皆如此俯仰乾坤之消
　息上下古今之盛衰觀此十二卦亦可見矣十二月
　三十六旬分之則七十二候三十六陽分之則為七
　十二畫此圖縱而數之陽與隂皆自一而六横而數
　之陽六其六合之為三十六又見得陽一而隂二三
　十六陽貫乎三十六隂之中天地間無非一陽氣之
　運而已息於復盈於乾消於姤虚於坤消息盈虚天
　行也易獨於剥卦言之其意深矣即圎圖六十四卦
　而四分之左自復一陽至臨二陽所厯十六卦以踰
　四分之一臨之二陽至乾六陽所厯之八而四四而
　二二而一不過四分之一右之隂亦然始極緩終極
　速蓋震離生於少隂乾兊生於太陽震一陽動而為
　復即其初少隂中之一陽也隂中之陽其進也緩此
　復之後所以厯十六卦而後為臨也臨下體兊自一
　陽進而二陽已得其初太陽之陽矣陽中之陽其進
　也速此臨之後所以不越十六卦而為泰為壯為夬
　為乾也右之隂亦然或曰十二卦體但有乾坤震巽
　艮兊無坎離何也曰震巽一陽一隂坎離二陽二隂
　所以未便成三陽三隂者離中有少隂而二陽分必
　至於兊則隂在外而二陽合遂可進而成三陽之乾
　坎中有少陽而二隂分必至於艮則陽在外而二隂
　合遂可進而成三隂之坤復姤一陽一隂之後必厯
　十六卦而後成二陽臨二隂遯者政以其間有坎離
　故也

易大傳曰帝出乎震齊乎巽相見乎離致役乎坤說言
乎兊戰乎乾勞乎坎成言乎艮萬物出乎震震東方也
齊乎巽巽東南也齊也者言萬物之絜齊也離也者明
也萬物皆相見南方之卦也聖人南面而聽天下嚮明
而治盖取諸此也坤也者地也萬物皆致養焉故曰致
役乎坤兊正秋也萬物之所説也故曰説言乎兊戰乎
乾乾西北之卦也言隂陽相薄也坎者水也正北方之
卦也勞卦也萬物之所歸也故曰勞乎坎艮東北之卦
也萬物之所成終而所成始也故曰成言乎艮神也者
妙萬物而為言者也動萬物者莫疾乎雷撓萬物者莫
疾乎風燥萬物者莫熯乎火說萬物者莫説乎澤潤萬
物者莫潤乎水終萬物始萬物者莫盛乎艮故水火相
逮雷風不相悖山澤通氣然後能變化既成萬物也
　邵子曰至哉文王之作易也其得天地之用乎故乾
　坤交而為泰坎離交而為既濟也乾生於子坤生於
　午坎終於寅離終於申以應天之時也置乾於西北
　退坤為西南長子用事而長女代母坎離得位而兊
　艮為耦以應地之方也王者之法其盡於是矣○朱
　子曰此言文王改易伏羲卦圖之意也盖自乾南坤
　北而交則乾北坤南而為泰矣自離東坎西而交則
　離西坎東而為既濟矣乾坤之交者自其所已成而
　反其所由生也故再變則乾退乎西北坤退乎西南
　也坎離之變者東自上而西西自下而東也故乾坤
　既退則離得乾位而坎得坤位也震用事者發生於
　東方巽代母者長養於東南也○雲峯胡氏曰先天
　對待後天流行先天變而為後天流行中又自有對
　待所以説卦言先天必繼之以後天而於後天之末
　又終之以先天也





　
　
　
　
　
　
　
　
　
　
　
　
　
　
　
　天原發微圖説
欽定四庫全書
　天原發微篇目名義　　　　明　鮑寧　撰
　太極○摠天地萬物之理而得名魯齋云雖涵隂陽
　　動靜於其中而不雜隂陽動靜以為言㓗净精微
　　不涉纎毫人力其措辭命意不與下二篇相雜者
　　此也
　動靜○有太極則有動靜太極理也動靜氣也理乘
　　氣而行萬化之源也
　靜動　其立意與上篇動靜不同從造化流行一歳
　　之終而復始説起葢動靜自元起靜動自貞起是
　　也
　辨方　言造化起於北方隂終於子半陽生於子半
　　也虚谷謂亦前篇主靜之意魯齋謂彼言天而此
　　言地實有不同也
　𤣥渾　言天行健其氣無涯陽得兼隂故摠天地言
　　之也
　分二　動靜分為隂陽也
　衍五　隂陽衍為五行也
　觀象　兩儀生四象此摠言其綱也
　太陽　太隂　少陽　少隂　此以四象分言也舉
　　其要言之在易為七八九六在天為日月星辰在
　　地為水火土石推而廣之葢無物不然也
　天樞　北辰居中不動旋斗杓於外以建四時齊七
　　政有人君之象也
　歲㑹　日月之行一歲十二㑹以一歲之數推一元
　　之數即邵子經世書所衍之妙也
　司氣　一年有四時八節十二月二十四氣七十二
　　候也
　卦氣　出焦京所傳以四卦配四時六十卦配三百
　　六十五日四分日之一揚子雲之𤣥㫖邵子之先
　　天皆有合乎此也
　盈縮　一朞之日以二十四氣計之而有餘以十二
　　朔計之而不足故置閏以定時成歲也
　象數　明河圖洛書自然之數示易範之所自出也
　先後　伏羲易先天也文王易後天也孔子十翼兼
　　先後天也聖人先天而天不違後天而奉天時與
　　道為一也
　左右　言左旋右旋天道日月一也河圖洛書二也
　　先天圖三也
　二中　天數中於五地數中於六二中數流行天地
　　間得其中者則正而吉也
　陽復　五月一隂生即剥去一陽至十月六陽剥盡
　　十一月而一陽復生曰陽復者喜之也
　數原　數出於氣雖有萬變然以理揆之則其原一
　　也
　鬼神　舉其要言之即二氣之屈伸徃来者也分言
　　之大傳始説幽明次説死生末説鬼神之情狀葢
　　有未易窮究者上蔡謝氏云須是將来做箇題目
　　入思議始得是也
　變化　在天地有隂陽之變化在人有氣質之變化
　　氣質之變化從學問中来始乎為士終乎為聖人
　　也
　
　
　
　
　
　
　
　
　
　
　
　天原發微篇目名義
欽定四庫全書
　天原發微問答節要　　　　明　鮑寧　撰
　　魯齋著天原發微二十五篇虚谷一一辨析其義
　　前後問難凡數十札魯齋皆有答辭原本分作三
　　卷今本去煩複削瑕纇間採要義附入各篇條下
　　復選其文理明粹足以啓發人者録作一卷庶後
　　學觀之有以知二先生用意之不茍云鮑寧題
問曰冲漠者論周子太極無極取程子冲漠無联萬象
森然巳著十字為證此一叚本易有太極周子無極又
引邵子心為太極道為太極之下引游氏所謂寂然無
思萬善未發是無極也此心昭然靈源不昧是太極也
西山真氏曰喜怒哀樂未發渾然一性而已無形無象
之中萬善畢具豈非無極而太極乎末釋易有太極一
叚尤佳足以破陸象山兄弟之彊辨有功斯道不少也
　答曰易有太極而周子言無極只是無形而有此理
　古今言理學一大綱領也今止以太極二字分章而
　冠於二十五篇之首者正以其為萬物之本雖涵隂
　陽動靜於其中而不雜隂陽動靜以為言潔淨精微
　不涉纎毫人力所以措辭命意不敢與下二篇相雜
　者此也
問曰道為太極心為太極邵子語也太極有理而無形
朱子語也或問予今以器對道言氣對理言又以命性
心對形質言得無多命字性字否予答曰道與理互言
之大言之為道精言之為理命乃維天之命於穆不已
之命非死生貴賤夀夭之命一以理言一以氣言予所
云命理也性有天命之性氣質之性予以性為太極指
天命之性也心有道心人心有已發之心有未發之心
予所指道心也未發之心也道理命性心皆無形迹方
所聲臭可求皆太極也所從言異耳
　答曰邵子曰道為太極朱子謂道指天地萬物自然
　之理而言愚謂道即太極也今曰為者葢言天道流
　行所以賦予萬物而為之太極也又曰心為太極朱
　子謂心指人得是理以為一身之主而言真氏謂萬
　物總㑹於吾心以此而應萬變各適其當又為一事
　一物之太極矣斯言得之下繫曰形而上者謂之道
　形而下者謂之器上繫曰一隂一陽之謂道朱子曰
　隂陽便是器道便是太極今先生序起處便云太極
　非物也物器也有道焉物氣也有理焉物形質也有
　命性心焉辭不費而意味足如群蟄久閉之後半夜
　劈初一聲之雷轟轟自九天而下聞者莫不蘇醒也
　竒哉竒哉中庸曰維天之命於穆不已天之所以為
　天朱子曰天命即天道也又曰太極之動靜是天命
　之流行也此命以理言而不以氣言非死生夀夭之
　謂命矣子思子曰天命之謂性此則純是天理非太極
　而何若夫氣質之性乃此理墮於人之形體中或晦
　或明已非天命之本然矣至於人之一心即又統天
　命之性以為之主人而無心心而非道則何以應萬
　事之變而使之各當其理此邵子所以曰心為太極
　也然心者虚靈知覺之物雖無方所可指而有形便
　有氣謂之道心乃是理義上發出来底若謂心為太
　極也須玩味為之一字始得且心感物而動始有人
　心道心之分精一執中皆是動時工夫以道心為性
　以中為未發者皆誤也又垂教曰太極是道如何又
　是理如何又言命性心又自解曰天所賦為命人所
　受為性而心所以盡性至命皆太極也此語始有歸
　宿矣愚又舉程說以證之曰天道流行賦予萬物是
　之謂命萬事萬殊各有天然之則是之謂理人得是
　理以生謂之性是性所存虚靈知覺為一身之主宰
　是之謂心實則非二也然則太極也道也理也命性
　心也可一以貫之矣
問曰道之大原出於天此一句董子語疑尚有病道太
極也未有天先有道既有天道在天中及有地道在地
中至於有人有物則道亦不離人物之中故曰一物各
具一太極邵子曰太極已見氣也亦有病謂太極已見
氣則太極有迹矣謂道之大原出於天此語不敢引用
如此則道在有天之後矣皆恐未安
　答曰易乾鑿度云太極未見氣太初者氣之始太始
　者形之始太素者質之始此四句者同論天地之前
　天地之始此云太極未見氣今邵子却云已見氣愚
　謂邵子見識精到决不道此恐是傳寫之間誤未字
　為已字耳未可知前已辨之矣又曰道之大原出於
　天天不變道亦不變此董子告武帝䇿中語也愚謂
　此箇天字恐是指天理之總處而言孔子所謂性與
　天道中庸所謂天命之謂性朱子所謂太極之動靜
　是天命之流行此天即理也便是太極為萬化之大
　原處來教疑其有病某也未敢奉命
問曰冲漠也動靜也靜動也此三者天下之大議論也
謹之謹之其為序也渠容易言
　答曰冲漠者太極也天地萬物人倫萬化無一不繫
　於此動靜者陽動隂靜也太極由此而行天地萬物
　人倫萬化亦無不繫於此靜動者由冬而春而夏而
　秋太極随此而流行於一歲中也天地萬物人倫萬
　化亦無不繫於此議論之大孰有大於此乎
問曰今先專論天之靜動未說人之靜動故引太𤣥所
謂罔𠖇者雖兩字却只是一箇靜意其云罔者有之舍
而註曰有生於無𠖇者明之藏而註曰明以幽自藏亦
大抵近乎老子之說老子謂道生一有生於無夫太極
生兩儀不是道生一太極本無極亦不是有生於無絲
毫差而霄壤隔不可不謹也真西山讀書記第二十卷
極字條中辨析甚明老釋之學說有說無俱不分曉不
過於無則泥於有老子曰有物混成先天地生此近乎
太極也而可以有物言乎此道也而可曰物乎佛氏因
之亦曰有物先天地無形本寂寥又走衮入作用是性
弄精䰟上去尤非吾儒之所謂太極至於列莊議論依
倣太極則曰太易未見氣太初氣之始太始形之始太
素質之始則皆涉乎太極已判之後見氣見質見形而
不見此理之本原矣豈儒者之言乎揚子之學以𤣥凖
易魏鶴山甞以其象數取之三三而九與二二而四二四
而八朱子亦以其曉數取之獨有生於無偏主於靜乃
老氏緒論也執事所謂靜動者有坤卦而後有復卦有
冬而後春有夜而後晝有貞而後元易固言之乾靜専
動直坤靜翕動闢程子又有云不専一則不能直遂不
翕聚則不能發散
　答曰太𤣥罔者有之舍註云有生於無𠖇者明之蔵
　註云明以幽自蔵此又宋范之徒不善為註而失其
　㫖矣今盡削之而後可孟子引陽虎為仁不富之言
　虎何人哉人非而言是君子取之况於𤣥乎愚取罔
　𠖇二字而釋之曰罔者有之舍冬至以後是也罔如
　以虚器而藏乎物之實天地閉塞而成冬歛藏陽氣
　於九地之下而不淺斯之謂舍也𠖇者明之藏大雪
　以前是也陽明之氣生於子而盛於已隂𠖇之氣生
　於午而熾於亥冬者藏也昔為陽明而散為光風霽
　月者今為隂晦而藏於幽崖寒谷也君子之闇然而
　日章造化之功成而身退(寧按闇然日章是言/罔功成身退是言𠖇)是或
　一道罔𠖇自是兩義張氏曰𠖇當為北罔當為中𠖇
　如人之背罔如背之心罔𠖇亦不是一箇靜意𠖇當
　動極而靜之初罔當静極而動之初罔𠖇是包涵一
　箇動與靜在中而未露也削去其註而鍜鍊其辭則
　查滓不留而本真見矣曰正固曰朔易曰罔𠖇曰龜
　蛇曰靜動葢有如磁石引針而膠漆莫解也又曰佛
　氏因有物無形之語又滚走入作用是性弄精䰟上
　去非吾儒之所謂太極列莊論議依倣太極則或曰
　太易或曰太初又曰太始太素則皆涉乎太極已判
　之後見氣見形見質而不見此理之本原老佛之徒
　言無則過於無言有則過於有全與儒者不同此段
　引用皆已從佛老區穴裏做將来所以知其病祖而
　欲㧞其本塞其源也若昌黎公闢佛止從皮鞟外闢
　之知佛為世法之害而不知佛之病祖一旦至海上
　遂為大顛屈得頭低吾儒之學所以要造其極不徒
　在言語文章必須知道而後可使本根耐固不為邪
　説動揺識其窟穴處從而敺之則彼自屈服而易為
　力矣西山真氏曰自周子以前凡論太極皆以氣言
　莊列是也此邵子太極已見氣也之語所以不敢引
　也孰知太極之為理而非氣也哉吾今而後知先生
　之粹於儒學而視佛老為贅疣矣豈不快哉
問曰王弼曰天地以本為心者也凡動息則靜靜非對
動者也雷動風行運化萬變寂然至無是其本矣故動
息地中乃天地之心見也若以有為心則異類未獲存
矣予斷斷然非之曰此老氏之說也按易乾卦之彖傳
曰乾元者始而亨者也利貞者性情也朱子曰元亨是
動發用在外利貞是靜而伏藏在内又曰性情如言本
體元亨是發用處利貞是収歛歸本體處又曰天地之
心别無可做只是生物而已又引碩果不食而為説曰
到冬時若無生意矣不知却收歛在下每實各具生理
便見生生不窮之意朱子明言天地之心與生生不窮
之意如此而輔嗣乃云寂然至無是其本矣如此則是
死殺了天地之心木實草子之在地中者凍而至死乎
既無凍死之理則是有生生之意有生生之意則是天
地以生物為心其謂若以有為心則異類未獲存矣恐
當一筆勾去之不然則存而闢之
　答曰闢王弼之靜近乎老其說曰天地以本為心動
　息則靜靜非對動寂然至無是其本矣又以一隂一
　陽為無隂無陽尤為謬戾此則佛老謂清凈則天地
　歸之意史氏斥之以為王何之罪浮於桀紂其来久
　矣先生闢之之嚴其又孟子闢邪説之心歟侯喜服
　矣然則輔嗣之說正所謂靜而無動物也寂㓕也豈
　知天地之心某前引其説却不敢盡以予之合周程
　邵王四説而聽學者之自擇則非専取其靜矣今謹
　如来教述其説書於後以闢之曰輔嗣之説老氏之
　説也其曰寂然至無天地生生不息豈無也哉其曰
　靜非對動則是死殺了天地之心木實草子與根之
　在地中果無陽動之意則將盡凍而至於死乎碩果
　在地萌芽在核即一果之㣲而天地之心見矣烏乎
　靜或者曰靜中有動固也然斯時也龍蛇蟄藏草木
　歸根孰見其為動者愚曰不然萬物収歛生意藏宿
　於心身若死而心則活矣是乃不動之動藏乎其中
　而人不見其動耳必如此説而坤復動靜之意始圓
　不然人但見其形靜而不知其中有動者存則易流
　入於輔嗣之説朱子曰元亨是動發用在外利貞是
　靜伏藏在内愚曰謂之伏藏在内果何物也即昔日
　之陽動於外者今而伏於此故曰利貞者性情也言
　性而帶箇情便有動意此即天地含生之心以此見
　寂然至無不謂之妄而何雖然動不自動必自靜来
　吾儒亦不可因輔嗣而以靜為諱也
問曰揚子雲之學某頗不取其所謂爰清爰静惟寂惟
寞近乎老氏之學故立於哀平衰亂之朝王莾簒弑之
際而不能去其所謂太𤣥者擬易卦之字義乃是厯法
取一歳三百六十日之晝夜為賛為測易之卦有内外
貞悔又有乗承比應互反飛伏揲蓍則有七八九六之
變如太𤣥一定死殺硬本未可擬易之奥良以其學偏
於靜有見於易坤之柔而昧乎用六之利永貞故終其
身能柔而不能剛其言已差其立朝不足法所著太𤣥
世間無此亦可據愚見不若専取周子主靜立人極之
説為佳
　答曰揚子雲之為人朱子綱目書之行不足取久矣
　先儒謂其捐棄世故一禪内學似今世所謂不通世
　務之儒相似然太𤣥之作古人亦多有好之者如馬
　公邵子是也又不可以一眚掩其美栁子厚文亦是
　如此
問曰辨方者謂造化以北方為首朔易二名龜蛇二物
罔𠖇二義人身二腎以明冬至子半舊年新年分一月
而二之亦是前段主靜之意某謂執事之學稱揚子雲
者多而參以邵子隂陽之間之見然攷之先天圖萬化
生於子復卦之下惟震之一畫見天地心靜不終靜靜
為動根動靜靜動間不容髪執事謂合王周程邵數説
觀之是也然王弼與正義不是吾儒學問終可疑
　答曰辨方之意似與靜動相連實不然也彼言天而
　此言地也若合而不分則四方上下前後左右又似
　無星之秤無寸之尺矣此所以不容不别作一義以
　申之中雖分用揚子雲語只是形容題目却不把作
　正用
問曰分二者謂隂陽也衍五者謂五行也皆周子通書
之衍義也
　本章詳矣兹不贅
問曰觀象者以日月星辰為四象也似與朱子具載邵
子畫卦次序老陽少陽老隂少隂不同四象之初止是
隂陽老少揲蓍則有七八九六在天為隂陽太少在地
為剛柔太少而隂陽太少不止日月星辰在一嵗則春
夏秋冬暖熱寒凉在一日則子午卯酉旦晝暮夜前輩
不識畫卦次序不曉隂陽老少四象但謂兩儀為天地
(兩儀只是一隂一陽兩箇儀兩畫是/也象者擬左陽右隂畫在地上耳)天地生四象為日
月星辰而已
　答曰所謂剛柔隂陽老少之象天地間事事物物皆
　有之人之自少至老時之自春至冬日之自晝至夜
　木有根本枝葉花有開謝收結莫不皆然特以其在
　易象者舉其㣲而在天象者示其著爾先生以在天
　在地在一歲一日言之其得之矣
問曰天樞當只是北辰今觀所著維北有斗至萬象森
列八句却只説北斗註中有曰魁一星為天樞謂北斗
至其空後方引程子曰北辰自是不動朱子曰北辰北
極天之樞也此却非北斗天樞只是一物不是兩物欲
望改定此章先只是北辰居所而衆星拱之末後却説
北斗爾雅䟽中謂北極謂之北辰者極中也辰時也居
天之中人望之在北因名北極斗杓所建以正四時故
云北辰論語云為政以徳譬如北辰是也如此則辰也
斗杓也常相向者也古謂北極即是北辰至朱文公方
攷見北辰在北極星内一度半辰無星也爾雅䟽謂斗
杓所建以正四時故謂之辰亦佳望修潤分曉
　答曰天樞當只是北辰今所著云維北有斗以下八
　句只説北斗註中又謂魁星為天樞及後空處方引
　程子朱子以說北辰為天之樞此髙明之見洞燭其
　失而救之也第不知北辰名天樞而北斗第一星曰
　魁亦名天樞何也豈北斗與北辰之在天皆為天之
　樞紐而不可易故相同乎北辰居中不動固矣而天
　官又曰斗為帝車運乎中央何耶皆所未喻某述此
　章時失於匆遽未曽仔細校勘所以誤也去冬求教
　時將謂先生髙以天下之學不肯屑意于此今乃恵
　教而加以精核後學之福也愚少見豫章羅君箕山
　閔公伯冶胡公自言知天云北辰不是北斗北極五
　星極星在四星間辰星又在極星之内今夜有雲不
　見何時當為拈出庚申至今三十餘年悔當時不問
　其詳今看先儒紙上所談終未分曉兹䝉賜教曰北
　極謂之北辰人望之在北因名北極耳又舉爾雅䟽
　曰斗杓所建以正四時故云北辰如此則二名又相
　雜矣既謂之斗杓又謂之北辰可乎誠所未喻又曰
　如此則辰也斗杓也常相向也果如此論則相向之
　狀若何斗杓而向北辰則不指十二辰而指天心北
　辰而向斗杓則辰又無迹可驗愚不能决更求師指
　朱文公謂北辰在北極星内一度有半然被蔡季通
　問云極星只在天中東西南北皆取正於極而極星
　皆在其上何也文公無以答去後思之却云只是背
　坐極星極星便是北而南則無定位如何如何
問曰京房卦氣揚子因之為太𤣥揚子太𤣥邵子因之
為經世經世精於太𤣥太𤣥精於卦氣執事之言是矣
然愚見終不以為然記得前朝厯必書坎震離兊與夫
辟公卿大夫之名於厯中七十二候亦書之今厯皆去
之惟於一月之首書六候耳焦氏易林今傳於世一卦
變六十三卦四千九十六占其辭甚率神其説者以為
占必有驗然京房得之以殺身揚子又以艱深文淺易
為太𤣥亦終至於敗名京房之病在於泥數而昧理揚
子之病在於學老氏之靜而不知動邵子髙矣妙矣然
開物閉物之説不亦小待天地乎所以程子不肯學其
數近世祝秘皇極音聲數尤鄙俚自謂已知今日之事
恐偶中也知道君子當付之黙魏鶴山最喜太𤣥有一
長句想已見矣因又思之邵康節詩冬至子之半天心
無改移一陽初動處萬物未生時即冬至節十一月中
陽已復矣六日七分之説必謂更隔中孚一卦六爻而
後陽復如此則康節詩不可用也吾儕非好辨亦要分
曉而已胷中一有滯礙則道理晦又記得蔡九峰書傳
閏月定四時筭數俱差與朱子語録不合曾下筭子一
筭否
　答曰太𤣥倣焦京卦氣而作朱子已言之矣若邵子
　之學乃得之李挺之其傳出於希夷有自来矣又有
　所謂音聲之學乃自其家傳伊川丈人得之其於
　揚子之書有以發邵子之獨智而充廣之矣吾觀邵
　子與二程所交甚宻程子甞稱之曰堯夫之學大抵
　似揚雄又曰亦不盡如之則於揚子之學信乎其深
　有所得矣故其每取揚子之説有曰洛下閎改顓帝
　厯為太初厯揚子雲凖太初而作太𤣥凡八十一首
　九分共三卦凡五隔四四分之則四分當一卦卦氣
　起於中孚故首中卦又云子雲既知厯法又知厯理
　又云子雲作太𤣥可謂知天地之心而詩又有内外
　天人之説天根而對以月窟卦氣亦用六日七分其
　他黙㑹處尤多未易枚舉是經世之作於太𤣥不無
　所助也而謂其學盡出於𤣥則不可某非深於𤣥者
　也亦粗識其梗槩而不忍棄耳彼蘓氏之易且不識
　性宜其不取太𤣥之儗易而謂其以艱深而文淺易
　易有竒一偶一而揚子雲有□焉人謂其好竒字而
　怪也多載酒以問之豈知其多識先秦古書焉今觀
　商卣所刻有作□作□一象天􁁆象地□象人其文
　已見於商豈子雲所杜撰者字既本於古而數尤合
　於易人見其數以三起謂一生三而近於老也詎知
　太極函三為一而易乾初畫亦止有三焉由是推之
　三三而九三九二十七三其天三三其地四三其天
　五三其地六其為數也亦無徃而不與易合豈五千
　文之可例耶學雖未純亦一竒也自先漢以来至今
　千數百年好之者不下一二十家今不暇述舉其大
　言之如唐之大儒昌黎公尊之以為聖人之徒宋之
　大儒司馬公甞凖之以作潛虚彼其功名在宇宙纉
　著在通鑑而其精神心術則寓於潛虚之一書今人
　才不曉其㫖又取而罵之當知康節之在當時與司馬
　公相與至矣此書豈無自而作葢亦祖於𤣥耳一自
　莽大夫之書出於朱子而後諸儒始有議論而薄其
　為人先儒論之詳矣為其止是深潛其思潛心於内
　如世之所謂書癡耳其學所以有體無用其潛於内
　者未必純乎正所以動而行於外者未免易於差也
　其投閣其美新亦本諸此朱子既書之以為後世為
　儒而無節義之戒矣而其於𤣥間亦取焉亦道並行
　而不相悖也所以世之鉅人絶徳間有好之者豈其
　胷中盡無斟酌而妄取之哉必有以也得非以其理
　之所在人心所同自有不可磨滅者郭璞術之至不
　足道者也吾儒所不齒既殺其身矣而其書猶傳荀
　卿子天下之賤儒也既不識性又以其徒殺天下學
　士今其書猶在而無恙此何理哉取其善以去其不
　善也至於京房之易得之焦延夀延夀之在當時亦
　以此得名甞曰得我道以亡身者京生也既逆知其
　不令終矣而京亦竟以是殺其身其學若不足取矣
　然觀其忠於告君而君不用則其心亦可亮朱子不
　咎其人而取之以衍易一卦而六十四推而至於四
　千九十六誠足以為易道之助也其他如歐陽氏之
　司天考朱漢上之卦氣圖又取之焉雖與易之本㫖
　不合而亦無害於理先生何絶之深也又詔曰今若
　以六日七分為是則十一月為冬至節於此時陽已
　復矣必謂更隔中孚一卦六爻而後復則康節子半
　之詩不可用也斯言誠是矣愚謂六日七分之説起
　於復卦七日来復之語按易稽覽圖云九月剥卦陽
　盡至十一月復卦陽来剥復中間隔坤一卦有六日
　七分舉成數言故曰七日来復康節之詩正指此時
　而言也今稽之卦氣序又謂隔中孚一卦六爻而後
　陽復似覺有異愚謂不然隔坤一卦者以每月辟卦
　論也隔中孚一卦者以十一月五卦未濟蹇頤中孚
　復論也復卦既為十一月之辟一卦足矣而又以卦
　氣序而分五者五亦復卦中之條目耳五六三十日
　加以三十五分始成一月之數候以分朔氣為内外
　一侯二夫三卿四公五辟公正當復之上卦之下更
　以復之六爻推之初九鶡鴠不鳴也六二虎始交也
　六三茘挺出也至六四六五則蚯蚓結麈角解是為
　冬至卦氣起於中孚夜半子時𧺫厯法正在於此以
　五卦言雖曰中孚以辟卦言之則復之六四六五也
　中孚之外安有復而曰隔中孚而後復云者此分水
　泉動為上六一爻葢以復卦至此爻而終所以結筭
　十一月之辟卦云耳或者又曰復言七日而不言月
　遂舉詩之一日二日以證之以為六日七分雖巧而
　於本㫖有礙愚又以為不然復止言日耳而今必求
　以月解之可乎復之一卦坤下為震震少陽也其數
　則七震東方日出之地也故得言日故曰七日来復
　取此為義耳如曰臨以八月言臨之下卦為兊兊為
　月其數少隂八故曰八月也所以臨言月而不言日
　者以兊也復言日而不言月者以震也易之取義豈
　茍然哉今必求以日易月而為之辭其不愈入於鑿
　乎敢以是質之明鑑之下然則卦氣也太𤣥也皇極
　經世也以表言之是皆為步占之書耳而於厯不為
　無補以裏言之則卦氣近乎術太𤣥近乎道而皇極
　經世則貫理與數而一之數外無理理外無數故能
　舉日月星辰水火土石皇帝王伯易書詩春秋洋洋
　乎天人之際内聖外王之道備矣是可以易言哉是
　可以京焦揚雄輩所能髣髴也哉
問曰卦氣内引邵子詩若無揚子天人學焉有莊生内
外篇擊壤吟中不見此詩全篇以愚意味之邵子非真
以美揚子莊子也蓋借以自喻在我者學貫天人故能
著為觀物内篇外篇耳揚子雲不識性則天人之學未
為精莊子内篇礙理已多外篇則尤多礙理者泰初有
無無有註泰初易説云氣之始也似有大疵又曰太一
形虛與禮記夫禮必本於太一又大不同曰性者生之
質也只説得氣質之性如伯夷死名盜跖死利同為傷
生伐性如此則全無是非只要生不要死来教所作卦
氣義説序有云用舍行藏修身俟命罔不在中随時之
義大矣此說未為不是但専守十月純坤理㑹藏心于
淵而已即道家金水之説也區區竊謂執事於揚子之
學有所得故於靜動一篇尤着力為説未若學孔子仕
止久速各當其可時止則止何必純坤之為據乎
　答曰揚子之𤣥前賢已好之不敢沒其善揚子之失
　朱子已書之不可掩其過此天下萬世之公是非前
　已評之矣程子曰漢儒之中愚必以揚子為賢第不
　合黽勉於莽賢之間畏死而不敢去是安得為大丈
　夫哉朱子又曰子雲為人思沉㑹去思索如隂陽消
　長之妙他直是去推求某戊子冬甞作卦氣義説本
　之焦京而輔以楊雄蓋取其善隂陽而用之也豈取
　其藏心于淵而放其出處之謬哉雖至愚極陋之人
　亦知其為失身於莽而無坤六二直方之操矣吾儕
　讀書為士胷中尚有耿耿存詎肯低首下心而為是
　貪生茍禄之為耶如卦氣説序中所謂用舍行藏者
　豈曰一於退而已哉昔伊尹之耕于有莘也是藏也
　使上不遇湯亦終於藏耳上有湯矣而下若無尹之
　才尹豈求用哉惟上下交相遇而後可否則終藏焉
　可也嚴子陵上有光武為故人尚且必於求退豈其
　好靜哉胷中自有竒見耳故曰君子難進易退也茍
　時不遇道不行西唐山中亦可授業也河汾水曲亦
　可講道也依樹為屋竹罃為杯亦可徜徉也何必校
　書天禄食粟黄門喪其名節哉獨不聞任永之盲乎
　獨不聞杜微之瞶乎孔子曰用之則行舎之則藏孟
　子曰君子行法以俟命而已矣中庸曰君子而時中
　易曰隨時之義大矣哉非孔子各當其可之謂乎時
　當堯舜而為巢由庶乎其可時當莽閏而為揚雄君
　子恥之故曰邦有道貧且賤焉恥也邦無道富且貴
　焉恥也以一歲觀之自子至已六陽之月光風霽月
　之時也此臯䕫稷卨伊傅周召之徒得以行其志於
　其中又有復臨泰壯夬乾之别各有斟酌順時而動
　可也豈可一於出自亥至午六隂之月晦𠖇否塞之
　時也此商山四皓竹溪六逸之徒隠居以求其志於
　其中又有姤遯否觀剥坤之殊自分劑量相時以處
　可也豈可一於入邵子所謂皇帝王伯者是也三百
　六十各有其日弦望晦朔各有其月温凉燥濕寒暑
　代謝君子處之曲折萬變又莫不與天之一時一刻
　一動一靜相周旋觀燕鴈之徃来而知進退驗草木
　之榮悴而體吉㓙一六十卦氣圖中便如天地之運
　世變輪雲之轉以吾身處之以吾心度之同一機括
　此書蓋有所感而作也豈曰規規焉放揚子雲之步
　武而為是篇哉先生既有以教不敢隠而不言
問曰易曰復其見天地之心乎程子曰一陽復于下乃
天地生物之心也先儒皆以靜為見天地之心葢不知
動之端乃天地之心也又曰復卦非天地之心復則見
天地之心與周子邵子之説各不同周子於坤上說靜
専言靜也邵子以坤復兩卦言靜動兼乎一靜一動之
間也程子於動之端言天地之心尤有功於學者矣第
靜非對動王輔嗣之説不然也寂然至無尤不然也動
息地中乃天地之心見又大不然也如謂動息地中則
生意絶滅龍蛇蟄而身亦死乎草木落而根亦槁乎天
地以生物為心惟恐其不生也故陽氣潛于土中震雷
伏於地下皆生物之心也真西山讀書記第十七卷天
地之心一條先引易次引程子所言矣又次引朱子所
言明註問王輔嗣説寂然至無為天地心如何朱子曰
彼説非也若靜處説無不知下面一畫作甚麽又曰十
月豈得無天地之心流行只自若又天地自有箇無心
之心西山復於其末引簡在帝心帝乃震怒及人心天
意等語而曰天本無心安得有意况於怒乎以其福善
禍淫不少差忒若有意於怒焉耳朱子所謂無心之心
學者所宜深體也論至此則輔嗣靜非對動寂然至無
乃老氏之説孔穎達正義不生而物自生乃附㑹輔嗣
之説是不可不削之也不削之則存其説而辨正之不
然是亦老氏之學矣
　答曰復其見天地之心乎又辟王弼寂然至無以天
　地為心一段以靜非對動不然也寂然至無尤不然
　也遂援引周程邵子朱子西山真氏之語説得痛快
　輔嗣可謂無所逃其罪矣兹不贅請以朱子無心之
　心一條為對可乎夫天地流行豈有心哉謂之有心
　固不可謂之無心亦不可謂其有心則鑿謂其無心
　則邈鑿則降殃降祥是有私意天有私意否乎邈則
　以天道為難知為善為惡者一付之𣺌茫矣謂天無
　心又可乎然則欲知天地無心之心即程子所謂曠
　然而大公物来而順應者是也殛鯀興禹豈舜殛之
　興之哉殛其所當殛我無私怒興其所當興我無私
　喜是可以覩天地之無心矣無非寂滅也以理不以
　氣氣行而理亦行我有善而帝心簡天與理契如磁
　石之吸鍼也彼有惡而帝震怒天與欲違如水遇火
　而必克也其簡在也其震怒也非天有二心也人自
　有理欲之分故天亦自從而二之耳動於毫釐而應
　於影響孰得以窺其際此無心之心所以非輔嗣寂
　然至無之心也要必有主宰於𠖇𠖇之中者
問曰七日来復止是自午至子七月而陽復聖人崇陽
抑隂故於夏至不言京房六日七分之説以為厯法則
誠巧矣除四卦主二十四氣餘六十卦各得六日七分
恐伏羲文王周公之易無是也六日七分而冬至陽復
其餘皆六日七分而交一卦恐於易道無相干涉漢上
朱震子發獨取之有漢上易圖兩大册其中卦氣圖可
攷似當著論以明其不然譬之參同契借易以言鉛汞
於易本指不切也
　答曰詳味六日七分之㫖已著其説於陽復篇矣兹
　不敢贅魏伯陽參同契朱子所深取愚甞讀之亦是
　一説未可少也
問曰大衍之數五十小衍則五大衍則十其五而為五
十正義以十干十二攴二十八宿為五十乃鄭康成附
㑹漢儒之言恐不可取
　答曰某作數原雖本大衍而推其起數則自動靜中
　来河圖洛書皆其祖也大易一部象數已言未言皆
　已燦然於中矣别當繳呈以求印證
問曰未脱藳三篇鬼神變化有定本可抄亦似難而易
不知數原作如何説望了畢日示教併此全部大字作
淨本為佳小卜筮書留此可不必入二十五篇内也
　答曰鬼神有定本可抄然亦似難而易也愚則曰易
　而實難私竊以為人死曰鬼不是死了便去為鬼纔
　氣散即屬隂耳鬼神亦如人之生於世也生於世者
　自有許多人生於天者自有許多氣生於山川丘陵
　淵澤中自有許多鳥獸草木蟲魚而為羽毛鱗介不
　可一日息也然則生於幽明之中亦自有許多鬼神
　千變萬化充塞宇宙者何限在天為日月星辰自是
　一類有風霆雨露之變在地為山嶽河海自是一類
　有興雲雨出怪物之變在物為水火土石自是一類
　有海若山魑之變人有人之鬼神精氣魂魄是也精
　氣聚則為人魂遊魄降散則為鬼矣康節謂人死復
　為鬼鬼死復為人與坡公所謂幽則為鬼神明則復
　為人者二先生之言又近佛老之説也如何如何未
　免於儒學轉一步耳大抵鬼神不外隂陽隂陽無徃
　不在鬼神亦無徃不在也變化亦自隂陽中推出至
　於數原亦原於一隂一陽而生也微而毫釐絲忽大
　而正澗溝載精而道徳性命粗而日用飲食幽而鬼
　神造化之隠微顯而日月星辰之度數皆莫逃乎此
　也理有許多數有許多相為對待可離可合可縱可
　横亦無徃而不相值也少俟畢功以求印證兹不縷
　縷云
續承示至小卜筮書論左傳遇在二字遇為觀變玩占
在為觀象玩辭良是執事長某一嵗考據精博辨析粹
明不特年髙於某識見亦髙今之學者不特吾鄉無之
恐當世未必有斯人也
　某下士晚聞道其於天人性命之學不以饑寒而輟
　僻處山林離去師友深以為憂今荷出爨下桐斵而
　弦之升之清廟與雲門大卷者埓青萍長價此生何
　幸耶卜筮一書今借名筮學研幾上卷筮原中卷筮
　議下卷筮驗别當具呈求教
比日承令嗣来讀所賜書燈下一再展玩乃知𤣥妙奥
博不特知原而發微又將窮原而造微某戯謂被魯齋
出一大策問令某答策一道可笑也體用一原之原顯
微無間之微兩箇好字面又被魯齋摘取竒矣竒矣
　某庚寅三月初避地雲嵐再遷上南煙杏二村因感
　天時人事之變歸著此書正擬著筆未有其名數月
　後夜夢中忽若有所得曰子可著天原發㣲云醒而
　書之故以名篇非妄自杜撰今沐取斷木而青黄之
　敢不淬礪終業以副雅望
　
　
　
　天原發㣲問答節要
欽定四庫全書
　天原發微卷一上　　　　宋　鮑雲龍　撰
　　　　　　　　　　　　明　鮑寧　辨正
　　　太極(元名冲漠/)
　太極者無聲無臭之中有箇至極之理是為造化之
　樞紐品彚之根柢在天地則天地中有太極如户有
　樞如衣有紐(此下原有挈其綱也四字/東山議其叅以人為今刪)在萬物則萬
　物中有太極如木有根如榦有柢(此下有立其本也/四字東山議見上)
　(今/剛)謂之無耶冲漠無眹之中萬象森然已具謂之有
　耶當初元無一物而不可究詰其為理也至髙而不
　遺於卑至妙而不離於徼(音呌猶邊徼之徼出老子/註又云則禮記竅於山川)
　(之竅言其所自出也/註云竅謂山澤通氣)至精而不雜於氣至神而不滯
　於物(此下原有天地間未生者生未發者發無不生/死於其間也東山謂其籠罩之辭又引北辰居)
　(所而經星七政環遶為喻東山謂其不然今/悉刪之而以魯齋問荅語補下文四十九字)是為萬
　物之本涵陰陽動靜於其中而不雜陰陽動靜以為
　言今以太極名篇而冠二十五篇之首實古今言理
　學一綱領也
易大傳曰易有太極
　朱子荅學者曰天地間只有動靜兩端循環不已更
　無餘事此所謂易而其動其靜必有所以動靜之理
　焉是則所謂太極也(按原本註文只從答西山書起/似欠提頭今採朱子語録補上)
　(文/)又答蔡西山書曰所以闔闢徃来而無窮者以其
　有是理爾有是理則天地設位而易行乎其中兩生
　四四生八至於八則三變相因而三才可見聖人因
　之畫為八卦以形變易之妙而定吉凶此後方可以
　書言此易字不可以書言也易變易也(此下原有陰/陽交錯千變)
　(萬化皆從此出按此字指易而言陰陽交錯便是易/如何又説皆從此出今考朱子語録無此數語乃後)
　(人增入/合刪去)兼指一動一靜已發未發而言太極者性情
　之妙乃一動一靜已發未發之理太極中全是一箇
　善若三百八十四爻有善有惡皆是陰陽變化已後
　方有通書曰誠無為太極也幾善惡陰陽也徳曰仁
　義禮智信五行也皆就圖上説(此下原引朱漢上一/節凡七十字意欠明)
　(切今/刪去)張南軒曰太極者萬理總㑹之名所以形性之
　妙若只曰性不曰太極只去未發上認不見功用曰
　太極則性之妙見自稟賦觀之謂之命自通天地人
　觀之謂之理萬物各具一理是物物一太極萬理同
　出一原是萬物綂體一太極也○愚曰極無不在民
　極則有總㑹之義北極則有樞紐之義皇極則有標
　準之義謂之太極則是源頭只有此理立乎二氣五
　行萬物之先而行乎二氣五行萬物之内無總㑹之
　形而實為萬物之總㑹無樞紐之形而實為萬物之
　樞紐無標準之形而實為萬物之標準
周子曰無極而太極
　愚按此句即程子所謂冲漠無朕萬象森然已具(今/按)
　(近思録所載如此又易傳附録云寂然不動萬象森/然已具二者文雖小異而大旨則同原本此下又引)
　(蔡節齋云周子無極之眞實冇得於夫子易/之一言義有未當合刪辨見篇末總論下)今舉朱
　子六條以釋此一句其主太極而言者有三一曰象
　數未形而理已具二曰未有天地畢竟是有此理三
　曰無極者只是説當初元無一物只有此理便㑹動
　靜生陰陽主陰陽言者亦有三一曰從陰陽處看太
　極便在陰陽裏今人説陰陽上别有箇無形無影底
　是太極非也二曰太極只是天地萬物之理其中各
　有一箇太極三曰非有以離乎隂陽即陰陽而指其
　本體不雜陰陽而為言爾(此下原本有主太極而言/太極在陰陽之先陰陽未)
　(生也主陰陽而言太極在陰陽之内陰陽既生也等/語一百四十餘字乃魯齋本蔡氏之言而增益之義)
　(有得失合刪/去并論于下)
　　寧按先儒謂理氣不可分先後蔡節齋乃云主太
　　極而言太極在陰陽之先陰陽未生也主陰陽而
　　言太極在陰陽之内陰陽既生也非獨在先二字
　　非是但以主太極主陰陽分言便不是了今魯齋
　　採朱子語六條以三條主太極三條主陰陽為是
　　據於分屬使朱子語意不圓如曰象數未形而理
　　已具曰未有天地畢竟是有此理如此却只説得
　　理一邊離了氣一邊今考語録云太極者象數未
　　形而其理已具之稱形器已具而其理無联之目
　　又云太極只是天地萬物之理未有天地之先畢
　　竟是有此理動而生陽亦只是理靜而生陰亦只
　　是理又云此理不是懸空在那裏纔有天地萬物
　　之理便有天地萬物之氣纔有天地萬物之氣則
　　此理便全在天地萬物之中詳此皆以理氣交互
　　説魯齋只截上一半言理便覺偏一邊去要之理
　　氣本無先後只為氣以理為主故先言理後言氣
　　先儒謂天下無理外之氣亦無氣外之理則理與
　　氣實未嘗相離也非知道者孰能識之
朱子曰太極所以指天地萬物之根無極所以著無聲
無臭之妙以其無器與形而天地萬物之理無不在是
故曰無極而太極以其具天地萬物之理而無器與形
故曰太極本無極以其在無物之前而未嘗不立於有
物之後以為在陰陽之外而未嘗不行於陰陽之中以
為通貫全體無乎不在則又無聲臭影響之可言其髙
極乎無極太極之妙而實不離乎日用之間又曰上天
之載是就有中説無無極而太極是就無中説有無極所
以狀夫無聲無臭之妙太極是名此理之極致
　自無極太極推而下之則萬一各正小大有定一物
　各具一太極自二五生物推而上之(原本誤作太極/本無極推而上)
　(之今/改正)則是萬為一一實萬分萬物體綂一太極(按是/萬為)
　(一一實萬分萬一各正小/大有定出通書理性命章)雖二氣五行生人生物萬
　有不齊(原本此下有太極行乎其中自有條理間架/不是儱侗都無一物東山謂條理間架豈所)
　(以言太極今易/以下文八字)而太極之妙無不在所以外邊纔感
　中間便應眼前觸着撞着都是這道理大小各快活
　愚聞之師曰周子無極而太極一句是順説太極本
　無極一句是倒説上天之載無聲無臭猶周子所謂
　無極而太極也若移詩之二句倒言之曰無聲無臭
　上天之載亦何不可所謂無極而太極者非是以無
　極加於太極之上也象山不肯拈太極本無極一句
　只攻上句徒肆强辨某若得見象山敢問晚學未通
　請公將太極来看一看象山必大怒曰太極是無形
　之物是天地所根本之理如何將来看我無可將爾
　無可看即是無極也然則周子無極而太極太極本
　無極真千古攧撲不破之議論也
　　寧按臨川呉氏有云太極本無體用之分其流行
　　變化者皆氣機之闔闢有靜時有動時當其靜也
　　太極在其中以其靜也因以為太極之體及其動
　　也太極亦在其中以其動也因以為太極之用太
　　極之冲漠無联聲臭泯然者無時而不然不以動
　　靜而有間而亦何體用之分哉又曰開物之前渾
　　沌太始混元之如此者太極為之也開物之後有
　　天地有人物如此者太極為之也閉物之後人銷
　　物盡天地又合為渾沌者亦太極為之也太極
　　常常如此始終一般無增無減無分無合故以
　　未判已判言太極者不知道之言也○寧按邵子
　　云太極既分兩儀立矣朱子易學啟蒙云太極之
　　判始生一竒一偶而為二畫者二是皆知道者之言
　　也今呉文正謂以未判已判言太極未為知道何也
　　竊詳卲子朱子是言畫卦則太極是一圏子分作竒
　　偶二畫所謂一分為二是也故可言分判文正以造
　　化之理言則太極是渾淪一理初無分判之可言也
又曰自太極以至萬物化生只是一箇圏子
　周子於第二圈中分出一圏在上以見太極渾淪極
　至之理而無形爾只這圏子自有天地便只是這箇
　物事在這裏流轉賦在萬物一物之中天理完具不
　相假借不相陵奪渾然太極之全體無乎不在此無
　極二五所以妙合而凝也故曰人人有太極物物有
　太極皆自然而然第人物本同氣稟有異爾朱子解
　剥圖體示人以一身所自來惟人也以下示人以人
　道所由立使知人所以為人聖所以為聖君子小人
　所以各有氣稟而不同爾或曰太極圖前一段如棊
　盤後一段如人下棊愚謂上一圏是天地之性下一
　圏分隂分陽便有箇氣質之性在裏
卲子曰道為太極
　朱子曰此指天地萬物自然之理而為言愚謂道即
　太極無二理也或謂道别是一箇懸空底物在太極
　之先則道與太極為二矣太極豈出於道之外哉以
　其通行而言則曰道以其極至而言則曰極太極是
　渾淪底道是極中分派條理隨分派條理去皆是道
　如穿牛鼻絡馬首皆隨他通處極與道豈有二理耶
又曰心為太極
　朱子曰此指人得是理以為一身之主而言愚謂心
　綂乎理即渾然太極出應萬事則一物各具一太極
　故游氏曰寂然無思萬善未發是無極也此心昭然
　靈源不昧是太極也若於寂然之中有一念之動則
　是動靜為隂陽也(此條愚謂下原有極者性之形體/等語寧按邵子謂性者道之形體)
　(朱子取之今謂極者性之形體/非是共刪二十四字文方簡暢)
朱子曰伏羲作易自一畫以下文王演易自乾元以下
未嘗言太極而孔子言之孔子贊易自太極以下未嘗
言無極而周子言之伏羲文王就隂陽以下説孔子又
就隂陽以上發出太極來
　蔡季通云天不生仲尼萬古如長夜天先生羲文矣
　後不生孔子不得三千年後不生周程亦不得愚謂
　有羲文之易無夫子太極之説則人不知易之本知
　本矣無周子無極之説則人不知太極之妙易有太
　極一句羲文後非孔子無人道得出孔子而後千五
　百年無人識得破至康節始識其為作易根本至濓
　溪始以無極而發明其旨聖賢以道相傳漸説到親
　切處爾(此章原註註百餘字東山評其糊塗衮纏予/因條其得失掇取一百四十餘字著于右餘)
　(悉刪去而/搃論于下)
　　總論寧按大傳云易有太極是生兩儀兩儀生四
　　象四象生八卦是孔子發明伏羲畫卦之次第就
　　隂陽變易中指出太極以示人曰太極者理之至
　　極也兼有樞極之義以其綂天地萬物之理故以
　　太極名之惟其有此極也所以生儀生象生卦而變
　　化無窮焉曰儀曰象曰卦即所謂易而太極實為之
　　主此造化之樞紐而品彚之根柢也是則易有太極
　　一言其包括至大而無遺矣至宋濓溪周子又以無
　　極而太極言之何耶朱子謂不言無極則太極同於
　　一物而不足為萬化之根本又何耶蓋易有太極自
　　羲文作易未嘗言也至孔子贊易始言之遂為聖門
　　言理學一大綱領然自孟子殁而聖學失傳斯義不
　　明於天下久矣漢唐諸儒言太極者咸以混沌未分
　　之氣當之實祖老莊遺意而與孔子所言不相似邵
　　子云以道觀天地則天地亦萬物誠如諸儒所言則
　　太極屬之形氣而有限量矣不幾於下同萬物乎濓
　　溪周子生乎千數百載之下灼見聖人之心於千數
　　百載之上遂建圖著説以明之終篇不過二百五
　　十餘字而隂陽造化之妙天人性命之源與夫聖
　　人之立人極君子之脩其身莫不畢具然其辭語
　　髙簡旨意淵微有未易與俗人言者故周子在當
　　時獨以授二程子二程子言及性與天道多本其
　　説而未嘗輕以示人故二程子殁學者創見是圖
　　議論不一以陸氏兄弟之髙明尚力詆無極之非
　　而有屋上架屋之誚况其下者乎我文公朱子用
　　是憂懼乃研精覃思為之一一别白使周子之説
　　字字有歸宿學者讀之始知太極之妙無樞紐之
　　形而為造化之樞紐無根柢之形而為品彚之根
　　柢理學之綱領遂大明於天下而老莊及漢唐諸
　　儒之説始不得以汨之蓋周子之功於斯為大然
　　微文公朱子學者亦何自而得於心乎今觀朱子
　　圖解其𢎞綱大旨既昭晣不遺而微辭奧旨亦剖
　　析無隱誠可為聖學之階梯矣後儒復有立新竒
　　之説以求異者何耶有若節齋蔡氏西山之長子
　　而從游於朱子之門者也其解易字每過髙而背
　　其師説觀朱子易本義以隂陽之變解易字以隂
　　陽之理名太極則太極為易之本明矣節齋謂易
　　乃太極之所自出又解易字作無極字則易反在
　　太極之先矣豈不大有乖乎節齋又云主太極而
　　言則太極在隂陽之先主隂陽而言則太極在隂
　　陽之内時既不同所主皆異竊詳朱子謂動靜不
　　同時隂陽不同位而太極無不在今以隂陽與太
　　極對論豈可謂時既不同而所主皆異乎魯齋著
　　天原發微謂太極上加易有二字便見太極之有
　　根源謂易字最微宻乃隂陽變化妙處在兩儀萬
　　化之先而具兩儀萬化之體原其所失與節齋同
　　一軌轍豈非承其謬而未之正者耶節齋之失呉
　　文正公幼清嘗論之後學以其游於朱子之門也
　　猶主其説予則謂不待七十子喪而大義已乖矣
　　故不可不辨
　　　動靜
　此章言太極動靜而隂陽分太極無象隂陽有氣動
　靜氣也理乗氣而行也竒耦變化牝牡相銜得其陽
　氣者乾道成男得其隂氣者坤道成女氣聚成形形
　交氣感隂陽綜錯所以為易天地間只有箇動靜循
　環不已此外更無餘事或問陽動為用隂靜為體今
　周子説太極動而生陽却自動處説起則用在體先
　且道未動以前是如何愚曰未動以前則是理所謂
　無極而太極是也理不當對動靜言未動則是靜未靜
　則是動未動則又是靜然則理無對理不可以動靜
　言理則因動靜而見也若夫邵子謂用起天地先朱
　子謂太極之用所以行皆指用處説爾蓋謂動而
　生陽以上更不容説者其意深矣附虚谷云所引蔡
　季通動而生陽以上更不容説此十字尤精論隂陽
　而求其端於動靜之前論天地而求其所以然於天地
　之外此皆不容言也魯齋云動靜雖不離於太極而
　未動之先止是太極太極雖涵動靜於中而不可以
　動靜名迨夫氣機一動而陽生一靜而隂生太極即
　乘其機而出入(寧謂出以陽之發越/言入以陰之收斂言)隨物賦受無往
　不在此天地萬化之原也
周子曰太極動而生陽動極而靜靜而生陰靜極復動
一動一靜互為其根分陰分陽兩儀立焉
　朱子釋此章極為精妙曰太極之有動靜是天命之流
　行也所謂一陰一陽之謂道誠者聖人之本物之終始
　而命之道也其動也誠之通也繼之者善萬物之所以
　資始也其靜也誠之復也成之者性萬物各正性命也
　動極而靜靜極復動一動一靜互為其根命之所以流
　行而不已也動而生陽靜而生陰分陰分陽兩儀立焉
　分之所以一定而不移也(寧按動靜以時言如晝夜/一般陰陽以位言如東西)
　(南北一般兩儀是天/地與畫卦兩儀又别)蓋太極者本然之妙動靜者所
　乗之機(虚谷云黄勉齋謂太極動而生陽靜而生陰/太極不是㑹動靜底動靜陰陽也氣也所以)
　(圖解曰動靜者所乗之機也所乗之機四字最難㸔/蔡季通對朱先生問所乘之機如何下得恁地好先)
　(生微笑某嘗深喜/此語筆之於册)太極形而上之道也陰陽形而下
　之器也愚謂太極理也動靜氣也所乗之機是動靜
　乗載此理在氣上不覺動了又靜靜了又動故曰太
　極猶人動靜猶馬馬以載人人以乘馬馬一出一入
　人亦與之出入(寧按故曰以下多朱子語此句下原/有所以太極乘此氣之動靜而生隂)
　(陽也十五字是魯齊隱括語辭意欠圓活東山/評之今刪去一依朱子語補下文二十七字)蓋一
　動一靜而太極之妙未嘗不在周子謂太極動而生
　陽靜而生隂　動時便是陽之太極靜時便是隂之
　太極(東山評此二句不是寧/按係朱子語合仍舊)從隂陽處㸔隂陽只在
　太極裏謂之太極在隂陽裏亦得由五行二氣而上
　則根於太極之一是萬為一性之原也由二氣五行
　而下則散為庶物之萬一實萬分命之行也靜則太
　極混合而歸于一動則太極開闢而散于萬或曰如
　此則太極亦有分裂乎曰本一太極爾萬物各有稟
　受又自各全一箇太極如月在天一而已及其散在
　江湖影隨處而見渠可謂月分乎一本萬殊萬殊一
　本無間然也
　　寧按呉文正公云大傳易有太極是生兩儀兩儀
　　生四象四象生八卦是説卦畫周子圖説太極動
　　而生陽靜而生隂陽變隂合而生水火木金土是
　　説造化言卦畫則生者生在外有兩儀時未有四
　　象有四象時未有八卦朱子謂生如母之生子子
　　在母外是也言造化則生者只是具於其中言五
　　行即是隂陽朱子所謂五殊二實無餘欠也隂陽
　　即是太極朱子所謂精粗本末無彼此也朱子又
　　謂生隂生陽之生猶曰為隂為陽云爾非是生出
　　在外惟朱子能曉得太極圖説之生字與大傳之
　　生字不同解經析理精宻如此如何不使人觀之
　　而心服兩儀四象八卦漸次生出者也非同時而
　　有太極陰陽五行同時而有者也非漸次生出一是言
　　卦畫一是言造化所以不同寧謂只一生字所指不
　　同而二章經㫖之明晦實所關繫非朱子用功之深
　　不能辨析至此非文正用功之深不能察識至此朱
　　子謂不用某許多工夫㸔某底言語不出學者其
　　可忽諸
程子曰動靜無端隂陽無始
　動而生陽其初本是靜靜之上又須動動前又有靜
　推而上之其始無端此天道也始於隂成於陽本於
　靜流於動人道也然陽復本於靜隂復根於動其動
　靜亦無端
又曰動靜互為其根根字最宜玩味
　蓋有已定之動靜有可見之動靜而未定不可見者
　動靜之根也(魯齋又云方其一動一靜此所謂可見/之動靜也及其已動已靜此所謂已定)
　(之動靜也一動一靜互為其根其所謂根/即隂陽接頭處是也此不可見之動靜也)此一根字
　難説謂動根於靜靜根於動亦只説得箇互換往來
　無間客主爾意味未永不若朱子説得圓活其曰元
　亨誠之通動也利貞誠之復靜也元者動之貞本乎
　靜貞者靜之質著乎動是貞也者萬物之所以成終
　而成始也故人不能不動而立乎人極者必主乎靜
　則著乎動者自無不中節而不失本然之靜矣靜者
　性之所以立動者命之所以行其實一動一靜皆命
　之行而行乎動靜者乃性之貞也故曰無極之貞包
　動靜而言未發之中止以靜言此似指箇貞字為動
　靜之根也愚謂動而生陽非自動也根於太極而動
　出而賦予萬物也靜而生隂亦非自靜也根於太極
　而靜入而各正性命也是則太極者天地之根所以
　御隂陽動靜之氣以行能生成萬物也其為根也豈
　易言哉
又曰如百尺之木自根本至枝葉皆是一貫不可分動
靜為兩段事漸安排引入來
　太極如一木生上分為枝榦又分而生花生葉生生
　不窮到得成果子箇裏又自有生生不窮之理生將
　出去又是無限箇太極更無停息只是到成果時自
　合少止易曰終始萬物莫盛乎艮艮止是尘息之意
　造物自然如此豈待人安排哉皆本末一貫之理
朱子曰動靜亦有兩義一是變易便是流行底一是交
易便是對待底
　變易者如陽變隂隂變陽屈伸往來之類是也交易
　者陽交於隂隂交於陽卦圖上天地定位之類是也
　(原註有云太極之動是流行也動而靜則為隂陽之/對待對待則復動而為流行如寒暑往來是也流行)
　(復靜而為對待如天地四方是也○已上/註文義有未當合刪今存之而辨于左)
　　寧按朱子云隂陽有箇流行底有箇定位底一動
　　一靜互為其根是流行底寒暑往來是也分隂分
　　陽兩儀立焉是定位底天地四方是也魯齋謂流
　　行復靜而為對待對待復動而為流行可謂誤矣
　　流行如寒暑晝夜之相禪豈可復為對待對待如
　　天地四方之定位豈可復為流行此理甚易見有
　　不待辨而明者
又曰思軻以後無人識性始自濓溪説動靜隂陽五行
之變不齊二程因此推出氣質之性來
　人未生時只有此理受得這理而生方喚作性天地
　之性純是此理纔到隂陽五行處便是氣質以理與
　氣雜言之於是有昏明厚薄之殊故曰五性感動而
　善惡分性是形而上者全是天理氣是形而下者便
　是查滓
又曰衆人具動靜之理而常失之於動聖人全動靜之
德而常本之於靜
　動靜二字相為對待乃天理之自然若不與動對則
　不名為靜不與靜對則不名為動但衆人之動流於
　動而無靜衆人之靜淪於靜而無動所以欲動情勝
　利害相攻從懐如流其違禽獸不逺矣惟聖人則不
　然其動也靜之理未嘗亡其靜也動之理未嘗息是
　以其行之也中處之也正發之也仁裁之也義一動
　一靜莫不有以全夫太極之道而無所虧焉則向之
　所謂欲動情勝利害相攻者於此乎定矣夫知此而
　修之戒謹恐懼而靜者常為主君子所以吉也不知
　此而悖之放僻邪侈而無不為小人所以凶也(此章/註文)
　(雜取通書動靜/章及太極圖説)
　　寧按章首二句出朱子太極圖解而魯齋注文所
　　謂流於動而無靜淪於靜而無動亦朱子語但採
　　之以解此章似欠親切既曰淪於靜而無動而下
　　文遽以欲動情勝利害相攻接之意不貫穿今竊
　　敢以所聞者補釋之曰夫動靜之理即太極之道
　　也理以公共言德以有諸已言衆人之生莫不具
　　是理但為氣稟所拘物欲所蔽故其靜也失所養
　　而其動也恒多謬此所以欲動情勝利害相攻而
　　其違禽獸也不逺矣惟聖人氣質清明義理昭著
　　其行之也中其處之也正其發之也仁其裁之也
　　義(此四句/出圖解)其靜也則寂然無欲而大本立其動也
　　則髙下中節而逹道行蓋一動一靜莫不有以全
　　夫太極之妙而其動也必主乎靜此人極所以立
　　使夫天下之為衆人者有所取法焉向之所謂欲
　　動情勝利害相攻者於是乎定矣斯聖人所以成
　　位乎中而贊化育也(按圖解所謂仁與中即元亨/誠之通主動而言用也義與)
　　(正即利貞誠之復/主靜而言體也)
卲子曰天生于動地生于靜動之始則陽生動之極則
隂生靜之始則柔生靜之極則剛生隂陽之中又有隂
陽故有太隂太陽少隂少陽剛柔之中又有剛柔故有
太剛太柔少剛少柔
　愚按卲子所説由太極而動靜則一生二由動靜而
　分隂陽剛柔則二生四又從而分太少則四生八卦
　自此畫數自此推舉天地萬物不能逃矣(此下原有/數句云先)
　(儒説康節於隂陽相接處㸔得分曉今按乃是/説一陽初動萬物未生之意與此不類合刪去)
　　　靜動
　此章言動根於靜也天地四時流行不息然常着箇
　靜做本若無夜則做得晝不分曉若無冬則做得春
　夏秋不能生長成實如人終日應接須少休息便精
　神較健如四時無冬只管一向生去元氣也有竭時
　易曰闔户之謂坤先於闢户之謂乾是由靜而動也
　坤自夏至以一隂右行萬物從以入故曰闔乾自冬
　至以一陽左行萬物從以出故曰闢坤闔則陽變而
　隂乾闢則隂變而陽故一闔一闢謂之變闔徃闢來
　萬變不息在一歲為寒暑在一日為晝夜在一身為
　出入生死無靜則無動此歸藏所以首坤歟隂雖夏
　至方生不到那亥上六隂極處則未可言靜極則動
　附虚谷問云靜動者舉一歲流行者觀之而見其動根
　於靜偏言之也有十月之坤而後有十一月之復然
　坤非無陽天之生意未嘗絶也九月十月而薺麥蒜
　生早梅水仙花發萬木葉落一葉之本各有一芽枯
　而非死此乃元貫四德貞中有元春貫四時冬中有
　春第風霜之凜冽者在外萬物於茲歸根復命以避
　肅殺龍蛇螻螘蚯蚓蛙龜鶯燕以蟄全生則暖在土
　中井泉不竭則陽在地底雖靜極而未嘗無所為也
　魯齋答云此章以靜動立名者前來無人從此分起所
　以不敢與動靜章一字相犯動靜主太極隂陽而言
　是從動處説起靜動章又離了上靣動靜窠窟止從
　造化流行一歲之終而始處説起故引卲子一靜一
　動之間坤為太極之説皆從隂靜中説起動來所以
　開一歲之造化也
易繫曰無思也無為也寂然不動感而遂通天下之故
　程子曰中者言寂然不動和者言感而遂通其寂然
　者無時而不感其感通者無時而不寂是乃天命之
　全體人心之至正其未發也見其感通之體其已發
　也見其寂然之用人心天理一也
卲子曰一動一靜之間天地人之至妙至妙者歟
　陽闢而動隂闔而靜一動一靜也不役乎動不滯乎
　靜非動非靜而主乎動靜者一動一靜之間也或曰
　太𤣥謂陽氣潛萌于黄鐘之宮信無不在其中信者
　誠而已矣(已上本卲伯/温經世書解)周子通書曰元亨誠之通利
　貞誠之復一通一復之間有箇真實之理在其殆元
　亨利貞之貞是也後乎貞為利前乎貞為元由利而
　貞則天地人之妙歸藏于此由貞而元則天地人之
　妙發越于此正而固誠實而不妄所謂萬變不息而
　真實者在(此下刪原/註十六字)聖人用之主靜以立人極者正
　在乎此謂之至妙至妙者蓋極言其莫可得而形容
　也這箇妙處大關造化動極復靜便是死靜極復動
　便是生陽極生隂便是化隂極生陽便是變人能識
　一動一靜之間者便能知變化死生也
又曰無極之前隂含陽也有象之後陽分隂也朱子曰
自姤至坤是隂含陽自復至乾是陽分隂坤復之間為
無極自坤反姤是無極之前
　此只就圖上説循環之意坤隂收斂已盡復陽包含
　未露(寜按坤復之間是靜動接頭處此下原註有云/是本然之靜不與動對即無極而太極失其旨)
　(矣合/刪)以人心言之至靜之時但有能知能覺者而無
　所知所覺之事在易為純坤無陽之象而有貞至不
　可磨之理在其間若論復卦則須以有所知覺不得
　合為一説矣(此下魯齊原註有云卲子言一陽初動/處萬物未生時恐是此意若以人心觀)
　(之此是欲動未動之間如怵惕惻隱於赤子入井之/初此時此意須虚心靜慮方見得寧按上文大意主)
　(於靜若怵惕惻隱於赤子入井之初是此心全動而/為情矣謂之靜固不可謂之欲動不動亦不可合刪)
　(去又按朱子語録論卲子此二句有兩條俱以赤子/入井言而分别各異其一條云如怵惕惻隱於赤子)
　(之初方怵惕惻隱而未成怵惕惻隱之時詳魯齊所/云蓋本於此細思之終是有碍既曰怵惕惻隱於赤)
　(子入井之初矣如何又説得未成怵惕惻隱耶又一/條云今人乍見赤子將入於井因發動而見其惻隱)
　(之心未有赤子將入井之時此心未動只靜而已此/却截得明白乃知前條必記者未悉或有誤字魯齋)
　(適見前一條未恭後一條故有此失蓋語録書成於/門人衆手有可疑處正當叅㑹衆説以求之未可遽)
　(執一言以/為定論也)今以圖之左右推之圖右屬隂隂主闔隂
　中有陽言自巽消以至坤翕靜之妙也是無極之前
　隂含陽也圖左屬陽陽主闢陽去分隂言自震長而
　至乾分動之妙也是有象之後陽分隂也乾生一隂
　故曰父生長女而為姤坤生一陽故曰母孕長男而
　為復此合乾陽坤隂舉一圖而通論也若单論無極
　只在坤復中間却不可指有象之後泛言之故曰自
　坤反姤是無極之前又曰坤復之間為無極其間謂
　何非動非靜至微至妙有是理而不見其迹不可以
　形容盡矣朱子詩云若識無中含有象許君親見伏
　羲來至哉言也學者宜深味之
　　寧按朱子語録或問先天圖隂陽自兩邊生若將
　　為無極與太極不同朱子答曰他自據他意思説
　　却不曾契勘濓溪底若論他太極中間虚者便是
　　他亦自説圖從中起他兩邊生即是隂根陽陽根
　　隂這箇有對從中出者即無對(詳見先/後篇)又云卲子
　　説與周程不同周程只説體用動靜互換無極卲
　　子只要説循環便須指消息動靜之間而言詳所
　　謂間者即隂陽相根接頭處也又按卲子就圖上
　　説無極故云無極之前周子無極是説理之無形
　　不可以無極之前言之
又曰元有二有生天地之始者太極也有生萬物之始
者生之本也
　先天反本復靜曰坤在一日則亥時在一年則十月
　在一元則太極未動之際有一未形後天陽動於中
　為復在一日則子中在一年則冬至在一元則太極
　之始以卦氣論復又為先天欲觀萬古一元是也冬
　至者天之元一之一春分者物之元二之一一者元
　之體二者元之用先閉後開者春也純開者夏先開
　後閉者秋也冬則閉而無開冬雖收藏之終實是施
　生之始元而亨利收藏於貞閉固得宻則春陽發舒
　必正一年造化實基於此故冬暖無霜雪則來歲五
　穀不登正以陽氣發泄之故也
朱子曰靜中有動見天地心正如大黒暗中有一㸃明
　三陽盛萬物蕃此時只見物之盛不見其心惟是萬
　物未生冷冷靜靜一陽生物之心動於積隂之下自
　藏掩不得此天地之心所以於此可見卲子謂天心
　無改移正是年年歲歲月月日日皆如此無差忒(此/下)
　(原有復之一陽動於坤下善端初發見天地心大壯/四陽震在乾上發於顔色見天地情坤之六隂一主)
　(乎靜寂然不動見天地/生東山謂不然合刪去)
又曰靜可救得動此以靜為主也靜在這裏虚明洞徹
便從這裏應去自然透徹心若有私便都差了
　其心湛然純一只在這裏無一毫私意雜之則物來
　能應動便一齊當理嘗聞延平李先生教人大抵令
　人於靜中體認大本未發時氣象分明則處事應物
　自然中節此龜山門下相傳指訣也人之一心當如
　明鏡止水不當如槁木死灰鏡明水止其體雖靜可
　以鑒物是靜中涵動體中藏用人心之妙如此若槁
　木不可生死灰不可然是乃無用之物心者具衆理
　而應萬事委之無用可乎
又曰靜也不是閉門獨坐塊然自守事物都不應如艮
其止止是靜所以止之便是動此又靜中涵動不流於
一偏之説
　有一般人專要就寂然不動上理會及其應事却七
　顚八倒又牽動他寂然不動底又有一般人專要就
　事上理㑹却於根本上全無工夫須是徹上徹下表
　裡一貫如居仁便能由義由義便能居仁直内便能
　方外方外便能直内始得(此章注文首云釋老之學/拘於靜而無動蘇張之學)
　(流於動而無靜二十字/東山評其贅合刪去)
又曰敬貫動靜則求放操存皆在裏非塊然黙守之謂
静也
　君子内外一貫之學不可分為二若只説涵養於未
　發而已發之失乃不能制是有得於靜而無得於動
　只知制其已發而未發時不得涵養則是有得於動
　而無得於靜存養是靜時工夫靜時是中無所偏倚
　省察是動時工夫動時是和無所乖戾靜時知覺不
　昧復之見天地心靜中之動也動時發皆中節止於
　其則乃艮之不獲其身不見其人動中之靜也(寧按/易艮)
　(卦係辭云艮其背不獲其身行其庭不見其人無咎/朱子釋之曰艮止也蓋身動物唯背為止艮其背則)
　(止於所當止也止於所當止則不隨身而動矣是不/有其身也如是則雖行於庭除有人之地而亦不見)
　(其人矣蓋艮其背而不獲其身者止而止也行其庭/而不見其人者行而止也動靜各止其所而皆主夫)
　(靜焉所以/得無咎也)前章以動靜名者以見太極動而生陽是
　用起天地先也此章以靜動名者以見靜翕動闢體
　先天而用後天也故曰龍蛇不蟄則無以奮尺蠖不
　屈則無以伸是亦天理之必然者君子藏器於身待
　時而動盍亦審諸附虚谷云先儒自程門方舉中庸
　未發之心以教人此心非是不發只是未發有箇中
　字須合體認佛老乃欲灰滅此心而不發有靜無動
　吾儒則於未發戒謹不睹恐懼不聞養靜以待動謂
　戒謹恐懼為已發亦不得只是敬而已矣孟子謂必
　有事焉而勿忘者此也人之一心未發時常多已發
　時常少於未發時用力存養如十月之坤收斂退藏
　亦若太極之冲漠無眹而其實則萬理森然已具也
　　　辨方
　北方壬癸亥子皆水王之地其卦為坎一陽陷二隂
　中為險為勞為隱伏其方曰幽都又曰朔方朔之為
　言蘇也萬物至此死而復蘇猶月之晦而有朔日行
　至是則淪於地中萬象幽暗先天圖乾南坤北乾來
　交坤成坎坤去交乾成離陽生子中隂生午中坎離
　交媾子與午對陽為主而隂為臣天與人皆背北靣
　南故南見北潛辰極居北衆星環共而數四方者皆
　以北為尊南為對而後次東次西冝太𤣥以罔冥為
　北康節以太極居坤復之間也
程叔子曰朔初也謂陽初始生之方也如彼北方終其
隂而始其陽
　卲子曰朔易以陽氣自北方而生至北方而盡謂變
　易循環也堯典三方皆言東西南獨北方言朔易三
　方皆言平秩獨北方言平在月令曰數將幾終嵗且
　更始伊川又曰既成今歲之終又慮來歲之始曰終
　曰始曰今歲曰來歲皆成兩義又坤變坎一卦變成
　兩卦去歲陽氣至此而終今歲陽氣又自此生起(寧/按)
　(坤變坎注見/本篇末條)
朱子曰天地間有箇局定底如四方是也有箇推行底
如四時是也屬北方便有二義如冬至前四十五日屬
今年後四十五日屬明年子時前四刻屬今日後四刻
屬明日艮終始萬物青龍白虎朱雀皆一物惟龜蛇二
物
　天有春夏秋冬氣候不齊地有東西南北一定不易
　胡為西北之地既有朔方又有北方天之東南有君
　火有相火日月者隂陽之真精是生水火故七曜有
　日復有火有月復有水人之五臟心有包絡腎有命
　門水火各有二君火真精實相通真火有氣無形所
　謂心竒而腎偶朱鳥一而龜蛇二夫心竒一而腎偶
　二乾坤之畫象之北方有龜有蛇攷之易離有龜象
　又有甲胄龜有甲也損益頥皆言龜互體有離也息
　氣於内如陽伏地中之象背上中心有五條文出外
　又成八卦外靣又成二十四氣取象於此固切但不
　知其何屬於十二辰為已不當位北攷之記與書傳
　俱不之及何也(此下原有𤣥字曲逺而走有蛇之狀/化則龍也震為龍伏坤下為復義或)
　(近是二十六字寧謂如/此解似穿鑿太甚合刪)或曰𤣥陽屬蛇武隂屬龜王
　氏云腎有兩龜蛇亦兩所以朔易屬貞貞有兩義正
　而固也智字亦有兩義智前一半方收藏屬隂後一
　半復開發屬陽周禮龜蛇四游以象營室龜有甲能
　捍禦故曰武水色黑故曰𤣥魏氏曰雄不獨處雌不
　孤居𤣥武龜蛇蟠虯相扶牝雞自卵其雛不全觀雌
　雄交媾之時剛柔相結而不可解得其符節非有工
　巧以制御之皆造化自然之妙(制御之下原有男生/而伏女仰其軀本胞)
　(胎受氣之初而然死復效之此非父母教令其然二/十九字寧按此論自是一説與上文所論龜蛇不類)
　(合刪/去)
西山蔡氏曰一竒一耦對待者隂陽之體陽三隂一一
饒一乏者隂陽之用故四時春夏秋生物而冬不生物
天地東西南可見而北不可見人之瞻視亦前與左右
可見而背不可見皆造化自然之妙揚子雲以北方為
𤣥而統三方有罔有冥意正在此
　今以太𤣥攷之其文曰罔直蒙酋冥罔北方也(萬物/藏黄)
　(泉中無/可名)故萬物罔乎北直乎東蒙乎南酋乎西罔者
　有之舍(有生/於無)冥者明之藏(明以幽/自藏)罔舍其氣(陽氣/含内)冥
　反其奧(物在/黄泉)出冥入𠖇新故更代(新故相代出/入冥昧中)將來
　者進功成者退罔之時𤣥矣哉(有形入無形無/形出有形故𤣥)罔之
　時可制也八十一家由罔者也(無形時/可制)○(寧按太𤣥/冇三方九)
　(州二十七部八十一家蓋自一而三三而九九而二/十七二十七而八十一吴草廬論其名為疑易而實)
　(則非/易矣)又曰天以不見為𤣥地以不形為𤣥人以心腹
　為𤣥天奧西北欝化精也(十月純坤用事/陽氣積地下)地奧黄泉
　隱魄榮也人奧思慮含至精也詳味此章則北方罔
　冥之義斷可識矣蓋萬物入乎北則有化於無故謂
　之冥萬物出乎北無化于有故謂之罔張氏謂冥當
　不用之一三者之所息藏乎宻也愚謂此是冬至前
　一半屬今年事也又曰罔當無體之一四者之所生
　出乎虚也此又是冬至後一半屬明年事也先入乎
　冥後出乎罔冥當為北罔當為中故天之中在北是
　為辰極冥罔始息而後生有本者如是故曰天有四
　時冬不用地有四方北不用人有四體背不用一正
　不動三用無窮天地之𤣥奧於北其深矣哉或曰冥
　是𤣥德居中不動而罔直蒙酋即乾之元亨利貞也
　此説甚當
朱漢上曰坎本坤體位居北方主天地鬼神之事也
　北方入冥天形也坎為鬼神之府斗為天廟危又主
　廟堂祭祀之事此一説也况先天位坤於北以對乾
　於南是兼天上地下之事文王又易之以坎者無他
　以乾中一陽來交坤體是名為坎以坎對離為水火
　既濟推以濟生民之日用也中藏互體為艮西北隂
　美既於此而止盡東南陽和又有伏震自此發生坤
　有伏坎坤上六文言曰天𤣥而地黄天𤣥即指坎中
　一陽之色地黄即其外之四隂也是以冬至日月五
　星皆起牽牛之一度牽牛星紀也水位也坎卦也故
　卦氣起於中孚太𤣥始於中首者亦以此也
　
　
　
　天原發微卷一上
欽定四庫全書
　天原發微卷一下　　　　宋　鮑雲龍　撰
　　　　　　　　　　　　明　鮑寧　辨正
　　　𤣥渾
　朱子本義曰陽之氣徤其成形之大者為天坤之性
　順其成形莫廣於地感興詩又曰仰觀𤣥渾周一息
　萬里奔俯察方儀靜頽然千古存其徤順可知矣蓋
　宇宙中間萬物皆有衰息惟天運動日過一度未嘗
　休息天非若地之有形也地之上無非天減得一尺
　地便有一尺天人自不見爾輕清上浮者天天圓而
　動包着箇地在天之中地方而靜所以重濁下沉者
　皆天氣之查滓凝聚於下者也原其初則一氣而已
　一分為二陽得兼陰陰不得兼陽是以乾天之一包
　坤地之二而為三地在天中地之氣皆天之氣也張
　子曰虚者天地之祖天地從虚中來其道以至虚為
　實金鐵可腐山岳可摧凡有形之物皆易壊惟太虚
　無動摇故為至實上天之載無聲無臭至矣又曰空
　虚無物萬物由之以出
邵子曰天向一中分造化
　天本是一有地便分為二陽本是一畫有箇陰便分
　出二畫来所以事事物物皆恁地皆是自然非人力
　之所能為也(恁地下原冇有消便有息有面便有背/十字寧謂以此解一中分造化似不親)
　(切合/刪去)所謂先天一事無者更不待安排而後然又曰
　若論先天一畫也無纔有一便有二有四有八有三
　百八十四雖自此去然豈待安排也堯夫問程子曰
　子知雷起乎伊川曰頥知之堯夫不知也既知之
　何用數推問曰子以為起於何處曰起於起處堯夫
　矍然稱善愚謂雷起於天根之一便是一中分造化
　也
　　寧按程子荅堯夫問謂雷起於起處堯夫稱善魯
　　齋謂雷起於天根之一東山謂其不然予謂天根
　　之一即復卦震之一陽動於羣陰之下朱子詩云
　　忽然半夜一聲雷萬户千門次第開是也第未知
　　伊川原意果如是否又按邵子觀易全篇一物其
　　來有一身一身還有一乾坤能知萬物偹於我肯
　　把三才别立根天向一中分造化人於心上起經
　　綸天人焉有两般義道不虚行只在人竊詳天以
　　一為太極人以心為太極天人之理則一萬化萬
　　事皆由是出即上文所謂立根也
又曰天依形地附氣
　或問堯夫曰天何依曰天以氣而依乎地地何附曰
　地以形而附乎天天地自相依附語其體則天分而
　為地地分而為萬物而道不可分其終則萬物歸地
　地歸天天歸道天惟不息故閣得地在中間使天有
　一之或息則地須陷下人必跌死矣程伯子曰天氣
　降而至於地地中生物者皆天之氣也程叔子曰凡
　有氣莫非天有形莫非地張子曰虚空即氣减得一
　尺地便有一尺氣朱子曰天之形圎如弹丸朝夕運
　轉其南北两端後髙前下乃其樞軸不動之處其運
　轉者亦無形質但如勁風之旋升降不息是為天體
　而實非有體也地則氣之查滓聚成形質者但以其
　束於勁風旋轉之中故得以兀然浮空而不墜耳黄
　帝問岐伯曰地有慿乎岐伯曰大氣舉之亦謂此也
　嘗細推之乾本一畫其體質皆實如一箇物事從裏
　靣實出來徧滿天所覆内天之氣皆貫乎地之中坤
　却分為二畫其體量便虚便有開合地形如肺質雖
　實而中則虚乾氣上來時坤便開從两邉去容得那
　天之氣迸上来雖金石也透過去天形如皷鞴外靣
　是皮殻子中間包得許多氣月令孟春天氣下降地
　氣上騰自子月積至四月成乾乾氣在坤下蒸上來
　便如甑之蒸飯然五月一隂生至七月三隂在下成
　坤三陽在上成乾天氣上騰地氣下降天地不通閉
　塞而成冬也天地初間只是隂陽二氣磨來磨去急
　拶許多查滓在裏靣無出處那水之滓脚便結成地
　在中央不動今登髙望群山如波浪然似潮水湧起
　沙相似火之氣極熱便成風霆雷電日星之属天數
　九重漸漸上去氣愈髙愈清氣之清剛者為天不剛
　則不能包涵覆燾天只是箇旋風就外靣旋来旋去
　旋出查滓在中間成地故邵子曰其形也有涯其氣
　也無涯
又曰道為天地之本天地為萬物之本以天地觀萬物
則萬物為萬物以道觀天地則天地亦為萬物
　一隂一陽之謂道道形而上者也隂陽形而下者也
　天地隂陽之大者散為萬物則稟天地隂陽之氣以
　生也囿於形噐者皆謂之物物物各具一太極則謂
　之道故以形觀天地萬物則天地為大萬物為小以
　道觀之則天地亦太極中之一物耳(此下原引仰雲/觀月及乘船渉)
　(水為喻東山謂與天地/萬物之説不類今刪去)
周子曰觀天地生物氣象
　天地之生物一箇物裏有一箇天地之心自然無所
　不到此便是乾道變化各正性命人能於善端發處
　以身反觀之便自見得動物有血氣故能知植物雖
　不可知然一般生意亦可見若戕賊之便枯瘁不悦
　懌亦似有知者草與魚人所共見唯明道與濓溪見
　一同草茂覆砌則曰欲常見造物生意盆池畜魚則
　曰欲觀萬物自得意皆有道氣象也故曰萬物静觀
　皆自得
程子曰天地以生物為心朱子曰天地别無勾當只是
以生物為心
　十月純坤之下一陽復生天地之心㡬於息滅至此
　乃可復見伊川以動之端為天地之心曰動不是天
　地之心只是見天地之心復卦若從先天㸔則下一
　畫陽自剥上九變至坤上六其三十分已積於十月
　如子在母中天地生物之心未露若從後天處㸔則
　坤下一畫忽變成震元是一箇艮卦翻轉来艮隂止
　静之中便有復陽流動之機如子在母外此天地生
　物之心便自了然可見一元之氣畧無停間只是生
　出許多萬物天地只是包得許多氣在裏無出處衮
　一畨便生一畨物造化之運如磨其生物似磨中撒
　出來有精有粗只是不齊
朱子曰四時行百物生正大而天地之情可見只是説
得他無心處若果無心則須牛生出馬桃樹發李他心
自有定程子曰以主宰謂之帝心便是他主宰處
　詩書中凡有主宰意思者皆言帝有包含徧覆底意
　思者皆言天南軒有言不可以蒼蒼者便為天當求
　諸視聽言動之間一念纔是便是上帝鍳觀上帝臨
　汝簡在帝心一念纔不是便是震怒朱子謂須要知
　他無心又要識得他有心天包着地天所作為只是
　知生物而已此是箇無心之心若福善禍淫便似有
　人在裏主宰相似又如起風做雨震雷閃電花開花
　結非有神而何耶
又曰凡天下之男皆乾之氣凡天下之女皆坤之氣從
這裏徹上徹下都是一箇氣皆透過去雖至㣲至隠纎
毫之物無有無乾坤之象者
　天下之萬聲出於一闔一闢天下之萬理出於一動
　一静天下之萬數出於一竒一偶天下之萬象出於
　一方一圓盡起於乾坤二畫以形體謂之天以主宰
　謂之帝以功用謂之鬼神以妙用謂之神以性情謂
　之乾(謂之神下原有天地是乾坤皮殻乾坤是天地/性情只是一氣要生便生非至徤不能二十七)
　(字寧以上下文意詳之似不貫穿所謂要生便生渉/於有意又至徤以天行言施於此不切今悉刪去依)
　(程子易傳補以性情謂之乾一句又/本朱子意及魯齋注補下文三十字)盖天道是上靣
　腦子下靣便生許多物事(此二句是魯齋原注/在後今移置於此)只是
　一氣徹上徹下自生生不息　本乎天者親上凡動
　物首向上人類是也本乎地者親下凡植物本向下
　草木是也禽獸首多横所以無智(此一節出/邵子語)論萬物
　之一原則理同而氣異觀萬物之異體則氣猶相近
　而理絶不同氣相近如知寒暖識飢飽好生惡死趨
　利避害人與物都一般理不同如螻蟻君臣則義上
　有一㸃子明虎狼父子則仁上有一㸃子明其他更
　推不去(此下原有此天地所以為皮殻都包罩在此/乾坤是其性情隨所賦而各有不同也二十)
　(八字寜按乾坤是天地性情一句主理而言論理則/人與物各具一太極豈可説所賦各不同合刪去)
　西銘言乾稱父坤稱母人在其中子道也故乾陽坤
　隂天地之氣塞乎兩間而人物資以為體乾徤坤順
　天地之志為氣之帥而人物得以為性(此下原有此/人所以得性)
　(命之正而為萬物之靈物得其偏止於物而已二十/四字寧按性命之理不可以正偏言唯氣稟有正偏)
　(耳今刪去補下/文五十一字)第人得氣之正且通者故推得去而
　有以全其所賦之理而為萬物之靈物得氣之偏且
　塞者故推不去而無以充其全止於物而已
張子曰由太虚有天之名由氣化有道之名合虚與氣
有性之名合性與知覺有心之名
　朱子曰本只是一箇太虚漸細分得宻爾太虚是四
　者之總體不雜四者而言氣化是那隂陽造化寒暑
　晝夜雨露霜雪山川木石金水火土皆是雖雜氣化
　而言實不離乎太虚太虚是太極上靣一圓圏氣化
　便是隂静陽動有這氣便有這理隨在這裏無此氣
　則道理無安頓處如水中月有此水方映那天上月
　氣有形而太虚無迹以有形之象具無迹之理故曰
　性心之知覺又是那氣之虚靈底聰明視聴作為運
　用皆是有這知覺方運用得這道理
邵子曰有隂陽然後可以生天有剛柔然後可以生地
　物之大者無若天地天生於動者也太極動而生陽
　陽即輕清而上浮天也而曰隂陽生天者陽根於隂
　也故在天為隂陽則有日月星辰地生於静者也太
　極静而生隂隂即重濁而下沉地也而曰剛柔生地
　者隂根於陽也故在地為剛柔則有水火土石然則
　自其本言之則太極動静生隂陽即生天地也分而
　言之動之始則陽生動之極則隂生一隂一陽交而
　天之用盡故曰隂陽可以生天静之始則柔生静之
　極則剛生一剛一柔交而地之用盡故曰剛柔可以
　生地以天地一氣言之陽自下而上升升生也生陽
　以消隂隂又自上而下降降消也生隂以消陽以二
　氣分言之自下而升者為陽生於地中自子至已而
　成乾生天也至午極而天方中又生隂以基陽基成
　則陽復行為天道左旋自上而降為隂生天中自午
　至亥而坤成生地也至子極而地方中故生陽以基
　隂基成則隂復行為地道右轉生天則萬物生生地
　則萬物成乾坤止用六爻六乃居中進六退六在進
　為終在退為始晝終則夜始夜終則晝始通乎晝夜
　而知是易之數能窮天地之終始以明消息盈虚之
　理也(原本註文首一節引禮運云太一分為天地又/云太極者未見氣太初者氣之始太始者形之)
　(始太素者質之始此四句者同論天地之前及天地/之始寧按禮運太一二字已論見第四卷象數篇辨)
　(正下其曰太極未見氣是以太極為懸空一物在氣/之先矣與朱子所論不合其曰太初太始太素雖古)
　(書所載不過言氣形質之始而於隂陽生天剛柔生/地義無所發反覺纒障合刪去只從物之大者無若)
　(天地起文/意自明白)
又曰乾坤定上下之位坎離列左右之門天有四象地
有四象天有八象地有八象天地相衘隂陽相交
　伏羲先天以乾坤坎離當子午卯酉四正之位兼天
　上地下左右而言天地之所闔闢日月之所出入春
　夏秋冬晦朔弦望晝夜長短行度盈縮莫不由乎此
　矣四象者在天為隂陽老少兼日月星辰則為八在
　地為剛柔老少兼水火土石亦為八(寧按邵子以太/陽為日乾太隂)
　(為月兊少陽為星離少隂為辰震為天之四象太柔/為水坤太剛為火艮少隂為土坎少剛為石巽為地)
　(之四/象)相衘者先天圖左有一百一十二陽八十隂上
　亦然右有一百一十二隂八十陽下亦然相交者如
　乾去交坤成復坤來交乾成姤之類是也
　　寧按此章原本注文有未醇者如云隂陽本以坎
　　離造化天地天地復以坎離生萬物竊詳隂陽即
　　兩儀也天地即隂陽之大者易云兩儀生四象四
　　象生八卦八卦既列始有坎離之名豈可謂隂陽
　　以坎離造天地乎先天圖中邵子朱子所論未嘗
　　有是説也寧於是刪其不合不切者六十餘字姑
　　論此以見例云
　後天文王八卦方位不同以坎離震兊居四正矣而
　以餘四卦居四維何也辰極居北而少西天神所宅
　故西北為乾崑崙居西而少南地示所舍故西南為
　坤摇蕩萬物莫如風一氣自東而南故東南為巽五
　岳莫尊於東岳地形自北而東故東北為艮(寧按先/天後天)
　(之説載第四卷先後篇此條所論實於正/義無關亦未知所出姑存之以偹觀覽)
又曰天圓而地方天南髙而北下是以望之如倚盖然
　唐一行有言盖天如繪象止得其半渾天如塑象能
　得其全舜之璣璇渾天法也蔡邕天文志曰天體有
　三家一曰周髀其云天如覆盆以斗極為中中髙四
　邉下日月旁行繞之日近見之為晝日逺不見為夜
　術數具在多有違失故史官不用又云天圓如張盖
　地方如碁局天旁行如推磨而左旋日月右行隨天
　左轉故日月實東而牽之以西没日出髙則見日没
　故不見日朝出陽中日暮入隂中隂氣黑故不見二
　曰宣夜虞喜曰宣明也夜幽也其術兼幽明之數郄
　萌記曰日月星辰浮生虚空之中其行其止皆須氣
　焉又曰天確然在上有常安之形此兼取盖天之説
　也李淳風盖天説曰天地中髙四隤日月相隠蔽以
　為晝夜遶北極常見曰上規南極常隠曰中規赤道
　横絡曰下規三曰渾天葛洪曰天形如雞子地如其
　黄地居天内天大地小天表裏有水天地各乗氣而
　浮載水而行以周天之度而中分之半覆地上半繞
　地下宋何承天云天形正圓水居其半東日所出曰
　暘谷西日所入曰咸池莊子有北溟南溟之辨是四
　方皆水證也故曰四海凡五行水生於金百川發源
　皆自山出而下注於海日為陽精夜入水則焦竭百
　川歸注足以相補故旱不為减浸不為溢王蕃亦曰
　日月初登天後入地日晝在地上夜在地下今史多
　用候䑓即其法也揚子雲曰落下閎經營之鮮于妄
　人度之耿中丞象之後漢蔡邕張衡鄭𤣥皆以渾天
　為長愚謂此外又有軒天昕天之説皆不足㩀(此下/原引)
　(呉姚信謂人如靈䖝一/節辭義鄙闕今刪去)歐陽子謂古人歩圭影意以
　節宣和氣輔相物宜不在於辰次之周徑渾盖之是
　非君子當缺而不議也以為盖天耶則南方之度漸
　狹以為渾天耶則北方之極寖髙徒區區於異同之
　辨何益人倫之化哉雖然格物君子未嘗不以窮理
　致知為先也
又曰西北之髙戴乎天頂
　張氏曰虞喜有言天確然在上有常安之形數語皆
　的有意義惜不究其始終爾盖洛書之數戴九履一
　一起于下是為坎水天象之始也九窮于上是為乾
　金天象之成也故坎水柔動而乾金堅凝動脉滋生
　而腦精安静此即北極為天之頂凝然不動有常安
　之形也此亦盖天之象
又曰天之陽在南隂在北地之隂在南陽在北天陽在
南故日處之地剛在北故山處之所以地高西北天髙
東南極南大暑極北大寒故南融而北結萬物之死地
也
　天南髙北下陽在南隂在北故先天圎圖乾位南坤
　位北地北髙南下陽在北隂在南故先天方圖位乾
　於西北位坤於東南日在南則中在北則潜天之南
　陽在上故極南大暑見于地者融為水地雖有隂不
　能伏陽天之北隂在上故極北大寒見于地者結為
　山地雖有陽為隂所伏陽性熈極則融隂性凝極則
　結地之南宜寒而下者氣熱北宜熱而髙者氣寒從
　天也水柔也属隂以隂不勝陽故為陽用山剛也属
　陽以陽不勝隂故為隂用是以形則從乎地之柔剛
　氣則從乎天之寒暑極陽極隂氣非中和萬物不生
　故為死地惟天地交寒暑和則萬物生也
朱子曰安定胡氏曰天者乾之形乾者天之用天形蒼
然南樞入地下三十六度北樞出地上三十六度狀如
倚杵其用則一晝一夜行九十餘萬里人一呼一吸為
一息一息之間天行八十餘里人一晝一夜有一萬三
千六百餘息故天行九十餘萬里
　愚按丹書言人之一晝一夜有一萬三千五百息一
　千一百二十五息乃應一時如此則一萬三千五百
　六十息安定舉成數言鄭注考靈曜云太虚本無形
　體指諸星運轉以為天體爾但諸星之轉從東而西
　必三百六十五日四分日之一星復舊處星既左轉
　日則右行亦三百六十五日四分日之一至舊星之
　處即以一日之行為一度計二十八宿一周天凡三
　百六十五度四分度之一是天之一周之數天如弹
　丸圎圍三百六十五度四分度之一一度二千九百
　三十二里千四百六十一分里之三百四十八周天
　百七萬一千里者是天圎圍之里數也以圍三徑一
　言之則直徑三十五萬七千里此為二十八宿周回
　直徑之數二十八宿之外上下東西各有萬五千里
　是為四㳺之極謂之四表四表之内并星宿内總有
　三十八萬七千里天之中央上下正平之處則一十
　九萬三千五百里地在其中是地去天之數也又云
　地盖厚三萬里○尚書王蕃䟽曰天居地上見者一
　百八十二度半强地下亦然北極出地上三十六度
　嵩髙正當天之中極南五十五度當嵩髙之上又其
　南十二度為夏至之日道又其南二十四度為春秋
　分之日道又其南二十四度為冬至之日道南下去
　地三十一度而已是夏至日北去極六十七度春秋
　分去極九十一度冬至去極一百一十五度南北極
　持其两端其天與日月星辰斜而回轉此其大率也
　必古有其法遭秦而滅張氏曰渾天之體雖繞於地
　地則中央正平天則南髙北下周天之度南北各分
　其半北極出地上三十六度餘則皆潜南極入地下
　三十六度餘則皆見天與人皆背北靣南故南見北
　潜又曰周天之度環北極七十二度常見不隠謂之
　上規環南極七十二度常隠不見謂之下規雖隂中
　自分隂陽要之常隠常見者為静數坤之䇿應之百
　四十有四其東西循環為用者二百一十六度雖陽
　中自分隂陽要之循環迭用者為動數故乾之䇿應
　之卦地也爻天也應乾坤之䇿三百六十也(寧按乾/坤䇿數)
　(出易繫辭三百六十當期之日及周天之度日與度/各三百六十五有竒而此云三百六十者舉成數而)
　(槩言/之耳)
張子曰地有升降日有脩短地雖凝聚不散之物然二
氣升降其相從而不已也陽日上地日降而下者虚也
陽日降地日進而上者盈也此一嵗寒暑之侯也至於
一晝夜之盈虚升降則以海水潮汐驗之為信然間有
小大之差則繫日月朔望其精相感(原本所載至寒暑/之候也止後一節)
　(失載今依張/子正蒙補足)
　考靈曜云地盖厚三萬里春分之時地正當天之中
　自此地漸漸而下至夏至之時地下㳺萬五千里地
　之上畔與天中平夏至之後地漸漸向上至秋分地
　正當天之中央自此漸漸而上至冬至時上游萬五
　千里地之下畔與天中平自冬至後漸漸向下此是
　地之升降於三萬里之中天旁行四表之中冬南夏
　北春西秋東皆薄四表而止地亦升降於天之中冬
　至而下夏至而上二至上下蓋極地厚也又考靈曜
　云正月假上八萬里假下一十萬四千里所以有假
　上假下也鄭注云天去地十九萬三千五百里正月
　雨水時日在上假於天八萬里下至地一十一萬三
　千五百里夏至時日上極與天表平後日漸向下冬
　至時日下至於地八萬里上至於天十一萬三千五
　百里(此下原有委曲/俱三字未詳)考靈曜注云二十八宿及諸星
　皆循天左行一日一夜一周天一周天之外更行一
　度計一年三百六十五周天四分度之一日月五星
　則右行日一日一度月一日一十三度十九分度之
　七此相通之數也
　　寧按此條所論地之升降與海之潮汐正相表裏
　　豈可載此而遺彼第升降四游之説論者不能歸
　　一魯齋所採注文姑列于前而仍其舊今復取先
　　儒之論補于左觀者擇焉黄瑞節注正蒙有曰此
　　段地有升降日有脩短及證以海水潮汐之候皆
　　用舊説今考先儒皆謂地在天中水環地外四游
　　升降不越三萬里春游過東萬五千里其下降如
　　其數秋游過西萬五千里其上升如其數夏游過
　　南故日在其上冬游過北故日在其南此冬夏晝
　　夜之長短因地有升降而然人處地上如在舟中
　　但見岸之移而不知舟之轉也至於論潮則謂天
　　包水水承地而一元之氣升降於大空之中地乗
　　水力與元氣相為升降氣升而地沉則海水溢上
　　而為潮氣降而地浮則海水縮而為汐一晝一夜
　　隂陽之氣再升再降故一日之間潮汐皆冄其説
　　與地四游相為表裏然以渾天術觀之天形斜倚
　　半在地上北極出地三十六度其南五十五度正
　　當地之中又其南十二度為夏至之日道天在地
　　上最髙故晝長又其南二十四度為春秋分之日
　　道天在地上稍低故晝夜平又其南二十四度為
　　冬至之日道天在地上最低故晝短其南下入地
　　纔三十一度而已此晝夜長短乃天體髙低自然
　　之理非因地之升降也潮汐消長則惟余㐮公海
　　潮圖序最明盖潮之消息皆繫於月月臨卯酉則
　　潮漲乎東西月臨子午則潮平乎南北晝夜之運
　　日行一度月行十三度有竒故太隂西没之期常
　　緩於太陽三刻有竒潮信之來率亦如是自朔至
　　望常緩一夜潮自望至晦復緩一晝潮朔望前後
　　月行差疾故晦前三日潮勢長朔後三日潮勢大
　　望亦如之月弦之際月行差遲故潮之去來勢亦
　　稍小一月則潮盛於朔望之後一嵗則潮盛於春
　　秋之中春夏晝潮常大秋冬夜潮常大盖嵗之有
　　春秋猶月之有朔望天地之常數也此潮之消息
　　乃繫乎月之進退亦非因地之浮沉也張子特用
　　舊説而未之易爾因附見之○(又按朱子云天地/之間東西為緯南)
　　(北為經故子午卯酉為四方之正位/而潮之進退以月至此位為節爾)
朱子曰天地四游升降不過三萬里周禮土圭之景一
寸折一千里尺有五寸折一萬五千里以其在地之中
故南北東西相去各三萬里非謂天地中間止此數也
春游過東三萬里夏游過南三萬里秋西冬北亦然
　譬如大盤盛水以虚器浮其中四邉定四方若器浮
　過東三寸以一寸折萬里則去西三寸亦如地之深
　於水上蹉過東方三萬里則逺去西方三萬里矣南
　北亦然然則冬夏晝夜之長短非日晷出没之所為
　乃地之游轉四方而然爾問曰無此理曰雖不可知然
　歴家推筭其數皆合恐有此理盖地與星辰俱有四
　游升降四游者自立春地與星辰西游春分西游之
　極地雖西極升降正中從此漸漸而東至春末復正
　自立夏後北游夏至北游之極地則升降極下至夏
　季復正立秋後東游秋分東游之極地則升降正中
　至秋季復正立冬後南游冬至南游之極地則升降
　極上至冬季復正此是地及星辰四游之義也星辰
　亦隨地升降不過三萬里之中是以半之三萬里而
　萬五千里與土圭尺有五寸等一尺差萬里五寸五
　千里一分百里景長景短皆差一寸故畿方千里取
　象於日一寸為正日圎望之廣尺以應千里或問四
　游之説搆虚不經故爾雅似非鄭注愚曰衆言混淆
　折諸聖經賢𫝊足矣今張子朱子皆以為然則未可
　疑
　　寧按虚谷問云地者静而不動之物鄭注考靈曜
　　乃有升降四游之説竊所未喻關洛諸儒並不言
　　及惟張子言地有升降仁宗朝太史局著書論天
　　體削去升降四游之説須請教以决之魯齋荅云
　　升降四游張子朱子己言之矣張子曰日月星辰
　　之事聖門不言者以顔子已上都曉得故也後世
　　諸儒講貫則又不容不詳且明矣然則今之言天
　　者詎可已乎寧詳四游之説朱子謂春游過東三
　　萬里夏南秋西冬北亦然而魯齋所述注文謂地
　　與星辰俱有四游升降其所謂四游乃是春西夏
　　北秋東冬南似與朱子之説有異而無一言之辨
　　釋何耶昔嘗有疑四游之説者朱子只以恐有此
　　理荅之黄瑞節亦謂地有升降張子特因舊説而
　　未之易耳竊謂日有脩短疑瑞節所引渾天術其
　　言近是而潮汐之論則余㐮公似得之厯家之學
　　予未之聞也姑論其槩以俟後之君子
或問朱子曰周禮以土圭之法測土深(去聲謂日長/日短之深)正
日景以求地中日南則景短多暑日北則景長多寒日
東則景夕多風日西則景朝多隂(今以地中求之多陽/多暑多隂多寒多風)
　(多雨皆不合尺/有五寸之景)
　或問鄭注云日南謂立表處太南近日也日北謂立
　表處太北逺日也(原本缺此數句今/依朱子語錄補之)景夕謂日昳景
　乃中立表太東近日也景朝謂日未中而景中立表
　太西逺日也朱子荅曰景夕多風景朝多隂此二句
　鄭注不可非但説倒了㸔來景夕者景晚也日未中
　景已中盖立表近南則取日近午前景短午後景長
　也景朝謂日已過午而景猶未中盖立表太北則取
　日逺午前景長午後景短也問多風多隂曰日近東
　自是多風如海邉諸郡風極多每如期而至春必東
　風夏必南風曠土無髙山之限故風各以其方至風
　從陽氣盛衰早陽升風生午盛午後風㣲至晚風止
　如西北多隂非特山髙障蔽自是陽氣到彼衰謝日
　到彼方午則彼已甚晚不乆則落故西邉不甚見日
　古謂蜀之日越之雪言見日少也又云巫峽多漏天
　言其地多雨如天漏然以此觀天地亦不甚闊以日
　月寒暑風隂驗之可見唐賈公彦曰周公營洛求地
　中置五表頴川陽城置中表度景處古迹猶存中表
　南千里置一表中表北千里置一表中表東西各千
　里置一表此正日景以求地中也又按朱子言今人
　都不識土圭康成亦悮圭尺是量表影底尺長一尺
　五寸以玉為之夏至立表表景長短以玉圭量表景
　恰一尺五寸此便是地之中晷長則表景短晷短則
　表景長冬至後表景長一丈三尺餘今地中與古已
　不同漢陽城是地之中宋朝岳䑓是地之中今在浚
　儀舊開封縣唐開元十二年遣使天下候景南距林
　邑北距横野中得浚儀之岳䑓應南北弦居地之中
　大周建國定都於汴樹圭置箭測岳䑓晷刻居中晷
　正則日至氣應得之矣陸象山云孔壺為漏浮箭為
　刻日有十二辰八干四維嵗有十二月二十四氣以
　土圭測日景以磁石辨方位而二十四位於是乎正
　日行有南北書夜有長短而二十有一箭於是乎立
　岳以南三徙之而箭不同者六岳以北三徙之而箭
　亦六干維之間或前或後或两属磁鍼所指或以為
　午或以為午之三分丙之七分或以為丙午之間要
　必有一定之説相其隂陽自周公以來則然矣學者
　所當攷
又曰天包乎地天之氣又行乎地之中
　横渠云地對天不過地特天中之一物爾所以言一
　而大謂之天二而小謂之地又曰天體北髙而南下
　地體平著乎其中邵子曰天覆地地載天天上有地
　地上有天人居地上不覺耳又曰天圎如氣毬地斜
　隔其中又曰天之外無窮而其中空處有限如空中
　一毬自内觀之坐向不動而天左旋自外而觀則又
　一靣四游以薄四表而止(此下原有以先天圖觀之/臨師以上各十六卦為天)
　(之天地之天之元㑹運世之數而在天同人遯以下/各十六卦為天之地地之地之年月日辰之數而在)
　(地今詳文意/不類合刪去)
又曰在地之位一定不易而在天之象運轉不停惟天
之鶉火加于地之午位乃與地合而得天運之正爾
　朱子曰在天之位一十二會所會為辰十一月辰在
　星紀十二月辰在𤣥枵正月辰在諏訾二月辰在降
　婁之類是也若以地言之則南靣而立前後左右亦
　有四方十二辰之位相為對待而不可易也盖周天
　三百六十五度四分度之一周布二十八宿以著天
　體而定四方之位以天繞地則一晝一夜適周一匝
　而又超一度日月五星亦隨天而繞地而惟日之行
　一日一周無餘無欠其餘則有遲速之差然其懸也
　固非綴属而居亦非推輓而行但其氣之盛處精神
　自然發越而自各有次第耳
又曰天不足西北地不滿東南是以東南多水西北多
山
　素問注云中原地形西北髙東南下河圗括地象云
　西北為天門東南為地户天門無上地户無下天從
　上臨下八萬里又曰南戴日下萬五千里以地中求
　之南北東西相去各三萬里先儒言中原山水皆源
　西北故叙山水者皆自西北而東南地有山水猶人
　有血脉有近不相連逺而相属者故曰江海何常斷
　地脉蔡氏曰大河北境諸山根本脊脉皆自代北寰
　武嵐憲諸山乗髙而來其脊以西之水則西流以入
　龍門西河之上流其脊以東之水則東流為桑乾幽
　冀以入于海其西一支為壼口大岳次一支包汾晉
　之陽又次一支為太行又次一支為恒山此北條也
　其南條者江漢南境之山川也岷山之脉其北一支
　為衡山而盡於洞庭之西其南一支度桂嶺北經袁
　筠之地至徳安曰敷淺原(或曰今江/州廬阜)二支之間湘水
　間斷衡山在湘水東南敷淺原在湘水東北其山川
　源流可攷也鄭氏以岍岐為正陰列河濟所經西傾
　為北陰列伊洛淮渭所經嶓冢為次陽列漢水所經
　岷水為正陽列江水所經西域傳云河有两源一出
　葱嶺一出于闐二水合東注蒲昌海一名鹽澤去玉
　門陽關三百餘里其水停居冬夏不增減潜行地中
　南出積石程氏曰九河未淪没為海時從今海岸東
　北更五百里平地河播為九入海處有碣石在西北
　岸今兖冀之地既無此石而平州正南有山名碣石
　者南在海中去岸五百餘里此正古河没海之處漢
　王横言昔天嘗連雨東北風海水溢西南出浸數百
　里故九河碣石包淪於海後世儒者知求九河於平
　地而不知求碣石有無以為證故前後異説竟無歸
　宿云
唐法象志天下山河之象存乎两戒北戒自三危積石
負終南地絡之隂至濊貊朝鮮謂之北紀天所以限戎
狄南戒自岷山嶓冢負地絡之陽至東甌閩中謂之南
紀天所以限蠻夷河源曰北河由北紀首逹華隂與地
絡㑹又分而東流與涇渭濟瀆相表裏江源曰南河自
南紀首逹華陽與地絡㑹至荆山又分而東流與漢水
淮瀆相表裏觀两河之象與雲漢之終始而分野可知
矣(一行/)
　南北两戒者天所以限中華之地也南北两河者所
　以與两戒之山相為經緯也其中用文用武貨殖所
　阜之國皆所以育人民成造化開中國君臣父子仁
　義禮樂之區也宇内至大莫如天至厚莫如地至多
　莫如水水精上浮為雲漢下流為江河月影山河之
　象水涵星斗之文無非一氣之造也(東山曰月與水/皆隂之精故曰)
　(一氣月在上則影地下山河之/象水在下則涵天上星斗之文)認山河脉絡於两戒
　識斗漢升沉於四維下參以古漢郡國區域分野如
　指諸掌此山河之大勢然也以象求之北戒則析木
　之所值南戒則星紀之所臨至若鶉首為秦隴之區
　則两戒山河之首實在焉人君翕受中州清淑之氣
　握五帝天綱地紀之符必一統常經而後可
雲漢自坤抵艮為地紀北斗自乾擕巽為天綱其分野
與五帝區相值(同上/)
　坤地也雲漢地之氣乾天也北斗天之樞五帝者少
　昊氏金徳顓頊氏水徳伏羲太昊氏木徳神農列山
　氏火徳軒轅黄帝有熊氏土徳五帝各居五方其説
　曰究咸池政在乾維内者降婁也為少昊墟叶北宫
　政在乾維外者陬訾也為顓帝墟成攝提政在巽維
　内者夀星也為太昊墟布太㣲政在巽維外者鶉尾
　也為列山氏墟得四海中承太階政者軒轅也為有
　熊氏墟斗杓治外鶉尾也為南方負海之國斗魁治
　内陬訾也為中州四戰之國其餘列宿在雲漢隂者
　八為負海之國在雲漢陽者四為四戰之國
天下山分為四條上應二十八宿
　曰岍岐荆山壺口雷首太岳底柱東方宿也其次曰
　降婁𤣥枵以負東海神主岱山曰嵗星
　曰析城王屋太行恒山碣石西傾朱圉北方宿也其
　次曰大梁析木以負北海神主恒山曰辰星
　曰鳥䑕太華熊耳外方桐柏嶓冢陪尾西方宿也其
　次曰鶉首實沈以負西海神主華山曰太白
　曰荆山内方大别岷山衡山九江敷淺原南方宿也
　其次曰星紀鶉尾以負南海神主衡山曰熒惑
中州
　居天下中其次曰鶉火大火夀星豕韋神主嵩山曰
　鎮星
負險用武之國
　於天象則𢎞農分陜為两河之㑹自陜而西為秦凉
　北紀山河之曲為晋代南紀山河之曲為巴蜀
四戰用文之國
　陜東三川中岳為成周西距外方大伾北濟南淮東
　逹距野為宋鄭陳蔡河内及濟水之陽為鄁衛漢東
　濵淮隂為申隨
負海貨殖所阜之國
　北紀東至北河北為邢趙南紀東至南河南為荆楚
　自北河下流南距岱山為三齊夾右碣石為北燕自
　南河下流北距岱山為鄒魯南渉江淮為吴越此負
　海之國也其他如九隘之險九河之曲瀁水三危汶
　江九折皆上為列宿河洛篇曰天極中星崑崙之墟
　天門明堂太山之精張平子曰在天成象在地成形
　天有九位地有九域天有三辰地有三形皆可指而
　言也若極而論之則八極之維徑二億二萬二千三
　百里南北短减千里東西則廣增千里自地至天半
　於八極則地之深亦如之通而度之其數用重鈎股
　懸天之景薄地之儀皆移千里而差一寸得之過此
　以徃者未之或知也未之或知者宇宙之謂也宇之
　表無極宙之端無窮不可究詰愚嘗上下區域攷諸
　徃牒姑就三皇五帝所臨之地言之則大章豎亥所
　步孔子稱其地曰北至幽陵南至交趾西蹈流沙
　東極蟠木天地翕合而秀氣鍾滎河效靈而圖書出
　於是人之精者作聖周孔出而為中國衣冠禮樂之
　主以承羲皇群聖之托鄒魯多儒雅燕趙多豪傑山
　之東西多將相皆所以相與經緯乎中國也禹承堯
　舜之盛平治九州玉帛萬國定可墾之地九百一十
　萬八千二十四頃出水者八千里受水者八千里名
　山五千三百五十經六萬四千五十里出銅之山四
　百六十七出鐵之山三千六百九貨殖所阜男耕女
　織不奪其時以供財用儉有餘而奢不足公家有三
　十年之積私家有九年之儲至成周盛時民口二千
　二百七十萬四千九百二十三人多禹時十六萬一
　千人自後歴秦漢隋唐盈虚豐耗不常以至于今天
　下一統超鴻濛而混希夷際天極地莫不尊親可以
　追蹤三五
朱子曰河圖言崑崙者地之中地下有八柱互相牽制
名山大川孔穴相通
　司馬相如傳注崑崙山去中國五萬里廣袤萬里髙
　八萬仭層城九重靣有九井以玉為欄旁有五門天
　帝之下都也水經云崑崙去中國五萬里其山一萬
　一千里胡用之問天竺去處土地多生異人朱子荅
　曰中國去于闐二萬里于闐去崑崙無縁更有三萬里
　文昌雜錄記于闐使來貢獻自言其國之西千三百
　餘里即崑崙山今中國在崑崙東南天竺諸國在其
　正南黄河在崑崙東南流入中國如此則崑崙在西
　南上竺乾書説阿耨山即崑崙也山頂有阿耨大池
　其水分流四靣去入中國者為黄河入東海其三靣
　各入南西北海如弱水黑水之類大抵地之形如饅
　頭其撚尖則崑崙也中國地形正圓所生人物亦獨
　圓正象其地形盖得天地中氣其他世界形皆偏側
　尖缺而環處其外不得天地之正所生人物亦多不
　正此是盖天之說横渠亦主此說古誌有曰西北多
　山崑崙為祖根本脊脉跨越寰宇五岳三塗綿亘錯
　峙又曰河出崑崙地最髙仰北方沙地無險可障潰
　决東西易成漂蕩禹䟽九河殺其駭浪
又曰嵩山不是天之中乃是地之中黄道赤道皆在嵩
山之北南極北極天之樞要只有此處不動如磨臍然
此是天之中處
　按邵子曰天地之本其起於中乎天之中何在曰在
　辰極地之中何在曰在嵩山惟天以辰極為中故可
　以起歴數而推節候惟地以嵩山為中故可以定方
　隅而均道里子午其天地之中乎冬至陽生子夜半時
　加子所以乾始於坎而終於離此南極北極獨為天
　之樞而不動也夏至陰生午天中日正午所以坤始
　於離而終於坎此黄道赤道亦在嵩山之北而不爽
　也惟天地之中處一定不易是以聖人者出處璿璣
　以觀大運據㑹要以察方來皆自此而推之也或謂
　愚曰子之𤣥渾章可以盡天地之制乎曰非也言天
　文則有司天史言地理則有指掌圖言雲漢分野則
　有唐一行言水經曲折則有酈道元然皆按陳迹而
　言未底其極也太𤣥曰馴乎𤣥渾行無窮正象天其
　妙有不可得而言矣
　
　
　
　
　
　天原發微卷一下
欽定四庫全書
　天原發㣲卷二上　　　　宋　鮑雲龍　撰
　　　　　　　　　　　　明　鮑寧　辨正
　　　分二
　唐孔氏曰隂䕃也隂氣在内奥䕃陽揚也陽氣在外
　發揚(此下原有一莭以氣形日/月分隂陽意不接今删)伏羲見隂陽之數書
　一竒以象陽畫一偶以象隂陽一而施隂兩而承本
　一氣也生則為陽消則為隂二者一而已陽来則生
　陽去則死萬物生死主乎陽則歸之于一也盖天地
　是劈初隂陽之氣結成立其大者以為之主便是箇
　胚樸子然後為父為母生人生物千變萬化皆不出
　此所以充塞宇宙何莫非隂陽之氣都走那兩箇物
　事不得造化之初以氣造形故隂陽生天地以形寓
　氣故天地轉隂陽漢董仲舒始推隂陽為儒者宗儒
　者不可不知隂陽也
周子曰水隂根陽火陽根隂
　水隂也而生於一則本乎陽火陽也而生於二則本
　乎隂故張子曰隂陽之精互蔵其宅朱子曰周子之
　書不出隂陽二端也(此下原註有云始是生生之理/終是已定之理始有處説生已)
　(定處説死太極未判前則隂含陽已判後則陽分隂/等語竊詳俱與水火互根之義無関又改邵子無極)
　(之前作太極未判/差之益甚俱合删)
　　寧按水隂根陽火陽根隂二句出通書動静章其
　　上文有神妙萬物四字朱子云神在天地間所以
　　妙萬物者如水為隂則根陽火為陽則根隂也
張子曰氣坱然太虚升降飛揚未甞止息虚實動静之
機(陽動即生故虚隂静/即成故實妙用曰機)隂陽剛柔之始浮而上者陽之
清降而下者隂之濁其感(氣/通)遇(氣/合)聚結為風雨為霜雪
山川之融結糟粕煨燼(言細微亦/此成就)無非教也(教理也風/雨以下煨)
(燼而上無大小精/粗皆隂陽至理)游氣紛擾合而成質者生人物之萬
殊其隂陽兩端循環不已者立天地之大義
　朱子曰隂陽如扇游氣如扇出風隂陽如磨游氣如
　磨出麫隂陽如木根游氣如開花結子非隂陽外别
　有游氣虚空即氣能升降飛揚以生萬物但人不見
　爾氣撒出来有精有粗故人物有偏有正　感遇聚
　結以上說二氣以下説游氣始之一字只是説箇生
　物底母子精底都従粗底上靣發出粗底事上無非
　天之道理所以為至教二氣在天地間只管運轉不
　知不覺生出許多物各得一箇性命各有一箇形質
　皆此氣合而成之雖是如此而所謂隂陽兩端成片
　衮衮将出来者固自若也
又曰造物所成無一物相肖者以是知萬物雖多其實
無一物無隂陽者以是知天地變化二端而已
　看他日月男女牝牡處方見得無一物無隂陽雖至
　㣲之物也有箇背面若説流行處却只是一氣故朱
　子曰獨陽不生獨隂不成造化周流須是並用(此下/原註)
　(有云動對静屈對伸一對二道對噐又引蔡莭齋云/生物之時隂静陽動静者常偏居動者常去来前一)
　(莭與此條文義不切後一/莭義有得失今辨于左)
　　寧按隂陽變化有無窮之妙故造物所成無一物
　　相肖者而凡生于天地間無一物無隂陽也張子
　　之正意如是而已魯齋引蔡氏謂隂静陽動静者
　　常偏居動者常去来非惟不切此章之義而其理
　　亦未有然者觀之寒暑晝夜都是一動一静相間
　　輥去豈可謂静者偏居而動者獨去来乎周子云
　　一動一静互為其根朱子云太極之有動静是天
　　命之流行學者質諸此則得之矣
又曰兩(隂陽/用)不立則一(太極/體)不可見一不可見則兩之
用息又曰一故神兩故化兩者隂陽消長進退
　朱子曰横渠此語極精非一則隂陽消長無自而見
　非隂陽消長則一亦不可得而見盖陽不獨立必得
　隂而後立故陽以隂為基隂不能自見必待陽而後
　見故隂以陽為偶一動一静一往一来一寒一暑皆
　隂陽之所為而非有為之者也亦無兩立之理非隂
　勝陽則陽勝隂無物不然無時不然　隂陽只是一
　箇消息進便喚做陽退便喚作隂陽之退便為隂之
　　相肖者而凡生于天地間無一物無隂陽也張子
　　之正意如是而已魯齋引蔡氏謂隂静陽動静者
　　常偏居動者常去来非惟不切此章之義而其理
　　亦未有然者觀之寒暑晝夜都是一動一静相間
　　輥去豈可謂静者偏居而動者獨去来乎周子云
　　一動一静互為其根朱子云太極之有動静是天
　　命之流行學者質諸此則得之矣
又曰兩(隂陽/用)不立則一(太極/體)不可見一不可見則兩之
用息又曰一故神兩故化兩者隂陽消長進退
　朱子曰横渠此語極精非一則隂陽消長無自而見
　非隂陽消長則一亦不可得而見盖陽不獨立必得
　隂而後立故陽以隂為基隂不能自見必待陽而後
　見故隂以陽為偶一動一静一往一来一寒一暑皆
　隂陽之所為而非有為之者也亦無兩立之理非隂
　勝陽則陽勝隂無物不然無時不然　隂陽只是一
　箇消息進便喚做陽退便喚作隂陽之退便為隂之
　生不是陽退了又别有箇隂生隂陽做一箇看亦得
　做兩箇看亦得大抵發生都是一箇陽陽消一分下
　面隂生一分不是討箇隂来陽消處便是隂故陽来
　為復是本来物事隂生為姤姤是偶然相遇　隂陽
　是陽中之隂陽以氣言剛柔是隂中之隂陽以質言
　是有箇物了見得是剛底柔底
　　寧按此章所云一故神兩故化註文欠發明今考
　　張子正蒙一故神自注云兩在故不測兩故化自
　　注云推行扵一朱子云一故神只是這一物周行
　　乎事物之間如隂陽屈伸往来上下以至於行乎
　　十百千萬之中無非這一箇物事所以謂兩在故
　　不測兩故化凢天下之事一不能化惟兩而後能
　　化且如一隂一陽始能化生萬物雖是兩要之亦
　　推行乎此一爾又云一故神譬之人身四體皆一
　　物故觸之而無不覺不待心使至此而後覺也此
　　所謂感而遂通不行而至不疾而速也發於心達
　　於氣天地與吾身共只是一團物事所謂鬼神者
　　只是自家氣自家心下思慮纔動這氣即敷於外
　　自然有所感通也
程子曰隂陽消長之際無截然斷絶之理然其升降生
殺之大分不可無也又曰隂陽之運升降盈縮未甞少
息陽常盈隂常虧一參差不齊而萬變生焉譬如磨既
行齒都不齊既不齊便生出萬變(此以陽尊/隂卑而言)
　朱子曰隂陽者造化之本不能相無而消長有常亦
　人所不能損益也然陽主生隂主殺則其類有淑慝
　之分故聖人作易於其不能相無者既以徤順仁義
　之属明之而無所偏主至扵消長之際淑慝之分則
　未嘗不致其扶陽抑隂之意以天地自然之氣言之
　則不可相無以君子小人之象言之則未甞不欲天
　下之盡為君子而無一小人也有以善惡言者如履
　霜堅氷至則一隂之生便如一賊陽善隂惡君子小
　人天理人慾互相勝負又曰隂何比小人平看之却
　好以類言之亦只是皮不好骨子却好伊川云十月
　謂之陽月疑其無陽隂亦然聖人不言爾蔡季通以
　為不然曰隂不可以抗陽猶地不足以配天朱子謂
　其所以不言者這便是一箇參賛裁成之道盖抑隂進
　陽長善消惡用君子退小人這便可見　陽化為隂
　只恁地消縮去無痕迹故謂之化隂變為陽其勢浸
　長便較有頭靣故謂之變隂少於陽氣理數皆如此
　用全用半所以不同
邵子曰陽者道之用隂者道之體陽用隂隂用陽以陽
為用則尊隂以隂為用則尊陽(此以隂/陽並言)
　張氏曰陽動隂静陽貴隂賤隂終不可與陽並言及
　至隨時變易則陽中有隂隂中有陽迭相為用　陽
　盡隂純坤為主隂盡陽純乾為主愚曰子月之已月
　尊陽午月之亥月尊隂以分而言乾尊坤卑不可並
　也以家言之父母固是尊然母終不可並乎父尊無
　二上也蔡氏謂陽非隂不成隂非陽不生隂陽必相
　須為用然在氣則陽為用故陽動隂静在形則隂為
　用故隂疾陽舒
朱子曰太極分開只是兩箇隂陽都括盡天下事物易
不離隂陽千變萬化只是他兩箇隂氣流行則為陽陽
氣凝聚則為隂只這一氣消長進退做出古今天地間
無限底事来
　　寧按朱子云隂陽有相對言者如夫婦男女東西
　　南北是也有錯綜言者如晝夜春夏秋冬弦望晦
　　朔一箇間一箇輥去是也又云隂陽無處無之横
　　㸔竪㸔皆可見横㸔則左陽右隂竪㸔則上陽下
　　隂仰手為陽覆手為隂向明處為陽背明處為隂又
　　云只是一氣隂氣流行即為陽陽氣凝聚即為隂
　　進便是陽退便是隂長便是陽消便是隂只這一
　　氣消長做出古今天地間無限事(此條原註起句/云如寒暑晝夜)
　　(一箇横一箇直詳寒暑晝夜是流行底豈可分横/直又後一節横看竪㸔係引朱子語而増益之亦)
　　(未免有失今删去一/依朱子語補註于右)
邵子曰隂以陽為體陽以隂為體(出邵子經世書魯齋/誤作朱子語今改正)
　按先天圖隂至坤而成體乾之十二陽託焉故陽以
　隂為體復自坤出三十一變而夬為春為夏則隂以
　陽為用陽至乾而成體坤之十二隂託焉故隂以陽
　為體姤自乾出三十一變而剥為秋為冬則陽以隂
　為用在天則陽動而消隂在地則隂動而消陽極隂
　之際坤餘十二陽其終成乾而得三十六陽極陽之
　際乾餘十二隂其終成坤而得三十六隂以坤之十
　二陽而生震坎艮二十陽以乾之十二隂而生巽離
　兊二十隂散一為三生之始也并為三十二隂陽各
　得八位之半以巽離兊之二十八陽而生乾之三十
　六陽以震坎艮之二十八隂而生坤之三十六隂㑹
　三歸一生之極也并而為六十四隂陽各得八位之
　全所以立春至立秋陽數并之皆六十四隂數皆三
　十二立秋至立春隂數并之皆六十四陽數皆三十
　二四八三十二者四卦之全八八六十四者八卦之
　全也圗左三十二陽右三十二隂分天地之體并之
　皆六十四卦者陽極無隂隂極無陽也(寧按此章注/文須㸔先天)
　(圖方/㑹悟)
邵子曰離東坎西當隂陽之半為春秋晝夜之門又曰
陽侵隂隂侵陽故坎離當半也
　先天六十四卦氣皆中起以八卦配十二辰子午卯
　酉為四中乾當午坤當子離當夘坎當酉故曰乾坤
　定上下之位坎離列左右之門得其正矣四維之卦
　則兊辰巳震丑寅巽未申艮戌亥也而邵子又曰坎
　離隂陽之限離當寅坎當申數常踰之者隂陽之溢
　也盖謂用數不過乎中以寅申己亥居四孟之首乾
　當已而生于己坤當亥而生于亥離當寅而限於三
　陽之半坎當申而限於三隂之半中則踰其限而溢
　矣況氣盈朔虚其餘各六易曰日中則昃月盈則蝕
　亦邵子怕處其盛之意而退一位以居之則夘辰兊
　也子丑震也午未巽也酉戌艮也皆處數之不及而
　不踰乎中也是故以坎離之半而當隂陽之半也若
　以坤為子半推之則夘酉中矣故卯為日門而居左
　太陽所生酉為月門而居右太隂所生為春秋晝夜
　之門者春分陽中秋分隂中故曰日中宵中晝夜均
　也非若夏至則晝數多冬至則夜數多也非但日月
　之出入於此而萬物亦出生入死於其中也翁氏曰
　天地雖始於寅而開物至卯而門彌辟雖始於戌而
　閉物至酉而門已閉一歳而春夏秋冬一月而弦望
　晦朔一日而旦晝暮夜雖皆坎離日月之功而莫不
　由乎門之左右矣張氏曰離當夘而終申晝之分也
　坎當酉而終寅夜之分也又曰離當寅未卯而已明
　坎當申己酉而未昏天克地以為餘分晝常多夜五
　刻者離陽侵坎隂晝陽侵夜隂也愚以大數言之開物
　於驚蟄後閉物於立冬前隂陽互相侵也故乾全用
　坤全不用坎離用半也坎離二卦是乾坤中爻之交
　先天位坎離以卯酉而為日月後天位坎離以子午
　而為水火只此四位極好陽中有隂隂中有陽是皆
　羲文之㣲意其他卦不偏則雜矣
朱子曰五行相為隂陽又各自為隂陽春為少陽夏為
老陽秋為少隂冬為老隂
　此以流行於四時而言也自一嵗言六箇月陽六箇
　月隂一日亦然晝陽夜隂午前陽午後隂一月言望
　前陽望後隂六甲言甲子陽乙丑隂分言之則甲陽
　子隂従古至今只恁衮去屈伸往来循環不已孰使
　然哉天地是一箇大隂陽一年一月一日一時皆自
　其中流出
　又春為陽始夏為陽極秋為隂始冬為隂極陽始則
　温陽極則熱隂始則涼隂極則寒温則生物熱則長
　物涼則收物寒則殺物是一氣之變為之也陽生自
　下而上則進而生物隂生自上而下則退而成物陽
　居東南主春夏以生隂居西北主秋冬以殺此其大
　畧也
　　寧按此章注文坦易眀白獨有陽生自下而上隂
　　生自上而下二句本先天圖而言人未易曉盖先
　　天圖乾姤居上當午坤復居下當子一陽生子中
　　歴丑寅卯辰巳至午而止為春夏主生據圖乃自
　　下而上一隂生午中厯未申酉戌亥至子而止為
　　秋冬主殺據圖乃自上而下盖隂陽兩端一進一
　　退而生物成物之功備焉
邵子曰太陽為日太隂為月少陽為星少隂為辰其變
則為暑寒晝夜雨風露雷(日月星辰/説見後)
　或問雷霆風雨雪霜雲露張子對曰隂氣凝聚陽在
　内不得出則奮擊而為雷霆陽在外者不得入則周
　旋不舎而為風其聚有逺近虚實故風雷有大小暴
　緩和而散為雪霜雨露不和而散為戾氣隂霾隂常
　散緩受交於陽則風雨調寒暑正又曰陽為隂累則
　相持為雨而降隂為陽得則飄揚為雲而升故雲物
　班布太虚者隂為風駈斂聚而未散者也又有問雨
　風雲雷於邵子者荅曰陽得隂為雨隂得陽為風剛
　得柔為雲柔得剛為雷無隂不能為雨無陽不能為
　雷雨柔属隂待陽而後興(此下原云雷剛属體用陽/而後發今正其誤依邵子)
　(經世書易以/下文九字)雷剛属陽待隂而後發　張氏釋之曰
　陽倡隂從流為雨隂格陽薄散為風剛倡柔從蒸成
　雲柔蓄剛動激成雷客主後先隂陽逆順不同也風
　雨自天降故言隂陽雲雷自地升故言柔剛天陽無
　隂不能為雨地隂無陽不能成雷雨隂形柔本乎天
　氣之陽雷陽聲剛出乎地體之隂隂陽互相用也又
　有以八卦爻象問於蔡莭齋者荅曰坎隂為陽所得
　則升為雲陽淺則為霧坎陽為隂所累則降為雨隂
　淺則為露隂在外陽不得出則為雷隂固則為地動
　震也隂在内陽不得入則為風隂固則為大風巽也
　陽包隂則離為霰陽和隂則為雪離交坎也隂包陽
　則坎為雷隂入陽則為霜坎交離也隂陽之精互蔵
　其宅則離為日坎為月隂陽相戞則為電隂陽失位
　則為霓
又曰氣自子至午為升自午至子為降子至寅地中升
於地上夘至已地中升於天中午至申天中降于地上
酉至亥地上降於地中
　愚按子午各六有地以限之陽生於子至寅則十一
　月至正月陽氣升於地上少陽數七隂中陽也卯至
　巳二月至四月地中升於天中老陽數九陽中陽也
　又自一隂生午以至於申五月至七月隂氣自天中
　降於地上少隂數八陽中隂也酉至亥八月至十月地
　上降於地中老隂數六隂中隂也一日一月亦然大
　抵寅申己亥當乾坤泰否之交三陽三隂皆為天之
　用震為少至乾則老巽為少至坤則老坎離又以四
　隂四陽生物于中三隂三陽泰與否對六隂六陽乾
　與坤對如水數六雪片也六不是人做将出来物物
　造化皆是如此可以見隂陽之妙處
又曰太柔為水太剛為火少柔為土少剛為石其化則
為走飛草木色聲氣味(水火土石/説見後)
　陽生動物隂生植物朱子曰本是一理而消息盈虚
　便生隂陽雖至㣲至細草木鳥獸皆然如鯉魚上有
　三十六鱗隂數龍背上有八十一鱗陽數龜背中間
　五段五行也兩邉各四段八卦也周圍二十四段二
　十四氣也至於草木雌雄銀杏桐楮牝牡麻竹皆然
　張子曰糟粕煨燼無非教也愚嘗以皇極經世書推
　之謂有飛飛之物(鷹隼/之類)飛木(隨風楊/花之類)飛草(蠓螢/類)飛走
　之物(蚖蛇/類)又有走飛(騰蛇/類)走木(如弹丸/轉軸者)走草(五味子/貟草子)
　(之/類)走走之物(麒麟/之類)又有木飛(飛而/食木)木走(猿猱/之類)木草(木/芍)
　(藥木芙/蓉之類)木木之物(楩楠豫/章之類)又有草飛(飛而/食草)草走(麋鹿/之類)
　草木(寄生藤/之類)草草之物(靈芝/之類)又以隂陽推之飛陽走
　隂動陽植隂馬陽牛隂角陽尾隂皆不逃乎隂陽之
　數大抵色聲氣味目耳鼻口物各有之但或偏而不
　全全而不能如人之靈耳
程子曰近取諸身百理皆具屈伸之氣只鼻息間見之
　鼻竅為天門氣由以出入也朱子曰以氣言之呼為
　陽便是發逹底吸為隂便是收斂底如鼻息無時不
　吸無時不嘘嘘盡生吸吸盡生嘘胡文定公曰人一
　晝一夜有一萬三千五百六十息横渠張氏曰䰟交
　成夣百感紛紜對寤而言一身之晝夜也氣交為春
　萬物錯糅對秋而言天地之晝夜也朱子謂太極是
　性動静隂陽是心金木水火土是仁義禮智信軀體
　血肉便是五行所以開眼不是隂便是陽不是仁便
　是義進便是陽退便是隂處已是隂應事接物便是
　陽又曰事之未定者属陽事之已定者属隂邵子曰
　天有四時地有四方人有四肢指節可以觀天掌文
　可以察地天地之理具于掌矣釋者曰手仰夲乎天
　親上足方俯乎地親下手可翻覆足不可者陽能兼
　隂隂不可兼陽也掌後髙前下東南多水西北多山
　聚為川澤掌中之文如川象手自掌腕肘至肩足自
　趾至脛股胯各三節應十二次四肢應天四時應地
　四方四指各三節應十二辰合之應二十四氣拇指三
　節二為隂陽隱者為太極掌大物也合之而三十二
　應天卦并手足六十四兼地卦地體極于十六一手
　有十六數而顯者十五一者太極隱於大物之間也
　人之四肢各一脉應四時也一脉三部應一時三月
　一部三候應一月三旬乾䇿也素問言十二節氣皆
　通天氣十二節氣應人之十二經脉謂手足各三隂
　三陽三候謂沉浮中隂陽有太過不及也
又曰天地一氣而已分隂分陽便是兩物故陽為仁而
隂為義然隂陽又各分為二故陽之初為木為春為仁
陽之盛為火為夏為禮隂之初為金為秋為義隂之極
為水為冬為智兼三材而兩之也
　隂陽作一氣看亦得作二氣看亦得隨時分出看亦
　得大處有大闔闢大消息小處有小闔闢小消息大
　而十二萬九千六百年小而一年一月一日一時皆
　然於其中雖有萬變不同而其理則一定不易也故
　曰一隂一陽之謂道繼之者善成之者性也學者其
　究心焉
　　　衍五
　鄭氏引白虎通云行者為天行氣水訓凖水在黄泉
　養物平均有準火化也陽氣用事萬物變化金禁也
　秋時萬物隂氣禁止木觸也陽氣動躍觸地而出土
　吐也土居中央總吐萬物生物者木火七八之數成
　物者金水九六之數易精氣為物注云七八游䰟為
　變注云九六朱子曰太極列五者於隂陽之下五常
　是理隂陽是氣有理無氣則理無所立故五行次隂
　陽又曰義智属隂仁禮属陽隂陽是氣五行是質有
　這質又有五行之氣所以做得物事出来愚曰五行
　後天也若問先天一事無一者太極也自一分二則
　有隂陽隂陽者五行之氣五行者隂陽之體質一三
　五七九為天之五行二四六八十為地之五行二五
　一十隂陽合而為一則能生成萬物故止曰一五行
　而已一中有二甲陽乙隂為木丙陽丁隂為火戊陽
　己隂為土庚陽辛隂為金壬陽癸隂為水天也亥隂
　子陽北寅陽卯隂東巳陽午隂南申陽酉隂西辰戌
　陽丑未隂位中央地也木神主仁金神主義火神主
　禮水神主智土神主信人也貫三才而一之氣行理
　亦行
周子曰陽變隂合而生水火木金土
　朱子曰五行質具扵地而氣行於天以質而語其生
　之序則水火木金土而水木陽也火金隂也以氣而
　語其行之序則木火土金水而木火陽也金水隂也
　盖其變至於不可窮無適而非隂陽之道又曰水隂
　根陽火陽根隂錯綜而生到運行處便水生木木生
　火火生土土生金金生水水生木循環旺相又如甲
　乙丙丁戊己庚辛壬癸都是這箇物事黄勉齋曰圖
　説云水隂盛火陽盛乃行之序非生之序如作建子
　時看則水木是陽火金是隂此生之序又曰太極圖
　有一處可疑圖以水隂盛居右火陽盛居左金隂穉
　故次水木陽穉故次火此是説生之序下文却説水
　木陽也火金隂也却以水為陽火為隂論来物之初
　生自是㓜嫩如陽始生為水尚柔弱到生木已强盛
　隂始生為火尚㣲到生金已成質如此則水為陽穉
　木為陽盛火為隂穉而金為隂盛也
　　寧按此章出太極圖説水火木金土下有五氣順
　　布四時行焉二句注文所引勉齋疑議有理而欠
　　眀備愚因為之説曰以陽變隂合生五行而言則
　　天一生水為陽穉天三生木為陽盛地二生火為
　　隂穉地四生金為隂盛以五氣順布四時行而言
　　則木當春為陽穉火當夏為陽盛金當秋為隂穉
　　水當冬為隂盛圖説序五行所生以水居右隂火
　　居左陽即所謂隂根陽陽根隂錯綜而生也圖解
　　謂木陽穉火陽盛金隂穉水隂盛即四時之春夏
　　秋冬也要當隨所指而觀之庶無膠固之失按朱
　　子云這裏有兩項㸔如作建寅看時則木火是陽
　　金水是隂此以行之序論如作建子看時則水木
　　是陽火金是隂此以生之序論大槩冬春夏可以
　　謂之陽夏秋冬可以謂之隂也竊謂其他議論雖
　　多大意不出乎此學者詳之
又曰五行之生各一其性
　就氣質言之水性冷火性熱木性温金性涼土性中
　和人之生也亦各隨其氣質所禀有智愚强弱之不
　同然自夲求之則各一其性所謂渾然太極之全無
　不各具於一物之中也(此下原有此人所以獨得五行/之秀而其心為最靈十六字)
　(寧按此章止言五行各一其性未説到人/得五行之秀䖏觀朱子圖解可見合删)
程子曰坎水也一始於中有生之最先者也
　天一生水故水居五行之先物之初生其形皆水水
　者萬物之一原皆根於天一之造化也如金石之産
　其初亦乳一陽之氣一日之時一年十一月冬至皆
　肇於子子者水位也夫水生于陽而成於隂氣始動
　而陽生氣聚而静則成水觀呵氣可見盖生水之初
　属一故微至成水時則六矣或問曰天一生水亦有
　物可證乎曰人之一身可證矣貪心動則津生哀心
　動則涙生愧心動則汗生欲心動則精生方人心寂
　然不動之時則太極也此心之動則太極動而生陽
　也所以心一動而水生即可以為天一生水之證神
　為氣主神動則氣隨氣為水母氣聚則水生
朱子曰五行之序木為之始水為之終而土為之中以
圖書之數言之則水一木三土五皆陽之生數而不可
易故得以更迭為主而為五行之綱
　五行春始于東方之木冬終于北方之水中主於中
　央之土是始中終三者行之序也而其生之序則皆
　始於天一水能利澤萬物天一打初便生水水有貞
　静之性剛而有力包藏于冬木能温燠萬物天三便
　生木木有發生之性充鬯莫禦條達于春土能持載
　萬物至天五生土土為包育之母直方以大居中而
　旺四方三者既生生生不已各居其方而不可易於
　以見上天好生之心源頭既正骨子又好皆是天生
　火之與金乃是五行中相資以變化不可一日無者
　却是地生火生於地二其性炎上或自有而無或自
　無而有位可以居南亦可以居西金生於地四其性
　從革或方可為圎圎可為方位可以居西亦可以居
　南故圖與書有更置之説不似水木土皆天所生而
　有定序然而於定序之中五行生生相為融貫則序
　雖定而氣未嘗不相通也故朱子曰得以更迭為主
　而為五行之綱
又曰木之包五行也以其流通貫徹而無不在也
　饒雙峯曰氣運於天以生為主故朱子以春為四時
　之首而貫乎夏秋冬其在人則惻𨼆為四端之首而
　貫乎羞惡辭遜是非以春能生萬物而惻𨼆能兼衆
　善故也安氏曰一在木下為本是歸根復命而合於
　五也一在木上為末是分枝布葉而散於萬也以一
　知萬天一生水而為木共此一爾
又曰水之包五行也以其歸根反命而藏於此也
　木無水則枯火無水則燥金無水則鏥以水包之則
　流通四時活動萬物功成則退藏二隂之中伏於黄
　泉之底所以能歸根復命於此及其出也則又元而
　亨雷域中雨天下也其在人則腎精所藏百體皆潤
又曰土則水火之所寄金木之所資居中而應四方一
體而載萬類也
　雙峯饒氏曰質具扵地以養為主故土居五行之中
　而統乎水火木金其在人則脾居五臓之中而統乎
　心肝肺腎以土能養萬物脾能養衆形夏季未月土
　為最王故能生秋金又寄王四季毎季皆十八日共
　計七十二日其他四行分四時亦各得七十二日共
　成三百六十日翁氏謂五行離土則不能各成一噐
　一得五便成水二得五便成火三得五便成木四得
　五便成金五得五便成土五者土居中央一二三四
　五纔得五便成水火木金土謂之六七八九十也
又曰天地者隂陽對待之定體一二三四五六七八九
十者隂陽流行之次序對待非流行不能變化流行非
對待不能自行此五行所以流行於天地中以為用
　變化者一變六化而成水二變七化而成火三變八
　化而成木四變九化而成金五變十化而成土天地
　其對待之大者其次五行亦各自為對是為交易之
　易火與水對金與木對對待則二是有定體行者流
　通流通則一是為變易之易也五行相生為水木火
　土金金復生水對待者各半體流通者皆全體對待
　流行各有次序以一氣言則息極而消消極而息以
　二氣言則陽極生隂隂極生陽以四時言則所克者
　為夫婦所生者為母子夫取妻而夫之血氣日以耗
　故夏化為秋母生子而子之血氣日以充故冬變為
　春以五行戊巳間乎十干辰戌丑未間乎十二支中
　央間乎四方坤間乎離兊火生土土生金也
　　寧按此章通論隂陽五行對待流行之理而注文
　　後一段獨詳於土何也夫木火金水分旺四時土
　　則寄王四季而最王於夏之季月必如是而後五
　　行之生得其序春木生夏火元而亨也夏火生土
　　土生秋金則亨而遂也秋金生冬水利而貞也冬
　　水又生春木則貞下起元而生生不窮矣火金之
　　際苟無土以處之則生化何以成此所以獨詳扵
　　土也其曰坤間離兊者離南方兊西方坤居西南
　　隅在離兊之間以四時言之則夏秋之間也
朱子曰陽變隂合初生水火水火氣也流動閃爍其體
尚虚其成形猶未定次生金木則確然有定形矣天地
生物先輕清以及重濁水火二物在五行最輕清金木
次之土最重濁
　張子曰水火氣也故炎上潤下與隂陽升降土不得
　而制焉木之為物水漬則生火然而不離也朱子曰
　正蒙只說金與木之體質属土水與火却不属土問
　火附木而生莫亦属土否曰火是箇虚空中物問只
　温與熱之氣便是火否曰然如火中虚暗離中之隂
　也水中虚眀坎中之陽也火中有黒陽中之隂水外黒
　内明者隂中之陽故水謂之陽火謂之隂亦得張子
　又曰陽陷於隂為水附於隂為火木金者土之華實
　也其性有水火之雜故木水漬則生火然而不離盖
　得土之浮華於水火之交也金得火之精於火之燥
　得水之精於水之濡故水火相持而不害爍之反流
　而不耗盖得土之精實於水火之際也勉齋黄氏曰
　以人物之初生驗之天一生水水便有形人生精血
　湊合成體亦若造化之有水也地二生火火便有氣
　人有此體便能為聲聲者氣之所為亦若造化之有
　火也水隂而火陽貌亦属隂而言亦属陽也水火雖
　有形質然乃造化之初故水但能潤火但能炎其形
　質終是輕清至若天三生木地四生金則形質已全
　具矣亦如人身耳目既具則人之形成矣木陽金隂
　亦猶視陽而聽隂也造化之初天一生水而三生木
　地二生火而四生金天得一竒而生水一之極為三
　故三生木地得二偶而生火二之極為四故四生金
　六之成水猶坎以一陽居中天一生水也地六包於
　外陽少隂多而水始盛成七之成火猶離以一隂居
　中地二生火也天七包於外隂少陽多而火始盛成
　豈曰一生水而未成水二生火而未成火必待五行
　俱足方待六與七而成水火如此則全不成造化矣
　盖水火之氣一濕一燥水濕極而生木火燥極而生
　金人物始生亦精與氣聚而為之耳精濕而氣燥精
　沉而氣浮故精為貌而氣為言精之盛者濕之極故
　為木為肝為視氣之盛者燥之極故為金為肺為聽
　大抵貎與視属精故精衰而目暗言與聴属氣故氣
　塞而耳聾此曉然易見也醫家以耳属腎以肺為金
　與此比配各有不同雲莊劉氏曰隂陽互為其根水
　居子位極隂之方而陽已生於子火居午位極陽之
　方而隂已生扵午若木生扵天三專属陽故其行扵
　春亦属陽金生於地四専属隂故其行於秋亦属隂不
　可以隂陽互言盖水火未離乎氣隂陽交合之初其
　氣自有互根之妙木則陽之發達金則隂之收斂而
　有定質矣此所以與水火不同也
朱子曰樂聲是土金木火水洪範是水火木金土
　樂辨五聲十九八七六範分四方一二三四五又曰
　範言一二三四五而不及六七八九十月令言八七
　五九六而不及一二三四十太𤣥言三八四九二七
　一六五五而不言十範以水火木金土為序禹以水
　火金木土為序劉向班固以木火土金水為序范曄
　以木金火土水為序(寧按禹是洛書五/行右旋相克為序)
又曰五行質具於地而氣行於天者也
　蔡九峯曰在天而流布四時曰五行在地為人所取
　用曰五材唐孔氏曰五行以㣲著為次水最㣲為一
　火漸著為二木形實為三金體固為四土實大為五
　今以洪範推之蔡氏曰潤炎曲直従革以性言稼穡
　以徳言水潤而又下火炎而又上木曲而又直金從
　而又革土兼四方而具生之徳故言其所重在稼穡
　而民以食為天也馮氏曰種曰稼苗也穫曰穡穂也
　蔡傳言稼而又穡者言其生生不已也又曰醎苦酸
　辛甘者五行之味也五行有聲色氣味而獨言味者
　以其切於民用也五味以五榖為主以月令推之可
　見五榖之配五行者麥為木黍為火稷為土麻為金
　菽為水以五畜言雞為木羊為火牛為土犬為金豕
　為水以五菓言則栗水李木杏火桃金棗土是數者
　皆質具於地而切於民之生養不可一日無也其運
　此氣而在天則為五行其凝此質而在地則為五材
　天有日故地有火天有月故地有水天有雨暘寒燠
　風故地有水火木金土天而地地而天充塞宇宙何
　莫非五行者況人禀五行之秀氣以生孰不資五行
　以為用
邵子曰火生扵無(神也當/為一)水生扵有(精也當/為二)火内暗而
外眀故離陽在外火之用用外也水外暗而内眀故坎
陽在内水之用用内也
　火用外目象水用内耳象火内為體外為用水外為
　體内為用陽者用也朱子曰隂以陽為質陽以隂為
　質水内眀而外暗火内暗而外眀隂陽之精互藏其
　宅也西山真氏曰日火外影金水内影本淮南子盖
　清眀者内景金水也濁眀者外景日火也或曰日火
　揚光於外故日有蝕火有滅金水潜光於内故無窮
　以此收視反聽潜神不耀此理故妙可以養生又扵
　治道不相関孰若吾儒當眀則為離晉當晦則為眀
　夷又曰火日外光能直而施所應無窮金水内光能
　闢而受隨才各得神與形天與地之道歟張氏曰火
　託木而木生水神乗氣而生精先天以神生精一生
　二後天以精集神二生一
　愚嘗推其説曰水隂根陽故為少陽春至夏而老火
　陽根隂故為少隂秋至冬而老乾坤具坎離之體乾
　以九二交坤成坎坎中一陽生子是為真水乃隂中
　之真陽也坤以六二交乾成離離中一隂生午是為
　真火乃陽中之真隂也二多一少坎一離二少者為
　主則多者為用少為主故坎為冬所生之歳月日辰
　自子至已六辰皆陽多者為用故離為夏所生之歳
　月日辰自午至亥六辰皆隂天地之間無往而非水
　火之用所以乾坤付正性於坎離坎離為乾坤之用
　也
又曰雲有水火土石之異地類亦然
　張氏曰水火土石地之體也凡物皆具地之體先生
　曰水雨霖火雨露土雨濛石雨雹水風涼火風熱土
　風和石風冽水雲黒火雲赤土雲黄石雲白水雷𤣥
　火雷􁀉土雷連石雷霹故一物必通四象天有日月
　星辰地有水火土石首有目耳口鼻身有骨肉血髓
　髓為火血為水肉為土骨為石是為動物四象液為
　水華為火枝為土根為石是為植物四象凡人之吹
　噴吁呵呼應天之風雨雲霧雷
易有陽貞隂貞朱漢上曰乾貞於十一月子左行陽時
六隂貞扵六月未右行隂時六
　陽貞取陽卦乾生三男震坎艮也隂貞取隂卦坤生
　三女巽離兊也乾一陽生于子始於坎至離而乾終
　坤一隂生於午隂不敢當午位故退一辰而貞於未
　至坎而坤終陽自左行間時以治六辰隂自右行亦
　間時以治六辰順成其歳功隂陽二貞既定然後可
　以推四時之節氣愚攷之孔䟽數之所起起於隂陽
　隂陽往来於日道冬至日南極陽来而隂往冬水位
　也一陽生為水數一故乾貞於十一月子而左行夏
　至日北極隂進而陽退夏火位也當以一隂為火數
　但隂不名竒數必以偶故六月二隂生為火數二故
　坤貞於未而右行冬至以及於夏至當為陽来故正
　月建寅三陽生為木數三夏至以及於冬至當為隂
　進故八月建酉四隂生為金數四三月建辰居四季
　之首為土位五陽生為土數五也水在北從盛隂之
　氣故潤下者従隂也火在南從盛陽之氣故炎上者
　從陽也木東金西隂陽相半柔可曲直剛可從革土
　含養萬物以為五行之主
朱子曰京房因卜筮推出許多道理(其説謂大衍五十/其一不用者天之)
(生氣将以虚来實故用四十九焉十日十二辰二/十八宿共五十其一不用今只取生氣一句為説)
　一者為天之生氣愚曰天之數不用五一由五出故
　大衍之數不用一者一乃天之神也一入于北則變
　坤成坎而生水其數一一入於南則變乾為離而生
　火其數二一入于東則天始交地而生木成震其數
　三一入于西則隂説於陽而生金成兊其數四其終
　也一復歸藏於五而為萬化本存一不用者是為生
　氣太初氣之始是也五十五數存五以為五行(此下/原有)
　(之夲二字寧按朱子語只云虚其中金/木水火土五數今多之夲二字合刪)大衍五十又
　存一以象太極(原夲作存一以為太極之夲寧謂天/地萬物以太極為夲太極豈復有夲)
　(乎按啓䝉云置一不用以/象太極今依其語改之)太極而五行以一分五以
　五分十其四十九者又五行之細數五十者五其十
　十者兩其五兩者一也一者水也五行之始生氣之
　出也十者土也五行之終生氣之入也是故十日十
　二辰二十八宿散在天三百六十是為度數散在地
　萬有一千五百二十是萬物之盈數其一不用者退
　藏於宻故木王則水退火王則木退土王則火退金
　旺則土退水王則金退此五十退五不用者所以去
　衍之盈數五十又退一不用者所以虚衍之夲數故
　曰抑其盈虚其一萬夲於五五夲於一天地盈虚與
　時消息天以一變四四有體一無體也此一在人為
　心在徳為仁在易為乾在時為春無往而不為天之
　生氣豈特四十九蓍頼此以為神哉天地萬物皆倚
　此以為立命之地故曰不用之一群用之所攸宗
　　寧按此章注文因京房論大衍五十其一不用為
　　天之生氣一句而敷演之其間亦有不可曉者其
　　曰一由五出恐是生數始於一而成於五也其曰
　　四十九為五行之細數細思之不得其理若以五
　　行生數成數衍之則成五十五矣别更推不去不
　　知魯齋何以云然當缺之後又云其一不用者退
　　藏於宻遂引木王水退火王木退等語釋之似與
　　前所云一者天之生氣不恊竊詳論大衍之數其
　　正義已載第五卷數原篇此注特因京房所論而
　　發姑置之勿辨亦可也
朱子曰有八卦之金木水火土有五行之金木水火土
乾金易卦金也兊金五行金也巽木是卦中取象震木
是東方属木以土寄王四季故止言四時
　唐孔氏謂五行去土亦曰四象謂金木水火土震木
　離火兊金坎水各主一時又巽同震木乾同兊金加
　以坤土又曰七八九六之謂在物為木火金水在人
　為仁義禮智在方為東西南北在易為元亨利貞在
　象為龍虎鶉龜在月為弦望晦朔在日為旦晝莫夜
　在首為目耳鼻口在身為骨肉血髓理也有此四段
　氣也有此四段事事物物都相離不得　春子丑寅
　為少陽夏卯辰巳為太陽秋午未申為少隂冬酉戌
　亥為􁃲隂邵伯温曰水火土石夲體也五行在其中
　矣金木水火土致用也五材出焉金出於石木生於
　土有石後有金有土後有木四象四體先天也五行
　後天也
又曰天下道理只是一箇生兩箇易説到八數住洪範
説到十數住卦八而數十八是隂陽數十是五行數一
隂一陽便是二以二乗二便是四以四乗四便是八五
行夲是五而有十者一箇包兩箇木包甲乙火包丙丁
土包戊巳金包庚辛水包壬癸　又曰甲乙是兩箇木
丙丁是兩箇火戊巳是兩箇土金水亦然兼三才而兩
之　五行之相克也所以相成而五常之徳亦然
　五常莫大於仁木徳也仁或失於弱故以義斷之義
　金徳也義或失於剛故以禮莭之禮火徳也禮或失
　於拘故以智通之智水徳也智或失於詐故以信正
　之信土徳也五常之徳乃五行相克之理老蘇之說
　為然金尅木剛勝柔也水尅火柔勝剛也
又曰有互相發者
　王氏曰水言潤火言燥土溽木敷金歛可知火言炎
　則水洌土蒸木温金清可知水言下火言上則木左
　金右土中央可知木言曲直則土圜金方火銳水平
　可知金言從革則木變土化水因火革可知土言稼
　穡則水洫火㸑木與金噐械可知所謂木變者何炳
　為火爛為土土化者何能燥能潤能敷能斂水因者
　何因甘而甘因苦而苦因蒼而蒼因白而白火革者
　何革生為熟革柔為剛革剛為柔金亦能化可圜可
　平可銳可曲直然非火革則不能自化故命之曰従
　革
又曰得五行之秀者為人只言五行不言隂陽做這人
須是五行方做得成五行一隂陽也舎五行别無討隂
陽處如甲木陽乙木隂之類
　朱子曰數只是筭氣之節候大率只是一箇隂陽播
　而為五行五行各有隂陽甲乙木丙丁火春木夏火
　年月日時無非五行之氣甲乙丙丁又属隂属陽只
　是二五之氣人生適逢其氣參差不齊貴賤夀夭皆
　然聖賢在上則其氣中和不然則氣偏五行有得其
　氣清者聰明而無福禄有得其氣濁者有福禄而無
　智慧皆其氣數使然堯舜禹湯文武周召得其正孔
　孟齊魯得其偏五代極亂却生許多聖賢如祖宗時如
　大睡一覺醒時却有精神
　　寧按已上註文魯齋開是朱子語今攷自只是一
　　箇隂陽起至貴賤夀夭皆然止載性理大全書理
　　明辭正自聖賢在上已下不見所載所云氣偏及
　　堯舜得其正孔孟得其偏等語多未當恐是傳録
　　朱子語而失其真竊謂堯舜孔子所禀氣之清明
　　一般只厚薄有異所以聦明睿智一同而貴賤脩
　　短不同也夫禀有清濁故有賢愚之分有髙下厚
　　薄長短故有富貴貧賤夀夭之分有正偏通塞故
　　有人與物之分豈有一般聖人而有正偏之異哉
　　朱子大學或問已論明白不待詳辨也
　五行有理有氣有數其行於十千十二支之中可得
　而數天一與地六合生成水而居北子數一亥數六
　壬為陽水一癸為隂水六也地二與天七合生成火
　而居南已數二午數七丙為陽火七丁為隂火二也
　天三地八生成木而居東寅數三卯數八甲為陽木
　三乙為隂木八也至於土位乎中央則五與十合而
　生成土戊與辰戌䴡於十而属陽已與丑未亦䴡於
　十而属隂也西方虎位成金庚干申支數既為九而
　属陽辛干酉支數又為四而属隂矣又曰一隂一陽
　之謂道道非數不行數非道不立列於十干者如此
　布於十二支亦如此隂中有陽陽中有隂竒中有偶
　偶中有竒上入蒼天下入黄泉大含元氣細入無倫
　皆莫能逃此數矣六經言五行者月令四時所紀相
　生之數爾虞書六府所叙相尅之數爾至於天地生
　成之數惟易與洪範言之箕疇孔繫皆有得於河洛
　之傳矣
　
　
　
　
　
　
　
　
　
　
　
　天原發㣲卷二上
欽定四庫全書
　天原發微卷二下　　　　宋　鮑雲龍　撰
　　　　　　　　　　　　明　鮑寧　辨正
　　觀象
　易曰兩儀生四象又曰四象所以示也王輔嗣以下
　伊川以上所説多有不同獨邵子傳先天之學一見
　而决可以破千載之惑矣朱子啟蒙一書示人至矣
　或者未徹愚曰君若㸔得其中八字則此一卷書皆
　筌蹄爾奚用多言識者韙之易言天數五地數五存
　一以為本用四以為變用之於耆則曰七八九六用
　之於地則曰水火土石用之以觀天象則曰日月星
　辰其在卦則分為八焉特所指地頭不同爾附魯齋
　答虚谷書云天象繁難非片楮可盡若混于一則觀
　者無頭緒浩瀚難窺故今以觀象二字提日月星辰
　之綱於前復以日月星辰分四者之目而各條于後
邵子曰物之大者無若天地天之大隂陽盡之地之大
剛柔盡之隂陽盡而四時成剛柔盡而四維成
　乾陽物坤隂物天地亦物之大者爾天不過一隂一
　陽之消長一寒一暑而四時成天之道也地不過一
　剛一柔之交錯一夷一險而四維成地之理也著於
　天為四象列於嵗為四時形於地為四體布於方為
　四維皆乾陽坤隂二物為之
程子曰四象謂隂陽剛柔隂陽生天剛柔生地
　朱子曰邵子説數也從一隂一陽起頭他做隂陽太
　少天之四象剛柔太少地之四象隂交陽陽交隂生
　天之四象剛交柔柔交剛生地之四象所謂四象者
　天有隂陽又就其中分為太陽太隂少陽少隂天之
　四象日月星辰是也地有剛柔又就其中分為太剛
　太柔少剛少柔地之四象水火土石是也其實元初
　只是一箇太極一分為二二分為四四又分為八天
　得一箇四地得一箇四各有一箇太極行乎其中便
　是兩其五行而已
剛柔盡之隂陽盡而四時成剛柔盡而四維成
　乾陽物坤隂物天地亦物之大者爾天不過一隂一
　陽之消長一寒一暑而四時成天之道也地不過一
　剛一柔之交錯一夷一險而四維成地之理也著於
　天為四象列於嵗為四時形於地為四體布於方為
　四維皆乾陽坤隂二物為之
程子曰四象謂隂陽剛柔隂陽生天剛柔生地
　朱子曰邵子説數也從一隂一陽起頭他做隂陽太
　少天之四象剛柔太少地之四象隂交陽陽交隂生
　天之四象剛交柔柔交剛生地之四象所謂四象者
　天有隂陽又就其中分為太陽太隂少陽少隂天之
　四象日月星辰是也地有剛柔又就其中分為太剛
　太柔少剛少柔地之四象水火土石是也其實元初
　只是一箇太極一分為二二分為四四又分為八天
　得一箇四地得一箇四各有一箇太極行乎其中便
　是兩其五行而已
日月為易
　易之一字上面從日為陽下面從月為隂故莊子曰
　易以道隂陽也
邵子曰太陽為日太隂為月少陽為星少隂為辰日月
星辰交而天之體盡太柔為水太剛為火少柔為土少剛
為石水火土石交而地之體盡
　邵伯温曰皇極經世舎金木水火土用水火土石何
　也曰日月星辰天之四象水火土石地之四體金木
　水火土謂之五行四象四體先天也五行後天也先
　天者後天所自出水火土石者五行所自出金出於
　石木生於土五行行乎天地之間水火土石在其中
　矣經世用水火土石本體也洪範用水火木金土致
　用也日為陽精先天圖以乾為日乾之位在正南月
　為隂精先天圖以兊為月兊之位在東南少陽為星
　属離位在正東少隂為辰属震位在東北　太柔為
　水月象先天圖坤為水位在正北太剛為火日象先
　天圖艮為火位在西北少柔為土辰象先天圖坎為
　土位在正西少剛為石星象先天圖巽為石位在西
　南　日陽月隂星剛辰柔天有地也水隂火陽土柔
　石剛地有天也　在天成象為日在地成形為火火
　與日本一體故陽燧取於日而得火在天成象為月
　在地成形為水水與月本一體故方諸取於月而得
　水在天成象為星在地成形為石石與星本一體故
　傳言星隕為石(左氏傳云有星隕/于地化為大石)在天成象為辰在
　地成形為土辰與土本一體故自日月星辰之外髙
　而蒼蒼者皆辰也自水火土石之外廣而茫茫者皆
　土也盖日月星辰猶人之有耳目口鼻水火土石猶
　人之有血氣骨肉故謂之天地之體隂陽剛柔則猶
　人之精神而所以生耳目口鼻血氣骨肉者也
又曰日為暑月為寒星為晝辰為夜暑寒晝夜交而天
之變盡　水為雨火為風土為露石為雷雨風露雷交
而地之化盡　暑變物之性寒變物之情晝變物之形
夜變物之體性情形體交而動植之感盡雨化物之走
風化物之飛露化物之草雷化物之木走飛草木交而
動植之應盡
　日月星辰變乎暑寒晝夜水火土石化乎雨風露雷
　暑寒晝夜天之變而唱乎地雨風露雷地之化而和
　乎天一唱一和而後物生　暑寒晝夜變乎性情形
　體雨風露雷化乎走飛草木性情形體本乎天而感
　乎地走飛草木本乎地而應乎天一感一應而後物
　成一唱一和一感一應天地之道萬物之情也　天
　類屬陽地類屬隂陽為動隂為植陽之陽為飛親上
　隂之陽為走親下天有至粹地有至精人為明哲飛
　為鸞鳳走為麒麟介為龜龍草為芝蘭木為松柏石
　為金玉天有至戾地有至幽人為妖孽飛為梟鴆走
　為虎狼介為虺蜴草毒木眚石礓礫　有數則有物
　數盡則物窮有物則有數物窮則數盡　天地生物
　萬殊不同所以感應交錯而變化出焉邵子曰日起
　於一月起於二星起於三辰起於四一者一年也二
　者十二月也三者三百六十日也四者四千三百二
　十時也舉一嵗言之
又曰日隨天而轉月隨日而行星隨月而見故星法月
月法日日法天天半明半晦日半盈半縮月半盈半虧
星半動半静隂陽之義也
　日雖右行然隨天左轉月雖行疾然及日而㑹常在
　其後星隨月者見於夜也一隂一陽之謂道天法道
　故半明半晦日法天故半盈半縮月法日故半盈半
　虧星法月故半動半静有一必有二獨隂獨陽不能
　自立半盈半縮者在陽度則盈在隂度則縮半動半
　静者在緯星則動在經星則静也蔡氏曰日者正躔
　度月者定晦朔星者經星緯星也辰者日月所㑹十
　二次
又曰天晝夜常見日見於晝月見於夜而半不見星半
見於夜貴賤之等也
　天雖半晦半明而晝夜常見日當晝時必在天上月
　當夜時有在地下故半不見星又不及乎月貴賤之
　分上得兼下大能包小星半見者五緯二十八宿皆
　迭見故也
又曰月晝可見也故為陽中之隂星夜可見也故為隂
中之陽
　先天以日月星辰配乾兊離震日為陽中陽月為陽
　中隂星為隂中陽辰為隂中隂月晝可見故為陽中
　隂星夜可見故為隂中陽星亦隨月故為錯綜而互
　用辰不可見故為隂中隂辰天也日月星辰託焉辰
　雖不可見天晝夜可見故不用之一用之所宗
朱子曰兩儀始為一畫以分隂陽四象者次為二畫以
分太少
　兩儀者一畫隂一畫陽於畫上各加一奇一偶而為
　二畫者四是謂四象其位則太陽一少隂二少陽三
　太隂四其數則太陽九少隂八少陽七太隂六以一
　二三四含九八七六以河圖言之則六者一而得於
　五七者二而得於五八者三而得於五九者四而得
　於五以洛書言之則九者十分一之餘八者十分二
　之餘七者十分三之餘六者十分四之餘周子所謂
　水火木金邵子所謂二分為四四象之上各生一奇
　一偶而為三畫者八於是三才畧具而有八卦之名
　其位則乾一兊二離三震四巽五坎六艮七坤八或
　疑易有四象唐孔氏以為金木水火莊氏以為實象
　假象義象用象謂之七八九六者人不指為隂陽老
　少張子云龍虎鶉龜乾四德四時朱子發云四方四
　維諸儒皆不以為天之四象而子必以是為言似與
　朱子畫卦次序不同愚曰朱子之言即本之邵子先
　天之學也第先儒未之及爾先天無所不包以四象
　無徃不在也在易為七八九六在天為日月星辰老
　隂變為少陽老陽變為少隂少隂少陽則不變待老
　隂老陽而變推是以占則可知吉㐫悔吝進退存亡
　之兆日為太陽則有寒暑晝夜之變而少陽為星則
　分日之光而無變象月為太隂則有晦朔弦望之變
　而少隂為辰則為天之體而無變形天象在天顯然
　之爻象也卦爻在易隱然之天象也伏羲仰觀天象
　以畫八卦夫子仰觀天文而知幽明一以貫之可也
　孰謂占易者不可以占天
　　太陽
　説卦曰離為日為火唐孔氏曰日取南方而行　積
　陽之熱氣生火火氣之精者為日火無形䴡物而有
　形生於地二王於南方其神在天為日在地為火胡
　氏曰日離體隂用陽體隂故行舒用陽故昱乎晝堯
　典曰日中日永宵中日短舉四仲之日言之月令其
　日甲乙其日丙丁其日戊巳其日庚辛其日壬癸舉
　四季之日言之愚曰日在於子夜半方升升則向生
　海宇俱清日在于午午後為降降則向死萬物皆鬼
　鬼神之機升降而已元命包云日形圓望之廣尺以
　應千里故王畿象之
程子曰天地日月一也月受日光日不為虧然月之光
乃日之光也
　邵子曰陽抱隂為日日陽中陽朱子曰乾乾不息者
　體日月寒暑徃來者用有體則有用不可分先後説
　天包地外地形小日光大從地四面光起月在天中
　則受日光而圓月逺日則其光盈近日則其光損朱
　漢上曰天地以坎離相濟以日言日降則月升以月
　言日交則月合以嵗言寒來則暑徃皆既濟也坎上
　離下水火之極則反其初故既濟之極未濟藏焉漢
　張衡曰日陽精之宗積而成烏有三趾陽數竒也盖
　鷄属酉陽中之隂離中虗火氣宿焉又曰月隂精之
　宗積而成兎隂偶數属夘盖隂中之陽坎中滿也天
　一之水氣宿焉晉杜預曰日之質赤月之質白元
　命包曰日之為言實也大明盛實日人君之象行有
　道之國則光明日有五色其政泰平
邵子曰夏則日隨斗而北冬則日隨斗而南
　夏至熱極日自此隨斗而北冬至寒極日自此隨斗
　而南　愚嘗攷邵子之言其有合於太𤣥之説乎請
　條之其曰日一南而萬物死日一北而萬物生盖夏
　至日在井日窮南陸群隂漸長故萬物向死冬至後
　日在牽牛一反北道群陽漸長故萬物向生𤣥又曰
　斗一北而萬物虚斗一南而萬物盈盖立冬後斗杓
　建亥隂氣藏物故曰虚立夏建已陽氣發物故曰盈
　又曰日之南也右行而左旋斗之南也左行而右旋
　盖日迎天右行春始行自西方厯七星而南故云右
　行秋行回自東方厯七星而北故云左旋斗隨天左
　行春指東厯三辰而南始指東方故云左行秋指西
　厯三辰而北還從西方故云右旋又曰冬至及夜半
　以後者近𤣥之象盖冬至斗建子夜半時加子謂其
　進而未極徃而未至虚而未滿時則天道左行斗柄
　隨天左指日雖違天右行每與月㑹則與斗柄相應
　𤣥卦自中至應四十一首以奇為主一百八十二日
　半日行其中是陽行陽中行陽度則盈至已成乾而
　生物也夏至及日中以後者逺𤣥之象盖夏至斗建
　午日中時加午謂其進極而退徃極而還已滿而損
　時則天道右轉斗柄亦隨天右指日雖違天左行每
　與月㑹則與斗柄右指相應𤣥卦自迎至養四十首
　隂偶用事一百八十二日是隂行隂中日行隂度則
　縮至亥成坤收藏萬物南北者隂陽之定位故曰為
　經東西者隂陽之通氣故曰為緯日在天一日則分
　晝夜一嵗則分南北於萬物則分生死故曰陽來則
　生陽去則死　注云上文共三百六十四日半益以
　踦贏二賛得一日通三百六十五日零二十分其二
　十分在一日即得三時成三百六十五度四分度之
　一
漢上曰劉昭云日行北陸謂冬西陸謂春南陸謂夏東
陸謂秋
　世言南北陸是矣至言東西陸不誤則疑隋志言東
　陸曰春西陸曰秋又當别考不可混而言之也盖南
　北為經子午相對冬至一陽生子神靈合謀天地乃
　并一年造化日月星斗皆自此始故曰行北陸曰冬
　行南陸曰夏方與時皆不可易由是天自北而東左
　旋以生物日則自北而西右轉以為之緯孟春日在
　營室北宿也是為正月建寅㑹于諏訾之亥仲春日
　在奎西宿也二月建夘會于降婁之戌季春日在胃
　三月建辰會于大梁之酉以西緯東故曰日行西陸
　謂之春以至四月己與申合㑹于實沈日行南陸一
　隂生午造化收功揫斂萬物於是天道自南而北從
　西右旋以成物日則自南而東左行以為之緯孟秋
　日在翼申合已曰鶉尾仲秋日在角酉合辰曰壽星
　季秋日在房戌合夘曰大火以東緯西故曰日行東
　陸謂之秋所以東不言春而言秋西不言秋而言春
　以見南北之經不可變東西之緯互相備也日為陽
　陽用事故自冬至夜半而發南日進而北晝進而長
　陽進故為温為暑隂用事故自夏至日中而發北日
　退而南晝退而短隂勝故為寒為凉二至之中道齊
　景至春秋分焉日則有中道月則有九行朔㑹陸行
　鄰於所交虧奪生焉日為寒為温冬至日南極晷長
　南不極則温為害夏至日北極晷短北不極則寒為
　害
邵子曰天行所以為晝夜日行所以為寒暑夏淺冬深
天地之交左旋右行天日之交
　天一日一周日行一度為天之所轉日隨之夏出寅
　入戌冬出辰入申春秋出夘入酉出為晝入為夜雖
　繫乎日之出入其行也則繋乎天日在地下則寒日
　在天上則暑冬行北陸為寒日行地下深夏行南陸
　為暑日行地下淺春行西陸秋行東陸為寒暑之中
　日行所以為寒暑天道向南則自深之淺向北則自
　淺之深天地之交也或謂夏則南極仰冬則南極俯
　引人首為喻為夏淺冬深之説此不知日有黄道也
　夏至日在午而正于午冬至日在子而正于子隨天
　運而然故以淺深為天地之交冬至日起星紀右行
　而日移一度天左旋一周而過一度日巡六甲與斗
　相逢此天日之交也冬至之夜如夏至之日夏至之
　夜如冬至之日冬之夜僅如春秋之晝者晝侵夜
　五刻也日出本有常時所以然者未出二刻半而明
　也入二刻半而後昏矣
又曰朝東夕西隨天之行夏北冬南隨天之交天一周
超一星應日之行也春酉正夏午正秋夘正冬子正應
日之交也
　冬至夜半子日起星紀日右行一度天亦左移一度
　故夜半日常在子所以朝必出東夕必入西隨天之
　行而非日之行也夏則日行在北冬則日行在南日
　最北去極最近故影短而日長日最南去極最逺故
　影長而日短此隨天之交也日日行一度天日一周
　而過一度一度者星之一度也故為應日之行也冬
　至日在子夏至日在午春分日在酉秋分日在夘天
　之移也冬至子日正在子夏至午日正在午春秋二
　分日或正于酉或正于夘東西迭緯所以為春秋隂
　陽之交此應日之交也愚稽之古志矣冬至日在牽
　牛初度春分日在婁四度夏至日在東井二十一度
　秋分日在角十度隋志云日去極近則景短而日長
　言其時為夏至日行内道去極近則晝極長八尺之
　表尺有五寸之影若春分在婁秋分在角晝夜等故
　立八尺之表七尺五寸之景隋志又曰日去極逺則
　景長而日短言其時為冬至日行外道去極逺則晝
　極短八尺之表一丈三尺之景就中去一尺五寸則
　餘一丈一尺五寸之景是冬夏徃來之景也故曰日
　有中道北至牽牛去極近為夏至南至牽牛去極逺
　為冬至東角西婁去極中故南至角東至婁為春秋
　分鄭曰春分日在婁月上弦於東井圓於角下弦於
　牽牛秋分日在角上弦於牽牛圓於婁下弦於東井
　亦以其景知氣至否春秋冬夏氣皆至則四時序正
　冬夏致日者日實也故於長短極時致之極則氣至
　冬無愆陽夏無伏隂致日之時日中視其景如度者
　嵗美人和不如度者嵗惡人偽若人君政教得則四
　時景依度(闕/)晷進則水者謂晷長於度日之行黄道
　外則晷長晷長者為隂勝故水晷退則旱者謂晷短
　於度日之行入進黄道内故晷短晷短者為陽勝故
　旱進尺二寸則月食月以十二為數也退尺二寸則
　日食日數備于十也晷進為盈晷退為縮亦以其景
　知氣至與否而得之也
又曰聖人仰觀日月之運配以坎離而八卦之義著矣
　繋辭曰縣象著明莫大乎日月朱子曰如納甲法坎
　納戊離納已乾之一爻属戊坤之一爻属己留戊就
　己方成坎離盖乾坤是大父母坎離是小父母也漢
　上曰虞曰日月縣天成八卦象晦夕朔旦則坎象
　水流戊日中則離象火就已成戊巳土位象見於中
　日月相推而明生乾坤二五交則生坎離而日月出
　焉三日震象月出庚八日兊象月見丁十五日乾象
　月盈甲壬十六日巽象月退辛二十三日艮象月消
　丙三十日坤月滅乙合而論之則坎離為日月生明
　於震生魄於巽上弦於兊下弦於艮盈於乾而滅於
　坤甲至癸十日具於八卦中也
記曰大明生於東月生於西詩曰東方之日東方之月
　月之始則生於西其盛則生於東日之所出乃在東
　方未旦則已行於地中特未出地之上耳古者訓日
　字實也月字缺也日常實是如此天行有差日月星
　辰又遲趕他不及惟日之行鐵定是如此故曰實也
又曰天地之大寤在夏人之神存乎心
　午則日隨天在南子則日隨天在北一日之寤寐也
　夏則日正在午冬則日正在子一年之寤寐也故夏
　曰昊天而離為萬物相見之卦日者天之神也人之
　神晝在心夏也夜在腎冬也晝相應夜藏宻也𤣥曰
　藏心于淵神不外也謂棲心氣腑所以存神也　天
　地之交十之三夏至之晝日在天上七分冬至之夜
　在地下亦七分自天言之在地上者十之七在地下
　者十之三故陽數盈于七也日與天不同者日行有
　南北道故也
　　寧按魯齋輯此書有章首提綱文義明白而條下
　　所引註文反難曉者姑以此章論之其曰天地之
　　大寤在夏人之神存乎心出邵子觀物外篇註文
　　前一段已足其意復引天地之交十之三一句使
　　初學讀之如何能曉其意此語亦出觀物外篇其
　　下無註釋予以前後文義叅之有曰夏至之日出
　　寅入戌止于六十刻兼之以晨昏分可辨色庶幾
　　乎十之七也亥子丑三時則日入于地而目無所
　　見此三數所以不行也非數之不行也有數而不
　　見也生物之數亦然按生數者一元十二㑹生物
　　於寅而閉物於戌也一嵗十二月亦同故亥子丑
　　三數閉蔵不用是則生物之數有七而閉物之數
　　三而已生物陽數閉物隂數陽常饒而隂常乏地
　　不足以敵天也故曰天地之交十之三言天交地
　　下而不見者十之三也以不見者十之三為交數
　　則見者十之七為用數明矣邵子又云凡事為之
　　極至於七則可止矣是又推人事以法天日以明
　　進退存亡之道使知過是而不止則悔吝生焉此
　　康節論數所以根於理也蔡西山曰康節之數程
　　先生未之學至其本原則亦不出乎先生之説矣
　　盖理之精者自足以該數學能窮理則數在其中
　　精粗本末無二致也(按交數用數/詳見嵗會篇)
又曰日入地中構精之象
　一日之夜猶一嵗之冬天神地靈陽魂隂魄冬至子
　半夜至子半相與㑹合於黄泉之宫所以胎育元造
　萌芽萬物也故曰男女㑹精氣而後生人日以陽精
　交地氣而後生物知此則知性命之學又曰日者天
　之陽魂陽抱隂為日以魂制魄隂抱陽為月以魄拘
　魂也
朱子曰日月出水乃升于天其西下又入于水
　或有問渾天於朱夫子者曰天外是水所以浮天而
　載地荅曰天外無水地下是水載孟子曰水由地中
　行蘇子曰地中無徃而非水知此則知地下有水天
　外是氣明矣陽金為水母水為萬物母天只是一箇
　純剛清明之氣地平著乎其中天之日每夜周地下
　一匝而過一度天一之氣既生水以為萬物利日為
　陽精又能涸地下之水而不為萬物害水豈沃焦尾
　閭之所能洩哉盖天一之神是為氣母雲蒸霧滃則
　水珠流出山川出雲則時雨以降天地隂陽二氣日
　夜流轉自然有許多氣也有許多水使水盛而無日
　以涸之則浩浩㴞天下民昏墊(此下原有史載堯時/十日並出雖不足信)
　(然天之哀念下民容有是理是亦造化/扶陽之意三十一字合刪别論于章末)然則日為火
　而常明月為水而有盈虧隨日以為之進退也騐之
　潮汐可見易曰明入地中明夷日從地下轉也天在
　水中為需言天一生水也日為陽而水為隂故日一
　升天而隂氣無不散日一從地下轉而水氣無不消
　出則為晝入則為夜宇宙之間其可一日無陽明之
　象哉隋天文志説日涸水極好
　　寧按淮南子載堯時十日並出草木焦枯堯命羿
　　射其九此特好異者之言耳豈真有是事哉孔子
　　刪書自堯典始使羿實有是事豈不見録乎夫天
　　無二日孔子之言也淮南子謂有十日並出尚可
　　信乎其妄誕也明矣魯齋輯書以發明天人性命
　　之理豈可以必無之事而謂容有此理以啟後人
　　之疑所謂知者千慮必有一失學者宜知之
　附虚谷問云有天然後有地有天地然後有五行地
　固不能敵天之大水亦不當過地之多以意推之天
　形之内皆氣也地體浮於天氣之中天氣貫於地體
　之中海至深至闊猶有地以為之底流至於無地之
　處則無底天下之水皆入於天地之氣日一夜一日
　行地下一次所以助天之氣涸其水而歸於無似勝
　乎沃焦尾閭之説魯齋答云予兒時侍東里葉公知
　天者也問乘楂之事謂水從海逆流入天河循環天
　地中只是許多水徃徃來來不然水溢無去處則天
　下浸殺人公笑而不答有客從旁代對謂海有沃焦
　石水至一吸而乾有尾閭穴水至一洩而盡愚曰吸
　與洩有限而水無窮終不之信及閱隋志謂陽精炎
　熾入水則竭百川歸注足以相補故旱不減而浸不
　溢此説固善又遺了氣而説未瑩今先生不取沃焦
　尾閭而取日衆聵俱醒真名言也然愚猶有水與氣
　之説以求印證焉葛洪釋天曰地居天内天大而地
　小表裏有水天地各乘氣而浮此以水與氣並言也
　何承天曰天形正圓而水居其半地中髙外卑水周
　其下日東出晹谷西入濛汜亦曰咸池四方皆水故
　云四海此專以水言也虞聳曰天形穹窿如雞子幕
　其際周接四海之表浮于元氣之上譬如覆奩於水
　而奩不没氣充其中也邵子曰其形也有涯其氣也
　無涯程叔子曰有氣莫非天岐伯對黄帝問曰大氣
　舉之皆以氣言者也愚謂言水不言氣水從何生言
　水與氣而不言日二者何從消長合而論之水也氣
　也日也三者相與循環於無窮此天地之所以為天
　地也
又曰天有黄赤二道沈存中云非天實有之特厯家設
色以記日月之行爾
　天體正圓如两盖之相合赤道横絡天腹如两盖之
　交處赤道之北為内郭如上覆盖赤道之南為外郭如
　下仰盖皆以圖心為極自赤道而北為北極自赤道
　而南為南極朱子云赤道是那匣子相合縫處在天
　之中又云赤道正在天之中如合子縫模樣黄道是
　横過在那赤道之間又曰黄道一半在赤道内一半
　在赤道外東西两處與赤道相交度却是將天横分
　為許多度數會時是那黄道赤道十字路頭相交處
　厮撞着望時是月與日正相向如一箇在子一箇在
　午皆同一度如月在畢十一度日亦同在此度却南
　北相向日所以食朔者月常在下日常在上既是相
　㑹日被月在下面遮了故日食望時月食故隂敢與
　陽為敵也
日有中道一曰黄道
　或曰中央戊巳土應之星辰四時有四游春西秋東
　夏北冬南與日春東秋西夏南冬北行道不同及四
　季辰戌丑未之月皆属土是為黄道之正其時星辰
　亦属黄道還復正位日常依行黄道中鄭注洪範云
　四時之間合於黄道間者何愚謂冬春之間春夏之
　間秋冬之間即四季属土之月每季寄王十八日通
　計七十二日而未居火金之間其位在坤以時言也
　黄道居中亦曰中道青赤白黑四分為八并為九月
　佐日以生成萬物也故天文志曰日之所由謂之黄
　道月有九行者黑道二出黄道北赤道二出黄道南
　白道二出黄道西青道二出黄道東并黄道而九立
　春春分月東從青道立秋秋分月西從白道立冬冬
　至月北從黑道立夏夏至月南從赤道黄正色又曰
　青赤出陽道白黑出隂道月失節而行出陽道則旱
　風出隂道則雨水在黄道為正故星備云明王在上
　則日月五星皆乘黄道月之行雖有白黑赤青道不
　同然不過在黄道之東西南北耳日行黄道之中又
　其内為北自奎至軫亥至己也外為南自角亢至室
　壁辰至戌也東方角其間天門又房為天街黄道經
　其中七曜之所行也
邵子曰日月之相食數之交也日望月則月食月掩日
則日食猶水火之相尅是以君子用智小人用力
　日月相對曰望相㑹曰晦日食朔是月近日無光為
　晦故小人狎比之時多能危君子月食望是月敵日
　而尤盛如小人在外雖盛必自危如水克火掩而克
　之小人用力也火克水必隔物焉君子用智也日月
　一年十二會十二望交則食不交則不食故日行黄
　道月行九道亦有交而不食者其合朔時日月同在
　一度其望日則日月極逺而相對其上下弦則日月
　近一而逺三如日在午月或在夘酉之類合朔時日
　月東西雖同在一度而月道南北或差逺於日則不
　食或南北雖日相近而日在内月在外則不食
朱子曰日月之食皆非其常也而以月食為常日食為
不臧者以隂勝陽而掩之不可言也故春秋日食必書
而月食無紀焉亦以此爾
　日月一嵗十二㑹方㑹月光都盡而為晦已㑹則月
　光復蘇而為朔朔後晦前各十五日日月相對月光
　正滿而為望望而日月之對同度同道則日亢月而
　月為之食晦朔而日月之合東西同度南北同道則
　月掩日而日為之食是皆有常度矣然王者修德用
　賢去邪陽盛而隂不能侵則月常避日雖參差不齊
　亦當食而不食也不然德政不修臣子背君父小人
　侵君子夷狄亂中國隂盛陽微當食必食實為非常
　之變穀梁子書日食有四種日有食晦日者隱三年
　是也有食既朔者次日也桓十七年是也日有食之
　既者桓三年也他如夜食者則莊十八年也一日一
　夜為一日日不食而夜食則日在地下人不見其形至
　朔日日始出如見其有虧傷之處日光未復故知其
　夜食也夜食亦属前月之晦夜食星無光也(東山曰/月與星)
　(皆取日光而有光日夜食則無光星亦無所/取光而皆無其光矣故曰日夜食星無光)
詩十月之交朱子取孔註説得甚詳今掇其説于此(朔/日)
(辛夘日/有食之)
　古厯及周髀皆言周天三百六十五度四分度之一
　日月皆右行於天日日行一度月日行十三度十九
　分度之七是日遲月速二十九日有餘而月行一周
　追及於日而與之㑹是之謂交每月交㑹而月或在
　日道表或在日道裏故不食其食要於交㑹又月與
　日同道乃食周十月夏八月也日月交會而日食隂
　侵陽臣侵君之象以日食者月食之也何休曰不言
　月食之者其形不可得而覩故疑言日有食之従甲至
　癸為日甲剛乙柔其中有五剛五柔十日皆為幹故
　日為君子至亥為臣子陽丑隂其中有六陽六隂以
　對十日皆為支故辰為臣夘比臣辛比君金應勝木
　今臣反侵君是五行相逆以辛王在秋臣以休廢之
　時侵當王之㓜君也　古今天度一也日月之食本
　無常時厯家為日月交㑹之術大率以百七十三日
　有奇為限日月行天各自有道雖至朔相逢而道有
　表裏若月先在裏依限而食者多若月先在表雖依
　限而食者少杜預見其參差乃云日月動物雖行度
　有大量不能不少有盈縮故雖有交㑹而不食者唯
　正陽之月君子忌之是日月食無常時非分至之月
　必相食也正以二分晝夜等有類同道二至長短極
　似若相過因名示義非實然也其實日食皆為異矣
　若人君改過修善雖正陽之月禍亦可消若長惡遂
　非雖分至之月亦將有咎安得二至二分獨為不災
　　夫以昭昭大明照臨下土忽爾殱亡俾晝作夜其
　為怪異莫斯之甚故有伐皷用幣貶膳去樂之典皆
　所以重天變警人君也而天道深逺有時而驗或亦
　人之禍釁偶與相逢故聖人因其變常假靈神以為
　勸戒使智達之士識先聖之深情中下之士信妖祥
　以自懼但神可以助教不可以為教神之則惑衆去
　之則害宜故其言若有若無其事若信若不信期於
　大通而已杜預曰日光以望時奪月光故月食日月
　相㑹月掩日故日食蘇氏曰仲尼修春秋二百四十
　二年日星之變必書而月食不紀解之者云月諸侯
　道也夷狄象也彼有虧王者中國之政勝故不為災
左氏卜楚丘曰日之數十故有十時亦當十位
　晉杜氏曰日中當王食時當公平旦為卿雞鳴為士
　夜半為皁人定為輿黄昏為𨽻日入為僚晡時為僕
　日昳為䑓禺中日出闕不在第尊王公也禺中巳也
　日出夘也皆闕亦如一月五卦初侯二大夫三卿四
　公五辟之類　愚曰易崇陽抑隂之書也日為君象
　故尊之崇之上經三十卦而終於離離在天為日則
　蒼生無不仰照下經三十四卦而終於既未濟離皆
　在其中民無此則不生活所以濟生民之日用也乾
　君象也坤來交乾成離臣事君以忠之義是故以離
　升天上則曰大有而柔得尊位反是則下之為同人
　離出地上則曰晉而晝日三接反是則入地中為明
　夷皆所以崇陽抑隂而惟恐陽明一息之不升于天
　也其餘散入諸卦各盡其用或為烹飪之鼎或為人
　文之賁或為日中之豐或為治厯明時之革若夫睽
　噬嗑旅家人則離之反矣名其象曰太陽者所以為羣物
　之宗月星且分其光而麗天况萬物乎文王入羑里
　而為明夷文王之不幸也又能演易以啟夫子十翼
　之傳然則仲尼之日與文王相繼而代明晝夜有經
　其又天下後世之大幸歟
　　太隂
　說卦曰坎為水為月月水之精也河圖帝覽云金之
　精坎一陽居内内明外暗在天為月在地為水胡氏
　曰月坎體陽用隂陽故行速隂故昱乎夜厯本議曰
　月朝見曰朒夕見曰脁五行傳云晦而月見西方謂
　之朓朔而月見東方謂之側匿亦名朓朒朓則侯王
　其舒側匿則侯王其速太𤣥注云朓側變之貌朓見
　也朔月見東方曰側晦見西方曰朓日雄月雌經於
　天而無已也司天考云月離朓朒隨厯校定日躔朓
　朒臨用加減又曰日躔月離朓朒定數朓減朒加周
　髀云月生於日所照魄生於日所蔽當日則光盈就
　日則光盡京房云月形無光日照之乃光日照處明不
　照處則暗月闕也滿則缺也先天乾一兊二月自兊
　起者月行不及日之數也日月皆有盈縮日盈月縮
　則後中而先朔月盈日縮則先中而後朔
張子曰月隂精反乎陽者也月所位陽故受日之光不
受日之精相望中弦則光為之蝕精之不可以二也又
曰日月之精(今按正蒙作/隂陽之精)互藏其宅
　朱漢上曰泰言天地交而萬物通否則不交不通泰
　當坎九五水氣上行坎坤體坎中之乾二五也乾陽
　流於坤隂故月以速為退月體不明待日而明明者
　乾也乾言日月合明者坎離互用也豫言日月不過
　者坎為月伏離為日日月㑹于北方也恒言日月得
　天者乾九四之五變離坎也小畜上九中孚六四歸
　妹六五月幾望者小畜四有伏坎巽有伏震月在東
　日在西望也孚訟坎變震月在東亦望也歸妹六五
　月在東日在西亦望也小畜中孚坎在四歸妹六五
　坎在五坎在四五則中矣是故日望月則月食月掩
　日則日食坎離交勝也或曰坎水離火火麗乎水何也
　曰離非水則明無自而託坎非離則明無自而生水
　聚則精聚精聚則神生焚薪為炭枯枿成灰朽木夜
　明濕盡光暗血為走燐見於暮夜隂雨之時故曰離
　者麗也坎水盡則離亦無所麗矣横渠言日月五星
　逆天而行并包乎地月隂精反乎陽故其右行則速
　日質本隂月質本陽故於朔望之際精魄反交則光
　為之食虧盈法月於人為近日逺在外故月受日光
　常在於外人視其終初如鈎之曲及其中天如半璧
　然此虧盈之驗也金水内光能闢而受隂陽之精互
　藏其宅各得所安故日月之形萬古不變
或問程子曰月有定魄而日逺於月月受日光以人所
見為有虧盈否曰日月一也豈有日髙於月之理月若
無虧盈何以成嵗盖月一分光則是魄虧一分也
　月不受日光故食不受日光者月正相當隂亢陽也
　皷者所以助陽然則日月之𤯝皆可皷也月不下日
　與日正相對故食日月薄食而旋復者不能奪其常
　也　日之與月有隂陽尊卑之辨近君則威損逺君
　則勢盛故月逺日則其光盈近日則其明缺未望則
　出西既望則出東揚雄曰月未望載魄于西月既望
　終魄于東言月方生則以日之光加被於魄之西而
　滿其東以至望而後圓既望則以日之光終守其魄
　之東而漸虧其西以至於晦而後盡月遡日以為明
　未望則日在其右既望則日在於左故各以其所在
　受光朱子曰子雲两句亦錯説了
　　寧按註文引揚雄月未望載魄于西月既望終魄
　　于東两句而明釋之末後引朱子語謂揚雄两句
　　亦錯説了又無辨釋言所錯之由是使觀者益致
　　其疑而無理㑹處今詳此篇下章月無盈闕人㸔
　　得有盈闕條下註文所引厯家舊説而辨其誤一
　　段與此章註文貫穿學者宜叅㸔庶可得之
書曰一月壬辰旁死魄又曰厥四月哉生明禮曰三五
而盈三五而闕
　蔡九峯曰一月建寅正月也不曰正而曰一者以商
　建丑故此云一月當是一月二日死魄朔也旁死魄
　二日也始生明月三日也厯志曰凡月朔而未見曰
　死魄夕而成光則謂之胐陳氏曰或以生明為月三
　日唐孔氏以為生明死魄俱在月初如何曰朔日月
　已生明但明處極微昧明生則魄死矣故為始死魄
　魄死明生矣哉生明月一日也旁死魄月二日也至
　望日則明全生而魄全死自望後一日則月生魄魄
　生則明死矣至晦日則明全死而魄全生故月終謂
　之晦以其魄全晦月始謂之朔以其明初見以晦朔
　觀之當以頴達為正諸儒以哉生魄為十六日夫望
　後一日魄始生而望或在十五日與十六日與十四
　日不可指定十六日為生魄也考亭夫子曰月小大
　只是以毎月二十九日半九百四十分日之二十九
　計之觀其合朔為如何明之生時大盡則初三小盡
　則初二　生明上弦至十五日望其光滿生魄下弦
　又至十五日晦其光缺日為魂月為魄魄是黯處魄
　死則明生　或言載營魄載如車之載人魂加於魄魄
　載魂也月受日之光常全人在下望之故見其虧盈
　不同西山真氏曰和而后月生者隂陽和合而月始
　生明月本無光以受日光之多少而為虧盈朔則日
　月合三日明生八日上弦其光半望日十五其光滿
　三五而盈也既望漸虧二十二日下弦其虧半三十
　日而晦其光盡此三五而闕也方晦為純隂故魄存
　而光泯至日月合朔而明復生
邵子曰月體本黑受日之光而白月者日之影也又曰
陽中之隂月也以陽之類故能見于晝
　月體黑者隂也受日光而白者得陽之氣也朱子言
　天包地外地形小日在地下則月在天中日光大從
　地四面光起地碍日之光月中之影即山河地影也
　王普曰日月在天如兩鏡相照地居其中四旁皆空
　水故月中微黑處乃鏡中大地之影非真有桂樹蟾
　兔之説斯言有理足以破千古之惑　月中黑精只
　在地形一塊實物隔住故微有礙西山真氏曰月如
　圓毬只有一面受光望日日在酉月在夘正相對受
　光為盛天積氣上面勁只中間空為日月徃來地有
　時月在天中央日在地中央則光從四旁上受光於
　日其中暗處便是地之影望以後日與月行便差背
　向一半相去漸漸逺其受光面不正至朔又相遇日
　與月正緊相合日便食無光月或從上過或從下過
　非不受光受日光但小耳
朱子曰月無盈缺人㸔得有盈缺晦日則月與日相疊
了至初三方漸漸離開去人在下面側㸔見則其光缺
日行遲月行速一夜一夜漸向東便可見月退處
　日月相㑹時日在月上光都載在上面一邊故地上
　無光到得日月漸漸相逺時月光漸漸見於下望時
　月光渾在下面一邊望後又漸漸光向上去又曰下
　弦至晦則月與日相沓月在日後光盡體伏魄加日
　之上則日食在日之後則無食晦朔則日月相並也
　楚詞云夜光何德死則又育厥利維何而顧菟在腹
　此問月有何德乃能死而復生月何利而顧望之菟
　常居其腹乎答曰厯家舊説月朔則去日漸逺故魄
　死明生既望則去日漸近故魄生明死至晦而朔則
　又逺日而明復生所謂死而復育也此説誤矣若果
　如此則未望之前西近東逺而始生之明當在月東
　既望之後東近西逺而未死之明却在月西矣安得
　未望載魄於西既望終魄於東而遡日以為明乎故
　謂沈括之説乃為得之其曰月本無光猶一銀丸日
　耀之乃光爾光之初生日在其旁故光側而所見才
　如鈎日漸逺則斜照而光稍滿大抵如一彈丸而粉
　塗其半側視之則粉處如鈎對視之則正圓也近世
　王普又申其説曰月生明之夕但見一鈎至日月相
　望人處其中方得見其全不知弦晦之時亦與朢夕
　無二人自不見爾以此見月光常滿其有盈有虧者
　由人所立所見之有偏正非死而復生也　月隂精
　形圓而質清日光照之則見其明不照則魄爾至日
　月相望人居其間則盡覩其明而其形圓上下弦則
　日照其側人觀其旁故半明半魄也晦朔之日日照
　其表人在其裏故不見也
又曰日至明中有暗虛其暗至微望時月與日正對無
分毫差月為暗虛所射故蝕雖是陽勝隂畢竟不好若
隂有退避之意則不至相對而蝕之矣
　漢張衡曰火外光水含景月光生於日之所照魄生
　於日之所蔽當日則光盈就日則光盡衆星被耀因
　水轉光當日之衝光常不合者蔽於地也是謂暗虛
　在星星微月遇則食日之舊地其明曰由暗視明明
　無所屈是以望之若火方於中天天地同明繇明視
　闇闇還有奪故望之若水火當夜而揚光在晝則不
　明　愚曰暗虚之説本此所謂闇虛者隂抱陽為月
　坎為月坎中一畫陽本是離中一畫隂乾入坤中為
　月坤入乾中為日望時日月相對真精相㑹故離日
　以乾體欲吸取月中一畫之陽故月為之食其所謂
　暗虛者即離中一畫之􁁆也此是眼前事只是古今
　無人曽説來
又曰月去日近則光露一眉漸逺則光漸大如日在午
月在酉則是近一逺三為弦至望則日在西月在東人
在下望之見其光之全
　渾儀畧說曰月行速而日行舒當以二十九日强而
　相及故一嵗周而十有二㑹㑹而為晦晦而復蘇明
　於是乎生焉是之謂朔月之行速漸逺於日以周天
　言之其近日九十一度有奇其逺於日也二百七十
　四度有奇是謂近一逺三為弦此謂之上弦也其行
　甚逺而與日對去日百八十二度六十二分有奇是
　謂相與為衡分天之中而為望日與月相望故也其
　行過中逺於日也二百七十四度有奇是謂近一逺
　三為弦此謂下弦也上弦在於八日下弦在於二十
　二日望在於十五日此其常也上弦或退則是七日
　進則九日下弦或退則是二十一日進則二十三日
　望日或退則在於十四進則日之十六此其變也
　上弦是月盈及一半如弓之上弦下弦是月虧了一
　半如弓之下弦
又曰先天圖有一月之象自復而震初三日月生明至
兊初八日月上弦十五至乾月之望也至巽則月之始
虧十八日也至艮則月之下弦二十三日也至坤則月
之晦而三十日
　一息之間便有晦朔弦望上弦者氣之方息自上而
　下也下弦者氣之方消自下而上也望者氣之盈日
　沉于下而月圓于上也晦朔之間者日月之合乎上
　所謂舉水以滅火金來歸性初之類是也　甲乙丙
　丁庚辛者乃以日之昏旦出没言之非以分六卦之
　方也
又曰明魄弦望晦朔皆以向背於日而得名
　生明至上弦皆由日入於酉而月隨以生魄中生魂
　俯以接日明自下生以至於平分安得不為弦上而
　在望前自望後以至下弦皆由日出於夘而月隨以
　死魂中生魄仰以遡日望前之光悉變為魄明自下
　退而死及其又弦而金水平分如前安得不為弦下
　而在望之後
又曰震一兊二乾三巽四艮五坤六毎五日為一節朔
旦始用事為日月隂陽交感之初(脩煉者以/此為法)二十六日
已後至初二為坤日行至震則月生光一分至兊月
生光二分至乾月全體皆光十六已後至巽月光漸虧
至晦朔之間日月相沓全無光
　日與月㑹而分晦朔月掩於日人見其背故隂體全
　見而為晦配卦象坤其時月在乙方而日在乙以其
　合也故坤合乙月至于晦則自東而北乃與日㑹東
　乙也北癸也消乙入癸㑹于乾壬壬癸北方氣之所
　歸十有二㑹萬物畢昌而月復見于震兊矣天地交
　而後有震震者天地之始交而萬物興夫坤終乙癸
　則乾始震庚弦望晦朔終始相續而不已也　哉生
　明第一節初三日純隂中一陽初交始生一線之明
　則月作震象其時月昏見於西方庚地日方入於地
　面故震納庚　六日後第二節初八日二陽生明半
　於魄為上弦則月又作兊象昏見于南方丁地　又
　六日第三節之中十五日盛滿為純陽則月又作乾
　象昏見東方甲地受光日與地面平　望後十六日
　第四節之始乾體始受下一隂為巽而生魄月作巽
　象以平旦而没於西方辛地　又六日下弦第五節
　之中二十三復生中一隂為艮月作艮象以平旦而
　没於南方丙地　三十日第六節終全變三陽而光
　盡體伏於西北一月六節六節既盡禪於後月復生
　震卦云參同契十四章曰艮直於丙南下弦二十三
　坤乙三十日東北䘮其明節盡相禪與繼體復生龍
　以此　納甲者乾父納甲子壬午震長子繼父體納
　庚子庚午子午同乾也坤母納乙未癸丑巽長女繼
　母體納辛丑辛未丑未同坤也坎中男戊寅戊申艮
　少男丙戌丙辰離中女己夘己酉兊少女丁巳丁亥壬
　癸庚辛戊己丙丁甲乙從下生上乾坤各用二包六子
　于中所以能生化也戊己中央土坎陽納戊離隂納
　己隂陽各得其類居中壬為陽精甲為陽首癸為隂
　血乙為隂始二老包蔵坎離居中用事天地之造化
　神矣　三百八十四爻為一周天之數一爻直一日
　四卦二十四爻以候二十四氣　一月便是弦望晦
　朔一日便是子午夘酉以一日言之則一月一嵗皆
　在其中子至己生明上弦至望在其中午至亥生魄
　下弦歸晦在其中　十二時應十二辟卦七十二爻
　應七十二候　以一月言之上下两弦應隂陽二八
　三百六十時應三百六十爻盖又應三百六十日
　以一嵗言之納甲六爻分十二辟卦而两之嵗功一
　成一嵗之功縮於一月之内以日觀月以月觀年日
　中用時時中用刻一刻功夫自有一年之氣候造化
　之可細推者又如此(按此條註文間有/疑義誤字宜詳之)
邵子曰隂抱陽為月月者隂中陽也(寧按觀象篇第八/條云月晝可見故)
(為陽中隂此條云隂抱陽為月月者隂中陽何也竊詳/坎為月其卦内陽外隂先儒謂水與月外暗内明故曰)
(隂抱陽此以體言也前篇云月/晝可見故曰陽中隂以用言也)陽消則隂生故日下而
月西出隂盛則敵陽故日望而月東出天為父日為子
故天左旋日右行日為夫月為婦故日東出月西生也
月逺日則明生而遲近日則魄生而疾君臣之義也
　日雖右行然隨天左轉月雖行疾然及月而㑹常在
　其後星隨月者見於夜也　諸家厯説月一日至四
　日最疾日夜行一十四度餘自二十四日至於晦又
　最疾行度亦然自五日至八日行次疾日行十三度
　餘自二十日至二十三日又小疾行度亦然自九日
　至十九日行遲日行十二度餘以一月均之則日行
　十三度十九分度之七也逺日則明生而行遲近日
　則魄生而行疾有君臣之義焉月本無光借日以為
　光及其盛也遂與陽為敵為人君者可不慎哉天左
　旋日右行日東出月西生父子夫婦隂陽之義也月
　望亦東出者敵陽也非常道也　愚為之説曰天為
　大日次之月又次之所以日行不及天月行不及日
　一尊一卑各有分劑天之所以教也文王演易於坎
　言習於象言月一陽居中二隂環之一年十二㑹月
　皆後於日而不敢先陽者其意深矣隂佐陽以成嵗
　功固不可無月以為之助隂亢陽以侵君子尤不可
　無日以為之防是以乾言日月而必曰合明豫言日
　月而必曰不過恒言日月而必曰得天文以日月並
　言而終不以月先日皆所以寓崇陽抑隂之意至於
　獨取月以為戒者其意為尤切小畜月幾望而征㐫
　者以其四有伏坎巽有伏震月在東日在西小畜以
　一隂亢上九之陽而㓙也歸妹六五亦月幾望而吉
　者以坎月在東離日在西隂陽居中雖日月相望幾
　於盈而不相亢所以吉也是故月可當夜不可當晝
　天道然也而况人乎日望月則月食月掩日則日食
　隂不可以亢陽臣不可以抗君婦不可以抗夫小人
　不可以抗君子程子曰臣居尊位莾卓是也猶可言
　婦居尊位女媧氏武氏是也非常之變不可言也
漢志言月從右轉與先天圖八卦合(此與朱子及先儒/說不同然謂月從)
(右轉却是後天若從魏伯陽左旋/說乃是先天學者於此可以無疑)
　律厯志日有晦朔月有弦望日陽月隂隂氣常為陽
　氣消爍朔後月從右行漸離日而明生初七八間為
　上弦半明十五日月去日最逺全明月半後漸近左
　畔明復漸消二十二三間月又半明是謂下弦三十
　日日月相合月為日消盡謂晦諸説不同獨此可信
　愚以卦及十二辰參之晦日卦在坤日月㑹于子月
　光消盡晦朔之間又從坤右轉其卦為艮☶一陽生
　明於外辰在戌亥間又轉正西坎卦☵一陽居中逺
　日半天是謂上弦夜半在酉日升于東照半規之酉
　故曰其中有鷄酉與夘相對也又進而巽☴二陽外
　明魄僅内存以夜半臨未申之間在弦望中間日照
　漸正月轉乾當午日正在坤子上下相對正照所以
　全明故謂之望月又離午左轉辰巳之間昔對戌亥
　而生明者今生魄矣以日照偏一隂外生故作兊☱
　象兊轉而離月在正東距日半天魄歸於中是為下
　弦夜半在夘月生於西照半規之夘故曰其中有兔
　至震☳則又與巽對巽則一隂漸消而月圓震則二
　隂漸壯而月晦日漸逼近明僅内存以夜半臨丑寅
　之間在弦晦中至坤則月盡矣夫取卦自北而西者
　以月行退度而右轉也取爻自外而内者以月受日
　光自外而内此説頗與漢志及先天卦合或曰測日
　以午測月以子測星宿以昏旦彼作參同契者不悟
　月行退度與受光自外之法故摭坎離居中以震為
　生明兊為上弦左矣一切反先儒之説自以為發老
　月千古之一快愚謂此亦得易中之一義爾然朱子
　於參同契攷驗精矣况魏伯陽所傳自漢至今千有
　餘嵗前賢未有非之者詎容輕議
　
　
　
　
　
　
　
　
　
　
　
　
　
　
　
　天原發微卷二下
欽定四庫全書
　天原發微卷三上　　　　宋　鮑雲龍　撰
　　　　　　　　　　　　明　鮑寧　辨正
　　　少陽
　星象繁難不勝其說星者元氣之英也邵子曰少陽
　為星張靈憲曰中外之官常明者百二十有四可名
　者三百二十為星者二千五百微星之數萬有一千
　五百二十羅君裳與予言星家愛􁁨人使人不知頭
　緒欲識萬象之森羅不出五行之指訣自太極判而
　為隂陽隂陽播而為五行五星者五行之精也日月
　五星是為七政散在四方方有七宿合中央之北斗
　言之則有五七三十五名皆不離乎五行也故班固
　曰太極運三辰五星於上元氣轉三統五行於下人
　皇位三徳五事於中分為三才孰有外於五行者歐
　陽子曰堯命羲和考中星以正四時為道猶簡降及
　後世其法漸宻必積衆人之智然後能極其精微三
　代中間遺文曠廢六經無所述天人之事難言矣今
　所存者惟以五行為主非敢以星翁厯史為比也(寧/按)
　(班固所云太極指氣而/言辨見太極篇捴論下)
邵子曰五星之說自丼公石公始也
　五星之說古未有聞虞書但曰撫于五辰而已至丼
　石則盡露矣石申魏人著星經甘徳亦同時星有三
　色所以别三家之異岀於石者赤出於丼者黒出於
　巫咸者黄紫宫中外諸星亦出三家緫數三百八十
　三名積數七百八十三星其施於渾家者惟天極北
　斗二十八舍為占候之要其餘載者所以偹上象之
　全體而已
張子曰五緯五行之精也
　班曰五星東行天西轉常星為經五星為緯交相經
　緯以成天文也五行精氣其成形在地則結為木火
　土金水其成象在天則木合歲星居東火合熒惑居
　南金合太白居西水合辰星居北土合鎮星居中央
　在人則木之神曰仁属貌火之神曰禮属視金之神
　曰義属言水之神曰智属聼土之神曰信属思與
　心分旺四時則春木夏火秋金冬水各旺七十二日
　土旺四季辰戌丑未之月各十八日合之為三百六
　十其為色也則木青火赤金白水黒土黄其為分野
　各有歸更旺相休廢其色不同王則光芒相則内實
　休則光芒無角不動摇廢則光少色白圜者喪赤圜
　者兵青圜者夏水黒圜者疾多死黄圜吉白角者哭
　泣之聲赤角者犯我城黒角者水行窮兵太史公曰
　五星同色天下偃兵百姓安寧五榖蕃昌春風秋雨
　冬寒夏暑日不食朔月不食望是為有道之國必有
　聖人在乎其位也
　　寧按周書洪範九疇一五行曰水曰火曰木曰金
　　曰土二五事曰貌曰言曰視曰聼曰思五行以生
　　之序言五事以人事發見先後言蔡氏傳謂貌澤
　　水也言揚火也視散木也聼收金也思通土也五
　　行五事各依次序釋之此章言五緯為五行之精
　　魯齋取班氏說以木属貌火属視金属言水属聴
　　土属思較之洪範一同而四異盖班氏五行曰木
　　曰火曰金曰水即四時所行之序而土則寄王四
　　季竊詳其意木以生發條逹言故属貌火之明在
　　外故属視金有聲故属言水之明在内故属聴土
　　居中故為四者之主而属思二者文義皆可通各
　　随人所見而立言要之當以洪範為主而班氏所
　　論姑偹一說云
　歲星　木性柔直史氏謂其主司天下人君之過主
　歲五榖分四七宿為十二次一歲行一次太歲在子
　午卯酉四仲則歲行三宿太歲在寅申己亥四孟及
　辰戌丑未四季則歲行二宿二八十六三四十二而
　行二十八宿歲星十二歲一周天為一紀太歲為隂
　左行在寅歲星為陽右轉在丑太歲在卯則歲星居
　子在辰則歲星居亥之類又為太歲在寅則歲星正
　月晨出東方在卯則二月晨出東方以此而推餘皆
　可見歲星所在其國有福失次則所衝之地有禍過
　次者殃大過舍者殃小不過則無咎張曰木乃一歲
　盛衰辰者一月一交之次有歲之象也
　熒惑　火性激烈主執法常十月入太㣲受制出行
　列宿司無道出入無常二歲一周天張曰火者隂質
　為陽萃焉然其氣比日故其遲倍日盖火星自有入
　無自無入有受天地變化之氣為之
　鎮星　土性重厚戊巳居季夏四時之中如人有心
　四肢百骸無不統故四星皆失鎮星為動一曰主女
　象又曰天子之星天子失信鎮星大動常以甲辰(元/始)
　(斗/建)之歲鎮行一宿二十八歲一周天所居之次殊乆
　其國徳厚張曰鎮星其行最緩亦不純係乎此
　太白　金性堅剛主司兵隂星也出東當伏東出西
　當伏西班固曰常以正月甲寅與熒惑出東方二百四
　十日而入四十日又出東方出以寅戌入以丑未大
　率一歲一周天僅與日月同
　辰星　水性平淡主刑法之得失是正四時常以春
　分見奎婁夏至見東井秋分見角亢冬至見牽牛出
　辰戌入丑未晨候之東方夕候之西方一時不出一
　時不和四時不出天下大饑亦一歲一周天或曰水
　星為辰星時有十二辰月有十二㑹散在天地間無
　徃而不為潤澤出非其時寒暑失節故為太一之象
　盖水火二星相須火或有或無水或盈或涸皆得天
　地變化之氣
張子曰金水附日前後進退而行者其理精深存乎物
感可知矣
　星經曰太白辰星附日而行速則先日遲則後日速
　而先日昏見西方遲而後日晨見東方詩䟽云日未
　出前能開導日之明故謂明星為啓明日既入後有
　明言能長續日之明故謂明星為長庚韓詩外傳又
　曰太白晨見東方為啓明昏見西方為長庚意者金
　水平分二星亦可互言孫炎曰明星太白也晨出東
　方髙三舎今曰明星昏出西方髙三舍今曰太白然
　則啓明是太白矣長庚不知是何星或一星出東西
　有異名或二者别星未能審也朱子斷之曰長庚水
　星啓明金星金在日西日將出則東見水在日東日
　將没則西見斯言盡矣張平子曰攝提熒惑見晨附
　於日太白辰星見昏附於月當别攷
程子曰天氣真元之氣湊合在厯數中則日月如合璧
五星如連珠所以生聖人也
　厯推上古渾元之初歲名閼逄(甲/)攝提格(寅/)甲子朔旦
　夜半冬至日月五星皆合在子故有合璧連珠之瑞以
　應顓帝建厯之元也又漢元年十月五星聚于東井為
　髙帝受命之符又宋乾徳五年三月五星如連珠分在
　降婁為天下文明之象程子所謂天地真元之氣非㳺
　氣所能雜故能湊合以生聖人又如堯舜禹湯文武周
　孔亦是如此今姑舉三者以驗造化之符耳他不暇悉
　也予嘗攷之武帝改元而曰太初者慕顓帝改元以合
　其瑞耳非武帝時實有其象也東坡蘇氏曰金水常附
　日不逺十月日在箕尾此所以疑其妄以余攷之秦以
　十月為正十月乃今之八月而得七月節則日猶在軫
　翼間金水聚於井亦不甚逺坡說亦本於漢註耳五星
　聚奎又在魯分自是天下始太平見竇儀之言(東山日/後歲㑹)
　(篇力主不改月之說與此自相矛盾此云秦/以十月為正乃今之八月又先儒未嘗言也)
朱子曰緯星隂中之陽經星陽中之隂五星皆地上木
火土金水之氣上結而成却受日光
　經星是陽氣之餘凝結者閃爍開合其光不定緯星
　有芒角其本體之光亦自不動皆受日之光也朱子
　曰經星晝夜左旋一周而有餘天有十二次今織女
　星在漢旁終日七㐮者自卯至酉當更七次爾雅注
　曰五星皆右行於天二十八宿則著天體不動故為
　經星五星為緯若織之經緯然五緯惟辰星難見而
　血之流行於肌肉之間者至幽也辰星属坎為水善
　隠伏沅濟沱潜之水潜行千餘里而後見營室天子
　宫皆中宫經星緯星動為陽而太白辰星為隂經星
　不動為隂而析木鶉首為陽
邵子曰隂中之陽星也星之至微如塵沙者隕為堆阜
又曰星隕地為石
　星陽之餘五星如人五臓諸星如人四肢百骸精血
　神守精存則䴡其職而宣其明神歇精斁則如人之
　有死是以星隕則石朱漢上曰精斁氣歇坎極離見
　乃有隕星其光燭地離也隕為石為堆阜塵沙者艮
　也光耀既散氣凝為石亦猶人之體魄降于地也
日月五星俱起牽牛之初
　即漢太初厯十一月朔旦冬至也漢劉氏曰指牽牛
　之初以紀日月故曰星紀五星起牽牛初日月起其
　中凡十二次且至其初為節至其中斗建下為十二
　辰視其建而知其次漢宋𠂻曰冬至日起牛宿一度
　斗建子位杜預曰十二次從星紀起而右旋爾雅曰
　星紀起斗斗牽牛也郭注曰牽牛斗者日月五星之
　所終始也傳不曰冬至曰日南至盖謂日自鶉尾而
　来至牽牛也日中景最長以此知其南至斗綱之端
　連貫營室織女之紀逸周書曰維十有一月既南至
　昏昴畢日踐長微星動于黄泉是月也斗建子始昏
　指北日月俱起牽牛右廻而行月周天起一次而與
　日㑹日行月一次而周天厯㑹于十有二辰終則有
　始是謂日月權輿愚謂造化淵微非合數說不足以
　明之
星經難曰視盖橑與車輻近扛轂則宻益逺益踈今北
極為天扛轂二十八宿為天橑輻今踈宻不同何也
　撩輻者取周禮輈人盖弓二十八以象星輪輻以象
　日月日與月㑹一月一周天又行一辰遂及日而合
　宿天圎如兩盖相合南北極猶兩盖扛轂二十八宿
　猶盖之弓撩赤道横絡天腹如两盖相交處赤道北
　為内郭如上覆盖赤道南為外郭如下仰盖赤道正
　在天中如合縫處黄道横過是在那赤道之間故列
　弓橑之數近兩轂則狭漸逺漸濶亦猶列舍之度近
　两極則狭漸逺漸闊至赤道則極闊也圎圗近南星
　度當漸狭則反闊横圗去两極皆闊失天形矣今放
　天形為覆仰兩圎圗以圗心為極赤道以北為北極
　内宫星圗赤道以南為南極外宫星圗两圗相合全
　體渾象則得星度濶狭之勢占候不失北極曰上規
　南極曰下規赤道横絡者曰中規中規濶上下兩極
　處極狭也歐子曰盖天則南度漸狭渾天則北極寖
　髙二說當闕疑可也
周禮星土辨九州封域皆有分星
　分星禮經所載不可磨也其說有三伶州鳩曰歲星
　所在則我之分野古堪輿書亡後郡國所入非古歲
　星或北或西與古受封所在不同一也唐虞及夏萬
　國殷周千七百七十三國並依附十二邦以係十二
　次之星法先王命親之意以主祀為重如封閼伯商
　丘主辰為商星商人是因封實沈大夏主參為夏星
　唐人是因唐後為晉參為晉星二也今以分野次舎
　攷之青州在東𤣥枵在北雍在西鶉首在南以至揚
　東南星紀北冀東北大梁西徐東降婁西豫與三河
　居中大火在正東此躔次之最差者三也三說不同
　識者當自擇之
傳曰五緯興周
　國語曰武王伐商歲在鶉火月在天駟日在析木辰
　在斗初星在天黿愚嘗攷之周之興也鶉火直軒轅
　之虚稷星係焉房與歳星相經緯以属靈威仰之神
　后稷感以生焉鶉首又當山河之右太王以興而后
　稷封焉及周師之出也日在箕十度則析木之津月
　在房四度則升陽之駟又三日得周正月庚寅朔日
　月㑹南斗一度則辰在斗柄也是時火星與周師俱
　進而水星伏于天黿所以告顓帝而終水行之運自
　天黿及析木歲星及鶉火又退行而旅於鶉首而後
　進及鳥帑所以反復其道以經綸周室者豈人力哉
　宜其卜世三十厯年八百為古今有道之長也星象
　昭昭詎不信乎後世欲以人力勝之烏乎可
春秋傳曰二十八宿分在四方方有七宿共成一象蟲
獸在地有象在天東蒼龍西白虎皆南首北尾南朱雀
北元武皆西首東尾從角起而左旋
　爾雅夀星角亢郭注數起於角列宿之長故曰夀星方
　有七宿者第斗至璧是謂星武第奎至參是謂星虎
　第井至軫是謂星鳥第角至箕是謂星龍環列四方
　随天西轉方有定星星無定居故隠見各有其時林
　氏曰鳥火虚昴皆分至之昏見於南方正午位之中
　星仲春之月七宿各居其方位故星火在東鳥在南
　昴在西虚在北日在昴入於酉地則初昏時鶉火見
　於南方正午之位當是時晝夜各五十刻是為春分
　之氣至仲夏之月則鳥轉而西火轉而南虚轉而東
　昴轉而北日在星入於辛地初昏之時大火房心見
　於南方正午之位當是時晝長夜短晝六十刻夜四
　十刻是為夏至之氣至仲秋之月則火轉而西虚轉
　而南昴轉而東鳥轉而北日在心入於酉地初昏之
　時虚見於午當是時晝夜分亦各五十刻是為秋分
　之氣至仲冬之月則虚轉而西昴轉而南鳥轉而東
　火轉而北日在虚入於申地初昏之時昴見於午當
　是時晝短夜長晝四十刻夜六十刻是為冬至之氣
　分至之氣既定則十二月之氣無不定矣星鳥以象
　言星火以次言虚昴以宿言互相偹也愚謂天地四
　時之氣皆不外於中子午者二至之中亦天地之中
　卯酉者二分之中亦隂陽之中也以二十八宿之中
　星至於中而止聖人出而致中和以位天地者亦曰
　執中而已
七宿之星數
　星龍之星三十二星武之星三十五星虎之星五十
　一星雀之星六十四合之而一百八十二星
七宿之度數
　星龍之度七十五星武之度九十八四分度之一星
　虎之度八十星雀之度百二十合之而為周天三百
　六十五度四分度之一一度二千九百三十二里分
　為十二次
七宿之分野
　自斗十一度至婺女七一名須女曰星紀之次辰在
　丑謂之赤奮若律中黄鍾斗建子今呉越分　自婺
　女八度至危十六次𤣥枵一名天黿辰在子曰困敦
　律大吕斗建丑今齊分　自危十七度至奎四次豕
　韋一名娵訾辰在亥曰大淵獻律太簇斗建寅今衛分
　奎五至胃六次降婁辰在戌曰閹茂律夾鍾斗卯今
　魯分　胃七至畢十二次大梁辰在酉曰作噩律姑洗
　斗辰今趙分　畢十二至東井度十五次實沈辰在申
　曰涒灘律中吕斗己今晉魏分　井十六至栁八次鶉
　首辰在未曰恊洽律𬎼賔斗午今秦分　栁九至張十
　七次鶉火辰在午曰敦牂一名大律於律為林鍾斗未
　今周分　張十八至軫十一次鶉尾辰在己曰大荒
　落律夷則斗申今楚分　軫十二至氐四次夀星辰
　在辰曰執徐律南吕斗酉今韓分　氐五至尾九
　次大火辰在卯曰單閼律無射斗戌今宋分　尾十
　至斗十百三十五分而終析木辰在寅曰攝提格律
　應鍾斗亥今燕分
　愚按司農鄭氏曰天有十二次日月之所躔地有十
　二分王侯之所國是以二十八宿分配十二辰與七
　政互行一左一右相為經緯所以兩其五行以成天
　地四時之造化
東宫蒼龍角為五帝坐庭亢為宗廟氐為天根房為天
府心為明堂尾為人子箕為敖客靈憲曰蒼龍連蜷於左
　左為青龍属木居東又分為小象者七星家名角木
　為蛟亢金為龍氐土為貉房日為兎心月為狐尾火
　為虎箕水為豹日月居中五星緯外析木㑹寅大火
　㑹卯夀星㑹辰
　角　二星為天闗其間天門其内天庭黄道經其中
　七曜之所行也龍左角為天田為理主刑右角為將
　主兵星明大王道泰賢在朝熒惑犯天田旱郊祀志
　漢祖建靈星祠
　亢　四星天子之内朝也為䟽廟主疾疫總攝天下
　奏事聴訟理獄録功
　氐　氐四星王者之宿宫后妃之府前二星適後二
　星妾單子曰天根見而水涸爾雅曰氐天根也角亢
　下係扵民若木之有根宋分
　房　四星為明堂天子布政之宫中間為天衢七曜
　由其中則天下和平亦為天駟天馬主車駕國語曰
　農祥晨正日月底于天廟土乃脉發隋志曰五緯入
　房啓姬王肇迹
　心　三星天王正位也中星為明堂天子位為大辰
　主天子賞罰前星為太子後星為庶子大火為大辰
　火中寒暑乃退律書云心言萬物始有華心唐志曰
　易雷承乾曰大壯房以象焉心為乾精而房升陽之
　駟也房日月之所在鈎命决曰歲星守心年榖豐洪
　範曰重華者謂歲星在心歲星一名攝提一名重華
　左傳心為火五月火始昏見詩三星在天
　尾　尾九星上第一星后次三星夫人次星若后嬪
　妾第二傍一星名曰神宫蒼龍之尾為九子色均明
　後宫有序多子孫丙之辰龍尾伏辰(左/)尾言萬物死
　生如尾(律書/)
　箕　箕四星為後宫后妃之府亦為龍尾為敖客主
　口舌亦曰天津主八風凢日月宿在箕(東/)璧(北方/星)翼
　軫(已/上)風起又曰天鷄又曰傅說騎箕尾比於列星
　晉志曰傅說一星在尾後詩䟽曰箕在南而斗在北
　故南箕北斗　愚嘗以卦參之龍属東方震震動重
　隂之下龜吐氣蛇啓蟄出而善變化者龍也卦直春
　分以後辰為蒼龍之次動則變故龍以春分升而為
　雷出地奮之豫以秋分降入為雷澤歸妹之象盛夏
　疾雷木抜龍起震木位於卯也亢曰龍雷同類𤣥之
　中以次三為龍占家以甲乙寅卯為龍天文角為蛟
　亢為龍翼為蛇軫為蚓角亢辰也翼軫已也自春分
　至芒種震治也而辰巳為翼故曰氣之散也房為天
　駟又為蒼龍之次故馬亦曰龍馬志言五緯入房姬
　王肇迹者亦興王之嘉瑞也五馬一化為龍說亦夲
　此其象曰天田曰農祥曰多子皆以應東方之春
西宫咸池(亦曰/白虎)奎為溝瀆婁為聚衆胃為天倉昴為白
衣㑹畢為邉兵觜觹為虎首參為斬艾靈憲曰白虎猛
據於右
　右白虎属金居西又分為小象者七星家名奎木為
　狼婁金為狗胃土為雉昴日為雞畢月為烏觜火為
　猴參水為猿日月居中五星緯外降婁㑹戌大梁㑹
　酉實沈㑹申
　奎　十六星天之武庫一曰天豕亦曰封豕主兵禁
　暴又主溝瀆月令仲春日在奎季夏奎旦中
　婁　三星為天獄主苑囿犧牲供給郊祀大享多子
　孫眀則天下和平唐志日㑹在婁為大臣憂
　胃　三星為天厨天倉五榖之府動則有輸運之事
　眀則天下和平季春日在胃
　昴　七星天之耳也主西方獄事又為旄頭胡星明則天
　下牢獄平書日短星昴
　畢　八星曰罕畢為邉兵主弋獵又主逺兵黄道所
　經天子出旄頭罕畢以先驅此其義也正義云箕畢
　尚妻之所好中央土氣為風東方木氣為雨木克土
　為妃故箕星好風是尚妃之所好也畢属西方金氣
　為隂克東方之木為妃故好雨而尚妻之所好又申
　寅两相冲破申來逆寅寅被逆故為飈風寅來破申
　申被逆故為暴雨
　觜　三星為虎首為三軍之候行軍之藏府明則軍
　儲盈將𫝑得月令仲秋旦觜觹中
　　　　　十星一曰參伐一曰大辰一曰天市一曰鈇鉞
　主斬刈殺伐又為權衡所以平理又主邊城參十星
　為白虎之體中三星横列者三將也下三星斜列曰
　伐天之都尉主胡鮮卑戎狄之國故不欲明其外四
　星左右肩股也東北曰左肩主左將西北曰右肩主
　右將東南曰左足主後將軍西南曰右足主偏將軍
　故黄帝占曰參應七將七將皆明天下精兵伐星明
　與參等大臣皆謀起兵參為白虎三星有一者為衡
　西有勾曲九星一曰天旗二曰天苑三曰九游東有
　大星曰狼狼角變色多盜賊　愚以易參之虎属西
　方居兊兊金稟收歛肅殺之氣有虎象焉履言履虎
　尾者内卦兊也革言虎變者外卦兊也頥言虎視眈
　眈者有伏兊也象言參為白虎者參申也參據猛虎
　之首有斬刈殺伐之威東有大狼狼亦虎𩔖也是以
　為天之將星七宿中有取武庫天倉者亦以應揫歛
　之秋
南宫朱鳥井為水事鬼為祠事柳為鳥主草木星為鶉
火主急事張為素厨主觴客翼為羽翮主逺客軫為車
主風靈憲曰朱雀奮翼於前
　前為朱雀属火居南又分小象者七星家名井木為
　犴鬼金為羊栁士為獐星日為馬張月為鹿翼火為
　蛇軫水為蚓日月居中五星緯外鶉尾㑹已鶉火㑹
　午鶉首㑹未
　井　八星天之亭候主水衡事法令所取平也正義
　曰參旁之東有玉井故曰東井王用法平則井星明
　而端列東井京師分又曰熒惑犯東井旱
　鬼　五星天目也主視明察奸謀明則五榖成又云
　主死䘮
　柳　八星天之厨宰也主尚食知滋味又主雷雨朱
　鳥之口故曰鳥喙爾雅咮謂之柳咮即喙亦作噣左
　傳咮為鶉火天官書為鳥喙主草木又季夏日在栁
　季秋旦栁中
　星　七星一名天都主衣裳文綉又七星為頸
　張　六星為嗉(素/)鳥受食處主珍寳宗廟所用天厨
　飲食賞賚之事明則王道昌漢志主觴客晉志朱張
　為鳥星故為羽蟲
　翼　　二十二星天之樂府俳優主夷狄逺客負海
　之賓明則大禮樂興動則四夷使来離徙天子舉兵
　翼為羽翮主逺
　軫　四星為車主車騎亦主載任有軍出入皆占於
　軫又主冡宰輔臣亦曰鳥帑鳥尾又主風與巽同位
　又軫為首　愚以易參之離南方為飛鳥象朱雀也
　史言流火為烏又為日中之烏午為鶉火之次未為
　鶉首已為鶉尾其咮在栁其翼在翼栁午也離也翼
　巳也巽也卜楚丘論明夷之謙曰當鳥即朱鳥也歸
　藏初巽曰有鳥將來而垂其翼翼為鶉尾故稱飛鳥
　鶉雉之属飛必附草嶺南孔雀之類也七星為馬於
　辰為午故馬為火畜午為火蠶為馬首龍星之精故
　馬蠶同氣蟹鼈龜卵皆有黄離也七宿中有鬼輿天
　目七星主文繡皆以應於南方離明之象
北宫𤣥武南斗為廟牽牛為犧牲婺女為天孫女虚
為哭泣之事危為盖屋營室為清廟東壁為文章(史記/前漢)
(並缺晋志/始言文章)靈憲曰靈龜圏首於後
　後為元武属水居北又分小象者七星家名斗木為
　獬牛金為牛女土為蝠虚日為䑕危月為燕室火為
　猪壁水為㺄日月居中五星緯外元枵㑹子星紀㑹
　丑娵訾㑹亥
　斗　南斗六星天廟亦為夀之期又丞相太宰位主
　褒賞進賢稟授爵禄又主兵南二星天梁中二星天
　相北二星天府庭斗星盛明王道和平傳曰辰在斗
　柄日月㑹南斗
　牛　六星天之闗梁主犧牲事後志云七曜之起始
　於牽牛北三星河皷河皷亦名牽牛律書牽牛言陽
　氣行萬物出也愽物志張騫乗槎窮河源嚴君平占
　客星犯牛斗又云太白犯牽牛將軍凶
　女　婺女四星又曰須女主布帛裁製嫁娶須賤妾
　之稱婦職之卑者其北織女天女孫也
　虚　主北方邑居廟堂祭祀祝禱事又主哭泣之事
　又冢宰之官書宵中星虚
　危　三星主天府天市架屋危為元枵耗神也虚亦
　耗神
　室　營室二星天子之宫又有軍糧之府及土功事
　星明國昌一曰𤣥宫二曰清廟室二星謂之定定正
　也主土功事詩云定之方中
　壁　二星主文章天下圖書之秘府也詩䟽云壁者
　室之外院箕在南則壁在室東故稱東壁星明王者
　昌道術明國多君子歲星守之五榖以水傷月令仲
　冬昏東壁中　愚以易參之斗本北方為坎北宫龜
　形乃其本象又分為龜蛇两物于寳以坎為狐虞翻
　以艮為狐天文以心為狐互發也運斗樞曰玉衡散
　而為䑕玉衡斗星亦坎也牽牛在丑北星河皷亦名
　牽牛言陽氣行而萬物出也女須四星賤織女三星
　貴妾與天女異分也天牢六星在斗魁下貴人之牢
　也貫索九星在招摇前庶人之牢也北七宿中多言
　宗廟禱祠者以北方幽隂鬼神之窟宅也言宫室女
　工以應冬候隂極陽生是以列宿皆起於牽牛之初
中宫天極五星勾陳六星皆在紫宫中最尊者也靈憲
曰黄神軒轅於中
　天五居十干中為戊巳属土應天極五星地六居十
　二支中為辰戌丑未属土應勾陳六星在天為辰在
　地為土故張氏以黄神目之其曰五宫五七三十五
　名者以北斗七星為帝車以斡旋造化也
　天極五星　星家言四帝俠黄帝中座者東帝靈威
　仰南帝赤熛怒西帝白招拒北帝叶光紀即月令木
　火金水并中央土為五是也或謂天一而帝五何也
　曰此不過借主宰之名以言五行之氣各有攸統爾
　鈎陳六星　六星土象坤數六也口中一星曰天皇
　大帝主御群靈抱極樞四星曰四輔隋志曰在紫㣲
　宫中班固曰周以勾陳之位盖土居五行中而四時
　之氣無不備勾陳居龍虎鶉龜中而四方毛羽甲鱗
　之蟲無不統所以為中宫之衛歟
靈憲曰在朝象官在人象事
　三台星　六星两两而起一曰天柱三公之位在人
　曰三公在天曰三台文昌二星曰上台為司命主夀
　次二星曰中台為司中主宗室東二星曰下台為司
　禄主兵又曰三台為天階太一躡以上下一曰泰階
　上階上星為天子下星女主中階上星為諸侯下星卿大
　夫下階上星為士下星庶人又曰上台司命為太尉
　中台司中為司徒下台司禄為司空三能(音/台)色亝君
　臣和不齊為乖戾三階平隂陽和風雨時社稷神祇
　咸獲宜天下泰平六符者六星之符驗也
　文昌星　六星在北斗魁前天之六符主集計天道
　史天官曰斗魁戴筐六星一上將二次將三貴相司
　命司中司禄與三台同
　尚書五星　為天喉舌斟酌元氣運平四時賦政四
　海共治天下
　少微星　四星在太微士大夫之位一曰處士或曰
　愽士官南第一星處士第二星議士第三星大夫明
　大而黄賢才舉
　郎官十五星　在帝座東北一曰哀烏郎府周官元
　士漢光禄中散諌議郎是其職也
　傳說一星○在箕尾後主章祝巫官也　愚謂天上
　一星應在朝一官前星為太子三台為三公文昌六
　星為尚書六部北斗為天喉舌尚書亦為王喉舌天
　有傳說星人有傳說相天有王良䇿馬人有王良善
　馭如此之類難以徧舉
文星
　東壁　二星主天下文章圗書之府星明王道行國
　多君子
　五星聚奎　見前五星連珠注
　柱下史○極東一星主記過左右史之象
　六甲　六星在華盖旁分隂陽配節候布政教
　華盖　　晉志上九星華盖下九星扛盖之柄所
　以覆帝座詩為章於天
　織女　三星天孫也主果蓏絲帛珍寳嫁娶詩終日
　七㐮東坡云天孫為織雲錦裳
武星
　天將軍　　十二星在婁北主武中央大星天之大將
　也外小星吏士也大將軍搖兵起大將出小星不具兵
　發
　郎將○一星在郎位北為武備
　騎官　　二十七星在氐南為天子虎賁主宿衞
　虎賁○一星在太微北旄頭之騎士也
　羽林星　　　四十五星在營室南一曰天軍
　壘壁星　十二星在羽林北羽林之垣壁也三軍位
　爲營室
　參旗　九星在參西一曰天旗一曰天弓主司弩弓
　之張候變
　九游　西南九星天子旗也
　左旗右旗　　九星在牽牛北天鼓也一曰三武大將
　軍居左右二將之中也旗九星在皷旁相為旌表又
　河皷星亦名牽牛非也隋志曰河皷三星唐天文志
　曰河皷將軍象也
　天槍　三星在北斗杓東一曰天鉞天之武偹
　弧星　九星在狼東南天弓也主偹盜賊
　天棓　五星天子先驅也忿争禦難皆所以偹非常
　一星不具國兵起
　招摇○一星與斗相應胡來受命中國明而不正則
　胡不受命
　天廐　東壁十星曰天廐主馬之官主驛亭主刻漏
　與晷刻並馳
　王梁○天駟一星曰王梁䇿馬車騎滿野晋志曰王
　良亦曰天馬亦梁為天橋故或占車騎或津梁道
　愚曰文武並用長乆之道然在朝為郎官其星十五
　野為郎將星止於一天之示人至矣
民星
　房星為農祥　在東七星中立春日晨星中於午為
　農祥占曰百榖熟
　農丈人○在南斗西南老農主穡也
　天鷄　主候時以催耕
　牽牛星　張騫乗槎事見河東牛郎耕河西織女織
　雖未必然於世教有補况七曜起於牽牛道陽氣以
　出乎爾雅河皷牽牛一星李巡孫炎二之李曰二十
　八宿名孫曰河皷在牽牛北
　犂曲九星　六星大而明餘三星小而暗耕時柄向
　上
　天田星(闕/)九星在牛星南又曰蒼龍左角為天田
　水府星　在東井西南主水官
　羅堰星　九星在牽牛東壅水潦為灌溉之渠
　四瀆星　江河淮濟之星
　斗星　五星在宫南主平量仰則天下斗斛不平覆
　則歲穰
　内杵臼　七星主給軍粮客星入兵起東府南三星
　曰内杵四星曰内臼
　天江　在尾北四星不具津梁闗道不通動摇大水
　出
　天船　九星一曰舟車以濟不通中一星曰積水候
　水災亦主水旱均明則天下安
　天錢　十星如貫錢之狀在北落門西北
　天籥　在斗杓西主闗閉
　天市垣　　隋志垣有二十二星在房星東北主權衡
　主聚衆市中星衆潤則歲實稀則歲虚熒惑守之戮
　不忠之臣彗星守之為徙市易郡帝座一星在市中
　天庭也光而潤天子吉威令行候一星在帝座東北
　主伺隂陽宦者四星在西南不欲大明則輔臣强易
　曰日中為市交易而退天下之民従之神農取諸噬
　嗑以此
　人星　南五星曰人星主静衆庶柔逺近一曰卧星
　主防淫泆
　老人星○一曰南極常以秋分之日見于丙春分之
　日没于丁見則治平主夀昌不見則兵起
　天乳○亢北一星曰天乳主甘露
　格澤(闕/)炎火之狀黄白起地下大上銳其見也不耕
　而穫不有土功必有大咎
　景星(闕/)徳星也又曰天暒常出有道之國生於晦朔
　助月為明暒明也赤方氣與青方氣相連赤方中有
　两黄星青方中有一黄星三方星合為景星
　天社　輿鬼之南六星曰天社其位坤其氣未其神
　共工氏之子勾龍平水土故祀以配其精為星
　天稷星　五星在七星南稷農正也取乎五榖之長
　以為號
　天廟　張南十五星曰天廟天子之祖廟也虚危為
　宗廟子之氣　愚謂生民之功起於后稷力農以配
　天則景星見而甘露降天象昭昭豈不信乎
邵子曰星為晝要義曰日夜分謂晝夜刻漏
　馬氏曰晝五十刻夜五十刻據日出日入為限蔡邕
　云星見於夜日入後三刻日出前三刻皆属晝晝有五
　十六刻夜有四十四刻鄭云日中星以為日見之漏五
　十五刻不見之漏四十五刻與蔡校一刻　愚按邵
　子以離為星星為晝辰為夜日出則星沒日没則星
　出皆人所共覩故古今以此定晝夜也
(星/變)五緯行度與七政互相表裡分布四方用告禍福故
曰彛倫失叙則星辰亂行(張歐/)
　歲星一日行十二分度之一十二歲而周天熒惑日
　行三十三分度之一三十三歲而周天鎮星日行二
　十八分度之一二十八歲而周天太白日行八分度
　之一八歲而周天辰星日行一度一歲而周天是五
　緯所行之度數與二十八宿共為天體一有差舛則
　在天為水旱在人為殃咎在國為興亡人能修徳以
　禳之則庶乎獲免不然積毫芒而成尋丈可不畏哉
　今畧具星變于後云
　彗星之變　公羊傳曰有星孛於大辰者彗也何休
　曰邪亂之氣掃故置新之象緯書曰其形長丈彗有
　五色色蒼侯王破赤强國恣白兵大作　愚嘗詳攷
　其變矣魯文公時彗在北斗後楚以夷狄深入諸夏
　春秋齊侯禳彗晏子曰不可是天教民民將流亡始
　皇十五年間彗四見長或竟天遂兼六國攘四夷死
　人如麻漢元光五年七月彗東入太㣲至幸臣五十
　餘日致中常侍趙忠姦亂之應漢哀建平二年三月
　彗出牽牛七十餘日卒貽王莽簒國之禍宋景定甲
　子彗出栁宿律中㽔賔為鶉火之次妖𦦨貫於半天
　七十餘日惟秘書郎文䟽曰彗犯栁宿著見尤異政
　塗宥府此端門次輔之星今以孔光崔烈而變為彗
　甘泉法従此文昌華盖之星今以元稹貢禹而變為
　彗給舍䑓諌司過之星今以鳴鳯化寒蟬仗馬喂芻
　豆而變為彗又有大彗者在焉為商君相業而尚功
　利為介甫擅權而謂天變不足畏切中時病矣惜言
　未及行不及十稔國隨以滅悲夫
　蚩尤為旗之變　類彗後曲象旗黄上白下熒惑之
　精見則王者征伐四方
　天狗墮地之變　狀如大流星有聲如雷望如火光
　炎炎中天墜地類狗其下圜如數頃田處上銳千里
　破軍殺將孟曰亦太白之精
　太白經天數有盈縮之變　盈縮者日方南太白居
　南日方北太白居北為贏侯王不寧用兵進吉退凶
　日方南太白居北日方北太白居南為縮侯王有憂
　用兵退吉進凶又太白在南歲星在北名曰牝牡年
　榖大熟當出不出當入不入不破國必亡國經天者
　日陽也日出則星亡晝見午上為經天與日争明是
　為亂紀天下革民更主人民流亡強者弱小者强女
　主昌莾地皇時在太㣲中燭地如月光太㣲天子庭
　也是年大兵入天子庭至漸䑓斬莾首　愚曰是二
　星者不必逺引庚午秋天狗星墜未幾大將殂己丑
　夏太白經天眀年白波浪起并前甲子彗三大異星
　予年七十皆目所親覩故特書之
　太白主兵熒惑主内亂月主刑其變有三　三者失
　度有亂臣賊子伏尸流血之兵
　枉矢星之變　物莫直於矢直而枉操矢者邪人也
　昔項羽救鉅鹿柱矢西流遂阬秦屠咸陽以亂伐亂
　星聚為祟之變　水木火三合東井占曰外有兵與
　䘮五星入輿鬼木火金合虚如連珠皆為死䘮三星
　在斗戮將死相火金水三星合軫金水合於東井皆
　為白衣之㑹漢文帝時天子四衣白衣臨邸第者此
　也唐天寳中五星聚箕尾占曰有徳慶無德殃至德
　中木火金水聚鶉首従歲星也木火陽主中邦金水
　隂主外邦隂與陽合中外相連以兵以此見五星之
　聚有吉有凶不可拘一
　流星之變　漢元延中日晡時有流星頭大如缶長
　十餘丈赤白従日下東南去或大如盂或如雞子燿
　燿如雨下至昏止其占為天子失勢後王莽篡國建
　武中小流星百枚以上或西南東北四靣行其占為
　小民流徙後應征公孫述民流流星大如杯従織女
　西行後光烈皇后崩流星出文昌將相色白光燭地
　長可四丈摇如龍蛇形已而王商自殺晋志曰天使
　也星大者使大小者使小自上而下曰流自下而升
　曰飛大曰奔亦流也聲隆隆者怒之象小星流者庶
　民之象大如月者人主之象天星盡摇民勞之象
　附耳星之變　西畢大星旁小星附耳摇動有䜛亂
　在側
　天䜛星之變　又曰卷舌六星在北主口舌以知佞
　䜛卷舌上一星曰天䜛
　欃槍棓彗之變　四星狀異殃一破國危君餘殃為
　旱凶饑暴疾
　熒惑之精為變　隋大業末熒惑逆行入南斗色赤
　如血光芒震耀長七八尺後楊𤣥感反天下大亂唐
　長夀中熒惑犯五諸侯渾儀尚獻甫奏臣命在金五
　諸侯太史位火克金臣將死矣武后曰為禳之遷水
　衡都尉水生金又去太史位卿無憂矣是秋獻甫卒
　太白之精為變　六賊星太白之精也出正南去地
　可六丈大而赤形如彗芒九角天狗亦太白也主兵
　赦星　星長三丈餘出北斗魁南抵軒轅而滅占曰
　有赦
　填星之精為變　咸漢星填之精也出正北去地可
　六丈大而赤中青青中赤表下有三彗従横又名五
　殘星出正東狀類辰去地可六丈大而黄
　狼角之變　九㳺星東有大星曰狼變色則多盜賊
　貫索　賤人之牢也又曰連索連營天牢主禁強暴
　九星皆明獄煩七星明大赦動斧鑕用
　歸邪(音/蛇)之變　如星非星如雲非雲歸蛇出必有歸
　國者其占亦有吉凶已上並天文志所載
星變闗時否泰
　星一也其形其色其常其變其時其分各有取舍其
　占不同惟嚴子陵足以當客星之占陳仲弓足以應
　徳星之聚宿騎箕尾而傅說生星隕中營而葛亮死
　吉人君子未嘗不與天象相闗也客星又有變者形
　大如𤓰色有青白者不為大水則為大饑氣白起天
　苑西南者則牛馬死傷又何其不祥也春秋時彗三
　見夜常星不見夜中星隕如雨弑君三十六亡國二
　十五諸侯奔走不保社稷者不可勝數傳曰夜有星
　無雲而天雨者謂之天泣其故何也盖不忍君子小
　人之倒植而痛蒼生之罹其禍也天象豈虚應哉是
　以古之隠徳之士所以夜觀天象晝察人事而為之
　隠憂也
易曰天道虧盈而益謙地道變盈而流謙鬼神害盈而
福謙人道惡盈而好謙
　歐陽子曰此聖人極論天人之際也春秋雖書日食
　星變孔子未嘗道其所以然曰天地鬼神不可知為
　其可知者人而已日中必昃盛衰必復天吾不知吾
　見其虧盈於物者矣草木之成者變而衰落之物之
　下者進而流行之地吾不知吾見其變流於物者矣
　人之貪滿者多禍其守約者多福鬼神吾不知吾見
　人之禍福者矣天地鬼神不可知其心則因其著於
　物以測之故據其迹之可見者以為言曰虧盈曰變
　流曰禍福若人則可知者故直言其情曰好惡其知
　與不知異辭也參而㑹之與人無以異也以其不可
　知故常尊而逺之以其與人無以異則修吾人事而
　己未有人心說而天意怒未有人理逆而天道順者
　嗚呼聖人没異端起秦漢以来學者惑於災異久矣
　天文五行之說不勝其繁也予之所述不得不異乎
　春秋也歐公以人之可知者一對天地鬼神之不可
　知者三一者盡則三者在其中君子何如哉脩身俟
　命而已
　　　少隂
　春秋傳晉侯問伯瑕曰何謂辰對曰日月之㑹是謂
　辰辰時也　愚謂自十一月至十月子至亥也言日
　月聚㑹有時故以辰言之在天為二十八宿舉目可
　見故以星言之但其流行於四時八節有氣無形散
　布於太空似有形而無可執着者皆辰為之也
邵子曰辰是那天上星分為十二段底即十二辰天壤
也
　日月星辰自是四件此說辰者謂一辰各有幾度謂
　如日月宿於角幾度即所宿處是辰故曰日月所㑹
　謂之辰為相氏曰若指星體而言謂之星日月㑹於
　其星則名宿名辰名次名房名舍若不據㑹宿則指
　星體而言星也尚書精義曰天極謂之北辰五緯有
　辰星又有十二次曰辰附虚谷云邵子以十二次日
　月五星所舍斗柄所指之辰為少隂恐渉牽強魯齋
　荅云邵子玩心神明窮極造化以十二辰布列於天
　是為天體盖以周天之星二十有八而星之辰十有
　二辰之度三十有竒而十二辰之度三百六十五有
　竒星辰循天左旋日月五星遡天右轉日陽也舒而
　遲故一朞而周天月隂也蹙而速故一月而周天日
　月㑹於辰則為月十有二㑹於辰則為歲三百六十
　有六日皆此辰度數之周而得之也邵子以辰之一
　象而目曰少隂以其在地為土水火石附焉在天為
　辰日月星䴡焉渾渾於太虚中為無物之氣而不可
　見者以其隂移潜運而無迹可求也名之曰天壤豈
　無自而然哉斯無疑矣
又曰辰數十二日月交㑹謂之辰辰天之體也無物之
氣也
　張氏曰辰十二従地數也無物之氣不可見因日月
　之㑹而見以不可見故為隂天之隂者天之體天之
　所以立也従地數者天之地也
又曰隂中之隂辰也天壤也氣一而已主之者乾也
　辰者無物之氣天之體故曰天壤辰之於天是也辰
　者天之體土者地之體辰者無物之氣不可見以星
　觀焉知其廓然太虚能容物也土者有形之物可見
　以山觀焉益知其能負物也土為大物辰為太虚日
　月星辰託焉辰雖不可見天晝夜常見故不用之一
　用之所宗也
又曰辰至日為生日至辰為用盖順為生而逆為用
　辰至日者言天左行為順布氣生物日至辰者言日
　右行為逆變氣用時故時可逆推物必順成子雲曰
　巡乗六甲與斗相逄言天日之相應也
又曰星為日餘辰為月餘
　日為陽精天之靈魂月為隂精天之氣魄星為陽之
　餘精辰為隂之餘氣故星者天之神辰者天之體日
　月在天如人之真心命門隂陽之本也五星如人五
　臟諸星如人支骸精血辰之於天則人體魄是也
又曰天有日月星辰與天為五地有五行金木水火與
地為五辰陽中隂不可變故一日十二辰不可見也
　辰者天之體辰之於天猶土之於地天主用有神焉
　辰不可以盡天非若土即可以盡地辰之外别名天
　土即所以為地也漢上曰月生於日之所照衆星被
　耀因水轉光三辰同形隂陽相配其體則辰也
又曰天以一而變四四者有體而一者無體
　張氏曰日月星辰以成天體四成則太極之體退藏
　於四者之間而不可見所以日月星辰與天而五除
　日月星辰則無天四者有體所以成形一者無體退
　藏於宻言五者必歸之天言十者必歸之地五當無
　極十當為有之極亦曰除一而無四也(按此句與上/句意不属文)
　(無四二字不可/解恐無字誤)天之體數四不用者一天辰不見者
　辰為天體而不可見也其色蒼蒼其形渾渾四者之
　中惟日月星燦然可見是知五者存一以為體故用
　四四又存一以為體故用三如此則五為無體之一
　以况自然辰為不用之一以况道太𤣥以一元統三
　方曰天地人亦此意也一時止三月一月止三十日
　皆去其辰數一時本四月也止用三一月本四十日
　也止用三十皆去其辰之一三用一不用天有三辰
　地有四行天三地四天兼地之餘分而用七所以天
　辰不見地火常潛
朱子曰空無星處謂之辰
　愚按易繫言天數五邵子言天象者四四自何来本
　於一隂一陽而已一陽分為二則有太陽少陽之象
　是為日星一隂分為二則有太隂少隂之象是為月
　辰日月星辰所以為天之四象缺一不可今邵子既
　謂辰為天體朱子又謂辰是無星處而不動如此則
　一辰而分两用既為少隂又為天體可乎曰非也天
　數本有五一為無極四為四象四象之中又體一而
　用三少隂反為體而日月星所由䴡也其曰辰空無
　星者辰本渾淪無跡不可窺度是為體之極聖人因
　其日月所㑹之處而以辰名之爾故無體之中無象
　不包其不動而在北為極星之樞者則曰北辰然則
　少隂為辰固為天體而北辰居天體之中又為十有
　二辰之主也故以辰辨方曰十二次以辰兼星土曰
　十二野以辰兼十二子十二歲十有二月繫焉皆辰
　也舉宇宙之間洪纎髙下莫不各囿於其中矣詳見
　下篇
　　　天樞
　維北有辰為紐為樞居中不動旋斗杓於外以建四
　時齊七政也西志曰中宫天極星其一明者太一之
　常居也愚謂一者氣數之始物無不統常居者居中
　不動之義也東志曰北辰星含元垂曜建帝形運機
　授度張百精三階九列斗衡太㣲攝提之属百二十
　官二十八宿各布列下應十二子天地設位星辰之
　象備矣愚謂曰合曰垂曰建曰運曰授曰張曰属曰
　布與應九字爾最宜玩味盖言辰極無不包括天地
　星辰之象於其中故曰備矣含為元氣散為星曜張
　為百精建為斗衡班固曰攝提直斗杓所指以建時
　節故亦曰天樞焉二十八宿即布列於十二辰者十
　二辰即統於北辰者故曰居其所而衆星共之爾雅
　䟽謂斗杓所建以正四時故謂之辰北辰即總十二
　辰在其中斗杓即指十二辰者傳記多言北斗不言
　北辰者以辰居中無為藏諸用也故無迹可指可指
　而言者斗杓所建而已其言北斗則北辰可知
程子曰北辰自是不動便為氣之主為星之最尊也故
衆星四面環繞而歸向之
　愚嘗參酌先師之論而得其說曰北辰不動為天之
　樞朱子曰縁人取此為極不可無箇記認所以就其
　旁取一小星謂之極星問極星動不動曰也動只是
　他近那辰處雖動不覺今以管窺極星見其動去只
　在管裡面不動出去向來人説北極不動至宋時人
　方推得是北極只在北辰邉頭而極星依舊動舊說
　皆以紐星即天極在正北為天心不動今驗天極亦
　晝夜運轉其不移處乃在天極星内一度有半故渾
　象扛轂正中置之不動以象天心也　愚按北極五
　星在紫微垣中北頭一星在天心四方去各九十一
　度九十一度者四九三百六十五度四分度之一四
　方輻湊將来辰星居中即北頭一星之内無星處是
　也衆星咸共者北辰在天為天之心猶心在人為身
　之主手足耳目血脉膚體無一不闗也世無非人也
　而人君南面以為之主天體無非辰也北辰居中以
　為之主以至周天之度萬有之夥莫不脉絡於是是
　則不動之辰以為羣動之本故曰無形者有形之統
　不用之一即無極之極降而在我者也嗚呼精矣
朱子曰北極為天之樞以其居中故曰北極南極在地
下中處南北相對天雖轉他却在中不動天形如鷄子
旋轉極如一物横亘其中两頭抨定一頭在北上是為
北極一頭在南上是為南極太一如帝座在紫㣲者故
有北辰之號是中間無星處些子不動緣人要取此為
極如輪之轂如磑之臍天圎繞地左旋不息惟此其樞
軸不動之處則在南北之两端焉
　南極低入地下三十六度故周回七十二度之中常
　隠不見唐書說有人至海上見南極下有數大星甚
　明亦在七十二度之内北極髙出地上三十六度故
　周回七十二度常見不隱北極之星正在常見不隠
　七十二度之中常居其所不動其旁則經星隨天左
　旋日月為緯右轉更迭隠見若環繞而歸向之唐一
　行謂大約南北相去八萬餘里南林邑國北極髙十
　七度安南都䕶府北極髙二十一度其餘州不同太
　史南說等至海中南望老人星下衆星燦然皆古所
　未名或問南極見老人夀星則是南極也解見朱子
　荅曰南極不見是南邉自有一箇老人星南極髙時
　解浮得起來
太一是帝坐如人主之居北極如帝都在紫㣲者在七
十二度常見不隱之中故有北辰之號
　前志言天極其一明者太一常居太一天皇大帝北
　辰以起節度亦為紫㣲宫天帝居中紫之言此中之
　言宫此宫之中天神圗法隂陽開闔皆在其中朱漢
　上曰辰為天樞而不動之處猶在極星之下聖人言
　居其所曰北辰而占天者必曰極星之下者詳畧異
　也
或問北辰之為天樞何也曰天圎而動包乎地外地方
而静處乎天中故天之形半覆地上半繞地下而左旋
不息惟此為不動而謂之樞焉其他諸星則與二十八
宿同一運行
　朱子曰北辰常居其所盖天形運轉晝夜不息而此
　為之樞如輪之轂如磑之臍雖欲動而不可得非有
　意於不動也若太㣲之在翼天市之在尾攝提之在
　亢其南距赤道也皆近其北距天極也皆逺則固不
　容於不動而不免與二十八宿同其運行也故其或
　東或西或隠或見各有度數仰而觀之盖無晷刻之
　或停也今曰是與在紫㣲者皆居其所而為不動者
　四則是一天而四樞一輪而四轂一磑而四臍也分
　寸一移則其輻裂而瓦碎也無日矣若之何而能為
　運轉之無窮哉胡五峯說有三箇極星不動殊不可
　曉若以天運譬如極盤則極星只是中間蔕子所以
　不動若是三箇不動則不可轉矣
　　寧按巳上註文繫朱子所作北辰辨自朱子曰起
　　至非有意於不動也四十五字原夲誤入前章註
　　下在朱漢上曰之前而此章註文只従若太㣲之
　　在翼起觀者不知其故却似無頭底文字今依朱
　　子文集移前章註文四十五字置於此章註文之
　　首意義方属
西山蔡氏問曰極星只在天中東西南北皆取正於極
而極星皆在其上何也朱子無以荅後思之曰只是背
坐極星極星便是北而南則無定位
　公羊傳曰北辰曰大辰常居其所迷惑不知東西者
　視此永嘉鄭氏曰北極居天之中而常在人北以天
　形北傾也或曰斗杓可指東西而辰則無為曰觀其
　所指則知辰之所在書傳曰日月天之使也星辰天
　之期也一左一右更有經緯盖自斗杓之所加言之
　則謂之建自日月之所㑹言之則謂之辰斗柄左移
　日月右徙故辰與建常相合焉月行及日㑹而為辰
　辰本無體兼星而見故天正之吉辰在星紀自此而
　西則地正之於天𤣥龜人正之於豕韋而西陸之降
　婁大梁實沈南陸之鶉首鶉火鶉尾東陸之夀星大
　火析木其朔月可知也春秋外傳所謂日月底於天
　廟者言建寅之月辰在諏訾建亥之月辰在天漢日
　月㑹於龍􁀺盖因朔月之所在以知辰因辰之所合
　以知斗之建焉　愚按斗杓與北辰相脉絡北辰為
　十二辰之統斗杓則指十二辰者也又公羊傳謂大
　火為大辰此則夾鍾生於房心之氣為天帝之明堂
　亦曰天宫非北辰之大辰比也如正月建寅辰在東
　北日月却在西北之亥氣便相應者以寅與亥合也
　日月都是如此斗每月所指辰曰建斗第一星為魁
　四為衡七為杓用昏建者杓属隂夜半建曰衡居平
　旦建者魁属陽厯家以建除滿平定執破危成收開
　閉凡十二日周而復始觀所值以定吉凶每交一月
　節必疊两值日如正月寅日值建二卯三辰之類與
　斗杓所指相應
易傳曰大衍之數五十其用四十有九一者太極也(漢/馬)
(季長云易有太極謂北辰也太極生两儀两儀生日月/日月生四時四時生五行五行生十二月十二月生二)
(十四氣北辰/居中不動)
　(或難之曰如此則太極有此北辰之可指周子無極/而太極恐無此愚應之曰太極無聲無臭是至㣲之)
　(中而有至顯之理北辰至中至極是有象之中而寓/至㣲之理體用一原顯㣲無間故北辰居中不動而)
　(能生两儀日月四時五行十二月二十四氣也太極/静極而動而能生两儀四象八卦一物各具一太極)
　(也天之北辰㣲有象象夫子之太極夫子之太極本/無象而象天之北辰北辰為氣之宗而理行其中太)
　(極為埋之宗而氣行其中是或一道也○已上馬/季長之言及魯齋註文俱合刪今存之而辨於左)
　　寧按太極二字孔子始於易繋辭發之自後千五
　　百年無人識得破直至濓溪周子始契其妙而建
　　圗作書以明之魯齋亦嘗言之於太極之篇矣今
　　於天樞篇復引馬季長之説則其理有未然者盖
　　太極者一理渾然無形象方所之可指而為造化
　　之樞紐者也北辰者居中不動而為天之樞紐者
　　也此則無方所之可求彼則居其中而不動又豈
　　可真以相儗乎周子所謂無極而太極是言無形
　　而有理也其曰太極動而生陽静而生隂两儀所
　　以立也其曰陽變隂合而生水火木金土五行所
　　以具也在天成象曰日月星辰在地成形曰水火
　　土石莫非五行之所為也五者之氣流行順布由
　　是四時行百物生焉今曰太極生两儀則聖人已
　　言之矣又曰两儀生日月日月生四時四時生五
　　行五行生十二月又何其悖於理乎夫天地之化
　　儱侗相續而来一年一周聖人因其有生長収藏
　　之序而分之為四時又分為十二月二十四氣七
　　十二候使民知播種收穫之節又教之以鋤耘灌
　　溉之宜便是聖人裁成輔相之道由是觀之太極
　　生隂陽隂陽生五行五行生萬物是天地造化之
　　自然不渉纎毫人力至於一歲分四時四時分十
　　二月又分二十四氣七十二候乃聖人因造化之
　　流行而裁制之使民用天時因地利而有以成其
　　生遂之功此二事一属天一属人甚顯然易見豈
　　可比而同之乎魯齋愽極羣書馳騁上下其所得
　　固多矣而於此乃取馬季長之謬説而敷演之是
　　未免碔砆之混羙玉也惜哉(又按程子謂體用一/原顯㣲無間是説理)
　　(與象魯齋謂至㣲之中/有至顯之理却差說了)
邵子曰天渾渾於上而不可測也故觀斗數以占天斗
之所建天之行也魁建子杓建寅星以寅為晝也斗有
七星是以晝夜不過七分
　張氏曰星以寅為晝者中星以寅為旦戌為昏日以
　卯酉為中則十二分而用七星以寅戌為限則十分
　而用七矣　愚演之曰天道左旋以辰為體無物之
　氣不可見已渾渾之中惟星可指日月五星従地右
　行斗杓所建四時以平大衍五十一為太極四十有
　九是為七七分而用之各有所入一為天體一為七
　政一居中央是為北斗四列四方是為七宿盖天地
　四方以斗為樞天運四時自斗而指斗正則時正時
　正則斗正故厯有差法斗無差度善治厯者質諸斗
　而已矣
北斗七星在太㣲北魁四星為璇璣杓三星為玉衡斗
人君之象號令之主也輔星輔為開陽(第八/星)佐斗成功
　　(與象魯齋謂至㣲之中/有至顯之理却差說了)
邵子曰天渾渾於上而不可測也故觀斗數以占天斗
之所建天之行也魁建子杓建寅星以寅為晝也斗有
七星是以晝夜不過七分
　張氏曰星以寅為晝者中星以寅為旦戌為昏日以
　卯酉為中則十二分而用七星以寅戌為限則十分
　而用七矣　愚演之曰天道左旋以辰為體無物之
　氣不可見已渾渾之中惟星可指日月五星従地右
　行斗杓所建四時以平大衍五十一為太極四十有
　九是為七七分而用之各有所入一為天體一為七
　政一居中央是為北斗四列四方是為七宿盖天地
　四方以斗為樞天運四時自斗而指斗正則時正時
　正則斗正故厯有差法斗無差度善治厯者質諸斗
　而已矣
北斗七星在太㣲北魁四星為璇璣杓三星為玉衡斗
人君之象號令之主也輔星輔為開陽(第八/星)佐斗成功
丞相象也(晋志/)
　○　一至四為魁五至七為杓一曰天樞二曰璇三曰
　璣四曰權五曰衡六曰開陽七曰搖光樞為天天子
　象陽徳也璇為地女主象隂形也璣為人曰令星主
　火權為時曰伐星主水玉衡為音曰殺星主土開陽
　為律曰危星主木主天倉五穀搖光為星亦曰應星
　主金輔一星輔於開陽所以佐斗成功主危正矯不
　平或問曰斗有七星并輔星為八星家又謂斗有九
　星主九州何耶或又謂天官書言孟諏攝提者星名
　隨斗杓所指以建十二月以此星而足為九可乎曰
　此無明證不可從也張平子妙於知天言北斗與四
　宫星共為五七則七星為斗確乎不可増也瞽史之
　學易流於誕吾儒寧缺疑可也歐陽子曰天人之際
　逺矣使一藝之士布算積分舎經從史以求合焉不
　亦艱哉
天官書曰所謂璇璣玉衡以齊七政杓擕龍角衡殷南
斗魁枕參首前志曰用昏建者杓杓自華以西南夜半
建者衡衡殷中州河濟之間旦建者魁魁海岱以東北
也
　携連也龍角天田也東七宿共為龍形殷中也玉衡
　居中南北之斗相殷也杓斗之尾星第七也尾為隂
　昏隂位故主西南衡星居中昏杓建於寅夜半衡亦
　建於寅也魁斗之首星属陽故主東北所以斗杓連東
　方龍角之星
要義曰斗所建地上辰辰所㑹天上次斗與辰合
　按斗柄所建十二辰而左旋日體十二月與月合宿
　而右轉但斗之所建建在地上十二辰故言子丑之
　等辰者日月之㑹㑹在天上十二次故言諏訾降婁
　之等以十二律是候氣之管聲之隂陽各有合如黄
　鐘十一月建子合大吕十二月建丑之類是斗與辰
　合宿而成日月之㑹
斗星亦隨天運轉
　孔氏曰斗星一日一夜亦隨天轉過一周而行天一
　度聖王觀斗所建命其四時以分十二月之㑹
詩曰維北有斗西柄之掲朱子曰北斗常見不隠者也
南斗柄固指西若北斗而西柄則亦秋時也
　董氏曰斗四星其方為斗三星為柄垂而下掲斗隨
　天旋轉四時各有畛界故春秋傳曰斗有環域是也
　李子堅曰北斗為天喉舌斟酌元氣運平四時太𤣥
　亦曰隂質北斗夜則測隂言隂夜質正於北斗以厯
　日月定時成歲也又北極與南極相對是為樞星南
　隠北見人多舉其見者言之以其居天之中故也北
　斗之星七其數奇對南斗之星六其數偶是天亦如
　此巧也(南斗註文已/見少陽篇)
　
　
　
　天原發㣲卷三上
欽定四庫全書
　天原發微卷三下　　　　宋　鮑雲龍　撰
　　　　　　　　　　　　明　鮑寧　辨正
　　　嵗㑹
　月以十二起者六與六相偶而為十二以康節數推之
　日嵗運元皆用十二故一日十二時一嵗十二月一運
　十二世一元十二㑹包括往古来今無不在是即一時
　可以推一日即一日可以推一月即一月可以推一年
　即一年可以推十二萬九千六百年推而上之豈特一
　嵗十二月之用而已哉十二辟卦舉其凡皇極一書究
　其極皇極經世是推步之書以十二辟管十二㑹綳定
　時節就中推吉凶消長只是加一倍推去京房卦氣用
　六日七分康節亦用六日七分康節京房易自是一書
　與易不相干鄭氏曰日月之行一嵗十二㑹聖王因其
　㑹而分之以為大數觀其所㑹命其四時卦氣提其綱
　太𤣥研其細經世衍其妙而後天地日月星辰元㑹運
　世皇帝王霸之藴皆可得而推矣在年則以消長在月
　則以脁朒在日則以晝夜而分太史公曰天運三十嵗
　一小變百年中變五百年大變三大變一紀三紀而大
　備此其大數也(按此章後所引太史公之言又自/是一説與康節數不同觀者詳之)
邵子曰一元統十二㑹三百六十運四千三百二十世
猶一嵗統十二月三百六十日四千三百二十辰
　日為元元始也其數一一嵗一周月為㑹㑹交也數
　十二嵗十二周星為運運者時之行也随天左轉嵗
　三百六十周辰為世世者變之終也一日十二辰積
　一嵗四千三百二十辰也一世三十年則一十二萬
　九千六百年是為一元之數一元在大化中猶一年
　也自元之元至辰之元自元之辰至辰之辰而數窮
　窮則變經世但著一元之數則窮天地之數可知矣
　(此條東山評云一元即天地之數窮則變非邵氏之/㫖寜按註文章首至此俱出皇極經世書邵伯温所)
　(述東山所/評誤矣)一元有十二萬九千六百嵗一㑹有十二
　萬九千六百月一運有十二萬九千六百日一世有
　十二萬九千六百辰皆自然之數又非有所牽合也
又曰前六㑹為息後六㑹為消即一嵗之自子至已為
息自午至亥為消開物於星之七十五(月寅/星已)猶嵗之驚
蟄也閉物於星之三百一十五(月戌/星戊)猶嵗之立冬也或
曰氣盈於三百六十六朔虚於三百五十四今經世之
數槩以三百六十為率何也曰所以藏諸用也
　自子至已作息陽進隂退至已月之終當辰之二千
　一百六十為陽極隂陽之餘空各六自午至亥作消
　隂進陽退至亥月之終當辰之四千三百二十為隂
　極隂陽之餘空各六凡二十有四當易六十四卦三
　百八十四爻之數除四正卦凡六四六二十四三百
　八十四去其二十四則所有者三百六十乾坤坎離
　為四正卦居四方之位反覆不變經世一元之運數
　舉成數焉消息盈虚之法在其間所以藏諸用也唐
　堯始於星之癸一百八十辰之二千一百五十七何
　也曰以今日天地之運日月五行之行推而上之因
　以得之也
又曰分而為十二前六限為長後六限為消進退三百
六十日
　此當元經㑹之數十二月即十二㑹三百六十日即
　三百六十運以元之元之數為一分每㑹得一萬八
　百元分每運得三百六十元分總一元之分數得十
　二萬九千六百元之元陽三百六十為進隂三百六
　十為退三百六十乃成七百二十
又曰分而為三十以當一月三十日之數随大運消長
而進退六十日
　此當以㑹經運之數一月三十日即一㑹三十運自
　月言之脁朒分用一進一退消長各數則成六十運
　自日言之晝夜又分用一進一退朓朒各數則一月
　之數成百二十日一㑹之數成百二十運
又曰十二萬九千六百分而為十二以當一日十二時
之數而進退六日
　此當以運經世之數以元經㑹則年卦月卦㑹經運
　則氣卦候卦運經世則日卦時卦之數一日十二時
　即一運十二世一為一秒十二秒為一分三十分為
　一時總一日得四千三百二十秒十二萬九千六百
　則三十日之秒也積一運之年凡得五億五千九百
　八十七萬二千秒則泰之數也曰進退六日者舉一
　變之數也以日當年則六日為六年進之而六十年
　在小運則為十變在大運則為一變盖天道以六而
　變必有餘分小則六曰者歴六辰也甲子甲午各一
　世也是故大運六十年一變者五運之數也天始於
　甲臨於子地始於已臨於夘甲已之間中見土運土
　金水木火以次相傳天終於癸亥地終於戊寅别而
　言之各有六十合而言之共為六十如是而六變一
　周天矣小運六年而一變者六氣之數也六氣者天
　始於子而終於已地應之則始於夘而終於申天始
　於午而終於亥地應之則始於酉而終於寅司天司
　地通為六氣别之則十二而二十四合之則十二而
　六如是六十變亦一周天矣是故大運以六十而變
　六變通餘分得三百六十六小運以六而變六十變
　通餘分亦成三百六十六也(張氏/)
又曰三百六十以當一時之數随小運之進退以當晝
夜之時
　一時即一世自時言三百六十為秒數自世言三百
　六十為月數三百六十月即一世之年矣當晝夜之
　時則一時成二時一時得百八十秒積一日實二千
　一百六十秒於一日四千三百二十分用其半也随
　大運之消長者子以後六月為長午以後六月為消
　随小運之進退者子以後六時為進午以後六時為
　退大運有消長無進退小運有進退無消長消長者
　進退之積也子至已為長午至亥為消此盡舉一元
　之數包退數閏數在其間若日月則消長之中各有
　進退一年止有七百三十晝夜太𤣥以一晝一夜為
　一日通竒賛為三百六十五日經世以晝夜各為一
　日并陽盈隂縮共餘十二日成一百二十日以一百
　二十合七百二十則八百四十日即一年三百六十
　日一分為兩兼晝與夜及閠數而計之也餘分六日
　散於六甲得六十甲子閏數六日合之而百二十為
　人物之用也六數之中日分乎晝夜數分乎脁朒各
　成十二一以為二各兼消長二以為四可知一限進
　六十日退六十日六限進退三百六十日又一限進
　六日退六日共七分消長所以用十四㑹成七百二
　十日皆用半數或曰進十二日為百有二十退十二
　日亦為百有二十並陽盈之餘分六交數之朔虚六
　亦得二百五十二亦通
又曰大小運數之立
　體數有三百八十四而用數止于三百六十一年正
　數得三百六十以經世推之以十二㑹用九則用二
　百七十日今以一元三百六十運中止用二百四十
　運加閠數不過二百五十二者用開物八㑹也盖寅
　開戌閉戌亦不用也天有生物之時地有生物之數
　主天而言一年用三百六十主地而言自草木萌動
　至地始凍止用二百五十二也故卦氣圖在日數則
　三百八十四日在時數則二百五十六日止有三千
　七十二時此大小運之所以分也盡取十二限數進
　退三百六十日又一限進六日而退亦若是隂陽賡
　續分治一元别而言之各有三百六十隂分乎陽析
　乎半數若合而言之陽進隂退共成三百六十者陽
　包乎隂總全數也故此大運法别退數閏法而言以
　明天地隂陽之數正閏相生分半而通用同本而異
　名也
又曰立小運法十二萬九千六百去其三者交數取其
七者用數用法三而成于六加餘分故有七
　大運法專明體則小運之體可知小運法專明用則
　大運之用可知互見也在體為體之用數三百六十
　也在用為用數之用二百五十二也交數則不用之
　數也用數顯陽也交數幽隂也天統乎體地分乎用
　自一元之數而言用數七交數三陽勝乎隂者天在
　地上者七交而在地下者三主坎離夘酉而言晝夜
　之分也陽侵隂晝侵夜三天兩地之理也以一日言
　自寅至戌以十二㑹言開物至閉物於十二萬九千
　六百中取九萬七百二十數為用以日數言於三百
　六十日中十取其七得二百五十二為用以一嵗言
　冬三分不用以一日言夜三分不用
二至二分三百六十中分之則一百八十中相去之數
也
　朱子曰自冬至至春分是進到一半所以謂之分自
　春分至夏至是進到極處故謂之至進之過則退至
　秋分是退一半至冬至也是退到極處
百六陽九之運
　凡水旱之嵗歴運有常按律歴志云十九嵗為一章
　四章一部二十部一統三統為一元有四千五百六
　十嵗初入元一百六嵗有陽九謂旱九年次三百七
　十四嵗隂九謂水九年以一百六嵗并三百七十四
　嵗為四百八十嵗注云六乗八之數此魏鶴山要義
　之云愚按史謂漢家有陽九之厄堯有九年之水湯
　有七年之旱以此推之可見矣盖堯舜以德弭變水
　旱出於天數故不能為害若漢家之厄則出於人為
　不可一諉諸天也故曰天作孽猶可違自作孽不可
　逭此之謂也
中數曰嵗朔數曰年
　太史掌正嵗年以序事中數謂十二月中氣總三百
　六十五日四分日之一謂之嵗朔數者十二月之朔
　一周謂三百五十四日謂之年此是嵗年相對故有
　朔與中之别若散而言之則一也爾雅釋天云唐虞
　曰載夏曰嵗商曰祀周曰年是也
朱子曰康節十二㑹十二萬九千六百年以小推大箇
箇一般謂嵗月日時皆合第一㑹一萬八百年天始開
第二㑹一萬八百年地始凝第三㑹人物始生謂之開
物此時屬寅到戌時閉物為人物消盡之時大半是半
明半晦如晝夜相似到得一元盡時天地又是一畨開
闢
　以天地一氣推之一晝一夜便自可見今年冬至至
　明年冬至是氣之一周把来拆做兩截前面底是陽
　後面底是隂义拆做四截便是四時春夏是嘘秋冬
　是吸只是一箇氣陽氣既升之後相將欲絶便有隂
　生隂氣將盡便有陽生其已用之氣便散所謂消長
　是也天運一月日自轉一匝又有那大轉底時候不
　可拘一愚按乾坤易之門復姤二卦為門之關鍵而
　啟閉焉自子陽生乾之門便開其動也闢其名曰震
　萬物出焉乾以分之也故至已而止自午一隂生坤
　之門便閉其静也翕巽隂消陽萬物入焉坤以藏之
　至亥而止一闢一翕如兩扇門相似一扇開便一扇
　閉陽来則開陽去則閉也以此觀之則先儒所謂充
　拓得去則天地變化草木蕃充拓不去則天地閉賢
　人隠亦在乎人而已堯舜禹湯文武在上則為唐虞
　商周世道陽眀否則正士囚奴毒痡四海焚書坑儒
　天下解散石勒朱温穢濁人倫飜覆天地此時不待
　日月無光宇宙黑暗而人物自不容於不消盡也嗚
　呼亦難言哉
又曰天開於子地闢於丑人生於寅故斗杓建此三辰
之月皆可以為嵗首而三代迭用之夏以寅為人正商
以丑為地正周以子為天正然時以作事則嵗月自當
以人為紀故孔子嘗曰吾得夏時而説者以為謂夏小
正之屬盖取其時之正與其令之善也
　或問曰商周之改正朔何以不如夏時之得其正也
　曰陽氣雖始於黄鐘而其月為建子然猶濳於地中
　而未有以見其生物之功也歴丑轉寅三陽始備於
　是協風乃至盛德在木春氣應焉古之聖人以是為
　生物之始改嵗之端盖以人之所共見者言之未有
　知其所由始也至於商周始以征伐而有天下於是
　更其正朔定為一代之制以新天下之耳目而有三
　統之説然以言乎天則生物之功未著以言乎地則
　改嵗之義不明而凡四時五行之序皆不得其中正
　此孔子所以考論三王之制而必行夏之時也愚攷
　諸傳記三代雖正朔不同然皆以建寅起數盖朝覲
　㑹同班歴授時則以正朔行事至於紀月之數則皆
　以寅為首伊訓稱十有二月乙丑者商以建丑為正
　故以十二月為正乙丑日也不以繫朔者非朔日也
　至於改正朔而不改月數者於經史猶有可攷周建
　子矣而詩言四月維夏六月徂暑則寅月起數未嘗
　改也秦建亥矣而史記始皇三十一年十二月更名
　臘曰嘉平夫臘必建丑月也秦以亥正則臘為三月
　云十二月者則寅月起朔秦未嘗改也至三十七年
　書十月癸丑始皇出遊十一月行至雲夢繼書七月
　丙寅始皇崩九月葬驪山先書十月十一月而繼書
　七月九月者知其以十月為正朔而寅月起數未嘗
　改也秦史制書謂改年始朝賀皆自十月朔夫秦繼
　周也若改月朔則周之十月為建酉月矣安在其為
　建亥乎漢仍秦正史亦書曰元年冬十月則正朔改
　而月數不改亦巳明矣又按漢孔氏以春為建子之
　月盖謂三代改正朔必改月朔必以其正為四時之
　首泰誓言一月戊午一乃三字之誤爾既以一月為
　建子之月而經又繫之以春故遂以建子之月為春
　不知其實正月孟春也如是則四時改易尤為無義
　冬不可以為春寒不可以為暖不待辨而明矣或曰
　鄭氏箋詩維暮之春亦言周之季春於夏為孟春曰
　此漢儒承襲之誤耳臣工詩盖言暮春當治其新畬
　矣今如何哉然牟麥將熟可以受上帝之明賜夫来
　牟將熟則建辰之月夏正季春審矣鄭氏於詩亦不
　得其義而攷之不審矣不然則商以季冬為春周以
　仲冬為春四時反逆皆不得其正豈三代聖人奉天
　之政乎
又曰周人以子為正雖得天統而孔子之論為邦乃以
夏時為正盖取諸隂陽始終之著明也
　陽始於子而終已隂始於午而終亥論四時之氣則
　陽始寅而終未隂始申而終丑此二説雖若小差所
　争不過二位盖子位一陽雖生而未出乎地至寅位
　泰卦則三陽之生方出地上而温厚之氣從此始焉
　已位乾卦六陽雖極而温厚之氣未終故午一隂雖
　生而未害於陽必至未位遁卦而後温厚之氣始盡
　也其午位隂已生而嚴凝之氣及申方始亥位六隂
　雖極而嚴凝之氣至丑方盡義亦倣此康節十二㑹
　言到子方有天未有地在到丑方有地未有人在到
　寅方有人皆天地人之始於此故三代即其始處建
　以為正故曰子丑寅之建正皆是三陽之月若秦以
　亥為正直是無謂
又曰先天圖中亦函十二辟卦左邉自子至已陽卦三
十二從震起復分十六卦二陽升於兑宫為臨由臨以
上八卦入乾宫升三陽為泰四陽壯五陽夬六陽乾四
月終焉右邉自午至亥隂卦三十二巽宫生於姤分十
六卦二隂降於艮宫為遁由遁以下八卦入坤宫降三
隂而為否四隂觀五隂剥六隂坤十月終焉
　陽卦震宫取一乾宫取四隂卦巽宫取一坤宫取四
　以見隂陽二氣其始也微而緩其終盛也疾而速微
　而緩所以根柢萬物而養其源疾而速所以生殺萬
　物而成其功獨坎離二宫不取者以見水火二氣流
　行於天地間其不用者乃無往而不用也辟卦平鋪
　四時對待故二十四氣七十二候分列其中而不紊
　先天八宫對待各有定序十二辟卦乾坤獨握其八
　焉所以父母萬物生長收藏莫不由此
邵子曰法始乎伏羲成乎堯革於三王極於五伯絶於
秦萬物治亂之迹無以逃此矣
　始伏羲開物於寅也成乎堯陽純乎已也革於三王
　隂生于午也極於五伯陽道已窮絶于秦則限隔矣
　邵子所謂羲黄堯舜湯武威文皇帝王伯父子君臣
　四者之道理限于秦是也言限截于秦而不得行也
又曰易始于三皇書始于二帝詩始于三王春秋始于
五伯
　其説謂三皇之世如春五帝之世如夏三王之世如
　秋五伯之世如冬又曰七國冬之餘烈也漢王而不
　足晉伯而有餘三國伯之雄十六國伯之叢也南五
　代伯之借乗也五朝伯之傳舍也隋晉之子唐漢之
　弟也隋季諸郡之伯也江漢之餘波也唐季諸鎮之
　伯也日月之餘光也後五代之伯也日出之星也愚
　按堯之前亦有如五伯者大數之中自有小數以細
　别之也特世運無傳惟近者可見爾邵子謂皇帝王
　伯之中各有皇帝王伯者是也姑以漢一代言之亦
　有皇帝王伯之髣髴者焉無為者皇如漢髙惠是也
　恩信者帝如孝文是也智力者伯如孝武是也孝宣
　伯之王孝武王之伯譬之四時春秋冬夏伯而秦隋
　又出其下矣嗚呼何幸而得遇三皇之時哉
又曰天地之氣運北而南則治南而北則亂亂久復北
而南矣天道人事皆然推之歴代可見消長之理也又
曰隂事太半陽一而隂二也治世少而亂世多君子少
而小人多之數也
　愚按元㑹運世之數一運當三百六十年可以推歴
　代之治亂子至夘隂中陽將治也夘至午陽中陽極
　治也午至酉陽中隂將亂也酉至子隂中隂極亂也
　先天圖自泰歴蠱而至否自否歴随而至泰即南北
　之運數也盖泰與否相對蠱與随相對故曰自泰至
　否其間有蠱蠱之者誰隂方用事陽艮以止隂邪巽
　入否斯至矣自否至泰其間有随随之者誰陽震順
　動兑隂随之民説無疆泰無不宜此否泰蠱随殆亦
　天門地户人路鬼方出入之交歟數往者順自子而
　午震離兑乾治之象知来者逆自午至子巽坎艮坤
　亂之象當背北面南觀之即知逆順唐至五代包六
　甲子半治半亂宋乾德至今又六甲子中經南人用
　事南禽随氣過北而亂康節盖以數推之六甲子者
　三百六十年也即一日十二時之數自堯甲辰起運
　月已辰未星癸迄今月仍在午辰方過酉為年者三
　千六百六十為時者僅一百二十二何速哉古今在
　天地間猶旦暮爾聖人通乎晝夜之道而知故能以
　一時觀萬時一世觀萬世愚録世運於十二㑹運之
　終其有感也夫
　附虚谷問云嵗㑹者元㑹運世之説也劉道原通鑑
　外紀謂開闢至獲麟二百七十六萬嵗分為十紀大
　率一紀二十有七萬六千年邵子一元開閉却只有
　十二萬九千六百年彼何其太脩此何其太短且一
　元十二㑹三百六十運四千三百二十世盖以一嵗
　始終十二月測之亦以一日一夜十二時觀之以一
　嵗三百六十日推十二月自子至午如陽用事而春
　常治自午至子如隂用事而秋常亂專以氣數論亦
　有此理然氣數又繫人君轉移人君德隆晷星或當
　亂而亦治氣數不可泥也若論氣數而無範圍彌綸
　輔相財成天地之人則生民之絶久矣其所謂第三
　㑹始開物至戌時閉物人物消盡十二萬九千六百
　年一半為黑暗晦昧之時誰得之目擊而以意揣摩
　之恐未必然也故程子不肯學邵子之數此説亦姑
　存之而微著其辭如何
　魯齋答云嵗㑹之説本之邵子淵乎微哉二程兄弟
　之不肯學也先生得之矣然而曰大哥得恁地聰眀
　當時亦敬之深矣第一味研窮理學不暇及之然理
　學既精則數學亦不踰乎理矣特人看不出耳十二
　萬九千六百為一元以一日之分秒推之則可見矣
　寅時開物戌時閉物以十二辰之通塞推之亦可見
　矣自先天開闢初子至已由三皇五帝至舜禪禹丁
　己年又七年而癸亥已㑹方終已計六萬四千八百
　年是謂先天之數又自禹甲子即位至今為日者十
　為年者二千五百一十尚有六萬一千三百年後天
　方終湊成前一元之數今猶在午㑹癸運之末酉世
　之初更八九十年而方交未㑹其數愈大愈小愈小
　愈大細細推尋微妙難究其與劉道原外紀之數一
　脩一短各有取舍彼以年紀論故脩此以時刻分秒
　論故脩者縮而短自堯甲辰至今僅一百二十餘時
　視外紀之年數在其中亦一俄頃耳此學在邵子時
　亦不吝數有傳之者如王天悦輩可見今吾鄉無其
　人縱有得其一二者亦深藏秘密而不輕以示人信
　州鉛山有上官者某亦識之近年随王僉事江東回
　有友人得之其大畧亦可曉矣世亦有不信之者如
　先生之言是也昔唐有鄭相如者来自滄洲師事鄭
　䖍䖍未之禮相如曰孔子稱繼周百世可知某亦能
　知䖍聞駭然即曰開元盡三十年當改元盡十五年
　天下亂賊臣僭位公當汙偽官願守節可免䖍又問
　自謂如何曰相如有官三年死衢州是年及進士第
　既三年果死故䖍念其言終不汙偽古今如此類者
　衆况康節之學哉雖然孔子大聖人也言義不言命
　先生謂一委之數則範圍財成之道廢矣生人何賴
　哉(此下原作其殆以天地生物為心/歟文意不買今易以下文十八字)斯言也誠有補
　於世教而深得孔氏之㫖者歟其謂十二萬九千六
　百年一半黑暗者是又攷之不精矣
　　　司氣
　地上之數起於二二而六之為十二月二而四之為
　二十四氣二而三之為七十二候此十二辟中所以
　藏了七十二候四正卦中所以藏了二十四氣六十
　卦中所以藏了三百六十日漢始以驚蟄為正月中
　氣雨水為二月節至前漢末始改故律歴志云正月
　立春節雨水中二月驚蟄節春分中言蟄蟲正月始
　驚二月大驚故移居後云三統歴榖雨三月節清明
　中按通卦驗及今歴以清明為三月節榖雨中餘並
　與律歴志同月令紀十二月時候體例不一氣候在
　前先言之在後後言之其二至二分之月皆再紀時
　候者以二至是隂陽之始終二分是隂陽之交㑹此
　節之大者聖王所加謹
易曰坎正北方之卦也又曰兑正秋也又曰先王以至
日閉關
　後世氣候節序易己偹之矣坎既言正北方卦則震
　東兑西離南不言可見兑正秋者秋分也則震春分
　離夏至坎冬至不言可見復大象言至日閉關冬至
　也則姤為夏至不言可見人能明易則隂陽消長之
　氣可觸類而知矣
鶴山魏氏曰秋為隂中春為陽中
　隂氣始五月終十月故七月八月為隂中隂中雖兼
　有陽隂為主陽氣始十一月終四月正月二月為陽
　中陽中雖兼有隂陽為主
朱子曰自今年冬至至明年冬至只是一氣周匝把来
拆做兩截則春夏為陽秋冬為隂分做四截便是四時
又分做二十四氣七十二候皆自此始
　二十四氣者孔云正月立春節雨水中二驚蟄節春
　分中三榖雨節清明中四立夏節小滿中五芒種節
　夏至中六小暑節大暑中七立秋節處暑中八白露
　節秋分中九寒露節霜降中十立冬節小雪中十一
　大雪節冬至中十二小寒節大寒中雨水者雪散而
　為雨水自上而下曰雨北風凍之而為雪東風解之
　而為水驚蟄者蟄蟲驚而走出榖雨者雨以生百糓
　清明物生清浄明潔小滿物長於此小得盈滿芒種
　有芒之榖可稼種小暑大暑就極熱之中分為大小
　月初為小月半為大處暑暑將退伏濳處白露隂氣
　漸重露凝色白寒露露氣寒將欲凝結小雪大雪十
　月初小十一月轉大小寒大寒十二月初寒為小月
　半寒為大二十四氣氣有十五日有餘每氣中半分
　之為四十八氣氣有七日半有餘周禮有四十八箭
　是一氣易一箭也凡二十四氣三分之氣間五日有
　餘故年有七十二候也
歐子曰七十二候各置中節即初候也以候䇿累加之
即次候六十四卦置中氣即公卦也以䇿累加之即次
卦也五行用事置四立之節而命之即春木夏火秋金
冬水用事之初也置四季之節各以維䇿加之即土用
事也
　十二辟卦之爻應七十二候中節前為初候朔氣前
　三日也後為次候朔氣後三日也候以分内外故也
　六十卦應三百六十日一年十二月有十二中氣則
　置十二公卦以主之如十一月坎初六冬至公中孚
　是中氣辟復候屯内為朔氣前三日也小寒坎九二
　十二月節候屯外大夫謙卿睽是次卦也為朔氣後
　三日也四立者立冬水立春木立夏火立秋金皆四
　孟之節五行用事之初也四季者居乾坤艮巽四維
　之位為辰戌丑未四季之月正土用事之時也四正
　卦坎離震兑也每卦一爻統兩卦半兩爻統五卦成
　一月六爻統十五卦分六氣成三月為一時統而論
　之四時四六二十四也分而言之有節有氣有候各
　有條而不亂姑以意釋之未審得歐公之意否或曰
　甲巳一月六變十二月則七十二變謂之候亦通
司天考曰七十二者五行化成之數是為經法陽之䇿
三十六而兩之隂之䇿二十四而三之隂陽之數無往
不合七十二候亦自此推
　七十二候王司監用之於歴極其精妙愚嘗求其説
　而不得終夜以思乆而方悟曰此即乾坤二卦之䇿
　乾一爻三十六兩爻七十二六爻二百一十六坤一
　爻二十四三爻七十二六爻一百四十四用之一年
　則三百六十日之數盡矣又以五行之氣分之水木
　火金分旺四時共得四七二百八十八日又欠七十
　二日以足一周之數於是以土四季當之每季十八
　日為辰戌丑未之月又每月六日屬土應一月辟卦
　六爻以見五行離土不得一年四季一月六日皆有
　土以寄王其中所以天地間萬民萬物萬事萬化並
　資之以為生長收藏之地故曰候焉讀者當諒其苦
　思不止甲巳之變而已也
觀物張氏曰四時八節各以三變以十為一曰旬三旬
而一月九旬而一時三十六旬而四時畢以五為一曰
候三候而一氣九候而一節七十二候而八節周
　天有四時一時四月一月四十日四四一十六而各
　去其一是以一時三月一月三十日體數雖四而一
　者常不用用數有三有九故三旬為一月三月九十
　日為一時五日一候者一月六候五六三十日也三
　候一氣者十五日也九候一節者八九之候而氣節
　周也愚嘗恨今之司歴者徒登其候之名而未必研
　其義請逐一條之免墮於與百姓日用而不知之域
七十二候名義
　以十一月中蚯蚓結起候者用冬至甲子上元歴始
　也以東風解凍起候者本人正為重用五代馬重續
　新歴正月雨水為氣首也
　正月東風解凍者春風發散寒凍之氣也蟄蟲始振
　者初始振動而未出至二月乃大驚而出魚上冰者
　當盛寒時伏冰下逐其温暖至正月陽氣上始遊水
　上而近於冰獺祭魚者此時魚肥美先祭而後食也
　鴻鴈来者大鴻小鴈自外来於中國將北反其居通
　卦驗云立春雉雊雞乳雨水降條風至條風東風也
　猛風風之甚也動摇草木有聲故曰草木萌動是為
　可耕之候
　二月桃始華應驚蟄候又五日而倉庚鳴鸝黄又曰
　黄栗留又曰鵹黄商庚楚雀齊人謂摶黍今曰布榖
　與摶黍聲相近鳲鳩鴶鵴皆其號也鷹化為鳩至秋
　時則鳩化鷹𤣥鳥燕也又曰鳦鳥以施生時来巢人
　堂宇而孚乳嫁娶之象所以商簡狄吞而生契陽在
　隂内不得出奮擊之而雷發其陽聲電者陽之光陽
　在外隂有所麗故閃爍而為電又曰電是陽光陽微
　則光不見皆陽氣漸盛以擊於隂其光乃見故云始
　電
　　寧按禮記月令註方氏云嵗有二十四氣七十二
　　候此所言者候也候非其正故或先或後言之歴
　　所言者氣也氣則正矣故於氣至則言之鷹好殺
　　而擊以秋鼠好貪而出以夜皆隂類也鳩鴽皆陽
　　類也卯辰者陽之中故仲春則鷹化為鳩季春則
　　田鼠化為鴽盖隂為陽所化物理如此爵乳子而
　　集以春雉求雌而雊以朝皆陽類也蛤蜃皆隂類
　　也戌亥者隂之極也故秋則爵入大水為蛤孟冬
　　則雉入大水為蜃盖陽為隂所化物理如此草腐
　　則幽之類也螢則明之類也季夏則腐草為螢盖
　　離之明極於此故也是皆化而已於鷹鼠言化於
　　腐草爵雉則直言為何哉盖因形移易曰化鷹之
　　為鳩鼠之為鴽皆因形移易而已故言化腐草則
　　植物也螢則動物也爵雉飛物也蛤蜃濳物也植
　　物為動飛物為濳則不特因形移易矣而化固不
　　足以言之故皆直言為而已
　三月桐始華田鼠化為鴽鴽䳺也一云鴾母鼠隂類
　陽氣盛故化為鴽隂氣盛則鴽復化為鼠虹螮蝀也
　雄虹謂眀盛者雌蜺謂闇微者虹是隂陽交㑹之氣
　純隂純陽則虹不見若雲薄漏日日照雨滴則虹生
　蓱浮萍也又曰蘋曰薸水草也鳴鳩拂其羽蠶將生
　之候飛而翼相擊趍農急也鶌鳩又曰鶻鵃似山鵲
　而小青黑色尾短多聲故曰鳴鳩戴勝降于桑者織
　絍之鳥一名鳲鳩降桑以示婦當務本也内宰云仲
　春率命婦躬桑浴種蠶龍精月直大火則浴其種
　　寧按月令註馬氏云田鼠化為鴽則隂類之慝者
　　遷乎陽而其性和也萍始生則以隂物之浮以承
　　陽者也嚴陵方氏曰虹者天地訌潰之氣也隂干
　　陽所乃見而出故又謂之蝀焉陽方得中則隂莫
　　能干至於辰則已過中矣故為隂所干而虹見也
　四月螻蟈鳴蛙也周禮蟈氏註云蝦蟆當夏氣之盛
　而鳴聲怒蚯蚓隂物感正陽之氣而出王瓜生色赤
　感火之氣而生苦菜秀感火之氣而苦味成靡草葶
　藶之屬以其枝葉細故云靡草六陽之月至隂之草
　不勝陽而死
　　寧按月令註陳氏云王瓜本草作菝葜其根似瓜
　　亦可釀酒馬氏曰螻蟈鳴則隂而伏者乗陽而鳴
　　也蚯蚓出則隂而屈者乗陽而伸也王瓜生則陽
　　物之勝隂邪者也故其色赤苦菜秀則火炎上故
　　其味苦○又按月令及今官歴於靡草死下有麥
　　秋至三字合補之湊足六候陳氏云秋者百榖成
　　熟之期此於時雖夏於麥則秋故云麥秋也
　五月螳蜋生又曰蟷蠰一名不􁀙其子名螵蛸燕趙
　曰食厖齊杞東曰馬榖鵙始鳴七月将寒之候也豳
　地晚寒五月則鳴反舌百舌也今曰蝦蟆其舌本著
　口側末内向靡信云曽取屠視之其舌反向後鄭不
　然之乃知反舌春始鳴至五月稍止其聲數轉故名
　反舌或蝦蟆舌性自然不必以為反舌也鹿陽類感
　隂氣而角解今醫家用鹿茸補隂是也蟬亦隂類感
　而鳴半夏生藥名也陽極隂生
　　寧按月令註陳氏云螳蜋一名天馬言其飛捷如
　　馬也鵙博勞也方氏曰螳蜋鵙皆隂類故或感微
　　隂而生或感微隂而鳴反舌百舌也謂能反覆其
　　舌而為百鳥語然其鳴也感陽中而發故感微隂
　　而無聲鹿好羣而相比則陽類也故夏至感隂生
　　而角解麋多欲而善迷則隂類也故冬至感陽生
　　而角解此所以不同也半夏藥名當夏半而生也
　六月温風始至温厚之氣至季夏而極也蟋蟀蛬也
　亦名促織生土中季夏羽翼稍成未能逺飛故居壁
　七月則逺飛在野鷹感二隂之氣乃有殺心學習擊
　搏之事焦問云仲秋鳩化為鷹仲春鷹化為鳩此六
　月何有鷹學習乎張逸答曰鷹雖為鳩自有真鷹可
　習腐草得暑濕之氣故為螢不言化者螢不復為腐
　草矣土潤溽暑大雨時行
　　寧按月令註應氏(金華/人)曰物得氣之先殺氣未肅
　　而鷙猛之鳥已習於擊迎殺氣之微也凉風未至
　　而鳴隂之物已居乎壁迎凉氣之微也朱氏曰腐
　　草為螢離明之極故幽類化為明類也陳氏曰溽
　　濕也土之氣潤故蒸鬱而為濕暑大雨亦以之而
　　時行
　七月凉風至寒候也白露降金色也寒蟬鳴得隂氣
　之正寒蜩又曰寒螿似蟬而小青赤鷹殺鳥不敢先
　嘗示民報本也又示不有武功天地始肅禾乃登
　　寧按月令註馬氏云凉風至則天地之仁氣散矣
　　白露降則隂乗陽而其候交矣寒蟬鳴則物之生
　　於暑者其聲變矣鷹乃祭鳥用始行戮則時主殺
　　氣而物之司殺者應是而動也於是乎可以設罻
　　羅矣鷹至不仁也猶祭然後食之而况於人乎方
　　氏曰秋者隂之始故於孟秋言天地始肅禾乃登
　　謂稷為五榖之長熟於此時也
　八月鴻鴈来孟春言自外来於内此又言自北而来
　南𤣥鳥歸為仲秋之候春至秋歸歸藏蟄本處羣鳥
　養羞羞食之美養之以備冬蔵蟄蟲啓户於雷發聲
　之時故坯户於雷收聲之時坯户者户穴也増益穴
　四畔使通明處稍小以時尚温猶須出十月寒甚方
　閉之雷二月陽中發聲八月隂中收聲隂縮故水始
　涸也國語曰辰角見而雨畢天根見而水涸雨畢而
　除道水涸而成梁八月宿直昴畢主雨天根氐房之
　間辰角見九月本天根見九月末本末相去二十一
　日餘
　　寧按月令註陳氏云孟春言鴻鴈来自南而来北
　　也此言来自北而来南也水本氣之所為春夏氣
　　至故長秋冬氣反故涸
　九月鴻鴈来賔云仲秋来者為主季秋来者為賔又
　云仲秋来則過去季秋来則客止未去爵入大水化
　為蛤飛化為潜也鞠有黄華獨記其色以其華應隂
　之盛愚謂五隂不能剥一陽故吐其美為華豺祭于
　天然後戮禽而食孟秋鷹祭鳥飛者形小其成為速
　季秋豺祭獸戮禽走者形大其成為遲草木黄落反
　本也蟄蟲咸俯皆垂頭向下以随陽氣之在内也
　　寧按月令註陳氏云禽者鳥獸之總名鳥不可曰
　　獸獸亦可曰禽故鸚鵡不曰獸而猩猩通曰禽也
　　方氏曰桃華於仲春桐華於季春皆不言有獨於
　　鞠言之者以萬物皆華於陽獨鞠華於隂而已故
　　特言有桃華之紅桐華之白皆不言其色獨鞠言
　　其色而曰黄者以華於隂中其色正應隂之盛故
　　也
　十月水始冰季秋霜降至此始冰履霜堅冰至也地
　始凍水冰則地凍可知雉入大水為蜃大蛤曰蜃飛
　化為潜也虹蔵不見季春陽勝隂故虹始見孟冬隂
　勝陽故虹蔵不見天氣上騰五月一隂生天氣上騰
　至十月六隂俱升六陽巳謝天體在上陽歸虚無故
　云上騰地氣六隂在下用事故云下降也閉塞而成
　冬者陽氣下蔵地中隂氣閉固而成冬也
　　寧按月令註陳氏云隂陽氣交而為虹此時隂陽
　　極乎辨故虹伏方氏曰天氣上騰地氣下降則天
　　地辨而各正其位矣以各正其位故天地不通以
　　其不通故閉塞也
　十一月鶡鴠不鳴者盖鳥之夜鳴求旦乃隂類而求
　陽故感一陽而不鳴虎始交者亦隂類感一陽而交
　也茘挺出荔香草感陽而香馬䪥也蚯蚓結者蚯蚓
　出穴屈首下向陽氣氣動欲宛而上首故其結而屈
　麋角解者鹿陽獸夏至得一隂而解角麋隂獸冬至
　得一陽而解角水泉動者坎天一之陽所生也
　　寧按月令註陳氏云鶡旦夜鳴求旦之鳥也方氏
　　曰夫夜鳴則隂類也然鳴而求旦則求陽而已故
　　感微陽之生而不鳴則以得所求故也虎隂物而
　　交亦感微陽之生故也又曰凡物之氣感隂者腥
　　感陽者香陽方長矣故芸始生茘挺出蚯蚓結者
　　以感正陽之氣而後出故微陽雖生而猶結焉結
　　言形之未解也陳氏又曰水者天一之陽所生陽
　　生而動言枯涸者漸滋發也
　十二月鴈北郷者自南而趨北早者則此月北郷晚
　者二月乃北郷鵲始巢者鵲知嵗所在以来嵗之氣
　兆故巢也早者十一月詩緯云復之日鵲始巢是也
　雉雊者火畜也感陽有聲故雊雞乳者雞木畜也麗
　於陽而有形故乳在立春節以立春在此月也(見正/月下)
　(通卦驗/所云)征鳥厲疾者時殺氣盛極故鷹隼之屬取鳥
　疾捷嚴猛也水澤腹堅者冰堅逹内謂腹厚實在𤣥
　枵女虚危之次出土牛者出作也月建丑為土能克
　水作土牛以送寒氣使隂氣不為来嵗之害也此七
　十二候各有其義觸景興思可以寓感時動物之嘆
　故特書之
　　寧按月令註馬氏云鴈北鄉順陽而復也雉火畜
　　也感於陽而後有聲雞木畜也麗於陽而後有形
　　陳氏曰征鳥鷹隼之屬以其善擊故曰征厲疾者
　　猛厲而迅疾也○魯齋此條註文有云在𤣥枵女
　　虚危之次竊詳此句上無所起下無所接不知所
　　言者何事稽之月令云季冬日在婺女是月命有
　　司大難(音那驅/疫也)旁磔(音責裂/牲也)註云季春惟國家之
　　難仲秋惟天子之難此則下及庶人又以隂氣極
　　盛故云大難也旁磔謂四方之門皆披磔其牲以
　　攘除隂氣不但如季春之九門磔攘而已舊説此
　　月日經虚危司命二星在虚北司祿二星在司命
　　北司危二星在司祿北司中二星在司危北此四
　　司者鬼官之長又墳四星在危東南墳墓四司之
　　氣能為厲鬼將来或為災厲故難磔以攘之事或
　　然也按魯齋所引必此一段事而傳錄有脱漏耳
　　(按天子難國/難俱載月令)
春秋傳曰分至啓閉必書雲物為備
　分謂春分秋分至謂夏至冬至啓謂立春立夏閉謂
　立秋立冬唐孔氏曰二至是隂陽之始終二分是隂
　陽之交㑹是節之大者故古人以二至二分而觀雲
　物物即色也保章氏曰以五雲物之色辨吉凶水旱
　降豐荒之祲象青為蟲白為䘮赤為兵荒黑為水黄
　為豐皆視日旁雲氣之色以驗祲象以知十二物之
　分野所降下之國有豐荒也
保章氏曰以十二物以察天地之和
　風即氣也古人皆吹十二律以候十二辰之風氣能
　别祅祥今無吹律之法故其道亡春秋傳楚師伐鄭
　師曠曰吾驟歌北風又歌南風南風不競多死聲楚
　必無功愚按師曠吹律以觀楚强弱北風者無射夹
　鐘以北南風者姑洗以前南風弱則知楚無功王氏
　昭禹曰十二風生於十二辰之位天地六氣合以生
　風震為明庶風離為景風兑為閶闔風坎為廣莫風
　此四正卦之風也艮為條風立春亦曰條風巽為清
　明風立夏亦曰清明風坤為凉風立秋亦曰凉風乾
　為不周風立冬亦曰不周風此四維卦之風又兼四
　立而言八卦并四立為十二風也八風主乎八卦傳
　曰舞以行八風又曰十二風應十二律出師之日吹
　律合聲望敵知吉凶聞聲效勝負餘見後吹律説
朱子曰天地只是一氣發生之初為春氣長得過便為
夏收斂便為秋消縮便為冬明年又復從春起
　仁義便如隂陽四端便如四時分四時四端便如八
　節只一氣而有消長爾一分二二分四三其四為十
　二兩其十二二十四三其二十四七十二散為十百
　千萬不過天三地兩而已
律吕聲音附
朱子曰天氣都從地中透上来此氣升降當分為六自
冬至下面第一層生起至四月六陽足便消下面隂氣
便生以律吕合氣候之可見
　太師掌六律六同六律合陽聲六同合隂聲言聲之
　隂陽各有合也黄鐘子之氣也十一月建焉而辰在
　星紀大吕丑之氣也十二月建焉而辰在𤣥枵太蔟
　寅之氣也正月建焉而辰在諏訾應鍾亥之氣也十
　月建焉而辰在析木如太蔟為乾宫陽聲第二以乾
　九二来合坤宫應鐘六三此陽律隂吕皆以陽為主
　隂来合之已後皆然以至建卯為夹鐘建戌為無射
　建辰建酉為姑洗南吕而降婁大火夀星大梁之次
　又互纒焉建已者中吕也建申者夷則也建午建未
　者㽔賔林鍾也是為四五六七月之管而其辰為實
　沈鶉首尾火之星又互相配合以通其氣星躔十二
　次律應十二月用以和同天人宣布其氣于四時之
　中助聖王位天地以建中和之極也
又曰三統者建寅為人統建丑為地統建子為天統
　天統黄鐘律長九寸乾數地統林鐘律長六寸坤數
　人統太蔟律長八寸八卦之數三律皆無餘分林鍾
　未位黄鍾氣盡於林鍾天地之文至已而著至東南
　之未而成章無餘分矣律以隂陽九六為法至九九
　八十一為一元之統而章成又積十有九年七閏而
　章大成俱無餘分矣宜三代聖王建此三律為嵗首
　以順天施地化人事之紀而必以行夏之時為主者
　盖人和則天地之和應矣
三宫者圜鐘天宫函鐘地宫黄鐘人宫
　圜鐘夹鐘也生於房心之氣是為大辰天帝之明堂
　故曰天宫本隂聲從陽律祭天用四聲無黄蔟姑也
　函鐘林鐘也生於未之氣位在坤主社地神也在東
　井輿鬼之外故曰地宫祭地用四聲林蔟大吕姑也
　黄鐘生於子子上有虚危之氣主宗廟故曰人宫祭
　宗廟用四聲黄蔟應鐘大吕也三者為宫天地人祭
　祀之用各於本宫上相生為角徵羽以聲類求之也
又曰律吕候氣不差
　律又曰鐘者鐘中也應也應謂吹灰凡律空(音/孔)圍九
　分内徑三分黄鐘管埋子位上距地九寸頭向南從
　其方位以推諸律可悉知以河内葭莩為灰宜陽金
　門山竹為管埋十二律於密室四時位上内卑外髙
　上平于地燒灰實律管中覆以羅縠氣至吹灰動縠
　小動氣和大動為君弱臣彊専政之應不動縠為君
　嚴猛之應冬至之日氣至灰去為氣所動者灰散人
　及風所動者灰聚每月氣至灰應律而飛他律不動
　也諸律雖長短有差其空圍皆以九寸為限者法黄
　鐘也六律六吕共為十二以配十二月冬至至四月
　六陽終用六陽律夏至至十月六隂終用六隂律二
　至常在月之中未冬至前尚屬隂未夏至前尚屬陽
　與十二辰十二卦皆相配
律吕應鳳凰之鳴
　鳳凰天之靈鳥所以開律吕之源昔黄帝使伶倫至
　大夏西取竹厚均為十二管聴鳳吹之六象雄鳴制
　為陽律六象雌鳴制為隂吕
朱子曰律吕皆生於黄鐘太𤣥曰聲生於日律生於辰
　古律以竹後以銅代之黄鐘宫聲戊癸五也戊巳屬
　土太蔟商聲乙庚八也庚辛屬金姑洗角聲甲巳九
　也甲乙屬木林鐘徵聲丙辛七也丙丁屬火南吕羽
　聲丁壬六也壬癸屬水應鐘變宫𬎼賔變徵此六律
　之元五聲之正也五聲為正二聲變以和之商以前
　五聲周以来加文武二聲調之為七商臣有常職角
　民有常業羽物有常形相安於不變也君宫統萬務
　徵事臨萬變皆不可執一所以二聲有變也子律丑
　吕六陽為始六隂為間所以扶沉伏而出散越元間
　大吕助黄鐘宣氣二間夹鐘夹助太蔟宣氣種物三
　間中吕宣中氣以助姑洗四間林鐘助𬎼賔君主種
　物五間南吕旅助夷則任成萬物六間應鐘言隂氣
　應無射該蔵萬物律所以候天地隂陽之氣始黄鐘
　為律本生十一律五天中數為聲聲上宫居中為君
　五聲莫大於此六地中數為律律有形色色上黄居
　中君服也五色莫盛於此黄鐘長九寸大吕以下律
　吕相間以次而短
又曰黄鐘為萬事根本
　一陽生子子為黄鐘之律陽數極於九律長九寸每
　寸九分太初以此起歴九九八十一分太𤣥以此起
　數九九八十一首王者制事立法皆可類推歐陽子
　曰造律者以黍一黍之度積為分寸以著於度一黍
　多少積為龠合以著於量一黍銖兩積為重輕以著
　於權衡三者皆起於黄鐘使得律者可以制度量衡
　因度量衡亦可以制律互相表裏則聲蔵於無形而
　不竭不幸數者皆亡則總有數之法以求無形之聲
　雖去聖人千百載後無不得其傳焉要義曰黄鍾之
　長一黍為一分十分為寸十寸為尺十尺為丈十丈
　為引而五度審矣度量與權衡皆然
又曰律自黄鐘至中吕皆屬陽自𬎼賔至應鐘皆屬隂
此是大隂陽黄鐘為陽大吕為隂太蔟為陽夹鐘為隂
每一陽間一隂又是小隂陽
　子至巳午至亥大隂陽也六隂間六陽小隂陽也京
　房十二律五律得位各生五子黄太姑林南以陽居
　陽隂居隂為得位五五二十五并五凡三十失位生
　三子亦五律大夹中夷無以陽居隂隂居陽為失位
　三五十五并五凡二十以二就三成五十位有不失
　不得者生四子𬎼應處隂陽交際之間二四為八并
　本二為十十就五十合為六十又黄鐘太蔟等七律
　各統一日自為宫其餘五十三律随所生日六七等
　為其日之宫則周一朞之日數
十二律生十二調
　京房律法一律五聲十二律六十聲六十律又生出
　三百六十音以當一嵗之日又以十二律一律為七
　音音為一調凡為八十四調調者所以調其聲也淮
　南子云三百六十律各因月律為母以一中氣為子
　随所建日辰為分數以配七音則建日冬至之聲五
　聲七音於斯和備於其中又有正聲子聲之别
一律生五音
　如黄鐘屬子子有五焉甲子徵丙子羽戊子宫庚子
　角壬子商此黄鐘五聲也大吕亦有五焉乙丑丁丑
　己丑辛丑癸丑五音亦如之餘律自卯月至亥月皆
　然
朱子又曰律凡十二各以本律為宫而生四律如黄鐘
為宫則太蔟為商姑洗為角林鐘為徵南吕為羽是黄
鐘一均之聲也若林鐘為宫則南吕為商應鐘為角太
蔟為徵姑洗為羽是林鐘一宫之聲也
　十二宫各就其宫以起四聲而後六十律之聲備非
　以黄鐘定為宫太蔟定為商姑洗定為角林鐘定為
　徵南吕定為羽但黄太大夹姑中𬎼林夷南無應為
　十二律短長之次黄鐘一均上生下生長短皆順故
　各得用其全律之正聲其餘六十律則五聲各終一
　日以次運行當日者各自為宫即旋相為宫迭為宫
　商角微羽也朱子又論旋宫所生之法如大吕為宫
　則大吕用黄鐘八十一之數而三分損一下生夷則
　夷則又用林鐘五十四之數而益一上生夹鍾其餘
　皆然
律吕管數子午巳東屬陽為上生主息故三分益一子
午巳西屬隂為下生主減故三分去一
　陽下生隂長管生短管也損其一分則為短隂上生
　陽短管生長管也益其一分則為長如黄鐘九寸三
　分其九合成六寸便為下生林鐘六月之管又三分
　林管之寸以二加六得八寸便為上生太簇正月之
　管餘律亦然又以宫數數之九九八十一宫音也三
　分去了一分二十七則得五十四為徵音又添一箇
　十八於五十四上則得七十二為商音就其中又去
　了一分二十四則得四十八為羽音又添一分十六
　於其上即得六十四為角音此五音三分損益之數
　皆出於自然而然
律左吕右其行不同如筮法然
　黄鐘至中吕皆下生子至巳陽升隂退故律生吕言
　下生吕生律言上生𬎼賔至應鍾皆上生午至亥隂
　升陽退故律生吕言上生吕生律言下生至午而變
　故𬎼賔重上生京馬鄭皆然班固𬎼以次下生夹鐘
　長三寸七分有竒律促不應孟仲春長養之氣鄭以
　陽生為升降陽將何寄不若以筮法論乾甲壬左行
　坤乙癸右行六隂六陽從行者真性𬎼賔第七宫上
　生大吕為徵下生夷則為商上生夹鍾為羽下生無
　射為角用六十律六十卦自黄鍾左行至制時為上
　生自林鍾右行至遲時為下生夫六十卦乾貞於子
　而左行坤貞於未而右行屯貞於丑間時而左行䝉
　貞於寅間時而右行泰貞於寅而左行否貞於申而
　右行小過貞於未而右行七卦錯行律實效之若論
　捷法不出乾坤六陽六隂也子寅辰午申戌黄太姑
　㽔夷無一如乾之左旋是之謂律而下生未巳卯丑
　亥酉林中夹大應南又如坤之右轉是之謂吕而上
　生此鄭元筮法之言得之太𤣥也京氏以一律含五
　聲之變而成六十卦其實起於中孚七日而後復應
　冬至之律黄鍾也其實生於執始乃在冬至之前此
　律歷之元也子雲與房實知之北辰不動紐為天樞
　而不動之處其實在紐星之末一度餘非善觀天者
　不足與知此
宫數終始
　黄鍾一林鍾二太蔟三南吕四姑洗五應鍾六𬎼賔
　七大吕八夷則九夹鍾十無射十一中吕為第十二
　宫故曰陽下生隂隂上生陽終於中吕而十二律畢
　中吕上生黄鍾為徵下生林鍾為商上生太蔟為羽
　下生南吕為角是十二宫各有五聲凡六十聲南吕
　最處於末故云終於南吕又云中吕上生執始執始
　下生去滅上下相生終於南事南事即南吕也故曰
　終於南事而六十律畢矣
三才七始
　三才者天始黄鍾地始林鍾人始太蔟七始者姑洗
　春始𬎼賔夏始南吕秋始應鍾冬始謂之四始并三
　為七若以二變為調曲則冬夏聲闕四時不備所以
　每宫五調加變宫變徵二調為七月令止載五音不
　言宫徵之變
乾六爻生六陽律
　乾初九黄鍾為復九二大吕為臨九三太蔟為泰九
　四夹鍾為壯九五姑洗為夬上九中吕為乾自黄鍾
　一陽生於十一月而下陽生隂為下生
坤六爻生六隂律
　坤初六㽔賔為姤六二林鍾為遁六三夷則為否六
　四南吕為觀六五無射為剝上六應鍾為坤自𬎼賔
　一隂生於五月而下隂生陽亦為下生謂之上生亦
　可
八八以象八風同位象夫妻異位象母子故曰律娶妻
而母生子
　十二管相生皆八八也上下相生盡於中吕隂陽相
　生自黄鍾始而左旋如黄鍾生林鍾是歴八辰此以
　下皆然皆參天兩地之法三三而九二三而六九六
　隂陽夫婦子母之道也黄鍾初九與林鍾初六位居
　初之第一象夫婦一體同位聨居林鍾上生太蔟九
　二二於第一為母子相生而異位故曰律所生者為
　夫婦而同位吕所生者為母子而異位云
吹律知吉凶之事
　太師執同律以聽軍聲而詔吉凶武王出兵之書言
　王者行師出軍之日士卒振旅将弓矢大呼太師吹
　律合音商則戰勝軍士强西方金主剛斷故强角則
　軍擾多變失士心木主曲直故擾宫則軍和士卒同
　心土主生長能載徴則将急數怒火主熛怒故急羽
　則兵弱少威明水主柔弱故幽闇師曠曰吾歌北風
　又歌南風南風不競多死聲楚必無功北風者夹鐘
　無射以北南風者姑洗南吕以南南律氣不至故死
　聲多皆吹律歌風以知之也出聲曰歌
邵子曰元酒淡無味大音聲正稀
　冬至一陽萌于黄宫如醖釀元酒味蔵於無味此無
　聲之樂也周子曰樂聲淡而不淫淡則慾心平和則
　躁心釋此黄鐘中聲為律之本所以不宫商而自叶
　也吾嘗愛萬寳常與人方食以筯擊雜缶而自成音
　律品節高下惜時無知音者爾蘇子曰世無南郭子
　綦耳未嘗聞地籟况得聞天籟乎歐子曰噐有弊而
　聲不可以言傳於乎聲豈真無傳哉宇宙間何往而
　非音律嘗與日月寒暑晦明風雨並行于天地之間
　自古至今自旦至暮喙喙争鳴竅竅相應皆吾髙山
　流水蕢桴土鼔也豈必待金石絲竹之奏而後聲為
　有傳哉
又曰律感吕而聲生
　聲為律律為陽律有闢翕一闢一翕而萬聲生十聲
　配十律十干五為陽中五聲即十干之合故在卦為
　乾兑離震在時為元㑹運世在律為日月星辰之聲
　以聲倡音以律倡吕其數則有太陽少陽太剛少剛
　之别聲生於日配甲至癸下倡十二音於地凡一百
　六十聲用一百一十二聲
吕感律而音生
　音為吕吕為隂吕有倡和一倡一和而萬音生十二
　音配十二吕十二支六為隂中六吕即十二辰之合
　故在卦為坤艮坎巽在時為年月日辰在吕為水火
　土石之音以音和聲以吕和律其數則有太柔少柔
　太隂少隂之别音生於辰配寅至丑上和十聲於天
　凡一百九十二音用一百五十二音
邵子律吕抉先天不傳之秘與太𤣥太初不同
　𤣥以天三竒數為節三三相乗為九是為天地人之
　三統同起於黄鐘之律範之數也邵子經世律吕以
　地四偶數為節四四相乗為十六起於兩儀生四象
　易之數也以隂陽老少分聲音律吕四以為體五六
　為用五為聲音六為律吕若體中自分體用則聲為
　體音為用用中自分體用則律吕為體音聲為用太
　𤣥太初専以子至已為陽律午至亥為隂吕音聲合
　于一邵子先天數專以十日為陽律十二辰為隂吕
　聲音配律吕必通三三四四相乗之法而後律吕之
　學可通古今言音聲者混于一途至邵子之説始為
　精到
精於鍾律者審音聲而知治亂
　康節遊龍門山中道憇櫟林忽枯枝墜前語富韓公
　曰此木不久見伐歸途果彌望皆空驗之乃留都營
　造伐去其言始驗他如牡丹盛衰鵑聲治亂皆同一
　學今摭一二紀于後漢蔡邕伯喈經㑹稽髙遷亭見
　其屋椽竹東間十六可為笛果有異聲世號柯亭笛
　此以形而知其聲也又取客邸中燒桐為焦尾琴此
　以動而知其聲也鄰人鼔琴見螗螂捕蟬聽其聲知
　其有殺聲此以物之聲而知人之心也隋萬寳常妙
　達音律謂隋文帝曰鄭譯所定之樂乃亡國音豈陛
　下所宜聞又嘗聽太常所奏泫然流涕人問之曰樂
　淫厲而哀天下不久相殺時四海全盛聞者皆謂不
　然至大業末言始驗時有王令言卧聽其子户外彈
　琵琶作畨安公子曲大驚曰此曲興自早晚曰頃有
　之令言流涕謂其子曰汝慎勿從帝幸江都帝必不
　返此曲宫聲往而不返也吾以是知之卒如其言唐
　李嗣真聴樂聲曰宫不召商君臣乖也角與徵戾父
　子疑也死聲多且哀若國家無事太子必任其咎俄
　而太子廢又自筮死日具棺斂如期卒唐裴知古神
　龍元年正月享太廟樂作謂元行沖曰金石諧婉將
　有大慶在唐室子孫乎是月中宗復位人有乗馬者
　曰馬鳴哀主必墜死見新昏聞珮聲曰終必離訪之
　皆然又如鄭相如告鄭䖍之説亦知榮辱成敗生死
　宋少常伯竇公儼筭木椅之壊言兄弟夀祿皆不爽
　竇萬深於樂律辨得聲音自是算得出以是推之預
　知覆射之類秦漢以来擅之者衆獨宋儒康節先生
　得其妙謂人之性静也静極則動此動為陽非情也
　只是初開闢時一物見天地之心者在此人在包胎
　時亦為開闢亦為初陽墮地之際是開物成務到此
　方有情動便可見動植二百五十六位只是聲上算
　起康節以二百六十四字母總括律吕聲音之數其
　内實用一百十二字括聲又百五十二字括音聲與
　音互相反切各得一萬七千二十四聲音聲為韻音
　為母聲分平上去入音分唇舌牙齒喉聲别内外八
　轉音辨開發收閉又分闢清翕濁却以聲卦居左音
　卦居右將二卦外三爻曰悔内三爻曰貞横看各得
　何卦此二卦名為既濟圖卦也看得拐一圖某卦方
　以定吉凶全憑聲音起算聴之須審不可毫釐差也
　伊川丈人曰一闢一翕而平上去入備一唱一和而
　開發收閉備平上去入備而萬聲生開發收閉備而
　萬音生律随天而變吕随地而化闢随陽而出翕随
　隂而入唱随剛而上和随柔而下然後律吕随音聲
　宫徵羽角之道各得其正矣陽日火隂月水剛星金
　柔辰土日月星辰金木水火土正而天地正矣日目
　火色月耳水聲星鼻金氣辰土口味目耳口鼻色聲
　氣味正而人道正矣是故知律吕聲音之道可以行
　天地人事也律吕相感而聲音生天地萬物之情見
　于此而已矣
　
　
　
　
　天原發微卷三下
欽定四庫全書
　天原發微卷四上　　　　宋　鮑雲龍　撰
　　　　　　　　　　　　明　鮑寧　辨正
　　　卦氣
　卦氣起於中孚京房傳於焦贛焦贛得之隱者言四
　正卦分主四方爲方伯監司之官用坎離震兊者是
　二至二分之日四時專主之氣春木夏火秋金冬水
　各卦主時其占各以其日觀其善惡其餘六十卦爻
　别主一日凡三百六十日餘有五日四分日之一者
　每日分爲八十分分起於夜半五日分爲四百分四
　分日之一又爲二十分六十卦分之六七四十二卦
　别各得七分剥卦陽氣之盡在九月未十月當純坤
　用事坤卦有六日七分坤卦之盡則復卦陽來是從
　剥盡至陽氣來復隔坤一卦六日七分舉成數言故
　曰七日也愚謂以月卦言剥至復隔坤一卦以候卦
　言每月各有五卦已上見易緯圖云(緯書孔子作也/藏以傳後世六)
　(經皆有緯至六國時始出漢/又禁之故引緯者始改爲說)○(寧按古傳易書詩禮/樂孝經春秋皆有緯)
　(凡七緯所以釋經/謂孔子作者非是)京傳以消息卦爲君息卦曰太隂
　消卦曰太陽其餘卦曰少隂少陽
西山蔡氏曰康節亦用六日七分揚子雲放之以作太𤣥
　太𤣥去坎兊離震經世去乾坤坎離皆去四正卦用
　六十卦六日七分之說子夏曰極六位而反於坤之
　復其數七七爻在初故稱七日胡安定曰凡歴六爻
　一爻爲一日六十卦爻當三百六十日而兩卦相去
　皆以七日且卦有以爻爲歲者有以爻爲月者有以
　爻爲日者復言七日明卦氣也以消息言立冬十月
　節至大雪十一月節坤至復卦凡歷七日諸儒說皆
　源於子夏兩漢諸儒傳經皆用六日七分之說至宋
　王昭素王洙宋咸始著論駁之昭素曰注䟽並違夫
　子之義十月純坤猶有陽氣在内故薺麥先生坤上
　六猶有龍戰若用六日七分爲坤卦之盡則十月節
　終一陽便來據其節去冬至尚十五日則知七日之
　義難用易緯之數胡旦難之曰西漢京房以卦氣主
　事皆驗東漢郎顗六日七分之學最為精妙夫六日
　七分卦爻實數也嵗之日虚數也月不盡之日必加
　筭以為閏焉昭素未明閏數之妙故有去冬至十五
　日之疑也惜緯文喪失京郎已亡朱子發曰昭素知
　其大綱爾豈知四正卦主四方六十卦主一朞之日
　節氣皆統於四正則餘五日四分日之一積而成閏
　每卦六日七分氣之進退推盪而成如九月剥也有
　艮既濟噬嗑大過凡五卦而後成坤十月坤也又有未
　濟蹇頥中孚凡五卦而後成復剥復相去三十日復主
　冬至冬至中氣起於中孚自中孚之後七日而復故
　曰天行也歴代先儒惟𤣥得其㫖故𤣥一中二羨三
　從四更五睟六廓七減八沉九成中象中孚冬至節
　日起牛宿一度斗建子律中黄鍾夏后之十一月也
　其入牛宿五度為周周象復七日來復是也自揚雄
　馬融鄭𤣥宋虞陸范並傳此學而昭素非之柰何王
　洙既駁孔頴達釋王傳之非矣宋咸又貶京郎關朗
　軰假易以行壬遁卜祝隂陽術數之學聖人之㫖無
　有焉何如以是卦直是月以是爻直是日氣何不起
　他卦而獨起中孚朱氏難之曰頴達王傳易緯消息
　之卦不可非也六壬參時日而得易之坎離遁甲分
　九宫而得易之河圖皆得易之一端而不能盡又謂
　諸儒假壬遁言易以籠天下不知壬遁實出於易而
　言易者亦何假夫壬遁哉聖人推隂陽消息之理以
　明得失存亡之象咸信剛柔進退而不信消息易緯
　之學而謂卦氣不起於中孚是終日數十而不知二
　五也豈得為善觀書乎元貞乙未冬至日虚谷方先
　生以書抵予曰朱子發冬至起牛宿一度此古法也
　漢文帝三年甲子冬至日在牛二十二度至唐興元
　元年甲子冬至日在斗九度九百六十一年間差十
　二度今元貞元年十一月初七日冬至日在箕八度
　又退十二度冬至後五日在斗三度如何尚執舊說
　為冬至日入牛宿為周象復乎愚曰稽之徃古難以
　盡同厯謂堯時冬至日在虚一度何承天却云在女
　十度宋元嘉厯冬至日在斗十七度月令要義却云
　在斗十四度唐開元大衍厯冬至日在斗十度至宋
　統元厯冬至日在斗二度至如古厯分日起於子半
　淳風却以子初為朔遂差二刻當時亦伏其精盖隂
　陽二氣參差不齊推盪而成一嵗其盈縮進退自是
　如此不過箕斗牛女之間而已太𤣥謂入牛宿象復
　者亦本太初厯法舉當時已效者言之約其大數以
　為之準爾末流雖異其本則同未敢輕訾也朱子曰
　善為厯者要必立虚寛之大數以包之斯言是已若
　夫六日七分之說諸儒辯之詳矣焉用贅
革之象曰澤中有火革君子以治厯明時
　朱氏子發曰冬至日起牽牛一度右行周十二次盡
　斗二十六度復還牽牛之一度而厯更矣牽牛火位
　星紀水位日月交㑹于此澤中有火之象也此上元
　太初起厯之元在卦氣為三月太𤣥準之以更史氏
　曰革居序卦之四十九當大衍之數節居序卦之六
　十當周天之度六十卦三百六十爻一爻主一日上
　經乾起甲子泰甲戌噬嗑甲申至離三十卦一百八十
　日而三甲盡下經咸起甲午損甲辰震甲寅至節癸
　亥而終亦三十卦一百八十日而年一周所以京焦
　用以直日節曰天地節而四時成革亦曰天地革而
　四時成是或一道節後繼以中孚小過既未濟者所以
　分坎離震兊四卦應子午卯酉為春夏秋冬四時兩
　之以為八節是為分至啟閉每爻直十五日以應七
　十二候先儒言卦起中孚非也中孚起於甲子爾乾
　十一月起甲子陽氣至已而終節十月卦而得癸亥
　是隂生於午至亥而終已結筭一年了畢今又曰中
　孚亦為十一月卦起甲子至未濟而終者盖以卦氣
　皆自前月中氣而起太𤣥以中準中孚配坎之初六
　為十一月中氣一陽始生以應上元太初十一月朔
　旦冬至為起數之元筭厯之首也中孚巽上兊下小
　過震上艮下併既未濟坎離之體為六子少陽少隂
　六子之氣分布四時以成一年之候
邵子曰落下閎改顓厯為太初厯子雲準太初厯作太
𤣥凢一隔五卦氣起於中心故首中卦參天兩地倚數
非天地正數擬天地正數而然也
　康節曰太𤣥其知天地之心乎心者坤極生乾始於
　冬至之時此律厯之元也其鈎深致逺與神契合有
　如此故其詩曰若無揚子天人學安有荘生内外篇
　一陽初動萬物未生聖人以此見天地心卦起中孚
　七日應焉以其中虚象心也與漢太初厯相應顓帝
　厯以十月為首連山經以艮為首子雲參之八十一
　首每首九賛通七百二十九賛賛爻也兩賛直一日
　每賛直六時一時得六䇿一賛得三十六䇿與六十
　卦氣之爻合每卦六日七分𤣥每首四日有半一首
　四日分則有餘兩首九日分則平隂首以隂數為主
　陽首以陽數為主以五居二四之中五土也一二三
　四生數居五之前六七八九成數居五之後
朱子曰太𤣥都是學焦延夀推卦氣
　焦氏諸家說不同文王八卦乾在西北十二卦在東
　南坤在西南十二卦在西北位置逈然不同易卦震
　東兊西離南坎北為一說十二辟卦分屬十二辰為
　一說及焦延夀為卦氣直日之法乃合二而一之既
　以八卦之坎離震兊二十四爻直日時又以十二辟
　直十二月且分為四十八卦為公侯卿大夫而六日
　七分之說生焉太𤣥放之卦氣以中孚為冬至之初
　頥上九為大雪之末太𤣥亦以中為陽氣開端冬至
　初也養有踦嬴二賛大雪末也皆以易卦氣為次序
　而變其名稱卦氣以坎離震兊主二十四氣𤣥則自中
　將四而六之以主二十四氣其取數也一本之河圖
　一與六共宗二與七共朋三與八成友四與九同道
　五與十相守盖合生成之數以議擬之衣裳之榮取
　諸三八甲㦸之威取諸四九君臣之制取諸二七鬼
　神之祀取諸一六酒食之養取諸五五其不言十者
　以五五為十也(按倪道川云衣裳取三八木有文章/甲㦸取四九金有肅殺君臣取二七)
　(火有禮文鬼神取一六水為/隂道酒食取五五土主養也)
又曰揚雄太𤣥全是模倣易他全用三數易却用四數
他本是模易故就他模底句上㸔易也可畧見得意思
　太𤣥準易者周準復童準䝉増準益交準泰養準頥
　皆就易卦上取名或一首準一卦二首三首準一卦
　所以明分秒之法也𤣥衝者序卦也𤣥錯者雜卦也
　𤣥數者說卦也𤣥文者文言也繫辭之於攡瑩掜圖
　告也皆準易也易以一生二二生四四而八之八八
　六十四而止𤣥以一生三三生九九而九之九九八
　十一而止易有六爻金木水火為一分土為二六六
　相乗六十四卦而三百八十四爻生𤣥有九賛分金
　木水火之生成為八并土之守一為九九九相乗至
　於七百二十九賛而備易與𤣥皆同一五行也易以
　二乗四四乗八八乗六十四六十四乗三百(原缺三/百二字)
　(今/補)八十四盖本於河圖之天三數而乗地四數也故
　以四為地體而天以三數用之此伏羲所以重三爻
　而為六爻以成一卦𤣥之數起於黄鍾之律九寸空
　圍九分三其一為三才三其天三為九疇三其地四
　為十二辟卦三其天五為十五日之一氣三其地六
　而為十有八變而成卦黄鍾起於子天之一故參子
　之一於丑為三參丑之三於寅為九參寅之九於卯
　為二十七參卯之二十七於辰為八十一參辰之八
　十一於已為二百四十三參已之二百四十三於午
　而為七百二十九由午以及未申酉戌亥五辰則得
　十七萬七千一百四十七此乃京房六十律相生之
　數而見於東西律厯志之注云𤣥三百六十五日每
　一日以八十一乗之為二萬九千五百六十五分又
　益以四分日之一二十分少合二萬九千五百八十
　五分少每賛每氣筭之皆合故曰下欱上欱出入九
　虚𤣥者神之魁也
又曰子雲為人思沉㑹去思索如隂陽消長之妙他直
是去推求(張平子謂其妙極道數使人論難隂陽之/事漢家得天下二百嵗之書與五經相擬)
　如曰天日錯行隂陽更迭死生相摎萬物乃躔此言
　明生魄死魄死明生死生相授萬物纒綿而成就也
　如曰察龍虎之文觀鳥龜之理立天經曰隂與陽立
　地緯曰縱與横立人行曰晦與明此言天為經地為
　緯南北為經東西為緯晦明賢愚之分在其中矣如
　曰一晝一夜然後作一日一隂一陽然後生萬物此
　言夏晝六十刻冬夜六十刻夜長無過冬至晝長無
　過夏至冬至之夜不如夏至之晝故晝數多又如曰
　生陽莫如子生隂莫如午西北則子美盡東南則午
　美盡此言陽起子終午隂起午終子西南尚有㣲陽
　故至西北而美盡東北尚有㣲隂故至東南而美極
　至於陽道常饒隂道常之言陽全用隂半用也南北
　定位東西通氣言子午定位者隂陽之府東木旺則
　西金死氣應而相通也其論日月也曰日有南有北
　不南不北則無冬夏月有徃有來不徃不來則晦朔
　不成聖人察乎脁側匿之變而律乎日月雌雄之序
　盖日南至牽牛北至東井南為太陽北為太隂陽精
　至太陽為夏隂精至太隂為冬晦而月見西曰朓朔
　而月見東曰側匿(餘見太/陽章)其論隂陽數也曰子午數
　九丑未八寅申七卯酉六辰戌五己亥四故律四十
　二吕三十六或還或否凡七十有八甲巳數九乙庚
　八丙辛七丁壬六戊癸五聲生於日律生於辰聲以
　情質律以和聲聲律恊而八音生盖以黄鍾起子乾
　始初九午為子宫故數俱九以子丑寅卯辰巳月對
　午未申酉戌亥月分四五六七八九之數甲與巳合
　隨子稱九乙庚隨丑稱八丙辛隨寅稱七六五之數
　亦如之陽律九七五而倍之故四十二隂吕八六四
　而倍之故三十六并之七十八八則丑未還得吕而
　不得律五聲生於十干甲乙角也丙丁徴也戊巳宫
　也(此四字原/缺今補)庚辛商也壬癸羽也十二律生於十二
　時律所出也八音者金石絲竹匏土革木也此聲律
　之源五行之數後世託是以談康節之數者豈知其
　實出於此
　　寧按揚子雲之學程子大槩不取謂子雲作太𤣥
　　本要明易却尤晦於易真屋下架屋床上疊床無
　　益也龜山楊氏亦曰子雲作太𤣥只據他立名便
　　不是既定却三方九州二十七部八十一家不知
　　如何相錯得八卦所以可變而為六十四者只為
　　可相錯故可變耳惟相錯則其變出於自然也朱
　　子曰聖人說天一地二天三地四天五地六天七
　　地八天九地十甚簡易太𤣥却說得支離如他立
　　八十一首却是分隂陽中間一首半是隂半是陽
　　若㸔了易後去㸔那𤣥不成物事至如焦延夀易
　　也不成物事人說焦延夀卦氣不好是取太𤣥不
　　知太𤣥却是學他又曰天地間只有隂陽二者而
　　已便㑹有消長今太𤣥有三箇了如冬至是天元
　　到三月便是地元七月便是人元夏至却在地元
　　之中都不成物事太𤣥甚拙嵗是方底物他以三
　　數乗之皆筭不着又曰太𤣥之說只是老莊康節
　　深取之者以其書亦挨傍隂陽消長來說道理竊
　　詳朱子於子雲固有所取然辨而非之者亦多則
　　子雲之學可知矣魯齋深於數學故取太𤣥尤多
　　但所引張平子謂子雲妙極道數與五經相擬則
　　其說謬矣夫子雲之於孔子太𤣥之與五經其髙
　　下粹駁盖有不待辨而明者若夫妙極道數自秦
　　漢而下惟邵子可以當之程子尚謂堯夫之數某
　　兄弟未暇學况太𤣥乎學者誠能本於易而以邵
　　子經世書參之則隂陽消長變化之妙可以得之
　　矣太𤣥之㫖不必深泥也
𤣥㫖
　太𤣥數始於三太𤣥即太極也以象君位三方即天
　地人也以象三才曰天𤣥地𤣥人𤣥三方象三公一
　方有三州(凡九州/象九卿)一州有三部(凡七十二/部象大夫)立天道曰
　始中終立地道曰上中下立人道曰思禍福易占以
　變𤣥占以通𤣥之首賛皆本五行自中而周以至於
　養中為一水周為二火礥為三木閑為四金少為五
　土戾又為六水(地六/成水)上又為七火干又為八木􁀴又
　為九金數止於九自羨而起又為一水此以後皆然
　每首九賛九賛之中初一亦屬水次二屬火次三屬
　木次四金次五土次六又屬水次七又屬火次八又
　屬木次九又屬金諸首中以五為君為一首之主亦
　如易卦以五爻為主也𤣥中首一陽生對應首一隂
　始八十一首皆相對待竒首陽偶首隂竒對竒偶對
　偶所主不同而相反
𤣥序曰巡乗六甲與斗相逢
　此𤣥起厯之大㫖𤣥有踦滿猶斗有閏月也八十一
　首自中而起每首必指月旦日入之度而皆以斗為
　主盖時之易正而可見者斗厯之難明而易差者閏
　氣候與斗相迎既無差忒則閏正而厯正矣又曰太
　𤣥晝測之日夜測之斗而不及於月謂其常滿以御
　虚也𤣥晝日及斗所指者以其常滿常指故也月有
　盈虚大小疾遲無常故不書也圖中二十八宿之度
　非天盤二十八宿也乃節候所至每月旦日日入之
　度與月令日入之度大畧相似
𤣥圖曰自子至辰自辰至申自申至子冠之以甲而章
㑹統元與月蝕俱沒𤣥之道也(與後三/統厯同)
　鬱林吳績釋曰太初上元正月甲子朔旦冬至無餘
　分後千五百三十九嵗甲辰朔旦冬至無餘分又千
　五百三十九嵗甲申朔旦冬至無餘分十九嵗為一
　章二十七章五百一十三嵗一㑹者日月交㑹一終
　也八十一章千五百三十九嵗為一統從子至辰自
　辰至申凡四千六百一十七嵗為一元元有三統統
　有三㑹㑹有二十七章九㑹二百四十三章沒終也
　置一元之數以章㑹三統凡九㑹統數除之終盡焉
　一章閏分盡一㑹月食盡一統朔分盡一元六甲盡
　𤣥之道𤣥起於天元甲子朔旦冬至始於牽牛之初
　自咫(八寸/也)及歩運行不息周乎三百六十五度四分
　度之一三十日為月十二月為嵗加閏以定四時成
　三百六十五日四分日之一不周顓􁅝四分日之三
　不周太初歷日之半所以不周者陽數盈隂數虚故
　為踦贏二賛以滿𤣥數以合天度猶嵗有閏月以合
　嵗之日而行律歷也愚謂康節經世歷與此雖不同
　亦觸類而進以造神妙爾
邵子先天卦氣
　乾坤坎離分配四時主二十四氣坎盡子中交離初
　爻冬至上爻驚蟄離盡卯中交乾初爻春分上爻芒
　種乾盡午中交坎初爻夏至上爻白露坎盡酉中交
　坤初爻秋分上爻大雪春夏秋冬各用六十四卦氣
　皆中起子午卯酉為四中二至二分當之寅申巳亥
　為四孟四立當之經世歷以冬至為天地之元元之
　元也故去四正卦而用三百六十卦氣圖以春分為
　人物之元亦元之元也故用六十四卦而四之為二
　百五十六位卦氣圖以冬至子中為世之元春分卯
　中為元之元夏至午中為㑹之元秋分酉中為運之
　元各六十四卦各以氣運而更迭直事開物於寅中
　而起於驚蟄者二月初氣也閉物於戌中而終於立
　春者十月初氣也何也曰寅中戌中雖主月㑹而言
　其用則實由乎節氣地之生物以氣為機天之氣先
　至而後地之物應之氣之來常先半月氣以舒而常
　盈月以疾而常縮故關子明云當朞之數過者謂之
　氣盈不及者謂之朔虚氣朔有盈虚之不齊積㣲之
　乆中氣或有居於月晦者必閏以置之乃復乎初經
　世本於先天故中朔同起卦氣因先天本數取中氣
　以主月元㑹運世皆從中起所謂舉正於中也卦圖
　曰大運法當依經世數起於星甲辰子小運法當依
　卦氣圖起於甲巳孟日天統乎體氣之體生於四中
　故大運甲子當冬至而二十四氣之首皆得子午卯
　酉之四中也氣之用行於四立故小運甲寅當立春
　而二十四氣之首皆得寅申巳亥而主乎四孟也
朱子曰先天圖左方自震初為冬至離兊中為春分至
乾之末而交夏至右方自巽初為夏至坎艮中為秋分
至坤之末而交冬至
　圖之逆順左右行先儒詳矣乾一兊二離三震四已
　生之卦其序自南而北若卦氣運行則自北而南一
　陽生於震始故邵子以冬至子之半為復十一月中
　也十二月丑初小寒其卦為坎屯益月半大寒則震
　噬嗑隨正月寅初立春其卦為旡妄明夷月半雨水則
　賁既濟家人二月卯初驚蟄其卦為豐離革月半春
　分則同人臨三月辰初清明其卦為損節孚月半榖
　雨則妹睽兊立夏已初其卦為履泰月半小滿則大
　畜需小畜五月午初芒種其卦為壯大有夬至乾之
　末交夏至焉即午之半也此三十二卦屬陽以當春
　夏巽五坎六艮七坤八未生之卦也圖自西而北若
　卦氣之行則自一隂生於巽始故夏至午之半為姤
　五月中也六月未初小暑其卦為大過鼎恒月半大
　暑則巽井蠱七月申初立秋其卦為升訟月半處暑
　則困未濟解八月酉初為白露其卦為渙坎蒙月半
　秋分則師遯九月戌初寒露其卦為咸旅小過月半
　霜降則漸蹇艮十月亥初立冬其卦為謙否月半小
　雪則萃晉豫十一月子初大雪其卦為觀比剥至坤
　之末交冬至焉即子之半也此三十二卦屬隂以當
　秋冬子至已乾兊離震六陽月其節有四冬至立春
　春分立夏也午至亥巽坎艮坤六隂月其節亦四夏
　至立秋秋分立冬也一年八節二之計一十六卦外
　有十六氣三之而計四十八卦并之則六十四以當
　一朞之氣候所以定時成嵗行鬼神成變化也今朱
　子以二至二分舉其綱愚因卦氣以推其目
　　　盈縮
　陽盈六日又曰氣盈即餘分五日四分日之一也隂
　縮六日又曰朔虚即朔空之六小月也一嵗共餘十
　二以為閏天左旋日月皆左旋日行不及天月行不
　及日數順理亦順儒者以此說為是天左旋日月皆
　違天右轉日行遲月行反速歷家主此說以為易筭
　儒者所不取姑兩存之以備參考
　　寧按此條原註以日月星辰隨天左旋為先天違
　　天右轉為後天盖謂先天出於自然後天乃歷家
　　筭法竊詳如此立論於義理無關渉反覺紛紜今
　　刪其繁文計三十五字
堯典三百六旬有六日以閏月定四時成嵗
　書傳曰今年冬至至來年冬至為一朞一朞中間必
　有三百六十六日或三百六十五日有竒天與日㑹
　於其上而成一嵗(寧按一朞實有三百六十五日四/分日之一堯典三百六旬有六日)
　(舉成/數言)凡二十四氣兩年相去皆然雖遇閏月亦同日
　法以九百四十分乗度其周天度外餘四分日之一
　者盖以一日九百四十分分為四箇二百三十五分
　此即一度四分中得其一分也朱子曰氣言則三百
　六十五日朔言則三百五十四日舉氣盈朔虚之中
　數而言故曰三百六十自餘進退不過六分堯典舉
　成數言故曰三百六旬有六日胡氏伸曰嵗以四時
　計者各為日九十(四其/九十)以六氣計者各為日六十(六/其)
　(六/十)以五行計者各為日七十二(五其七/十二)皆得三百六
　十乾坤二䇿亦然是為天數之正過此則盈不及則
　縮盈則陽道常饒故日行周天之度為一嵗於三百
　六十日之外而嵗常餘五日强縮則隂道常虧故月
　行周天之度為一月而常不足於三十日此所以有
　小月而嵗餘五日强積而成嵗所謂十一日弱者是
　也積嵗之所竒三而一五而再十九年而七天道大
　備矣日月不能無盈縮作歷者不能無差錯故置閏
　而時定嵗成皇極經世亦以三百六十為率一元三
　百六十運一㑹三百六十世一運三百六十年一世
　三百六十月一年三百六十日一月三百六十辰陽
　得三百六十者六也
横渠張子曰日月皆是左旋
　其說曰天甚徤一日一夜一周天三百六十五度四
　分度之一又過一度日行速徤次於天一日一夜周
　三百六十五度四分度之一正恰好被天進一度則
　日却成退减一度二日天進二度日亦退二度積至
　三百六十五日四分日之一則天所進過之度又恰
　周得本數而日退之度亦却退盡本數遂與天㑹成
　一年(按倪道川云一日一夜左旋一周又超一度則/日朝朝從這一箇時出而不差錯積一月則超)
　(過三十度如此差去則二十八宿冬之見於天者夏/則轉於地夏之見於天者冬則轉於地矣差三百六)
　(十五度足/而成一嵗)月行遲一日一夜三百六十五度四分度
　之一行不盡比之天却退了十三度有竒朱子曰若
　以為天是一日一周天為不過而日不及一度則四
　時中星如何解不同若如此則日日一般把甚麽做
　時節定限䟎來䟎去将次午時打三更矣(按道川倪/氏云此言)
　(天止一日一夜左旋一周而不多過一度則日却一/日右行一度如此差將去則今朝日出卯時明朝日)
　(出寅時漸漸差去則午時差為/三更矣四時中星亦不移動)今取月令疏中兩處
　說得分明其他歴書都不如此今若把天裏說時只
　行得三百六十五度四分度之一若把天外來說則
　是一日過了一度論日月則在天裏若是去太虚空
　裏觀那天自是日日衮得不在舊時處又曰日月皆
　從角起日則一日一周依舊到那角上天則一周了
　乂過角些子日日累上去到一年便與日㑹愚按二
　先生之說如此則知天行太過月行不及惟日行得
　其正故一年以三百六十日為率
邵子曰陽氣於三百六十上盈(一嵗日與天㑹多五日/二百三十五分為氣盈)
(一日氣盈十三分七釐八絲三忽兩立春相去中間共/四千九百三十五分合盈五日二百三十五分以成數)
(言天多六日乃日/行不及天之數)
　朱子曰天體至圓周圍三百六十五度四分度之一
　繞地左旋常一日一周而過一度日麗天而少遲故
　一日亦繞地一周而在天為不及一度積三百六十
　五日九百四十分日之二百三十五而與天㑹是一
　嵗日行之數也按孔氏疏云天是太虚本無形體但
　指諸星運轉以為天爾天包地外如卵之褁黄諸星
　之轉從東而西必三百六十五日四分日之一星復
　舊處星既左轉日則右行亦三百六十五日四分日
　之一至舊星之處星即二十八宿分布四方是為天
　體毎宿計十三度四百二分總四七之數為三百六
　十五度四分度之一在天為度在年為日俱有此數
　但其氣數有過與不及所以有盈虧也(此下原有魯/齋註九十六)
　(字假以天與日月一般行度立論/於義理無發明反為贅說今刪去)
乂曰隂氣於三百六十上縮(一月朔虚四百四十一分/自子至丑月共五千二百)
(九十二分合虚五日五百九十二分舉/成數言六日也乃月行不及日之數)
　朱子曰月麗天而尤遲一日常不及天十三度十九
　分度之七積二十九日九百四十分日之四百九十
　九而與日㑹十二㑹得全日三百四十八餘分之積
　五千九百八十八如日法九百四十而得六不盡三
　百四十八通計得三百五十四日九百四十分日之
　三百四十八是一嵗月行之數也愚按十九分度之
　七者以九百四十分分為十九分每分計四十九分
　四釐一毫七絲五忽六秒此月行一日不及天與日
　常度之餘分也如是則月行一日不及日十二度三
　百四十六分半每月積至二十九日四百九十九分
　上其不及日者三百六十五度二百三十五分則日
　所進過之度恰周得本數而月所不及之度亦退盡
　本數恰恰與日㑹而成一月合十二箇二十九日計
　全日三百四十八十二箇四百九十九分積五千九
　百八十八以日法九百四十分除之得六日零三百
　四也盖陽全隂半陽常盈隂常縮日行常過月月行
　常不及日也一嵗閏以氣盈朔虛總為十日令八百
　二十七分舉成數為十二日以起閏三嵗一閏積三
　箇十日令八百二十七分計三十二日令六百一分
　成數為三十六日也五嵗再閏積五箇十日令八百
　二十七分計五十四日二百七十五分成數為六十
　日也大抵三十二月一閏雖不盡同亦不相逺故聖
　人作歷歸餘以裨月行不及日日行不及天之數三
　者叅㑹而為一以至一十九年氣朔分齊天時既無
　毫髮之差而人事亦應時而舉矣或問天歷曰月之
　大小便是一本歷書只要人推筭爾如初二生明前
　月必是大或初三生明前月必是小如𤣥鳥二月必
　來八月必去物亦是如此前軰有云日月㑹於晦朔
　之間初一晚最好㸔起日纔西墜㣲茫之月亦隨以
　墜至初二便相隔㣲闊初三生明以後相去漸逺直
　至十五日月對望則是日行速進而逺至半天月行
　不及日而退亦逺半天矣自十六至月晦日行全逺
　盡一天月行全不及亦盡一天則日進盡本數月退
　盡本數而又復相㑹
邵子曰一嵗之閏六隂六陽三年三十六日故三年一
閏五年六十日故五嵗再閏十九年二百二十八日故
七閏無餘分
　歷法十九年為一章七閏得二百二十八者閏法所
　起也置閏之法起於日月之行不齊日一日行天一
　度月一日行天十三度十九分度之七其十三度為
　一年十二周天之數餘七分則為閏故閏法以七與
　十九相取以十二乗七得八十四(七年之/月數)以十二乗
　十九得二百二十八(十九年/之月數)故年中取月日中取時
　則又以八十四為七分以二百二十八為十九分今
　自一時積之一日餘七分(以一月三十日之數乗之/計二百一十分十二月則)
　(二千五百二十分/滿十九分為一時)年得一百三十二時(十一/日)餘十二
　不盡若以十九年之數乗之得四萬七千八百八十
　分如法除折每年得一十一日餘十二分盡十九年
　共得二百九日餘二百二十八分則一日十二時之
　分數通為二百十日故十九年七閏無餘分今欲求
　年年置七分滿十九分而為閏則知當閏之年復以
　十二月數乗一年之數年得八十四分滿二百二十
　八為閏則知置閏之月欲求日日置閏七分滿十九
　而得閏一時則知閏朔之日復以十二時之數乗一
　日之數日得八十四分滿二百二十八分而得閏一
　時則知合朔之時七與十九相取者閏法之粗八十
　四與二百二十八相取者閏法之宻閏本竒數積於
　七滿於十九故七與十九自相乗除皆得一百三十
　三月與時法既衍十二以乗當衍十二以除故得二
　百二十八其一月之分一章之日皆二百一十所以
　繫辭言歸竒於扐以象閏而先天日數用一百三十
　三星數用一百五也閏本天之竒數而以月求之故
　知陽以隂為節而隂陽相為體用也二百二十八而
　十之又偶之則四千五百六十萬四分歷一元之數
　也
又曰日以遲為進月以疾為退日月一㑹加半日減半
日是以為閏餘日一大運而進六日月一大運而退六
日是以為閏差
　天左旋日月右旋(其度數/說見前)月一月一周天皆為徒行
　其及日者在最後之二日半而常在日之後故日遲
　而反為進月疾而反為退也日月三十日一㑹實二
　十九日半盖月本二十九日半日本得三十日半而
　皆以為三十日故也故一㑹而日加半日月减半日
　加半日者日一嵗本多於月六日而又加六日減半
　日者月一嵗本虧於日六日今又減六日以所加減
　積之是為閏餘也日月一大運進退十二日得三年
　一閏五年再閏是為閏差八年三閏十年四閏十三
　年五閏十六年六閏十九年七閏自此推之徃來不
　窮謂之通子雲有言嵗寧恙而年病嵗寧者數足年
　安嵗恙者年病而閏以償之也
朱子曰閏以中氣為定
　中氣只在本月若䟎得中氣在月盡後月便當置閏
　也斗指所建為中氣日月所在斗指兩辰之間(日月/㑹處)
　若無中氣則置為閏斗柄左移日月右轉辰與建常
　相合也
周天分界過宫分秒
　王氏炎曰以周天度數分配十二宫過宫各有分數
　百秒為分百分為度嵗必三百六十五日令三時而
　交春是合周天之度月必三十日令五時而交節是
　合一宫之度度猶界限天輪有分界之限日一日止
　行一度故三百六十五日二十五刻方能行徧天之
　分界月行十三度有竒(星家謂十三/度舉大數)月一月一周天
　行遍天之分界一月不必三十日月有小大以五十
　九日分為兩月則再周矣大率二十九日半强一周
　天五十九日强而兩周天愚謂古今歷家只推筭得
　箇隂陽界限爾所以孔子不言歷止曰行夏之時也
又曰天左旋之說如以大輪在外以小輪載日月在内
大輪轉急小輪轉慢雖都是左轉則有急有慢便覺日
月似右轉了
　天體天運日度月度當分四輪看易曉今以大輪如
　天之運於外所謂天包地外平運而舒以見天度四
　分之一而有餘小輪載日月於内小輪又小於天故
　内轉而縮月行又後於日而遲度四分之一而不足
　也故日不及天一度月不及日十二度有竒外以包
　内外寛内縮其行度遲速體段自是如此分四以觀
　瞭然矣徃年曽見友人吳九霞作為一圖亦合此意
　外一暈紀周天之度以為天體第二暈以天自角起
　一日一周天而又過角一度第三暈日亦自角起徤
　次於天一日一周無過度依舊到角處恰好所以不
　及天一度日一日退一度退盡本数天一日進一度
　又到本處與天度合是為一朞第四暈月行遲不及
　日十二度三百四十六分半積二十九日過半月不
　及日之度三百六十五度二百三十五分月又退盡
　本數遂與日㑹而成一月十二㑹計月欠日度五日
　五百九十二分以朔虚合氣盈一嵗共餘十日令八
　百二十七分以起閏今不記其詳或問曰康節藏閏
　顯閏之説是如何曰其詳未易言也姑以目前言之
　　一年三百六十日而餘分六日藏於六甲之中是六
　甲兩月之中藏了一日六六三百六十中藏了六日
　顯閏者自開物至閉物十分用七去交數者三三百
　六十本用二百四十得二百五十二日以閏數十二
　顯乎二百四十之外
朱子曰太史公厯書是說太初顓帝四分厯劉歆改為
三統厯一行大衍厯最詳偹五代司天考亦簡嚴是七
百二十加去皆止用二三年即差古今厯惟康節厯用
十二萬九千六百分大故宻也
　謹疏前代厯法於後四分厯者顓帝本連山首艮之
　易而作也祖河圖數十衍為百百分四箇二十五以
　應天數四分度之一也秦用此厯建亥為正至漢武
　帝改為太初太初厯者武帝即位唐都落下閎等所
　作也以建寅為正改元封七年丁丑為太初元年而
　曰嵗名閼逢(甲/)攝提格(寅/)月名畢聚日甲子夜半朔
　旦冬至者謂武帝改元上合顓帝甲嵗起厯之元以
　應合璧連珠之瑞爾非其年即甲寅也三統厯者劉
　歆改太初厯而作也三三而九九九八十一是為統
　母黄鍾為天統一甲子元首林鍾為地統二甲辰元
　首太蔟為人統三甲申元首元與太初同起黄鍾之
　律(詳見前/𤣥圖註)太𤣥厯者漢揚雄所作也與太初顓厯相
　應太初以九九衍數四分之洛書總實之數也顓以
　十十衍數四分之河圖虚中之數也太初以八十一
　為日法者九九也太𤣥以七十二為日法者八九也
　太初以三十二為秒法者八四也太𤣥以三十六為
　秒法者九四也以𤣥比初分於九而減一秒於九而
　加一同得二千五百九十二秒始雖異而終則同(詳/見)
　(卦/氣)大衍厯者唐一行之所作也自漢至隋厯皆從律
　一行専倚大衍本乎卦氣即河圖虚中之數取四方
　一六二七三八四九之合以象四時取虚中五與十
　合以為衍母取九六七八之老少為用爻數通乎六
　十䇿數行乎四百二十是大衍為天地之樞後之作
　者不能易也顯徳通天厯者五代王朴之所作也歐
　公筆之於司天考斬然自立一家陽三十六策隂二
　十四䇿陰陽數合而化成同得七十二重之得七百
　二十又重之得七十二萬又重之得七千二百萬而
　元紀生元則嵗月日時皆甲子日月五星合在子當
　盈縮先後之中而七政齊矣愚謂古今厯法前莫如
　漢太初後莫如唐大衍二厯同起河圖中間諸家厯
　法不過損益之而已六律用洛書數起竒八卦用河
　圖數起偶取用雖不同率皆後天易也時則先天圖
　隠而未出先天厯者邵子皇極經世之所由作也其
　法本於天干地支相乗日甲月子星甲辰子謂之四
　象大數則謂之元㑹運世小數則謂之嵗月日辰日
　甲一統月子十二星甲三百六十統辰子四千三百
　二十凡三十六甲均布於十二辰每辰皆得三百六
　十先天厯與後天厯不同除閏計之一元十二㑹三
　百六十運四千三百二十世一十二萬九千六百年
　此朱子所以極稱康節之厯愚序諸家之厯以此終
　焉程子亦曰厯上若通理所通為多獨邵堯夫立差
　法冠絶古今却於日月交感之際以陽盈陰虧求之
　遂不差只於這裏易差了
　　　象數
　河出圖而八卦畫陰陽始有象洛出書而九疇叙五
　行始有數象非偶不立數非竒不行二者可以相有
　而不可以相無朱子曰天地只是不㑹説倩聖人出
　来説若天地㑹說想見更說得好如河圖洛書便是
　天地畫出底易伏羲仰觀俯察見天地間無非易而
　河圖之出適契其心故因之以畫卦後世象數之學
　不明者有由矣漢上朱氏曰商瞿學於夫子自丁寛
　而下其流為孟喜京房至唐猶可攷一行集二家之
　易論卦氣納甲五行之類皆同出周易大傳繫辭説
　卦爾後馬鄭荀虞各自名家去象數之原猶未逺至
　魏王弼與鍾㑹同學盡去舊說雜以老莊専尚文辭
　不復推原大傳所自來天人之道於是分裂
易大傳曰河出圖洛出書聖人則之
　朱子曰孔安國云河圖者伏羲王天下龍馬出河遂
　則其文以畫八卦洛書者禹治水時神龜負文而列
　於背有數至九禹遂因而第之以成九類愚按天地
　開闢之初太極混淪象數未顯此河圖洛書天所以
　開聖人也語曰河不出圖易曰河洛出圖書書曰天
　球河圖則知圖書乃天地自然之文古今以為瑞物
　非人力之所為也後世有肆為怪誕者如顧野王以
　洛書農用敬用十八字為神龜之所負班固以初一
　至六極六十五字為洛書之本文唐孔氏曰天語簡
　要不應叮嚀曲折如是也惟孔安國之言極稳故朱
　子取之(農用敬用初一至/六極俱載洪範)
　　寧按註文所謂太極混淪是指混元未判之氣與
　　易有太極之㫖不同辨見太極篇總論下吳文正
　　公云混元未判之氣名為太一不名為太極禮運
　　所謂禮本於太一分而為天地是已朱子易賛云
　　太一肇判隂降陽升不言太極而言太一是朱子
　　之有特見也○又按吳文正公云河圖自一至十
　　五十五㸃之在馬背者其旋毛之圏有如星象故
　　謂之圖非五十五數之外别有所謂圖也洛書自
　　一至九四十五畫之在龜背者其背文之坼有如
　　字畫故謂之書非四十五數之外别有所謂書也
　　馬背之旋毛如星㸃龜背之坼文如字畫至今尚
　　然特無自一至十及自一至九之數爾
又曰天一地二天三地四天五地六天七地八天九地
十天數五地數五五位相得而各有合天數二十有五地
數三十此所以成變化而行鬼神也
　朱子曰此夫子所以發明河圖之數也其位一六下
　二七上三八左四九右中五為衍母次十為衍子次
　一二三四四象之位次六七八九四象之數二老位
　西北二少位西南其數各以類而交錯於外且曰相
　得有合四字該盡河圖之數愚按天數者五竒之積
　地數者五偶之積一得二為偶三得四為偶五得六
　為偶七得八為偶九得十為偶各以竒偶相從兩兩
　相得如兄弟者所以循其序而不容紊也一合六為
　水二合七為火三合八為木四合九為金五合十為
　土各以隂陽相配兩兩如夫婦者所以合其情而不
　容間也又如十干亦然甲陽得乙隂為木甲去合己
　又化土丙陽得丁隂為火丙去合辛又化水戊陽得
　己隂為土戊去合癸又化火庚陽得辛隂為金乙來
　合庚又化金壬陽得癸隂為水丁來合壬又化木皆
　是兩其五行而合于一也(此下原有一節凡四十七/字辭理欠明白反覺纒繞)
　(刪之則上/下文暢)天地其合之大者一三五七九合為天數
　而不離乎五二四六八十合為地數而不離乎五二
　五妙合生人生物總之為五十有五五者中也中則
　變變則化其道不窮一變六化二化七變三而八四
　而九五而十變則化化則變竒偶生成屈伸徃來皆
　不出於河圖天地五數之内豈若後世之言鬼神言
　變化而流於荒誕者比哉
　　寧按朱子云聖人製作所由初非一端然其法象
　　之規模必有最親切處如鴻荒之世天地之間隂
　　陽之氣雖各有象然初未嘗有數至於河圗之出
　　然後五十有五之數竒偶生成燦然可見此其所
　　以深發聖人之獨智又非泛然氣象之所可得而
　　擬也
朱子曰河圗以五生數統五成數洛書以五竒數統四
偶數
　朱子謂生數皆在内生者天地之心成數皆在外成
　者天地之功斯言至矣愚按河圖以生成分隂陽一
　二三四五生數屬陽居内六七八九十成數屬隂居
　外以生統成以内合外中為主而外為客所謂體之
　有常而同居其方也洛書以竒偶分隂陽一三七九
　居四正位配四陽卦二四六八位四隅偏配四隂卦
　以竒統偶以尊臨卑正為君而側為臣是謂以數之
　變而各居其所也然二圖常變不可拘一在圖則少
　隂老陽不動而少陽居南當乾位老陽居西當坎位
　不恊夫生卦之序在書則老陽居南當乾少陽居西
　當坎反協夫生卦之序所謂常中有變變中有常其
　妙處不可窺也(寧按已上註文謂河圖以五生數屬/陽五成數屬隂謂洛書四正位配四)
　(陽卦四隅配四隂卦又謂河圖不協生卦之序洛書/反協生卦之序校之朱子啟蒙多齟齬不合又按篇)
　(内所列條欵雖詳學者觀之恐難貫穿故存/此章原註于右别為總論于左以見得失云)
　　總論夫有象則有數而理寓其中自開闢以來則
　　然矣逮夫河出圖洛出書然後有以發聖人之獨
　　智而盡顯其妙焉此河圖洛書所以為數之宗也
　　數之所起一隂一陽而已矣陽數竒屬天而象圓
　　隂數偶屬地而象方圓者徑一圍三三各一竒故
　　參天而為三方者徑一圍四四合二偶故兩地而
　　為二三二之合則為五矣故圖書之数皆以五居
　　中也圖以生數為主故一二三四五居于内六七
　　八九十居于外天以一生水一得五為六故地以
　　六成之而一六共宗居北地以二生火二得五為
　　七故天以七成之而二七為朋居南天以三生木
　　三得五為八故地以八成之而三八同道居東地
　　以四生金四得五為九故天以九成之而四九為
　　友居西天以五生土五得五為十故地以十成之
　　而五十相守居中生數在内成數在外既各以類
　　而同處其方在内為主在外為客又各以類而相
　　統不亂此所謂道其常數之體也以隂陽老少論
　　之則老陽居一而其數則九少隂居二而其數則
　　八少陽居三而其數則七老隂居四而其數則六
　　陽主進由少陽之七進而上之踰八而至九則其
　　進極矣故為老陽隂主退由少隂之八退而下之
　　踰七而至六則其退極矣故為老隂進則饒故老
　　陽之九饒於八少陽之七饒於六退則之故老隂
　　之六乏於七少隂之八乏於九此隂陽老少進退
　　饒乏之正也然一為老陽之位其外則老隂之數
　　居之二為少隂之位其外則少陽之數居之三為
　　少陽之位其外則少隂之數居之四為老隂之位
　　其外則老陽之數居之此又隂陽老少互藏其宅
　　之變也以生出之序言之則始下次上次左次右
　　以復于中而又始于下也以運行言之則東方三
　　八木生南方二七火南方火生中央五十土中央
　　土生西方四九金西方金生北方一六水左旋一
　　周而水復生木也以對待言之則北方一六水克
　　南方二七火西方四九金克東方三八木是生生
　　之中而有克制相成之義焉本之以畫卦則虚其
　　中之五與十者太極也竒數二十偶數二十者兩
　　儀也以一二三四為六七八九者四象也析四方
　　之合以為乾坤離坎補四隅之空以為兊震巽艮
　　者八卦也此所謂虚其中以作易是也若夫洛書
　　則五居中而以竒數為主一三七九各居中五本
　　方之外而二四六八亦各以類而附竒數之側正
　　者為君則側者為臣所謂主於陽以統隂而肇其
　　變數之用也然其數之縱横十五則皆以七八九
　　六迭為消長而得之一居正北得五為六而與南
　　方之九迭為消長四居東南得五為九而與西北
　　之六迭為消長(六進為九則九長而六消九/退為六則九反消而六又長)三居
　　正東得五為八而與西方之七迭為消長二居西
　　南得五為七而與東北之八迭為消長(七進為八/則八長七)
　　(消八退為七則八/反消而七又長)虚其中五則縱横皆十而一含
　　九二含八三含七四含六叅伍錯綜無適而不遇
　　其合焉此變化無窮之所以為妙也其陽數之次
　　則首北次東次中次西次南其隂數則首西南次
　　東南次西北次東北也合而言之則首北次西南
　　次東次東南次中次西北次西次東北而究于南
　　也其運行則一六水克二七火二七火克四九金
　　四九金克三八木三八木克中央土右旋一周而
　　土復克水也以對待言之則東南方四九金生西
　　北方一六水東北方三八木生西南方二七火是
　　克制之中而有生生不窮之理焉大禹則之以叙
　　疇也則一為五行二為五事三為八政四為五紀
　　五為皇極六為三徳七為稽疑八為庶徴九為福
　　極皇極居中而八者各以其次列於外焉所謂則
　　洛書者總其實是也若以易儗之則虚其中五亦
　　太極也竒偶各二十亦兩儀也一二三四而含九
　　八七六縱横十五而互為七八九六亦四象也四
　　方之正以為乾坤離坎四隅之偏以為兊震巽艮
　　亦八卦也河圖之一六為水二七為火三八為木
　　四九為金五十為土則固洪範之五行而五十五
　　者又九疇之子目也(九疇子目五行五五事五八/政八五紀五皇極一三徳三)
　　(稽疑七庶徴十福極/十一總五十五也)是則洛書固可以為易而河
　　圖亦可以為範矣(此即漢劉歆經/緯表裏之說)豈非二者數有
　　同異而理無不同耶盖自其異者而論之河圖主
　　全故極於十而竒偶之位均計其實則竒少偶多
　　者(五竒數共二十五/五偶數共三十)陽一而隂二體數然也洛書
　　主變故極於九而已其位與數皆竒贏而偶乏者
　　(一三五七九竒數二十/五二四六八偶數二十)用數主乎陽也二者皆虚
　　其中而竒偶均者(一三七九竒數二十/二四六八偶數二十)是又異而
　　同矣故以河圖而虚十則洛書四十有五之數也
　　虚五則大衍五十之數也積五與十則洛書縱横
　　十五之數也以五乗十以十乗五則又皆大衍之
　　數也洛書之五又自含五則得十而通為大衍之
　　數矣積五與十則得十五而通為河圖之數矣茍
　　明乎此則横斜曲直無所不通河圖洛書又何有
　　先後彼此之間哉嗟夫易與範聖人之所作也天
　　道備於上人事備於下有未易言者況河圖洛書
　　易範之所出也豈易言乎盖自孔子後千五百年
　　未有能臻其奥者至宋濓洛諸君子始以明理之
　　學接孔孟不傳之緒而邵子獨闡先天之秘因數
　　以明理得伏羲之㫖尤多然亦必待文公朱夫子
　　貫理數而一之而易本義啟蒙二書並作然後易
　　範垂世之典與夫河洛自然之文莫不燦然大明
　　於天下後之諸儒有志於窮古典而探化原者咸
　　宗二書以為入道之階其間盖有増註發明以輔
　　翼朱子者矣然猶未免有可議者焉如玉齋胡氏
　　之釋啟蒙也謂河圖五生數屬陽五成數屬隂又
　　謂洛書四正配四陽卦四隅配四隂卦竊以朱子
　　之言訂之則有未然者朱子論隂陽數本之易大
　　傳以一三五七九為天數屬陽二四六八十為地
　　數屬隂論配卦則本先天方位以四正為乾坤離
　　坎四隅為兊震巽艮於名義各當矣後儒何得而
　　異其說乎玉齋又謂河圖象之列於西南者不協
　　所生之卦洛書象之列於四方者悉協所生之卦
　　是又拘拘於求合非法象之自然故有窒塞而難
　　通者豈朱子釋經之㫖乎予昔讀啟蒙考諸儒所
　　釋固嘗致疑於斯矣及觀魯齋天原發㣲其論河
　　圖多與玉齋符合雖知二說同出一源而予之疑
　　益甚忽憶徃年嘗収得雲峯胡先生寫本啟蒙通
　　釋藏於家而未暇讀因用意搜檢遂於舊書中尋
　　出急閱而玩之凡玉齋之言發明至到者悉採入
　　無遺獨於予所疑如前所陳者並無所載於是服
　　雲峯之髙見有以先得我心之同然者而所疑頓
　　釋雲峯又云析四方之合以為乾坤離坎補四隅
　　之空以為兊震巽艮亦謂其象其數有如此耳曷
　　嘗拘拘曰以一補東北隅為震以二補東南隅而
　　為兊哉魯齋引鄭氏之言亦云聖人因河圖而畫
　　卦因洛書而叙疇亦曰彼有是理我有是事耳豈
　　擬規以畫圓模矩而作方之謂耶二子之言其得
　　朱子之意矣雖然朱子之論其見於啟蒙者𢎞綱
　　大㫖固為明備然問答之多端辭㫖之曲折恐非
　　後學所能盡測魯齋所述條欵雖詳而難見體統
　　所採諸說雖多補益然亦有穿鑿失義者其可不
　　為之明辨乎用是本啟蒙之論撮其關於大體而
　　稍取諸說之善者輔之櫽括其辭著為總論使之
　　燦然有倫坦然易見初學觀之或可為行逺升髙
　　之一助云
　　(予既為此論其左方所列條欵有與捴論同者則/於下明註云義見捴論其未入捴論條欵則以魯)
　　(齋所輯註文與雲峯啟蒙通釋互相叅/考有彼善於此者則依雲峯所取易之)
邵子曰圓者星也厯紀之數其肇於此乎(依雲/峯註)
　　寧按玉齋胡氏曰唐律歷志僧一行作歷本義曰
　　天數始於一地數始於二合二始以定剛柔天數
　　中於五地數中於六合二中以定律歷天數終於
　　九地數終於十合二終以紀閏餘朱子曰二始者
　　一二也一竒故為剛二偶故為柔二中者五六也
　　五者十干六者十二辰也二終者九與十也閏餘
　　之法以十九嵗為一章姑借其說以明十數之為
　　河圖爾雲峯曰二中之說人但知天數中於五地
　　數中於六故二其五為天干二其六為地支殊不
　　知天無十故一與九為十二與八為十三與七為
　　十四與六為十而中之五者固存此十干之所起
　　也地無一故二與十為十二三與九為十二四與
　　八為十二五與七為十二而中之六者固在此十
　　二支之所起也
又曰方者土也畫州井地之法其放於此乎
　朱子曰州有九井九百畆是所以畫州井地也愚按
　方者洛書之文地有四方書皆以陽數居四正位方
　里而井之象書以九為主亦井九百畆之象天錫九
　疇禹因治水而得此書所以開之俾之别九州任土
　作貢而盡力乎溝洫也禹成九功而為天下萬世利
　者於以知九章之書為大
又曰圓者河圖之數方者洛書之文故羲文因之而造
易禹箕叙之而作範也
　　說見辨正總論及下文先後天八卦章
朱子曰一至十為河圖虚其中以為易
　　說見前辨正總論
又曰一至九為洛書實其中以為範
　　說見前總論下魯齋又云實其中者即五皇極以
　　為之本也唐孔氏曰皇極不言數以其該統九疇
　　以一統八而位乎中央也
又曰圖書皆以五居中
　　寧按朱子云河圖以五生數為主故其中之所以
　　為五者亦具五生數之象其下一㸃天一之象其
　　上一㸃地二之象其左一㸃天三之象其右一㸃
　　地四之象其中一㸃天五之象洛書以竒數為主
　　故其中之所以為五者亦具五竒數之象其下一
　　㸃亦天一之象其左一㸃亦天三之象其中一㸃
　　亦天五之象其右一㸃則天七之象其上一㸃則
　　天九之象○雲峯胡氏曰先言圖書皆以五居中
　　是因天圓地方之象而生參兩之數是數因象而
　　生中五之體所以立也至於論中五之數自具四
　　圍之象是象因數而具中五之用所以行也或數
　　倚於象或象寓於數象與數相為體用又如此又
　　按中五起數見前總論
朱子曰隂陽老少互藏其宅又曰七八九六之數不同
　董盤澗云一者老陽之位六則老隂之數而一中含
　九已藏了老陽之數在裏四者老隂之位九則老陽
　之數而四中含六已藏了老隂之數在裏二少亦然
　使隂陽不互根而藏其宅則造化之機息矣又七九
　為陽陽主進由少陽七進至於八之上則進極而為
　老陽九更沒去處了陽極生隂故六八為隂隂主退
　由少隂八退至於七之下則退極而為老隂六亦無
　去處了故隂極而陽又生焉少者老老者變而少者
　又進焉亦造化不窮之機也然陽進則饒故老陽饒
　於八少陽饒於六陽數常盈也隂退則乏故老隂乏
　於七少隂乏於九隂數常縮也
又曰洛書從横十五迭為消長
　　寧按縱横消長見前總論下魯齋又引邵子震以
　　長之乾以分之巽以消之坤以翕之四句而演其
　　義詳邵子所言乃先天卦畫之消長非洛書本㫖
　　今不載
或問朱子曰河圖與卦畫不相類伏羲何以則之而畫
卦
　　寧按此章原註議論纒繞未免有疵不及載録今
　　採雲峯胡氏云則河圖者不過謂易之畫一而二
　　二而四四而八河圖虚五與十即太極之一也五
　　與十之外陽儀二十隂儀二十一而二也以一二
　　三四為六七八九者二而四也就此四象之中析
　　四方之合為乾坤坎離補四隅之空為兊震巽艮
　　四而八也亦謂其象其數固皆如此耳曷嘗拘拘
　　然曰以一補東北隅而為震以二補東南隅而為
　　兊哉唯後之學者不能不拘拘於此也謂河圖析
　　合補空而其隂陽老少若有不合者反易圖書之
　　論自是起矣
傳曰河圖洛書相為經緯八卦九章相為表裏
　朱子曰五十五為體而四十五之變可推合而言之
　河圖有九疇之象洛書有五行之象河圖是常數洛
　書是變數生數統成數為常數之主竒數統偶數為
　變數之用河圖以生數為主洛書以竒數為主河圖
　表可以畫卦裏可以叙疇洛書表可以叙疇裏可以
　畫卦河圖以生成合隂陽合者未嘗不分故内外之
　文有主賔之辨洛書以竒偶分隂陽分者未嘗不合
　故對待之中有流行之妙其曰經緯者非是以上下
　為經左右為緯也盖經言其正緯言其變也其曰表
　裏者非是指此為裏彼為表也盖言圖中有書書中
　有圖也圖書互為正變在所主何如耳主圖而言圖
　為正書為變主書而言書為正圖為變表裏亦然
朱子曰圖書之數與位皆三同而二異(此章依雲/峯採註)
　　寧按啟蒙論三同二異有云盖陽不可易而隂可
　　易成數雖陽固亦生之隂也玉齋胡氏曰陽不可
　　易専指一三五隂可易統指二七四九成數雖陽
　　指七九固亦生之隂指七為二生數之隂九為四
　　生數之隂也天台董氏曰成數雖陽固亦生之隂
　　者如子者父之隂臣者君之隂劉氏曰圖之一三
　　五七九皆竒數陽也一三五之位不易七九之位
　　易者亦以天地之間陽動主變故也然陽於北東
　　則不動於西南則互遷者盖北東陽始生之方西
　　南陽極盛之方陽主進數又必進於極而後變也
　　雙湖胡氏曰自二圖並觀使東北二方之數相易
　　亦不過有相生而無相克至西南二方之數相易
　　則金乗火位火入金鄉有相尅制之義焉此造化
　　所以必易二方者正以其相尅之象也雲峯胡氏
　　曰陽不可易而隂可易専以生數言也盖謂洛書
　　視河圖北東不易而西南易北東一三陽數不可
　　易而西南二四隂數可易也獨觀河圖則北東自
　　一而三水生木下生上也西南自二而四火克金
　　上克下也一圓而三生數之中又自有相生之象
　　二方而四生數之中又自有相克之象相生則有
　　不易之體相克故有變易之用如四時春屬木中
　　央屬土冬屬水其體不易夏屬火秋屬金夏變而
　　秋其用不能不易初不待圖變為書而後見也合
　　圖與書並觀之則南本火位而金居之西本金位
　　而火居之水木不變而金火通變盖金入於火不
　　别於火火能煉金乃别其金火金通變之妙固有
　　如此者也
節齋蔡氏曰易主象範主數河圖數偶偶者對待故易
本二氣洛書數竒竒者流行故範本五行
　偶者静静以動為用故河圖之位合皆竒一合六二
　合七三合八四合九五合十竒者動動以静為用故
　洛書之位合皆偶一合九二合八三合七四合六是
　故易之吉㐫主乎動則河圖者動由乎我所以知㡬
　而先吉故曰先天範之吉㐫見乎静静者必以動而
　後成則洛書者動順乎天惟能明吉㐫而已故曰後
　天氣有二而行有五一三五七九者陽之行也故夫
　子總天之五數得二十五二四六八十隂之行也故
　總地之五數得三十二非五不能變化五非二不能
　自行言隂陽所以成變化行鬼神者在乎五五者五
　行也天地隂陽對待之定體自一至十者隂陽流行
　之次序分為竒偶則一三五七九為陽二四六八十
　為隂列為先後則一二三四五生數為陽六七八九
　十成數為隂數行乎隂陽而形未定象著乎隂陽而
　形已成象隂静也數陽動也太極非静非動而主乎
　静太極之前象數不可分先後及其動而生陽數為
　始而象亦自此始静而生隂象方成而數亦至此成
　隂陽分合動静不同主立而言静則二(對待/之時)動則一
　(流行/之時)主行而言静則一(隂陽/合徳)動則二(先陽/後隂)愚按此段
　精妙讀者宜加思焉
伏羲本河圖以畫先天横圖
　横圖以一二三四五六七八順卦序自右至左而數
　之與圓圖一逆一順不同老陽居一分之為乾兊少
　隂居二分之為離震少陽居三分之為巽坎老隂居
　四分之為艮坤(此下原有一節又自下而/上取竒而碍理今不載)於太陽□
　之上生一竒一偶則為乾兊於少隂□之上生一竒
　一偶則為離震於少陽□之上生一竒一偶則為巽
　坎於太隂□之上生一竒一偶則為艮坤此先天横
　圖也自一至八本為生卦之次序而已
伏羲本河圖以畫先天圓圖
　朱子曰六十四卦横圖震巽復姤正在中間却就中
　間摺轉以作圓圖先自震復而却行以至於乾乃復
　自巽姤而順行以至於坤便成圓圖而春夏秋冬晦
　朔弦望晝夜昏旦皆有次第此作圖之大㫖也又曰
　横圖皆順數方圖一向皆逆圓圖只一半逆(詳見左/右篇)
先天八卦合洛書數
　　寧按節齋謂先天八卦合洛書數註文以老陽九
　　為乾在正南四為兊在東南少隂三為離在正東
　　八為震在東北少陽二為巽在西南七為坎在正
　　西老隂一為坤在正北六為艮在西北又謂後天
　　八卦合河圖數以一六水坎居北二七火離居南
　　三八木震三居東巽八居東南四九金兊四居正
　　西乾九居西北五與十者艮五居東北坤十居西
　　南貫乎中宫而為土詳此是以某數配某象某數
　　配某卦拘拘然以求合而未免於不合依雲峯所
　　論在所不取前總論中已辨之矣篇内註文似此
　　者多刪去姑録此以見例
後天八卦合河圖數
　　說見上
圖書隂陽竒偶相錯
　圖以一二三四含七八九六而為十書以一二三四
　對七八九六而為十十即二五也二者之數皆以乗
　五而生得五而成也老陽之位一而在北一而含九
　而成數却在西少隂之位二而在南二而含八而成
　數却在東少陽之位三而在東三而含七而成數却
　在南老隂之位四而在西四而含六而成數却在北
　所以互為生成也若書數則直相對而已一與九對
　北而南也三與七對東而西也位之四正也四隅又
　各自為對東北角對西南角二與八也東南角對西
　北角四與六也亦互相經緯也書與圖皆各各藏十
　于中者亦兩其五行以相成也董氏止以四象之位
　與數言之亦善
朱子曰易乃伏羲之所先得乎圖而初無待於書範則
禹之所獨得乎書而未必追攷於圖爾
　鄭氏曰聖人因河圖而畫八卦因洛書而叙九疇豈
　儗規而畫圓模矩而作方之謂邪彼有是理此有是
　事方伏羲據圖畫卦之時不必預見洛書而其數遂
　與之合大禹據洛書叙九疇之時亦不必追攷河圖
　之數而求與之合而自無不合也
濮上陳希夷先生傳授
　希夷先生名摶以數學授穆脩伯長脩授李之才之
　才授邵康節遂著皇極經世書伯長又以太極圖傳
　周濓溪敦頥朱漢上曰敦頥授二程是時張載講學
　於二程邵雍之間故敦頥作通書程頥作易傳載造
　太和三兩篇又以象學授种放放授廬江許堅此一
　枝傳於南方也或曰先天方圓二圖始於麻氏心悟
　朱子明其不然謂圖皆伏羲所自作但有卦畫無言
　語文字孔孟沒後為方士所秘至希夷始傳云
蔡西山曰圖書之象自漢孔安國劉歆魏關朗子明有
宋康節先生邵堯夫皆謂如此至劉牧始兩易其名而
諸家因之故今復之悉從其舊
　古今傳記自孔安國劉向父子班固皆謂河圖授羲
　洛書授禹關子明邵康節皆以十為河圖九為洛書
　而九宫之數戴九履一左三右七二四為肩六八為
　足正龜背之象也朱子曰讀大戴禮書又得一證甚
　明其明堂篇有二九四七五三六八一之語鄭註謂
　法龜文也然則漢人固以九為洛書矣胡為劉牧臆
　見以九為河圖十為洛書悉反先儒之說託言其圖
　出於希夷不立文字謂許堅傳於諤昌諤昌傳於劉
　牧世多祖其說流傳天下今觀漢上著為易傳蜀人
　張行成著為七易他如蒲陽鄭氏之類皆用其說悉
　未經刋正以前者至朱夫子出始與西山蔡隠君共
　訂證之以十為河圖九為洛書一還其舊天下信之
　然劉牧之說亦不可不知今摭一二于後云其引大
　傳以為二者皆出於伏羲之世不必言授羲假使後
　世不見繫辭十三卦之文必以六十四卦重於文王
　後世不見洪範天錫之文必以為九疇叙於箕子豈
　知取豫取夬已具於文王作卦之前而司徒司空之
　官已見於舜命九官之日是知圖書皆上世已有但
　使羲則畫之禹法而陳之爾愚謂此說未為不是但
　謂洛書不出於禹治水時則天乃錫禹洪範九疇一
　句有妨爾近辛未科劉夢薦用此說居南宫第一時
　多祖文公圖書說者反居後且謂禹貢言道洛而不
　言得書舜典言恵疇而不言九疇天錫禹者天啟之
　爾劉牧又曰天地五十五數河圖四十五虚十數而
　不用者以四隅四正皆合而得十又合中央之五而
　縱横皆十五亦五十五也而五數不用者天一加五
　為六地二加五為七天三加五為八地四加五為九
　天五加五為十故曰地十成之也又八卦之數三十
　六虚九數而不用者乾與坤數九也震與巽數九也
　坎與離艮與兊數皆九也何獨疑九數之不可為河
　圖而十數之不可為洛書也四正皆竒陽也四隅皆
　偶隂也所謂獨隂不生獨陽不成必一竒一偶而後
　造化生焉又曰一之為數在天為一在日為甲象為
　六之中數卦為坎之中爻在重卦為初九在復為陽
　爻在辰為建子在五行為水律為黄鍾一者定位也
　五十去一則一在四十九中四十九又去一則一在
　四十八中凡有數未嘗無一一之所在無徃不為萬
　物祖執此不失是謂執天地之機其說頗有理愚録
　此於象數終者以見其說當時與圖書盛行但不合
　顛倒而錯置之爾學者亦不可不知
　
　
　
　
　
　
　
　天原發微卷四上
欽定四庫全書
　天原發㣲卷四下　　　　宋　鮑雲龍　撰
　　　　　　　　　　　　明　鮑寧　辨正
　　　先後
　先天後天之説歷四聖四賢而後其説始備四聖者
　伏羲畫卦先天也文王演易周公爻辭後天也孔子
　十翼兼先後天也四賢者濓溪也程叔子也邵子獨
　闡先天之學朱子貫而一之於是易道大明於天下
　矣非四聖四賢相繼迭作天下其猶夜行乎
朱子曰康節有詩云若論先天一事無後天方要著工
夫又曰天意無他只自然自然之外更無天亦此意也
　潘氏曰先天一事無予因格物而得之矣昔童時日
　候雞雛之出母初未嘗喙氣數才足便横迸裂開若
　稍不利用手略助之則其子下來便不長進以見得
　這裏一毫人力有不能與愚曰一二三四五天地之
　生數先天也六七八九十天地之成數後天也或曰
　無極而太極其先天乎太極而隂陽其後天乎以類
　推之則未發之中先天也發而中節後天也開物先
　天也成物後天也貞而元先天也亨而利後天也(此/下)
　(原有而貞之中又自有先後前一半子屬隂先/天也後一半子属陽後天也凡二十七字合刪)先天
　後天無事不然無物不然黙而觀之思過半矣豈特
　卦畫而已哉蔡氏曰寒暑也晝夜也生物之隂陽也
　屈伸消長無不變先天也陽之所以為陽皆動而無
　體也氣形也䰟魄也物生之隂陽也則陽能變隂不
　能變後天也隂之所以為隂皆靜而有體也伏羲之
　卦先天也天之氣也文王之卦後天也地之物也
　　寧按聖人作易自初未有畫説到六畫滿處邵子
　　謂先天之學卦成之後各因一事推説邵子謂後
　　天之學先天是上半截事後天是下半截事開物
　　為先天成物為後天出於自然不待思慮安排為
　　先天出於效法為後天大意如此而已魯齋學問
　　浩愽敷演先後之義太詳反不免有失如靜動篇
　　第四條註云先天反本復靜曰坤在一日則亥時
　　在一年則十月在一元則太極未動之際此條註
　　云前一半子屬隂為先天後一半子屬陽為後天
　　竊詳一日亥時一年十月與夫子前一半正是隂
　　靜之終閉物之極何名為先天子後一半乃一陽
　　初動為開物之源何名為後天又以無極而太極
　　為先天以太極而隂陽為後天如此則伏羲畫卦
　　無非隂陽也何以為先天乎觀魯齋此三節即邵
　　子坤復之間為無極全是主靜之意以之分屬先
　　後天恐未當學者宜詳之
春秋傳曰先天而天弗違志壹之動氣也後天而奉天
時氣壹之動志也
　横渠説氣與志天與人有交勝之理聖人在上而下
　民咨氣壹之動志也鳯凰儀志壹之動氣也胡氏春
　秋説本此朱子謂先天而天弗違者如禮樂先王之
　所未有而可以義起之類天雖未為而吾意之所為
　自與道契天亦不能違也後天而奉天時如天叙天
　秩之類雖天之所已為而理之所在吾亦奉而行之
　爾先天後天乃是左右恭賛之意意思都在中間不
　差毫髪即所謂啐啄同時也
邵子曰堯之前先天也堯之後後天乃效法爾
　按先天一陽生子至已成乾天之象立矣午後隂生
　消陽至亥成坤凢隂所為皆效陽而法之故曰成象
　謂乾效法謂坤自有一以來以元㑹運世推之堯適
　當乎已末堯之前每事皆先天而造之三代以後制
　作云為無非效法之事先天取四象者虛中待用用
　之在人先天天弗違也後天取五行者中亦實矣雖
　人事亦由天命後天而奉天時也故先天事業非大
　聖人不能為也子雲曰法始乎伏羲其開物之時乎
　成乎堯其先天之極乎所以十三卦始於離而終於
　夬
又曰先天之學心也後天之學迹也出入有無生死之
間者道也
　先天造化之初由心出迹之學後天生物之後因迹
　求心之學心與道皆虛而神能出入於有無生死之
　間者不為物所礙也在先天之先不為無在後天之
　後不為有迹不能外也朱子謂康節之學本於明理
　明道所謂觀天地之運化然後頽然其順浩然其歸
　乃康節所到處其學得於先天㸔得這裏熟了自然
　前知㸔事物便成四箇渠是怕處其盛且如㸔花方
　其蓓蕾向盛也半開漸盛正開太盛則衰矣人之勢
　燄者必衰强壯者必死是其理也康節一見便能知
　之
又曰自然而然不得而更者内象内數他皆外象外數
也又曰易有内象理致是也有外象指定一物而不變
者是也
　先天隂陽二圖内象内數先後有倫變之則亂葢自
　然而然不得而更也後天卦氣圖及他象數皆錯雜
　無定人情物態非偽則妄所以孔子序後天之易惟
　以理為次者内象内數立體之經外象外數應用之
　變也故三易屢更先天不易理致者徤說巽動之類
　指定一物者地中生水火在天上之類内象無實象
　内數無實數存乎太虛若可更也而不可更者理有
　必致自然而成雖有智巧不能變其象而逃其數若
　外象外數體若一定然爻有飛伏卦有消長六位八
　物不能自定是故適變者不變而不變者終變也蔡
　節齋謂先天之學正之於未萌春秋之書正之於未
　著
朱子曰先天乃伏羲本圖非康節所自作只一圖以寓
象數而天地萬物之理隂陽始終之變具焉凢今易中
一字一義無不自其中流出者
　或問太極與先天二圖如何朱子曰論其格局太極
　不如先天之大而詳論其義理先天不如太極之精
　而約然太極終在先天範圍之内邵子所謂先天之
　學者自初未畫時說到六畫滿處是也如孔子十翼
　中如八卦成列及太極兩儀四象八卦天地雷風山
　澤水火之類皆本羲畫之意若先天未畫一卦也無
　葢太極之判始生一竒一偶而為一畫者二兩儀之
　上各生一竒一偶而為二畫者四四象之上各生一
　竒一偶而為三畫者八皆是自然而然不假安排更
　著言語議論而後明此乃易學綱領開卷第一義古
　今未有識之者至康節始傳其說是為先天之易
又曰伏羲四圖其説皆出邵氏(伏羲作時/止有卦畫)
　始作八卦横圖一又作重為六十四卦横圖二始作
　八卦方位圎圖一又作重為六十四卦方位圎圖二
又曰先天圖外圎為天内方為地
　蔡西山曰六十卦圎布者乾盡午中坤盡子中離盡
　卯中坎盡酉中陽生於子中極於午中隂生於午中
　極於子中其陽在南其隂在北方布者乾始於西北
　坤盡於東南其陽在北其隂在南此二者隂陽對待
　之數圓於外者為陽方於内者為隂圓者動而為天
　方者靜而為地圎圖乾在南坤在北方圗坤在南乾
　在北乾位陽畫多坤位隂畫多隂陽各以類而聚圗
　以圎函方以見天包地外地在天中朱子曰方圎尤
　妙邵子有詩曰天地定位否泰反類山澤通氣咸損
　見義雷風相薄恒益起意水火相射既濟未濟四象
　相交成十六事八卦相盪為六十四朱子釋之曰此
　是釋方圗兩交股底且西北角乾東北角坤是天地
　定位便對東北角泰西南角否次乾是兊次坤是艮
　是山澤通氣便對次否之咸次泰之損後四卦亦如
　此謂次兊是離次艮是坎是水火相射便對次損之
　既濟次咸之未濟次離是震次坎是巽居中央兩交
　股處是雷風相薄便對次既濟之益次未濟之恒是
　也四象交而成十六事者正為乾坤變為否泰正為
　艮兊變為損咸正為震巽變為恒益正為坎離變為
　既未各各四卦相為對待以盡地之方也
又曰先天圎圖四四十六卦居外方圖亦四四十六卦居
内(乾剥比觀豫晉萃否坤夬/大有大壯小畜需大畜泰)上十六卦乾坤所生(艮謙蹇/漸小過)
(兊履睽歸妹中孚/旅咸遯節損臨)上十六卦艮兊所生(坎蒙師渙解未濟/困訟離革同人豐)
(家人既濟/賁明夷)上十六卦坎離所生(升蠱井巽恒鼎大過姤无/妄隨噬嗑震益屯頥復)
上十六卦震巽所生以此四四十六對共成方圎之圖
　圓圖者天道之隂陽在天為日月星辰暑寒晝夜謂
　之流行之易言其與天地四時流行而不息也圖左
　三十二陽卦春以發生夏以長養圖右三十二隂卦
　秋以揫斂冬以包藏共四其十六而為六十四卦又
　以春夏秋冬分之各四其六十四而為一千五百三
　十六爻之卦氣以運行於天四象立體六甲循環以
　見皇帝王伯之治迹三百六旬有六之轉旋乾坤主
　之屬乎天之造化方圖者地道之柔剛在地為水火
　土石雨風露雷謂之對待之易言其承天時行以生
　化也内一截三十二陽卦西北角乾東北角泰外一
　截三十二隂卦西南角否東南角坤亦四其十六而
　為六十四卦又以元㑹運世分之各四其六十四以
　為二百五十六位之卦體以生物於地四四立體四
　九為用以見律吕音聲之陽倡隂和動植飛走之出
　生入死坎離主之屬乎地之造化故邵子曰十六者
　四象相因之數也凢天地變化萬物感應古今之因
　革損益皆不出乎十六十六而天地之道畢矣此所
　以闔闢消長吉凶善惡一一相對而無差
後天上經反對卦十八(屯需師小畜泰同人謙隨臨噬/嗑剥无妄蒙訟比履否大有豫)
(蠱觀賁/復大畜)此反易者十二也不易者六乾坤坎離頥大過也
下經反對卦十八(咸遯晉家人蹇損夬萃困革震漸豐巽/渙既濟恒大壯明夷暌解益姤升井鼎)
(艮歸妹旅/兊節未濟)此反易者十六也不易者二中孚小過也
　易緯云易六十四卦文王以上下經分之攷之序卦
　皆後天次序反對卦也八卦之象不易者四乾坤坎
　離反易者二震兊也震反則艮兊反則巽也是以六
　卦變成八卦重卦又添頥孚大小過四卦不變湊上
　乾坤坎離為八卦不變反易者二十八以八合八共
　三十六變而成六十四卦也乾坤坎離固不易而艮
　震合頥震艮合小過巽兊合中孚兊巽合大過亦皆
　不易八卦雖不易乾盡變則坤坤盡變則乾坎盡變
　則離離盡變則坎頣與大過孚與小過之盡變亦然
　李氏曰上下經各相對序卦至坎離别起文義上經
　乾坤二老對立序卦各隱其名下經首咸二少合體
　序卦獨隱咸名上經需訟對下經晋明夷需訟變之
　盡為晉晉變之盡為需上經泰否對下經損益泰否
　乾坤之交不交損益咸恒之交不交也上經自屯蒙
　至臨觀下經自遯壯至革鼎屯蒙變之盡為鼎革臨
　觀變之盡為遯壯上經頥與大過偶在坎離之前下
　經中孚與小過偶在既未之前上經終坎離下經終
　既未既未者即坎離之交不交也頥似離大過似坎
　而坎離繼二卦後中孚厚畫離小過厚畫坎而既未
　濟又繼二卦後是坎離為乾坤震巽艮兊之用上經
　五十二陽爻五十六隂爻下經五十六陽爻五十二
　隂爻經分上下皆有至理惜師説不傳而文王分經
　之義隱矣
邵子曰乾坤縱而六子横易之本也又曰震兊横而六
卦縱易之用也
　先天八卦以乾坤為易之本而六子輔之故六子皆
　為横而乾坤獨為縱縱如織之有經横如經之有緯
　分隂分陽錯綜以緯之也乾坤居南北以定上天下
　地之位乾有三十六陽十二隂坤有三十六隂十二
　陽既有以植天地之經而分南北矣於是離東坎西
　為日月以為之緯艮西北對兊東南震東北對巽西
　南又為山澤雷風之變以為緯焉葢巽離兊隂卦也
　而本乾體反多陽故取其陽之多以為乾之緯於左
　震艮坎陽卦也而本坤體反多隂故取其隂之多以
　為坤之緯於右上下相應一縱一横陽竒隂偶相為
　對待所以立易之體而以後天為用後天八卦以震
　兊為易之用六卦輔之故六卦皆為縱而震兊獨為
　横横如秤之有衡而六卦為衡上之星或輕或重進
　退以權之也震兊位東西以秉春生秋殺之權震以
　一陽而生巽離兊之六陽積而為乾以居西北而成
　父道之尊震又以二隂而函巽離兊之三隂并六隂
　為坤以居西南而成母道之善東生西成一横六縱
　以横為重震兊木金各當其位坎離水火交致其用
　此後天八卦所以為地上之易應人之用也或曰後
　天八卦震兊坎離居東西南北之正位而相對者取
　其交也乾坤艮巽居東西南北之偏處而不相對者
　為其不交也交者為用則不交者不用也今子以隂
　陽數推之皆為有用何也曰有四正卦以用之則四
　隅不用之卦皆入有用之中矣張氏曰先天八卦應
　天四時後天八卦應地八方何往而非用者
　　寧按雲峯胡氏云邵子於先天曰乾坤縱而六子
　　横易之本也於後天宜曰坎離縱而六子横易之
　　用也今後天獨主震兊之横者何居葢先天以縱
　　者為主後天以横者為先也先天乾坤當天地之
　　位後天震兊當朝夕之位先天乾坤之末交二至
　　後天震兊之中當二分也先天以乾坤為縱於是
　　巽與兊為横震與艮為横離與坎為横縱者乾純
　　陽坤純隂横者兊上一隂即巽下之反也艮上一
　　陽即震下之反也坎離中一陽一隂之交也後天
　　以震兊為横於是離與坎為縱艮與巽為縱乾與
　　坤為縱横者震一陽為進之始兊一隂為退之極
　　縱者坎離進退之中艮少男進之後巽女退之先
　　也乾坤老隂老陽皆退居不用之地矣○玉齋胡
　　氏云邵子甞論六子致用乾坤不用此則皆以為
　　易之用何也葢就後天八卦論乾坤則終於不用
　　若合先後天而論先天所以立易之本後天所以
　　致易之用則皆為入用矣况後天用者雖在六子
　　不用而主其用者實在乾坤豈荒於無用也哉
邵子曰先天易之體後天易之用
　先天用坎離日月為剛柔晝夜之變後天用乾坤九
　六為隂陽寒暑之變先天易之體應天之氣後天易
　之用應地之方先天卦位八正乾南坤北離東坎西
　兼頥孚大小過後天卦氣四正坎離震兊四維乾坤
　艮巽先天乾坤分天地以定上下之位後天乾坤為
　大父母退居西北西南之維先天坎離為日月列夘
　酉左右之門後天坎離為水火分南北生出之序先
　天八卦造物之初兼天上地下乾坤闔闢日月出入
　春夏秋冬弦望晦朔晝夜長短行度盈縮莫不由此
　後天八卦生物之後獨據地上而言坎離當二至中
　震兊位當二八之中而有定非若晝夜之盈縮也故
　繫辭言春夏秋冬南北東西而坤不過言地坎不過
　言水而已初不及乎地下之事也先天以隂生陽後
　天以陽生隂先天四象生日月故陽抱隂生日隂抱
　陽生月後天日月生萬物故陽行陽中萬物盈陽行
　隂中萬物縮(此下原有先天言日月五星皆從天左/行後天言日月五星皆違天右行二十)
　(四字合刪論/見盈縮篇首)先天用四象水火土石後天用五行木
　火土金水先天左三十二陽析歸妹一卦分兊居上
　震居下後天則震東兊西乾至歸妹十二下數上二
　十一卦先天右三十二隂析漸一卦分巽居上艮居
　下後天則艮上巽下坤至漸十二下數上亦二十一
　卦先天一卦變七卦一為本七為用後天一卦變六
　卦卦為本爻為用先天二三為變數四十二後天三
　兩為衍數五十先天乾兊離震為四陽卦屬天八陽
　四隂巽坎艮坤為四隂卦屬地八隂四陽數皆不等
　後天乾坎艮震為四陽卦一父三男六隂六陽巽離
　坤兊為四隂卦一母三女六隂六陽其數皆等坤兊
　乾坎居西南北艮震巽離居北東南亦然先天生氣
　之始以冬至為元一之一後天生物之始以春分為
　元二之一先天天二正乾離兼頥孚重卦二為天四
　正卦頥肖離中孚厚畫離後天地二正坤坎兼大小
　過重卦二為地四正卦大過肖坎小過厚畫坎先天
　巽離兊三宫各二十八陽坎艮震三宫各二十八隂
　後天震坎艮六陽十二隂巽離兊六隂十二陽上經
　乾坤坎離為三十六卦之祖下經兊震巽艮為二十
　八卦之祖先天以多者致用三女本乾體從父歸東
　南三男本坤體隨母歸西北後天以少者致用三男
　隨父歸東北三女隨母歸西南
朱子曰後天者今之周易文王所演是也孔子既為文
王之易以作傳是為十翼則其所論當以周易為主然
不推本伏羲畫卦之由則學者必將誤認文王所演之
易便為伏羲所畫之易只從中半説起不識向上根源
矣
　伏羲先天易文王演之為周易者即後天之學也故
　經分上下上經三十卦下經三十四卦於是孔子為
　之作傳又分為十翼彖象繫辭各分上下為六文言
　七説卦八序卦九雜卦十也從中半説起者謂止知
　文王後天易爾湏更從伏羲先天易上研窮則識向
　上根源矣朱子謂先天後天既各自為一義後天説
　中取義多不同彼此自不相妨不可執一而廢百也
又曰後天説卦變者十九卦葢言成卦之由凢彖辭不
言成卦之由則不言所變之爻今觀易傳以見康節先
天後天之説最為有功
　今合朱蔡二説釋之曰程子專以乾坤言卦變然只
　是上下兩體變者可通蠱咸恒漸渙是也一卦變者
　不可通如訟無妄兩卦是也謂剛來為自外來説得
　有礙程傳賁卦曰豈有乾坤變而為泰又自泰變為
　賁之理若如此則乾坤變六子八卦重六十四皆由
　乾坤而變者其説不得通若自震一索而得男以下
　六卦乃是已有此卦了就此卦生出此義皆後天之
　學今所謂卦變者亦是有卦之後聖人見得有此象
　故發於象辭安得謂之乾坤變而為是耶節齋蔡氏
　曰其為卦變皆三陽三隂本具乾坤之體而上下往
　來者也乾剛交坤而成震坎艮坤柔交乾而成巽離
　兊言剛來剛下者明乾在上而下交坤言柔來柔下
　者言坤在上而下交乾也若剛上之與柔上則又乾
　剛在下而上交坤坤柔在下而上交乾皆本乾坤而
　互取之爾至於訟與無妄止言剛來剛自外來卦皆
　四陽二隂非乾坤上下之交者乾體居上不動坎震
　之剛皆自外來也此皆因後天之卦而發此義
朱子曰伏羲八卦圎圖(天地定位至/水火相射)以對待而作也伏
羲六十四卦横圖(始乾夬大有/終觀否剥坤)以流行而作也
　主對待者必以流行為用對待者體靜而生伏羲八
　卦對待者也靜而生則吉凶悔吝由乎我故曰先天
　其序以二氣消長成是造化生物之理
文王八卦圎圖(帝出震/至艮)以流行而作也文王六十四卦
横圓(始乾坤/終既未)以對待而作也
　主流行者必以對待為用流行者體動而成文王八
　卦流行者也動而成則吉凶悔吝奉乎天故曰後天
　其序以萬物盛衰成是造化運行之理天地之間對
　待流行而已乾坤者對待之醇坎離者對待之交咸
　恒者對待之行既濟未濟者對待之雜對待之隂陽
　則其用均流行之隂陽唯陽為用靜則二而行則一
　對待者主乎靜而流行者主乎動也
朱子曰先天圖有變易交易之妙左邉一百九十二爻
本都是陽右邉一百九十二爻本都是隂隂中有陽陽
中有隂便是陽往交易隂隂來交易陽兩邉各各相對
博易而成此圖其實非彼往此來只是其象如此
　圖左屬陽自震一陽離兊二陽乾三陽為陽在陽中
　陽順行圖右屬隂自巽一隂坎艮二隂坤三隂為隂
　在隂中隂順行坤無陽艮坎一陽巽二陽為陽在隂
　中逆行乾無隂離兊一隂震二隂為隂在陽中逆行
　姤在西是東邉五畫陽過復在東是西邉五畫隂過
　互相慱易而成易之變易之變雖多般此是第一變
　伏羲當初只是見太極下面有箇隂陽便就此畫一
　箇隂一箇陽一箇便是兩箇就一箇陽上又生一箇
　陽一箇隂就一箇隂上又生一箇隂一箇陽只管恁
　生去二而四四而八以至八八六十四不覺來如此
　齊整皆是自然天地之妙但畧假聖人手畫出來先
　天圖一日有一箇恁地道理一月有一箇恁地道理
　以至合元㑹運世十二萬九千六百嵗亦只是這箇
　道理大而古今十二萬九千六百年亦只是這箇圏
　子小而人物生死一日一時一月一嵗之運亦只是
　這箇圏子都從復上推起去只是一箇消息盈虛之
　理本是小底變成大底到那大處又變成小底
邵子曰先天圖環中也
　張氏曰圓於外者為天方於内者為地人在地上即
　環中也愚曰以上下觀之乾南為天坤北為地以左
　右觀之震至乾左為天太陽太隂少陽少隂生而天
　道偹巽至坤右為地太剛太柔少剛少柔生而地道
　成天包地外隂陽二氣萬變一理循環無端此所以
　名環中也處環中而為人倫則乾君坤臣家人父子
　咸恒夫婦六子出焉履環中而驗方域則天門無上
　地户無下川澤注于東南其流無極崑崙起于西北
　其高莫擬大明東暾于離隂魄西孕于坎雷出于震
　萬物昭蘇風入于巽萬物枯朽環中之象於此可覩
　四時求之冬至子半陽神以來夏至午半隂鬼以遁
　三陽三隂春以分三隂三陽秋以半弦望晦朔月有
　終始旦晝暮夜氣有逆順環中之嵗月日時存亡進
　退於此可翫隂陽闔闢求之則天倡地而有日月星
　辰之聲地和天而有水火土石之音開發收閉機動
　籟鳴此環中一部之音樂本乎天真細細求之無名
　可名伏羲倣之以為方圓二圖虞舜奏之以致箾韶
　九成康節得之以著皇極經世之經人在環中可以
　戴天履地而不知其然乎康節自賛曰弄環餘暇時
　往時來又曰自從㑹得環中意閑氣胷中一㸃無其
　胷中自具一環中也可知矣
又曰先天學心法也故圖皆自中起萬化萬事生于心
也
　朱子曰中間白處便是太極三十二隂三十二陽便
　是兩儀十六隂十六陽便是四象八隂八陽便是八
　卦兩邉生起便是隂根陽陽根隂這箇有對從中太
　極出者無對此心法也愚按先天圖自坤生者始于
　復自乾生者始于姤皆在天地之中中者心也太極
　也超於萬物之上而行乎萬物之中也所以無對
又曰圖雖無文吾終日言而未嘗離乎是葢天地萬物
之理盡在其中矣
　先天圖有位有數初無語言文字可傳而其中之所
　有雖大天地細毫芒無所不包上而日月星辰下而
　水火土石變而為寒暑晝夜化而為雨風露雷感而
　為性情形體應而為走飛草木人而為耳目鼻口物
　而為色聲氣味衍之為元㑹運世散之為嵗月日時
　事有體用而分皇帝王覇業有心迹而分易書詩春
　秋理一分殊無徃而不在其中矣邵子詩曰日月星
　辰高照耀皇王帝覇大鋪舒可謂胷中樓閣四通八
　達矣朱子賛之曰天挺人豪英邁葢世駕風鞭霆歷
　覧無際手探月窟足躡天根閑中今古醉裏乾坤其
　善於形容有道者氣象也又曰他在靜中推得天地
　萬物之理
朱子曰康節男子吟乃是説先天圖中數之所從起處
天根月窟指復姤二卦而言
　其詩云耳目聦明男子身洪鈞賦予未為貧湏探月
　窟方知物未躡天根豈識人乾遇姤時生月窟地逢
　雷處㸔天根天根月窟閑來往三十六宫都是春都
　是春者即天理流行之意
又曰圖自復至乾為陽自姤至坤為隂隂陽所主既有
淑慝之分則人物所禀亦不能無純駁之辨陽主人隂
主物姤在圖上故言手探復在圖下故言足躡
　蔡西山云天根是好人情狀月窟是小人情狀三十
　六宫是八卦隂陽之爻或曰人物二字未可便以善
　惡斷都是春月窟亦為春朱子曰陽善隂惡以正理
　言則有對待亦各有所主康節恐是指生物之源而
　言則正氣為人偏氣為物為隂陽之辨季通所論却
　是推説問都是春是專以正言否曰鴟梟蝮蝎惡草
　毒藥還可道不是天地隂陽之氣否隂而賤者為物
　陽而貴者為人愚曰復至乾百十二陽八十隂姤至
　坤百十二隂八十陽隂陽相錯定通薄射皆有春意
　行乎其中吾一身中亦有此復姤也夏至日在東井
　萬物向無吾則收約歸來歛華就實一生意之復乎
　内也冬至日在牽牛萬物向有吾則發揮出來際天
　蟠地一生意之盎乎外也以是觀之則晝而接物者
　生意之通夜而入息者生意之復何往而非春也哉
程伯子曰康節之學内聖外王之道也
　康節入道之初青社公授以物理理義性命之學後
　於動靜之間見之得其欛柄故其詩曰身在天地後
　心在天地先又曰一中分造化心上起經綸此其自
　得者也朱子曰邵子腹裏有這箇學故能包括宇宙
　終始古今又曰其骨髓便是皇極經世書其花草便
　是詩愚謂内聖者先天也先天圖中一字一畫上天
　下地古往今來無不包羅也外王者後天也故其迹
　盡鋪舒於皇帝王伯之中古今治亂人物枯榮盡於
　靜中見之無毫髪爽所以内外一貫先後無遺林氏
　曰先天圖性命學也其書其詩皆自此圖中流出
邵子先天之學不輕授非人
　章子厚為商洛令時屢過先生廬而拜之問曰此學
　㡬日可盡先生曰本無多事以子之才頃刻可盡但
　須相從林下十年使塵慮消散然後可邢恕和叔來
　學援引古今不已先生曰姑置是先天未有許多語
　且當虛心使胷中蕩蕩然無一事方可故其詩曰若
　問先天一字無又曰拔山葢世稱才力到此分毫强
　得無先生小疾恕為甞藥粥先生曰吾非黄石痴老
　子被跪進雙履便能取得茍無誠心去道逺矣渠則
　心服二子之心已被先生捉着葢其胷次玲瓏物來
　便應非其人不傳也愚謂先天之學純乎天者也欲
　傳之者非純乎其天之人則不可
三十六宫先儒亦有四説
　乾一兊二為三離三震四為七巽五坎六為十一艮
　七坤八為十五此一説也乾三坤六畫之九震坎艮
　畫各五為十五巽離兊畫各四共十二又一説也乾
　一對坤八以至震四對巽五以八宫而成四九三十
　六此又一説也以至正卦八加覆卦二十八得三十
　六而合先天之暗卦愚謂此説為正虛谷方氏辨之
　曰以先天卦次為宫者說未當分竒偶卦畫為宫者
　為杜撰以四其九為宫者說不分曉至第四説謂以
　正加覆得暗卦三十六宫者巧則巧矣而無味㨿愚
　見先天圎圖復起子左邉一百八十日為十八宫姤
　起午右邉一百八十日為十八宫一旬為一宫三百
　六十日一年而復姤之運周似頗勝前四説愚曰此
　説雖善而未盡請卒言之曰自子至巳六辰即自復
　至乾六卦自午至亥六辰即自姤至坤六卦乾以初
　九一陽下交坤初為復是為十一月卦邵子名之曰
　天根言陽竒為根生於子也坤以初六一隂上交乾
　初為姤是為五月之卦名曰月窟言隂偶象窟萌於
　午也(寧按先天圖乾姤在上坤/復在下故曰下交上交)乾坤為大父母故生
　復姤復姤為小父母以生一隂一陽隂陽之一往一
　來始于此矣由復姤而臨遯則二隂二陽之往來是
　為丑未之月由臨遯而否泰則三隂三陽之往來是
　為寅申之月以至四隂四陽之往來而為觀為壯五
　隂五陽之往來而為夬為剥終於六隂六陽交相博
　易復姤復為乾坤乾坤復為復姤相與流行對待於
　十二宫之中有隂不可無陽有陽不可無隂分之則
　為三十六隂三十六陽散見於三百六十日之内是
　為三十六宫合之則曰一隂一陽兩其五行而已(原/本)
　(是為三十六宫在兩其五/行下今移置之文理方順)物得此而生生化化人得
　此而洩洩融融其為春也大矣(原本此下有推而上/之則三十六而七十)
　(二其數不可窮等語凢八十八/字按其文義太泛而不切今刪)
　　寧按邵子詩云天根月窟閑來往三十六宫都是
　　春觀之先天圖字字有着落其妙無窮夫以坤遇
　　震成復一陽生五隂之下曰天根者陽竒之象乾
　　遇巽成姤一隂生五陽之下曰月窟者隂偶之象
　　乾姤在上故曰手探坤復在下故曰足躡天根月
　　窟以一隂一陽始生言圖之左本陽居之然未嘗
　　不交於右圖之右本隂居之然未嘗不交於左故
　　左邉有一百一十二陽八十隂右邉有一百一十
　　二隂八十陽實自復姤一隂一陽始皆自然而然
　　有不待安排者所謂天根月窟閑來往也若隂陽
　　無交易之理則造化之機息矣惟其交易徃來也
　　故隂中有陽陽中有隂而生生之理不絶此所謂
　　都是春也三十六宫之㫖先儒之説不一理皆可
　　通魯齋取虛谷方氏之説而發明之雖曰詳偹而
　　猶有欠親切處今以月卦論之自子月一陽生至
　　巳月六陽滿為復至乾六卦凢陽爻二十一隂爻
　　十有五而陽之多於隂者六合之則三十六自午
　　月一隂生至亥月六隂滿為姤至坤六卦凢隂爻
　　二十一陽爻十有五而隂之多於陽者六合之亦
　　三十六通十二月卦計之陽爻隂爻捴七十二以
　　配合言亦三十六然則所謂三十六者葢無往而
　　不合也或者曰陽主生隂主殺曰都是春者必有
　　陽為之主焉夫自午月陽極隂生馴至亥月則純
　　隂無陽矣尚可謂之春乎予甞聞諸程子之言謂
　　陽無可盡之理變於上則生於下無間可容息也
　　然則一陽之復實萌於亥月而成於子月亥月未
　　嘗無陽也以純隂之月而未甞無陽則環中無非
　　春矣造化精㣲之理非知道者孰能識之
　　　左右
　天道左旋日月右轉陽左隂右晝夜相禪其説有三
　曰天道日月一也河圖洛書二也先天圖三也其位
　以坐北靣南分東左西右為次然先天圖左右以法
　河圖洛書而見河圖洛書亦以天左旋日月右行而
　見故曰縣象著明莫大乎日月於戱天之示人至矣
古書精義曰天輪自西而東左旋日月自東而西右旋
又曰二十八宿皆隨天運左轉日月五星皆順地道右
行
　日行天六甲之中與斗相值斗柄隨月建而左指日
　則與月㑹而右行正月斗指寅在東日月則北㑹于
　亥而與寅合四月斗指巳在南日月則西㑹于申而
　與巳合天左行一度布氣以生物日月亦右移一度
　變時以應天天日相應則氣候調齊又嵗星與太嵗
　亦左右行太嵗者自子至亥之類嵗星者木精曰嵗
　星火精曰熒惑之類嵗星為陽右行於天在天有十
　二次太嵗為隂左行於地在地有十二辰故十二嵗
　一周天為一紀詳見少陽
邵子曰天左旋日右行又曰左旋右行天日之交又曰
坎離列左右之門日月之所出入
　河圖括地象云天左動起於牽牛地右動起於畢天
　度相去各一百八十二度有半在天為度在人為日
　冬至左行一百八十有餘轉夏至又右行一百八十
　有餘轉冬至共三百六十日行在右隨天入左以隂
　從陽是為盈度其日漸長日行在左隨天入右以陽
　從隂是為縮度其日漸短坎離左右為日月之門(説/見)
　(分/二)
鶴山要義曰厯法言天左旋於地日月皆右行於天然
天與日又各分左右者以時言也
　先天圖陽生子冬至後天左旋隂生午夏至後天右
　旋天左旋時自頥至乾日則右轉自剥行以至于姤
　陽之變隂皆從下而上天右旋時自大過至坤日則
　左轉由夬行以至于復隂之變陽皆從上而下陽本
　上而生於下故自復始隂本下而生於上故自姤始
　天之隂陽自復左行至乾受之以姤自姤右行至坤
　受之以復日之隂陽自剥右行至乾受之以夬自夬
　左行至坤受之以剥此天日隂陽之相生所以循環
　無窮也先天圖陽自剥起右行至姤變為復乃反生
　三十二陽隂自夬起左行至復變為姤乃反生三十
　二隂此太極生天地以乾坤為大父母而用六變也
　天日之變至坤而剥復相授至乾而夬姤相授此天
　地生萬物以復姤為小父母而用五變也天日錯行
　復姤主之五變相交其一不動左旋布氣生物右旋
　生氣變時夏至冬至天與日又各南北分隂陽左右
　而行也若大致而論則曰天左行日右行而已
邵子先天圖數往者順若順天而行是左旋也皆已生
之卦故曰數往知來者逆若逆天而行是右行也皆未
生之卦故曰知來
　先天圖説見前此但取左右行以明天道爾數往者
　數圖上已往所生之卦也乾兊離震以一二三四為
　序卦皆自南而北也左旋者天之陽氣自十一月子
　半生於復震冬至一陽離兊之中春分二陽乾立夏
　六陽卦皆下而上數其已往一如天道順行於東南
　以生物於春夏知來者數圖上未來方生之卦也巽
　坎艮坤以五六七八為序卦自西而北也右行者天
　之隂氣自五月午半生於姤巽夏至一隂坎艮之中
　秋分二隂坤立冬六隂卦皆自上而下推其未來一
　如天道逆行於西北以成物於秋冬
方圓圖隂陽左右之數
　圓圖乾兊離震居左邉百十二陽八十隂巽坎艮坤
　居右邉百十二隂八十陽數陽者自坤右旋以至于
　姤自復左旋以至于乾數隂者自乾左旋以至于復
　自姤右旋以至于坤陽自南起隂自北起皆始於十
　二隂自南陽自北乃極于三十六若數方圖之隂陽
　則坤自左而右自上而下乾自右而左自下而上皆
　合此數方圖四變數之尤順(寧按圓圖左右各四宫/毎宫八卦數陽者自坤)
　(右旋坤宫八卦有十二陽至乾宫有三十六陽數隂/者自乾左旋乾宫八卦有十二隂至坤宫有三十六)
　(隂故云始于十/二極于三十六)
朱子曰河圖以運行之次言之則始東次南次中次西
次北左旋一周而復于東
　此象天左旋以生物
又曰洛書以運行之次言之則始西次南次東次中次
北右旋一周而復于西
　此象地右轉以成物
　　(寧按啟蒙河圖運行自東而南以左旋相生/為序洛書運行自北而西以右轉相克為序)
蔡九峯曰體數十而用九十不可變河圖之數是也九
可變洛書是也圖對布以立體書錯布以通用體立矣
數不變則用不行
　今以洛書變數推之一圖之上左旋右旋之數皆備
　陽以三左行天圓徑一圍三三天數也一在北一而
　三之三在東三其三為九而居南九而三之三九二
　十七而居西三其二十七為八十一而一復居于北
　北而東東而南南而西西而復北循環不窮有以符
　天道左旋之義地方徑一圍四兩其二也葢以地上
　之數起於二而隂資以為始位在西南而右行二而
　二之為四而居東南二而四之為八而居東北二其
　八為十六而居西北二其十六為三十二而二復居
　西南本位西南而東南東南而東北東北而西北西
　北而復西南亦循環不窮有以恊地道右行之説一
　三七九陽居四正二四六八隂居四隅左右旋轉相
　為經緯造化之妙如此天地間無物無左右者自吾
　身之手足耳目以至男左女右主左賔右莫不皆然
　亦根於造化之分定也若以河圖推之亦然但隂陽
　對布内外交錯有不同爾
　
　
　
　天原發㣲卷四下
欽定四庫全書
　天原發微卷五上　　　　宋　鮑雲龍　撰
　　　　　　　　　　　　眀　鮑寧　辨正
　　　二中
　一二三四五六七八九十者天地之全數也五六者
　天地之中數也五居天中為生數之主六居地中為
　成數之主五又曰陽中者以其居一三七九之中也
　六又曰陰中者以其居二四八十之中也以天地總
　數言之五五也五六也五十有五而虚其五則為天
　數中於五餘得五十是為大衍之數五十有五而虛
　其六則為地數中於六餘用四十有九是為揲蓍之
　數此二中之數流行天地間得其中者正而吉過與
　不及失而㐫
邵子曰天地之本起於中人居天地之中心居人之中
日中則盛月中則盈故君子貴時中也
　太極分為天地天地之中在人人之中在心人心中
　自具一天地聖人出而建中作極則能為天地立心
　俾天下皆歸於中焉所以輔相裁成而與天合是故
　天以午為中地以子為中陽以夘為中陰以酉為中
　天地隂陽無不本乎中也語曰日中則移月滿則虧
　移而虧則偏矣此君子所以貴時中
　　寧按邵子謂天地之本起於中中字所包者廣以
　　理言之中即太極也以數言之即五六是也以方
　　位言之即子午是也其曰人居天地之中者葢天
　　地發育萬物人生其間獨得其秀而有以全其所
　　賦之理劉子所謂受天地之中以生是也其曰心
　　居人之中者謂其處形體之中而為一身之主宰
　　以體言之中者天下之大本是也以用言之君子
　　而時中是也魯齋釋此中字似亦以太極言但謂
　　太極分為天地是又墮漢唐諸儒之失觀者宜詳
　　之論見象數篇辨正下
易大傳言天地數五十有五大衍數五十
　天數二十五五其五也地數三十六其五也小衍為
　十兩其五大衍五十十其五愚按董銖有言皆不過
　五五為數祖參天兩地三陽二隂錯綜數之皆五三
　其三三其二老陰老陽數皆五兩其三一其二少隂
　之數五兩其二一其三少陽之數五自一五行至九
　五福凡四十有五九章之數皆五也此圗書皆以五
　為數之宗祖也所以氣有五行人有五常天有五星
　地有五岳樂有五聲采有五色以至於施為五教秩
　為五禮服為五章罰為五刑食有五味五穀兵有五
　兩卒乘皆統於五之天中也可知矣
朱子曰堯典言朞三百六旬有六日康誥言越五六日
至旬時(是經傳皆以五/六之數為祖)
　卦有六爻月有五六三十日六日生明六日上弦六
　日始望又六日生魄又六日無功子至巳六陽月午
　至亥六隂月五與六相乘而成變化故兩其六為十
　二月三其六為十八變四其六為二十四氣六其六
　為一年之數以至人有六德六行六藝器有六尊六
　彛六豆六籩樂有六律六吕周官有六典六官王后
　有六服又食用六榖膳用六牲飲用六清羞用百二
　十品醬用百二十甕鼎用十有二物皆六也以五統
　六以六偶五所以萬變而不失其地中之六也
朱子曰天地之數以六為節
　六陽極矣生一隂以節之而不使之過六隂極矣生
　一陽以節之而不使之長節曰天地節而四時成子
　午分天地四時八節成一年是節之大者六而十二
　二十四而七十二是節之小者日分晝夜數分脁朒
　各成十二而用二百二十四者皆以六為節也
易數六十
　三十六老陽之數對二十四老陰之數共為六十三
　十二少隂之數對二十八少陽之數亦共六十十甲
　十二辰湊到六十鍾律五聲十二律積到六十
邵子曰幹以六終支以五終
　内傳黃帝命大撓作甲子占斗魁所建作甲乙名日
　曰幹作子丑名月曰支支幹相配成六旬愚按生於
　五者終於六生於六者終於五五即十幹六即十二
　支二六相偶為十二五六相乘為三十陽數以三十
　起故一月有三十日一世有三十年隂數以十二起
　故一日有十二辰一年有十二月以一年之月而三
　十之則有三百六十日以一年之日而十二之則有
　四千三百二十時十二三十互相加乘皆本於五與
　六而推得之
潛虛以天之中數五五相乘為二十五地之中數五六
相乘為三十合五十有五為𤣥虛生成之數(張氏/)
　生數一二三四五五居天中而在六前成數六七八
　九十六居地中而在五後一五成六水二五成七火
　三五成八木四五成九金五五成十土水有源委火
　有熒焱木有本末金有丱刃土有基冢皆不出五六
　陽中五因五為十隂中六因六為十二康節取此二
　中以作皇極經世之書所以明大中至正之理馬邵
　二公朝夕相與講明𤣥虛之學粹矣
天之運行小則以五六而變大則以六十而變
　以卦氣參之一月五卦一卦六爻五六三十陽六隂
　六十二支行乎十二月三百六十日之中此以小運
　而進退六日也是故小運以六而變六十變通餘分
　亦成三百六十也天道以六而變必有餘分六日厯
　六辰也子以後六時為進午以後六時為退又以六
　甲參之或六月而一變㦯六年而一變或六十年而
　一變或三百六十年而一變是故大運以六十而變
　六變通餘分得三百六十六大則六十年一變者甲
　子甲午各一世也小則六月一變者子以後六月為
　長午以後六月為消六年一變六氣之數六十年一
　變五運之數也
西山蔡氏曰天數中於五地數中於六天有隂陽二其
五為十合三與七一與九亦十也地有剛柔故二其六
為十二合四與八二與十亦十二也十干者五行有陰
陽也十二支者六氣有剛柔也五行六氣實一氣也
　五行在天則為五氣雨暘寒燠風也在地則為五質
　水火木金土也在天為雨在地為水在天為暘在地
　為火水火有氣而雨暘有質雨暘天交地水火地交
　天也二變而三不變二得隂陽之正三得隂陽之雜
左氏民有好惡喜怒哀樂生乎六氣
　民稟隂陽風雨晦明之氣以生陰為金風為土雨為
　木晦為水明為火也好生於陽惡生於陰喜生於風
　怒生於雨哀生於晦樂生於明是以天有六氣降生
　五味人食五味應天六氣哀有哭泣樂有歌舞喜有
　施舍怒有戰鬭喜生於好怒生於惡哀樂不失乃能
　協天地之性是以長久愚按人之氣稟不齊剛失太
　剛柔失太柔須先克治其偏處有一等人非常剛烈
　是值陽氣多有一等人極是軟懦是值陰氣多有人
　躁急忿戾是值陽氣之惡者有人狡譎姦險此又值
　隂氣之惡者有人性圎一撥便轉也有一等人愚抝
　雖一句善言也說不入與禽獸無異都是氣稟如此
　不是陰陽氣自惡只是分合轉移齊不齊中便自然
　成粹駁善惡爾故曰天地人均一氣也天反時為灾
　地反物為妖皆民反徳為亂有以感動天地而為妖
　爾羣物失性反常即是妖也史氏曰妖灾者水旱饑
　饉寒暑不時雷雹為厲日月薄蝕彗孛飛流山崩川
　竭胎殰卵殈陽伏而不能出隂廹而不能升六氣結
　為妖孽禍痾眚祥皆反常以害民性然則轉逆氣為
　和氣者惟在人君致中和以位天地爾
　　　陽復
　五月姤一隂生為坤之初爻六月遯二隂生七月否
　三隂生内成三畫之坤八月觀四隂生九月剥五隂
　生積至十月坤之上爻六隂滿足則其數窮而反於
　七又變坤之初爻為陽其卦名復自姤遯否觀剥坤
　至復凡七變故云七日此大易之本旨先儒之正説
　也而正義又引六日七分之說與鄭司農引易緯同
　卦氣備矣且曰仲尼之緯分明輔嗣之注若此康成
　之說其可通乎然則二說奈何曰皆是也易含萬象
　隨時變易以從道無不可釋先聖經當從先儒正說
　以七日為七月可也本卦氣以正周天之度用六日
　七分亦無不可今並存之以俟来哲但孔釋王傳云
　天之陽氣絶滅之後不過七日復生絶滅二字未免
　有疑陽氣雖微何嘗絶乎又王洙説自五月至十一
　月其日之厯行天七舍陽氣乃復非也殊不知周天
　二十八宿日行一度為一日行一舍與月合朔為一
　月要之日行七舍則是七月安得變月言日取日行
　一舍以稱一日乎七日七月之辨先儒詳矣愚謂一
　月剥去一陽自姤至坤六陽數盡至十一月子半一
　陽生以陽為主并前數之故曰七日来復七日即七
　月也以陰為主故稱月自五月至十月長成六陰止
　是六月故此稱七日者表而出之亦見崇陽之義
復之説有三理則一
　濂溪就坤上歸来處說復故曰利貞誠之復說與王
　弼同伊川就動處元字頭上說復故曰動之端乃見
　天地之心康節就動静中間說復故曰一動一静之
　間朱子謂道理只是一般但所指地頭不同爾以復
　卦言下面一爻正是動如何說静得觀雷在地中之
　象則伊說為正
復之分有三爻則六
　朱子曰天地有隂則有復衆人有惡則有復聖人則
　無復愚亦謂衆人有復賢人不逺復小人迷復或問
　朱子曰寂然至静之中有一念之動此便是復否曰
　恁地說不盡有善惡之復有動静之復兩様要各看
　得分曉愚謂聖人之心與造化為徒赤子不失天理
　渾然初無間斷孰得以窺其起滅之處是謂無復旦
　晝梏亡膠膠擾擾而惻隠羞惡之心躍然於一悟之
　頃此善惡之分為隂陽也或一念之動生於寂然至
　静之中又動静之為隂陽也人之一心本自虚明不
　昧因其静極而動知其為良心而充廣之則為善必
　充其量因其動中有静必察其有不善而摧抑之則
　除惡必去其根如此則人慾盡去而天理常存亦可
　自有復而希聖人之無復矣以復之六爻推之初九
　不逺復仲尼以顔子當之餘五爻不指其人者葢寓
　勸戒於不言之表誠齋則露矣謂子夏聞過而休復
　曾子日省伯玉嵗省為頻復夷之為獨復周襄漢元
　為敦復疑未當盧杞為迷復之凶得矣愚以為迷復
　之下為敦獨頻休即朱子所謂衆人之有復者雖品
　有優劣終不若顔子知幾之學一日克己天下歸仁
　霧捲而天空也聖人教人止舉其上其次姑循序而
　言之
彖曰七日来復天行也
　七日說見前程子曰天之運行如是消長相因天之
　理也横渠子曰七日晝夜相繼元無斷續之時又曰
　終則有始天行也何嘗有息正以静有何程期此是
　静中之動動而不窮又有甚首尾起滅自有天地迄
　於今葢為静而動天則無心無為無所主宰常然如
　此有何休歇茍造作安排而静則安能久然必從此
　去朱氏曰剥極成坤陽降而入坤極而動陽升而出
　陽渉六隂極而反初日也月也嵗也天地五行之數
　所不可違而必曰七日明律厯之元也故日月五星
　始於牽牛氣始於夜半厯始於冬至律始於黄鍾子
　雲得之為八十一首以盡一元六甲三統九㑹二百
　四十二章之數邵雍得之明日月星辰元㑹運世以
　窮天地消長無極之數愚謂程子説天行消長之理
　簡而約張子說得氣象大謂陽氣流行雖窮冬未嘗
　絶皆以乾坤生生之理推之若漢上則専以數明理
　指七日以推律厯卦氣之元冬至子半之説且引太
　𤣥皇極經世以廣之是知復非止可以明理又可以
　該數也朱子有言天地本一氣之流行而有動静耳
　以其流行之體統而言則但謂之乾而無不包以動
　静分之則為陽竒隂偶雖大而天地日月星辰細而
　嵗月日時寒暑晝夜無不包也此復之陽来隂往所
　以該天行終始之義備矣
易繫曰復小而辨於物
　一陽萌於黃宫在羣隂下其初如絲髪之細與衆隂
　却不相亂如黑暗中一㸃白白則能辨衆黒不能掩
　其白如日未出於地地中亦藏他不住(此下原有以/人事觀之如)
　(顔子雖愚三千弟子中未嘗不稱其賢二十/一字引喻不切合刪去以朱子語接下文)朱子曰
　復雖一陽生然而與衆隂不相亂如人之善端方萌
　雖小而不為衆惡所遏是也徐氏曰復者反善之㡬
　能於念慮之萌人所不知己所獨知之處審其㡬而
　復於善焉當義則為君子違理則為小人於此而不
　明辨夫物則差毫厘而謬千里矣可不畏哉
程子曰陽無可盡之理變於上則生於下無間可容息
也
　或曰剝盡則為純坤豈復有陽乎程子曰以卦配月
　則坤當十月以氣消息言陽剥為坤陽来為復陽未
　嘗盡也故十月謂之陽月恐疑其無陽也程伯子謂
　息訓生一事息則一事生中間無間斷朱子又謂剥
　盡為坤一陽下面便生不曾斷續見天地無休息處
　且如一月三十日以復之一陽分三十分他便從三
　十箇日頭上逐分累起從小雪後十月中氣便日生
　一分上面䟎得一分下面便生一分凡隂陽之生一
　爻當一月得滿三十日方滿那腔子做得一畫成今
　坤卦非是無陽始生甚微未滿那腔子做一畫未成
　非坤卦純隂無陽也此不是深奥事伊川不分明説
　與人令人做一塲大事看當初欠說得幾句漸消漸
　長隂陽不相離之意(朱/)
朱子曰復之一陽不是頓然便生乃是坤卦積来
　不是冬至子之半一陽方生正是及子之半結算那
　一陽方成子半後第二陽方生漸成二陽過一月方
　成臨朱子又謂自觀至剥三十日剥方盡自剥至坤
　三十日方成坤三十日陽漸長到冬至日方是一陽
　第二陽方此生去隂剥毎日剥三十分之一一月方
　剥得盡陽長毎日長三十分之一一月方長得成一
　陽剥時一日十二刻亦毎刻中漸漸剥全一日方剥
　得三十分之一陽長之漸亦是如此却似月弦望便
　見隂陽逐旋如此生隂不㑹一上剥陽不㑹一上長
　九月隂極陽已下生但未成體六陽成六段一段又
　分三十小段亦須分毫積起冬至方成一爻剥上九
　一畫分為三十分一日剥一分至九月末方盡隂亦
　然以夬姤推之可見但聖人不言爾
又曰天地中間氣有六層
　此氣升降上下十一月冬至從下面第一層生起直
　至第六層上至天為四月陽氣纔生足便消只是這
　一氣升降循環不已往来六層之中發生都是箇陽
　氣隂長一分又不是討箇隂来那陽消處便是隂故
　陽来為復復便是本来物事隂来為姤姤是偶然相
　遇
又曰復之卦下面一畫便是動
　程子曰自古儒者皆言静見天地之心惟某言動見
　天地之心或曰莫是於動上求静否曰固是然最難
　於喜怒哀樂未發之前謂之静則可如何下得箇動
　字然静中須有物始得這裏面便是難處賢且謂静
　時如何曰謂之無物固不可然自有知覺處既有知
　覺却是動也怎生言静善言心者即此可以觀天地
　之心愚謂若思慮未起之時不謂之静不得(朱子云/動上求)
　(静問者又轉而之他/可詳之見中庸或問)
朱子曰天運流行本無一息間斷豈解一月無陽然既
足則又變既變則又化大關一嵗一月小關一日一時
莫不皆然
　如木之黃落纔落時萌芽已生了如木之冬青者必
　先生萌芽而後舊葉方落若論變時天地無時無變
　非惟一嵗有變月亦有之非惟一月有變日亦有之
　非惟日有變時亦有之但人不知爾
或問碩果不食曰只不食便有生之理伊川所謂陽無
可盡之理變於上則生於下是也
　上九老陽在上碩果象先儒桃仁杏仁之說謂核子
　裏面仁種之即生故謂之仁仁者天地生物之心不
　是死底物事易惟復卦與乾卦言仁見天地生物之
　心自姤一隂消乾進至六五極矣乾為木果陽精結
　實於上碩果為結實之大者剥極則見焉窮上反下
　艮卦覆轉来即為復陽生地中又滋長而為乾此碩
　果不食之象也
程子曰復言七日来復物極必反理須如此有生必有
死有始必有終
　其曰屈伸往来只是理不必將既屈之氣為方伸之
　氣自然不息凡物散其氣必盡無復歸来本原之理
　天地如洪爐雖生物消爍亦盡(原本無雖生物三字/今以程子語錄補之)
　况既散之氣豈復在造化自是生氣焉用此已散之
　氣哉如海潮然日出則涸月出則生非是將已涸之
　水為潮朱子謂七日只取七義八月有凶只取八義
　謂之来復終不是已往之陽重新將来復生舊底已
　自過了這裏自然生出来夫大德敦化而川流不息
　豈假夫既消之氣以為方息之資也哉亦見其絶於
　彼而生於此而因以著其往来之象爾
蔡氏曰陽消自建午之月而漸剥(原本漸作為今/考易纂注改正)至建
子之月而為復卦經七爻月經七月不言月而言日猶
詩言一之日二之日也
　兼山郭氏言乾之初九復於甲子嵗功之出起於冬
　至之夜半七政之行復於牽牛之初以至厯律之紀
　四時之序無不及於此者所以黃鍾為萬事本也故
　陽一升而萬物生隂一升而萬物死其反其復終於
　六位而時成易以静為本天地以無心為心静以法
　坤動以法震雷在地中静之終而動之始也復主動
　而非静姤主静而非動(此下原引實齋李氏一段計/一百四十八字義有窒礙處)
　(而無所發/明今刪去)劉氏曰天行躔次十有二隂行其六陽行
　其六當於隂六陽失位而至於七則陽復本位此周
　天十二次環輪反復其數如此施之於年月日時並
　同漢上曰以乾坤二卦消息之象推之一日自午時
　至夜半而復得子時一年自五月至十一月而復得
　子月以一紀言之自午嵗凡七嵗而復得子嵗天道
　運行自然如此合為一紀分為嵗月日時莫不皆然
　故六十卦當三百六十日而兩卦相去皆以七日聖
　人所以存七日来復於復卦者以明卦氣也或問愚
　曰邵子二至呼吸如何曰冬至後為呼夏至後為吸
　呼則萬物出吸則萬物入一嵗一呼吸天地大闔闢
　子後夜半呼午後晡前吸呼吸合隂陽在人為一日
　人於一日一夜間亦有一萬三千六百息晝呼應萬
　事夜吸萬籟寂天地歸一身呼吸由語黙復姤互往
　来陽升隂始屈是以一元十二萬九千六百年其在
　大化流行中亦不過一年之頃刻
　　　數原
　數學自伏羲則河圖以畫卦始後七百餘年禹治水
　而得洛書又一千一百餘年得箕子作洪範而洛書
　九疇之數始明孔子生於周靈王之二十一年庚戌
　去箕子時已五百七十餘年又年七十嵗始係易以
　發明河圖之數於五十有五之中孔子又千五百餘
　年而皇極經世之書始出其數所以不流於術者以
　其一本於伏羲先天卦圖而推演之也其不言書數
　者先天足以包之矣然則數學之傳伏羲得之而畫
　卦孔子得之而為大衍康節得之而為皇極經世其
　源流葢有自矣若夫揚作太元衛衍元苞司馬公作
　潜虛僅得易之一端而已未臻其極也然經世之數
　世罕有精之者以其數根於氣萬變難推不若理明
　於心一定易守所以孔子教人惟曰窮理盡性以至
　於命理明則數在其中然數不明則理亦未易精孔
　子曰吾道一以貫之
朱子曰太極理也隂陽氣也動静者所乗之機也氣行
而理亦行
　蔡氏曰氣即數也冥漠之間兆眹之先數之原也判
　一而兩數之分也愚曰太極未動未見氣也數何有
　焉然貞一函三已在其中矣自夫一動生陽之初便
　有一數之𣺌茫萌乎其中特未著爾動之著處一便
　分明動之定而静處便生箇二静極復動便成箇三
　動極復静又成箇四一而三三而九陽數從此流行
　生出事事物物来二而四四而八隂數自此凝定便
　成箇事事物物之象知幾之士見得分曉便就那陽
　數𣺌綿處做工夫持循得定到那隂數七八九六上
　去便無差錯都成箇好氣象若是天命賦予已定者
　(此下原有陽氣墮在隂氣/中七字今易下文六字)理又墮在氣中便有些氣
　質之性君子欲化之者只是欲充拓這箇本然之理
　爾(本然原作陽/善今易之)所以聖賢不言命者一主於理以扶
　世教也然亦終是離他不得
　　寧按太極以理言隂陽動静以氣言理搭在氣上
　　氣行理亦行故云動静者所乗之機先儒謂動静
　　不可分先後推而上之動之前是静静之前又是
　　動引而下之動而生陽動極又静静而生隂静極
　　復動一動一静而互為其根分隂分陽而兩儀以
　　立皆氣之為也而有數行乎其間太極者氣之理
　　數者氣之用理不離乎氣數因氣而有易大傳謂
　　天地之數所以成變化行鬼神者又豈外於太極
　　之妙乎魯齋云太極未動未見氣也數何有焉是
　　以太極為懸空一物在天地之先而與氣相離矣
　　又云貞一函三已在其中是又襲漢儒函三為一
　　之說而指氣為太極矣視濂洛諸君子發明之旨
　　寧無異乎又云天命賦予已定者陽氣墮在隂氣
　　中便有些氣質之性詳其所謂陽氣隂氣似亦本
　　朱子以繼善成性分隂陽為説惜其語有未當者
　　觀之朱子云繼之者善自其隂陽變化流行而不
　　已者言陽之動也成之者性自夫人物禀受一定
　　而不易者言隂之静也其以二者分屬隂陽說得
　　圎活明白足以垂訓魯齋謂陽氣墮在隂氣中便
　　有些氣質之性說得拘殺了理上推不去反益後
　　學之疑耳至於推明數學教學者用工持循變化
　　充拓處却甚好學者宜詳味之
易中有四大并聖人而為五法象莫大乎天地變通莫
大乎四時懸象著明莫大乎日月成天下之亹亹者莫
大乎蓍龜
　天地四時日月蓍龜皆數之兆也非聖人則之天地
　何以知其為三為兩四時何以知其為七八九六日
　何以知其為一月何以知其為二河圖何以十洛書
　何以九蓍龜何以五十而用四十九此備物致用立
　成器以為天下利莫大乎聖人者所以居中而為之
　主也故繼之曰聖人效之象之則之又曰易有四象
　所以示者以此
伏羲以上無圖書有天地自然之易(故曰河圖為天/地所畫之易)
　易者隂陽變易代换理與數不相離皆自然之易混
　沌初開人淳最有知識天以日月星辰示此數於上
　地以河圖洛書呈此數於下首生伏羲掲此數以示
　人自堯舜禹湯文武周公孔子逓逓相傳以至於今
　根本中抽出枝葉枝葉中披尋根本萬變不同(此下/原有)
　(而一者自若五字/今易以下文五字)而其理則一識者當究心焉愚按
　史記言庖犧氏始畫八卦造書契代結䋲黄帝師太
　撓探五行之情始作甲子命容成造厯𨽻首作數命
　伶倫取竹於嶰谷制十二筩以聽鳯凰之鳴其雄鳴
　六作六律屬陽雌鳴六作六吕屬隂宫商聲宣律吕
　數起無懷前天皇後年紀悠邈春秋元命苞稱自開
　闢至魯哀公十四年獲麟之嵗凡二百二十六萬七
　千年分十紀(自黄帝師大撓以下至此原本多/誤字今依陳桱通鑑續編改正)若非
　伏羲畫卦起數世代何以紀蔡季通謂康節之數伏
　羲也須理㑹過朱子云他只見得箇道理便畫出㡬
　畫那知疉出来恁地巧若逐一安排便非天意史記
　謂伏羲最淳厚作八卦那裏恁地巧安排
又曰五居中央為天地冲氣
　天五居辰極中而貫四時地五居河洛中而統四方
　圖中五㸃土居中央外四㸃北水南火東木西金是
　也戊己律中黄鍾之宫宫在中間春角夏徵秋商冬
　羽音皆别惟此曰宫京房律準十二弦中一弦為黄
　鐘不動十二弦便拄起應十二月五居中央重十而
　五不離中矣天地之數五十有五大衍五十中五為
　天地冲氣虚中無為全體未分即太極也及其判則
　兆於一一為形變之始是為天之元氣始變而出於
　北方以生水故水數一此一之為數以其初變而得
　名再變而出於南方以生火故火數二此二之為數
　以一之再變而得名三變而出於東方以生木故木
　數三此三之為數以一之三變而得名四變生西方
　之金其數四亦以一之四變而得名也二三四雖皆
　以一得名故總謂之生數然是一也始由五出以生
　是數於外終由五入以成是數於内内外生成均一
　五行而已故曰土為冲氣是為貞君以為五行之主
　五者自生自成初無所待其成於五者亦重五而為
　十洛書縱横曲折皆不離於三五者亦猶是也此天
　之五數所以乘數而不墮入數而不沒成變化行鬼
　神也
大衍之數五十其用四十有九(虚一象/太極)乾之策二百一
十六坤之策百四十有四凢三百有六十當期之日二
篇之䇿(上下/經)萬有一千五百二十當萬物之數也(五十/者天)
(三地兩五位各衍為十策爻也乾六爻一爻三十六合/之得二百一十六坤六爻毎爻二十四合之得百四十)
(四/)
　邵子曰大衍之數其筭法之原乎是以筭法之起不
　過乎方圓曲直陽無十隂無一乘數生數也除數消
　數也筭法雖多不出乎此矣張曰隂陽不過消長筭
　法不過乘除乘除二用也方圓曲直四體也大衍用
　四象為筭法之原隂升陽降於四象之中則六也愚
　曰以先天求之天之圓其數三其變也三而六六而
　七七而又九地之方其數四其變也四而八八而六
　六而又九天而地地而天曲直數之參伍錯綜其變
　不窮葢易有因法乾用老陽九坤用老隂六大衍用
　四四象之數四因九得三十六是為乾一爻之䇿數
　六因三十六得二百一十六是爲乾一卦之䇿數又
　以三十六而六之亦合此數四因六得二十四是為
　坤一爻之䇿數六因二十四得一百四十有四是為
　坤一卦之䇿數又以二十四而六之亦合此數三十
　六而四之亦通二篇之䇿三十二陽卦一百九十二
　陽爻一爻三十六三十二隂卦一百九十二隂爻一
　爻二十四以三十二因二百一十六者以三二因二
　百得六千四百以三二因一十得三百二十以三二
　因六得一百九十二合之則六千九百一十二即所
　謂以二百一十六而三十二之數也以三十二因百
　四十有四者以三二因一百得三千二百以三二因
　四十得一千二百八十以三二因四得一百二十八
　合之則四千六百有八即所謂以百四十有四而三
　十二之數也其說固詳且明矣又陽一卦二百一十
　六積三十二陽卦而筭之亦得六千九百一十二隂
　一卦百四十四積三十二隂卦而筭之亦得四千六
　百有八合之則萬有一千五百二十不尤簡且易乎
　易用老則變故以乾坤䇿當之若以二少合二篇䇿
　推亦然此繫易學中一大本原處學者不可忽也孔
　子以此法係於易後世諸儒說欠明白簡要康節嘗
　以傳授於希夷者久而忘之一夕夢中告教復得尤
　以為難况後學乎愚老矣鑽研布筭特詳書於此使
　學易者通是則數可迎刃而解矣
地下之數不可推
　隂陽老少天地人物四四一十六象皆可以類推特
　地下之數隠而難推爾故曰凡象之在天下形之在
　地上鬼神居幽冥之間無不麗乎數特人自不見之
　爾正音律數行於地上而止者以夏至之日出寅入
　戌故亥子丑三時入地下而有數不見也程子有言
　堯夫嘗窮味有二萬八千六百此非人所合和得色
　有二萬八千六百又非人所染畫得是皆自然獨聲
　之數亦得一半葢陽聲也只於日出地上數得到日
　入地下遂數不行此皆有理言之有形斯有影形藏
　矣影何求哉卦變云一二三四數在地下至五則出
　乎地上人物始生始有兆朕可見到六七八九則著
　矣
聖人倚天地之數以扶陽抑隂
　天數二十五地數三十此天地之本數也地多其五
　大衍之數五十用數也天多其十何也曰此聖人扶
　陽抑隂之道也二八也四六也地之數止得其二一
　九也三七也五五也天之數復得其三而為三十天
　多於地也又陽數三則進而用三十數之多隂數四
　六則退而用十二數之少自此推之天三地二為五
　天六地四為十乾九坤六為十五乾得三十六坤得
　二十四乾得六七為二百五十二生物之時坤止得
　三六一百八以閉物而已聖人倚造化之流行以立
　其數淵乎微哉
真西山紀蔡隠君之言曰體天地之撰者易之象紀天
地之撰者範之數數始於一竒象成於二偶竒者數之
所以行偶者象之所以立故二四而八八卦之象三三
而九九疇之數也八八而又八之為四千九十六而象
備九九而又九之為六千五百六十一而數周易更四
聖而象已著範錫神禹而數不傳後之作者昧象數之
原或即象而為數或反數而擬象牽合傅㑹自然之數
益晦焉
　易八卦象布為四千九十六象京房備矣蔡仲黙曰
　先君子言洛書者數之原也不明乎數不足與語象
　不明乎象不足與語數二者不可相無象以偶而用
　有應則吉數以竒而用有對則㐫偶者隂陽對待之
　象竒者隂陽迭運之數一者九之祖九者八十一之
　宗一九首尾為一者一嵗首尾於冬至也九數分為
　九圓轉而數之則八節周矣二二立春三三春分四
　四立夏五五夏至六六立秋七七秋分八八立冬九
　九冬至九數終而復生一生生不窮也隂終而陽始
　晝終而夜始嵗終而春始前天地之終後天地之始
　皆不出於圖與書之數也一九而九九九八十一八
　十一而七百二十九七百二十九而六千五百六十
　一而數備竒數之行偶象之所以立也故曰八卦九
　章相為表裏
或問先天數朱子曰大傳詳矣乾坤者六十四卦之祖
也河圖洛書者數之宗聖人畫卦之源也(一曰太極為/理之原圖書)
(為數/之祖)
　天一至地十伏羲則河圖以畫卦之數五十有五者
　夫子發明天地之數大衍五十者揲蓍之數乾坤三
　百六十者周朞之數萬有一千五百二十者萬物之
　數皆先天數也圖書之數無往而不包也文王序易
　以乾坤為首葢陽竒隂偶之畫即乾坤二卦之分也
　所以伏羲畫先天之卦首乾尾坤包六十二卦於其
　中者葢以天下萬有之數皆囿於乾坤中也乾天也
　數起於一以一函三三三而九凢天下一三五七九
　之為陽數者皆繫乎此所以乾道成男而為震坎艮
　之卦散在四時若人若物皆稟乾之氣也坤地也數
　起於二三二而六中含十二畫凢天下之二四六八
　十而為隂數者皆繫乎此所以坤道成女而為巽離
　兊之卦散在四時若人若物皆稟坤之氣也一竒一
　偶為隂為陽牝牡相衘皆四九四六四七四八之數
　生生化化而充暢流動於中順數逆數無往而不與
　此數㑹天道左行為順五行所以相生天道右行為
　逆五行所以相克相克所以相成也故曰易之數由
　逆而成也說卦曰易逆數也又曰數往者順知來者逆
　此之謂也(此下原有邵子曰思慮未起鬼神未知不/由乎我更由乎誰四句與上下文不相接)
　(合/刪)伊川曰數學至康節方及理雲莊劉氏曰易畫生
　於太極故其理為天下之至精易畫原於圗書故其
　數為天下之至變理必有所依而後立雖不雜乎圖
　書之數亦不離乎圖書之數也
又曰十者兩其五也參其三而益以一也十除三則七
除二則八除一則九除四則六六又加四九又加一七
又加三進退伸縮無往而不與之㑹焉四象不離乎十
也
　以分數言之一分二二分四四分十六十六分三十
　二又分為六十四故曰分隂分陽迭用柔剛十分百
　百分千千分萬以至十萬分億十億分兆十兆分京
　十京分垓垓以下分秭分穰分溝分澗分正分載分
　極通十有五名皆不離乎十根有幹幹有枝枝有葉
　愈大愈細愈細愈繁陽自震長至乾則分隂自巽生
　至坤則翕長分消翕一十數之運而已故程子曰二
　五合而成隂陽之功
邵子曰乾坤坎離為三十六卦之祖巽☱兊艮☳震為
二十八卦之祖
　乾坤坎離兼重卦中孚頤大小過共八卦不變為三
　十六卦之祖三十六卦即上下經兩箇十八卦也兊
　巽震艮本二卦之變故為二十八變卦之祖二十八
　者三十六卦中不變者八變者二十八反覆觀之即
　五十六卦何以言三十六卦也乾一坤百一百數中
　取六十四卦為體三十六卦為用一至十而足十至
　百而足坤位上得三十六為用下得六十四為體内
　隂爻體數足共百數十退八八八六十四八退二六
　六三十六卦有九中藏七者四九三十六中藏四七
　二十八卦有七中藏八者四七二十八中藏七八五
　十六卦有八中藏六十四者即下八卦不動重而為
　六十四者約而博也有六中藏三者六十四中反覆
　視之止三十六者博而約也或藏九於八則一八二
　七三六四五亦曰四九交數皆九體蔵八中故其體
　不窮或藏九於十則九疇有五九之數實有九事六
　極附於五福則十不見而蔵於九以用藏體其用不
　竭
又曰乾用三十六卦故一爻亦具三十六數坤用二十
四卦故一爻亦具二十四數
　六十四卦應一年三百六十日乾一卦六爻一爻三
　十六數六爻二百一十六即三十六卦之爻數也坤
　分得二十四卦湊乾成六十四卦一爻二十四六爻
　百四十四即坤二十四卦之爻數坤與乾共成三百
　六十
天數用七
　天數十七為用三為交地數十二八為用四為交也
　乾本一爻三十六得二百一十六今加六作七則二
　百五十二是為寅開戌閉之數坤本一爻二十四得
　百四十有四取一分以奉乾止用三六一百八即亥
　子丑三時也一日一月一年數皆行乎地下而不為
　人之用也或十分用七用天之用主十幹而言也或
　十二分用七用八用九從地之用主十二辰而言也
　用七則二百一十為用百五十為交用八則二百四
　十為用百二十為交用九則二百七十為用九十為
　交故曰日數從天辰數從地
數有盈虛生於二至之中
　由辰之二千一百為陽極氣之餘分也陽贏六日毎
　月之中氣是也六則十二陽進十二日為一百二十
　又辰之二千一百六十為陰極朔之虛分也隂縮六
　日毎月之朔虛是也六則十二隂退十二日為一百
　二十共二百四十偶十二而二十四大運正數六十
　日得一分閠數以六日得一分分布於二十四氣中
　盈朔虛各十二而有二十四運析一為四也晝夜分
　用故用二百五十二
又曰數有體用體數生物屬地用數運行屬天
　體數三百八十四具六十卦爻數三百八十四以四
　為體則三百六十爻為用葢六十四卦存乾坤坎離
　四卦二十四爻主二十四氣則以三百六十爻為一
　年之用存九十爻為體(十五/卦)則二百七十爻為天地
　用數即寅開戌閉之數也存一百八爻為體(十八/卦)則
　二百五十二爻為地上用數即寅至酉加閏之月也
　(去亥子丑三宫之/卦不用一百八日)體中有用用中有體存太極之體
　餘為天之用存天之體餘為地之用存地之體餘為
　人之用實用之數二百六十四是為律吕人物之用
　數二百五十六者為坎離生物之數於地體二百五
　十二上加四為六二百五十六日有三千七十二時
　皆為生物之時物生乎陽獨取陽䇿為用乾陽三十
　六兊離巽共八十四坤十二震坎艮共六十凡八位
　陽爻總一百九十二并本生四數六十四為二百五
　十六也又曰六十四卦去初上爻不用而用中爻四
　位亦得二百五十六用四位者四地體也坎四隂離
　四陽故生物必以四也乾坤定位於上下坎離交媾
　乎其中為生物之主孕其精神去初上不用而用中
　爻者以天地昏曉不生物而日中生物地之南北不
　生物而日中生物故也使離不存四陽無以受坤隂
　坎不存四隂無以納乾陽故各去四以立體去四者
　常存而不用而用二百五十六也初者地之氣命之
　根先天圖内三十二陽三十二隂不變者初不用也
　上者天之神性之原是以八純卦五世而逰魂以為
　天易上不動也
邵子曰易有變數卦有變象
　天數函三重三則六三三為九九九八十一陽數之
　極也極則陽變為隂地二重四則八八八六十四隂
　數之極也極則隂變為陽有卦變者一變三乾變震
　坎艮坤變巽離兊也一變八乾自夬至泰坤自剥至
　否也外三男三女之卦一同有變卦者以揲蓍得之
　得二老九六之變則為乾為坤得二少七八之不變
　則為震坎艮為巽離兊也有爻變者如坤一爻變復
　至六爻盡變則乾之類又以一陽互升為變者則為
　復師謙豫比剥也又有二陽爻變者十有五卦皆自
　臨来三陽爻變者十卦皆自泰来乾一爻變垢至六
　爻盡變則坤又以一隂互變而生者則姤復履小畜
　大有也又隂二爻變者十有五卦皆自遯来三隂爻
　變者十卦皆自否来此以爻變卦變言也八卦之變
　八而八之極於六十四六十四卦之變六十四而六
　十四之極於四千九十六卦以卦畫推之此十二畫
　卦也累至二十四畫則一千六百七十七萬七千二
　百一十六卦又先天圖一變得二卦二變得四卦三
　變得八卦四變得十六卦五變得三十二卦六變而
　六十四卦備
先天方圓二圖一一相應故邵子曰變於内者應乎外
變於外者應乎内變於下者應乎上變於上者應乎下
　巽離兊以二十八陽應坎艮震之二十八隂坎艮震
　之二十陽應巽離兊之二十隂乾兊巽坎為上則離
　震艮坤為下乾兊離震為内則巽坎艮坤為外陽消
　隂長毎卦相效未有變而不應者變者從天天左行
　而日移一度應者法日日右行而天應一度皆左右
　相應也日紀於星乾離也月㑹於辰兊震也水生於
　土坤坎也火潛於石艮巽也皆上下相應也飛者棲
　木離艮也走者依草震坤也心肺相聨乾巽也肝膽
　相屬兊坎也皆内外相應也所以易之六爻初與四
　應二與五應三與六應常相反對也天地相函牝牡
　相召天陽地隂天律地吕天聲倡地以乾兊離震居
　西北倡地之五六七八一十六卦於東南又交西南
　否遯訟姤十六卦是為暑寒晝夜變走飛草木之性
　情形體得動數十六卦成二百五十六卦位含四變
　凡動物之成敗美惡莫不由是以地音和天以坤艮
　坎巽居東南和天之一二三四一十六卦於西北又
　交東北泰臨明夷復等十六卦是為雨風露雷變性情
　形體之走飛草木得植數十六卦成二百五十六卦
　位含四變凡植物之榮枯華實莫不由是西南之卦
　自左而右以觀動物動物之命在首附天以陽生乎
　下在下之三十二卦其一皆向上者命在上也故人
　首在上而鳥獸皆横生東北之卦自上而下以觀植
　物植物之命在根附地以隂生乎上在上之三十二
　卦其一皆向下者命在下也故人腎在下而草木皆
　倒生然後配以音聲之卦則日月星辰之聲天卦百
　十二也水火土石之音地卦百五十二也
又曰天地十六變共六百七十二分消長
　天左八變自子至巳為晝三百三十六為數之長地
　右八變自午至亥為夜三百三十六為數之消共二
　八一十六變天統乎體八變而終於十六以乾為主
　自夬而行兩卦當一變同人當八變姤當十六變天
　地各分八變各得數三百三十六者五十六卦之爻
　數也八八六十四卦除去乾坤坎離大小過中孚頤
　二十四爻二十四而十二即陽之數贏六日右六隂
　月一百八十日卦去坤坎大小過二十四爻爻二十
　四而十二即隂之數縮六日也共去二十四所以有
　三百三十六合為六百七十二分消長也又為七六
　五四之變(按註文末莭開右六隂月縮六日前面止/開贏六日不見開左六陽月恐前後有脱)
　(漏誤/字)
八卦生數乾一兊二離三震四巽五坎六艮七坤八
　蔡氏曰陽之生隂二而六之為十二隂之生陽三而
　十之為三十是乾始一而兊為十二離則十二而三
　十為三百六十震則十二而為四千三百二十自巽
　而坤皆竒偶之生數釐之於二十四卦以所生之數
　而相乗知其總數也兊之震則為十五萬五千五百
　一十之數愚嘗攷之矣陽一為竒隂二為偶是以一
　元之數起於乾為起數之端猶一嵗包年月日時而
　為之也乾之後有兊兊為月其數二衍之為十二一
　嵗有十二月也兊之後有離離為日其數三衍之為
　三百六十一嵗有三百六十日也離之後有震震為
　時其數四衍之為四千三百二十一嵗有四千三百
　二十時也此一二三四為天地生物之始數陽之所
　以先乎隂也震四之後繼以巽五隂元之氣莫先於
　此是為巽元之年數衍之為十二萬九千六百為起
　數之端坎六繼之是為巽元之月數衍之為一百五
　十五萬五千二百月艮七又繼之是為巽元之日數
　衍之為四千六百六十五萬六十日若夫巽之時數
　則居之坤八焉又衍之而得五萬五千九百八十七
　萬二千時此五六七八又天地成物之終數隂之所
　以承乎陽也由是重而衍之以至於八則乾之世數
　四千三百二十衍之為五萬五千九百八十七萬二
　千兊之世數五萬一千八百四十衍之為六十七萬
　一千八百四十六萬四千循序而推皆可槩見大抵
　乾兊離震之數包巽坎艮坤在其中自子至巳上六
　辰皆屬乾謂之先天自午至亥下六辰皆屬坤謂之
　後天後天皆效先天而為之也故曰成象之謂乾效
　法之謂坤可舉隅而知之也
十二與三十互用
　嵗月十二即嵗之一而十二之嵗日三百六十即十
　二而三十之嵗時四千三百二十即三百六十而十
　二之世嵗三十即嵗之一而三十之世月三百六十
　即世數而十二之世日萬八百即嵗日而三十之世
　時十二萬九千六百即世日而十二之
十二辰十二次其數即三四二六兩其十二而三八四
六
　隂數二衍為十二十二支十二時十二月十二世十
　二野坤有十二畫人有十二物所以地數起於十二
　十二辰者辰數月數也自子至巳為陽自午至亥為
　隂二六也以生成而分自子至戌為陽自丑至亥為
　隂亦二六也以竒偶分二六十二隂陽各半析一為
　二分其十二也四三十二者四時各三析二為四又
　分其二六也二十四者氣數十二月也八節者一節
　而三氣四時者一時而六氣也先天一宫八卦之爻
　各止四十八者分四方立體應乎四行也中虛十二
　為土以應四方在甲子則存十二在蓍則掛一在坤
　則餘十二陽在乾則餘十二隂四十八者十二也去
　十二而用三十六為老陽自寅至戌三用而一不用
　二十四者去四六而用四六為老隂自夘至申去六
　用六各半也二十八者去四五用四七三十二者去
　四四用四八或自寅中至戌中或當自夘至酉用者
　常多於不用為乾坤進退之間此十二數日分晝夜
　月分脁朒進十二日則陽贏退十二日則隂縮贏則
　氣之餘分六為百二十縮則氣之虚分六亦百二十
　進退六日進退六十日亦偶之而二十四故用二百
　四十二二百五十二二百六十四一年六十甲子小
　則六時大則六日又大則六十年皆十二也故日六
　甲而天道窮月三十日用中也中間半日為日月之
　合除閏亦合一宫之數只是無人曾說来
乾用九坤用六乾坤進退於七八九六之中
　體四用六乾坤包乎體用故三十六以四變則四九
　以六變則六六二十四以四變則四六以六變則六
　四若二十八與三十二以四變而已不能以六變也
　自用言之四六二十四極隂也進六為三十而陽中
　又進六為三十六而陽極六六三十六極陽也退六
　為三十而隂中又退六為二十四而隂極自體言之
　六四二十四極隂也進四為二十八又進四為三十
　二又進四為三十六而陽老九四三十六極陽也退
　四三十二又退四二十八又退四二十四而隂老矣
　惟乾坤進退獨能㑹於七八九六之中為隂陽二老
　而加用也六子不能以六變故不言用陽生隂中自
　六進至九而老隂生陽中自九退至六而老二老之
　變皆不離乎四象故以四而加於九八七六之上得
　其體數之四矣又於體中而推其用焉則曰三十六
　也三十二也二十八也二十四也易有六十四卦六
　十以應六甲四卦以應四時二老二少雖各有攸司
　然隂終不可以先乎陽乾本六陽數又能兼坤半以
　為九三三而九九九八十一此老陽之數所以始於
　三而極於九而老隂二少之數皆其中之節目云爾
　故曰以一氣之體統言則謂之乾而無不包者此也
大易兩其十八以分經共成三十六
　文王序之孔子翼之示人至矣自漢以来未有能言
　之者
經世兩其二六以分運共成三百六十
　大小二運六進六退年月日時上見之
張觀物曰數法十有二本於隂陽氣數而分
　三百八十四體數也三百六十用數也十用七十二
　用八交數也陽贏六隂縮六餘數也一三五七九二
　四六八十竒偶之數也長數者長小為大復至乾也
　分數者分大為小姤至坤也又分乾一爻降為六卦
　大有小畜履同人姤者乾之象也因數者二因十二而
　常終於二三因三進於三十而常終於六析數者析
　一而二二而四四四而十六也除數者消數也乗數
　者長數也如以隂乗陽陽乗隂三百六十乗三百六
　十得一十二萬九千六百為一元之類是也
又曰卦有由用之體即體之用
　由用之體者由一隂一陽為二隂二陽二隂二陽為
　四隂四陽四而八合之則十二隂十二陽先天圗外
　八卦由八而下八陽間八隂八而十六十六隂間十
　六陽十六而三十二三十二隂間三十二陽三十二
　而六十四一百九十二陽八十隂一百九十二隂八
　十陽合而論之則内宫之左六十四陽三十二隂右
　亦六十四隂三十二陽上宫左右則各有四十八陽
　四十八隂也即體而之用由六十四而三十二三十
　二而十六十六而八八而四四而二二而一一者太
　極也太極兩儀四象八卦之分也
邵子曰天地之體數四用者三不用者一又曰天四變
含地四變
　天地各有四卦八者四而已天圓以用為主體則統
　乎地地方以體為主用則從乎天天裁四為三以三
　為用地析一為四以四為體自寅至戌三用一不用
　者老陽四九也自夘至申半用半不用者老隂四六
　也四四一十六位形有四方氣有四時天有四象變
　為寒暑晝夜含地四象化為雨風露雷天足以包地
　也天重三則六六從一起并本則七去本則六故陽
　常存一以主進退之為三十六地二用十二十二從
　四起并本則十六去本則十二故隂常晦一以主退
　退十二月消十二日也是故天之元氣從地而右轉
　地之元氣從天而左行
又曰三即三十二即二六
　舉一嵗隂陽之氣數言之也一年四時一時三月一
　月三旬從天用干則五日一候三五一十五日為一
　氣從地用支則六日一分三四一十二時為一日大
　則一年統三百六十日自三十日而分小則一月統
　三百六十時自三十分而積日一變三十一㑹三十
　運一世三十年三十箇十二時為一月十二箇三十
　日為一嵗三十箇十二月為一世十二箇三十嵗為
　一運三十箇十二世為一㑹十二箇三十運為一元
又曰天六變生三百六十此運行之數也一變生六再
變生十二三變而十八四變而二十四五變而三十六
變而三十六於是進而為三百六十
　天運行之數以一為本以一用六無籍乎地一變六
　十六變三百六十此以天地而言也五生六者一月
　五卦一卦六爻以五乗六二六十二也除四正卦外
　一年卦有六十六六三百六十爻一年周六十甲子
　亦六六三百六十日也一變生六去一則五五以一
　為本二變生十二去二則十十以二為本以至三變
　四變五變六變皆去其三四五六以存其本而得十
　五二十二十五三十之數也故曰五六生三十三十
　卦當天之六變而得一百八十先天圖左右皆然各
　有五變而生三十二陽三十二隂五六遞交竒偶相
　配此五六所以為天地之中數四時運行無往而不
　與之合以十二支數卦以六日一變以十干數候以
　五日一變六十變而三百六十生焉以三百六十乗
　三百六十得一元十二萬九千六百之數
又曰地四變而生三十六生物之數也四生十二十二
生二十二十生二十八二十八生三十六於是進而為
二百五十六
　地生物之數以四為本以二用十二析一為四析四
　為十六析十六為六十四析六十四為二百五十六
　此地之四變也十六者地之四一變為四者地之一
　四生八者一四生二四并之則為三四一十二八生
　十二者二四生三四并之則為五四二十十二生十
　六者三四生四四幷之則為四七二十八十六生二
　十者四四生五四并之則為四九三十六地用四變
　而極於九所以生物六六而數之天所以運行四九
　而數之地所以生物一朞自草木萌動至於地始凍
　而物不生二百五十六日而已
卦體八八卦用六六爻體三百八十四爻用二百一十
六
　卦用三十六爻用二百一十六合之即用數之用二
　百五十二也爻天也六為天之用卦地也八為地之
　體所以用乎地上皆一陽之氣陽包乎隂也天有六
　氣三陽三隂一氣而六旬三十六者旬數也六子皆
　三十六一年三百六十日六陽為十二六變為三十
　六陽六隂為十二六變為三十六隂四九三十六四
　九者九之體六六者六之用陽六又兼隂六之半是
　以為九坤用四六兩其十二乾用四九三其十二是
　以兼隂六之半故曰體有八而用有六卦有八而爻
　用六
陽三十六三之為一百八隂三十六三之為一百八三
陽三隂各半也
　三六一十八即一百八也兩其十八即二百一十六
　乾四九坤四六乾克其餘分故坤退一六以奉乾乾
　得七六坤得三六而已用卦之策乾盡包之隂已無
　有是以三陽三隂分乾之二百一十六一日十二時
　一年十二月自寅至午一百八自午至戌一百八陽
　中三隂隂中三陽皆為晝為開物之時其餘百四十
　四雖属之坤寅之末一十八戌之初一十八共三十
　六分猶為陽之餘分所克為春夏秋生物之時以助
　乾之施化三用而一不用也故曰陽以隂為基
易之生數一十二萬九千六百總於四千三百二十世
此消長之大數衍三十年之辰數即其數也
　以時之隂陽進退消長積為一元推之嵗三百六十
　日得四千三百二十辰以三十乗之爾甲子甲午為
　一世首數有十生成各半元㑹運世年天之生數五
　日月時分秒地之成數五故經世之數止於年大而
　小之數極於秒以一元推之秒則一月分則一年時
　則一世日則一運月則一㑹年則一元乾宫一位八
　卦自元至辰宗扵天之一元天地大數也外七位毎
　位八卦亦自元至辰各有其元者人物小數也天之
　八數同起甲子造化初也經世甲子指一元之年數
　爾日甲月子星甲辰子從之者月為㑹星為運辰為
　世是月與星辰皆得一十二萬九千六百之數得泰
　之五億數則盡乾一位八卦之數又變三十得兊位
　履卦百七十七億則一辰三十分之數也毎月日時
　隂陽皆有消長一日成二日一時成二時以分藏秒
　以秒藏時時藏月月藏日日藏年愈細愈大愈大愈
　細鬼神不能窺矣分秒之數何如一時三十分計三
　百六十秒卦當大有一日十二時三百六十分計四
　千三百二十秒卦大壯一月三百六十時一萬八百
　分計十二萬九千六百秒卦小畜一年四千三百二
　十時十二萬九千六百分計一百五十五萬五千二
　百秒需卦一世三十年一十二萬九千六百時三百
　八十八萬八千分計四千六百六十五萬六千秒大
　畜卦一運十二世一百五十五萬五千二百時四千
　六百六十五萬六千分五億五千九百八十七萬二
　千秒泰卦一㑹三十運四千六百六十五萬六千時
　十三億九千九百六十八萬分計一百六十七億九
　千九百十六萬秒履卦一元十二會五億五千九百
　八十七萬二千時一百六十七億九千九百一十六
　萬分計二千一十五億五千三百九十二萬秒兊卦
　十二萬九千六百為元一元之年一㑹之月一運之
　日一世之辰皆有一十二萬九千六百之數
六十甲子周流先天方圓二圖之内
　圓圖為天去四正卦二十四爻當三百六十日行乎
　十干十二支十干以應天之十日十二支以應地之
　十二月十二時所謂五日一候十日一甲十五日一
　氣三十日一月甲戊以陽變己癸以隂變五以變也
　午亥以隂變子巳以陽變六以變也一年甲子十之六
　一月三甲而六其五一年三十六甲而三百六十運
　周以天之五而生七十二也一月兩子兼半而五其
　六一年三其十子而亦三百六十運周以地之六而
　亦成七十二也圖之左一十五子一子兩變共三十
　變三六一百八十右亦然亦三百六十也三十分為
　時三百六十為時之秒四千三百為日之積又以月
　為年兩日半三十時為一月時之三十分一分為一
　日毎分十二秒一秒為一時縮年為月縮月為日縮
　日為時十二萬九千六百年亦自一時之分秒而積
　之爾微而分之至百六十七億九千六百一十六秒
　而止細之又細所以能研物理而窮事情髙入蒼天
　低入黄泉大含元氣細入無倫子雲亦嘗推見此矣
　今以圓圖轉之以見皇帝王伯之鋪舒古往今来之
　治亂四時萬化之運行日月星辰之流轉乾坤主之
　所以明天之數也方圖為地四以為體四四以數至
　四九而轉十六事以明至二百五十六位而分天聲
　倡於上而六律鳴地音和於下而六吕應走飛草木
　皆應其數坎離主之運四隂四陽以生物於地也先
　天之學圗由中起大關造化皆自然之妙也宜邵子
　玩心神明而終日不離乎此
程子曰易逆數也要測知未萌事若已往何用籌算然
數者理也理有必然如五世三世希不失之類數莫逃
乎理也
　秦漢以来舍理言數入於䜟緯久矣到康節説數方
　及理參天地之運頽乎其順浩然其歸如曰畫前元
　有子後無移數如此理亦如此愚謂窮理盡性以至
　於命理為主數亦在其中夫子雖不言命而曰河不
　出圖吾已矣夫數不明則理亦晦故邵子曰學不際
　天人不足謂之學君子當造其極可也愚謂天下之
　數出於理違理則入於術
朱子曰康節之學雖作用不同而其實則伏羲所畫之
卦也
　吕國史中曰體天地之撰者至於易而止天竒地偶
　之畫陽九隂六之數四千九十六卦之變萬有一千
　五百二十策有加乎此哉故以日月星辰水火土石
　盡天地之體用以寒暑晝夜風雨露雷盡天地之變
　化以性情形體走飛草木盡萬物之感應以元㑹運
　世嵗月日辰盡天地之終始以皇帝王伯易詩書春
　秋盡聖賢之事業秦漢以来一人而已
數學樞要
　天一地二
　天竒一一地偶二二天無十地無一一三五參天故
　乾用九二四兩地故坤用六一者天圓之體四者地
　方之體天圓徑一圍三積之而八應八方四維地方
　起四積十二毎一用三故四方分十二次四時分十
　二月天一而二隂陽並行地二而四隂陽分兩天圓
　起一而積八地方起四而積十二圓數竒故天數一
　而用六方數偶故地數二而用十二天變方為圎常
　存其一地分二為四常執其方陽主進故天并一而
　為七隂主退故地去四而為十二圓者起一積六方
　者分一為四圓者裁方以為用故一變四四去一則
　三三變九九去三則六用數成於三而極於六方者
　展圓以為體一變三并四四變十二并十六體數成
　於四極於十六天主用故蔵一於四十九之中五十
　蓍中蔵一者數中本有地主體故顯四於六十之外
　六十卦外去四者數内本無日一變三十月一變十
　二日一年盈六日月一年縮六日日一年三百六十
　六日月一年三百五十四日天起於一地成於四乾
　一畫包坤二畫為三乾三畫包坤六畫為九乾一爻
　三十六陽坤一爻二十四隂共六十乾一爻六六三
　十六六進一為七六爻得二百五十二坤一爻四六
　二十四四退為三得三六一百八坤於乾百中取三
　三百六十中取一百八地之用在天故蔵一於始天
　之體在地故隱四於終主天一而言陽進隂退主地
　二而言隂陽互為進退
　天三地四
　天一三五為九五四為九地一二三為六二四為六
　天之用用三百六十地之體具三百八十四天圓以
　用為主體則托乎地地方以體為主用則從乎天天
　三三為九地三二為六天重三則六地重四則八天
　生數一二三四地成數六七八九天六六三十六地
　四六二十四天分其三故日有三十進為三百六十
　日地起於二故月有十二分為二十四氣天用數三
　而極於六地體數四而極於十六天參地兩天七地
　三天有三辰地有四行先天四維震艮兊巽後天四
　維乾坤艮巽天參地兩天地本用之數三而兩兩而
　三乾坤通用之數北極出地上三十六度餘則皆潛
　南極入地下三十六度餘則皆見卦用六爻者三百
　八十四爻用四位者二百五十六三男以二十八陽
　生乾父之三十六陽三女以二十八隂生坤母之三
　十六隂坤母以十二陽生三男各二十陽乾父以十
　二隂生三女各二十隂坤中藏十二陽至乾成三十
　六陽乾中藏十二隂至坤成三十六隂乾三百六十
　三分用二為開物數坤四六二十四去一存三為閉
　物數天必有地三而兩地必有天兩而三乾包坤偶
　為三坤分陽數為六乾三十六卦為竒坤二十四卦
　為偶隂二而缺陽全則三乾中藏三十六陽坤中藏
　三十六隂乾三十六陽主進進之為三百六十坤十
　二隂主消一年十二月消十二日陽得三用進六六
　三十六三百六十卦分八體變八八六十四四千九
　百二十卦三十六為天之用卦六十四應地之體先
　天圖左為天三百三十六分長(震離兊乾為長/巽坎艮坤為消)圖右
　為地三百三十二分消(巽艮坎坤為長/震離兊乾為消)天多於地聖
　人扶陽為竒數故天三地兩地多於天太極肇判為
　初數故陽一隂二
　天五地六
　天五地十天六地四天四地六六者天之用十二者
　地之用天之變六氣以六變地之變四體以四分天
　數二十五合為五十應蓍數地數三十合為六十應
　卦數天六用數屬陽地八體數屬隂天六變六六三
　十六旬地四變四四一十六位天數六毎爻三十六
　中分為兩則三六而十八變五六而三十日六六而
　三百六十地數二毎爻二十四中分為兩則二六而
　四之四十八爻六之七十二候六十而六之亦得三
　百六十天以六而藏諸用地以八而顯諸仁天有六
　變有三則有六自六至於三十六天之六變地有四
　維有二則有四自四至於二百五十六地之六變天
　得兼地故用六變一變六十六變而三百六十地不
　得兼天故用四變一變四二變十六三變六十四四
　變二百五十六六為用數屬陽八為體數屬隂六六
　者為三十六卦之用八八者為六十四卦之體地從
　天而用五天從地而用六乾兊當春有五十六陽四
　十隂坎艮當秋故反之乾巽當夏有六十四陽三十
　二隂坤艮當冬故反之震坎艮六陽十二隂巽離兊
　六隂十二陽乾主贏一年三百六十日足坤主虛以
　其縮六日而全不用天數二十五合為五十進為一
　百地數三十合為六十進為百二十乾得二百五十
　二即三十六卦之用數坤得一百八即二十四卦之
　交數五十蓍中去一一散為四十九之用用中有體
　六十卦外存四四為六十卦之體體中有用
　天七地八
　天用七地體八卦以六六者用也屬乎爻之陽變為
　八八者體也屬乎卦之隂開物於乾用八月閉物於
　坤用三分
　天九地十
　天五四為九三三為九九九八十一四九三十六子
　至巳六至九午至亥九至六乾數九而天用六九由
　六長坤數六而地體四六自四生乾用九三其八而
　九之二百一十六兩其八而九之亦得坤之百四十
　有四坤用六兩其十二而六之百四十四三其十二
　而六之亦得乾之二百一十六天究於九地盡於十
　九十者天地之終始也八卦之數三十六一八二七
　三六四五交數皆九言十者九之偶爾陽極於九隂
　終於十天之十者一而二二五為十地之十者二而
　四二八為十五十以一為本四十九為用六十四以
　四為本六十為用
　　寧按伏羲則河圖畫八卦始開數學之源易大傳
　　所謂天地之數五十有五所以成變化行鬼神者
　　即發明河圖之數也孔孟歿後言數者淪於伎術
　　而大義遂晦至宋邵康節言數始及理妙闡伏羲
　　畫卦之㫖是為先天之學其書命象定數自為一
　　家大而天地之始終小而人物之生死逺而古今
　　之世變無不該貫其間葢有孔子所未言者然要
　　其歸則其道實不相悖而同出一太極也西山蔡
　　氏云康節之數程先生未之學至其本原亦不出
　　乎先生之說是固明其理之同矣然程伯子云堯
　　夫只欲傳某兄弟某兄弟那得工夫要學須二十
　　年則其先後緩急之序又豈可無辨乎學者要當
　　以窮理力行為先而數學之淺深則隨其力量之
　　所及斯可矣故愚校正魯齋所述於論理處多為
　　之辨論數則多仍其舊於邵子書則究其體用變
　　化之大㫖而精微曲折有未暇詳考焉亦以光隂
　　有限而不敢强於求備也
　
　
　
　天原發微卷五上
欽定四庫全書
　天原發㣲卷五下　　　　宋　鮑雲龍　撰
　　　　　　　　　　　　明　鮑寜　辨正
　　鬼神
　易者天地鬼神之奥也始言幽明死生一句䟎一句
　説入鬼神上去仲尼賛易以後自顔曽思軻以下至
　于周程張朱数君子而已降是則耼竺二家離了天
　地造化又别作一様㸔釋以鬼怖人令人皈嚮則不
　墮輪逥老以僊誘人令人修煉則可長生又降而世
　俗焉則土木為像而廟之巫覡嘯呼而祝之曰如是
　而已孰能探造化賾哉吁可慨也已上蔡謝氏曰鬼
　神是天地間妙用須是将來做題目入思議始得
易大傳曰仰以觀於天文俯以察於地理是故知幽明
之故原始反終故知死生之説精氣為物游魂為變是
故知鬼神之情状
　以者用易中隂陽之理而觀察之也天文属陽故明
　地理属隂故幽日月星辰明矣亭毒寥邈又有幽焉
　下入黄泉幽矣發育呈露又有明焉原始而來属陽
　故曰生反終而歸属隂故曰死人生以百嵗為凖存
　養得定則雖老而陽亦壮反之則雖壮年亦衰故陽
　為主則陽去消隂生意充滿屈者伸枯者榮光風霽
　月融溢充匝並可以見神之情状隂為主則隂來消
　陽生意揫縮伸者屈榮者枯如缺月凄風陽氣消盡
　則死矣又可以見鬼之情状天地間陽只管生若無
　隂以死之則有生無死造化亦幾乎息矣故推幽明
　可以知死生推死生可以知鬼神一氣萬形一息古
　今通晝夜之道而知天地造化源源扵是非太極之
　妙有以為之歟(妙字原本作英氣二字寜按太極不/可以氣言朱子謂太極者本然之妙)
　(故以妙/字易之)或問易言天地日月四時而終之以鬼神者
　(見易乾/卦文言)指二氣之屈伸而言也周子言天地人而終
　之以死生者(見周子太/極圖説)指在人一氣之聚散而言也
　然則天地不可以死生言乎曰天地其形也死生其
　氣也人受天地之氣以生陽魂属天隂魄属地死則
　魂氣歸于天體魄降于地依舊還大原裏去故舉人
　之死生可以包天地之晝夜而日月晦明四時變化
　鬼神屈伸皆在其中矣孰得以窺其際
程子曰易説鬼神便是造化以春而原之其必有冬以
冬為終而反之其必有春死生者其與是類也知生之
道即知死之道知事人之道即知事神之道死生人鬼
一而二二而一也
　朱子曰鬼神自是難理㑹底且就𦂳䖏做工夫人生
　有多少道理自禀五常之性以來所以父子有親君
　臣有義須一一理㑹生底道理則死底道理皆可知
　如事君事親事其所當事盡誠敬之道即移此心以
　事鬼神則祭如在祭神如神在須是得這道理無欠
　缺到得那死時乃是生理已盡亦安於死而無愧故
　張子曰存吾順事歿吾寜也儒者以理為不生不㓕
　釋氏以神識為不生不㓕聖人不說死已死更説甚
　事聖人只說既生之後未死之前須與他精細理㑹
　教是六經載聖賢行事備矣於死生之際無述焉盖
　以為常事也記與魯論獨載曽子寝疾時事為詳不
　過教學者以保身謹理而已豈效浮屠不察扵理而
　以坐亡立脫為竒哉胡明仲曰人生物也佛不言生
　而言死人事可見也佛不言顯而言幽横渠形潰反
　原以為人得此氣而生死則復歸大原去盖人死則
　氣散了那大原裏氣又别抽出來生人
又曰天地是體鬼神是用
　天地是舉其全體而言鬼神是舉其中運動變化通
　上下而言如雨風露雷草木皆是以類而推春夏是
　神秋冬是鬼晝是神夜是鬼午前是神午後是鬼息
　是神消是鬼生是神死是鬼鼻息呼是神吸是鬼語
　是神黙是鬼伸是神屈是鬼氣方來是神反是鬼日
　是神月是鬼初三後是神十六後是鬼天造是神地
　化是鬼草木方發生是神凋落是鬼人少壮是神衰
　老是鬼風雷鼓舞是神收歛是鬼風雨雷電初發時
　是神風休雨過雷住電息是鬼
張子曰太虛不能無氣氣不能不聚而為萬物萬物不
能不散為太虛循是出入皆不得已而然也氣之為物
散入無形適得吾體聚而有象不失吾常聚亦吾體散
亦吾體(如海漚凝則氷浮則漚然氷之才/漚之性其存其亡海不得而與焉)知死之不亡
者可與言性矣
　朱子曰性者理而已矣不可以聚散言其聚而生散
　而死者氣而已矣所謂精神魂魄有知有覺者皆氣
　之所為也故聚則有散則無若理則初不為聚散而
　有無也但有是理則有是氣茍氣聚乎此則理亦命
　乎此矣不得以氷漚比也鬼神便是精神魂魄氣也
　非性也故祭祀之理以類而感以類而應若性則又
　豈有類之可言然氣之已散者既散而無有矣其根
　於理而日生者則固浩然而無窮故聖人之祭祀也
　設主立尸焫蕭灌鬯或求之隂或求之陽無所不用
　其極而止曰庶或享之而已其至誠惻怛精㣲恍惚
　之意盖有所不容言者非可以世俗麤淺知見執一
　而求也豈曰一受其成形則此性遂為吾有雖死猶
　不滅截然自為一物藏乎寂然一體之中以俟夫人
　祭祀之求而時出以饗之耶必如此說則其界限之
　廣狹安頓之䖏所必有可言者自開闢以來積至于
　今其重併積疊計已無地之可容矣是又安有此理
　邪且乾坤造化如大洪爐人物生生無少休息是乃
　所謂實然之理不憂其斷㓕也今乃以一片大虚寂
　目之而反認人物已死之知覺謂之實然之理豈不
　誤哉又聖賢所謂歸全安死者亦曰無失其所受於
　天之理則可以無愧而死矣非以為實有一物可奉
　持而歸之然後吾之不斷不滅者得以晏然安䖏乎
　寂寞之中也夭夀不貳修身以俟之是乃無所為而
　然者與異端為生死事大無常迅速然後學者正不
　可同日而語矣
　　寜按朱子謂横渠說道體處如太和太虛虛空云
　　者止是言氣說聚散處其流乃是箇大輪廽又引
　　程子謂横渠之言誠有過者乃在正蒙後黄瑞節
　　輯正蒙附錄已載其言矣今魯齋掇取正蒙中所
　　言太虛氣之聚散以海之冰漚為喻謂知死之不
　　亡者可與言性等語共為一章而載朱子所論四
　　五百字於其下其辨難精切發明至到有以補正
　　先儒之失啟廸後學之疑正蒙附錄中未及收載
　　而魯齋於此載之於學者甚有益宜深玩之
程子曰鬼神只是一箇造化天尊地卑乾坤定矣鼓之
以雷霆潤之以風雨是也
　此說明有禮樂幽有鬼神朱子謂此對幽明而言也
　若謂幽有鬼神而明無鬼神便是錯認題目不知鬼
　神之為何物而溺於輪廽因果之說也豈知禮樂中
　有鬼神鬼神中有禮樂二者一爾第不可不分界限
　而辨别爾天地定位辨於履禮也然二氣交感其中
　未嘗無樂風雷鼓舞樂也然風休雨止雷蟄霆息各
　有序焉其中未嘗無禮禮撙節人情氣之屈也以和
　為貴屈者又伸樂動盪人情氣之伸也而合止有節
　伸者又屈幽明交通屈伸相禪無往而不與鬼神通
　彼釋氏則死殺㸔了謂明則為人幽則為鬼豈知君
　子之所以謹獨者屋漏暗室洋洋如在禮以束其筋
　骸樂以養其性情禮樂之在吾身即鬼神之臨乎其
　上易註云精氣謂七八言木火之神生物東南遊魂
　謂九六言金水之神終物西北老隂老陽屈者為鬼
　少隂少陽伸者為神東南為明西北為幽非止謂天
　地黒暗中有鬼神而明無之也後世禮壊樂廢人心
　浮偽失其序而不和所以交於鬼神者非其道也不
　瀆則諂安有感格之理
張子曰鬼神二氣之良能也
　朱子曰伊川說鬼神造化之迹固好但只渾淪在這
　裏不如横渠說得分明便見有箇隂陽屈伸往來在
　愚按隂陽二字未可言鬼神隂之靈曰鬼陽之靈曰
　神良能便是其靈處所以䏻屈伸變化也又舉張子
　物之初生氣日至而滋息物生既盈氣日反而逰散
　至之謂神以其伸也反之謂鬼以其歸也又謂人之
　初生天地之氣只管増添在身上漸長漸大至極盛
　了又漸衰耗以至于散然皆自然而然非有使之然
　故曰良能
邵子曰隂者陽之影鬼者人之影月者日之影情者性
之影
　陽也人也日也性也皆隂鬼月情之主所主既定影
　自從之子月一陽生應得五月一隂生自子至巳六
　陽全自午至亥亦六隂全天上一陽應地下一隂水
　中一物應岸上一物物物皆然但陽常為主而隂常
　為影如牝牡然一日有十二時一年便有十二月月
　初則月生明月望則光滿上下二弦生魄至晦皆然
　可以見鬼神之情状性中有箇仁義禮智之理外面
　便影得箇惻隱羞惡辭遜是非之情出來一箇形便
　有一箇影人之魂為神便影得箇鬼之魄在其中日
　至晦則月不光人至老則神必聵
又曰思慮未啟鬼神未知不由乎我更由乎誰人知為
道當至於鬼神不能窺處善惡形于言發于行人始得
知之但萌諸心發乎慮鬼神已得而知之矣
　中庸曰君子戒慎乎其所不睹恐懼乎其所不聞此
　固君子謹獨之學慎不愧於屋漏也然謂之思慮未
　啟即喜怒哀樂未發之時鬼神不得以窺其際矣故
　曰不由乎我更由乎誰盖幽暗之中細㣲之事迹雖
　朱形而幾則已動雖己所獨知人所不知而鬼神已
　知之矣是以君子慎獨不待著于言行常若鬼神之
　臨乎其上不敢有一毫之妄念動于中也昔人彈琴
　見螳螂捕蟬而聞者以為有殺聲殺在心而人聞其
　琴已知之况於鬼神乎君子於此唯敬以直内而已
　聽於無聲視於無形盖不待徴於色發於聲而後始
　用其力也邵又曰人心之神即天地之神人之自欺
　其心即所以欺天也可不戒哉天地虚明不用耳目
　而無不見聞也
又曰氣形盛則魂魄盛氣形衰則魂魄亦從而衰魂隨
氣而變魄隨形而上故形存則魄存形化則魄散耳目
口鼻心脾膽腎之氣全謂之人心之靈曰神膽之靈曰
魄脾之靈曰魂腎之靈曰精心之靈發乎目曰視腎之
精發乎耳曰聰脾之魂發乎鼻曰嗅膽之魄發乎口曰
言八者備然後謂之人
　此就人之形體内研磨其魂魄以知人之一身具天
　地鬼神之理之靈而不自反終日馳逐於外至於皓
　首沒世而不自覺亦可悲也夫金木者生成之始終
　在人則精神魂魄(按朱子語錄云魂属木魄属金所/以說三魂七魄是金木之數也魯)
　(齋語欠分别/觀者難曉)精為形而隂魄附氣為魂而陽神依四
　者都相離不得所以魂魄隨氣形而盛衰也形變則
　陽魂離去魄化則隂形朽腐所以先王以灰㓕為極
　形而於人之死也則卜宅兆以安厝之腎北方天一
　水故以藏精精始化為魄魄乃精之所自出是精氣
　之佐使而並其出入水能生木木為之子故膽中藏
　魄心南方太虚火用以藏神生陽曰魂魂乃神之所
　自出是為神氣之輔弼而隨其出入火能生土土為
　之子故脾中藏魂人之一身精神其主而魂魄其使
　也精盛則魄盛惟至誠則能生精至精則䏻生神誠
　也者皆天一所生而無偽也人䏻主於一而不散其
　精則至誠如神心能御氣不䏻主一而散其精則心
　為形役豈徒沒世而無聞哉其違禽獸不逺矣人之
　生也精神魂魄性之用也血氣水榖形之用也惟内
　外交相養則精神強而魂魄盛性者受之於天必有
　藏焉心者神所藏腎者精所藏脾者魂所藏膽者魄
　所藏統其藏者心也故䏻發見於聲臭言視之間而
　不違其則者所以靈也形者資於地必有府焉肺為
　傳氣之府肝為傳血之府胃為化水榖之府又為之
　脬腸以流其查滓濁穢故曰天地之性人為貴豈若
　異端者之言魂魄哉昔有學神仙者與予言曰只就
　龍虎鶉龜上做起又曰只就心腎上又曰只就五藏
　中五行上採來終不肯泄其旨歸後得其要訣下手
　處亦甚易易但要精一工夫爾今但知而不為也昔
　朱子與蔡西山研窮一世深曉之矣嘗曰道家愛􁁨
　人鉛汞𤣥牡互換其名使人不測其實則精氣二者
　而已楚詞屈子載熒魄之說以精神言也熒營也隂
　靈之聚而有光景者魄不受魂則魂不載魄而人死
　矣盖魂動魄静魂火二而魄水一載營魄者以魂加
　魄以動守静以火迫水以二守一如人登車而載於
　其上則魂安静而魄精明火不燥而水不溢固長生
　久視之要訣也然亦未言其所以也朱子有詩曰盜
　啟元命秘竊當生死關又曰但恐逆天道偷生詎能
　安則亦知之而不為爾
朱子曰精氣就物而言魂魄就人而言鬼神離乎人而
言生則謂之精氣死則謂之魂魄物則謂之鬼神氣是
實底魂魄是半虚半實底鬼神是虚數多實數少又曰
精氣兩箇合則魂魄聚而為人遊魂一箇離去則陽已
散隂无所歸故為變
　子産謂人生始化曰魄既生魄陽曰魂唐孔氏曰人
　之生也始變化為形形之靈曰魄魄内自有陽氣氣
　之神曰靈魂魄神靈之名初生時耳目心識手足運
　動此魄之靈也及其精神性識漸有知覺此則氣之
　神也盖魂陽属火魄隂属水天一生水隂陽始交魄
　既生暖者為魂先有魄而後有魂魂常為主為幹淮
　南子曰天氣為魂陽神也地氣為魄隂神也樂祁曰
　心之精爽是謂魂魄魄属形體魂属精神精又是魄
　魄是精之神神又是魂魂是氣之神朱子謂魂神而
　魄靈魂陽而魄隂魂動而魄静生則魂載於魄而魄
　檢其魂死則魂遊散而歸于天魄淪墜而歸于地運
　用動作底是魂不運用動作底是魄魄盛則耳目聰
　明能記憶老人目昏耳聵記事不得者魄衰也魂熱
　而魄冷䏻以魂守魄則魂有所守而亦静魄以魂而
　亦有生意魂熱生凉魄冷生暖惟二者不相離故陽
　不燥隂不滯而得其和矣不然魂愈動魄愈静魂愈
　熱魄愈冷二者不得其和而死矣又曰人生時魂魄
　相交死則各相離去魄有箇形像在裏面如水晶相
　似所以發出來為耳目之精明月黒暈是魄其光是
　魂如香焼出汁子來是魄那成煙後香底是魂魂是
　魄之光燄魄是魂之根柢火是魂鏡是魄燈有光焰
　物來便焼鏡雖照見却在裏面火日外景金水内景
　火日是魂金水是魄人之眼光是魄耳亦體耳何以
　為魄曰䏻聽者便是魄鼻知臭舌知味皆是但不可
　以知字為魄知便属心若丼苦醎酸要從舌上過隂
　主藏受故魄能記憶在内陽主運用故魂能發用出
　來二物本不相離精聚則魄聚氣聚則魂聚是為人
　物之體至於精竭魄降則氣散魂遊而無所知矣就
　人身而言氣雖属陽然體魄已属隂生之中已帶箇
　死底道理變雖属陽然魂氣上遊體魄下降亦自具
　隂陽也只今生人便自一半是神一半是鬼未死前
　神為主已死後鬼為主
祭義宰我曰吾聞鬼神之名不知所謂子曰氣也者神
之盛也魄也者鬼之盛也合鬼與神教之至也
　郊特牲曰魂氣歸于天者以魂本附氣人死則氣必
　浮又曰體魄降于地者以魄本歸形人死則形歸于
　土聖人緣生事死制其祭祀存亡既異别為作名改
　生之魂曰神改生之魄曰鬼合魂與魄命其名曰鬼
　神以尊事故曰明命鬼神以為黔首則百衆以畏萬
　民以服也延陵季子哭其子曰骨肉歸復於土命也若
　魂氣則無不之也爾雅釋文云鬼之為言歸也以骨肉
　必歸于土也其氣則發揚于上則不測之謂神其實
　鬼神之本魂魄是也神之盛謂口鼻嘘吸出入知覺
　運動之類鬼之盛謂耳目精明能視能聽精血強
　盛之類或問死生之說謝氏曰氣盡也曰有鬼神否
　曰余昔問明道先生曰待向汝道無來汝怎生信得
　及待向汝道有來汝但去尋討便是答底語朱子曰
　鬼神上蔡說得好曰可者使人格之不使人致死之
　可者是合當祭如祖宗父母這須至誠感格之不要
　人便做死人㸔他不可者使人逺之不要人做生㸔
　待他不管他便無了問先王祭享則甚曰是他意思
　别三日齋五日戒求諸隂陽四方上下盖是要集自
　家精神所以格有廟必渙與萃言之雖然如是以為
　有固不可以為無亦不可這裏有妙理於若有若無
　之間斷制得去始得曰不是鶻突自家要有便有要
　無便無始得鬼神在虚空中辟塞觸目皆是為他是
　天地間妙用又曰隂陽交而為神形氣離而有鬼知
　此者為智事此者為仁齋戒只是要團聚自家精神
　古人用尸要得隂陽二氣來聚這尸上不是徒然歆
　享誠敬盡則氣自聚古人祭祀處便招呼得來問祖
　宗已死以何而來曰上蔡云祖考精神即我之精神
　祭祀之感格或求之隂或求之陽各從其類求則俱
　來非有一物積于空中以待子孫之求但主祭者既
　是他一氣之流轉氣已寓此盡其誠敬則已感格矣
　或問旁親外親之属如何曰本從一源中流出初無
　間斷人死雖魂魄各散魄又較定須是招魂來復這
　魄要他相合聖人教人子孫常常祭祀是要聚得他
　那祖考之氣當下雖已散了然他根却在這裏誠敬
　盡即便引聚他那氣在此子孫這身在此祖宗之氣
　便在此他是有箇血脈貫通所以神不歆非類民不
　祀非族只為這氣不相關
朱子曰鬼神屈伸往來只是氣人之氣與天地之氣常
相接人自不見爾人心纔動便逹於氣便與這屈伸往
來相感通
　先儒之說曰有是理便有是隂陽之氣只這一氣入
　毫釐絲忽裏去此心纔動彼氣便應如鬼神之靈光
　處是昭明其氣蒸上處是焄蒿使人精神竦動處其
　風肅然是悽愴所以祭義有求諸陽者以報氣也氣
　者神故建設廟事燔燎羶香覸以蕭光使氣上騰皆
　陽之類有求諸隂者以報魄也魄者鬼也故薦黍稷
　羞肝肺首心覸以俠甒加以鬰鬯灌地以求之析木
　煙出是氣滋潤底是魄合魂與魄而一之所以求鬼
　神之氣而祭之也愚謂呼吸是吾身之氣雲雨是山
　川之氣發揚于上是神靈光明之氣動於此即應於
　彼厥初生民氣化之祖傳授到此子孫也祖宗也天
　地山川也只是一氣貫通先儒謂死者魂氣既散而
　立主以主之亦須聚得些子氣在這裏古者自始死
　弔魂復魄立重設主便是常要接續他些子精神在
　這裏古者釁龜用牲血便覺那龜久不靈了用些子
　生氣去接他程子謂名山大川興雲雨也生於天者
　為日月星辰則有彗孛棓雹之變生於地者為山川
　草木則有山魈海若魑魅魍魎之類生於水火土石
　而為變者則有滔天燎原雨土崩崖之變至於人也
　其正者為聖賢君子其變者為愚騃癡蠢為悍暴強
　梁又其大者不飜濁河清則為紛亂宇宙之怪人而
　其死也或為聰明正直之神而廟食百世或㗸寃茹
　苦而結為牛鬼蛇神其變有不可勝言者烏可謂無
　第論其正不正爾子朱子有言如冬寒夏熱此理之
　正或時夏寒冬熱豈可謂無此理哉此聖人所以道
　其常而不語怪也
程子又曰伯有為厲事别是一理朱子曰謂非死生之
常理又曰人氣未盡而強死自是䏻為厲子産為之立
後使有所歸此語窮理煞精可謂知鬼神之情状矣
　左氏鄭人相驚曰伯有至矣則皆走不知所往或夢
　伯有介而行曰予将殺帶又殺段也國人益懼子産
　立公孫洩以撫之乃止曰鬼神有歸乃不為厲吾為
　之歸也晉趙景問曰伯有猶為鬼乎曰用物精多則
　魂魄強是以有精爽至於神明匹夫匹婦強死其魂
　魄猶慿依於人以為淫厲况良宵我先君穆公之胄
　其用物也宏其取精也多其族又大所慿厚矣而強
　死䏻為鬼不亦宜乎唐孔氏曰謂其居髙官而任權
　勢奉養厚故用物精多而魂魄強或問先儒言鬼神
　之事道有又無今左氏所載不可謂無矣朱子謂人
　禀天地之氣終有散時特散有遲速爾其精神所到
　上動于天昔荆軻慕燕丹之義而白虹貫日衛先生
　為秦畫長平之䇿而太白食昴漢殺孝婦而三年大
　旱晉殺一無罪都督而血逆流于柱他如齊景公夢
　梧丘之鬼漢王氏雪鵠亭之寃史氏所書皆不可誣
　也愚請各條其說不使後之言鬼神者失所趨向而
　茫無指凖是亦敬而逺之之義其說曰隂陽二氣散
　在兩間觸目無非鬼神者不隨他地頭去分别則混
　為一區幽明惑亂而人道不立矣故在天為日月星
　辰風雨霜露四時寒暑必有鬼神行乎其中顯然可
　見書所謂禋于六宗是也自當作一類㸔在地則五
　嶽四瀆山君川后能出興雲雨以助化工不可謂無
　武成所謂所過名山大川是也當自作一類㸔有功
　徳在民載在祀典如昌黎所謂勾龍后稷以功夫子
　以徳為聖為賢厯萬世而不可磨滅者當自作一類
　㸔如人死曰鬼氣已散了子孫精神聚䖏則祖考來
　格魯論所謂祭如在祭神如神在豈特士祭其先為
　然自天子至於庶人皆有等級分劑不可踰越當自
　作一類㸔下而至於山䕫土羵水魍木妖無鬼有論
　而怪興蘆菔誅囚而躬對不可不信也或懸頴附箕
　或生霆起鶴天地間自有此等遊魂鬼術足以惑人
　不可謂無但非其正亦當自作一類㸔分類既精而
　析理甚明則谷永所謂明於天地之性而不惑於神
　怪昔人所謂以道治天下則其鬼不神修身之道得
　矣人之一身鬼神之㑹也只這軀殻在此裏而内外
　無一非天地隂陽之氣此心纔動便應故曰天地之
　塞吾其體天地之帥吾其性吾心正則那公平正直
　底鬼神自相應一有不正則彼之遊魂戾氣亦相糾
　結而不可觧矣朱子曰如魚在水外面水即他肚裏
　水鱖魚肚中水便是鯉魚肚中水斯言雖小可以喻
　大後世以來妖淫浮祀之說興而吾心鬼神之徳荒
　矣嗚呼悲哉
耼竺附
子程子曰道家之說其害終小惟釋學瀰漫滔天子朱
子曰佛氏豈有邪心但不合正理爾今叙述其言于后
與同志者共核焉
　西山真氏曰神仙之說自齊威王燕昭王始至秦皇
　漢武熾焉皆方士為之也谷永之論曰明於天地之
　性不可惑以神怪揚雄氏曰或問人言仙者有諸曰
　吾聞伏羲神農沒黄帝尭舜殂落而死文王畢孔子
　魯城之地獨子愛其死乎合永與雄之說則知長生
　之為虚誕也明矣盖神仙之學本於老子其流有四
　養生者為神仙方藥隂謀者為申商韓非放蕩者至
　劉伶阮籍而極清談者至王弼何晏而淫皆惑亂世
　主斵䘮生民雖老荘之學未知末流至此也
程伯子曰仙是天地間一賊若非竊造化之機安能延
年使聖人肯為周孔為之矣又曰若居山林鍊氣延年
則有之如爐火然置風中則易過置宻室則難過有此
理也
　朱子曰飄飄學仙侣遺世在雲山盜啟元命秘竊當
　生死關金鼎蟠龍虎三年養神丹刀圭一入口白日
　生羽翰我欲往從之脫屣諒非難但恐逆天道偷生
　詎䏻安且取魏伯陽参同契與蔡季通共籌之曰天
　地所以長且乆者以其氣運於内而不泄爾今人之
　氣運出外去也其與程子宻室之言有異乎第疾其
　為異端之學爾歐陽子曰禹走天下乗四載治百川
　形亦勞矣而夀百年顔子蕭然陋巷簞食瓢飲外不
　誘物内不動心樂矣而年不及四十斯二人者皆古
　之仁人也勞其形者長年安其樂者短命命之長短
　皆天也非人力也不戕賊以盡其天年以自然之道
　養自然之夀此上智之所同也其次或絶欲鍊氣以
　求諸内焉亦庶乎其愈於妄意貪生者彼有吸日月
　精茹草木金石以求之者外物安足恃哉
朱子曰老子㸔得天下事爛熟了都從反䖏做起剛者
易屈他只是弱故䏻剛静則能忍故冷氷氷無情便是
殺人也不恤故流入於變詐刑名也太史公将老子與
申韓同傳源流是如此豈強安排哉
　其說曰因者君之綱只因循包容将去發出來便教
　你支吾不住子房全是學他如嶢門之戰與秦将連
　和了忽乗其懈擊之鴻溝之約與項羽講和了囬車
　殺之只是柔弱之發可畏可畏謀䇿不須多只消兩
　三次漢業成矣老子只是占便宜凡事推惡離已不
　肯自把手做子房兩次為韓報仇皆不自做一□掇
　髙祖入關為韓報秦及羽殺韓王成又使髙祖平項
　羽後來定太子又只教四老人出來到了推與别人
　做張宛丘言黄老遣去情累而末流為智術清静無
　為見物情而知事要智術所由出無情而至於無親
　則忍矣刑名所由用朱子又謂陶淵明亦是老荘老
　氏初是清净無為却帶得長生不死今說得不死一
　項却成箇巫祝專理㑹厭禱已自經兩節變了人說
　仙一代說一項漢世說安期生其後不復說唐以來
　說鍾吕今又不復說㸔來他是養得分外夀考終久
　不䏻不散老子曰吾所以有大患者為吾有身及吾
　無身吾有何患荘子曰死無君於上無臣於下從然
　以天地為春秋雖南面王樂不䏻過佛者曰生滅滅
　已寂滅為樂羅鶴林大經曰老荘以身為贅生為苦
　死為樂今神仙方士欲長生不死正非老荘佛氏之
　說歐陽公貪生畏死之言殆非也老荘何嘗貪生瞿
　曇何嘗畏死貪生畏死僅是排方士而已此亦是一
　說
程伯子曰楊墨之害甚於申韓佛老之害甚於楊墨朱
子曰楊朱即老耼弟子孟子闢楊墨則老荘在其中(老/子)
(姓李名耳字伯陽諡曰耼為周柱下史著道徳經五千/餘言荘子名周嘗為漆園吏其要本歸於老子故其著)
(書千餘萬言楊朱墨翟事見孟子申不害韓非皆學刑/名楊氏為我超然逺舉視營營利祿者皆不足道後世)
(佛學亦出/於楊氏)
　楊氏為我近老墨氏兼愛近佛申韓皆本老子為刑
　名之學淺陋易見佛本西域之胡為寂㓕之學自東
　漢明帝其說始入中國至晉以後盛行老氏只是要
　長生節病易見釋氏於天理大本䖏見得些分數程
　子謂言近理而大亂真是也程子曰佛氏不識隂陽
　晝夜生死古今聖賢以生死為本分事故不論死生
　佛之學為怕死生故只管說不已下俗多懼易以利
　動楊墨之害今世已無之道家為害終小惟佛學今
　人談之其害無極舊聞學佛者傳燈錄有千七百人
　某敢道其中無一人逹者果有一人見得聖人朝聞
　夕死可矣與曽子易簀之理必不肯削髮胡服而終
　禪者曰此迹也何不論其心曰心迹一也豈有迹非
　而心是者正如二足方行指其心曰我本不欲行也
　二足自行豈有此理盖上下本末内外都是一理方
　是道又曰釋氏如以管窺天謂他不見天不得只是
　上去惟見一偏不見四旁故皆不能䖏事聖人之道
　如在平野中四方皆莫不見又曰浮屠之術最善化
　誘人故人多向之然亦有不向之者見理明也横渠
　謂釋氏反以六根之㣲因緣天地眼為色根耳為聲
　根鼻為香根舌為味根身為觸根意為法根六根為
　感六塵為應以六根神識之㣲𦕈窺測天地性命之
　根源明其所僅明而不䏻盡見其全體
程叔子曰屈伸往來只是理不必将既屈之氣復為方
伸之氣天地間如一大洪爐何物消爍不盡然其散也
有緩有速致堂胡氏曰爝火一噓即滅篝火經風乃滅
咸陽宫殿火三月乃滅即其比也人死終散然亦未便
盡散釋氏却謂人死為鬼鬼死復為人如此則天地間
常只是許多人來來往往又不由造化生生必無是理
　鮑商霖問佛輪迴之說亦自有理伊川不以為然胡
　氏論秦皇隋主不願生帝王家其辨甚詳佛者之言
　曰衆生各因淫欲使世人離此以證無生其不䏻然
　則生死於慾人為畜畜為人輪迴相續不絶若修錬
　不殺免於報身即生樂䖏今驗其不然者自古至今
　人殺禽獸者不少禽獸殺人者無幾是禽獸當日加
　多人日加少遂至於無人則報復之事信矣而有不
　然者太平之際人得其食海内之户以萬千計于時
　動物亦不可勝用上下給足若禽獸為人則禽獸宜
　凋耗而反繁多喪亂之後人失其食或千里人煙斷
　絶于時庶類亦不䏻獨茂求之難致若人為禽獸則
　禽獸宜繁多而反以凋耗亦目覩實事而難信矣又
　人之寐也氣不離形識知固在雖大聖亦不䏻卓然
　知寤寐之分際死之異於寐也寐則呼之觸之而或
　覺死則氣已離形光亦脫落大知識泯滅乃曰我有
　一念由吾所積以往豈理也哉司馬公有言人生含
　血氣知痛痒或剪甲剃髮從而焼斫已不知苦况死
　而形神相離魄則化為黄壌神則散而上騰雖有剉
　焼舂磨亦豈復知也哉唐李丹書曰天堂無則巳有
　則君子登地獄無則巳有則小人入世人何不以君
　子待其親耶假使積惡有罪豈賂浮屠所能免佛法
　未入中國以前人死而復生者亦有之矣何故無一
　人誤入地獄見閻羅等十王者耶不學者固不足言
　知古者可以少悟矣
儒釋老荘要說
朱子曰此以性命為實
　此以為實者寂然不動之中萬理粲然而民彛物則
　無一不具所謂感而遂通天下之故則順理循法無
　一或差自此而修之則體用一原顯㣲無間而正心
　修身治國平天下無一非理之正吴氏曰伊洛所以
　異於釋老者以其本末具舉先後有序由格物致知
　以下而推歩歩有實效非若禪家之說推墮滉漾中
　也朱子又謂荘老絶㓕義理人倫未盡至佛氏則人
　倫㓕盡釋氏虚吾儒實釋氏心與理為二吾儒心與
　理為一釋氏以事理為不𦂳要而不必理㑹吾儒則
　事事要理㑹都靠實做将去
又曰彼以性命為空
　彼以為空徒知寂㓕為樂不知為實理之原徒知應
　物見形不知有真妄之别由彼之說則本末横分中
　外斷絶雖有所謂廓徹神通虚静明妙者而無救於
　㓕理亂倫之罪顛倒運用之失也問佛氏之空與老
　氏之無同否曰不同佛氏只是空豁豁然和有都無
　了老子猶自是有只是清凈無為一向恁地深藏固
　守自為𤣥妙教人摸索不著便是把有無做兩截㸔
　了佛氏要空此心皆是安排子思作中庸只戒謹恐
　懼便有長在不用安排
又曰佛氏盡出老荘
　朱景文唐書賛說佛多華人之詭譎者攘荘周列禦
　冦之說以佐其髙釋書初只有四十二章經其說甚
　平如言彈琴弦急則絶緩則不響緩急得中諸音㑹
　矣其初入中國只是修行說話後漢永平三年庚申
　明帝夢金人使蔡愔等使西域求之迦葉摩騰白馬
　駝經至闕中國之有佛書自此始至晉宋間多剽竊
　老荘列子以為談義其後達磨來又談禪庚桑子一
　篇都是禪佛初來中國多是偷老子意去做經如空
　䖏是也後來道家做清净經又都偷佛家言語佛經
　言色即是空把受想行識四字對一箇空字故曰空
　即是色受想行識亦復如是謂皆空也清净經偷此
　句意却說無無亦無是偷得他色即是空都不理㑹
　得他受想行識亦復如是之意道家有箇寳藏被佛
　家偷去後來道家却取得佛家瓦礫殊可笑也
程叔子曰釋氏言蠢動含靈皆有佛性此則不可
　愚按天命之性完全具足無有不善未賦於人只可
　謂命混然一理而已及其降是於下人與萬物同流
　各正性命則有所謂性也循其性而不失則有所謂
　道也天命流行之時何嘗去分别曰此為人之性彼
　為物之性及其隨所禀受則人自為人物自為物牛
　之性不可為馬馬之性不可為牛人之性則靈於萬
　物氣有清濁人有賢愚物有動植此又天命下一段
　事謂之氣禀則可佛氏乃欲混為一區安得識性
張子曰浮屠明鬼謂有識之死受生循環遂厭苦求免
可謂知鬼乎
　葉氏曰精氣聚則為人散則為鬼澌㓕就盡而已釋
　氏謂神識不散復寓形受生是不明鬼之理也又曰
　佛氏輪迴乃變怪之間有遊魂紛擾萬化中之一二
　非理之正或疑三生作國王死而精魂不散復借父
　精母血以生其形如此則是父母之名皆假托之具
　以啟天下後世不慈不孝之心昔曹操令路粹誣孔
　融之言曰父之扵子何親本意欲為情慾子之扵母
　何為譬如寄物瓶中出則離矣此其假佛氏之言以
　殺天下名士其罪可勝誅耶
朱子曰昌黎謂孟子之後不得其傳只緣不去心上理
㑹失了尭舜相傳心法止從言語文字上做一場話說
佛老之學雖不正他却從心上起工夫所以儒者多被
他牽引入去
　先生曰佛教入中國非特人為所迷鬼亦被他迷惑
　如大乾廟塑僧像勸其不用牲祭之類盖緣人之信
　向者衆鬼神亦只依人而行其勢如何拗得他轉吾
　人家守得一世再世不崇尚者已自難潘君云其父
　嘗見濓溪子環溪元翁者與蘓黄學佛談禪盡失其
　家學之傳渠已被他轉了不知大聖人出所過化存
　神又如何或言歐公闢佛其妻某氏及其子棐已自
　變了
又曰自晉至今溺佛者多矣為儒而卓然不惑昌言以
排之而不畏禍福者其昌黎一人也哉
　史言自晉及隋老佛顯行諸儒倚天下正議助為怪
　神愈獨引聖道争四代之惑卒大顯于時昔孟子距
　楊墨去孔子方二百年愈排二家乃去千餘載撥亂
　反正功與齊而力倍之又考公神道碑其遺命䘮𦵏
　無不如禮俗習夷教書寫浮圖日以七數之及拘忌
　隂陽吉㐫一無汙我朱子謂按此可以見公平生謹
　守禮法排斥異端至此不變可為後世法又曰其排
　斥異教亦㩀所見言之一旦至瘴海之濵異端之學
　乃䏻以理義自勝亦足滌情累而空所碍之懐其於
　所守初不相妨也豈以異教一言而便失其常度哉
朱子論王蘓象山慈湖及諸儒溺佛之失愚並䟽于後
(王介甫封荆國公蘓東坡先生諡文忠公/陸子静世號象山先生楊慈湖學扵象山)
　朱子曰二氏皆以佛老為聖人既不純乎儒者之學
　矣而王氏穿鑿尤無理義蘓氏髙者出入有無而曲
　成義理下者指陳利害而切近人情其才識氣概足
　以震燿而張皇之非王氏比也第語道則迷其本矣
　又曰荆舒取佛老之似亂孔孟之真仗人主之威行
　空言之教蘓公早拾蘓張之緒餘晚醉佛老之糟粕
　二人之學皆謂之不知道可也又曰陸楊二人是十
　分好人本是禪學却以吾儒說話遮掩欽夫伯恭不
　曾㸔佛書所以㸔他不破愚謂釋氏說死心象山說
　活心只是拈弄精神專於己發䖏認其本心象山惡
　人讀書謂以意見而蔽其本心正逹磨所謂不立文
　字見性成佛之說無吾儒存心養性已上一段工夫
　慈湖於扇訟之次問曰敢問足下如何是良心象山
　離席大呼謂適坐剖决是非即是此所謂於流行發
　見之地而見其心也剖决者是非之心智之端也是
　者是之則為好仁非者非之即為惡不仁心之可見
　者此也二公執此以為把柄象山所謂易簡工夫者
　在此紹興以來有杲老者為禪學宗張子韶唐立夫
　吕居仁輩多慕尚之反為所薄杲與張侍郎書曰左
　右得把柄入手可改頭換面用儒家言語接引後學
　禪家只於自己精魂上認取一箇知覺之物把持玩
　㺯至死不放舎去瞑目扼腕而指本心奮挣切齒而
　談端緒此要語也僧家要有行觧行是行巳觧是禪
　人若識得透平生罪惡皆除如王履道謫廣州反在
　彼説禪非細學得底人有多少機鋒将來㺯一上便
　収了然則此一種學在世亦亂臣賊子之三窟尔
又曰說釋氏䖏不可上下其手此是四海九州千萬嵗
之文字非一已私若吾儒之道則若四海九州千萬人
當行之路不可不辨今取其與當時諸儒言者書之使
學者知所趨向云
　李伯問天命謂性如何朱子曰公以為此句空無一
　法耶則浮屠勝以為萬理畢具耶則儒者勝可一言
　而决渠遂無疑釋氏謂心生萬法而實心外有法故
　無以立大本若聖門謂心則叙秩命討惻隱羞惡辭
　讓是非該備無心外之法問儒教本人事緩於見性
　釋教本死生急於見性荅曰孔子言性與天道孟子道性
　善人乎天乎緩乎急乎聖賢盡心知性躬行自有次
　第緩亦不得急亦不得直是盡性至命方是極非如
　釋氏一見遂已上蔡云釋氏論性猶儒論心釋氏論
　心猶儒論意精矣問釋氏敬以直内有矣未䏻方外
　曰此謂有心地上一段工夫但他用工全不管着所
　以無方外一節本末不相貫此以五榖為根株生華
　實可食彼以稊稗為根株生華實不可食參术以根
　株愈疾鈎吻以根株殺人其毒不在外問形有死生
　真性常在曰性無偽不必言真未嘗不在不必言在
　此即天地萬物之理非我得私學以盡心知性知天
　者固有所為非欲其死而常在也異學乃欲空妄心
　見真性是非欲固天地公共之理以為一己利惟恐
　其死而失之耶想公初讀孔孟伊洛書是資舉業後
　來學佛乃怕生死始終皆是利心今又云輪迴因果
　是造妖揑怪以誑愚惑衆故逹磨非之某曰此佛說
　也今以佛為聖人而斥其言則老兄非特叛孔子又
　謗佛矣連嵩卿喜佛學一日千里致書有問於朱子
　曰天地之性即我之性豈有死而遽亡之理答曰此
　說亦未為非若以天為主則是天地間一箇公共之
　理無人物死生古今之别雖曰死而不亡非我所私
　若以我為主則於自巳身上認得一箇精神魂魄把
　持作㺯到死不放則死而不亡乃是私己之尤亦何
　足以與語死生性命之理則是一箇天地性中各有
　若干人物之性每性各有界限不相交雜改頭換面
　自死自生全不由隂陽造化而天地隂陽造化亦無
　所施矣陳經正問天地萬物之性皆我之性不知我
　之為我矣曰伊川言他人食飽公無餒乎此正釋氏
　以虛空法界為己身而不敬其父母所生之身又曰
　盈天地間皆此理佛認為己私可乎吴人傑問曰釋
　氏所謂豁然大悟則通身汗出心思路絶天理盡見
　乃禪學悟入之機儘自脫洒答曰他只見外面影子
　在儱侗恍忽間不曾見得裏面真實底道理只好隔
　壁聴他只認箇識神為性豈知吾儒之性即天理也
　日用常行零碎去䖏無不求盡此理從修齊治平做
　将去渠却一切掃除了又與張敬夫曰釋子作㺯精
　神無復儒者着脚實地工夫愚聞之師曰正道之難
　行也乆矣二程以來如王蘓黄陳所好固雜矣當乾
　淳之際正學大明朱子出而統一之宜若渾然無間
　矣胡為陸象山猶以直截理㑹為易簡工夫以讀書
　議論為蔽其本心是雜於禪學也朱子嘗攻之矣又
　曰葉正則無事時則讀佛書以為知世外瓌竒之說
　本與治道不相亂所以参雜辨争者亦是讀者不深
　考爾其說固為可駭也又謂陳君舉見得不親切遮
　前掩後欲說不說做三朝新婦模様謂之見道可乎
　宜其下於此者紛紛出入佛老而未有一定之見或
　者反借石林過庭録載上蔡說伊川参某僧取其說
　做己用是為洛學愚謂脱有之是亦問禮老耼之意
　云爾又不然佛者曰孔子亦吾師之弟子也嗚呼邪
　說誣民豈忍言之哉
又曰釋氏立心堅苦用力精專亦有大過人者卒如所
願而亦有見焉但其學不正爾
　為其因地之初正為惡此理之充塞無間不得一席
　無理之地以自安自肆是以叛君親棄父子入山林
　捐軀命以求其所謂空虛寂㓕之地而逃焉其量已
　隘而勢亦以逆矣雖自以為直指人心而實不識心
　自以為見性成佛而實不識性是以殄㓕彛倫而不
　知其有罪其所以能惑世罔人者亦自持一偏之見
　而自以為善爾
又曰釋氏䏻張皇輝赫震耀千古足以惑人者其說有
三
　以其有空寂之說而不累於物慾世之賢者好之矣
　以其有𤣥妙之說而不滯於形噐世之智者悦之矣
　以其有生死輪逥之說而自謂可以不淪於罪苦則
　天下之傭奴㸑婢黥髠盜賊亦匍匐而歸之矣愚廣
　是篇畢或問世有三家之說朱子何拒之深也曰三
　代降漢異端迭興三教分儒世道益壊一而三之古
　無是也自有天地以來則有儒有書矣伏羲則河圖
　以畫八卦大禹得洛書以叙九疇文王因先天以衍
　周易至武王興周又得箕子者出作為洪範是儒之
　有書皆因天地自然之文假聖人之手而成之也豈
　有一毫造作而出於人為哉吾夫子生於晚周始集
　大成而統一之六經皎然如日月行天儒道至是大
　明矣當是時正學修明邪說不作天下一家五千文
　且未有也四十二章何從生哉故曰以三家名者後
　世事也古則無之以一分三世儒始有逃而歸之者
　是知有二而不知有一也知有一而不雜於二者吾
　於唐得一人焉曰昌黎韓愈宋得六君子焉曰周程
　張邵至吾朱夫子而一以貫之也此六七君子儒之
　真也所以䏻續尭舜禹湯文武周孔之傳立天地心
　生萬民命者在此彼二吾一者所以胎世變之紛紜
　不知何時而極也或於邵子有疑焉曰朱子辨之久
　矣吾於不信不佞八字中有以得邵子之心夫何疑
　　　變化
　天地變化而隂陽生隂陽變化而人物生人物變化
　而聖賢生古之為士者三年有成十年一化始乎為
　士終乎為聖人皆變化其氣質之性以復於天命之
　性亦曰敬而已矣敬則主一一則誠誠則形形則著
　著則明明則動動則變變則化唯天下至誠為能化
　或問變化何以居二十五篇之終曰自太極肇判以
　來天地如大洪爐人物生其中自無而有皆從裏面
　陶冶出來自有而無又從裏面銷縮将去由先天開
　物之初六萬四千八百年後天自禹甲子至今大元
　甲午又三千五百一十餘年中間人物幾變幾化聖
　賢幾古幾今陵谷變遷宇宙更革安有一人一物之
　常在有如虚誕之說者惟頼典籍之存有可稽考云
　爾寒變燠燠變暑暑變凉凉又變冷變之中有化焉
　故春化為夏夏化為秋秋化為冬寒暑代謝無有窮
　已人之與物亦囿於天地變化之中而不䏻違也腐
　柱生芝麻扶蓬直魚化龍潜者變而飛雀化蛤飛者
　變而潜鷹化鳩惡者變而善鳩化鷹善亦可變而惡
　狸變而豹豹變而虎小固可以化大矣惟聖㒺念作
　狂大或變之而小亦可惜哉以隂陽推之亦無有不
　可變者况靈於萬物而為人乎瞽之子可為舜塗之
　人可為禹陋巷之如愚可以為聖人此善於變化者
　也其不善變化者丹朱商均不肖其父夏癸商辛不
　類其祖栁下惠盗跖弟不䏻化其兄桓魋司馬牛兄不
　肯似其弟人為天地萬物之靈而不能自變其氣質
　以復於善是有負於天地之化育也然則欲善於變
　化者當何如亦惟純於敬以造誠之閫域則無愧於
　為人而可與天地参矣士希賢賢希聖聖希天舎敬
　其将曷以此變化一篇所以殿諸篇之後者以此(寜/按)
　(注文太極肇判論/見象數篇辨正下)
程叔子曰易變易也隨時變易以從道朱子曰變者化
之漸化者變之成又曰隂變為陽陽化為隂
　變化相對言則變是長化是消若統體言則皆是化
　到換頭䖏便是變變是自隂而陽自無而有自㣲而
　著自夜而晝柔變為剛寒變為暖自萌芽變來成枝
　葉突然浸長改換而有頭靣者變也化是自陽而隂
　自有而無自盛而衰自晝而夜剛化為柔暖化為寒
　凡有形有迹者皆漸漸恁地消縮去以至於無者化
　也又曰隂變為陽變是進自然長得猛陽化為隂化
　是退自然消去無形迹陽進極而回故為退隂退極
　而上故為進故曰變化者進退之象也陽化為隂隂
　變為陽變化也所以變化者道也道者本然之妙變
　化者所乗之機故隂變陽化而道無不在兩在故不
　測故曰知變化之道者其知神之所為乎故神無方
　而易無體神無方者或在隂或在陽如方在春或已
　為夏方在秋或已為冬易無體者或為隂或為陽如
　方為春而又為夏方為秋而又為冬交錯代換而不
　可以形體拘也伊川云變如物方變而未化化則更
　無舊迹鶴山要義却云反歸舊形謂之化漸漸改者
　謂之變雖有舊形忽改者謂之化此古說也今說到
　朱子方親切
朱子曰化而裁之存乎變裁是裁截之義又曰推而行
之存乎通通是通其變将已裁定者推而行之
　如一嵗裁為四時一時裁為三月一日裁為十二時
　此是變也隂陽互變若不裁截豈有定體往來不窮
　謂之通因其變而䖏得恰好便是通通則不窮化是
　因其自然而化裁是人為變是變了他化是箇亹亹
　地漸去底意思如天意漸漸凉到得立秋便截斷這
　已後是秋便是變如子丑寅邜十二時皆以漸化而
　不見其迹及亥後子時便截取是属明日所謂變也
　又如星辰運行無頃刻停息若以逐時及昏旦紀之
　則一日差一度亦記不得所以只扵逐月裁斷道昏
　某中旦某中逐日便是化到這一月䖏便是變又如
　一年三百六十日日日漸次進去到那滿時這便是
　化自春而夏夏而秋秋而冬聖人去這裏截做四時
　這便是變
又曰通其變使民不倦須是得一箇人通其變若聴其
自變如何得
　如亢龍有悔是不通了䖏得來無悔便是通通其變
　只要常教流通不窮如人䖏富貴貧賤夷狄患難這
　是變行乎富貴行乎貧賤行乎夷狄患難至於無入
　而不自得此便是通只就化䖏裁截便是變就變上
　䖏得好便是通天下事物之變只由他隂陽兩箇他
　自隂了反陽陽了反隂只得順他聖人若到那善之
　極䖏又自有一箇道理不到得履霜堅氷至之地陽
　裏纔見隂生便百種去裁抑他固是如此若一向是
　陽則萬物何由得成他自是恁地國家氣數盛衰亦
　恁地尭到那七十載時也自衰了便所以求得一箇
　舜分付與他又自重新轉過若一向做去到死後也
　衰了文武恁地到成康也只得恁地持盈守成到這
　䖏極了所以昭王便一向衰扶不起了漢至宣帝以
　後便一向衰去直至光武又只一二世便一向扶不
　起了國統屢絶劉曰光武便是如康節所謂秋之春
　時節也
又曰㸔人䖏天運中無一時閑吉凶悔吝一息不停如
大車一般一恁衮将去聖人只隨他去㸔道理如何這
裏則将這道理䖏之那裏則将那道理䖏之
　乾六爻六陽逐爻取象言聖人居住節次所䖏之位
　不同潜見惕躍飛亢隨所䖏而皆當潜則隱於下而
　未用田是平地所在縱有水亦淺淵是深䖏不可測
　躍離乎行而未至于飛行尚以足躍則不以足一跳
　而起足不踏地跳得便上天去不得依舊在淵裏皆
　不可測下離乎行上近乎飛上不在天下不在田中
　不在人不似九二安穏此是進退不得皆不由我只
　聴天時了以聖人言之便是舜之歴試文王三分有
　二湯武鳴條牧野到上九又亢九三是伊周地位然
　己自難了看來人在天運中無一時閑跳得便做有
　徳無位做不徹亦不失為潜龍吉㐫悔吝無一息停
　如大車輪一般恁地衮将去聖人只隨他恁地去做
　所謂先天而天弗違後天而奉天時豈有一毫私意
　於其間哉
又曰夫乾天下之至徤也今人只坐時見他徤不徤了
不待攷事而後見
　朱子曰某人所記劉元城每與人相見終坐不甚交
　談欲起屢留之然終不交談或問之元城曰人坐久
　不傾側必貴人也故觀人之坐可以知人之貴賤夀
　天後見草堂先生又謂元城極愛說話其在南京四
　方之衝也東南士大夫往來者無不見之賔客填門
　縱口極談無所顧忌其死之時乃宣和二年年七十
　八去靖康之禍只三四年間爾元城與陳了翁死同
　時不知二公若留在靖康當時若用之何以䖏也愚
　曰紹興初維揚馬永卿作語録謂親見元城來年可
　六十三四容貎堂堂精神言語雄偉闓爽每見客無
　寒暑早晏必冠帶而出雖談論踰時體無傾側肩背
　聳直身不少動至手足亦不移噫可畏人也馬云䟽
　其語時今已二十六年則紹興五年去元城死時十
　五年爾元城初從司馬温公學從不妄語一句入得
　此欛柄終身持守得定徳成行尊海内仰之過嶺即
　斷酒絶慾徧歴水土惡弱獨無恙精神夀考非常人
　所及
邵子先天方圗圎圗四象相交成十六事八卦相盪為
六十四交感之妙也人物化生皆自此出焉
　天地之氣交而生人物觀其所交則氣之所至可以
　知其類之所從出矣天氣交乎地扵人為男扵物為
　牡地氣交乎天扵人為女扵物為牝男女牝牡又自
　交而生生化化之類不窮人物既生氣隨天地之氣
　升降交感人得天地之中氣四方之氣無不感物得
　天地之偏而亦各隨所感故觀天地之氣交可以知
　人物之初生矣觀天地之氣感可以知人物之相生
　矣天地形也其交也以乾坤乾坤不用其交也以坎
　離非知道者孰䏻識之一日之氣十二時一月之氣
　三十日一嵗之氣十二月氣之所至萬物各以其氣
　禀隨所禀而受天地之氣以為生生不窮之本人得
　天地之中故與天地同運而收萬物之氣于一身此
　人所以貴於天地靈於萬物也有䏻得天地之道執
　其機而用之是亦天地而已矣
又曰得天地之中氣為人而四方之氣無不具故人為
天地之貴萬物之靈也
　人頭圎頂天足方履地面南背北左東右西耳聰目
　明手舉足履無不通正居天地中當子午位君臣父
　子五典之倫仁義禮智五常之理根於心而著於外
　得其氣之清而正且通者為聖為賢得其氣之濁而
　偏且塞者為愚為不肖至於近東者多仁而柔近西
　者多義而剛亦氣禀之異不得不然夷狄亦人類悍
　暴無禮義者以其得地尤偏故禀氣亦偏氣使然也
　非性也人直生禽獸横生草木側生横生者得氣尤
　偏故首西向背天足地於其偏之中亦有仁義存焉
　得東者仁得西者義所以當邜酉之位禽雖横而首
　昻與獸㣲異亦得東方之氣者仁得西方之氣者義
　鱗甲毛蜾之類又氣之漸入于地者也側生者得入
　地之氣得西北者剛得東南者柔天下之類盡之矣
　龍得正東虎得正而故東有蒼龍西有白虎說文云
　麟東方仁獸騶虞西方仁獸凡得東氣皆角得西氣
　皆齒角者常仁其不及者亦柔而易馴如牛羊之類
　是其太過者必剛而多賊如豺狼犬豕之類是西方
　獸皆宵行東方獸宵則瞑惟龍不麗此數神故也禽
　横而首昻以氣離地以上漸近乎天故首昻而能飛
　然東北者自下而升首短尾長羽多文其将飛必騰
　而上西南者自上而降首長尾短羽多𤣥縞其将飛
　必墜于下亦有仁義存焉升之小者為雞雉飛不離
　地大者為鸞鳳飛冲天降之小者為鴿為鶴飛近天
　極為鳬鴨飛搶地至於入水東南夜瞑西北夜飛自
　戌至酉漸入地自寅至卯漸出地故西方為甲蟲蜾
　蟲常多蟄氣漸入故也東方為鱗蟲羽蟲常多生氣
　漸出故也故龜黿之類善伏息魚蛇之類善變化隂
　陽變化升降使然也草得入地之氣故皆倒生與人
　正相反盖氣有逆順不容不然生於東者柔秋落春
　夏榮生於西者剛春落秋冬榮枝葉向隂葉不離地
　故獸宿之且食其實木參乎天故禽棲之且食其實
　類也亥子丑三方不生物餘方皆生物惟其不生故
　天地自相生此天地所以長久而生物不息也嵗之
　冬月之晦朔日之夜天地之道也
張觀物曰人夀百嵗自隂之長數言之一年為増一嵗
自陽之分數言之一年為减一嵗
　天以一三五七九而造始自子至巳六至九少至多
　為陽長隂消其氣自下而上陽生於下為隂中之陽
　此所謂陽先分之以立大限也陽分則虚虚為隂陽
　極則隂生地以二四六八十而續終由午至亥自九
　至六自多至少為隂長陽消其氣自上而下隂生於
　上為陽中之隂此隂乃長之以充其細數也隂長則
　實實為陽隂極則陽生陽先立大限者如人夀百嵗
　已有定數隂來消陽者消其已定之數隂以形數言
　雖似一年長一嵗陽以分數言實一年减一嵗也故
　曰陽來則生陽去則死非陽去也陽為隂消盡其數
　爾
朱子曰言貴有序言語無序則不䏻有所為也
　艮六五艮其輔輔頰車也艮止其輔言不妄出而有
　序則人易聴易行而悔可亡矣漢賈誼有才文亦䧺
　偉胷次狹甚着事不得有些子盡要迸出來一齊說
　了只管跳躑暴躁不已失進言之序宜乎其致絳灌
　之說帝亦謙譲未遑終是做事不成如韓信鄧禹孔
　明輩其言語皆有次序所以其君易聴終身行之不
　易其素豈特無悔而已哉素有一定之規模爾或問
　咸上六為輔艮六五為輔何也曰咸以兌上為口艮
　以九三為心故以五之隂為輔
邵子曰人之所以靈於萬物者謂其目䏻收萬物之色
耳能收萬物之聲鼻䏻收萬物之氣口䏻收萬物之味
　其曰聲色臭味者萬物之體目耳鼻口者萬人之用
　體用交而人物之道備天下之物莫不有理有性有
　命窮之盡之至之而後可用天下之目耳鼻口為己
　之目耳鼻口則目無所不觀耳無所不聴口無所不
　言鼻無所不通夫如是則以天下之心為心心無所
　不謀故能以一心觀萬心一身觀萬身一物觀萬物
　一世觀萬世不觀以目而觀以心不觀以心而觀以
　理天下之物孰有出於此理之外哉故曰萬物静觀
　皆自得以此又曰自天地觀萬物則萬物為萬物自
　太極觀天地則天地亦物也人䏻盡太極之道則䏻
　範圍天地曲成萬物而造化在我矣豈千千之物為
　細物千千之民為細民之比哉
又曰天下将治人必尚行尚義天下将亂人必尚言尚
利
　尚行則篤實之風行尚言則詭譎之風行尚義則謙
　譲之風行尚利則攘奪之風行是以三王尚行入于
　義五伯尚言入于利下於五伯盜而已矣豈忍言哉
　三代世治未有不治人倫之為道三代世亂未有不
　亂人倫之為道去人倫則盜矣自古殺人之多未有
　如秦之甚夫殺人之多不必以刃謂天下之人無生
　路可趨况以刃多殺之乎
朱子曰人心道心精一執中一十六字爾而一身之是
非得失天下之安危治亂莫不繫焉尭舜禹湯文武傳
之孔子孟子者也
　三代有道之長人以此立心國以此立治自孟軻氏
　沒此學不傳功利乗之漢唐而下千三百年間未免
　架漏牽補過了時日雖不無小康而二帝三王周孔
　所傳之學未嘗一日得行乎天地之間也世之學者
　稍有才氣便不肯低心下意做儒家事業聖學功夫
　但取獲禽之多不羞詭遇之不正反取斂然規矩準
　繩之儒而姍笑之此正學所以不明而世變日下也
又曰君子小人上逹下逹只初間用心分毫之差爾
　由乎天理故曰上逹只管透進向上日進一日徇乎
　人欲日䆒汙下故曰下逹小人只管向下一日沉淪
　一日被這人欲墜下去如人墜水相似大抵上下之
　分初間只争些子少間䆒竟将去越見差得多雖有
　智力亦補助救扶他不得了
古今人表述孔子之言曰生而知之者上也學而知之者
次也困而學之又其次也困而不學民斯為下矣又曰
中人以上可以語上也唯上智與下愚不移
　班氏曰自書契之作先民可得而聞者經傳所稱唐
　虞以上帝王有號諡輔佐不可得而稱而諸子頗言
　之歸乎顯善昭惡勸戒後人故傳采焉(解説經/義曰傳)傳曰
　譬如尭舜禹稷卨與之為善則行鯀驩兠欲與為惡
　則誅可與為善不可與為惡是謂上智桀紂龍逢比
　干欲與之為善則誅于莘(紂之/勇人)崇侯(紂之/佞臣)與之為惡
　則行可與為惡不可與為善是謂下愚齊桓公管仲
　相之則伯竪貂輔之則亂可與為善可與為惡是謂
　中人兹因以列九等之序䆒極經傳繼世相次總備
　古今之要畧云
上上聖人太昊帝伏羲氏炎帝神農氏黄帝軒轅氏少昊
金天氏顓頊髙陽氏帝嚳髙辛氏帝堯陶唐氏帝舜有虞
氏帝禹夏后氏帝湯殷商氏文王周氏武王周公孔子
　伏羲神農黄帝三皇也少昊顓頊髙辛唐虞五帝也
　書序已言之矣禹湯文武三王也周公文王之子武
　王之弟成王之叔父制禮作樂身致太平聖徳不可
　加矣仲尼祖述尭舜憲章文武上律天時下襲水土
　六經制作垂詔萬世自伏羲以來至于孔子集大成
　矣班氏列古今人品分為九等以此一十四聖歸之
　上上固得之矣胡為上中以下析為八等名實不稱
　錯亂顛倒俱失其次序哉愚併紀張顔二氏之辨于
　后張曰老子之黙仲尼所師雖不在聖要為大賢文
　伯之母逹扵禮典動為聖人所嘆言為後世所則而
　在第四田單以即墨孤城復強齊之大魯連之博通
　忽於榮利藺子申威秦王退譲廉頗乃在第五大姬
　巫怪好祭鬼神陳人化之國多淫祀寺人孟子違於
　大雅以保其身既被宫刑怨刺而作乃在第六嫪毐
　之烝昏亂禮度惡不忍聞乃在第七其餘差違紛錯
　不少本業未究而尋遇竇氏之難使之然乎顔曰六
　家之論輕重不同百行所存趣舎難一張氏輙申所
　見捃摭班史然而所編又自差舛大要知其古帝王
　之號而已諸人士見於史傳者無待觧釋其間幽暗
　時復及焉
邵子曰人有十百千萬之不同各四四一十六等上而
皇帝王伯下而士農工商賢愚之相逺也遼絶矣
　人也者物之至聖也者人之至生一一之物當兆兆
　之物豈非人乎生一一之人當兆兆之人豈非聖乎
　故千千之民分一民者細民也一一之士能兼兆民
　者巨民也物有小大民有賢愚故曰有一人之人有
　十人之人有百人之人有千人之人有億人之人有
　兆人之人
又曰人有三品善惡在焉上品之人不教而善中品之
人教而後善下品之人教亦不善不教而善非聖而何
教而後善非賢而何教亦不善非愚而何
　凡言教者教其可教者也不可教者非其所䏻教之
　也雖然不可以教之亦可以戒之庻幾免於凶徳也
　是故作善則謂之吉人作不善則謂之凶人夫吉人
　者目不視非禮之色耳不聴非禮之聲口不談非禮
　之言足不履非禮之地人非其道不交物非其義不
　受就賢如饑渇避惡如陷穽良如金石重如丘山儀
　如鸞鳯氣如芝蘭或曰不謂之吉人吾不信也凶人
　者言語險􁂌貪名遂非耽酒好色惡直醜正幸灾樂
　禍嫉良善如仇讎犯刑憲如袵席小則殞身㓕性大
　則覆宗絶祀或曰不謂之凶人吾不信也易曰善不
　積不足以成名惡不積不足以㓕身此之謂也南軒
　張氏曰人有三等上焉不變下焉不變軒輊斯世者
　常是中等人君子聚於朝中人皆化為善則是二分
　君子一分小人小人得用中等皆被引用則是二分
　小人一分君子愚曰康節之言所以教人為善南軒
　之言所以勉勵朝廷用君子之善家齊而後國治二
　先生之言可為萬世法邵子又曰堯舜之世難乎其為
　小人雖有四凶不䏻肆其惡商紂之世難乎其為君
　子雖有三仁不能遂其善此又繫乎上之人變化之
　如何
程子曰性相近習相逺此言氣質之性非性之本也張
子曰形而後有氣質之性善反之則天地之性存焉故
氣質之性君子有弗性者焉朱子曰人氣質相近之中
又有美惡一定而非習之所䏻移者下愚也
　或問性之本何也曰孟子道性善是也程子所謂極
　本窮原之性也張子所謂萬物之一原是為天地之
　性乃未受生以前天理之流行所謂人生而靜以上
　不容言者亦可謂之命也自其理言之不雜乎氣質
　而言是乃天命賦予萬物之本然者純粹至善降而
　在人則寓乎氣質之中也故其言曰善反之則天地
　之性存盖謂天地之性未甞離乎氣質之中也故曰
　形而後有氣質之性又問氣質之性何也曰天地之
　所以生物者理也其生物者氣與質也人物得是氣
　質以成形而其理之在是者則謂之性然所謂氣質
　者有偏正純駁昏明厚薄之不齊故性之在是者其
　為品亦不一告子所謂生之謂性程子所謂生質之
　性荀卿所謂性惡揚雄所謂善惡混韓文公所謂三
　品是皆指氣質之性而言也而不知性之本愚謂孟
　子道性善知本矣而不言氣質所以唘荀楊韓之紛
　紛也故程子曰論性不論氣不備荀揚韓言氣質之
　性矣而所以為性則不知直去孔孟千餘年後至濂
　溪而始明故又曰論氣不論性不明黄勉齋有言横
　渠張子分為天地之性氣質之性然後朱子之說始
　定信哉斯言又曰氣有偏正所受之理隨而偏正氣
　有昏明所受之理隨而昏明木氣盛則金氣衰故仁
　常多而義常少金氣盛則木氣衰故義常多而仁常
　少此氣質之性有善惡也既有氣質善惡之性則非
　天地本然之性矣以子思未發之中求之此心未發
　其中湛然萬慮不生是天地之性純粹至善則氣雖
　偏而理自正氣雖昏而理自明氣雖有贏乏而理則
　無勝負及其感物而動則氣動而理亦隨之或理動
　而氣挾之由是至善之理聴命於氣善惡由之而判
　矣先師嘗曰此心未發之前氣不用事所以有善而
　無惡者此也又曰性近而習逺者何也曰自其常者
　而言之則性之善者習於善而日進乎髙明性之惡
　者習於惡而日流乎汙下自其變者而言之則性之
　善者或習於惡而失其善性之惡者或習於善而失
　其惡凡是四者始皆相近而終則逺矣又引程子之
　言曰人性本善也語其才則有下愚之不移下愚有
　二焉自暴自棄也人茍以善自治則無不可移雖昏
　愚之至皆可漸磨而進也惟自暴者拒之以不信自
　棄者絶之以不為雖聖人與居不䏻化而入也仲尼
　之所謂下愚也然其質非必昏且愚也往往強戾而
　才力有過人者商辛是也聖人以其自絶於善謂之
　下愚然考其歸則誠愚也又曰懈意一生便是自暴
　自棄朱子曰自暴者有強悍意非毁禮義是不好不
　通與他說好話自棄者有懦弱意亦道禮義是好也
　受人說只是自不肯做
張子曰徳不勝氣性命於氣徳勝其氣性命於徳窮理
盡性則性天徳命天理氣之不可變者獨死生修夭而
已故論死生則曰有命以言其氣也語富貴則曰在天
以言其理也此大徳所以必受命
　吕氏曰君子之所以學者為能變化氣質而已徳勝
　氣質則愚者可進於明柔者可進於強不䏻勝之則
　雖有志於學亦愚不䏻明柔不能立而已矣盖均善
　而無惡者性也人所同也昏明強弱之禀不齊者才
　也人所異也誠之者所以反其同而變其異也夫以
　不美之質求變而美非百倍其功不足以致之今以
　鹵莽㓕裂之學或作或輟以變其不美之質及不䏻
　變則曰天質不美非學䏻變是果於自棄其為不仁
　甚矣大徳必受命者徳即理也程子謂知天命是逹
　天理也必受命是得其應也天之報應皆如影響得
　其報者是常理也不得其報者非常理也但人以淺
　狹求之便是差互天命不可易也然其可易者惟有
　徳者能之如修養之引年世祚之祈天永命常人之
　至於聖賢皆此道也侯氏曰得其常者舜也不得其
　常者孔子也舜自匹夫而有天下栽者培之也桀自
　天子而為匹夫傾者覆之也天非為舜桀而存亡之
　理固然也即是而推他可以觸類矣
朱子曰化不是一日内頓然便恁地人之進徳亦然三
十而立不到那三十時便立須從十五志學漸漸化去
不惑知命耳順從心皆然
　胡氏曰孔子十五而志于學何學也曰大學也所以
　修身齊家治國平天下之道也三十而立何立也曰
　居天下之廣居立天下之正位行天下之大道不退
　轉也四十而不惑何不惑也曰富貴不䏻滛貧賤不
　䏻移威武不能屈卓然立乎萬物之表也五十而知
　天命何知也曰元亨利貞乾之四徳行之昭明浩然
　與萬物同流䖏之各得其分而不亂也六十而耳順
　何其順也曰所過者化所存者神幾於天矣七十而
　從心所欲不踰矩何也曰以其動也天故也子貢曰
　夫子之得邦家者所謂立之斯立道之斯行綏之斯
　來動之斯和非天䏻如是乎愚謂聖人之學與天無
　極如建千萬年之基業然志欲大而久故三十以前
　十五年一化入大人之學以開其志又十五年持循
　已久則所學不變而卓有成立矣自此以後亹亹地
　去十年一化有漸進底意思不惑則進於立矣故洞
　然於事物當然之理而無所疑又十年而知天命則
　不惑又不足言矣此心與天命相流通無間然也又
　十年而聲入心通無所違礙不思而得也由是涵養
　積累之久至於從心不踰矩之地此十年之間則安
　而行之不勉而中矣盖夫子之學乾大人之學也前
　三十年分為兩節所以開其久大之基後三十年分
　為三節所以造於從心不踰矩之地確乎不㧞志學
　也閑邪存誠而立也知至知終不惑也聲氣相求耳
　順也乃見天則不踰矩也故曰夫大人者與天地合
　其徳日月合其明四時合其序鬼神合其吉凶夫豈
　一日之力而至此哉吾故曰夫子之學乾大人之學
　也黄勉齋謂說者以為聖人立法謙辭以勉人則聖
　人皆是架空虚誕之辭豈聖人正大之心哉至哉斯
　言朱子亦曰聖人非心實自聖而姑為是退託也
又曰致知誠意是學者两箇關
　致知乃夢與覺之關誠意乃善與惡之關透得致知
　之關即覺不然則夢透得誠意之關則善不然則惡
　也
天即人人即天
　人之始生其得於天也既生此人則天亦在人矣凡
　語言視聴動作皆天故曰顧諟天之明命常見得此
　道理昭然在目也下學者事也理在事中若直䏻盡
　得下學之事則上逹天理便在此人之所生理與氣
　合而已凡思慮云為皆氣也而理存焉故發為五常
　萬善皆理也西山真氏曰窮理主知而言無一物之
　不格盡性主行而言無一理之不體知得盡行得盡
　便是至於命命是天之賦於我者圎外竅中是心之
　體虛靈知覺是心之用仁義禮智是心之理五峯胡
　氏曰大哉性乎萬善具焉天地由是而立有源之水
　寒冽不凍有徳之人厄窮不塞日沒光託於月孔子
　亡矣道託於孟
周子曰聖希天賢希聖士希賢伊尹顔淵大賢也伊尹
恥其君不為尭舜一夫不得其所若撻于市顔淵不遷
怒不貳過三月不違仁志伊尹之所志學顔子之所學
過則聖及則賢不及則亦不失於令名
　朱子曰隨其用力淺深以為所至逺近不失令名以
　其有為善之實也故胡氏曰周子患人以發䇿决科
　榮身肥家希寵為事也則曰志伊尹之所志患人以
　知識聞見為得而自畫不待價而沽也故曰學顔子
　之所學人有真能立伊尹志修顔子學然後知通書
　之言包括至大而聖門之事業無窮矣愚曰學者欲
　變化其氣質莫大於希聖希天之學然必自希賢始
　伊尹耕莘樂道未嘗無顔淵之學顔淵居陋巷而有
　為邦之問未嘗無伊尹之志二大賢易地則皆然士
　䏻反身而誠不事緣飾希之則是必也立志講學以
　實而無愧於身事親從兄以實而無愧於家忠信篤
　敬以實而無愧於鄊進思盡忠以實而無愧於官有
　實勝之善而無名勝之恥由是復焉執焉而賢可希
　性焉安焉而聖可希發㣲不可見充周不可窮而天
　可希志伊學顔者可不反求諸身耶
程子曰充廣得去則天地變化草木蕃充廣不去則天
地閉賢人隱
　朱子曰己所不欲勿施於人只管充廣将去則萬物
　各得其所充之於一家一國一天下自莫不各得其
　所如何天地不變化草木不蕃若充廣不去則出門
　便有碍孟子一書只是要人充廣曰收其放心此是
　外面收入裏來曰知皆擴而充之又要從裏面推出
　去故曰修其身而天下平皆不出恕之一字
朱子曰敬以直内義以方外八箇字一生用之不窮
　敬立則内直義形而外方這終身可以受用義是心
　頭斷事底心斷於内而外便方正萬物各得其宜丹
　書曰敬勝怠者吉怠勝敬者滅義勝欲者從欲勝義
　者凶敬便竪起怠便放倒以理從事是義不以理從
　事是欲又以敬字觧直字義字觧方字敬而無義則
　做事便錯了只義無敬則無本須是敬義立方不孤
　敬以直内是持守工夫義以方外是講學工夫直是
　直上直下胷中無纎毫委曲方是割截方整之意敬
　譬如鏡義便是䏻照底敬無義便是死殺了不是活
　底敬
又曰須是将來做箇本領涵養得貫通時敬以直内便
義以方外
　又如雖在靜坐䖏亦須驗箇敬肆敬便是天理肆便
　是人欲如居䖏便須驗得恭與不恭執事便須驗得
　敬與不敬有一般人專要就寂然不動上理㑹及其
　應事却七顛八倒又牽動他寂然底又有專要理㑹
　事却於根本上全無工夫須是徹上徹下表裏洞徹
　方可
又曰敬天徳也敬便徹上徹下與天無間
　程子曰毋不敬可以對越上帝范氏曰經禮三百曲
　禮三千一言以蔽之曰毋不敬朱子曰尭是初頭出
　治第一箇聖人尚書尭典是第一篇典籍說尭之徳
　都未下别字欽是第一箇字如今㸔聖賢千言萬語
　大事小事莫不本於敬收拾得自家精神在此方㸔
　得道理盡然後修身齊家舉而措之天下爾敬有甚
　形影只是收歛身心不容一物便是主一明道教人
　靜坐李先生亦然須静坐始能收斂臨事方用便有
　氣力又曰敬字通貫動靜真氏曰冬氣閉藏不宻温
　暖無霜雪則來年陽氣無力五榖不登人心亦是如
　此靜時紛擾則動時安䏻中節故周子以主靜為本
　程子以主敬為本皆此理也武夷胡氏曰敬之一字
　力行十年須别朱子曰天地似也有箇主宰方始恁
　地變易便是天地底敬成湯所以克配上帝者盖自
　聖敬日躋始愚按東萊吕氏曰敬是百聖相傳第一
　箇字聖學下工夫䖏至顧命之書又曰周公精㣲之
　傳成王得之将終方以示羣臣孔子精㣲之傳曽子
　得之将終方以示孟敬子皆主於敬而已聖人太極
　之全體不假修為而尚存乎敬况學者乎夫知此而
　修之君子之所以吉也不知此而悖之小人之所以
　凶也修之悖之亦在乎敬肆之間而已矣敬則欲寡
　而理明寡之又寡以至於無則聖學可希矣故朱子
　謂程先生所以有功於後學最於敬之一字為有力
　者此也學者可不勉諸
　
　
　
　
　天原發㣲卷五下
　䟦天原發㣲後
　涇前年於虚谷方公見所為鮑公魯齋天原發㣲序
　未見其書屢從魯齋求觀嵗甲午十二月始盡得讀
　之如靈犀照水百怪洞見無遁形也如導江自岷一
　瀉萬里注之海也如一聚狐之裘其完無際而人不
　知其得之之艱也魯齋真人豪哉予與魯齋為同年
　貢士亦學性理而魯齋之博極予實不如不謂之人
　豪而何虚谷公文學海内寡二賛美誠至所謂已經
　平子予安䏻如陳師錫讀五代史扵佛頭上著糞猶
　敢賛一辭曰首一篇太極綱領也次動静至鬼神致
　知事也末一篇曰變化誠意事也易知崇語博文孟
　子博學詳說致知之類也易禮卑語約禮孟子反說
　約誠之正之修之之類也古大人之學如是而已伊
　川易傳晚年方正止於論理魯齋此書起羲暨朱中
　列𤣥虚訂以尭夫於象數無復遺今年七十有一矣
　吾才已愧君子齒復先我撫卷三歎敬書其後元貞
　丙申曹涇䟦
　
　
　
　
　
　
　
　
　
　
　
　
　
　
　天原發微卷五下
