#+TITLE: 冷齋夜話-宋-釋惠洪
#+DATE: 2018-05-12 10:18:15
#+SOURCE: github.com/kanripo/KR3j0100 master f433088e                
欽定四庫全書　　　　　　子部十
　冷齋夜話　　　　　　　　雜家類三(雜説之屬/)
　　提要
　　　　(臣/)等謹案冷齋夜話十卷宋僧恵洪撰恵洪
　　　　一名徳洪字覺範筠州人大觀中游丞相張
　　　　商英之門商英敗恵洪亦坐累謫朱厓是書
　　　　晁公武讀書志作十卷與今本相合然陳善
　　　　捫蝨新話謂山谷西江月詞日側金盤墜影
　　　　一首為恵洪贋作載於冷齋夜話又引宋百
　　　　家詩選云冷齋夜話中偽作山谷贈洪詩韻
　　　　勝不減秦少覿氣爽絶類徐師川云云今本
　　　　無此兩篇盖已經後人刪削非其完本又每
　　　　篇皆有標題而標題或冗呇過甚或拙鄙不文
　　　　皆與本書不類其最刺謬者如洪駒父詩
　　　　話一條乃引洪駒父之言以正俗刻之誤非
　　　　攻洪駒父之誤也其標題乃云洪駒父評詩
　　　　之誤顯相背觸又䢼亭湖廟一條捧牲請福
　　　　者乃安世髙之舟人故神云舟有沙門乃不
　　　　俱來耶非世髙自請福也又追敘漢時建寺
　　　　乃為秦觀作維摩賛縁起非記世髙事也其
　　　　標題乃云安世髙請福䢼亭廟秦少游宿此
　　　　夢天女求賛既乖本事且不成文又蘇軾寄
　　　　鄧道士詩一條用韋應物寄全椒山中道士
　　　　詩韻乃記蘇詩非記韋詩也而其標題乃云
　　　　韋蘇州寄全椒道人詩更全然不解文義又
　　　　恵洪本彭氏子於彭淵材為叔侄故書中但
　　　　稱淵材不系以姓而其標題乃皆改為劉淵
　　　　材尤為不考此類不可殫數亦皆後人所妄
　　　　加非所本有也是書雜記見聞而論詩者居
　　　　十之八論詩之中稱引元祐諸人者又十之
　　　　八而黄庭堅語尤多盖恵洪猶及識庭堅故
　　　　引以為重其庭堅夢逰蓬萊一條山谷集題
　　　　曰記夢洪駒父詩話曰余嘗問山谷云此記
　　　　一段事也嘗從一貴宗室擕妓游僧寺酒䦨
　　　　諸妓皆散入僧房中主人不怪也故有曉然
　　　　夢之非紛紜句恵洪乃稱庭堅曽與共宿湘
　　　　江舟中親話有夢與道士游蓬萊事且云今
　　　　山谷集語不同盖後更易之是殆竄亂其說
　　　　使故與本集不合以自明其暱於庭堅獨知
　　　　其詳耳晁公武詆此書多誕妄偽托者即此
　　　　類歟然恵洪本工詩其詩論實多中理解所
　　　　言可取則取之其託於聞之某某置而不論
　　　　可矣乾隆四十四年三月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　冷齋夜話卷一　　　　　宋　釋惠洪　撰
　　江神嗜黃魯直書韋詩
王榮老嘗官于觀州欲渡觀江七日風作不得濟父老
曰公篋中必蓄寳物此江神極靈當獻之得濟榮老顧
無所有惟玉麈尾即以獻之風如故又以端硯獻之風
愈作又以宣包虎帳獻之皆不驗夜卧念曰有黃魯直
草書扇頭題韋應物詩曰獨憐幽草澗邊生上有黃鸝
深樹鳴春潮帶雨晚來急野渡無人舟自橫即取視之
戃恍之際曰我猶不識鬼寧識之乎持以獻之香火未
收天水相照如兩鏡展對南風徐來張帆一餉而濟予觀
江神必元祐遷客之鬼不然何嗜之深邪
　　秦少游作東坡筆語題壁
東坡初未識秦少游少游知其將復過維揚作坡筆語
題壁于一山中寺東坡果不能辨大驚及見孫莘老出
少游詩詞數百篇讀之乃嘆曰向書壁者豈此郎邪
　　羅漢第五尊失隊
予往臨川景徳寺與謝無逸輩升閣得禪月所畫十八
應真像甚竒而失第五軸予口占嘲之曰十八應真解
脫根少叢羅漢亂山門不知何處進齋去未見雲堂第
五尊明日有女子來拜叙曰兒南營兵妻也寡而食素
夜夢一僧來言曰我本景徳僧因行失隊煩相引歸寺
可乎既覺而隣家要飯入其門壁間有畫僧形狀了然
夢所見也時朱世英守臨川異之使迎還為閤藏之予
方少年時羅漢且畏予嘲及其老也如梵吉者亦見侮
可怪也
　　東坡夢銘紅靴
東坡倅錢塘日夢神宗召入禁宫女環侍一紅衣女捧
紅靴一雙命軾銘之覺而記其中一聮云寒女之絲銖
積寸累天歩所臨雲蒸雷起既畢進御上極嘆其敏使
宫女送出睇視裙帶間有六言詩一首曰百疊漪漪水
皺六銖縰縰雲輕植立含風廣殿微聞環珮揺聲
　　詩出本處
東坡作海棠詩曰只恐夜深花睡去髙燒銀燭照紅粧
事見太真外傳曰上皇登沈香亭詔太真妃子妃子時
卯醉未醒命力士從侍兒扶掖而至妃子醉顔殘粧鬢
亂釵橫不能再拜上皇笑曰豈是妃子醉真海棠睡未
足耳作尼童詩曰應將白練作仙衣不許紅膏汙天質
事見則天長壽二年詔書曰應天下尼當用細白練為
衣作橄欖詩曰待得微甘囘齒頰已輸崖蜜十分甜事
見鬼谷子曰照夜青螢也百花醲蜜也崖蜜櫻桃也作
贈舉子詩曰平生萬事足所欠惟一死事見梁僧史曰
世祖宴東府王公畢集詔䟦陀羅至䟦陀羅皤然清痩
世祖望見謂謝莊曰摩訶衍有機辯當戲之䟦陀趨外
陛世祖曰摩訶衍不負逺來惟有一死在即應聲曰貧
道客食陛下三十載恩徳厚矣無所欠所欠者惟一死
耳李太白詩曰昔作芙蓉花今為㫁腸草以色事他人
能得幾時好陶𢎞景仙方注曰㫁腸草不可食其花美
好名芙蓉花
　　宋神宗詔禁中不得牧豭豘因悟太祖逺略
陳瑩中為予言神宗皇帝一日行後苑見牧猳㹠者問
何所用牧者對曰自祖宗以來長令畜之自稚養以至
大則殺之又養稚者前朝不敢易亦不知果安用神宗
沈思久之詔付所司禁中自今不得復畜數月衛士忽
獲妖人急欲血澆之禁中卒不能致神宗方悟太祖逺
略亦及此
　　東坡南遷朝雲隨侍作詩以佳之
東坡南遷侍兒王朝雲者請從行東坡佳之作詩有序
曰世謂樂天有鬻駱馬放楊枝詞佳其至老病不忍去也
然夢得詩曰春盡絮飛留不得隨風好去落誰家樂天
亦云病與樂天相伴住春同樊素一時歸則是樊素竟
去也予家有數妾四五年相繼辭去獨朝雲隨予南遷
因讀樂天詩戲作此贈之云不學楊枝别樂天且同通
徳伴伶𤣥伯仁絡秀不同老天女維摩縂解禅經卷藥
爐新活計舞裙歌板舊因縁丹成隨我三山去不作巫
陽雲雨仙盖紹聖元年十一月也三年七月十五日朝
雲卒葬于栖禅寺松林中直大聖塔又和詩曰苖而不
秀豈其天不使童烏與我𤣥駐景恨無千嵗藥贈行惟
有小乗禅傷心一念償前債弹指三生斷後縁歸卧竹
根無逺近夜燈懃禮塔中仙又作梅花詞曰玉骨那愁
瘴霧者其寓意為朝雲作也秦少游曰唐詩閨怨詞曰
繡閤開金鎖銀臺㸃夜燈長征君自慣獨卧妾何曾此
正語病之著者而選詩自謂精之果精乎參寥子曰林
下人好言詩纔見誦貫休齊已詩便不必問
　　東坡書壁
前輩訪人不遇皆不書壁東坡作行不肯書牌其特地
止書壁耳候人未至則掃墨竹
　　古人貴識其真
東坡每曰古人所貴者貴其真陶淵明耻為五斗米屈
于鄉里小兒棄官去歸久之復遊城郭偶有羡于華軒
漢髙帝臨大事鑄印銷印甚于兒戲然其正直明白照
映千古想見其為人問士大夫蕭何何以知韓信竟未
有答之者
　　東坡得陶淵明之遺意
東坡嘗曰淵明詩初看若散緩熟看有竒句如日暮巾
柴車路暗光已夕歸人望烟火稚子候簷隙又曰採菊
東籬下悠然見南山又靄靄逺人村依依墟里烟犬吠
深巷中鷄鳴桑樹顚大率才髙意逺則所寓得其妙造
語精到之至遂能如此似大匠運斤不見斧鑿之痕不
知者困疲精力至死不之悟而俗人亦謂之佳如曰一
千里色中秋月十萬軍聲半夜潮又曰蝴蝶夢中家萬
里子規枝上月三更又曰深秋簾幕千家雨落日樓臺
一笛風皆如寒乞相一覽便盡初如秀整熟視無神氣
以其字露也東坡作對則不然如曰山中老宿依然在
案上楞嚴已不看之類更無齟齬之態細味對甚的而
字不露此其得淵明之遺意耳
　　鳯翔壁上題詩
東坡曰予少官鳯翔行山求邸見壁間有詩曰人間無
漏仙兀兀三盃醉世上沒眼禅昏昏一覺睡雖然沒交
渉其奈略相似相似尚如此何况真箇是故其海上作
濁醪有妙理賦曰嘗因既醉之適方識人心之正然此
老言人心之正如孟子言性善何以異哉
　　盧橘
東坡詩曰客來茶罷空無有盧橘微黃尚帶酸張嘉甫
曰盧橘何種果類荅曰枇杷是矣又問何以驗之答曰
事見相如賦嘉甫曰盧橘夏熟黃甘橙榛枇杷橪柿亭
奈厚朴盧橘果枇杷則賦不應四句重用應劭注曰伊
尹書曰箕山之東青鳥之所有盧橘常夏熟不據依之
何也東坡笑曰意不欲耳
　　東坡論文與可詩
東坡嘗對歐公誦文與可詩曰美人却扇坐羞落庭下
花歐公笑曰與可無此句與可拾得耳世徒知與可掃
墨竹不知其髙才兼諸家之妙詩尤精絶戲作鷺鷥詩
曰頸細銀鈎淺曲脚髙緑玉深翹岸上水禽無數有誰
似汝風標
　　的對
東坡曰世間之物未有無對者皆自然生成之象雖文
字之語但學者不思耳如因事當時為之語曰劉蕡下
第我輩登科則其前有雍齒且侯吾屬何患太宗曰我
見魏徵常嫵媚則徳宗乃曰人言盧把是姦邪
　　東坡留題姜唐佐扇楊道士息軒姜秀郎几間
東坡在儋耳有姜唐佐從乞詩唐佐朱崖人亦書生東
坡借其手中扇大書其上曰滄海何曾斷地脉朱崖從
此破天荒又書司命宫楊道士息軒曰無事此静坐一
日是兩日若活七十年便是百四十黃金不可成白髮
日夜出開眼三十秋速於駒過隙是故東坡老貴汝一
念息時來登此軒望見過海席家山歸未得題詩寄屋
壁有蠻女揷茉莉嚼㯽榔戲書姜秀郎几間曰暗麝著
人簮茉莉紅潮登頰醉㯽榔其放如此
　　換骨奪胎法
山谷云詩意無窮而人之才有限以有限之才追無窮
之意雖淵明少陵不得工也然不易其意而造其語謂
之換骨法窺入其意而形容之謂之奪胎法如鄭谷十
月菊曰自縁今日人心别未必秋香一夜衰此意甚佳
而病在氣不長西漢文章雄深雅健者其氣長故也曾
子固曰詩當使人一覽語盡而意有餘乃古人用心處
所以荆公菊詩曰千花萬卉彫零後始見閒人把一枝
東坡則曰萬事到頭終是夢休休休明日黃花蝶也愁
又如李翰林詩曰鳥飛不盡暮天碧又曰青天盡處沒
孤鴻然其病如前所論山谷作登達觀臺詩曰瘦藤拄
到風煙上乞與遊人眼界開不知眼界濶多少白鳥去
盡青天回凡此之類皆換骨法也顧況詩曰一别二十
年人堪幾回别其詩簡㧞而立意精確舒王作與故人
詩云一日君家把酒盃六年波浪與塵埃不知烏石岡
邊路到老相逢得幾回樂天詩曰臨風杪秋樹對酒長
年身醉貌如霜葉雖紅不是春東坡南中作詩云兒童
悞喜朱顔在一笑那知是醉紅凡此之類皆奪胎法也
學者不可不知
　　詩用方言
詩人多用方言南人謂象牙為白暗犀為黒暗故老杜
詩曰黒暗通蠻貨又謂睡美為黒甜飲酒為軟飽故東
坡詩曰三杯軟飽後一枕黒甜餘
　　老嫗解詩
白樂天每作詩令一老嫗解之問曰解否嫗曰解則録
之不解則易之故唐末之詩近于鄙俚
　　采石渡鬼
歐陽文忠公慶厯末宿采石舟人甫睡潮至月黒公方
就寢微聞呼聲曰去未舟尾有答者曰有叅政船宿此
不可擅去齋料幸為攜至五鼓岸上獵獵馳驟聲舟尾
者呼曰齋料幸見還有且行且答者曰道場不清浄無
所得公異之後遊金山與長老瑞新語新曰某夜建水
陸有施主攜室至忽乳一子俄覺腥風滅燭大衆恐使
人問其時公宿采石之夜其後蔡州求退之鋭者亦其
前知然耶時公自叅知政事除蔡州黃魯直熈寧初宿
石塘寺寺有鬼靈異僧敬信之一夕夢曰分寧黃刑部
至僧曰侍郎乎尚書乎曰侍郎也魯直南遷已六十親
故憂其禍大又南方瘴霧非菜肚老人所宜魯直笑曰
宜州者所以宜人也且石塘鬼侍郎之言豈欺我哉魯
直竟歿于宜州較采石之鬼何愚智相去三十里豈魯
直癡絶故欺之耶
　　李後主亡國偈
宋太祖將問罪江南李後主用謀臣計欲拒王師法眼
禅師觀牡丹于大内因作偈諷之曰擁毳對芳叢由來
趣不同髮從今日白花似去年紅艶曵隨朝露馨香逐
晚風何須待零落然後始知空後主不省王師旋渡江
　冷齋夜話卷一
欽定四庫全書
　冷齋夜話卷二　　　　　宋　釋惠洪　撰
　　韓歐范蘇嗜詩
韓魏公罷政判北京作園中行詩風定曉枝蝴蝶鬧雨
匀春圃桔橰閒又嘗謂意趣所見多見于嗜好歐陽文
忠喜士為天下第一嘗好誦孔北海坐上客常滿樽中
酒不空范文正公清嚴而喜論兵嘗好誦韋蘇州詩兵
衛森畫㦸燕寢凝清香東坡友愛子由而性嗜清境每
誦何時風雨夜復此對牀眠山谷寄傲士林而意趣不
忘江湖其作詩曰九陌黃塵烏帽底五湖春水白鷗前
又曰九衢塵土烏靴底想見滄洲白鳥雙又曰夣作白
鷗去江湖水貼天又作演雅詩曰江南野水碧於天中
有白鷗似我閒
　　陳無已挽詩
予問山谷今之詩人誰為冠曰無出陳師道無已問其
佳句如何曰吾見其作温公挽詞一聮便知其才不可
敵曰政雖隨日化身已要人扶
　　洪駒父評詩之誤
洪駒父曰桞子厚詩曰􁁊靄一聲山水緑􁁊音奥而世
俗乃分􁁊為二字誤矣如老杜詩曰雨脚泥滑滑世俗
為兩脚泥滑滑王元之詩曰春殘葉密花枝少睡起茶
親酒盞疎世以為睡起茶多酒盞疎多此類
　　留食戲語大笑噴飯
予與李徳修游公義過一新貴人貴人留食予三人者
皆以左手舉箸貴人曰公等皆左轉也予遂應聲曰我
輩自應須左轉知君豈是背匙人一座大笑噴飯滿案
　　歐陽黃牛廟東坡錢塘詩
歐陽公黃牛廟詩曰石馬繫祠門東坡錢塘詩曰我識
南屏金鯽魚二句皆似童稚語然皆記一時之事歐陽
嘗夢至一神祠祠有石馬缺左耳及謫夷陵過黃牛廟
所見如夢西湖南屏山興教寺池有鯽十餘尾金色道
人齋餘争倚檻投餅餌為戲東坡習西湖久故寓于詩
詞耳
　　古樂府前輩多用其句
予嘗館州南客邸見所謂嘗賣者破篋中有詩編冩本
字多漫滅皆晉簡文帝時名公卿而詩語工甚有古意
樂府曰繡幕圍香風耳節朱絲桐不知理何事淺立經
營中䕶惜加窮袴隄防託守宫今日牛羊上丘壠當時
近前靣發紅云云前輩多全用其句老杜曰意象慘淡
經營中李長吉曰羅幃繡幕圍春風山谷曰牛羊今日
上丘壠當時近前左右瞋予見魯直未得此書窮袴漢
時語也今襠袴是也
　　雷轟薦福碑
范文正公鎮鄱陽有書生獻詩甚工文正禮之書生自
言天下之至寒餓者無在某右時盛行歐陽率更書薦
福寺碑墨本直千錢文正為具紙墨打千本使售于京
師紙墨已具一夕雷擊碎其碑故時人為之語曰有客
打碑來薦福無人騎鶴上揚州東坡作窮措大詩曰一
夕雷轟薦福碑
　　立春王禹玉口占一絶
歐公王禹玉俱在翰苑立春日當進詩貼子㑹温成皇
后薨閣虚不進有旨亦令進歐公經營中禹玉口占便
寫曰昔聞海上有三山煙鎖樓臺日月閒花似玉容長
不老只應春色勝人間歐公喜其敏速禹玉歐公門生
也而同局近世盛事其詩略曰當年叨入武成宫曾看
揮毫氣吐虹夢寐閒思十年事笑談今此一樽同喜君
新賜黃金帶顧我今為白髪翁云云
　　稚子
老杜詩曰竹根稚子無人見沙上鳬雛並母眠世或不
解稚子無人見何等語唐人食笋詩曰稚子脱錦䙀駢
頭玉香滑則稚子為笋明矣贊寧雜志曰竹根有䑕大
如猫其色類竹名竹豚亦名稚子予問韓子蒼子蒼曰
笋名稚子老杜之意也不用食笋詩亦可耳
　　老杜劉禹錫白居易詩言妃子死
老杜北征詩曰唯昔艱難初事與前世别不聞夏商衰
終自誅褒妲意者明皇鑒夏商之敗畏天悔過賜妃子
死也而劉禹錫馬嵬詩曰官軍誅佞幸天子舍夭姬羣
吏伏門屏貴人牽帝衣白樂天長恨詞曰六軍不發争
奈何宛轉蛾眉馬前死乃是官軍廹使殺妃子歌詠禄
山叛逆耳孰謂劉白能詩哉其去老杜何啻九牛毛耶
北征詩識君臣之大體忠義之氣與秋色争髙可貴也
　　館中夜談韓退之詩
沈存中呂惠卿吉甫王存正仲李常公擇治平中在館
中夜談詩存中曰退之詩押韻之文耳雖健美富贍然
終不是詩吉甫曰詩正當如是吾謂詩人亦未有如退
之者正仲是存中公擇是吉甫於是四人者相交攻久
不决公擇正色謂正仲曰君子羣而不黨公獨黨存中
正仲怒曰我所見如此偶因存中便謂之黨則君非黨
吉甫乎一坐大笑予嘗熟味退之詩真出自然其用事
深密髙出老杜之上如符讀書城南詩少長聚嬉戲不
殊同隊魚又腦脂葢眼卧壯士大招挂壁何由彎皆自
然也襄陽魏㤗曰韓退之詩曰剝苔吊斑林角黍餌沈
塜竹非墨㸃之斑也楚竹初生蘚封之土人斫之浸水
中洗去蘚故蘚痕成紫暈耳
　　昭州崇寧寺觀音竹永州澹山狐
鄒志完南遷自號道鄉居士在昭州江上為居室近崇
寧寺因閲華嚴經于觀音像前有修竹三根生像之後
志完揭茅出之不可乃垂枝覆像有如今世畫寳陀山
巖竹今猶在昭人扄鎖之以俟過客遊觀比還過永州
澹山岩岩有馴狐凡貴客至則鳴志完將至而狐輒鳴
寺僧出迎志完怪之僧以狐鳴為對志完作詩曰我入
幽岩亦偶然初無消息與人傳馴狐戲學仙伽客一夜
飛鳴報老禅
　　僧賦蒸豚詩
王中令既平蜀捕逐餘㓂與部隊相逺饑甚入一村寺
中主僧醉甚箕踞公怒欲斬之僧應對不懼公竒而赦
之問求蔬食僧曰有肉無蔬公益竒之餽之以蒸猪頭
食之甚美公喜問僧止能飲酒食肉耶為有他技也僧
自言能為詩公令賦食蒸豚詩操筆立成曰觜長毛短
淺含臕久向山中食藥苖蒸處已將蕉葉裹熟時兼用
杏漿澆紅鮮雅稱金盤薦軟熟真堪玉筯挑共把羶根
來比並羶根只合喫藤條公大喜與紫衣師號東坡元
祐初見公之𤣥孫訥夜話及此為記之
　　王平甫夢至靈芝宫
王平甫熈寧癸丑嵗直宿崇文館夢有人挾之至海上
見海中央宫殿甚盛其中作樂笙簫鼓吹之伎甚衆題
其宫曰靈芝宫平甫欲與俱往有人在宫側謂曰時未
至且令去他日當迎之至此恍然夢覺時禁中已鐘鳴
平甫頗自負不凡為詩記之曰萬頃波濤木葉飛笙歌
宫殿號靈芝揮毫不似人間世長樂鐘來夢覺時
　　安世髙請福䢼亭廟秦少游宿此夢天女求贊
安世髙者安息國王之嫡子也為沙門漢桓帝建和初
至長安靈帝末闗中大亂謂人曰我有道伴在江南當
往省之人曰遊宦乎沙門乎曰以嗔故為神然吾亦往
廣州償債耳世髙舟次廬山宫亭湖廟下廟甚靈能分
風送往來之舟世髙舟人捧牲請福神輒降曰舟有沙
門乃不俱來耶世髙聞之為至廟下神復語曰我果以
多嗔至此業今家此湖千里皆所轄以雖嗔而好施故
多寳玩以縑千疋黃白物付君為建佛寺為㝠福今洪
州大安寺是也秦少游南遷宿廟下登岸縱望久之歸
卧舟中聞風聲側枕視微波月影縱橫追繹昔常宿雲
老惜竹軒見西湖月色如此遂夢美人自言維摩詰散
花天女也以維摩詰像來求賛少游愛其畫黙念曰非
道子不能作此天女以詩戲少游曰不知水宿分風浦
何似秋眠惜竹軒聞道詩詞妙天下廬山對眼可無言
少游夢中題其像曰竺儀華夢瘴面囚首口雖不言十
分似九天笑覆大千作獅子吼不如博取妙喜如陶家
手予過雷州天寧與戒禅夜話問少游字畫戒出此傳
為示少游筆蹟也
　
　
　
　
　
　
　
　
　
　
　
　
　
　
　冷齋夜話卷二
欽定四庫全書
　冷齋夜話卷三　　　　　宋　釋惠洪　撰
　　諸葛亮劉伶陶潜李令伯文如肺腑中流出
李格非善論文章嘗曰諸葛孔明出師表劉伶酒徳頌
陶淵明歸去來辭李令伯陳情表皆沛然從肺腑中流
出殊不見斧鑿痕是數君子在後漢之末兩晉之間初
未嘗以文章名世而其意超邁如此吾是知文章以氣
為主氣以誠為主故老杜謂之詩史者其大過人在誠
實耳誠實著見學者多不曉如玉川子歸醉詩曰昨夜
村飲歸健倒三四五摩挲青莓苔莫嗔驚着汝王荆公
用其意作扇子詩曰玉斧修成寳月團月邊仍有女乗
鸞青㝠風露非人世鬢亂釵橫特地寒
　　池塘生春草
舒公云池塘生春草園桞變鳴禽之句謂有神助其妙
意不可以言傳而古今文士多從而稱之謂之確論獨
李元膺曰予反覆觀此句未有過人處不知舒公何從
見其妙盖古今佳句在此一聮之上者尚多古之人意
有所至則見于情詩句盖其寓也謝公平生喜見惠連
夢中得之盖當論其情意不當泥其句也如謝東山喜
見羊曇羊叔子喜見鄒湛王述喜見坦之皆其情意所
至不可名狀特無詩句耳
　　詩説煙波縹緲處
予自并州還故里館延福寺寺前有小溪風物類斜川
予兒童時戲劇處也嘗春深獨行溪上作小詩曰小溪
倚春漲攘我釣月灣新晴為不平約束晚見還銀梭時
撥刺破碎波中山整約背落中一葉軟紅間又嘗暮寒
歸見白鳥作詩曰剰水殘山慘淡間白鷗無事釣舟閒
箇中着我添圖畫便似華亭落照灣魯直謂予曰觀君
詩説煙波縹緲處如陸忠州論國政字字坦夷前身非
篙師沙户種類耶有詩其略曰吾年六十子方半槁項
螺巔度嵗年脱却衲衣着簔笠來佐涪翁刺釣船予嘗
對淵材誦之淵材曰此退之贈澄觀我欲收斂加冠巾
換骨句也
　　山谷集句貴拙速不貴巧遲
集句詩山谷謂之百家衣體其法貴拙速而不貴巧遲
如前輩曰晴湖勝鏡碧衰栁似金黃又曰事治閒景象
摩挲白髭鬚又曰古瓦磨為硯閒砧坐當牀人以為巧
然皆疲費精力積日月而後成不足貴也
　　東坡美謫仙句語作讃
曉披雲夢澤笠釣青茫茫又曰暮騎紫雲去海氣侵肌
涼東坡曰此語非李太白不能道也嘗作賛曰天人幾
何同一漚謫仙非謫乃其游揮斥八極隘九州化為兩
鳥鳴相酬一鳴一止三千秋開元有道為少留縻之不
可矧肯求西望太白橫峩岷眼髙四海空無人大兒汾
陽中令君小兒天台坐忘身生平不識高將軍手汚吾
足乃敢嗔作詩大笑君應聞
　　韋蘇州寄全椒道人詩
東坡曰羅浮有野人山中隠者或見之相傳葛稚川之
𨽻也有鄧道士者嘗見其足蹟予偶讀韋蘇州詩寄全
椒道士云今朝郡齋冷忽念山中客澗底束荆薪歸來
煑白石遥持一樽酒逺慰風雨夕落葉滿空山何處尋
行蹟味其風度則全椒道士亦鄧君之流乎因以酒往
問依蘇州韻作詩寄之曰一盃羅浮春逺餉採薇客遥
知獨酌罷醉卧松下石幽人不可見清嘯聞月夕聊戲
菴中人飛空本無蹟
　　碁隠語
舒王在鍾山有道士求謁因與棋輒作數語曰彼亦不
敢先此亦不敢先惟其不敢先是以無所争惟其無所
争故能入於不死不生舒王笑曰此特棋隠語也
　　李元膺䘮妻長短句
許彦周曰李元膺作南京教官䘮妻作長短句曰去年
相逢深院宇海棠下曾歌金縷歌罷花如雨翠羅衫上
㸃㸃紅無數今嵗重尋攜手處物是人非春莫回首青
門路亂紅飛絮相逐東風去李元膺尋亦卒
　　秦國大長公主挽詞
秦國大長公主薨神考賜挽詞三首曰海濶三山路香
輪定不歸帳深空翡翠珮冷失珠璣明月留歌扇殘霞
散舞衣都門送車返宿草自春菲又曰曉發城西道靈
車望更遥春風空魯館明月斷秦簫塵入羅衣暗香隨
玉篆銷芳魂飛北渚那復可為招又曰慶自天源發恩
從國愛申歌鐘雖在館桃李不成春水折空還沁樓髙
已隔秦區區會稽市無復獻珠人元豐初臣魏泰載之
于詩話中雖穆王黃竹漢髙大風之詞莫可擬其髣彿
噫豈特前代帝王盖古今詞章之工者無此作也
　　荆公鍾山東坡餘杭詩
山谷云天下清景初不擇賢愚而與之遇然吾特疑端
為我輩設荆公在鍾山定林與客夜對偶作詩曰殘生
傷性老躭書年少東來復起予夜據槁梧同不寐偶然
聞雨落堦除東坡宿餘杭山寺贈僧曰暮鼓朝鐘自擊
撞閉門欹枕有殘缸白灰旋撥通紅火卧聽蕭蕭雪打
牕人以山谷之言為確論
　　少游魯直被謫作詩
少游調雷悽愴有詩曰南土四時都熱愁人日夜俱長
安得此身如石一時忘了家鄉魯直謫宜殊坦夷作詩
云老色日上面懽情日去心今既不如昔後當不如今
輕紗一幅巾短簟六尺牀無客白日静有風終夕涼少
游鍾情故其詩酸楚魯直學道休歇故其詩閒暇至於
東坡南中詩曰平生萬事足所欠惟一死則英特邁往
之氣不受夢幻折困可畏而仰哉
　　活人手叚
司馬温公童稚時與羣兒戲于庭庭有大甕一兒登之
偶墮甕水中羣兒皆棄去公則以石擊甕水因穴而迸
兒得不死盖其活人手叚已見于齠齓中至今京洛間
多為小兒擊甕圖
　　詩未易識
唐詩有竹逕通幽處禅房花木深之句歐陽文忠公愛
之每以語客曰古人工為發端心雖曉之而才莫逮欲
倣此為一聮終莫之能以文忠公之才而謂不能詩盖
未易識也
　
　
　
　
　
　
　
　
　
　
　
　
　冷齋夜話卷三
欽定四庫全書
　冷齋夜話卷四　　　　　宋　釋惠洪　撰
　　詩話妄易句法之病
司馬温公詩話曰魏野詩云燒葉爐中無宿火讀書牕
下有殘燈而俗人易葉為藥不止不佳亦和下句無氣
味魯直曰老杜詩云黃獨無苗山雪盛黃獨者芋魁小
者耳江南名曰土卵兩川多食之而俗人易曰黃精子
美流離亦未有道人劍客食黃精也如淵明曰採菊東
籬下悠然見南山其渾成風味句法如生成而俗人易
曰望南山一字之差遂失古人情狀學者不可不知也
　　五言四句詩得于天趣
吾弟超然喜論詩其為人純至有風味嘗曰陳叔寳絶
無肺腸然詩語有警絶者如曰午醉醒来晚無人夢自
驚夕陽如有意偏傍小牕明王維摩詰山中詩曰溪清
白石出天寒紅葉稀山路元無雨空翠濕人衣舒王百
家夜休曰相看不忍發慘澹暮潮平欲别更攜手月明
洲渚生此皆得于天趣予問之曰句法固佳然何以識
其天趣超然曰能言蕭何所以識韓信則天趣可言予
竟不能詰歎曰微超然誰知之
　　夢中作詩
崇寧元年元日粥罷昏睡夢中忽作一詩既覺尚能記
之曰無賴東風試怒號共乗一葉傲驚濤不知兩岸人
皆愕但覺中流笑語髙三月七日偶與瑩中濟湘江是
日大風當斷渡而瑩中必欲宿道林小舟掀舞向浪中
兩岸聚觀胆落而瑩中笑聲愈髙予紬繹夢中詩以語
瑩中瑩中云此叚公案三十年後大行叢林也
　　西崑體
詩到李義山謂之文章一厄以其用事僻澁時稱西崑
體然荆公晚年亦或喜之而字字有根蔕如作雪詩曰
借問火城將策探何如雲屋聽牕知又曰未愛京師傳
谷口但知鄉里勝壺頭其用事琢句前輩無相犯者昔
李師中作送唐介謫官詩曰去國一身輕似葉髙名千
古重於山並游英俊顔何厚未死姦䛕骨已寒云云已
而聞介赴月首上官李大敬以書索其詩唐公笑曰吾
正不用此無寸馬落顔詩遂以還之李大敬久之乃悟
一身千古非挾對與荆公措意異矣
　　詩比美女美丈夫
前輩作花詩多用美女比其狀如曰若教解語應傾國
任是無情也動人誠然哉山谷作酴醿詩曰露濕何郎
試湯餅日烘荀令炷爐香乃用美丈夫比之特若出類
而吾叔淵材作海棠詩又不然曰雨過温泉浴妃子露
濃湯餅試何郎意尤工也
　　道潜作詩追法淵明乃十四字師號
道潜作詩追法淵明其語逼真處數聲柔櫓蒼茫外何
處江村人夜歸又曰隔林彷彿聞機杼知有人家住翠
微時從東坡在黃州京師士大夫以書抵坡曰聞公與
詩僧相從真東山勝遊也坡以書示潜誦前句笑曰此
吾師十四字師號耳
　　元章瀑布詩
米芾元章豪放戲謔有味士大夫多能言其作止有書
名嘗大字書曰吾有瀑布詩古今賽不得最好是一條
界破青山色人固以怪之其後題云蘇子瞻曰此是白
樂天奴子詩見者莫不大笑
　　詩句含蓄
詩有句含蓄者如老杜曰勲業頻看鏡行藏獨倚樓鄭
雲叟曰相看臨逺水獨自上孤舟是也有意含蓄者如
宫詞曰銀燭秋光冷畫屏輕羅小扇撲流螢天街夜色
凉於水卧看牽牛織女星又嘲人詩曰怪來妝閤閉朝
下不相迎總向春園裏花間笑語聲是也有句意俱含
蓄者如九日詩曰明年此會知誰健醉把茱萸子細看
宫怨詩曰玉容不及寒鴉色猶帶朝陽日影來是也
　　滿城風雨近重陽
黃州潘大臨工詩多佳句然甚貧東坡山谷尤喜之臨
川謝無逸以書問有新作否潘答書曰秋來景物件件
是佳句恨為俗氛所蔽翳昨日閒卧聞攪林風雨聲欣
然起題其壁曰滿城風雨近重陽忽催租人至遂敗意
止此一句奉寄聞者笑其迂濶
　　天棘
王仲正言老杜詩江蓮揺白羽天棘蔓青絲天棘非烟
雨自是一種物曾見于一小説今忘之髙秀實曰天棘
天門冬也一名顛棘非天棘也王元之詩曰水芝卧玉
腕天棘舞金絲則天棘盖栁也
　　琥珀
韋應物作琥珀詩曰曾為老茯苓元是寒松液蚊蚋落
其中千年猶可覿舊説松液入地千年所化令燒之尚
作松氣嘗見琥珀中有物如蜂然此物自外國來地有
茯苓處皆無琥珀不知韋公何以知之
　　詩誤字
老杜詩曰白鷗沒浩蕩萬里誰能馴今誤作波浩蕩非
唯無氣味亦分外閒置波字舒王曰道人北山來問松
我東岡舉手指屋脊云今如許長今誤作問松栽東岡
與波浩蕩當併按也
　　王荆公東坡詩之妙
對句法詩人窮盡其變不過以事以意以出處具備謂
之妙如荆公曰平昔離愁寛帶眼迄今歸思滿琴心又
曰欲寄荒寒無善畫賴傳悲壯有能琴乃不若東坡徵
意特竒如曰見説騎鯨游汗漫亦曾捫蝨話辛酸又曰
蠶市風光思故國馬行燈火記當年又曰龍驤萬斛不
敢過漁舟一葉從掀舞以鯨為蝨對以龍驤為漁舟對
小大氣熖之不等其意若玩世謂之秀傑之氣終不可
沒者此類是也
　　詩忌
今人之詩例無精彩其氣奪也夫氣之奪人百種禁忌
詩亦如之富貴中不得言貧賤事少壯中不得言衰老
事康强中不得言疾病死亡事脱或犯之人謂之詩䜟
謂之無氣是大不然詩者妙觀逸想之所寓也豈可限
以繩墨哉如王維作畫雪中芭蕉自法眼觀之知其神
情寄寓于物俗論則譏以為不知寒暑荆公方大拜賀
客盈門忽㸃墨書其壁曰霜筠雪竹鍾山寺投老歸歟
寄此生坡在儋耳作詩曰平生萬事足所欠惟一死豈
可與世俗論哉予嘗與客論至此而客不然予論予作
詩自誌其略曰東坡醉墨浩琳琅千首空餘萬丈光雪
裏芭蕉失寒暑眼中騏驥略𤣥黃云云
　　詩言其用不言其名
用事琢句妙在言其用不言其名耳此法唯荆公東坡
山谷三老知之荆公曰含風鴨緑鱗鱗起弄日鵝黃裊
裊垂此言水栁之用而不言水栁之名也東坡别子由
詩猶勝相逢不相識形容變盡語音存此用事而不言
其名也山谷曰管城子無食肉相孔方兄有絶交書又
曰語言少味無阿堵氷雪相㸔有此君又曰眼見人情
如格五心知世事等朝三格五今之蹙融是也後漢注
云常置人于險處耳然句中眼者世尤不能解語言者
盖其徳之候也故曰有徳者必有言王荆公欲革歴世
因循之弊以新王化作雪詩其略曰勢合便疑包地盡
功成終欲放春回農家不驗豐年瑞秪欲青天萬里開
　　賈島詩
賈島詩有影略句韓退之喜之其渡桑乾詩曰客舍并
州三十霜歸心日夜憶咸陽如今更渡桑乾水却望并
州是故鄉又赴長江道中詩曰䇿杖馳山驛逢人問梓
州長江那可到行客替生愁
　　詩用方言
句法欲老健有英氣當間用方俗言為妙如竒男子行
人羣中自然有頴脱不可干之韻老杜八仙詩序李白
曰天子呼來不上船方俗言也所謂襟紉是也家家養
烏鬼頓頓食黃魚川峽路人家多供祀烏蠻鬼以臨江
故頓頓食黃魚耳俗人不解便作養畜字讀遂使沈存
中自差烏鬼為鸕鷀也夜闌更秉燭相對如夢寐更互
秉燭照之恐尚是夢也作更字讀則失其意甚矣山谷
每笑之如所謂一霎杜公雨數畨花信風之類是也江
左風流久已零落士大夫人品不髙故竒韻滅絶東晉
騷人勝士最多皆無出謝安石之右烟飛空翠之間乃
攜娉婷登臨之與夫雪夜訪山陰故人興盡而返下馬
據胡牀三弄而去者異矣
　　舒王女能詩
舒王女呉安持之妻蓬萊縣君工詩多佳句有詩寄舒
王曰西風不入小牕紗秋氣應憐我憶家極目江山千
里恨依然和淚看黃花舒王以楞嚴經新釋付之有和
詩曰青燈一㸃映牕紗好讀楞嚴莫憶家能了諸縁如
幻夢世間惟有妙蓮花
　
　
　
　
　冷齋夜話卷四
欽定四庫全書
　冷齋夜話卷五　　　　　宋　釋惠洪　撰
　　賭輸梅詩罰松聲詩
王文公居鍾山嘗與薛處士棋賭梅詩輸一首曰華髮
尋香始見梅一枝臨路雪培堆鳯城南陌他年憶杳杳
難隨驛使來又嘗與俞秀老至報寧公方假寐秀老私
跨驢入法雲謁寳覺禅師公知之有頃秀老至公佯作
睡起遣秀老下階曰為僧子乃敢盜跨吾驢秀老叩頭
願有以自贖其罪寺僧亦為之解勸公徐曰罰松聲詩
一首秀老立就其詞極佳山中人忘之予為補曰萬壑
揺蒼烟百灘渡流水下有跨驢人蕭蕭吹醉耳
　　東坡藏記
舒王在鍾山有客自黃州來公曰東坡近日有何妙語
客曰東坡宿于臨臯亭醉夢而起作成都聖像藏記千
有餘言㸃定纔一兩字有寫本適留舟中公遣人取而
至時月出東南林影在地公展讀于風簷喜見眉鬚曰
子瞻人中龍也然有一字未稳客曰願聞之公曰日勝
日貧不若曰如人善博日勝日負耳東坡聞之拊手大
笑亦以公為知言
　　荆公梅詩
荆公嘗訪一髙士不遇題其壁曰牆角數枝梅凌寒特
地開遥知不是雪為有暗香來
　　詩置動静意
荆公曰前輩詩云風定花猶落静中見動意鳥鳴山更
幽動中見静意山谷曰此老論詩不失解經旨趣亦何
怪耶唐詩有曰海日生殘夜江春入舊年者置早意于
殘晚中有曰驚蝉移别栁鬭雀墮閒庭者置静意于喧
動中東坡作眉子研詩其略曰君不見長安畫手開十
眉橫雲却月争新竒遊人指㸃小顰處中有漁陽胡馬
嘶用此微意也
　　舒王山谷賦詩
舒王宿金山寺賦詩一夕而成長句妙絶如曰天多剰
得月月落聞歸鼓又曰乃知像教力但渡無所苦之類
如生成山谷在星渚賦道士快軒詩㸃筆立成其略曰
吟詩作賦北牕裏萬言不及一盃水願得青天化為一
張紙想見其髙韻氣摩雲霄獨立萬象之表筆端三昧
遊戲自在也
　　王荆公詩用事
舒王晚年詩曰紅棃無葉庇華身黃菊分香委路塵嵗
晚蒼官纔自保日髙青女尚橫陳又曰木落岡巒因自
獻水歸洲渚得橫陳山谷謂予曰自獻橫陳事見相如
賦荆公不應用耳予曰首楞嚴經亦曰於橫陳時味如
嚼蠟
　　蘇王警句
唐詩有曰長因送人處憶得别家時又曰舊國别多日
故人無少年荆公用其意作古今不經人道語荆公詩
曰木末北山烟冉冉草根南澗水泠泠繰成白雪桑重
緑割盡黃雲稻正青東坡曰桑疇雨過羅紈膩麥隴風
來餅餌香如華嚴經舉因知果譬如蓮花方其吐華而
果具蘂中
　　句中眼
造語之工至于荆公東坡山谷盡古今之變荆公曰江
月轉空為白晝嶺雲分暝與黃昏又曰一水䕶田將緑
遶兩山排闥送青來東坡海棠詩曰只恐夜深花睡去
髙燒銀燭照紅妝又曰我攜此石歸袖中有東海山谷
曰此皆謂之句中眼學者不知此妙語韻終不勝
　　舒王編四家詩
舒王以李太白杜少陵韓退之歐陽永叔詩編為四家
詩集而以歐公居太白之上世莫曉其意舒王嘗曰太
白詞語迅快無疎脱處然其識汚下詩詞十句九句言
婦人酒耳歐公今代詩人未有出其右者但恨其不修
三國志而修五代史耳如歐公詩曰行人仰頭飛鳥驚
之句亦有佳趣第人不解耳
　　范文正公蚊詩
范仲淹少時求為秦州西溪監鹽其志欲吞西夏知用
兵利病耳而廨舍多蚊蚋文正戲題其壁曰飽去櫻桃
重饑來栁絮輕但知離此去不用問前程雖戲笑之語
亦愷悌渾厚之氣逼人況其大者乎
　　栁詩有竒趣
栁子厚詩曰漁翁夜傍西巖宿曉汲清湘然楚竹烟消
日出不見人􁁊(音/□)藹一聲山水緑回看天際下中流巖
上無心雲相逐東坡云詩以竒趣為宗反常合道為趣
熟味此詩有竒趣然其尾兩句雖不必亦可􁁊藹三老
相呼聲也
　　東坡屬對
子遊儋耳及見黎民表為予言東坡無日不相從乞園蔬
出其臨别北渡時詩我本儋耳民寄生西蜀州忽然跨
海去譬如事逺遊平生生死夢三者無劣優知君不再
見欲去且少留其末云新醖佳甚求一具臨行寫此詩
以折菜錢又登望海亭柱間有擘窠大字曰貪看白鳥
橫秋浦不覺青林沒晚潮又謁姜唐佐唐佐不在見其
母母迎笑食予㯽榔予問母識蘇公否母曰識之然無
奈其好吟詩公嘗杖而至指西壁木榻自坐其上問曰秀
才何往我言入村落未還有包燈心紙公以手拭開書
滿紙祝曰秀才歸當示之今尚在予索讀之醉墨欹傾
曰張睢陽生猶罵賊嚼齒穿齦顔平原死不忘君握拳
透爪
　　林和靖送遵式詩
王冀公鎮金陵以書致錢塘講師遵式遵式以病辭及
愈將謁公乃過孤山和靖先生林逋逋以詩送之曰虎
牙熊軾隠鈴齋棠樹陰陰長碧苔丞相望崇賔謁少清
談應喜道人來
　　丁晉公和東坡詩
韓子蒼曰丁晉公海外詩曰草解忘憂憂底事花能含
笑笑何人世以為工讀東坡詩曰花非識面嘗含笑鳥
不知名時自呼便覺才力相去如天淵
　　上元詩
予自并州還江南過都下上元逢符寳郎蔡子因約相
國寺未至有道人求詩且曰覺範嘗有寒巖寺詩懐京
師曰上元獨宿寒巖寺卧看青燈映薄紗夜久雪猿啼
岳頂夢回山月上梅花十分春痩縁何事一掬歸心未
到家却憶少年行樂處軟風香霧噴東華今當為作京
師上元懐山中也予戲為之曰北遊爛熳看幷山重到
皇州及上元燈火樓臺思往事管絃音律試新翻期人
未至情如海穿市歸來月滿軒却憶寒巖曾獨宿雪牕
殘夜一聲猿
　　東坡滑稽
有村挍書年已七十方買妾饌客東坡杖藜相過村挍
喜延坐其東起為壽且乞詩東坡問所買妾年幾何曰
三十乃戲為詩其略曰侍者方當而立嵗先生已是古
稀年此老滑稽故文章亦如此又曰世間事無有無對
第人思之不至也如曰我見魏徵嘗嫵媚則對曰人言
盧把是姦邪又曰無物不可比類如䗶花似石榴花紙
花似罌宿花通草花似梨花羅絹花似海棠花
　
　
　
　
　
　
　
　
　
　
　
　
　
　冷齋夜話卷五
欽定四庫全書
　冷齋夜話卷六　　　　　宋　釋惠洪　撰
　　曾子固諷舒王嗜佛
舒王嗜佛書曾子固欲諷之未有以發之也居一日會
于南昌少頃潘延之亦至延之談禅舒王問其所得子
固熟視之已而又論人物曰某人可秤子固曰弇用老
而逃佛亦可一秤舒王曰子固失言也善學者讀其書
惟理之求有合吾心者則樵牧之言猶不廢言而無理
周孔所不敢從子固笑曰前言第戲之耳
　　稱甘露滅
陳了翁罪予不當稱甘露滅近不遜曰得甘露滅覺道
成者如來識也子凡夫與僕輩俯仰其去佛地如天淵
也奈何冒其美名而有之耶予應之曰使我不得稱甘
露滅者如言蜜不得稱甜金不得稱色黃世尊以大方
便曉諸衆生令知根本而妙意不可以言盡故言甘露
滅滅者寂滅甘露不死之藥如寂滅之體而不死者也
人人具焉而獨僕不得稱何也公今閒放且不肯以甘
露滅名我脱為宰相寧能飾予以美官乎瑩中愕然思
所為折難予不可得乃笑而已
　　大覺禅師乞還山
大覺璉禅師學外工詩舒王少與遊嘗以其詩示歐公
歐公曰此道人作肝臓饅頭也舒王不悟其戲問其意
歐公曰是中無一㸃菜氣璉䝉仁廟賞識留住東京浄
因禅院甚久嘗作偈進呈乞還山林曰千簇雲山萬壑
流閒身歸老此峰頭慇懃願祝如天壽一炷清香滿石
樓又曰堯仁況是如天濶乞與孤雲自在飛
　　靚禅師溺流詩
靚禅師有道老宿也主筠之三峰嘗赴供民家渡溪漲
靚重遲為溪流所陷童子掖至岸坐沙石間垂頭如雨
中鶴童子意必怒且遭斥逐不敢仰視靚忽指溪作詩
曰春天一夜雨霶𩃱添得溪流意氣多剛把山僧推倒
却不知到海後如何靚後往汝州香山無疾而化
　　靚禅師化人題壁
三峰靚禅師初住寳雲邑有巨商尚氣不受僧化曰施
由我耳豈容人勸靚宣言唯吾獨能化之其人聞靚至
果不出靚題其壁而去曰去年巢穴畫梁邊春暖雙雙
遶檻前莫訝主人簾不捲恐啣泥土汚花磚其人喜不
怒特自追還厚施之靚笑謂人曰吾果能化之
　　誦智覺禅師詩
智覺禅師住雪竇之中嵓嘗作詩曰孤猿呌落中嵓月
野客吟殘半夜燈此境此時誰得意白雲深處坐禅僧
詩語未工而其氣韻無一㸃塵埃予嘗客新呉車輪峰
之下曉起臨髙閣窺殘月聞猿聲誦此句大笑栖鳥驚
飛又嘗自朱崖下瓊山渡藤橋千萬峰之間聞其聲類
車輪峰下時而一笑不可得也但覺此時字字是愁耳
老杜詩曰感時花濺淚恨别鳥驚心良然真佳句也親
證其事然後知其義
　　永庵嗣法南禅
鄧峰永庵主南禅師子也未嘗問法南禅公所至輒隨
之魯直聞其風而悦之眼不及識有自慶者事永甚久
即以慶主黃龍宜州為作疏語特竒峻叢林於慶改觀
又見之與語多解休又嗣法南公宜州過永舊庵題其
壁曰奪得蕃兒馬便休休嗟李廣不封侯當時射殺南
山虎子細看來是石頭
　　東坡和惠詮詩
東呉僧惠詮佯狂垢汚而詩句清婉嘗書湖上一山寺
壁曰落日寒蝉鳴獨歸林下寺柴扉夜未掩片月隨行
屨唯聞犬吠聲又入青蘿去東坡一見為和于後曰唯
聞烟外鐘不見烟中寺幽人夜未寢草露濕芒屨
　　象外句
唐僧多佳句其琢句法比物以意而不指言某物謂之
象外句如無可上人詩曰聽雨寒更盡開門落葉深是
以落葉比雨聲也又曰微陽下喬木逺燒入秋山是以
微陽比逺燒也
　　僧清順十竹林下詩
西湖僧清順怡然清苦多佳句嘗賦十竹詩云城中寸
土如寸金幽軒種竹只十个春風慎勿長兒孫穿我階
前緑苔破又有林下詩曰久從林下遊頗識林下趣縱
渠緑陰繁不礙清風度閒來石上眠落葉不知數一鳥
忽飛來啼破幽寂處荆公遊湖上愛之稱揚其名坡晚
年亦與之遊亦多唱酬
　　東坡稱賞道潜詩
東呉僧道潜有標致嘗自姑蘇歸湖上經臨平作詩云
風蒲獵獵弄輕柔欲立蜻蜓不自由五月臨平山下路
藕花無數滿汀洲坡一見如舊及坡移守東徐潜往訪
之館于逍遥堂士大夫争欲識面東坡饌客罷與俱來
而紅妝擁隨之東坡遣一妓前乞詩潜援筆而成曰寄
語巫山窈窕娘好將魂夢惱㐮王禅心已作沾泥絮不
逐春風上下狂一座大驚自是名聞海内然性偏尚氣
憎兄子如仇嘗作詩云去嵗東風上苑行爛窺紅紫厭
平生如今眼底無姚魏浪蘂浮花懶問名士論以此少
之
　　僧景淳詩多深意
桂林僧景淳工為五言詩規模清寒其淵源出于島可
時有佳句元豐之初南國山林人多傳誦居豫章乾明
寺終日閉門不置侍者一室淡然聞鄰寺齋鐘即造焉
坐同海衆食堂前飯罷徑去諸刹皆敬愛之見其至則
為設鉢其或陰雨則諸刹為送食住二十年如一日四
時不出謂大風雨極寒熱時景福老衲為予言淳詩意
苦而深世不可遽解如曰夜色中旬後虛堂坐幾更臨
溪猿不呌當檻月初生又曰後夜客來稀幽齋獨掩扉
月中無旁立草際一螢飛有深意予時方十六七心不
然之然聞清修自守是道人活計喜之耳
　　鐘山賦詩
余居鍾山最久超然山水間夢亦成趣嘗乗佳月登上
方深入定林夜卧松下石上四更自寳公塔路還合妙
齋月昃虛幌浄几兀然童僕憨寢甫鼾凭前檻無所見
時有流螢穿户牖風露浩然松聲滿院作詩曰雨過東
南月亮清意行深入碧蘿層露眠不管牛羊踐我是鍾
山無事僧又曰未饒拄杖挑山衲差勝袈裟裹草鞋吹
面谷風衝過虎歸來風雨撼空齋
　　僧可遵好題詩
福州僧可遵好作詩暴所長以盖人叢林貌禮之而心
不然嘗題詩湯泉壁間東坡遊廬山偶見為和之遵曰
禅庭誰立石龍頭龍口湯泉沸不休直待衆生塵垢盡
我方清冷混常流東坡曰石龍有口口無根龍口湯泉
自吐吞若信衆生本無垢此泉何處覓寒温遵自是愈
自矜伐客金陵佛印元公自京師還過焉遵作詩贈之
曰上國歸來路幾千渾身猶帶御爐煙鳯凰山下敲篷
咏驚起山翁白晝眠元戲答曰打睡禅和萬萬千夢中
趍利走如煙勸君打快修禅定老境如蚕已再眠元詩
雖少藴藉然一時快之
　
　
　
　
　
　
　
　
　
　
　
　
　
　
　
　冷齋夜話卷六
欽定四庫全書
　冷齋夜話卷七　　　　　宋　釋惠洪　撰
　　蘇軾襯朝道衣
哲宗問右璫陳衍蘇軾襯朝章者何衣衍對曰是道衣
哲宗笑之及謫英州雲居佛印遣書追至南昌東坡不
復答書引紙大書曰戒和尚又錯脱也後七年復官歸
自海南監玉局觀作偈戲答僧曰惡業相纒册八年常
行八棒十三禅却着衲衣歸玉局自疑身是五通仙
　　東坡廬山偈
東坡遊廬山至東林作偈曰溪聲便是廣長舌山色豈
非清浄身夜來八萬四千偈他日如何舉似人
　　般若了無剰語
橫看成嶺側成峯逺近看山了不同不識廬山真面目
只縁身在此山中魯直曰此老人于般若橫説竪説了
無剰語非其筆端有舌安能吐此不傳之妙哉
　　船子和尚偈
華亭船子和尚偈曰千尺絲綸直下垂一波纔動萬波
隨夜静水寒魚不食滿船空載月明歸叢林盛傳想見
其為人宜州倚曲音成長短句曰一波纔動萬波隨簔
笠一鈎絲金鱗正在深處千尺也須垂吞又吐信還疑
上鈎遲水寒江静滿目青山載月明歸
　　東坡和陶詩
東坡在惠州盡和淵明詩時魯直在黔南聞之作偈曰
子曕謫海南時宰欲殺之飽喫惠州飯細和淵明詩淵
明千載人子瞻百世士出處固不同風味亦相似尋又
遷儋耳久之天下盛傳子瞻已仙去矣後七年北歸時
章丞相方貶雷州東坡至南昌太守云世傳端明已歸
道山今尚爾遊戲人間耶東坡曰途中見章子厚乃廻
反耳
　　東坡戲作偈語
東坡自海南至䖍上以水涸不可舟逗留月餘時過慈
雲寺浴長老明鑑魁梧如所畫慈恩然叢林以道學與
之東坡作偈戲之曰居士無塵堪洗沐老師有句借宣
揚牕間但見蠅鑚紙門外時聞佛放光遍界難藏真薄
相一絲不掛且逢場却須重説圓通偈千眼薫籠是法
王又嘗要劉器之同叅玉版和尚器之每倦山行聞見
玉版欣然從之至㢘泉寺燒笋而食器之覺笋味勝問
此笋何名東坡曰即玉版也此老師善説法要能令人
得禅悦之味于是器之乃悟其戲為大笑東坡亦悦作
偈曰叢林真百丈嗣法有橫枝不怕石頭路來叅玉版
師聊憑栢樹子與問籜龍兒瓦礫猶能説此君那不知
　　東坡留戒公疏
東坡鎮維揚幕下皆竒豪一日石塔長老遣侍者投牒
求解院東坡問長老欲何往對曰歸西湖舊廬即令出
别候指揮東坡于是將僚佐同至石塔令擊鼓大衆聚
觀䄂中出疏使晁無咎讀之其詞曰大士何曾出世誰
作金毛之聲衆生各自開堂何闗石塔之事去無作相
住亦隨縁戒公長老開不二門施無盡藏念西湖之久
别亦是偶然為東坡而少留無不可者一時稽首重聽
白槌渡口船廻依舊雲山之色秋來雨過一新鐘鼔之
聲謹疏予謂戒公甚類杜子美黃四娘耳東坡妙觀逸
想託之以為此文遂與百世俱傳也
　　負華嚴入嶺及大雪偈
陳瑩中謫合浦時予在長沙以書抵予為負華嚴入嶺
有偈曰大士遊方興盡回家山風月絶塵埃杖頭多少
閒田地挑取華嚴入嶺來予和之曰因法相逢一笑開
俯看人世過飛埃湘江廟外休分别常寂光中歸去來
又聞嶺外大雪作二偈寄之曰傳聞嶺下雪壓倒千年
樹老人拊手笑有眼未嘗覩故應潤物林一洗瘴江霧
寄語牧牛人莫教頭角露又曰遍界不曾藏處處光皎
皎開眼失却蹤都縁大分曉園林忽生春萬瓦粲一笑
遥知忍凍人未悟安心了
　　夢迎五祖戒禅師
蘇子由初謫髙安時雲菴居洞山時時相過聪禅師者
蜀人居聖壽寺一夕雲菴夢同子由聰出城迓五祖戒
禅師既覺私怪之以語子由未卒聰至子由迎呼曰方
與洞山老師説夢子來亦欲同説夢乎聰曰夜來輒夢
見吾三人者同迎五戒和尚子由拊手大笑曰世間果
有同夢者異哉良久東坡書至曰已次奉新旦夕可相
見二人大喜追筍輿而出城至二十里建山寺而東坡
至坐定無可言則各追繹向所夢以語坡坡曰軾年八
九嵗時嘗夢其身是僧往來陜右又先妣方孕時夢一
僧來託宿記其頎然而眇一目雲菴驚曰戒陜右人而
失一目暮年棄五祖來游髙安終于大愚逆數盖五十
年而東坡時年四十九矣後東坡復以書抵雲菴其略
曰戒和尚不識人嫌强顔復出真可笑矣既法契可痛
加磨礪使還舊規不勝幸甚自是常衣衲衣
　　張文定公前生為僧
張文定公方平為滁州日游琅琊周行廊廡神觀清浄
至藏院俛仰久之忽呼左右梯梁間得經一函開視之
則楞伽經四卷餘其半未寫公因㸃筆續之筆蹟不異
味經首四句曰世間相生滅猶如虛空花智不得有無
而興大悲心遂大悟流涕見前世事盖公前生嘗主藏
于此病革自以寫經未終願再來成之故也公立朝正
色自慶厯以來名臣為人主所敬者莫如公暮年出此
經示東坡居士坡為重寫題公之名于其右刻于浮玉
山龍游寺
　　悦禅師作偈戲詵公
雲峰悦禅師叢林敬畏為明眼尊宿與興化詵公友善
詵城居三十餘年老矣猶迎送不已悦嘗誡曰公乃不
袖手山林中去尚此忍垢乎郡僚愛詵多久不果一日
送大官出郊墮馬損臂呻吟月餘以書哀訴于悦悦恨
其不聽言作偈戲之曰大悲菩薩有千手大丈夫兒誰
不有興化和尚折一支猶有九百九十九南華恭長老
同嗣大愚然少叢林有書來敘法禮悦作偈戲之曰與
師萍跡寄江湖共憶當年在大愚堪笑堪悲無限事甜
瓜生得苦葫蘆
　　觸背闗
寳覺禅師老庵于龍峰之北魯直丁家難相從甚久館
于庵之旁兩年寳覺見學者必舉手示之曰喚作拳是
觸不喚拳是背莫有契之者叢林謂之觸背闗張丞相
奉使江西日將造其廬至兜率見悦禅師遽甚稱其門
人及見寳覺乃作偈曰久嚮黃龍山裏龍到來只見住
山翁須知背觸拳頭外别有靈犀一㸃通靈源叟時為
侍者廼作賛其略曰聞時富貴見後貧窮年老浩歌歸
去樂從他人喚住山翁魯直大笑曰天覺所言靈犀一
㸃此䖃苴為虛空安耳穴靈源作賛分雪之是寫一字
不着畫
　　毛僧説偈
呉有異比丘號毛僧日遊聚落飲食無所擇輕薄子多
狎玩之貴勢要之不詣忽謂人曰吾其死矣乃危坐説
偈曰毛僧毛僧事事不能死了燒了却似不生言畢遽
化嗟乎異哉其端師子戒闍梨之徒乎
　　謝無逸佳句
謝逸字無逸臨川人勝士也工詩能文黃魯直讀其詩
曰晁張流也恨未識之耳無逸詩曰老鳯垂頭噤不語
枯木槎牙噪春鳥又曰貪夫蟻旋磨冷官魚上竹又曰
山寒石髮瘦水落溪毛凋為魯直所稱賞
　　洪覺範朱世英二偈
朱世英以徳行薦于朝當入學意不欲行不得已詣之
信宿而返所居一堂生涯如龎藴予嘗過之少君方炊
稚子宗野汲水而無逸誦書掃除顧見予放帚大笑曰
聊復爾耳予作偈曰老妻營炊稚子汲水龎公掃除丹
霞適至棄帚迎朋一笑相視不必靈照多説道理世英
聞之亦作偈曰提籃靈照掃地謝公一般是麫做作不
同不假語黙通透玲瓏更若不會換手搥胸
　
　冷齋夜話卷七
欽定四庫全書
　冷齋夜話卷八　　　　　宋　釋惠洪　撰
　　劉跛子説二范詩
劉跛子青州人拄一拐每嵗必一至洛中看花館范家
園春盡即還京師為人談噱有味范家子弟多狎戲之
有范老見之即與之二十四金曰跛子喫碗羮于是以
詩謝伯仲曰大范見時二十四小范見時喫碗羮人生
四海皆兄弟酒肉林中過一生
　　陳瑩中贈跛子長短句
初張丞相召自荆湖跛子與客飲市橋客聞車馬過甚
都起觀之跛子挽其衣使且飲作詩曰遷客湖湘召赴
京車蹄迎迓一何榮争如與子市橋飲且免人間寵辱
驚陳瑩中甚愛之作長短句贈之其略曰槁木形骸浮
雲身世一年兩到京華又還乗興閒看洛陽花説甚姚
黃魏紫春歸後終委泥沙忘言處花開花謝都不似我
生涯云云予政和改元見于興國寺以詩戲之曰相逢
一拐大梁間妙語時時見一斑我欲從公蓬島去爛銀
堆裏見青山予姻家許中復大夫宜人趙叅政槩之孫
女云我十許嵗時見劉跛子來覓酒喫笑語終日而去
計其壽百四十五年許嘗館于京師新門張婆店三十
年日坐相國寺東廊邸中人無有識之者
　　野夫長短句
劉野夫留南京久未入都淵材以書督之野夫答書曰
跛子一生别無路展手教化三饑兩飽回視雲漢聊以
自誑元神新來被劉法師徐神翁形迹得不成模様深
欲上京相覷又恐撞着文人泥沱佛驀地被乾拳濕踢
着甚來由其不覊如此嘗自作長短句曰跛子年年形
容何似儼然一部髭鬚世上詩大拐上有工夫逹南州
北縣逢着處酒滿葫蘆醺醺醉不知來日何處度朝晡
洛陽花看了歸來帝里一事全無若還與匏羮不託依
舊再作門徒驀地思量下水輕船上蘆席橫鋪呵呵笑
睢陽門外有箇好西湖
　　劉淵材南歸布槖
淵材游京師貴人之門十餘年貴人皆前席其家在筠
之新昌其貧至饘粥不給父以書召其歸曰汝到家吾
倒懸解矣淵材于是南歸跨一驢以一黥挾以布槖槖
黥皆斜絆其腋一邑聚觀親舊相慶三日議曰布槖中
必金珠也予雅知其迂濶疑之乃問親舊聞淵材還相
慶曰君官爵雖未入手必使父母妻兒脱凍餒之厄槖
中所有可早出以觀之淵材喜見眉鬚曰吾富可敵國
也汝可拭目以觀乃開槖有李廷珪墨一丸文與可竹
一枝歐公五代史草藁一巨編餘無所有
　　雲庵活盲女
雲庵住洞山時嘗過檀越家經大林間少立聞哀聲雜
流水臨澗下窺有蹲水中者使兩夫下扶猿臂而上乃
盲女子年十七八許問其故曰我母死父傭于逺方兄
貧無食牽我至此猛推下我而去雲庵意惻不自知涕
下顧其人力曰汝無婦可畜以相活我給與一世力拜
諾即以所乗筍兜舁歸山雲庵歩隨之盲女後生三子
皆勤院事雲庵雖領衆他山嵗時遣人給衣食如子姪
然雲庵髙世之行若此之類甚衆
　　錢如蜜
仲殊初游呉中自負一盖見賣餳者從乞一錢餳與之
即就買餳食之而去嘗客館古寺中道俗造之輒就覓
錢皆相顧羞縮曰初不多辦來奈何殊曰錢如蜜一滴
也甜
　　道士畜三物
萬安軍南並海石崖中有道士年八九十嵗自言本交
趾人渡海船壊于此崖因庵焉養一雞大如倒挂日置
枕中啼即夢覺又畜王孫小于蝦蟆風度清癯以線繫
几案間道士喚則跳躑登几唇危坐分殘顆而食之又
有龜狀如錢置合中時掲其盖使出戲衣袖間予謁之
示此三物從予乞詩予熟視曰公小人國中引道者吾
詩俚詎能摹冩髙韻
　　夢遊蓬萊
黃魯直元祐中晝卧蒲池寺時新秋雨過涼甚夢與一
道士褰衣升空而去望見雲濤際天夢中問道士無舟
不可濟且公安之道士曰與公遊蓬萊即襪而履水魯
直意欲無行道士强要之俄覺大風吹鬢毛骨為戦慄
道士曰且歛目唯聞足底聲如萬壑松風有狗吠開目
不見道士唯見宫殿張開千門萬户魯直徐入有兩玉
人𨗳升殿主者降接之見仙官執玉麈尾仙女擁侍之
中有一女方整琵琶魯直極愛其風韻顧之忘揖主者
主者色莊故其詩曰試問琵琶可聞否靈君色莊伎揺
手頃與予同宿湘江舟中親為言之與今山谷集語不
同盖後更易之耳
　　周貫吟詩作偈
周貫者不知何許人雅自號木鴈子治平熈寧間往來
西山時時至髙安與予大父善日酣飲畜一大瓢行旅
夜以為溺器工作詩詩成癖嘗宿奉新龍泉觀半夜搥
門道士驚科髮披衣啓問其故貫笑曰偶得句當奉道
士殊不意已問之因使口誦貫以手指畫吟曰弹琴傷
指甲盖席損髭鬚是夜貫寒甚以席自覆故爾又至袁
州見市井李生者有秀韻欲攜以同歸林下而李嗜酒
色意欲無行貫指畫藥鐺作偈示之曰頑鈍天教合作
鐺縱生三脚豈能行雖然有耳不聽法只愛人間戀火
坑尋死于西山方將化人問其幾何嵗貫曰八十西山
作酒仙麻鞋軋斷布衣穿相逢甲子君休問太極光陰
不計年後有人見于京師橋付書與袁州李生云我明
年中秋夕時當上謁也至時果造李生生時以事出乃
以白土大書其門而去曰今年中秋夕來赴去年約不
見破鐵鐺弹指空剥剥李生後竟墮馬折一足
　　石學士
石曼卿隠于酒謫仙之流也善戲謔嘗出報慈寺馭者
失控馬驚曼卿墮地從吏驚遽扶掖據鞍市人聚觀意
其必大詬怒曼卿徐着一鞭謂馭者曰賴我石學士也
若瓦學士顧不破碎乎
　　白土埭
髙僧傳有神仙史宗者着麻衣加袖其上號袖衣道喜
怒不常體㾾瘡日往廣陵白土埭謳歌自適夜不知歸
宿處江都令檀祗召至與語詞多無畔岸索紙賦詩曰
有欲若不足無欲即無憂求其清虛者帶索披麻裘浮
游一世間汎若不繫舟要當畢塵累棲息老山丘檀祗
異之陶潜淵明所記曰白土埭逢三異比丘此其一也
有狂道借海鹽令所畜小兒登小山山有屋數椽道人
三四輩相勞苦其言小兒一不解但得食一塸如熟艾
有問道士者謫者何時竟答曰在徐州江北廣陵白土
埭上計其謫行當竟矣問者作書授道士曰為逹之即
繫小兒衣帶還海鹽令喜問曰衣中有何曰書疏耳又
呼問小兒至何處小兒曰前為道士捉杖飄然去但聞
足下波浪聲至山中山中人寄書與白土埭上即引衣
帶示令令亦不能曉小兒詣史宗史宗大驚曰汝乃蓬
萊山中來耶神仙之有無吾不能知然觀其詩句脱去
畛封有超然自得之氣非尋常介夫所能作也
　　范堯夫揖客對卧
范堯夫謫居永州閉門人稀識面客苦欲見者或出則
問寒暄而已僮掃榻奠枕于是揖客解帶對卧良久鼻
息如雷霆客自度未可起亦熟睡睡覺常及暮而去
　　李伯時畫馬
李伯時善畫馬東坡第其筆當不減韓幹都城黃金易
得而伯時馬不可得師譲之曰伯時為士大夫而以畫
行已可恥也又作馬忍為之耶伯時恚曰作馬無乃例
能蕩人心墮惡道乎師曰公業已習此則日夕以思其
情狀求為神駿繫念不忘一日眼光落地必入馬胎無
疑非惡道而何伯時大驚不覺身去坐榻曰今當何以
洗其過師曰但畫觀音菩薩自是畫此像妙天下故一
時公卿服師之善巧也
　　房琯前身為永禅師
東坡集中有觀宋復古畫序一首曰舊説房琯開元中
宰盧氏與道士邢和璞過夏口村入廢佛寺坐古松下
和璞使人鑿地得甕中所藏婁師徳與永禅師書笑謂
琯曰頗憶此耶因悵然悟前生之為永禅師也故人栁
子玉寳此畫盖唐本宋復古所臨者
　　退静兩忘
尹師魯謫官過大梁與一老衲語師魯曰以退静為樂
衲曰孰若退静兩忘師魯頓若有所得及移鄧州時范
文正守南陽師魯手書與文正别文正馳至則師魯已
沐浴衣冠而坐少頃而化文正哭之甚哀師魯忽舉首
曰已與公别安用復來文正驚問所以師魯笑曰死生
常理也何文正不逹此又問後事曰此在公耳乃揖希
文復逝俄頃又舉手謂文正曰亦無鬼亦無恐怖言訖
長逝沈存中曰師魯所養至此可謂有力然尚未脱有
無之見何也得非退静兩忘尚存胸中乎獨無為子楊
次公曰存中識藥矣然未識藥之忌也
　
　
　
　
　
　
　
　
　
　
　
　
　
　
　
　冷齋夜話卷八
欽定四庫全書
　冷齋夜話卷九　　　　　宋　釋惠洪　撰
　　草書亦自不識
張丞相好草書而不工當時流輩皆譏笑之丞相自若
也一日得句索筆疾書滿紙龍蛇飛動使姪録之當波
險處姪罔然而止執所書問曰此何字也丞相熟視久
之亦自不識詬其姪曰胡不早問致予忘之
　　當出汝詩示人
沈東陽野史曰晉桓温少與殷浩友善殷嘗作詩示温
温玩侮之曰汝慎勿犯我犯我當出汝詩示人
　　昌州海棠獨香
李舟大夫客都下一年無差遣乃受昌州議者以去家
逺乃改受鄂倅淵材聞之吐飯大歩往謁李曰今日聞
大夫欲受鄂倅有之乎李曰然淵材悵然曰誰為大夫
謀昌佳郡也奈何棄之李驚曰供給豐乎曰非也民訟
簡乎曰非也然則何以知其佳淵材曰天下海棠無香
昌州海棠獨香非佳郡乎聞者傳以為笑
　　劉淵材迂濶好怪
淵材迂濶好怪嘗畜兩鶴客至指以誇曰此仙禽也凡
禽卵生而此胎生語未卒園丁報曰此鶴夜産一卵大
如梨淵材面發赤訶曰敢謗鶴也卒去鶴輒兩展其脛
伏地淵材訝之以杖驚使起忽誕一卵淵材嗟咨曰鶴
亦敗道吾乃為劉禹錫佳話所誤自今除佛老子孔子
之語予皆勘驗予曰淵材自信之力然讀相鶴經未熟
耳又嘗曰吾平生無所恨所恨者五事耳人問其故淵
材歛目不言久之曰吾論不入時聽恐汝曹輕易之問
者力請説乃答曰第一恨鰣魚多骨第二恨金橘太酸
第三恨蓴菜性冷第四恨海棠無香第五恨曾子固不
能作詩聞者大笑而淵材瞠目曰諸子果輕易吾論也
　　課術有騐無騐
靈源禅師住龍舒太平精舍有日者能課使之課莫不
竒中蘇朝奉者至寺使課無驗非特為蘇課無驗凡為
逹官要人言皆無驗至為市井凡庸山林之士課則如
目見而言靈源問其故答曰我無徳量凡見尋常人則
據術而言無所縁飾見貴人則畏怖往往置術之實而
務為諛詞其不驗要不足怪
　　郭注妻未及門而死
韓魏公客郭注者才而美然求室則病行年五十未有
室家魏公憐之百計賙恤為求婚將遂其人必死公以
侍兒賜之未及門而注死郭注殆可與范公客同科也
韓范功名富貴如太山黃河日月所不能老兩客乃爾
可笑耶
　　癡人説夢夢中説夢
僧伽龍朔中遊江淮間其迹甚異有問之曰汝何姓答
曰姓何又問何國人答曰何國人唐李邕作碑不曉其
言乃書傳曰大師姓何何國人此正所謂對癡人説夢
耳李邕遂以夢為真真癡絶也僧賛寧以其傳編入僧
史又從而解之曰其言姓何亦猶康會本康居國人便
命為康僧會詳何國在碎葉東北是碎葉國附庸耳此
又夢中説夢可掩卷一笑
　　不欺神明
徐鉉曰江南處士朱真每語人曰世皆云不欺神明此
非天地百神但不欺心即不欺神明也予聞司馬温公
曰我平居無大過人但未嘗有不可對人言者耳此不
欺神明也
　　聞逺方不死之術
孔叢子有言昔有人聞逺方能不死之術者裹糧往從
之及至而其人已死矣然猶歎恨不得聞其道予愛其
事有中禅者之病佛法浸逺真偽相半唯死生禍福之
際不容偽耳今目識其偽猶惑之可笑也
　　自以宗教為己任
髙仲靈作逺公影堂記六件事且罪學者不能深考逺
行事以張大其徳著明於世予曰仲靈寧嘗自考其事
乎謝靈運欲入社逺拒之曰是子思亂將不令終盧循
反而逺與之執手言笑謂逺知人則何暗于循謂不知
人則何獨明于靈運逺自以宗教為己任而授詩禮于
宗雷輩與道安諫苻堅勿伐洛陽同科父子于釋氏其
可為純正而知大體者耶
　　牛逐虎
筠溪快山有虎嘗搏牧牛童子為兩牛所逐虎既去牛
捍䕶之童子竟死石門老衲文公為予言之為作詩記
之以諷含齒被髮而不義者然予徒能諷之其能已之
哉快山山淺亦有虎時時妥尾過行路一豎坐地牧兩
牯以捶捶地不復顧虎摶豎如鷹搦兎兩牛來奔虎棄
去因往荷痒挨老樹牯則喘視同守䕶虎竟不能得此
豎豎雖不救牯無負一村囂然共鳴鼓而虎已逃不知
處嗟哉異哉兩大武髙義可與貫髙伍今走仁義名好
古臨事真情乃愧汝此事可信文公語為君落筆敏風
雨
　　劉野夫免徳莊火災
龔徳莊罷官河朔居京師新門劉野夫上元夕以書約
徳莊曰今夜欲與君語令閤必盡室出觀燈當清浄身
心相候徳莊雅敬其為人危坐三鼓矣家人輩未還野
夫亦竟不至俄火自門而燒徳莊窘持誥牒犯烈焰而
出頃刻數百舍為瓦礫之塲明日野夫來弔且欣曰令
閤已不出是吾憂幸出可賀也徳莊心異野夫然不欲
詰之也
　　三十六計走為上計
紹聖初曾子宣在西府淵材往謁之論邊事極言官軍
不可用用士為良子宣喜之既罷與余過興國寺河上
食素分茶甚美將畢問奴楊照取錢奴曰忘持錢來奈
何淵材色窘予戲曰兵計將安出淵材以手捋鬚良久
目予趨自後門出若將便旋然予追逐淵材以手拏帽
褰衣走如飛予與奴楊照追逐二相公廟淵材乃敢回
顧喘立面無人色曰鞭虎頭撩虎鬚幾不免于虎口哉
予又戲曰在兵法何如淵材曰三十六計走為上計
　
　
　
　
　
　
　
　
　
　
　
　
　
　
　
　冷齋夜話卷九
欽定四庫全書
　冷齋夜話卷十　　　　　宋　釋惠洪　撰
　　作詩准食肉例
陳瑩中謫通州夜讀洛浦録乃大有所悟斂目長息曰
此句唯覺範可解然渠在海外吾無定光佛手何能招
之又曰吾甥李郁光祖者覺範所愛當呼來授以此句
覺範倘有生還之幸而吾以去死不逺恐隔生則託光
祖授之如太陽直掇付逺録公耳于是光祖自邵武跰
足至通瑩中熟視彌月曰非寄附所可姑置之明年予
還自朱崖館于高安大愚瑩中自台州載其家來漳浦
過九江廬山因家焉督予兼程來予以三日至湓城瑩
中曰自此公可禁作詩無益于事予曰敬奉教然予兒
時好食肉母使持齋予叩頭乞先飫食肉一日母許之
今亦當准食肉例先吟兩詩喜吾二人死而復生如何
瑩中許之予詩曰雁蕩天台看得足盡搬兒女寄篷牕
徑來漳水謀二頃偶愛廬山家九江名節逼真如醉白
生涯領略似襄龎向來萬事都休理且聽樓鐘一夜撞
與公靈鷲曾聽法遊戲人間知幾生夏口甕中藏畫像
孤山月下認歌聲翳消已覺華無蒂礦盡方知珠自明
數抹夕陽殘雨外一番飛絮滿江城瑩中喜而謂曰此
詩如岐下猪肉也雖美無多食後三年予客漳水見瑩
中姪勝柔自九江來出詩示予曰仁者雖逢思有常平
居慎勿示何妨争先世路機闗惡近後語言滋味長可
口物多終作疾快心事過必為傷與其病後求良藥不
若病前能自防予謂勝柔曰公癡叔詩如食鰣魚唯恐
遭骨刺耳與岐下猪肉不可同日而語也
　　蠧文不通辯譯
景祐中光梵大師惟浄以梵學著聞天下皇祐中大覺
禅師懐璉以禅宗大振京師浄居傳法院璉居浄因院
一時學者依以揚聲景靈宫鋸傭解木木既分有蟲鏤
紋數十字如梵書字旁行因進之上遣都知羅宗譯經
潤文夏英公竦詣傳法院𨗳譯冀得祥異之語以䜟國
浄焚香𨗳譯逾刻乃曰天竺無此字不通辯譯右璫恚
曰諸大師且領上意若稍成譯館恩例不淺而英公以
此意諷之浄曰幸若蠧紋稍可箋辯誠教門光也異日
彰謬妄萬死何補上又嘗賜璉以龍腦鉢盂璉對使者
焚之曰吾法以壊色衣以瓦鉢食此鉢非法使者歸奏
上佳歎之
　　浄璉輩何可少
富鄭公每語客此兩道人可謂佛弟子也倘使立朝必
能盡忠以其人品不凡故隨所寓輒盡其才今則浄璉
輩何其少也耶
　　石崖僧
予遊褒禅山石崖下見一僧以紙軸枕首跣足而卧予
坐其旁久之乃驚覺起相向熟視予曰方聽萬壑松聲
泠然而夢夢見歐陽公羽衣折角巾杖藜逍遥潁水之
上予問師嘗識公乎曰識之予私自語曰此道人識歐
公必不凡乃問曰師寄此山如今幾年矣道具何在伴
侣為誰僧笑曰出家欲無累公所言衮衮多事人也曰
豈不置鉢耶曰食時寺有椀又曰豈不畜經卷耶曰藏
中自備足曰豈不備笠耶曰雨即吾不行曰鞋履亦不
用耶曰昔有之今弊棄之跣足行殊快人予愕曰然則
手中紙軸復何用曰此吾度牒也亦欲睡枕頭予甚愛
其風韻恨不告我以名字鄉里然識其呉音也必湖山
隠者南還海岱逢佛印禅師元公出山重荷者百夫擁
輿者十許夫巷陌聚觀喧吠雞犬予自歎曰使褒禅山
石崖僧見之則子為無事人耶
　　三生為比丘
唐忠義傳李澄之子源自以父死王難不仕隠洛陽惠
林寺年八十餘與道人圓觀遊甚密老而約自峽路入
蜀源曰予久不入繁華之域于是許之觀見錦襠女子
浣泣曰所以不欲自此來者以此女也然業影不可逃
明年某日君自蜀還可相臨以一笑為信吾已三生為
比丘居湘西岳麓寺寺有巨石林間嘗習禅其上遂不
復言已而觀死明年如期至錦襠家則兒生始三日源
抱臨明簷兒果一笑却後十二年至錢塘孤山月下聞
扣牛角而歌者曰三生石上舊精魂賞月吟風不要論
慚愧情人逺相訪此身雖壊性常存東坡刪削其傳而
曰圓澤而不書岳麓三生石上事賛寧所録為圓觀東
坡何以書為澤必有據見叔黨當問之
　　禅師知羊肉
毗陵承天珍禅師蜀人也巴音夷面真率不事事郡守
忘其名初至不知其佳士未嘗與語偶攜客來遊珍亦
坐于旁守謂客曰魚稻宜江淮羊麵宜京洛客未及對
珍輒對曰世味無如羊肉大美且性極暖宜人食守色
變瞋視之徐曰禅師何故知羊肉性暖珍應曰常卧氊
知之其毛尚爾暖其肉不言可知矣如明公治郡政美
則立朝當更佳也
　　日延一僧對飯
趙閱道休官歸三衢作髙齋而居之禅誦精嚴如老爛
頭陀與鍾山佛慧禅師為方外友唱酬妙語照映叢林
性喜食素日須延一僧對飯可以想見其為人矣
　　邪言罪惡之由
法雲秀闗西鐵面嚴冷能以理折人魯直名重天下詩
詞一出人争傳之師嘗謂魯直曰詩多作無害艶歌小
詞可罷之魯直笑曰空中語耳非殺非偷終不至坐此
墮惡道師曰若以邪言蕩人淫心使彼逾禮越禁為罪
惡之由吾恐非止墮惡道而已魯直頷之自是不復作
詞曲
　　三君子瑕疵可笑
徐師川曰予于東坡山谷瑩中三君子俱知敬畏者也
然其瑕疵予能笑之如東坡議論諫諍真所謂殺身成
仁者其視死生如旦夜爾安能為哉而欲學長生不死
山谷赴官姑孰既至未視事聞當罷不去竟俯就之七
日符至乃去問其故曰不爾無舟吏可遷夫士之進退
大體欲分明不可茍也豈以舟吏為累耶瑩中大節昭
著其能必行其志者視爵禄如糞土然猶時對日者説
命此皆顛倒也吾故笑之
　　歐陽修何如人
臨川謝逸字無逸高才江南勝士也魯直見其詩歎曰
使在館閤當不減晁張朱世英為撫州舉入行不就閒
居多從衲子遊不喜對書生一日有一貢士來謁坐定
曰每欲問無逸一事輒忘之嘗聞人言歐陽修果何如
人無逸熟視久之曰舊亦一書生後甚顯逹嘗叅大政
又問能文章否無逸曰也得無逸之子宗野方七嵗立
于旁聞之匿笑而去
　　證道歌宣公塔
大通禅師言吾頃過南都謁張安道於私第道話一夕
安道曰景徳初西土有異僧到都下閲永嘉證道歌即
作禮頂戴久之譯者問其故僧曰此書流播五天稱真
丹聖者所説經發明心要者甚多又問大律師宣公塔
所在吾欲往禮謁譯者又問此方大士甚衆何獨求宣
公哉曰此師持律名重五天
　　寧安不視秀僧書
洪州武寧安和尚者天衣懐禅師之嗣也與秀闗西為
同行秀已應詔住法雲寺其威光可以挾其友登雲天
而翔也而安止荒村破院单丁五十年秀時以書致安
安未嘗視棄之侍者不解其意因間問之安曰吾始以
秀有精彩乃今知其癡夫出家兒塚間樹下辦那事如
救頭然無故于八逹衢頭架大屋養數百閒漢此真開
眼尿牀也何足復對語哉吾宗自此盖亦微矣子曹猶
當見之
　　饌器皆黃白物
王荆公居鍾山時與金華俞秀老過故人家飲飲罷少
坐水亭顧水際沙間有饌器數件皆黃白物意吏卒竊
之故使人問司之者乃小兒適聚于此食棗栗食盡棄
之而去荆公謂秀老曰士欲任大事閲富貴如羣兒作
息乃可耳
　　聖人多生儒佛中
朱世英言予昔從文公定林數夕聞所未聞嘗曰子曾
讀游俠傳否移此心學無上菩提孰能禦哉又曰成周
三代之際聖人多生儒中兩漢以下聖人多生佛中此
不易之論也又曰吾止以雪峰一句語作宰相世英曰
願聞雪峰之語公曰這老子嘗為衆生自是什麽
　　有縫浮屠
石㙮長老戒公東坡居士昔赴登文戒公迓之東坡曰
吾欲一見石塔以行速不及也戒公起曰這着是磚浮
屠耶坡曰有縫奈何曰若無縫爭容得世間螻蟻坡首
肯之
　　麥舟助䘮
范文正公在睢陽遣堯夫于姑蘇取麥五百斛堯夫時
尚少既還舟次丹陽見石曼卿問寄此久近曼卿曰兩
月矣三䘮在淺土欲舉之西北歸無可與謀者堯夫以
所載舟付之单騎自長蘆㨗徑而去到家拜起侍立良
久文正曰東呉見故舊乎曰曼卿為三䘮未舉留滯丹
陽時無郭元振莫可告者文正曰何不以麥舟付之堯
夫曰已付之矣
　　讀傳燈録
東坡夜宿曹溪讀傳燈録燈花墮卷上燒一僧字即以
筆記于牕間曰山堂夜岑寂燈下讀傳燈不覺燈花落
茶毘一箇僧梵誌詩曰城外土饅頭饀草在城裏一人
喫一箇莫嫌沒滋味魯直曰既是饀草何縁更知滋味
易之曰顯兒以酒澆且圖有滋味
　　詩當作不經人語
盛學士次仲孔舍人平仲同在館中雪夜論詩平仲曰
當作不經人道語曰斜拖闕角龍千丈澹抹牆腰月半
稜坐客皆稱絶次仲曰句甚佳惜其未大乃曰看來天
地不知夜飛入園林總是春平仲乃服其工
　　嶺外梅花
嶺外梅花與中國異其花幾類桃花之色而唇紅香著
東坡詞曰玉質那愁瘴霧氷姿自有仙風海仙時遣探
芳叢倒掛緑毛么鳯素面常嫌粉涴洗妝不褪唇紅髙
情已逐曉雲空不與梨花同夣魯直詞曰天涯也得江
南信梅破知春近夜闌風細得香遲不道曉來開徧向
南枝玉簫弄粉人應妬飄到眉心住平生箇裏傾盃深
去國十年老盡少年心
　　詩忌深刻
黃魯直使余對句曰呵鏡雲遮月對曰啼妝露着花魯
直罪余于詩深刻見骨不務含蓄余竟不曉此論當有
知之者耳
　　蔡元度生殁髙郵
蔡元度焚黃餘杭舟次泗州病亟僧伽塔吐光射其舟
萬人瞻仰中有棺呈露士大夫知元度不起矣至髙郵
而殁元度生于髙郵而殁于此亦異耳世言元度盖僧
伽侍者木义之後身初以為誕今乃信然
　冷齋夜話卷十
