#+TITLE: 睽車志-宋-郭彖
#+DATE: 2018-05-12 10:18:57
#+SOURCE: github.com/kanripo/KR3l0121 master 50b72d3f                
欽定四庫全書　　　　　子部十二
　睽車志　　　　　　　　小説家𩔖二(異聞之屬/)
　　提要
　　　　(臣/)等謹案睽車志六卷宋郭彖撰彖字次象
　　　　和州人由進士厯官知興國軍是書皆紀鬼
　　　　怪神異之事為當時耳目所聞見者其名睽
　　　　車志蓋取睽上六載鬼一車之語也宋史藝
　　　　文志載有是書一卷陳振孫書錄解題馬端
　　　　臨經籍考俱作五卷而明㑹稽商濬刻入稗
　　　　海者又作六卷參錯不一蓋後人屢有所分
　　　　析故卷目多寡互異耳書中所載多建炎紹
　　　　興乾道淳熙間事而汴京舊聞亦間為錄入
　　　　各條之末悉分注某人所説蓋用洪邁夷堅
　　　　志之例其大㫖亦主於因果報應以為世勸
　　　　戒特摭拾既廣有聞即錄往往傳述附㑹於
　　　　事實不免荒唐如米芾本北宋名流而疑為
　　　　蟒精程迥亦南渡後儒宿多所著述而以為
　　　　其家奉玉真娘子由此致富張觷能斥奸平
　　　　亂志操甚正身後至廟食邵武而以為挾嫌
　　　　殺人白晝見鬼而卒此𩔖皆灼然可知其妄
　　　　其他紀載亦多渉瑣碎然齊諧志怪之書古
　　　　所不廢雖無禆考證而有助談資此書亦搜
　　　　神記稽神錄之支流故仍錄而存之以備小
　　　　説家之一種焉乾隆四十三年六月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　睽車志卷一
　　　　　　　　　　　　宋　郭彖　撰
宣政閒長安人有牧牛於野者數亡其牛尋之牛卧一
　處薦草肥軟方丈之内異於常草自後每於其處尋
　輒得之一日大雪視牛卧處獨不積異而掘之深二
　丈許得石匣刻曰開元祭地黄琮啟之得琮形如今
　制但白色美玉而其中方寸許作新粟也(大資鄭公/億年說三)
　(事/)
長安近城官道之側有大古塚以當行人常所徃來故
　獨久存不毁建炎初冦亂有人發之得古銅鐘鼎之
　屬甚多驗欵識皆三代物冢為隧道窟室土堅如石
　周匝皆刻成人物侍衞之狀其冠服丈夫則幞頭婦
　人則假紒衣皆寛袖頗類今制而小異乃知數千載
　冠服已嘗如此
宣和間林靈素希世寵倖數召入禁中賜坐便殿一日
　靈素倐起趨階下曰九華安妃且至玉清上真也有
　頃果中宫至靈素再拜殿下繼又曰神霄某夫人來
　已而果有貴嬪繼至者靈素曰在仙班中與臣等列
　禮不當拜長揖而坐俄忽􁂚視唶曰是間何乃有妖
　魅氣耶時露臺妓李師師者出入宫禁言訖而師師
　至靈素怒目攘袂亟起取御爐火箸逐而擊之内侍
　救䕶得免靈素曰若殺此人其屍無狐尾者臣甘罔
　上之誅上笑而不從
林靈素未遭遇時落魄不檢嘗從旗亭貰酒久不歸直
　其人督之靈素計窘即舉手自捫其面則左頰已成
　枯骨髑髏而餘半面如故謂其人曰汝迫我不已我且
　更捫右頰矣其人驚怖竟為折劵(韓亞卿/知丞說)
左賁字彦文有道術遊京師依段氏甚禮重之段氏母
　病賁為拜章祈福乙夜羽衣伏壇上五鼔始蘇愴然
　不懌久之段氏甚懼詰之賁曰太夫人無苦三日當
　愈禄筭尚永段問先生何為不懌賁曰適出金闕忽
　遇先師力見邀已不可辭後五日當去賁本意且欲
　住世廣行利益今志不遂故不樂耳既而段母如期
　而疾良已越二日賁竟卒段氏悲悼具棺衾斂之賁
　兄居洛段命凶肆數人舁棺送之既舉棺辭不肯徃
　云棺必無屍某等業此久矣凡人之肥瘠大小若死
　之久近舉棺即知之今此甚輕是必假致他物至彼
　或遭訊詰段與之約曰茍為累吾自當之既至兄果
　疑發視衣衾而已段言其故乃悟其尸解(紫薇王舍/人稽中說)
　(二/事)
孟通判者密州人丞郡青社秩滿還里素慕神仙長生
　之說一日有道者謁之故絮藍縷疥癩狼藉謂孟曰
　以公好道故來謁公頃在青州印施度人經我嘗受
　一軸公頗憶否視文書御軸取觀真曩所施也又曰
　我能燒汞為白金願以相授孟曰某不願也乃曰必
　不欲姑試一觀自於腰間取鏹數百顧孟從者令市
　汞至則以實鼎熾炭環之解帶間劑投其中有頃取
　傾出真白金也他日又至曰我來與公别適得佳茗
　願共嘗之探懷出建茶一塊裹以壞布蟣蝨僕緣孟
　有難色辭以無茶具道者取紙裹槌碎顧爐中銀鐺
　取水煮之分注兩盞揖孟舉啜孟辭以太熱久之又
　言已冷當留候再溫飲之道者愠曰果相惡耶取茗
　覆之不揖而起孟猶送之門還見所覆茗地皆黄金
　其盞及鐺茗所漬處表裏皆金始知其異人亟追
　訪之已失所在
儀真報恩長老子照言紹興間嘗與同輩三人行脚
　至湖南經山谷間迷惑失道暮抵一古廢蘭若相與
　投宿墻屋頽圮寂無人聲一室掩戸若有人居中惟
　土榻地爐以灰掩微火傍置一瓦缶視之則煮芋也
　諸僧正饑食之甚美已而視糊窗乃淳化中故綾紙
　度牒室中有數大甕所貯或芋或栗或山蕷了無鹽
　醯之屬俄有一人荷揷負芋栗自外歸被髮體皆黄
　毛衣故敗僧衲直入坐土榻見客不交一談與語亦
　不應答夜既深皆倚墻壁坐睡暨天曉已失其人
　所在惟爐火傍置四瓦缶其一已空蓋其人食之而
　出餘三缶皆芋栗煮已糜熟若以餉客者三人食之
　而出又行巖谷荆莽中二十餘里乃得路還
紹興二十八年外舅楊紫微與陳申公俊卿同為小著
　省中共處一位在國史局堂之西閣其東閣則大著位
　也時方虚其處一日晨入省則有老兵雉經於西閣
　挂梁間趣命解之已死二公不欲遽入乃暫徙東位
　外舅謂同省諸公曰僭居此位殊厚顔也俄報二公
　同除大著事雖倉卒而應兆如此
趙汝言字允之死已數年有遺女住子淳熈乙未之冬
　住子暴疾其兄謙之憐其孤幼念之甚至一夕夢至
　一所髙闕長廊金碧輝煥汝言在其間方與一金紫
　老人對立而語問老人為誰傍侍者曰凌待制也汝
　言援筆題詩於壁曰彈指紅塵二十年歸來瀛海浩
　無邊夢魂相遇因隨念珍重前生兄弟緣老人繼題
　其後曰處世休論大小年瀛關從此斷塵緣芝階雲
　路逍遙處羽蓋飛鯢不用鞭汝言復顧語曰住子已
　無恙以兄念至緣因念結故得與兄暫相遇耳謙之
　方悟其已死慟哭而覺謙之自傳其事甚詳
淳熙庚子八月十五日平江常熟縣大火屋居焚爇大
　半灼爛死者十餘人先一夕許浦戍卒自府請冬衣
　還頓止距縣一舎戍將夢被追至一所有冠服坐殿
　上呼戍將至庭下謂之曰明日常熟有變毋得縱部
　下為亂且令責軍令狀既寤驚疑及曉令戍卒皆止
　未得進獨從數卒先止郭外塔院遲疑未敢入俄而
　火作方烈焰猛熾若戍卒入邑必因救火剽掠為亂矣
　神告何其昭昭也
平江里俗舊傳讖記云潮過唯亭出狀元又云西山石
　移狀元南歸淳熈庚子三月二十二日吳縣穹隆山
　大石自麓移立山半石所經草木皆壓藉宛然行迹
　可驗其秋八月十八日夜海潮大至過唯亭環城而
　西穹隆在城西唯亭距城東北四十五里明年省試
　平江歲貢者盡下唯黄由以國學解中選未廷試皆
　傳黄由魁天下已而唱名果然由字子由平江人而
　用國學發薦南歸之驗也
承節郎孫俊民家於震澤歲除夜夢長大人其髙出屋
　行通衢一手持牛角一手持鐵釘槌睥睨其家以牛
　角擬門上欲釘之夢中與之辨解長人乃去以其角
　釘對門姚氏家其春姚氏舉家病疫死者數人
湖妓楊韻手寫法華經每執筆必先齋素盥沐更衣後
　病死死之夜其母夢韻來别云以經之力今即徃生
　烏程縣㕔吏蔡家作女時蔡妻方娠是夜夢有肩輿
　及門者迎之則韻也云來寄宿寤而生女其母他日
　來視女為之啞然一笑人咸異之
龍舒人劉觀任平江許浦監征其子堯舉字唐卿因就
　嘉禾流寓試僦舟以行舟人有女堯舉調之舟人防
　閑甚嚴無由得間既引試舟人以其重扃棘闈無他
　慮也日出市貿易而試題適唐卿私課既得意出院
　甚早比兩塲皆然遂與舟女得諧私約觀夫婦一夕
　夢黄衣二人馳至報牓云郎君首薦觀前欲視其牓
　傍一人忽掣去云劉堯舉近作欺心事天符殿一舉
　矣覺言其夢而恊頗驚異俄而拆卷堯舉以雜犯見
　黜主文皆歎惜其文既歸觀以夢語之且詰其近作
　何事匿不敢言次舉果首薦於舒然至今未第也(國/博)
　(姚行/可說)
衢州江山毛知録嘗夢入㝠吏引至一處若官府兩廡
　皆大屋貯錢滿中各以官為標識問之曰此俸禄也
　毛視其俸吏指一處積鏹五百餘千曰此爾俸也位
　至丞郡又見傍别積十二千題曰饒州德興某人俸
　毛後為徽州録參值方冦作州倅逃去毛攝倅兩月
　而賊至遇害德興某人者後登第授一尉到官一月
　而卒(劉運使/文伯說)
信州小兒醫蔡助教者其鄰嘗遺火隨即撲滅事不聞
　官他日蔡與郡官偶語及郡官曰是不可不懲即白
　郡將逮其鄰人繫之數日乃撻而遣之鄰人在繫染
　疫歸即傳其家不一月盡室皆死後數歲蔡如厠忽
　見鄰人逐而毆之即得疾死其鄉人有幹之臨安者見
　蔡於通衢露首二黄衣人驅之北去鄉人前問勞蔡
　曰吾以公事被逮將徃棘寺怱怱而别鄉人歸始知
　蔡已殂其見之日乃其死之日也(周濟美/左司說)
大參王公子明未貴時待一倅闕夫人嘗夢有人見呼
　運使恭人喜以語公公亦自喜將為監司後果為浙
　漕而夫人死其後公登政府始知前夢神告其止於
　為運使妻爾(黄倅/掞說)
文學楊良能邦禮其妻華亭鄭氏歸寜適其家改葬祖
　姑啓棺儼然不朽視其面貌長短與鄭氏無小異計
　其死之年乃鄭氏生之年也衆皆驚異鄭氏甚惡之
　因感疾未幾而卒(楊良/能說)
宗室士䊸宣和間以未有子每歲生朝為千道齋以祈
　嗣續一日齋坐已定忽有丐者喧門求入士䊸納之
　坐者莫肯與齒竟就下位食已衆皆散去丐者獨畱
　彷徨士䊸揖與語乃問公所求何事耶告之故則曰
　此亦易事士䊸方督視徹器不暇詳欵丐者告去期
　明日來且探懷出藥七粒曰食藥也令士䊸吞之邑
　君自屏間望見遙呼止之丐者笑而去士䊸握藥以
　入邑君令舒視之但一朱書吕字數日不消(王彦正/舍人說)
　(二/事)
蔡純誠通判與一僧相善尊宿也忽得書招蔡既至而
　僧已趺坐而逝先封小合囑其徒云蔡至貧此合中
　吾衣鉢金二兩來則與之蔡至哭之慟僧復開目與
　語良久且云當有道人來燒香非常人也可隨之當
　有所遇言訖瞑目長徃俄果有一道者至蔡前揖之
　道者爇香徑去蔡隨其所徃行甚逺道者問隨我何
　求蔡言素苦寒疾百方不愈道者乃握其兩手頃之
　其熱如灼蔡云今徧體皆煖惟腦尚冷則又以手熨
　其腦應手即溫乃謂蔡曰勿庸隨我用所衣布袍贈
　蔡曰某年月日岳陽樓前用錢三百七十買此言已
　長揖别去蔡收其袍藏之他年蔡有故至山東一郡
　茶肆中復遇道者相見甚喜袖間出綸竿緝布縷為
　釣笑擲地徐引之得大鯉相㩦酒壚鱠食之而去
吳興楊禮承務其母縣主素與尼法安善安嘗夜夢有
　青蓮花其女曰蓮師自嬰孩則口常作蓮花香然生
　四歲而夭火之其骨自顱至足皆相鈎聯舉之不絶
　(楊禮承務/說三事)
湖州妙喜村民相二十素狡獪為一鄉之害年五十忽
　悟所為痛自刻勵日誦佛號數年不暫輟忽一日徧
　詣素所徃來者自言所積惡業至重須焚身以懺各
　丐薪數束不旬日得薪數百束積髙二丈許結紙菴
　其顛刻日自焚觀者環遶然村人猶畏之莫敢與之下
　火相乃口銜炬合掌端坐菴中以炬四然須臾煙熖
　周合乃至指節燼落凝然不動
臨安下竺式道者苦行修懺累年置火𨫼於像前晝夜
　持誦環遶遇困倦即以指觸𨫼而醒之晚年兩手惟
　存四指建懺堂甚雄每架一椽甃一甓輒誦大悲神
　呪七遍建炎間虜至積薪其下焚之薪為之盡而屋
　不然乃不復焚
岳侯死後臨安西溪寨軍將子弟因請紫姑神而岳侯
　降之大書其名衆皆驚愕謂其花押則宛然平日真
　迹也復書一絶云經畧中原二十秋功多過少未全
　酬丹心似石今誰愬空有遊魂遍九州丞相秦公聞
　而惡之擒治其徒流竄者數人有死者(左司周/濟美說)
皇甫坦自云數百歲人言人休咎時驗嘗館於道院有
　人訪之值其他出其人素與相善畱待之啓其門封
　惟一榻蕭然索席下得一半臂鮮血淋漓驚懼而出
　俄而坦至相接甚驩顧謂童子風冷可於席下取吾
　着睡衣來童子即取半臂坦對客衣之衣甚新潔初
　無血也喜為人書字亦多驗者汪國正逺猷登第已
　逾壯室以未有子為憂求字於坦書一湧字已而汪
　授吳江簿到官而生男乃悟湧字江下男也有士人
　赴省試坦書落字與之士人不樂及揭牓乃第二十
　三名因視其字草頭即二十其傍從水不為點而作
　三畫各字右筆止作一點乃名字耳(汪彦逺/國正說)
李知己任永嘉教官公廨有一樓怪不可居或飛擲瓦
　礫或聞歎息謳吟之聲家人畏懼莫敢正視惟知己
　在家則寂然一日郡庠季試教官例當宿直舍知己
　預憂其擾乃置几案筆硯於樓上連紙數幅題其前
　問怪所從來令書其後以對已乃篩灰其下扄鐍謹
　識而出間二日歸詢其家則怪不復作啟鑰視灰凝
　然無迹而案上紙書皆盈幅自言姓石氏頃隨兄赴
　永嘉幕官未至郡溺死逮今二十年營魂蕩無所歸
　偶見此樓空閒故暫寄此非敢為厲近媒者為議城
　南洪秀才姻方且歸彼不復留矣字體纖弱真女子
　筆迹書辭數百言纚纚有條理知己亦敬異之他日偶至
　城南忠義廟其間神像果有洪秀才蓋義兵拒冦死
　事者也(永嘉陳/韶美說)
孫機仲郎中紹逺父元善价居平江嘗有幹過市見鬻
　籠餅者乃其亡僕孫自疑白晝見鬼唾之僕遽前拜
　祈曰主翁無然將使某賈不售孫問爾已死何乃在
　此僕請孫至居人稀僻處曰夀數未盡藥誤致殂而
　陰府不見收録營魂汎然無所之適故為此以度日
　今闤闠中如某者且千數只如宅中廣官人乳媪亦
　是也有如不信第今夕勿令復與兒同寢彼將怏怏
　不自得俟其熟寐取楊枝炭火醋淬之以灼其體必
　有異孫甚驚歸如其說火之所灼忽有青烟出衣被
　間俄而煙絶乳媼已失所在衣𬒳如蟬蛻焉廣官人
　者機仲弟紹祖字文仲者也(張判院良臣/漢卿說四事)
支提長老善秀言其鄉里有人以田獵畢弋為業者其
　妻晝寢忽見牀前地裂深不可測俯視見城郭屋宇
　恍惚間身墮其間至殿庭仰望有王者坐其上左右
　皆牛頭阿旁主者命以大刀斷其手足剖割心肺縣
　挂之自踵至頂細剉血肉如泥乃揉和成團塊業風
　吹之俄復為人方其身被慘毒而其識神在傍見其
　屠剝痛苦不可名狀既醒則身故在榻上移時始能
　言百體餘痛經日乃定自後或經歲或半載所見輒
　如此不勝其苦一日又然則聞殿上人謂之曰當徃
　求善秀長老說懺悔可以滅罪乃如其言謁秀道其
　故秀教之誦破地獄真言具為演說懺滌自後乃不
　復覩前事竟亦善終
成忠郎傅霖淳熈庚子任臨安監嘗建請於北關創
　立新倉攘取民居八十餘家毁撤屋宇老稚流離怨
　嗟讙沸初霖夜坐書閣草定建請利便忽見其姊壻
　林路分家二亡婢自前行過徑趨宅堂方驚愕間其妻
　及女皆寐焉急呼醒問之云適見其婢自外來云與
　小娘子作伐詢其女而夢恊甚惡之其女遂病倉成
　而地卑濕或言曩數有渰没之患霖愈益憂恐乃髙
　為地版離地二尺所費不貲又欲大營備戽水車之
　具官無餘鏹其家素富乃從妻丐五百緡妻拒不與
　霖窘迫以刃自裁救之不死醫者以桑皮縫合其創
　傅藥雖愈而頷頸攣不復伸俯首不能仰視神識沮
　䘮遂成心疾請祠禄以歸
　
　
　
　
　
　
　
　
　
　
　睽車志卷一
欽定四庫全書
　睽車志卷二
　　　　　　　　　　　　　宋　郭彖　撰
武翼大夫焦仲居四明性嗜殺日以彈射臂鷹走狗為
　樂所殺不可勝紀營一宅新成遷居之房闥間巨蛇
　縱横至相糾結如辮殺之復然家有三男二女長曰
　嗣昌業進士忽得心疾朝夕慟哭云憶其亡父母其
　妻謂之曰堂上坐者汝父母也何狂易至此嗣昌憤
　然曰此人乃害吾父母者恨未能殺之以復讐然不
　可與之同居日挽其妻以出不可禁止乃聽其外居
　嗣昌竟以病惑死次子季子不數年相繼殂晚年仲
　復喪妻生計益落孑然一身獨享髙夀而健㗖康彊
　嗜殺如故豈佛經所謂魔力所持者耶
楊虞仲眉州人丁丑王牓甲科擢第官亦早達典蜀郡
　先是普州樂至縣有臨水精舎主僧夜夢一貴人跨
　馬而入曰我山神也今暫還不久當復往歸寤而有
　金堂縣尉令狐習輿病適至信宿而卒習父撝家居
　初未聞習病一夕夢習緣檄歸喜甚亟迎門及下馬
　揖而言曰習不孝不得終事父母今當為眉山楊氏
　子名虞仲後二十三年仍以直言中甲科官職顯於
　今世矣辭訣而去父驚愕而寤其日訃至撝痛悼甚
　他日物色訪眉山楊氏實以是歲生子及長名虞仲
　登第之年正習死後二十三年也提刑何慤作習墓
　表述其事甚詳虞仲倅遂寜日令狐氏有訟事自
　他郡送遂寜慮不得直乃以墓表墨本因虞仲賓達
　之虞仲亦𨼆其事然蜀人多知之者表弟沈作肅録
　其墓表見遺
忠愍李公若水宣和壬寅尉大名之元城有村民持書
　至云關大王有書公甚駭愕視其緘云書上元城縣
　尉李尚書漢前將軍關雲長押詰民何自得之云
　夜夢金甲將軍告某曰汝來日詣縣由某地逢著鐵
　冠道士索取關大王書下與李縣尉既覺驚異勉如
　其言果遇道士得書不敢不持達公發書其間皆預
　言靖康禍變以事涉怪即火其書遣其人不復問作
　詩紀之云金甲將軍傳好夢鐵冠道士寄新書我與
　雲長隔異代翻疑此事太荒虚公後果貴顯卒蹈圍
　城之禍兆朕之萌神告之矣公始名若水後改賜今
　名其子浚淳記其事刻之石
紹興府治依山林樾深茂徃徃有怪淳熈辛丑有數卒
　直宿蓬萊閣夏熱各散寢中夜一卒曰張富者見紅
　裳女子冉冉逼近直前坐其腹上奮起捽之忽不見
　但兩手狐毛滿把
汀漳間有古驛多怪嘗有士人獨宿西廂乙夜見羣鼠
　自梁栱間緣壁下地莫知其數固已異之俄又見數
　鼠共挈一物若小箱篋然置地發之皆袍幘之屬競
　取服之儼如唐裝冠屨皆備既而逓為進趨揖遜之
　狀士人素有膽氣拊牀叱之曰鼠軰敢爾擾人殊不
　驚避遽起取席下白梃亂擊之倉猝間誤觸燈滅益
　盡力撾擊俄而寂然明旦視牀前死鼠滿地(揚州教/官陳德)
　(明光/宗說)
道州孚惠廟靈響甚著淳熈己亥郴冦大作侵軼州境
　郡守趙公郎中汝誼以郡無城池聽民避冦自便而
　自誓死守指使樊謹請入賊説以禍福不從則死之
　即日見害賊進至江華距城不一舍公益憂憤倦而
　假寐見二丈夫儒衣冠貌甚偉岸來謁且言母恐公
　意其孚惠之神也即具冠帶徃謁俄有燕數千自祠
　所隨公朱轓蜚集黄堂上翔而為三起而復集喙皆
　外嚮如一漏盡數刻繇所從方陳而去是夕冦遁民
　有被俘逃還者聞賊言道州號令明信能使人不可
　犯乃捨而去郡教官章頴記其事刻石
貳卿周公自彊淳煕辛丑自靜江移鎮丹陽有第宅在
　上饒將取道過家未至前守舍卒正晝聞鉦聲自宅
　堂出亟啓鑰視之則聲在後堂大櫃中復開櫃尋之
　則聲在地下久之覺聲寖逺而滅後數月公捐館(陳/宏)
　(甫承/務說)
提轄左帑張朝奉遜四明人始改秩知常州晉陵縣任
　滿挈家東還夜泊宜興驛前時正暑張有子年二十
　許獨與之寢於船之頭倉是夜月明如晝四鼔後婢
　輩忽若驚魘讙言暗中若有人手叢雜捫索之狀又
　聞船背亦如挐攫之聲張驚起呼叱久乃定即開船
　門出立舷邊號召舟子輩蓋疑其盜也已乃還寢則
　不見其子呼之不應明燭索之無所得詰船外人初
　未嘗見其出舉舟惶駭擾擾以至天曉對岸有泊舟
　者遙謂舟人曰我曹夜寢船背約四鼔時忽見彼船
　背長大人十數若有所求索俄有長臂大手十數出
　水中共捽一人入水矣乃使人没水求之得其尸焉
　(同年陳子/榮宗丞說)
泉司幹官陳子永泳每夜用釋氏法誦呪施食仍爇尊
　勝呪幡數紙嘗宿鈆山驛舍中夜有婦人立牀前叱
　之云無恐我來從官人覓經幡耳許之忽不見明日
　祝而燒之夜復來拜謝而去(陳宏甫/承務說)
平江黄埭張虞部家豪於財第宅甚宏壯張為人質直
　素不信巫恠之說每有興築不擇時日嘗作一亭掘
　地得肉塊混然初無割剝之迹俗謂太歲神張不為
　異命取瓦盆合而送之水中竟就基創且遂名為太
　歲亭又嘗有客至呼取衣冠未有應者俄而所畜犬
　首頂其帽背束其帶而出左右駭愕張徐謂犬曰養
　汝㡬年今日始解人意就取服之乃出揖客客退而
　犬自斃於庭矣(王日章/承務說)
秀州海鹽縣漁戸楊刺旗嘗寢漁舟夜夢被人擒去刺
　其面為旗驚寤而面頰猶痛俄而天曉亟起就船舷
　照之初無迹第見魚蝦擁出水面團結成塊擲網盡
　得之中有一物如鼎狀持歸刮洗泥垢則純金也因
　是致富秀人至今呼為楊刺旗家(承信郎楊/伯祥說)
華亭陳之方為泉司屬官未赴任間故人有任維揚倅
　者陳徃謁之留館㕔事之側一夕就寢似夢非夢見
　一婦人來言曰我城隍夫人也今城隍當代去次及
　公故來相報陳還家而卒(潘周翰承/務説七事)
閩中一士人居華亭有趙通判者居烏程約士人為館
　客久未得徃士人偶閒步至嶽祠見一婦人緩行一
　僕持一小青蓋且挈香合背子從其後徧詣殿廡拜
　而焚香畢事而出士人隨之行數十步婦人回顧問
　士人何姓士人告之因復問婦人姓氏則不答笑以
　所持扇示之上有書念七三字士人疑其娼家姓第
　但恠無書姓者未及詳語婦人遽取僕所持銅絲香
　合以授士人即前行去復隨之一里許入一寺中人
　迹稠雜忽失婦人所在後數日趙倅遣僕馬持書來
　迎正二十七日書也士人異之既至書館每以所得
　香合愛玩常寘几間一婢常來書館視童稚輩每諦
　視香合酷似趙亡妻棺中舊物入言之倅取驗視信
　然因問士人所得初猶諱之扣之再四乃備言曩日
　所遇倅問婦人服飾狀貌乃其亡妻叢塗寺中也悲
　惋久之即議舉葬啟殯視棺側有小竅僅容指云
淳熙庚子夏四月湖州烏程岳祠啓黄籙醮㑹西殿鴟
　吻有蛇蟠遶其上法師葉以十四日夜拜章言於衆
　曰一二日必有風雷之變時連日晴明天宇澄廓纖
　雲不飛衆以其言不驗至十六日暮夜濃雲鬱興須
　臾蔽空迅雷風烈雨雹交下雹大如彈屋瓦為碎衆
　皆凛然移時乃定靈壇供具幡旗之屬儼然如舊畧
　無漂濡乙夜雲斂月明視䲭吻併與蛇皆失所在翌
　日訪郊外初無風雹之驚蓋是時飄擊之勢止數百
　步間也
平江士人王大卞家貧既卒其友周逸卿為率平日交
　游裒金作設㝠佛事以薦悼之翌日逸卿有故出城
　囑其家謹扃鑰初夜門外轟然自開若有人直入連
　呼逸卿大卞専來奉謝家人驚遽出視但門已闢閴
　無他覩
平江潘擇可崇寜五年以舍法貢入京未至夜夢衣褐
　挽車三十輛其弟端夫衣綠隨其後至政和三年擇
　可以上舎釋褐後三十年端夫始就恩科乃悟挽車
　三十者三十載也
平江人王亨正嗜牛炙忽病瘧半年百藥無效沈頓中
　夢黄衣人告云汝勿食牛則生更食則死既寤誓不
　復食病亦隨愈
京師有道人姓鄭持一銅鈴終日搖鳴闤闠間丐錢為
　食用餘則分惠貧者號為鄭搖鈴宣和末忽迤邐南
　來維揚搖鈴丐錢如故夜則寄宿逆旅久之謂主人
　曰吾將死願以隨身衣物悉寘棺中而焚之已而果
　死主人如其言舁棺出城舉者覺漸輕復聞鈴聲如
　在數十步外俄而鈴聲漸逺則棺愈輕若無屍至焚
　所啟蓋視之惟一竹杖而已
吳江檀丘村人陳布袋業匠氏其婦家在震澤淳熙辛
　丑有故來謁其外姑將至路逢相識金大郎者相揖
　而過陳先聞已死月餘矣私恠之欲至妻家謁其信
　否入門拜其外姑又拜其妻祖而伏不能起挾掖已
　不省人舁卧榻上手足拘攣若被執縛狀閱兩時頃
　乃醒始言路逢金事方拜欲起時金忽自外入直控
　其頸即覺昏憒若有人捽之東去海岸山顛執問曽
　見金某日為某事否對以與金初無干涉皆不知之
　傍有人持文書展視云誤矣即執陳投别一山上乃
　自尋路歸自臨安由德清所過街衢人物不異常時
　至潯溪距震澤十八里見嶽祠甚雄面正向北門外
　路平濶七八丈入者紛紛絶無出者凡其所識近亡
　殁者徃徃見之潯溪素無嶽廟心獨怪之既入門欄
　楯皆純鐵有人叱之出曰汝未當畱即由路東還過
　市橋後遇金露首有人驅之甚速陳問何怱猝如
　此金且行且應曰被急取案追攝對公事耳陳徐至
　家若過髙阜甚峻有人自後推仆遂醒(沈梭省幹/說二事)
吳江蠡澤村人朱三有子年十三四傭於應天寺僧子
　孚房為行童淳熈戊戌九月間孚徃近寺張灣橋黄
　家作佛事朱童立門外見羣兒拾螺蚌水中徃從之
　忽見白衣人呼之與偕行至塘岸與坐地上取泥作
　團强令吞之復以泥窒其鼻耳則昬不知人俄覺有
　人毆其背泥盡脫出開目見金甲人令跨一犬乘之
　若南去甚駛即至其家犬躍去而朱童仆卧籬落間
　家聞呻吟出視甚驚莫知所從來詰之不能語舁歸
　久之始醒乃言其事其家素事真武甚謹疑其陰䕶
　也
沈蒙老博士初為太學率履齋生晨起盥頮已盆水尚
　溫忽變牡丹花狀枝葉扶疎蘂萼相承宛然如畫次
　年同舎登科者十餘人(蒙老孫樗/說四事)
開德府有士人家貯水甆甕忽有菌生其腹隱然而出
　植根甚堅觸之不落數日大如人手光潤煜然真芝
　草也陶器堅滑非可生物理莫可詰
隴州汧源縣公宇一夕堂門已扃鎖忽有妓女數人執
　樂器遊於庭下令之妻適見之妓女俱前禱曰妾等
　久為土地祠樂妓丐為誦法華經迴向則可藉以徃
　生妻以語令翌日乃請僧誦經於廟其夜復見前妓
　來謝而去數日又有如前來禱者亦為誦經如是者
　三後令君夜獨燕坐忽有鬼物狀甚獰怪前曰土地
　神謝君妓女無幾即皆令徃生吾且乏使當移禍君
　家令叱之遂不見自後妓女亦無再來禱者令家亦
　無恙
滄州有婦人不食惟日飲水數盃年四十五六而面貌
　悅懌人問不食之因自言幼年母病卧牀家無父兄
　日賣果于市得􁏏錢數十以養母值歲歉榖貴艱食
　乃仰天禱曰今日所獲不足以活二人願天憫之使
　我飲水不饑庶所得可盡以供母遂臨井飲一盃果
　不饑自是亦不思食又數歲而母卒時不食已三十
　年矣
執政府候兵任章嘗因小疾忽昏憒不知人越一日乃
　醒自言初見二人若公皂持檄來逮去如行山野間
　數十里入大城門至一官府引立庭下有王者坐殿
　上問姓名鄉里叱吏云誤矣令引觀地獄數處指示
　受罪者云此皆不忠不孝昧心害物者已而復引出
　城若非向來所經或過市里通衢見人鬼淆混有相
　識者與語如不聞也俄出一崖穴送至其家入門見
　身卧榻上追者先畱一人守視其傍迎語送者曰復
　還耶吾守之久餒甚已食其心半矣奈何恍惚間推
　仆榻上乃蘇自此疾雖愈而常怔忡恐悸或遺亡顛
　錯若失心狀久之因出行中途遇一道人瞪目視之
　曰汝心乃失其半也吾為汝療之令市一牛心至則
　道人割取其半呪祝已令食之章頓覺心地安泰不
　復驚怯問道人姓氏怒曰吾牛心道人也何問為不
　受謝而去章追逐至稠人間遂失所在(右史趙/舍人說)
鎮江士人(亡其/姓名)妻悍妬買妾不能容每加凌虐妾不能
　堪屢欲投繯士人憂之有幹之金陵丁寜懇諭其妻
　而行去家纔兩日忽中夜聞枕前切切之聲不見其
　形自言即其妾引決死矣懇求為誦經追脩士人大
　憂恐亟遣僕歸為其區處暨僕還得家信則妾故無
　恙鬼復夜至士人詰其妄欲奏章治之鬼哀祈實非
　妾因公憂慮之切故假此以覬薦拔自此不敢復出
　幸勿見治但今業已至此不能獨迴須且相隨以俟
　公歸許之自此悄然士人幹畢將還約親故十人同
　遊鍾山士人先至憩僧房以俟忽復聞鬼語士人方
　怒叱之乃云非敢為厲有小事奉報耳九客皆已至
　山下其間第㡬人乘騾第幾人騎白馬此二人他日
　貴人也問何以知之曰二人所過鬼物皆避道餘則不
　然二人者葉審言樞密其一也時方為小官云
紹興甲寅七月十四日吳縣光福雅宜山一村夫以事
　私恨其母遂萌梟獍之心懷刃挈榼與母同之近邨
　看親中路請母藉草飲意欲乘醉行逆時天晴霽俄
　有黒雲驟起大震一聲擊其子殞道傍母初不知而
　怪其衣中懷刃有知其謀者始以告焉又長洲縣北
　原村農夫謝三二不敬其母動有悖言乾道庚寅夏
　五月雨霽欲放田水詈母而出纔至田所大雷震死
　(范公懋德老/承務說九事)
紹興五年六月大雷電無錫蘇村一民家所用斗秤盡
　挂於門外大樹之杪行人皆見之蓋其家每輕重其
　手也
紹興三年癸丑八月五日平江長洲縣地震自西北方來
　樹林皆搖動父老云元祐九年九月二十一日已嘗
　如此又紹興十三年癸亥三月十五日清明大雪盈
　尺
熙寜間有人授泗州盱眙令自陳乞改名雍觀時王荆
　公當國怪其名無義理因問改名之故對云夢中神
　告如此固亦自不曉其義後其人之官一日自城還
　邑從吏卒行渡浮橋忽大風驟起鼔其衣裾盡没淮
　水已而從者拯救皆免獨不得令事聞朝廷荆公曰
　向見此人無故改名且疑雍觀二字或有出處因閱
　山海經乃知其為水官之名固慮其有水厄今果然
　其後縣僚或夢雍觀騶從甚盛徃來淮岸疑其死為
　水官也
常熟縣東北百餘里地名塗松有姓陸人業屠隆興初
　縶一牛始下刃牛極力索絶負刃而逃陸追之數里
　相及牛反顧以角觸陸腹穿腸潰立死
錢仲耕郎中佃任江西漕按部晚宿村落夢青衣數百
　哀鳴乞命明日適見鬻田雞者感夢買放傾籠出之
　其數與夢無差
常熟縣湖南村富人王翊烹一鵞已去毛入釜鵞忽鳴
　家人走報翊不之異熟而食之後數日疽發於背病
　甚顧家人云前有二吏追我且與茶令先去越二日
　又云官逮我急勢須一徃問追者限在何日復自應
　曰明日翌旦果殂
　
　睽車志卷二
欽定四庫全書卷
　睽車志卷三
　　　　　　　　　　　　　宋　郭彖　撰
淳熙庚子辛丑歲平江比年大旱常熟縣虞山北葛市
　村有農夫姓過種田六十畝歲常豐熟過覬例免秋
　賦亦偽以旱傷聞官果得免輸自以得計明年壬寅
　夏飛蝗驟至首集過田禾穟皆盡而鄰比接壤之田
　蝗過不食又有二農家不得其姓畎畝東西相接東
　家淳朴守分西則狡獪暴狠淳朴之家常苦之是年
　蝗至盡集西家之田而不入東界西農怪之夜以布
　囊貯蝗移寘東田有報東家農弗之較但祝云果有
　神明蝗當自去明日蝗復飛集西家東田無傷焉
常州一村媼老而盲家惟一子一婦婦一日方炊未熟
　而其子呼之田所婦囑姑為畢其炊媼盲無所覩飯
　成捫器貯之誤得溺器婦歸不敢言先取其當中潔
　者食姑次以饋夫其親器臭惡者乃以自食良久天
　忽晝暝覿面不相覩其婦暗中若為人攝去俄頃開
　明身乃在近舎林中懷掖間得小布囊貯米三四升
　適足給朝晡明旦視囊米復如故寶之至今予始聞
　此事竊謂晝暝得米或孝感所致如郭巨得金之類
　至謂囊米旦旦常盈則頗近迂誕然得老為人誠慤
　必不妄傳而村婦一節如此亦可尚也故録以為勸
　云
常倅陳森按視北使宿頓至屬縣無錫暴得疾其子充
　棄兄弟自城挐舟迎候解維已昏暮時夜暗舟中明
　燭充憂懣不能寐舟有偕行者炙肉飲酒四鼔後忽
　有物狀如獮猴自水中躍登船艫偏重且没舟人惶
　遽叱之其物索肉亟擲與之乃没(魏掞上舍/說三事)
宜興陳宰冕有幹過宿富陽客邸中夜燈暗且滅見壁
　間有人影舉動若傀儡狀陳驚懼擲枕抵壁邸主問
　知其故推門為明其燈乃已明日詢之乃一弄傀儡
　人客死其室方數日也
鹽官馬大夫中行妻悍妬一婢免乳即沈其子雜糠榖
　為粥乘熱以食婢竟以血癖而殂乃取死子同坎瘞
　之後數年妻為厲所憑自言坐血池中受無量苦上
　訴於天今當偕詣陰府其家禱之且許以誦經飯僧
　皆不從且云主母今亦數盡故我得相近又云馬在
　世僅有三年之夀妻竟死傳此事時馬尚存
盛大監勛紹興初知襄陽單騎之官府治有一樓為公
　退燕息之所勛常獨居樓上屏左右命一老兵守其
　下卧榻之前置大浴斛取漢江水滿注其中日易
　新水老兵久而疑之乘勛晝寢登梯隙壁竊視乃
　見一大鯉魚金鱗頳鬛游泳斛中如覺有窺者注
　目壁隙凝然久之老兵驚懼趨下自是徹去斛不
　復取水(岳州張佐/才承務說)
米元章知無為軍喜神怪每雨𤾉致禱則設宴席于
　城隍祠東向坐神像之側舉酒若相獻酬徃徃獲應
　每得時新茶果之屬輒分以饋神令典客聲喏傳言
　以致之間有得緡錢於香案之側若神以勞送者嘗
　晨興呼譙門鼔吏問夜來三更不聞鼔聲吏惶恐言
　中夜有巨白蛇纏遶其鼓故不敢近米頷之叱吏去
　不復問故郡人皆疑其蟒精至今父老猶傳道之
劉知常襄陽人其兄為襄陽縣之胥魁知常始生皓首
　赭面里俗謂之社公兒年十四五隨閭里出遊萬山
　俄獨行迷路望逺峯之顛有光景趨即之見一道士
　坐磐石上愬以迷路之狀且告之饑道士袖出一物
　餌之頓覺果然道士指以歸路且約明日復㑹此知
　常既歸一宿而皓首變黒面晢如玉如期而徃道士
　已在遂授金丹之訣且告之曰我桐柏真人若歸他
　日茍欲見我一念及我即至遂辭歸自是脫然有遺
　去塵世之志以母老不能違侍側乃於所居之傍闢
　草廬以居時人謂之草菴居士而真人常降其室崇
　觀間徽宗聞其名詔蘂珠殿侍宸徃襄陽尋訪知常
　與偕至京師見於内殿驗其方術知常取鹽數斛布
　地上疏為畦畛每畦相去數寸為一竅取藥置竅中
　有頃悉成金蓮子又取故敗鐵器錢鎛之類以藥㸃
　化皆成黄金上神其術賜以金冠𧰼簡緋袍皂襈號
　丹華處士眎朝散大夫以其所作黄金為金寶輪頒
　藏天下神霄宫知常又自作金合數百貯所煉丹分
　遺公卿太師蔡元長京嘗贈之詩有萬鎰黄金手
　化鐵五色綵雲神授丹之句蓋記其實也(無為胡/知縣說)
和州兵火前嘗新建兵官廨舎既成兵官者挈妻孥
　入居之翌日日晏而門不啓兵級輩怪之呼門不應乃
　毁壁以入而室之戸扃復毁而入乃見布席于地盃盤
　肴核狼藉其上而兵官與其妻孥數人皆踣其傍死
　矣衆甚駭懼即以聞府乃掘其處深數尺得二長石
　發其下各有二骸疑其滯魄之為怪也
無為軍城内有秀溪者初名錦繡溪始未有城溪水與
　外通中有珠蚌入水者足或履之其大如席旋即失
　之蓋亦靈異或夜傍水際啓殻吐其光明皎如月照
　地數丈秀之名蓋取川媚之義也其後築城絶不通
　外珠遂不知所在
泉州故陳洪進所據也州之便廳至今郡守不敢登廳
　堦常有劒影極分明障之不能掩削之不能去郡人
　神而畏之屋今敝甚而不敢葺近城法石寺洪進墓
　在焉傍有小冢則其女之殯也女年及笄未嫁而死
　時或形見遇者輒死有連江尉龔遂良遊寺中夜見
　之翌日與人言體中大覺不佳且囑後事肩輿亟送
　至家而殂又士人王宗衡因至寺中偶便旋于墓側
　即得心疾狂易不知人逾年乃愈(李顧言朝/奉說二事)
治平丁未歲漳州地震裂長數十丈闊丈餘有狗自中
　走出視其底皆林木枝葉蔚然
泉州永春縣毗湖村民蘇二十一郎為行商死於外同
　輩以燼骨還其家蘇之神隨至語言如嬰兒或見其
　形亦能預言人休咎有親舊徃視者蘇輒令其妻具
　飲饌待之酒肴皆不索自至其神每來率以黎明時
　先遠聞空中擊鉦聲漸至既至如風雨然自簷楹間
　入村人敬而畏之相與立廟祀焉至今猶存(黄童朝/散說)
翟公遜大參汝文鎮㑹稽歲嘗大旱於便坐供張命典
　謁者迎釋迦佛及龍王像與府丞同席而自坐西嚮
　盛具乞雨於二像明日大雨霶霈臨街有樓怪不可
　居民因作神像於樓上事之甚謹莫敢正視公遜過
　之有瓦礫自樓飛擲正中帽簷公遜大怒駐車召戎
　官撤去神像毁其樓為酒肆一日出遊聞路傍民舍
　聚哭問之曰家有婦為鬼所憑召僧道作法治之莫
　能已公遜曰審如是胡不投牒訟於府民勉從之明
　日狀其事訴焉公遜大書曰送城隍廟依法施行令
　民齎詣廟以楮鏹焚之且囑曰三日鬼不去可來告
　至次日中夜民家覺大旋風遶舎屋瓦皆飛病婦忽
　自牀起顛倒踉蹌投門而出家人追及門外共執持
　之移時乃蘇云初見有人持牒來云城隍追汝遂隨
　之出皆不省其他也自此遂愈公遜罷鎮歸渡錢塘
　潮未當應公遜禱而請之須臾潮至其異事皆此類
　而性資詼詭居於常州建大第市瓦數十萬公遜取
　視之嫌有布紋曰吾方奉親居此豈可置布紋於頭
　上耶以巨梃一時擊碎陶者請曰即不用布無以藉
　坯公遜命取羅數十疋給之(鄭成平老/奉議說)
光州定城主簿富某秩滿挈家還鄉道經合肥與其帥
　有舊畱連數日館於佛寺一夕既寢聞箱篋中切切
　有聲疑其鼠也明旦發視中有金釵數隻皆寸截之
　别篋貯羅縠甚多皆細剪如簟紋富大驚異出對
　寺僧說之僧曰是何愚鬼此寺素未有怪也言訖
　僧所服三衣皆已剪如綾縠矣明日謁帥作於客
　次復舉其事且云所將疋帛悉壞惟衣服幸全爾
　俄視其衣已剪如前富大懼亟辭而去後亦無他
　(無為進士/李記言說)
明州育王塔靈感甚多魏丞相南夫母秦國太夫人祥
　除飯僧寺中丞相夫人慶國姜氏然香於臂有髙麗
　僧適在其間咨嗟贊異俄丞相之猶子鯉門指塔級
　間有佛現丞相隨所指視之良信衆皆爭覩悉見佛
　像而各不同或見金像鐵像或肉色相或見半身或
　惟見頭髻或惟見面觀者駭異丞相乃於諸像中詢
　衆目所同見多者命工圖之
程迥者伊川之後紹興八年來居臨安之後洋街門臨
　通衢垂簾為蔽一日有物如燕瞥然自外飛入徑著
　於堂壁家人就視乃一美婦僅長五六寸而形體皆
　具容服甚麗見人殊不驚小聲歴歴可辨自言我玉
　真娘子也偶至此非為禍祟茍能事我亦甚善其家
　乃就壁為小龕香火奉之頗能預言休咎皆驗好事
　者爭徃求觀人輸百錢乃為啓龕至者絡繹小阜程
　氏矣如是期年忽復飛去不知所在
士人李璋妻徐氏美豔而性靜默居常外戸不窺惟暮
　夜獨行後圃璋初不以為異但每自後歸則口吻間
　若咀嚼物他日密隨覘之則徐氏入一竹叢間俛而
　捫地若有所索歸仍咀嚼夜於枕邊摸得一白石子
　但視皆有齒痕若齧殘然已而視其箱中齒痕之石
　甚多始怪而詰之終𨼆不言始徐氏甚妬自齒石之
　後遂不復妬更為寛容璋寢婢子别榻皆縱不問如
　是累年乃病卒
四明人鄭邦傑以泛海貿遷為業徃來髙麗日本一夕
　舟行聞鐃鼔聲自逺而至既而漸近則見一舟甚長
　旌旗閃鑠兩舷坐數十百人呼嘯鼓棹疾進漸近若
　畏人舟徑没水半里所復出鼓棹如前舟師此謂鬼
　划船蓋前後溺死者所為見之者不利邦傑乃還
張觷初為福州安南縣丞郡有指使張悅以州檄到縣
　頗傲慢不遜觷心銜之後知福州而悅為本路巡轄
　馬逓至州上謁觷踞坐廳上引悅廷㕘悅甚不堪誦
　語紛紜觷命廷卒加捶時韓王世忠駐建州觷即械
　送之申牒愬言悅常私悅田路分之女强逼與亂韓
　王大怒斬悅於軍門觷後知袁州一日坐書室忽如
　中惡仆地不省人左右扶掖進湯藥以少蘇乃亟命
　取朝服來家人問之答曰適見張巡轄來便相捽拽
　今須與同徃辨理言訖而卒(從義郎吕仲/權說二事)
紹興初福建冦亂賊魁曰張義張萬全葉百三凶熖頗盛
　提刑李稷臣諭降之二張譖葉於稷臣且言初無降意
　將復為變稷臣信之乃植大柱於通衢取葉以鐵
　索鎖縳於柱熾炭圍遶醯和五辛飲之備極楚毒稷
　臣躬臨視之葉大呼曰我已就降何罪至此體皆焦
　爛乃死自是稷臣每獨坐時見葉在側大惡之後三
　年稷臣遍體生瘡疱狀如火灼痛不可忍竟卒
王聖圖元城先生之外舅也未第時嘗夢被命除給事
　以有牋牓來議姻者視其家世惟題四字曰靈澤夫
　人明年登上第晚年得知潞州吏白典祠當謁者而
　靈澤夫人在其數聖圖恍然甚驚異之期年以給事
　召聖圖私念前夢忽忽不樂不復理装為行計一日過
　靈澤廟闕門狀甚惶遽入問其故曰此夜連夢遂卒
元城先生幼子景道元城在貶所嘗晝寢夢一道士來
　謁頃之得家書報其内子生男而誕辰即夢道士日
　也先生異之俄還自貶所視所生男狀貌宛然夢中
　所見也故名之曰景道鍾愛之異於他子暨元城再
　貶嶺外景道生九年矣忽得疾卒於家元城聞之悲
　悼不能自勝南海道士有異術元城命醮以致其魂
　景道果見形於位謂元城曰我昔為道士公為淄清
　節度因射誤中吾臂出血四合而死今以撫育之恩
　猶當償其半元城於是為刺臂血書般若心經以薦
　之
汴河岸有賣粥嫗日以所得錢置缿筩中暮則數而緡
　之間得楮鏹二驚疑其鬼也自是每日如之乃密自
　物色買粥者有一婦人青衫素裲襠日以二錢市粥
　風雨不渝乃别貯其錢及暮視之宛然楮鏹也宻隨
　所徃則北去一里所閴無人境婦人輒四顧入叢薄
　間而滅如是者一年忽婦人來謂嫗曰吾久寄寓比
　鄰今良人見迎將别嫗去矣嫗問其故曰吾固欲言
　有以屬嫗我李大夫妾也舟行赴官至此死於蓐間
　藁葬而去我既掩壙而子隨生我死無乳故日市粥
　以活之今已期歲李今來發叢若聞兒啼必驚怪恐
　遂不舉此子乞嫗為道其故俾取兒善視之以金釵
　為贈而别俄有大舟抵岸問之則李大夫也徑徃發
　叢嫗因隨之舉柩而兒果啼李大夫駭懼因為言且
　取釵示之李諦視信亡妾之物乃發棺取兒養之(李/知)
　(縣明/仲說)
王陔字希武㕘政綯之子有第宅在平江之崑山陔居
　家艱獨處於廳事之側其家婢妾頗衆夜則扃鎖堂
　門而寢一夕有老乳婢夢中若驚魘其聲初甚微呌
　呼不醒者久之婢輩驚起就榻視之則無見矣舉家驚
　駭明燭四索無所得乃開扃徧索於外得之西圃池亭
　之側坐以胡牀而耳目鼻口悉為泥塞急扶掖洗剔去
　之則已昏然不知人矣舁歸灌沃湯藥移時竟死其
　宅墻垣四周而中門扃鎖則不通内外不知何從而
　出也時傳其地基故漏澤園也
宣政間河決湍流横潰不復可塞有河清卒牢吉徃來
　壞堰之傍相視塞河之䇿忽聞有呼其姓名者至於
　三四視比近閴無人尋呼聲出葭葦間迫視乃一大
　蝦蟇蹲髙如人異而拜之蟇問爾數徃來何為者對
　以河決不可塞之狀蟇即吐一物舉盤承之狀如生
　離支以與吉曰吞此可没水七日即能窮堰決之源
　或有所覩切勿驚也且授以沈置茭楗之法云堰成
　須廟以鎮之吉拜謝忽失蟇所在自此遂善没水
　深行河底見決處下有龍方熟寐出如蟇所教河
　決迄塞而建廟焉(李知縣昭/明仲說)
許式字叔矜赴調京師歸行由汴岸舟有呼許侍郎者
　直詣式舟式曰誤矣某小官也其人笑曰君即是矣
　某與君有先契聞君將歸故欲一見因探懷出物一
　襲曰以此贈行異日得十四歲女子乳即可餌也許
　大訝且奇之後發襲得白石數塊堅瑩可愛因緘藏
　之是後凡歴數任得倅博州一日行縣還太守謂曰
　近一事異甚民家一小女不夫而孕父母弗能堪今
　在禁矣而情未得也許曰其年幾何曰十四歲矣許
　忽記曩事特詰問之女子涕泣曰實無他但一日嘗
　浣衣溪傍南岸忽有人呼某小字者誤應之乃一道
　者熟視都無一語徑去方應聲間忽若有感自爾
　成孕初不知其所自也許因訪道者容狀衣服即
　汴岸所見者也大神其事令人謹養視女子及産子
　取乳以磨所藏之石應手如膏因即餌之經月餌盡
　乳即止而子死召其父母告以實而釋之其後果登
　禁從享年八十容色童潤如少壯時云(鄉人蔡津/退若說)
　
　
　
　睽車志卷三
欽定四庫全書
　睽車志卷四
　　　　　　　　　　　　　宋　郭彖　撰
姚大夫安禮嘗暮宿驛舍僕輩各已休寢時夏夜盛熱
　不得寐獨起散步屏後聞庭下蔌蔌有聲隙屏窺之
　只見一叟皤然素衣頂冠長纔尺許策杖緩行仰首
　視月以手加額姚初意其神物屏息不敢驚俄一蜣
　蜋飛過其前叟即舉杖一擊墮地俯拾裂食之姚乃
　㧞劒逐之轉過㕔側廊廡後走入鬱棲而滅揷劒識
　之明旦命僕發視得一白蝟甚大傍有故鐵托火筯
　各一蓋其冠杖也乃殺之驛舍舊多怪自此遂絶(陳/襄)
　(仲謨説/二事)
張無盡之子龍圖公家于義興郭外有故遣僕入邑舟
　行數里日將沒見一婦人行岸上手挈油􁂭迎舟而
　過僕熟視即家故婢招喜也名呼之不應去愈疾停
　舟追及之方悟其已死因問爾今安在婦人逺指岸
　側一古木曰吾居是間復問須油安用曰吾遍體創
　裂藉此膏潤則痛少差耳且謂僕郭門外精舍老僧
　戒行嚴潔惟日誦金光明經為吾求誦十部以資㝠
　福當即往生僕如其言訪僧誦經還過其處擊木呼
　之俄有白衣叟出木穴中曰招喜得經已受生矣煩
　再為吾誦十部僕方問其何人忽不復見他日復訪
　僧誦經但以木中老人回向云
宋左藏睍嘗言家故澤州有第宅園圃墻角有古冢因
　治地發之得一石誌題曰郡守李公之墓壘石為藏
　棺中朽骨一具無它物而棺之側斵石為乳婢抱哺
　一嬰兒不知其何為也
士人李武錫嘗得疾惟脊骨間痛不可忍百藥攻治不
　效若此數十年後因改葬其父易棺遷其骸脊骨節
　間有大白蟲乃撥去之自此脊痛頓愈(吳大任/承務説)
宗室趙伯琯居明州小溪游俠尚氣建第宅甚雄嘗暮
　行溪濵見有物自其宅門出乃一熏籠自行蹣跚勃
　窣徐過其前驚顧之間乃疾行入水而沒俄而伯琯
　死(張漢卿/省幹記)
常州華嚴寺僧道良為知庫數年多所乾沒忽臥病危
　惙長老道素夜夢良來云且往近庄養疾去逮曉則
　報良已卒俄近庄報牛夜産犢而病一目良素眇皆
　驚訝他日道素按視近庄取犢視之見素淚下素謂
　曰汝知庫耶業報如此當隨吾還寺曳磑作麵供衆
　以償宿負犢即隨肩輿以行不待驅逐既至寺日作
　麵兩石有常課主者竊増其數犢至常課即止驅之
　竟不行或呼知庫良公撫勞之則淚下有僮行斥良
　名罵之曰盜常住賊則怒目奔觸人力不能制素令
　日以僧食啖之酸豏至頓食五十枚僧從簡言親見
　其事
紹興辛未嵗四明有巨商泛海行十餘日抵一山下連
　日風濤不能前商登岸閒步絶無居人一徑極髙峻
　乃攀躡而登至絕頂有梵宫焉彩碧輪奐金書牓額
　字不可識商人游其間閴然無人惟文室一僧獨坐
　禪榻商前作禮僧起接坐商曰舟久阻風欲飯僧五
　百以祈福祐僧曰諾期以明日商乃還舟如期造焉
　僧堂之履已滿矣蓋不知其所從來也齋畢僧引入
　小軒焚香瀹茗視窻外竹數箇榦葉如丹商堅求一
　二竿曰欲持歸中國為偉異之觀僧自起斬一根與
　之商持還即得便風就舟口裁其竹為杖每以刀鍥
　削輒隨刃有光益異之前至一國偶攜其杖登岸有
　老叟見之驚曰君何自得之請易以簞珠商貪其賂
　而與焉叟曰君親至普陀落伽山此觀音坐後旃檀
　林紫竹也商始驚悔歸舟中取削葉餘札寶藏之有
　久病醫藥無効者取札煎湯飲之輒愈(陳仲謨/知録説)
程泳之沂為平江崑山宰秩滿其弟鉅為府監倉乃攜
　其家就居焉一日泳之方與妻對食忽有髑髏自空
　墮几案間舉家駭愕泳之為祭文而埋之不數日泳
　之妻病日寖加劇一夕為鬼所憑下語云我李貫也
　爾先為吾妻酷妬特甚三婢懷姙皆手殺之今使吾
　無後職汝之由吾既死資財且多曽不為吾廣作佛
　事以伸薦悼乃盡奄有為再嫁資吾已訟于隂府不
　汝置也妻遂㝠然有道士善治鬼使視之道士取幅
　紙密呪展示童子童子怖曰正見庭下有一人袍笏
　而立傍有三婦人皆被髮流血庭中捽一婦人鞭之
　甚楚程視之果然遭鞭者乃其妻也道士曰此已為
　陰府所逮疾不可為也程懇祈徒欲其少蘇而訣道
　士復作法書篆文焚之童子復視則曰鞭者已停箠
　矣程亟入視其妻果漸蘇醒能言問之乃言前嫁為
　李貫妻實嘗殺婢故為所訴乃囑程集篋中某物皆
　貫故物也可貨以飯僧已而竟卒(陳監倉/鉅説)
有士人寓迹三衢佛寺忽有女子夜入其室詢其所從
　來輒云所居在近詰其姓氏即不答且云相慕而來
　何乃見疑士人惑之自此比夜而至第詰之終不言
　居月餘士人復詰之女子乃曰方將自陳君宜勿訝
　我實非人然亦非鬼也乃數政前郡倅馬公之第幾
　女小字絢娘死于公廨叢塗于此即君所居之隣空
　室是也然將還生得接燕寢之久今體已甦矣君可
　具斤鍤夜密發棺我自于中相助然棺旣開則不復
　能施力矣當懵然如熟寐君但逼耳連呼我小字及
　行第當微開目即擁致臥榻飲之醇酒放令安寢旣
　寤即復生矣君能相從再生之日君之賜也誓終身
　奉箕帚士人如其言果再生且曰此不可居矣脱金
　握臂俾士人辦裝與俱遁去轉徙湖湘間數年生二
　子其後馬倅來衢遷葬此女視殯有損棺空無物大
　驚聞官盡逮寺僧鞫之莫知所以馬亦疑若為盜發
　取金帛則不應失其屍有一僧黙念數嵗前士人隣
　居久之不告而去物色訪之得之湖湘間士人先孑
　然復疑其有妻子問其所娶則云馬氏女也因逮士
　人問得妻之由女曰可併以我書寄父業已委身從
　人惟父母勿念父得書真其亡女筆札遣老僕往視
　女出與語問家人良苦無一遺誤士人畧述本末而
　𨼆其發棺一事馬亦惡其涉怪不復終詰亦忌見其
　女第遣人問勞之而已(盧縣亟連德/廣説二事)
待制盧知原知某州日有軍卒妻生子未周嵗而死既
　殯葬輒夜歸乳其子卒與語則不應復謂之曰死生
　異路生兒飲亡者乳恐不相益亦不應如是比夜而
　至卒懼且疑曰是未必果亡妻或鬼物所為不去必
　害此兒迺密置刃席下是夜復至舉刃逆斫應手而
　滅明旦卒臥未起有扣門者出應乃捕吏即執之曰
　爾殺人視血蹤自藏尋之直至妻墓有屍伏于冢上
　其腰被刃流血而踣卒辭實不殺人視屍狀貎衣服
　宛然亡妻也因自述其事隣里為証妻實病死葬且
　多日乃發冢驗之棺空無物待制之子連親為予言
　且云此獄適當盧公罷州之際竟不知後政何以決
　之
蘇州崑山慧聚寺僧如逺善醫多受謝遺致富而不守
　戒律一日遇寒食節邑人陳監食襄作裹蒸百枚分
　半饋之逺發器食解包盡成泥塊俄而逺卒(陳仲/謨説)
蜀道多山鬼有小吏逺迓憲車同徒數人日將暮見道
　傍一婦人攜汲器立溪側小吏就丐飲且挑狎之婦
　人初無難色談笑而道之吏引手捫其胸臆間皆青
　毛長數寸冷如氷吏驚呼而走婦人大笑挈汲器徐
　步而去(李仲明云司/馬端行説)
辛未趙榜有進士魯瑮省試納卷畢將出門偶思省題
　詩誤押旁韻倉皇反走五暮取之時卷軸混淆山積
　人語喧閧決謂不可檢尋歎恨憂沮適一老吏問其
　故曰吾能為公取之瑮賂鏹二十千吏即入幕於亂
　卷中一探得之以授瑮乃塗竄其誤吏囑曰謝鏹幸
　為送吳山坊某人家即我家也瑮喜謝而去越三日
　往訪其家則云某人者故太常吏人死已旬日矣詢
　其狀貎正貢院所見者也瑮驚唶因語其故且感其
　德以鏹付其家已而登第
建炎間泉州有人泛海值惡風漂至一島其徒數人登
　岸但見花草甚芳美初無路徑行入一大林有溪限
　其前水石清淺衆皆掲涉得一徑入大山谷間俄見
　長人數十身皆丈餘耳垂至腹即前擒數人者每兩
　手各絜一人提攜而去至山谷深處舉大鐵籠罩之
　長人常一人㸔守倦即臥石上捲其耳為枕焉時掲
　罩取一人褫去其衣衆共裂食之内一人竊於罩下
　抔土為窟每守者睡熟即極力掘之穴透得逸走至
　海邊值畨舶得還言其事莫知其何所也(武康鄭丞/咸平老説)
湖州武康監稅周光以職事被檄入府館于一寺之僧
　堂每夜常見聖僧像前鼠盜其供物果實之𩔖入于
　像座之下一日乗閒於座下尋之則鼠乃聚故碎經
　紙為窠内有新生鼠四枚皆無足宛轉啾啾然蓋毁
　經盜果之報也
崑山慧聚寺山嵓中有開山響大師石像前有二石虎
　一夕忽失其一他日有人見於常熟虞山中石重非
　可倉卒徙置蓋嵗久能為怪耳
金陵舟梢李某者其妻言有一姉平日惟誦金剛經死
　十餘年近其夫家欲火其骨啓殯朽化都盡惟其肝
　心宛然獨存於白骨間畧無損敗既火化愈堅如腊
　然蓋誦經之驗也
建炎間術者周生觀人書字分配筆畫以知休咎車駕
　自明駐杭時敵騎驚擾之餘人心危疑執政戲呼周
　生偶書杭字示之周曰懼有驚報敵騎將逼乃拆其
　字以右邊一㸃配木為术下即為兀不旬日果傳烏
　珠南侵趙相秦樞廟謨不協各欲引退二公各書退
　字示之周曰趙公即去秦必留日者君象趙書退字
　人去日逺秦書人字密附日下日字左筆下連而人
　字左筆斜貫之蹤跡固矣欲退得乎既而皆驗
吉州民家有畫入定觀音像供事謹甚一日像忽開目
　其家初疑兒童為戲明日視之復閉如初方大驚異
　後數日其家一僕忽自經于佛堂(黄知縣童/士季説)
紹興壬午嵗海陵有貨藥者牽一牛臂䏶間生一人面
　耳目口鼻皆具傍出一人手如嬰兒臂外兄胡元常
　親見之
峽江水中有物頭似狻猊而無足自頸以下扁濶如疋
　練粘涎如膠喜食馬土人謂之馬皮婆有浴馬于江
　者輒伺無人揭舉其尾覆罥馬背腹間曳之入水土
　人或縶馬于岸其物擲尾罥之馬縶不得去而其物
　膠不得脫則捕而殺之(李昭明/仲説)
章思文福唐人家世貧窶思文以鈎距心計致富初一
　武臣(忘其/姓名)監秀州華亭縣鹽場贓汚不法多受亭户
　賄賂任思文以為肘臂約所得中分之武臣者以方
　在任欲匿其迹故受賂多寄思文所信之不疑也秩
　滿受代乃從而取之思文盡乾沒不與武臣者不勝
　憤恨致疾以死思文暮年始生一子鍾愛之而其子
　幼則多病治療之費竭産不恤年六七嵗竟死思文
　慟悼恨不身代之也蓋棺之際痛不能捨復舉面羃
　撫之則其子面已變如向武臣之狀盛怒勃然懼而
　亟瘞之(趙謙之/司户説)
成都楊道人本坊正也素嗜酒無行遭杖罰者屢矣嘗
　於市肆遇異人風采秀聳楊日與之飲凡日所得悉
　為飲費久之異人曰能從我遊乎然子有妻子之累
　如何楊曰棄此直差易耳歸則手書與妻訣仍尋配
　嫁之一子數嵗以予人他日復遇異人則曰累已遣
　矣因自述其詳異人曰誠然乎當隨我所之楊敬諾
　從之復痛飲酒壚日暮乃相將出城是夜月明如晝
　異人前行相去常百步初如行十餘里乃下路望大
　山林蔚茂處漸行草莽中又數里楊覺履地甚濕繼
　而水沒足乃大聲呼曰迷路入水矣異人曰第前無
　苦也楊復前行水寖深又行一二里則沒膝及股而
　異人前行無異平地也乃解衣深涉水及腹俄及胸
　臆楊猶進不已則水已承頥乃復大呼以水深不可
　進異人唶曰惜哉子未可往也恍惚間如夢覺乃身
　在城濠橋上異人亦在其傍即於橋下取一小鐵鐺
　及於腰間解一皮篋贈之曰子縁未至乃長揖而去
　追之數百步忽不見楊自是發狂乍悲乍喜語言無
　倫如病心人往往預言人休咎學道者從之寖多每
　月八日輒施貧丐者自府治之前分坐通衢兩邊直
　抵城門楊以鐺煑粥令其徒舁以自隨躬以杓盛粥
　給丐者仍於皮篋中取錢與之人二十文丐者率數
　百人而所給常足李修撰任四川都漕治所在成都
　常邀相見敬待之子弟輩與之狎或戲匿其篋楊索
　之不得而去度明當施貧乃來求取甚力既得即欣
　然置腰間以手撫之錢已滿矣身衣敝衲或贈以新
　衣即服之顧視喜笑仍收其故衲或求之不與明日
　視之敝衲如故新衣隨即施於貧者盡矣一日謁李
　時方獨坐後圃之舫齋楊視左右無人曰吾餉使君
　一物即作嘔噦之狀鼻涕涎沫交下吐出一物以掌
　承之明徹如氷玉命李吞之李有難色遲疑間楊即
　復自吞之跳入齋前池水中大呼殺人數聲李命左
　右扶去不數月而李卒又有冦先生者有道之士李
　亦招接之一日冦自山居詣城謁李適出赴府㑹子
　弟請坐書室冦忽問曰運使每出赴公㑹宅厨亦破
　食料否子弟曰然冦曰某來特報一事近至𡨕府視
　運使食簿無幾宜極裁節子弟初不之信未幾而李
　果卒二事殿撰之孫明仲親為予言又云是時復有
　席子先生者不知其何許人亦莫詳其姓氏蓬頭垢
　面以一席裹身伏于官道之側以食與之即伸首取
　食必盡數日不與食亦不饑所處不復移徙未常見
　其溲便盖亦異人也(李明仲/言四事)
　
　
　
　
　睽車志卷四
欽定四庫全書
　睽車志卷五
　　　　　　　　　　　　　宋　郭彖　撰
李尚書倞居密州城東都曹之舊廨素傳多怪空不敢
　居李初得之未徙居間一日有鬻冠珥者過其後門
　見數婦人各買冠珥以入鬻者意李之後房待其取
　直久立門側閴不復出轉至大門詢之則扄鐍甚嚴
　見守舍卒告之故卒曰空宅耳乃與啓關入視則冠
　珥之屬或列置竈上或懸掛壁間李既入居一夕獨
　坐書室張燈觀書令滿注膏油俾僕各休寢夜分燈
　缸忽無故自墜覆書冊上李亟呼燭視之缸正安几
　上油膏如故無涓滴沾汚乳母攜小兒戲便坐堦側
　有竹篅滿貯石灰小兒至篅所大驚呼乳母走從之
　云適見一小人立灰中面甚醜怪他日視土地祠中
　木偶小兒指曰此即前日灰中所見也李後修治其
　屋開通屏障撤屋瓦改覆每瓦溝下寘細書天童神
　呪一軸以厭之怪不復見
李通判者忘其名一女既笄遴擇佳壻久未有可意者
　一日有陳察推者通謁與李有舊叙話甚欵因言近
　喪偶且及期矣言及歔欷流涕且言家有二女皆已
　及嫁思念逝者悲不自勝李女自青瑣間窺之竊謂
　侍婢曰是人篤於情義如此決非輕薄者得為之配
　者亦幸矣因再三詢其姓氏每言輒及之陳時年逾
　强仕瘠黒而多髯容狀塵垢素好學能詩妙書札李
　喜之每歎曰使其年貌稍稱吾女亦足壻矣女聞之
　竊謂傅姆曰女子託身惟擇所歸年之長少貌之美
　醜豈論也哉由是家人頗識女意媒議他姻則黙不
　樂父母怪之曰豈宿縁耶乃遣媒通約陳初固拒以
　年長非偶其議屢格則女輒憂憤或愠不食父母憂
　之固請不得已乃委禽焉女喜甚既成婚伉儷和鳴
　撫陳之二女如己所生謂陳曰女已長婚對當及時
　不宜緩也朝夕屢以為言且廣詢媒妁不半載而嫁
　其長女傾貲奉之陳曰季女尚可二三年妻曰不然
　趣之尤力陳辭曰縱得壻今無以備奩具妻曰第求
　壻吾為營辦又數月亦受幣亟議嫁遣陳曰奈何妻
　忽謂陳曰君昔貯金五十星於小罌中埋床下盍取
　用之豈於己女而有吝耶陳大驚曰汝何從知之但
　笑而不言蓋陳實嘗埋金他人無知者因取用之不
　期年而二女皆出適妻謂陳曰吾責已塞今無餘事
　矣當置酒相賀乃與陳對飲極量懽甚各大醉而寢
　翌旦醒覺妻忽驚遽大叫曰此何所耶顧陳曰爾何
　人也陳大驚疑其心疾媵侍輩圍守妻驚恐惶惑問
　曰我何為在此媵侍曰夫人成親一年豈不省耶妻
　都不曉俄其父母至撫慰之因歴言其本末妻大慟
　曰父母生女不為擇配此人醜老可惡忍以我棄之
　耶不肯留乃送其家自言恍如夢覺前事皆不知之
　陳亦悟埋金之事惟其亡妻知之疑其繫念二女而
　魂附李女以畢姻嫁也後竟仳離而改醮焉異哉(王/教)
　(授伯廣/師德言)
李允升字子猷毘陵人紹興甲戌嵗登第再調官知建
　康府上元縣方待闕次一日家居燕坐書室忽見黄
　衣聲喏于庭下云齎到勅牒李驚曰吾新任勅牒久
　已取至豈復有此黄衣人即探懷取一黄牒授之乃
　大署曰李某可充荆陽坊土地李方以自有新任辨
　爭間則已有人從羅列庭下黄衣人曰必未欲赴須
　白之城隍乃扶上馬徑詣城隍祠亦以新任自理神
　曰天符不可違可自署狀願新任滿日赴上從之神
　命送之還將出見里人張某者荷械于廡下李悟其
　已死前問其良苦張曰煩歸謂吾兒吾嘗於某年月
　日發心作一醮事手疏釘置梁栱間人無知者令為
　我償此心願生至家從者乃聲喏辭去恍然乃身坐
　胡床上歴歴記其事似夢非夢家人皆不覩其他但
　見其咄咄獨語復舉手如握筆書字状因詣張氏道
　其所見其家如言索之果得張手疏宛然不差李後
　到任坐罪流嶺南竟未曉荆陽之説
蜀人孫思文美風姿每自負其標韻娶妻姝麗伉儷之
　間相得歡甚一日偕詣神祠縱觀思文指神像謂妻
　曰彼孰與我美妻曰卿似勝也夜歸思文夢神召責
　之叱令換其面即有數鬼捽至一處見若假面數十
　取其間顉頥蹙頞大醜者割去面而易之驚呼而寤
　以手捫面覺有異呼燭視之果然妻即佈死孫大悔
　恨而已
臨川屠者張某晚年頗悔其業自以宰殺物命至多必
　受惡報又其體至豐肥乃日誦佛號數百聲畫佛像
　瞻禮惟祈命終之日不值暑熱人皆笑之如是積十
　數年忽盛夏死其家素貧無以棺斂人謂必臭潰矣
　俄天大雨停屍破屋之下漏下如注遍濕其體經夕
　悉凝為氷凡停三日畧無變動鄰里為營葬之(魏良/佐通)
　(判説/二事)
表弟魏良佐嘗自長沙逆婦折氏還三衢未至家十里
　暮夜不能前泊舟溪岸中夜月色如晝舟人皆寢聞
　舳尾拍浮之聲疑其盜也起視見一人援柂欲上操
　篙擊之其人釋柂而詈語音嘲哳不可曉始懼其為
　鬼物倉猝移舟避之隨舟而罵聲益厲中流極深而
　其人常出半身於水面且行且罵三二里去舟益逺
　乃黙無聲諦視乃流屍也至家未久而折氏病卒
福州郡治王審知故宫也便坐極雄麗郡守至者莫敢
　升稍涉庭堦即有文身見于梁間郡人或傳昔嘗有
　郡守(失其/姓名)不之信至即視事于便坐須臾有叱聲出
　于屏間守謂曰吾以朝命守此便坐吾所宜居鬼物
　若何擾人應曰吾居此久矣累政皆見避公何獨見
　逼耶守叱之鬼曰吾不汝校當有與汝抗者守不以
　為然自是比日升便坐旬餘守方據案有卒被酒挺
　刃突閽而入刺守殺之左右亦殺卒噫是果審知之
　神乎將卒以酒而狂易適與神之言㑹乎抑守之命
　固及此而神因藉以為靈乎夫用物精多則魂魄强
　是以有精爽則神或有之矣然郡守而親事於便坐
　正也鬼而亂人之居非正也以非正而害正不為濫
　誅乎昭昭在上其又聽而弗問乎或者以審知故國
　天假其靈使有所歸則廟食足矣奚至奸亂于人如
　此乎昔吳興郡於廳事為神坐以祀項羽號憤王甚
　靈響前後二千石皆於廳拜祠以軛下牛而避居他
　室及蕭彦喻為太守著履登㕔事果聞室中有叱聲
　彦喻厲色曰生不能與漢祖爭中原死㨿此㕔事何
　也因遷之於廟而廢搥牛之祀竟亦無他以羽而視
　審知固不可同日道至其為鬼亦不若羽之服義也
紹興間一郎官不欲言其姓字疎蕩不檢一朝士與之
　善朝士家有數妓客至必出以侑酒郎官者與一妓
　私相悦慕而未得間一日郎官折簡寄妓與為私約
　朝士適見之妓不敢隱具言其故朝士曰然則非爾
　之過當為爾輩為一笑資姑答簡與之期以來夕密
　㑹于西廂且云主人者適有故之城外越日乃歸此
　機不可失郎官得簡喜不自勝如期赴之妓已先待
　於㑹所引入屏後曲房妓先登榻垂幔命郎官解衣
　而登暨前褰幔則妓已自榻後潜去朝士者方偃臥
　榻上瞠目視之郎官臝露惶遽欲走則門已閉朝士
　謾為好辭謔之曰與公厚善何為如此妓女鄙陋不
　足奉君子之歡已遣歸矣惟公勿訝徐起復曰某家
　使令稍衆不略相懲彼將觀望無所畏憚乃呼羣僕
　掖之於柱以巨竹挺撻之二十流血及髁呼服謝罪
　復謂曰與公素善故不欲聞官薄示庭訓亦不泄於
　他人也乃遣出亦不與衣其人狼狽遁還明日朝路
　仍復相見如故云(慮徳/廣説)
無為有陳氏家貲累百巨萬而主人者貌甚寢陋時謂
　之陳獼猴起宅于郡治之西南頗華壯而多怪紹興
　改元大盜焚劫之餘觸目荆棘有賈知丞和伯借其
　宅居之堂後地形隆髙夏夜納涼忽聞絲竹之聲甚
　微而清逺可聽屬耳久之乃在地中疑古冢也
平江陸大郎者家頗富厚有别業在平山一庵僧與之
　素善僧所置産業率皆寄陸户内既久陸遂萌亁沒
　之心僧索之不與乃訟之官陸多推金錢賂胥輩僧
　不得直反坐誣詐僧不勝忿恨乃日焚香望陸門而
　拜且禱願為其子取償所負久之僧死逾年而陸生
　子以年長始立嗣鍾愛之號曰小大郎稍長游蕩不
　檢家資為耗陸不之禁也及陸死小大郎者奉葬甚
　厚是後妄費益侈不數年財産蕩盡無以為計乃伐
　墓木以易斗升既童其山則又託言風水不利發取
　其棺及甃甓之屬盡賣之焚其骨棄燼湖中人皆謂
　小大郎即僧後身蓋伐墓焚屍之酷非至讎不忍為
　也今世之不肖子以貧故若小大郎所為者多矣是
　雖名為子孫安知非宿世寃憎願力之重假託以償
　其忿耶但業縁所牽一經歌羅邏位則不復自知耳
　(鄭光錫/都承説)
游學士酵捐館棺際舍利湧出靈座亦有之其邑封爇
　香祝之曰性相空寂況此幻身本來無有既到這裏
　莫作野狐精魅俄而舍利皆不見(表兄魏守/髙佐説)
閩人鄭鑑虚中假玉泉僧舍教授生徒居久之日覺瘦
　悴友人訪之見其露臂膚革虚黄如蟬蜕然怪而問
　之虚中恍惚若譫言者曰居妻家亦頗樂偶自瘦爾
　虚中初無室家友人疑其妖魅所感驚謂之曰君未
　嘗娶何者為妻家得無妄想耶虚中遽若省悟但唯
　唯愧謝而已是夜即得疾繼而殂寺僧云其所寓室
　有數政前兵官子婦之棺瘞其下而鄭初不之知也
　他日兵官之家發取其􁐜棺壞易之見其屍初不朽
　而自腰腹以下肌肉如生人始悟虚中蓋與之遇也
　(何庇縣/尉説)
朱藻字元章徽人某年南宫奏名方待廷試有士人同
　寓旅邸士人便服日至瓦市觀優有鄰坐者士人與
　語頗狎因問其姓字鄉里皆與元章同士人訝之又
　云某幸已過省而不得及第今且欲部中注授差遣
　士人益怪之未及詳詰適優者散塲觀者閧然而出
　士人與鄰坐者亦起出門將邀就茶肆與語而稠人
　中遂相失士人歸邸與朱言及共拊掌笑其妄人以
　朱登科故冒其名字也頃之庭對而朱以犯諱降學
　究出身且就部闕因追憶曩者士人所遇盖鬼也益
　知科名無非前定(司農及寺/丞躬明説)
秦奎為鄂州都統司幹官嘗於臨安買一妾歸居數年
　生一男其妻嘗以事怒之過甚妾不勝忿厲聲曰我
　非人也何乃苦見凌逼妻叱之曰汝非人是何物妾
　即應曰我乃鬼耳忽變其形長大容質不異而顙抵
　屋極舉家駭愕已復如故詰問之終不言其所以其
　家以其子慕戀之故亦不遣之今猶在其家(周師禹/左藏説)
曹滋字仲益嘗以幹至衢州江山縣縣有江郎廟滋聞
　其靈響往拜謁焉廟有二女像甚美俗傳江郎之女
　滋心悦慕注視甚久見一像若動目相盼者驚懼而
　還夜夢其女來與之偶久益狎往往暮夜不夢而至
　間與滋論文多所啟發俄而滋苦羸疾其家命道士
　作法驅之女怒曰相慕而來非有不利於子何乃見
　逐吾不可復留此㑹曹亦將行送之出州境泣别而
　去(七舍鄭/稱説)
靳瑤者丹陽牙校嘗得譴避地維揚與其妻偕謁后土
　祠甫瞻禮間妻遽得心痛寖劇不省人輿歸即死郡
　人素傳有五通神依后土祠為祟瑤不勝哀憤既斂
　火化畢事即具羊酒詣城隍祠禱且訟翌日暮歸還
　經后土祠東空曠處見婦人獨行漸近乃其妻也相
　持悲慟妻曰我感君掛念之恩且有憾焉君既訟於
　神神俾我還既被焚乃無所依君若不忘平生伉儷
　之情當為至懇萬一再生瑤請其故妻曰城南十五
　里外有茅君者有道術君往求焉言訖而𨼆瑤詰朝
　走城南訪茅君果得於村巷中茅簷荆扉教授村童
　十數人瑤前拜之茅起遜謝再四不已茅問來意瑤
　具陳其故茅初笑曰此何等事而告我拒之甚力繼
　之以怒瑤懇益勤茅黙然良久曰君真篤於伉儷者
　姑以事狀來瑤已素備即探懷出狀茅覽之就其書
　几取筆連書數十字𩔖𨽻草淡墨欹横茫然不可曉
　語瑤曰持此北去十里所有林木神祠扣扉當有應
　者即以授之瑤如其言至則茂林䕃翳廟極邃深森
　然可畏勉扣其扉有青衣童出受書而入俄頃復出
　斬竹一根囑瑤曰騎此但閉目東行當有所覩瑤跨
　竹去如駛馬時竊開目則竹止不行所向皆荆棘復
　閉目則又迅馳久之忽覺自止開目乃見粉垣華居
　若王侯居第有人引瑤入指東廡下小門令瑤入觀
　迴廊四合中有婦女或笄或丱以百數而妻在焉近
　語瑤曰感君之力今㝠官許借體還生城東有朱氏
　年十八九某日當死我之精魄徑投其體則再生矣
　然彼身則朱氏女也君當往求婚㝠數如此必可再
　合也復遽曰君不宜久此送瑤廡門瑤出門亦隨閉
　迴視殿堂皆神物塑像亟趍出門所乗竹故在倉卒
　復跨之瞑目覺去愈疾如行三里所忽若馬蹶墮地
　驚顧乃在城濠側已昏暗嚴鼓後矣褰衣揭水攀垝
　垣以入至其日訪城東朱氏聞其女病甚瑤固已疑
　徊翔鄰近至午後聞其家哭聲甚哀移頃哭聲遽止
　詢之云女復蘇矣瑤怪其事頗驗暨復訪茅君則室
　已虛矣自是暇日時一至城東密訪其鄰皆云朱氏
　女自還魂神識不復如舊至不識其父母兄弟但口
　時問靳瑤何在瑤因託媒氏通意父母聞瑤姓名已
　駭愕遽入謂女曰靳瑤今來議汝姻矣女曰此我夫
　也自此口不言靳瑤其家竟以歸之它日瑤從容訪
　以朱女及其故妻前事皆懵然不省云(新廣州李/司理箎説)
毘陵薛季成元功紹興乙邜登科再為邑令不能脱選
　時意倦游乃請於朝以歸命下以通直郎致仕未幾
　病卒無子其姪為主後事且録致仕告身寘之棺倉
　卒間誤書左字為右其姪亦不之審也居無何夢為
　人逮至一官府季成據案坐作色數之曰吾平生讀
　書僅得一官自謂不負筆研今乃誣吾進非科第使
　吾愧見同列奈何命左右挺之數十姪惘然夢中憶
　昨誤乃再三引咎季成色稍霽叱令改正乃釋之使
　去姪既醒别書告焚之後不復夢人疑其為神云(費/兗)
　(承務説/三事)
晉陵丁端叔連乾道初元赴鄉舉未試前數日夢人授
　以勅牒視其文曰鄉貢進士丁可留云端叔既寤私
　喜欲易名可留又念語不雅馴乃止既試畢考官丁
　可者見一試卷絶愛之以病先出院屬同考官必令
　寘之前列及發封乃端叔也始悟丁可留之證竟以
　是舉登科
錫山許宗美琮紹興己夘隨計吏試禮部與同舍禱于
　太一宫黙以所見為得失之䜟觸目一牌云竺落黃
　茄天宗美以犯落字大惡之是嵗果被黜後入太學
　為諸生以壽皇登極恩赴省復詣宫如前禱焉禱已
　周行廊廡間才舉足則見二神位云河魁從魁宗美
　甚喜而出洎南宫揭榜何自然為省元而宗美以詩
　賦魁前塲蓋䜟二魁之姓名云
　
　
　
　
　
　
　
　
　
　
　
　
　
　睽車志卷五
欽定四庫全書卷
　睽車志卷六
　　　　　　　　　　　　　宋　郭彖　撰
鹽官上管場亭戸鄔守興紹興十八年夏旱田苗皆槁
　鄰人相率訴于縣官以免税守興曰吾聞旱亁而投
　訴即是訴天且吾家二税竝是折鹽何用訴為乃獨
　不預名眀年夏復大旱一鄉盡成枯槁惟守興田時
　時得雨是嵗獨稔収倍常年(曹元裕/省幹説)
成忠郎張珏靖康間隷禁旅都城失守衆潰為盜常過
　金州一山寺緇徒皆已竄避乃聞一僧房後婦人笑
　語聲怪而尋之乃大虵蟠結數堆驚視之際俄失所
　在(知光州趙謙/之説四事)
邵彪大夫未第前夢黄衣人持春牓來欣然取視牓背
　乃有已姓名而下注一龍字寤而自解謂必應龍首
　之選來春登第乃在行間逾年而耳聵始悟龍者謂
　聾也
宣和間元夕州西酒樓一道人來索酒痛飲初不持錢
　將去取筆題詩壁間偶到皇都翫月華笙歌留我醉
　流霞勸君不用悲塵世天上人間只一家乃探懷取
　藥匕許拭杯即成黄金以償酒直明日譁傳都下禁
　中聞之以金十兩易其杯去
奉直大夫錢璘乾道丙戌任臨安倅嘗夢一偉丈夫黄
　衣冠曰吾土宿也熟視錢久之曰一軍足矣覺言其
　夢謂當得軍壘俄而病卒初前再娶張氏悍妬且不
　事事傾槖嫁其二女家貲蕩盡至不能葬時葉夢錫
　丞相奉使餉軍朱方其子説之詣葉告急乃俾部無
　為軍錢綱得水脚資數百千以畢葬事始驗一軍之
　説
吕仲發顯謨宰安吉日縣圃有大杏一株十月間忽開
　花四朶全是薔薇殊不𩔖杏自是吕從劉恭甫樞密
　之辟不逾年凡四遷秩亦花之瑞也(仲發/自言)
平江凌知縣建宅桑林巷頗壯麗而多怪門戸時自開
　闔或飛擲瓦礫居既不安乃損價鬻之有閻太尉者
　買之以居其怪如故人皆謂凶宅轉鬻不復售適官
　創武憲公廨乃拆買其材而總管開兆得其地上有
　銀杏樹大數圍枝幹尉茂覆地甚廣開疑怪所依乃
　伐去之且發其根下得遺骸一具支節皆全棄湖中
　今復為宅而怪不復見(許昇助/教説)
紹興丁卯秋樞密沈公以臨安教授被漕檄考試括蒼
　既入院夢朱衣六人坐於堂而㑹議時考官至者已
　六人予亦被檄考校而獨後未至沈與同官言其夢
　曰郭簿必不來矣暨予尋至皆謂其夢無驗俄而同
　官龍游縣丞有親戚當就試者舉子譁言紛紛丞竟
　不自安引嫌不待試而出考校竟止六人
常熟縣破山寺僧堂李唐新建柱有雷神書凡三處蓋
　昔人所傳謝仙火之𩔖内一柱題字最端謹可識云
　􁀙溪作火田凢六字上一字作從具從力字書所無
　字皆作𨽻體倒書入木三分不類雕刻然各去地丈
　餘與舊説身長三尺者差異
劉先生者河朔人年六十餘居衡岳紫蓋峯下間出衡
　山縣市從人丐得錢則市鹽酪徑歸盡則更出日攜
　一竹籃中貯大小筆㯶帚麻拂數事遍遊諸寺廟拂
　拭神佛塑像鼻耳竅有塵土即以筆撚出之率以為
　常環百里人皆熟識之縣市一富人嘗贈一衲袍劉
　欣謝而去越數日見之則故褐如初問之云吾幾為
　子所累吾常日出庵有門不掩既歸就寢門亦不扄
　自得袍之後不衣而出則心繫念因市一鎖出則鎖
　之或衣以出夜歸則牢關以備盜數日營營不能自
　決今日偶衣至市忽自悟以一袍故使方寸如此是
　大可笑適遇一人過前即脱袍與之吾心方坦然無
　復繫念嘻吾㡬為子所累矣嘗至上封歸路遇雨視
　道邊一塚有穴遂入以避㑹昏暮因就寢夜將半睡
　覺雨止月明透穴照壙中歴歴可見甓甃甚光潔北
　壁惟白骨一具自頂至足俱全餘無一物劉方起坐
　少近視之白骨倐然而起急前抱劉劉極力奮擊乃
　零落墮地不復動矣劉出每與人談此異或曰此非
　怪也劉真氣壯盛足以翕附枯骨耳今兒意拔鷄羽
　置之懷以手指上下引之隨應羽稍折斷即不應亦
　此𩔖也
趙三翁名進字從先中牟縣白沙鎮人自言遇孫思邈
　授以道要從之十稔一日留於縣境淳澤村曰切勿
　離此非天子召勿往也俟吾再來與汝同歸宣和壬
　寅嵗果被召見館于葆真宫頃之丐歸徽廟詢所欲
　奏曰臣本歸兵去役未有放停公憑願得給賜餘無
　所欲即日降㫖命開封尹盛章出給與其實年已一
　百八嵗矣技術無所不通能役使鬼神知未來事吹
　呵按摩疾痛立愈密縣堕門山道友席洞雲築室於
　獨紇嶺瀑水潭側慕其清峭髙爽落成甚喜既遷入
　百怪畢見未及一年禍變相踵席謁翁且告之故翁
　曰得無居五箭之地乎席曰地理之説多矣素不聞
　五箭之説敢問何謂也翁曰峯顛嶺脊陵首隴背土
　囊之口直當風門急如激矢者名曰風箭峻溪急流
　懸泉㵼瀑衝石走沙聲如雷動晝夜不息者名曰水
　箭堅剛爍燥斥鹵沙磧不生草木不澤水泉硬鐵腥
　錫毒蟲蟻聚散若壞壤者名曰土箭層崖疊巘峻壁
　巉岩鋭峯峭岫拔刃攅鍔聳齒露骨狀如浮圖者名
　曰石箭長林古木茂樾叢薄翳天蔽日垂蘿蔓藤隂
　森肅冽如墟墓間者名曰木箭五箭之地射傷居人
　皆不可用要在回環紆抱氣象明邃形勢寛閒壤肥
　土沃泉甘石清乃為上地固不必一一泥天星地卦
　也子歸依我言去凶就吉當自無恙席悉遵其教居
　止遂安有頓保義公孺者苦冷疾二年矣幾至骨立
　百藥不効一日方灼艾翁過之詢其病源頓以實告
　翁令徹去火艾時方盛暑俾就屋開三天窻放日光
　下射令頓仰卧揉艾遍布腹上約十數斤就日光灸
　之移時覺熱透臍腹不可忍俄而腹中雷鳴冷氣下
　泄口鼻間皆濃艾氣乃止明日又復為之如是一月
　疾愈仍令為之一百二十日自此病不作壯健如初
　且曰此孫真人秘訣也世人但知着艾炷而不知㸃
　穴虚忍痛楚耗損氣力日者太陽真火艾既遍腹又
　且徐徐照射功力極大但五六七月為上若秋冬間
　當以艾十數斤舖腹蒙以綿衣熨斗盛炭火徐熨之
　候聞濃艾氣方止亦其次也其術每出竒而中理事
　跡甚多嵩山張壽昌朋父為作記
　
　
　
　
　
　
　
　睽車志卷六
