#+TITLE: 神農本草經疏-明-繆希雍
#+DATE: 2018-05-12 10:17:52
#+SOURCE: github.com/kanripo/KR3e0084 master 53fef2a6                
欽定四庫全書　　　　　子部五
　神農本草經疏　　　　　醫家類
　　提要
　　　　(臣/)等謹案神農本草經疏三十卷明繆希雍
　　　　撰希雍字仲淳常熟人王紹徽㸃將録中有
　　　　其名以配水滸傳之神醫安道全以精於脉
　　　　理故也是編分本草為十部首玉石次草次
　　　　木次人次獸次禽次蟲魚次果次米穀次菜
　　　　皆以神農本經為主而發明之附以名家主
　　　　治藥味禁忌次序悉依宋大觀中證類本草
　　　　部分混雜者為之移正首為序例二卷論三
　　　　十餘首備列七方十劑及古人用藥之要自
　　　　序云據經以疏義縁義以致用㕘互以盡其
　　　　長簡悞以防其失是也喻昌嘗言古今本草
　　　　止述藥性之功能惟繆氏兼述藥性之過劣
　　　　不知草木之性正取其偏以適人之用其過
　　　　劣又何必言然藥類繁多性味互異與其失
　　　　於臨時不若愼於其始希雍特為分析俾人
　　　　知藥之利亦知藥之害用意良苦雖徵引該
　　　　洽不如李時珍之綱目而簡便易從要亦未
　　　　可輕議耳乾隆四十三年三月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
神農本草經疏原序
神農本草經者古三墳之一也其成於黄帝之世乎觀
其嘗藥别味對病主治施之百世無可踰越其為開天
大聖憫生民疾苦於飲食衣服之外復設鍼石藥物用
拯夭札俾得盡其天年是已原夫藥之生也氣稟乎天
味成乎地性在其間氣為陽味為隂五味四氣各歸其
類斯親上親下之義也既述之以本性又制之以君臣
合之以佐使以成其攻邪已疾之能遂使無情之用同
諸有識自非生而神靈㝠契萬物者其孰能與於斯乎
去古滋逺民性滋漓心識麤浮莫能研精殫思深入𤣥
要而不察乎即象即理物物昭然弭疾延年功力自著
正以三墳之書言大道也言其然而不言其所以然言
亦象也予因據經以疏義緣義以致用叅互以盡其長
簡誤以防其失而復詳列病忌藥忌以别其微條析諸
藥應病分門以究其用刋定七方十劑以定其法闡發
五藏苦欲補瀉以暢其神著論三十餘首以通古今之
變始悉一經之趣命之曰神農本草經疏讀之者宜因
疏以通經因經以契往俾炎黄之旨晦而復明藥物之
生利而罔害乃余述疏意也余生也晚親年已衰得於
稟者固薄故少善病長嗜方技僻躭藥妙顧念自昔仙
人道士靡不悉由藥道以濟羣生加之友生協贊後先
不一馴届耳順良友凋喪百念灰冷惟兹一事尚用嬰
懷手所論著裒然成帙倘典則可師幽隱可顯試用於
世有廣來學固所願也不敢必也采真同好其相證諸
繆希雍序
　　凡例
一本經為三墳之書後増入名醫别録有朱字墨字之
　分總言藥之主治從未有發其所以然者兹疏直接
　神聖立言之㫖故總題之曰神農本草經疏
一藥物治療本經别録業已備悉間有未盡者參之以
　各名家主治故小字附列於經文之下或即於疏内
　敘述俾採用易稽
一藥類一千二百餘種品類浩繁今簡治療之必不可
　缺暨近地所産得於覩記者備為具疏餘非必用之
　藥及罕識難致者存而不論
一種類隨土異形甚且稱名未覈矧近來市肆飾偽似
　真若令誤服遺害非淺故詳辨種類以正其訛
一畏忌制使物性自然非可以意求者俱照本經列之
　條下至其製用之宜古法具在兹復採入俾得遵守
一證類本草所載諸方俱録入主治叅互有未當於用
　者已為删去其外諸書所録良方甚多必詳紀述以
　便採取
一簡誤以防誤用之失故有證同而藥不宜同者每條
　後詳書其害至於性淳功良有益無損一藥止堪治
　　一病者悉不復著
一目録次序悉從證類本草有部分混襍如木部之藿
　香菜部之假蘇今為移正
一本文悉遵證類善本但是書流傳已久字畫謬訛頗
　多兹逐條參訂有一二意義難通者稍為釐正如傷
　作瘍動作痛之類
一證類本草第三十卷俱載有名未用之藥今有常用
　之物而本經未載有拾遺載之而未詳者兹列為三
　十卷補遺
一本文頂行立欵其附入之條有正文者仍從頂行原
　係附入者低字加圏以别正文
一續序例下卷俱係病藥忌宜今總列應忌諸藥於前
　以見必不可輕用
　　先生殫一生精力發千古神聖之奥以利萬世門
　　人李季虬氏幾經叅録悉以付新安吳康虞氏刻
　　之金陵未竟而遺焉流傳於知交者西吳朱氏集
　　而刻之不及其半然且序次弗倫考覈未審也先
　　生以醫為司命一字有訛遺禍無極遂命澄先檢
　　其存稿若干卷按部選類彚得全帙細復檢閱以
　　為定本凡續序例二卷藥四百九十味用識年月
　　書此凡例云峕天啟五年嵗在乙丑六月十有一
　　日松陵通家子顧澄先謹識
欽定四庫全書
　神農本草經疏卷一
　　　　　　　　　　　　明　繆希雍　撰
　　予之作是疏也該括經文義難槩述求其宗趣宜
　　有裁節是以或先經而闡義或隨文而暢㫖或斷
　　章以相比或因源以導流或從末而㑹本或根性
　　以知非凡兹數者期在發明經㫖適當於用然懼
　　偏見多遺難為凖的必欲使纖悉洞了小大靡遺
　　開擴來學臻乎無惑尚有望於明喆之助焉
　續序例上
　　原本藥性氣味生成指歸
夫物之生也必稟乎天其成也必資乎地天布令主發
生寒熱温凉四時之氣行焉陽也地凝質主成物酸苦
辛鹹甘淡五行之味滋焉隂也故知微寒微温者春之
氣也大温熱者夏之氣也大熱者長夏之氣也凉者秋
之氣也大寒者冬之氣也凡言微寒者稟春之氣以生
春氣升而生言大熱者感長夏之氣以生長夏之氣化
言平者感秋之氣以生平即凉也秋氣降而收言大寒
者感冬之氣以生冬氣沉而藏此物之氣得乎天者也
天一生水地六成之地二生火天七成之天三生木地
八成之地四生金天九成之天五生土地十成之水曰
潤下潤下作鹹火曰炎上炎上作苦木曰曲直曲直作
酸金曰從革從革作辛土爰稼穡稼穡作甘本乎天者
親上本乎地者親下氣味多少各從其類也凡言酸者
得木之氣言辛者得金之氣言鹹者得水之氣言苦者
得火之氣言甘者得土之氣惟土也寄旺於四季生成
之數皆五故其氣平其味甘而淡其性和而無毒土徳
冲和感而類之莫或不然固萬物之所出亦萬物之所
入乎此物之味資乎地者也氣之毒者必熱味之毒者
必辛炎黄言味而不加氣性者何也葢古文尚簡故秪
言味物有味必有氣有氣斯有性自然之道也氣味生
成原本乎是知其所自則思過半矣
　　藥性主治㕘互指歸
今夫醫辟諸兵焉料敵出竒者將之謀也破軍殺賊者
士之力也審度病機者醫之智也攻邪伐病者藥之能
也非士無以破敵非藥無以攻邪故良將養士上醫蓄
藥然不知士何以養不知藥何以蓄夫士猶有情實可
考才畧可試尚曰難知以孔明之明一馬謖用違其才
卒致敗衂悔不可追况乎藥石無情才性莫測既非言
論之可考又非擬議之可及而欲知其的然不謬非神
聖之智其孰能與於斯假令嘗試漫為則下咽不返死
生立判顧不大可懼耶上古之人病生於六淫者多發
於七情者寡故其主治嘗以一藥治一病或一藥治數
病今時則不然七情彌厚五欲彌深精氣既虧六淫易
入内外膠固病情殊古則須合衆藥之所長而又善護
其所短乃能蘇凋瘵而起沈疴其在良醫善知藥性劑
量無差庶得㕘互旁通彼此兼濟以盡其才而無乖刺
敗壞之敝矣故作主治㕘互俾後之醫師循而求之共
收平定之功期無夭枉之患斯作疏意也昔人云用藥
如用兵㫖哉言乎㫖哉言乎
　　藥性簡誤指歸
夫藥石稟天地偏至之氣者也雖醇和濃懿號稱上藥
然所稟既偏所至必獨脱也用違其性之宜則偏重之
害勢所必至故凡有益於陽虚者必不利乎隂有益於
隂虚者必不利乎陽能治燥者必不宜於溼能治溼者
必不宜於燥能破散者不可以治虚能收斂者不可以
治實升不可以止升降不可以療降寒有時而不宜於
熱熱有時而不宜於寒古人半夏有三禁謂渇家汗家
血家仲景嘔家忌甘酒家亦忌甘王好古論肺熱忌人
參之屬諸如此類莫可勝數苟昧斯㫖吉凶貿焉人命
至重㝠報難逃醫為司命其可不深思詳察也哉此與
十劑互證十劑對治反則為誤故作簡誤以防其失
　　論七方本義
夫方者法也法乃所以制物者也故大小緩急竒偶複
七者為法制之變且盡也七方不同同歸已疾其制各
異異以從宜岐伯言之已詳後人演之彌悉凡制方者
必本乎是苟悖其制則非法矣非法則不能所施合轍
而反致乖刺惡在其能攻邪已疾耶
　　附録七方
　岐伯曰氣有多少形有盛衰治有緩急方有大小又
　曰病有逺近證有中外治有輕重近者偶之逺者竒
　之汗不以竒下不以偶補上治上制以緩補下治下
　制以急近而偶竒制小其服逺而竒偶制大其服大
　則數少小則數多多則九之少則一之竒之不去則
　偶之偶之不去則反佐以取之所謂寒熱温凉反從
　其病也　王冰曰臟位有髙下腑氣有逺近病證有
　表裏藥用有輕重單方為竒複方為偶心肺為近肝
　腎為逺脾胃居中腸膀胞膽亦有逺近識見髙逺權
　以合宜方竒而分兩偶方偶而分兩竒近而偶制多
　數服之逺而竒制少數服之則肺服九心服七脾服
　五肝服三腎服一為常制也方與其重也寧輕與其
　毒也寧良與其大也寧小是以竒方不去偶方主之
　偶方不去則反佐以同病之氣而取之夫微小之熱
　折之以寒微小之冷消之以熱其大寒熱則必能與
　異氣相格聲不同不相應氣不同不相合是以反其
　佐以同其氣復令寒熱㕘合使其始同終異也　逆
　者正治從者反治反佐即從治也謂熱在下而上有
　寒邪拒格則寒藥中入熱藥為佐下膈之後熱氣既
　散寒性隨發也寒在下而上有浮火拒格則熱藥中
　入寒藥為佐下膈之後寒氣既消熱性隨發也此寒
　因熱用熱因寒用之妙也温冷倣此完素曰流變在
　乎病主病在乎方制方在乎人方有七大小緩急竒偶
　複也制方之體本於氣味寒熱温凉四氣生於天酸
　苦辛鹹甘淡六味成於地是以有形為味無形為氣
　氣為陽味為隂辛甘發散為陽酸苦涌泄為隂鹹味
　涌泄為隂淡味滲泄為陽或收或散或緩或急或燥
　或潤或耎或堅各隨臟腑之證而施藥之品味乃分
　七方之制也故竒偶複三方也大小緩急四制之法
　也故曰治有緩急方有大小
　大方　岐伯曰君一臣三佐九制之大也君一臣三
　佐五制之中也君一臣二制之小也又曰逺而竒偶
　制大其服近而偶竒制小其服大則數少小則數多
　多則九之小則一之完素曰身表為逺裏為近大小
　者制竒偶之法也假如小承氣湯調胃承氣湯竒之
　小方也大承氣湯抵當湯竒之大方也所謂因其攻
　裏而用之也桂枝麻黄偶之小方也葛根青龍偶之
　大方也所謂因其發表而用之也故曰汗不以竒下
　不以偶張從正曰大方有二有君一臣三佐九之大
　方病有兼證而邪不一不可以一二味治者宜之有
　分兩大而頓服之大方肝腎及下部之病道逺者宜
　之王太僕以心肺為近腎肝為逺脾胃為中劉河間
　以身表為逺身裏為近以予觀之身半以上其氣三
　天之分也身半以下其氣三地之分也中脘人之分
　也
　小方　從正曰小方有二有君一臣二之小方病無
　兼證邪氣専一可一二味治者宜之有分兩少而頻
　服之小方心肺及在上之病者宜之徐徐細呷是也
　完素曰肝腎位逺數多則其氣緩不能速達於下必
　大劑而數少取其迅急下走也心肺位近數少則其
　氣急下走不能升發於上必小劑而數多取其易散
　而上行也王氏所謂肺服九心服七脾服五肝服三
　腎服一乃五臟生成之數也
　緩方　岐伯曰補上治上制以緩補下治下制以急
　急則氣味厚緩則氣味薄適其至所此之謂也病所
　逺而中道氣味之者食而過之無越其制度也王冰
　曰假如病在腎而心氣不足服藥宜急過之不以氣
　味飼心腎藥凌心心復益衰矣餘上下逺近例同完
　素曰聖人治上不犯下治下不犯上治中上下俱無
　犯故曰誅伐無過命曰大惑好古曰治上必妨下治
　表必違裏用黄芩以治肺必妨脾用蓯蓉以治腎必
　妨心用乾薑以治中必僭上服附子以補火必涸水
　從正曰緩方有五有甘以緩之之方甘草糖蜜之屬
　是也病在胸膈取其留戀也有丸以緩之之方比之
　湯散其行遲慢也有品件衆多之緩方藥衆則遞相
　拘制不得各騁其性也有無毒治病之緩方無毒則
　性純功緩也有氣味俱薄之緩方氣味薄則長於補
　上治上比至其下藥力已衰矣
　急方　完素曰味厚者為隂味薄者為隂中之陽故
　味厚則下泄味薄則通氣氣厚者為陽氣薄者為陽
　中之隂故氣厚則發熱氣薄則發汗是也好古曰治
　主宜緩緩則治其本也治客宜急急則治其標也表
　裏汗下皆有所當緩所當急從正曰急方有四有急
　病急攻之急方中風闗格之病是也有湯散蕩滌之
　急方下咽易散而行速也有毒藥之急方毒性能上
　涌下泄以奪病勢也有氣味俱厚之急方氣味俱厚
　直趨於下而力不衰也
　竒方　王冰曰單方也從正曰竒方有二有獨用一
　物之竒方病在下而逺者宜之有藥合陽數一三五
　七九之竒方宜下不宜汗完素曰假如小承氣竒之
　小方也大承氣抵當湯竒之大方也所謂因其攻下
　而為之也桂枝麻黄偶之小方也葛根青龍偶之大
　方也所謂因其發散而用之也故曰汗不以竒下不
　以偶
　偶方　從正曰偶方有三有兩味相配之偶方有古
　之二方相合之偶方古謂之複方皆病在上而近者
　宜之有藥合隂數二四六八十之偶方宜汗不宜下
　王太僕言汗藥不以偶則氣不足以外發下藥不以
　竒則藥毒攻而致過意者下本迅利故單行則力専
　専則直下不旁及而速汗或難出故併行則物衆而
　力微乎乃仲景制方桂枝汗藥反以三味為竒大承
　氣下藥反以四味為偶何也豈汗下緩急在力之小
　大而不以數之竒偶為重乎
　複方　岐伯曰竒之不去則偶之是謂重方好古曰
　竒之不去複以偶偶之不去複以竒故曰複複者再
　也重也所謂十補一泄數泄一補也又傷寒見風脈
　傷風得寒脈為脈證不相應宜以複方主之從正曰
　複方有三有二方三方及數方相合之複方如桂枝
　二越脾一湯五積散之屬是也有本方之外别加餘
　藥如調胃承氣加連翹薄荷黄芩梔子為凉膈散之
　屬是也有分兩均齊之複方如胃風湯各等分之屬
　是也王太僕以偶為複方今七方有偶又有複豈非
　偶乃二方相合複乃數方相合之謂乎
　　論十劑本義
劑者從齊從刀用以齊其不齊而成其所以齊也夫獨
用之謂藥合用之謂劑而其才有長短大小良毒之難
齊故用有相益相濟相畏相惡相忌相制之不同則劑
有宣通補瀉輕重滑澀燥溼十者對治之各異譬夫良
相劑量羣才以成治世之功類良醫劑量羣藥以成治
病之功其義一也岐伯論之詳矣凡和劑者必本乎是
苟昧其㫖而違其道即失對治之義求疾之瘳其可得
乎
　　附録十劑
　劉完素曰制方之體欲成七方十劑之用者必本於
　氣味也寒熱温凉四氣生於天酸苦辛鹹甘淡六味
　成於地是以有形為味無形為氣氣為陽味為隂陽
　氣出上竅隂味出下竅氣化則精生味化則形長故
　地産養形形不足者温之以氣天産養精精不足者
　補之以味辛甘發散為陽酸苦涌泄為隂鹹味涌泄
　為隂淡味滲泄為陽辛散酸收甘緩苦堅鹹耎各隨
　五臟之病而制藥性之品味故方有七劑有十方不
　七不足以盡方之變劑不十不足以盡劑之用方不
　對證非方也劑不蠲疾非劑也此乃太古先師設繩
　墨而取曲直叔世方士乃出規矩以為方圓夫物各
　有性制而用之變而通之施於品劑其功用豈有窮
　哉如是有因其性而為用者有因其用而為使者有
　因其所勝而為制者有氣相同則相求者有氣相剋
　則相制者有氣有餘而補不足者有氣相感則以意
　使者有質同而性異者有名異而實同者故蛇之性
　上竄而引藥蟬之性外脱而退翳蝱飲血而用以治
　血鼠善穿而用以治漏所謂因其性而為用者如此
　弩牙速産以機發而不括也杵糠下咽以杵築下也
　所謂因其用而為使者如此浮萍不沈水可以勝溼
　獨活不搖風可以治風所謂因其所勝而為制者如
　此麻木穀而治風豆水穀而治水所謂氣相同則相
　求者如此牛土畜乳可以止渴疾豕水畜心可以鎮
　恍忽所謂因其氣相尅則相制也如此熊肉振羸兔
　肝明視所謂因其氣有餘補不足也如此鯉之治水
　鶩之利水所謂因其氣相感則以意使者如此蜜成
　於蜂蜜温而蜂寒油生於麻麻温而油寒兹同質而
　異性者也蘼蕪生於芎藭蓬蘽並於覆盆兹名異而
　實同者也如斯之類不可勝舉故天地賦形不離隂
　陽形色自然皆有法象毛羽之類生於陽而屬於隂
　鱗甲之類生於隂而屬於陽空青法木色青而主肝
　丹砂法火色赤而主心雲母法金色白而主肺磁石
　法水色黑而主腎黄石脂法土色黄而主脾故觸類
　而長之莫不有自然之理也欲為醫者上知天文下
　知地理中知人事三者俱明然後可以語人之疾病
　不然則如無目夜遊無足登涉動致顛殞而欲愈疾
　者未之有也　徐之才曰藥有宣通補瀉輕重滑澀
　燥溼十種是藥之大體而本經不言後人未述凡用
　藥者審而詳之則靡所遺失矣
　宣劑　之才曰宣可去壅生薑橘皮之屬是也杲曰
　外感六淫之邪欲傳入裏三隂實而不受逆於胸中
　天分氣分窒塞不通而或噦或嘔所謂壅也三隂者
　脾也故必破氣藥如薑橘藿香半夏之類瀉其壅塞
　從正曰俚人以宣為瀉又以宣為通不知十劑之中
　已有瀉矣仲景曰春病在頭大法宜吐是宣劑即涌
　劑也經曰髙者因而越之木鬱則達之宣者升而上
　也以君召臣曰宣是矣凡風癎中風胸中諸實痰飲
　寒結胸中熱鬱上而不下久則喘嗽滿脹水腫之病
　生焉非宣劑莫能愈也吐中有汗如引涎追淚嚏鼻
　凡上行者皆吐法也完素曰鬱而不散為壅必宣以
　散之如痞滿不通之類是矣攻其裏則宣者上也泄
　者下也涌劑則𤓰蔕梔子之屬是矣發汗解表亦同
　好古曰經有五鬱木鬱達之火鬱發之土鬱奪之金
　鬱泄之水鬱折之皆宣也教曰宣揚制曰宣明君召
　臣曰宣喚臣奉君命宣布上意皆宣之意也
　通劑　之才曰通可去滯通草防已之屬是也完素
　曰留而不行必通以行之如水病為痰澼之類以木
　通防已之屬攻其内則留者行也滑石茯苓芫花甘
　遂大㦸牽牛之類是也從正曰通者流通也前後不
　得溲便宜木通海金沙琥珀大黄之屬通之痺病鬱
　滯經隧不利亦宜通之
　補劑　之才曰補可去弱人參羊肉之屬是也杲曰
　人參甘温能補氣虚羊肉甘熱能補血虚羊肉補形
　人參補氣凡氣味與二藥同者皆是也從正曰五臟
　各有補瀉五味各補其臟有表虚裏虚上虚下虛隂
　虚陽虚氣虚血虚經曰精不足者補之以味形不足
　者温之以氣五穀五菜五果五肉皆補養之物也
　瀉劑　之才曰泄可去閉葶藶大黄之屬是也杲曰
　葶藶苦寒氣味俱厚不減大黄能泄肺中之閉又泄
　大腸大黄走而不守能泄血閉腸胃渣穢之物一泄
　氣閉利小便一泄血閉利大便凡與二藥同者皆然
　從正曰實則泄之諸痛為實痛隨利減芒硝大黄牽
　牛甘遂巴荳之屬皆瀉劑也其催生下乳磨積逐水
　破經洩氣凡下行者皆下法也
　輕劑　之才曰輕可去實麻黄葛根之屬是也從正
　曰風寒之邪始客皮膚頭痛身熱宜解其表内經所
　謂輕而揚之也癰瘡疥痤俱宜解表汗以泄之毒以
　熏之皆輕劑也凡熏洗蒸炙熨烙刺砭導引按摩皆
　汗法也
　重劑　之才曰重可去怯磁石鐵粉之屬是也從正
　曰重者鎮墜之謂也怯則氣浮如喪神失守而驚悸
　氣上硃砂水銀沈香黄丹寒水石之倫皆鎮重也久
　病欬𠻳涎潮於上形羸不可攻者以此墜之經云重
　者因而減之貴其漸也
　滑劑　之才曰滑可去著冬葵子榆白皮之屬是也
　完素曰澀則氣著必滑劑以利之滑能養竅故潤利
　也從正曰大便燥結宜麻仁郁李之類小便癃閉宜
　葵子滑石之類前後不通兩隂俱閉也名曰三焦約
　約者束也宜先以滑劑潤養其燥然後攻之
　澀劑　之才曰澀可去脱牡蠣龍骨之屬是也完素
　曰滑則氣脱如開腸洞泄便溺遺失之類必澀劑以
　收斂之從正曰寢汗不禁澀以牡蠣五味五倍之屬
　滑泄不已澀以肉豆蔲訶黎勒沒食子亞芙蓉龍骨
　之屬凡酸味同乎澀者收斂之義也然此種皆宜先
　攻其本而後收之可也
　燥劑　之才曰燥可去涇桑白皮赤小豆之屬是也
　完素曰溼氣淫勝腫滿脾溼必燥劑以除之桑皮之
　屬溼勝於上以苦吐之以淡滲之是也從正曰積寒
　久冷吐利腥穢上下所出水液澄澈清冷此大寒之
　病宜薑附胡椒輩以燥之若病溼氣則陳皮白术木
　香蒼术之屬除之亦燥劑也而黄連黄檗梔子大黄
　其味皆苦苦屬火化皆能燥濕此内經之本㫖也豈
　獨二术之類為燥劑乎好古曰溼有在上在中在下
　在經在皮在裏
　溼劑　之才曰溼可去枯白石英紫石英之屬是也
　從正曰溼者潤溼也雖與滑類少有不同經云辛以
　潤之辛能走氣能化液故也鹽硝味雖鹹屬真隂之
　水誠濡枯之上藥也人有枯涸皴掲之病非獨金化
　葢有火以乗之故非溼劑不能愈完素曰津耗為枯
　五臟痿弱榮衞涸澀必溼劑以潤之好古曰有減氣
　而枯有減血而枯
　　十劑補遺
十劑之後陶隠居續入寒熱二劑豈知寒有時而不可
以治熱熱有時而不可以治寒何者隂虚内熱當用甘
寒滋腎家之隂是益水以制火也設用芩連梔子苦寒
之劑以攻熱則徒敗胃氣苦寒損胃而傷血血愈不足
而熱愈熾胃氣傷則後天之元氣愈無所養而病轉増
劇也陽虚中外俱寒當以人參黄耆以益表裏之陽氣
而少佐桂附以回陽則其寒自解是益火以袪寒也設
専用辛熱如呉茱萸乾薑麻黄胡蘆巴蓽茇胡椒之屬
以散寒則辛能走散真氣愈虚其寒愈甚王安道所謂
辛熱愈投而沈寒愈滋也二者非徒無益而又害之顧
不悖歟况寒熱二劑攝在補瀉義不重出今當增入升
降二劑升降者治法之大機也經曰髙者抑之即降之
義也下者舉之即升之義也是以病升者用降劑病降
者用升劑火空則發降氣則火自下矣火下是陽交於
隂也此法所宜降者也勞傷則陽氣下陷入於隂分東
垣所謂隂實陽虚陽虚則内外皆寒間有表熱類外感
者但不頭疼口渇及熱有時而間為異耳法當升陽益
氣用參耆炙甘草益元氣以除虚寒虚熱佐以升麻柴
胡引陽氣上行則表裏之寒熱自解即甘温除大熱之
謂此法所宜升者也
　　五臟苦欲補瀉論
五臟苦欲補瀉乃用藥第一義好古為東垣髙足東垣
得之潔古潔古實宗仲景仲景逺師伊尹伊尹原本炎
黄聖哲授受百世一源靡或少異不明乎此不足以言
醫矣何則五臟之内各有其神神各有性性復各殊故
素問命十二官之名厥有㫖焉葢形而上者神也有知
而無質形而下者塊然者也五臟之體也有質而無知
各各分斷者也肝藏魂肺藏魄心藏神脾藏意與智腎
藏精與志皆指有知之性而言即神也神也者隂陽不
測之謂也是形而上者臟之性也惟其無形故能主乎
有形故知苦欲者猶言好惡也違其性故苦遂其性故
欲欲者是本臟之神之所好也即補也苦者是本臟之
神之所惡也即瀉也補瀉係乎苦欲苦欲因乎臟性不
屬五行未落隂陽其神用之謂與自虚則補其母已下
乃言臟體之虚實始有補母瀉子之法斯則五行之性
也明乎此斯可以言藥道矣
　　附録五臟苦欲補瀉(并續解/五條)
　肝苦急急食甘以緩之甘草欲散急食辛以散之川
　芎以辛補之細辛以酸瀉之芍藥虚以生薑陳皮之
　類補之經曰虚則補其母水能生木腎乃肝之母腎
　水也苦以補腎熟地黄黄檗是矣如無他證錢氏地
　黄丸主之實則白芍藥瀉之如無他證錢氏瀉青丸
　主之實則瀉其子心乃肝之子以甘草瀉心
　肝為將軍之官言不受制者也急則有摧折之意焉
　故苦而惡之緩之是使遂其性也甘可以緩甘草之
　屬是已扶蘇條達木之象也升發開展魂之用也故
　其性欲散辛以散之解其束縛也是散即補也辛可
　以散川芎之屬是已若其太過則屈制之母使逾分
　酸可以收芍藥之屬是已急也斂也肝性之所苦也
　違其性而苦之肝斯虚矣補之以辛是明以散為補
　也細辛生薑陳皮之屬是已
　心苦緩急食酸以收之五味子欲軟急食鹹以軟之
　芒硝以鹹補之澤瀉以甘瀉之人參黄耆甘草虚以
　炒鹽補之虚則補其母木能生火肝乃心之母肝木
　也以生薑補肝如無他證錢氏安神丸主之實則甘
　草瀉之如無他證錢氏方中重則瀉心湯輕則導赤
　散
　心為形君神明之性惡散緩而喜收斂散緩則違其
　性斂則寧静清明故宜酸以收其緩也軟者和調之
　義也心君本自和調邪熱乗之則躁急故復須芒硝
　之鹹寒除其邪熱以軟其躁急堅勁之氣使復其平
　也以鹹補之澤瀉導心氣以入腎也煩勞則虚而生
　熱故須人參黄耆甘草之甘温以益元氣而虚熱自
　退故謂之瀉也心以下交於腎為補炒鹽之鹹以潤
　下即得心與腎交也火空則發鹽為水味得之俾心
　氣下降是既濟之道也有補之義焉故軟即補也
　脾苦溼急食苦以燥之白术欲緩急食甘以緩之甘
　草以甘補之人參以苦瀉之黄連虚以甘草大棗之
　類補之如無他證錢氏益黄散主之心乃脾之母以
　炒鹽補心實則以枳實瀉之如無他證以瀉黄散瀉
　之肺乃脾之子以桑白皮瀉肺
　脾為倉廩之官主運動磨物之臟燥其性也宜健而
　不宜滯溼斯滯矣違其性故苦而惡之急食苦以燥
　之使復其性之所喜脾斯健矣白术之苦温是已過
　燥則復欲緩之以甘甘草之屬是已稼穡之化故甘
　先入脾性欲健運氣旺則行補之以甘人參是已長
　夏之令溼熱主之脾氣斯困故當急食苦以瀉之黄
　連之苦寒是已虚則宜補炙甘草之甘以益血大棗
　之甘温以益氣乃所以補其不足也
　肺苦氣上逆急食苦以泄之訶子皮一作黄芩欲收
　急食酸以收之白芍藥以辛瀉之桑白皮以酸補之
　五味子虚則五味子補之如無他證錢氏阿膠散補
　之脾乃肺之母以甘草補脾實則桑白皮瀉之如無
　他證以瀉白散瀉之腎乃肺之子以澤瀉瀉之
　肺為華葢之臟相傅之官藏魄而主氣者也氣常則
　順氣變則逆逆則違其性矣故宜急食苦以泄之黄
　芩之屬是已肺主上焦其政斂肅故其性喜收宜急
　食酸以收之白芍藥之屬是已賊肺者熱也肺受熱
　邪急食辛以瀉之桑白皮之屬是已不斂則氣無所
　管束是肺失其職也故宜補之以酸使遂其收斂之
　性以清肅乎上焦是即補也五味子之屬是已
　腎苦燥急食辛以潤之知母欲堅急食苦以堅之黄
　檗以苦補之地黄以鹹瀉之澤瀉虚則熟地黄黄檗
　補之腎本無實不可瀉錢氏止有補腎地黄丸無瀉
　腎之藥肺乃腎之母以五味子補肺
　腎為作强之官藏精與志主五液屬真隂水臟也其
　性本潤故惡涸燥宜急食辛以潤之知母之屬是已
　欲堅急食苦以堅之葢腎非堅則無以稱作强之職
　四氣以遇溼熱即軟遇寒冷即堅五味以得鹹即軟
　得苦即堅故宜急食苦以堅之黄檗味苦氣寒可以
　堅腎故宜急食以遂其欲堅之性也以苦補之是堅
　即補也地黄黄檗是已鹹能軟堅軟即瀉也澤瀉是
　已虚者精氣奪也藏精之臟苦固能堅然非益精無
　以為補故宜熟地黄黄檗之屬以補之
　　治法提綱(隂陽寒熱臟腑經絡氣血/表裏標本先後虚實緩急)
病在於隂毋犯其陽病在於陽毋犯其隂犯之者是謂
誅伐無過病之熱也當察其源火苟實也苦寒鹹寒以
折之若其虚也甘寒酸寒以攝之病之寒也亦察其源
寒從外也辛熱辛温以散之動於内也甘温以益之辛
熱辛温以佐之經曰五臟者藏精氣而不瀉者也故曰
滿而不能實是有補而無瀉者其常也臟偶受邪則瀉
其邪邪盡即止是瀉其邪非瀉臟也臟不受邪毋輕犯
也世謂肝無補法知其謬也六腑者傳導化物糟粕者
也故曰實而不能滿邪客之而為病乃可攻也中病乃
已毋盡劑也病在於經則治其經病流於絡則及其絡
經直絡横相維輔也病從氣分則治其氣虚者温之實
者調之病從血分則治其血虚則補肝補脾補心實則
為熱為瘀熱者清之瘀者行之因氣病而及血者先治
其氣因血病而及氣者先治其血因證互異宜精别之
病在於表毋攻其裏病在於裏毋虚其表邪之所在攻
必從之受邪為本現證為標五虚為本五邪為標譬夫
腹脹由於溼者其來必速當利水除溼則脹自止是標
急於本也當先治其標若因脾虚漸成脹滿夜劇晝静
病屬於隂當補脾隂夜静晝劇病屬於陽當益脾氣是
病從本生本急於標也當先治其本舉一為例餘可類
推矣病屬於虚宜治以緩虚者精氣奪也若屬沈痼亦
必從緩治虚無速法亦無巧法葢病已沈痼凡欲施治
宜有次第故亦無速法病屬於實宜治以急實者邪氣
勝也邪不速逐則為害滋蔓故治實無遲法亦有巧法
此病機緩急一定之法也
　　藥性差别論
藥有五味中涵四氣因氣味而成其性合氣與味及性
而論其為差别本自多途其間厚薄多少單用互兼各
各不同良難究竟是故經曰五味之變不可勝窮此方
劑之本也隂陽二象實為之綱紀焉鹹味本水苦味本
火酸味本木甘味本土辛味本金此五味之常也及其
變也有神明之用焉今姑陳其畧以明之第準經文同
一苦寒也黄芩則燥天冬則潤蘆㑹能消黄檗能補黄
連止瀉大黄下通柴胡苦寒而升龍膽苦寒而降同一
鹹也澤瀉則瀉蓯蓉則補海藻昆布則消而軟堅馬莖
鹿茸則補而生齒同一酸也硫黄味酸而熱空青味酸
而寒甘合辛而發散為陽甘合酸而收斂為隂人參黄
耆陽也甘温以除大熱地黄五味隂也甘酸以斂隂精
聊采數端引以為例如斯之類難可枚舉良由氣味互
兼性質各異參合多少制用全殊所以窮五味之變明
藥物之能厥有㫖哉顧其用紛錯其道淵微可以意知
難以言盡非由妙悟則物不從心固將拯烝民於夭枉
宜寤寐乎兹篇
　　臟氣法時並四氣所傷藥隨所感論
夫四時之氣行乎天地之間人處氣交之中亦必因之
而感者其常也春氣生而升夏氣長而散長夏之氣化
而耎秋氣收而斂冬氣藏而沈人身之氣自然相通是
故生者順之長者敷之化者堅之收者肅之藏者固之
此藥之順乎天者也春温夏熱元氣外洩隂精不足藥
宜養隂秋凉冬寒陽氣潛藏勿輕開通藥宜養陽此藥
之因時制用補不足以和其氣者也然而一氣之中初
中末異一日之内寒燠或殊假令大熱之候人多感暑
忽發冰雹亦復感寒由先而感則為暑病由後而感則
為寒病病暑者投以暑藥病寒者投以寒藥此藥之因
時制宜以合乎權乃變中之常也此時令不齊之所宜
審也假令隂虚之人雖當隆冬隂精虧竭水既不足不
能制火則陽無所依外洩為熱或反汗出藥宜益隂地
黄五味鼈甲枸杞之屬是已設從時令誤用辛温勢必
立斃假令陽虚之人雖當盛夏陽氣不足不能外衞其
表表虚不任風寒洒淅戰慄思得熱食及御重裘是雖
天令之熱亦不足以敵其真陽之虚病屬虚寒藥宜温
補參耆桂附之屬是已設從時令誤用苦寒亦必立斃
此藥之舍時從證者也假令素病血虚之人不利苦寒
恐其損胃傷血一旦中暑暴注霍亂須用黄連滑石以
洩之本不利升須用葛根以散之此藥之舍證從時者
也從違之際權其輕重耳至於四氣所傷因而致病則
各從所由是故經曰春傷於風夏生飱泄藥宜升之燥
之升麻柴胡羌活防風之屬是已夏傷於暑秋必痎瘧
藥宜清暑益氣以除寒熱石膏知母乾葛麥門冬橘皮
參苓术之屬是已邪若内陷必便膿血藥宜袪暑消滯
専保胃氣黄連滑石芍藥升麻蓮實人參藊豆甘草之
屬是已秋傷於溼冬生欬𠻳藥宜燥溼清熱和表降氣
保肺桑白皮石膏薄荷杏仁甘草桔梗蘇子枇杷葉之
屬是已冬傷於寒春必病温邪初在表藥宜辛寒苦温
甘寒苦寒以解表邪兼除内熱羌活石膏葛根前胡知
母竹葉柴胡麥門冬荆芥甘草之屬是已至夏變為熱
病六經傳變藥亦同前散之貴早治若後時邪結於裏
上則陷胸中下承氣中病乃已慎毋盡劑勿僭勿忒能
事必矣已上皆四時六氣所傷致病並證重舍時時重
舍證用藥主治之大法萬世遵守之常經聖哲復起不
可改已所云六氣者即風寒暑溼燥火是也過則為淫
故曰六淫淫則為邪以其為天之氣從外而入故曰外
邪邪之所中各有其地在表治表在裏治裏表裏之間
則從和解病有是證證有是藥各有司存不相越也此古
人之定法今人之軌則也
　　論制方和劑治療大法
夫虚實者諸病之根本也補瀉者治療之綱紀也何謂
虚五臟六腑虛所生病也何謂實五臟六腑實所生病
也經曰真氣奪則虚邪氣勝則實虚則補之實則瀉之
此萬世之常經也以補為瀉是補中有瀉也以瀉為補
是瀉中有補也譬夫參耆炙甘草之退勞倦氣虚發熱
地黄黄檗之滋水堅腎以除隂虚潮熱是補中之瀉也
桑根白皮之瀉肺火車前子之利小便除溼是瀉中之
補也舉斯為例餘可類推矣升降者病機之要最也升
為春氣為風化為木象故升有散之之義降為秋氣為
燥化為金象故降有斂之之義飲食勞倦則陽氣下陷
宜升陽益氣瀉利不止宜升陽益胃鬱火内伏宜升陽
散火滯下不休宜升陽解毒開胃除熱因溼洞泄宜升
陽除溼肝木鬱於地中以致少腹作脹作痛宜升陽調
氣此病宜升之類也隂虚則水不足以制火火空則發
而炎上其為證也為欬𠻳為多痰為吐血為鼻衂為齒
衂為頭痛為齒痛為眼痛為頭眩為暈為眼花為惡心
為嘔吐為口苦舌乾為不眠為寒熱為骨蒸是謂上盛
下虚之候宜用蘇子枇杷葉麥門冬白芍藥五味子之
屬以降氣氣降則火自降而氣自歸元而又益之以滋
水添精之藥以救其本則諸證自瘳此病宜降之類也
設宜降而妄升當升而反降將使輕變為重重必斃矣
　　論塞因塞用通因通用寒因熱用熱因寒用用熱
　　逺熱用寒逺寒
經曰塞因塞用者譬夫脾虚中焦作脹腎虚氣不歸元
致上焦逆滿用人參之甘以補元氣五味子之酸以收
虚氣則脾得補而脹自消腎得補而氣自歸元上焦清
泰而逆滿自平矣通因通用者譬夫傷寒挾熱下利或
中有燥糞必用調胃承氣湯下之乃安滯下不休得六
一散清熱除積而愈皆其義也寒因熱用是藥本寒也
而反佐之以熱熱因寒用是藥本熱也而反佐之以寒
則無拒格之患故曰必先其所主而伏其所因也用熱
逺熱者是病本於寒法應熱治所投熱劑僅使中病毋
令過焉過則反生熱病矣用寒逺寒義亦同此
　　論天地風氣漸薄人亦因之漸弱用藥消息亦必
　　因之而變不可執泥古法輕用峻利
夫人在氣交之中其强其弱卒莫逃乎天地之氣明甚
是以上古之人度百嵗乃去今則七十稱古稀矣身形
長大常過七尺今則世鮮六尺之軀矣其壽數精神既
已漸減則血氣臟腑亦應因之漸薄乃天地之風氣使
然有非人力所能挽回者又况時丁末造衆生識昏見
陋五欲熾然難解難遏斲喪戕賊日惟不足於是疾病
叢生虚多實少臨證施治多事調養専防尅伐此今日
治法之急務也設使病宜用熱亦當先之以温病宜用
寒亦當先之以清縱有積滯宜消必須先養胃氣縱有
邪氣宜袪必須隨時逐散不得過劑以損傷氣血氣血
者人之所賴以生者也氣血一虧則諸邪輻輳百病横
生世人之病十有九虚醫師之藥百無一補寧知用藥
之誤則實者虚虚者死是死於藥而非死於疾病也其
慎其難屬諸司命臨證之頃宜加戰兢勉之哉毋執已
見而輕人命也
　　通評虚實論
經曰邪氣盛則實精氣奪則虚又曰邪之所湊其氣必
虚凡言虚者精氣奪也凡言實者邪氣勝也是故虚則
受邪邪客為實法先攻邪邪盡治本邪猶未盡勿輕補
益犯之者是謂實實精者隂也氣者陽也設被削奪是
五臟六腑之隂精陽氣皆虚也宜從其類以補之隂精
虚者補隂精陽氣虚者益陽氣一切尅伐攻擊之藥概
勿施用犯之者是謂虚虚經曰實實虚虚損不足而益
有餘如是者醫殺之耳戒之哉
　　論治隂陽諸虚病皆當以保䕶胃氣為急
夫胃氣者即後天元氣也以穀氣為本是故經曰脈有
胃氣曰生無胃氣曰死又曰安穀則昌絶穀則亡可見
先天之氣縱猶未盡而他臟不至盡傷獨胃氣偶有傷
敗以至於絶則速死矣穀氣者譬國家之餉道也餉道
一絶則萬衆立散胃氣一敗則百藥難施若隂虚若陽
虚或中風或中暑乃至瀉利滯下胎前産後丁腫癰疽
痘瘡痧疹驚疳靡不以保䕶胃氣補養脾氣為先務本
所當急也故益隂宜逺苦寒益陽宜防泄氣袪風勿過
燥散消暑毋輕下通瀉利勿加消導滯下之忌芒硝巴
豆牽牛胎前泄瀉之忌當歸産後寒熱之忌芩連梔子
丁腫癰疽之未潰忌當歸痘疹之不可妄下其他内外
諸病應設藥物之中凡與胃氣相違者概勿施用投藥
之頃宜加三思
　　論諸病惟虚與火為難治
經曰精氣奪則虚又曰邪之所湊其氣必虚虚者空也
無也譬諸國内空虚人民離散則百禍易起鎮撫為難
非委任賢智安靖休養以生息之未可保其無事也病
之虚者亦猶是已醫非明喆孰能鎮之以静久而弗揺
卒成收合散亡克復故物之功哉是故經曰不能治其
虚安問其餘葢言虚為百病之本宜其首舉以冠諸證
也夫火者陽也氣也與水為對待者也水為隂精火為
陽氣二物匹配名曰隂陽和平亦名少火生氣如是則
諸病不作矣設不善攝養以致隂虧水涸則火偏勝隂
不足則陽必湊之是謂陽盛隂虚亦曰壯火食氣是知
火即氣也氣即火也故仙經謂藥即火火即藥一而二
二而一者也東垣亦曰火與元氣不兩立亦指此也譬
諸水性本流本寒過極則凝而不流為層冰矣解則復
常非二物也葢平則為水火既濟當斯時也火即真陽
之氣矣及其偏也則即陽氣而為火也始與元氣不兩
立而成乖否之象矣故戴人亦曰莫治風莫治燥治得
火時風燥了言苟能解此則已達隂陽水火之原曲暢
旁通何施不可正指火之變態多端其為病也非一了
此則餘皆可辦然學者非心領神㑹詎足喻於斯乎
　　論陽常有餘隂常不足藥必因之以為損益誤則
　　殺人
人身之有隂陽也水一而已火則二焉是稟受之始陽
常有餘隂常不足天地且然况於人乎故自少至老所
生疾病靡不由於真隂不足者其恒也若夫真陽不足
之病千百而一二矣陽者氣也火也神也隂者血也水
也精也隂陽和平氣血均調是為平人氣象之常候苟
失所養或縱恣房室或肆情喜怒或輕犯隂陽或嗜好
辛熱以致腎水真隂不足不能匹配陽火遂使陽氣有
餘氣有餘即是火故火愈盛而水愈涸於是發為吐血
欬𠻳吐痰内熱骨蒸盜汗種種隂虚等病醫師不察不
揆其本凡見前證不分隂陽類施温補參耆二术視同
食物佐以薑桂若啖五辛倘遇憊劇輒投附子於是輕
者重重者斃纍纍相踵死而不悟良可憫也然使其術
得售者不獨醫師之罪亦病家不明有以致之耳何則
難成易虧者隂也益隂之藥縱醫師選用無差亦必無
旦夕之效助陽之藥能使胃氣一時暫壯飲食加増或
陽道興舉有似神王醫師藉以要功病者利其速效彼
此固執莫辨厥由故知隂虚真水不足之病十人而九
陽虚真火不足之病百不得一醫師之藥補助陽火者
往往槩施滋益隂精者未嘗少見宜乎服藥者之多斃
無藥者之反存也予見世醫以此傷人者甚衆兹特著
其誤以為世戒
　　論上盛下虚本於腎水真隂不足
人身以隂陽兩稱為平偏勝則病此大較也水不足則
火有餘隂既虧則陽獨盛葢隂陽之精互藏其宅是隂
中有陽陽中有隂也故心火也而含赤液腎水也而藏
白氣赤液為隂白氣為陽循環往復晝夜不息此常度也
茍不知攝養縱恣情慾虧損真隂陽無所附因而發越
上升此火空則發之義是周身之氣併於陽也併於陽
則陽盛故上焦熱而欬𠻳生痰迫血上行而為吐衂為
煩躁為頭痛為不得眠為胸前骨痛為口乾舌苦此其
候也陽愈盛則隂愈虚隂愈虚則為五心煩熱為潮熱
骨蒸為遺精為骨乏無力為小水短赤丹田不煖則飲
食不化為瀉泄為卒僵仆此其候也治之之要當亟降
氣當益隂精氣降即陽交於隂是火下降也精血生即
腎隂復是水上升也此既濟之象為坎離交也坎離交
即是小周天至此則隂陽二氣復得其平矣病何自而
生哉
　　論隂精陽氣補益不同
經曰形不足温之以氣人參羊肉黄耆人胞紅鉛之屬
是已益陽氣也乃可以却沈寒經曰精不足補之以味
人乳鼈甲地黄黄檗枸杞牛膝天門冬之屬是已補隂
精也乃可以除伏熱
　　論治氣三法藥各不同
一補氣氣虚宜補之如人參黄耆羊肉小麥糯米之屬
是也
二降氣調氣降氣者即下氣也虚則氣升故法宜降其
藥之輕者如紫蘇子橘皮麥門冬枇杷葉蘆根汁甘蔗
其重者如番降香鬱金㯽榔之屬調者和也逆則宜和
和則調也其藥如木香沈水香白豆蔲縮砂蜜香附橘
皮烏藥之屬
三破氣破者損也實則宜破如少壯人暴怒氣壅之類
然亦可暫不可久其藥如枳實青皮枳殼牽牛之屬葢
氣分之病不出三端治之之法及所主之藥皆不可混
濫者也誤則使病轉劇世多不察故表而出之
　　論治血三法藥各不同
血虚宜補之虚則發熱内熱法宜甘寒甘平酸寒酸温
以益榮血其藥為熟地黄白芍藥牛膝炙甘草酸棗仁
龍眼肉鹿角膠肉蓯蓉甘枸杞子甘菊花人乳之屬
血熱宜清之凉之熱則為癰腫瘡癤為鼻衂為齒衂為
牙齦腫為舌上出血為舌腫為血崩為赤淋為月事先
期為熱入血室為赤遊丹為眼暴赤痛法宜酸寒苦寒
鹹寒辛凉以除實熱其藥為童便牡丹皮赤芍藥生地
黄黄芩犀角地榆大小薊茜草黄連山梔大黄青黛天
門冬𤣥參荆芥之屬
血瘀宜通之瘀必發熱發黄作痛作腫及作結塊癖積
法宜辛温辛熱辛平辛寒甘温以入血通行佐以鹹寒
乃可軟堅其藥為當歸紅花桃仁蘇木桂五靈脂蒲黄
薑黄鬱金京三稜延胡索花蕋石沒藥䗪蟲乾漆自然
銅韭汁童便牡蠣芒硝之屬葢血為榮隂也有形可見
有色可察有證可審者也病既不同藥亦各異治之之
法要在合宜倘失其宜為厲不淺差劇之門可不謹乎
　　論治吐血三要
宜降氣不宜降火
　氣有餘即是火氣降則火降火降則氣不上升血隨
　氣行無溢出上竅之患矣降火必用寒凉之劑反傷
　胃氣胃氣傷則脾不能統血血愈不能歸經矣今之
　療吐血者大患有二一則専用寒凉之味如芩連山
　梔青黛柿餅灰四物湯黄檗知母之類往往傷脾作
　泄以致不救一則専用人參肺熱還傷肺欬逆愈甚
　亦有用參而愈者此是氣虚喘𠻳氣屬陽不由隂虚
　火熾所致然亦百不一二也宜以白芍藥炙甘草制
　肝枇杷葉麥門冬薄荷橘紅貝母清肺薏苡仁懷山
　藥養脾韭菜番降香真蘇子下氣青蒿鼈甲銀柴胡
　牡丹皮地骨皮補隂清熱酸棗仁白茯神養心山茱
　萸枸杞子牛膝補腎此累試輒驗之方然隂無驟補
　之法非多服藥不效病家欲速其功醫者張皇無主
　百藥雜試以致殞命覆轍相尋而不悟悲夫
宜行血不宜止血
　血不循經絡者氣逆上壅也夫血得熱則行得寒則
　凝故降氣行血則血循經絡不求其止而自止矣止
　之則血凝血凝必發熱惡食及胸脇痛病日沈痼矣
宜補肝不宜伐肝
　經曰五臟者藏精氣而不瀉者也肝為將軍之官主
　藏血吐血者肝失其職也養肝則肝氣平而血有所
　歸伐之則肝不能藏血血愈不止矣
　　論腎泄多在黎明所由
凡人之生二五妙合之頃識神依托是中即攬父精母
血以為立命之基遂成左右兩腎腎間動氣即道家所
謂先天祖氣是也藏乎兩腎之中以腎屬水故稱坎宮
以平人氣象言之此氣至子後一陽生生即漸漸上升
歴丑寅卯辰巳而六陽已極則入離宮午後一隂生即
白氣變為赤液漸漸降下至坎宮復為白氣晝夜循環
升降不息此即醫家所謂真陽之火道家所謂君火即
先天祖氣醫家謂為相火者是也方此火之自下而上
也行過中焦必經脾胃則能腐熟水穀蒸糟粕而化精
微脾氣散精上歸於肺通調水道下輸膀胱氣化而出
是謂清升濁降即既濟之象也茍不慎攝生之道不明
正性之理則必務快其心逆於生樂憂患以傷心寒熱
以傷肺饑飽以傷脾多怒以傷肝多慾以傷腎則真氣
漸衰精神日損馴至子後一陽不以時生不能上升腐
熟水穀則糟粕無由而化寅為三陽之候陽氣微則不
能應候而化物故天黎明而泄其泄亦溏俗名鴨溏是
為腎泄亦名大瘕泄昔人以四神丸治之予加人參蓮
肉輒獲竒效葢人參補五臟之陽氣故也
　　論少年人陽痿因於失志不宜補陽
經曰腎為作强之官技巧出焉藏精與志者也夫志從
士從心志主決定心主思維思維則或遷或改決定則
一立不移此作强之驗也茍志意不遂則陽氣不舒陽
氣者即真火也譬夫極盛之火置之密器之中閉悶其
氣使不得發越則火立死而寒矣此非真火衰也乃悶
鬱之故也宣其抑鬱通其志意則陽氣立舒而其痿立
起矣若誤謂陽精不足過投補火之劑多致癰疽而沒
可不戒哉
　　論似中風與真中風治法迥别誤則殺人
凡言中風有真假内外之别差之毫釐謬以千里何者
西北土地髙寒風氣剛烈真氣空虚之人猝為所中中
臟者死中腑者成廢人中經絡者可調理而瘳治之之
道先以解散風邪為急次則補養氣血此治真中外來
風邪之法也其藥以小續命湯桂枝麻黄生熟附子羌
獨活防風白芷南星甘草之屬為本若夫大江已南之
東西兩浙七閩百粤兩川滇南鬼方荆揚梁三州之域
天地之風氣既殊人之所稟亦異其地絶無剛猛之風
而多溼熱之氣質多柔脆往往多熱多痰真隂既虧内
熱彌甚煎熬津液凝結為痰壅塞氣道不得通利熱極
生風亦致猝然僵仆類中風證或不省人事或語言蹇
澀或口眼歪斜或半身不遂其將發也外必先顯内熱
之候或口乾舌苦或大便秘澀小便短赤此其驗也劉
河間所謂此證全是將息失宜水不制火丹溪所謂溼
熱相火中痰中氣是也此即内虚暗風確係隂陽兩虚
而隂虚者為多與外來風邪迥别法當清熱順氣開痰
以救其標次當治本隂虚則益血陽虚則補氣氣血兩
虚則氣血兼補久之自瘳設若誤用治真中風藥如前
辛熱風燥之劑則輕變為重重則必死禍福反掌不可
不察也初清熱則天門冬麥門冬甘菊花白芍藥白茯
苓栝樓根童便順氣則紫蘇子枇杷葉橘紅鬱金開痰
則貝母白芥子竹瀝荆瀝栝樓仁霞天膏次治本益隂
則天門冬甘菊花懷生地當歸身白芍藥枸杞子麥門
冬五味子牛膝人乳白膠黄檗白蒺藜之屬補陽則人
參黄耆鹿茸大棗巴㦸天之屬與時消息則因乎證
　　似中風問答
或問有患似中風證眠不竟夕而易惺心脈弦而不洪
多怒肝脈弦而不長語言蹇澀不利多痰聲重小便疾
速不能忍且有餘瀝大便燥結左尺脈浮洪飲食少不
易消此何以故答曰眠不竟夕而易惺者心血不足也
故其脈弦而不洪東垣云胃虚者多怒多怒者肝氣必
不和經曰怒則氣上逆加以久病多鬱故益易怒故肝
脈亦弦而不長弦為血少此非以智慧觀察以慈忍静
定之力和之未可以藥石瘳也腎屬水冬脈沈故曰諸
浮者腎不足也腎主五液又主二便腎家有火則真隂
日虧津液日少不能榮養於舌絡舌絡勁急故語言不
利火性急速故小便疾出而不能忍且有餘瀝而大便
亦多燥結也故其脉應沈實而反浮洪失常候也肺者
五臟之華葢位乎上象天而屬金喜清肅而惡煩熱熱
則津液乾枯無以下滴而通水道或煎熬濃稠而成痰
矣肺熱則人參反助邪熱而傷肺故往往聲重多痰壅
塞氣道而升降不利也脾為土臟胃為之腑乃後天元
氣之所自出胃主納脾主消脾隂虧則不能消胃氣弱
則不能納飲食少則後天元氣無自而生精血坐是日
益不足也經曰損其脾者調其飲食節其起居適其寒
温此至論也不如是則不足以復脾隂然其要又在戒
暴怒使肝無不平之氣肝和則不賊脾土矣命門者火
臟也乃先天真陽之氣之所寄即道家所謂先天祖氣
醫家所謂真火是也其壯也有三一者元稟過厚二者
保嗇精氣不妄施泄三者志氣無所拂鬱則年雖邁而
猶壯也不爾則子後一陽不生不能上升熏蒸糟粕而
化精微以滋後天之元氣是火不生土而脾胃因之日
弱也法當降氣和肝滋腎降氣是陽交於隂也肝和則
脾胃不被賊邪所干故能納而能消也脾胃無恙則後
天之元氣日益生長矣腎足則真隂自生津液自足舌
絡有所榮養則舌之伸縮自由而言語自利矣且世無
不隂虚而中風者苐須撥去煩惱一切放下使心火不
炎則腎亦因之而不燥此又治之之本也
　　論痰飲藥宜分治
夫痰之生也其由非一其為治也藥亦不同由於隂虚
火炎上迫乎肺肺氣熱則煎熬津液凝結為痰是謂隂
虚痰火痰在乎肺而本乎腎治宜降氣清熱益隂滋水
法忌辛温燥熱補氣等藥由於脾胃寒溼生痰或兼飲
噉過度好食油麪猪脂以致脾氣不利壅滯為痰濃厚
膠固甚至流於經絡及皮裏膜外或結為大塊或不思
食或徹夜不眠或卒爾眩仆不知人事或發癲癎或昔
肥今瘦或叫呼異常或身重腹脹不便行走或泄瀉不
止及成癱瘓種種怪證皆痰所為故昔人云怪病多屬
痰暴病多屬火有以夫此病在脾胃無闗肺腎治宜燥
脾行氣散結軟堅法忌滯泥苦寒溼潤等藥及諸厚味
由於風寒鬱閉熱氣在肺而成痰𠻳齁喘病亦在肺治
宜豁痰除肺熱藥中加辛熱辛温如麻黄生乾薑之屬
以散外寒則藥無格拒之患法忌温補酸收等藥病因
不齊藥亦宜異利潤利燥及利發散各有攸當非可混
施也世以痰飲混稱藥亦混投殊不知痰之與飲其由
自别其狀亦殊痰質稠黏飲惟清水特其色有異或青
或黄或緑或黑或如酸漿或伏於腸胃或上支胸脇刺
痛難忍或流於經絡四肢則關節不利支飲上攻為心
痛為中脘痛甚則汗出為嘔吐酸水苦黄水等種種各
異或發寒熱不思飲食及不得眠皆其候也此證多因
酒後過飲茶湯則水漿與腸胃飲食濕熱之氣凝而為
飲或因情抱抑鬱飲食停滯不得以時消散亦能成飲
總之必由脾胃有溼或脾胃本虚又感飲食之溼則停
而不消此飲之大畧也治宜燥溼利水行氣健脾乃為
得也其藥大都以半夏茯苓參术為君佐以猪苓澤瀉
以滲泄之白豆蔲橘皮以開散之蘇梗旋覆花以通暢
之東垣五飲丸中有人參其㫖槩可見矣
　　論瘧痢宜從六淫例治
風寒暑溼燥火此天之六淫其邪自外而入感之而病
宜隨其邪之所在以攻治之經曰夏傷於暑秋必痎瘧
乃暑邪為病也雖有山嵐瘴氣發瘧一證治稍不同然
其證大都多熱多寒或熱多寒少或寒多熱少或單熱
不寒或單寒不熱頭疼骨疼大渇引飲口苦舌乾嘔吐
不思食或煩躁不得眠必用白虎湯二三劑隨證增損
解表以袪暑邪而後隨經消息以除其苦可也滯下者
俗呼為痢疾皆縁暑溼與飲食之積滯膠固而成其證
類多裏急後重數登圊而不便或發熱或口渇或惡心
不思食何莫非暑之標證也必用六一散黄連芍藥為
主而後隨其所苦為之增損傷氣分則調氣益氣傷血
分則行血和血然未有不先治暑而可獲效者矣治病
必求其本其斯之謂歟
　　論病由七情生者秖應養性怡神發舒志氣以解
　　之不宜全仗藥石攻治
夫喜怒憂思悲恐驚七者皆發於情者也情即神識有
知不定無跡可尋觸境乃發滯而難通藥石無知焉能
消其妄執縱通其已滯之氣活其已傷之血其黙黙綿
綿之意物而不化者能保無將來復結之病乎秖宜以
識遣識以理遣情此即心病還將心藥醫之謂也如是
庶可使滯者通結者化情與境離不為所轉當處寂然
心君泰定其何七情之為累哉
　　論傷寒温疫癰疽痘疹瘧疾諸病皆由實邪所發
　　自裏發出於表者吉由表陷入於裏者凶
傷寒温疫初發邪在於表必頭疼身熱病屬三陽即於
此時急表散之冬月即病宜用辛温辛熱以汗之春温
夏熱宜用辛凉辛寒甘寒以汗之汗後身凉脈静無所
傷犯病不復作而愈如投藥濡滯或病重藥輕不散之
於表致邪熱内結病屬三隂須下乃愈内虚之人不勝
下藥多致危殆又有少隂咽痛等證則又不宜於下或
成狐惑蟲食肛門種種難治之條皆失於不早散故也
癰疽皆由榮家實熱氣逆所結急宜凉血活血散結解
毒大劑連進内外夾攻務使消散即勢大毒盛一時不
能散盡亦必十消七八縱使潰膿保無大害若失於救
治使熱毒内攻其膜必壞膜壞則神人不能救矣痘瘡
之害多在血熱解於一二日内者十全八九若遲則熱
毒内攻陷入於裏腸胃當之必致大便作泄乳食不化
或神昏悶亂便閉腹脹則十不救一除是稟受虚寒方
堪補托濟以温熱可救危急若夫疹家便須速用辛寒
甘寒苦寒之劑清凉發散十不失一假令病重藥輕或
治療後期或誤投温熱則邪熱内攻煩躁悶亂不可救
藥矣瘧本暑邪法當解肌若元氣先虚之人脾胃薄弱
誤投破氣消食尅伐之藥則中氣愈虚邪反内陷必便
膿血治或失宜多成腹脹馴至不救往往而是此之四
證皆須急治要以自裏達表者吉自表陷裏者凶故藥
宜解散通利最忌收澀破氣及諸温補其闗乎死生者
最大故特表而出之俾世人知所先務也
　　論五運六氣之謬
原夫五運六氣之説其起於漢魏之後乎何者張仲景
漢末人也其書不載也華元化三國人也其書亦不載
也前之則越人無其文後之則叔和鮮其説予是以知
其為後世所撰無益於治療而有誤乎來學學者宜深
辨之予見今之醫師學無原本不明所自侈口而談莫
不動云五運六氣將以施之治病譬之指算法之精微
謂事物之實有豈不誤哉殊不知五運六氣者虚位也
嵗有是氣至則算無是氣至則不算既無其氣焉得有
其藥乎一言可竟巳其云必先嵗氣者譬夫此年忽多
淫雨民病多溼藥宜類用二术苦温以燥之佐以風藥
如防風羌活升麻葛根之屬風能勝溼故也此必先嵗
氣之謂也其云母伐天和者即春夏禁用麻黄桂枝秋
冬禁用石膏知母芩連芍藥之謂即春夏養隂秋冬養
陽之義耳乃所以遵養天和之道也昔人謂不明五運
六氣檢徧方書何濟者正指後人愚蒙不明五運六氣
之所以而誤於方冊所載依而用之動輒成過則雖檢
徧方書亦何益哉予少檢素問中載有是説既長游於
四方見天下醫師與學士大夫在在談説其義於時心
竊疑之又見性理所載元儒草廬呉氏於天之氣運之
中亦備載之予益自信其為天運氣數之法而非醫家
治病之書也後從敝邑見趙少宰家藏宋板仲景傷寒
論皆北宋善板始終詳檢並未嘗載有是説六經治法
之中亦並無一字及之予乃諦信予見之不謬而斷為
非治傷寒外感之説予嘗遵仲景法治一切外邪為病
靡不響應乃信非仲景之言不可為萬世法程雜學混
濫疑誤後人故特表而出之俾來學知所决擇云
　　祝醫五則
凡人疾病皆由多生不惜衆生身命竭用人財好殺鳥
獸昆蟲好箠楚下賤甚則枉用毒刑加諸無罪種種業
因感此苦報業作醫師為人司命見諸苦惱當興悲憫
詳檢方書精求藥道諦察深思務期恊中常自思惟藥
不對病病不對機二㫖或乖則下咽不返人命至重㝠
報難逃勿為一時衣食自貽莫懺之罪於千百刧戒之
哉宜懼不宜喜也
凡為醫師當先讀書凡欲讀書當先識字字者文之始
也不識字義寧解文理文理不通動成窒礙雖詩書滿
目於神不染觸途成滯何由省入譬諸面牆亦同木偶
望其拯生民之疾苦顧不難哉故昔稱太醫今曰儒醫
太醫者讀書窮理本之身心驗之事物戰戰兢兢求中
於道造次之際罔敢或肆者也外此則俗工耳不可以
言醫矣
凡為醫師先當識藥藥之所産方隅不同則精粗頓異
收采不時則力用全乖又或市肆飾偽足以混真茍非
確認形質精嘗氣味鮮有不為其誤者譬諸將不知兵
立功何自醫之於藥亦猶是耳既識藥矣宜習修事雷
公炮炙固為大法或有未盡可以意通必期躬親勿圖
茍且譬諸飲食烹調失度尚不益人反能增害何况藥
物闗乎軀命者也可不慎諸
凡作醫師宜先虚懷靈知空洞本無一物茍執我見便
與物對我見堅固勢必輕人我是人非與境角立一靈
空竅動為所塞雖日親至人終不獲益白首故吾良可
悲已執而不化害加於人清夜深思宜生媿恥况人之
才識自非生知必假問學問學之益廣博難量脱不虚
懷何由納受不恥無學而恥下問師心自聖於道何益
茍非至愚能不儆省乎
醫師不患道術不精而患取金不多舍其本業専事旁
求假寵貴人冀其口脗以希世重縱得多金無拔苦力
於當來世豈不酬償作是思維是苦非樂故當勤求道
術以濟物命縱有功效任其自酬勿責厚報等心施治
勿輕貧賤如此則徳植厥躬鬼神幽贊矣
　上來所祝五條皆闗切醫師才品道術利濟功過仰
　願來學俯從吾祝則進乎道而不囿於技矣詎非生
　人之至幸斯道之大光也哉
　
　
　
　
　
　
　
　
　神農本草經疏卷一
欽定四庫全書
　神農本草經疏卷二
　　　　　　　　　　　　明　繆希雍　撰
　　　諸病應忌藥總例
補氣
　人參　　　黄耆　　　二术　　　人胞
　紅鉛
溫補
　人胞　　　紅鉛　　　白膠　　　鹿茸
　巴㦸天　　人參　　　黄耆　　　二术
　淫羊藿　　肉蓯蓉　　補骨脂　　當歸
　狗隂莖　　菟絲子　　蛇床子
大熱
　附子　　　肉桂　　　仙茅　　　陽起石
　烏頭　　　硫黄　　　海狗腎　　羊肉
　雀肉　　　天雄　　　葫蘆芭
破氣
　青皮　　　枳實　　　枳殼　　　檳榔
　厚朴　　　牽牛
閉氣
　銀杏　　　米麫食　　猪脂油　　二术
　黄耆
降氣
　降真香　　蘇子　　　鬱金　　　枇杷葉
　橘紅　　　沈香　　　烏藥
破血
　桃仁　　　紅花　　　蘇方木　　延胡索
　乾漆　　　五靈脂　　花蕋石　　乳香
　没藥　　　薑黄　　　三稜　　　蓬茂
　水蛭　　　蝱蟲　　　􁖉蟲　　　肉桂
　桃梟　　　穿山甲　　騏驎竭
升提發散
　升麻　　　柴胡　　　川芎　　　紫蘇
　麻黄　　　乾葛　　　羌活　　　獨活
　防風　　　白芷　　　生薑　　　細辛
　荆芥　　　前胡　　　藁本　　　葱白
　薄荷
辛溫辛熱發散
　吳茱萸　　乾薑　　　桂枝　　　麻黄
　細辛　　　羌活　　　獨活　　　防風
　藁本　　　川芎　　　白芷　　　葱白
吐
　𤓰蔕　　　梔子　　　豉　　　　皂莢
　藜蘆　　　常山　　　人參蘆　　鰕汁
　鹽湯
下
　大黄　　　芒硝　　　巴豆　　　牽牛
　𤣥明粉　　枳實　　　厚朴
降泄
　山梔　　　知母　　　天門冬　　𤣥參
利水
　猪苓　　　澤瀉　　　木通　　　瞿麥
　車前子　　葶藶　　　滑石　　　海金沙
　商陸　　　茯苓　　　扁蓄　　　烏桕根皮
　琥珀　　　芫花　　　甘遂　　　大㦸
　續隨子　　漢防己　　郁李仁
損津液
　郁李仁　　白礬　　　礬紅　　　半夏
歛攝
　白芍藥　　五味子　　醋　　　　烏梅
　白梅　　　酸棗仁
固澀
　龍骨　　　牡蠣　　　粟殼　　　訶黎勒
　益智子　　山茱萸　　桑螵蛸　　蛇床子
　肉果　　　蓮鬚　　　阿芙蓉　　金櫻子
　原蠶蛾
消導
　山查　　　麥芽　　　草果　　　檳榔
　三稜　　　蓬茂　　　神麴　　　枳殼
　枳實　　　緑礬　　　萊菔子　　紅麴
　橘紅　　　砂仁
開竅
　龍腦香　　麝香　　　蘇合香　　檀香
　安息香
香燥
　沈香　　　麝香　　　龍腦香　　縮砂蜜
　豆䓻　　　藿香　　　香附　　　丁香
　烏藥　　　木香
辛燥
　火酒　　　蒜　　　　半夏　　　南星
　二术
辛熱
　乾薑　　　吳茱萸　　胡椒　　　蒜
　蘹香　　　生薑　　　巴豆　　　龍腦香
濕潤
　地黄　　　當歸　　　肉蓯蓉　　天門冬
　知母　　　猪脂油　　麻仁　　　栝樓仁
滯膩
　猪羊犬肉　鵞　　　　地黄　　　南麫
　油膩　　　炙煿
滑利
　冬葵子　　榆皮　　　牛乳　　　椿根白皮
　柿　　　　瓜　　　　李　　　　桃
　棃　　　　蜜　　　　青菜　　　蓴菜
　酥　　　　茄子
發濕
　鱖魚　　　南麫
苦寒傷胃
　山梔　　　黄檗　　黄芩　　黄連
　大黄　　　苦參　　𤣥參　　知母
　盧㑹
補命門相火
　鹿茸　　　巴㦸天　附子　　人胞
　紅鉛　　　白膠　　肉桂　　仙茅
　陽起石　　膃肭臍　淫羊藿　補骨脂
　狗隂莖　　菟絲子　原蠶蛾
補腎水苦寒
　黄檗　　　天門冬　𤣥參　　知母
酸寒
　白芍藥　　牛膝　　烏梅
鹹寒
　童便　　　芒硝　　𤣥參　　秋石
生冷
　菱　　　　棃　　　菜　　　李
甘
　甘草　　　飴糖　　大棗　　蜜
鹹
　食鹽　　　商陸　　堿水　　鹿茸
　蛤蜊　　　蠣黄　　蟶
　續序例下
　　隂陽表裏虚實門
陽虚即真氣虚其證惡寒或發熱自汗汗多亡陽陽虚
不發熱單惡寒者居多
　忌破氣　降泄　利水　苦寒　又忌酸　辛熱發
　散
　　青皮　　　枳殼　　　厚朴　　　牽牛
　　㯽榔(以上/破氣)　大黄　　　石膏　　　山梔
　　知母　　　天門冬　　生地黄　　栝樓(以上/降泄)
　　澤瀉　　　木通　　　瞿麥　　　木桕根皮
　　漢防己　　葶藶　　　猪苓　　　滑石
　　海金沙　　商陸(以上/利水)　黄芩　　　黄連
　　黄檗　　　𤣥參　　　槐花(以上/苦寒)　芍藥
　　烏梅　　　醋(以上/酸)　　吳茱萸　　麻黄
　　羌活　　　獨活　　　前胡　　　防風
　　荆芥(以上辛/熱發散)
　宜補　甘　溫　熱
　　人參　　　黄耆　　　二术　　　炙甘草
　　當歸　　　白膠　　　淫羊藿　　人胞
　　紅鉛　　　補骨脂　　巴㦸天　　桂
　　附子　　　仙茅　　　鹿茸　　　大蘹香
　　陽起石　　羊肉　　　雀肉
隂虚即精血虚其證為欬嗽多痰吐血咯血嗽血鼻衂
齒衂盜汗自汗發熱寒熱潮熱骨乏無力不眠氣急腰
背痛
　忌補氣　復忌破氣　燥熱辛溫　又忌大寒大苦
　傷胃　并升提發散　利水
　　人參　　　黄耆　　　二术　　　人胞(以上/補氣)
　　南星　　　半夏　　　附子　　　官桂
　　桂枝　　　仙茅　　　鹿茸　　　乾薑
　　硫黄　　　陽起石　　海狗腎　　丁香
　　胡椒　　　烏頭　　　火酒　　　吳茱萸
　　烏藥　　　生薑(以上燥/熱辛温)山梔　　　黄芩
　　黄連　　　大黄　　　芒硝
　　𤣥明粉(以上大寒/大苦傷胃)　　　麻黄　　　升麻
　　柴胡　　　羌活　　　獨活　　　藁本
　　川芎　　　防風(以上升/提發散)破氣利水藥見前
　宜生精補血兼清虚熱　斂攝　酸寒　甘寒　甘
　平　鹹寒　畧兼苦寒
　　地黄　　　栢子仁　　人乳　　　沙苑蒺藜
　　枸杞子　　牛膝　　　麋角膠　　阿膠
　　沙參　　　酸棗仁　　白芍藥　　五味子
　　山茱萸　　石斛　　　麥門冬　　薯蕷
　　牡丹皮　　續斷　　　地骨皮　　車前子
　　溺白垽　　鼈甲　　　黄檗　　　知母
　　青蒿
表虚其證自汗惡風洒淅寒熱喜就溫煖脈浮無力
　忌破氣　升發　辛熱
　　麻黄　　　升麻　　　防風　　　柴胡
　　羌活　　　獨活　　　前胡　　　乾葛
　　紫蘇　　　薄荷　　　白芷　　　生薑
　　荆芥(以上/升發)　吳茱萸　　桂枝(表虚而中/寒者不忌)
　　乾薑(以上/辛熱)破氣藥見前
　宜補斂　益氣實表　甘　酸
　　人參　　　黄耆　　　白芍藥　　甘草
　　桂枝(有熱者/勿用)五味子
裏虚其證洞泄或完穀不化心腹痛按之即止或腹脹
或傷寒下後痞滿
　忌破氣　下　苦寒
　　大黄　　　芒硝　　　巴豆　　　𤣥明粉
　　牽牛(以上/下)　黄芩　　　黄連　　　山梔
　　知母　　　黄檗　　　天門冬　　茗(以上/苦寒)破
　　氣藥見前
　宜溫補　甘　佐以辛熱
　　人參　　　炙甘草　　术　　　　大棗
　　糯米　　　肉桂　　　附子(有熱者/勿用)乾薑
陽實即表邪熱盛其證頭痛寒熱遍身骨痛無汗
　忌補斂　下　大熱
　　黄耆　　　人參　　　二术　　　桂枝
　　芍藥　　　五味子　　米麪食　　猪羊犬肉
　　醋(以上/補斂)　　附子　　　胡椒　　　乾薑
　　肉桂　　　蒜　　　　吳茱萸(以上/大熱)下藥見前
　宜辛寒發散　天寒畧加辛熱辛溫佐之
　　石膏　　　知母　　　葛根　　　麥門冬
　　前胡　　　柴胡　　　黄芩　　　紫蘇
　　薄荷　　　升麻　　　防風　　　葱白
　　荆芥　　　羌活　　　麻黄(冬月可用/春夏忌之)
隂實即裏實外感證屬邪熱内結者其證胸腹鞕痛手
不可近大便七八日不行或挾熱下痢
　忌辛溫發散　補斂
　　諸藥俱見前
　宜下　苦寒　鹹寒　甘辛
　　大黄　　　厚朴　　　枳實　　　滑石
　　山梔　　　黄芩　　　黄連　　　藍
　　茵陳　　　芒硝　　　桃仁
陽厥即熱厥其證四肢厥逆身熱面赤唇燥大渴口乾
舌苦目閉或不閉小便赤澀短少大便燥結不省人事
　忌升發　補斂　燥熱辛溫
　　諸藥俱見前
　宜下　清熱　甘寒　苦寒　鹹寒
　　大黄　　　芒硝　　　石膏　　　黄芩
　　黄連　　　山梔　　　知母　　　童便
　　如挾虚有痰者宜麥門冬竹瀝蘆根汁棃汁牛黄
　　童便
　　如婦人熱入血室因而厥者藥中以童便為君加
　　赤芍藥生地黄牛膝牡丹皮桃仁甚者大便結燥
　　加芒硝大黄下之通即止勿盡劑
隂厥即寒厥其證四肢厥逆身冷面青踡卧手指爪青
黯腹痛大便溏或完穀不化小便自利不渴不省人事
　忌下　破氣　苦寒　鹹寒　酸寒
　　食鹽　　　太隂𤣥精石　　　童便(以上/鹹寒)
　　芍藥　　　醋(以上/酸寒)下破氣苦寒諸藥俱見前
　宜補氣　溫中　甘溫　辛熱
　　人參　　　乾薑　　　附子　　　桂
　　吳茱萸
上盛下虚屬陽盛隂虚
　忌升散　下　助陽補氣　復忌破氣　燥熱辛
　　諸藥俱見隂虚條下
　宜降　益隂　甘寒　酸寒　佐以鹹寒　苦寒
　　蘇子　　　枇杷葉　　麥門冬　　枸杞子
　　生地　　　沙參　　　白芍藥　　山茱萸
　　五味子　　牛膝　　　童便　　　𤣥參
　　黄檗　　　天門冬
　　五臟六腑虚實門
心虚(八證/)
　忌升發　破氣　苦寒　辛燥　大熱
　　諸藥俱見前
　宜補血　甘溫　酸斂　佐以鹹寒　鎮墜
　　生地黄　　龍眼肉　　人參　　　炙甘草
　　石斛　　　酸棗仁　　五味子　　柏子仁
　　丹參　　　茯神　　　逺志　　　鹿茸
　　炒鹽　　　丹砂
驚邪屬心氣虚
　忌升　破氣
　　諸藥俱見前
　宜降　清熱　豁痰　平經曰驚者平之
　　犀角　　　丹砂　　　琥珀　　　真珠
　　龍齒　　　金箔　　　牛黄　　　代赭石
　　羚羊角　　麥門冬　　石斛　　　桔梗
　　膽星　　　麝香　　　竹瀝　　　天竺黄
　　逺志　　　鬼臼
癲癎屬心氣虚有熱
　忌補斂　升
　　諸藥俱見前
　宜降　清熱　豁痰
　　諸藥見驚邪條加　　　貝母　　　丹參
　　釣藤鈎　　鬱金　　　鉛丹　　　神水
　　白礬
不得眠屬心血虚有熱
　忌升　辛燥　熱
　　諸藥俱見前
　宜斂　養隂血　清熱
　　酸棗仁　　五味子　　龍眼肉　　丹參
　　芍藥　　　人參　　　石斛　　　竹葉
　　生地黄　　茯神　　　逺志　　　黄連
　　𤣥參　　　麥門冬　　辰砂六一散
　　竹茹　　　木通　　　生甘草
心煩屬心家有熱
　忌升　破氣　燥熱
　　諸藥俱見前
　宜清熱　生津液　甘寒　甘平　辛酸　叅用不
　得眠中諸藥
　　竹葉　　　麥門冬　　生甘草　　石斛
　　丹參　　　龍眼肉　　生地黄　　𤣥參
　　沙參　　　茯神　　　逺志　　　知母
　　酸棗仁
怔忡屬心血不足
　忌宜俱同心虚
心澹澹動
　忌宜俱同心虚
盜汗屬心血虚汗者心之液也
　忌破氣　辛散　燥熱
　　諸藥俱見前
　宜補斂　清虚熱　甘酸　甘平　甘寒　苦寒
　鹹寒
　　生地黄　　當歸　　　茯神　　　龍眼肉
　　黄耆　　　五味子　　白芍藥　　酸棗仁
　　黄芩　　　黄檗　　　黄連　　　牡蠣
伏梁屬心經氣血虚以致邪留不去
　忌破血　汗　下
　　三稜　　　蓬茂　　　薑黄　　　蝱蟲
　　􁖉蟲　　　紅藍花　　水蛭　　　桃仁(以上/破血)
　　汗下諸藥俱見前
　宜活血　涼血　散熱通結　辛鹹
　　鬱金　　　五靈脂　　乳香　　　没藥
　　當歸　　　延胡索　　赤芍藥　　逺志
　　菖蒲　　　茯神　　　牡蠣　　叅用東垣
　　伏梁丸治之
肝虚(十證/)
　忌收斂　破氣　升散　苦寒　下
　　諸藥俱見前
　宜辛散　甘緩
　　當歸　　　陳皮　　　生薑　　地黄
　　甘菊　　　甘草　　　胡麻　　穀精草
　　決明子　　刺蒺藜　羊牛兔肝　因鬱而虚
　　者加　　　細辛　　木香　　　縮砂蜜
　　沈水香　　川芎　　香附
胸脇痛屬肝血虚肝氣實因而上逆
　忌斂　補氣　破血
　　諸藥俱見前
　宜降氣　養血　和肝　辛甘　平緩
　　蘇子　　　鬱金　　番降香　　川通草
　　當歸　　　生地黄　　橘皮　　　甘草
　　白芍藥　　續斷　　　鹿角膠
轉筋屬血虚
　忌下　復忌升　燥熱　閉氣　苦寒　破氣
　　二术　　　黄耆　　　銀杏　　　猪脂
　　羊肉　　　麪(以上/閉氣)餘忌藥俱見前
　宜酸　辛　甘平
　　木𤓰　　　牛膝　　　當歸身　　白芍藥
　　石斛　　　續斷　　　炙甘草　　陳皮
　　縮砂蜜
目光短屬肝血虚及腎水真隂不足
　忌破氣　升　燥熱
　　諸藥俱見前
　宜補肝兼滋腎　甘溫益血　甘寒除熱
　　甘枸杞　　生地黄　　甘菊花　　沙苑蒺藜
　　穀精草　　五味子　　決明子　　天門冬
　　麥門冬
目昏屬肝血虚有熱兼腎水真隂不足
　忌同前目光短
　宜同目光短加黄檗　　　羚羊角
目翳屬肝熱兼腎水不足
　忌破氣　升　燥熱　苦寒
　　諸藥俱見前
　宜補肝血　除熱　退翳
　　甘菊花　　生地黄　　決明子　　石決明
　　沙苑蒺藜　女貞實　　青羊膽　　羚羊角
　　犀角　　　空青　　　黄連　　　天龍
　　伏翼糞　　木賊　　　穀精草　　蜜蒙花
　　人爪　　　蟬蛻　　　瑪瑙　　　石蟹
　　珊瑚　　　真珠　　　琥珀　　　馬目毒公
　　貝子
亡血過多角弓反張屬肝血虚有熱
　忌風燥　升　破氣　下
　　諸藥俱見前
　宜補血清熱　甘寒　甘溫　酸寒　鹹寒　辛潤
　　當歸　　　生地黄　　白芍藥　　炙甘草
　　牛膝　　　麥門冬　　牡丹皮　　甘菊花
　　童便　　　有汗加人參　　　　　黄耆
　　五味子　　酸棗仁
少腹連隂作痛按之則止屬足厥隂經血虚
　忌同角弓反張
　宜同角弓反張加白膠
偏頭痛屬血虚肝家有熱不急治乆之必損目
　忌升　燥熱　苦寒
　　諸藥俱見前
　宜養血清虚熱　甘寒　酸寒　辛寒
　　生地黄　　天門冬　　甘菊花　　白芍藥
　　當歸　　　川芎　　　烏梅　　　炙甘草
　　土茯苓　　金銀藤　　黑豆　　　有實火者
　　可加黄芩(酒炒/)　　　　大黄(酒蒸/)　芎藭
　　雨前茶　　石膏
目黑暗眩暈屬血虚兼腎水真隂不足
　忌破氣　燥熱　辛溫
　　諸藥俱見前
　宜養血補肝　清熱　甘寒　甘平　酸寒　苦寒
　　生地黄　　枸杞子　　甘菊花　　當歸
　　薯蕷　　　五味子　　白蒺藜　　甘草
　　山茱萸　　白芍藥　　天門冬　　黄檗
肥氣屬氣血兩虚肝氣不和逆氣與瘀血相併而成
　忌破氣　下　苦寒
　　諸藥俱見前
　宜和肝散結氣　兼行氣血凝滯　甘溫　甘平
　　川芎　　　當歸　　　沈香　　　乾薑
　　肉桂　　　橘皮　　　紅花　　　鬱金
　　延胡索　　香附　　　山查　　　赤芍藥
　　紅麴　　　砂仁　　　叅用東垣肥氣丸治之
脾虚(十二證/)
　忌下　降泄　破氣　苦寒
　　諸藥俱見前
　宜甘溫　佐以辛香　酸平
　　人參　　　大棗　　　黄耆　　　薯蕷
　　炙甘草　　蓮肉　　　白茯苓　　白藊豆
　　縮砂蜜　　橘紅　　　白豆蔲　　藿香
　　木瓜　　　白芍藥　　酸棗仁
飲食勞倦傷脾發熱
　忌破氣　發散　下　苦寒
　　諸藥俱見前
　宜補中益氣　甘溫　升　酸
　　人參　　　黄耆　　　术　　　　炙甘草
　　大棗　　　柴胡　　　升麻　　　石斛
　　麥門冬　　橘紅　　　白芍藥　　酸棗仁
飲食不消化屬脾氣虚
　忌破氣　消導尅伐　苦寒　復忌燥
　　草果　　　枳實　　　㯽榔　　　蓬茂
　　三稜　　　綠礬(以上/消導)餘忌藥俱見前
　宜益真氣　香　甘溫　甘辛
　　同脾虚加穀糵　　　　麥糵　　　肉豆蔲
傷食必惡食
　忌潤濕　苦寒
　　當歸　　　肉蓯蓉　　瑣陽　　　天門冬
　　地黄　　　知母　　　𤣥參　　　猪脂
　　茄子　　　酒　　　　糟　　　　麪食(以上/潤濕)
　　苦寒諸藥見前
　宜健脾消導　甘溫　辛香
　　橘皮　　　薯蕷　　　蓮肉　　　白藊豆
　　白芍藥　　白茯苓　　草果　　　山查
　　麥芽　　　草豆蔲　　縮砂蜜　　穀糵
　　如腹痛大便不通宜下之枳實㯽榔厚朴大黄元
　　氣虚人不可下宜加參术
　　傷肉食輕者宜蒜山查兼黄連重者宜礬紅棗肉
　　為丸服二錢不可過終身忌蕎麥傷麪食宜炒萊
　　菔子
停飲為恣飲湯水或冷茶冷酒所致
　忌下　酸斂　濕潤　滯膩
　　諸藥俱見前加忌栝樓根及仁　　　桃仁
　　郁李仁
　宜健脾利水　淡滲　兼辛散
　　人參　　　白术　　　半夏　　　茯苓
　　橘皮　　　澤瀉　　　猪苓　　　木通
　　桑白皮　　旋覆花　　紫蘇　　　白豆蔲
水腫屬脾氣虚
　忌破氣　下泄　濕潤　鹹　苦寒
　　食鹽　　　商陸(以上/鹹)餘忌藥俱見前
　宜補脾益氣　燥濕　利水　辛香　甘溫　佐以
　淡滲
　　人參　　　二术　　　橘皮　　　薯蕷
　　木瓜　　　薏苡仁　　桑白皮　　茯苓
　　赤小豆　　香薷　　　烏蠡魚　　車前子
　　猪苓　　　澤瀉　　　薑皮　　　烏芋
　　縮砂蜜　　通草
脾虚中滿屬脾氣虚兼脾隂虚
　忌破氣　下　消導　利水　甘
　　飴糖　　　大棗　　　蜜　　　　甘草(以上/甘)
　　餘忌藥俱見前
　晝劇夜靜屬脾氣虚宜補氣健脾　甘溫　淡滲
　佐以辛香
　　人參　　　二术　　　白芍藥　　桑白皮
　　茯苓　　　車前子　　橘紅　　　薑皮
　　藿香　　　縮砂蜜　　無熱證者佐以桂
　夜劇晝靜屬脾隂虚宜補脾隂　兼制肝清熱　甘
　平　酸寒　淡滲
　　酸棗仁　　白芍藥　　石斛　　　白藊豆
　　蓮肉　　　橘皮　　　山藥　　　蘇子
　　五味子　　木瓜　　　桑白皮　　車前子
　　茯苓
噎膈屬氣血兩虚由於血液衰少而非痰氣壅逆所成
　忌破氣　升　復忌下　消導　燥　苦寒　辛熱
　　諸藥俱見前
　宜降　清熱潤燥　甘溫甘平以益血　畧佐辛香
　以順氣
　　蘇子　　　橘紅　　　枇杷葉　　人參
　　白芍藥　　酸棗仁　　龍眼肉　　人乳
　　牛乳　　　蔗漿　　　梨汁　　　韭汁
　　蘆根汁　　薑汁　　　白豆蔲仁
脾泄屬氣虚
　忌破氣　下　消導　苦寒
　　諸藥俱見前
　宜溫中補氣　升清　甘溫　甘平　佐以辛香
　　人參　　　术　　　　炙甘草　　薯蕷
　　蓮肉　　　白藊豆　　茯苓　　　車前子
　　白芍藥　　升麻　　　柴胡　　　肉豆蔲
　　縮砂蜜　　橘皮　　　木香　　　丁香
　　藿香　　　白萊菔　　兼有濕及痰經年不愈
　　糞色白者須服九掣松脂
健忘屬氣血兩虚
　忌升　燥熱　復忌苦寒　辛散
　　諸藥俱見前
　宜益脾隂兼補氣　酸斂　甘溫　甘寒　辛平以
　通竅
　　酸棗仁　　白芍藥　　五味子　　人參
　　炙甘草　　黄耆　　龍眼肉　　柏子仁
　　麥門冬　　丹參　　茯苓　　　茯神
　　石菖蒲　　逺志
倦怠嗜卧屬脾氣不足
　忌破氣　消導　苦寒
　　諸藥俱見前
　宜補氣兼健脾　甘溫　辛香
　　人參　　　白术　　黄耆　　　茯苓
　　薯蕷　　　炙甘草　　穀糵　　白藊豆
　　縮砂蜜　　橘皮　　　藿香　　白豆蔲
脾虚腹痛按之則止屬血虚
　忌破氣　破血　香燥　苦寒
　　諸藥俱見前
　宜益氣補血　甘溫　酸平
　　人參　　　炙甘草　　龍眼肉　大棗
　　酸棗仁　　石斛　　　麥門冬　白芍藥
痞氣屬脾氣虚及氣鬱所致
　忌破氣　下　濕潤　苦寒
　　諸藥俱見前
　宜健脾　兼散結滯　甘溫　辛香
　　人參　　　白芍藥　　橘紅　　　縮砂蜜
　　藿香　　　吳茱萸　　穀糵　　　麥糵
　　紅麴　　　香附　　　木香　　　叅用東垣
　　痞氣丸治之
肺虚(七證/)
　忌補氣　升散　辛燥　溫熱
　　諸藥俱見前
　宜清熱　降氣　酸斂　潤燥
　　天門冬　　麥門冬　　蘇子　　　枇杷葉
　　貝母　　　沙參　　　百部　　　百合
　　桑白皮　　五味子　　杏仁　　　五倍子
　　蜜　　　　棃　　　　柿　　　　無熱者加
　　人參
齁喘屬肺虚有熱因而痰壅
　忌破氣　升　發散　收澀
　　訶子　　　亞芙蓉　　粟殼(以上/收澀)餘忌藥俱見
　　前
　宜降氣　消痰　辛涼　甘寒　苦平
　　蘇子　　　枇杷葉　　貝母　　　桑根白皮
　　栝樓根　　竹瀝　　　天門冬　　麥門冬
　　百部　　　百合　　　薄荷　　　馬兜鈴
　　款冬花　　沙參　　　前胡　　　白前
　　射干
欬嗽吐血痰屬肺熱甚
　忌升　破氣　復忌補氣　破血　辛燥　溫熱
　收澀
　　諸藥俱見前
　宜降氣清熱　潤肺生津液　涼血養血　甘寒
　甘平　鹹寒　佐以苦寒
　　鬱金　　　生地黄　　蒲黄　　　側柏葉
　　茅根　　　剪草　　　白芨　　　阿膠
　　童便　　　知母　　　餘藥肺虚條内叅用
聲啞屬肺熱甚
　忌宜俱同欬嗽
咽喉燥痛屬水涸火炎肺熱之極此證法所難治
　忌宜俱同欬𠻳
肺痿屬肺氣虚有熱
　忌宜俱同肺虚
龜胸屬肺熱有痰
　忌宜俱同齁喘欬嗽
息賁屬肺氣虚痰熱壅結所致
　忌破氣　辛熱　補斂
　　諸藥俱見前
　宜降氣　清熱開痰　佐以散結
　　橘皮　　　白豆蔲　　白芥子　　射干
　　桔梗　　　旋覆花　　桑白皮　　叅用東垣
　　息賁丸治之
腎虚即腎水真隂不足(十八證/)
　忌升　破氣　利水　溫熱　辛燥　補命門相火
　　仙茅　　　芭㦸天　　葫蘆　　　人參
　　補骨脂　　鹿茸　　　人胞(以上補命/門相火)餘忌藥
　　俱見前
　宜滋隂　潤　生精補血　除熱　甘寒　酸寒
　苦寒鹹寒
　　地黄　　　枸杞子　　牛膝　　　人乳
　　肉蓯蓉　　柏子仁　　胡麻　　　沙苑蒺藜
　　杜仲　　　續斷　　　天門冬　　麥門冬
　　五味子　　山茱萸　　薯蕷　　　牡丹皮
　　兔絲子　　車前子　　地骨皮　　知母
　　黄檗　　　鼈甲　　　青蒿　　　童便
腎虚腰痛屬精氣虚
　忌破氣　燥熱
　　諸藥俱見前
　宜同腎虚
骨乏無力屬隂精不足腎主骨故也
　忌宜俱同腎虚
骨蒸潮熱屬精血虚極以致陽無所附火空上炎
　忌宜俱同腎虚
傳尸勞
　忌同腎虚
　宜除熱益隂　殺勞蟲　兼清鎮
　　諸藥同腎虚加　　　　鬼臼　　　乾漆
　　漆葉　　　盧會　　　象膽　　　獺肝
　　胡黄連　　安息香　　丹砂　　　磁石
　　神水
五心煩熱屬真隂不足
　忌宜俱同腎虚
夢遺泄精屬腎虚有火
　忌同腎虚
　宜滋隂　生精補血　除熱　酸斂　佐以澀精
　　蓮花蕋　　生甘草　　石斛　　　縮砂蜜
　　龍骨　　　覆盆子　　魚膠　　　蓮肉
　　牡蠣　　　遠志　　　韭子　　　桑螵蛸
　　餘藥同腎虚條
小便短澀熱赤頻數屬腎虚有火
　忌宜俱同腎虚
溺有餘瀝屬氣虚
　忌同腎虚
　宜同腎虚以五味子黄檗人參為君加菟絲子覆盆
　子為臣益智為佐如覺平日肺家有熱或欬𠻳有火
　者忌人參用沙參
溺血血淋屬腎虚有火熱傷血分
　忌同腎虚
　宜同腎虚加側柏葉　　　阿膠　　　茅根
　　韭白　　　乾地黄　　戎鹽　　　蒲黄
傷精白濁屬房勞過度以致精傷流出似白濁證
　忌利小便　燥　辛熱
　　諸藥俱見前
　宜同腎虚
五淋屬腎虚兼有濕熱
　忌同腎虚
　宜同腎虚加清濕熱
　　茯苓　　　黄檗　　　車前子　　石斛
　　萆薢　　　薏苡仁
精塞水竅不通屬房慾不竟或思慾不遂或懼泄忍精
或老人氣不足以送精出竅
　忌破氣　下　利小便　燥熱
　　諸藥俱見前
　宜行敗精　壯實人宜兼泄火　老人宜兼補氣血
　外治用吮法
　　牛膝　　　生地黄　　當歸　　　桃仁
　　紅花　　　車前子　　鹿角霜
齒浮真牙搖動及下齦軟或齒衂屬腎虚有熱
　忌同腎虚又忌當歸芎藭
　宜益隂　涼血　固腎
　　諸藥畧同腎虚應以地黄黄檗五味子為君桑椹
　　牛膝沙苑蒺藜鹿茸天門冬為臣龍骨牡蠣為使
下消屬腎隂虚火伏下焦
　忌同腎虚
　宜清熱　及峻補真氣　潤　酸斂
　　諸藥同腎虚宜以黄檗五味子生地黄天麥門冬
　　人參為君石斛牛膝知母人乳童便為臣地骨皮
　　青蒿側柏葉為佐
善恐屬腎氣虚腎藏志故也
　忌破氣　苦寒
　　諸藥俱見前
　宜補氣强志　辛平　甘溫　佐以辛香
　　人參　　　遠志　　　茯苓　　　鹿茸
　　酸棗仁　　柏子仁　　石斛　　　沈水香
隂竅漏氣屬腎氣虚不固腎主納氣虚則不能納故見
是證
　忌破氣　降　香燥　辛熱
　　蘇子　　　鬱金　　　降香　　　沈水香
　　橘皮　　　通草(以上/降)　白豆蔲　　木香
　　香附(以上/香燥)餘忌藥俱見前
　宜補真氣　酸斂　固澀
　　人參　　　五味子　　山茱萸　　沙苑蒺藜
　　覆盆子　　枸杞子　　益智子　　逺志
　　龍骨　　　牡蠣　　　金櫻子　　蓮鬚
　　叅用腎虚條内諸藥
疝屬腎虚寒濕邪乗虚客之所致丹溪謂與腎經絶無
相干者誤也又有先因濕邪為病後成濕熱者藥宜分
寒熱先後二途
　忌升　破氣　苦寒　濕潤
　　諸藥俱見前
　宜補氣　通腎氣　除濕　又有隂虚有熱之人病
　此兼宜除熱
　　人參　　　黄耆　　　橘核　　　合歡子
　　茘枝核　　川楝子　　牛膝　　　木瓜
　　杜仲　　　萆薢　　　巴㦸天
　　虚寒而痛加桂　　　　蘹香　　　補骨脂
　　仙茅
　　虚熱而痛加黄檗　　　車前子　　濕盛者加
　　术
奔豚屬腎虚脾家濕邪下傳客腎所致
　忌同疝　兼忌燥
　　諸藥俱見前
　宜補氣　健脾　辛溫　散結
　　人參　　　薯蕷　　　桂　　　　山茱萸
　　牛膝　　　蘹香　　　蛇床子　　叅用東垣
　　奔豚丸治之
命門虚即元陽真火不足(四證/)
　忌下泄　破氣　發散　辛寒　苦寒　淡滲　燥
　補腎水苦寒藥
　　黄檗　　　知母　　　生地黄　　天門冬(以/上)
　　(補腎水/苦寒藥)餘藥俱見前
　宜益真陽之氣　甘溫　鹹溫　甘熱　酸斂
　　人參　　　紅鉛　　　人胞　　　鹿茸
　　白膠　　　肉蓯蓉　　菟絲子　　枸杞子
　　覆盆子　　五味子　　巴㦸天　　山茱萸
　　附子　　　補骨脂　　仙茅　　　陽起石
隂痿屬命門火衰下焦虚寒
　忌同命門虚
　宜同命門虚加海狗腎　　蛇床子　　原蠶蛾
　　狗隂莖　　雀卵　　　牛膝　　　白馬隂莖
精寒精薄屬命門火衰陽氣不足
　忌宜俱同隂痿
腎泄即五更及黎明泄瀉者是也亦名大瘕泄屬命門
真火不足
　忌同命門虚
　宜益氣　甘溫　酸斂
　　人參　　　薯蕷　　　蓮肉　　　肉豆蔲
　　砂仁　　　補骨脂　　木香　　　吳茱萸
　　五味子
畏寒足冷
　忌宜俱同命門虚
小腸虚(一證/)
　忌破氣　辛散　燥熱
　　諸藥俱見前
　宜補氣　甘溫　酸溫
　　人參　　　黄耆　　　麥門冬　　五味子
　　山茱萸
遺尿屬小腸氣虚兼腎氣虚
　忌同小腸虚
　宜同小腸虚兼固澀
　　牡蠣　　　益智子　　龍骨　　　金櫻子
膽虚(二證/)
　忌汗　吐　下　苦寒　破氣　燥
　　山梔　　　瓜蒂　　　藜蘆　　　鹽湯
　　常山(以上/吐)餘忌藥俱見前
　宜甘溫　甘平　酸斂　佐以微辛
　　人參　　　當歸　　　穀精草　　決明子
　　木賊草　　甘草　　　竹葉　　　竹茹
　　白芍藥　　酸棗仁
易驚屬膽氣虚
　忌破氣　升發　燥熱
　　諸藥俱見前
　宜補膽氣　甘溫　辛溫　酸平
　　人參　　　酸棗仁　　甘草　　　竹葉
　　當歸　　　白芍藥　　竹茹　　　橘皮
病後不得眠屬膽虚
　忌宜俱同膽虚
胃虚(七證/)
　忌下　破氣　苦寒　燥熱
　　諸藥俱見前
　宜益氣　甘平　甘淡　酸
　　人參　　　白术　　　白藊豆　　蓮肉
　　石斛　　　橘皮　　　白茯苓　　木瓜
　　白芍藥　　兼寒加生薑　　　　　白豆蔲
　　縮砂蜜　　兼熱加竹茹　　　　　枇杷葉
　　麥門冬　　蘆根汁　　蔗漿
胃弱不納食及不思飲食
　忌同胃虚
　宜同胃虚仍分寒熱治
胃虚嘔吐宜分寒熱
　忌宜俱同胃虚
霍亂轉筋屬胃虚猝中邪惡氣及毒氣兼有停滯所致
(轉筋與肝經/血虚不同)
　忌閉氣　滯膩　收斂　溫補　大熱
　　諸藥俱見前
　宜調氣和中　辛散　消導
　　由於暑必口渴或口乾齒燥口苦小水短赤
　　白梅　　　白藊豆并葉　　　　　絲瓜葉
　　滑石　　　石膏　　　甘草　　　橘皮
　　香薷　　　木瓜　　　石斛　　　童溺
　　食鹽　　　泥漿　　　縮砂蜜　　厚朴
　　由於寒則小水清白不渴不熱
　　縮砂蜜　　丁香　　　橘皮　　　藿香　甚
　　者加吳茱萸肉桂外治用杉木楠材煎湯浸洗
絞腸痧屬胃氣虚猝中天地邪惡穢汚之氣鬱於胸腹
間上不得吐下不得瀉以致腸胃絞痛異常胸腹驟脹
遍體紫黑頭頂心必有紅髮急尋出拔去之急以三稜
鎞針刺委中擠出熱血可立蘇次用新汲涼水投入鹽
兩許恣飲得吐瀉即止委中穴在兩膝下灣横紋中間
兩筋之中刺入一分
　忌溫補　斂
　　諸藥俱見前切忌火酒生薑蒜及穀氣米飲熱湯
　　入口即死
　宜通竅辟惡　辛散　鹹寒
　　龍腦香　　蘇合香　　藿香　　　檀香
　　乳香　　　芒硝　　　童便　　　煎藥亦宜
　　冷服
中惡腹中㽲痛屬胃氣虚惡氣客之所致
　忌補　酸斂
　　諸藥俱見前
　宜辟惡氣　通暢胃氣　辛散
　　龍腦香　　檀香　　　麝香(孕婦/忌用)　牛黄
　　乳香　　　蘇合香　　丹砂　　　雄黄
　　鬼臼　　　藿香　　　橘皮　　　木香
　　沈水香　　白豆蔲　　遠志　　　石菖蒲
　　乾薑　　　桂
反胃屬胃氣虚
　忌破氣　升　苦寒　甘　燥熱
　　諸藥俱見前
　宜補氣　降氣　和胃　清熱　酸斂以制肝
　　人參　　　蘇子　　　橘皮　　　枇杷葉
　　木瓜　　　竹茹　　　麥門冬　　蘆根汁
　　石斛　　　白茯苓　　白芍藥　　梅醬
　　蔗漿
　　若因虚寒而得者加生薑　　　　　术
　　白豆蔲
中酒屬胃弱
　忌閉氣　升　甘溫　燥熱　收澀
　　諸藥俱見前
　宜養胃　酸　辛散　淡滲
　　人參　　　麥門冬　　白藊豆　　葛花
　　五味子　　梅醬　　　橘皮　　　白豆蔲
　　黄連　　　縮砂蜜　　白茯苓　　澤瀉
大腸虚(四證/)
　忌破氣　下　燥熱
　　諸藥俱見前
　宜補氣　潤燥　甘溫
　　人參　　　黄耆　　　麥門冬　　五味子
　　白芍藥　　炙甘草
虚熱便閉不通屬血虚津液不足
　忌破氣　下　燥熱　苦溫　損津液
　　郁李仁(損津/液)餘忌藥俱見前
　宜生津液　潤燥　涼血　益血
　　五味子　　麥門冬　　芝麻　　　麻仁
　　生蜜　　　天門冬　　肉蓯蓉　　生地黄
　　當歸　　　盧會　　　炙甘草
虚寒滑泄不禁屬氣虚
　忌破氣　下　濕潤　苦寒
　　諸藥俱見前
　宜補氣　升　甘溫　酸斂
　　人參　　　黄耆　　　白术　　　蓮肉
　　升麻　　　炙甘草　　吳茱萸　　肉豆蔲
　　補骨脂　　五味子　　木瓜　　　赤石脂
腸鳴屬氣虚
　忌破氣　下　苦寒
　　諸藥俱見前
　宜同大腸虚加升麻柴胡以佐之
脫肛屬氣虚兼有濕熱
　忌同大腸虚
　宜補氣　升提　除濕熱
　　人參　　黄耆　　　炙甘草　白术
　　蓮肉　　白藊豆　　升麻　　乾葛
　　柴胡　　黄檗　　　防風　　黄連
　　黄芩　　樗根白皮　白芍藥　外用五倍
　　子傅之
膀胱虚(三證/)
　忌破氣　燥　利小便
　　諸藥俱見前
　宜補氣　酸斂
　　人參　　五味子　　山茱萸　益智子
　　金櫻子
小便不禁屬氣血虚
　忌降下　濕潤　燥熱
　　諸藥俱見前
　宜同膀胱虚加牡蠣　　　龍骨　　　鹿茸
　　桑螵蛸　　雞䏶胵
　　頻數不能少忍加麥門冬　　　　　五味子
　　黄檗　　　山茱萸　　天門冬　　鼈甲
　　牛膝　　　柏子仁　　甘枸杞子
遺尿屬本經氣虚見小腸虚條内因膀胱虚亦能致遺
尿故復列此
　忌宜俱見小腸虚
膀胱氣
　忌宜俱同疝
三焦虚(二證/)
　忌破氣　降　復忌升發　苦寒
　　諸藥俱見前
　宜補中益氣　佐以辛溫
　　人參　　　黄耆　　　白术　　　益智子
　　沈香　　　五味子
腹寒屬中氣虚
　忌宜俱同三焦虚
短氣少氣屬氣虚
　忌同三焦虚
　宜補氣益精　甘溫　甘寒　酸溫
　　人參　　　黄耆　　　麥門冬　　五味子
心實即實火實熱(五證/)
　忌補斂　升　熱　溫燥
　　諸藥俱見前
　宜降火清熱　苦寒以折之　辛寒以散之　甘寒
　以緩之　鹹寒以潤之
　　黄連　　　犀角　　　石膏　　　丹砂
　　牡丹皮　　滑石　　　生甘草　　麥門冬
　　竹葉　　　童便　　　便結燥加芒硝大黄發
　　狂亦如之
譫語屬心家邪熱
　忌宜俱同心實
舌破屬心火
　忌宜俱同心實
煩躁屬心家邪熱及心火内炎(煩屬心/躁屬腎)
　忌宜俱同心實
自笑屬心家有熱邪
　忌宜俱同心實
發狂屬心家有邪熱甚
　忌宜俱同心實
肝實(五證/)
　忌補氣　升　酸斂　辛熱　辛溫　燥
　　諸藥俱見前
　宜清熱降氣　苦寒　辛寒　甘寒　酸寒
　　橘皮　　　青皮　　　蘇子　　　黄連
　　黄芩　　　龍膽草　　柴胡　　　生甘草
　　赤芍藥　　竹葉　　　青黛
善怒怒則氣上逆甚則嘔血及􁀙泄
　忌補　升　熱燥　閉氣
　　諸藥俱見前
　宜降氣　清熱　甘寒　酸寒　鹹寒　佐以辛散
　　蘇子　　　鬱金　　　番降香　　生甘草
　　青黛　　　麥冬　　　生地黄　　赤芍藥
　　橘皮　　　蒲黄　　　當歸　　　延胡索
　　砂仁　　　香附　　　童便
善太息忽忽不樂
　忌宜俱同善怒
脇痛嘔血屬肝氣逆肝火盛肝血虚
　忌宜俱同善怒
發搐屬肝家邪熱熱則生風風主掉眩故也
　忌同善怒
　宜清熱　降氣　利小便　緩中
　　生地黄　　白芍藥　　黄連　　　丹砂
　　羚羊角　　童便　　　蘇子　　　麥門冬
　　生甘草　　竹葉　　　甘菊花　　白茯苓
　　木通
目赤腫痛屬血熱
　忌同肝實善怒
　宜涼血清熱　甘寒　苦寒　酸寒
　　生地黄　　赤芍藥　　甘草　　　甘菊
　　穀精草　　蜜蒙花　　荆芥　　　黄檗
　　大黄　　　黄連　　　連翹　　　𤣥參
　　山梔　　　竹葉　　　龍膽草　　空青
　　曽青　　　木通　　　童便　　　外治銅青
　　芒硝　　　石膽　　　蕤核急者宜以三稜針
　　刺破眼眶腫處捋出熱血立解遲則血貫瞳人目
　　損矣
脾實即濕熱邪勝(六證/)
　忌濕潤　收澀　滯膩　熱　鹹　甘
　　諸藥俱見前
　宜除濕清熱　利小便　辛散　風燥　苦寒
　　术　　　　山梔　　　猪苓　　　澤瀉
　　滑石　　　車前子　　茯苓　　　白豆蔲
　　防風　　　乾葛　　　黄連　　　枳實
蠱脹由於脾家濕熱積滯或内傷瘀血停積而成
　忌補氣　甘溫　燥熱
　　諸藥俱見前
　宜除濕　清熱　利小便　消積
　　木通　　　防己　　　車前子　　猪苓
　　澤瀉　　　茯苓　　　葶藶　　　烏蠡魚
　　桑白皮　　山查　　　紅麴　　　三稜
　　蓬术
易饑屬脾家邪火
　忌升　辛溫　大熱　香燥
　　沈香　　　麝香　　　龍腦　　　縮砂蜜
　　豆蔲　　　藿香(以上/香燥)餘忌藥俱見前
　宜清火除熱　生津液　益脾隂　甘寒　苦寒
　酸寒
　　黄連　　　青黛　　　連翹　　　山梔
　　石膏　　　竹葉　　　麥門冬　　石斛
　　白芍藥　　酸棗仁
口唇生瘡
　忌溫燥　熱
　　諸藥俱見前
　宜甘寒　酸寒　苦寒　辛寒
　　麥門冬　　生地黄　　甘草　　　白芍藥
　　烏梅　　　黄連　　　黄檗　　　𤣥參
　　連翹　　　栝樓根　　乾葛　　　石膏
　　龍膽草　　大青　　　竹葉
口糜
　忌宜俱同口唇生瘡
中消屬脾家實火
　忌破氣　下　溫燥　熱
　　諸藥俱見前
　宜服諸藥同口唇生瘡加人參
濕熱腹痛按之愈甚
　忌悶氣　酸斂　溫熱　燥
　　諸藥俱見前
　宜利小便　兼升提　苦寒
　　滑石　　　車前子　　木通　　　黄連
　　黄芩　　　升麻　　　柴胡　　　葛根
　　防風　　　不愈加熟大黄即土鬱則奪之之義
　　也
肺實(八證/)
　忌斂澀　補氣　升　燥熱　酸　鹹
　　諸藥俱見前
　宜降氣　潤　甘寒　苦寒　佐以辛散
　　蘇子　　　枇杷葉　　桑白皮　　天門冬
　　貝母　　　栝樓根　　杏仁　　　白前
　　前胡　　　知母　　　車前子　　桑黄
　　石膏　　　黄芩
喘急屬肺有實熱及肺氣上逆
　忌同肺實
　宜同肺實加桔梗　　　　甘草　　　栝樓仁
　　𤣥參　　　青黛
氣壅屬肺熱氣逆
　忌宜俱同肺實
聲重痰稠屬肺熱
　忌同肺實
　宜同肺實加薄荷　　　　竹瀝
肺癰屬肺熱極
　忌同肺實
　宜清熱　消痰　降火　解毒散結　甘寒　苦寒
　辛寒
　　桑白皮　　桑黄　　　黄芩　　　貝母
　　栝樓根　　薏苡仁　　蕺菜　　　虎耳草
　　鼠黏子　　連翹　　　甘草　　　敗醬草
　　百年醃芥菜汁
肺脹悶屬肺熱
　忌同肺實
　宜由肺實并叅用肺癰諸藥
吐膿血血痰欬嗽嗽血屬肺家火實熱甚此正邪氣勝
則實之謂
　忌同肺實
　宜清熱降氣　涼血　豁痰
　　童便　　　蘇子　　　枇杷葉　　桑白皮
　　麥門冬　　剪草　　　蒲黄　　　生地黄
　　天門冬　　百部　　桑黄　　　　百合
　　薏苡仁　　甘草　　　貝母　　　白芍藥
　　白芨　　　桔梗　　　款冬花　　紫菀
喉癬屬肺熱
　忌同肺實
　宜同肺實加鼠黏子　　　𤣥參　　　射干
上消屬肺家實火及上焦熱
　忌同肺實
　宜降氣　清熱　補肺　生津　甘寒　苦寒　酸
　寒　辛寒
　　蘇子　　　麥門冬　　枇杷葉　　桑白皮
　　桔梗　　　百部　　　百合　　　黄芩
　　天門冬　　沙參　　　黄連　　　栝樓根
　　葛根　　　知母　　　𤣥參　　　石膏
　　甘草　　　五味子　　白芍藥　　䈽竹葉
　　蘆根　　　冬瓜　　　人乳　　　天酒
腎無實故無瀉法
命門實(二證/)
　忌補氣　溫　熱
　　諸藥俱見前
　宜苦寒　甘寒　鹹寒
　　黄檗　　　知母　　　𤣥參　　　天門冬
　　麥門冬　　牡丹皮　　車前子　　木通
　　澤瀉
强陽不倒屬命門火實孤陽無隂所致此證多不治
　忌同命門實
　宜同命門實加五味子　　童便　　　生地黄
水竅澀痛屬命門實火
　忌同命門實
　宜清熱　利竅　甘寒　苦寒　鹹寒　佐以淡滲
　　黄檗　　　知母　　　車前子　　生地黄
　　天門冬　　生甘草　　黄芩　　　牛膝
　　麥門冬　　童便　　　茯苓　　　木通
小腸實(一證/)
　忌斂澀　補氣
　　諸藥俱見前
　宜通利　淡滲　苦寒　甘寒　鹹寒
　　車前子　　白茯苓　　木通　　　生甘草
　　黄檗　　　知母　　　黄芩　　　黄連
　　牛膝　　　麥門冬　　生地黄　　童溺
小水不利及赤或澀痛尿血
　忌宜俱同小腸實
膽實(二證/)
　忌汗　吐　下
　　諸藥俱見前
　宜和解　辛寒　甘寒　苦寒　辛溫
　　柴胡　　　黄芩　　　半夏　　　生薑
　　甘草　　　橘皮　　　龍膽草
口苦耳聾脇痛往來寒熱
　忌同膽實
　宜用仲景小柴胡湯隨所見兼證加減
鼻淵屬膽移熱於腦
　忌辛溫　燥熱
　　諸藥俱見前
　宜清熱　補腦　甘寒　甘平　佐以辛寒
　　天門冬　　甘菊花　　生地黄　　沙苑蒺藜
　　山茱萸　　沙參　　　薄荷　　　柴胡
　　辛夷　　　黄芩　　　𤣥參　　　知母
胃實(六證/)
　忌升　補斂　辛溫　燥熱　濕潤
　　諸藥俱見前
　宜下　如邪未結宜清熱發散　苦寒　辛寒　甘
　寒
　　大黄　　　枳實　　　知母　　　石膏
　　葛根　　　竹葉　　　大青　　　小青
　　青黛　　　麥冬　　　甘草
譫語發狂發斑棄衣而走登高而歌屬胃家邪熱實
　忌同胃實
　宜同胃實如大便結者加芒硝亟下之發斑者加鼠
　黏子𤣥參栝樓根多用石膏為君便結亦加大黄下
　之
口臭數欲飲食屬胃火
　忌同胃實
　宜清熱降火　苦寒　甘寒　辛寒
　　黄連　　　青黛　　　連翹　　　麥門冬
　　石斛　　　蘆根汁　　竹葉　　　石膏
嘈雜屬胃火
　忌同口臭
　宜同口臭畧兼消導
　　山查　　　麥芽　　　橘紅　　　神麴
口淡屬胃熱
　忌宜俱同口臭
嘔吐屬胃火者必面赤小便短赤或澀大便多燥口苦
或乾渴
　忌同胃實
　宜同胃實加枇杷葉　　　竹茹　　　木瓜
　　蘆根　　　橘皮　　　通草　　　白茯苓
吞酸屬胃火
　忌同胃實
　宜同嘈雜
大腸實(四證/)
　忌補斂　燥熱
　　諸藥俱見前
　宜潤下　苦寒　辛寒
　　生地黄　　麻仁　　　桃仁　　　黄連
　　黄芩　　　槐花　　　大黄　　　石膏
　　知母　　　枳殼
便鞕閉
　忌同大腸實
　宜同大腸實加芒硝　　　猪膽　　　檳榔
　　郁李仁　　石蜜
腸風下血屬大腸濕熱
　忌下　燥熱
　　諸藥俱見前
　宜清熱涼血　兼升　甘寒　苦寒
　　生地黄　　槐花　　　地榆　　　黄連
　　黄芩　　　荆芥　　　防風　　　甘草
　　紅麴　　　白芍藥　　側柏葉　　白頭翁
　　蒲黄　　　雞子　　　葛穀
臟毒屬血熱
　忌同腸風下血
　宜同腸風下血加忍冬　　麥門冬　　倍加地榆
　　蒲黄
腸癰屬大腸實火
　忌同腸風下血
　宜下　苦寒　解毒
　　大黄　　　白藥子　　白芷　　　白芨
　　白斂　　　連翹　　　忍冬藤　　天明精
　　甘草　　　黄耆　　　生地黄　　明礬
　　黄蠟　　　生蜜(以上三/味作丸)
膀胱實(一證/)
　忌燥熱　收澀
　　諸藥俱見前
　宜潤　淡滲
　　知母　　　黄檗　　　車前子　　木通
　　瞿麥　　　滑石　　　茯苓　　　猪苓
　　澤瀉
癃閉屬膀胱實熱
　忌破氣　發散　燥熱　如屬水液不足兼忌利小
　便
　　諸藥俱見前
　宜同膀胱實佐以升提
　　升麻　　　柴胡
三焦實(三證/)
　忌補斂　升　燥熱
　　諸藥俱見前
　宜降　清熱　調氣　甘寒　苦寒　鹹寒
　　蘇子　　　麥門冬　　知母　　　黄檗
　　𤣥參　　　山梔　　　黄芩　　　黄連
　　童便
喉痺即纒喉風屬少陽相火少隂君火竝熾經曰一隂
一陽結為喉痺一隂者少隂君火也一陽者少陽相火
也
　忌同三焦實
　宜辛散　佐以苦寒　鹹寒　急則有鍼法　吹法
　吐法
　　鼠黏子　　山豆根　　射干　　　黄連
　　黄檗　　　知母　　　𤣥參　　　童便
　　蘇子　　　麥門冬　　貝母　　　甘草
　　生犀角　　山慈菇　　苦桔梗　　續隨子
　　急治用膽礬朴硝牛黄為末和勻吹入喉中又法
　　用明礬三錢巴豆七粒去殼同礬煅礬枯去巴豆
　　即取礬為細末吹入喉中流出熱涎即寛
頭面赤熱屬上焦火升
　忌同三焦實
　宜降　清熱　甘緩　佐以酸斂
　　蘇子　　　枇杷葉　　天門冬　　麥門冬
　　𤣥參　　　薄荷　　　栝樓根　　棃
　　柿　　　　蔗　　　　童便　　　白芍藥
　　五味子
赤白遊風屬血熱熱則生風故善遊走俗名火丹小兒
多患此大人亦時有之
　忌同三焦實
　宜清熱　涼血　兼行血　辛寒　甘寒　苦寒
　鹹寒
　　生地黄　　黄連　　　黄檗　　　生甘草
　　牡丹皮　　蒲黄　　　紅藍花　　連翹
　　𤣥參　　　鼠黏子　　牛膝　　　藍汁
　　苧根　　　童便　　　赤芍藥
　　宜兼外治砭出熱血及用漆姑草慎火草搗爛敷
　　之即易愈
　　六淫門
風　諸暴强直支痛緛戾裏急筋縮皆屬於風
真中風猝僵仆口噤不言不省人事如遺尿直視口開
手撒汗出如珠屬不治證西北高寒之地有此東南無
之
　忌破氣　下　吐　苦寒　酸斂
　　諸藥俱見前
　宜辛甘發散　峻補真氣
　　桂枝　　　附子　　　甘草　　　獨活
　　羌活　　　天麻　　　麻黄　　　防風
　　芎藭　　　細辛　　　藁本　　　蔓荆實
　　牛黄　　　辛夷　　　牡荆實　　白芷
　　人參　　　黄耆　　　有痰加竹瀝
　　南星　　　半夏　　　薑汁
類中風口眼歪斜語言蹇澀半身不遂口噤不言四肢
不舉痰涎壅盛昏眊不省人事
　忌汗　吐　下　大忌破氣　溫熱　苦寒　及一
　切治風濕辛燥發散　并開竅走真氣行血諸藥慎
　勿犯之犯之則輕必重重必斃
　　麝香　　　蘇合香　　檀香　　　龍腦香
　　安息香(以上開竅/走真氣)餘忌藥俱見前
　宜滋補　陽虚者補氣　隂虚者補血　隂陽兩虚
　則氣血雙補　兼宜清熱降氣豁痰及保脾胃
　　天門冬(脾胃薄弱/者勿多用)　　　麥門冬　　荆瀝
　　蘇子　　　栝樓根　　貝母　　　橘紅
　　枇杷葉　　甘草　　　竹瀝　　　童便
　　霞天膏　　棃汁　　　黄檗　　　次益血於
　　前藥中加胡麻仁　　　石斛　　　牛膝
　　生地黄　　五味子　　甘菊花　　枸杞子
　　何首烏　　薯蕷　　　菟絲子　　白芍藥
　　丹參　　　山茱萸　　白蒺藜　　酸棗仁
　　柏子仁　　車前子　　竹葉　　　羚羊角
　　鼈甲　　　木瓜　　　青蒿　　　遠志
　　栝樓仁　　沙參　　　巴㦸天　　茯苓
　　茯神　如便閉加肉蓯蓉當歸倍麻仁　如兼氣
　　虚加人參黄耆有肺熱者勿入人參
感冒風寒俗名傷風其證或頭疼身熱輕者則否鼻必
塞兼流清涕必惡風寒或聲重或聲啞甚者痰壅氣喘
欬嗽
　忌補氣　酸斂　閉氣
　　諸藥俱見前
　宜發散　辛甘　溫
　　芎藭　　　細辛　　　藁本　　　防風
　　甘草　　　荆芥　　　白芷　　　前胡
　　桑白皮　　桔梗　　　紫蘇　　　薄荷
　　杏仁　　　石膏
傷風熱
　忌同感冒風寒
　宜辛寒　甘寒　發散
　　石膏　　　知母　　　甘草　　　竹葉
　　麥門冬　　前胡　　　桔梗　　　薄荷
　　葛根　　　桑白皮　久而不愈者屬虚陽虚者
　　加人參黄耆隂虚者加五味子地黄倍門冬白芍
　　藥
寒　諸病上下所出水液澄澈清冷癥瘕㿗疝堅痞腹
滿急痛下利清白食已不饑吐利腥穢屈伸不便厥逆
禁固皆屬於寒
凡中寒必本於陽虚
　忌破氣　苦寒　下　甘寒　辛寒
　　諸藥俱見前
　宜補氣　散寒　辛甘　溫熱　輕者解表　重者
　溫補
　　桂枝　　　乾薑　　　麻黄　　　人參
　　附子　　　黄耆
傷寒冬月即病宜從仲景法
　　傷寒古今時地不同因之六經治法宜異
夫傷寒者大病也時者聖人所不能違者也以關乎死
生之大病而藥不從時顧不殆哉仲景醫門之聖也其
立法造論後之明師如華佗孫思邈輩莫不宗之漢末
去古未遠風景猶厚形多壯偉氣尚敦庬其藥大都為
北方感寒即病而設况南北地殊厚薄不侔故其意可
師也其法不可改也循至今時千有餘年風氣澆矣人
物脆矣况在荆揚交廣梁益之地與北土全别故其藥
則有時而可改非違仲景也實師其意變而通之以從
時也如是則法不終窮矣故作斯議條列其方稍為損
益以從時地俾後之醫師知所適從庶幾患斯疾者可
免於夭枉爾
　　辨驗外感真偽法
凡外感必頭疼其疼也不間晝夜探其舌本必從喉嚨
内乾出於外多兼煩躁不煩躁者即輕證也不頭疼而
發熱不發熱而頭疼頭雖疼而有時暫止口雖乾而舌
本不燥骨雖疼而頭不疼雖渴而不欲引飲至夜或偶
得寐遇食不好亦不惡居處雖若尫怯而神氣安靜凡
若此者皆非傷寒也
　　三陽治法總要
太陽病其證發熱惡寒惡風頭痛項强腰脊强遍身骨
痛脈雖浮洪而不數多不傳經煩躁脈數急者是欲傳
經宜先發汗以解表邪其藥以羌活湯為主羌活(三錢/)
前胡(二錢/)甘草(八分/)葛根(二錢/)生薑(三片/)棗(二枚/)杏仁
(九粒去皮/尖研爛)水煎服秋深冬月應用此方亦可量加紫蘇
葱白如冬月天氣嚴寒感邪即病服此藥不得汗本方
加麻黄(一錢/)生薑(四片/)共前七片得汗勿再服　如病
人自覺煩躁喜就清涼不喜就熱兼口渴是即欲傳入
陽明也若外證頭疼遍身骨疼不解或帶口渴鼻乾目
疼不得卧即係太陽陽明證羌活湯中加石膏知母麥
冬大劑與之得汗即解　如自汗煩躁頭疼遍身骨疼
不解者羌活(一錢/)桂枝(七分/)石膏(一兩/二錢)麥冬(六錢/)知母
(三錢/)竹葉(一百二/十片)白芍藥(二錢/)甘草(八分/)　如冬月即
病太陽證惡寒畏風頭疼遍身骨疼自汗不渴宜用桂
枝(八分/)芍藥(二錢/)甘草(一錢/)大棗(二枚/)生薑(一片/)　太
陽病不解熱結膀胱其人如狂血自下下之愈其外證
不解者不可下當先解表表證罷少腹急結者乃可下
之桃仁承氣湯無蓄血證大承氣湯
正陽陽明病正陽陽明者胃家實熱是也其證不大便
自汗潮熱口渴咽乾鼻乾嘔或乾嘔目眴眴不得眠畏
人聲畏木聲畏火不惡寒反惡熱或先惡寒不久旋發
熱甚則譫語狂亂循衣摸牀脈洪大而長宜急解其表
用竹葉石膏湯大劑與之不嘔無汗與葛根湯亦須大
劑若表證已罷脈緩小便利是病解矣　若表證罷後
邪結於裏大便閉小便短赤宜用調胃承氣湯或小承
氣湯下之下後按其腹中不作痛而和病即已解如作
痛是燥糞未盡也再用前藥下之以腹中利二便通利
為度　陽明病不能食若其人本虚勿輕議下　陽明
病頭眩欬而咽痛者用葛根甘草桔梗麥冬四味濃煎
數數與之　陽明病無汗小便不利心中懊憹者當發
黄急用梔子麥冬淡豆豉大劑濃煎與之如已見身黄
急加茵陳為君主之　陽明病衂血此緣失於發汗宜
用荆芥(二錢/)葛根(三錢/)麥門冬(五錢/)牡丹皮(一錢/五分)蒲黄
(二錢/)茅根(二兩/)側柏葉(二錢/)生地黄(三錢/)濃煎與之兼
飲童便　陽明病心下硬滿者此邪未入於腹中慎勿
下之用竹葉石膏湯加栝樓(一箇/搗碎)桔梗(二錢/)黄連(一錢/)
　陽明病邪結於裏汗出身重短氣腹滿而喘潮熱手
足濈然汗出者此大便已鞕也六七日以來宜下之用
小承氣湯不行換大承氣湯勿大其劑若大便不鞕者
慎勿輕下　陽明病發汗不解腹滿急者亟下之　傷
寒六七日目中不了了睛不和無表證大便難宜承氣
湯下之　陽明病下之早外有熱手足溫不結胸心中
懊憹不能食但頭汗出梔子豉湯主之　陽明病發潮
熱大便溏胸滿不去者與小柴胡湯去人參加栝樓黄
連　陽明病自汗出或發汗後小便利津液内竭大便
雖硬不可攻之須俟其自大便或用蜜導膽導法通之
　大下後六七日不大便煩不解腹滿痛本有宿食宜
再用承氣湯下之　食穀欲嘔屬陽明非少陽也胸中
煩熱者竹茹湯主之竹茹(三錢/)麥門冬(五錢/)枇杷葉(三/大)
(片/)蘆根(三兩/)内無熱證者小便利口不渴此為陽明虚
也吳茱萸湯主之吳茱萸(二錢/)人參(三錢/)生薑(一錢/五分)大
棗(三枚/)水煎日三服　凡陽明病多汗津液外出胃中
燥大便必鞕鞕則譫語以小承氣湯下之若一服譫語
止者勿再服　陽明病譫語發潮熱脈滑而數者小承
氣湯主之服藥後腹中轉氣者更與一服若不轉氣者
勿更與之若服藥後次日不大便脈反微澀者裏虚也
為難治勿復議下　陽明病下血譫語者此為熱入血
室汗止在頭用荆芥(三錢/)葛根(三錢/)黄芩(一錢/五分)麥冬(五/)
(錢/)牡丹皮(一錢/五分)生蒲黄(二錢/)濃煎以童便對飲之　陽
明病脈浮緊咽燥口苦腹滿而喘發熱汗出惡熱身重
若下之則胃中空虚客氣動膈心中懊憹舌上有胎者
梔子豉湯主之　若渴欲飲水舌燥者白虎湯加人參
主之　若脈浮發熱口渴小便不利者猪苓湯主之
陽明病協熱下利者宜六一散心下痞者以黄連栝樓
湯調服之　脈浮遲表熱裏寒下利清穀者四逆湯主
之附子乾薑甘草　趺陽脈浮而澀小便數大便鞕其
脾為約麻子仁丸主之麻仁(十三/兩)　藥(四兩/)枳實(四兩/)
大黄(八兩/)厚朴(三兩/)杏仁(六兩/)蜜丸如梧子大每用十
丸日三服　陽明實則譫語虚則鄭聲鄭聲者重語也
直視譫語喘滿者死下利者亦死　發汗多若重發其
汗譫語脈短者死脈和者不死　若吐若下後不解不
大便五六日或至十餘日日晡時發潮熱不惡寒獨語
如見鬼狀若劇者發則不識人循衣妄撮惕而不安微
喘直視脈弦者生澀者死(澀者陽證/見隂脈也)微者但發熱譫語
者大承氣湯下之利勿再服　陽明病發狂棄衣而走
登高而歌此陽明實也以承氣湯亟下之如便不結者
大劑白虎湯灌之石膏(四兩/)麥冬(二兩/)知母(一兩/五錢)加大
青(一兩/)甘草(七錢/)　太陽陽明病協熱下利者宜六一
散以黄連煎湯調服之　太陽陽明并病六七日表證
仍在其人發狂者以熱在下焦少腹當硬滿小便自利
下其血乃愈當用桃仁承氣湯　又二陽并病太陽證
罷潮熱汗出大便難譫語者宜大承氣湯
少陽病　其證口苦咽乾目眩往來寒熱胸脇痛胸滿
或痛耳聾脈法弦細頭痛發熱者屬少陽少陽不可發
汗發汗則譫語胃和者當自愈不和者則煩而悸　傷
寒三日少陽脈小者欲已也　凡太陽病不解傳入少
陽者脇下硬滿乾嘔不能食往來寒熱未經吐下脈沈
緊者與小柴胡湯柴胡(二錢/四分)人參(九分/)黄芩(九分/)甘草
(九分/)半夏(一錢/五分)生薑(九分/)大棗(二枚/)水煎溫服日三
加減法　若胸中煩而不嘔去半夏人參加栝樓實(一/)
(枚/)　若心下痞鞕去大棗加牡蠣(二錢/半)　若渴者去半
夏加人參栝樓根　若腹中痛者去黄芩加芍藥(三錢/)
　若心下悸小便不利者去黄芩加茯苓(二錢/)　若不
渴外有微熱者去人參加桂(一錢夏/勿用)溫覆取微汗愈
若欬者去人參大棗加五味子(一錢/)少佐以乾薑　陽
明少陽并病必下利脈滑而數有宿食也當承氣湯下
之　若吐下發汗溫針譫語柴胡湯證罷此為壞病知
犯何逆以法治之　三陽合病脈大上關上但欲睡眠
目合則汗藥用百合(一兩/)麥門冬(五錢/)炙甘草(一錢/)知
母(二錢/)竹葉(五十/片)栝樓根(二錢/)鼈甲(如法/三錢)白芍藥(二錢/)
　三陽合病腹滿身重譫語遺尿白虎湯加百合主之
　傷寒六七日無大熱其人煩躁者此為陽去入隂故
也　傷寒三日三陽為盡三隂當受邪其人反能食而
不嘔此為三隂不受邪也
　　三隂治法總要
三隂病其證有二一者病發於三陽不時解表以致邪
熱傳入於裏雖云隂分病屬於熱糞結宜下腹滿不可
按宜下有燥糞協熱下利宜下腹痛下利宜芍藥黄芩
炙甘草以和之如便膿血即加滑石黄連佐以升麻乾
葛　如邪雖入裏糞猶未結宜清其熱渴者用白虎湯
竹葉石膏湯不渴或心下痞者宜黄連黄芩芍藥枳殼
麥冬栝樓輩以清之　或邪未結於下焦少腹不堅痛
而誤用芒硝以伐真隂洞泄不已元氣將脫宜用人參
白术炙甘草大棗乾薑芍藥大劑與之不止佐以升提
升麻葛根柴胡之類　若從無陽邪表證從不頭痛發
熱寒邪直中隂經此必元氣素虚之人或在極北高寒
之地始有是證法宜溫補以接其陽附子人參乾薑官
桂大劑與之陽囘寒退即以平補之劑調之勿過用桂
附以防其毒
三隂各經見證悉從仲景傷寒論法治之如少隂咽痛
咽中生瘡聲不出用苦酒湯到咽即效故知古人立法
非今人可及也
　　春溫夏熱病大法
冬傷於寒至春變為溫病大都頭疼發熱或渴或不渴
三陽證俱然亦間有先微寒後即發熱者大抵發熱其
常也藥用辛溫佐以辛寒以解表邪太陽宜羌活湯陽
明宜白虎湯無汗不嘔者間用葛根湯少陽往來寒熱
等證不可汗吐下宜和解小柴胡湯渴者去半夏加栝
樓根耳聾熱盛去人參加麥冬知母栝樓根渴亦加之
至夏變為熱病其表證大約與春溫同但熱比於溫則
邪氣更烈耳解表用白虎湯竹葉石膏湯有太陽證則
加羌活有少陽證則加柴胡黄芩如發斑白虎湯竹葉
石膏湯加𤣥參梔子桔梗鼠黏子連翹大青小青青黛
大劑與之二證若大便秘宜按之其邪已結於内便鞕
宜察邪結中焦小承氣湯調胃承氣湯下之邪結下焦
少腹堅痛始用大承氣湯下之
傷寒溫疫其不可治及難治者皆屬下元虚
傷寒溫疫三陽證中往往多帶陽明者以手陽明經屬
大腸與肺為表裏同開竅於鼻足陽明經屬胃與脾為
表裏同開竅於口凡邪氣之入必從口鼻故兼陽明證
者獨多
邪在三陽法宜速逐遲則胃爛發斑或傳入於裏則屬
三隂邪熱熾者令隂水枯竭於法不治矣此治之後時
之過也
傷寒隂陽易之為病其人身體重少氣少腹裏急或引
隂中拘攣熱上衝胷頭重不欲舉眼中生花膝脛拘急
者燒裩散主之取婦人中裩近隂處剪燒灰以水和服
方寸匕日三小便即利隂頭微腫則愈婦人病取男子
裩襠燒灰
大病差後勞復者枳實梔子湯主之枳實三枚梔子十
四枚豉一升綿裹以清漿水七升空煮取四升内枳實
梔子煮取二升下豉更煮五六沸去滓溫分再服覆令
微似汗若有宿食者加大黄如博棋子大五六枚
後寒差已後更發熱者小柴胡湯主之脈浮者以汗解
之脈沈實者以下解之
百合病者百脈一宗悉致其病也其證神思常黙然飲
食不美亦不惡如寒無寒如熱無熱口苦小便赤百合
地黄湯主之汗後者百合知母湯下後者滑石代赭湯
吐後者百合雞子湯
近代醫師鹵莽既不明傷寒治法又不識雜證類傷寒
往往妄投汗下之藥以致虚人元氣變證叢生元氣本
虚之人未有不因之而斃者矣戒之哉汗下之藥焉可
嘗試也
　　時氣傷寒除隂證不可服
苦參(一兩/)水酒各一碗煎八分重者水醋各半服之一
汗而愈不論傷寒久近立效本草云天行尤良
暑　諸病喘嘔暴注下迫霍亂轉筋身熱瞀鬱小便濁
赤皆屬於暑
　忌破氣　升　復忌下　濕潤　辛溫　辛燥　熱
　發散　閉氣
　　諸藥俱見前
　宜清暑益氣　健脾　甘寒　甘溫　辛寒　酸寒
　苦寒
　　黄連　　　香薷　　　葛根　　　石膏
　　知母　　　甘草　　　人參　　　黄耆
　　白术　　　白藊豆　　神麴　　　橘皮
　　白茯苓　　木瓜　　　麥門冬　　五味子
　　白芍藥　　白梅　　　烏梅
　　大約用清暑益氣湯香薷飲生脈散凡病暑之人
　　其氣必虚暑傷氣無氣以動故當補氣為本惟肺
　　熱多火者忌人參术
中暑猝昏暈急以童便灌入即省
　忌宜俱同暑
　　又方用絲瓜葉一片白鹽梅肉一枚并取核中仁
　　共研如泥新汲水調灌立瘥兼治中暑霍亂如神
太陽病中暍
　忌同暑
　宜人參白虎湯有肺熱火病人不能服參者用竹葉
　石膏湯脾胃作瀉者水調六一散
霍亂見胃虚條内忌宜俱同
疰夏由於脾胃薄弱胃家有濕熱及留飲所致
　忌同前
　宜益氣健脾　酸寒　苦寒　淡滲
　　人參　　　白术　　　半夏　　　橘皮
　　白茯苓　　白藊豆　　白芍藥　　木瓜
　　澤瀉　　　兼服生麥散
濕　諸痙强直積飲痞膈中滿霍亂吐下體重胕腫肉
如泥按之不起皆屬於濕經曰地之濕氣感則害人皮
肉筋脈故其病筋骨疼痛腰重痛不可轉側身重四肢
不利濕在上病嘔吐頭重胸滿濕在中病腹脹中滿泄
瀉濕在下病足脛跗腫脚氣臁瘡久不愈
　忌濕潤　甘　鹹
　　諸藥俱見前
　宜散　滲泄　燥　辛　苦
　　木瓜　　　薏苡仁　　术　　　　石斛
　　萆薢　　　石菖蒲　　茯苓　　　佐以防風
　　葛根　　　寒濕加半夏　　　　　五加皮
　　風濕加獨活　　　　　濕熱加黄檗
　　車前子　　木通　　　甚者加漢防己
脚氣由於濕熱
　忌溫燥　濕熱　補氣　復忌破氣　升
　　諸藥俱見前
　宜清熱　除濕　利小便　甘平　酸寒　苦寒
　辛溫　淡滲
　　黄檗　　　石斛　　　麥門冬　　木瓜
　　石菖蒲　　薏苡仁　　車前子　　茯苓
　　木通　　　澤瀉　　　萆薢　　　防己
燥　諸澀枯涸乾勁皴揭比白屬於燥角弓反張筋攣急
不舒舌强不能言二便閉澀口渴口乾舌苦皮膚皴揭
毛髮脆折津液不生血枯胃槁以致飲食不化噎膈吐
食
　忌升散　破氣　下　辛燥　大熱　溫
　　諸藥俱見前
　宜潤　益血　辛　甘寒　酸寒　鹹寒　有熱證
　者宜兼清熱
　　麥門冬　　當歸　　　地黄　　　肉蓯蓉
　　酥　　　　人乳　　　牛乳　　　蜜
　　胡桃　　　甘菊花　　麻仁　　　胡麻
　　柏子仁　　人參　　　松實　　　天門冬
　　五味子　　酸棗仁　　白芍藥　　蔗漿
　　蘆根汁　　童便　　　梨汁　　　韭汁
　　佐以薑汁
火　諸熱瞀瘈暴瘖冒昧躁擾狂越罵詈驚駭胕腫疼
酸氣逆上衝禁慄如喪神守啑嘔瘡瘍　痺耳鳴及聾
嘔涌溢食不下目昧不明暴注瞤瘈暴病暴死皆屬於
火
　忌補斂　升發　閉氣　辛燥　溫熱
　　諸藥俱見前
　宜降折　下　鹹寒　苦寒　辛寒　甘寒
　　大黄　　　童便　　　芒硝　　　黄芩
　　黄連　　　黄檗　　　連翹　　　石膏
　　山梔　　　𤣥參　　　生甘草　　知母
　　天門冬　　麥門冬　　生地黄　　藍汁
　　虚者宜甘寒鹹寒以滋水不宜用苦寒傷胃
猝眩仆九竅流血多不治
　忌同火
　宜服童便　　鹽湯　　　竹瀝　　　藍汁
　　梨　　　　生犀角汁
猝心痛
　忌同火
　宜服山梔　　白芍藥　　延胡索　　生甘草
　　鹽湯　　　蘇子
目暴赤腫痛甚見肝實條内忌宜俱同
二便忽閉以利小便為先
　忌同火
　宜降潤　苦寒　甘寒　辛寒　利竅
　　大黄　　　蘇子　　　生蜜　　　麻仁
　　桃仁　　　石膏　　　知母　　　天門冬
　　麥門冬　　黄芩　　　山梔　　　滑石
　　石瀉　　　猪苓　　　車前子　　木通
　　海金沙
頭面赤腫
　忌同火
　宜清熱解毒　發散　苦寒　辛寒　甘寒　鹹寒
　　甘菊花　　鼠黏子　　連翹　　　荆芥
　　薄荷　　　蟬蛻　　　大黄　　　𤣥參
　　石膏　　　知母　　　竹葉　　　生甘草
　　童溺
忽大渴思冰水
　忌同火
　宜潤　生津液　辛寒　甘寒　鹹寒
　　石膏　　　知母　　　𤣥參　　　麥門冬
　　竹葉　　　栝樓根　　五味子　　棃汁
　　蔗漿　　　童便　　　涼水　　　冰
口乾舌苦
　忌宜俱同火
暴瘖
　忌同火
　宜降氣　發音聲　苦　甘寒　辛涼　鹹寒
　　蘇子　　　枇杷葉　　貝母　　　桔梗
　　百部　　　竹瀝　　　棃汁　　　天門冬
　　麥門冬　　甘草　　　薄荷　　　𤣥參
　　桑白皮　　童便
暴注
　忌同火
　宜利水　苦寒　酸寒
　　茯苓　　　黄連　　　黄芩　　　白芍藥
　　生甘草　　葛根　　　滑石　　　木通
　　虚者加人參　　　　　蓮肉　　　白藊豆
躁擾狂越罵詈驚駭
　忌同火
　宜清鎮　苦寒　辛寒　鹹寒
　　丹砂　　　牛黄　　　黄連　　　黄芩
　　山梔　　　滑石　　　石膏　　　知母
　　童便　　　大便閉者加大黄下之不行加芒硝
禁慄如喪神守
　忌同火
　宜同躁擾狂越
氣逆衝上
　忌同火
　宜降氣　酸斂　甘寒　苦寒　鹹寒
　　蘇子　　　枇杷葉　　橘紅　　　五味子
　　番降香　　山茱萸　　白芍藥　　麥門冬
　　石斛　　　黄檗　　　牛膝　　　桑白皮
　　童溺
瞤瘈瞀瘈
　忌同火
　宜清熱和肝　酸寒　苦寒　辛寒　甘寒
　　白芍藥　　生甘草　　竹葉　　　𤣥參
　　黄連　　　黄檗　　　生地黄　　甘菊花
　　麥門冬　　知母　　　石膏
　　雜證門
瘧經曰夏傷於暑秋必痎瘧其證大都多熱多寒或熱
多寒少或寒多熱少或單熱不寒或單寒不熱或先寒
後熱或先熱後寒或有汗無汗或汗少汗多或自汗盜
汗或頭疼骨痛或大渴引飲口苦舌乾或嘔吐不思食
或煩躁不得眠或大便燥結或瀉利或連發或間發或
三日發或發於陽或發於隂要皆中氣不足脾胃虚弱
暑邪乗虚客之而作雖隨經隨證投藥解散必先清暑
益氣調理脾胃為主有食者兼消導奪食有風兼散風
有老痰伏飲者兼豁痰逐飲感瘴癘者兼消瘴癘汗多
者固表無汗者解表泄利者升發兼利小便便燥者兼
益隂潤燥病有隂陽藥分氣血證有緩急治因先後人
有虚實法異攻補久而不解必屬於虚氣虚者補氣血
虚者補血兩虚者氣血兼補非大補真氣大健脾胃不
得瘳也
　忌破氣　下
　　諸藥俱見前
　　瘧必由於中氣虚破氣則傷中氣邪不得解甚則
　　中滿不思食作泄惡寒口乾惟傷食宜消不同此
　　法
　　誤下則邪氣陷於内變為滯下或腹滿腫脹嘔惡
　　不思食凡屬破氣下泄藥切戒勿施
　宜清暑益氣　健脾開胃　兼消痰　宜分臟腑手
　足六經所見證施治　先清暑熱多者宜服白虎湯
　加減
　　硬石膏(自一兩/至四兩)知母(自四錢至/二兩四錢)竹葉(自一百片/至四百片)麥
　　門冬(自八錢至/三兩二錢)粳米(自一小撮/至二大撮)病人素虚或作勞
　　者加人參(自三錢/至一兩)　有痰加廣橘紅(三錢/)竹瀝(一/)
　　(杯/)大渴者加栝樓根(三錢至/六錢)　不渴者用清暑益
　　氣湯　兼飲食停滯者加枳實青皮草果一二劑
　　食消即止勿多服多服則損中氣其藥俱宜黄昏
　　煎以井水澄冷須露一宿五更時溫服蓋瘧乃暑
　　邪為病暑得露則散也
足太陽經屬膀胱其證令人腰痛頭痛頭重寒從背起
先寒後熱熇熇暍暍然熱止汗出難已或遍身骨痛小
便短赤
　　羌活(一錢至/三四錢)廣陳皮(去白二/錢五分)黄芩(二錢/)前胡(二錢/)
　　甘草(炙五/分)猪苓(一錢/)知母(二錢/五分)　若口渴者即兼
　　陽明宜加石膏麥門冬倍知母渴而汗少或無汗
　　并加葛根　若涉深秋或入冬無汗宜多加薑皮
　　　因虚而無汗或汗少者加人參(三五/錢)麥門冬(四/五)
　　(錢/)佐以薑皮(二三/錢)露一宿發日五更溫服　因虚
　　汗多者加黄耆(三四/錢)桂枝(七八/分)汗止即去桂枝不
　　可多服　若病人素有熱者勿服桂枝以芍藥五
　　味子代之　若發於隂并加當歸　小便短澁或
　　赤者與六一散二三服　有濕者以猪苓茯苓代
　　滑石下午服理脾健胃藥
　　橘紅(二錢/五分)白豆蔲(五分/)白茯苓(三錢/)山查(三錢/)麥
　　芽(炒三/錢)藿香(一錢/)人參(三錢/)白术(二錢/)白芍藥(三/)
　　(錢/)白藊豆(三錢/)　有肺火者去人參白术加麥門
　　冬(五錢/)石斛(三錢/)烏梅肉(一枚/)　停食者必惡食
　　加山查傷肉食者加黄連紅麴傷穀食者加枳實
　　草果(各七/分)傷麪食者加炒萊菔子食消即已不可
　　多服多服則損中氣　胃家素有濕痰者其證不
　　渴寒多方可用半夏橘紅二术大劑與之嘔甚者
　　兼用薑皮
足陽明經屬胃其證發熱頭疼鼻乾渴欲引飲目眴眴
不得眠甚則煩躁畏火光人聲木聲
　宜服大劑竹葉石膏湯無汗或汗少不嘔者可加乾
　　葛(二三/錢)　病人虚而作勞者加人參　汗多加白
　　术　痰多加貝母橘紅得汗即解　寒熱俱甚渴
　　甚汗多寒時指爪皆紫黯者加桂枝(七八/分)　久而
　　不解屬氣虚用人參(兩許/)薑皮(兩許/)煎成露一宿
　　五更溫服　下午服理脾健胃藥如前方加減亦
　　如之
足少陽經屬膽其證往來寒熱口苦耳聾胸脇痛或嘔
　宜服小柴胡湯　渴者去半夏加石膏麥門冬　肺
　　家有熱者去人參加知母倍門冬　有痰不渴者
　　本方加貝母(三錢至/八錢)术茯苓(各三/錢)薑皮(一錢至/三四錢)
　　病人隂虚而有熱者雖嘔吐忌用半夏生薑誤投
　　則損人津液令人聲啞宜用竹茹橘皮麥門冬白
　　茯苓烏梅以代之
　　以上三陽經瘧邪客之者其證多熱多渴亦易得
　　汗藥宜大劑急逐暑邪毋使遲留則病易愈繼以
　　理脾開胃大補真氣蔑不瘳矣邪在三陽藥宜辛
　　寒如石膏知母柴胡甘寒如葛根麥門冬竹葉粳
　　米苦寒如黄芩之屬為君乃可以散暑邪除熱渴
　　墜頭疼兼寒甚者則間用辛溫如薑皮桂枝以為
　　嚮導以扶其邪則病易退凡寒甚者病因於虚或
　　作勞者亦因於虚皆宜甘溫以人參黄耆术為君
　　佐以辛甘如桂枝薑皮之屬脾胃虚弱飲食不消
　　者則補之以參术佐以消導如白豆蔲麥芽砂仁
　　草豆蔲枳實橘皮山查之屬在隂分者則以當歸
　　牛膝為君佐以薑桂如熱甚而渴者去薑桂加知
　　母麥門冬竹葉牛膝鼈甲
足厥隂經屬肝其證先寒後熱色蒼蒼然善太息甚者
狀如欲死或頭疼而渴
　宜先服三黄石膏湯加柴胡鼈甲橘皮以祛暑邪後
　　用當歸(兩許/)橘皮(三四/錢)鼈甲(四五/錢)牛膝(兩許/)柴胡
　　(一二/錢)濃煎露一宿發日五更溫服　如熱甚而渴
　　加栝樓根(三四/錢)麥門冬(五六/錢)竹葉(一百/片)知母(三四/錢)
　　鼈甲(五六/錢)　如脾胃薄弱或溏泄去當歸加人參
　　(三五/錢)　如有肺火不可服參者秖照本方多服自
　　愈　寒多或寒甚指爪青黯者加桂枝薑皮人參
足太隂經屬脾其證先寒後熱或寒多若脾瘧必寒從
中起善嘔嘔已乃衰然後發熱熱過汗出乃已熱甚者
或渴否則不渴喜火
　宜服桂枝湯建中湯　病人虚者以人參薑皮(各兩/許)
　　濃煎露一宿五更溫服　有痰者宜加术橘皮(各/三)
　　(四/錢)
足少隂經屬腎其證寒熱俱甚腰痛脊强口渴寒從下
起小便短赤
　宜先服人參白虎湯加桂枝以祛暑邪後用鼈甲(四/五)
　　(錢/)牛膝(兩許/)熱甚者加知母麥門冬(各四/五錢)　寒甚
　　者加桂枝(錢許/)　嘔則兼加薑皮(三四/錢)　如熱甚
　　而嘔者去桂枝薑皮加竹茹(三錢/)人參橘皮(各三/四錢)
　　用牛膝桂枝者肝腎同一治故也
　瘧病多挾痰以故熱痰須用貝母為君自三錢至八
　錢竹瀝竹茹栝樓根橘紅白茯苓稱是以佐之甚者
　可加霞天膏如寒痰發瘧寒多不渴者用半夏白术
　橘皮為君多加生薑皮
　瘧病多挾風有風者必用何首烏為君白术橘皮為
　臣葛根薑皮羌活以佐之不頭痛者除羌活
　暑邪盛解散不早陷入於裏則變為滯下急投芩連
　芍藥滑石紅麴甘草佐以葛根升麻柴胡以表裏分
　消之脾胃薄弱者加人參藊豆蓮肉大劑與之以愈
　為度滯下若愈瘧亦隨止即不止其熱必輕仍隨經
　隨證以治之不煩多藥而自止也
　又暑熱濕之邪内伏百藥不效者用獨雄丸立愈
　凡勞瘧病人隂不足或作勞或房勞病發於隂或間
　日一發或三日一發三日一發為病深須以鼈甲牛
　膝何首烏為君橘皮為佐發於夜而便燥者加當歸
　脾胃弱者勿加佐以薑皮熱甚勿入大劑與之日三
　乃差
　　附録諸瘧主治
　熱多宜　　　貝母　　　石膏　　　麥門冬
　　橘紅　　　乾葛　　　滑石　　　竹葉
　　牛膝　　　知母　　　黄芩　　　柴胡
　　白茯苓　　烏梅　　　何首烏　　牡蠣
　　鼈甲
　寒多宜　　　桂枝　　　薑皮　　　人參
　　二术　　　黄耆　　　當歸　　　橘紅
　　半夏　　　草豆蔲　　白豆蔲　　炙甘草
　汗多宜　　　人參　　　白术　　　黄耆
　　秋冬加桂枝
　無汗宜　　　乾葛　　　柴胡　　　石膏
　　羌活　　　薑皮　　　人參　　　蒼术
　瘧母宜　　　鼈甲　　　射干　　　牡蠣
　　三稜　　　縮砂蜜　　桂　　　　橘皮
　　青皮　　　人參
　凡瘧疾多熱久不解者其人必本隂虚法當益隂除
　熱非鼈甲牛膝不能除也多寒而久不解者其人必
　本陽虚非人參白术黄耆不能除
　按瘧有山嵐瘴氣停痰留飲而發者古方類用常山
　砒霜等吐之今人誤執其方見瘧輒用不知二藥有
　大毒損人真氣犯之多致危殆慎之慎之
滯下俗呼痢疾其證腹痛便膿血或赤或白或赤白相
雜或下純血或下紫黑血塊或如豆汁或如魚凍或如
屋漏水或下純黄積類多裏急後重數登圊而不得便
小便短赤不利或發熱或口渴甚則嘔惡不思食此皆
暑濕之邪與飲食積滯膠固腸胃而作必先祛暑滲濕
安胃為主傷氣分則調氣益氣傷血分則和血補血挾
瘀血則行血藥雖因證而設要皆以補養胃氣為急故
其證以噤口痢為最重胃氣一絶則不可治矣故曰安
穀則昌絶穀則亡俗治多藉口迎而奪之之說輕用大
黄朴硝及誤用巴豆牽牛以致洞泄腸開而斃又有妄
投訶子粟殼亞芙蓉肉豆蔲收澀之劑以致便閉腹脹
或濕熱上攻肢節腫脹拘攣痛不可忍難以救療慎之
慎之
　忌破氣　閉氣　收澀　燥　溫熱　鹹寒　滑膩
　　諸藥俱見前
　宜清熱消積　開胃氣　升　利小便
　　黄連　　　黄芩　　　白芍藥　　紅麴
　　山查　　　廣橘紅　　升麻　　　葛根
　　甘草　　　滑石　　　蓮肉　　　白藊豆
　　烏梅　　　如胃弱加人參(三四/錢)蓮子(四十/粒)橘紅
　　(二錢/)升麻(七分/)　如腹痛以黄連(四錢/)白芍藥(三/)
　　(錢/)炙甘草(一錢/五分)黄檗(一錢/)升麻(七分/)煎服　如裏
　　急同上藥加當歸(二錢/)　如後重甚加㯽榔(一錢/五分)
　　枳殼(一錢/五分)木香汁(七匙/)　如口渴去木香倍滑石
　　　如小便赤澀短少或不利亦倍之　赤多倍烏
　　梅山查紅麴　白多加吳茱萸(七分/)　惡心欲嘔
　　即噤口痢多用人參蓮肉藊豆白芍藥以緑色升
　　麻(七分/)佐之　久痢不止加肉豆蔲(一錢/)人參(三/)
　　(錢/)砂仁(一錢/五分)白茯苓(二錢/)
　凡滯下非元氣壯實多噉能食之人慎勿輕用大黄
　巴豆牽牛等下藥
　復有毒痢一證或􁁜毒内陷下膿血各藥不效者加
　忍冬藤為君地榆丹砂犀角汁次之
　凡産後滯下積滯雖多腹痛雖極不可用大黄等藥
　行之致傷胃氣遂不可救但用人參白芍當歸紅麴
　升麻益母草炙甘草滑石末足矣若惡露未盡兼用
　乳香没藥(各七分/五釐)炒砂仁(一錢/)久之自愈血虚可加
　阿膠(三錢/)
　凡胎前滯下宜用黄芩黄連白芍炙甘草橘紅赤麴
　枳殼蓮肉畧用升麻未滿七月勿用滑石
瀉利俗呼泄瀉因於濕
　忌濕潤　破氣　下　苦寒　滑利
　　諸藥俱見前
　宜安胃補脾　升　利小便
　　人參　　　白茯苓　　蓮肉　　　白藊豆
　　白术　　　車前子　　升麻　　　橘紅
　　藿香　　　木瓜　　　乾葛　　　炙甘草
　　白萊菔　　虚寒者加肉豆蔲　　　補骨脂
　　吳茱萸　　虚熱者去白术加　　　川黄連
　　倍芍藥　　蓮肉
　暑濕為病則小水短赤或口渴倍用薑炒黄連為君
　佐以乾葛升麻　由於感風寒者二术吳茱萸砂仁
　陳皮乾薑紫蘇主之　若由飲食停滯者兼消導山
　查麥芽神麴陳皮肉豆蔲
五疸方書所載五疸酒食大饑後過飽女勞失治而成
然其證必由濕熱傷脾及飲食停滯又有瘀血發黄一
證方所不載分别一誤則藥不對證多致不救慎之慎
之
　忌破氣　閉氣　下　鹹　滑利　滯膩　潤　燥
　熱　有瘀血者兼忌酸寒
　　諸藥俱見前
　宜清熱　利水　除濕　養胃氣　有停滯者宜消
　積滯　有瘀血者宜行血
　　茵陳蒿　　黄連　　　苜蓿(酒疸非/此不愈)
　　梔子　　　紫草　　　栝樓根　　秦芁
　　黄芩　　　滑石　　　車前子　　白蘚皮
　　仙人對坐草　　　　　白茯苓　　連錢草(一/名)
　　(蟹靨草一名九里香取/汁入薑汁少許飲之良)　虚者加人參　停滯者
　　加紅麴橘紅穀麥糵山查　瘀血加琥珀牡丹皮
　　紅麴紅花桃仁延胡索蒲黄五靈脂韭　元氣壯
　　實者服前藥瘀血不行可加熟大黄虚者勿用
痰
　由於熱
　忌燥　溫熱　補斂　升
　　諸藥俱見前
　宜降　潤　清熱　苦寒　辛寒　佐以鹹寒
　　蘇子　　　橘紅　　　天門冬　　枇杷葉
　　麥門冬　　黄芩　　　桑白皮　　薄荷
　　百部　　　栝樓根　　栝樓仁　　桔梗
　　貝母　　　蛤粉　　　竹瀝　　　童便
　　膠固者加霞天膏并用猫兒刺
　由於風寒
　忌補斂　濕潤　酸　鹹
　　諸藥俱見前
　宜降氣辛散
　　橘紅　　　蘇子　　　杏仁　　　天麻
　　前胡　　　半夏　　　南星　　　葛根
　　桑白皮　　薄荷　　　白前　　　生薑汁
　由於濕
　忌潤　鹹　酸　滯膩　發濕
　　諸藥俱見前
　宜健脾　燥濕　辛散　佐以淡滲
　　人參　　　二术　　　橘紅　　　半夏
　　桑白皮　　白茯苓　　澤瀉
飲如涎而薄者或如涎而稠者伏於胸中及脾胃間或
吐酸水苦水黄水緑水或伏而不吐上支心胸胃脘作
痛不可忍按之不得下或發寒熱嘔吐不能飲食
　忌宜俱同脾虚證内停飲條
諸氣氣有餘即是火
　忌升　閉氣　酸斂　滯膩
　　諸藥俱見前
　虚者宜降　補斂　調　溫　酸　辛　甘
　　蘇子　　　枇杷葉　　橘紅　　　麥門冬
　　蘆根汁　　甘蔗　　　番降香　　沈水香
　　白豆蔲　　鬱金　　　甘草　　　童便
　　白芍藥　　五味子　　因虚極而氣不得行者
　　加人參
　實者宜破散　香燥　辛苦　辛寒
　　枳殼　　　青皮　　　㯽榔　　　厚朴
　　木香　　　沈香　　　香附　　　烏藥
　　降香　　　藿香　　　縮砂蜜
鬱
　忌酸斂　滯膩　補氣　閉氣
　　諸藥俱見前
　屬情抱者宜開發志意　調氣散結　和中健脾
　　遠志　　　貝母　　　鬱金　　　石菖蒲
　　香附　　　蘇子　　　橘紅　　　白豆䓻
　　木香　　　蘇合香　　縮砂蜜　　麥門冬
　屬五臟者　木鬱達之宜升　吐
　　升麻　　　柴胡　　　川芎　　　瓜蔕
　　人參蘆
　火鬱發之宜散
　　升麻　　　葛根　　　柴胡　　　防風
　　羌活
　土鬱奪之宜下
　　㯽榔　　　枳實　　　厚朴　　　大黄
　金鬱泄之宜降
　　橘紅　　　蘇子　　　桑白皮　　猪苓
　　澤瀉　　　木通　　　赤小豆　　車前子
　　烏蠡魚
關格不得大小便為關是熱在丹田也吐逆水漿不得
下為格是寒反在胸中也是隂陽易位故上下俱病先
投辛香通竅下降之藥以治其上次用下泄苦寒之藥
以通二便此急證法難緩治縱有裏虚通後再補
　忌升　補斂　閉氣　酸
　　諸藥俱見前
　宜降下　辛寒　辛溫
　　沈香　　　白豆蔲　　丁香　　　蘇子
　　龍腦香　　蘇合香　　橘紅　　　生薑
　　藿香　　　次用大黄　黄檗　　　知母
　　滑石　　　木通　　　車前子　　牛膝
噦俗呼呃逆久病沈痼而發者屬真氣虚多不治
　忌破氣　升　散
　　諸藥俱見前
　宜補斂　甘溫　甘寒
　　人參　　　黄耆　　　炙甘草　　麥門冬
　　五味子　　益智子　　白芍藥　　石斛
　傷寒失下而發者
　忌補斂　酸　燥熱　滯膩
　　諸藥俱見前
　宜下大小承氣之類便不鞕閉按之腹中和軟未經
　汗吐者宜辛寒解表白虎湯之類
　氣逆衝上而發者
　忌升　補
　　諸藥俱見前
　宜降氣　甘寒　鹹寒
　　蘇子　　　橘紅　　　枇杷葉　　竹茹
　　蘆根汁　　麥門冬　　童便
　因痰水停膈而發者
　忌升　潤　苦寒　甘寒　酸寒
　　諸藥俱見前
　宜降氣　開痰　辛散
　　橘紅　　　蘇子　　　貝母　　　桑白皮
　　半夏　　　旋覆花　　生薑　　　白豆蔲
吐血咯血鼻衂齒衂耳衂舌上出血
　忌升提發散　下　破血　補氣　閉氣　破氣
　溫熱　辛燥　復忌極苦寒傷胃
　　諸藥俱見前
　宜降氣　清熱　涼血益隂　兼行血　鹹寒　酸
　寒　甘寒
　　蘇子　　　麥門冬　　橘皮　　　枇杷葉
　　降香　　　鬱金　　　天門冬　　沙參
　　牛膝　　　阿膠　　　生地黄　　枸杞子
　　五味子　　鼈甲　　　白芍藥　　犀角汁
　　牡丹皮　　青蒿　　　剪草　　　白藥子
　　童便　　　側柏葉　　小薊　　　茅根
　　椶灰　　　藕節　　　當歸　　　蒲黄
蓄血俗名内傷或積勞或多怒或飽後行房或負重努
力或登高墜下或奔逐過急皆致蓄血其證多發熱其
熱類外感而不頭疼不作渴天明少間至午復劇有汗
汗多劑頸而還自汗無氣以息目光短不思飲食不得
眠二便自利小便或赤大便或泄
　忌破氣　復忌補氣　下　苦寒　辛燥
　　諸藥俱見前
　宜行血　辛溫　佐以鹹寒　瘀血行後宜補血益
　脾和肝
　　桃仁　　　紅藍花　　延胡索　　桂(有火之/人勿用)
　　鬱金　　　當歸尾　　蘇方木　　乳香
　　番降香　　没藥　　　穿山甲　　􁖉蟲
　　赤芍藥　　五靈脂　　蒲黄　　　紅麴
　　騏驎竭　　韭汁　　　童便　　　桃梟
　　甚者用大黄花蕋石瘀行則止勿過劑如元氣虚
　　脾胃素弱者慎勿輕用大黄如瘀血行後宜生地
　　黄　　　　川續斷　　白膠　　　當歸身
　　麥門冬　　牛膝　　　白芍藥　　炙甘草
　　酸棗仁　　大棗　　　龍眼肉　　枸杞子
　　山茱萸
頭痛
　挾風寒者
　忌補斂
　　諸藥俱見前
　宜辛溫發散
　　羌活　　　防風　　　細辛　　　荆芥
　　薄荷　　　川芎　　　藁本　　　升麻
　　白芷　　　蔓荆子　　生薑　　　葱白
　挾邪熱者
　忌同挾風寒
　宜辛寒　苦寒　解散
　　石膏　　　薄荷　　　黄芩(酒炒/)　芽茶
　　黑豆　　　烏梅　　　甘菊花　　土茯苓
　　熱極目昏便燥者加酒蒸大黄
　挾痰者
　忌升　補斂　酸甘　滯膩
　　諸藥俱見前
　宜豁痰降氣　辛燥
　　蘇子　　　橘紅　　　貝母　　　半夏
　　前胡　　　竹瀝　　　术　　　　天麻
　隂虚者
　忌辛熱發散
　　諸藥俱見前
　宜補血益隂　甘寒　酸寒
　　生地黄　　甘菊花　　當歸　　　天門冬
　　麥門冬　　枸杞子　　黄檗　　　白芍藥
　　忍冬　　　五味子　　烏梅
　眉稜骨痛
　忌宜俱同隂虚頭痛
齒痛
　忌升　補斂　燥熱　辛溫
　　諸藥俱見前
　宜清熱涼血　苦寒　辛寒　甘寒　鹹寒
　　麥門冬　　生地黄　　赤芍藥　　牡丹皮
　　竹葉　　　知母　　　黄連　　　黄芩
　　黄檗　　　𤣥參　　　石膏　　　薄荷
　　蘇子　　　甘草　　　童便
　上下齦屬胃與大腸火宜石膏　　　　熟大黄
　　麥門冬　　黄芩　　　黄連　　　赤芍藥
　　生地黄　　生甘草　　青黛　　　細辛
　　西瓜皮灰　薄荷　　　枇杷葉　　蘇子
　　木通
　真牙浮動及黑爛屬腎虚有火已見腎虚條内忌宜
　俱同
胃脘痛
　因火者
　忌補斂　燥熱
　　諸藥俱見前
　宜降　苦寒　甘寒　鹹寒　辛寒
　　蘇子　　　橘紅　　　黄連　　　山梔
　　麥門冬　　炙甘草　　石膏　　　知母
　　𤣥參　　　童溺
　因寒者
　忌破氣　滯膩　苦寒
　　諸藥俱見前
　宜辛溫發散
　　橘皮　　　草豆蔲　　益智子　　丁香
　　桂　　　　白术　　　藿香　　　白豆蔲
　　縮砂蜜　　吳茱萸　　厚朴　　　香附
　　乾薑
　因宿食者
　忌升　補斂　苦寒
　　諸藥俱見前
　宜消導　兼降氣
　　山查　　　橘皮　　　草果　　　紅麴
　　枳實　　　术　　　　㯽榔　　　草豆蔲
　　青皮　　　厚朴　　　穀麥糵　　縮砂蜜
　　因脾胃虚弱以致食停者消導藥中加人參
　因瘀血者
　忌補氣　酸斂
　　諸藥俱見前
　宜辛溫苦溫以行血
　　桃仁　　　延胡索　　紅麴　　　紅花
　　山查肉　　牡丹皮　　韭菜　　　通草
　　番降香　　鬱金　　　肉桂　　　三稜
　　童溺　　　琥珀　　　菴䕡子　　牛膝
　　赤芍藥
　因血虚者按之則痛止
　忌破氣　復忌補氣　燥熱　辛溫
　　諸藥俱見前
　宜潤　補斂　甘寒　甘溫
　　麥門冬　　炙甘草　　酸棗仁　　石斛
　　白芍藥　　生地黄　　當歸
　因蟲者
　忌補　升　發散　甘
　　諸藥俱見前
　宜殺蟲　苦　酸
　　錫灰　　　苦楝根　　㯽榔　　　鶴虱
　　雷丸　　　使君子　　蕪荑　　　薏苡仁根
　　大黄　　　烏梅
　因惱怒者
　虚弱人忌破氣　壯實人忌補氣　總忌酸斂　升
　　諸藥俱見前
　宜降氣　辛溫
　　蘇子　　　枇杷葉　　白豆蔲　　番降香
　　縮砂蜜　　木香　　　橘紅　　　延胡索
　　五靈脂
　因痰飲者
　忌宜俱見痰飲證下
腹痛
　因於寒
　忌苦寒　下利
　　諸藥俱見前
　宜溫中　辛散
　　白术　　　厚朴　　　乾薑　　　吳茱萸
　　桂　　　　炙甘草　　木香　　　縮砂蜜
　　橘皮
　因於熱火在少腹則絞痛
　忌辛熱　香燥　補斂
　　諸藥俱見前
　宜甘　苦寒
　　山梔仁　　麥門冬　　石斛　　　白芍藥
　　甘草　　　桔梗　　　黄芩　　　黄連
　　滑石　　　木通　　　戎鹽
　諸痛不可按屬實
　忌補氣　大熱
　　諸藥俱見前
　宜破散　疏利　苦寒
　　枳實　　　青皮　　　㯽榔　　　三稜
　　滑石　　　蓬莪茂　　木通　　　大黄(有積/滯宜)
　　(用無者/勿用)
　諸痛可按屬虚
　忌破氣　破血　下利　發散
　　諸藥俱見前
　宜補氣血　甘溫　酸斂
　　人參　　　黄耆　　　二术　　　生地黄
　　當歸　　　炙甘草　　白芍藥　　薯蕷
　　酸棗仁　　五味子
痺拘攣而痛也因風寒濕三者合而成風氣勝者為行
痺寒氣勝者為痛痺濕氣勝者為著痺
　忌下　收斂　酸寒　苦寒　鹹寒
　　諸藥俱見前
　宜辛散　行氣　燥濕　甘溫　淡滲
　　漆葉　　　續㫁　　　黄耆　　　甘草
　　甘菊花　　萆薢　　　防己　　　白术
　　防風　　　羌活　　　獨活　　　秦芁
　　牛膝　　　木瓜　　　天麻　　　茯苓
　　澤瀉　　　菖蒲　　　車前子　　桑寄生
　　狗脊　　　蔓荆實　　杜仲　　　白蘚皮
　　石斛　　　細辛　　　松節　　　松葉
　　葈耳　　　原蠶沙　　威靈仙　　海風藤
痿屬濕熱經曰治痿獨取陽明
　忌破氣　升　辛熱發散
　　諸藥俱見前
　宜大補氣血　清熱除濕　甘寒　甘溫　苦寒
　酸寒
　　人參　　　黄耆　　　二术　　　炙甘草
　　生地黄　　麥門冬　　白芍藥　　木瓜
　　石斛　　　薏苡仁　　黄檗　　　茯苓
　　澤瀉　　　車前子　　木通　　　黄連
　　黄芩
交腸其病大小便易位而出或因大怒或因醉飽遂至
臟氣乖亂不循常道法當宣吐以開提其氣使闌門清
利得司秘别之職則愈矣
　忌破氣　燥熱
　　諸藥俱見前
　宜升清降濁　兼補氣　淡滲
　　升麻　　　柴胡　　　蘇子　　　降香
　　橘紅　　　人參　　　术　　　　茯苓
　　澤瀉　　　猪苓　　　木通　　　滑石
　　車前子
鬼疰尸疰飛尸客忤此係天地隂邪殺厲之氣乘虚中
人或遍身青黯或忽消瘦聲啞面色青黄不定或忽驚
厥目直視手握拳或遍身骨節疼痛非常
　忌破氣　復忌補氣　升　燥熱　酸斂
　　諸藥俱見前
　宜辟惡氣　安神鎮心　辛香發散　金石鎮墜
　　牛黄　　　丹砂　　　蘇合香　　天竺黄
　　琥珀　　　沈水香　　龍腦香　　乳香
　　安息香　　檀香　　　木香　　　麝香
　　真珠　　　雄黄　　　鬼臼　　　龍齒
　　犀角　　　金銀箔　　虎骨　　　代赭石
　　天靈蓋　　獺肝　　　生地黄　　菖蒲
　　遠志
　　婦人門
赤白帶下婦人多憂思鬱怒損傷心脾肝火時發血走
不歸經所以多患赤白帶也白帶多是脾虚蓋肝氣鬱
則脾受傷脾傷則濕土之氣下陷是脾精不守不能輸
為榮血而下白滑之物矣皆由風木鬱於地中使然耳
法當開提肝氣補助脾元宜以補中益氣湯加酸棗仁
茯苓山藥黄檗蒼术麥門冬之類濃煎不時飲之再用
六味地黄丸中加牡蠣粉海螵蛸杜仲牛膝蜜丸光大
如豆空心饑時吞下五六錢隂虚火熾加枸杞子五味
子黄檗白帶多屬氣虚補氣健脾治法之要領也
帶下如濃泔而臭穢特甚者濕熱甚也且多有濕痰下
墜者宜蒼术白术黄檗黄芩茯苓車前子為主佐以升
提
帶下如雞子清者脾腎虚極也面色必不華足脛必浮
腰腿必酸宜五味子八味丸間用開脾養心之劑如歸
脾湯之類隂虚有火宜八味丸中加五味子菟絲子車
前子黄檗叔和云崩中日久為白帶漏下多時骨水枯
蓋言崩久氣血虚脫而白滑之物下不止耳此證雖有
氣血寒熱之分要歸總屬於虚
赤淋多因於心火肝火時熾不已久而隂血漸虚中氣
漸損遂下赤矣治宜養心為主兼以和肝緩中涼血清
氣
赤帶久不止則血虚宜膠艾四物湯加便煅牡蠣粉酸
棗仁麥門冬
標急而元氣不甚憊者先救其標標急而元氣衰劇者
則當本而標之可也
　忌破氣　降　溫熱
　　諸藥俱見前
　宜補斂　清熱　辛甘　苦寒　佐以淡滲
　　生地黄　　人參　　　白芍藥　　阿膠
　　山茱萸　　黄檗　　　五味子　　麥門冬
　　白膠　　　枸杞子　　續㫁　　　杜仲
　　牛膝　　　白茯苓　　車前子　　澤瀉
　　蛇床子　　香附　　　補骨脂　　牡蠣
　　艾　　　　二术
血枯經閉由於脾胃薄弱氣血不生
　忌破氣　破血　燥熱　膩膈滑腸　升發　苦寒
　　諸藥俱見前
　宜補脾胃　甘溫　甘平
　　人參　　　蓮肉　　　酸棗仁　　白藊豆
　　甘草　　　茯苓　　　薯蕷　　　橘紅
　　白芍藥　　縮砂蜜　　菟絲子　　牛膝
　　牡丹皮　　白膠　　　阿膠　　　芡實
　　麥門冬
經行先期為血熱
　忌升　補氣　辛溫　燥熱
　　香附　　　當歸　　　烏藥　　　艾(以上/辛溫)
　　餘忌藥俱見前
　宜涼血清熱　補肝腎　兼降氣　甘寒　酸寒
　苦寒
　　生地黄　　牡丹皮　　白芍藥　　天門冬
　　麥門冬　　枸杞子　　杜仲　　　青蒿
　　枇杷葉　　蘇子　　　鼈甲　　　阿膠
　　黄檗　　　黄芩　　　知母
經行後期為血虚
　忌行血　破氣　燥熱　苦寒
　　諸藥俱見前
　宜補肝腎　甘溫　酸溫
　　熟地黄　　薯蕷　　　人參　　　菟絲子
　　山茱萸　　杜仲　　　續斷　　　阿膠
　　艾　　　　五味子　　當歸　　　枸杞子
　　白膠　　　牛膝
月事過多屬心火盛脾氣弱
　忌破氣　降　辛溫　苦寒
　　諸藥俱見前
　宜涼血　斂攝　酸平　甘寒
　　麥冬　　　生地(瀉泄/禁用)　青蒿　　　生甘草
　　牡丹皮　　白芍藥　　酸棗仁　　五味子
崩中屬氣血兩虚有熱
　忌破氣　行血　降　溫熱　辛燥　苦寒
　　諸藥俱見前
　宜補氣血　兼清熱　甘溫　甘寒　酸斂
　　人參　　　黄耆　　　生地黄　　熟地黄
　　地榆　　　芍藥　　　白膠　　　阿膠
　　香附　　　續斷　　　甘草　　　麥門冬
　　山茱萸　　杜仲　　　五味子　　白茅根
　　蒲黄(炒/)　　桑耳灰　　側柏葉　　艾葉
　　木耳灰
熱入血室類傷寒或經事適來忽住或屆期不行忽發
大熱口渴或厥但不頭疼為異於傷寒耳
　忌補氣　溫燥　辛燥　收斂　下泄　大熱　升
　發
　　諸藥俱見前
　宜行血清熱　甘寒　鹹寒　苦寒
　　生地黄　　牡丹皮　　蒲黄　　　蘇木
　　牛膝　　　延胡索　　麥門冬　　犀角
　　白芍藥　　黄芩　　　童溺　　　荆芥穗
　　如便閉加大黄
種子(内分男女氣虛血虚精寒/血熱火熾精滑因證選用)
　忌破氣　破血　燥　過用辛熱
　　諸藥俱見前
　宜調氣補血　男子宜固精
　　桑螵蛸(温平治男/子精滑)　　　柏實(甘温治男子/精滑精寒)
　　海狗腎(鹹熱治男/子精寒)　　　魚膠(平治男/子精滑)
　　陽起石(熱治男/子精寒)　　　　覆盆子(甘温治男/子精滑)
　　車前子(鹹寒治男/女火熾)　　　鹿茸(温鹹治男/子精寒)
　　蓮鬚(甘温治男/子精滑)　　　　巴㦸天(温治男/子精寒)
　　何首烏(苦温益男/子氣血)　　　牛膝(苦平治男子/血虚隂痿)
　　補骨脂(辛温台男子/精寒隂弱)　　沙苑蒺藜(甘平男子/固精益血)
　　白膠(温平治男女氣/血兩虚精寒)　　肉蓯蓉(温酸鹹治男/女血虚精寒)
　　黄檗(苦寒治男/女火熾)　　　　人參(微温治男女氣/虚脾胃薄弱)
　　麥門冬(甘寒男/女血熱)　　　　五味子(酸温治男女/精滑精寒)
　　山茱萸(酸温治男女/精滑精寒)　　天門冬(苦寒治男/女火熾)
　　蓮肉(甘平治男女/胃弱精寒)　　　熟地黄(甘寒男女/益血生精)
　　白薇(温平/女)　　　　　　當歸(辛溫/女)
　　白芍藥(酸寒/女)　　　　　紫石英(温女/)
　　艾葉(辛温/女)
妊娠惡阻
　忌破氣　升散　燥熱　苦寒　滑腸　膩膈
　　諸藥俱見前
　宜順氣　甘寒　酸寒
　　蘇子　　　橘紅　　　枇杷葉　　白茯苓
　　麥門冬　　蘆根　　　竹茹　　　木瓜
　　白芍藥　　竹葉　　　人參　　　縮砂蜜
　　白梅　　　烏梅
安胎
　忌破氣　破血　升散　辛熱　辛燥
　　諸藥俱見前
　　八月以後及胎前滯下者方可用枳殼氣虚者不
　　用
　三月以前宜養脾胃四月以後宜壯腰腎補血益隂
　順氣總宜清熱
　　茯苓　　　麥門冬　　薯蕷　　　人參
　　芍藥　　　白术　　　橘紅　　　炙甘草
　　縮砂蜜　　艾葉　　　杜仲　　　生地黄
　　益母草　　白膠　　　阿膠　　　續㫁
　　黄芩　　　枸杞子　　青蒿子　　桑寄生
　　鯉魚　　　烏雌雞　　葱白
胎漏屬氣血虚有熱
　忌宜俱同安胎條
難産
　忌破氣　破血　收斂
　　諸藥俱見前
　宜補氣血　滑利　潤
　　人參　　　柞樹枝　　魚膠　　　冬葵子
　　千里馬　　白芷梢　　牛膝　　　桂心
　　當歸　　　芎藭　　　益母草　　百草霜
　　石燕　　　弓弩　　　麻油　　　猪脂
　　酒　　　　生雞子　　兔頭　　　滑石
　　麝香
預防血暈一腹痛坐草時即用蘇木菊花心者一兩生
地黄一兩降香末二錢水三盌煎一盌加童便半盌兒
墮地即飲之永無惡血衝心之患房中常打醋炭萬一
血暈亦須此藥更以家寳丹一丸灌下神效　凡婦人
氣弱者無氣力送子出産門須服人參此藥能兼治横
生倒産世醫不知也　凡臨産交骨不開惟濃煮柞木
枝湯飲之則自開柞木俗名一葉一刺其木枝榦直上
每一葉下必發一刺　胞衣不下用乳香没藥末各七
分五釐麝香一分芒硝一錢五分研細以酒調服立下
飲熱童便以滋藥力更妙
産後諸病
　忌破氣　升　汗　吐　下　燥　苦寒　大熱
　　諸藥俱見前
　宜行血　次宜補血清熱　總宜補養肝脾腎　辛
　溫　甘寒　酸寒
　　蘇木　　　黑豆　　　鹿角末　　紅花
　　乳香　　　没藥　　　牛膝　　　炮薑
　　當歸(脾胃弱/者勿用)益母草　　桃仁(胃弱者禁用/亦不可過用)
　　桂(天寒無火/之人可用)澤蘭　　　乾地黄　　續㫁
　　白膠　　　杜仲　　　山茱萸　　人參
　　青蒿　　　麥門冬　　白芍藥　　五味子
産後少腹痛按之痛甚有結塊名兒枕痛
　忌酸斂　補氣　破氣　升　下　汗　燥
　　諸藥俱見前
　宜行血活血散結　兼健脾
　　延胡索　　紅藍花　　牡丹皮　　蘇方木
　　山查肉　　益母草　　蓬莪茂　　蒲黄
　　白膠　　　當歸　　　黑豆　　　生地黄
　　澤蘭　　　牛膝　　　五靈脂　　縮砂蜜
　　橘紅　　　童便　　　桃仁　　　乾薑
　　痛極加乳香没藥(各六/七分)天寒加桂暑月勿用肺熱
　　有火勿用
産後少腹痛按之即止者屬血虚
　忌行血　破氣　汗　吐　下　燥　苦寒　大熱
　　諸藥俱見前
　宜補血　補脾　和肝
　　乾地黄　　白芍藥　　當歸　　　續㫁
　　白膠　　　阿膠　　　牛膝　　　人參
　　酸棗仁　　麥門冬　　炙甘草　　大棗
　　薯蕷　　　橘皮
産後泄瀉
　忌消導　滑腸　膩膈　發散　生冷　破氣　苦
　寒
　　諸藥俱見前
　宜溫中補氣　健脾開胃
　　人參　　　甘草　　　薯蕷　　　蓮肉
　　藊豆　　　茯苓　　　白芍藥　　橘皮
　　車前子　　肉豆蔲(内熱津液不/足者少用)　　藿香
　　五味子　　補骨脂(内熱火熾/者勿用)　　　縮砂蜜
産後發熱或自汗盜汗
　忌苦寒　發散　升提　破氣　破血　下　辛燥
　大熱　寒滑傷脾
　　諸藥俱見前
　宜補血　涼血　補肝　補心　生津液　兼斂攝
　實表
　　乾地黄　　炙甘草　　白芍藥　　五味子
　　麥門冬　　酸棗仁　　牡丹皮　　童便
　　青蒿　　　鼈甲　　　澤蘭　　　黑豆
　　黄耆　　　人參(肺熱者/禁用)
産後頭痛由於血虚
　忌發散　破血　升提　辛燥　大熱
　　諸藥俱見前
　宜益血　涼血　降　甘溫　甘寒　佐以酸寒
　　生地黄　　甘菊花　　烏梅　　　麥門冬
　　蘇子　　　童便　　　甘草　　　當歸
　　白芍藥　　黑豆　　　五味子　　鼈甲
産後發渴由於血虚有熱
　忌同産後發熱
　宜同産後發熱加蔗漿倍麥門冬五味子
産後氣喘由於氣血兩虚
　忌同産後發熱
　宜補氣血　潤肺　下降
　　人參　　　橘紅　　　生地黄　　天門冬
　　麥門冬　　蘇子　　　枇杷葉　　栝樓仁
　　栝樓根　　童便　　　五味子　　竹茹
産後惡寒由於氣血兩虚
　忌同産後發熱
　宜補氣血　溫中　甘溫　佐以辛溫
　　人參　　　黄耆　　　炙甘草　　乾地黄
　　龍眼肉　　當歸　　　炮乾薑
産後小便不利或短赤由於腎水真隂不足
　忌利小便　餘忌同産後發熱
　　諸藥俱見前
　宜生津液　益隂　補血　涼血　清熱　甘溫
　甘寒　酸寒
　　天門冬　　麥門冬　　生地黄　　枸杞子
　　山茱萸　　白芍藥　　車前子　　牛膝
　　五味子　　青蒿子　　鼈甲　　　竹葉
産後大便閉結由於血枯内熱
　忌補氣　行血　辛熱　燥　下　升　苦寒
　　諸藥俱見前
　宜益血　涼血　潤燥　滋肝腎　生津液
　　生地黄　　熟地黄　　天門冬　　麥門冬
　　五味子　　蔗漿　　　牡丹皮　　肉蓯蓉
　　當歸　　　麻仁　　　人乳　　　蜜
産後不得眠
　忌同産後大便閉結
　宜補心　降心火　補肝　補脾隂　兼清内熱
　　生地黄　　麥門冬　　茯神　　　丹參
　　沙參　　　酸棗仁　　白芍藥　　竹葉
　　遠志　　　蓮肉　　　龍眼肉
産後腹脹由於隂血虚脾隂虚
　忌破氣寛中　升提發散　消導　吐　下　甘
　苦寒　鹹寒　大熱　溫燥　滯膩
　　諸藥俱見前
　宜益脾隂　補脾　和肝　酸寒　收斂　甘溫
　　白芍藥　　酸棗仁　　人參　　　茯苓
　　石斛　　　橘皮　　　薯蕷　　　五味子
　　木瓜　　　蓮實　　　車前子　　芡實
産後惡心欲嘔或吐由於胃虚
　忌升提發散　濕潤　滯膩　苦寒　生冷　燥熱
　　諸藥俱見前
　宜降氣　補氣　安胃　酸寒　佐以辛溫
　　蘇子　　　枇杷葉　　竹茹　　　人參
　　橘紅　　　麥門冬　　白芍藥　　藿香
　　石斛　　　木瓜　　　白豆蔲　　生薑
　　由於寒倍生薑白豆蔲藿香由於熱倍竹茹去生
　　薑白豆蔲藿香
下乳汁
　　漏蘆　　　狗四足　　猪四足　　麥門冬
　　人參　　　栝樓仁　　土瓜根　　葵子
　　猪胰　　　木通
　　小兒門
痘瘡
　血熱證
　忌溫補　燥熱
　　天靈蓋　　雞冠血　　桑蠧　　　鯪鯉甲
　　人齒　　　官桂　　　附子　　　丁香
　　木香　　　冰片(以上/燥熱)餘忌藥俱見前
　宜涼血　活血　解毒　甘寒　苦寒
　　犀角　　　生地黄　　人中黄　　紫草
　　黄連　　　麥門冬　　牡丹皮　　白芍藥
　　童溺　　　連翹　　　金銀花　　𤣥參
　　貝母　　　蟬蛻　　　鼠黏子
　虚寒證
　忌汗　吐　下　苦寒　酸寒
　　諸藥俱見前
　宜辛甘發散　補氣　溫　瘡密者佐以解毒
　　人參　　　紅鉛　　　黄耆　　　甘草
　　桂枝　　　丁香　　　當歸(胃弱大便不/閉者禁用)
　　蓮肉　　　糯米　　　大棗　　　龍眼肉
　　乾葛　　　木香　　　忍冬藤
痧疹此證多有嘔吐者勿治嘔吐但治痧毒則嘔自止
况嘔中便有發散之義
　忌破氣　溫補　酸斂　燥熱　辛溫　滯膩
　　諸藥俱見前
　宜清熱透肌　辛寒　甘寒　苦寒
　　石膏　　　鼠黏子　　赤檉木(即西/河柳)知母
　　甘草　　　𤣥參　　　麥門冬　　連翹
　　薄荷　　　竹葉　　　黄連　　　黄芩
　　葛根　　　黄檗　　　蟬蛻　　　栝樓根
　　青黛　　　蔗漿　　　貝母　　　如冬月佐
　　之以辛散　荆芥　　　麻黄(去節沫蜜酒炒/只可用一劑)
痧疹者手太隂肺足陽明胃二經之火熱發而為病者
也小兒居多大人亦時有之殆時氣瘟疫之類歟其證
類多欬嗽多啑眼中如淚多泄瀉多痰多熱多渴多煩
悶甚則躁亂咽痛唇焦神昏是其候也治法當以清涼
發散為主藥用辛寒甘寒苦寒以升發之惟忌酸收最
宜辛散誤施溫補禍不旋踵辛散如荆芥西河栁乾葛
石膏鼠黏子麻黄清涼如𤣥參竹葉栝樓根青黛薄荷
甘寒如麥門冬生甘草蔗漿苦寒如黄芩黄連黄檗貝
母連翹隨證輕重制劑大小中病則已毋太過焉
痧疹乃肺胃邪熱所致初發時必欬嗽宜清熱透毒不
得止嗽疹後欬嗽但用貝母苦梗甘草薄荷栝樓根𤣥
參麥門冬以清餘熱消痰壅則自愈慎勿用五味子等
收斂之劑多喘喘者邪熱壅於肺故也慎勿用定喘藥
惟應大劑竹葉石膏湯如西河栁兩許𤣥參薄荷各二
錢如冬天寒甚痧毒鬱於内不得透出者加蜜酒炒麻
黄一劑立止凡熱勢盛者即用白虎湯加西河栁忌用
升麻服之必喘多泄瀉慎勿止瀉惟用黄連乾葛升麻
甘草則瀉自止疹家不忌瀉瀉則陽明之邪熱得解是
亦表裏分消之義也疹後泄瀉及便膿血皆由熱邪内
陷故也大忌止澀惟宜升散仍用升麻甘草乾葛黄連
白芍藥白藊豆便膿血則加滑石末必自愈
疹後牙疳最危外用牡黄牛糞尖煅存性研極細加真
片腦一分研勻吹之内用連翹乾葛荆芥穗升麻𤣥參
黄連甘草生地黄水煎加生犀角汁二三十匙調服緩
則不可救藥
痧後元氣不復脾胃薄弱者宜用白芍藥炙甘草為君
蓮肉山藥白藊豆麥門冬青黛龍眼肉為臣多服必漸
强慎勿輕用參术
痧後生瘡不已餘熱未盡故也宜用金銀花荆芥穗連
翹𤣥參甘草懷生地鼈虱胡麻黄連木通濃煎飲之良
痧疹不宜依證施治惟當治本本者手太隂足陽明二
經之邪熱也解其邪熱則諸證自退矣
嘔吐因傷乳食者
　忌升　苦寒
　　諸藥俱見前
　宜溫中　消導
　　橘皮　　　縮砂蜜　　枳實　　　厚朴
　　穀麥糵　　草果　　　山查　　　紅麴
　　半夏　　　人參
　因寒者
　忌破氣　升　苦寒
　　諸藥俱見前
　宜辛熱　溫中
　　藿香　　　橘皮　　　丁香　　　人參
　　白术　　　生薑　　　半夏　　　白豆蔲
　因暑者
　忌升　破氣　溫熱
　　諸藥俱見前
　宜清暑　補氣　安胃　兼利小便
　　黄連　　　香薷　　　人參　　　木瓜
　　茯苓　　　竹茹　　　石斛　　　橘皮
　　甘草　　　白藊豆　　麥門冬　　白梅
　　滑石　　　木通　　　澤瀉
　有蟲者
　忌升　甘
　　諸藥俱見前
　宜酸斂　佐以苦寒
　　白芍藥　　五味子　　木瓜　　　黄連
　　楝根　　　烏梅　　　㯽榔　　　榧子肉
　　木香　　　使君子　　總之數嘔吐宜安胃久
　　則宜補氣
泄瀉
　總忌破氣　下　滑利　滯膩
　　諸藥俱見前
　因食者
　宜和胃消食
　　橘皮　　　草果　　　紅麴　　　穀麥糵
　　白豆蔲　　白术　　　山查　　　白茯苓
　　肉豆蔲　　縮砂蜜
　因濕者
　宜燥脾　利水
　　二术　　　橘皮　　　木瓜　　　茯苓
　　澤瀉　　　車前子　　石斛　　　黄連
　　薯蕷　　　猪苓　　　升麻　　　葛根
　因暑者
　　前藥中加人參　　　　蓮肉　　　白藊豆
　　總之當補脾胃兼升兼利小便
急驚
　忌補斂　升　燥熱
　　諸藥俱見前
　宜降　清熱　鎮墜　豁痰　和肝
　　丹砂　　　琥珀　　　牛黄　　　天竺黄
　　貝母　　　竹瀝　　　釣藤鈎　　殭蠶
　　茯神　　　犀角　　　金箔　　　膽星
　　真珠　　　全蝎　　　龍腦　　　麝香
　　白檀香
慢驚多因久吐瀉大病後隂陽兩虚而成
　忌破氣　下　升　苦寒　及治急驚藥
　　諸藥俱見前
　宜補脾健胃　和肝益氣　甘溫　酸平　佐以辛
　熱
　　人參　　　黄耆　　　茯苓　　　白芍藥
　　甘草　　　龍眼肉　　酸棗仁　　石菖蒲
　　遠志　　　麥門冬　　茯神　　　冬瓜仁
　　橘紅
疳積
　忌破氣　酸斂　燥熱
　　諸藥俱見前
　宜除疳熱　兼消導　苦寒　甘寒　佐以辛寒辛
　溫
　　胡黄連　　川黄連　　肉豆蔲　　穀麥糵
　　神麴　　　山查　　　木香　　　橘皮
　　白蕪荑　　使君子　　蘆會　　　白术
　　白芙蓉花　五穀蟲　　雷丸　　　青黛
　　厚朴
諸蟲
　忌升　甘
　　諸藥俱見前
　宜殺蟲　酸寒　苦寒　佐以辛寒
　　㯽榔　　　雷丸　　　使君子　　苦楝根
　　錫灰　　　鶴虱　　　盧會　　　芍藥
　　烏梅　　　黄連　　　黄芩　　　牽牛
胎毒
　忌補斂　燥熱　辛溫
　　諸藥俱見前
　宜涼血清熱　解毒　兼發散於外　勿從外治以
　致熱毒内攻
　　生地黄　　𤣥參　　　牡丹皮　　黄檗
　　黄連　　　忍冬藤　　甘草　　　連翹
　　麥門冬　　貝母　　　犀角　　　荆芥
　　鼠黏子　　牛黄
　　外科
癘風
　忌破氣　酸斂　燥熱　下
　　諸藥俱見前
　宜涼血　殺蟲　祛風　苦寒　佐以辛寒　辛平
　　狶薟　　　天門冬　　甘菊花　　生地黄
　　青黛　　　漆葉　　　苦參　　　何首烏
　　鼈虱　　　胡麻仁　　白芷　　　荆芥
　　天麻　　　續斷　　　羌獨活　　半枝蓮
　　白花蛇　　烏梢蛇　　皂角刺
癰疽先後發渴
　忌升　破氣　辛溫　燥熱　吐　下
　　諸藥俱見前
　宜活血　涼血　解毒散結
　　生地黄　　連翹　　　忍冬藤　　白芷
　　白芨　　　白斂　　　茜草　　　紫花地丁
　　夏枯草　　甘菊花　　地榆　　　貝母
　　鼠黏子　　黄檗　　　栝樓根　　乳香
　　没藥　　　芍藥　　　生菉豆　　半枝蓮
　　白藥子　　紅藥子　　黄蠟　　　明礬
　　　已潰者加人參黄耆麥門冬五味子
腫瘍
　忌宜俱同癰疽先後發渴更忌當歸
癰疽毒氣攻心發譫語
　宜以生菉豆粉丹砂乳香為丸服之
潰瘍
　忌閉氣　苦寒　破氣　又忌燥
　　諸藥俱見前
　宜補氣血　甘　酸溫　佐以解毒
　　人參　　　紅鉛　　　胎骨　　　黄耆
　　當歸　　　地黄　　　芍藥　　　甘草
　　白芨　　　　白斂　　忍冬藤　　甘菊花
　　貝母　　　薯蕷　　　大棗　　　五味子
　　麥門冬
　散毒(外傅/)
　　雄黄　　　雌黄　　　粉錫　　　礬石
　　龍腦香　　松脂　　　地榆　　　水銀粉
　　鐵鏽　　　白芨　　　白斂　　　漏蘆
　　檗木　　　青葙子　　楝實　　　䕡茹
　　石灰　　　鐵漿　　　苦參　　　菖蒲
　　槲皮　　　葵根　　　栁華　　　五加皮
　　梓葉　　　苧根　　　紫草　　　馬鞭草
　　艾(灸/)
　止痛排膿(外傅/)
　　白芨　　　白斂　　　大黄　　　乳香
　　没藥　　　丹砂　　　紅藥子　　龍腦
　　金華　　　白藥子　　麥飯石　　米醋
　　蜜
　去瘀肉(外傅/)
　　巴豆膏　　輕粉　　　粉霜　　　烏梅肉灰
　蝕膿(外傅/)
　　蛀竹屑　　䕡茹　　　雄黄　　　白芷
　　大黄　　　巴豆　　　地榆　　　枯礬
　長肉收口(外傅/)
　　仙人杖(燒油/)人參　　　金華　　　白蠟
　　黄蠟　　　血竭　　　蛀竹屑　　枯礬末
　　黄芩末　　珠末　　　象牙末　　鉛丹
　　紅粉霜　　胡粉　　　芝麻油　　猪蹄湯
疔瘡
　忌補斂　溫熱
　　諸藥俱見前
　宜涼血活血　解毒　祛風　汗　下
　　生甘草　　辟虺雷　　茜草　　　生地黄
　　貝母　　　紫花地丁　白藥子　　大黄
　　金銀花　　蒼耳草　　連翹　　　夏枯草
　　鼠黏子　　礬石(以上/内)　半枝蓮　　牛黄
　　蟾酥　　　紅藥子　　白芨　　　白斂(以上/内外)
　　龍腦　　　鐵鏽　　　桑磠　　　銅青
　　雄黄(以上/外)
瘰癧(馬刀/瘡附)同屬少陽膽經治法亦同
　忌補氣　辛熱　酸斂
　　諸藥俱見前
　宜清熱散結　和肝涼膽　苦寒　甘寒　鹹寒
　佐以辛寒
　　連翹　　　𤣥參　　　忍冬藤　　紫背天葵
　　乳香　　　麝香　　　夏枯草　　鼠黏子
　　貝母　　　天明精　　没藥　　　薄荷
　　肥皂莢　　皂角子　　何首烏　　柴胡
　　黄芩　　　甘草　　　昆布　　　牡蠣
　　鼈甲　　　栝樓根　　惡實　　　漏蘆
　　守宫(煅/)　　猫頭　　　天荷葉　　映山紅
　　海藻　　　海蛤　　　蘇合油　　雄黄
　　礬石　　　斑猫　　　蟾酥　　　鼈虱胡麻
　　囘燕窩泥
癭瘤
　忌宜俱同瘰癧兼宜　　　薜荔　　　半夏
　　文蛤　　　南星　　　通草　　　生薑
痔(有内外/二證)
　忌破氣　降　燥熱　辛溫
　　諸藥俱見前
　宜涼血　活血　除大腸熱　兼升　去血過多者
　宜補血　甘寒　苦寒　酸寒　佐以辛寒
　　生地黄　　五倍子　　黄連　　　黄芩
　　白芍藥　　地榆　　　蝟皮　　　大小薊
　　黄檗　　　側柏葉　　槐實　　　皂莢灰
　　熊膽　　　升麻　　　鼈甲　　　紅藍花
　　龍腦香　　茜草　　　黄耆　　　赤石脂
　　猪懸蹄　　蛇蛻　　　榧實　　　白礬
　　金銀花　　青黛　　　象牙末　　蛀竹屑
　　牛角䚡　　白蠟
通腸漏
　忌破氣　下　發散　溫燥　辛熱
　　諸藥俱見前
　宜涼血　清利濕熱　解毒　消漏管　補氣血
　長肉
　　槐實　　　黄連　　　黄芩　　　青黛
　　地榆　　　白芨　　　忍冬藤　　半枝蓮
　　生地黄(以上涼/血解毒)　　　　猪懸蹄　　黄牛角䚡
　　刺蝟皮　　蛀竹屑　　明礬　　　金頭蜈蚣
　　(以上消/漏管)　　黄耆　　　熟地黄　　當歸
　　人參　　　白芍藥　　五味子　　牛膝
　　山藥　　　枯礬　　　黄蠟　　　白蠟
　　麻皮灰　　鉛華　　　月經布　　没食子
　　(以上補氣/血長肉)　天明精　　地骨皮(俱要/鮮者)皮硝
　　文蛤(以上煎濃/湯熏洗)
乳巖乳癰内外吹
　忌補氣　升　溫補　辛熱　燥　酸斂
　　諸藥俱見前
　宜散結氣　和肝　涼血活血　清熱解毒
　　貝母　　　橘葉　　　連翹　　　栝樓根
　　山慈菇　　山豆根　　蒲公英　　紫花地丁
　　黄連　　　甘草　　　柴胡　　　白芷
　　青皮　　　橘皮　　　牡鼠糞　　王不留行
　　乳香　　　没藥　　　漏蘆　　　夏枯草
　　忍冬藤　　栝樓仁　　頭垢　　　人爪
　　鯪鯉甲　　半枝蓮　　茜根
隂蝕(即下部/􁥥瘡)
　忌同乳巖
　宜涼血活血　除熱散毒　苦寒　辛寒
　　青黛　　　茜草　　　苦參　　　鮮地骨皮
　　黄檗　　　小薊　　　艾葉　　　馬鞭草
　　木瓜　　　牛膝　　　木通　　　全蝎(外/)
　　蛇床子(外/)　橄欖核(外/)　蛀竹屑(外/)　猪脊髓(外/)
　　青葙子(外/)　膩粉(外/)　　官粉(外/)　　杏仁(外/)
　　珠末(外/)　　皂角末(外/)　鉛丹(外/)　　象牙末(外/)
　　龍腦香(外/)　白殭蠶(外/)　粉霜(外/)　　煙膏(外/)
　　天靈蓋(外/)　滴乳石(外/)　白蠟(外/)
金瘡
　忌破氣　閉氣　升散　酸斂　苦寒　冷利　燥
　酸寒
　　諸藥俱見前
　宜止血　和血　涼血　甘溫　甘寒　佐以辛溫
　　地黄　　　􁖉蟲　　　當歸　　　續斷
　　牛膝　　　甘草　　　麥門冬　　地榆
　　半夏　　　茜草　　　白膠　　　杜仲
　　芎藭　　　乳香　　　没藥　　　艾葉
　　水楊花　　釣樟根　　黄荆子(炒黑/)王不留行
　　古錢　　　自然銅　　狗頭骨　　黄麻皮灰
　　蘆竹籜　　韭　　　　大小薊(内/外)　劉寄奴(内/外)
　　花蕋石(内/外)　騏驎竭(内/外)　古石灰(外/)　白蠟(外/)
　　降香(外/)　　海螵蛸(外/)　桑柴灰(外/)　人骨灰(外/)
　　紫檀末(外/)　三七(外/)
破傷風
　忌同金瘡
　宜同金瘡佐以祛風藥如白芷荆芥防風柴胡之屬
跌撲傷損
　忌同金瘡
　宜同金瘡有瘀血停滯者宜加行血藥如桃仁紅花
　蘇木自然銅􁖉蟲千年灰古文錢之屬
踒折挫閃
　忌宜俱同金瘡跌撲
火灼
　忌燥熱　及寒物塗罨
　　井泥　　　冰　　　　涼水　　　芭蕉根
　　醋(以上寒/物塗罨)餘忌藥俱見前
　宜拔散火毒　辛散　潤　甘寒　辛寒　苦寒
　　柴胡　　　葛根　　　甘草　　　升麻
　　黄連　　　麥門冬　　連翹　　　栝樓根
　　石膏　　　黄檗　　　雞子油　　柏白皮
　　生胡麻　　食鹽　　　豆醬　　　黄芩
　　地榆　　　山梔
　　外用好酒滿浸傷處溫即易之如遍體被傷用酒
　　滿浸時時易之即不死一方用蜜水潤之一方石
　　灰水和生芝麻油敷治已爛臭甚者神驗一方用
　　黏米炒黑為末將菜汁調敷神效
漆瘡
　宜蟹　　　　茱萸皮　　雞子白　　杉材
　　石蟹　　　漆姑草　　韭菜(炒熱/罨上)　井中苔萍
　
　
　神農本草經疏卷二
欽定四庫全書
　神農本草經疏卷三
　　　　　　　　　　　　明　繆希雍　撰
　玉石部上品
　　總七十三種今疏其要者一十四種
　　　丹砂　　　　雲母　　　　石鍾乳
　　　礬石　　　　芒硝　　　　朴硝
　　　𤣥明粉　　　滑石　　　　空青
　　　紫石英　　　赤石脂　　　無名異
　　　緑礬　　　　鐵鏽
丹砂味甘微寒無毒主身體五藏百病養精神安魂魄
益氣明目通血脉止煩滿消渴益精神悦澤人面殺精
魅邪惡鬼除中惡腹痛毒氣疥瘻諸瘡乆服通神明不
老輕身神仙能化為汞作末名真朱光色如雲母可析
者良(惡磁石/畏鹹水)
　疏○丹砂本稟地二之火氣以生而兼得乎天七之
　氣以成色赤法火中含水液為龍為汞亦曰陰精七
　為陽火之少故味甘微寒而無毒葢指生砂而言也
　藥性論云丹砂君為清鎮少陰君火之上藥辟除鬼
　魅百邪之神物安定神明則精氣自固火不妄炎則
　金木得平而魂魄自定氣力自倍五臟皆安則精華
　上發故明目心主血脉心火寜謐則陰分無熱而血
　脉自通煩滿自止消渇自除矣殺精魅邪惡鬼除中
　惡腹痛者陽明神物故應辟除不祥消散陰惡殺厲
　之氣也乆服通神明不老者古之真人飛丹煉石引
　納清和配以金鉛按之法象自能合丹道而成變化
　也青霞子及太清服煉靈砂法云能重能輕能暗能
　明能黒能白能神能靈一斛人擎力難舉升萬斤遇
　火輕速上騰鬼神尋求莫知所在先稟氣於甲受氣
　於丙出胎見壬結魄成庚増光歸戊陰陽升降各本
　其原非虚語矣
　　主治叅互
　丹砂研飛極細令狀如飛塵以甘草生地黄濃煎調
　分許與兒初生時服之能止胎驚解胎毒　同真珠
　琥珀金箔牛黄生犀角天竺黄滑石末治小兒急驚
　有神　入六一散治暑氣伏於心經神昏口渇及泄
　㵼如火熱　入補心丹鎮心神定魂魄　入乳香托
　裏散散癰疽熱毒發熱疼痛及毒氣攻心發譫語
　　簡誤
　丹砂為八石之主故列石部之首體中含汞汞味本
　辛故能殺蟲殺精魅宜乎藥性論謂其有大毒若經
　伏火及一切烹煉則毒等砒磠服之必斃自唐以來
　上而人主下而縉紳曽餌斯藥鮮克免者戒之戒之
雲母味甘平無毒主身皮死肌中風寒熱如在車船上
除邪氣安五藏益子精明目下氣堅肌續絶補中療五
勞七傷虚損少氣止痢乆服輕身延年悦澤不老耐寒
暑志髙神仙一名雲珠色多赤一名雲華五色具一名
雲英色多青一名雲液色多白一名雲砂色青黄一名
磷石色正白(澤㵼為之使忌羊/血用礬石則柔爛)
　疏○雲母本經載其味甘氣平詳其主治亦應有温
　韓保昇曰雲母色白而主肺此石藥中温良之品也
　以其法金故主身皮死肌及中風寒熱如在車船上
　甘能緩温能和故除邪氣石性鎮墜能使火下火下
　則水上是既濟之象也故安五臟益子精明目乆服
　輕身延年别録主下氣堅肌續絶補中療五勞七傷
　虚損少氣乆服悦澤不老耐寒暑志髙神仙皆此意
　也其曰止痢者乆痢則腸胃俱虚甘温足以回其虚
　下墜足以去其積故亦主之也
　　主治叅互
　雲母得鉛丹熬成膏可貼一切癰疽瘡毒和以昇丹
　細末更著竒效　經騐方云青城山丈人觀主康道
　豐治百病雲母粉方用雲母一斤析開揉入大瓶内
　築實封固以十斤頂火煅赤取出却拌香茐紫連翹
　草二件合搗如泥後以夾絹袋盛於大水盆内搖取
　粉餘滓未盡再添草藥重搗取粉以木盆一面貯灰
　於灰上印一淺坑鋪紙傾粉在内候乾焙之以面糊
　丸梧子大遇有疾者服之無不效知成都府辛諫議
　曽患大風衆醫不愈道豐進此服之神驗　千金方
　服食雲母法上白雲母二十斤薄劈以露水八斗作
　湯分半淘淨二次又作二斗湯納芒硝十斤木器中
　浸二十日取出絹袋盛懸屋上勿見風日令燥以鹿
　皮為囊揉之從旦至午篩滓復揉得好粉二十斤攪
　糊入竹筒内薄削封口漆固北垣南下入地六尺覆
　土春夏四十日秋冬三十日出之當成水若洞洞不
　消更埋三十日此水能治萬病及勞氣風疼每以温
　水一合和服之日三服十日小便當變黄二十日腹
　中寒澼消三十日齲齒更生四十日不畏風寒五十
　日諸病皆愈顔色日少長生神仙　深師方治痰飲
　頭痛往來寒熱雲母粉二兩鍊過常山一兩為末每
　服方寸匕湯服取吐忌生葱生菜　仲景金匱方治
　牝瘧多寒雲母燒二日夜龍骨蜀漆燒去腥等分為
　未發前漿水服半錢　千金方治赤白乆痢積年不
　愈飲調雲母粉方寸匕服神效　又方治婦人帶下
　水和雲母粉方寸匕服神效　積徳堂方治婦人難
　産經日不生雲母粉半兩温酒調服入口即産不順
　者即順萬不失一陸氏云此是何徳揚方也已救三
　五十人　千金方治風疹遍身百計不愈煅雲母粉
　清水調服二錢良　又方治一切惡瘡用雲母粉傅
　之　聖惠方治火瘡敗壊雲母粉和生羊髓傅之
　事林廣記治金瘡出血雲母粉敷之絶妙　千金翼
　治風熱汗出水和雲母粉服三錢不過再服立愈
　　簡誤
　雲母性雖甘平終屬石種與臟腑氣血實非同類秖
　宜用以治病取效若夫益精明目輕身延年耐寒暑
　志髙神仙皆必不然之論也姑俟世人試過乃敢信
　耳
石鍾乳味甘温無毒主欬逆上氣明目益精安五臟通
百節利九竅下乳汁益氣補虚損療脚弱疼冷下焦傷
竭強陰乆服延年益壽好顔色不老令人有子不煉服
之令人淋(蛇床為之使惡牡/丹𤣥參紫石英)
　疏○石鍾乳稟石之氣而生本經謂其味甘氣温無
　毒呉普曰神農辛斯言近之甄權以為有大毒或是
　經火之故應云味甘辛氣大温其性得火則有大毒
　乃為得之其主欬逆上氣者以氣虚則不得歸元發
　為斯證乳性温而鎮墜使氣得歸元則病自愈故能
　主之也通百節利九竅下乳汁者辛温之力也療脚
　弱疼冷者亦是陽氣下行之驗也甄權主寒𠻳通聲
　者辛以散邪結温以袪寒氣故也其他種種補益之
　説當是前人好事者溢美之辭夷考其性恐無是理
　未足信也
　　主治叅互
　石鍾乳得牛黄白臘象牙末真珠乳香没藥樺皮灰
　龜板灰俱存性細研枯白礬蛀竹屑紅鉛治廣瘡結
　毒爛壊鼻梁及陰蝕陽物有神　孫真人千金翼鍾
　乳煎治風虚勞損腰脚無力補益强壯用鍾乳粉煉
　成者三兩以夾絹袋盛之牛乳一大升煎減三之一
　去袋飲乳分二服日一作不吐不利虚冷人微溏無
　所苦一袋可煑三十度力盡别作袋每煎訖須濯淨
　令通氣其滓和麫煨雞子食之此崔尚書方也　宣
　明方治一切勞𠻳胸膈痞滿焚香透膈散用鵝管石
　雄黄佛耳草款冬花等分為末每用一錢安香爐上
　焚之以筒吸煙入喉中日二次　聖濟録治肺虚喘
　急連綿不息生鍾乳粉光明者五錢蠟三兩化和飯
　甑内蒸熟研丸如梧子大每水下一丸　外臺秘要
　治乳汁不通氣少血衰脉澀不行故少乳煉成鍾乳
　粉二錢濃煎漏蘆湯調下或通草等分為末米飲服
　方寸匕日三服
　　簡誤
　石鍾乳辛温若加火煅有毒無疑縱治虚寒尚須審
　察况病涉温熱者耶世人病陰虚有熱者十之九陽
　虚内寒者百之一是以自唐迄今因服鍾乳而發病
　者不可勝紀服之而獲效得力者不聞一二其於事
　理可以燭照經曰石藥之性悍味斯言也則其大畧
　可槩見已慎毋輕信方士之言致蹈前人覆轍尊生
　之士宜安常處順以道理自持脩短有命無惑乎長
　年之説庶不為其所誤矣
礬石味酸寒無毒主寒熱洩痢白沃陰蝕惡瘡目痛堅
骨齒除固熱在骨髓去鼻中息肉煉餌服之輕身不老
増年岐伯云乆服傷人骨能使鐵為銅生河西山谷及
隴西武都石門(甘草為之使惡/牡蠣畏麻黄)
　疏○礬石味酸氣寒而無毒其性燥急收澀解毒除
　熱墜濁葢寒熱洩痢皆溼熱所為婦人白沃多由虚
　脱澀以止脱故也陰蝕惡瘡亦縁溼火目痛多由風
　熱除固熱在骨髓堅齒者髓為熱所刼則空故骨痿
　而齒浮礬性入骨除熱故亦主之去鼻去息肉者消
　毒除熱燥溼之功也
　　主治叅互
　礬石即白礬得巴豆同煅令枯取礬研末以鵝翎管
　吹入喉中流出熱涎立解喉痺其證俗呼為纏喉風
　是也　皮膚疥癬膿窠坐板肥疳等瘡皆資其用各
　合所宜以施之　得硫黄雄黄白附子海金沙蜜陀
　僧擦汗斑殊效一年者去皮一次十年者去皮十次
　擦後坐卧勿當風勿行房搖扇　制半夏能散溼痰
　及食積痰兼除五飲　同芒硝可燒水銀成粉治一
　切瘡中有蟲　得黄蠟和丸名蠟礬丸治一切腫毒
　有神凡治癰疽當服之以䕶膜膜茍不破雖劇必瘥
　　陳師古方中風痰厥四肢不收氣閉膈塞者白礬
　一兩牙皂角五錢為末每服一錢温水調下吐痰為
　度　簡要濟衆方牙齒腫痛白礬一兩燒灰大露蜂
　房一兩微炙每二錢水煎含漱去涎　千金方鼻中
　息肉用明礬一兩蓖麻仁七粒鹽梅肉五個麝香一
　字搗丸綿裹塞之化水自下也　夏子益竒疾方發
　斑怪證有人眼赤鼻張大喘渾身出斑毛髮如銅鐵
　乃熱毒氣結於下焦也白礬滑石各一兩為末水三
　碗煎減半不住服盡即安　永類鈐方爛弦風眼白
　礬煅一兩銅青三錢研末湯泡澄清㸃洗　千金方
　脚氣衝心白礬三兩水一斗五升煎沸浸洗　張仲
　景金匱方女勞黄疸日晡發熱而反惡寒膀胱急少
　腹滿目盡黄額上黒足下熱因作黒疸其腹脹如水
　狀大便必黒時溏此女勞之病非水也自大勞大熱
　交接後入水所致腹滿者難治用礬石燒消石熬黄
　等分為散以大麥粥汁和服方寸匕日三服病從大
　小便去　又金匱方婦人白沃經水不利子臟堅癖
　中有乾血下白物用礬石燒杏仁一分研勻蜜丸棗
　核大納入腸中日一易之　千金翼婦人陰脱作痒
　礬石燒研空心酒服方寸匕日三　劉禹錫傳信方
　蛇咬蝎螫燒刀矛頭令赤置白礬於上汁出熱滴之
　立瘥此神驗之方也
　　簡誤
　白礬本經主寒熱洩痢此葢指洩痢乆不止虚脱滑
　洩因發寒熱礬性過澀澀以止脱故能主之假令溼
　熱方熾積滯正多誤用收澀為害不一慎之婦人白
　沃多由虚脱故用收澀以固其標終非探本之治目
　痛不由弩肉及有外障亦非所宜除固熱在骨髓僅
　可資其引導若謂其獨用反有損也礬性燥急而能
　刼水故不利齒骨齒者骨之餘故也岐伯云乆服傷
　人骨故凡陰虚内熱火熾水涸發為咽喉痛者不宜
　含此目痛由陰虚血熱者亦不宜用刼水損骨之藥
　豈可煉服輕身不老増年徒虚語耳
芒硝味辛苦大寒主五藏積聚乆熱胃閉除邪氣破留
血腹中痰實結搏通經脈利大小便及月水破五淋推
陳致新生於朴硝
　疏○芒硝稟天地至陰極寒之氣所生故味苦辛性
　大寒乃太陰之精以消物為性故能消五金八石况
　乎五臟之積聚其能比之金石之堅哉乆熱即是邪
　熱傷寒熱邪結中焦或停飲食則胃脹閉少少投之
　可立蕩除除邪氣者寒能除熱故也破留血者鹹能
　軟堅辛能散結也邪熱盛則經脈閉熱淫於内治以
　鹹寒結散熱除則經脈自通二便自利月水復故五
　淋中惟石淋膏淋為膠結難解病由於積熱非得辛
　苦大寒之藥以推蕩消散之不能除也推陳致新總
　述其體用之功耳由朴硝再煎而成故曰生於朴硝
　　主治叅互
　入仲景大承氣湯治傷寒七八日後邪結下焦少腹
　按之堅痛下之愈　又治傷寒邪熱失汗蓄血少腹
　或先因内傷留血下焦入桃仁承氣湯下之愈　千
　金方療漆瘡用湯漬芒硝令濃塗之如乾即易之
　子母秘録治小兒赤遊行於體上下至心即死以芒
　硝納湯中取濃汁以拭丹上　百一選方治療關格
　大小便不通脹滿欲死兩三日則殺人以芒硝三兩
　紙裹三四重炭火燒之令内一升湯中盡服當先飲
　湯一升已吐出乃服之　孫真人食忌主眼有翳取
　芒硝一大兩置銅器中急火上煉之放冷後以生絹
　細羅㸃眼角中每夜欲卧時一度㸃妙　姚和衆方
　治小兒重舌馬牙硝塗於舌上下三日效　簡要濟
　衆方治小兒鵝口用馬牙硝擦舌上日五度效　梅
　師方治火焰丹毒水調芒硝末塗之　信效方治死
　胎不下用芒硝末二錢童便温服　三因方治風熱
　喉痺及纏喉風玉鑰匙用焰硝一兩半白殭蠶一錢
　白硼砂半兩腦子一字研勻取少許數數吹之　普
　濟方治重舌鵝口用竹瀝同焰硝㸃之
朴硝味苦辛寒大寒無毒主百病除寒熱邪氣逐六腑
積聚結固留癖胃中食飲熱結破留血閉絶停痰痞滿
推陳致新能化七十二種石煉餌服之輕身神仙煉之
白如銀能寒能熱能滑能澀能辛能苦能鹹能酸入地
千嵗不變色青白者佳黄者傷人赤者殺人
　疏○朴硝乃初次煎成者其氣味烈於芒硝主治皆
　同總為除邪熱逐六腑積聚結固留癖胃中食飲停
　滯因邪熱結停痰痞滿破留血閉絶之要藥與芒硝
　功用曽無少别文具芒硝條下兹不復疏
　　主治叅互
　聖惠方治時氣頭痛不止用朴硝二兩搗羅為散用
　生油調塗於頂上　又方治乳石發動煩悶及諸風
　熱用朴硝煉成者半兩細研如粉每服以蜜水調下
　一錢匕日三四服　簡要濟衆治小便不通膀胱熱
　白花散朴硝不以多少研為末每服二錢匕温茴香
　酒調下無時服　入紫雪療傷寒温疫温瘧一切積
　熱煩熱狂呼叫走瘴疫毒癘卒死脚氣五尸五注心
　腹諸疾㽲刺切痛解諸熱毒邪熱發黄蠱毒鬼魅野
　道熱毒小兒驚癎百病黄金一百兩石膏寒水石磁
　石滑石各三斤搗碎水一斛煑四斗去滓入犀角屑
　羚羊角屑青木香沈香各五兩𤣥參洗焙升麻各一
　斤炙甘草八兩丁香一兩入前汁中煑取一斗五升
　去滓入煉朴硝十斤消石三十二兩於藥汁中微火
　煎之用柳木不住攪至水氣欲盡傾水盆中待欲凝
　入麝香一兩二錢半硃砂末三兩攪勻收之每服一
　二錢涼水服臨時加減甚者一兩　碧雪治一切積
　熱天行時疾發狂昏憒或咽喉腫塞口舌生瘡心中
　煩躁或大小便不通胃火諸病朴硝芒硝馬牙硝硝
　石石膏水飛寒水石水飛各一斤以甘草一斤煎水
　五升入諸藥同煎不住水攪令消鎔得所入青黛一
　斤和勻傾盆内經宿結成雪為末每含嚥或吹之或
　水調服二三錢欲通利則熱水服一兩　劉禹錫傳
　信方治熱壅甘露飲涼胸膈驅積滯芒硝末一大斤
　用蜜十二兩和勻入新竹筒内半筒已上即止不得
　令滿却入炊甑中令有藥處在飯内其虚處出在上
　蒸之候飯熟取出綿濾入磁缽内竹箆攪勻勿停手
　待凝取入磁盒每卧時含半匙漸漸嚥之如要通利
　即多服之　簡便方治赤眼腫痛朴硝置豆腐上蒸
　化取汁收㸃　外臺秘要治喉痺腫痛用朴硝一兩
　細細含嚥立效或加丹砂一錢氣塞不通加生甘草
　二錢半吹之　孫真人方治口舌生瘡用朴硝含之
　良　夏子益竒疾方灸瘡飛蝶因艾灸火瘡痂退落
　瘡内鮮肉片子飛如蝶狀騰空飛去痛不可言是血
　肉俱熱怪病也用朴硝大黄各半兩為末水調下微
　利即愈　史記倉公傳云菑川王美人懐子不乳來
　召淳于意意往飲以莨菪藥一撮以酒飲之旋乳意
　復診其脈躁躁者有餘病即飲以消石一劑出血豆
　比五六枚而安此去蓄血之驗也　炮炙論治頭痛
　欲死用消石末吹鼻中即愈　聖惠方治赤眼腫痛
　用消石末臨卧時以銅筯㸃黍米大入目眥至旦以
　鹽水洗去之
𤣥明粉味辛甘性冷無毒治心熱煩躁并五藏宿滯癥
結明目退膈上虚熱消腫毒此即朴硝煉成者
　疏○𤣥明粉即芒硝投滾湯沸化夜置氷霜之下結
　起在水面上者用白萊菔切片煑汁投硝以結起多
　次者為上其色瑩白其味辛鹹沈而降陰也入手少
　陰足厥陰陽明經其治邪熱在心煩躁者經曰熱淫
　於内治以鹹寒佐之以苦并主五臟宿滯癥結者即
　燥糞結痰瘀血宿食之謂辛能散結鹹能軟堅兼能
　潤下苦能下洩故主之也目為血熱所侵必赤腫作
　痛異常硝性峻利加以苦辛鹹寒之極故能散熱結
　逐熱血目病既去必自明矣退膈上虚熱者當作實
　熱邪解心涼故熱退也消腫毒者即軟堅散結之功
　也
　　主治叅互
　集簡方熱厥氣痛𤣥明粉三錢熱童便調下　傷寒
　藴要傷寒發狂𤣥明粉二錢朱砂一錢末之冷水服
　　聖濟總録鼻血不止𤣥明粉二錢水服
　　簡誤
　硝者消也五金八石其堅莫比惟硝能銷之茍非大
　辛至鹹極苦最烈之味其能消化之乎消石朴硝一
　經澄煉便名芒硝馬牙硝風化硝甜硝若經煅過即
　名𤣥明粉究其功用無堅不磨無結不散無熱不蕩
　無積不推可謂直往無前物無留礙之性也别録謂
　煉餌服之輕身神仙失其本矣故仲景於諸承氣湯
　用之非邪結下焦堅實不可按者不用恐其誤伐下
　焦真陰故也病不由於邪熱深固閉結難通斷不可
　輕投至於血涸津枯以致大腸燥結陰虚精乏以致
　大熱骨蒸火炎於上以致頭痛目昏口渇耳聾咽痛
　吐血衂血咳嗽痰壅虚極類實等證切戒勿施庶免
　虚虚之咎而無悔不可追之大錯也至如唐𤣥宗所
　召道士劉𤣥真謂服𤣥明粉遂無病長生中所載有
　益精壯氣助陽補陰不拘丈夫婦人幼稚襁褓不問
　四時冷熱俱治之説迺是荒唐不經之語不識本草
　何縁載入豈歴代董脩儒臣本不知醫俱廣異聞未
　暇覈實而誤收之耶正所謂盡信書則不如無書也
滑石味甘寒大寒無毒主身熱洩澼女子乳難癃閉利
小便蕩胃中積聚寒熱益精氣通九竅六府津液去留
結止渇令人利中乆服輕身耐饑長年(石韋為之/使惡曽青)
　疏○滑石石中之得冲氣者也故味甘淡氣寒而無
　毒入足太陽膀胱經亦兼入足陽明手少陰太陽陽
　明經用質之藥也滑以利諸竅通壅滯下垢膩甘以
　和胃氣寒以散積熱甘寒滑利以合其用是為袪暑
　散熱利水除溼消積滯利下竅之要藥本經用以主
　身熱洩澼女子乳難蕩胃中積聚寒熱者解足陽明
　胃家之熱也利小便癃閉者通膀胱利陰竅也其曰
　益精氣乆服輕身耐饑長年此則必無是理矣别録
　通九竅津液去留結止渴令人利中者溼熱解則胃
　氣和而津液自生下竅通則諸壅自洩也丹溪用以
　燥溼分水道實大腸化食毒行積滯逐瘀血解燥渇
　補脾胃降心火偏主石淋皆此意耳
　　主治叅互
　和甘草為益元散又名天水散六一散太白散解中
　暑傷寒疫癘并汗後遺熱勞復諸疾兼解兩感傷寒
　百藥酒食邪熱毒煩滿短氣腹脹悶痛淋閟澀痛療
　身熱嘔吐洩㵼腸澼下痢赤白除煩熱胸中積聚寒
　熱止消渇蓄水婦人催生下乳治吹乳乳癰牙瘡齒
　疳此藥大養脾胃之氣通九竅六腑去留結通經脈
　消水穀安魂定魄乃神驗之仙藥也劉河間傷寒直
　格本方白滑石水飛過六兩粉甘草一兩為末每服
　三錢蜜少許温水調下實熱則用新汲水下解利則
　葱豉湯下通乳用猪肉麫湯調下催生用香油漿水
　調下凡難産或死胎不下皆由風熱燥澀結滯𦂳斂
　不能舒緩故也此藥力至則結滯頓開而瘥矣如用
　以治痢照雷公炮製用牡丹皮同煑過加丹砂水飛
　細末每兩一錢名辰砂六一散治心經伏暑下痢純
　血煩躁口渇神昏不爽　聖惠方治膈上煩熱多渇
　利九竅滑石二兩搗水三大盞煎二盞去滓入粳米
　煑粥食　千金方治女勞黄疸日晡發熱惡寒少腹
　急大便溏黒額黒滑石石膏等分研末大麥汁服方
　寸匕日三小便大利愈腹滿者難治　聖惠方治乳
　石發動煩熱煩渇滑石粉半兩水一盞絞白汁頓服
　　廣利方氣壅關格不通小便淋結臍下妨悶兼痛
　滑石粉水調服一兩　楊氏産乳小便不通滑石末
　一升車前汁和塗臍之四畔方四寸乾即易之冬月
　水和　聖惠方治婦人轉胞因過忍小便而致滑石
　末葱湯服二錢　普濟方伏暑水泄白龍丸滑石火
　煅過一兩硫黄四錢為末麫糊丸菉豆大每用淡薑
　湯隨大小服　又方治伏暑或吐或㵼或瘧小便赤
　煩渴玉液散用桂府滑石燒四兩藿香一錢丁香一
　錢為末米湯服二錢亦治霍亂　王氏痘疹方治痘
　瘡狂亂循衣摸床大渇引飲用益元散一兩加朱砂
　飛過二錢氷片三分麝香一分用燈心湯調二三錢
　服　普濟方治風毒熱瘡遍身出黄水桂府滑石末
　傅之次日愈先以虎杖豌豆甘草等分煎湯洗後乃
　搽　集簡方治脚指縫爛滑石一兩石膏煅半兩枯
　礬少許研摻之　夏子益竒疾方載白礬石條内
　　簡誤
　滑石本利竅去溼消暑除熱逐積下水之藥若病人
　因陰精不足内熱以致小水短少赤澀或不利煩渇
　身熱由於陰虚火熾水涸者皆禁用脾腎俱虚者雖
　作泄勿服
空青味甘酸寒大寒無毒主青盲耳聾明目利九竅通
血脈養精神益肝氣療目赤痛去膚翳止淚出利水道
下乳汁通關節破堅積乆服輕身延年不老令人不忘
志髙神仙能化銅鐵鉛錫作金生益州山谷及越巂山
有銅處銅精熏則生空青其腹中空三月中旬採亦無
時
　疏○空青感銅之精氣而結其味甘酸其氣大寒無
　毒可知已色青法木故入肝而主目盲目者肝之竅
　瞳子神光屬腎肝腎虚則内熱怒則火起於肝故生
　内外障翳此目病所由成也甘寒能除積熱兼之以
　酸則火自斂而降矣熱退則障自消目自明耳者腎
　之竅水涸火炎故耳聾腎家熱解則火息水生而聴
　復聰矣九竅不利無非火壅肝家有火則血熱氣逆
　故血脈不通涼肝除熱則精氣自益陰足火清則竅
　自利而血脈自通精神自長矣目赤痛膚翳淚出皆
　肝氣不足之候益肝氣則諸症自除矣其曰利水道
　下乳汁通關節破堅積者皆以熱除則氣血和平陰
　氣自復五臟清寜則諸證自解聖藥神功於斯顯矣
　　主治叅互
　空青得真珠貝子珊瑚石決明㸃目中内外障翳有
　神　千金方眼目昏>昏>不明空青少許漬露一宿㸃
　　聖濟總録膚翳昏暗空青二錢㽔仁去皮一兩片
　腦三錢細研日㸃明目去翳障　上珍之藥一時難
　搆明目外無别用故不著簡誤
紫石英味甘辛温無毒主心腹欬逆邪氣補不足女子
風寒在子宫絶孕十年無子療上氣心腹痛寒熱邪氣
結氣補心氣不足定驚悸安魂魄填下焦止消渇除胃
中乆寒散癰腫令人悦澤乆服温中輕身延年
　疏○紫石英稟土中之陽氣以生本經味甘氣温無
　毒别録加辛雷公言大温獨李當之言大寒者是昧
　其性矣味厚於氣陽中之陰降也入手少陰手厥陰
　足厥陰經少陰主心屬陽而本熱虚則陽氣衰而寒
　邪得以乘之或為上氣欬逆或為氣結寒熱心腹痛
　此藥温能除寒甘能補中中氣足心得補諸證無不
　瘳矣驚悸屬心虚魂魄不安亦由心君怯弱無以鎮
　壓諸經兹得鎮墜之力而心君有以鎮攝即重以去
　怯之義也其主女子風寒在子宫絶孕無子者葢女
　子繫胎於腎及心胞絡皆陰臟也虚則風寒乘之而
　不孕非得温煖之氣則無以袪風寒而資化育之妙
　此藥填下焦走腎及心包絡辛温能散風寒邪氣故
　為女人煖子宫之要藥補中氣益心肝通血脈鎮墜
　虚火使之歸元故又能止消渇散癰腫令人悦澤及
　乆服輕身延年也凡入丸散用火煅醋淬七次碾末
　水飛過曬乾入藥
　　主治叅互
　同白薇艾葉白膠當歸山茱萸川芎香附治女人子
　宫虚寒絶孕無子　張文仲備急方虚勞驚悸補虚
　止驚令人能食紫石英五兩打如豆大水淘一遍以
　水一斗煑取三升細細服　仲景金匱方治風熱瘈
　瘲及驚癎風引湯紫石英白石英寒水石石膏乾薑
　大黄龍齒牡蠣甘草滑石等分㕮咀水一升煎去三
　分食後温呷無不效者
　　簡誤
　紫石英其性鎮而重其氣煖而補故心神不安肝血
　不足及女子血海虚寒不孕者誠為要藥然而止可
　暫用不宜乆服凡係石類皆然不獨石英一物也婦
　人絶孕由於陰虚火旺不能攝受精氣者忌用
赤石脂味甘酸辛大温無毒主養心氣明目益精療腹
痛洩澼下痢赤白小便利及癰疽瘡痔女子崩中漏下
産難胞衣不出乆服補髓好顔色益智不饑輕身延年
(白石脂功用大畧相同石脂有五色舊/經同一條今用惟赤白二者餘皆不用)
　疏○赤石脂稟土金之氣而色赤則象火故其味甘
　酸辛氣大温無毒氣薄味厚降而能收陽中陰也入
　手陽明大腸兼入手足少陰經經曰澀可去脱大小
　腸下後虚脱非澀劑無以固之故主腹痛腸澼及小
　便利女子崩中漏下也赤者南方之色離火之象而
　甘温則又有入血益血之功故主養心氣及益精補
　髓好顔色也血足則目自明心氣收攝則得所養而
　下交於腎故有如上功能也癰疽因榮氣不從所生
　瘡痔因腸胃溼熱所致甘温能通暢血脈下降能滌
　除溼熱故主之也其主難産胞衣不出者以其體重
　下降而酸辛能化惡血惡血化則胞胎無阻滯之患
　矣東垣所謂胞衣不出澀劑可以下之此之謂也不
　饑輕身延年乃方士煉餌之法耳凡洩利腸澼乆則
　下焦虚脱無以閉藏其他固澀之藥性多輕浮不能
　達下惟石脂體重而澀直入下焦陰分故為乆利洩
　澼之要藥
　　主治叅互
　和劑局方冷痢腹痛下白凍如魚腦者桃花丸主之
　赤石脂煅研乾薑炮等分為末蒸餅為丸量大小服
　日三服　仲景方傷寒下利便膿血不止桃花湯主
　之赤石脂一片一半全用一半末用乾薑一兩粳米
　半升水七升煑米熟去滓每服七合納末方寸匕日
　三服愈乃止　千金翼方痰飲吐水無時節者其原
　因冷飲過度遂令脾胃氣弱不能消化飲食飲食入
　胃皆變成冷水反吐不停赤石脂散主之赤石脂一
　斤搗篩服方寸匕酒飲自任稍加至三七服盡一斤
　則終身不吐痰水又不下利補五臟令人肥徤有人
　患痰飲服諸藥不效用此遂愈病人虚者宜之
　　簡誤
　火熱暴注者不宜用滯下全是溼熱於法當忌自非
　的受寒邪下利白積者不宜用崩中法當補陰清熱
　不可全仗收澀滯下本屬溼熱積滯法當袪暑除積
　止澀之藥定非所宜慎之慎之
無名異味甘平無毒主金瘡折傷内損止痛生肌肉
　疏○無名異稟地中陰水之氣以生本經味甘氣平
　無毒蘇頌鹹寒鹹能入血甘能補血寒能除熱故主
　金瘡折傷内損及止痛生肌肉也蘇頌醋摩傅腫毒
　癰疽者亦取其活血涼血之功耳
　　主治叅互
　集騐方打傷腫痛無名異為末酒服趕下四肢瘀血
　皆散矣　多能鄙事損傷接骨無名異甜瓜子各一
　兩乳香没藥各一錢為末每服五錢熱酒調服小兒
　三錢服畢以黄米粥塗紙上撡左顧牡蠣末裹之竹
　箆夾住　談野翁試效方臨杖預服無名異末臨時
　温酒服三五錢則杖不甚痛亦不甚傷　除折傷腫
　毒外無他用故不著簡誤
緑礬涼無毒治喉痺蚛牙口瘡及惡瘡疥癬釀鯽魚燒
灰和服療腸風㵼血(一名皂礬煅赤醋淬/為礬紅又名青礬)
　疏○緑礬氣味所稟與白礬同其酸涌澀收燥溼解
　毒化涎之功亦與白礬相似而力差緩本經主喉痺
　者酸涌化涎之功也蚛牙口瘡惡瘡疥癬者燥溼除
　熱解毒之功也腸風㵼血者消散溼熱之後復有收
　澀之功也然而諸治之外又善消積滯凡腹中堅肉
　積諸藥不能化者以礬紅同徤脾消食藥為丸投之
　輒消
　　主治叅互
　得紅麴山查肉豆蔲消肉積加麥芽橘皮草果檳榔
　三稜蓬荗消一切肉積及米麫食堅積　脾病黄腫
　用緑礬四兩煅成赤珠子當歸四兩酒浸七日焙百
　草霜三兩為末以浸藥酒打糊丸梧子大每服五丸
　至七丸温水下一月後黄去立效　楊真人濟急方
　酒黄水腫黄腫積痛青礬半斤醋一大碗和勻瓦盆
　内煅乾為度平胃散烏藥順氣散各半兩為末醋煑
　糊丸梧子大薑湯下二三十丸　救急方食勞黄病
　身目俱黄青礬鍋内安炭煅赤米醋拌為末棗肉和
　丸梧子大每服二三十丸食後薑湯下　聖惠方腹
　中食積緑礬二兩研米醋一大碗瓷器煎之柳條攪
　成膏入赤脚烏一兩研丸菉豆大每空心温酒下五
　丸　談野翁試效方走馬疳瘡緑礬煅紅以醋拌勻
　如此三次為末入麝香少許温漿水潄淨摻之應加
　龍腦雄黄蓬砂芒硝
　　簡誤
　緑礬礬紅雖能消肉食堅積然能令人作㵼胃弱人
　不宜多用服此者終身忌食蕎麥犯之立斃
鐵繡主惡瘡疥癬和油塗之蜘蛛蟲等咬和蒜磨傅之
(一名/鐵衣)
　疏○鐵繡得金氣之英華其味應辛苦氣應寒惡瘡
　疥癬溼熱所生蜘咮蟲咬毒氣傷血辛苦能除溼熱
　寒能解熱毒氣故主之也又秘法取露天入土者研
　極細同蟾酥腦麝以金鍼刺入疔瘡中令至根然後
　以藥塞入能拔疔根輒效葢疔腫未有不因肝經風
　熱所致此藥屬金善能平木故有如是之功普濟方
　疔腫初起多年土内繡釘火煅醋淬刮下繡末研細
　略用少許人乳和挑破傅之
　
　
　
　神農本草經疏卷三
欽定四庫全書
　神農本草經疏卷四
　　　　　　　　　　　　明　繆希雍　撰
　玉石部中品
　　總八十七種今疏其要者一十八種
　　　雄黄　　　　石硫黄　　　食鹽
　　　水銀　　　　石膏　　　　金屑
　　　靈砂　　　　水銀粉　　　磁石
　　　凝水石　　　陽起石　　　蜜陀僧
　　　鐵落　　　　珊瑚　　　　瑪瑙
　　　太陰𤣥精　　土蜂窩上細土
　　　胡燕窩内土
雄黄味苦甘平寒大温有毒主寒熱鼠瘻惡瘡疽痔死
肌療疥蟲䘌瘡目痛鼻中息肉及絶筋破骨百節中大
風積聚癖氣中惡腹痛鬼疰殺精物惡鬼邪氣百蟲毒
勝五兵殺諸蛇虺毒解藜蘆毒悦澤人面鍊食之輕身
神仙餌服之皆飛入人腦中勝鬼神延年益壽保中不
肌得銅可作金
　疏○雄黄禀火金之性得正陽之氣以生本經味苦
　平氣寒有毒别録加甘大温甄權言辛大毒察其功
　用應是辛苦温之藥而甘寒則非也氣味俱厚升也
　陽也入足陽明經其主殺精物惡鬼邪氣及中惡腹
　痛鬼疰者葢以陽明虚則邪惡易侵陰氣勝則精鬼
　易憑得陽氣之正者能破幽暗所以殺一切鬼邪勝
　五兵也寒熱鼠瘻惡瘡疽痔死肌疥蟲䘌瘡諸證皆
　溼熱留滯肌肉所致乆則浸淫而生蟲此藥苦辛能
　燥溼殺蟲故為瘡家要藥其主鼻中息肉者肺氣結
　也癖氣者大腸積滯也筋骨斷絶者氣血不續也辛
　能散結滯温能通行氣血辛温相合而殺蟲故能疏
　通百節中大風積聚也虺蛇陰物藜蘆陰草雄黄稟
　純陽之氣所以善殺百蟲蛇虺毒及解藜蘆毒也别
　録復有目痛及悦澤人面之語悉非正治鍊餌之法
　出自仙經以銅為金亦黄白術中事耳
　　主治叅互
　同紅白藥子白及白斂乳香没藥氷片傅一切腫毒
　癰疽　研細末入猪胆内套指頭上治天蛇疔毒發
　於中指　同金頭蜈蚣牛角腮猪懸蹄猬皮象牙末
　黄蠟白礬治通腸漏　同漆葉苦參刺蒺藜白芷荆
　芥天麻鼈蝨胡麻半枝蓮狶薟百部天門冬治大麻
　風眉毛脱落　治暑毒瘧痢百法不效用雄黄研細
　水飛九次竹筒盛蒸七次再研蒸餅和丸梧子大每
　服甘草湯下七丸日三服其辭云暑毒在脾溼氣通
　脚不洩則痢不痢則瘧獨煉雄黄蒸餅和藥别作治
　療醫家大錯此㫺人夢中所得之方今試之輒效
　聖惠方傷寒狐惑蟲食下部痛痒不止雄黄半兩燒
　於瓶中熏其下部　肘後方五尸疰病發則變痛無
　常昏恍沈重纒結臟腑上衝心脇即身中尸鬼接引
　為害也雄黄大蒜各一兩杵丸彈子大每熱酒服一
　丸　夏氏竒疾方筋肉蟲有蟲如蟹走於皮下作聲
　如小兒啼為筋肉之化雄黄雷丸各一兩為末摻猪
　肉上炙熟喫盡自安　積徳堂方廣東惡瘡雄黄一
　錢半杏仁三十粒去皮輕粉一錢為末洗淨以雄猪
　胆汁調上二三日即愈百發百中天下第一方也出
　武定侯府内入龍腦少許尤良
　　簡誤
　雄黄殺蛇蟲咬毒及傅疥癬惡瘡疔腫辟鬼魅邪氣
　在所必用然而性熱有毒外用易見其所長内服難
　免其無害凡在服餌中病乃已毋盡劑也
石硫黄味酸温大熱有毒主婦人陰蝕疽痔惡血堅筋
骨除頭秃療心腹積聚邪氣冷癖在脇欬逆上氣脚冷
疼弱無力及鼻衂惡瘡下部䘌瘡止血殺疥蟲(能乾永/中其毒)
(者黒鉛煎湯解/之或食冷猪血)
　疏○石硫黄稟火氣以生本經味酸氣温有毒别録
　大熱黄帝雷公鹹有毒氣味俱厚純陽之物也入手
　厥陰經經曰寒淫於内治以温熱冷癖在脇欬逆上
　氣寒邪在中也非温劑無以除之又曰鞕則氣堅鹹
　以軟之心腹積聚邪氣堅積在中也非鹹劑無以軟
　之命門火衰則為脚冷疼弱無力下焦溼甚則為陰
　蝕疽痔䘌瘡酸温能補命門不足大熱能除下焦溼
　氣故主之也其主頭秃惡瘡疥蟲者悉取其除溼殺
　蟲之功耳本經又主堅筋骨及别録療鼻衂止血者
　皆非其所宜夫熱甚則骨消筋緩火載血上則錯經
　妄行豈有大熱之物反能療是證哉無是理也
　　主治叅互
　入雞子同艾葉煮食治婦人白帶因於虚寒者　聖
　惠方諸瘡弩肉如蛇出數寸硫黄末一兩肉上薄之
　即縮　救急良方疥瘡有蟲硫黄末以雞子煎香油
　調搽極效
　　簡誤
　硫黄古方未有服餌者本經所用止於治瘡蝕攻積
　聚冷氣脚弱等而近世遂為常服丸散如來復丹半
　硫丸金液丹黒龍丹及諸方書所載者不可縷指稱
　其功用亦未能殫述然而人身之中陽常有餘陰常
　不足病寒者少病熱者多茍非真病虚寒胡可服此
　大熱毒藥假令果係虚寒證法當補氣以回陽亦何
　須藉此毒石哉世人徒知其取效良捷而不知其為
　害之酷烈也戒之戒之
食鹽味鹹温無毒主殺鬼蠱邪疰毒氣下部䘌瘡傷寒
寒熱吐胸中痰癖止心腹卒痛堅肌骨多食傷肺喜欬
　疏○鹽稟水氣以生洪範潤下作鹹素問水生鹹此
　鹽之根源也本經味鹹别録鹹温無毒察其本具氣
　味則是鹹寒而非温也氣薄味厚陰也降也入足少
　陰亦入手少陰足陽明手太隂陽明經其主腸胃結
　熱喘逆胸中病及傷寒寒熱者皆熱邪在陽明也經
　曰熱淫於内治以鹹寒正此之謂也五臟苦欲補瀉
　云心欲軟急食鹹以軟之以鹹補之心虚則邪熱客
　之而卒痛鹹寒能除熱補心故主心腹卒痛也凡溼
　熱在下焦則為䘌瘡留著經絡則肌骨軟鹹寒能除
　溼熱故主之也或以為鹹能軟堅又何以堅肌骨不
　知肌骨軟緩皆溼熱所致經曰熱則骨消筋緩又曰
　體重胕腫肉如泥皆屬於溼如夏月溼熱大盛則肉
　食易於潰散得鹽性之鹹寒乃能堅乆不腐也鹹味
　涌泄所以能吐胸中痰癖及鬼蠱邪疰毒氣悉皆吐
　出也多食傷肺喜欬者肺主清肅多食則鹹味漬入
　肺竅故令欬也日華子以之助水臟及霍亂心痛金
　瘡明目止風淚邪氣一切蟲傷瘡腫火灼通大小腸
　療疝氣諸治悉取其入腎入心走血軟堅除熱潤下
　之功耳
　　主治叅互
　炒鹽三錢以炒砂仁五錢為末泡湯井水澄冷灌下
　治霍亂心腹絞痛有效　一味炒作湯治心經火熱
　作痛　栁栁州纂救三死方治霍亂上不得吐下不
　得㵼氣絶欲死者用鹽一大匙熬令黄童子小便一
　升合和温服少頃吐下即愈也　孫真人方卒中尸
　遁服鹽湯取吐效　甄權藥性論中惡心痛鹽如雞
　子大青布褁燒赤納酒中頓服當吐惡物愈　唐瑤
　經驗方風熱牙痛以槐枝煎濃湯二碗入鹽一斤煮
　乾炒研日用揩齒以水洗目　梅師方蜈蚣咬人嚼
　鹽塗之或鹽湯洗之妙　經驗方蚯蚓咬毒形如大
　風睂鬂皆落惟濃煎鹽湯浸身數遍即愈浙西將軍
　張韶病此每夕蚯蚓鳴於體一僧用此方而安蚯蚓
　畏鹽故也
　　簡誤
　内經曰鹹走血血病無多食鹹多食則脈凝泣而色
　變凡血病及喘𠻳水腫消渇法所大忌以其或傷肺
　引痰或泣血脈或助水邪或走精液故也
水銀味辛寒有毒主疥瘻痂瘍白秃殺皮膚中蝨墮胎
除熱以傅男子陰陰殺無氣殺金銀銅錫毒鎔化還復
為丹乆服神仙不死一名汞(得鉛則凝得硫則結併棗/肉人唾研則散别法煅為)
(膩粉粉霜得紫河車/則伏得川椒則收)
　疏○水銀從石中迸出為石汞從丹砂中出者為硃
　裏汞即丹砂中液也稟至陰之氣而有汞故其味辛
　其氣寒而有毒善能殺蟲其性下走無停歇故本經
　以之主疥瘻痂瘍白秃殺皮膚中蝨及墮胎除熱也
　至陰之精能消陽氣故不利男子陰也神仙不死之
　説必得鉛華相合乃能收攝真氣凝結為丹即道家
　所謂太陽流珠常欲去人卒得金華轉而相因之㫖
　也伏鍊五金為泥以其性能殺金銀銅錫毒也鎔化
　還復為丹亦出仙家烹鍊耳
　　主治叅互
　得礬石丹砂芒硝雄黄黒鉛入陽城罐内如法昇煉
　名紅粉霜能止痛生肌少加氷片研勻擦廣瘡有効
　製法具礬輕粉　同大風子蛇床子樟腦輕粉枯礬
　雄黄胡桃油治疥癬蟲瘡　肘後方一切惡瘡水銀
　黄連胡粉熬黄各一兩研勻傅之乾則以唾調
　　簡誤
　陳藏器曰水銀入耳能食人腦至盡入肉令百節攣
　縮倒陰絶陽人患瘡疥多以水銀塗之性滑重直入
　肉宜謹之頭瘡切不可用恐入經絡必緩筋骨冦宗
　奭云水銀入藥雖各有法極須審謹有毒故也歴舉
　學士大夫惑於方士之説服煅鍊水銀而暴卒者不
　可勝數婦人誤服多致絶孕其為毒害昭昭矣惟宜
　外敷不宜内服入口為厲可不戒哉
石膏味辛甘微寒大寒無毒主中風寒熱心下逆氣驚
喘口乾舌焦不能息腹中堅痛除邪鬼産乳金瘡除時
氣頭痛身熱三焦大熱皮膚熱腸胃中膈氣解肌發汗
止消渇煩逆腹脹暴氣喘息咽熱亦可作浴湯(堅白明/瑩者良)
(浙人呼為寒/水石者真)
　疏○石膏稟金水之正得天地至清至寒之氣故其
　味辛甘其氣大寒而無毒陰中之陽可升可降入足
　陽明手太陰少陽經氣分辛能解肌甘能緩熱大寒
　而兼辛甘則能除大熱故本經主中風寒熱熱則生
　風故也邪火上衝則心下有逆氣及驚喘陽明之邪
　熱甚則口乾舌焦不能息邪熱結於腹中則腹中堅
　痛邪熱不散則神昏譫語同乎邪鬼肌解熱散汗出
　則諸證自退矣惟産乳金瘡非其用也别録除時氣
　頭痛身熱三焦大熱皮膚熱腸胃中膈氣解肌發汗
　止消渇煩逆腹脹暴氣喘息咽熱者以諸病皆由足
　陽明胃經邪熱熾盛所致惟喘息咽熱略兼手太陰
　病此藥能散陽明之邪熱降手太陰之痰熱故悉主
　之也甄權亦用以治傷寒頭痛如裂壯熱如火日華
　子用以治天行熱狂頭風旋揩齒東垣用以除胃熱
　肺熱散陽邪緩脾益氣者邪熱去則脾得緩而元氣
　回也潔古又謂止陽明經頭痛發熱惡寒日晡潮熱
　大渇引飲中暑及牙痛者無非邪在陽明經所生病
　也理陽明則蔑不濟矣足陽明主肌肉手太陰主皮
　毛故又為發斑發疹之要品起死回生功同金液若
　用之尠少則難責其功世醫罔解兹特表而著之
　　主治叅互
　仲景白虎湯專解陽明邪熱其證頭疼壯熱口渇煩
　躁鼻乾目眴眴不得眠畏人聲木聲畏火若勞役人
　病此元氣先虚者可加人參名人參白虎湯發癍陽
　毒盛者白虎湯加竹葉麥門冬知母以石膏為君自
　一兩至四兩麥門冬亦如之知母自七錢至二兩竹
　葉自百斤至四百斤粳米自一大撮至四大撮甚則
　更加黄連黄蘖黄芩名三黄石膏湯自一劑至四劑
　婦人姙娠病此者亦同　傷寒汗後煩熱不解竹葉
　石膏湯主之　小兒痧疹發熱口渇唇焦咳𠻳多嚏
　或多痰或作泄竹葉石膏湯加赤檉木枝兩許貝母
　栝樓根各二三錢主之發癍亦同甚者加三黄　瘧
　疾頭痛壯熱多汗發渇亦用竹葉石膏湯二三劑主
　之虚者加人參後隨證施治　中暑用白虎湯虚者
　加人參　太陽中暍亦用竹葉石膏湯　胃家實熱
　或嘈雜消渇善飢齒痛皆須竹葉石膏湯主之
　　簡誤
　石膏本解實熱袪暑氣散邪熱止渇除煩之要藥温
　熱二病多兼陽明若頭痛遍身骨痛而不渇不引飲
　者邪在太陽也未傳陽明不當用七八日來邪已結
　裏有燥糞往來寒熱宜下者勿用暑氣兼溼作泄脾
　胃弱甚者勿用瘧邪不在陽明則不渇亦不宜用産
　後寒熱由於血虚或惡露未盡骨蒸勞熱由於陰精
　不足而不由於外感金瘡下乳更非其職宜詳察之
　竝勿誤用
金屑味辛平有毒主鎮精神堅骨髓通利五臟除邪毒
氣服之神仙(寇宗奭曰不曰金而更屑字者是已經磨/屑可用之義必須烹錬鍛屑為箔方可入)
(藥蘇頌曰金屑古方不見用惟作金箔入藥甚便又古/方有金石凌紅雪紫雪輩皆取金銀煮汁此通用經煉)
(者假其氣爾生金有毒能殺人且難解有中/其毒者惟鷓鴣肉可解之性惡錫畏水銀)
　疏○金屑稟西方剛利之性善能制木體重而降亦
　能鎮心心氣怯則驚邪易入精神不安五臟皆為之
　病肝經風熱則為驚癎失志魂魄飛揚肝屬木而畏
　金與心為子母之臟故其病同一源治亦同法本經
　主鎮驚通利五臟邪氣及甄權療小兒驚傷五臟風
　癎失志鎮心安魂魄者亦兼實則㵼其子之義也本
　經又主堅骨髓者以肝心平風熱退則精血生骨髓
　自堅矣服之神仙乃出自仙經非醫方所述也
　　主治叅互
　入至寳丹治中風不語氣絶中惡蠱毒尸疰難産血
　暈等證　入牛黄清心丸治諸風緩縱不隨語言蹇
　濇恍惚怔忡痰涎壅塞驚恐怕怖或喜怒無時癲狂
　昏亂　入紫雪治内外煩熱口舌生瘡狂呼叫走瘴
　疫毒癘卒死温瘧五尸五疰蠱毒卒黄小兒驚癎百
　病紅雪治療略同　金箔鎮心丸治小兒風壅痰熱
　驚悸譫妄心神不寜　磨細屑挑開疔瘡頭上沒入
　能拔疔根作鍼鍼疔瘡納藥拔疔
　　簡誤
　太清法云金稟中宫陰已之氣性本剛服之傷肌損
　骨予見今之以難求死者服金一二分則心腹剜痛
　腸胃如裂而斃其為損傷肌骨槩可見矣惟作箔入
　藥可為鎮心安神之用如或止因心氣虚以致神魂
　不安並無驚邪外入者當以補心安神為急而非金
　箔所能定矣
靈砂味甘温無毒主五臟百病養神安魂魄益氣明目
通血脈止煩滿益精神殺精魅惡鬼氣乆服通神明不
老輕身神仙令人心靈一名二氣砂
　疏○靈砂硫汞制而成乃水火既濟二氣交合奪造
　化之功竊陰陽之妙可以變化五行升降氣血為除
　邪養正扶危救急之靈丹也故能主五臟百病益精
　神安魂魄及益氣養神也其主明目通血脈止煩滿
　殺精魅惡鬼氣者特其餘事耳得陰陽之妙故能令
　人心靈心靈則神明自通不老輕身神仙所自來矣
　又能主上盛下虚痰涎壅盛頭旋吐逆霍亂反胃心
　腹冷痛諸證更為鎮墜之神丹也　修治用水銀一
　雨硫黄六銖細研炒作青砂頭後入水火既濟爐抽
　之如束鍼紋者成就也又按胡演丹藥秘訣云升靈
　砂法用新鍋安逍遙爐上蜜揩鍋底文火下燒入硫
　黄二兩鎔化投水銀半斤以鐵匙急攪作青砂頭如
　有焰起噴醋解之待汞不見星取出細研盛入水火
　鼎内鹽泥固濟下以自然火升之乾水十二盞為度
　取出束鍼紋者成矣
　　主治叅互
　錢氏小兒方霍亂吐逆不問虚實冷熱二氣散一名
　青金丹用水銀硫黄等分研不見星每服一字生薑
　湯調下　直指方冷氣心痛靈砂三分五靈脂一分
　為末稀糊丸麻子大每服二十丸食前石菖蒲生薑
　湯下　又方九竅出血因暴驚而得其脈虚者靈砂
　丹三十粒人參湯下三服愈此證不可認作血得熱
　則妄行而用凉藥誤矣何者驚則氣浮神魂發越陽
　氣暴壅故也得鎮墜則神魂復安而血自循經矣
　和劑局方有養正丹又名交泰丹用黒鉛硃砂水銀
　硫黄炒成即靈砂意也其用亦與靈砂略同
　　簡誤
　靈砂雖稱水火既濟陰陽配合然而硫汞有毒性亦
　下墜止可藉其墜陽交陰却病于一時安能資其養
　神益氣通靈于平日哉凡胃虚嘔吐傷暑霍亂肺熱
　生痰病屬于虚非關驟發者咸在所忌
水銀粉味辛冷無毒主通大腸傅小兒疳痺瘰癧殺瘡
疥癬蟲及鼻上酒皶風瘡瘙痒又名汞粉輕粉膩粉(畏/磁)
(石石黄忌一切血本出於丹砂故/也土茯苓黒鉛鐵漿可制其毒)
　疏○水銀粉升鍊水銀而成其味本辛氣冷無毒療
　體與水銀相似第其性稍輕浮爾大腸熱燥則不通
　小兒疳痺因多食甘肥腸胃結滯所致辛凉總除腸
　胃積滯熱結故主之也其主瘰癧瘡疥癬蟲及鼻上
　酒皶風瘡瘙痒者皆從外治無非取其除熱殺蟲之
　功耳　升煉輕粉法用水銀一兩白礬二兩食鹽一
　兩同研不見星鋪於鐵器内以小烏盆覆之鹽泥封
　固盆口以炭火打三炷香取開則粉升於盆上矣
　　主治叅互
　活幼口議小兒哯乳不止服此立效膩粉一錢鹽豉
　七粒去皮研勻丸麻子大每服三丸藿香湯下　經
　驗方小兒喫泥及䑋肚用膩粉一分砂糖和丸麻子
　大空心米飲下一丸良乆泄出泥土瘥　聖惠方大
　小便閉脹悶欲死二三日則殺人膩粉一錢生麻油
　一合相和空心服　萬表積善堂方下疳陰蝕瘡輕
　粉末乾摻之即結靨而愈　永類鈐方臁瘡不合葱
　汁調輕粉傅之　又秘法升丹靈藥方治癰疽惡瘡
　楊梅諸瘡拔毒長肉神驗水銀一兩黒鉛七錢硃砂
　雄黄各三錢白礬火硝各二兩半其法先用鉛化開
　投水銀凝成餅入硃砂雄黄研勻然後將硝礬鎔化
　投前四味末入内離火急攪令勻用陽城礶盛之鐵
　盞葢口上架鐵梁銕線紥𦂳鹽泥固濟神仙爐内文
　武火升鍊盞中時時以水擦之火漸加以三分為率
　每焚官香一炷則加一分如是鍊三炷官香為度候
　冷取開於盞底刮取研如飛麫甘草湯飛過三次入
　龍腦香少許㸃廣瘡上數數以指蘸藥按之三日自
　脱神方
　　簡誤
　水銀粉下膈涎消積滯并小兒涎潮瘈瘲藥多用然
　而其性有毒走而不守若服之過劑或不得當則毒
　氣熏蒸竄入經絡筋骨莫之能出痰涎既去血液隨
　亡筋失所養營衛不從變為筋攣骨痛或結腫塊漏
　瘡或手足􁀙裂頑痺等證遂成痼疾貽害無窮葢此
　物本成於汞則汞之毒尚存又得火煅則火之毒氣
　未出本經言其無毒誤也凡閉結由於虚血不能潤
　澤小兒疳病脾胃兩虚小兒慢驚痰涎壅上楊梅結
　毒發於氣虚乆病之人咸不宜服宗奭有云病屬於
　驚尤須審謹葢驚為心氣不足不可下下之裏虚驚
　氣入心不可治其人本虚便須禁此慎之至也
磁石味辛鹹寒無毒主周痺風溼肢節中痛不可持物
洗洗酸消除大熱煩滿及耳聾養腎藏堅骨氣益精除
煩通關節消癰腫鼠瘻頸核喉痛小兒驚癎鍊水飲之
亦令人有子一名𤣥石(即吸銕石入藥須火燒醋淬/研末水飛或醋煮三日夜)
　疏○磁石生於有鐵處得金水之氣以生本經味辛
　氣寒無毒别録甄權鹹有小毒大明甘濇平藏器鹹
　温今詳其用應是辛鹹微温之藥而甘寒非也氣味
　俱厚沈而降陽中陰也入足少陰兼入足厥陰經其
　主周痺風溼肢節中痛不可持物洗洗酸者皆風寒
　溼三氣所致而風氣尤勝也風淫末疾發於四肢故
　肢節痛不能持物風溼相搏乆則從火化而骨節皮
　膚中洗洗酸也辛能散風寒温能通關節故主之也
　鹹為水化能潤下軟堅辛能散毒微温能通行除熱
　故主大熱煩滿及消癰腫鼠瘻頸核喉痛者足少陽
　少陰虚火上攻所致鹹以入腎其性鎮墜而下吸則
　火歸元而痛自止也夫腎為水臟磁石色黒而法水
　故能入腎養腎臟腎主骨故能强骨腎藏精故能益
　精腎開竅於耳故能療耳聾腎主施泄乆秘固而精
　氣盈益故能令人有子小兒驚癎心氣怯痰熱盛也
　鹹能潤下重可去怯是以主之甄權云補男子腎虚
　風虚身强腰中不利加而用之宗奭云養腎氣填精
　髓腎虚耳聾目昏者皆用之
　　主治叅互
　直指方耳卒聾閉吸鐵石半錢入病耳内鐵砂末入
　不病耳内自然通透　千金方陽事不起磁石五斤
　研清酒漬二七日每服三合日二夜一　倪微徳原
　機啟微集眼昏内障神光寛大漸散昏如霧露中行
　漸睹空花物成二體乆則光不收及内障磁硃丸真
　磁石火煅醋淬七次二兩硃砂一兩神曲生用三兩
　為末更以神麯末一兩煮糊加蜜丸梧子大每服二
　十丸空心飯湯下　千金方金瘡血出磁石末傅之
　止痛斷血　諸藥石皆有毒且不宜乆服獨磁石性
　稟冲和無猛悍之氣更有補腎益精之功故不著簡
　誤大都漬酒優於丸散石性體重故爾
凝水石味辛甘寒大寒無毒主身熱腹中積聚邪氣皮
中如火燒煩滿水飲之除時氣熱盛五臟伏熱胃中熱
煩滿止渇水腫小腹痺乆服不饑一名寒水石一名白
水石色如雲母可析者良鹽之精也(石膏亦名寒水/石與此不同)
　疏○凝水石生於鹵地稟積陰之氣而成本經味辛
　氣寒别録加甘大寒無毒經曰小熱之氣涼以和之
　大熱之氣寒以取之又曰熱淫於内治以鹹寒大寒
　微鹹之性故主身熱邪氣皮中如火燒煩滿及時氣
　熱盛五臟伏熱胃中熱也易飢作渴亦胃中伏火也
　甘寒除陽明之邪熱故能止渇不饑水腫者溼熱也
　小便多不利以致水氣上溢於腹而成腹痺辛鹹走
　散之性故能除熱利竅消腫也療腹中積聚者亦取
　其辛散鹹軟之功耳
　　主治叅互
　永類方男女轉脬不得小便寒水石二兩滑石一兩
　葵子一合為末水一斗煮五升時服一升即利　經
　驗方小兒丹毒皮膚熱赤寒水石半兩白土一分為
　末米醋調塗之
　　簡誤
　凝水石按本文云鹽之精則與石膏方解石大相懸
　絶矣因石膏有寒水石之名而王𨼆君復云寒水石
　又名方解石以致混淆難辨其功能各不同用者自
　宜分别生鹵地味辛鹹碎之如朴硝者是凝水石其
　氣大寒能除有餘邪熱凡陰虚火旺咳𠻳吐血多痰
　潮熱骨蒸并脾胃作泄者不宜服經曰諸腹脹大皆
　屬於熱者宜之諸溼腫滿屬脾土者忌之大宜詳審
　慎勿有誤
陽起石味鹹微温無毒主崩中漏下破子藏中血癥瘕
結氣寒熱腹痛無子陰痿不起補不足療男子莖頭寒
陰下溼痒去臭汗消水腫乆服不飢令人有子(白色瑩/明若狼)
(牙者為上凡用火煅酒/淬七次研細水飛日乾)
　疏○陽起石稟純陽之氣以生本經味鹹氣微温無
　毒觀圖經所載齊州陽起山其山常有煖氣雖盛冬
　大雪徧境獨此山無少積葢石氣熏蒸也其為氣之
　温煖當不甚微矣味鹹而氣温入右腎命門補助陽
　氣并除積寒宿血留滯下焦之聖藥故能主崩中漏
　下及破子臟中血癥瘕結氣寒熱腹痛及男子莖頭
　寒陰痿不起陰下溼痒令人有子也真陽足則五臟
　之氣充溢邪溼之氣外散故乆服不飢并去臭汗也
　别録又主消水腫者葢指真火歸元則能煖下焦熏
　蒸糟粕化精微助脾土以制水也
　　主治叅誤
　同破故紙鹿茸腽肭臍菟絲子狗陰莖肉蓯容巴㦸
　天治命門虚寒陰痿不起精寒無嗣服之能令陽道
　豐隆使人有子總治男子九醜之疾
　　簡誤
　陰虚火旺者忌之陽痿屬於失志以致火氣閉密不
　得發越而然及崩中漏下由於火盛而非虚寒者竝
　不得服
蜜陀僧味鹹辛平有小毒主乆痢五痔金瘡面上瘢䵟
面膏藥用之(舊出南閩中銀銅冶處今甚難/得但取煎銷銀鋪罏底用之)
　疏○蜜陀僧感銀銅之氣而結故其味鹹辛氣平有
　小毒乆痢五痔大腸溼熱積滯也辛主散結滯鹹主
　潤下除熱大腸清寜則乆痢五痔自瘳矣體重能消
　磨堅積味鹹能入血涼血故又主金瘡及滅面上瘢
　䵟也
　　主治叅互
　聖惠方鼻皶赤皰蜜陀僧二兩細研人乳調夜塗旦
　洗　活人心鑑夏月汗癍如疹用蜜陀僧八錢雄黄
　四錢先以薑片擦熱仍以薑片醮末擦之次日即焦
　　壽域方骨疽出骨一名多骨瘡不時出細骨乃母
　受胎未及一月與六親骨肉交合感其精氣故有多
　骨之名以蜜陀僧末桐油調勻攤貼之即愈
　　簡誤
　蜜陀僧惟治䵟􁤹傅面外今人無復用以服食者大
　都可外敷不可内服此藥難得真者銷銀爐底乃硝
　銅之氣所結能爛一切物故益不宜輕用
鐵落味辛甘平無毒主風熱惡瘡瘍疽瘡痂疥氣在皮
膚中除胸膈中熱氣食不下止煩去黒子可以染皂
　疏○鐵落是鍛家燒鐵赤沸砧上煅之如皮甲落下
　者本出於鐵不離金象體重而降故素問有生鐵落
　飲以療病狂怒者云生鐵落下氣疾也又狂怒屬肝
　氣暴升故取金氣以制之也其主氣在皮膚中及除
　胸膈中熱氣食不下止煩者皆制本散熱之功也本
　經又主風熱惡瘡瘍疽瘡痂疥者皆肝心火熱所致
　辛平能除二經之火熱故主之也蘇恭以之炒熱投
　酒中飲療賊風痙大明治驚邪癲癎小兒客忤並煎
　服之悉此意耳
　　主治叅互
　鐵稱錘燒紅淬入米泔中百次乘熱熏洗陰癬頑瘡
　皆有効别敷殺蟲涼血藥彌佳
珊瑚味甘平無毒主宿血去目中瞖鼻衂末吹鼻中
　疏○珊瑚得水中之陰氣以生味甘氣平性主消散
　故能去目中瞖及消宿血止鼻衂也
　　主治叅互
　同貝子真珠瑪瑙琥珀石蟹為極細末㸃入目中去
　膚瞖　甘平無毒主療亦稀故無簡誤
馬瑙味辛寒無毒主辟惡熨目赤爛
　疏○瑪瑙玉之屬也觀陳藏器云砑木不熱其性寒
　可知矣寒而帶辛故能辟惡及熨目赤爛也同珊瑚
　輩為末㸃目去障瞖尤玅
太陰𤣥精味鹹温無毒主除風冷邪氣溼痺益精氣婦
人痼冷漏下心腹積聚冷氣止頭疼解肌其色青白龜
背者良
　疏○大陰𤣥精出於鹽鹵之地乃至陰之精凝結而
　成故其形皆六出象老陰之數也本經味鹹氣温無
　毒然詳其所主味應帶辛氣應作寒非辛寒則不能
　除風冷邪氣溼痺及止頭疼解肌等證鹹能軟堅故
　主心腹積聚鹹能潤下入腎滋水故主益精氣本經
　誤認為温故有婦人痼冷漏下冷氣之治皆非所宜
　也
　　主治叅互
　圖經本草正陽丹治傷寒三日頭疼壯熱四肢不利
　太陰𤣥精石硝石硫黄各二兩蓬砂一兩細研入瓶
　固濟以火半斤於瓶子周一寸㶸之約近半日候藥
　青紫色住火待冷取出用臘月雪水拌勻入罐子中
　屋後北陰下陰乾又入地埋二七日取出研細麯糊
　丸雞頭實大先用熱水浴後以艾湯研下一丸以衣
　葢汗出為瘥　入來復丹治緩急諸病但有胃氣無
　不獲安
　　簡誤
　傷寒陰證不宜服鹹能走血用以引經入腎則可多
　則反㵼腎傷血矣血病無多食鹹戒之
土蜂窩上細土
　本經無氣味云主腫毒醋和為泥傅之亦主蜘蛛咬
　必是甘平無毒之物甘為土化故能解諸毒也
胡燕窩内土無毒主風瘙􁷙疹及惡刺瘡浸淫及遍身
至心者死竝水和敷之
　疏○胡燕即𤣥鳥春分後至窠取四方溼土為之其
　氣味必甘寒故藏器以之療諸瘡瘍葢諸痛痒瘡瘍
　皆屬心火而甘寒最能解火毒土性能化一切毒故
　也
　　主治叅互
　入回燕膏貼瘰癧有效回燕者朝北燕窠土也
　
　
　
　
　
　
　
　
　
　
　
　
　
　
　神農本草經疏卷四
欽定四庫全書
　神農本草經疏卷五
　　　　　　　　　　　　明　繆希雍　撰
　玉石部下品
　　總九十三種今疏其要者二十三種
　　　伏龍肝　　　石灰(百草/霜附)　　砒霜
　　　鐺墨　　　　􁤥砂　　　　鉛丹
　　　鉛　　　　　粉錫　　　　東壁土
　　　赤銅屑　　　銅青　　　　井底泥
　　　代赭　　　　戎鹽　　　　地漿
　　　自然銅　　　梁上塵　　　礞石
　　　麥飯石　　　花乳石　　　蓬砂
　　　鉛霜　　　　古文錢
伏龍肝味辛微温主婦人崩中吐血止欬逆止血消癰
腫毒氣(此竈中對釡月下黄土以年乆如/赤色石中黄者佳研細水飛用)
　疏○伏龍肝得火土之氣而成本經味辛氣微温無
　毒甄權言鹹其質本土味應有甘以竈有神故古方
　多以之治顛狂寐魘及卒中邪惡等證本經主婦人
　崩中吐血止欬逆止血者葢以失血過多中氣必損
　甘能補中微温能調和血脈故主之也消癰腫毒氣
　者辛散鹹軟之功也日華子主催生下胞及小兒夜
　啼者取其土中有神而性本冲和復能鎮重下墜也
　　主治叅互
　千金方卒中惡氣伏龍肝末一雞子大水服取吐
　救急方産後血氣攻心痛惡露不下竈中心土研末
　酒服二錢瀉出惡物立效　傷寒類要妊娠熱病伏
　龍肝末雞子許大水調服之仍以水和塗臍上方寸
　乾則再上　外臺秘要一切癰腫伏龍肝以蒜和作
　泥貼之乾再易或雞子黄和亦可
　　簡誤
　陰虚吐血者不宜用以其中有火氣故也癰腫毒盛
　難消者不得獨用
石灰味辛温主疽瘍疥瘙熱氣惡瘡癩疾死肌墮睂殺
痔蟲去黒子息肉療髓骨疽
　疏○石灰燒青石而成故其味辛氣温本經不言其
　毒觀所主皆不入湯其為毒可知矣火氣未散性能
　灼物故主去黒子息肉及墮睂也其主疽瘍疥瘙熱
　氣惡瘡癩疾死肌髓骨疽者皆風熱毒氣浸淫於骨
　肉皮膚之間辛温能散風熱毒氣且能蝕去惡肉而
　生新肌故為諸瘡腫毒要藥也辛而燥故又能殺痔
　蟲古方多用合百草團末治金瘡殊勝者以其性能
　堅物使不腐壊且血見石灰則止而百草又能活血
　凉血故也
　古墓中石灰名地龍骨火毒已出燥烈大減故主頑
　瘡瘻瘡膿水淋漓及斂諸瘡口尤效
　艌船油灰名水龍骨得油性之潤復得水氣之陰故
　主金瘡跌撲傷損破皮出血及諸瘡瘻血風臁瘡也
　　主治叅互
　入三仙膏㸃一切癰疽腫毒輕者可消重者勢亦減
　　普濟方疣痣瘤贅石灰一兩用桑灰淋汁熬成膏
　刺破㸃之　又方去癰疽瘀肉石灰半斤麥稈灰半
　斤淋汁煎成霜蜜封毎以針劃破塗之自腐落有毒
　不入湯丸故無簡誤
　百草霜乃煙氣結成其味辛氣温無毒辛主散故能
　消化積滯及下食也凡血見灰則止此藥性能止血
　復能散瘀滯故主上下諸血及崩中帶下胎前産後
　諸病
　　主治叅互
　筆峰雜興方胎動下血或胎已死百草霜二錢㯶灰
　一錢伏龍肝五錢為末每服二錢白湯入酒及童便
　調下　杜壬方治橫生倒逆胎前産後虚損月候不
　調崩中帶下百草霜白芷等分為末每服二錢童子
　小便醋各少許調勻熱湯化服不過二服瘥
　　簡誤
　雖能止血無益腸胃救標則可治本則非故不宜多
　服
砒霜味苦酸有毒主諸瘧風痰在胸膈可作吐藥不可
乆服能傷人飛鍊砒黄而成(畏菉豆冷水入/藥醋煮殺毒用)
　疏○砒霜稟火之毒氣復兼煅煉本經雖云味苦酸
　而其氣則大熱性有大毒也酸苦涌泄故能吐諸瘧
　風痰在胸膈間大熱大毒之物故不可乆服能傷人
　也更善落胎及枯痔殺蟲
　　簡誤
　按砒黄既已有毒見火則毒愈甚而世人多用砒霜
　以治瘧不知内經云夏傷於暑秋必痎瘧法當清暑
　益氣徤脾是為正治豈宜用此大熱大毒之藥如果
　元氣壯實有痰者服之必大吐雖暫獲安而所損真
　氣實多矣初燒霜時人在上風十餘丈外立下風所
　近草木皆死以之毒鼠鼠死猫犬食之亦死人服至
　一錢許則立斃若得酒及燒酒服則腸胃腐爛頃刻
　殺人雖菉豆冷水亦難解矣其於鈎吻射罔之毒殆
　又甚焉奈何今人用之治瘧是以必死之藥治必不
　死之病豈不誤哉除枯痔殺蟲用於外傅之藥此外
　慎毋服之切戒切戒
鐺墨主蠱毒中惡血暈吐血亦塗金瘡生肌止血
　疏○鐺墨釡月中墨也本經無氣味然觀其所主大
　約與伏龍肝相似而其用則少劣也凡血見灰見黒
　則止蠱毒惡氣得辛温則散故本經主蠱毒中惡吐
　血血暈以酒或水細研温服亦塗金瘡生肌止血也
　慎勿入傅面瘡藥中其黒入肉如黥不能去也血暈
　宜用米醋研服
􁤥(作/磠)砂味鹹苦辛温有毒不宜多服主積聚破結血爛
胎止痛下氣療欬𠻳宿冷去惡肉生好肌柔金銀可為
銲藥形如牙硝光淨者良(凡用水飛去塵穢入/甆器中重湯煮乾)
　疏○􁤥砂乃鹵液所結秉陰毒之氣含陽毒之精其
　味極鹹極苦極辛氣温有毒甄權酸鹹有大毒能消
　五金八石腐壊人腸胃生食之化人心為血其毒之
　猛烈如此可畏矣其主積聚結血宿冷者以鹹能入
　血軟堅辛能散結温能除冷故也積聚散則痛自止
　氣自下因寒以致頑痰壅結則欬嗽作故暫用以散
　之柔金化石之性故能爛胎及去惡肉也金石見之
　即化其能生好肌乎此前人之誤耳
　　主治叅互
　普濟方損目生瘀赤肉弩出不退杏仁百粒蒸熟去
　皮尖研濾取淨汁入磠砂末一分水煮化日㸃一二
　次自落　白飛霞方鼻中息肉磠砂㸃之即落此方
　須入明礬牛黄鉛粉象牙末真珠末乃佳　集效方
　面上疣目磠砂少許硼砂鐵鏽麝香等分研搽三次
　自落急以甘草汁浸洗
　　簡誤
　按磠砂大熱有毒之物近出於唐世而方書不著古
　人單服一味伏火作丸子亦有兼硫黄馬牙硝輩合
　餌者不知方出何時殊非古法此物雖能攻積聚凝
　結化有形癖塊然多食腐壊人腸胃觀其柔化金銀
　銅錫及庖人煮硬肉入磠少許即爛可以類推矣惟
　去惡肉及惡瘡息肉目翳弩肉是其所長亦須與真
　牛黄龍腦鉛華象牙末等同用其内服諸方雖唐慎
　微已收附本草末然服必害人命悉不敢載一名狄
　鹽一名北庭砂一名氣砂一名透骨將軍中其毒者
　生菉豆研汁一二升飲之畏漿水忌羊血
鉛丹味辛微寒主吐逆胃反驚癎癲疾除熱下氣止小
便利除毒熱臍攣金瘡溢血鍊化還成九光乆服通神
明(自炒成者佳市中多/雜砂土礬紅不堪用)
　疏○鉛丹即熬鉛所作黄丹故其味辛氣微寒性應
　無毒鉛稟先天壬癸之氣得火成丹則又有靈通變
　化之神其體重而降胃反吐逆火氣上升也驚癎癲
　疾心氣虚怯也得潤下鎮重之性則火不上炎熱氣
　自下心腎得交而前證除矣稟天一所生之氣故能
　除熱毒及金瘡溢血也止小便利者心與小腸為表
　裏心神寜斂則小便自有節也臍攣者即小兒臍風
　也風熱入肝則筋自攣急辛寒鎮重能散風熱金液
　之性能平肝木故主之也乆服通神明者以其得先
　天之氣故能鎮心安神也今世又用以解散熱毒長
　肉去瘀治惡瘡腫毒及入膏藥為外科必用之物
　　主治叅互
　單用傅瘡能止痛長肉生肌　入一切膏藥貼惡瘡
　腫毒　仲景柴胡加龍骨牡蠣湯治傷寒八九日下
　之胸滿煩驚小便不利譫語身重者鉛丹龍骨柴胡
　牡蠣黄芩生薑人參桂枝茯苓各一兩半半夏二合半
　大黄二兩棗六枚以水八升煮取四升内大黄更煮
　　兩沸去查温服一升　集騐方治吐逆不止碧霞
　丹黄丹四兩米醋半升煎乾炭火三秤就銚内煅紅
　冷定為末粟米飯丸梧子大每服七丸醋湯下　劉
　涓子鬼遺方小兒癉瘧壯熱不寒黄丹二錢蜜水和
　服冷者酒服名鬼哭丹　痘疹方痘疹生翳黄丹輕
　粉等分為末吹少許入耳内左患吹右右患吹左
　子母秘録小兒重舌黄丹一豆大安舌下　普濟方
　小兒口瘡糜爛黄丹一錢生蜜一兩相和蒸黒每以
　雞毛蘸搽甚效　集𤣥方金瘡出血不止以藥速合
　則内潰傷肉只以黄丹滑石等分為末傅之　陸氏
　積徳堂方血風臁瘡黄丹一兩黄蠟一兩香油五錢
　熬膏先以葱椒湯洗貼之　集效方逺近臁瘡黄丹
　水飛炒黄補酒浸七日焙各一兩輕粉半兩研細以
　苦茶洗淨輕粉填滿次用黄丹䕶之外以檗末攤膏
　貼之勿掲動一七見效
　　簡誤
　吐逆由於胃虚及因寒發吐者皆不宜服
鉛味甘無毒鎮心安神治傷寒毒氣反胃嘔噦蛇蝪所
咬炙熨之
　疏○鉛稟先天壬癸之氣以生一者數之始水者物
　之初故曰天一生水中含生氣為萬物之先金丹之
　母八石之祖五金之寳壬金為清癸水為濁清為陽
　氣濁為陰質陽氣為生陰質有毒範以法象招攝陰
　陽烹煉得宜是成丹藥餌之仙去生氣之初味固應
　甘潤下之性無毒可知心藏神而法火寜謐則安妄
　炎則病重而潤下使水火既濟而不妄炎故主鎮心
　安神傷寒毒氣者即陽證熱毒也先天真水性含生
　氣而屬至陰故能解之也反胃嘔噦者火氣上浮陰
　陽將離故氣逆升而發嘔噦也兹得鎮墜以下之則
　陽火歸元而前病自止矣蛇蜴之毒無非熱氣諸毒
　得水而解故亦主之也五行萬物之中能解一切毒
　氣者無過先天生氣土中冲氣鉛兼有之故為解諸
　毒之首藥也
　　主治叅互
　黒鉛入養正丹治一切上盛下虚孤陽發越上浮煩
　躁面赤恍忽驚惕嘔吐反胃等證用此以鎮墜陽氣
　使火入陰分則上焦得寜而後可以隨證施治　入
　黒錫丹治一切下元虚冷陽氣垂絶陰陽將離及沈
　寒痼冷諸病　聖濟録治小兒驚熱心肺積熱夜卧
　多驚鉛霜牛黄各半分鐵粉一分研勻每服一字竹
　瀝調下　普濟方驚風癎疾喉閉牙𦂳鉛白霜一字
　蟾酥少許為末烏梅肉蘸藥於齦上揩之仍吹通關
　藥良乆便開　聖濟録治消渇煩熱鉛白霜枯白礬
　等分為末蜜丸芡實大綿裹含化嚥汁又方鉛白霜
　一兩黄消石一兩為末每冷水服一錢　喉痺腫痛
　鉛白霜甘草各半兩青黛一兩為末醋糊丸芡子大
　每含嚥一丸立效　宣明方治口疳齦爛氣臭血出
　不拘大人小兒鉛白霜銅緑各二錢白礬豆許為末
　掃之　普濟方梳髪令黒鉛霜包梳日日梳之勝於
　染者
　　簡誤
　鉛性沈重未經烹煉癸水之陰質尚存多服能損傷
　心脾葢金石與人身氣血異悟真篇云非類難為巧
　是已凡脾胃虚寒陽火不足飲食不化下部陰溼諸
　證法咸忌之
粉錫味辛寒無毒主伏尸毒螫殺三蟲去鼈瘕療惡瘡
墮胎止小便利(一名鉛粉一名/胡粉一名官粉)
　疏○粉錫陶𨼆居云即化鉛所作胡粉也其味辛氣
　寒無毒體用與鉛相似性善殺蟲故去伏尸三蟲鼈
　瘕寒能解熱毒故療惡瘡毒螫重而下降故能墮胎
　澀而黏膩故止小便利甄權主積聚不消炒焦止小
　兒疳痢藏器主乆痢成疳和雞子白服以糞黒為度
　皆為其消積殺蟲止痢也　附李時珍云胡粉即鉛
　之變黒為白者也其用雖與鉛及黄丹同内有豆粉
　蛤粉雜之止能入氣分不能入血分此為稍異人服
　食之則大便色黒者此乃還其本質所為色壊還為
　鉛也亦可入膏藥代黄丹用
　　主治叅互
　肘後方勞復食復欲死者水調胡粉少許與之　子
　母秘録小兒腹脹或腹皮青色不速治須臾死胡粉
　鹽熬色變以摩腹上　救急方杖瘡腫痛水粉一兩
　赤石脂生一錢水銀一分以麻油杵成膏攤油紙貼
　之肉消者填滿𦂳縛　備急方陰股常溼胡粉摻之
　　邵真人方黄水膿瘡官粉煅黄松香各三錢黄丹
　一錢飛礬二錢為末香油二兩熬膏傅之　備急方
　小兒疳瘡熬胡紛猪脂和塗　集簡方姤精陰瘡鉛
　粉二錢銀杏七箇銅銚内炒至銀杏黄去杏取粉出
　火毒研搽效　聖惠方翻花惡瘡胡粉一兩臙脂一
　兩為末鹽湯洗淨傅之日五次　孫氏集效方血風
　臁瘡官粉四兩水調入碗内以蘄艾燒煙熏乾入乳
　香少許同研香油調作隔紙膏反覆貼之　千金方
　小兒丹毒唾和胡粉從外至内傅之　又方瘡傷水
　溼胡粉炭灰等分脂和塗孔上水即出也　又方蠼
　螋尿瘡酢和胡粉塗之　直指方發背惡瘡諸癰腫
　好錫粉二兩真麻油三兩慢火熬以栁枝急攪至滴
　水成珠入白膠末少許入甆器水浸二日油紙攤貼
　名神應膏
　　簡誤
　胡粉雖能消疳逐積殺蟲止痢然其性冷走而不守
　脾胃虚弱者不宜用娠婦忌之
東壁土主下部瘡脱肛
　疏○東壁土先得太陽真火之氣其氣温和其味甘
　無毒脾主四肢而惡溼下部生瘡溼氣侵脾也得陽
　氣之壯故能燥溼除瘡脱肛亦大腸溼熱所致甘温
　而燥故亦主之藏器止洩痢霍亂煩悶者取其土能
　補脾胃温能和中也得太陽初氣能袪暑溼之邪故
　又主温瘧及猝中暑熱攪土漿與之即解
　　主治叅互
　甄權法同蜆殻為末傅豌豆瘡　肘後方藥毒煩悶
　欲死者東壁土調水三升頓飲之　通變要法解烏
　頭毒不拘川烏草烏毒用多年陳壁土泡湯服之
　外臺秘要肛門突出東壁土一升研末傅肛門頭出
　處以長皂莢炙熟互熨之　氣味甘温性無偏至故
　不著簡誤
赤銅屑主賊風反折燒赤銅五斤内酒二斗中百遍服
　疏○赤銅屑日華子云苦平微毒亦能接骨理傷功
　用與自然銅相等第其性有毒耳本經主賊風反折
　者風氣通於肝肝屬木金能平之故也藏器曰赤銅
　屑能銲人骨及六畜有損細研酒服直入骨損處六
　畜死後取骨視之猶有銲痕可騐朝野僉載云定州
　崔務墮馬折足醫者取銅末和酒服之遂瘥及亡後
　十年改葬視其脛骨折處猶有銅束之也打熟銅不
　堪用
銅青平微毒治婦人血氣心痛合金瘡止血明目去膚
赤息肉生銅皆有青青則銅之精華淘洗用
　疏○銅稟土中陰氣以生青則其英華秀出於外所
　結凡銅入地乆或沃以鹹酸之味乃生青其義可見
　矣本經氣平無毒然觀今人用入吐風痰藥應是酸
　苦澀之味而氣則微寒也酸入肝而主斂故能止血
　合金瘡風熱入肝經則目生膚翳息肉或赤爛淚出
　苦寒能除風熱則所苦去而目自明矣本經又主婦
　人血氣心痛者葢苦能洩結而平則又兼辛散之義
　也
　　主治叅互
　經騐方碧林丹治痰涎潮盛卒中不語及一身風癱
　用生緑二兩研細水化去石慢火熬乾取辰日辰時
　辰位上修合再研入麝香一分糯米粉糊丸彈子大
　陰乾卒中者每丸作二服薄荷酒研下吐出青碧涎
　㵼下惡物大效　又方口鼻疳瘡人中白一錢銅緑
　三分研傅之　衛生易簡方爛弦風眼銅青水調塗
　碗底以艾熏乾刮下塗爛處
　　簡誤
　目痛膚翳不由風熱外侵而因於肝虚血少者非所
　宜用
井底砂(作/泥)至冷主治湯火燒瘡用之
　疏○井底砂稟地中至陰之氣味甘而大寒者也故
　本經主湯火燒瘡用又能療妊娠熱病取傅心下臍
　及丹田可䕶胎無失　肘後方卧忽不寤勿以火照
　火照之殺人但痛囓其踵及足拇指甲際而多唾其
　面以井底泥塗其目令人垂頭於井中呼其姓名便
　甦
代赭石味苦甘寒無毒主鬼疰賊風蠱毒殺精物惡鬼
腹中毒邪氣女子赤沃漏下帶下百病産難胞衣不出
墮胎養血氣除五藏血脈中熱血痺血瘀大人小兒驚
氣入腹及陰痿不起(入藥煅赤醋淬三次研水飛過/用畏天雄附子乾薑為之使)
　疏○代赭石稟土中之陰氣以生本經味苦氣寒别
　録加甘無毒氣薄味厚陰也降也入手少陰足厥陰
　經少陰為君主之官虚則氣怯而百邪易入或鬼疰
　邪氣或精物惡鬼或驚氣入腹所自來矣得鎮重之
　性則心君泰定而幽暗破邪無從著矣其主五臟血
　脈中熱血痺血瘀賊風及女子赤沃漏下帶下百病
　皆肝心二經血熱所致甘寒能涼血故主如上諸證
　也甘寒又能解毒故主蠱毒腹中毒也經曰壯火食
　氣少火生氣火氣太盛則陰痿反不能起苦寒洩有
　餘之火所以能起陰痿也重而下墜故又主産難胞
　不出及墮胎也
　　主治叅互
　仲景旋覆代赭湯治傷寒汗吐下後心下痞鞕噫氣
　不除者代赭一兩旋覆花三兩人參二兩生薑五兩
　大棗十二枚半夏半升甘草三兩水一斗煮取六升
　去滓再煮取三升温服一升日三　直指方急慢驚
　風弔眼撮口搐搦不定代赭石火燒醋淬七次細研
　水飛日乾每服一錢或半錢煎真金湯調下連進三
　服兒脚脛上有赤斑即是驚氣已出病當安也無者
　不治如漫驚用冬瓜仁煎湯調亦妙　普濟方婦人
　血崩代赭石煅為末白湯服二錢
　　簡誤
　下部虚寒者不宜用陽虚陰痿者忌之
戎鹽味鹹寒無毒主明目目痛益氣堅肌骨去毒蠱心
腹痛溺血吐血齒舌血出一名胡鹽(一名/青鹽)
　疏○戎鹽稟水中至陰之氣凝結而成不經煎煉而
　生於涯埃坂􁀙之陰其味鹹氣寒無毒入手足少陰
　經經曰熱淫於内制以鹹寒血熱則目痛不明鹹寒
　能入血除熱故主目痛明目也心腹痛者心虚而邪
　熱客之也吐血齒舌上出血者火迫血妄行溢出於
　上也鹹主潤下俾火氣不上炎則有坎離交之象焉
　故能主諸證也溺血者小腸熱也心與小腸為表裏
　心火降則小腸熱自除也經曰熱傷氣又曰腎主骨
　熱則氣散骨消筋緩鹹能入腎寒能除熱故主益氣
　堅肌骨也鹹為水化諸毒得水則解故又能去毒蠱
　日華子云助水臟益精氣除五臟癥結心腹積聚者
　取其入腎及軟堅除熱之功耳
　　主治叅互
　仲景金匱方戎鹽湯治小便不通用戎鹽彈丸大一
　枚茯苓半斤白术二兩水煎服之　唐氏經騐方風
　熱牙痛青鹽一斤槐枝半斤水四碗煎汁二碗煮鹽
　至乾炒研日用揩齒洗目　普濟方風眼爛弦戎鹽
　水化㸃之
地漿寒主解中毒煩悶
　疏○地漿𢎞景云此掘地作坎以水沃其中攪令濁
　俄頃取之以解中諸毒葢取土為萬物之母諸毒遇
　土則化故也山中有毒蕈人不識煮食之無不死又
　楓樹蕈食之令人笑不止惟飲地漿皆瘥餘藥不能
　救也
　　主治叅互
　聖惠方熱渇煩悶地漿一盞飲之　千金方中暑霍
　亂不吐不利脹痛欲死地漿三五盞服即愈大忌米
　湯　金匱方中閉口椒毒吐白沫身冷欲死者地漿
　飲之　集𤣥方中砒霜毒地漿調𤣥明粉服之立解
自然銅味辛平無毒療折傷散血止痛破積聚生邕州
山巖中出銅處於坑中及石間採得方圓不定其色青
黄如銅不從鑛煉故號自然銅(入藥火煅醋淬七/次研細水飛過用)
　疏○自然銅稟土金之氣以生故其味辛氣平無毒
　乃入血行血續筋接骨之神藥也凡折傷則血瘀而
　作痛辛能散瘀滯之血破積聚之氣則痛止而傷自
　和也大明主消瘀血排膿續筋骨治産後血邪安心
　止驚悸以酒磨服者可謂悉其用矣冦宗奭云有人
　以自然銅飼折翅胡雁後遂飛去今人打撲損傷研
　細水飛過同當歸没藥各半錢以酒調服仍以手摩
　痛處即時見效
　　主治叅互
　同乳香没藥䗪蟲五銖古錢麻皮灰血竭胎骨作丸
　煎當歸地黃續斷牛膝牡丹皮紅花濃湯送下治跌
　撲損傷或金刃傷骨斷筋皆效
　　簡誤
　雷公云石髓鉛即自然銅也凡使勿用方金牙其方
　金牙真似石髓鉛若誤餌吐殺人石髓鉛色似乾銀
　泥味微甘也凡使中病乃已不可過服以其有火金
　之毒走散太甚
梁上塵主腹痛噎中惡鼻衂小兒軟瘡
　疏○梁上塵乃是空中煙氣結成本經無氣味應是
　辛苦之物辛能散苦能洩故主腹痛噎膈中惡也體
　輕而上騰故入肺味辛而清熱故又主鼻衂及小兒
　軟瘡也一名倒掛塵一名烏龍尾
　　主治叅互
　孫氏集效方喉痺乳蛾烏龍尾枯礬猪牙皂莢以鹽
　炒黄等分為末或吹或㸃皆妙　一法用燈心以鹽
　中苦鹵浸過入雞子殻中煅存性取出研細加龍腦
　香一二分研勻明礬末五分同梁上倒掛塵五分青
　魚膽調㸃入喉治喉痺咽痛有效
礞石治食積不消留滯藏府宿食癥塊乆不瘥及小兒
食積羸瘦婦人積年食癥攻刺心腹一名青礞石
　疏○礞石稟石中剛猛之性體重而降能消一切積
　聚痰結其味辛鹹氣平無毒辛主散結鹹主軟堅重
　主墜下故本經所主諸證皆出一貫也今世又以之
　治小兒驚痰喘急入滚痰丸治諸痰怪證
　　主治叅互
　王𨼆君養生主論滚痰丸通治痰為百病惟水㵼娠
　婦不宜服礞石焰硝各二兩煅過研飛曬乾一兩大
　黄酒蒸八兩前胡八兩沈香五錢為末水丸梧子大
　常服一二十丸欲利大便則服一二百丸温水下
　　簡誤
　礞石消積滯墜痰涎誠為要藥然而攻擊太過性復
　沈墜凡積滯癥結脾胃壯實者可用虚弱者忌之小
　兒驚痰食積實熱初發者可用虚寒乆病者忌之如
　王𨼆君所製滚痰丸謂百病皆生於痰不論虚實寒
　熱槩用殊為未妥不知痰有二因因於脾胃不能運
　化積滯生痰或多食酒麫溼熱之物以致膠固稠黏
　咯唾難出者用之豁痰利竅除熱泄結應如桴鼓因
　於陰虚火炎煎熬津液凝結為痰或發熱聲啞痰血
　雜出者如誤投之則陰氣愈虚陽火反熾痰熱未退
　而痺胃先為之敗矣可見前人立方不能無敝是在
　後人善於簡擇耳
麥飯石
　疏○麥飯石出自蘇頌圖經附於薑石條内因薑石
　有疔腫之用故引及之其味氣必與薑石相似但得
　火煅醋淬之後復有温煖收斂之功昔吕子華秘方
　麥飯石膏治發背瘡神效取此石碎如棋子炭火燒
　赤投米醋中浸之良乆又燒又浸如此十次研末極
　細如飛塵鹿角一具連腦骨者二三寸截之炭火燒
　令煙盡即止白斂末與石末等分鹿角倍之用三年
　米醋入銀石器内煎令魚目沸即下前藥不住手攪
　熬一二時稀稠得所傾出待冷以鵝翎拂膏於腫上
　四圍赤處中留腫頭洩氣如未膿即内消已作頭即
　撮小已潰即排膿若病乆肌肉爛落見出筋骨者即
　塗細布上貼之乾即易逐日瘡口收斂但中膈不穴
　者即無不瘥已潰者用時先以猪蹄湯洗去膿血挹
　乾然後上藥其瘡切忌手觸動嫩肉仍不可以口氣
　吹風及腋氣月經孕婦見之合藥時亦忌此等初時
　一日一換十日後二日一換此藥要極細方有效若
　不細塗之即痛也煅乆亦無效臨用方煅煅過即研
　若飛塵一二兩可治一癰疽矣
花乳石主金瘡止血又療産婦血暈惡血出陜華諸郡
色正黄形之大小方圓無定欲服者當以大火燒之金
瘡止血刮末傅之即合仍不作膿潰或名花蕊石
　疏○花乳石本經無氣味詳其所主應是酸辛温之
　藥其功專於止血能使血化為水婦人血暈惡血上
　薄也消化惡血則暈自止矣以酸斂之氣復能化瘀
　血故傅金瘡即合仍不作膿也
　　主治叅互
　葛可乆十藥神書花乳石散治五内崩損噴血出升
　斗用此治之花蕊石煅存性研如粉以童子小便一
　鍾男入酒一半女入醋一半令温食後調服三錢甚
　者五錢能使瘀血化為黄水後以獨參湯補之按此
　石性温味辛又加火煅虚勞吐血多是火炎迫血上
　行於藥性非宜除是膈上原有瘀血停凝者乃可暫
　用亦須多服童便獨參湯乃肺熱咳𠻳所忌尤不宜
　於虚勞内熱火炎之人戒之戒之　和劑局方花蕊
　石散治一切金刃箭鏃傷及打撲傷損狗咬至死者
　急以藥摻傷處其血化為黄水再摻便活更不疼痛
　如内損血入臟腑熱童便入酒少許熱調一錢服立
　效　婦人産後敗血不盡血暈惡血奔心胎死腹中
　胞衣不下至死但心頭温煖者急以童便調服一錢
　取下惡物愈若膈上有血化為黄水即時吐出或隨
　小便出甚效用硫黄四兩花蕊石一兩並為粗末以
　膠泥固濟日乾瓦礶一箇盛之泥封口烘乾安在四
　方磚上磚上書八卦五行字炭一秤簇匝從巳午時
　自下生火煅至炭消冷定取出為細末甆瓶收貯封
　固取用無時
　　簡誤
　無瘀血停留者不宜内服不由内傷血凝胸膈板痛
　而因火炎血溢以致吐血者忌之
蓬砂味苦辛煖無毒消痰止𠻳破癥結喉痺及銲金銀
用一名鵬砂
　疏○蓬砂出於西南番採取煎淋而結亦如硝石磠
　砂之類本經味苦辛氣煖無毒然詳其用味應有鹹
　氣亦微煖色白而體輕能解上焦胸膈肺分之痰熱
　辛能散苦能洩鹹能軟故主消痰止𠻳喉痺及破癥
　結也冦宗奭云含化嚥津治喉中腫痛膈上痰熱初
　覺便治不能成喉痺也兼能去口氣消障翳除噎膈
　反胃積塊瘀肉陰㿉骨硬惡瘡折傷及口齒諸病
　　主治叅互
　同龍腦香人中白青黛為末傅口舌瘡效　經騐方
　咽喉腫痛破棺丹用蓬砂白梅等分搗丸芡子大每
　噙化一丸　集𤣥方小兒陰㿉腫大不消硼砂一分
　水研塗之大效　直指方弩肉瘀突南硼砂黄色者
　一錢龍腦香少許研末燈草蘸㸃之
　　簡誤
　蓬砂其性能柔五金去垢膩尅削為用消散為能宜
　攻有餘難施不足此蹔用之藥非乆服之劑
鉛霜冷無毒消痰止驚悸解酒毒療胸膈煩悶中風痰
實止渇(一名鉛白霜用鉛雜水銀十五分之一/合鍊作片置醋甕中密封經乆成霜)
　疏○鉛霜乃鉛假汞氣交感因醋以拔其英華所結
　道家謂之神符白雪其味甘酸氣大寒無毒凡中風
　驚悸未有不因痰熱所生胸膈煩悶多渇亦火熱炎
　灼所致甘寒能除熱生津則痰結消驚悸平風自愈
　也其主解酒毒者亦取其除熱生津之意耳并治吐
　逆鎮驚去怯黒鬚髮
　　主治叅互
　諸方俱見鉛條下　簡要濟衆治室女月露滯澀心
　煩恍忽鉛白霜細研為散每服一錢地黄汁一合調
　下　十全普救方治鼻衂鉛白霜為末取新汲水調
　服一字
　　簡誤
　鉛霜墜痰去熱定驚癎止吐逆皆有竒效然其性極
　冷非乆服常用之物病已即去之胃弱脾虚腸滑者
　不宜用風寒咳𠻳多痰者并忌之
古文錢平治翳障明目療風赤眼鹽鹵浸用婦人横逆
産心腹痛月隔五淋燒以醋淬用
　疏○古文錢其金毒火毒悉去性應平無毒而冦宗
　奭云古錢其銅焦赤有毒不知本草内赤銅之毒已
　微况古錢又多於古穴坑塹中得之歴年既乆毒性
　必失甚則有但存形質者其味辛氣平平即涼也目
　赤翳障肝經風熱也辛涼能散風熱則翳障赤痛除
　目自明矣婦人生産横逆者血氣壅塞道路不開也
　心腹痛者亦氣血結聚也月隔者月事不來胞脈閉
　也五淋者衝任熱壅也此藥能走下焦陰分散凝滯
　之氣血開壅塞之道路則諸證無不除矣又能主跌
　撲損傷其為散凝滯之藥無疑
　　主治叅互
　同自然銅胎骨䗪蟲血竭無名異黄荆子没藥乳香
　狗骨治跌撲損傷及金刃傷神效　青囊録跌撲損
　傷半兩錢五箇火煅醋淬四十九次甜瓜子五錢真
　珠二錢研末每服一字好酒調隨上下食前後　古
　方麥斗散治一切傷損自然銅煅一兩古文錢煅一
　兩麝香五分為末每服五分酒下
　　簡誤
　其味辛涼但能治風熱眼有佐以薑汁㸃眼者即從
　治之意借其熱以拔出火毒也如肝胃虚而内障生
　花者必不宜用
　
　
　
　
　
　
　
　
　
　
　
　神農本草經疏卷五
欽定四庫全書
　神農本草經疏卷六
　　　　　　　　　　　　明　繆希雍　撰
　草部上品之上
　　總八十七種今疏其要者三十二種
　　　黄精　　　　菖蒲　　　　甘菊花
　　　人參　　　　天門冬　　　甘草
　　　乾地黄　　　术　　　　　菟絲子
　　　牛膝　　　　茺蔚子　　　萎𬎼
　　　茈(柴/字)胡　　　麥門冬　　　獨活(羌活/附)
　　　升麻　　　　車前子　　　木香
　　　薯蕷(今呼/山藥)　　薏苡仁　　　澤㵼
　　　逺志　　　　草龍膽　　　細辛
　　　石斛　　　　巴㦸天　　　菴䕡子
　　　卷柏　　　　辟虺雷　　　藥王
　　　草犀根　　　百草花
黄精味甘平無毒主補中益氣除風濕安五藏乆服輕
身延年不饑黄帝曰太陽之草名曰黄精餌之可以長
生
　疏○黄精君純得土之冲氣而稟乎季春之令故味
　甘氣和性無毒其色正黄味厚氣薄土位乎中脾治
　中焦故補中脾土為後天生氣之源故益氣中氣强
　脾胃實則風濕之邪不能干故除風濕五臟之氣皆
　稟胃氣以生胃氣者即後天之氣也斯氣盛則五臟
　皆實實則安故安五臟臟安則氣血精三者益盛氣
　滿則不饑乆服輕身延年著其為効之極功也雖非
　治療之所急而為養性之上藥故仙經累贊其能服
　餌駐顔乆而彌勝矣
　　主治叅互
　黄精同漆葉桑椹何首烏茅山术作丸餌可以變白
　乆之殺三蟲能使足温而不寒　同术乆服可輕身
　涉險不饑　同地黄天門冬釀酒可去風益血氣
　　簡誤
　雷公云凡使勿用鈎吻真似黄精只是葉有毛鈎子
　二箇是别認處若誤服害人黄精葉似竹葉以溪水
　洗淨後蒸從已至子竹刀薄切爆乾用
菖蒲味辛温無毒主風寒濕痺欬逆上氣開心孔補五
藏通九竅明耳目出音聲主耳聾癰瘡温腸胃止小便
利四肢濕痺不得屈伸小兒温瘧身積熱不解可作浴
湯乆服輕身聰明耳目不忘不迷惑延年益心智髙志
不老(一寸九節者良露根者不可用忌/飴糖羊肉不可犯鐵令人吐逆)
　疏○菖蒲君正禀孟夏六陽之氣而合金之辛味以
　生者也其味苦辛其氣大温陽精芳草故無毒陽氣
　開發外充百骸辛能四達以散邪結此通利心脾二
　經之要藥也葢苦可燥濕温能辟寒辛可散結風寒
　濕三者合而成痺此去三邪痺自愈矣陽氣開發芬
　芳輕揚氣重于味辛兼横走故能下氣開心欬逆者
　氣逆之候也下氣則欬逆上氣可去五臟之壅遏既
　徹則九竅應之而通故聰明耳目出音聲主耳聾辛
　以散之故治癰瘡氣味辛温氣厚發熱故温腸胃膀
　胱虚寒則小便不禁腸胃既温則膀胱與焉故止小
　便脾主四肢脾濕既袪則四肢濕痺不得屈伸自利
　山嵐瘴氣最能使小兒發瘧寒濕之甚莫過山嵐既
　散其邪則病本已拔瘧焉得而不已焉作浴湯及乆
　服輕身者除濕之騐也不迷惑益心智髙志者心竅
　開利也其曰補五臟延年者單指巖棲脩煉之士辟
　榖服餌之用以其助發陽氣辟除陰嵐兼可參合養
　性諸藥如黄精青黏地黄天門冬之屬資其宣導臻
　乎太和故亦為仙經要藥至于世俗之人五慾熾然
　六淫迭至詎可窮年卒嵗乆餌偏燥之物乎
　　主治叅互
　菖蒲同熟地黄黄檗作丸治腎虚耳聾若中年預服
　可使老而聴聰　同二术木瓜薏仁石斛萆薢黄檗
　為除濕强步之要藥兼治下部膿窠濕瘡如神　佐
　人參麥門冬酸棗仁茯神逺志生熟地黄為補心之
　劑如心氣鬰結者加沈香能益火以開心　兼辟蚤
　蝨
　　簡誤
　雷公云凡使勿用泥菖夏菖其二件相似如竹根鞭
　形黒氣穢味腥不堪用凡使採石上生者根條嫩黄
　𦂳硬節稠一寸有九節者是真也採得後用銅刀括
　去黄黒皮硬節一重了用嫩桑條相拌蒸出爆乾去
　桑條剉用
菊花味苦甘平無毒主風頭眩腫痛目欲脱淚出皮膚
死肌惡風濕痺療腰痛去來陶陶除胸中煩熱安腸胃
利五脈調四肢乆服利血氣輕身耐老延年
　疏○菊花發生於春長養於夏秀英於秋而資味乎
　土歴三時之氣得天地之清獨稟金精專制風木故
　為去風之要藥苦可洩熱甘能益血甘可解毒平則
　兼辛故亦㪚結苦入心小腸甘入脾胃平辛走肝膽
　兼入肺與大腸其主風頭眩腫痛目欲脱淚出皮膚
　死肌惡風濕痺者諸風掉眩皆屬肝木風藥先入肝
　肝開竅于目風為陽邪勢必走上血虚則熱熱則生
　風風火相搏故也腰痛去來陶陶者乃血虚氣滯之
　候苦以洩滯結甘以益血脈辛平以㪚虚熱也其除
　胸中煩熱者心主血虚則病煩陰虚則熱收于内故
　熱在胸中血益則陰生陰生則煩止苦辛能泄熱故
　煩熱並解安腸胃利五脈調四肢利血氣者即除熱
　袪風益血入心入脾入肝之驗也乆服輕身耐老延
　年者物乆則力專力專則氣化化則變常其釀酒延
　齡和藥變白皆服餌專氣之功故亦為仙經所録矣
　生搗最治疔瘡血線疔猶為要藥疔者風火之毒也
　三六九十二月採葉莖花根四物並陰乾百日等分
　搗末酒調下錢許又可蜜丸如桐子大毎七丸日三
　服皆酒吞一年變白二年齒生三年返老仙人王子
　喬方也
　　主治叅互
　甘菊花袪風要藥風木通肝肝開竅于目故為明目
　之主同地黄黄檗枸杞子白蒺藜五味子山茱萸當
　歸羚羊角羊肝治肝腎俱虚目痛加決明子木賊草
　榖精草柴胡可以去外翳　同黄連𤣥參甘草生地
　黄荆芥穗決明子連翹桔梗柴胡川芎羌活童便可
　治風熱目痛　君川芎細辛藁本當歸生熟地黄天
　麥門冬白芍藥甘草童便治血虚頭痛亦主頭眩暈
　因痰結而作者無痰藥不效　與枸杞子相對蜜丸
　乆服則終身無目疾兼不中風及生疔疽　連根生
　用為君加紫花地丁益母草金銀花半枝連貝母連
　翹生地黄括樓根白芷白及蒼耳子夏枯草可治疔
　瘡甚者以蟾酥丸發汗大便閉者汗後以玉樞丹下
　之如無玉樞丹以大㦸加蚤休棗肉丸服三錢必下
　矣忌甘草犯之則死為大㦸也
人參味甘微寒微温無毒主補五藏安精神定魂魄止
驚悸除邪氣明目開心益智療腸胃中冷心腹鼓痛胸
脇逆滿霍亂吐逆調中止消渇通血脈破堅積令人不
忘乆服輕身延年(茯苓為/之使)
　疏○人參得土中清陽之氣稟春升少陽之令而生
　故味甘微寒而無毒氣味均齊不厚不薄升多于降
　潔古謂其氣味俱薄浮而升陽中之陽也又曰陽中
　微陰葢亦指其生長真元之氣而言歟神農微寒别
　録微温二義相蒙世鮮解者葢微寒者春之寒也微
　温者亦春之温也神農直指所稟故曰微寒别録兼
　言功用故又曰微温既云微矣寒不甚寒則近于温
　温不甚温則近于寒故知寒温雖别言微則一也以
　言乎天則得其生生升發之氣以言乎地則得其清
　陽至和之精狀類人形上應瑤光故能回陽氣于垂
　絶却虚邪于俄頃功魁羣草力等丸丹矣其主治也
　則補五臟葢臟雖有五以言乎生氣之流通則一也
　益真氣則五臟皆補矣其曰安精神定魂魄止驚悸
　開心益智者以心藏神肝藏魂肺藏魄腎藏精與志
　脾藏意與智故也心腎虚則精神不安矣肝肺虚則
　魂魄不定矣驚悸者心脾二經之病也心脾虚則驚
　悸心脾之氣强則心竅通利能思而智益深矣邪氣
　之所以乆留而不去者無他真氣虚則不能敵故留
　連而不解也兹得補而真元充實則邪自不能容譬
　諸君子當陽則小人自退清陽之氣下陷則耳目不
　聰明兼之目得血而能視陽生則陰長故明目真氣
　内虚故腸胃中冷氣旺陽回則不冷矣心腹鼓痛者
　心脾虚故也二臟得補其痛自止所謂按之快然者
　是也故經曰可按者虚也不可按者實也不可按者
　勿用胸脇逆滿者氣不歸元也得補則氣實而歸元
　也脾胃俱虚則物停滯而邪客之故霍亂吐逆也補
　助脾胃之元氣則二證自除調中者脾治中焦脾得
　補則中自調矣消渇者津液不足之候也氣回則津
　液生津液生則渇自止矣通血脈者血不自行氣壯
　則行故通血脈破堅積者真氣不足則不能徤行而
　磨物日積月累遂成堅積譬夫磨管納物無力則不
　轉不轉則停積矣脾主消化真陽之氣回則脾強而
　能消何堅積之不磨哉令人不忘者心主記脾主思
　心脾二臟之精氣滿則能慮而不忘矣乆服輕身延
　年者純陽則充舉氣積則身輕五臟皆實延年可知
　矣斯皆敦本之論也
　　主治叅互
　人參補五臟陽氣之君藥開胃氣之神品　同大棗
　白芍藥龍眼肉甘草酸棗仁補脾陰　腎氣衰陽痿
　以之為君加鹿茸肉蓯蓉巴㦸天五味子麥門冬菟
　絲子山茱萸地黄枸杞杜仲柏子仁乃扶衰之要劑
　兼令人有子　君藿香木瓜橘紅治胃虚弱嘔吐反
　胃如妊娠嘔吐加竹茹枇杷葉　同白术呉茱萸治
　脾泄乆不止　君五味子呉茱萸補骨脂肉豆蔲治
　腎泄　同白芍藥炙甘草治血虚腹痛鼓痛　同乾
　薑白术炙甘草治中寒泄㵼下利清穀甚則加肉桂
　附子　同附子乾薑肉桂治寒厥指爪青黯便清踡
　卧　同附子五味子治陽氣脱温腸胃中冷　君五
　味子麥門冬治肺虚氣喘夏月服之益氣除熱止消
　渇名生脈散　加白术又治中暑傷氣倦怠　同沈
　水香白芍藥治真氣虚氣不歸元因而胸脇逆滿
　同茯苓逺志益智棗仁麥門冬治精神恍惚魂魄不
　定驚悸　同沈水香茯神治心虚邪客之作痛　同
　鹿角膠杜仲續斷當歸地黄蘇木治負重努力内傷
　失血去蘇木加生地黄治胎漏不安　同黄耆白芍
　藥五味子治汗多亡陽　同蘇木麥門冬治産後氣
　喘　在白虎湯治勞傷元氣人患熱病渇甚并頭疼
　　在敗毒㪚治氣虚人患四時不正傷寒　在參蘇
　飲治肺虚人傷風　同鼈甲青皮乾漆䗪蟲肉桂牡
　蠣射于消瘧母　同甘菊花當歸地黄枸杞子蒺藜
　甘草柴胡則明目　同黄連紅麴白芍藥滑石末升
　麻治滯下腹痛赤色　同黄連烏梅蓮肉升麻滑石
　末肉豆蔲治滯下乆不止　同白术木瓜茯苓藿香
　炙甘草止虚煩躁　同牛黄犀角天竺黄鈎籐鈎丹
　砂雄黄真珠茯神逺志治驚癎　同地黄阿膠麥門
　冬山茱萸五味子續斷杜仲治血崩加牛膝大薊鹿
　角膠治血淋　同橘皮紫蘇木瓜白术竹茹治惡阻
　安胎熱多者去术紫蘇加麥門冬　同五加皮白蘚
　皮石南葉石斛秦芁木瓜薏苡仁萆薢牛膝沈香菖
　蒲二术治痺　同黄檗黄耆白术五味子麥門冬木
　瓜白芍藥薏苡仁白茯苓治痿　同附子白术芍藥
　甘草茯苓治慢驚慢脾風　同白术黄耆芍藥治自
　汗　同生薑皮各兩許水煎露一宿五更温服治氣
　虚乆瘧不止　同蘇木當歸童便治産後血暈　同
　石菖蒲蓮肉等分水煎治産後不語　同乳香丹砂
　雞子白薑汁三匙調勻别用當歸兩許煎濃同吞治
　横生倒養難産神効　同附子肉桂麥門冬五味子
　治房勞過度脱陽欲絶下部虚冷　同黄耆天門冬
　五味子牛膝枸杞菖蒲治中風不語
　　簡誤
　人參論其功能之廣具如本經所説信非虚語第其
　性亦有所不宜世之録其長者或遺其短摘其瑕者
　并棄其瑜是以或當用而後時或非宜而妄設不蒙
　其利徒見其害二者之誤其失則一遂使良藥不見
　信于世粗工互騰其口説惜哉豈知人參本補五臟
　真陽之氣者也若夫虚羸尫怯勞役饑飽所傷努力
　失血以致陽氣短乏陷入陰分發熱惓怠四肢無力
　或中熱傷暑暑傷氣無氣以動或嘔吐泄㵼霍亂轉
　筋胃弱不能食脾虚不磨食或真陽衰少腎氣乏絶
　陽道不舉完榖不化下利清水中風失音産後氣喘
　小兒慢驚吐㵼不止痘後氣虚潰痬長肉等證投之
　靡不立効惟不利于肺家有熱咳𠻳吐痰吐血衂血
　齒衂内熱骨蒸勞瘵陰虚火動之候葢肺者華葢之
　臟也位乎上象天屬金喜清肅而惡煩熱真氣無虧
　則寜謐清淨以受生氣之熏蒸而朝百脈茍縱恣情
　慾虧損真陰火空則發熱起于下炎爍乎上則肺先
　受之火乃肺之賊邪邪氣勝則實實則肺熱鬰結為
　痰喉痒而發𠻳血熱妄行溢出上竅王好古所謂肺
　熱還傷肺是巳又有痧疹初發身雖熱而斑㸃未形
　傷寒始作形證未定而邪熱方熾若誤投之鮮克免
　者斯皆實實之害非藥可解經曰實實虚虚損不足
　而益有餘如是者醫殺之耳可不戒哉可不慎哉
天門冬味苦甘平大寒無毒主諸暴風濕偏痺强骨髓
殺三蟲去伏尸保定肺氣去寒熱養肌膚益氣力利小
便冷而能補乆服輕身益氣延年不饑(忌鯉/魚)
　疏○天門冬正稟大寒初之氣以生得地之陰精獨
　厚味雖微苦甘而帶辛其氣大寒其性無毒要以甘
　多者為勝味厚于氣陰也降也除肺腎虚熱之要藥
　也其主諸暴風濕偏痺殺三蟲去伏尸保定肺氣去
　寒熱者葢以熱則生風暴則屬火其言濕者乃濕熱
　之謂苦以洩濕寒以除熱熱去則風止濕洩則痺瘳
　偏痺者濕熱所致也强骨髓者腎為作强之官而主
　骨濕熱不去下流客腎能使人骨痿腎欲堅急食苦
　以堅之天門冬黄蘗之屬是巳且腎者水臟也平則
　温而堅虚則熱而軟味苦氣寒正入腎而除熱堅軟
　故強骨也三蟲伏尸必生于脾腎俱虚内熱氣弱之
　人苦能殺蟲辛能散結故殺三蟲而除伏尸也肺為
　華葢之臟喜清肅而惡煩熱亦畏濕熱平則安和發
　聲清亮一受火熱則為賊邪所干而痰壅欬逆氣喘
　吐血寒熱聲啞之證出焉熱洩則痰散而肺清肺清
　則津液流通氣得下降而諸證自止矣養肌膚益氣
　力利小便者肺主皮毛脾氣散精上歸于肺通調水
　道下輸膀胱又肺為水之上源朝百脈而主氣熱邪
　退則肺得所養故能養肌膚益氣力利小便也冷而
　能補者熱盛則肺腎俱虚除虚熱即補肺腎也乆服
　輕身益氣延年不饑者熱退則水足水足則精固精
　固則腎氣益實腎為先天真氣之源腎實骨強延齡
　可知己要之道書所録皆指遺世獨立辟榖服餌之
　流者設非謂恒人亦可望此也
　　主治叅互
　痰之標在脾胃與肺其本在腎若非腎家有火炎上
　薄肺煎熬津液而成黏膩則痰何自而生耶天門冬
　味苦氣大寒能清熱保肺下通于腎故同麥門冬百
　部桑白皮枇杷葉𤣥參貝母童便竹瀝為清肺消痰
　止𠻳必用之藥　同地黄麥門冬五味子黄蘗車前
　子枸杞牛膝為丸補陰除熱滋腎家燥脾胃弱者加
　山藥白茯苓砂仁以佐之　同麥門冬五味子熬膏
　入煉蜜益肺甚妙亦治消渇　同甘菊花釀酒除一
　切風能愈大風病水煮則除風熱兼除煩悶　同生
　地黄麥門冬白芍藥鼈甲牛膝杜仲續斷童便治吐
　血　同乾漆百部鼈甲青黛獺肝象膽殺三蟲而除
　勞瘵　同薏苡仁桑黄白及紫苑百部百合能除肺
　痿吐膿血　同青蒿鼈甲麥門冬銀柴胡牛膝白芍
　藥地骨皮五味子能治婦人骨蒸　同麻子仁麥門
　冬生地黄童便能除大腸熱燥胃强者略加桃仁
　同熟地黄胡麻仁和蜜乆服駐顔不饑
　　簡誤
　天門冬味苦平辛其氣大寒若因陰虚水涸火起下
　焦上炎于肺發為痰喘者誠哉要藥也然大寒而苦
　不利脾胃陰虚之人脾胃多弱又以苦寒損其胃氣
　以致泄㵼惡食則危殆矣何者後天元氣生於胃氣
　五臟之氣皆因之以為盛衰者也强則喜食而甘味
　弱則惡食而不甘味陰虚精絶之病正賴脾胃之氣
　强能納能消以滋精氣若脾胃先困則是後天生氣
　之源絶矣丸餌雖佳總統於食湯液雖妙終屬於飲
　若非胃氣無損焉能納而消之以各歸其根奏平定
　之功哉必不得已當以薏苡仁白茯苓山藥甘草白
　芍藥同用或用麥門冬以代之可也誤用之必泄
甘草味甘平無毒主五藏六腑寒熱邪氣堅筋骨長肌
肉倍力金瘡尰解毒温中下氣煩滿短氣傷藏欬嗽止
渇通經脈利氣血解百藥毒為九土之精安和七十二
種石一千二百種草乆服輕身延年二月八月除日採
根暴乾十日成(术苦參為使反大㦸芫花甘遂/海藻惡逺志忌猪肉令人陰痿)
　疏○甘草味甘氣平無毒正稟土中冲和之陽氣以
　生故别録稱之為九土之精可升可降陰中陽也主
　五臟六腑寒熱邪氣堅筋骨者以其得土中冲陽之
　氣味甘平性和緩故能解一切毒氣安臟腑除邪熱
　也五臟之寒熱邪氣既解則臟氣和而真氣生氣日
　以盛故筋骨堅長肌肉倍力者甘能益脾脾主肌肉
　兼主四肢脾强則四肢生力故長肌肉倍力也主金
　瘡尰者甘入血分而能緩中且傷則熱熱而後尰甘
　温益血而除熱煩熱解故尰散也温中下氣者甘味
　屬土土位乎中故温中甘能緩中散結故下氣煩滿
　短氣者是勞傷内乏陽氣不足故虚而煩滿短氣甘
　温能益血除大熱助氣故煩滿短氣並除也甘平且
　和和能理傷故治傷臟肺苦氣上逆嗽乃肺病甘以
　緩之故治咳嗽血不足則内熱内熱則津液衰少而
　作渇甘能入脾益血故止渇血虚則經脈不通能益
　血則經脈自通矣甘能益血而温氣分故利血氣其
　解一切金石草木蟲魚禽獸之毒者凡毒遇土則化
　甘草為九土之精故能解諸毒也乆服輕身延年者
　為其益血安和五臟也
　　主治叅互
　諸毒遇土則化甘草為土精故能化毒解一切邪氣
　佐黄耆防風能運毒走表為痘疹氣血兩虚者首尾
　必資之劑　得白芍藥則補脾甲巳化土故也　同
　人參黄耆白术大棗當歸身麥門冬加升麻柴胡為
　補中益氣藥專理饑飽勞役内傷陽氣下陷發熱
　同人參乾薑肉桂則温中　同麥門冬蘇子枇杷葉
　則下氣　同黄連芍藥升麻滑石解熱毒滯下　同
　桔梗𤣥參鼠黏子括樓根清利咽喉虚熱　同人參
　菖蒲益智龍眼肉逺志治健忘　同麥門冬石膏竹
　葉知母除煩悶躁渇頭疼解肌　同紫花地丁金銀
　花甘菊夏枯草益母草貝母白及白芷消一切疔腫
　　同川黄連止小兒胎毒驚癎　同黄連木通赤芍
　藥生地黄㵼心經有餘之火　同預知子貫衆解一
　切毒蠱　單用水炙百徧煎熬觔許治懸癰如神
　炙則補傷寒病瘥後血虚
　　簡誤
　甘能緩中故中滿者忌之嘔家忌甘酒家亦忌甘諸
　濕腫滿及脹滿病咸不宜服
乾地黄味甘苦寒無毒主折跌絶筋傷中逐血痺填骨
髓長肌肉作湯除寒熱積聚除痺主男子五勞七傷女
子傷中胞漏下血破惡血溺血利大小腸去胃中宿食
飽力斷絶補五藏内傷不足通血脈益氣力利耳目生
者猶良　生地黄大寒主婦人崩中血不止及産後血
上薄心悶絶傷身胎動下血胎不落墮墜踠折瘀血留
血鼻衂吐血皆擣飲之乆服輕身不老(採得即用者為/生曬乾收者為)
(乾以法製/過者為熟)
　疏○乾地黄稟仲冬之氣以生黄者土之正色兼稟
　地之和氣故味甘氣寒而無毒别録又云苦者以其
　兼入心脾也此乃補腎家之要藥益陰血之上品本
　經主折跌絶筋傷中逐血痺者肝藏血而主筋補肝
　則榮血調榮血調則傷中自去痺者血分之病因虚
　而風寒濕邪客之故筋拘攣而痛養血和肝痺必瘳
　矣作湯除寒熱積聚除痺者血和則結散故諸證自
　除也其曰填骨髓長肌肉主男子五勞七傷者地黄
　為至陰之藥正補腎水真陰而益血血王則髓滿陰
　足則肌肉自長五勞七傷皆陰虚内熱真陰不足之
　候甘寒能除内熱而益精髓故勞傷自除也女子傷
　中胞漏下血者陰虚則火熾而血熱火能銷物造化
　自然之道也涼血益血則胞漏自止矣下血者血熱
　也涼血則下血自愈榮血滯則為惡血生地黄能行
　血故破惡血溺血者腎與小腸熱也益陰涼血則溺
　血自止二便自利矣胃與足陽明胃家濕熱盛則食
　不消生地黄能㵼脾胃中濕熱濕熱去而脾胃安則
　宿食自去飽而努力則腸胃筋脈有絶傷之患形屬
　血故行血益血則諸傷自理矣五臟咸屬陰陰即精
　血補精血則五臟内傷不足自愈矣通血脈益氣力
　利耳目者皆臟安之騐也又主婦人崩中血不止及
　産後血上薄心悶絶傷身胎動下血胎不落墮墜踠
　折瘀血留血衂血吐血生者搗汁飲之皆涼血行血
　之功也乆服輕身不老則益陰填髓補五臟之能事
　畢矣又按日華子云助心膽氣强筋骨長志安魂定
　魄除驚悸者膽為五臟六腑之首行春升之氣故十
　一臟皆取決於膽為中正之官地黄入手足少陰亦
　入足厥陰心與肝為子母之臟膽為肝之腑肝主筋
　腎主骨腎藏精與志肝藏魂肺藏魄心膽二經虚則
　病驚悸生地黄為手少陰之要藥能涼心助膽補肝
　心涼則熱不薄肺肝肺清寜則魂魄自定膽氣壯則
　驚自除肝腎足則筋骨自强心腎交濟則志自長矣
　　主治叅互
　生地黄同大小薊各半俱搗取自然汁和童便飲治
　一切血熱妄行吐血齒鼻衂神効　取汁和麫作䬪
　飥冷淘治蟲心痛　同苧麻根搗汁碗許加炒砂仁
　末三錢治胎動下血　同麥門冬治産後煩悶　同
　當歸赤芍藥乳香没藥肉桂炒黄荆子末治一切跌
　打折傷瘀血作痛　同金銀花甘草荆芥穂𤣥參連
　翹黄檗地榆白芷木通治血分濕熱生膿瘡痛甚者
　濃煎恣飲立差　入瓊玉膏為陰陽兩補之要劑
　乾地黄同沙苑蒺藜肉蓯蓉鹿茸山茱萸五味子能
　益男子精　同人參枸杞五味子麥門冬鹿茸車前
　子覆盆子兔絲子多服令人有子　得青蒿子鼈甲
　銀柴胡沙參天麥二冬黄檗甘草地骨皮牡丹皮白
　芍藥牛膝能治骨蒸勞熱　同人參逺志麥門冬酸
　棗仁栢子仁茯神甘草治心虚驚悸怔忡健忘　同
　黄耆黄連黄檗酸棗仁五味子白芍藥麥門冬龍眼
　肉牡蠣粉治盜汗乆不止　得麥門冬五味子牛膝
　枸杞子車前子阿膠天門冬治溺血　同人參麥門
　冬五味子牛膝漬酒能益氣力逐及奔馬　同當歸
　白芍藥川芎阿膠鹿角膠能益母安胎　同砂仁治
　胎動下血腰痛　同青蒿地骨皮麥門冬白芍藥山
　茱萸枇杷葉治婦人月事先期　同生薑治産後中
　風　同當歸川芎蒲黄黒豆炒炮薑澤蘭益母牛膝
　續斷杜仲鹿角膠治一切産後血虚發熱　得肉桂
　及乳香没藥五靈脂治兒枕痛夏月去桂　同芍藥
　當歸川芎阿膠蘄艾香附治經事不調　同甘菊花
　女貞實枸杞子白蒺藜能明目益精　同黄連連翹
　薄荷甘草甘菊花木通治目暴赤痛　同鹿茸五味
　子人參鍾乳粉白茯苓能生齒　同何首烏桑椹甘
　菊鱧腸蜀椒能烏鬚髮
　　簡誤
　生地黄性大寒凡産後惡食作㵼雖見發熱惡露作
　痛不可用誤用則泄不止胃氣者後天元氣之本也
　胃困則飲食不運精血不生虚熱何自而退故并當
　歸忌之凡見此證宜多加炮薑桂心人參必自愈凡
　陰虚咳𠻳内熱骨蒸或吐血等候一見脾胃薄弱大
　便不實或天明腎泄産後洩㵼産後不食俱禁用生
　地黄當歸誤則同於前轍慎之凡胸膈多痰氣道不
　利升降窒塞藥宜通而不宜滯湯液中禁入地黄
术味苦甘温無毒主風寒濕痺死肌痙疸止汗除熱消
食主大風在身面風眩頭痛目淚出消痰水逐皮間風
水結腫除心下急滿及霍亂吐下不止利腰臍間血益
津液暖胃消榖嗜食作煎餌乆服輕身延年不饑(茅山/者為)
(勝忌蛤雀桃/李松菜青魚)
　疏○术稟初夏之氣以生其味苦其氣温從火化也
　正得土之冲氣故别録益之以甘表土徳也故無毒
　其氣芳烈其味甘濃其性純陽為除風痺之上藥安
　脾胃之神品本經主風寒濕痺死肌痙疸者正以風
　寒濕三者合而成痺痺者拘攣而痛者是也經曰地
　之濕氣感則害人皮肉筋骨死肌者濕毒侵肌肉也
　痙者風寒乘虚客於肝脾腎所致也疸者脾胃虚而
　濕熱瘀滯也如上諸病莫不由風寒濕而成术有除
　此三邪之功故能袪其所致之疾也止汗除熱消食
　者濕熱盛則自汗濕邪客則發熱濕去而脾胃燥燥
　則食自消汗自止熱自除也又主大風在身面者术
　氣芳烈而悍純陽之物也風為陽邪發於陽部故主
　之也風眩頭痛目淚出者陽虚則風客之而眩痰厥
　則頭痛風熱壅則目淚出也消痰水逐皮間風水結
　腫除心下急痛及霍亂吐下不止者濕客於胃則滯
　而生痰客於脾則生水脾虚濕勝則為水腫濕客中
　焦則心下急滿脾胃俱虚則中焦不治而濕邪客之
　則為霍亂吐下不止也利腰臍間血者血屬陰濕為
　陰邪下流客之使腰臍血滯而不得通利濕去則諸
　證無不愈矣益津液煖胃消榖嗜食者濕去則胃强
　而津液自生寒濕散則胃自煖邪去而脾胃健則消
　榖而嗜食矣煎餌乆服輕身延年不饑者术為陽藥
　故善除陰濕濕去則脾胃之氣旺陽主氣氣盛則身
　輕脾主四肢濕去則脾健健則四肢利故能涉險負
　重也仙經云氣滿不思食是以延年而不饑也
　　主治叅互
　术為陽草氣勝黄精除濕袪寒疎風辟惡其功能也
　單餌則延年輕身不饑兼濟則觀所從何道故同人
　參茯苓白芍藥甘草橘皮蓮肉縮砂則健脾開胃消
　飲食為壯脾胃之要劑調中之正法　同藿香橘皮
　茯苓人參木瓜猪苓澤㵼縮砂則治霍亂吐㵼轉筋
　　同乾菖防風茯苓炙甘草車前子猪苓澤㵼則治
　濕勝作洩若雷奔　同秦芁萆薢木瓜薏苡仁桑寄
　生石斛黄耆地黄石菖蒲桂枝甘草晚蠶沙則治一
　切痛痺及關節不利熱者去桂枝加黄檗　得黄檗
　牛膝木瓜石斛能健步潜行　得苦參牡蠣治小兒
　胃家濕熱飲食不生肌肉　君人參芍藥木瓜薏苡
　茯苓桑白皮赤小豆車前橘皮佐以猪苓澤㵼能治
　一切水腫日重則倍人參夜重則加地黄芍藥俱與
　术倍　君枳實橘皮砂仁半夏人參則除心腹脹痛
　消宿食開胃去痰涎除傷食發寒熱及泄㵼　同人
　參橘紅白茯苓木瓜藿香治反胃吐逆因於寒則加
　生薑因於熱則加竹茹枇杷葉逆水蘆根　君黄耆
　生地黄佐以黄檗治一切臁瘡濕毒攻注足脛成瘡
　乆不愈作丸餌良　倍茯苓脩事如經騐方能烏鬚
　駐顔　同麥門冬石斛黄檗白芍藥木瓜薏苡仁五
　味子為治痿要藥　同生薑藿香檳榔能治山嵐瘴
　氣　同四物湯麥門冬荆芥防風地榆能治腸風下
　血　同雄羊肝治雀盲　同補骨脂川椒茴香青鹽
　川楝子黄檗治疝　同熟地桑椹脩事採日精月華
　乾則蜜丸日三服可變白　為末和芝蔴研爛入水
　攪勻絞汁濾淨曝乾每三錢空心酒服能滋脾腎
　　簡誤
　术本經無分别陶𢎞景有赤白二種近世乃有蒼白
　之分其用較殊要之俱為陽草故袪邪之功勝而益
　陰之効虧藥性偏長物無兼力此天地生物自然之
　道也凡病屬陰虚血少精不足内熱骨蒸口乾唇燥
　咳嗽吐痰吐血鼻衂齒衂咽塞便秘滯下者法咸忌
　之术燥腎而閉氣肝腎有動氣者勿服劉涓子癰疽
　論云潰瘍忌白术以其燥腎而閉氣故反生膿作痛
　也凡臟皆屬陰世人但知术能健脾此葢指脾為正
　邪所干术能燥濕濕去則脾健故曰補也寜知脾虚
　而無濕邪者用之反致燥竭脾家津液是損脾陰也
　何補之足云此最易誤故特表而出之
菟絲子味辛甘平無毒主續絶傷補不足益氣力肥健
汁去面䵟養肌强陰堅筋骨主莖中寒精自出溺有餘
瀝口苦燥渇寒血為積乆服明目輕身延年(得酒良宜/丸不宜煮)
　疏○菟絲子君稟春末夏初之氣以生凝乎地之冲
　氣以成感秋之氣而實故本經言其味辛平别録益
　之以甘者正雷公所謂稟中和凝正陽之氣而結者
　也其為無毒明矣五味之中惟辛通四氣復兼四味
　經曰腎苦燥急食辛以潤之菟絲子之屬是也與辛
　香燥熱之辛迥乎不同矣學者不以辭害義可也為
　補脾腎肝三經要藥主續絶傷補不足益氣力肥健
　者三經俱實則絶傷續而不足補矣脾統血合肌肉
　而主四肢足陽明太陰之氣盛則力長而肥健補脾
　故養肌益肝腎故强陰堅筋骨煖而能補腎中陽氣
　故主莖中寒精自出溺有餘瀝口苦燥渇者脾腎虚
　而生内熱津液因之不足也二臟得補則二病自愈
　寒血為積者勞傷則血瘀陽氣乏絶則内寒血隨氣
　行氣弱不能統血以行乆而為積矣凡勞傷皆脾腎
　肝三臟主之肝脾氣王則瘀血自行也乆服明目輕
　身延年者目得血而能視肝開竅於目瞳子神光屬
　腎肝腎實則目自明藏實精滿則身自輕延年可必
　矣
　　主治叅互
　君蓮實山藥人參能實脾止泄嗜食加五味子肉豆
　蔲砂仁能治腎泄　同五味子沙苑蒺藜覆盆子蓮
　鬚山茱萸巴㦸天車前子没食子枸杞子能益脾腎
　固精種子　同甘菊花沙苑蒺藜甘枸杞子熟地黄
　羚羊角榖精草決明子能明目　君术人參牛膝胡
　麻仁治丈夫腰膝積冷痛或頑麻無力　單服偏補
　人衛氣能助人筋脈　王好古云能補肝臟虚故去
　風專主腰膝腰膝者肝腎之所治也　苗生研塗面
　斑神効
　　簡誤
　腎家多火强陽不痿者忌之大便燥結者亦忌之
牛膝君味苦酸平無毒主寒濕痿痺四肢拘攣膝痛不
可屈伸逐血氣傷熱火爛墮胎療傷中少氣男子陰消
老人失溺補中續絶填骨髓除腦中痛及腰脊痛婦人
月水不通血結益精利陰氣止髮白乆服輕身耐老(忌/牛)
(肉牛/乳)
　疏○牛膝君稟地中陽氣以生氣則兼乎木火之化
　也故其味苦酸平無毒味厚氣薄走而能補性善下
　行故入肝腎主寒濕痿痺四肢拘攣膝痛不可屈伸
　者肝脾腎虚則寒濕之邪客之而成痺及病四肢拘
　攣膝痛不可屈伸此藥既稟地中陽氣所生又兼木
　火之化其性走而下行其能逐寒濕而除痺也必矣
　葢補肝則筋舒下行則理膝行血則痛止逐血氣猶
　云能通氣滯血凝也詳藥性氣當作痺傷熱火爛血
　焦枯之病也血行而活痛自止矣入肝行血故墮胎
　傷中少氣男子陰消老人失溺者皆腎不足之候也
　腦為髓之海腦不滿則空而痛腰乃腎之腑脊通髓
　於腦腎虚髓少則腰脊痛血虚而熱則髮白虚羸勞
　頓則傷絶肝藏血腎藏精峻補肝腎則血足而精滿
　諸證自瘳矣血行則月水自通血結自散乆服輕身
　耐老悉如上説不復具疏
　　主治叅互
　君术仙茅木瓜石斛茯苓石南葉五加皮萆薢生地
　黄黄耆芍藥虎骨沈香桂治諸痺　同甘菊花石斛
　木瓜何首烏生地黄虎骨沈水香人參术黄耆天門
　冬麥門冬杜仲續斷芍藥橘皮黄檗桑寄生白蘚皮
　治一切痿痺四肢拘攣筋骨疼痛　君當歸地黄能
　下死胎加朴硝立下胞衣　君木瓜石斛萆薢生地
　黄黄檗五加皮骨碎補續斷金銀花白及芍藥甘草
　甘菊根紫花地丁茜草連翹治鶴膝風　根苗同用
　二三兩濃煎調鼈甲末三錢空心服治瘧在陰分乆
　不瘥者三劑必巳胃虚者加人參兩許橘皮去白五
　錢　君青蒿生地黄麥門冬甘枸杞子熬膏治婦人
　血虚發熱内熱口乾舌苦　治小便不利莖中痛欲
　死兼治婦人血結腹堅痛鮮牛膝三四兩白酒煎濃
　服之立愈　金瘡作痛生搗傅之立瘥
　　簡誤
　誤用傷胎經閉未乆疑似有娠者勿用上焦藥中勿
　入血崩不止者忌之
茺蔚子味辛甘微温微寒無毒主明目益精除水氣療
血逆大熱頭痛心煩乆服輕身莖主􁷙疹癢可作浴湯
一名益母草(忌/鐵)
　疏○茺蔚子稟地中之陽氣以生兼感乎上天春夏
　之氣而成亦陽草也味辛甘微温微寒無毒入手足
　厥陰經為婦人胎産調經之要藥此藥補而能行辛
　散而兼潤者也目者肝之竅也益肝行血故明目益
　精其氣純陽辛走而不守故除水氣肝臟有火則血
　逆肝涼則降而順矣大熱頭痛心煩皆血虚而熱之
　候也清肝散熱和血則頭痛心煩俱解微温微寒説
　見人參條内
　　主治叅互
　午月五日采紫花益母草搗汁分貯瓷器内各少許
　曬乾剔取和蜂蜜封固加人參琥珀乳香没藥血竭
　沈香丹砂五靈脂催生及胞衣不下神効兼産後血
　暈瘀血薄心惡露不行腹痛少腹兒枕痛調經治血
　閉經阻經行作痛　單用和童便服能下死胎及治
　熱入血室發熱煩躁類傷寒　君四物湯杜仲阿膠
　真川續斷為丸安胎止痛　得生地黄白芍藥麥門
　冬枇杷葉青蒿子五味子阿膠治血熱經行先期及
　胎漏下血　同生甘菊蒼耳草金銀花紫花地丁各
　一握貝母鼠黏子白芷殭蠶白及白斂生甘草連翹
　生地黄各三錢熬夏枯草汁和藥同煎濃頓飲之消
　一切疔腫發背及無名腫毒
　　簡誤
　益母草辛甘為陽故性善行走能行血通經血崩禁
　用瞳子散大禁用惟熱血欲貫瞳人者與涼血藥同
　用則不忌
萎㽔味甘平無毒主中風暴熱不能動搖跌筋結肉諸
不足心腹結氣虚熱濕毒腰痛莖中寒及目痛眥爛淚
出乆服去面黒䵟好顔色潤澤輕身不老
　疏○萎㽔稟天地清和之氣而得稼穡之甘故本經
　味甘平無毒主諸不足乆服好顔色潤澤輕身不老
　别録又主心腹結氣虚熱腰痛莖中寒目痛眥爛淚
　出甄權主内補不足去虚勞客熱頭痛不安加而用
　之良日華子謂其除煩悶止渇潤心肺補五勞七傷
　虚損腰脚疼痛詳味諸家所主則知其性本醇良氣
　味和緩譬諸盛徳之人無往不利終始一節故可長
　資其利用而不窮正如斯藥之能補益五藏滋養氣
　血根本既治餘疾自除夫血為陰而主駐顔氣為陽
　而主輕身陰精不足則發虚熱腎氣不固則見骨痿
　及腰脚痛虚而火炎則頭痛不安目痛眥爛淚出虚
　而熱壅則煩悶消渇上盛下虚則莖中寒甚則五勞
　七傷精髓日枯而成虚損之證矣以一藥而所主多
　途為効良夥非由滋益陰精増長陽氣其能若是乎
　迹其所長殆亦黄精之類歟其主中風暴熱不能動
　搖跌筋結肉濕毒等證皆是女萎之用以本經二物
　混同一條故耳或謂即青黏理或有之純而不駁和
　而不偏有益無損故無簡誤　昔彭城樊阿少師事
　華陀陀授以漆葉青黏散服之利五藏去蟲輕身益
　氣年至五百餘嵗青黏生豐沛彭城及朝歌一名地
　節一名黄芝主理五藏益精氣本出於迷人入山見
　仙人服之以告陀陀以為佳語阿阿秘之人見阿之
　壽而氣力强盛問之因醉誤説人服多驗後無復有
　人識青黏者或云即黄精之正葉者又云即萎蕤
　同黄精桑椹何首烏能駐顔
茈胡君味苦平微寒無毒主心腹去腸胃中結氣飲食
積聚寒熱邪氣推陳致新除傷寒心下煩熱諸痰熱結
實胸中邪逆五藏間遊氣大腸停積水脹及濕痺拘攣
亦可作浴湯乆服輕身明目益精(半夏為/之使)
　疏○柴胡稟仲春之氣以生兼得地之辛味春氣生
　而升故味苦平微寒而無毒為少陽經表藥主心腹
　腸胃中結氣飲食積聚寒熱邪氣推陳致新除傷寒
　心下煩熱者足少陽膽也膽為清淨之府無出無入
　不可汗不可吐不可下其經在半表半裏故法從和
　解小柴胡湯之屬是也其性升而散屬陽故能達表
　散邪也邪結則心下煩熱邪散則煩熱自解陽氣下
　陷則為飲食積聚陽升則清氣上行脾胃之氣行陽
　道則飲食積聚自消散矣諸痰熱結實胸中邪逆五
　臟間遊氣者少陽實熱之邪所生病也柴胡苦平而
　微寒能除熱散結而解表故能愈以上諸病大腸停
　積水脹及濕痺拘攣者柴胡為風藥風能勝濕故也
　　主治叅互
　仲景小柴胡湯中同人參半夏黄芩治傷寒往來寒
　熱口苦耳聾胸脇痛無汗又治少陽經瘧往來寒熱
　亦治似瘧非瘧大便不實邪不在陽明者　在大柴
　胡湯治傷寒表裏俱急　傷寒百合證在柴胡百合
　湯　東垣治元氣勞傷精神倦怠用參耆白术炙甘
　草當歸佐以柴胡升麻引脾胃之氣行陽道名補中
　益氣湯　本方去當歸加茯苓猪苓澤㵼乾菖神麯
　名清暑益氣湯　同四物湯去當歸加澤蘭益母草
　青蒿能治熱入血室　同升麻乾葛等能升陽散火
　　同生地黄黄檗黄連甘草甘菊𤣥參連翹羌活荆
　芥穗治暴赤眼
　　簡誤
　柴胡性升而發散病人虚而氣升者忌之嘔吐及陰
　虚火熾炎上者法所同忌瘧非少陽經者勿入治瘧
　必用柴胡其説誤甚不可乆服亦無益精明目之理
　盡信書則不如無書此之謂也按今柴胡俗用有二
　種色白黄而大者為銀柴胡用以治勞熱骨蒸色微
　黒而細者用以解表發散本經並無二種之説功用
　亦無分别但云銀州者為最則知其優於升散而非
　除虚熱之藥明矣衍義所載甚詳故并録之
　附衍義曰柴胡本經並無一字治勞今人方中鮮有
　不用者嗚呼凡此誤世甚多嘗原病勞有一種真藏
　虚損復受邪熱邪因虚而致勞故曰勞者牢也當須
　斟酌用之如經騐方中治勞熱青蒿煎之用柴胡正
　合宜耳服之無不効熱去即須急巳若或無表熱得
　此愈甚雖至死人亦不悟目擊甚多可不戒哉可不
　慎哉日華子又謂補五勞七傷藥性論亦謂治勞乏
　羸瘦若此等病茍無實熱醫者執而用之不死何待
　注釋本草一字亦不可忽萬世之後所誤無窮耳
麥門冬君味甘平微寒無毒主心腹結氣傷中傷飽胃
絡脈絶羸瘦短氣身重目黄心下支滿虚勞客熱口乾
燥渇止嘔吐愈痿蹷强陰益精消榖調中保神定肺氣
安五藏令人肥健美顔色有子乆服輕身不老不饑
　疏○麥門冬在天則稟春陽生生之氣在地則正感
　清和稼穡之甘本經甘平平者冲和而淡也别録微
　寒著春徳矣入足陽明兼入手少陰太陰實陽明之
　正藥主心腹結氣者邪熱之氣結於心腹間也以其
　清和微寒而平緩故能散熱結而下逆氣也傷中傷
　飽以致胃絡脈絶者脾主肌肉五臟之氣皆稟於胃
　胃病則脾無所稟故羸瘦而短氣也身重目黄者脾
　胃濕熱也心下支滿者脾虚而濕滯中焦也虚勞客
　熱口乾燥渇者因虚勞而熱客中焦故口乾而燥渇
　陽明之熱上衝則兼嘔吐也痿蹷者陽明濕熱病也
　陽明濕熱盛則上熏蒸於肺而為痿蹷治痿獨取陽
　明治本之道也陰精生於五味五味先入脾胃脾胃
　得所養則能散精於各臟而陰精充滿故能强陰益
　精也中焦者脾胃之所治也脾胃安則中焦治故能
　消榖而調中也保神定肺氣則兼潤乎心肺矣胃氣
　盛則五臟之氣皆有所稟而安脾胃俱實則能食而
　肥健脾統血心主血五臟之英華皆見於面血充臟
　安則華彩外發而顔色美矣脾胃強則後天之元氣
　日盛下氣則陽交於陰交則虚勞愈而内熱不生内
　熱去則陰精日盛故有子斷榖固著於仙經却乃已
　疾之良藥故乆服延年輕身而不老不饑也
　　主治叅互
　同人參五味子為生脈散能復脈通心夏月暑傷氣
　服之良酒後飲之解酒毒肺熱者去人參加甘枸杞
　子作飲治一切虚勞客熱　同五味子枸杞地黄牛
　膝鼈甲酸棗仁天冬治五勞七傷胃强者可加當歸
　火盛者可入黄檗砂仁甘草三物俱遞減　治陽明
　瘧大渇引飲煩躁或嘔吐麥門冬石膏知母竹葉各
　數兩病人虚者加人參兩許痰多者加貝母橘紅各
　兩許　藥性論云麥門冬止煩渇主大水面目肢節
　浮腫下水治肺痿吐膿宜同天門冬薏苡仁黄檗芍
　藥茯苓石斛桑根白皮五味子牛膝煮飲彌佳　止
　泄精宜兼覆盆蒺藜黄檗五味子　同茯苓車前黄
　連石斛猪苓澤㵼療心腹結氣身重目黄　日華子
　治五勞七傷安魂定魄止渇肥人時疾熱狂頭痛止
　𠻳故同石膏知母竹葉粳米專療時氣頭痛大渇煩
　躁及發狂甚者須各數兩濃煎頓飲乃佳虚羸人因
　作勞内傷而發者可量加人參名人參白虎湯有肺
　熱者勿入人參　崔元亮海上方同黄連治消渇
　衍義治心肺虚熱虚勞客熱入沙參五味子　同青
　蒿鼈甲牛膝地黄芍藥天門冬枸杞子五味子胡黄
　連山藥茯苓山茱萸蜜丸治骨蒸勞熱
　　簡誤
　麥門冬性寒雖主脾胃而虚寒泄㵼及痘瘡虚寒作
　洩産後虚寒泄㵼者咸忌之
獨活味苦甘平微温無毒主風寒所擊金瘡止痛賁豚
癎痓女子疝瘕療諸賊風百節痛風無乆新者乆服輕
身耐老一名羌活(痓作/痙)
　疏○獨活稟天地正陽之氣以生故味苦甘平甄權
　潔古益之以辛微温無毒氣味俱薄浮而升陽也足
　少陰引經氣分之藥羌活性温辛苦氣厚於味浮而
　升陽也手足太陽行經風藥並入足厥陰少陰經氣
　分羌活氣雄獨活氣細故雄者治足太陽風濕相搏
　頭痛肢節痛一身盡痛者非此不能除乃却亂反正
　之主君藥也細者治足少陰傷風頭痛兩足濕痺不
　能行動非此不能除而不治太陽之證名列君部之
　中非比柔懦之主小無不入大無不通故能散肌表
　八風之邪利周身百節之痛其主風寒所擊金瘡止
　痛者金瘡為風寒之所襲擊則血氣壅而不行故其
　痛愈甚獨活之苦甘辛温能辟風寒邪散則肌表安
　和氣血流通故其痛自止也賁豚者腎之積腎經為
　風寒乘虚客之則成賁豚此藥本入足少陰故治賁
　豚癎與痓皆風邪之所成也風去則癎痓自愈矣女
　子疝瘕者寒濕乘虚中腎家所致也苦能燥濕温能
　辟寒辛能發散寒濕去而腎臟安故主女子疝瘕及
　療諸賊風百節痛風無乆新也輕身耐老定非攻邪
　發散之藥所能烏可乆服哉本經載之誤矣二藥本
　一種第質有虚實老嫩氣有厚薄之不同耳
　　主治叅互
　君麻黄甘草主冬月即病傷寒太陽經頭疼發汗解
　表　君麥門冬前胡黄芩佐以甘草治春時瘟疫邪
　在太陽頭痛　入葛根湯治太陽陽明頭痛兼遍身
　骨痛口渇煩熱不得眠若渇甚煩熱甚頭痛甚則加
　石膏知母竹葉各兩許　瘧發太陽經頭痛者於治
　瘧藥中加之痛止則去之　同白术蒼术秦芁生地
　黄薏苡仁木瓜石斛黄檗治下部一切風濕濕熱
　同生地黄赤芍藥生甘草牡丹皮石膏等水煎治風
　熱上攻牙腫痛　同萊菔子炒香只取羌活為末每
　服二錢温酒調下一日一服二日二服三日三服治
　妊娠浮腫由於風濕出許學士本事方　人睛忽垂
　至鼻如黒角塞痛不可忍或時時大便血出痛名曰
　肝脹羌活一味煎汁服數盞自愈出夏子益竒疾方
　　簡誤
　獨活羌活陽草中之風藥也本為袪風散寒除濕之
　要品風能勝濕以其性燥故也本經别録並載主中
　風及諸風不知真中風惟西北邊塞髙寒之地風氣
　剛猛虚人當之往往猝中或口眼歪邪或口噤不語
　或手足癱瘓左右不仁或剛痙柔痙即角弓反張此
　藥與諸風藥並用可也若夫江南呉楚越閩百粤鬼
　方梁州之域從無剛勁之風多有濕熱之患質脆氣
　虚多熱多痰其患中風如前等病外證雖一一相似
　而其中實非何者此皆劉河間所謂將息失宜水不
　制火丹溪所謂中濕中痰中氣是也此則病係氣血
　兩虚虚則内熱煎熬津液結而為痰熱則生風故致
　猝倒亦如真中風狀而求其治療之方迥若天淵外
　邪之氣勝則實實則㵼之袪風是已内而真氣不足
　則虚虚則補之調氣補血生津清熱是已倘誤用風
　藥反致燥竭其津液血愈不足而病愈沈困命曰虚
　虚攻補既謬死生遂殊粗工懵昧執迷不悟兹特表
　而明之又有血虚頭痛及遍身疼痛骨痛因而帶寒
　熱者此屬内證誤用反致作劇
升麻味甘苦平微寒無毒主解百毒殺百精老物殃鬼
辟瘟疫瘴氣邪氣蠱毒入口皆吐出中惡腹痛時氣毒
癘頭痛寒熱風腫諸毒喉痛口瘡乆服不夭輕身長年
　疏○升麻稟天地清陽之氣以生陽草也故味甘苦
　平微寒無毒潔古又云性温味辛微苦氣味俱薄浮
　而升陽也為足陽明太陰引經的藥得葱白白芷緩
　帶脈之縱急亦入手陽明大腸升陽氣於至陰之下
　春氣生生而上升升麻正得之故主解百毒感清陽
　之氣者必能破幽暗故殺百精老物殃鬼辟瘟疫瘴
　氣邪氣蠱毒入口皆吐出凡云甘者其氣必和升則
　必散和而散故主中惡腹痛時氣毒癘頭痛寒熱風
　腫諸毒喉痛口瘡者手少陽足陽明太陰熱極故也
　散三經之火則二證愈矣末載乆服不夭輕身長年
　此豈發散之藥所能哉無是理也
　　主治叅互
　升麻葛根湯散足陽明之熱邪發手太陰陽明之斑
　疹及天行踠豆瘡水煎綿沾拭之　引葱白散手陽
　明風邪引石膏止陽明經齒痛或加生地黄麥門冬
　知母牡丹皮黄檗連翹𤣥參彌良　醋炒緑色升麻
　君連肉人參治噤口痢有神　同石膏知母麥門冬
　竹葉治陽明熱極發斑頭疼口渇　佐參耆引清陽
　之氣上升行陽道故補脾胃藥中不可闕　入升陽
　散火湯治陽氣鬱遏及元氣不足陽氣下陷　同荆
　芥防風黄芩甘草白芷能去皮膚風邪　同葛根荆
　芥菊花甘草解肌肉間風熱兼發浮汗　同葛根連
　翹𤣥參甘草生地黄麥門冬治牙根浮爛惡臭　為
　小兒斑疹及天行瘡子家聖藥天行瘡子即痘也未
　見㸃時可用見標之後不可用　同鬱金服治蠱毒
　不吐則下　同射干水煎服治射工溪毒并以滓塗
　之　同生地黄麥門冬牛膝蒲黄水煎治小兒尿血
　　佐黄連紅麴滑石白芍藥蓮肉甘草為治一切滯
　下要藥
　　簡誤
　升麻屬陽而性升其功用具如經説凡吐血鼻衂咳
　𠻳多痰陰虚火動腎經不足及氣逆嘔吐驚悸怔忡
　癲狂等病法咸忌之誤用多致危殆
車前子味甘鹹寒無毒主氣癃止痛利水道小便除濕
痺男子傷中女子淋瀝不欲食養肺强陰益精令人有
子明目療赤痛乆服輕身耐老　葉及根味甘寒主金
瘡止血衂鼻瘀血血瘕下血小便赤止煩下氣除小蟲
　疏○車前子稟土之冲氣兼天之冬氣以生故味甘
　寒而無毒别録兼鹹故走水道其主氣癃止痛通腎
　氣也小便利則濕去濕去則痺除傷中者必内起煩
　熱甘寒而潤下則煩熱解故主傷中女子淋瀝不欲
　食是脾腎交病也濕去則脾健而思食氣通則淋瀝
　自止水利則無胃家濕熱之氣上熏而肺得所養矣
　男女陰中俱有二竅一竅通精一竅通水命門真陽
　之火即係先天之元氣道家謂之君火後天之精氣
　亦與之合而繫焉膀胱者濕熱濁陰之水滲出下竅
　為小便道家謂之民火是也二竅不並開故水竅常
　開則小便利而濕熱外洩不致鼓動真陽之火則精
　竅常閉而無漏洩乆乆則真火寜謐而精用益固精
　固則陰强精盛則生子腎氣固即是水臟足故明目
　及療赤痛輕身耐老即强陰益精之驗肝腎膀胱三
　經之要藥也　葉及根味甘寒金瘡必發熱熱則痛
　極甘寒能涼血除熱故主金瘡血熱則妄行溢出上
　竅故主吐衂及尿血便赤止煩下氣　明醫雜録云
　根葉治鼻衂尿血熱痢搗汁飲之子主氣癃利水道
　療肝中有風熱衝目若人服固精藥乆服此一泄即
　有子
　　主治叅互
　同木通沈香橘皮升麻治氣癃　同二术宣木瓜石
　斛川萆薢茯苓五加皮治濕痺　獨用為末米飲下
　二錢匕治暴㵼神効　君白芍藥白茯苓白藊豆炙
　甘草治水洩　同生地黄牛膝天門冬麥門冬黄檗
　五味子甘枸杞子人參白膠治尿血及婦人血淋
　入十子衍宗丸為生精種子要藥　入金匱腎氣丸
　則固精益陰　獨用炒為末專治濕勝水㵼　同五
　味子覆盆子蓮子蓮鬚山茱萸肉没食子沙苑蒺藜
　人參麥門冬牛膝白膠魚膠能强陰固精種子　同
　生地黄甘菊花決明子𤣥參蜜蒙花連翹黄連柴胡
　生甘草治暴赤目痛
　　簡誤
　車前子性走下竅雖有强陰益精之功若遇内傷勞
　倦陽氣下陷之病皆不當用腎氣虚脱者忌與淡滲
　藥同用
木香味辛温無毒主邪氣辟毒疫温鬼强志主淋露療
氣劣肌中偏寒主氣不足消毒殺鬼精物温瘧蠱毒行
藥之精乆服不夢寤魘寐輕身致神仙
　疏○青木香味辛温無毒是稟夏秋之陽氣以生兼
　得土之陽精故無毒性屬純陽故主邪氣辟毒疫温
　鬼陽主清明開發故強志及不夢寤魘寐行藥之精
　皆陽盛氣烈之功也
　　主治叅互
　同延胡索治一切女人血氣刺心痛不可忍　同牽
　牛雷丸檳榔殺一切蟲　佐黄連芍藥治一切滯下
　惟身熱作嘔逆口渇者勿用　同橘皮砂仁白豆蔻
　紫蘇葉調一切氣不通順及冷氣攻痛作泄大怒後
　氣逆胸膈脹滿兩脇作痛
　　簡誤
　詳其治療與今白木香當是兩種按圖經謂生永昌
　又云今惟廣州舶上有來者一云出大秦國一云産
　崑崙則所出地土各異是名同而實異可知已藥性
　論云當以崑崙來者為勝此絶不可得又云西胡來
　者劣今市肆所有正白木香也其味辛其氣温專主
　諸氣不順求其能辟毒疫温鬼殺鬼精物恐或未然
　也肺虚有熱者慎毋犯之元氣虚脱及陰虚内熱諸
　病有熱心痛屬火者禁用傷寒類要所載治天行熱
　病若發赤豆斑用青木香水煮服者葢指崑崙來者
　一種定非坊間所市廣州舶上世所常用之白木香
　也
薯蕷味甘温平無毒主傷中補虚羸除寒熱邪氣補中
益氣力長肌肉主頭面遊風頭風眼眩下氣止腰痛補
虚勞羸瘦充五藏除煩熱强陰乆服耳目聰明輕身不
饑延年
　疏○薯蕷得土之冲氣兼稟春之和氣以生故味甘
　温平無毒觀其生搗敷癰瘡能消熱腫是微寒之騐
　也甘能補脾脾統血而主肌肉甘温能益血脾治中
　焦故主傷中補虚羸補中益氣力長肌肉充五臟除
　煩熱强陰也其主寒熱邪氣及頭面遊風頭風眼眩
　下氣止腰痛者正以其甘能除大熱甘能益陰氣甘
　能緩中甘温平能補肝腎藥性論云薯蕷臣能補五
　勞七傷去冷是也葢寒熱邪氣者陰不足則内熱内
　虚則外邪客之熱則生風緩則下氣下氣則陽交於
　陰五勞既去五藏既充則乆服耳目聰明輕身延年
　之効自著矣
　　主治叅互
　同地黄枸杞牛膝甘菊花白蒺藜五味子則補肝腎
　益陰氣治一切虚羸强陰長肌増力明目　同蓮肉
　白藊荳人參白芍藥茯苓炙甘草橘皮則補脾健胃
　止洩㵼加木瓜藿香安吐逆　同羊肉肉蓯蓉作羮
　可扶衰補虚羸
　　簡誤
　藷藇薯蕷確係兩種譬諸米榖其種有粇糯秈黍稷
　之不同是也入藥必以冀州所産者為勝總之南方
　不迨北地圖經并載入四明則誤矣不宜與麫同食
薏苡仁味甘微寒無毒主筋急拘攣不可屈伸風濕痺
下氣除筋骨邪氣不仁利腸胃消水腫令人能食乆服
輕身益氣
　疏○薏苡仁正得地之燥氣兼稟乎天之秋氣以生
　故味甘淡微寒無毒陽中陰降也經曰地之濕氣感
　則害人皮肉筋脈又曰風寒濕三者合而成痺此藥
　性燥能除濕味甘能入脾補脾兼淡能滲泄故主筋
　急拘攣不可屈伸及風濕痺除筋骨邪氣不仁利腸
　胃消水腫令人能食乆服輕身總之濕邪去則脾胃
　安脾胃安則中焦治中焦治則能榮養乎四肢則通
　利乎血脈也甘以益脾燥以除濕脾實則腫消脾强
　則能食濕去則身輕如是則已上諸疾不求其愈而
　自愈矣
　　主治叅互
　同木瓜石斛萆薢黄檗生地黄麥門冬治痿厥　同
　五加皮牛膝石斛生地黄甘草主筋拘急加二术菖
　蒲甘菊花可治痺佐以附子能治胸痺偏緩　獨用
　數兩淘淨煮濃湯頓飲可治肺經因濕火所傷吐膿
　血一切肺痿肺癰咳𠻳涕唾上氣經曰治痿獨取陽
　明陽明者胃與大腸也二經濕熱盛則成痿熏蒸於
　肺則發肺癰及吐血咳𠻳涕唾穢濁葢肺與大腸為
　表裏腑熱必傳於臟大腸與胃家之濕熱散則痿自
　愈吐膿血咳𠻳亦並止矣
　　簡誤
　薏苡乃除濕燥脾胃之藥凡病人大便燥小水短少
　因寒轉筋脾虚無濕者忌之妊娠禁用
澤㵼味甘醎寒無毒主風寒濕痺乳難消水養五藏益
氣力肥健補虚損五勞除五藏痞滿起陰氣止洩精消
渇淋瀝逐膀胱三焦停水乆服耳目聰明不饑延年輕
身面生光能行水上扁鵲云多服病人眼
　疏○澤㵼稟地之燥氣天之冬氣以生故味甘寒别
　録益之以醎腎為膀胱為表裏醎能入腎甘能入脾
　寒能去熱葢淡滲利竅之藥也其曰主風寒溼痺乳
　難消水養五臟皆以利水燥溼則脾得所養脾得所
　養則五臟皆得所養益氣力肥健者皆水利則溼去
　溼去則脾强之功効也又云主腹痞滿淋瀝逐膀胱
　三焦停水其能利水袪溼益無疑矣洩精者溼熱下
　流客腎與膀胱是民火扇君火也故精搖而洩病在
　脾胃溼熱盡則洩精自止矣止消渇者單指溼熱侵
　脾脾為邪所干則不能致津液也總之其性利水除
　溼則因溼熱所生之病靡不除矣
　　主治叅互
　水腫晝劇夜平者陽水也澤㵼同猪苓白茯苓人參
　白术白芍藥赤小豆桑白皮橘皮治之多服必愈夜
　劇晝平者陰水也同車前子赤茯苓生地黄白芍藥
　赤小豆桑根白皮木瓜石斛薏苡仁治之多服必愈
　　入五苓散四苓散治一切溼熱　入六味地黄丸
　除陰虚病有溼熱者　同人參白术半夏茯苓橘皮
　紫蘇猪苓為治飲之要藥一切停飲停水無不効
　仲景治心下支飲澤㵼五兩术二兩水二升煎取半
　升分温再服　素問身熱解墮汗出如浴惡風少氣
　名曰酒風服之以澤㵼术各十分糜衘五分合以二
　指撮食後服之　飲證病甚欲眩者用澤㵼五兩炒
　术二兩水三升煮濃服必効　仲景治水搐渇煩小
　便不利或吐或㵼五苓散主之
　　簡誤
　澤㵼本經及藥性論日華子皆曰補虚損五勞乆服
　耳目聰明不饑延年及仙經斷榖腎虚精自出補女
　人血海令人有子等條則悖謬之談文不屬理非神
　農氏之言明矣扁鵲云多服病人眼乃為確論也澤
　㵼善逐水病人無溼無飲而陰虚及腎氣乏絶陽衰
　精自流出腎氣不固精滑目痛虚寒作洩等候法咸
　禁用誤犯令人虚極
逺志君味苦温無毒主欬逆傷中補不足除邪氣利九
竅益智慧耳目聰明不忘强志倍力利丈夫定心氣止
驚悸益精去心下膈氣皮膚中熱面目黄乆服輕身不
老好顔色延年(莖名小草主益精補/陰氣止虚損夢洩)
　疏○逺志感天之陽氣得地之芳烈而生故無毒亦
　陽草也其菖蒲之流乎其味苦温兼微辛為手少陰
　經君藥兼入足太陰經苦能洩熱温能壯氣辛能散
　鬱故主欬逆傷中補不足養性全神明故除邪氣陽
　主發散故利九竅心氣開通則智慧自益經曰心為
　君主之官神明出焉天君既定五官自明故耳目聰
　明不忘强志陽氣盛則力増長男子屬陽故利丈夫
　定心氣止驚悸者心臟得補而實故心氣定而驚悸
　止也心火不妄動則陽不妄舉精不搖矣故益精心
　下膈氣是心氣鬱而不舒也皮膚中熱面目黄者溼
　熱在上部也苦以洩之温以暢之辛以散之則二證
　自去矣乆服輕身不老好顔色延年者心主血心氣
　足則血色華於面君主强明則十一官皆得職故延
　年不老陽氣日積故身輕也人之心腎晝夜必交心
　家氣血旺盛則腎亦因之而實腎藏精與志腎實故
　志强也　莖名小草性味略同功用相近故亦主益
　精補陰氣止虚損夢洩
　　主治叅互
　同茯神人參地黄酸棗仁丹砂為鎮心定驚要藥
　同人參白芍藥酸棗仁茯神炙甘草天竺黄鈎籐鈎
　治兒心虚易驚加白檀香治一切驚及慢驚　同茯
　神天竺黄鈎籐鈎丹砂金箔真珠虎珀胆星犀角治
　小兒急驚　同人參栢子仁酸棗仁麥門冬五味子
　當歸身茯神茯苓益智仁生地黄甘草沈香治心氣
　弱心血少餒怯易驚夢寐多魘神不守舍怔忡健忘
　失志陽痿　同茯神人參白术龍眼酸棗仁木香炙
　甘草能歸脾益智　入當歸六黄湯能止陰虚盜汗
　　加甘草治婦人血噤失音小兒客忤　古今録驗
　及范汪方治胸痺心痛逆氣膈中飲不下小草丸小
　草桂心蜀椒去目乾薑細辛各三兩附子二分炮去
　皮臍共為末蜜丸如梧子大先食米汁下三丸日三
　不知稍増以知為度禁猪肉冷水生葱菜　逺志一
　味煎酒治一切癰疽發背病從七情憂鬱惱怒而得
　者服之皆愈　陳言三因方用逺志酒治一切癰疽
　發背惡候浸大有死血陰毒在中則不痛傅之即痛
　有憂怒等氣積怒攻則痛不可忍傅之即不痛或藴
　熱在内熱逼人手不可近傅之即清涼或氣虚冷潰
　而不斂傅之即斂此本韓大夫宅用以救人方極驗
　若七情内鬱不問虚實寒熱治之皆愈用逺志不拘
　多寡米泔浸洗槌去心為末每服三錢温酒一盞調
　澄少頃飲其清以滓敷患處
　　簡誤
　心經有實火為心家實熱應用黄連生地黄者禁與
　參术等補陽氣藥同用
龍膽味苦澁大寒無毒主骨間寒熱驚癎邪氣續絶傷
定五藏殺蠱毒除胃中伏熱時氣温熱熱洩下痢去腸
中小蟲益肝膽氣止驚惕乆服益智不忘輕身耐老
　疏○草龍膽稟天地純隂之氣以生故其味大苦澁
　其性大寒而無毒足厥陰足少陰足陽明三經藥入
　足少陰除本經之熱腎主骨故主骨間寒熱熱極生
　風則發驚搐重則變為癎病溼熱邪氣之在中下二
　焦者非此不去熱去則諸證自解五臟有熱則不安
　熱除則五臟自定苦澁而寒故殺蠱毒大苦大寒故
　能滌除胃中所伏實熱及時氣温熱熱洩下痢去腸
　中小蟲熱清則肝膽之氣亦清故益肝膽氣而止驚
　惕也乆服益智不忘輕身耐老則非其任矣
　　主治叅互
　草龍膽同白芍藥甘草茯神麥門冬木通主小兒驚
　癎入心壯熱骨熱時疾熱黄口瘡　同苦參牛膽治
　榖疸　同苦參蛆蟲灰青黛治小兒一切疳熱狂語
　及瘡疥　治蚘蟲攻心如刺吐清水龍膽二兩去頭
　剉水二盞煎取一盞去滓隔宿勿進食平旦時一頓
　服之即差　同生地黄等分治溼熱傷血分浸大腸
　以致卒下血多服必効
　　簡誤
　草龍膽味既大苦性復大寒純陰之藥也雖能除實
　熱胃虚血少之人不可輕試凡病脾胃兩虚因而作
　泄者忌之凡病虚而有熱者勿用亦勿空腹服餌之
　令人溺不禁以其太苦則下泄太甚故也炮炙論以
　銅刀切去鬚土頭剉碎甘草汁中浸一宿漉出曝乾
　用
細辛味辛温無毒主欬逆頭痛腦動百節拘攣風溼痺
痛死肌温中下氣破痰利水道開胸中除喉痺􁬼鼻風
癎疾下乳結汗不出血不行安五藏益肝膽通精氣乆
服明目利九竅輕身長年
　疏○細辛稟天地陽升之氣以生故其味辛温而無
　毒入手少陰太陽經風藥也風性升升則上行辛則
　横走温則發散故主欬逆頭痛腦動百節拘攣風溼
　痺痛死肌葢痺及死肌皆是感地之溼氣或兼風寒
　所成風能除溼温能散寒辛能開竅故療如上諸風
　寒溼疾也别録又謂温中下氣破痰開胸中除喉痺
　􁬼鼻下乳結汗不出血不行益肝膽通精氣皆升發
　辛散開通諸竅之功也其曰乆服明目利九竅輕身
　長年者必無是理葢辛散升發之藥其可乆服哉
　　主治叅互
　同石膏能治陽明火熱上攻以致齒痛　得當歸芍
　藥芎藭牡丹藁本甘草白薇通治婦人子宫冷不受
　孕　得鯉魚膽青羊肝甘菊花決明子療目痛　得
　甘草療傷寒少陰咽痛　得藁本芎藭白芷荆芥防
　風治風頭痛　得紫蘇防風甘草桔梗杏仁薄荷桑
　白皮能解利傷風寒鼻塞
　　簡誤
　細辛風藥也其性升燥發散故凡病内熱及火升炎
　上上盛下虚氣虚有汗血虚頭痛陰虚咳𠻳法皆禁
　用即入風藥亦不可過五分以其氣味俱厚而性過
　烈耳
石斛味甘平無毒主傷中除痺下氣補五藏虚勞羸瘦
强陰益精補内絶不足平胃氣長肌肉逐皮膚邪熱疿
氣脚膝疼冷痺弱乆服厚腸胃輕身延年定志除驚
　疏○石斛稟土中冲陽之氣兼感春之和氣以生故
　其味甘平而無毒氣薄味厚陽中陰也入足陽明足
　少陰亦入手少陰甘能除熱甘能助脾甘能益血平
　能下氣味厚則能益陰氣故主傷中下氣補五藏虚
　勞羸瘦强陰益精補内絶不足平胃氣長肌肉乆服
　厚腸胃輕身延年定志除驚者以其入胃入腎入心
　脾補益四經則四經所生病皆得治療葢皆益脾益
　胃益腎益心之功力也又主除痺逐肌膚邪熱疿氣
　脚膝疼冷痺弱者兼能除脾胃二經之溼故也
　　主治叅互
　同麥門冬白茯苓橘皮甘草則益胃强四肢　同麥
　門冬五味子人參炙甘草白芍藥枸杞牛膝杜仲則
　理傷中補五藏虚勞羸瘦强陰益精　同枇杷葉麥
　門冬橘皮則下氣　得木瓜牛膝桑白皮石南葉白
　蘚皮黄檗茯苓菖蒲則主諸痺及逐皮膚邪熱疿氣
　冷痺弱　夏月一味酒蒸泡湯代茶頓健足力
　　簡誤
　宜入湯酒不宜入丸其味不苦而帶甘其形長而細
　中堅實者良酒洗蒸曬乾用慎毋誤用木斛味大苦
　餌之損人亦不入上焦藥
巴㦸天味辛甘微温無毒主大風邪氣陰痿不起强筋
骨安五藏補中増志益氣療頭面遊風少腹及陰中相
引通下氣補五勞益精利男子
　疏○巴㦸天稟土徳真陽之精氣兼得天之陽和陽
　主發散散則横行是當木之令而兼金之用也故其
　味辛别録益之以甘而本經又曰微温無毒宜其然
　也其主大風邪氣及頭面遊風者風為陽邪勢多走
　上經曰邪之所凑其氣必虚巴㦸天性能補助元陽
　而兼散邪况真元得補邪安所留此所以愈大風邪
　氣也主陰痿不起强筋骨安五臟補中増志益氣者
　是脾腎二經得所養而諸虚自愈矣其能療少腹及
　陰中引痛下氣并補五勞益精利男子者五藏之勞
　腎為之主下氣則火降火降則水升陰陽互宅精神
　内守故主腎氣滋長元陽益盛諸虚為病者不求其
　退而退矣
　　主治叅互
　得黄檗橘核荔枝核牛膝川萆薢木瓜金零子懐生
　地黄治疝氣因于腎虚　得五味子肉蓯蓉鹿茸山
　茱萸栢子仁補骨脂枸杞子治陰痿去鹿茸肉蓯蓉
　加黄檗牛膝麥門冬生地黄車前子治陰虚白濁乆
　不愈　得鹿角栢子仁天門冬逺志蓮鬚覆盆黄檗
　治夜夢鬼交洩精　同甘菊花石菖蒲何首烏刺蒺
　藜黒豆山茱萸天門冬治頭面上風　得熟大黄治
　飲酒人脚弱
　　簡誤
　巴㦸天性温屬陽故凡病相火熾盛思慾不得便赤
　口苦目昏目痛煩躁口渇大便燥閉法咸忌之
菴䕡子味苦微寒微温無毒主五藏瘀血腹中水氣臚
脹留熱風寒溼痺身體諸痛療心下堅膈中寒熱周痺
婦人月水不通消食明目乆服輕身延年不老
　疏○菴䕡子得土之烈氣而微感天之陰氣味厚氣
　薄故味苦微寒微温無毒察其功用必應兼辛藥性
　論加辛是也何者苦以洩下温以開通使非兼辛胡
　能主五藏瘀血及腹中水氣臚脹留熱風寒溼痺身
　體諸痛療心下堅膈中寒熱周痺婦人月水不通消
　食明目耶正以其散中有補補而能行故列上經也
　　主治叅互
　同牛膝茜草白及消腹癰去留血又主瘀血腹脹俗
　呼為單腹脹四肢不腫者是其候也　善辟蛇蛇著
　之即爛
　　簡誤
　此行血散結之藥婦人月事不以時至審察未定者
　不可輕用瘀血病見之不審者勿試
卷栢味辛甘温平微寒無毒主五藏邪氣女子陰中寒
熱痛癥瘕血閉絶子止欬逆治脱肛散淋結頭中風眩
痿蹷强陰益精乆服輕身和顔色令人好容顔
　疏○卷栢稟石之氣兼感天之陽氣以生故味辛温
　别録益之以甘平微寒無毒入足厥陰少陰血分藥
　也故主五臟邪氣女子陰中寒熱痛癥瘕血閉絶子
　又主痿蹷强陰益精乆服輕身和顔色當是理榮血
　之要藥行而能補者也别録又謂止欬逆治脱肛散
　淋結頭中風眩其亦辛能散結辛能潤燥甘能緩中
　甘能益血之謂歟
　　簡誤
　孕婦禁用
辟虺雷味苦大寒無毒主解百毒消痰袪大熱療頭痛
辟瘟疫其狀如麄塊蒼术節中有眼
　疏○辟虺雷感天地陰寒之精其味苦氣大寒無毒
　故主解百毒消痰袪大熱療頭痛辟瘟疫豫章人專
　以此和諸草搗汁治疔瘡有神
藥王味甘平無毒解一切毒止鼻衂吐血袪煩躁苗莖
青色花黄色葉摘之有汁搗汁飲驗
　疏○藥王禀天地清和生發之氣以生故其味甘平
　無毒甘能解毒故主解一切毒平能涼血清熱故止
　鼻衂吐血袪煩躁也
草犀根味辛平無毒主解諸藥毒嶺南及睦婺間如中
毒草此藥及千金籐並解之亦主蠱毒溪毒惡刺虎狼
蟲虺等毒天行瘧瘴寒熱咳嗽痰壅飛尸喉閉瘡腫小
兒寒熱丹毒中惡注忤痢血等並煮汁服之其功用如
犀故名草犀解毒為最
　疏○草犀根得地之辛味感天之寒氣以生本草秖
　言辛平詳治療功能專主解諸藥毒亦主蠱毒溪毒
　惡刺虎狼蟲虺等毒天行瘧瘴寒熱咳𠻳痰壅飛尸
　喉閉瘡腫小兒寒熱丹毒中惡疰忤痢血並煮汁服
　之其功用如犀故名草犀解毒為最生衢婺江饒間
　苗髙二三尺獨莖根如細辛研服更良生水中者名
　水犀也
百草花主百病長生神仙亦煮花汁釀酒服之異類云
鳳剛者漁陽人也常採百花水漬封泥埋之百日煎為
丸卒死者内口中即活胡剛服藥百餘嵗入地肺山列
仙傳云堯時赤松子服之得仙
　疏○百草花當取羣草中之芳烈者大都百花必在
　春時春者天地發生萬物之氣也花者華也因得天
　地發生之和氣抽其精英而為花故主百病長生神
　仙亦煮花汁釀酒服昔有採百花水漬泥封埋之百
　日煎為丸卒死者内口中即活其功固可驗矣
　　已上三種一種唐本餘二種陳藏器餘已下却有
　　旱藕石蘂仙人草㑹州白藥陳思岌千里及鐵葛
　　伏鷄子根陳家白藥龍珠搥胡根甜籐孟娘菜吉
　　祥草郎耶菜􁁟菜蓼蕎等功効雖多所産土地不
　　一罕識難致坊間無有故皆存而不論以俟後之
　　博物君子
　
　
　
　
　
　神農本草經疏卷六
欽定四庫全書
　神農本草經疏卷七
　　　　　　　　　　　　明　繆希雍　撰
　草部上品之下
　　總五十三種今疏其要者二十五種
　　　藍實　　　　芎藭　　　　黄連
　　　絡石(木蓮/附)　　蒺藜　　　　黄耆
　　　肉蓯蓉　　　防風　　　　蒲黄
　　　續斷　　　　漏蘆　　　　營實
　　　天名精　　　決明子　　　丹參
　　　茜根　　　　五味子　　　蘭草
　　　忍冬　　　　蛇牀子　　　景天
　　　茵蔯蒿　　　沙參　　　　王不留行
　　　長松
藍實味苦寒無毒主解諸毒殺蠱蚑疰鬼螯毒久服頭
不白輕身其葉汁殺百藥毒解狼毒射罔毒
　疏○藍實稟天地至隂之精故其味苦寒而無毒其
　用主解諸毒殺蠱蚑疰鬼螫毒久服頭不白頭白者
　血熱也藍能涼血而解熱故令髮不白也熱去而血
　得所養故身輕其葉汁解百藥毒解狼毒射罔毒藥
　性論云藍實味甘能填骨髓益心力汁止心煩躁由
　此觀之苦寒而兼甘可知矣日華子又云治天行熱
　狂疔瘡遊風熱毒腫毒風疹除煩止渇殺疳解毒藥
　毒箭金瘡血悶排膿小兒熱疳小兒丹熱最為要藥
　其功用之廣具如本草所載蓼藍最堪入藥甘藍人
　食去熱黄
　　主治㕘互
　藍汁入麝香雄黄治蜘蛛咬有神　乾藍為末同犬
　肉空腹食之主長肉内塞
　　簡誤
　虚寒人及久泄畏寒腹中覺冷者勿服
芎藭味辛温無毒主中風入腦頭痛寒痺筋攣緩急金
瘡婦人血閉無子除腦中冷動面上遊風去來目淚出
多涕唾忽忽如醉諸寒冷氣心腹堅痛中惡卒急腫痛
脇風痛温中内寒(動宜/作痛)
　疏○芎藭稟天之温氣地之辛味辛甘發散為陽是
　則氣味俱陽而無毒陽主上升辛温主散入足厥隂
　經血中氣藥扁鵲言酸以其入肝也故主中風入腦
　頭痛寒痺筋攣緩急金瘡婦人血閉無子别録除腦
　中冷動面上遊風去來目淚出多涕唾忽忽如醉諸
　寒冷氣心腹堅痛中惡卒急腫痛脇風痛温中内寒
　已上諸病皆病在血分正以其性走竄而絶無隂凝
　黏滯之性故入血藥上行而不可多用耳
　　主治㕘互
　同地黄當歸芍藥為四物湯通主入血分補益　同
　荆芥白芷當歸地黄芍藥术甘草治破傷風冬月加
　桂枝　同當歸地黄乾漆延胡索五靈脂芍藥牡蠣
　粉京三稜治血瘕　同白芷茜根黄耆金銀花生地
　黄能排膿消瘀血　同甘菊花當歸地黄天門冬白
　芍藥炙甘草専主血虚頭痛火盛者加童便服　同
　當歸尾桂心牛膝治子死腹中　同續斷懷熟地白
　膠杜仲山茱萸五味子人參黄耆酸棗仁治血崩久
　不止
　　簡誤
　芎藭性陽味辛凡病人上盛下虚虚火炎上嘔吐咳
　嗽自汗易汗盜汗咽乾口燥發熱作渇煩躁法並忌
　之
黄連味苦寒微寒無毒主熱氣目痛眥傷淚出明目腸
澼腹痛下痢婦人隂中腫痛五藏冷熱久下洩澼膿血
止消渇大驚除水利骨調胃厚腸益膽療口瘡久服令
人不忘
　疏○黄連稟天地清寒之氣以生故氣味苦寒而無
　毒味厚於氣味苦而厚隂也宜其下洩欲使上行須
　加引導入手少隂陽明足少陽厥隂足陽明太隂為
　病酒之仙藥滯下之神草六經所至各有殊功其主
　熱氣目痛眦傷淚出明目大驚益膽者涼心清肝膽
　也腸澼腹痛下痢别録兼主泄澼泄者瀉利也澼者
　大腸下血也俗呼為臟毒除水利骨厚腸胃療口瘡
　者滌除腸胃脾三家之溼熱也久服令人不忘者心
　家無火則清清則明故不忘禪家習定多飲苦茗亦
　此義爾
　　主治參互
　同赤檉木葉入三黄石膏湯治痧疹已透而煩燥不
　止有神　入當歸六黄湯加棗仁龍眼治盜汗有神
　　同地黄甘菊荆芥穗甘草稍芎藭柴胡蟬蜕木通
　治風熱上攻目赤痛　黄連末一兩同雄羊肝一具
　生搗勻衆手丸如梧子每服以滚漿水吞廿一丸諸
　眼目疾及障翳青盲皆主之禁食猪肉雖油汁亦勿
　入口作六劑必效矣　同當歸甘菊花人乳浸蒸入
　明礬銅緑各少許洗目甚效　同芍藥蓮子藊豆升
　麻甘草滑石紅麴治一切滯下膿血　同槐花枳殻
　乳香沒藥治滯下純血腹痛煮服神效　同五穀蟲
　蘆薈白蕪荑青黛白槿花白芙蓉花治小兒一切疳
　熱如神　同赤小豆為細末傅痔瘡妙　同乾葛甘
　草升麻芍藥治痧疹後泄瀉　同五味子麥門冬乾
　葛治酒病酒傷如神　同五味子甘草煮濃汁漱口
　治口糜口瘡良　同麥門冬五味子治卒消渇小便
　多良　同人參蓮子治虚人患滯下及老人産婦滯
　下不止
　　簡誤
　黄連味大苦氣大寒羣草中清肅之物其虛上經譬
　猶臯陶之在虞廷明刑執法以禁民邪是其職也稷
　契䕫龍之事則非其任矣故袪邪散熱蕩滌腸胃肅
　清神明是其性之所長而於補益精血温養元氣則
　其功泊如也凡病人血少氣虚脾胃薄弱血不足以
　致驚悸不眠而兼煩熱躁渇及産後不眠血虚發熱
　泄瀉腹痛小兒痘瘡陽虚作泄行漿後泄瀉老人脾
　胃虚寒作瀉隂虚人天明溏泄病名腎泄真隂不足
　内熱煩躁諸證法咸忌之犯之使人危殆大忌猪肉
絡石味苦温微寒無毒主風熱死肌癰傷口乾舌焦癰
腫不消喉舌腫不通水漿不下大驚入腹除邪氣養腎
主腰髖痛堅筋骨利關節久服輕身明目潤澤好顔色
不老延年(傷宜/作瘍)
　疏○絡石稟少陽之令兼得地之隂氣其味苦其氣
　温微寒而無毒入足陽明手足少隂足厥隂少陽經
　故主風熱死肌癰傷口乾舌焦癰腫不消喉舌腫水
　漿不下皆苦温通氣血血屬隂隂寒入血而除熱之
　效也又能除邪氣養腎主腰髖痛堅筋骨利闗節療
　蛇毒心悶刀斧傷擣封立差皆涼血除熱之功也本
　經久服輕身明目潤澤好顔色不老延年陳藏器以
　為能變白亦指益隂涼血而言也生石上者良
　　主治參互
　絡石搗汁入諸解毒藥治發背癰疽神驗
　外臺秘要治喉痺喘息不通須臾欲絶以絡石二兩
　水一升煎取一大盞去滓細細喫須臾即通
　　簡誤
　隂臟人畏寒易泄者勿服
　木蓮薜茘也附木而生得木氣故名木蓮俗呼鬼饅
　頭夤縁樹木牆壁三五十年漸大枝葉繁茂葉長二
　三寸厚若石韋生子似蓮房打破有白汁停久如漆
　六七月實内空而紅則滿腹細子大如稗子一子一
　鬚其味微澀其殻虚輕一年一熟子亦入藥頌曰薜
　茘絡石極相類莖葉粗大如藤狀木蓮更大於絡石
　四時不凋葢稟天地隂寒之氣而生者也故其味酸
　寒辛平無毒用其葉研爛絞汁和蜜飲數升并傅癰
　上能消背癰下利即愈考木蓮無經文者為其與絡
　石相類也俱以杜仲牡丹為之使惡鐵落畏貝母菖
　蒲
蒺藜子味苦辛温微寒無毒主惡血破癥結積聚喉痺
乳難身體風痒頭痛欬逆傷肺肺痿止煩下氣小兒頭
瘡癰腫隂㿉可作摩粉其葉主風癢可煮以浴久服長
肌肉明目輕身
　疏○疾藜有二種一種同州沙苑白蒺藜一種秦州
　刺蒺藜白者感馬精所生刺者感地中陽氣所生本
　經苦温别録加辛及微寒並無毒夫苦能泄温能宣
　辛主散主潤故刺蒺藜主惡血破癥結積聚喉痺乳
　難身體風癢頭痛欬逆小兒頭瘡癰腫隂㿉葉主風
　癢可煮以浴辛入肝肝主風也藥性論云白蒺藜味
　甘微腥甘中必有辛辛能潤故主欬逆傷肺肺痿止
　煩下氣久服長肌肉明目輕身以其入腎益精故也
　専餌長年效可責矣單行雜療主治良多本草諸方
　咸堪選用形如羊腎圓而細色如菉豆嚼之作菉豆
　腥氣為末煮之則香同新茶者真
　　主治㕘互
　刺蒺藜同何首烏􁴶薟葉胡麻地黄木𤓰荆芥穗天
　門冬黄檗治遍身風癢　同州白蒺藜得蓮鬚山茱
　萸五味子蓮肉覆盆子魚膠龍骨白膠能固精益腎
　令人有子兼主小便遺瀝　得甘菊花甘枸杞子決
　明子女貞實槐角子能明目　外臺秘要單服能復
　明三十年目疾
　　簡誤
　同州蒺藜性能固精命門火熾陽道數舉交媾精不
　得出者勿服
黄耆味甘微温無毒主癰疽久敗瘡排膿止痛大風癩
疾五痔鼠瘻補虚小兒百病婦人子藏風邪氣逐五藏
間惡血補丈夫虚損五勞羸瘦止渇腹痛洩痢益氣利
隂氣生白水者冷補其莖葉療渇及筋攣癰腫疽瘡
　疏○黄耆稟天之陽氣地之沖氣以生故味甘微温
　而無毒氣厚於味可升可降陽也入手陽明太隂經
　甘乃土之正味故能解毒陽能達表故能運毒走表
　甘能益血脾主肌肉故主久敗瘡排膿止痛風為陽
　邪凡賊風虚邪之中人也則病癘風經曰邪之所凑
　其氣必虚性能實表則能逐邪驅風故主大風癩疾
　五痔鼠瘻補虚兼主小兒天行痘瘡之在陽分表虚
　氣不足者小兒胎毒生瘡癤别録又主婦人子藏風
　邪氣逐五藏惡血者血不自行隨氣而行㕘合血藥
　則能之矣補丈夫虚損五勞羸瘦者通指因勞陽氣
　乏絶所生病也甘温益元氣甘温除大熱故通主之
　氣旺則津液生故止渇血虚則腹痛中焦不治亦腹
　痛脾胃之氣不足則邪客之而洩痢補中氣則諸證
　自除矣益氣利隂氣者陽生隂長故也
　　主治㕘互
　黄耆在補中益氣湯甘温能除大熱為治勞倦發熱
　之要劑　同生熟地黄黄檗黄芩黄連當歸加酸棗
　仁炒熟研為治隂虚盜汗之正法　本方去三黄加
　人參五味子酸棗仁治表虚自汗　同桂枝白芍藥
　防風炙甘草能實表治表虚畏風傷風自汗　與茅
　山术生地黄等分牛膝黄檗減半作丸治積年溼毒
　臁瘡百藥不效　外臺秘要主甲疽瘡腫爛生脚指
　甲邊赤肉出黄耆二兩䕡茹三兩苦酒漬一宿猪脂
　五合微火上煎取三合絞去滓以封瘡上日三度易
　其肉即消　同白芷白芨甘草金銀花皂角刺排膿
　止痛　同人參甘草治天行痘瘡陽虚無熱證
　　簡誤
　黄耆功能實表有表邪者勿用能助氣氣實者勿用
　能内塞補不足胸膈氣閉悶腸胃有積滯者勿用能
　補陽陽盛隂虚者忌之上焦熱甚下焦虚寒者忌之
　病人多怒肝氣不和者勿服痘瘡血分熱盛者禁用
肉蓯蓉味甘酸鹹微温無毒主五勞七傷補中除莖中
寒熱痛養五藏强隂益精氣多子婦人癥瘕除膀胱邪
氣腰痛止痢久服輕身
　疏○肉蓯容得地之隂氣天之陽氣以生故味甘酸
　鹹微温無毒入腎入心包絡命門滋腎補精血之要
　藥氣本微温相傳以為熱者誤也甘為土化酸為木
　化鹹為水化甘能除熱補中酸能入肝鹹能滋腎腎
　肝為隂隂氣滋長則五臟之勞熱自退隂莖中寒熱
　痛自愈腎肝足則精血日盛精血盛則多子婦人癥
　瘕病在血分血盛則行行則癥瘕自消矣膀胱虚則
　邪客之得補則邪氣自散腰痛自止久服則肥健而
　輕身益腎肝補精血之效也若曰治痢豈滑以導滯
　之意乎此亦必不能之説也軟而肥厚大如臂者良
　　主治㕘互
　内蓯容得白膠杜仲地黄當歸麥門冬主婦人不孕
　　同人參鹿茸牡狗隂莖白膠杜仲補骨脂主男子
　陽痿老人陽衰一切腎虚腰痛兼令人有子　同地
　黄枸杞牛膝鼈甲天門冬麥門冬當歸白膠杜仲青
　蒿五味子黄檗山茱萸治五勞七傷莖中寒熱痛婦
　人癥瘕　獨用數兩浸去鹹味并去鱗甲及中心膜
　淡白酒煮爛頓食治老人便燥閉結有神
　　簡誤
　泄瀉禁用腎中有熱强陽易興而精不固者忌之
防風味甘辛温無毒主大風頭眩痛惡風風邪目盲無
所見風行周身骨節疼痺煩滿脇痛脇風頭面去來四
肢攣急下乳金瘡内痙久服輕身　葉主中風熱汗出
　疏○防風稟天地之陽氣以生故味甘温别録兼辛
　而無毒氣厚味薄升也陽也入手陽明足少陽厥隂
　風藥也治風通用升發而能散故主大風頭眩痛惡
　風風邪周身骨節疼痺脇痛脇風頭面去來四肢攣
　急下乳金瘡因傷於風内痙其云主目無所見者因
　中風邪故不見也煩滿者亦風邪客於胸中故煩滿
　也風寒溼三者合而成痺袪風燥溼故主痺也發散
　之藥焉可久服其曰輕身亦溼去耳别録云乂頭者
　令人發狂乂尾者發痼疾子似胡荽而大調食用之
　香而療風更優也
　　主治㕘互
　防風同黄耆芍藥則能實表止汗　同荆芥穗白芷
　生地黄地榆黄耆治破傷風有神　同甘草桔梗紫
　蘇桑根白皮杏仁細辛解利傷風去紫蘇換薄荷加
　石膏兼除風熱　用麻黄易紫蘇治風寒鬱於腠理
　皮膚緻密無汗　入羌活湯兼除太陽經傷風寒頭
　痛　亦入治風痺藥用若入治大風厲風藥中須加
　殺蟲藥活血藥乃可不宜純用風藥也
　　簡誤
　南方中風産後血虚發痙俗名角弓反張諸病血虚
　痙急頭痛不因於風寒溏泄不因於寒溼二便秘澀
　小兒脾虚發搐慢驚慢脾風氣升作嘔火升發𠻳隂虚
　盜汗陽虚自汗等病法所同忌犯之者增劇
蒲黄味甘平無毒主心腹膀胱寒熱利小便止血消瘀
血久服輕身益氣力延年神仙
　疏○蒲黄得地之隂氣兼得金之辛味其言甘平者
　是兼辛而言也非辛則何以能散邪又稟天之陽氣
　故曰微寒而無毒也如是則甘能和血辛能散結微
　寒能除熱入手少隂太陽太隂足陽明厥隂故主心
　腹膀胱寒熱利小便止血消瘀血久服輕身益氣力
　者是血熱瘀血傷損之病去而身輕力長也欲止血
　熟用欲消血生用産泰州
　　主治㕘互
　得炒黑乾薑炒黑豆澤蘭當歸川芎牛膝生地黄治
　産後諸血病　同車前子牛膝生地黄麥門冬治溺
　血　同阿膠白膠人參麥門冬赤茯苓車前子杜仲
　川續斷治血崩血淋　生納舌下數數易之消重舌
　　治一切跌撲傷損瘀血停滯腹中生蒲黄煮濃和
　童便飲之良　能破血故治癥結五勞七傷停積瘀
　血胸前痛即發吐衂悉和涼血行血藥主之
　　簡誤
　一切勞傷發熱隂虚内熱無瘀血者禁用
續斷味苦辛微温無毒主傷中補不足金瘡癰傷折跌
續筋骨婦人乳難崩中漏血金瘡血内漏止痛生肌肉
及踠傷惡血腰痛闗節緩急久服益氣力(地黄為之使/)
　䟽○續斷得土金之氣而兼稟乎天之陽氣以生本
　經味苦微温别録益之以辛曾得蜀中者嘗之其味
　帶甘應云味苦甘辛微温無毒使非味甘焉能主傷
　中補不足非辛焉能主金瘡癰傷折跌續筋骨婦人
　乳難辛能潤苦温能散甘能益血故别録又主崩中
　漏血金瘡血内漏止痛生肌肉及踠傷惡血腰痛闗
　節緩急本經久服益氣力傷去血生之效也入足厥
　隂少隂為治胎産續絶傷補不足療金瘡理腰腎之
　要藥莖方葉似苧相對生
　　主治㕘互
　欲行血理傷當以當歸牛膝肉桂延胡索同用　欲
　止血補不足療崩中則與白膠阿膠地黄麥門冬杜
　仲五味子山茱萸人參枸杞子黄耆同用　欲安胎
　則與涼血補血順氣藥同用　欲療金瘡則與金瘡
　藥同用
　　簡誤
　禁與苦寒藥同用以治血病及與大辛熱藥用於胎
　前雷公云草茆根真似續斷誤服之令人筋軟
漏蘆味苦鹹寒大寒無毒主皮膚熱惡瘡疽痔溼痺下
乳汁止遺溺熱氣瘡癢如麻豆可作浴湯久服輕身益
氣耳目聰明不老延年
　疏○漏蘆得地味之苦鹹稟天氣之大寒故無毒苦
　能下洩鹹能軟堅寒能除熱入足陽明少陽太陽手
　太隂陽明寒而通利之藥也故主皮膚熱惡瘡疽痔
　溼痺下乳汁别録又主止遺溺熱氣瘡癢如麻豆可
　作浴湯又經云久服輕身益氣耳目聰明不老延年
　者葢亦通指熱散病除則臟腑自安精神自倍而臻
　乎壽考也
　　主治㕘互
　漏蘆同貝母連翹甘草金銀花橘葉鼠糞白芷山荳
　根山茨菇夏枯草治乳巖乳癰　同連翹生甘菊紫
　花地丁貝母金銀花甘草夏枯草治發背瘰癧排膿
　止痛　同黄耆人參排膿長肉加狗蹄猪蹄汁能下
　乳
　　簡誤
　妊娠禁用瘡瘍隂證平塌不起發者真氣虚也法當
　内塞漏蘆苦寒非所宜設
營實味酸温微寒無毒主癰疽惡瘡結肉跌筋敗瘡熱
氣隂蝕不瘳利闗節久服輕身益氣根止洩痢腹痛五
臟客熱除邪逆氣疽癩諸惡瘡金瘡傷撻生肉復肌
　疏○營實華於春而實於夏味酸得木之化其氣芬
　芳宜其有温之義别録微寒以其得春之氣也故無
　毒其主惡瘡結肉跌筋敗瘡熱氣隂蝕不瘳利闗節
　别録止洩痢腹痛五臟客熱除邪逆氣疽癩諸惡瘡
　金瘡傷撻生肉復肌豈非酸能收斂温能通暢微寒
　能除熱而兼主乎發生之用也俗名薔薇白花野者
　良
　　主治㕘互
　葛洪治金瘡發熱用薔薇根灰一方寸匕日三　外
　臺秘要治鯁薔薇根末水服方寸匕日三　又方治
　少小睡中遺尿不自覺以薔薇根剉以酒飲之　肘
　後方治口瘡以根煮濃汁温含冷易神驗　用之頗
　稀不著簡誤
天名精味甘寒無毒主瘀血血瘕欲死下血止血利小
便除小蟲去痺除胸中結熱止煩渇逐水大吐下久服
輕身耐老(垣衣為之使/)
　疏○天名精稟天地清隂之氣故味甘辛氣寒而無
　毒隂入血甘亦入血辛能散結寒能除熱故主瘀血
　血瘕欲死下血止血小便不利由於内熱除熱則小
　便自利也小蟲者溼熱所生也辛寒能散溼袪熱則
　小蟲自除也除痺者去溼之功也除胸中結實止煩
　渇袪熱散結益隂之功也逐水者溼熱散則水自消
　也唐本注云即鹿活草也别録一名天蔓精南人呼
　為地菘非鶴蝨亦非狶薟乃茘枝草也為消痔瘡之
　聖藥味甘辛故有薑稱其主破血生肌利小便殺三
　蟲除諸毒腫疔瘡瘻痔金瘡内射身癢􁷙疹不止者
　揩之立已涼血除熱散結之力也
　　簡誤
　脾胃寒薄性不喜食冷易泄無渇者勿服
決明子味鹹苦甘平微寒無毒主青肓目淫膚赤白膜
眼赤痛淚出療唇口青久服益精光輕身
　疏○決明子得水土隂精之氣而兼稟乎清陽者也
　故其味鹹平别録益以苦甘微寒而無毒鹹得水氣
　甘得土氣苦可洩熱平合胃氣寒能益隂洩熱足厥
　隂肝家正藥也亦入膽腎肝開竅於目瞳子神光屬
　腎故主青盲目淫膚赤白膜眼赤痛淚出别録兼療
　唇口青本經久服益精光輕身益隂洩熱者大補肝
　腎之氣所致也亦可作枕治頭風明目
　　主治㕘互
　得沙苑蒺藜甘菊花枸杞子生地黄女貞實槐實穀
　精草補肝明目益精除肝臟熱之要藥　得生地黄
　甘菊花荆芥黄連甘草𤣥參連翹木通治暴赤風眼
　淚痛　療目疾外無他用故無簡誤
丹參味苦微寒無毒主心腹邪氣腸鳴幽幽如走水寒
熱積聚破癥除瘕止煩滿益氣養血去心腹痼疾結氣
腰脊强脚痺除風邪留熱久服利人(畏鹹水反藜蘆/)
　疏○丹參本經味苦微寒陶云性熱無毒觀其主心
　腹邪氣腸鳴幽幽如走水寒熱積聚破癥除瘕則似
　非寒藥止煩滿益氣及别録養血去心腹痼疾結氣
　腰脊强脚痺除風邪留熱久服利人又決非熱藥當
　是味苦平微温入手足少隂足厥隂經心虚則邪氣
　客之為煩滿結氣久則成痼疾肝虚則熱甚風生肝
　家氣血凝滯則為癥瘕寒熱積聚腎虚而寒溼邪客
　之則腰脊强脚痺入三經而除所苦則上來諸證自
　除苦能洩温能散故又主腸鳴幽幽如走水久服利
　人益氣養血之驗也北方産者勝俗名逐馬
　　主治㕘互
　入天王補心丹則補心　同牛膝地黄黄耆黄檗則
　健步　同當歸牛膝細辛則下死胎　同鼈甲牡蠣
　牡丹皮青蒿延胡索牛膝乾漆水赤蓼子主寒熱積
　聚破癥除瘕心腹痼疾結氣　同麥門冬沙參五味
　子甘草青蒿栝樓止煩滿　同人參麥門冬酸棗仁
　地黄益氣養血　同牛膝萆薢木𤓰狶薟杜仲續斷
　主腰脊强脚痺除風邪留熱　聖惠方獨用一兩為
　末熱酒每服二錢主寒疝少腹及隂相引痛自汗出
　欲死　千金方治墮胎下血亦獨用丹參十二兩酒
　五升煮取三升温服日三　蕭炳云酒浸服之治風
　軟脚可逐奔馬故名奔馬草曾用有效　梅師方治
　中熱油及火燒除外痛用丹參八兩細剉以水微調
　取羊脂二斤煎三上三下以傅瘡上
　　簡誤
　妊娠無故勿服
茜根味苦寒無毒主寒溼風痺黄疸補中止血内崩下
血膀胱不足踒跌蠱毒久服益精氣輕身
　疏○茜根稟土與水之氣而兼得天令少陽之氣以
　生本經味苦寒甄權云甘潔古微酸鹹温無毒葢盡
　之矣入足厥隂手足少隂行血涼血之要藥也非苦
　不足以洩熱非甘不足以和血非鹹不足以入血軟
　堅非温少陽之氣不足以通行故主痺及疸疸有五
　此其為治葢指蓄血發黄而不専於溼熱者也痺者
　血病行血軟堅則痺自愈甘能益血而補中病去血
　和補中可知已苦寒能下洩熱氣故止内崩及下血
　除熱故益膀胱踒跌則血瘀血行則踒跌自安涼無
　病之血行已傷之血故治蠱毒藥性論味甘主六極
　傷心肺吐血瀉血日華子味酸止鼻洪帶下産後血
　暈乳結月經不止腸風痔瘻排膿治瘡癤泄精尿
　血撲損瘀血皆取其涼血行血苦寒泄熱之功耳
　　主治㕘互
　同地黄麥門冬當歸身阿膠茅根童便主吐血衂血
　諸血熱妄行溢出上竅　同牛膝地黄黄耆地榆芍
　藥荆芥穗治腸風下血　佐地榆治横痃魚口有神
　　同䗪蟲乳香沒藥桂心牛膝地黄主踒跌
　　簡誤
　病人雖見血證若加泄瀉飲食不進者勿服
五味子味酸温無毒主益氣欬逆上氣勞傷羸瘦補不
足强隂益男子精養五臟除熱生隂中肌(蓯蓉為之使/惡萎𬎼勝烏)
(頭/)
　疏○五味子得地之隂而兼乎天之陽氣故本經味
　酸氣温味兼五而無毒王好古云味酸微苦鹹隂中
　微陽入足少隂手太隂血分足少隂氣分主益氣者
　肺主諸氣酸能收正入肺補肺故益氣也其主欬逆
　上氣者氣虚則上壅而不歸元酸以收之攝氣歸元
　則欬逆上氣自除矣勞傷羸瘦補不足强隂益男子
　精别録養五臟除熱生隂中肌者五味子専補腎兼
　補五臟腎藏精精盛則隂强收攝則真氣歸元而丹
　田煖腐熟水穀蒸糟粕而化精微則精自生精生則
　隂長故主如上諸疾也藥性論云五味子君能治中
　下氣止嘔逆補諸虚勞令人體悦澤除熱氣病人虚
　而有氣兼嗽者加而用之日華子云煖水臟下氣賁
　㹠冷氣消水腫反胃心腹氣脹止渇除煩熱解酒毒
　壯筋骨皆其極功也
　　主治㕘互
　同人參麥門冬名生脈散能復脈通心　入八味丸
　代附子能潤腎强隂　同呉茱萸山茱萸肉豆蔲補
　骨脂人參治腎洩良　同懷乾地黄甘枸杞子車前
　子覆盆子肉蓯容白膠麥門冬人參杜仲白蒺藜黄
　檗主令人有子　同天麥二冬百部阿膠薄荷葉主
　肺虚久𠻳　君乾葛白藊豆解酒毒良
　　簡誤
　痧疹初發及一切停飲肝家有動氣肺家有實熱應
　用黄芩瀉熱者皆禁用
蘭草味辛平無毒主利水道殺蠱毒辟不祥除胸中痰
癖久服益氣輕身不老通神明
　疏○蘭草稟天地清芬之氣以生故其味辛氣平無
　毒入手太隂足陽明經肺主氣肺氣鬱結則上竅閉
　而下竅不通胃主納水穀胃氣鬱滯則水穀不以時
　化而為痰癖蠱毒不祥之氣亦胃中受病辛平能散
　結滯芬芳能除穢惡則上來諸證自瘳大都開胃除
　惡清肺消痰散鬱結之聖藥也久服等語亦言其效
　之極功
　　主治㕘互
　同藿香枇杷葉石斛竹茹橘紅開胃氣之神品　加
　入沈水香鬱金白豆蔲真蘇子蘆根汁下氣開鬱治
　噎膈之將成者　同栝樓根麥冬黄連竹葉蘆根汁
　治消渇
忍冬味甘温無毒主寒熱身腫久服輕身長年益壽
　疏○忍冬即金銀花藤一名鷺鶿藤感土之沖氣稟
　天之春氣故味甘微寒而無毒主寒熱身腫久服輕
　身長年益壽者甘能益血甘能和中微寒即生氣也
　氣味如斯所主宜矣
　　主治㕘互
　同甘菊花紫花地丁夏枯草白及白蘝貝母連翹鼠
　黏子治一切腫毒加辟虺雷治一切疔瘡　君地榆
　芍藥黄連甘草升麻治一切血痢　單味熬膏小兒
　服之可稀痘　肘後方忍冬藤熬膏治飛尸伏尸遁
　尸沈尸風尸尸疰
蛇牀子味苦辛甘平無毒主婦人隂中腫痛男子隂痿
溼癢除痺氣利闗節癲癎惡瘡温中下氣令婦人子藏
熱男子隂强久服輕身好顔色令人有子
　疏○蛇牀子味苦平别録辛甘無毒今詳其氣味當
　必兼温燥陽也故主婦人隂中腫痛男子隂痿溼癢
　除痺氣利闗節惡瘡别録温中下氣令婦人子藏熱
　男子隂强久服輕身令人有子葢以苦能除溼温能
　散寒辛能潤腎甘能益脾故能除婦人男子一切虚
　寒溼所生病寒溼既除則病去身輕性能益陽故能
　已疾而又有補益也　雷公云凡使須用濃藍汁并
　百部自然汁二味同浸三伏時漉出日乾却用生地
　汁拌蒸從午至亥日乾用此藥只令陽氣盛數號曰
　鬼考也
　　主治㕘互
　蛇牀子同巴㦸天逺志牛膝何首烏陽起石治男子
　隂痿溼癢　同巴㦸天牛膝杜仲續斷地黄黄檗白
　膠治婦人隂中腫痛　同黄檗山茱萸肉五味子茯
　苓車前子香附川續斷補骨脂治一切帶下赤者加
　白膠阿膠
　　簡誤
　蛇牀子性温燥腎家有火及下部有熱者勿用
景天味苦酸平無毒主大熱火瘡身熱煩邪惡氣諸蠱
毒痂疕寒熱風痺諸不足花主女人漏下赤白輕身明
目久服通神不老
　疏○景天即慎火草也味苦平别録酸無毒今詳其
　功用當是大寒純隂之草也性能涼血解毒故主大
　熱火瘡身熱煩邪惡氣諸蠱毒痂疕寒熱風痺諸不
　足熱解則毒散血涼血涼則隂生故也花功用具如
　經説第大苦寒之藥而云輕身明目通神不老未可
　嘗試也
　　主治㕘互
　治毒虺蛇傷取汁飲并敷傷處立效　治一切赤遊
　風各種火丹之神藥也故知其性大寒其味大苦耳
　　簡誤
　一切病得之寒溼惡寒喜熱者勿服
茵蔯蒿味苦平微寒無毒主風溼寒熱邪氣熱結黄疸
通身發黄小便不利除頭熱去伏瘕久服輕身益氣耐
老面白悦長年
　疏○茵蔯蒿感天地苦寒之味而兼得春之生氣以
　生者也其味苦平微寒無毒故主風溼寒熱邪氣熱
　結黄疸通身發黄小便不利及頭熱皆溼熱在陽眀
　太隂所生病也苦寒能燥溼除熱溼熱去則諸證自
　退矣去伏瘕及久服輕身益氣耐老面白悦長年未
　有修事者日華子云石茵蔯味苦涼無毒即山茵蔯
　也入足陽明太隂足太陽三經除溼散熱結之要藥
　也
　　主治㕘互
　茵蔯性苦寒能除一切溼熱五疸雖各有其因然同
　為溼熱所成故得黄連乾葛黄檗苜蓿五味子治酒
　疸如神　得二术茯苓澤瀉車前子木通橘皮神麴
　紅麴麥門冬治穀疸　同生地黄仙人對坐草石斛
　木𤓰牛膝黄檗治疸因酒色而得病名女勞疸　仲
　景茵蔯湯治穀疸寒熱不食食即頭眩心胸不安茵
　蔯六兩梔子十四枚大黄二兩以水一斗先煮茵蔯
　減六升内二味煮取三升去滓分温三服小便當利
　尿如皂角汁狀色正赤一宿腹減黄從小便去也
　又茵蔯五苓散總治諸疸
　　簡誤
　蓄血發黄者禁用
沙參味苦微寒無毒主血積驚氣除寒熱補中益肺氣
療胸痺心腹痛結熱邪氣頭痛皮間邪熱安五藏補中
久服利人
　疏○沙參稟天地清和之氣本經味苦微寒無毒王
　好古謂甘而微苦苦者味之隂也寒者氣之隂也甘
　乃土之沖氣所化合斯三者故補五臟之隂故主血
　積驚氣除寒熱補中益肺氣别録又療胸痺心腹結
　熱邪氣頭痛皮間邪熱者苦能洩熱寒能除熱甘能
　緩急益血補中故療諸因熱所生病而其功用馴致
　安五臟補中久服利人也入手太隂經
　　主治㕘互
　同天門冬麥門冬百部五味子桑白皮治肺痿肺熱
　　同貝母枇杷葉栝樓甘草桑白皮百部天門冬􁐠
　冬花治久嗽　葛洪治卒得諸疝少腹及隂中相引
　痛如絞自汗出欲死搗細末酒服方寸匕立差
　　簡誤
　臟腑無實熱肺虚寒客之作嗽者勿服
王不留行味苦甘平無毒主金瘡止血逐痛出刺除風
痺内寒止心煩鼻衂癰疽惡瘡瘻乳婦人難産久服輕
身耐老增壽
　疏○王不留行稟土金火之氣故味苦甘平平者辛
　也其氣應温而無毒苦能洩辛能散甘入血温能行
　故主金瘡止血逐痛出刺除風痺内寒癰疽惡瘡瘻
　乳婦人難産入血活血之要藥也若夫心煩鼻衂應
　是血分熱病非同涼血藥用未見其可也入足厥隂
　經
　　主治㕘互
　同漏蘆貝母鯪鯉甲青皮沒藥山茨菇山豆根栝樓
　根治乳巖乳癰　同鯪鯉甲白芷通草猪蹄汁煮服
　下乳　為末和蟾酥治疔瘡酒服取汗　千金方有
　王不留行湯治癰疽妬乳月蝕白秃及面上瘡去蟲
　止痛王不留行東南桃枝東行呉茱萸根皮各五兩
　蛇牀子一升牡荆子苦竹葉刺蒺藜子各三升大麻
　子一升以水二斗半煮水一斗頻頻洗之
　　簡誤
　孕婦勿服
長松味甘温無毒主風血冷氣宿疾温中去風草似松
葉上有脂山人服之
　疏○長松生太行西北五臺諸山得天地温和之氣
　而生故性味甘温而無毒主風血冷氣宿疾温中去
　風出陳藏器治大風惡疾睂髮墮落百骸腐潰每一
　兩入甘草少許水煎服旬日即愈又解諸蟲毒當是
　袪風之仙藥也
　
　
　
　
　
　
　
　
　
　
　
　
　神農本草經疏卷七
欽定四庫全書
　神農本草經疏卷八
　　　　　　　　　　　　明　繆希雍　撰
　草部中品之上
　　總六十二種今疏其要者三十種
　　　乾薑　　　　生薑　　　　葈耳實
　　　乾葛　　　　栝樓根(及/仁)　　苦參
　　　當歸　　　　麻黄　　　　通草
　　　芍藥　　　　瞿麥　　　　𤣥參
　　　秦芁　　　　百合　　　　知母
　　　貝母　　　　白芷　　　　淫羊藿
　　　黄芩　　　　狗脊　　　　茅根
　　　紫菀　　　　紫草　　　　前胡
　　　白鮮　　　　紫參　　　　藁本
　　　萆薢　　　　白薇　　　　大青
乾薑味辛温大熱無毒主胸滿欬逆上氣温中止血出
汗逐風溼痺腸澼下痢寒冷腹痛中惡霍亂脹滿風邪
諸毒皮膚間結氣止唾血生者尤良
　疏○乾薑稟天地之陽氣故味辛而氣温雖熱而無
　毒辛可散邪理結温可除寒通氣故主胸滿欬逆上
　氣温中出汗逐風溼痺下痢因於寒冷止腹痛其言
　止血者葢血虚則發熱熱則血妄行乾薑炒黑能引
　諸補血藥入隂分血得補則隂生而熱退血不妄行
　矣治腸澼亦其義也生薑能通神明辟惡氣故主中
　惡霍亂脹滿風邪諸毒皮膚間結氣惟唾血定非寒
　證别録載之誤矣
　　主治㕘互
　乾薑生用同橘皮烏藥白豆蔲除胸滿欬逆上氣
　同紫蘇桂枝能温中出汗加术則能逐風溼痺　同
　术茯苓人參甘草治下利寒冷腹痛　炒黑同生地
　黄白芍藥當歸牛膝治産後惡露不盡血虚發熱
　同地黄地榆芍藥麥門冬人參黄耆甘草升麻治腸
　澼下血　同藿香縮砂橘皮紫蘇木香治中惡去木
　香加木𤓰則治霍亂脹滿加桂枝并治風邪諸毒皮
　膚間結氣　同橘皮人參止胃虚嘔逆　同橘皮术
　貝母茯苓治痰瘧久不愈　同人參术桂枝橘皮治
　寒瘧　同人參术甘草治虚寒泄瀉中寒作泄
　　簡誤
　乾薑大辛辛能散氣走血久服損隂傷目隂虚内熱
　隂虚欬嗽吐血表虚有熱汗出自汗盜汗臟毒下血
　因熱嘔惡火熱腹痛法並忌之
生薑味辛微温主傷寒頭痛鼻塞欬逆上氣止嘔吐久
服去臭氣通神明
　疏○生薑所稟與乾薑性氣無殊第消痰止嘔出汗
　散風袪寒止泄疎肝導滯則功優於乾者主治簡誤
　並與前同
葈耳實味苦甘温葉味苦辛微寒有小毒主風寒頭痛
風溼周痺四肢拘攣痛惡肉死肌膝痛溪毒久服益氣
耳目聰明强志輕身
　疏○葈耳蒼耳也得土之沖氣兼稟天之春氣故味
　甘温而别録益之以苦當是無毒葉味苦辛微寒有
　小毒苦以燥溼甘以和血温則通暢春氣發生而升
　故主風寒頭痛風溼周痺四肢拘攣惡肉死肌膝痛
　溪毒也袪風療溼之藥食療聖惠千金外臺秘要諸
　方咸堪選用亦無簡誤
葛根味甘平無毒主消渇身大熱嘔吐諸痺起隂氣解
諸毒療傷寒中風頭痛解肌發表出汗開腠理療金瘡
止痛脇風痛　生根汁大寒療消渇傷寒壯熱　葛穀
主下痢十嵗已上　葉主金瘡止血　花主消酒一名
雞薺根一名鹿霍(殺野葛巴/豆百藥毒)
　疏○葛根稟天地清陽發生之氣其味甘平其性升
　而無毒入足陽明胃經解散陽明温病熱邪之要藥
　也故主消渇身大熱熱壅胸膈作嘔吐發散而升風
　藥之性也故主諸痺生氣升騰故起隂氣甘者土之
　沖氣春令少陽應兼微寒故解諸毒及别録療傷寒
　中風頭痛解肌發表出汗開腠理甘能和血而除熱
　故又主療金瘡止痛及脇風痛也
　　主治㕘互
　葛根湯治陽明胃經温病邪熱頭疼發渇煩悶鼻乾
　不得眠如渇甚嘔甚則加石膏麥門冬知母竹葉
　葛根升麻湯治斑疹初發㸃粒未形　同一切補腎
　益精藥作丸餌則起隂令人有子　同升麻入升陽
　散火升陽除溼升陽益胃清暑益氣補中益氣等湯
　用
　　簡誤
　傷寒頭痛兼項强腰脊痛及遍身骨疼者足太陽也
　邪猶未入陽明故無渇證不宜服五勞七傷上盛下
　虚之人暑月雖有脾胃病不宜服
栝樓根味苦寒無毒主消渇身熱煩滿大熱補虚安中
續絶傷除腸胃中痼熱八疸身面黄唇乾口燥短氣通
月水止小便利　實名黄𤓰主胸痺悦澤人面　莖葉
療中熱傷暑(枸杞子為之使惡乾薑/畏牛膝乾漆反烏頭)
　疏○栝樓根稟天地清寒之氣故味苦氣寒而無毒
　能止消渇身熱煩滿大熱熱散則氣復故又主補虚
　安中凉血則血和故主續絶傷并除腸胃中痼熱苦
　寒能除熱故主八疸身面黄唇乾口燥短氣血涼則
　不瘀故通月水膀胱熱解則小便不頻故能止小便
　利黄𤓰主胸痺及傷寒結胸悦澤人面栝樓仁主消
　痰莖葉療中熱傷暑者皆以其清寒散熱故也
　　主治㕘互
　根同貝母竹瀝竹茹荆瀝天門冬消痰　同金銀花
　連翹貝母白及甘草消一切腫毒　實同黄連枳實
　為小陷胸湯治傷寒虚結胸
　　簡誤
　脾胃虚寒作泄者勿服
苦參味苦寒無毒主心腹結氣癥瘕積聚黄疸溺有餘
瀝逐水除癰腫補中明目止淚養肝膽氣安五藏定志
益精利九竅除伏熱腸澼止渇醒酒小便黄赤療惡瘡
下部䘌平胃氣令人嗜食輕身(𤣥參為之使惡貝母/漏蘆菟絲子反藜蘆)
　疏○苦參稟天地隂寒之氣而生其味正苦其氣寒
　而沈純隂無毒足少隂腎經君藥也苦以燥脾胃之
　溼兼洩氣分之熱寒以除血分之熱熱則生風風溼
　合則生蟲故主心腹結氣癥瘕積聚黄疸溺有餘瀝
　逐水除癰腫明目止淚利九竅除伏熱腸澼止渇醒
　酒小便黄赤療惡瘡下部䘌瘡胃家溼熱盛則口淡
　不思食食亦不生肌肉溼熱散則胃氣平和而令人
　嗜食矣其曰補中養肝膽氣安五臟定志益精輕身
　者通指熱散溼除則臟腑氣血安和而致然也味既
　至苦性復隂寒善能殺蟲故藥性論治熱毒風皮肌
　煩燥生瘡赤癩睂脱主除大熱嗜睡
　　主治㕘互
　臘月米醋漬入甕中封固主一切天行熱病頭疼口
　渇身熱甚者發狂飲碗許得吐則愈汗亦如之　同
　胡麻刺蒺藜荆芥穗甘菊花狶薟白芷當歸川芎地
　黄天門冬何首烏牛膝漆葉秦芁龍膽草治大麻風
　　同牡蠣粉白术青黛治童子胃熱羸瘦疳蚘　同
　龍膽草為末牛膽和丸梧子大生大麥湯服五丸日
　三治穀疸食勞頭旋心怫鬱不安而發黄疸由失饑
　大食胃氣溼熱衝熏所致　集驗方治熱毒足腫疼
　欲脱酒煮苦參以漬之
　　簡誤
　苦參雖能洩血中之熱除溼熱生蟲為癘然以其味
　大苦氣大寒久服能損腎氣肝腎虚而無大熱者勿
　服
當歸味甘辛温大温無毒主欬逆上氣温瘧寒熱洗洗
在皮膚中婦人漏下絶子諸惡瘡瘍金瘡煮飲之温中
止痛除客血内塞中風痓(作/痙)汗不出溼痺中惡客氣虚
冷補五臟生肌肉(惡䕡茹麪畏菖/蒲海藻牡蒙)
　疏○當歸稟土之甘味天之温氣别録兼辛大温無
　毒甘以緩之辛以散之潤之温以通之暢之入手少
　隂足厥隂亦入足太隂活血補血之要藥故主欬逆
　上氣也温瘧寒熱洗洗在皮膚中者邪在厥隂也行
　血則厥隂之邪自解故寒熱洗洗隨愈也婦人以血
　為主漏下絶子血枯故也諸惡瘡瘍其已潰者温補
　内塞則補血而生肌肉也金瘡以活血補血為要破
　傷風亦然並煮飲之内虚則中寒甘温益血故能温
　中血凝則痛活血故痛自止血溢出膜外或在腸胃
　曰客血得温得辛則客血自散也内塞者甘温益血
　之效也中風痙痙即角弓反張也汗不出者風邪乗
　虚客血分也得辛温則血行而和故痙自柔而汗自
　出也痺者血分為邪所客故拘攣而痛也風寒溼三
　者合而成痺血行則邪不能客故痺自除也中惡者
　内虚故猝中於邪也客氣者外來之寒氣也温中則
　寒氣自散矣虚冷者内虚血不榮於肉分故冷也補
　五臟生肌肉者臟皆屬隂隂者血也隂氣足則榮血
　旺而肌肉長也患人虚冷加而用之
　　主治㕘互
　同川芎芍藥地黄名四物湯主婦人血分百病加炒
　黑乾薑炒黑豆澤蘭牛膝益母草蒲黄治婦人産後
　百病　同桂枝术菊花牛膝主痺　同牛膝鼈甲橘
　皮生薑治瘧在隂分久不止　同酸棗仁逺志人參
　茯神治心血虚不得眠　同黄耆生熟地黄黄芩黄
　連黄檗治盜汗　同荆芥白芷芎藭地黄治破傷風
　　同續斷牛膝杜仲地黄鹿角屑桂治一切折傷踠
　跌挫閃作疼　同川芎人參治難産及倒生　同益
　母草紅藍花蒲黄牛膝治産後血上薄心　同白膠
　地黄芍藥續斷杜仲治婦人血閉無子　同地榆金
　銀花滑石紅麴治滯下純血裏急後重
　　簡誤
　當歸性辛温雖能活血補血終是行走之性故致滑
　腸又其氣與胃氣不相宜故腸胃薄弱洩瀉溏薄及
　一切脾胃病惡食不思食及食不消並禁用之即在
　産後胎前亦不得入
麻黄味苦温微温無毒主中風傷寒頭痛温瘧發表出
汗去邪熱氣止欬逆上氣除寒熱破癥堅積聚五臟邪
氣緩急風脇痛字乳餘疾止好唾通腠理疎傷寒頭疼
解肌洩邪惡氣消赤黑斑毒不可多服令人虛
　疏○麻黄稟天地清陽剛烈之氣故本經味苦其氣
　温而無毒詳其主治應是大辛之藥藥性論加甘亦
　應有之氣味俱薄輕清而浮陽也升也手太隂之藥
　入足太陽經兼走手少隂陽明輕可去實故療傷寒
　為解肌第一専主中風傷寒頭痛温瘧發表出汗去
　邪熱氣者葢以風寒溼之外邪客於陽分皮毛之間
　則腠理閉拒榮衞氣血不能行故謂之實此藥輕清
　成象故能去其壅實使邪從表散也欬逆上氣者風
　寒鬱於手太隂也寒熱者邪在表也五臟邪氣緩急
　者五緩六急也風脇痛者風邪客於脇下也斯皆衞
　實之病也衞中風寒之邪既散則上來諸證自除矣
　其曰消赤黑斑毒者若在春夏非所宜也破癥堅積
　聚亦非發表所能潔古云去榮中寒邪洩衞中風熱
　乃確論也多服令人虚走散真元之氣故也
　　主治㕘互
　仲景治傷寒有麻黄湯大小青龍湯治肺病上氣有
　射干麻黄湯厚朴麻黄湯　同石膏杏仁桑白皮甘
　草治寒邪鬱於肺經以致喘滿欬嗽　仲景治少隂
　病發熱脈沈有麻黄附子細辛湯及麻黄附子甘草
　湯　同桂可治風痺冷痛　蜜炒麻黄治冬月瘡疱
　為風寒所鬱以致倒靨喘悶一服立解
　　簡誤
　麻黄輕揚發散故専治風寒之邪在表為入肺之要
　藥然其味大辛氣大熱性輕揚善散亦陽草也故發
　表最速若夫表虚自汗隂虚盜汗肺虚有熱多痰欬
　嗽以致鼻塞瘡疱熱甚不因寒邪所鬱而自倒靨虚
　人傷風氣虚發喘隂虛火炎以致眩暈頭痛南方中
　風癱瘓及平日陽虚腠理不密之人皆禁用汗多亡
　陽能損人壽戒之戒之自春深夏月以至初秋法所
　同禁
通草味辛甘平無毒主去惡蟲除脾胃寒熱通利九竅
血脈闗節令人不忘療脾疸常欲眠心煩噦出音聲療
耳聾散癰腫諸結不消及金瘡惡瘡鼠瘻踒折齆鼻息
肉墮胎去三蟲
　疏○通草者即木通也稟清秋之氣兼得土之甘淡
　故其味辛平别録加甘無毒又云微寒味甘而淡氣
　平味薄降也陽中隂也入足少隂太陽亦入手少隂
　太陽能助西方秋氣下降故利小便専瀉氣滯肺受
　熱邪津液氣化之源絶則寒水斷流膀胱受溼熱癃
　閉則約束小便不通宜此治之其證胸中煩熱口燥
　舌乾咽乾大渇引飲小便淋瀝或閉塞不通脛酸脚
　熱並宜此主之本經主除脾胃寒熱者以其通氣利
　溼熱也其曰通利九竅血脈闗節以其味淡滲而氣
　芬芳也令人不忘者心主記心家之熱去則心清而
　不忘矣溼熱生蟲故又主惡蟲療脾疸常欲眠心煩
　噦者脾家溼熱壅盛則成疸心脾之熱不清則昏昏
　欲眠而心煩噦音聲出於肺肺家之溼熱去則肺金
　之氣清而音聲出矣治耳聾者洩腎家之溼火也散
　癰腫諸結不消及金瘡惡瘡鼠瘻踒折齆鼻息肉墮
　胎又藥性論治五淋利小便開闗格下水排膿止痛
　及治人多睡水腫浮大陳士良主理溼熱小便數急
　疼少腹虚滿日華子主婦人血閉月候不勻乳結下
　乳者皆通竅之所致也
　　主治㕘互
　同茯苓澤瀉燈心車前子猪苓治膀胱溼熱癃閉如
　疏中所引東垣所説　入導赤散者以其能瀉丙丁
　之火則肺不受邪能通水道水源既清則津液自化
　而諸經之溼與熱得由小便洩去故也　同牛膝生
　地黄天麥門冬五味子黄檗甘草治尿血　同牛膝
　生地黄延胡索治婦人經閉及月事不調
　　簡誤
　木通性通利凡精滑不夢自遺及陽虚氣弱内無溼
　熱者禁用妊娠忌之
　通脱木即今之通草也稟土之清氣兼得天之陽氣
　故味甘淡氣寒無毒東垣甘平陽中隂降也陽中之
　隂必下降故主利隂竅治五淋除水腫癃閉瀉肺解
　諸毒蟲痛明目退熱下乳催生以其色白體輕氣寒
　味淡故入手太隂經引熱下降以利小便故又入足
　陽明胃經通氣上達而下乳汁及除寒熱不通之氣
　以其氣寒而降也
　　主治㕘互
　佐番降香紅麴鯪鯉甲山查沒藥治上部内傷
　　簡誤
　虛脱人禁用孕婦勿服
芍藥味苦酸平微寒有小毒主邪氣腹痛除血痺破堅
積寒熱疝瘕止痛利小便益氣通順血脈緩中散惡血
逐賊血去水氣利膀胱大小腸消癰腫時行寒熱中惡
腹痛腰痛(甄權主婦人血閉不通風日華子主女人一/切病胎前産後諸疾治  補勞退熱除煩益)
(氣目赤腸風瀉血收元素主瀉肝安脾肺收胃氣止瀉/利固腠理和血脈  隂氣斂逆氣  好古主理中氣治)
(脾虚中滿心下痞脇下痛善噫肺急脹逆喘欬太陽􁋄/衂目澀肝血不足陽維病苦寒熱帶脈病苦腹痛滿腰)
(溶溶如坐水中後時/珍止下利腹痛  重)
　疏○芍藥稟天地之隂而兼得甲木之氣本經味苦
　平無毒别録加酸㣲寒氣薄味厚升而㣲降陽中隂
　也又可升可降隂也降也為手足太隂引經藥入肝
　脾血分圖經載有二種金芍藥色白木芍藥色赤赤
　者利小便散血白者止痛下氣赤行血白補血白補
　而赤瀉白收而赤散酸以收之甘以緩之甘酸相合
　用補隂血通氣而除肺燥故本經主邪氣腹痛除血
　痺破堅積寒熱疝瘕通順血脈散惡血逐賊血消癰
　腫婦人血閉不通目赤腸風瀉血赤所治也緩中去
　水氣利膀胱大小腸中惡腹痛腰痛女人一切病胎
　前産後諸病治風補勞退熱除煩益氣瀉肝安脾肺
　收胃氣止瀉利固腠理和血脈收隂氣斂逆氣理中
　氣治脾虚中滿心下痞脇下痛善噫肺急脹逆喘欬
　太陽􁋄衂目澀肝血不足陽維病苦寒熱帶脈病苦
　腹痛滿腰溶溶如坐水中止下痢腹痛後重白所治
　也詳味圖經以金木分赤白厥有深㫖芍藥味酸寒
　得木化金色白故白者兼金氣者也専入脾經血分
　能瀉肝家火邪故其所主收而補制肝補脾陡健脾
　經脾主中焦以其正補脾經故能緩中土虚則水泛
　濫脾實則水氣自去故去水氣土堅則水清故利膀
　胱大小腸中焦不治則惡氣乗虚而客之為腹痛補
　脾則中自和而邪不能留腹痛自止矣脾虚則溼氣
　下流客腎故腰痛得補則脾氣運而上行故腰痛自
　愈女人以血為主脾統血故治女人一切病胎前産
　後無非血分所闗酸寒能涼血補血故主胎産諸病
　土實則金肅而木氣自斂故治風除熱益血故能補
　勞退熱除煩脾統後天元氣得補則旺故益氣酸寒
　能瀉肝肝平則脾不為賊邪所干脾健則母能令子
　實故安脾肺胃氣屬土土虚則緩而散木化作酸故
　收胃氣脾虚則中氣下陷而成瀉利東垣以中焦用
　白芍藥則脾中升陽又使肝膽之邪不敢犯則瀉利
　自止矣肺主皮毛腠理脾主肌肉而為肺之母母能
　令子實故固腠理脾統血脾和則血脈自和酸斂入
　隂故收隂氣斂逆氣理中氣脾虚則中滿實則滿自
　消治中則心下不痞瀉肝則脇下不痛善噫者脾病
　也脾健則不噫肝脾之火上炎則肺急脹逆喘欬酸
　寒收斂以瀉肝補脾則肺自寧急脹逆喘欬之證自
　除涼血補血則太陽􁋄衂自愈脾虚則目澀得補則
　澀除肝家無火則肝血自足陽維病苦寒熱及帶脈
　病苦腹痛滿腰溶溶如坐水中皆血虚隂不足之候
　也肝脾和隂血旺則前證自瘳矣木芍藥色赤赤者
　主破散主通利専入肝家血分故主邪氣腹痛其主
　除血痺破堅積者血瘀則發寒熱行血則寒熱自止
　血痺疝瘕皆血凝滯而成破凝滯之血則痺和而疝
　瘕自消涼肝故通順血脈肝主血入肝行血故散惡
　血逐賊血榮氣不和則逆於肉裏結為癰腫行血凉
　血則癰腫自消婦人經行屬足厥隂肝經入肝行血
　故主經閉肝開竅於目目赤者肝熱也酸寒能涼肝
　故治目赤腸風下血者溼熱傷血也血涼則腸風自
　止矣
　　主治㕘互
　白芍藥酒炒為君佐以炙甘草為健脾最勝之劑能
　治血虚腹痛　同黄連滑石甘草升麻人參蓮肉藊
　豆紅麴乾葛為治滯下之神藥　同人參白术茯苓
　炙甘草肉豆蔲橘皮車前子治脾虚洩瀉　酒炒白
　芍藥二兩炙甘草二錢蓮子去心五十粒水煎治痘
　瘡有熱作洩熱甚加酒炒黄連一錢　同荆芥防風
　生地黄黄耆炙甘草治腸風下血　同當歸地黄牛
　膝炒黑乾薑續斷麥門冬五味子治産後血虚發熱
　　君白芷炙甘草治痘瘡血虚發癢　同黄耆防風
　治表虚傷風自汗　赤芍藥同藿香橘皮木𤓰甘草
　治中惡腹痛　同芎藭紅花生地黄當歸白芷荆芥
　治破傷風發熱疼痛　同牛膝當歸地黄延胡索山
　查澤蘭紅藍花五靈脂治初産惡露不下腹痛冬月
　加肉桂　同金銀花白芷鯪鯉甲紫花地丁夏枯草
　茜草生甘菊消一切癰腫　同香附當歸地黄延胡
　索青皮治經阻腹痛加五靈脂蒲黄能散惡血逐敗
　血
　　簡誤
　白芍藥酸寒凡中寒腹痛中寒作泄腹中冷痛腸胃
　中覺冷等證忌之赤芍藥破血故凡一切血虚病及
　泄瀉産後惡露已行少腹痛已止癰疽已潰並不宜
　服
瞿麥味苦辛寒無毒主闗格諸癃結小便不通出刺決
癰腫明目去翳破胎墮子下閉血養腎氣逐膀胱邪逆
止霍亂長毛髮
　疏○瞿麥稟隂寒之氣而生故味苦寒别録兼辛無
　毒苦辛能破血隂寒而降能通利下竅而行小便故
　主闗格諸癃結小便不通因於小腸熱甚者寒能散
　熱辛能散結故決癰腫除溼熱故明目去翳辛寒破
　血故破胎墮子而下閉血也去腎家溼熱故云養腎
　氣逐膀胱邪逆者亦洩溼熱故也溼熱客中焦則清
　濁不分而為霍亂通利溼熱則霍亂自解矣　用蕋
　殼不用莖葉入藥先須以堇竹瀝浸一伏時漉出曬
　乾
　　主治㕘互
　入八正散利小腸實熱結閉　千金方立效散治下
　焦結熱小便淋閉或有血出或大小便出血瞿麥穗
　一兩炙甘草七錢五分山梔仁炒半兩為末每服七
　錢連鬚葱白七箇燈心五十莖生薑五片水二盞煎
　至七分時時温服
　　簡誤
　瞿麥苦寒兼辛性猛利善下逐凡腎氣虚小腸無大
　熱者忌之胎前産後一切虚人患小水不利法並禁
　用水腫蠱脹脾虚者不得施
𤣥參味苦鹹微寒無毒主腹中寒熱積聚女子産乳餘
疾補腎氣令人明目主暴中風傷寒身熱支滿狂邪忽
忽不知人温瘧洒洒血瘕下寒血除胸中氣下水止煩
渇散頸下核癰腫心腹痛堅癥定五藏久服補虚明目
强隂益精(忌犯銅器解甄權殺瘤瘻/瘰􁣲時珍  斑毒利咽喉)
　疏○𤣥參正稟北方水氣而兼得春陽之和故味苦
　而微寒無毒别録兼鹹以其入腎也為足少隂經君藥
　黑乃水色苦能下氣寒能除熱鹹能潤下軟堅故主
　腹中寒熱積聚女子産乳餘疾補腎氣令人明目者
　益隂除熱故補腎而明目也熱則生風故主暴中風
　及療傷寒至春變為温病身熱支滿狂邪忽忽不知
　人主温瘧洒洒者邪熱在表也胸中氣亦邪熱也止
　煩渇散頸下核癰腫者解熱軟堅之效也心腹痛亦
　熱也堅癥者内熱血瘀而乾也益隂除熱故定五臟
　久服補虚强隂益精也散結氣而能軟堅故主瘰癧
　也散結涼血降火故解斑毒利咽喉也下寒血三字
　疑有誤
　　主治㕘互
　同升麻甘草等分水煎治發斑咽痛出活人書　同
　鼠黏子半生半炒各兩許為末新汲水服治急喉痺
　風　同地黄甘菊花蒺藜枸杞子柴胡能明目　同
　貝母連翹甘草栝樓根薄荷夏枯草治瘰癧　同知
　母麥門冬竹葉治傷寒陽毒汗下後熱毒不散心下
　懊憹煩不得眠心神顛倒欲絶　同黄連大黄等分
　蜜丸如梧子每三四十丸白湯下治三焦積熱　經
　驗方治勞香𤣥參一斤甘松六兩為末煉蜜一斤和
　勻入瓶中封閉地中埋窨十日取出更用灰末六兩
　煉蜜六兩同和入瓶更窨五日取出燒之嘗令聞香
　其疾自愈
　　簡誤
　血少目昏停飲寒熱支滿血虚腹痛脾虚泄瀉竝不
　宜服
秦芁味苦辛平微温無毒主寒熱邪氣寒溼風痺肢節
痛下水利小便療風無問久新通身攣急
　疏○秦芁感秋金之氣故味苦平别録兼辛微温而
　無毒潔古氣微温味苦辛亦可云微寒隂中微陽可
　升可降降多於升入手足陽明經苦能洩辛能散微
　温能通利故主寒熱邪氣寒溼風痺肢節痛下水利
　小便性能袪風除溼故别録療風無問久新及通身
　攣急能燥溼散熱結故日華子治骨蒸及疳熱甄權
　治酒疸解酒毒元素除陽明風溼及手足不遂腸風
　瀉血養血榮筋好古泄熱益膽氣咸以其除溼散結
　清腸胃之功也雷公云左文列為秦即治病右文列
　為芁即發脚氣先以布拭上黄肉毛令盡用還元湯
　浸一宿曬乾用
　　主治㕘互
　秦芁同乾葛山茵蔯五味子黄連白藊豆木通苜蓿
　治酒疸　聖惠方治小便難腹滿不急治之殺人用
　秦芁一兩去苗細剉以水一大盞煎取七分去滓每於
　食前分為三服　同薏苡仁木𤓰五加皮黄檗蒼术
　牛膝治下部溼熱作疼或生溼瘡　孫真人治黄疸
　皮膚眼睛如金色小便赤取秦芁五兩牛乳三升煮
　取一升去滓納芒硝一兩分作三服　正元廣利方
　療黄疸心煩煩熱口乾皮肉皆黄以秦芁三兩牛乳
　一大升同煮取七合去滓分温再服差此方出許仁
　則　崔元亮集騐方凡發背疑似者須便服秦芁牛
　膝煎當即快利三五行即差
　　簡誤
　下部虚寒人及小便不禁者勿服
百合味甘平無毒主邪氣腹脹心痛利大小便補中益
氣除浮腫臚脹痞滿寒熱通身疼痛及乳難喉痺止涕
淚
　疏○百合得土金之氣而兼天之清和故味甘平亦
　應微寒無毒入手太隂陽明亦入手少隂故主邪氣
　腹脹所謂邪氣者即邪熱也邪熱在腹故腹脹清其
　邪熱則脹消矣解利心家之邪熱則心痛自瘳腎主
　二便腎與大腸二經有熱邪則不通利清二經之邪
　熱則大小便自利甘能補中熱清則氣生故補中益
　氣清熱利小便故除浮腫臚脹痞滿寒熱通身疼痛
　乳難足陽明熱也喉痺者手少陽三焦手少隂心家
　熱也涕淚肺肝熱也清陽明三焦心部之熱則上來
　諸病自除
　　主治㕘互
　仲景治傷寒病百合證有柴胡百合湯　同知母貝
　母天門冬麥門冬百部桑根白皮薏苡仁枇杷葉治
　肺熱欬嗽及吐膿血　同麥門冬白芍藥甘草通脱
　木利大小便　同知母柴胡竹葉治寒熱邪氣通身
　疼痛　同白芍藥炙甘草麥門冬五味子補中益氣
　　同白芍藥白茯苓車前子桑根白皮治浮腫
　　簡誤
　中寒者勿服
知母味苦寒無毒主消渇熱中除邪氣肢體浮腫下水
補不足益氣療傷寒久瘧煩熱脇下邪氣膈中惡及風
汗内疸多服令人洩
　疏○知母稟天地至隂之氣故味苦氣寒而無毒藥
　性論兼平日華子兼甘皆應有之入手太隂足少隂
　經苦寒能除煩熱至隂能入骨故主消渇熱中除邪
　氣脾腎俱虚則溼熱客之而成肢體浮腫肺為水之
　上源腎屬水清熱滋肺金益水臟則水自下矣補不
　足者清熱以滋金水之隂故補不足熱散隂生故益
　氣苦寒至隂之性煩熱得之即解故療傷寒久瘧煩
　熱及脇下邪氣凡言邪者皆熱也膈中惡即邪惡之
　氣中於膈中也風汗者熱則生風而汗自出也内疸
　者即女勞色疸也熱火既散隂氣即生故主上來諸
　證也多服令人洩者隂寒之物其味復苦則必傷脾
　胃生發之氣故作洩也
　　主治㕘互
　入白虎湯解傷寒陽明證口渇頭疼煩熱鼻乾不得
　眠加竹葉麥門冬名竹葉石膏湯治陽明經前證大
　渇引飲頭疼欲破因作勞而得者加人參名人參白
　虎湯汗後煩熱不解亦用之　同麥門冬石膏貝母
　橘紅鼈甲青蒿牛膝治久瘧煩熱而渇　同貝母天
　門冬麥門冬沙參甘草桑白皮枇杷葉五味子百部
　治隂虚欬嗽　同黄檗車前子木通天門冬生甘草
　治强陽不痿
　　簡誤
　陽痿及易舉易痿洩瀉脾弱飲食不消化胃虚不思
　食腎虚溏洩等證法並禁用
貝母味辛苦平微寒無毒主傷寒煩熱淋瀝邪氣疝瘕
喉痺乳難金瘡風痙療腹中結實心下滿洗洗惡風寒
目眩項直欬嗽上氣止煩熱渇出汗安五藏利骨髓(厚/朴)
(白薇為之使畏/秦芁反烏頭)
　疏○貝母在地則得土金之氣在天則稟清肅之令
　故味辛平别録兼苦微寒無毒入手太隂少隂隂中
　微陽可升可降隂也色白象金而主肺肺有熱因而
　生痰或為熱邪所干喘嗽煩悶必此主之其主傷寒
　煩熱者辛寒兼苦能解除煩熱故也淋瀝者小腸
　有熱也心與小腸為表裏清心家之煩熱則小腸之
　熱亦解矣邪氣者邪熱也辛以散結苦以泄邪寒以
　折熱故主邪氣也經曰一隂一陽結為喉痺一隂者
　少隂君火也一陽者少陽相火也解少隂少陽之熱
　除胸中煩熱則喉痺自愈矣乳難者足厥隂足陽明
　之氣結滯而不通辛能散結氣通其結滯則乳難自
　瘳熱解則血涼血涼則不痛故主金瘡熱則生風故
　主風痙别録又療腹中結實心下滿洗洗惡風寒者
　肺主皮毛也目眩者熱上攻也項直即風痙也欬嗽
　上氣氣上逆也煩熱渇邪不解汗不出者邪熱盛也
　其性専能散結除熱則上來諸證皆自愈矣病去則
　五臟自安骨髓自利也
　　主治㕘互
　同知母前胡葛根麥冬甘草治陽明斑疹初發壯熱
　喘嗽有痰不得眠即本經所謂傷寒煩熱邪氣君橘
　皮前胡石膏知母麥門冬竹瀝治痰瘧　同知母天
　麥門冬桑白皮枇杷葉百部桔梗甘草治肺熱欬嗽
　及胸中煩熱　同生甘菊紫花地丁金銀花白及白
　蘞鼠黏子甘草夏枯草治一切熱毒消一切癰疽
　同鼠黏子𤣥參栝樓根白殭蠶甘草桔梗治風痙
　同鬱金橘葉連翹栝樓根鼠黏子夏枯草山茨菇山
　豆根𤣥參消一切結核乳巖瘰癧　同百部百合薏
　苡仁麥冬蘇子鬱金童便竹瀝魚腥草治肺熱吐膿
　血　同番降香鬱金橘紅逺志蘇梗蘓子香附白豆
　蔲開鬱痰加撫芎神麴并解一切氣鬱
　　簡誤
　寒溼痰及食積痰火作嗽溼痰在胃惡心欲吐痰飲
　作寒熱脾胃溼痰作眩暈及痰厥頭痛中惡嘔吐胃
　寒作泄法應以辛温燥熱之藥如南星半夏天麻蒼
　白术茯苓之類治之者並禁用
白芷味辛温無毒主女人漏下赤白血閉隂腫寒熱風
頭侵目淚出長肌膚潤澤可作面脂療風邪久渇(宜作/瀉)
嘔吐兩脇滿風痛頭眩目痒可作膏藥面脂潤顔色
　疏○白芷得地之金氣兼感天之陽氣故味辛氣温
　無毒其氣香烈亦芳草也入手足陽明足太隂走氣
　分亦走血分升多於降陽也性善袪風能蝕膿故主
　婦人漏下赤白辛以散之温以和之香氣入脾故主
　血閉隂腫寒熱風頭侵目淚出辛香散結而入血止
　痛故長肌膚芬芳而辛故能潤澤辛香温散得金氣
　故療風邪久瀉風能勝溼也香入脾所以止嘔吐療
　兩脇風痛頭眩目痒袪風之效也兼可作膏藥面脂
　潤顔色乃袪風散結之餘事耳
　　主治㕘互
　同芍藥黄耆當歸地黄續斷杜仲益母草香附白膠
　主漏下赤白加牛膝主血閉隂腫寒熱　同甘菊細
　辛藁本決明子蒺藜子荆芥穗辛夷治頭風侵目淚
　出　同黄耆甘草地黄麥冬五味子能長肉　同黄
　耆甘草茜草皂角刺金銀花夏枯草地黄赤芍藥排
　膿止痛消癰腫　同升麻柴胡乾葛羌活治溼泄
　同羌獨活防風荆芥蒺藜胡麻仁甘菊花何首烏治
　風邪　同貝母漏蘆連翹金銀花夏枯草蒲公英紫
　花地丁橘皮消乳癰結核　衍義蝕膿方白芷一兩
　單葉紅蜀葵根二兩白芍藥白礬燒枯各半兩别研
　餘俱為細末黄蠟丸如梧子大空腹及飯前米飲下
　十丸或十五丸俟膿盡仍别以他藥補之　同雄黄
　燒可以辟蛇　同白芍藥治痘瘡作痒及皮膚搔痒
　　簡誤
　白芷性升而温嘔吐因於火者禁用漏下赤白隂虚
　火熾血熱所致者勿用癰疽已潰宜漸減去
淫羊藿味辛寒無毒主隂痿絶陽莖中痛利小便益氣
力强志堅筋骨消瘰癧赤癰下部有瘡洗出蟲丈夫久
服令人無子(薯蕷為/之使)
　疏○淫羊藿本得金土之氣而上感天之陽氣故其
　味辛甘其氣温而無毒本經言寒者誤也入手厥隂
　為補命門之要藥亦入足少隂厥隂可升可降陽也
　辛以潤腎甘温益陽氣故主隂痿絶陽益氣力强志
　莖中痛者肝腎虚也補益二經痛自止矣膀胱者州
　都之官津液藏焉氣化則能出矣辛以潤其燥甘温
　益陽氣以助其化故利小便也肝主筋腎主骨益腎
　肝則筋骨自堅矣辛能散結甘能緩中温能通氣行
　血故主瘰癧赤癰及下部有瘡洗出蟲丈夫久服令
　人無子者因陽旺則陽道數舉頻御女而精耗散故
　無子也一名仙靈脾柳文作毘毘者人臍也臍為命
　蔕故主入命門脩事如雷公法
　　主治㕘互
　淫羊藿陽草也甘温益陽氣辛則走而能補宜與
　白蒺藜甘枸杞肉蓯蓉五味子牛膝山茱萸同用為
　補陽之妙劑　漬醇酒飲益丈夫興陽道理腰膝冷
　亦治偏風不遂大約每藿一斤漬酒十斤如常法勿
　令過醉脩事時忌雞犬婦人見　與五味子等分為
　末煉蜜丸如梧子大每三十丸薑茶湯下治三焦欬
　嗽腹滿不飲食氣不順　聖濟總録治目昏生翳用
　仙靈脾生王𤓰即小栝樓紅色者等分為末每服一
　錢茶下日三服　百一選方治病後青盲目日近者
　可治仙靈脾一兩淡豆䜴一百粒水一碗半煎一碗
　頓服即愈　普濟方治小兒雀盲仙靈脾晚蠶蛾各
　半兩炙甘草射干各二錢半為末羊肝一枚切開摻
　藥末二錢紥定以黑豆一合米泔一盞同煮熟分二
　次食以汁送之　痘疹入目用仙靈脾葳靈仙等分
　為末每服五分米湯下
　　簡誤
　虚陽易舉夢遺不止便赤口乾强陽不痿並忌之
黄芩味苦平大寒無毒主諸熱黄疸腸澼洩痢逐水下
血閉惡瘡疽蝕火瘍療痰熱胃中熱小腹絞痛消穀利
小腸女子血閉淋露下血小兒腹痛　其子主腸澼膿
血(山茱萸龍骨為之使惡/葱實畏丹砂牡丹藜蘆)
　疏○黄芩稟天地清寒之氣而兼金之性故味苦平
　無毒别録益之以大寒味厚氣薄隂中微陽可升可
　降隂也入手太隂少隂太陽陽明亦入足少陽其性
　清肅所以除邪味苦所以燥溼隂寒所以勝熱故主
　諸熱諸熱者邪熱與溼熱也黄疸腸澼洩痢皆溼熱
　勝之病也折其本則諸病自瘳矣苦寒能除溼熱所
　以小腸利而水自逐源清則流潔也血閉者實熱在
　血分即熱入血室令人經閉不通溼熱解則榮氣清
　而自行也惡瘡疽蝕者血熱則留結而為癰腫潰爛
　也火瘍者火氣傷血也涼血除熱則自愈也别録消
　痰熱者熱在胸中則生痰火在少腹則絞痛小兒内
　熱則腹痛胃中溼熱去則胃安而消穀也淋露下血
　是熱在隂分也其治往來寒熱者邪在少陽也五淋
　者溼熱勝所致也苦寒清肅之氣勝則邪氣自解是
　伐其本也
　　主治㕘互
　入仲景小柴胡湯治傷寒寒熱邪在少陽亦治少陽
　瘧往來寒熱傷寒心下痞滿瀉心湯凡四方皆用黄
　芩以其主諸熱利小腸故也又太陽病下之利不止
　喘而汗出者有葛根黄芩黄連湯又太陽少陽合病
　下利黄芩湯成無已言黄芩苦而入心泄痞熱是黄
　芩能入手少隂陽明手足太隂少陽六經明矣葢以
　苦入心寒勝熱泄心火去脾溼則胃火不熏蒸於肺
　乃所以救肺也　同芍藥黄連炙甘草車前子防風
　升麻治溼熱作泄腹痛　同芍藥黄連炙甘草滑石
　升麻治滯下腹痛　潔古風熱有痰睂眶作痛酒浸
　黄芩同白芷天麻等分為末每服二錢茶調下　同
　芍藥麥門冬白术能安胎清熱　一味為末酒服治
　炙瘡血出不止　一切火丹為細末雞子清調敷又
　治驢馬負重傷破洗浄傅之主生肌肉
　　簡誤
　黄芩為苦寒清肅之藥功在除熱邪而非補益之品
　當與黄連並列雖能清溼利熱消痰然苦寒能損胃
　氣而傷脾隂脾肺虚熱者忌之故凡中寒作泄中寒
　腹痛肝腎虛而少腹痛血虚腹痛脾虚泄瀉腎虚溏
　瀉脾虚水腫血枯經閉氣虚小水不利肺受寒邪喘
　欬及血虚胎不安隂虚淋露法並禁用
狗脊味苦甘平微温無毒主腰背强機闗緩急周痺寒
溼膝痛頗利老人療失溺不節男子脚弱腰痛風邪淋
露少氣目闇堅脊利俛仰女子傷中闗節重(萆薢為之/使惡敗醬)
　疏○狗脊稟地中沖陽之氣而兼感乎天之陽氣故
　其味苦其氣平别録云甘微温無毒兼火化也苦能
　燥溼甘能益血温能養氣是補而能走之藥也入足
　少隂腎主骨骨者腎之餘也腎虚則腰背强機闗有
　緩急之病滋腎益氣血則腰背不强機闗無緩急之
　患矣周痺寒溼膝痛者腎氣不足而為風寒溼之邪
　所中也兹得補則邪散痺除而膝亦利矣老人腎氣
　衰乏肝血亦虚則筋骨不健補腎入骨故利老人也
　失溺不節腎氣虚脱故也經曰腰者腎之府動揺不
　能腎將憊矣此腰痛亦指腎虚而為溼邪所乗者言
　也氣血不足則風邪乗虚客之也淋露者腎氣與帶
　脈衝任俱虚所致也少氣者陽虚也目得血而能視
　水旺則瞳子精明肝腎俱虚故目闇女子傷中闗節
　重者血虚有溼也除溼益腎則諸病自瘳堅脊俯仰
　利矣
　　主治㕘互
　得鹿茸白蘞艾茯苓蛇牀子治室女衝任帶脈三經
　虚寒下白帶　得牛膝兔絲子地黄山茱萸白膠杜
　仲固精强骨壯腰腎　得沈香牛膝石斛木𤓰五加
　皮白蘚皮菊花澤㵼蒺藜子能通利闗節除五緩六
　急
　　簡誤
　腎虚有熱小水不利或短澀赤黄口苦舌乾皆忌之
茅根味甘寒無毒主勞傷虚羸補中益氣除瘀血血閉
寒熱利小便下五淋除客熱在腸胃止渇堅筋婦人崩
中久服利人
　疏○茅根正稟土之沖氣而兼感乎春陽生生之氣
　以生故其味甘氣寒而無毒入手少隂足太隂陽明
　勞傷虚羸必内熱甘能補脾甘則雖寒而不犯胃甘
　寒能除内熱故主勞傷虚羸益脾所以補中除熱所
　以益氣甘能益血血熱則瘀瘀則閉閉則寒熱作矣
　寒涼血甘益血熱去則血和和則瘀消而閉通通則
　寒熱自止也小便不利由於内熱也熱解則便自利
　淋者血分虚熱所致也涼血益血則淋自愈而腸胃
　之客熱自解津液生而渇亦止矣肝藏血而主筋補
　血涼肝則筋堅矣血熱則崩凉血和血崩自愈矣血
　熱則妄行溢出上竅為吐為咯為鼻衂齒衂涼血和
　血則諸證自除益脾補中利小便故亦治水腫黄疸
　而兼理傷寒噦逆也
　　主治㕘互
　同麥冬生地枸杞子治勞傷内熱　同生地麥冬蘇
　子枇杷葉白芍藥甘草蒲黄童便治諸血　同牛膝
　生地黄童便治血熱經枯而閉　同竹茹麥冬石膏
　人參治傷寒胃熱噦逆　同芍藥赤小豆赤白茯苓
　車前子薏苡仁木𤓰石斛木通治水腫　同枇杷葉
　竹茹麥門冬治火炎内熱反胃上氣　同生地天麥
　門冬車前子牛膝白茯苓黄檗五味子枸杞子童便
　治溺血
　　簡誤
　因寒發噦中寒嘔吐溼痰停飲發熱並不得服
紫菀味苦辛温無毒主欬逆上氣胸中寒熱結氣去蠱
毒痿蹷安五臟療欬唾膿血止喘悸五勞體虚補不足
小兒驚癎(􁐠冬為之使惡瞿麥/雷九逺志畏茵蔯蒿)
　疏○紫菀感春夏之氣化而兼得地中之金性故味
　苦温别録兼辛無毒入手太隂兼入足陽明苦以泄
　之辛以散之温以行之辛先入肺肺主諸氣故主欬
　逆上氣胸中寒熱結氣去蠱毒亦辛之力也痿蹷者
　陽明之溼熱熏蒸於肺則肺熱而津液不能下滴傷
　其氣化以困水之上源故為痿蹷也肺為五臟之華
　葢而主諸氣肺安則能朝百脈散精布液於各臟故
　云安五臟也療欬逆吐膿血止喘悸者散肺家之邪
　也能安五臟故治五勞及體虚不足小兒驚癎亦虚
　而有熱故也熱散則驚癎自止得蜜蒸焙良
　　主治㕘互
　古今傳信方治久嗽紫菀款冬花各一兩百部半兩
　為末作散每服三錢生薑三片烏梅一枚同煎湯下
　食後臨卧各一服　入噙化丸治隂虚欬嗽　千金
　方治婦人卒不得小便紫菀末以井花水服三撮便
　通小便血服五撮便止　斗門方治纒喉風喉閉飲
　食不通欲死者返魂草根一莖洗浄納入喉中取惡
　涎出即瘥神效更以馬牙硝津嚥之即絶根一名紫
　菀南人呼為夜牽牛　全幼心鑒治小兒欬嗽聲不
　出者紫菀末杏仁泥等分入蜜同研丸芡實大每服
　一丸五味子湯化下
　　簡誤
　觀其能開喉痺取惡涎則辛散之功烈矣而其性温
　肺病欬逆喘嗽皆隂虚肺熱證也不宜専用及多用
　即用亦須與天門冬百部麥冬桑白皮苦寒之藥㕘
　用則無害
紫草味苦寒無毒主心腹邪氣五疸補中益氣利九竅
通水道療腹腫脹滿痛以合膏療小兒瘡及面皶
　疏○紫草稟天地隂寒清和之氣故味苦氣寒而無
　毒入足少隂厥隂為涼血之聖藥故主心腹邪熱之
　氣五疸者溼熱在脾胃所成去溼除熱利竅其疸自
　愈邪熱在内能損中氣邪熱散即能補中益氣矣苦
　寒性滑故利九竅而通利水道也腹腫脹滿痛者溼
　熱瘀滯於脾胃則中焦受邪而為是病溼熱解而從
　小便出則前證自除也合膏藥療小兒痘瘡及面皶
　皆凉血之效也
　　主治㕘互
　同紅花子生地黄甘草貝母牡丹皮濃煎加生犀角
　汁量兒大小以四十九匙至半盞為度治痘瘡深紅
　色或紫或黑陷乾枯便閉神效若在一朝及二朝内
　稍有元氣雖危可生痘疔痘毒咸治之惟痘毒須加
　黄耆金銀花鼠黏子痘瘡夾斑疹者加硬石膏麥冬
　知母竹葉一二劑即去之
　　簡誤
　紫草苦寒而能通利九竅痘瘡家氣虚脾胃弱泄瀉
　不思食小便清利者俱禁用
前胡味苦微寒無毒主療痰滿胸脇中痞心腹結氣風
頭痛去痰實下氣治傷寒寒熱推陳致新明目益精(半/夏)
(為之使惡皂/莢畏藜蘆)
　疏○前胡得土金之氣而感秋冬之令故味苦微寒
　無毒入手太隂少陽陽中之隂降也應有甘辛平寒
　而能降所以下氣故除痰滿胸脇中痞心腹結氣痰
　厥頭風痛去痰下氣治傷寒寒熱推陳致新能去實
　熱及時氣内外俱熱單煮服之亦治一切氣破痰結
　及邪熱骨節煩悶氣喘欬嗽兼散風邪也
　　主治㕘互
　同白前杏仁桑白皮甘草桔梗能豁風熱痰壅喘嗽
　下氣　入青礞石滚痰丸中代黄芩治一切實痰有
　殊功其用黄芩者誤也　同羌活乾葛柴胡黄芩栝
　樓根治時疫寒熱
　　簡誤
　前胡苦辛微寒之藥也能散有餘之邪熱實痰而不
　可施諸氣虚血少之病故凡隂虚火熾煎熬真隂凝
　結為痰而發欬嗽真氣虚而氣不歸元以致胸脇逆
　滿頭痛不因於痰而因於隂血虚内熱心煩外現寒
　熱而非外感者法並禁用明目益精厥理亦謬
白鮮味苦鹹寒無毒主頭風黄疸欬逆淋瀝女子隂中
腫痛溼痺死肌不可屈伸起止行步療四肢不安時行
腹中大熱飲水欲走大呼小兒驚癎婦人産後餘痛(惡/螵)
(蛸桔梗茯/苓萆薢)
　疏○白鮮皮稟天地清燥隂寒之氣其味苦寒别録
　兼鹹無毒降多於升隂也入足太隂陽明兼入手太
　陽苦能泄熱寒能除熱故主頭風有火證性寒而燥
　能除溼熱故主五疸欬逆者實火上衝也得寒而散
　則欬逆止矣淋瀝及女子隂中腫痛亦皆下部溼熱
　乗虚客腎與膀胱所致也溼痺死肌不可屈伸起止
　行步者地之溼氣感則害人皮肉筋脈也脾主四肢
　惡溼而喜燥今為溼邪所干故四肢不安也時行腹
　中大熱因而飲水大呼欲走者邪熱盛也小兒驚癎
　亦熱則生風之候也散溼除熱蔑不濟矣婦人産後
　餘痛應是血虚而熱非所宜也
　　主治㕘互
　得牛膝石斛薏苡仁黄檗蒼术療足弱頑痺去下部
　溼熱多加金銀花佐以漢防己治下部一切溼瘡
　　簡誤
　下部虚寒之人雖有溼證勿用
紫參味苦辛寒微寒無毒主心腹積聚寒熱邪氣通九
竅利大小便療腸胃大熱唾血衂血腸中聚血癰腫諸
瘡止渇益精(畏辛夷主甄權主散瘀血婦人血閉不通/  好古  狂瘧􁋄血血利  蘇恭主金瘡)
　疏○紫參稟地之隂氣兼得天之寒氣故味苦辛氣
　寒而無毒氣味俱厚隂也降也入足厥隂亦入足太
　陽陽明専入血分為除熱散結逐血之要藥故主心
　腹積聚寒熱邪氣通九竅利大小便畧同紫草也苦
　以燥溼洩熱辛以散結寒以除邪氣故療腸胃大熱
　唾血衂血腸中聚血亦主癰腫諸瘡者榮氣熱則留
　瘀而成癰腫血涼而活則自散也能散瘀血故主婦
　人血閉不通瘧有血蓄則狂陽明熱則鼽血溼熱在
　腸胃則血瘀滯而成血痢除熱活血故亦主金瘡
　　主治㕘互
　仲景金匱玉函經滯下純血紫參湯主之　聖惠方
　治吐血不止用紫參阿膠甘草等分為末烏梅湯或
　糯米湯服一二錢
　　簡誤
　婦人血枯經閉禁用男子勞傷吐血陽氣虚乏脾胃
　弱者禁用
藁本味辛苦温微温微寒無毒主婦人疝瘕隂中寒腫
痛腹中急除風頭痛長肌膚悦顔色辟霧露潤澤療風
邪嚲曳金瘡可作沐藥面脂　實主風流四肢(惡䕡/茹)
　疏○藁本感天之陽氣兼得地之辛味故味辛氣温
　别録兼苦從火化也無毒入足太陽經温能通苦能
　洩大辛則善散氣厚則上升陽也婦人疝瘕隂中寒
　腫痛腹中急皆太陽經寒溼邪為病也風頭痛者風
　中於太陽經也此藥正入本經故悉主之凡癰瘡皆
　血熱壅滯毒氣浸淫於肌肉以致潰爛不收辛散苦
　洩則毒解滯消肌肉自長矣悦顔色者即去風作面
　脂之義也辟霧露療風邪者辛温芬芳開發升散之
　力也嚲曳金瘡及甄權治一百六十種惡風鬼疰流
　入腰痛冷能化小便通血作沐藥面脂日華子去皮
　膚疵皯酒齄粉刺元素主太陽經頭痛顛頂痛及大
　寒犯腦痛連齒頰東垣主頭面身體皮膚風溼皆風
　邪溼氣干犯太陽經所致也好古主督脈為病脊强
　而厥者督脈並足太陽經夾脊而上故也
　　主治㕘互
　同羌活細辛川芎葱白治寒邪鬱於足太陽經頭痛
　顛頂痛非此不能除　與木香同用治霧露療清邪
　中於上焦　與白芷同作面脂　治小兒疥癬煎湯
　浴之并以浣衣　治風又治溼各從其類也
　　簡誤
　温病頭疼發熱口渇或骨疼及傷寒發於春夏陽證
　頭疼産後血虚火炎頭痛皆不宜服
􁩍薢味苦甘平無毒主腰背痛强骨節風寒溼周痺惡
瘡不瘳熱氣傷中恚怒隂痿失溺闗節老血老人五緩
(薏苡為之使畏葵/根大黄柴胡前胡)
　疏○萆薢得火土之氣而兼稟乎天之陽氣故味苦
　甘平無毒陽中之隂降也入足陽明少隂厥隂為袪
　風除溼補益下元之要藥故主腰背痛强骨節風寒
　溼周痺惡瘡不瘳熱氣傷中恚怒隂痿失溺闗節老
　血老人五緩正以苦能燥溼甘入脾而益血故悉主
　之甄權又主冷風􁟍痺腰脚癱緩不遂手足驚掣男
　子腰痛久冷腎間有溼膀胱宿水日華子主頭旋癎
　疾補水臟堅筋骨益精明目中風失音海藏主肝虚
　李氏治白濁莖中痛痔漏壞瘡已上諸證無非陽明
　溼熱流入下焦客於肝腎所致此藥袪陽明之溼熱
　以固下焦故能去濁分清而療下元虚冷溼邪為病
　也
　　主治㕘互
　得牛膝本𤓰薏苡仁黄檗骨碎補續斷杜仲石斛生
　地黄狗脊治腰脊痛强骨節加术菖蒲茯苓治周痺
　　同黄耆生地黄金銀花皂角刺皂莢子牛膝木𤓰
　石斛薏苡仁海風藤白殭蠶胡麻治惡瘡久不瘳
　同蓮子茯苓車前子木通澤瀉牛膝黄檗甘草可分
　清除溼　楊氏家藏方治真元不足下焦虚寒小便
　頻數白濁如膏有萆薢分清飲　又楊子建萬金護
　命方云凡人小便頻數不計度數便時莖中痛不可
　忍者此疾必先大腑不通水液只就小腸大腑愈加
　乾竭甚則渾身心躁如此即重證也此疾本因貪酒
　色積有熱毒腐物瘀血之類乗虚流入於小腸故便
　時作痛也不飲酒者必平生過食辛熱葷膩之物又
　因色傷而然此乃小便頻數而痛與淋證澀而痛者
　不同也宜用萆薢一兩水浸少時以鹽半兩同炒去
　鹽為末每服二三錢水一盞煎八分和滓服之使水
　道轉入大腸仍以葱湯頻洗穀道令氣得通則小便
　數及痛自減也
　　簡誤
　萆薢本除風溼若下部無溼隂虚火熾以致溺有餘
　瀝莖中痛此真隂不足之候也無溼腎虚腰痛並不
　宜服
　菝葜土茯苓與萆薢形雖不同而主治不甚相逺李
　氏疑為一物數種理或然也總之皆善除溼袪風消
　水去濁分清固下焦元氣故能興陽道而主諸痺及
　惡瘡不瘳也主治及簡誤並同前忌茗醋
白薇味苦鹹平大寒無毒主暴中風身熱支滿忽忽不
知人狂惑邪氣寒熱酸疼温瘧洗洗發作有時療傷中
淋露下水氣利隂氣益精久服利人
　疏○白薇全稟天地之隂氣以生本經味苦鹹平别
　録益之以大寒無毒可知已暴中風身熱支滿者隂
　虚火旺則内熱熱則生風火氣煩灼故令支滿火旺
　内熱則痰隨火湧故令神昏忽忽不知人也狂惑邪
　氣寒熱酸疼皆熱邪所致也隂氣不足則陽獨盛而
　為熱心腎俱虚則熱收於内而為寒此寒熱之所以
　交作寒熱作則榮氣不能内榮是以肢體酸疼也先
　熱而後寒者名曰温瘧瘧必因暑而發隂氣不足則
　能冬不能夏至夏而為暑邪所傷秋必發為温瘧故
　知温瘧之成未有不由隂精不守而得者若夫隂精
　内守則暑不能侵瘧何自而作耶上來諸證皆由熱
　淫於内之所發經曰熱淫於内治以鹹寒此藥味苦
　鹹而氣大寒宜其悉主之也别録療傷中淋露者女
　子榮氣不足則血熱血熱故傷中淋露之侯顯矣除
　熱益隂則血自涼榮氣調和而前證自瘳也水氣亦
　必因於溼熱能除熱則水道通利而下矣終之以益
　精者究其益隂除熱功用之全耳
　　主治㕘互
　婦人調經種子方中往往用之不孕縁於血少血熱
　其源必起於真隂不足真隂不足則陽勝而内熱内
　熱則榮血日枯是以不孕也益隂除熱則血自生旺
　故令有孕也其方以白薇為君佐以地黄白芍藥當
　歸蓯蓉白膠黄檗杜仲山茱萸天麥門冬丹參蜜丸
　久服可使易孕　凡温瘧癉瘧久而不解者必屬隂
　虚除瘧邪藥中多加白薇主之則易瘳　凡治似中
　風證除熱藥中亦宜加而用之良　天行熱病得愈
　或愈後隂虚内熱及餘熱未除者隨證隨經應投藥
　中宜加之
　　簡誤
　白薇苦鹹大寒之藥凡傷寒及天行熱病或汗多亡陽
　或内虚不思食食亦不消或下後内虚腹中覺冷或
　因下過甚洩瀉不止皆不可服
大青味苦大寒無毒主療時氣頭痛大熱口瘡
　疏○大青稟至隂之氣故味苦氣大寒無毒甄權云
　大青臣味甘能去大熱治温疫寒熱葢大寒兼苦其
　能解散邪熱明矣經曰大熱之氣寒以取之此之謂
　也時行熱毒頭痛大熱口瘡為胃家實熱之證此藥
　乃對病之良藥也
　　主治㕘互
　千金方小兒口瘡大青十八銖黄連十二銖水三升
　煮一升日二服以瘥為度　肘後方熱病下利因篤
　者大青湯大青四兩甘草赤石脂各三兩䜴八合水
　一斗煮三升分三服不過二劑差　保幼大全方小
　兒卒然肚皮青黑乃血氣失養風寒乗之危惡之候
　也大青犀角水一盞煎八分服之良
　　簡誤
　大青㣲苦鹹大寒心胃寒者禁用
　
　
　
　
　
　
　
　
　
　神農本草經疏卷八
欽定四庫全書
　神農本草經疏卷九
　　　　　　　　　　　　明　繆希雍　撰
　草部中品之下
　　總七十八種今疏其要者三十六種又移入木部
　　一種果部一種菜部四種
　　　艾葉　　　　惡實　　　　　水萍
　　　王瓜　　　　地榆　　　　大小薊
　　　海藻　　　　澤蘭(地/笋)　　　　昆布
　　　防己　　　　天麻　　　　　阿魏
　　　髙良薑　　　百部根　　　蘹香子
　　　欵冬花　　　紅藍花　　　　牡丹
　　　京三稜　　　薑黄　　　　　青黛
　　　鬱金　　　　蘆薈　　　　延胡索
　　　肉豆蔲　　　補骨脂　　　縮砂蜜
　　　蓬莪茂　　　白前　　　　白藥子
　　　莎草根　　　　胡黄連　　　鱧腸
　　　使君子　　　　白豆蔲　　　剪草
　　　藿香(木部/移入)　　　豆蔲(果部/移入)　　假蘇
　　　蘇　　　　　　香薷　　　　　薄荷(已上菜/部移入)
艾葉味苦微温無毒主灸百病可作煎止下痢吐血下
部䘌瘡婦人漏血利隂氣生肌肉辟風寒使人有子煎
勿令見風(𢎞景搗汁止傷血殺蚘蟲蘇㳟止衂血下血/膿血痢主崩血金瘡安胎苦酒作煎治癬大)
(明治婦人帶/下霍亂轉筋)
　疏○艾葉禀天地之陽氣以生故味苦微温熟則大熱
　可升可降其氣芳烈純陽之草也故無毒入足太隂厥
　隂少隂三經燒則熱氣内注通筋入足故灸百病性能
　通竅辟惡殺鬼精故止鬼擊吐血芳烈之氣必燥故主
　下部􁥥瘡其治婦人漏血利隂氣生肌肉者皆以之導
　引凉血補血藥為用者也使人有子盖指氣血兩虚之
　人風寒乘虚入子宫不孕者設也辟風寒其性辛温也
　搗汁服止傷血者生寒而兼辛散也殺蚘蟲者辛而苦
　也主衂血者傷寒邪熱鬱而不汗則發衂也風邪入大
　腸則下血濕熱傷脾胃則下痢膿血煮則上升故亦止崩
　漏也理金瘡血熱則行也胎為風寒之氣所犯則不安風
　寒散則胎自安也苦酒作煎治癬甚良者殺蟲之功也
　治婦人帶下温中除濕而升也止霍亂轉筋者因寒而
　得也為治白帶之要藥調經之妙品故婦人方多須之
　　主治參互
　艾葉能灸百病陳久者良　入紅鉛蒸臍補陽虚温
　脾胃　治婦人月事不調血少無熱證者同香附醋
　浸入四物湯加阿膠枳殻神效　金匱要略婦人有
　漏下者有半産後下血不絶者有妊娠下血者竝以
　膠艾湯主之阿膠二兩艾葉三兩芎藭甘草各二兩
　當歸地黄各三兩芍藥四兩水五升清酒五升煮取
　三升内膠令消盡每温酒一升日三服　妊娠産後
　血虚人作痢下血用膠艾湯蘄艾阿膠白芍藥人參
　橘皮甘草胎前加黄芩産後入當歸　燒烟入管中
　熏狐惑蟲􁥥良　非時不正之氣傷人發為頭痛壯
　熱因於寒者用乾艾葉三升水一斗煮取一升頓服
　取汗出肘後方　婦人良方治妊娠風寒卒中不省
　人事狀如中風用熟艾三兩米醋和炒極熱以絹包
　熨臍下良久即解　蚘蟲咬或心痛如刺口吐清水
　白熟艾一升水三升煮取一升服吐蟲出或取生艾
　搗汁五更先食香脯一片乃飲一升當下蟲出　鵞
　掌風用蘄艾五兩水四五碗煮五六滚入大口瓶覆
　以麻布二層熏掌心如冷頓熱再熏如神　發背初
　起急灸瘡頭不痛灸至痛痛灸至不痛奪命神方也
　縱潰毒氣外洩不致内攻矣若未潰瘡頭用濕紙貼
　上看先乾處是也即於此灸　臁瘡年久口冷不合
　者用艾烟熏之
　　簡誤
　艾性純陽善辟風寒濕氣及非時邪氣然性氣芳烈
　而燥熱凡婦人胎動不安由於熱而不由於寒妊娠
　下痢膿血由於暑濕腸胃熱甚而非單濕為病崩中
　由於血虚内熱經事先期由於血熱吐血不由於鬼
　擊中惡霍亂轉筋不由於寒邪而由於脾胃虚弱停
　滯或傷暑所致不孕由於血虚而不由於風寒入子
　宫法竝忌之
惡實味辛平主明目補中除風傷
　疏○惡實至秋而成得天地清凉之氣本經言辛平
　藏器兼苦升多於降陽也入手太隂足陽明經為散
　風除熱解毒之要藥辛能散結苦能洩熱熱結散則
　臟氣清明故明目而補中風之所傷衛氣必壅壅則
　發熱辛凉解散則表氣和風無所留矣故除風傷藏
　器主風毒腫諸瘻元素主潤肺散結氣利咽膈去皮
　膚風通十二經者悉此意耳故用以治瘾疹痘瘡尤
　獲竒騐
　　主治參互
　同赤檉木為疹家要藥　同浮萍等分為末治風熱
　瘾疹薄荷湯下每服二錢日進二服　同紫草犀角
　生地黄治天行痘瘡血熱乾枯不得出有神　痘疹
　要訣治咽喉痘瘡牛旁子二錢桔梗一錢五分粉草
　節七分水煎服　和濟局方治痘瘡出不快時壯熱
　狂躁咽膈壅塞大便秘澁小兒咽腫不利牛旁子炒
　一錢二分荆芥穂二分甘草四分水煎温服已出亦
　可服名必勝散若大便利者勿用　延年方治風齲
　牙疼單用一味煎湯含潄吐去　袖珍方治便癰腫
　痛用牛旁子二錢炒研入蜜一匙朴消一匙空心温
　酒服　劉禹錫傳信方療暴中風用𦂳細牛旁子根
　取時避風以竹刀或荆刀刮去土用生布拭了搗絞
　取汁一大升和蜜四大合温分二服得汗出便瘥
　　簡誤
　惡實性冷而滑利痘瘡家惟宜於血熱便閉之證若
　氣虚色白大便自利或泄瀉者慎勿服之痧疹不忌
　泄瀉故用之無妨癰疽已潰非便閉不宜服
水萍味辛酸寒無毒主暴熱身癢下水氣勝酒長鬚髪
主消渇下氣以沐浴生毛髪久服輕身一名水花
　疏○水萍專得水氣之清隂故味辛氣寒别録兼酸
　無毒盖其體輕浮其性清燥能袪濕熱之藥也熱氣
　鬱於皮膚則作癢味辛而氣清寒故能散皮膚之濕
　熱也寒能除熱燥能除濕故下水氣酒性濕熱而萍
　之質不沉於水其氣味辛寒輕清而散故能勝酒血
　熱則鬚髪焦枯而易墮凉血則榮氣清而鬚髪自長
　矣别録主消渇者以濕熱之邪去則津液自生而渇
　自止也其曰下氣以沐浴生毛髪者亦以寒能除熱
　凉血之驗也熱邪不干榮氣清旺則能獲輕身矣
　　主治參互
　蘇頌曰治惡疾癘瘡遍身者濃煮汁浴半日多效
　聖恵方少年面皰挼浮萍􁇖之亦可飲汁少許　千
　金翼方治小便不利膀胱水氣流滯浮萍日乾為末
　服方寸匕日二服良　子母秘録風熱丹毒浮萍擣
　汁傅之令遍　去風丹採浮萍詩曰天生靈草無根
　幹不在山間不在岸始因飛絮逐東風汎梗青青飄
　水面神仙一味去沉疴采時須在七月半選甚癱風
　與大風些小微風都不算豆淋酒化服三丸鐵幞頭
　上也出汗其法以紫背浮萍曬乾為細末煉蜜丸彈
　子大每服一丸以豆淋酒化下治癱瘓三十六種風
　有騐
　　簡誤
　表氣虚而自汗者勿用
王𤓰味苦寒無毒主消渇内疸瘀血月閉寒熱酸疼益
氣愈聾療諸邪氣熱結䑕瘻散癰腫留血婦人帶下不
通下乳汁止小便數不禁逐四肢骨節中水療馬骨刺
人瘡(一名土瓜/)
　疏○王瓜禀土中清肅隂寒之氣故味苦氣寒而無
　毒其能除濕熱熱毒大約與栝樓性同故其主治内
　疸消渇邪氣熱結䑕瘻癰腫等證皆與栝樓相似而
　此則入血分諸病為多耳簡誤主治與栝樓亦略相
　似當不復贅
地榆味苦甘酸微寒無毒主婦人乳痓痛七傷帶下五
漏止痛除惡肉止汗療金瘡止膿血諸瘻惡瘡熱瘡消
酒除消渇補絶傷産後内塞可作金瘡膏得髪良(惡麥/門冬)
　疏○地榆禀地中隂氣而兼得乎天之微陽故味苦
　甘酸氣則微寒而無毒氣薄味厚沉而降隂也入足
　厥隂少隂手足陽明經婦人乳痓痛者厥隂肝經有
　熱以致血分熱壅所致也七情傷於帶脉故帶下也
　五漏者陽明大腸濕熱傷血病也血熱則腫而作痛
　惡肉者亦血熱極則瘀故腫而成惡肉也傷則出血
　血出必發熱而作痛金瘡是也膿血不止皆血熱所
　致諸瘻惡瘡莫不由血熱所生苦寒能凉血洩熱熱
　散則血活腫消故竝主如上諸疾也性行而帶補味
　兼甘酸故補絶傷及産後内塞也消酒除渇明目止
　純血痢疳痢極效治腸風者皆善袪濕熱之功也沉
　寒入下焦故多主下部濕熱諸病
　主治參互
　地榆得金銀花等分佐以芍藥甘草枳殻黄連烏梅
　治血痢如熱在心經下利純鮮血則加生犀角汁十
　五匙神驗　綿地榆四兩為君加金銀花兩許鯪鯉
　甲三片土炒研細水酒煎濃空心温熱服治横痃魚
　口有神雖甚四服無不消者若已成膿更加鹽水炒
　黄耆五錢白芷二錢主速潰易合去鯪鯉甲并加牛
　膝木瓜殭蠶黄蘖治下疳隂蝕極效　聖惠方治婦
　人漏下赤白不止令人黄瘦地榆三兩米醋一斤煮
　十餘沸去滓食前稍熱服一合　崔元亮海上方治
　赤痢骨立者地榆一斤水三升煎一升半去滓再煎
　如稠餳絞濾空腹時服三合日再服　活法機要治
　久病腸風痛癢不止地榆五錢蒼术一兩水二鍾煎
　一鍾空心服一日一服　肘後方治下血不止二十
　年者地榆䑕尾草各二兩水二升煮一升頓服若不
　斷以水漬屋塵飲一小盃投之　宣明方治結隂下
　血腹痛不已地榆四兩炙甘草三兩每服五錢水一
　盞入縮砂七枚煎半盞分二服　肘後方治小兒疳
　痢地榆煮汁熬如飴糖與服便已　千金方治大指
　腫痛地榆煮汁漬之半日愈
　　簡誤
　地榆性寒而下行凡脾胃虚寒作泄白痢久而胃弱
　胎産虚寒泄瀉血崩脾虚作泄法竝禁服
大小薊根味甘温主養精保血大薊主女子赤白沃安
胎止吐血鼻衂令人肥健
　疏○大薊根禀土之冲氣兼得天之陽氣故味甘氣
　温而無毒日華子凉當是微寒陶云有毒誤也女子
　赤白沃血熱所致也胎因熱則不安血熱妄行溢出
　上竅則吐衂大薊根最能凉血血熱解則諸證自愈
　矣其性凉而能行行而帶補補血凉血則榮氣和榮
　氣和故令肥健也
　　主治參互
　大薊葉得地榆茜草牛膝金銀花治腸癰腹癰少腹
　癰生搗絞汁入前四味濃汁和童便飲良　得炒蒲
　黄㯶皮灰調汁半升治崩中下血立瘥　又治瘀血
　作暈跌撲損傷作痛俱生取汁入酒并童便服　又
　治惡瘡疥癬同鹽搗罯之　藥性論云大薊亦可單
　用味苦平止崩中下血生取根搗絞汁服半升許立
　瘥　日華子云大薊葉凉治腸癰腹藏瘀血血暈撲
　損可生研酒并小便任服惡瘡疥癬鹽研罨傅又名
　刺薊山牛旁
　小薊根苗氣味甘温微寒無毒其所禀與大薊皆同
　得土中冲陽之氣而兼得乎春氣者也故主養精保
　血精屬隂氣血之所生也甘温益血而除大熱故能
　養精而保血也　陳藏器云破宿血生新血暴下血
　血崩出血嘔血等絞取汁作煎和沙糖合金瘡及蜘
　蛛蛇蝎毒服之亦佳　日華子云小薊根凉無毒治
　熱毒風并胸膈煩悶開胃下食退熱補虚損苗去煩
　熱生研汁服小薊力微只可退熱不似大薊能補養
　下氣　食療云小薊根生養氣取生根葉搗取自然
　汁服一盞亦佳又取葉煮食之除風熱根主崩中又
　女子月候傷過搗汁半升服之金瘡血不止挼葉封
　之夏月熱煩悶不止搗葉取汁半升服立瘥　聖惠
　方治心熱吐血口乾用刺薊葉及搗絞取汁每服一
　小盞頓服　又方乳石發動壅熱心悶吐血以生刺
　薊搗取汁每服三合入蜜少許攪匀服之　外臺秘
　要治鼻塞不通小薊一把水二升煮取一升去滓分
　服　梅師方治卒吐血及瀉鮮血取小薊葉搗汁温
　服　簡要濟衆治九竅出血以刺薊一握絞取汁以
　酒半盞調和頓服如無鮮汁只擣乾者為末冷水調
　三錢　又方治小兒浸淫瘡痛不可忍發寒熱刺薊
　末新水調傅瘡上乾即易之
　　簡誤
　大小薊性下行以其能下氣故主崩衂多効惟不利
　於胃弱泄瀉及血虚極脾胃弱不思飲食之證
海藻味苦鹹寒無毒主癭瘤氣頸下核破散結氣癰腫
癥瘕堅氣腹中上下鳴下十二水腫療皮間積聚暴㿉
瘤氣熱結利小便
　疏○海藻全禀海中隂氣以生故味苦鹹寒而無毒
　氣味俱厚純隂沉也苦能洩結寒能除血熱鹹能軟
　堅潤下故本經主癭瘤氣頸下核破散結氣癰腫癥
　瘕堅氣及腹中上下鳴下十二水腫療皮間積聚暴
　㿉瘤氣結熱利小便潔古專消癭瘤馬刀瘰􁣲諸瘡
　堅而不潰者經云鹹能軟堅榮氣不從外為浮腫隨
　各引經治之腫無不消反甘草一云有小毒
　　主治參互
　危氏得効方治蛇盤瘰􁣲頭項交接者海藻菜以蕎
　麥麵炒過白殭蠶等分為末以白梅泡湯和丸梧子
　大每服六十丸米飲下必泄出毒氣宜加連翹　范
　汪方海藻酒治癭氣及項下瘰癧用海藻一斤絹袋
　盛之以清酒二斤浸之春夏二日秋冬三日每服兩
　合日三酒盡再作其滓曝乾為末每服方寸匕日三
　服不過兩劑即瘥　雷公云凡使須用生烏豆并紫
　背天葵同蒸一伏時曝乾用宜以淡白酒先洗淨為
　佳
　　簡誤
　脾家有濕者勿服
澤蘭味苦甘微温無毒主乳婦内衂中風餘疾大腹水
腫身面四肢浮腫骨節中水金瘡癰腫瘡膿産後金瘡
内塞(防己為之使/根名地笋)
　疏○澤蘭感土澤之氣故味苦甘而入血兼得乎春
　氣故微温而無毒桐君兼酸故入足厥隂太隂經苦
　能洩熱甘能和血酸能入肝温通榮血故又主癰腫
　瘡膿及婦人吹乳乳結止衂血并中風餘疾佐以益
　脾土之藥而用防己為之使則主大腹水腫身面四
　肢浮腫骨節中水氣日華子云澤蘭通九竅利闗
　脉養血氣破宿血消癥瘕産前産後百病通小腸長
　肉生肌消撲損瘀血治鼻洪吐血頭風目痛婦人勞
　瘦丈夫面黄又藥性論云澤蘭使味苦辛主産後腹
　痛頻産血氣衰冷成勞瘦羸又治通身面目大腫主
　婦人血瀝腰痛總其洩熱和血行而帶補之能也
　　主治參互
　澤蘭婦人方中最為急用古人治婦人澤蘭丸甚多
　　澤蘭得炒黒豆炮乾薑當歸芎藭乾地黄牛膝益
　母草赤芍藥蒲黄五靈脂治産後惡露不盡少腹作
　痛俗名兒枕痛寒月加桂多火及内熱虚勞人去桂
　加童便去五靈脂加人參鼈甲香附麥門冬治産後
　諸虚百病肺熱者去人參　雷公云凡使須要别識
　雌雄其形不同大澤蘭莖葉皆圓眼青黄能生血調
　氣養榮氣與小澤蘭迥别採得後看葉上斑根須尖
　此藥能破血通久積凡修事大小澤蘭須細剉之用
　絹袋盛懸於屋南畔角上令乾用　子母秘録治小
　兒蓐瘡嚼澤蘭心封上澤蘭氣味和平除婦人産後
　他用甚稀故無簡誤
昆布味鹹寒無毒主十二種水腫癭瘤聚結氣瘻瘡
　疏○昆布得水氣以生故味鹹氣寒而性無毒鹹能
　軟堅其性潤下寒能除熱散結故主十二種水腫癭
　瘤聚結氣瘻瘡東垣云癭堅如石者非此不除正鹹
　能軟堅之功也詳其氣味性能治療與海藻大略相
　同故同一簡誤也
　　主治參互
　外臺秘要項下卒腫其囊漸大欲成癭者昆布海藻
　等分為末蜜丸杏核大時時含嚥汁　聖惠方癭氣
　結核㿔㿔腫硬以昆布一兩洗去鹹曬乾為散每以
　一錢綿裹好醋浸過含之嚥汁味盡再易之項下五
　癭同此　廣濟方治膀胱結氣急宜下氣用昆布一
　斤白米泔浸一宿洗去鹹味以水一斛煮熟劈細入
　葱白一握寸斷之更煮極爛乃下鹽酢糝薑橘椒末
　調和食之仍食粱米粳米飯極能下氣
防己味辛苦平温無毒主風寒温瘧熱氣諸癎除邪利
大小便療水腫風腫去膀胱熱傷寒寒熱邪氣中風手
脚攣急止洩散癰腫惡結諸瘑疥癬蟲瘡通腠理利九
竅
　疏○防己得土中陽氣而兼感乎秋之燥氣以生故
　味辛苦平温無毒潔古謂其大苦辛寒為得之然性
　燥而不淳善走下行長於除濕以辛能走散兼之氣
　悍故主風寒温瘧熱氣諸癎除邪氣除濕下行故利
　大小便此本經所載也别録療水腫風腫去膀胱熱
　通腠理利九竅止泄者皆除濕之功也其曰傷寒寒
　熱邪氣中風手脚攣急則寒非燥藥可除不宜輕試
　又曰散癰腫惡結諸瘑疥癬蟲瘡非在下部者亦不
　宜用治濕風口眼喎邪手足拘痛真由中風濕而病
　者方可用之留痰非由脾胃中濕熱而得者亦不宜
　服肺氣喘嗽不因風寒濕所鬱腠理壅滯者勿用惟
　治下焦濕熱腫洩脚氣行十二經濕為可任耳生漢
　中内有淡黒紋暈如車輻解者良凡修事以車前草
　根相對蒸半日曬乾殺雄黄毒惡細辛畏萆薢女菀
　鹵鹹伏硝石殷孽為之使
　　主治參互
　凡用防己於下部濕熱藥中亦必以二术茯苓黄蘗
　甘草萆薢木瓜石斛薏苡仁等補益之藥為主而使
　防己為使乃無瞑眩之患陶曰防己是療風水要藥
　潔古曰去下焦濕腫及痛并洩膀胱火邪必用漢防
　己龍膽草為君黄檗知母甘草佐之防己乃足太陽
　本經藥也　本草十劑云通可去滯通草防己之屬
　是也夫防己大苦寒能瀉血中濕熱通其滯塞亦能
　瀉大便補隂瀉陽助秋冬瀉春夏之藥也比之於人
　則險而健者也幸災樂禍能首為亂階然善用之亦
　可敵兇突險此瞑眩之藥也故聖人存而不廢大抵
　聞其臭則可惡下咽則令人身心煩亂飲食減少至
　於十二經有濕壅塞不通及下注脚氣暨膀胱積熱
　非此藥不可真行經之仙藥無可代之者若夫飲食
　勞倦隂虚生内熱元氣穀食已虧以防己洩大便則
　重亡其血此不可用一也如人大渇引飲是熱在上
　焦肺經氣分宜滲泄而防己乃下焦血分藥此不可
　用二也外傷風寒邪傳肺經氣分濕熱而致小便黄
　赤乃至不通此上焦氣分禁用血藥此不可用三也
　大抵上焦濕熱者皆不可用下焦濕熱流入十二經
　致二隂不通者然後審而用之　張仲景方治皮水
　胕腫按之没指不惡風水氣在皮膚中四肢聶聶動
　者防己茯苓湯主之防己黄耆桂枝各三兩茯苓六
　兩甘草三兩水一升煎半升日二服　又方治風水
　惡風汗出身重脉浮防己黄耆湯主之防己一兩黄
　耆二兩二錢半白术七錢半炙甘草半兩剉散每服
　五錢生薑四片棗一枚水一盞半煎八分温服良久
　再服腹痛加芍藥　又治風濕相摶闗節沉痛微腫
　惡風方同上
　　簡誤
　防己固為去下焦血分濕熱之要藥然其性悍其氣
　猛能走竄决防大苦大寒能傷胃氣凡胃虚隂虚自
　汗盜汗口苦舌乾腎虚小水不利及胎前産後血虚
　雖有下焦濕熱慎毋用之犯之為害非細
天麻味辛平無毒主諸風濕痺四肢拘攣小兒風癎驚
氣利腰膝強筋力久服益氣輕身
　疏○天麻得土之辛味兼感天之陽氣以生故其味
　辛氣平無毒大明云暖浮而升陽也入足厥隂經厥
　隂為風水之臟諸風濕痺四肢拘攣小兒風癎驚氣
　皆肝臟為邪氣所客致病天麻入肝味辛氣暖能逐
　風濕外邪則肝氣平和前證自瘳矣肝主筋位居於
　下故能利腰膝強筋力也風濕纒注則身重氣乏能
　除風濕則身自輕氣自益也凡頭風眩暈與夫痰熱
　上壅以致頭痛及眩或四肢濕痺麻木小兒風癎驚
　悸等證所必須之藥
　　主治參互
　同术半夏黄芩前胡橘皮茯苓治痰厥頭痛　同术
　橘皮茯苓車前治飲在心下作支滿　同南星前胡
　橘皮白前消一切風痰
　　簡誤
　風藥多燥風能勝濕故也凡病人覺津液衰少口乾
　舌燥咽乾作痛大便閉濇病火炎頭暈血虚頭痛及
　南方似中風皆禁用之
阿魏味辛平無毒主殺諸小蟲去臭氣破癥積下惡氣
除邪鬼蠱毒
　疏○阿魏禀火金之氣而兼得乎天之陽氣故其味
　辛平温而無毒氣味俱厚陽也入足太隂陽明經其
　氣臭烈殊常故善殺諸蟲專辟惡氣辛則走而不守
　温則通而能行故能消積利諸竅除穢惡邪鬼蠱毒
　也蘇恭曰體性極臭而能止臭亦竒物也
　主治參互
　同人參橘紅京三稜蓬莪茂砂仁治一切肉食堅積
　入膏藥同麝香硫黄蘇合油貼一切痞塊　同安息
　香百部青黛丹砂治尸疰惡氣
　　簡誤
　阿魏之氣臭烈人之血氣聞香則順聞臭則逆故凡
　脾胃虚弱之人雖有痞塊堅積不可輕用當先補養
　胃氣胃氣強則堅積可漸磨而消矣故古人治大
　積大聚消其大半而止正此謂也
髙良薑大温主暴冷胃中冷逆霍亂腹痛
　疏○髙良薑禀地二之氣以生本經大温藏器辛温
　元素辛熱純陽浮也入足陽明太隂經二經為客寒
　所犯則逆冷霍亂腹痛諸病生焉辛温煖脾胃而逐
　寒邪則胃中冷逆自除霍亂腹痛自愈矣甄權治腹
　内久冷氣痛去風冷痺弱大明主轉筋瀉痢反胃解
　酒毒消宿食蘇頌治惡心嘔清水皆取其煖胃温中
　散寒袪冷之功也
　　主治參互
　外臺秘要霍亂吐利髙良薑炙令香每用五兩以酒
　一升煮三四沸頓服亦治腹痛中惡　普濟方霍亂
　嘔甚不止用髙良薑生剉二錢大棗一枚水煎冷服
　立定　永類鈐方心脾冷痛用髙良薑三錢五靈脂
　六錢為末每服三錢醋湯調下
　　簡誤
　髙良薑辛温大熱惟治客寒犯胃胃冷嘔逆及傷生
　冷飲食致成霍亂吐瀉之要藥如胃火作嘔傷暑霍
　亂火熱注瀉心虚作痛法咸忌之
百部根微温(蜀本云/微寒)主欬嗽上氣
　疏○百部根正得天地隂寒之氣故蜀本云微寒日
　華子言苦本經言微温者誤也苦而下洩故善降肺
　氣升則喘嗽故善治咳嗽上氣能散肺熱故藥性論
　主潤益肺其性長於殺蟲傳尸骨蒸勞徃往有蟲故
　亦主之疳熱有蟲及蚘蟲寸白蟲蟯蟲皆能殺之又
　燒熏樹木蛀蟲觸烟即死亦殺蠅蠓日華子論之詳
　矣陶云殺蝨濃煎洗牛馬蝨即去陳藏器云火炙酒
　浸空腹飲去蟲蠶咬兼疥癬瘡
　　主治參互
　同桑根白皮天麥二冬貝母枇杷葉五味子紫菀治
　一切虚嗽但不能治食積嗽　千金方單用一味熬
　膏入蜜不時取服可療三十年嗽　楊氏經驗方治
　遍身黄腫取鮮百部根洗擣罨臍上以糯米飯半升
　拌酒半合揉和盖在藥上用帛包住過一二日後口
　内作酒氣則水從小便出腫自消矣　聖濟總録百
　蟲入耳百部炒研細末生油調敷耳門上
　　簡誤
　百部味苦脾虚胃弱人宜兼保脾安胃藥同用庶不
　傷胃氣
蘹香子味辛平無毒主諸瘻霍亂及蛇傷
　疏○蘹香得土金之冲氣而兼禀乎天之陽故其味
　辛平亦應兼甘無毒辛香發散甘平和胃入足太隂
　陽明太陽少隂經故主霍亂香氣先入脾脾主肌肉
　故主諸瘻脾主四肢故主脚氣通腎氣膀胱為腎之
　腑故主膀胱腎間冷氣及治疝氣胃和則熱解熱解
　則口臭自除
　　主治參互
　蘹香酒炒得川楝子荔枝核橘核肉桂蒼术木瓜牛
　膝治寒濕成疝　得炒砂仁食鹽則主中惡腹痛霍
　亂腹痛吐逆　古方惡毒癰腫或連隂髀間疼痛急
　攣牽入少腹不可忍一宿則殺人者用蘹香苗葉擣
　取汁一升服之日三四進用其滓以貼腫上冬間根
　亦可用此外國方永嘉以來用之起死神効
　　簡誤
　蘹香辛温胃腎多火陽道數舉得熱則嘔者勿服
欵冬花味辛甘温無毒主欬逆上氣善喘喉痺諸驚癎
寒熱邪氣消渇喘息呼吸
　疏○欵冬花得天地隂寒之氣而兼禀乎金水之性
　故凌氷雪而獨秀其味辛甘温而無毒隂中含陽降
　也辛能散而能潤甘能緩而能和温則通行不滯善
　能降下欬逆上氣善喘喉痺諸驚癎寒熱邪氣消渇
　喘息呼吸一皆氣升火炎之病也氣降則火自降氣
　降則陽交於隂水火既濟既濟則火不上炎氣不逆
　升肺不受邪得清肅之常道而諸證自退矣杏仁為
　之使得紫菀良
　　主治參互
　欵冬花雖畏貝母然得貝母桑根白皮紫菀枇杷葉
　栝樓根百部天麥門冬杏仁治喘逆及咳嗽反良物
　有相制故也如半夏畏生薑得之則制其毒而愈能
　奏効也　得麻黄杏仁桑根白皮甘草治風寒鬱實
　熱於上焦肺分作喘其効甚速　一味燒烟吸之治
　喘嗽具如本草註中所載　濟生方痰嗽帶血欵冬
　花百合蒸焙等分為末蜜丸龍眼大每卧時嚼一丸
　薄荷湯下　欵冬花古今方用之為治嗽要藥以其
　辛温散而能降於肺無迕無分寒熱虚實皆可施用
　故無簡誤
紅藍花味辛温無毒主産後血暈口噤腹内惡血不盡
絞痛胎死腹中竝酒煮服亦主蠱毒下血堪作燕脂其
苗生搗碎傅遊腫其子吞數顆主天行瘡子不出其燕
脂主小兒䁎耳滴耳中
　疏○紅藍花禀土與火之氣潔古海藏皆兼甘苦温
　隂中之陽故入心海藏以為肝經血分藥也入酒良
　乃行血之要藥其主産後血暈口噤者縁惡血不下
　逆上衝心故神昏而暈及口噤入心入肝使惡血下
　行則暈與口噤自止腹内絞痛由於惡血不盡胎死
　腹中非行血活血則不下瘀行則血活故能止絞痛
　下死胎也凡蠱藥之毒必傷血分此藥能行血血活
　則毒可解子主天行瘡子者痘瘡因血分有毒血行
　則毒散故主之也小兒聤耳亦血凝也血散則耳腫
　自消矣
　　主治參互
　熱病胎死腹中新汲水濃煮紅藍花汁和童便熱飲
　之立瘥胞衣不下産後血暈竝同此法無不立効
　同延胡索當歸生地黄牛膝赤芍藥益母草川芎或
　丸或煎治經阻少腹作痛及結塊良　其子主天行
　痘瘡血熱有功宜同生犀角紫草生地黄用　燕脂
　其汁所造也痘瘡初發時以之抹眼眶及眼角可免
　瘡子入眼　同薄荷金絲荷葉汁入礬末少許滴入
　耳中治聤耳　同氷片真珠細末治痘毒及痘疔剔
　破令人吮出惡血抹入瘡眼中良
　　簡誤
　紅藍花本行血藥也血暈解留滯行即止過用能使
　血行不止而斃世人所不知者
牡丹味辛苦寒微寒無毒主寒熱中風瘈瘲痙驚癎邪
氣除癥堅瘀血留舎腸胃安五藏療癰瘡除時氣頭痛
客熱五勞勞氣頭腰痛風噤癲疾
　疏○牡丹皮禀季春之氣而兼得乎木之性隂中微
　陽其味苦而微辛其氣寒而無毒其色赤而象火故
　入手少隂厥隂足厥隂亦入足少隂經辛以散結聚
　苦寒除血熱入血分凉血熱之要藥也寒熱者隂虚
　血熱之候也中風瘈瘲痙驚癎皆坐隂虚内熱榮血
　不足之故熱去則血凉凉則新血生隂氣復隂氣復
　則火不炎而無因熱生風之證矣故悉主之癰瘡者
　熱壅血瘀而成也凉血行血故療癰瘡辛能行血苦
　能泄熱故能除血分邪氣及癥堅瘀血留舎腸胃藏
　屬隂而藏精喜清而惡熱熱除則五藏自安矣别録
　并主時氣頭痛客熱五勞勞氣頭腰痛者泄熱凉血
　之功也甄權又主經脉不通血瀝腰痛此皆血因熱
　而枯之候也血中伏火非此不除故治骨蒸無汗及
　小兒天行痘瘡血熱東垣謂心虚腸胃積熱心火熾
　甚心氣不足者以牡丹皮為君亦此意也忌胡荽赤
　花者利白花者補
　　主治參互
　神不足者手少隂志不足者足少隂故仲景腎氣丸
　用之治神志之不足究竟牡丹皮乃入心經正藥心
　主血凉血則心不熱而隂氣得寧用之腎經藥中者
　隂陽之精互藏其宅神志水火藏於心腎即身中坎
　離也交則隂陽和而百病不生不交則隂陽否而精
　神離矣欲求弗夭其可得乎　入清胃散治陽明胃經
　血熱齒痛　潔古曰葉為陽發生也花為隂成實也
　丹者赤色火也故能瀉隂胞中之火四物湯加之治
　婦人骨蒸又曰牡丹皮入手厥隂足少隂故治無汗
　之骨蒸然須與青蒿子天麥門冬沙參地黄五味子
　牛膝枸杞之屬同用始得其力
　　簡誤
　牡丹皮本入血凉血之藥然能行血凡婦人血崩及
　經行過期不凈竝忌與行血藥同用
京三稜味苦平無毒主老癖癥瘕結塊俗傳昔人患癥
癖死遺言令開腹取之得病塊堅硬如石文理有五色
人謂異物竊取削成刀柄後因以刀刈三稜柄消成水
乃知此可療癥癖也黄色體重狀若鯽魚而小者良
　疏○京三稜禀火土之氣故本經味苦平潔古兼甘
　亦應兼辛兼甘故無毒入足厥隂亦入足太隂從血
　藥則治血從氣藥則治氣老癖癥瘕積聚結塊未有
　不由血瘀氣結食停所致苦能泄而辛能散甘能和
　而入脾血屬隂而有形此所以能治一切凝結停滯
　有形之堅積也又主産後惡血血結通月水墮胎止
　痛利氣者亦散血行氣之功用也潔古用以治心膈
　痛飲食不消海藏用以通肝經積血皆與作者之意
　合也
　　主治參互
　同蓬莪茂青皮香附延胡索肉桂牡蠣鼈甲人參則
　消一切堅癥老癖之積聚　同青皮紅藍花當歸川
　芎生地黄芍藥桂心牛膝延胡索五靈脂則治産後
　一切惡血停滯留結及月水凝蓄不通少腹作痛不
　可按　同橘皮青皮縮砂蜜紅麯山查麥牙人參肉
　荳蔲黄連則消一切食積并氣壅塞不利　子母秘
　録治小兒氣癖三稜煮汁作羮粥與奶母食日亦以
　棗許與兒食小兒百日及十嵗已下癎熱痃癖皆理
　之合人參彌良
　　簡誤
　京三稜潔古謂其辛苦甘無毒隂中之陽能瀉真氣
　真氣虚者勿用此見諦之言也故凡用以消導必資
　人參芍藥地黄之力而後可以無弊觀東垣五積方
　皆有人參意可知已何者盖積聚癥癖必由元氣不
　足不能運化流行致之欲其消也必藉脾胃氣旺能
　漸漸消磨開散以收平復之功如秪一味專用克削
　則脾胃之氣愈弱後天之氣益虧將見故者不去新
　者復至矣戒之哉
薑黄味辛苦大寒無毒主心腹結積疰忤下氣破血除
風熱消癰腫功力烈於鬱金
　疏○薑黄得火氣多金氣少故其味苦勝辛劣辛香
　燥烈性不應寒宜其無毒陽中隂也降也入足太隂
　亦入足厥隂經苦能泄熱辛能散結故主心腹結積
　之屬血分者兼能治氣故又云下氣總其辛苦之力
　破血除風熱消癰腫其能事也日華子謂其能治癥
　瘕血塊又通月經及撲損瘀血蘇頌謂其袪邪辟惡
　治氣脹及産後敗血攻心方書用以同肉桂枳殻治
　右脇痛臂痛有効戴元禮云能入手臂治痛何莫非
　下氣破血辛走苦洩之功歟察其氣味治療乃介乎
　京三稜鬱金之藥也
　　主治參互
　得當歸生地黄牛膝延胡索肉桂治一切積血在腹
　中作痛　經驗方治中寒心痛難忍薑黄一兩桂三
　兩為末醋湯服一錢　産寳方治産後血痛有塊用
　薑黄桂心等分為末酒服方寸匕血下盡即愈
　　簡誤
　凡病人因血虚臂痛血虚腹痛而非瘀血凝滯氣逆
　上壅作脹者切勿誤用誤則愈傷血分令病轉劇慎
　之慎之
青黛味鹹寒無毒主解諸藥毒小兒諸熱驚癎發熱天
行頭痛寒熱竝水研服之亦磨傅熱瘡惡腫金瘡下血
蛇犬等毒染澱亦堪傅熱毒惡腫蛇虺螫毒
　疏○青黛外國藍靛之英華也禀水土隂寒之氣以
　生故味鹹寒而無毒甄權謂其甘平以其得土氣之
　厚也故可解諸藥毒及小兒諸熱驚癎發熱天行頭
　痛寒熱竝水研服之亦磨傅熱瘡惡腫金瘡下血蛇
　犬等毒波斯國來及太原産者勝如不可得即用染
　甕上沫之紫碧色者亦可
　　主治參互
　得蕪荑使君子肉胡黄連蘆㑹殺蟲除熱及小兒一
　切疳積病　醫學正傳治心口熱痛薑汁調一錢服
　之　聖惠方治内熱吐血青黛二錢新汲水下　中
　藏經治肺熱咯血用青黛一兩杏仁以牡蠣粉炒過
　一兩研匀黄蠟化和作三十餅子方名青餅子每服
　一餅以乾柿半箇夾定濕紙裹煨香嚼食粥飲送下日
　三服　生生編治小兒夜啼青黛水研服之　宫氣
　方治小兒疳痢歌云孩兒雜病變成疳不問強羸女
　與男煩熱毛焦鼻口燥皮膚枯槁四肢癱腹中時時
　更下痢青黄赤白一般般眼澀面黄鼻孔赤榖道開
　張不可看此方便是青黛散孩兒百病服之安　活
　人書治傷寒赤斑青黛二錢水研服
　　簡誤
　青黛既禀隂寒之氣而生解毒除熱固其所長古方
　多有用之於諸血證者使非血分實熱而病生於隂
　虚内熱陽無所附火氣因空上炎發為吐衂咯唾等
　證用之非宜血得寒則凝凝則寒熱交作胸膈或痛
　愈増其病矣醫師宜詳辨之
鬱金味辛苦寒無毒主血積下氣生肌止血破惡血血
淋尿血金瘡
　疏○鬱金禀天令清凉之氣而兼得土中金火之味
　故其味辛苦其氣寒而無毒潔古論氣味俱薄隂也
　降也入手亦能升入手少隂足厥隂兼通足陽明經
　辛能散苦能洩故善降逆氣入心肝胃三經故治血
　積氣降而和則血凝者散故主生肌止血其破惡血
　治血淋尿血主金瘡者調氣行血之功也單用亦治
　女人宿血氣心痛冷氣結聚温醋磨服之入心凉血
　故潔古用以凉心入足陽明故治陽毒入胃下血頻
　痛其性輕揚能開鬱滯故為調逆氣行瘀血之要藥
　　主治參互
　鬱金同韭菜番降香當歸生地黄童便能治怒氣傷
　肝吐血又治鼻衂唾血喉中血腥氣及經脉逆行有
　痰方加竹瀝　鬱金七兩同明礬三兩為細末薄米
　糊為丸梧子大每服五十丸白湯下昔人曽治婦人
　癲狂十年不愈初服此藥心胸間有物脱去即神氣
　洒然再服而蘇此驚憂痰血總聚心竅所致此藥入
　心去惡血明礬化頑痰故也　龎安常傷寒論云痘
　疹始有白泡忽搐入腹漸作紫黒色無膿日夜叫亂
　者鬱金一枚甘草二錢半水半碗煮乾去甘草切片
　微火烘燥為末入真片腦半錢每用一錢以生猪尾
　血五七滴新汲水調下不過二服甚者毒氣從手足
　心出如癰狀乃瘥此乃五死一生之候也　又范石
　湖文集云嶺南有采生之害其術於飲食中行厭勝
　法致魚肉能反生於人腹中而人已死則隂役其家
　初得覺胸腹痛次日刺人十日則生在腹中也凡胸
　膈痛即用升麻或膽礬吐之若膈下痛急以米湯調
　鬱金末二錢服即瀉出惡物或合升麻鬱金服之不
　吐則下李巽巖侍郎為雷州推官鞠獄得此方活人
　甚多
　　簡誤
　鬱金本入血分之氣藥其治已上諸血證者正謂血
　之上行皆屬於内熱火炎此藥能降氣氣降即是火
　降而其性又入血分故能降下火氣則血不妄行丹
　溪不逹此理乃謂其上行治血則誤矣凡病屬真隂
　虚極隂分火炎薄血妄行溢出上竅而非氣分拂逆
　肝氣不平以致傷肝吐血者不宜用也即用之亦無
　効
蘆薈味苦寒無毒主熱風煩悶胸膈間熱氣明目鎮心
小兒癲癎驚風療五疳殺三蟲及痔病瘡瘻解巴豆毒
俗呼為象膽盖以其味苦如膽故也生波斯國似黒錫
　疏○盧㑹禀天地隂寒之氣故其味苦其氣寒其性
　無毒寒能除熱苦能泄熱燥濕苦能殺蟲至苦至寒
　故為除熱殺蟲之要藥其主熱風煩悶胸脇間熱氣
　明目鎮心小兒癲癎驚風療五疳殺三蟲者熱則生
　風熱能使人煩悶熱除則風熱煩悶及胸膈間熱氣
　自解凉肝故明目除煩故鎮心小兒癲癎驚風熱所
　化也五疳同為内熱脾胃停滯之證三蟲生於腸胃
　濕熱痔病瘡瘻亦皆濕熱下客腸臟致血凝滯之所
　生故悉主之能解巴豆毒亦除熱之力也詳其功用
　是足厥隂足太隂二經藥亦可兼入手少隂經
　　主治參互
　同厚朴橘紅甘草青黛蕪荑百草霜旋復花為末以
　砂仁湯吞治小兒諸疳一嵗一分甚効　衛生易簡
　方治脾疳與使君子等分為末每服一二錢米飲調
　下　李恂用以主小兒諸疳熱　甄權單用殺疳蚘
　及吹鼻殺腦疳除鼻癢　蘓頌研末傅􁥥齒甚効治
　濕癬出黄水有神　治大便不通真盧㑹研細七錢
　朱砂研如飛麵五錢滴好酒和丸每服三錢酒吞朝
　服暮通暮服朝通須天晴時修合為妙
　　簡誤
　其味至苦其性大寒主消不主補凡兒脾胃虚寒作
　瀉及不思食者禁用
延胡索味辛温無毒主破血産後諸病因血所為者婦
人月經不調腹中結塊崩中淋露産後血暈暴血衝上
因損下血或酒摩及煮服
　疏○延胡索禀初夏之氣而兼得乎金之辛味故味
　辛氣温而無毒入足厥隂亦入手少隂經温則能和
　暢和暢則氣行辛則能潤而走散走散則血活血活
　氣行故能主破血及産後諸病因血所為者婦人月
　經之所以不調者無他氣血不和因而凝滯則不能
　以時至而多後期之證也腹中結塊産後血暈暴血
　衝上因損下血等證皆須氣血和而後愈故悉主之
　也崩中淋露利守不利走此則非與補氣血藥同用
　未見其可
　　主治參互
　君當歸生地黄牛膝益母草童便則主産後血暈有
　神　得四物湯白膠牛膝香附則主婦人經阻少腹
　作痛或結塊　治人方治小便尿血用延胡索一兩
　朴硝七錢半為末毎服四錢水煎服非蓄血瘀滯者
　不可用　勝金方治膜外氣疼及氣塊延胡索不限
　多少為末猪胰一具切作塊子炙熟蘸末頻食之
　聖惠方治熱厥心痛或發或止久不愈身熱足寒者
　用延胡索去皮金鈴子肉等分為末每温酒或白滚
　湯下二錢　濟生方治婦女血氣腹中刺痛經候不
　調用延胡索去皮醋炒當歸酒浸炒各一兩橘紅二
　兩為末酒煮米糊丸梧子大每服一百丸空心艾醋
　湯下　聖惠方治産後諸病凡産後穢汚不盡腹滿
　及産後血暈心頭硬或寒熱不禁或心悶手足煩熱
　氣力欲絶諸病竝用延胡索炒研酒服二錢　直指
　方治疝氣危急用延胡索鹽水炒全蝎去毒生用等
　分為末空心鹽酒下　又方治冷氣腰痛用延胡索
　當歸桂心等分為末温酒服三四錢隨量頻進以止
　為度　聖惠方治墜落車馬筋骨痛不止延胡索末
　豆淋酒服二錢日二服
　　簡誤
　此藥性温味辛能走而不能守故經事先期及一切
　血熱為病凡崩中淋露皆應補氣血凉血清熱則愈
　一切辛走之藥法所應禁
肉荳蔲味辛温無毒主鬼氣温中治積冷心腹脹痛霍
亂中惡冷疰嘔沫冷氣消食止洩小兒乳霍糯米粉裹
煨去粉擂碎忌銅鐵器
　疏○肉荳蔲禀火土金之氣故味辛氣温而無毒入
　足太隂陽明經亦入手陽明大腸辛味能散能消温
　氣能和中通暢其氣芬芳香氣先入脾脾主消化温
　和而辛香故開胃胃喜煖故也故為理脾開胃消宿
　食止洩瀉之要藥香能辟惡除不祥又中氣不虚則
　邪惡之氣不能入故主鬼氣及温中脾主中焦胃為
　後天生氣之本脾胃之陽氣旺則積冷心腹脹滿霍
　亂中惡冷疰嘔沫冷氣食不消洩不止小兒乳霍諸
　證自除矣
　　主治參互
　君人參補骨脂吳茱茰五味子砂仁為治腎泄及冷
　泄之聖藥　得縮砂蜜橘皮人參紅麴山查肉霍香
　麥芽為開胃進飲食消宿食止瀉之上劑　獨用修
　事為末以棗肉和丸或為末縮砂湯下名公子登筵
　散言服之即可赴席其開胃進食消導之功烈矣
　百一選方治久瀉不止用肉荳蔲一兩木香二錢五
　分為末棗肉和丸米飲下四五十丸又方肉荳蔲煨
　一兩熟附子七錢為末糊丸米飲服四五十丸　瑞
　竹堂方治老人虚瀉肉荳蔲三錢煨研乳香一兩為
　末　全幼心鑑治小兒泄瀉用肉荳蔲五錢乳香二
　錢半生薑五片同炒黒色去薑研為膏收入宻器旋
　丸菉豆大每量大小米飲下　聖惠方治冷痢腹痛
　不能食者肉荳蔲一兩去皮醋和麵裹煨擣末每服
　一錢粥飲調下
　　簡誤
　大腸素有火熱及中暑熱泄暴注腸風下血胃火齒
　痛及濕熱積滯方盛滯下初起皆不宜服
補骨脂味辛大温無毒主五勞七傷風虚冷骨髓傷敗
腎冷精流及婦人血氣墮胎一名破故紙(忌羊肉諸血/得胡桃良)
　疏○補骨脂禀火土之氣而兼得乎天令之陽故其
　味辛其氣大温性則無毒陽中微隂降多升少入手
　厥隂心包絡命門足太隂脾經能煖水臟隂中生陽
　壯火益上之要藥也其主五勞七傷盖縁勞傷之病
　多起於脾腎兩虚以其能煖水臟補火以生土則腎
　中真陽之氣得補而上升則能腐熟水榖蒸糟粕而
　化精微脾氣散精上歸於肺以榮養乎五臟故主五
　臟之勞七情之傷所生病風虚冷者因陽氣衰敗則
　風冷乘虚而客之以致骨髓傷敗腎冷精流腎主骨
　而藏精髓乃精之本真陽之氣不固即前證見矣固
　其本而陽氣生則前證自除男子以精為主婦人以
　血為主婦人血氣者亦猶男子陽衰腎冷而為血脱
　氣陷之病同乎男子之腎冷精流也大温而辛火能
　消物故能墮胎
　　主治參互
　三因方治精氣不固用破故紙青鹽等分同炒為末
　每服二錢米飲下　普濟方治小便無度腎氣虚寒
　用破故紙十兩酒蒸茴香十兩鹽炒為末酒糊丸梧
　子大每服百丸鹽酒下或以末糝猪腎煨食之　嬰
　童百問治小兒遺尿膀胱冷也夜屬隂故小便不禁
　用破故紙炒為末每夜熱湯服五分　和劑方補骨
　脂丸治下元虚敗脚手沉重夜多盗汗縱慾所致此
　藥壯筋骨益元氣補骨脂四兩炒香菟絲子四兩酒
　蒸胡桃肉一兩去皮沉香研細一錢半煉蜜丸如梧
　子大每服二三十丸空心鹽湯温酒任下自夏至起
　冬至止日一服此乃唐宣宗時張壽太尉知廣州得
　方於南番人有詩云三年時節向邊隅人信方知藥
　力殊奪得春光來在手青蛾休笑白髭鬚　經驗方
　治虚勞男子女人五勞七傷下元虚冷一切風病四
　肢疼痛駐顔壯氣烏髭鬚用補骨脂一斤酒浸一宿
　曬乾却用烏油麻一升和炒令麻子聲絶簸去只用
　補骨脂為末醋煮麵糊丸如梧子大每服二三十丸
　空心温酒鹽湯任下　又方治腎虚腰痛用破故紙
　一兩炒為末温酒服三錢神効或加木香一錢　和
　劑局方青娥丸治腎氣虚弱風冷乘之或血氣相摶
　腰痛如折俛仰不利或因勞役傷骨或濕痺傷腰或
　墮跌損傷或風寒客摶或氣滯不散皆令腰痛或腰
　間如物重墜用破故紙酒浸炒一斤杜仲去皮切片
　薑汁炒一斤胡桃肉去皮三十箇為末以蒜擣膏一
　兩和丸梧子大每空心温酒服二十丸婦人淡醋湯
　下常服壯筋骨活血脉烏髭鬚益顔色　夏子益竒
　疾方治玉莖不痿精滑無歇時時如針刺揑之則脆
　此名腎漏用破故紙韭子各一兩為末每用三錢水
　二盞煎六分服日三次愈則止　二神丸治脾腎虚
　瀉用破故紙炒半斤肉荳蔲生用四兩為末肥棗研
　膏和丸梧子大每服五七十丸空心米飲下本事方
　加木香二兩名三神丸　直指方治打墜腰痛瘀血
　凝滯用破故紙炒茴香炒辣桂等分為末每熱酒服
　二錢　唐鄭相國自叙云予為南海節度年七十五
　粤地卑濕傷於内外衆疾俱作陽氣衰絶服乳石補
　藥百端不應元和七年有訶陵國舶主李摩訶知予
　病狀遂傳此方并藥予初疑而未服摩訶稽首固請
　遂服之經七八日而覺應驗自爾常服其功神効十
　年二月罷郡歸京録方傳之用破故紙十兩淨去皮
　洗過曝乾酒浸蒸再曝搗篩令細胡桃瓤二十兩湯
　浸去皮細研如泥更以好蜜和令如飴糖瓷器盛之
　旦日以煖酒二合調藥十匙服之便以飯壓如不飲
　酒人以煖熟水調之餌久則延年益氣悦心明目補
　添筋骨但禁芸臺羊肉餘無所忌此物本自外番隨
　海舶而來非中華所有番人呼為補骨脂語訛傳為
　破故紙也王紹顔續傳信方載其事頗詳故録之
　按白飛霞方外竒方云破故紙屬火收斂神明能使
　心包之火與命門之火相通故元陽堅固骨髓充實
　濇以治脫也胡桃屬木潤燥養血血屬隂惡燥故油
　以潤之佐破故紙有木火相生之妙故語云破故紙
　無胡桃猶水母之無蝦也
　　簡誤
　補骨脂陽藥也凡病隂虚火動陽道妄舉夢遺尿血
　小便短濇及目赤口苦舌乾大便燥結内熱作渇火
　升目赤易饑嘈雜濕熱成痿以致骨乏無力者皆不
　宜服
縮砂蜜味辛温無毒主虚勞冷瀉宿食不消赤白泄痢
腹中虚痛下氣
　疏○縮砂蜜禀天地陽和之氣以生故其味辛其氣
　温其性無毒入足太隂陽明少隂厥隂亦入手太隂
　陽明厥隂可升可降降多於升陽也辛能散又能潤
　温能和暢通逹虚勞冷瀉脾腎不足也宿食不消脾
　胃俱虚也赤白滯下胃與大腸因虚而濕熱與積滯
　客之所成也辛以潤腎故使氣下行兼温則脾腎之
　氣皆和和則冷瀉自止宿食自消赤白滯下自愈氣
　下則氣得歸元故腹中虚痛自已也甄權用以止冷
　氣痛止休息痢消化水榖温煖肝腎陳藏器用以主
　上氣奔豚鬼疰邪氣鬼疰必由於脾腎兩虚隂陽乏
　絶故也日華子用以主一切氣轉筋霍亂轉筋霍亂
　必由脾胃為邪所干胃氣壅滯閉塞而成楊氏用以
　止痛安胎氣結則作痛氣逆則胎不安潔古用以治
　脾胃氣結滯不散皆下氣散結温中和胃入脾入腎
　入肝入命門入大腸之故耳
　　主治㕘互
　縮砂蜜氣味辛温而芬芳香氣入脾辛能潤腎故為
　開脾胃之要藥和中氣之正品若兼腎虚氣不歸元
　非此為向導不濟殆勝桂附熱毒之害多矣好古謂
　得人參益智則入脾得黄蘖茯苓則入腎得赤白石
　脂則入大小腸也　得人參橘皮藿香白茯苓白芍
　藥炙甘草治泄瀉兼嘔吐及不思食　得藿香橘皮
　木𤓰治霍亂轉筋腹痛吐瀉　獨用兩許炒為末入
　食鹽三錢滚湯一碗泡浸冷服治乾霍亂累効　藥
　性論治冷滑下痢不禁虚羸以縮砂仁為末以羊子
　肝薄切糝之瓦上焙乾為末入乾薑末等分飯丸梧
　子大每四十丸白湯下日二服　直指方治遍身腫
　滿隂亦腫者用縮砂仁土狗一箇等分研和老酒服
　之　簡便方治痰氣膈脹用砂仁擣碎以蘿蔔汁浸
　透焙乾為末每服二錢食逺沸湯服　簡便方治上
　氣欬逆用砂仁洗凈炒研生薑連皮等分擣爛熱酒
　食逺泡服　温隐居方治子癎昏冐用砂仁和皮炒
　黒熱酒調下二錢不飲者米飲下此方安胎止痛其
　効不可盡述　孫尚藥方治妊娠胎動偶因所觸或
　跌墮傷損致胎不安痛不可忍者用砂仁熨斗炒熱
　去皮用仁擣碎每服二錢熱酒調下須臾覺腹中胎
　動極熱即胎已安矣神効　婦人良方治婦人血崩
　用砂仁於新瓦上焙研末米飲服三錢　直指方治
　牙齒疼痛縮砂仁常嚼之良　事林廣記治一切食
　毒用砂仁末水服二錢
　　簡誤
　縮砂蜜氣味辛温陽藥也凡腹痛屬火泄瀉得之暑
　熱胎動由於血熱咽痛由於火炎小兒脫肛由於氣
　虚腫滿由於濕熱上氣欬逆由於火衝迫肺而不由
　於寒氣所傷皆須詳察簡别難以槩用誤則有損無
　益勿易視也本非肺經藥今亦有用之於欬逆者通
　指寒邪鬱肺氣不得舒以致欬逆之證若咳嗽多縁
　肺熱此藥即不應用矣
蓬莪茂味苦辛温無毒主心腹痛中惡疰忤鬼氣霍亂
冷氣吐酸水解毒食飲不消酒磨服之又療婦人血氣
丈夫奔㹠
　疏○蓬莪茂感夏末秋初之氣而得土金之味故其
　味苦辛其氣温而無毒陽中隂降也入足厥隂肝經
　氣分能破氣中之血入氣藥發諸香主積聚諸氣為
　最要之藥與京三稜同用之良心腹痛者非血氣不
　得調和即是邪客中焦所致中惡疰忤鬼氣皆由氣
　不調和臟腑壅滯隂陽乖隔則疫癘疰忤鬼氣得以
　憑之茂氣香烈能調氣通竅竅利則邪無所容而散
　矣解毒之義亦同乎是其主霍亂冷氣吐酸水及飲
　食不消皆行氣之功也故多用酒磨又療婦人血氣
　結積丈夫奔㹠入肝破血行氣故也多用醋磨鬱金
　入心亦入肝專主血分亦散肝鬱茂與三稜專能行
　氣破積薑黄行氣破血入脾為多
　　主治參互
　得人參橘皮縮砂蜜京三稜肉荳蔲青皮麥蘖榖蘖
　木香消一切飲食停滯積聚及小兒癥癖甚良　楊
　子建䕶命方治一切冷氣搶心切痛發即欲死久患
　心腹痛時發者蓬莪茂醋煮二兩木香煨一兩為末
　淡醋湯下半錢　普濟方治婦人血氣遊走作痛及
　腰痛茂同乾漆等分為末酒服二錢腰痛核桃酒下
　　保幼大全治小兒盤腸内釣痛以茂半兩用阿魏
　一錢化水浸週時焙研紫蘇湯下一字　十全普救
　方治小兒氣痛以茂炮熟為末熱酒服一錢　保幼
　大全治初生吐乳不止用茂少許鹽二釐乳一合煎
　三五沸去滓入牛黄二釐服之甚効　危氏得効方
　治渾身燎炮每箇出水有靨一片如指甲大其泡復
　生抽盡肌肉即不可治用茂同三稜各五錢為末分
　三服酒調連進愈
　　簡誤
　蓬莪茂行氣破血散結是其功能之所長若夫婦人
　小兒氣血兩虚脾胃素弱而無積滯者用之反能損
　真氣使食愈不消而脾胃益弱即有血氣凝結飲食
　積滯亦當與健脾開胃補益元氣藥同用乃無損耳
白前味甘微温(蜀本云/微寒)無毒主胸脇逆氣咳嗽上氣
　疏○白前感秋之氣而得土之冲味故味甘辛氣微
　温蘇恭又謂微寒性無毒陽中之隂降也入手太隂
　肺家之要藥甘能緩辛能散温能下以其長扵下氣
　故主胸脇逆氣咳嗽上氣二病皆氣升氣逆痰隨氣
　壅所致氣降則痰自降能降氣則病本立拔矣微温
　微寒見人參條下
　　主治參互
　寇宗奭曰白前能保定肺氣治嗽多用以温藥相佐
　使尤佳　仲景金匱要略治嗽而脉浮用澤漆湯中
　有白前苗似細辛而大根色白亦似白㣲又似牛膝
　脆而易折不若白微之可彎而不折也苦者非是
　外臺方治久嗽吐血用白前桔梗桑根白皮各三兩
　甘草炙一兩水六升煮一升分三服忌猪肉菘菜
　深師方治久欬上氣體腫短氣晝夜倚壁不得卧常
　作水雞聲者白前湯主之白前二兩紫菀半夏各三
　兩大㦸七合以水一斗漬一宿煮取三升分作數十
　服苐進一服勿相繼以須藥力之行
　　簡誤
　白前辛温走散下氣之藥性無補益凡欬逆上氣欬
　嗽氣逆由於氣虚氣不歸元而不由於肺氣因邪客
　壅實者禁用深師方中所主久欬上氣體腫短氣脹
　滿當是有停飲水濕濕痰之病乃可用之病不由於
　此者不得輕施
白藥味辛温無毒主金瘡生肌
　疏○白藥禀天地清寒之氣而兼金水之性故味辛
　經云氣温日華子云冷當是辛寒之藥無疑故無毒
　而能解毒金瘡出血過多必發熱熱則作痛不得生
　肌矣凉血清熱則其痛自止肌自生也又藥性論亦
　可單用味苦能治喉中熱塞噎痺不通胸中隘塞咽
　中常痛腫脹日華子云性泠消痰止嗽治渇并吐血
　喉閉消腫毒又云剪草根名白藥詳味二條所主皆
　解熱散結之功則其為寒明矣入肺入胃不言可知
　　主治參互
　施州人取白藥子并野猪尾二味洗凈去粗皮焙乾
　等分為末酒調服二錢許療心氣痛解熱毒甚効
　又諸瘡癰腫不散者取生根爛擣傅貼乾則易之無
　生者用細末水調塗之亦可　崔元亮海上方治一
　切天行熱病取白藥研如麵二錢漿水一大盞空腹
　頓服之便仰卧一食頃候心頭悶亂或惡心腹内如
　車鳴㽲刺痛良久當有吐利數行勿怪欲服藥時先
　令煮漿水粥於井中懸着待泠若吐利過度即喫泠
　粥一碗止之不喫即困人　經驗方治妊娠傷寒䕶
　胎以白藥子為細末雞子清調攤於綿紙上可如碗
　大自臍貼至臍下胎存生處乾即以濕水潤之　衍
　義又為治馬肺熱藥有効　聖惠方治風熱上壅咽
　喉不利白藥三兩黑牽牛五錢同炒香去牽牛一半
　為末防風末三兩和匀每一錢水調服　又方治吐
　血不止白藥煆存性糯米飲服三錢　又方治吐血
　不止白藥煆存性糯米飲服三錢　又方治咽喉腫
　痛白藥末一兩龍腦香二分五釐生蜜和丸芡實大
　每含嚥一丸　又方名鐵罩散治胎熱不安用白藥
　子一兩白芷五錢為末每服二錢紫蘇湯下心煩熱
　入白砂糖少許　經驗良方治衂血不止紅棗肉白
　藥各煆存性等分為末糯米飲調服二錢許
　　簡誤
　苦寒辛散之物凡病雖有血熱吐衂等證若脾胃素
　弱易於作泄者勿服
莎草根味甘微寒無毒主除胸中熱充皮毛久服令人
益氣長鬚眉
　疏○莎草根禀天地温燥之氣而兼得乎土金之味
　故其味甘應有苦辛微寒亦應微温無毒入足厥隂
　氣分亦入手太隂經氣厚於味陽中之隂降也血中
　之氣藥也能行十二經八脉氣分得童子小便苦酒
　漬過良芎藭為之使辛主散苦温主降泄肝主怒而
　苦急肺苦氣上逆而主皮毛怒則氣上逆逆則胸中
　熱降則肝氣平而胸中熱除肺得安而皮毛自充鬚
　眉自長矣其云久服益氣者是亦調氣之功也蘇頌
　又謂治心腹中客熱膀胱間連脇下氣妨常日憂愁
　不樂心忪少氣東垣治一切氣霍亂吐瀉腹痛腎氣
　膀胱冷氣世醫專用以治婦人崩漏帶下月經不調
　者皆降氣調氣散結理滯之所致也盖血不自行隨
　氣而行氣逆而鬱則血亦凝澀氣順則血亦從之而
　和暢此女人崩漏帶下月事不調之病所以咸需之
　耳然須輔之以益血涼血之藥氣虚者兼入補氣藥
　乃可奏功也海藏云本草不言治崩漏而方中用治
　崩漏是能益氣而止血也又能逐去瘀血是推陳也
　凡氣鬱血滯必用之藥童便浸透炒黒能止血治崩
　漏
　　主治參互
　香附一斤童子小便浸透砂器中炒炒時不住手灑
　童便火勿過猛炒三晝夜為度川木耳四兩紙包裹
　以新瓦兩片夾定繩縳泥固火煆存性覺烟起良久
　急去火取置冷地候泠取出同香附研極細如麵每
　五七分淡醋湯調空心服此治血崩秘方累試有驗
　　交感丹凡人中年精耗神衰盖由心血少火不下
　降腎氣憊水不上升致心腎隔絶榮衛不和上則多
　驚中則塞痞飲食不下下則虚泠遺精愚醫徒知峻
　補下田非惟不能生水滋隂而反見衰悴但服此方
　半年屏去一切煖藥絶嗜欲然後習袐固泝流之術
　其効不可殫述香附子一斤新水浸一宿炒黄同茯
　神四兩為末蜜丸彈子大每早細嚼一丸以降氣湯
　下降氣湯用香附半兩茯神二兩炙甘草一兩半為
　末㸃沸湯服前藥　和劑局方升降諸氣并一切氣
　病痞脹喘噦噫酸煩悶虚痛走注常服開胃消痰散
　壅思食早行山行尤宜服之去邪辟瘴香附子炒四
　百兩沈香十八兩縮砂仁四十八兩炙甘草一百二
　十兩為末每服一錢鹽湯㸃服　又方香附一斤砂
　仁八兩炙甘草四兩為末鹽湯服治一切氣疾心腹
　脹滿噎塞噫氣吞酸痰逆嘔惡及宿酒不解　又方
　香附二十兩烏藥十兩甘草炒一兩為末鹽湯服二
　錢能調中快氣治心腹刺痛　集簡方香附二兩蘄
　艾五錢以醋湯同煮熟去艾炒為末醋糊丸白湯服
　二錢治心氣痛腹痛少腹痛血氣痛不可忍　仁存
　方香附皂莢水浸半夏各一兩白礬末半兩薑汁麵
　糊丸薑湯下一二錢治停痰宿飲風氣上攻胸膈不
　利　同南星等分為末薑汁糊丸治老少痃癖往來
　疼痛　集簡方香附末二錢以海藻一錢煎酒空心
　調下并食海藻治㿗疝脹痛及小腸氣　婦人良方
　香附炒一兩荔枝核燒存性半兩為末每二錢米飲
　調下治血氣刺痛　瑞竹堂方四製香附丸香附一
　斤分作四分用酒醋鹽水童便各浸春三夏一秋五
　冬七日淘淨曬搗微焙為末醋糊丸梧子大每酒下
　七十丸治女人經候不調兼諸病瘦人加澤蘭赤茯
　苓末二兩氣虚加四君子料血虚加四物料　濟生
　方香附四兩茯苓甘草炙各一兩橘紅二兩為末沸
　湯下二錢治婦人氣盛血衰變生諸證頭暈腹滿皆
　宜　獨用炒為末極熱酒服二錢立愈下血血崩或
　五色漏帶竝宜常服滋血調氣乃婦人之仙藥也
　同赤芍藥為末加鹽一捻煎服治赤白帶下及崩漏
　不止　君縮砂仁炙甘草能臨産順胎九月十月服
　此永無驚恐　獨用為末童溲調下二錢治氣鬱吐
　血　君川芎治氣鬱頭痛　獨用為末萊菔子煎湯
　早夜各服二錢治耳卒聾閉
　　簡誤
　香附香燥苦温帶辛凡月事先期者血熱也法當涼
　血禁用此藥誤犯則愈先期矣
胡黄連味苦平無毒主久痢成疳傷寒欬嗽温瘧骨熱
理腰腎去隂汗小兒驚癎寒熱不下食霍亂下痢(唐本/云大)
(寒主骨蒸勞熱補肝膽明目治冷熱洩痢益顔色厚腸/胃治婦人胎蒸虚驚治三消五痔大人五心煩熱惡菊)
(花𤣥參白鮮皮解巴豆毒服之忌猪肉令人/漏精折之塵出如煙者真肉似鸜鵒眼者良)
　疏○胡黄連得天地清肅隂寒之氣故其味至苦其
　氣大寒性則無毒善除濕熱故主久痢成疳及冷熱
　洩痢厚腸胃傷寒欬嗽者邪熱在手太隂足陽明也
　温瘧骨蒸者熱在骨間也理腰腎去隂汗者腎虚濕
　熱下流客之使熱伏腎間也小兒驚癎寒熱不下食
　者熱則生風故發驚癎熱在胃口故不下食也心主
　五色脾胃主肌肉二經濕熱去則顔色自佳也三消
　五痔大人五心煩熱者無非濕熱在腸胃及火在五
　臟間也大寒至苦極清之性能清熱自腸胃以次於
　骨一切濕熱邪熱隂分伏熱所生諸病莫不消除
　　主治參互
　蘇頌圖經治傷寒勞復身熱大小便赤如血色者胡
　黄連一兩山梔仁二兩入蜜半兩拌和炒令微焦二
　味搗羅為末用猪膽汁和丸梧子大每服用生薑二
　片烏梅一枚童便三合浸半日去滓食後煖童便令
　温下十丸臨卧再服甚効　全幼心鑑治小兒疳熱
　肚脹潮熱髪焦不可用大黄黄芩傷胃之藥恐生别
　證以胡黄連五錢五靈脂一兩為末雄猪膽汁和丸
　菉豆大米飲服一二十丸　錢乙小兒方訣治脾熱
　疳疾用胡黄連川黄連各半兩硃砂二錢半為末入
　猪膽内紥定以杖子釣懸於砂鍋内漿水煮一炊久
　取出研爛入蘆薈麝香各一分飯和丸麻子大每服
　五七丸至一二十丸米飲下　又方治小兒黄疸胡
　黄連川黄連各一兩為末用王瓜一箇去瓤留蓋入
　藥在内合定麵裹煨熟去麵搗丸菉豆大量大小温
　水下
　簡誤
　胡黄連氣味苦寒之至設使隂血太虚真精耗竭而胃
　氣脾隂俱弱者雖見如上諸證亦勿輕投即欲用之亦
　須與健脾安胃等藥同用乃可無弊慎之
鱧腸味甘酸平無毒主血痢針灸瘡發洪血不可止者
傅之立已汁塗髪眉生速而繁
　疏○鱧腸正禀北方坎水之氣故其汁𤣥黒其味甘
　酸平而無毒純隂之草也入腎入肝亦入胃與大小
　腸善凉血鬚髪白者血熱也齒不固者腎虚有熱也
　凉血益血則鬚髪變白而齒亦因之而固矣故古今
　變白之草當以茲為勝本經主血痢及針灸瘡發洪
　血不可止者傅之立已塗眉髪生速而繁蕭炳又謂
　能止血排膿通小腸傅一切瘡膏㸃鼻中添腦者盖
　以血痢由於血分為濕熱所傷針灸瘡發洪血不止
　亦縁病人素有血熱及加艾火則益熾矣血凉則不
　出榮血熱壅則生膿凉血則自散小腸屬丙火有熱
　則不通榮血熱解則一切瘡自愈腦為髓之海熱則
　消火能消物故也鼻竅通氣於腦故以膏㸃鼻中使
　腦中熱散無邪剝蝕則腦自益矣之數者何非凉血
　益血之功也
　　主治參互
　孫真人千金月令方有金陵煎能益髭鬚變白為黒
　金陵草一秤六月後收揀青嫰無泥土者不用洗抹
　凈摘去黄葉爛搗新布絞取汁以紗絹濾過入通油
　器鉢盛之日中煎五日又取生薑一斤絞汁白蜜一
　斤合和日中煎以栁木勿停手攪待如稀餳藥乃成
　矣每早及午後各服一匙以温酒一盞化下如欲作
　丸日中再煎令可丸每服三十丸及時多合為佳
　攝生衆妙用方取旱蓮草根一斤用無灰酒洗凈青
　鹽四兩淹三宿同汁入油鍋中炒存性研末日用擦
　牙連津嚥之能烏鬚固齒又方旱蓮一兩半麻篐餅
　三兩升麻青鹽各一兩半訶子連核二十箇皂角三
　挺晚蠶沙二兩炒為末薄醋麵糊丸彈子大曬乾入
　泥瓶中火煆令烟出存性取出研末日用揩牙　又
　方取汁滴鼻中治偏正頭痛　同藍葉各一握油一
　斤入浸密封四十九日每卧時以鐵匙㸃一切眼疾
　瞖膜遮障凉腦再摩頂上四十九遍久久甚佳亦治
　頭痛能生髪　同車前草等分杵取汁每空心服三
　盃治小便溺血　獨用瓦上焙研每米飲下二錢治
　腸風臟毒下血不止　獨用搗汁衝極熱酒飲治痔
　漏瘡發外即以滓傅患處重者不過三服　同鹽少
　許揉擦掌心治風牙疼痛
　　簡誤
　鱧腸性冷隂寒之質雖善凉血不益脾胃病人雖有
　血熱一見脾胃虚敗飲食難消及易溏薄作泄者勿
　輕與服孫真人方用薑汁和劑盖防其冷而不利於
　腸胃故也不用薑汁椒紅相兼修事服之者必腹痛
　作泄宜詳審之
使君子味甘温無毒主小兒五疳小便白濁殺蟲療㵼痢
俗傳因潘州郭使君療小兒多是獨用此物後醫家因
號為使君子
　疏○使君子得土之冲氣而兼感乎季春之令以生
　故其味甘其氣温其性無毒甘入脾故入足太隂陽
　明為補脾健胃之要藥小兒五疳便濁㵼利及腹蟲
　莫不皆由脾虚胃弱因而乳食停滯濕熱瘀塞而成
　脾健胃開則乳飲自消濕熱自散水道自利而前證
　俱除矣不苦不辛而能殺疳蚘此所以為小兒上藥
　也
　　主治參互
　得蘆薈蕪荑滑石麥芽厚朴橘皮治一切疳疾神効
　　又方治小兒脾疳使君子蘆薈等分為末米飲每
　服一錢　全幼心鑑治小兒蛔痛口流涎沬使君子
　為末五更米飲調服一錢　簡便方治小兒虚腫頭
　面隂囊俱浮使君子肉一兩蜜五錢炙盡為末每食
　後米湯服一錢　普濟方治頭􁷚面瘡使君子仁以
　香油少許浸三五枚臨卧時細嚼香油送下久久自
　愈　集簡方治蟲牙疼痛使君子煎湯頻嗽
　　簡誤
　小兒泄痢有赤積是暑氣所傷禁與肉豆蔲訶子等
　澀熱藥同用亦忌食熱物及飲熱茶犯之即泄
白豆蔲味辛大温無毒主積冷氣止吐逆反胃消榖下
氣(入藥去皮/微焙用)
　疏○白豆蔲感秋燥之令而得乎地之火金故其味
　辛其氣大温其性無毒好古大辛熱味薄氣厚輕清
　而升陽也浮也入手太隂亦入足陽明經味大辛也
　氣大温也宜其主積冷氣及傷冷吐逆因寒反胃也
　煖能消物故又主消穀温能通行故主下氣東垣用
　以散肺中滯氣寛膈進食去白睛翳膜散滯之功也
　　主治參互
　得人參生薑橘皮藿香治胃虚反胃及因寒嘔吐殊
　驗　得半夏橘紅生薑白术茯苓治寒痰停胃作嘔
　吐似反胃　得橘皮白术白蒺藜决明子甘菊花蜜
　蒙花木賊草穀精草理脾虚白睛生障翳　得藿香
　橘皮木香理上焦滯氣加烏藥香附紫蘇治婦人一
　切氣逆不和　佐參术薑橘治秋深瘧發寒多熱少
　嘔吐胃弱飲食不進良　同扁豆五味子橘紅木𤓰
　能解酒毒及中酒嘔吐惡心　張文仲備急方治胃
　冷惡心食已即欲吐用白豆蔲三枚擣細好酒一盞
　温服併飲數服佳　肘後方治人忽惡心多嚼白豆
　蔲子最佳　危氏得効方治小兒吐乳胃寒者白豆
　蔲縮砂蜜各十四個生炙甘草冬二錢為末常摻入
　兒口中　濟生方治脾虚反胃白豆蔲縮砂蜜各二
　兩丁香一兩陳廩米一升黄土炒焦去土細研薑汁
　和丸每二三錢薑湯下名太倉丸
　　簡誤
　白豆蔲辛温其治在因寒嘔吐反胃其不因於寒及
　陽虚者皆不得入故凡火升作嘔因熱腹痛法咸忌之
剪草凉無毒治惡瘡疥癬風瘙根名白藥(葉如茗/而細)
　疏○剪草禀天地清寒至隂之氣以生故藏器云味
　苦其氣寒凉性應無毒主諸惡瘡疥癬風瘙瘻蝕者
　以諸痛癢瘡瘍皆屬心火苦寒能降火而凉血清熱
　故主之也濕熱生蟲苦能殺蟲寒能除熱故有蟲浸
　酒服
　　主治參互
　潔古專以主上部血而與牡丹皮天門冬麥門冬同
　用　許學士本事方云剪草治癆瘵吐血肺損及血
　妄行名神傳膏其法每用一斤洗凈曬為末入生蜜
　二斤和為膏以器盛之不得犯鐵器九蒸九曝日一
　蒸曝病人五更起面東坐不得語言以匙抄藥如粥
　服之每服四兩服已良久以稀粟米飲壓之藥只冷
　服米飲亦勿太熱或吐或下皆不妨如久病肺損咯
　血只二服愈尋常咳嗽血妄行每服一匙可也有一
　貴婦病瘵得此方九日藥成前一夕病者夢人戒令
　翌日勿亂服藥次日將服之為屋上土墜器中不可
　服再合既成又將服之為婢覆器又不得服又再合
　未就而夫人卒矣此藥之異如此若小小血妄行一
　啜而愈矣此藥妙絶若此而世失傳惜哉　中藏經
　治風蟲牙痛剪草細辛藁本等分煎水熱漱少頃自
　止　和劑局方有滑肌散治風邪客於肌中渾身瘙
　癢致生瘡疥及脾肺風毒攻衝生瘡乾濕日久不瘥
　用剪草七兩不見火輕粉一錢為末摻之乾者麻油
　調搽
　　簡誤
　剪草大苦大寒之藥雖治血熱妄行神効若脾腎俱
　虚胃口薄弱見食欲嘔及不思食泄瀉者勿遽投之
　法當先理脾胃俟能進食而後施治乃可
豆蔲味辛温無毒主温中心腹痛嘔吐去口臭氣(開寳/主下)
(氣止霍亂一切冷氣消酒毒東垣調中補胃/健脾消食去客寒心與胃痛  自果部移入)
　疏○豆蔲得地二之火氣而有金復兼感乎夏末秋
　初之令以生故别録謂其味辛氣温而性無毒海藏
　又云大辛熱陽也浮也入足太隂陽明經盖辛能破
　滯香能入脾温熱能袪寒燥濕故主温中及寒客中
　焦心腹痛中寒嘔吐也脾開竅於口脾家有積滯則
　瘀而為熱故發口臭醒脾導滯則口氣不臭矣辛散
　温行故下氣寒客中焦飲食不消氣因閉滯則霍亂
　又散一切冷氣消酒毒者亦燥濕破滯行氣健脾開
　胃之功也産閩之建寧者氣芳烈類白豆蔲善散冷
　氣療胃脘痛理中焦産滇貴南粤者氣猛而濁俗呼
　草果者是也善破瘴癘消穀食及一切宿食停滯作
　脹悶及痛
　　主治參互
　入人參養胃湯能消一切宿食開拓中焦滯氣　藥
　性論云草豆蔲單用能主一切冷氣　千金方治心
　腹脹滿短氣用草豆蔲一兩去皮為末以木𤓰生薑
　湯調服半錢聖濟總録治霍亂煩渇草豆蔲黄連各
　一錢半烏豆五十粒生薑三片水煎服　濟生方治
　氣虚癉瘧熱少寒多或單寒不熱或虚熱不寒用草
　果仁熟附子等分水一盞薑七片棗一枚煎半盞服
　名果附湯醫方大成亦用治脾寒瘧大便泄而小便
　多不能食者　百一選方治脾腎不足虚寒泄瀉草
　果仁一兩以舶上茴香一兩炒香去茴不用吳茱茰
　一兩湯泡七次同破故紙一兩炒香去故紙不用胡
　盧巴一兩同山茱萸一兩炒香去茱萸不用三味為
　末酒糊丸每六七十丸鹽湯下　肘後方香口辟臭
　草豆蔲細辛為末含之　直指方治脾痛脹滿草果
　仁二箇酒煎服之
　　簡誤
　豆蔲性温熱味大辛本是袪寒破滯消食除瘴之藥
　凡瘧不由於瘴氣心痛胃脘痛由於火而不由於寒
　濕熱瘀滯暑氣外侵而成滯下赤白裏急後重及泄
　瀉暴注口渇濕熱侵脾因作脹滿或小水不利咸
　屬暑氣濕熱皆不當用犯之増劇
藿香微温療風水毒腫去惡氣療霍亂心痛(自本部/移入)
　疏○藿香禀清和芬烈之氣故其味辛其氣微温
　無毒潔古辛甘又曰甘苦氣厚味薄浮而升陽也東垣
　可升可降陽也入手足太隂亦入足陽明經風水毒
　腫病在於脾惡氣内侵亦由脾虚邪入霍亂心腹痛
　皆中焦不治之證脾主中焦香氣先入脾理脾開胃
　正氣通暢則前證自除矣蘇頌以為脾胃吐逆為要
　藥潔古謂其助胃氣開胃口進飲食海藏謂其温中
　快氣肺虚有寒及寒鬰熱壅於上焦飲酒口臭煎湯
　飲之皆辛温入肺入脾清上治中之功也
　　主治參互
　得縮砂蜜炒鹽治霍亂　得人參橘皮木𤓰茯苓縮
　砂蜜治吐瀉轉筋霍亂　得木香沉水香乳香縮砂
　蜜則辟惡氣治中惡心腹㽲痛　入順氣烏藥散則
　補肺入黄耆四君子湯則補脾入桂苓甘露飲治中
　暑吐瀉　得木香丁香紫蘇葉人參生薑治暴中寒
　邪吐逆不止　經效濟世方升降諸氣藿香一兩香
　附炒五兩為末每以白湯㸃服一錢　百一選方治
　霍亂吐瀉垂死者服之回生用藿香葉陳皮各半兩
　水煎温服　禹師經騐方治暑月吐瀉滑石二兩藿
　香二錢五分丁香五分為末每服二錢淅米泔調服
　　簡誤
　藿香雖能止嘔治吐逆若病因隂虚火旺胃弱欲嘔
　及胃熱作嘔中焦火盛熱極温病熱病陽明胃家邪
　實作嘔作脹法竝禁用
假蘇味辛温無毒主寒熱䑕瘻瘰癧生瘡破結聚氣下
瘀血除濕痺(自菜部/移入)
　疏○假蘇荆芥也得春氣善走散故其氣温其味辛
　其性無毒升也陽也春氣升風性亦升故能上行頭
　目肝主風木故能通肝氣行血分能入血分之風藥
　也故能發汗其主寒熱者寒熱必由邪盛而作散邪
　解肌出汗則寒熱自愈䑕瘻由熱結於足少陽陽明
　二經火熱鬱結而成瘰癧為病亦屬二經故也生瘡
　者血熱有濕也凉血燥濕瘡自脫矣破結聚氣者辛
　温解散之力也下瘀血入血分辛以散之温以行之
　之功用也痺者風寒濕三邪之所致也袪風燥濕散
　寒則濕痺自除矣
　　主治參互
　得白頸蚯蚓同搗取汁解陽明經熱病汗出立已得
　童子小便調服立蘇血暈　千金方治頭項風強八
　月後取荆芥穂作枕及鋪牀下立春日去之　又方
　治風熱牙疼用荆芥根烏桕根葱根等分煎湯頻含
　漱之用經騐方治一切偏風口眼喎斜用青荆芥一
　斤青薄荷一斤同搗汁於甆器中熬成膏留三分之
　一將二分日乾為末以膏和丸如梧子大每三十丸
　白湯下早暮各一服忌動風物　又方治中風口噤
　荆芥穂為末酒服二錢立愈名荆芥散賈似道云此
　方出曽公談録前後用之甚驗其子名順者病已革
　服之立定真再生丹也　華陀愈風散治婦人産後
　中風口噤手足瘈瘲如角弓或産後血暈不省人事
　四肢強直或心眼倒築吐瀉欲死用荆芥穂微焙為
　末每服三錢豆淋酒調服或童便服之口噤則挑齒
　灌之齦噤則灌入鼻中其効如神大扺産後虚甚則
　汗出而腠理疎易於中風也　戴原禮獨行散治産
　後血眩暈風虚精神昏冒荆芥穂一兩三錢桃仁去
　皮尖五錢為末水服三錢若喘加杏仁去皮尖炒甘
　草炙各三錢　婦人良方治産後鼻衂荆芥穂末童
　便服二錢海上方也　簡便方治大便下血用荆芥
　二兩槐花一兩同炒紫為末每三錢清茶送下　活
　法機要治瘰癧潰爛牽至胸前兩腋塊如茄子大或
　牽至兩肩上四五年不能療者皆治之其効如神晉
　陵朱守仁傳云其項不能回顧用此數日減可如瘡
　爛破者用荆芥根下一叚剪碎煎沸待温洗良久看
　爛破處紫黒以針一刺去血再洗三四次愈用樟腦
　雄黄等分為末麻油調掃上出水次日再洗再掃以
　愈為度　普濟方治一切疥瘡荆芥末以地黄自然
　汁熬膏和丸如梧子大每服三十五丸茶酒任下
　龍木論治一切眼疾血勞風氣頭痛頭旋目眩用荆
　芥穂末每酒服三錢　普濟方治癃閉不通小便急
　痛無問久新荆芥大黄為末等分每温水服三錢小
　便不通大黄減半大便不通荆芥減半名倒換散
　　簡誤
　荆芥風藥之辛温者也主升主散不能降亦不能收
　病人表虚有汗者忌之血虚寒熱而不因於風濕風
　寒者勿用隂虚火炎面赤因而頭痛者慎勿誤入
蘇味辛温主下氣除寒中其子尤良(忌與鯉魚同食生/毒瘡自菜部移入)
　疏○蘇紫蘇也得天陽和之氣故温兼地之金味故
　辛辛則善散温能通氣故主下氣除寒中也子尤良
　者以其善降氣也入手少隂太隂足陽明經孟詵謂
　其除寒熱治一切冷氣日華子謂其補中益氣治心
　腹脹滿止霍亂轉筋開胃下食止脚氣通大小腸蘇
　頌謂其通心經益脾胃煮飲尤勝與橘皮相宜時珍
　謂其解肌發表散風寒行氣寛中消痰利肺和血温
　中止痛定喘安胎解魚蟹毒
　子味辛温無毒主下氣除寒温中甄權用以治上氣
　欬逆冷氣及腰脚中濕氣風結氣研汁煮粥常食令
　人肥白身香日華子謂其能止霍亂嘔吐反胃消五
　膈消痰止嗽潤心肺冦宗奭用以治肺氣喘急皆辛
　温能散結而兼潤下之力也
　　主治參互
　蘇陽草也解肌散寒蘇表辟惡之要藥　入參蘇飲
　治表虚人傷風久不愈　入蘇沉九寳湯解利傷風
　寒咳嗽　肘後方治感寒上氣蘇葉三兩橘皮四兩
　酒四升煮一升半分再服　又方治霍亂脹滿未得
　吐下生蘇擣汁飲之佳乾蘇煮飲亦妙　金匱要略
　療食蟹中毒紫蘇煮汁飲二升　普濟方治欬逆上
　氣蘇莖葉二錢人參一錢水一鍾煎數沸服　濟生
　方順氣利腸紫蘇子麻仁等分研爛水濾取汁同米
　煮粥食之　聖惠方治風順氣利腸寛中用蘇子一
　升微炒杵以生絹袋盛於三斗清酒中浸三宿少炒
　食之　藥性論治一切冷氣蘇子良薑橘皮等分蜜
　丸梧子大每服十丸空心酒下又用治風濕脚氣
　簡便方治上氣欬逆紫蘇子入水研濾汁同粳米煮
　　簡誤
　蘇葉其氣芬芳其味辛其性温純陽之草也故善發
　散解肌出汗病屬隂虚因發寒熱或惡寒及頭痛者
　慎勿投之火升作嘔者亦不宜服惟可用子
香薷味辛微温主霍亂腹痛吐下散水腫(菜部/移入)
　疏○香薷丹溪謂其有金與水然亦感夏秋之氣以
　生者故其味辛其氣微温而無毒可升可降陽也入
　足陽明太隂手少隂經辛散温通故能解寒欝之暑
　氣霍亂腹痛吐下轉筋多由暑月過食生冷外邪與
　内傷相并而作辛温通氣則能和中解表故主之也
　散水腫者除濕利水之功也孟詵謂其去熱風卒轉
　筋者煮汁頓服半升即止為末水調服止鼻衂日華
　子謂其下氣除煩熱療嘔逆冷氣汪穎謂其夏月煮
　飲代茶可無熱病調中温胃含汁嗽口去臭氣
　　主治參互
　香薷飲有十味者有六味者有加黄連者雖同為袪
　暑之藥然脾胃腎俱虚之人當以十味者為凖除有
　肺熱咳嗽病者去人參白术黄耆　治水腫以之為
　君當同人參术木𤓰茯苓橘皮白芍藥車前子良
　和劑局方香薷飲治一切傷暑或暑月卧濕當風或
　生冷不節真邪相干便致吐利或發熱頭痛體痛或
　心腹痛或轉筋或乾嘔或四肢逆冷或煩悶欲死竝
　用香薷一斤厚朴薑製扁豆微炒各半斤剉散每用
　五錢水二盞煎一盞水中沉冷連進二服立効活人
　書去扁豆入黄連四兩薑汁同炒黄色　外臺秘要
　治水病洪腫氣脹食不消乾香薷五十斤剉入釡中
　以水淹過三寸煮使氣盡去滓澄之微火煎至可丸
　丸如梧子大一服五丸日三服漸加之以小便利則
　愈宜有术同煎　外臺秘要薷术丸治暴水風水氣
　水通身皆腫服至小便利為効用香薷葉一斤熬成
　膏加白术末七兩和丸梧子大每服十丸米飲下日
　五夜一服　肘後方治心煩脇痛連胸欲死者香薷
　搗汁二升服　聖濟總録治鼻衂不止香薷研末水服
　一二錢　肘後方治舌上出血如鑽孔者香薷煎汁
　服一升日三進　千金方治口臭香薷一把煎汁含
　之　食醫心鏡主心煩去熱取煎湯作羮煮粥及生
　食亦得　子母秘録治小兒白秃髪不生汁出慘痛
　濃煮陳香薷汁入猪脂少許和胡粉傅之　衍義
　云治霍亂不可缺用之無不効　雷公云凡採得去
　根留葉細剉曝乾勿令犯火服至十兩一生不得食
　白山桃也
　　簡誤
　香薷性温不宜熱飲故治乘凉飲冷寒與暑氣相摶
　激是陽氣為隂邪所遏以致頭疼發熱惡寒煩躁口
　渇或吐或瀉或霍亂者宜用此藥以發越陽氣散水
　和脾則愈若夫飲食不節勞役斵䘮之人傷暑熱而
　病大熱大渇汗泄如雨煩躁喘促或瀉或吐者乃勞
　倦内傷之證宜從東垣人參白虎湯清暑益氣湯桂
　苓甘露飲之類以瀉火益元可也然中熱不吐瀉者
　宜人參白虎湯吐瀉者宜清暑益氣湯桂苓甘露飲
　設用香薷是重虚其表而又濟之以温則誤矣盖香
　薷乃夏月解表之藥表無所感而中熱為病何假於
　此哉誤則損人表氣戒之戒之
薄荷味辛苦温無毒主賊風傷寒發汗惡氣心腹脹滿
霍亂宿食不消下氣煮汁服亦堪生食飲汁發汗大解
勞煩(菜部/移入)
　疏○薄荷感杪春初夏之氣而得乎火金之味金勝
　火劣故辛多於苦而無毒潔古辛凉浮而升陽也入
　手太隂少隂經辛合肺肺主皮毛苦合心而從火化
　主血脉主熱皆陽臟也賊風傷寒其邪在表故發汗
　則解風藥性升又兼辛温故能散邪辟惡辛香通竅
　故治腹脹滿霍亂食療以為能去心家熱故為小兒
　驚風風熱家引經要藥辛香走散以通闗節故逐賊
　風發汗者風從汗解也本非脾胃家藥安能主宿食
　不消上升之性亦難主下氣勞乏屬虚非散可解三
　療俱非明者當自别之
　　主治參互
　風熱上壅斯為要藥　入噙化丸以之為君主隂虚
　肺熱咳嗽甚良加生乾薑并治傷風寒咳嗽　佐漆
　葉苦參何首烏胡麻仁荆芥穂生地黄蒺藜子石菖
　蒲蒼术治大麻風去蒼术加赤莖狶薟治紫雲風
　同貝母荆芥穂𤣥參斑猫佐肥皂能治瘰癧　外臺
　秘要治水入耳中擣汁滴入立驗　孫真人用以辟
　邪毒除勞氣令人口氣香潔煎湯洗漆瘡　日華子
　用以治中風失音吐痰　蘇頌主傷風頭腦風通闗
　節及小兒風涎為要藥　東垣用以清頭目除風熱
　故可療風瘙瘾疹及塗蜂螫　簡便單方清上化痰
　利咽膈治風熱上壅以薄荷葉為末煉蜜丸芡實大
　每噙一丸　醫學集成治舌胎語蹇薄荷自然汁和
　白蜜薑汁少許擦之　明目經驗方治眼弦赤爛薄
　荷以生薑汁浸一宿曬乾為末每用一錢沸湯泡洗
　　濟生方治瘰癧結核或破未破以新薄荷二斤取
　汁皂莢一挺水浸去皮搗取汁同於銀石器内熬膏
　入連翹末半兩連白青皮陳皮黒牽牛半生半炒各
　一兩皂莢仁一兩半同搗和丸梧子大每服三十丸
　煎連翹湯下　張杲醫説療火毒生瘡因炙火火氣
　入内兩股生瘡汁水淋漓者用薄荷煎汁頻塗立愈
　　簡誤
　病人新瘥勿服以其發汗虚表氣也咳嗽若因肺虚
　寒致之而無熱證者勿服以其當補而愈也隂虚人
　發熱勿服以出汗則愈竭其津液也脚氣類傷寒勿
　服以其病在下而屬脾故也血虚頭痛非同諸補血
　藥不可用小兒身熱由於傷食者不可用小兒身熱
　因於疳積者不可用小兒痘瘡診得氣虚者雖身熱
　初起亦不可用
　
　
　
　
　
　
　
　神農本草經疏卷九
欽定四庫全書
　神農本草經疏卷十
　　　　　　　　　　　　明　繆希雍　撰
　草部下品之上
　　總六十二種今疏其要者一十六種
　　　附子　　　　半夏　　　　　大黄
　　　葶藶　　　　桔梗　　　　　草蒿
　　　旋復花　　　藜蘆　　　　　射干
　　　常山　　　　甘遂　　　　　白歛
　　　白及　　　　大㦸　　　　　貫衆
　　　羊躑躅
附子味辛甘温大熱有大毒主風寒欬逆邪氣温中金
瘡破癥堅積聚血瘕寒濕踒躄拘攣膝痛脚疼冷弱不
能行步腰脊風寒心腹冷痛霍亂轉筋下痢赤白堅肌
骨强隂又墮胎為百藥長冬月採為附子春採為烏頭
(忌豉汁得蜀椒食鹽可引之下行地膽為之使/惡蜈蚣長防風黑豆甘草黄耆人參童便犀角)
　疏○附子全稟地中火土燥烈之氣而兼得乎天之
　熱氣故其氣味皆大辛大熱微兼甘苦而有大毒氣
　厚味薄陽中之隂降多升少浮中沉無所不至入手
　厥隂命門手少陽三焦兼入足少隂太隂經其性走
　而不守得甘草則性緩得肉桂則補命門本經主風
　寒欬逆邪氣寒濕踒躄拘攣膝痛脚疼冷弱不能行
　步以此諸病皆由風寒濕三邪客之所致也邪客上
　焦則欬逆邪客下焦則成踒躄拘攣膝痛脚疼冷弱
　不能行步此藥性大熱而善走故亦善除風寒濕三
　邪三邪祛則諸證自瘳矣癥堅積聚血瘕皆血分虚
　寒凝而不行所成血得熱則行故能療之其主金瘡
　亦謂金瘡為風寒所鬱擊血瘀不活之證而非血流
　不止之金瘡也别錄又主腰脊風寒脚氣冷弱心腹
　冷痛及脾虚寒客中焦為霍亂客下焦肝腎之分為
　轉筋借諸補氣藥則温中補血藥則强隂堅肌骨火
　能消物氣性熱極入血善行故善墜胎為百藥長引
　參术黄耆茯苓則温煖脾胃除脾濕祛腎寒補下焦
　陽虚佐之以桂則除臟腑沈寒三焦厥逆濕淫腹痛
　胃寒蚘動氣虚經閉補陽虚散虚壅亦可入足太陽
　少隂故治督脈為病脊强而厥督脈夾脊而上並足
　太陽膀胱經膀胱者腎之府故主之也天雄烏頭附
　子本是同生第其形質有異老嫰或殊大熱大毒則
　未始有别也
　　主治叅互
　附子得生乾薑桂枝主傷寒直中隂經温中散寒而
　能出汗　佐人參兼肉桂五味子則補命門相火不
　足囘陽有神　得人參肉桂治元氣虚人暴寒之氣
　入腹腹痛作泄完榖不化小水不禁佐白术為除寒
　濕之聖藥　得黄耆人參炙甘草白芍藥橘皮五味
　子主癰疽潰後去膿血過多以致飲食不進惡心欲
　嘔飲食不化不生肌肉亦主久漏冷瘡　得人參白
　芍藥炙甘草砂仁橘皮主小兒慢驚加蓮肉白藊豆
　則治吐瀉不止　得术桂牛膝木瓜橘皮主寒疝痛
　極立止　得术木瓜石斛萆薢薏苡仁橘皮茯苓治
　風濕麻痺腫痛脚氣之無熱證者輒騐　得人參橘
　皮主久病嘔噦反胃虚而無熱者良　經曰腎苦燥
　急食辛以潤之附子同肉桂之辛入八味丸以潤腎
　燥陽虚無熱證者宜之
　　簡誤
　附子既稟地二之火氣兼得乎天之熱氣以生是隂
　陽凑合無非火熱為性氣味皆然毒可知已論其性
　質之所能乃是退隂寒益陽火兼除寒濕之要藥引
　補氣血藥入命門益相火之上劑若非隂寒寒濕陽
　虚氣弱之病而誤用之於隂虚内熱血液衰少傷寒
　温病熱病陽厥等證靡不立斃謹列其害如左醫師
　司命宜詳玩而深鑒之亦生人之大幸也傷寒陽厥
　其外證雖與隂厥相類而其内實不相侔何者陽厥
　之病若係傷寒温疫其先必發熱頭疼口渇其後雖
　頭不疼而表熱已除然必面赤顴紅二便不利小水
　必赤或短少是其候也此當下之病也産後血虚角
　弓反張病名曰痙痙者勁也是去血過多隂氣暴虚
　隂虚生内熱熱則生風故外兼現乎風證其實乃隂
　血不足無以榮養於筋所致足厥隂肝家大虚之候
　此宜益隂補血清熱則愈也故凡病人一見内熱口
　乾咽乾口渴渴欲引飲咳嗽多痰煩躁五心煩熱骨
　蒸勞熱惡寒隂虚内熱外寒虚火上攻齒痛脾隂不
　足以致飲食無味小便黄赤短澁及不利大便不通
　或燥結腹内覺熱悶喜飲冷漿及鮮果畏火及日光
　兼畏人聲木聲虚陽易興夢洩不止産後發熱産後
　血行不止及惡瘡臭穢小産増寒壯熱中暑厥暈隂
　虚頭暈中暑暴泄利下如火赤白滯下小兒中暑傷
　食作泄小便短赤口渴思飲血虚腹痛按之即止火
　炎欲嘔外類反胃而惡熱焦煩得寒暫止中熱腹中
　絞痛中暑霍亂吐瀉或乾霍亂或久瘧寒熱並盛或
　赤白濁赤白淋尿血便血血崩吐衂齒䘐舌上出血
　目昏神短耳鳴盜汗汗血多汗惡熱老人精絶陽痿
　少年縱慾傷精以致隂精不守精滑腦漏婦人血枯
　無子血枯經閉腎虚小便餘瀝血虚大便燥結隂虚
　口苦舌乾心經有熱夢寐紛紜下部濕熱行履重滯
　濕熱痿痺濕熱作泄濕熱脚氣小兒急驚内熱痘瘡
　乾焦黑陷痘瘡火閉不出痘瘡皮薄嬌紅痘瘡因熱
　咬牙痘瘡挾熱下利痘瘡餘毒生癰中風殭仆不語
　中風口眼歪邪中風語言蹇澀中風半身不遂中風
　痰多神昏一切癰疽未潰金瘡失血發痙血虚頭痛
　偏頭風痛上來内外男婦小兒共七十餘症病屬隂
　虚及諸火熱無闗陽弱亦非隂寒法所均忌倘誤犯
　之輕變為重重者必死枉害人命此藥居多臨證施
　治宜謹審之世徒見其投之陽虚之候肺腎本無熱
　證者服之有起死之殊功而不知其用之隂虚如上
　諸病亦復下咽莫救故特深著其害以表其非嘗試
　輕用之藥也業醫君子可不慎諸
半夏味辛平生微寒熱温有毒主傷寒寒熱心下堅下
氣咽喉腫痛頭眩胸脹欬逆腸鳴止汗消心腹胸膈痰
熱滿結咳嗽上氣心下急痛堅痞時氣嘔逆消癰腫墮
胎療痿黄恱澤面目生令人吐熟令人下用之湯洗令
滑盡(射干為之使惡皂莢畏雄黄生姜乾姜/秦皮鼈甲反烏頭忌羊血海藻飴糖)
　疏○半夏得土金之氣兼得乎天之燥氣故其味辛
　平苦温火金相搏則辛而有毒潔古謂味辛苦性温
　氣味俱薄沈而降好古謂其辛厚苦輕陽中隂也入
　足太隂陽明少陽亦入手少隂經柴胡為之使辛温
　善散故主傷寒邪在表裏之間徃來寒熱苦善下泄
　邪在胸中則心下堅胸脹欬逆邪在上焦則頭眩邪
　在少隂則咽喉腫痛别錄亦謂其消心腹胸膈痰熱
　滿結欬逆上氣心下急痛堅痞時氣嘔逆亦皆邪在
　上焦胸中之所致故悉主之也中焦者足太隂之所
　治也有濕有熱清濁不分則腸鳴濕熱勝則自汗入
　足太隂故幷主之辛能散結故消癰腫脾家濕熱則
　面色痿黄實脾分水燥濕則前證俱除面目因而滑
　澤矣辛温有毒故墮胎也
　　主治叅互
　張仲景傷寒論小結胸痛正在心下按之則痛脈浮
　而滑者小陷胸湯主之半夏半升黄連一兩栝樓實
　大者一箇水六升先煮栝樓至三升去滓内二味煮
　取二升分三服　又治少隂咽痛生瘡不能言語聲
　不出者苦酒湯主之半夏七枚打碎雞子一枚頭開
　一竅去黄納苦酒令小滿入半夏在内以環子坐於
　炭火上煎三沸去滓置盃中時時嚥之極騐未瘥更
　作　金匱要略治支飲作嘔嘔家本渴不渴者心下
　有支飲也或似喘不喘似嘔不嘔似噦不噦心下憒
　憒並宜小半夏湯用半夏泡七次一升生薑半升水
　七升煮一升五合分温服　又治嘔噦眩悸榖不得
　下半夏加茯苓湯半夏一升生薑半斤茯苓三兩切
　以水七升煎一升半分温服之　又心下悸忪半夏
　麻黄丸半夏麻黄等分為末蜜丸小豆大每服三十
　丸日三　又嘔吐反胃大半夏湯半夏三升人參三
　兩白蜜一升水一斗二升和揚之一百二十遍煮取
　三升半温服一升日再服亦治膈間支飲　又張仲
　景方治黄疸喘滿小便自利不可除熱者用半夏半
　斤生薑半斤水七升煮一升五合分再服有一人氣
　結而死心下暖以此少許入口其人遂活　潔古活
　法機要方風痰頭暈嘔逆目眩面青黄色脈弦者水
　煮金花丸用生半夏生天南星寒水石煅各一兩天
　麻半兩雄黄二錢小麥麵三兩為末水和成餠水煮
　浮起漉出搗丸梧子大每服五十丸薑湯下極效亦
　治風痰咳嗽二便不通風痰頭痛　又治風痰喘逆
　兀兀欲吐眩暈欲倒半夏一兩雄黄三錢為末薑汁
　浸蒸餠丸梧子大每服三十丸薑湯下已吐者加檳
　榔　又治濕痰咳嗽面黄體重嗜卧兼食不消脈緩
　者白术丸用半夏南星各一兩白术一兩半為末薄
　糊丸梧子大每服五十丸薑湯下　又治氣痰咳嗽
　面白氣促洒淅惡寒愁憂不樂脈濇者玉粉丸用半
　夏南星各一兩官桂半兩為末糊丸梧子大每服五
　十丸薑湯下　和劑局方治停痰畱飲胸膈滿悶氣
　短惡心飲食不下或吐痰水茯苓半夏湯用半夏泡
　五兩茯苓三兩每服四錢薑七片水一鍾半煎七分
　甚捷徑　又搜風化痰安神定志利頭目辰砂化痰
　丸用半夏麯三兩天南星炮一兩辰砂枯礬各半兩
　為末薑汁打糊丸梧子大每服三十丸食後薑湯下
　　又治風痰喘急千緡湯用半夏湯洗七箇甘草炙
　皂莢炒各寸許薑三片水一盞煎七分温服　又治
　停痰冷飲嘔逆橘皮半夏湯用半夏水煮熟陳橘皮
　各半兩每服四錢生薑七片水二盞煎一盞温服
　又治胃寒噦逆停痰留飲藿香半夏湯用半夏湯泡
　炒黄二兩藿香一兩丁皮半兩每服四錢水一盞薑
　七片煎服　又治伏暑引飲脾胃不和消暑丸用半
　夏醋煮一斤茯苓半斤生甘草半斤為末薑汁麵糊
　丸梧子大每服五十丸熱湯下　又治中焦痰涎利
　咽清頭目進飲食半夏泡七次四兩枯礬一兩為末
　薑汁打糊或煮棗肉和丸梧子大每薑湯下十五丸
　寒痰加丁香五錢熱痰加寒水石煆四兩名玉液丸
　　御藥院方治膈壅風痰半夏半斤酸漿浸一宿温
　湯洗五十遍去惡氣日乾為末漿水搜作餠日乾再
　研為末每五兩入生龍腦一錢以漿水濃脚和丸雞
　頭子大紗袋盛避風處隂乾每服一丸好茶或薄荷
　湯嚼下　葉氏方治風痰濕痰青壺丸半夏一斤天
　南星八兩各湯泡晒乾為末薑汁和作餅焙乾入神
　麯半兩白术末四兩枳實末二兩薑汁麵糊丸梧子
　大每服五十丸薑湯下　作三仙丸能化痰利氣
　斗門方消痰開胃去胸膈壅滯用半夏洗泡焙乾為
　末自然薑汁和作餅濕紙裹煨香以熟水二盞同餅
　二錢入鹽五分煎一盞服之大壓痰毒及酒食傷極
　騐　機要又治結痰不出語音不清年久者亦宜玉
　粉丸半夏半兩桂心一字草烏半字為末薑汁浸蒸
　餅丸芡實大每服一丸夜卧含嚥　活幼口議治小
　兒痰吐或風壅所致或咳嗽發熱飲食即嘔半夏泡
　七次半兩丁香三錢以半夏末水和包丁香用麵重
　包煨熟去麵為末生薑自然汁和丸麻子大每服二
　三十丸陳皮湯下　肘後方治冒寒霍亂腹脹用半
　夏桂枝等分為末水服方寸匕　又治産後暈絶半
　夏末冷水和丸大豆大納鼻中即愈此扁鵲法也
　永類鈐方打撲瘀㾗水調半夏末塗一宿即没　魏
　元君方卒死不寤用半夏末吹鼻中即活　子母秘
　錄治五絶急病一曰自縊二曰牆壓三曰溺水四曰
　魘魅五曰産乳並以半夏末納大豆一丸入鼻中心
　温者一日可活也　劉長春經騐方治吹奶腫痛半
　夏一箇煨研酒服立騐一方以末隨左右㗜鼻効
　篋中方治蝎蠆螫人用半夏末水調塗之立止
　　簡誤
　半夏辛温性燥而有毒雖能袪濕分水實脾開寒濕
　痰氣鬱結痰而其所大忌者乃在隂虚血少津液不
　足諸病故古人立三禁謂血家渴家汗家也故凡一
　切吐血䘐血咯血齒䘐舌上出血金瘡産後失血過
　多尿血便血腎水真隂不足發渴中暑發渇陽虚自
　汗隂虚盜汗内熱煩躁出汗諸證皆所當禁者也然
　三禁之外應忌者尚多兹更詳列於後凡咳嗽由於
　隂虚火空上炎爍肺喉痒因而發嗽内熱煎熬津液
　凝結為痰所致而不由於寒濕病本乎肺而不本乎
　脾嘔吐由於火衝胃熱而不由於寒濕痰壅飲食不
　化由於脾隂不足而不由於因濕脾慢嘔噦眩悸榖
　不得下由於胃氣虚弱見食厭惡而不由於寒濕邪
　所千霍亂腹脹由於脾虚邪熱客中焦而不由於寒
　濕飲食停滯咽痛由於隂虚腎水不足則水涸而陽
　無所附故火空上炎而發咽痛而不由於傷寒少隂
　病邪熱不解氣喘由於氣虚而不由於風寒所鬱頭
　痛由於血虚而不由於痰厥小兒吐痰由於傷熱而
　不由於脾胃不寐由於心經血少而不由於病後膽
　虚自汗由於表虚腠理不固而不由於濕熱内客自
　勝如上諸證法所同禁其所最易誤而難明者世醫
　類以其能去痰凡見痰嗽莫不先投之殊不知咳嗽
　吐痰寒熱骨蒸類皆隂虚肺熱津液不足之候誤服
　此藥愈損津液則肺家愈燥隂氣愈虚濃痰愈結必
　致聲啞而死若合參术禍不旋踵蓋以其本脾胃家
　藥而非肺腎藥也寒濕痰飲作嗽屬胃病者固宜然
　亦百之一二其隂虚火熾煎熬真隂津液化為結痰
　以致喉痒發咳者往往而是故凡痰中帶血口渴咽
　乾隂虚咳嗽者大忌之又有似中風痰壅失音偏枯
　拘攣及二便閉澀血虚腹痛於法並忌犯之過多則
　非藥可救吉凶貿理悔不可追責在司命謹諸戒諸
大黄味苦寒大寒無毒主下瘀血血閉寒熱破癥瘕積
聚留飲宿食蕩滌腸胃推陳致新通利水榖調中化食
安和五藏平胃下氣除痰實腸間結熱心腹脹滿女子
寒血閉脹小腹痛諸老血留結(黄芩為之/使無所畏)
　疏○大黄稟地之隂氣獨厚得乎天之寒氣亦深故
　其味至苦其氣大寒而無毒入足陽明太隂厥隂幷
　入手陽明經氣味俱厚味厚則發泄故其性猛利善
　下泄推陳致新無所阻礙所至蕩平有戡定禍亂之
　功故號將軍味厚則入隂分血者隂也故主下瘀血
　血閉寒熱癥瘕積聚留飲宿食蕩滌腸胃通利水榖
　其曰調中化食安和五藏者槩指臟腑積滯既去則
　實邪散而中自調臟自和也别錄又云平胃下氣除
　痰實腸間結熱心腹脹滿女子寒熱女子因寒血凝
　閉而作脹少腹痛因於血閉及諸老血留結皆由通
　利開導之力所致也總之此藥乃除實熱燥結下有
　形積滯之要品隨經隨證以為佐使則奏功殊疾矣
　　主治叅互
　大黄君枳實厚朴為小承氣湯治傷寒熱病邪結中
　焦　治傷寒病發於隂而反下之心下滿而不痛按
　之濡此為痞也大黄黄連瀉心湯主之大黄二兩黄
　連一兩以麻沸湯二升漬之須臾絞汁分作二次温
　服　潔古用以瀉諸實熱不通及瀉心下痞滿由於
　實皆本仲景法也　亦治滯下赤白初起壯實之人
　可同枳殻檳榔當歸甘草滑石作丸投之是迎而奪
　之之法也然不可過劑過劑則傷胃氣　同堿及白
　斂炒陳小粉没藥乳香醋蜜調傳作癰腫圍藥　凡
　實熱濕痰為病以錦紋大黄酒蒸八兩入前胡八兩
　橘紅四兩外另以青礞石二兩同焰硝二兩入砂罐
　固濟煆紅研末二兩右各取末以水發為丸梧子大
　每常服一二十丸小病五六十丸緩病七八十丸急
　病一百二十丸温水吞下即卧勿動候藥逐上焦痰
　滯次日先下糟粕次下痰涎未下再服惟妊娠水泄
　忌之　仲景金匱玉函方云凡人食已即吐此胸中
　有火也大黄一兩甘草炙二錢五分水一碗煮半升
　温服此真方滚痰丸也治一切因痰發為怪證若入
　霞天膏為丸更妙　西大黄拌蜜及竹瀝九蒸九晒
　粉糊為丸如麻子大薄荷湯吞三錢治中上二焦有
　熱痰因發偏頭風諸藥不効目將損者有殊功又治
　中焦脾胃濕熱下流客腎以致飽後夜卧即夢遺臨
　卧以升麻陳皮湯吞三四錢濕熱去即止
　　簡誤
　經曰實則瀉之大黄氣味大苦大寒性稟直遂長於
　下通故為瀉傷寒温病熱病實熱熱結中下二焦二
　便不通及濕熱膠痰滯於中下二焦之要藥祛邪止
　暴有撥亂反正之殊功第具峻利之性猛烈之氣長
　驅直搗一往不返如武王伐紂前徒倒戈血流漂杵
　雖應天順人救民水火然亦不免於未盡善之議矣
　故凡血閉由於血枯而不由於熱積寒熱由於隂虚
　而不由於瘀血癥瘕由於脾虚胃弱而不由於積滯
　停留便閉由於血少腸燥而不由於熱結不通心腹
　脹滿由於脾虚中氣不運而不由於飲食停滯女子
　少腹痛由於厥隂血虚而不由於經阻老血瘀結滯
　下初起即屬胃虚當以補養胃氣清消濕熱為本而
　不可以妄加推蕩瘧病傷於暑氣而不由於山嵐濕
　熱吐䘐血由於隂虚火起於下炎鑠乎上血熱妄行
　溢出上竅而不由於血分實熱腰脚風氣由於下元
　先虚濕熱下流因兹致病而不專由於風濕外侵骨
　蒸積熱本於隂精不足而非實熱所致偏墜由於腎
　虚濕邪乘虚客之而成而不由於濕熱實邪所犯乳
　癰腫毒由於肝家氣逆鬱抑不舒以致勞氣不從逆
　於肉裏乃生癰腫而不本於膏梁之變足生大疔血
　分積熱所發法咸忌之以其損傷胃氣故也故傷寒
　家調胃承氣湯中用甘草以和之正謂是也輕發誤
　投多致危殆戒之戒之
葶藶味辛苦寒大寒無毒主癥瘕積聚結氣飲食寒熱
破堅逐邪通利水道下膀胱水伏留熱氣皮間邪水上
出面目浮腫身暴中風熱疿痒利小腹久服令人虚得
酒良
　疏○葶藶稟隂金之氣以生故其味辛苦大寒無毒
　氣薄味厚陽中隂也為手太隂經正藥故仲景瀉肺
　湯用之亦入手陽明足太陽經肺屬金主皮毛膀胱
　屬水藏津液肺氣壅塞則膀胱與焉譬之上竅閉則
　下竅不通下竅不通則水濕泛溢為喘滿為腫脹為
　積聚種種之病生矣辛能散苦能泄大寒沉隂能下
　行逐水故能療本經所主諸病十劑云泄可去閉葶
　藶之屬是矣至苦極寒有瀉無補暫用尚能損真久
　服寧不令人虚也
　　主治叅互
　金匱方肺癰喘急不得卧葶藶大棗瀉肺湯主之葶
　藶炒黄搗末蜜丸彈子大每用大棗二十枚水三升
　煎取二升入葶藶一丸更煎取一升頓服亦主支飲
　不得息　外臺秘要通身腫滿苦葶藶炒四兩為末
　棗肉和丸梧子大每服十五丸桑白皮湯下日三大
　効　千金方腹脹積聚葶藶子一升熬以酒五升浸
　七日日服三合　篋中方痰飲咳嗽含竒丸用葶藶
　子一兩紙襯炒令黒知母貝母各一兩棗肉半兩砂
　糖一兩半和丸彈子大每以新綿裹一丸含之嚥津
　甚者不過三丸
　　簡誤
　葶藶瀉肺利小便治腫滿之要藥然味苦大寒走而
　不守不利於脾胃虚弱及真隂不足之人凡腫滿由
　於脾虚不能制水水氣泛溢小便不通由於膀胱虚
　無氣以化者法所咸忌犯之則輕病重重必危慎之
　近世甜苦二種據本經云辛苦則甜者非矣總之療
　體皆以行水泄閉為用多服久服咸不宜耳
桔梗味辛苦㣲温有小毒主胸脅痛如刀刺腹滿腸鳴
幽幽驚恐悸氣利五藏腸胃補血氣除寒熱風痺温中
消榖療喉咽痛下蠱毒
　疏○桔梗本經味辛氣㣲温别錄加苦云有小毒神
　農醫和岐伯雷公咸曰無毒而復加甘觀其所主諸
　病應是辛苦甘平㣲温無毒入手太隂少隂兼入足
　陽明胃經味厚氣輕隂中之陽升也傷寒邪結胸脇
　則痛如刀刺邪在中焦則腹滿及腸鳴幽幽辛散升
　發苦洩甘和則邪解而氣和諸證自退矣其主驚恐
　悸氣者心脾氣血不足則現此證諸補心藥中藉其
　升上之力以為舟楫勝載之用此佐使之職也别錄
　利五臟腸胃補血氣者蓋指邪解則臟腑腸胃自和
　和則血氣自生也除寒熱風痺温中療喉咽痛下蠱
　毒者皆散邪解毒通利之功也消榖者以其升載陽
　氣使居中焦而不下陷則脾中陽氣長浮而榖食自
　消矣甄權用以治下痢及去肺熱氣促者升散熱邪
　之故也日華子用以除邪辟瘟肺癰排膿潔古用以
　利竅除肺部風熱清利頭目咽嗌胸膈滯氣及痛除
　鼻塞者入肺開發和解之功也好古以其色白故為
　肺部引經與甘草同行為舟楫之劑諸藥有此一味
　不能下沈也
　　主治叅互
　朱肱活人書治胸中痞滿不痛用桔梗枳殻取其通
　肺利膈下氣也　張仲景傷寒論治傷寒實結胸用
　桔梗貝母巴豆取其温中散邪消穀破積也又治肺
　癰唾膿用桔梗甘草取其辛苦清肺甘温瀉火又能
　排膿血補内漏也其治少隂證二三日咽痛亦用桔
　梗甘草取其苦辛散邪甘平除熱合而用之能調寒
　熱也後人易名甘桔湯通治咽喉口舌諸病　南陽
　活人書治傷寒腹脹隂陽不和者桔梗半夏湯主之
　桔梗半夏陳皮各三錢薑五片煎服　簡要濟衆方
　治痰嗽喘急桔梗一兩半為末用童子小便半升煎
　四合去滓温服　仲景金匱玉函方治肺癰咳嗽胸
　滿振寒脈數咽乾不渴時出濁唾腥臭久久吐膿如
　粳米粥者桔梗一兩甘草二兩水三升煮一升分温
　再服朝暮吐膿血則瘥　千金方治喉痺毒氣桔梗
　二兩水三升煮一升頓服　仲景傷寒論少隂證二
　三日咽痛者可與甘草湯不瘥者與甘桔湯主之桔
　梗一兩甘草二兩水三升煮一升分服又可治口舌
　生瘡　永類鈐方治齒􁥥腫痛桔梗薏苡仁等分為
　末服　經驗方治骨槽風牙齦腫痛者枯梗為末棗
　瓤和丸皂子大綿裹咬之仍以荆芥湯漱之　衛生
　易簡方治牙疳臭爛桔梗茴香等分燒研傅之　普
　濟方治鼻䘐桔梗為末水服方寸匕日四服一方加
　生犀角屑　古今錄驗方治中蠱下血如雞肝晝夜
　出血石餘四臟皆損惟心未毁或鼻破將死者苦梗
　為末以酒服方寸匕日三服不能下藥以物抅口灌
　之心中當煩須臾自定七日止當食猪肝肺以補之
　一方加犀角等分　聖惠方治妊娠中惡心腹疼痛
　桔梗一兩生薑三片煎温服　張文仲備急方治小
　兒客忤死不能言桔梗燒研三錢米湯服之仍吞麝
　香豆許
　　簡誤
　桔梗之性屬陽而升凡病氣逆上升不得下降及邪
　在下焦者勿用凡攻補下焦藥中勿入雷公云凡使
　勿用木梗真似桔梗只是咬之腥澀不堪為異
草蒿味苦寒無毒主疥瘙痂痒惡瘡殺蝨留熱在骨節
間明目一名青蒿
　疏○草蒿青蒿也稟天地芬烈之氣以生故其味苦
　其氣寒而芬芳其性無毒疥瘙痂痒惡瘡皆由於血
　熱所致留熱在骨節間者是熱伏於隂分也肝胃無
　熱則目明苦能泄熱苦能殺蟲寒能退熱熱去則血
　分平和隂氣日長前證自除故悉主之也諸苦寒藥
　多與胃氣不宜惟青蒿之氣芬芳可人香氣先入脾
　故獨宜於血虚有熱之人以其不犯胃氣故爾是以
　蓐勞虚熱非此不除矣
　　主治叅互
　青蒿得鼈甲地黄牛膝枸杞麥門冬五味子除一切
　産後虚熱寒熱淹延不解亦治一切虚勞寒熱隂虚
　五心煩熱腎水真隂不足以致骨蒸勞熱此為要藥
　　陶隠居謂其生挼傳金瘡大止血生肉止疼痛以
　帛裹之　陳藏器謂其主鬼氣尸疰伏留婦人血氣
　腹内滿及冷熱久痢秋冬用子春夏用苗　日華子
　謂其能補中益氣輕身補勞駐顔色長毛髮髮黑不
　老心痛熱黄主搗汁服　百一方治蜂螫人嚼青蒿
　傅瘡上即瘥　斗門方治男婦勞瘦用青蒿細剉水
　三升童便五升同煎取一升半去滓入器中煎成膏
　丸如梧子大每空心及臨卧温酒吞二十丸　霛苑
　方治虚勞寒熱肢體倦疼不拘男婦八九月青蒿成
　實時採之去枝梗以童便浸三日晒乾為末每服二
　錢烏梅一箇煎湯服　崔元亮海上方治骨蒸鬼氣
　用童便五大斗澄清青蒿五斗八九月採帶子者最
　好細剉相和納大釡中以猛火煎取三大斗去滓溉
　釡令净再以微火煎可二大斗入猪膽一枚同煎一
　大斗半去火待冷以磁器盛之每欲服時取甘草二
　三兩炙熟為末以煎和搗干杵為丸空腹粥飲下二
　十丸漸増至三十丸止　十便良方治骨蒸煩熱用
　青蒿一握猪膽汁一枚杏仁四十個去皮尖炒以童
　溺一大盞煎五分空心温服　聖惠總錄治虚勞盜
　汗煩熱口乾用青蒿一斤取汁熬膏入沙參末麥冬
　末各一兩同熬至可丸丸如梧子大每食後米飲服
　二十丸名青蒿煎　肘後方治瘧疾寒熱用青蒿一
　握水二升搗汁服之　仁存方治温瘧痰盛但熱不
　寒用青蒿二兩童便浸焙黄丹半兩為末每服二錢
　白湯調下　衛生易簡方治鼻䘐青蒿搗汁服之并
　塞鼻中極驗　永類鈐方治酒痔便血青蒿用葉不
　用莖用莖不用葉為末血從糞前冷水調糞後温酒
　調服　濟急方治牙齒腫痛青蒿一握煎漱之　聖
　惠方治耳中出膿青蒿為末綿裹納耳中
　　簡誤
　産後氣虚内寒作瀉及飲食停滯泄瀉者勿用凡産
　後脾胃薄弱忌與當歸地黄同用
旋覆花味鹹甘温㣲温冷利有小毒主結氣脇下滿驚
悸除水去五藏間寒熱補中下氣消胸上痰結唾如膠
漆心脇痰水膀胱留飲風氣濕痺皮間死肌目中眵䁾
利大腸通血脈益色澤一名金沸草五月采花日乾
　疏○旋覆花别錄甄權日華子冦宗奭皆無毒宗奭
　又加苦辛而曰冷利其稟冬之氣而生者乎故其味
　首係之以鹹潤下作鹹鹹能軟堅别錄加甘甘能緩
　中微温温能通行故主結氣脇下滿心脾伏飲則病
　驚悸飲消則復常矣除水去五臟間寒熱及消胸上
　痰結唾如膠漆心脇痰水膀胱留飲風氣濕痺皮間
　死肌目中眵䁾利大腸者皆軟堅冷利潤下消痰飲
　除水之功也其曰補中下氣者以甘能緩中鹹能潤
　下故也通血脈益色澤者蓋指飲消則脾徤徤則能
　運行脾裹血又統血故也
　　主治叅互
　仲景治傷寒汗下後心下痞堅噫氣不除有七物旋
　覆代赭湯成無已曰鞕則氣堅旋覆之鹹以軟痞堅
　也　金匱要略治半産漏下虚寒相搏其脈弦芤旋
　覆花湯用旋覆花三兩葱十四莖新絳少許水三升
　煮一升頓服　胡洽治痰飲在兩脇脹滿有旋覆花
　丸　總微論治小兒眉癬自眉毛眼睫因癬退不生
　用野油花即旋覆花赤箭即天麻苗防風等分為末
　洗浄以油調塗之
　　簡誤
　丹溪謂為走散之藥病人涉虚者不宜多服冷利大
　腸虚寒人禁用
藜蘆味辛苦寒微寒有毒主蠱毒欬逆洩痢腸澼頭瘍
疥瘙惡瘡殺諸蟲毒去死肌療噦逆喉痺不通鼻中息
肉馬刀爛瘡不入湯
　疏○藜蘆稟火金之氣以生故其味辛氣寒别錄苦
　微寒有毒入手太隂足陽明經本經主蠱毒欬逆及
　别錄療噦逆喉痺不通者皆取其宣壅導滯之力苦
　為涌劑故能使邪氣痰熱胸膈部分之病悉皆吐出
　也辛能散結故主鼻中息肉苦能泄熱殺蟲故主洩
　痢腸澼頭瘍疥瘙殺諸蟲毒也瘡瘍皆濕熱所生濕
　熱不去則肌肉潰爛苦寒能瀉濕熱則馬刀惡瘡爛
　瘡死肌皆愈也味至苦入口即吐故不入湯
　　主治叅互
　經驗方諸風痰飲藜蘆十分鬱金一分為末每以一
　字温漿水一盞和服探吐　簡要濟衆方中風不省
　牙闗𦂳急者藜蘆一兩去苗濃煎防風湯洗焙乾切
　片炒為末每服半錢小兒減半温水調灌吐出風涎
　効　聖惠方諸風頭痛以藜蘆一莖日乾研末入麝
　香少許吹鼻　保命集久瘧痰多不食欲吐不吐藜
　蘆末半錢温漿水調下探吐
　　簡誤
　藜蘆辛苦有大毒服一七則令人胸中煩悶吐逆不
　止凡胸中有痰飲或中蠱毒惡氣者止可借其上涌
　宣吐之力獲効一時設病非闗是者切勿沾唇徒令
　人悶亂吐逆不止虧損津液也
射干味苦平微温有毒主欬逆上氣喉痺咽痛不得消
息散結氣腹中邪逆食飲大熱療老血在心脾間欬唾
言語氣臭散胸中熱氣久服令人虚
　疏○射干稟金氣而兼火火金相搏則辛而有毒故
　本經謂其味苦平有毒平亦辛也别錄㣲温保昇㣲
　寒二說一義並無異云潔古云味苦陽中隂也入手
　少陽少隂厥隂經苦能下洩故善降兼辛故善散故
　主欬逆上氣喉痺咽痛不得消息散結氣胸中邪逆
　既降且散益以㣲寒故主食飲大熱别錄又主老血
　在心脾間欬唾言語氣臭散胸中熱氣甄權主疰氣
　消瘀血主女人月閉日華子主消痰破癥結胸膈滿
　腹脹氣喘痃癖冦宗奭主肺氣喉痺為佳潔古主胃
　中癰瘡皆此意也丹溪主行太隂厥隂之積痰使結
　核自消甚捷又治足厥隂濕氣下流因疲勞而發為
　便毒悉取其洩熱散結之力耳故古方治喉痺咽痛
　為要藥
　　主治叅互
　仲景金匱方治欬逆上氣喉中作水雞聲射干麻黄
　湯　入鼈甲煎丸治瘧母　袖珍方治咽喉腫痛用
　生射干猪脂各四兩合煎令焦去滓每噙棗許即瘥
　　醫方大成治喉痺不通用扁竹新根擂汁嚥之大
　腸動即解或醋研汁噙引涎出亦妙　便民方亦治
　喉痺不通用紫蝴蝶根一錢黄芩生甘草桔梗各五
　分為末水調頓服立愈名奪命散　永類鈐方治乳
　癰初腫用扁竹根如僵蠶者同萱草根為末蜜調敷
　之神效　孫真人千金方治喉痺有烏翣膏
　　簡誤
　射干雖能降手少陽厥隂相火洩熱散結消腫痛然
　無益隂之性故别錄云久服令人虚凡脾胃薄弱臟
　寒氣血虚人病無實熱者禁用
常山味苦辛寒㣲寒有毒主傷寒寒熱熱發温瘧鬼毒
胸中痰結吐逆療鬼蠱徃來水脹灑灑惡寒鼠瘻(畏玉/扎忌)
(菘/菜)
　疏○常山稟天地隂寒之氣以生故其味苦寒别錄
　桐君益之以辛宜其有毒也苦泄辛散故善逐飲隂
　寒祛熱故善破瘴癘入口即吐其性暴悍又可知已
　本經主傷寒寒熱宜作主山嵐瘴氣寒熱發為温瘧
　鬼毒胸中痰結古方治瘧多用蓋以嶺南西粤鬼方
　咸多山嵐瘴癘之氣所感邪氣充於榮衛皮膚之間
　欲去皮膚毛孔中瘴氣根本非常山不可以其性能
　祛逐老痰積飲善散山嵐瘴癘之邪故也
　　主治叅互
　治山嵐瘴氣作瘧百藥不効秘方常山四兩砂仁四
　兩檳榔二兩米醋浸入瓷器中二宿取出各炒燥為
　末雞子清和丸如菉豆大五更新汲水向東吞三五
　錢一服可止九月已後宜以酒吞　劉長春經驗方
　治瘴瘧寒熱用常山一寸草果一枚熱酒一盞浸一
　宿五更向東飲之蓋卧酒醒即愈　肘後方治三十
　年老瘧及積年久瘧常山黄連各一兩酒三升漬一
　宿以瓦釡煮取一升半發日早服五合發時再服熱
　當吐冷當利無不瘥者
　　簡誤
　常山隂毒之草也其性暴悍雖能破瘴癘逐積飲然
　善損真氣故瘧非由於瘴氣及老痰積飲所致者勿
　用經曰夏傷於暑秋必痎瘧又曰邪之所湊其氣必
　虚暑邪乗虚客於五臟六腑十二經瘧亦因之而發
　内經載之詳矣王好古分條立方殊得仲景遺意此
　皆瘧之對病正藥也並不得妄用常山虚人真氣變
　為危證戒之戒之清暑養胃健脾消痰乃治瘧之正
　法稍久則當分氣血施補助靡不愈者又安所事常
　山乎
甘遂味苦甘寒大寒有毒主大腹疝瘕腹痛面目浮腫
留飲宿食破癥堅積聚利水榖道下五水散膀胱留熱
皮中痞熱氣腫滿(瓜蒂為之使惡/逺志反甘草)
　疏○甘遂稟天地隂寒之氣以生故其味苦其氣寒
　而有毒亦隂草也水屬隂各從其類故善逐水其主
　大腹者即世所謂水蠱也又主疝瘕腹滿面目浮腫
　及留飲利水道穀道下五水散膀胱留熱皮中痞氣
　腫滿者謂諸病皆從水濕所生水去飲消濕除是拔
　其本也潔古謂其味苦性寒苦性泄寒勝熱直達水
　氣所結之處乃泄水之聖藥水結胸非此不能除故
　仲景大陷胸湯用之但有毒不可輕用其性之惡可
　槩見已其根皮赤肉白作連珠實重者良
　　主治叅互
　入陷胸湯治傷寒水結胸有神　聖濟總錄治膜外
　水氣甘遂末大麥麫各半兩水和作餅燒熟食之取
　利　肘後方治身面洪腫甘遂末二錢以雄猪腰子
　一枚分作七片入末在内濕紙包煨令熟每日服一
　片至四五服當覺腹鳴小便利是其効也　張仲景
　金匱玉函方治心下留飲堅滿脈伏其人欲自利反
　快甘遂半夏湯用甘遂大者三枚半夏十二枚以水
　一升煮半升入芍藥五枚水二升煮半升去滓以蜜
　半升同煎至八合頓服之　筆峰雜興方治小便轉
　脬甘遂末一錢猪苓湯調下立通　秘方治體氣甘
　遂末一錢同猪肉煮食於野地中掘一坑令患人至
　彼處向上風站立以甘草末唾調入臍内須臾腹中
　作響取利下黑汁亟從上風奔囘可絶不絶再作一
　服仍前用之
　　簡誤
　甘遂性隂毒雖善下水除濕然能耗損真氣虧竭津
　液元氣虚人除傷寒水結胸不得不用外其餘水腫
　鼓脹類多脾隂不足土虚不能制水以致水氣泛濫
　即劉河間云諸濕腫滿屬脾土法應補脾實土兼利
　小便不此之圖而反用甘遂下之是重虚其虚也水
　既蹔去復腫必死矣必察病屬濕熱有飲有水而元
　氣尚壯之人乃可一施耳不然禍不旋踵矣戒之戒
　之慎之慎之
白斂味苦甘平微寒無毒主癰腫疽瘡散結氣止痛除
熱目中赤小兒驚癎温瘧女子隂中腫痛下赤白殺火
毒(反烏/頭)
　疏○白斂得金氣故味苦平平應作辛别錄兼甘其
　氣微寒無毒苦則泄辛則散甘則緩寒則除熱故主
　癰腫疽瘡散結止痛蓋以癰疽皆由榮氣不從逆於
　肉裏所致女子隂中腫痛亦由血分有熱之故火毒
　傷肌肉即血分有熱目中赤亦血熱為病散結涼血
　除熱則上來諸苦蔑不濟矣其治小兒驚癎温瘧及
　婦人下赤白則雖云驚癎屬風熱温瘧由於暑赤白
　淋屬濕熱或可通用然病各有因藥各有主以類推
　之恐非其任矣尚俟後哲詳之總之為疔腫癰疽家
　要藥乃確論也
　　主治叅互
　白斂得白及紅藥子加硃砂雄黄乳沒腦麝為傅癰
　疽止痛散毒之上藥　肘後方治發背初起水調白
　斂末傅之　聖惠方治疔瘡初起同上　陶隠居治
　一切癰腫白斂赤小豆茜草為末雞子白調塗之又
　方白斂二分藜蘆一分為末酒和貼之日三上　御
　藥院方治面鼻酒皶白斂白石脂杏仁各半兩為末
　雞子調塗日一洗　肘後方治面生粉刺白斂二分
　杏仁半分雞屎白一分為末蜜和雜水拭面　談野
　翁治凍耳成瘡白斂黄檗等分為末生油調搽　外
　臺方治湯火灼爛白斂末傅之　聖惠方治鐵刺諸
　哽及竹木哽在咽中白歛半夏泡等分為末酒服半
　錢日二服又治刺在肉中方同上　千金方治風痺
　筋急腫痛屈轉異常處白斂二分熟附子一分為末
　每酒服半刀圭日二服以身中熱行為候十日便覺
　忌猪肉冷水　瑞竹堂方治諸瘡不歛口白歛赤歛
　黄檗各三錢炒研輕粉一錢用葱白漿水洗浄傅之
　　簡誤
　癰疽已潰不宜服
白及味苦辛平㣲寒無毒主癰腫惡瘡敗疽傷隂死肌
胃中邪氣賊風鬼擊痱緩不收除白癬疥蟲(紫石英為/之使惡理)
(石畏李核杏/仁反烏頭)
　疏○白及本經味苦平别錄加辛㣲寒李當之大寒
　日華子加甘東垣亦㣲寒謂其性濇陽中之隂收也
　辛為金味收為金氣其為得季秋之氣而兼金水之
　性者哉宜乎入肺理傷有竒効矣苦能洩熱辛能㪚
　結癰疽皆由榮氣不從逆於肉裏所生敗疽傷隂死
　肌皆熱壅血瘀所致故悉主之也胃中邪氣者即邪
　熱也賊風鬼擊痱緩不收皆血分有熱濕熱傷隂之
　所生也入血分以洩熱散結逐腐則諸證靡不瘳矣
　　主治叅互
　白及性濇破散中有收斂蓋去腐逐瘀以生新之藥
　也得白歛紅藥子加腦麝乳沒治一切癰疽腫毒止
　痛散結排膿有神　一味為細末米飲調三錢服治
　損肺吐血有竒効　經驗方治鼻䘐不止津調白及
　末塗山根上仍以水服一錢立止　袖珍方治疔瘡
　腫毒白及末半錢以水澄之去水攤於厚紙上貼之
　　永類鈐方治打跌骨折酒調白及末二錢服其功
　不減於自然銅古銖錢也　濟急方治手足皸裂白
　及末水調塞之勿犯水　趙真人方治湯火傷灼白
　及末油調傅之
　　簡誤
　癰疽已潰不宜同苦寒藥服
大㦸味苦甘寒大寒有小毒主蠱毒十二水腫滿急痛
積聚中風皮膚疼痛吐逆頸腋癰腫頭痛發汁利大小
腸(反甘草畏菖/蒲蘆草鼠糞)
　疏○大㦸稟天地隂毒之氣以生故味苦寒而有小
　毒甄權潔古兼辛别錄兼甘應是辛多非辛則無毒
　矣苦寒故善下走而入腎肝辛則横走無所不到矣
　潔古又謂瀉肺損真氣其主下蠱毒者以蠱毒必熱
　必辛辛則散走臟腑故假其辛寒以搜其辛熱是以
　毒攻毒也苦寒下洩故能逐諸有餘之水濕熱及留
　飲在中下二焦則為腹滿急痛或成積聚苦辛甘寒
　故散頸腋癰腫利大小便瀉毒藥通月水隂草苦辛
　有毒故又墮胎也天行黄病非元氣實者勿用經曰
　邪之所湊其氣必虚中風之人其虚必矣本經末又
　謂其主中風皮膚疼痛吐逆者非也焉有虚病而可
　施苦寒有毒下泄之藥哉是重虚其虚也
　　主治叅互
　大㦸入玉樞丹紫金錠則解蠱毒熱毒癰疽疔腫及
　蛇蟲諸毒内服外敷取利為度　百祥丸治痘瘡變
　黑乾陷不發寒而大便閉結者用大㦸一兩棗三枚
　水一碗同煮曝乾去大㦸以棗肉焙丸服從三分服
　至五分以利為度　三因方控涎丹治痰涎畱在胸
　膈上下變為諸病或頸項胸背腰脅手足胯髀隠痛
　不可忍筋骨牽引釣痛走易及皮膚麻痺似乎癱瘓
　不可誤作風氣風毒及瘡疽施治又治頭痛不可舉
　或睡中流涎或欬唾喘息或痰迷心竅並宜此藥數
　服痰涎自失諸疾尋愈紫大㦸白甘遂白芥子微炒
　各一兩為末薑汁打麫糊丸梧子大每服七丸或二
　十丸以津液嚥下若取利則服五六十丸　千金方
　中風發熱大㦸苦參各四兩白酢漿一斗煮熟洗之
　寒乃止　生生方牙齒搖痛大㦸咬於痛處良
　　簡誤
　大㦸隂寒善走而下洩潔古謂其損真氣故凡水腫
　不由於受濕停水而由於脾虚土堅則水清土虚則
　水泛濫實脾則能制水此必然之數也今不補脾而
　復用疏洩追逐之藥是重虚其虚也宜詳辨而深戒
　之惟畱飲伏飲停滯中焦及元氣壯實人患水濕乃
　可一暫施耳
貫衆味苦㣲寒有毒主腹中邪熱氣諸毒殺三蟲去寸
白破癥瘕除頭風止金瘡花療惡瘡令人洩(赤小豆/為之使)
　疏○貫衆味苦而又微寒止應云有小毒以其苦寒
　故主腹中邪熱氣諸毒三蟲皆由濕熱所生苦寒除
　濕熱則三蟲自死矣苦以洩之亦兼有散之之義故
　破癥瘕苦寒能除風熱故止頭風金瘡出血後必發
　熱洩熱散結則金瘡自止
　　主治叅互
　貫衆一味為細末水調一錢匕治鼻䘐有効　疫氣
　發時以此藥置水中令人飲此水則不傳染
　　簡誤
　病人虚寒無實熱者禁用
羊躑躅味辛温有大毒主賊風在皮膚中淫淫痛温瘧
惡毒諸痺邪氣鬼疰蠱毒
　疏○羊躑躅毒藥也然性能祛風寒濕故可以治惡
　痺痺者風寒濕所成也然非元氣未虚脾胃尚實之
　人不可用凡用此等毒藥亦須雜以安胃和氣血藥
　同用
　　簡誤
　躑躅性發散氣血虚人忌之不可近眼
　
　
　
　
　
　
　神農本草經疏卷十
欽定四庫全書
　神農本草經疏卷十一
　　　　　　　　　　　　明　繆希雍　撰
　草部下品之下
　　總百五種今疏其要者三十五種
　　　何首烏　　　威靈仙　　　牽牛子
　　　蓖麻子　　　天南星　　　狶薟
　　　馬鞭草　　　苧根　　　　白頭翁
　　　甘蕉根　　　蘆根(笋附/)　　鬼臼
　　　馬兜鈴(根附/)　仙茅　　　　劉寄奴
　　　骨碎補　　　連翹　　　　續隨子
　　　山豆根　　　白附子　　　鹿藿
　　　預知子　　　木賊　　　　蒲公草
　　　穀精草　　　夏枯草　　　山慈菰
　　　燈心草　　　馬勃　　　　水蓼
　　　海金沙　　　草三稜　　　鹿藥
　　　草石蠶　　　漆姑草
何首烏味苦澀㣲温無毒主瘰癧消癰腫療頭面風瘡
五痔主心痛益血氣黑髭鬢恱顔色久服長筋骨益精
髓延年不老亦治婦人産後及帶下諸疾(茯苓為之使/與白萊菔相)
(惡犯之令人/髭髮早白)
　疏○何首烏本文味苦澀㣲温傳言味甘氣温其稟
　春深生氣無疑春為木化入通於肝外合於風升也
　陽也入足厥隂兼入足少隂經故為益血袪風之上
　藥雌雄二種遇夜則交有隂陽交合之象故能令人
　有子肝主血腎主精益二經則精血盛髮者血之餘
　也故烏髭鬢其主瘰癧者肝膽氣鬱結則内熱榮氣
　壅逆發為是病十一臟皆取決於膽與肝為表裏為
　少陽之經不可出入氣血俱少乃風木所主行膽氣
　益肝血則瘰癧自消矣調榮氣則癰腫消治風先治
　血血活則風散故療頭面風瘡腸澼為痔痔者濕熱
　下流傷血分而無所施洩則逼近肛門肉分迸出成
　形為種種矣風能勝濕濕熱解則痔將自平心血虚
　則内熱熱則心搖搖而作痛益血則熱解而痛除益
　血氣黑髭鬢恱顔色久服長筋骨益精氣延年不老
　者皆補肝腎益精血之極功也亦治婦人産後及帶
　下諸疾者婦人以血為主月事通後厥隂主之帶下
　本於血虚而兼濕熱行濕益血靡不除矣
　　主治叅互
　君甘菊花枸杞子地黄牛膝天門冬赤白茯苓桑椹
　南燭子則益精血烏鬚髮駐顔延年　得牛膝鼈甲
　橘紅青皮治瘧邪在隂分久而不解如表氣已虚脾
　胃已弱則加人參三五錢肺熱者去人參換入當歸
　如其數　得刺蒺藜甘菊花天門冬胡麻仁漆葉白
　芷荆芥穗苦參地黄百部治頭面諸風及大麻風
　得金銀花地榆犀角草石蠶山豆根黄連芍藥乾葛
　升麻甘草滑石治毒痢下純血諸藥不效有神　經
　驗方治骨軟風腰膝疼行履不得遍身瘙痒何首烏
　大而有花紋者同牛膝剉各一斤以好酒一升浸一
　宿曝乾於木臼内搗末蜜丸每日空心食前酒吞三
　五十丸兼可治風痰久瘧不愈　斗門方治瘰癧或
　破或不破下至胸前者皆治之用何首烏根洗浄日
　日生嚼并取葉搗塗之數服即止其藥久服延年黑
　髮用之神效　何首烏傳何首烏味甘氣温性則無
　毒茯苓為之使治五痔腰膝之病冷氣心痛積年勞
　瘦痰癖風虚敗劣長筋力益精髓壯氣駐顔黑髪延
　年婦人惡血痿黄産後諸疾赤白帶下毒氣入腹久
　痢不止其功不可具述一名野苗二名交藤三名夜
　合四名地精五名首烏本出䖍州江南諸道皆有之
　苗葉有光澤者又如桃李葉雄者苗色黄白雌者黄
　赤根逺不過三尺春秋可採日乾去皮為末酒下最
　良有疾即用茯苓煎湯為使常杵末新甆器盛用偶
　日服之忌猪肉血無鱗魚觸藥無力其根形大如拳
　連珠其有形如鳥獸山嶽之狀者珍也掘得去皮生
　喫得味甘甜可休糧讚曰神妙勝道著在仙書雌雄
　相交夜合晝疎服之去榖日居月諸返老還少變安
　病軀有緣者遇勗爾自知明州刺史李逺傳錄云何
　首烏所出順州南河縣及韶州潮州恩州賀州廣州
　四會縣潘州者為上邕州桂州康州春州高州勒州
　循州晉興縣出者次之真仙草也五十年者如拳大
　號山奴服之一年髭鬢青黒一百年者如盌大號山
　哥服之一年顔色紅恱一百五十年者如盆大號山
　伯服之一年齒落更生二百年如斗栲栳大號山翁
　服之一年顔如童子行及奔馬三百年者如三斗栲
　栳大號山精純陽之體久服之成地仙也　衍義曰
　何首烏兼黑髭鬢與蘿蔔相惡令人髭鬢早白治腸
　風熱多用
　　簡誤
　何首烏為益血之藥忌與天雄烏頭附子仙茅薑桂
　等諸燥熱藥同用修事以苦竹刀切片米泔浸經宿
　曝乾蒸用勿令犯鐵
威靈仙味苦温無毒主諸風宣通五藏去腹内冷滯心
膈痰水久積癥瘕痃癖氣塊膀胱宿膿惡水腰膝冷疼
及療折傷一名能消久服之無疫瘧忌茗
　疏○威靈仙感春夏之氣故其味苦其氣温其性無
　毒升也陽也入足太陽經春為風木之化故主諸風
　而為風藥之宣導善走者也腹内冷滯多由於寒濕
　心膈痰水乃飲停於上中二焦也風能勝濕濕病喜
　燥故主之也膀胱宿膿惡水靡不由濕所成腰膝冷
　疼亦緣濕流下部侵筋致之袪風除濕病隨去矣其
　曰久積癥瘕痃癖氣塊及折傷則病千血分者多氣
　分者少而又未必皆由於濕施之恐亦無當取節焉
　可也
　　主治叅互
　簡便方治脚氣入腹脹悶喘急用末二錢酒下痛減
　一分則藥亦減一分　千金方治腰脚諸痛用末空
　心温酒服一錢逐日以㣲利為度　集驗方治腎臟
　風壅腰膝沉重用威靈仙末蜜丸梧子大温酒吞八
　十丸平明㣲利惡物如青膿膠即是風毒積滯如未
　利再服百丸取下後食粥補之一月仍常服温補藥
　孫兆方名放杖丸　衛生易簡方治破傷風威靈仙
　半兩獨蒜一箇香油一錢同搗爛熱酒衝服汗出即
　愈　又方治停痰宿飲喘欬嘔逆全不入食威靈仙
　焙半夏薑汁浸焙為末用皂角水熬膏丸菉豆大每
　服七丸至十丸薑湯下日三服一月驗忌茶麫　又
　方治諸骨鯁威靈仙一兩二錢縮砂蜜一兩沙糖一
　盞水二鍾煎一鍾温服　李樓怪證方治飛絲纒隂
　腫痛欲斷以威靈仙搗汁浸洗效
　　簡誤
　風藥性升而燥走而不守凡病非風濕及陽盛火升
　血虚有熱表虚有汗痎瘧口渇身熱者並忌用之
牽牛子味苦寒有毒主下氣療脚滿水腫除風毒利小
便
　疏○牽牛子本經不載乃名醫續註本草謂為苦寒
　有毒東垣以為感南方熱火之化所生應是辛熱有
　毒之藥其主下氣者乃損削真氣之謂療脚滿水腫
　除風毒利小便皆相似語況前病多屬脾胃氣虚此
　是瀉藥今反用之為害滋大
　　主治叅互
　黑牽牛得白木香檳榔使君子能追蟲取積　普濟
　方治氣築奔衝不可忍牛郎丸用黑牽牛半兩檳榔
　二錢半為末每服一錢紫蘇湯下追蟲取積亦可用
　　摘𤣥方治面上風刺黑牽牛酒浸三宿為末先以
　薑汁擦面後用藥塗之　聖惠方治面上粉刺㿔子
　如米粉黑牽牛末對入面粉藥中日日洗之
　　簡誤
　牽牛子辛熱有毒之藥性又迅急其所主治多是脾
　胃與肺家濕熱之病理應屬虚何資瀉藥況諸證應
　用藥物尋檢本經所載良藥不乏何至舍其萬全而
　就不可必不可保之毒物哉宜東垣之諄復其辭以
　戒後人之勿輕用也兹并附錄其論以詔後世云
　附錄東垣云牽牛非神農藥也名醫續註云味苦寒
　能除濕氣利小便治下注脚氣此說氣味主治俱誤
　矣何也凡用牽牛少則動大便多則泄下如水乃瀉
　氣之藥其味辛辣久嚼猛烈雄壯所謂苦寒安在哉
　夫濕者水之别稱有形者也若肺先受濕濕氣不得
　施化致大小便不通則宜暫用之蓋牽牛感南方熱
　火之化所生火能平金而泄肺濕去則氣得周流所
　謂五臟有邪更相平也今不問有濕無濕但傷食或
　有熱證俱用牽牛尅伐之藥豈不誤哉況牽牛止能
　泄氣中之濕熱不能除血中之濕熱濕從下受之下
　焦主血血中之濕宜苦寒之味反以辛藥泄之傷人
　元氣且牽牛辛烈比之諸辛藥泄氣尤甚其傷人必
　矣經云辛泄氣辛走氣辛泄肺肺病者無多食辛況
　飲食失節勞役所傷是胃氣不行心火乗之腸胃受
　火邪名曰熱中脾胃主血當血中泄火以黄芩之苦
　寒泄火當歸身之辛温和血生地黄之苦寒涼血益
　血少加紅花之辛温以泄血絡桃仁之辛温除燥潤
　腸仍不可專用須於補中益氣泄隂火之藥内加而
　用之何則上焦元氣已自虚弱若反用牽牛大辛熱
　氣味俱陽之藥以泄水泄元氣利其小便竭其津液
　是謂重虚重則必死輕則夭人故張文懿云牽牛不
　可耽嗜脱人元氣見人有酒食病痞者多服牽牛丸
　散取快一時藥過仍痞隨服隨效效後復痞以致久
　服脱人元氣猶不知悔也張仲景治七種濕熱小便
　不利無一藥犯牽牛者仲景豈不知牽牛能泄濕利
　小便乎為濕病之根在下焦是血分中氣病不可用
　辛辣之藥泄上焦太隂之氣是血病瀉氣使氣血俱
　損也經云毋實實毋虚虚毋絶人長命此之謂也用
　者戒之　牽牛自宋以後北人常用取快及劉守真
　張子和出又倡為通用下藥李明之目擊其事故著
　此說極力闢之牽牛治水氣在肺喘滿腫脹下焦鬱
　遏腰背脹重及大腸風秘氣秘卓有殊功但病在血
　分及脾胃虚弱而痞滿者則不可取快一時及常服
　暗傷元氣也
蓖麻子味甘辛平有小毒主水癥水研二十枚服之吐
惡沫加至三十枚三日一服差則止又主風虚寒熱身
體瘡痒浮腫尸疰惡氣榨取油塗之　葉主脚氣風腫
不仁搗蒸傅之
　疏○蓖麻得土金之氣故其味甘辛而其氣則平性
　有小毒其力長於收吸故能拔病氣出外其性善收
　故能追膿取毒能出有形之滯物又能通利闗竅故
　主水癥又主風虚寒熱身體瘡痒浮腫尸疰惡氣榨
　取油塗之研塗手足心催生冦氏主瘰癧李氏主偏
　風半身不遂口眼喎斜頭風脚氣毒腫丹癅火傷鍼
　刺入肉女人胞衣不下及子腸挺出皆從外治不經
　内服良有見也子無刺者良子有刺者毒
　雷公云凡使勿用黑天赤利子緣在地蔞上是顆兩
　頭尖有毒其蓖麻子節節有黄黑斑凡使以鹽湯煮
　半日去皮取子研用
　時珍云取蓖麻油法用蓖麻仁五升搗爛以水一斗
　煮之沫浮於湯面即撇起待沫盡乃止去水以沫煎
　至點燈不泎滴水不散為度
　李氏曰凡服蓖麻子者一生不得食豆犯之必脹死
　其油能伏丹砂輕粉
　　主治叅互
　蓖麻子去殻同紫背天葵等分清水入砂器中煮半
　日空腹時與病人嚼下自十五枚至廿一枚瘰癧久
　久自消　李氏云一人病偏風手足不舉用此油同
　羊脂麝香鯪鯉甲等藥煎作摩膏日摩數次一月餘
　漸復兼服搜風養血化痰之劑三月而愈又一人病
　手臂一塊腫痛亦用蓖麻搗膏貼之一夜而愈又一
　人病氣鬱偏頭痛用此同乳香食鹽搗㶸太陽穴一
　夜痛止又一婦産後子腸不收搗仁貼其丹田一夜
　而上此藥外用累奏竒功但内服不可輕率耳或言
　搗膏以筋點於鵝馬六畜舌根下即不能食或點肛
　内即下血死其毒可知矣　又方治口眼喎斜蓖麻
　子仁搗膏左貼右右貼左即正　又婦人良方亦治
　前證用蓖麻子仁七七粒研作餅右喎安在左手心
　左喎安在右手心却以銅盂盛熱水坐藥上冷即換
　五六次即正也　治風氣頭痛不可忍者乳香蓖麻
　仁等分搗餅隨左右貼太陽穴解髮出氣甚驗　又
　方蓖麻仁半兩棗肉十五枚搗塗紙上捲筒揷入鼻
　中下清水涕頭痛即止　聖濟錄治鼻塞不通用蓖
　麻仁三十粒大棗去皮一枚搗匀綿裹塞之一日一
　易三十日聞香臭也　摘𤣥方治舌上出血用蓖麻
　子油紙撚燒煙熏鼻中自止　經驗良方治舌脹塞
　口用蓖麻子仁四十粒去殻研油塗紙上作撚燒煙
　熏之未退再熏以愈為度有人舌腫出口外一村人
　用此法而愈　治急喉痺牙闗𦂳急不通用此即破
　以蓖麻子仁硏爛紙卷作筒燒煙熏吸即通或只取
　油作撚尤妙名聖煙筒　崔元亮海上集驗方治催
　生下胞用蓖麻子七粒去殻硏膏塗脚心若胎及衣
　下便速洗去不爾則子腸出即以此膏塗頂腸自入
　也　肘後方産難取蓖麻子十四枚每手各把七枚
　須臾立下也　摘𤣥治子宫脫下用蓖麻仁枯礬等
　分為末安紙上托入仍以蓖麻仁十四枚硏膏塗頂
　心即入　又治盤腸生産塗頂方同上　肘後方治
　一切腫毒痛不可忍用蓖麻子搗敷即止也
　　簡誤
　蓖麻子能吸氣又能通竅體質多油而又有毒脾胃
　薄弱大腸不固之人慎勿輕用服餌
天南星味苦辛有毒主中風除痰麻痺下氣破堅積消
癰腫利胸膈散血墮胎(畏附子乾/薑生薑)
　疏○南星得火金之氣故其味苦辛火金相搏故性
　烈而有毒隂中之陽可升可降入手太隂經為風寒
　鬱於肺家以致風痰壅盛之要藥也炎上作苦苦則
　善燥從革作辛辛則善散温則開通故主麻痺下氣
　破堅積消癰腫利胸膈散血墮胎
　　主治叅互
　南星得牛膽則燥氣減得火炮則毒性緩　得薑桂
　附主破傷風口噤身强　得牛膽皂角川烏茯神牛
　黄天竺黄丹砂治驚癎加天麻治一切風痰壅盛
　同半夏搗細末入降真香末傅金瘡折傷瘀血　同
　桂枝乾薑甘草細辛治西北邊人真中風風痰猝壅
　僵仆
　　簡誤
　南星味既辛苦氣復大温而燥烈正與半夏之性同
　而毒則過之故亦善墮胎也半夏治濕痰多南星主
　風痰多是其異矣二藥大都相類故其所忌亦同非
　西北人真中風者勿用詳載半夏條下兹不重出
狶薟味苦寒有小毒主熱䘌煩滿不能食生搗汁服三
四合多則令人吐
　疏○狶薟陽草也感少陽生發之氣以生故其味苦
　寒不應有毒乃入血分袪風除濕兼活血之要藥也
　濕熱盛則生䘌濕則煩滿不能食春生之藥本合風
　化風能勝濕苦寒除熱故主之也經曰地之濕氣感
　則害人皮肉筋脈故蘇頌治肝腎風氣四肢麻痺骨
　間疼痛腰膝無力及行大腸氣成訥用以療中風張
　詠用以輕身駐顔效己著於曩代功復見於今時妙
　在走而不洩香可開脾邪去身安功力斯倍矣
　　主治叅互
　狶薟如法修事一斤入漆葉四兩亦以蜜酒潤過九
　蒸九曬蜜和丸如梧子大每五錢空心饑時白湯吞
　日三服治紫雲風爛麻風有神　江陵府節度使成
　訥進狶薟丸方表畧云臣有弟訮年三十一中風伏
　枕五年百醫不差有道人鍾針者因覩此患曰可餌
　狶薟丸必愈其藥多生沃壤高三尺許節葉相對其
　葉當夏五月已來收每去地五寸翦刈以温水洗去
　泥土摘其葉及枝頭凡九蒸九曝不必太燥但取蒸
　足數為度仍熬搗為末煉蜜丸如梧子大空心温酒
　或米飲下二三十丸服至二千丸所患愈加不得憂
　慮是藥攻之力服至四千丸必得復故五千丸當復
　丁壯臣依法修合令訮服之果如其言鍾針又言此
　藥與本草所述功效相異蓋出處盛在江東彼土人
　呼猪薟緣此藥如猪薟氣故以為名但經蒸曝薟氣
　自泯每當服後須喫飯三五匙壓之五月五日采者
　佳奉敕宜付醫院詳錄　知益州張詠進狶薟丸表
　畧云此草金稜銀線素(應是/赤字)莖紫荄對節而生蜀號
　火杴莖葉頗同蒼耳誰知至賤之中乃有殊常之效
　臣自喫至百服眼目清明積至千服髭鬚烏黑筋力
　輕徤效驗多端臣本州有都押衙羅守一曾因中風
　墜馬失音不語臣與十服其病立瘥又和尚知嚴年
　七十忽患偏風口眼喎斜時時吐涎臣與十服亦便
　得瘥今合一百劑差職員史元奏進
　　簡誤
　凡病人患四肢麻痺骨間疼腰膝無力由於脾腎兩
　虚隂血不足不因風濕所中而得者不宜服之予少
　年時晤金壇令公劉蓉川論及此藥劉太夫人平居
　常服在金壇令𨽻卒取此草太夫人見之輒曰非是
　乃知張益公表中所云金稜銀線素莖紫荄與吳地
　所産者有異物隨土變固其性也
馬鞭草主下部䘌瘡
　疏○馬鞭草圖經謂之龍牙别錄味苦氣寒無毒保
　昇日華子咸謂辛涼應有之也本是涼血破血之藥
　下部䘌瘡者血熱之極兼之濕熱故血汚濁而成瘡
　且有蟲也血涼熱解汚濁者破而行之靡不瘥矣陳
　藏器謂其破血殺蟲亦此意耳
　　主治叅互
　集驗方治男子隂腫大如升核痛人所不能治者馬
　鞭草搗塗之　太平聖惠方治白癩風用馬鞭草為
　末每服一錢食前荆芥薄荷湯下日三服忌鐵　蕭
　炳集驗方治人疥馬疥馬鞭草搗自然汁半盞飲盡
　十日内愈神效　醫方摘要治赤白下痢龍牙草五
　錢陳茶一撮煎服神效　陳嘉謨本草蒙筌治楊梅
　惡瘡馬鞭草煎湯先熏後洗氣到便爽毒腫隨減
　　簡誤
　病人雖有濕熱血熱證脾隂虚而胃氣弱者勿服
苧根寒主小兒赤丹其漬苧汁療渇
　疏○苧根得土之沖氣而兼隂寒故味甘氣寒而無
　毒别錄專主小兒赤丹為其寒能涼血也漬苧汁療
　渇者除熱之功也日華子用以治心膈熱漏胎下血
　胎前産後心煩天行熱疾大渇發狂及服金石藥人
　心熱罯毒箭蛇蟲咬皆以其性寒能解熱涼血故也
　　主治叅互
　同生地黄汁能涼血安胎　聖惠方治小便血淋苧
　根煎湯頻服大妙亦治諸淋　斗門方治五種淋疾
　苧根兩莖打碎以水一碗半煎半碗頓服即通　梅
　師方治妊娠胎動忽下黄汁如膠或如小豆汁腹痛
　不可忍者苧根去黑皮切二升以銀一斤水九升煎
　四升每服入酒半升或一升分作二服聖惠方同
　瀕湖集簡方治肛門腫痛生苧根搗爛坐之良　聖
　惠方治脫肛不收苧根搗爛煎湯熏洗之　外臺秘
　要治五色丹毒苧根煮濃汁日三浴之
　　簡誤
　病人胃弱泄瀉者勿服諸病不由血熱者亦不宜用
白頭翁味苦温無毒主温瘧狂昜(音/羊)寒熱癥瘕積聚癭
氣逐血止痛療金瘡鼻䘐
　疏○白頭翁本經味苦温無毒吳綬益以辛寒詳其
　所主似為得之東垣謂其氣厚味薄既能入血主血
　應云氣味俱厚可升可降隂中陽也入手足陽明經
　血分暑伏足陽明經則發温瘧伏手陽明經則病毒
　痢滯下純血狂昜鼻䘐者血熱也寒熱者血瘀也癥
　瘕積聚癭氣靡不由血凝而成積滯停畱則腹痛金
　瘡血涼則痛自止苦能下泄辛能解散寒能除熱涼
　血具諸功能故悉主之殆散熱涼血行瘀之要藥歟
　前人所謂腎欲堅急食苦以堅之痢則下焦虚故以
　純苦之劑堅之男子隂疝偏墜小兒頭秃腥羶鼻䘐
　無此不效毒痢有此獲功熱毒下痢紫血鮮血者宜
　之
　　主治叅互
　仲景金匱玉函方白頭翁湯治熱痢下重用白頭翁
　二兩黄連黄檗秦皮各三兩水七升煎二升每服一
　升不愈更服婦人産後痢虚極者加甘草阿膠各二
　兩　聖惠方治下痢咽腫春夏病此宜用白頭翁黄
　連各一兩木香半兩水五升煎一升半分三服　外
　臺秘要治隂㿗偏腫用根生搗傅腫處一宿當作瘡
　廿日愈　衛生方治外痔腫痛用白頭翁草一名野
　丈人以根搗塗之逐血止痛　肘後方治小兒秃瘡
　白頭翁根搗傅一宿作瘡半月愈
　　簡誤
　白頭翁苦寒滯下胃虚不思食及下利完穀不化泄
　瀉由於虚寒寒濕而不由於濕毒者忌之
甘焦根大寒主癰腫結熱
　疏○甘焦稟地中至隂之氣以生其味應甘氣大寒
　性無毒入足陽明經膏粱之變發為癰腫甘寒解陽
　明之結熱則癰腫自除蘇恭搗傅癰腫去熱毒搗汁
　服治産後血脹悶大明治天行熱狂煩悶消渇患癰
　毒幷金石發動燥熱口乾竝絞汁服之又治頭風遊
　風等證皆取其甘寒涼血除熱之功也
　　主治叅互
　肘後方發背欲死芭焦根搗爛傅之　子母秘錄小
　兒赤遊行於上下至心即死搗芭焦汁煎塗之　聖
　惠方血淋澀痛芭焦根旱蓮草各等分水煎服日二
　　簡誤
　焦性大寒癰腫隂證不掀腫不發熱者忌之天行病
　非陽明熱甚者忌之産後血脹悶當以行血補血為
　主焦雖味甘然性大寒尤非所宜
蘆根味甘寒無毒主消渇客熱止小便利(逆水者良蘇/恭療反胃嘔)
(逆不下食胃中熱傷食内熱悶甄權解大熱開胃治/噎噦不止  大明主時疾煩  瀉利人渇孕婦心熱)
　疏○蘆根稟土之沖氣而有水之隂氣故味甘氣寒
　而無毒消渇者中焦有熱則脾胃乾燥津液不生而
　然也甘能益胃和中寒能除熱降火熱解胃和則津
　液流通而渇止矣客熱者邪熱也甘寒除邪熱則客
　熱自解肺為水之上源脾氣散精上歸於肺始能通
　調水道下輸膀胱腎為水臟而主二便三家有熱則
　小便頻數甚至不能少忍火性急速故也肺腎脾三
　家之熱解則小便復其常道矣火升胃熱則反胃嘔
　逆不下食及噎噦不止傷寒時疾熱甚則煩悶下多
　亡隂故瀉利人多渇孕婦血不足則心熱甘寒除熱
　安胃亦能下氣故悉主之也
　筍亦能除熱利小便解河魨魚蟹毒
　　主治叅互
　逆水蘆根得竹茹枇杷葉麥門冬烏梅木瓜能止因
　熱嘔吐　得竹茹麥門冬大青青黛能除傷寒熱病
　煩悶嘔吐藥性論云蘆根能解大熱開胃治噎噦不
　止皆由甘寒除熱之力也　外臺秘要治骨蒸肺痿
　不能食者蘇遊蘆根飲主之蘆根麥門冬地骨皮生
　薑各十兩橘皮茯苓各五兩水二斗煮八升去滓分
　五服取汗乃瘥　肘後方治勞復食復欲死竝以蘆
　根煮濃汁飲　又方治嘔噦不止厥逆者蘆根三斤
　切水煮濃汁頻飲二升必效若以童子小便煮服不
　過三升愈　金匱玉函方治五噎吐逆心膈氣滯煩
　悶不下食蘆根五兩剉以水三大盞煎取二盞温服
　　千金方治反胃上氣蘆根茅根各二兩水四升煮
　二升分服　太平聖惠方治霍亂煩悶蘆根三兩麥
　門冬一兩煎服　梅師方治食狗肉中毒心下堅或
　腹脹口乾忽發熱妄語蘆根煮汁服又聖惠方治中
　馬肉毒千金方治鯸鮧魚毒幷食蟹中毒方俱同
　　簡誤
　因寒霍亂作脹因寒嘔吐勿服
鬼臼味辛温㣲温有毒主殺蠱毒鬼疰精物辟惡氣不
祥逐邪解百毒療欬嗽喉結風邪煩惑失魂妄見去目
中膚翳殺大毒不入湯
　疏○鬼臼得地之金氣而性復隂沉是以辛温有毒
　乃隂草中之散結辟邪者也故能入隂分以辟不祥
　及諸蠱毒鬼疰精物尸疰傳尸煩感失魂妄見然此
　諸病何莫非隂邪尸鬼之所為凡物以類相從故惟
　隂草之異品乃能治乎隂鬼之賊害也其去目中膚
　翳及欬嗽喉結風邪則辛散之功耳其藥有二種味
　甘者勝苦者稍劣
　　主治叅互
　鬼臼得丹砂雄黄雲母生犀角丹參逺志射千百部
　菖蒲天門冬能治一切怪惑不祥及諸尸疰傳尸隂
　邪為祟諸異證　婦人良方治子死腹中胞破不生
　用鬼臼不拘多少黄者去毛為細末不用篩籮只撚
　之如粉為度每服一錢無灰酒一盞同煎八分通口
　服立生如神名一字散　千金方治射工中人寒熱
　發瘡鬼臼葉一把苦酒漬搗取汁服一升日二次
　三十六黄方治黑黄急病其證面黑黄身如土色不
　妨食脈沉若青脈入口者死宜烙口中黑脈耳會玉
　泉章門心俞用生鬼臼搗汁一小盞服乾者為末水
　服
　　簡誤
　凡病屬陽陽盛熱極有似鬼魅為祟及煩惑失魂妄
　見者不可用
馬兜鈴味苦寒無毒主肺熱欬嗽痰結喘促血痔瘻瘡
　疏○馬兜鈴感冬氣而生故味苦氣寒而無毒亦應
　有辛兼金氣也入手太隂經苦善下洩辛則善散寒
　能除熱其性輕揚厥狀類肺故能入肺除熱而使氣
　下降欬嗽者氣升之病也氣降熱除嗽自平矣痰結
　喘促亦肺熱病也宜并主之血痔瘻瘡無非血熱況
　痔病屬大腸大腸與肺為表裏清臟熱則腑熱亦清
　矣故亦主之甄權用以治肺氣上急坐息不得欬逆
　連連不止潔古用以清肺氣補肺去肺中濕熱者皆
　除熱降氣散結之力也
　獨行根一名青木香治鬼疰積聚諸毒熱腫蛇毒水
　磨為泥封之日三四易立瘥水煮一二兩取汁服吐
　蠱毒又搗末水調塗丁腫大效
　　主治叅互
　馬兜鈴得桑根白皮百部天門冬桔梗蘇子枇杷葉
　貝母紫菀能治一切喘嗽　聖惠方治五種蠱毒馬
　兜鈴根三兩為末分為三貼以水一盞煎五分去滓
　頓服當吐蠱出未快再服以快為度　又方草蠱術
　在西涼之西及嶺南人中此毒入咽刺痛欲死者用
　馬兜鈴苗一兩為末以温水調下一錢匕即消化蠱
　出神效　外臺秘要解蛇蠱毒飲食中得之咽中如
　有物嚥不下吐不出心下熱悶馬兜鈴一兩煎服即
　吐出又服麝香一錢匕即吐蠱毒盡　簡要濟衆治
　肺氣喘嗽馬兜鈴二兩酥炒甘草一兩水炙為末每
　服一錢水煎温呷或以藥末含嚥津亦得　雷公云
　凡采得實去葉及蔓用生絹袋盛於東屋角畔懸令
　乾劈作片取向裏子去革膜取浄子焙用
　　簡誤
　肺虚寒作欬嗽或寒痰作喘者勿服
仙茅味辛温有毒主心腹冷氣不能食腰脚風冷攣痺
不能行丈夫虚勞老人失溺無子益陽道久服通神强
記助筋骨益肌膚長精神明目
　疏○仙茅稟火金之氣然必是火勝金㣲雖云辛温
　其實辛熱有毒之藥也氣味俱厚可升可降隂中陽
　也入手足厥隂經命門真陽之火即先天祖氣天非
　此火不能生物人非此火不能有生故真火一衰則
　虚勞無子陽道痿弱老人失溺風冷外侵為腰脚不
　利攣痺不能行幷不能生土以致脾虚腹冷不能食
　此藥味辛氣熱正入命門補火之不足則諸證自除
　筋骨自利皮膚自益也命門之系上通於心相火得
　補則君火益自振攝故久服能通神强記也長精神
　明目者言真陽足隂翳消肝腎俱補之極功耳
　　主治叅互
　聖濟總錄仙茅丸壯筋骨益精神明目黒髭鬚仙茅
　二斤糯米泔浸五日去赤水夏月浸三日銅刀刮剉
　隂乾取一斤枸杞子一斤車前子十二兩白茯苓去
　皮茴香炒柏子仁去殻各八兩生地黄焙熟地黄焙
　各四兩為末酒煮糊丸如梧子大每服五十丸食前
　温酒下日二服
　　簡誤
　凡味之毒者必辛氣之毒者必熱仙茅味辛氣大熱
　其為毒可知矣雖能補命門益陽道助筋骨除風痺
　然而病因不同寒熱迥别施之一悞禍如反掌況世
　之人火旺致病者十居八九火衰成疾者百無二三
　辛温大熱之藥其可常御乎凡一概陰虚發熱欬嗽
　吐血䘐血齒血溺血血淋遺精白濁夢與鬼交腎虚
　腰痛脚膝無力虚火上炎口乾咽痛失志陽痿水涸
　精竭不能孕育老人孤陽無隂遺溺失精血虚不能
　養筋以致偏枯痿痺胃家邪熱不能殺榖胃家虚火
　嘈雜易饑三消五疸隂虚内熱外寒陽厥火極似水
　等證法竝禁用
劉寄奴草味苦温無毒主破血下脹多服令人痢
　疏○劉寄奴草其味苦其氣温揉之有香氣故應兼
　辛苦能降下辛温通行血得熱則行故能主破血下
　脹然善走之性又在血分故多服則令人痢矣昔人
　謂為金瘡要藥又治産後餘疾下血止痛者正以其
　行血迅速故也
　　主治叅互
　集簡方治大小便血劉寄奴為末茶調空心服二錢
　即止　千金方治折傷瘀血在腹内者劉寄奴骨碎
　補延胡索各一兩水二升煎七合入酒及童子小便
　各一合頓温服　本事方治湯火灼傷劉寄奴搗末
　先以糯米漿雞翎掃上後乃摻末竝不痛亦無痕大
　驗此方凡湯火傷先以鹽末摻之䕶肉不壞後乃摻
　藥為妙　聖惠方治風入瘡口腫痛劉寄奴為末摻
　之即止
　　簡誤
　劉寄奴草通行走散之性專入血分病人氣血虚脾
　胃弱易作泄者勿服
骨碎補味苦温無毒主破血止血補折傷
　疏○骨碎補得金氣兼得石氣石者水之母也味苦
　氣温亦應有辛好生隂處故得隂氣為多宜其入足
　少隂而主骨開耳入血行傷也開元命名其義可思
　矣甄權用以主骨中毒氣風血疼痛五勞六極手足
　不收上熱下冷雷公用以治耳鳴戴元禮用以治痢
　風足痿軟皆入腎强骨之驗也
　　主治叅互
　骨碎補得青鹽槐角炒研細擦牙能固齒　靈苑方
　治虚氣攻牙齒痛血出或時痒痛骨碎補二兩銅刀
　細剉瓦鍋慢火炒黑為末如常揩齒良久吐之嚥下
　亦可劉松石云此方不獨治牙痛極能堅骨固牙益
　精髓去骨中毒氣疼痛牙動將落者數擦立住再不
　復動經用有神　聖濟總錄治風蟲牙痛骨碎補乳
　香等分為末糊丸塞孔中名金針丸　蘇氏圖經治
　耳鳴耳閉骨碎補削作細條火炮乗熱塞之　又方
　病後髮落胡孫薑野薔薇嫰枝煎汁刷之　仁存方
　治腸風失血胡孫薑燒存性五錢或酒或米飲服
　時珍云骨碎補足少隂藥也故能入骨治牙及久泄
　痢昔魏刺史子久泄諸醫不效垂殆用此藥末入猪
　腎中煨熟與食頓住蓋腎主大小便久泄屬腎虚不
　可專責脾胃也雷公用治耳鳴耳亦腎之竅也戴元
　禮治痢後下虚不善調養或逺行或房勞或外感致
　兩足痿軟或痛或痺遂成痢風宜用獨活寄生湯吞
　虎骨四斤丸仍以骨碎補三分之一同研取汁酒和
　服之外用杜牛膝杉木節萆薢白芷南星煎湯頻頻
　熏洗此亦從腎虚骨痿而治也　雷公云凡采得銅
　刀刮去黄赤毛細切蜜拌蒸曝用
　　簡誤
　不宜與風燥藥同用
連翹味苦平無毒主寒熱鼠瘻瘰癧癰腫惡瘡癭癅結
熱蠱毒去白蟲
　疏○連翹感清涼之氣得金水之性本經雖云味苦
　平無毒平應作辛乃為得之潔古謂其性涼味苦氣
　味俱薄輕清而浮升也陽也海藏以為隂中陽也入
　手足少陽手陽明經亦入手少隂心經其主寒熱鼠
　瘻瘰癧癭癅結熱者以上來諸證皆從足少陽膽經
　氣鬱有熱而成此藥正清膽經之熱其輕揚芬芳之
　氣又足以解足少陽之鬱氣清其熱散其鬱靡不瘳
　矣癰腫惡瘡無非榮氣壅遏衛氣鬱滯而成清涼以
　除瘀熱芬芳輕揚以散鬱結則榮衛通和而瘡腫消
　矣蠱毒非熱非辛則不成熱解則蠱自消濕熱盛則
　生蟲清其熱而苦能洩蟲得苦即伏故去白蟲甄權
　用以通利五淋小便不通除心家客熱日華子用以
　通小腸排膿治瘡癤止痛通月經東垣用以散諸經
　血結氣聚消腫丹溪用以瀉心火除脾胃濕熱及治
　中部血證以為使海藏用以治氣秘火炎之耳聾一
　皆清熱散結下氣燥濕之功也
　　主治叅互
　得貝母白芷甘草金銀花𤣥參薄荷夏枯草白及能
　消瘰癧加牡鼠糞人爪山豆根蒲公英消乳癰乳巖
　　簡便方治瘰癧結核連翹脂麻等分為末時時食
　之　潔古治項邊馬刀屬少陽經連翹二斤瞿麥一
　斤大黄三兩甘草半兩每用一兩煎食後熱服十餘
　日後炙臨泣穴二七壯六十日決效　集驗方治痔
　瘡腫痛連翹煎湯熏洗後以刀上飛過綠礬入麝香
　貼之
　　簡誤
　連翹清而無補之藥也癰疽已潰勿服火熱由於虚
　者勿服脾胃薄弱易於作泄者勿服
續隨子味辛温有毒主婦人血結月閉癥瘕痃癖瘀血
蠱毒鬼疰心腹痛冷氣脹滿利大小腸除痰飲積聚下
惡滯物莖中白汁剝人面皮去䵟􁤹苗如大㦸一名拒
冬一名千金子
　疏○續隨子味辛氣温而其性有毒實攻擊尅伐之
　藥也長於解蠱毒鬼疰以致腹痛脹滿攻積聚下惡
　滯物及散痰飲至於婦人月閉癥瘕痃癖瘀血大小
　腸不利諸病則各有成病之由當求其本而治不宜
　槩施蓋此藥之為用乃以毒攻毒之功也
　　主治叅互
　聖濟錄治小便不通臍腹脹痛不可忍用續隨子一
　兩鉛丹半兩同少蜜搗作團瓶盛埋隂處臘月至春
　末取出研蜜丸梧子大每服二三十丸木通湯下
　又方治涎積癥塊續隨子三十枚膩粉二錢青黛炒
　一錢研匀糯米飯丸芡子大每服一丸打碎以大棗
　一枚燒熟去皮核同嚼冷茶送下半夜後取下積聚
　惡物為效　崔元亮海上方治蛇咬腫悶欲死用重
　臺六分續隨仁七粒搗篩為散酒服方寸匕兼唾和
　少許塗咬處立效　普濟方治黑子疣贅續隨子於
　熟時塗之自落
　　簡誤
　病人元氣虚脾胃弱大便不固者禁用
山豆根味甘寒無毒主解諸藥毒止痛消瘡腫毒人及
馬急黄發熱欬嗽殺小蟲生劎南山谷蔓如豆
　疏○山豆根得土之沖氣而兼感冬寒之令以生故
　其味甘苦其氣寒其性無毒甘所以和毒寒所以除
　熱凡毒必熱必辛得清寒之味甘苦之味則諸毒自
　解譬大人盛徳與物無競即隂毒忮害遇之不起矣
　故為解毒清熱之上藥凡痛必因於熱毒解熱散則
　痛自止瘡腫自消人馬急黄乃血熱極所發故必發
　熱熱氣上熏則發欬嗽諸蟲亦濕熱所化故悉主之
　而多獲竒效也
　　主治叅互
　山豆根入散乳毒藥中能消乳巖　備急方解中蠱
　毒密取山豆根水研服少許未定再服已禁聲者亦
　愈　又方治五般急黄山豆根末水服二錢若帶蠱
　氣以酒下　又方治赤白滯下山豆根末蜜丸梧子
　大每服二十丸空腹白湯下三服當自止　又方治
　頭風熱痛山豆根末油調塗兩太陽　又方治牙齦
　腫痛山豆根一片含於痛所　永類方治喉癰山豆
　根磨醋噙之追涎即愈勢重不能言者頻以雞翎掃
　入喉中即引涎出立能言語　經驗方治麮豆諸瘡
　煩熱甚者水研山豆根汁服少許　備急方治疥癬
　山豆根末臘猪脂調塗　楊清叟外科治喉風急證
　牙闗𦂳閉水穀不入山豆根白藥子等分水煎噙之
　嚥下二三口即愈
　　簡誤
　病人虚寒者勿服
白附子主心痛血痺面上百病行藥勢
　疏○白附子感陽氣而生故其味應辛㣲甘氣大温
　有小毒性燥而升風藥中之陽草也東垣謂其純陽
　引藥勢上行是己其主心痛血痺者風寒之邪觸心
　以致痰壅心經則作痛寒濕邪傷血分則成血痺風
　能勝濕辛温散寒故主之也風性升騰辛温善散故
　能主面上百病而行藥勢也日華子用以治中風失
　音一切冷風氣面皯瘢疵李珣用以治諸風冷氣足
　弱無力疥癬風瘡隂下濕痒頭面斑痕入面脂用丹
　溪用以治風痰皆袪風燥濕散結之功也
　　主治叅互
　白附子得南星半夏能豁風痰暴壅而有寒邪者為
　要藥　同膽星全蝎白殭蠶釣藤天竺黄白檀香牛
　黄能治小兒急驚　濟生方治痰厥頭痛同天麻半
　夏南星等分生薑汁浸蒸餅丸菉豆大每服四十丸
　食後薑湯下　簡便方治赤白汗斑白附子硫黄等
　分為末薑汁調稀茄蔕蘸擦日數次　衛生易簡方
　治面上皯􁤹白附子為末卧時漿水洗面以白蜜和
　塗紙上貼之久久自落
　　簡誤
　白附子燥藥也似中風證雖痰壅禁用小兒慢驚不
　宜服
鹿藿味苦平無毒主蠱毒女子腰腹痛不樂腸癰瘰癧
瘍氣
　疏○鹿藿稟地中之隂氣以生故其味苦氣平無毒
　入足陽明太隂厥隂經解毒涼血之藥也惟其解毒
　故主蠱毒惟其涼血故主腸癰瘰癧瘍氣女人以血
　為主血虚有熱則腰腹痛不樂得苦涼之氣則熱退
　而血得所養故主女人腰腹痛不樂也方藥不復用
　人亦罕識故不著叅互及簡誤
預知子味苦寒無毒殺蟲療蠱治諸毒傳云取二枚綴
衣領上遇蠱毒物則聞其有聲當便知之有皮殻其實
如皂莢子去皮研服之有效
　疏○預知子感隂寒之氣以生故其味苦其氣寒其
　性無毒凡蠱毒多辛熱之物所造故宜苦寒以泄其
　熱毒熱毒既解則蠱不靈矣凡蟲皆濕熱所生蟲得
　苦則伏故殺蟲之藥多苦多寒也此草中之有靈性
　者故其命名如此又名仙詔子聖知子聖先子蜀人
　貴重云亦難得采無時其根味苦性極冷其效愈於
　子山民目為聖無憂冬月采隂乾石曰内搗末篩細
　凡中蠱毒則水煎三錢匕温服立巳日華子又云盍
　合子温治一切風補五勞七傷其功不可備述并治
　痃癖氣塊天行温疾消宿食止煩悶利小便催生解
　毒藥中惡失音髮落傅一切蛇蟲蠶咬
　　主治叅互
　和劑局方預知子丸治心氣不足精神恍忽言語錯
　妄忪悸煩鬱憂愁慘慽善怒多恐健忘少睡夜多異
　夢寤即驚魘或發狂眩暴不知人竝宜服此預知子
　去皮白茯苓枸杞子石菖蒲茯神栢實人參地骨皮
　逺志山藥黄精丹砂等分為末煉蜜丸芡實大每嚼
　一丸人參湯下　聖惠方治耳卒聾八月取石橊開
　一孔畱蓋入米醋滿中蓋定麫裹􁀙火中煨熟取出
　入仙詔子黑李子末取水滴耳中腦痛勿驚如此二
　夜又點一耳
　　簡誤
　預知子苦寒能利凡病人脾虚作泄瀉者勿服
木賊味甘㣲苦無毒主目疾退翳膜又消積塊益肝膽
明目療腸風止痢及婦人月水不斷得牛角䚡麝香治
休息痢歴久不差得禹餘糧當歸芎藭療崩中赤白得
槐鵝桑耳腸風下血服之效又與槐子枳實相宜主痔
疾出血
　疏○木賊草感春升之氣故應味甘㣲苦而性則無
　毒入足厥隂少陽二經血分故首主目疾及退翳膜
　益肝膽而明目也又療腸風止痢及婦人月水不斷
　則消之中又有止之義矣其主積塊療腸風止痢及
　婦人月水不斷崩中赤白痔疾出血者皆入血益肝
　膽之功肝藏血故也
　　主治叅互
　木賊得穀精草決明子白蒺藜蟬蛻生地黄甘菊花
　蜜蒙花治目疾久不愈消翳障有竒功　得槐角子
　桑耳煅存性地榆茜草根治腸痔下血多效　廣利
　方治瀉血不止木賊十二分切以水二升煎取八合
　去滓空心温二分服如人行五里再服　衍義云治
　小腸膀胱氣木賊細剉㣲焙搗為末沸湯點二錢食
　前服必效
　　簡誤
　目疾由於怒氣及暑熱傷血暴赤腫痛者非其所任
蒲公草味甘平無毒主婦人乳癰腫水煮汁飲之又封
之立消
　疏○蒲公草得水之沖氣故其味甘平其性無毒當
　是入肝入胃解熱涼血之要藥乳癰屬肝經婦人經
　行後肝經主事故主婦人乳癰腫乳毒竝宜生噉之
　良
　　主治叅互
　蒲公草得夏枯草貝母連翹白芷栝樓根橘葉甘草
　頭垢牡鼠糞山豆根山慈菰治一切乳癰毒腫痛及
　治乳巖為上藥　圖經治惡刺及狐尿刺摘取根莖
　白汗塗之惟多塗立差此方出孫思邈千金方其序
　云余以貞觀五年七月十五日夜以左手中指背觸
　著庭木至曉遂患痛不可忍經十日痛日深瘡日高
　大色如熟小豆色嘗聞長者之論有此方遂依治之
　手下即愈痛亦除瘡亦即瘥未十日而平復如故楊
　炎南行方亦著其效云　梅師方治産後不自乳兒
　畜積乳汁結作癰取蒲公草搗傅腫上日三四度易
　之　此草單治乳癰及腫毒性既甘平無毒又乏他
　用故無簡誤
穀精草味辛温無毒主療喉痺齒風痛及諸瘡疥飼馬
主蟲顙毛焦等病
　疏○穀精草得金氣故味辛所言氣温者應曰㣲温
　故其性無毒入足厥隂經又入足陽明經補肝氣之
　要藥也辛能散結㣲温能通氣喉痺者手少隂心火
　與足少陽相火相扇上壅而成散二經之火則氣通
　而無所結滯矣齒風痛者陽明胃家風火熱盛上衝
　之所致也熱則生風風火相搏故發齒風痛也諸瘡
　疥之生皆由於血熱諸痛痒瘡瘍皆屬心火藥宜辛
　散故悉主之其用以飼馬主蟲顙毛焦等病者以馬
　性多熱又為風熱所傷故主之也以其入肝補益肝
　氣故為治目散翳之上藥而本經不載是謂闕文
　　主治叅互
　穀精草得決明子木賊草甘菊花蜜蒙花生地黄專
　除目病障翳　集驗方治偏正頭痛用穀精草一兩
　為末以白麫糊調攤油紙上貼痛處乾換　聖惠方
　治鼻衂不止穀精草為末熟麫湯服二錢　明目方
　治目中翳膜穀精草防風等分為末米飲服之甚驗
　　邵真人濟急方治痘後目翳隠澀淚出久而不退
　用穀精草為末以肺或猪肝片蘸食一方加蛤粉等
　分同入猪肝内煮熟日食之　衛生家寶方治小兒
　雀盲至晚或不見物用羯羊肝一具不用水洗竹刀
　剖開入穀精草一撮瓦礶煮熟日食之屢效忌鐵器
　如不肯食炙熟搗作丸菉豆大每服三十丸茶下
　保幼大全治小兒中暑吐瀉煩渇穀精草燒存性用
　器覆之放冷為末每冷米飲服半錢　此藥味淡性
　無毒喉痺齒痛目翳之外無他用故不著簡誤
夏枯草味苦辛寒無毒主寒熱瘰癧鼠瘻頭瘡破癥散
癭結氣脚腫濕痺輕身(土𤓰為/之使)
　疏○夏枯草得金水之氣故其味苦辛而性寒無毒
　為治瘰癧鼠瘻之要藥入足厥隂少陽經丹溪謂其
　補厥隂肝家之血又辛能散結苦寒能下泄除熱故
　治一切寒熱及消瘰癧鼠瘻破癥散癭結氣頭瘡皆
　由於熱脚腫濕痺無非濕熱所成熱消結散濕去則
　三證自除而身亦輕矣
　　主治叅互
　夏枯草得連翹忍冬藤貝母𤣥參薄荷栝樓根紫背
　天葵蓖麻子仁甘草治一切瘰癧有效　得蒲公草
　治一切乳癰乳巖方具蒲公草條下　單取數兩水
　煮濃汁入生甘菊紫花地丁忍冬藤連翹白及白歛
　甘草生地黄白芷半枝蓮消一切癰疽腫毒止痛有
　神此複方也　簡要濟衆方治肝虚目睛疼冷淚不
　止血脈痛羞明怕日夏枯草半兩香附子一兩為末
　每服一錢茶調下　衍義云古方用以燒灰合潔面
　藥初生嫰時作菜食之須浸洗淘去苦水　此草無
　毒除治瘰癧鼠瘻及散癭結氣消癰腫乳毒之外無
　别用故不著簡誤
山慈菰根有小毒主癰腫瘡瘻瘰癧結核等醋磨傅之
亦剝人面皮除皯䵴
　疏○山慈菰味辛氣寒善散熱消結故主癰腫瘡瘻
　瘰癧結核等昔人用醋磨傅今人亦入服藥中産處
　州邃昌縣實非金燈花與鹿蹄草葉似車前
　　主治叅互
　入玉樞丹紫金錠大内觀音救苦錠磨傅并服消一
　切疔腫癰疽解一切蛇蟲毒有神方中有大㦸用此
　不得服甘草誤則殺人　亦入乳巖乳毒方用相宜
　因無别用故不著簡誤
燈心草味甘寒無毒根及苗主五淋生煮服之敗席煮
服更良(入藥宜/用生草)
　疏○燈心草氣味甘寒則無毒可知入心小腸藥也
　其質輕通其性寒味甘淡故能通利小腸熱氣下行
　從小便出小腸為心之腑故亦除心經熱也
　　主治叅互
　燈心草以鹹滷浸透入雞子殻中封固煅存性研細
　加梁上倒掛塵及青魚膽明礬銅青點咽喉生乳蛾
　有神效　經驗方治小兒夜啼用燈心燒灰塗乳上
　與喫　勝金方治破傷多用燈心草爛嚼和唾貼之
　用帛裹血立止　又方治小蟲蟻入耳挑不出者以
　燈心浸油釣出蟲
　　簡誤
　性專通利虚脫人不宜用
馬勃味辛平無毒主惡瘡馬疥一名馬庀
　疏○馬勃感土金之氣而生故味辛氣平而無毒宜
　其主惡瘡馬疥及止凍瘡也衍義曰去膜以蜜揉拌
　少以水調呷治喉痺痛則辛散之功也
　　主治叅互
　經驗良方治走馬喉痺馬屁勃即灰菰熖硝各一兩
　為末每吹一字吐涎血即愈　普濟方治久嗽不止
　馬勃為末蜜丸梧子大每服二十丸白湯下即愈
　斑瘡入眼馬屁勃蛇皮各五錢皂角子十四箇為末
　入礶内鹽泥固濟煅存性研每温酒服一錢此閻孝
　忠集效方也　因無别用故不著簡誤
水蓼主蛇毒搗傅之絞汁服止蛇毒入内心悶煮漬捋
脚消氣腫
　疏○水蓼感金水之氣而兼有土故味辛性冷而無
　毒隂中㣲陽冷而辛所以能解蛇毒入内心悶及水
　煮漬捋脚消氣腫也
　　主治叅互
　集驗方治脚痛成瘡先剉水蓼煮湯令温熱得所頻
　頻淋洗瘡乾自安　衍義治瘰癧水紅子不拘多少
　微炒一半生用一半同為末好酒調二錢日三服食
　後夜卧各一服破者亦治
海金沙主通利小腸得梔子馬牙硝蓬砂共療傷寒熱
狂
　疏○海金沙味甘淡氣寒性無毒甘寒淡滲之藥故
　主通利小腸得牙硝梔子皆鹹寒苦寒之極又得蓬
　砂之辛所以能治傷寒熱狂大熱當利小便此釡底
　抽薪之義也淡能利竅故治熱淋血淋膏淋等病乃
　手太陽小腸經藥也
　　主治叅互
　夷堅志治熱淋急痛海金沙草日中曝之令小乾紙
　襯以杖擊之有細沙落紙上旋收之且曝且擊以沙
　盡為度研細煎生甘草湯調服二錢　圖經本草治
　小便不通臍下滿悶海金沙一兩臘南茶半兩搗碎
　每服三錢生薑甘草煎湯下日二服　仁存方治膏
　淋如油海金沙滑石各一兩甘草梢二錢半為末每
　服二錢麥門冬煎湯服日二次　普濟方治血淋痛
　澀但利水道則清濁自分海金沙末新汲水或沙糖
　水服一錢　蘭臺秘藏治脾濕腫滿腹脹如鼓喘不
　得卧海金沙散用海金沙三錢白术四兩甘草半兩
　牽牛子一兩半為末每服一錢煎倒流水調下得利
　為妙元氣虚人禁服此方
　　簡誤
　海金沙性淡滲而無補益小便不利及諸淋由於腎
　水真隂不足者勿服
草三稜根味甘平温無毒療産後惡血通月水血結墮
胎破積聚癥瘕止痛利氣一名雞爪三稜
　疏○草三稜即雞爪三稜與京三稜其實一類但以
　所産之地與形質不同為别耳破散尅削之性一同
　乎京三稜故叅互簡誤亦同兹不復贅
鹿藥味甘温無毒主風血去諸冷益老起陽浸酒服之
生姑臧巴西根苗竝似黄精根鹿好食(俗呼鹿跑草/又名延壽果)
　疏○鹿藥得土中陽和之氣以生故其味甘其氣温
　其性無毒甘能益血甘能入脾甘温益陽氣故能主
　風血去諸冷而益老起陽也當與黄精萎㽔枸杞之
　類同科氣味和平性本無毒補益之外無别治療故
　不著主治簡誤
草石蠶生髙山石上根如箸上有毛節如蠶葉似卷柏
山人取浸酒除風破血主溪毒煮食之
　疏○按草石蠶本經無氣味予見明州好事者以水
　漬羊肚石種之盤生石上儼類蠶形得水石之氣性
　必清寒故能解毒予少時見一老醫治毒痢下血久
　不愈方中有之後予按其法試用良驗
　　主治叅互
　草石蠶同川黄連白芍藥各酒浸炒肉豆蔲糯粉裹
　煨蓮肉白藊豆俱炒橘皮炙甘草升麻山查和為末
　蜜湯調服治久痢不止往往獲效當是涼血破瘀血
　消積滯之功也無别用故不著簡誤
漆姑草氣辛烈主漆瘡挼研傅之熱更易亦主溪毒瘡
　疏○漆姑草藏器云氣辛烈然觀其多生石間及堦
　墀隂處必是辛苦寒之藥辛能散苦能泄故主漆瘡
　溪毒瘡及大人小兒丹毒總之其氣味辛涼治一切
　血熱為病之要藥也
　
　
　
　
　
　神農本草經疏卷十一
欽定四庫全書
　神農本草經疏卷十二
　　　　　　　　　　　　明　繆希雍　撰
　木部上品
　　總七十二種今疏其要者二十九種
　　　桂　　　　　松脂(實葉/節附)　　　槐實(枝皮/根附)
　　　槐花(附槐/實條)　　枸杞　　　　　栢實(葉白/皮附)
　　　茯苓(茯神/附)　　琥珀　　　　　酸棗仁
　　　蘗木　　　　楮實　　　　　乾漆(葉附/)
　　　五加皮　　　牡荆實　　　　蔓荆實
　　　辛夷　　　　桑上寄生　　　杜仲
　　　楓香脂　　　女貞實(枸骨/附)　　㽔核
　　　丁香　　　　沉香　　　　　檀香
　　　乳香　　　　降真香　　　　蘇合香
　　　金櫻子　　　放杖木
桂味辛甘大熱有小毒主温中利肝肺氣心腹寒熱冷
疾霍亂轉筋頭痛腰痛出汗止煩止唾欬嗽鼻齆能墮
胎堅骨節通血脉理疎不足宣導百藥無所畏久服神
仙不老(元素補下焦不足治沉寒痼冷之病滲泄止渴/去榮衛中風寒表虚自汗春夏為禁藥秋冬下)
(部腹痛非此不能止風好古補命門不足益火消隂節/日華子桂心治一切  氣補五勞七傷通九竅利闗)
(益精明目煖腰膝破痃癖癥瘕消瘀血治風痺骨節攣/縮續筋骨生肌肉  甄權主九種心痛腹内冷氣痛不)
(可忍欬逆結氣壅痺脚痺不仁止下利殺三/蟲治鼻中息肉破血通利月閉胞衣不下)
　疏○桂禀天地之陽而兼得乎土金之氣故其味甘
　辛其氣大熱亦有小毒木之純陽者也潔古謂其氣
　熱味大辛純陽東垣謂其辛熱有毒浮也氣之薄者
　桂枝也氣之厚者肉桂也氣薄則發泄故桂枝上行
　而發表氣厚則發熱故肉桂下行而補腎此天地親
　上親下之道也桂枝入足太陽經桂心入手少隂厥
　隂經血分桂肉入足少隂厥隂經血分夫五味辛甘
　發散為陽四氣熱亦屬陽氣味純陽故能散風寒自
　内充外故能實表辛以散之熱以行之甘以和之故
　能入血行血潤腎燥其主利肝肺氣頭痛出汗止煩
　止唾欬嗽鼻齆理疎不足表虚自汗風痺骨節攣痛
　者桂枝之所治也以其病皆得之表虚不任風寒寒
　邪客之所致故悉主之以其能實表袪邪也其主心
　腹寒熱冷疾霍亂轉筋腰痛墮胎温中堅筋骨通血
　脉宣導百藥無所畏又補下焦不足治沉寒痼冷滲
　泄止渴去榮衛中風寒秋冬下部腹痛因於寒補命
　門益火消隂者肉桂之所治也氣薄輕揚上浮逹表
　故桂枝治邪客表分之為病味厚甘辛大熱而下行
　走裏故肉桂桂心治命門真火不足陽虚寒動於中
　及一切裏虚隂寒寒邪客裏之為病蓋以肉桂桂心
　甘辛而大熱所以益陽甘入血分辛能横走熱則通
　行合斯三者故善行血命門者心包絡也道家所謂
　兩腎中間一㸃明又曰先天祖氣是也先天真陽之
　氣即醫家所謂命門相火乃真火也天非此火不能
　生物人非此火不能有生若無此真陽之火則無以
　蒸糟粕而化精㣲脾胃之氣立盡而亡矣心腹寒熱
　寒邪在裏也冷疾霍亂轉筋者脾與肝同受寒邪也
　行二臟之氣則前證自止矣腰者腎之府動揺不能
　腎將憊矣補命門之真陽則腰痛自除血熱則行故
　墮胎也益陽則温中筋者肝之餘也骨者腎之餘也
　入肝入腎故堅筋骨也通血脉宣導百藥無所畏者
　熱則通行辛則善散也陽長則隂消氣之自然者也
　能益陽則消隂必矣寒邪觸心則心痛陽虚氣不歸
　元因而為寒所中則腹内冷氣痛不可忍欬逆者亦
　氣不歸元所致也結氣壅痺脚痺不仁者皆寒溼邪
　客下焦榮衛不和之所生也血凝滯而不行則月經
　不通血瘀不走則胞衣不下九竅不通闗節不利者
　榮衛不調血分之病也消瘀血破痃癖癥瘕疎導肝
　氣通行瘀血之力也補五勞七傷者蓋指陽氣虚羸
　下陷無實熱之候也其曰久服神仙不老甄權又謂
　殺三蟲治鼻中息肉大明又謂益精明目皆非其性
　之所宜也何者獨陽偏熱之質行血破血乃其能事
　隂精不長則陽無所附安所從得神仙不老哉味既
　帶甘焉能殺蟲鼻中息肉由於肺有積熱瞳子神光
　屬腎肉桂辛而大熱其不利於肺熱腎隂不足亦明
　矣益精明目徒虚語耳盡信書則不如無書斯之謂
　也
　　主治叅互
　得芍藥炙甘草飴糖黄耆則建中兼止榮弱自汗
　得石膏知母人參竹葉麥門冬治陽明瘧渴欲引飲
　汗多寒熱俱甚　得白芷當歸川芎黄耆生地黄赤
　芍藥白殭蠶治金瘡為風寒所擊俗名破傷風　得
　朴硝當歸下死胎　得蒲黄黑豆澤蘭益母草紅花
　牛膝生地黄當歸治産後少腹兒枕作痛甚則加乳
　香沒藥各七分　得吴茱茰乾薑附子治元氣虚人
　中寒腹痛不可忍虚極則加人參　佐參耆五味當
　歸麥冬療瘡瘍潰後熱毒已盡内塞長肉良　入桂
　苓甘露飲治中暑霍亂吐㵼殊驗　得薑黄鬱金治
　怒氣傷肝脇痛　得當歸牛膝治冬月難産産門交
　骨不開　得當歸牛膝生地黄乳香沒藥桃仁治跌
　撲損傷瘀血凝滯腹中作痛或惱怒勞傷以致蓄血
　發寒熱熱極令人不得眠腹不痛大便不秘亦不甚
　渴脉不洪數不思食食亦無味熱至天明得汗暫止
　少頃復熱小便赤此其候也和童子小便服之立除
　　簡誤
　桂辛甘其氣大熱獨熱偏陽表裏俱逹和榮氣散表
　邪出汗實腠理則桂枝為長故仲景専用以治冬月
　傷風寒即病邪在表者冦宗奭成無已論之詳矣一
　覽可盡因附之於後肉桂桂心實一物也秪去皮耳
　此則走裏行血除寒破血平肝入右腎命門補相火
　不足其功能也然大忌於血崩血淋尿血隂虚吐血
　咯血鼻衂齒衂汗血小便因熱不利大便因熱燥結
　肺熱欬𠻳産後去血過多及産後血虚發熱小産後
　血虚寒熱隂虚五心煩熱似中風口眼歪斜失音不
　語語言蹇澀手足偏枯中暑昏暈中熱腹痛婦人隂
　虚少腹痛一切温病熱病頭疼口渴陽證發斑發狂
　小兒痧疹腹疼作㵼痘瘡血熱乾枯黑䧟婦人血熱
　經行先期婦人隂虚内熱經閉婦人隂虚寒熱往來
　口苦舌乾婦人血熱經行作痛男婦隂虚内熱外寒
　中暑瀉利暴注如火熱一切滯下純血由於心經伏
　熱腸風下血臟毒便血陽厥似隂夢遺精滑虚陽數
　舉脱隂目盲等三十餘證法並忌之誤投則禍不旋
　踵謹察病因用舍在斷行其所明無行所疑其難其
　慎毋嘗試也
　附冦宗奭曰桂辛甘大熱素問云辛甘發散為陽故
　漢張仲景桂枝湯治傷寒表虚皆須此藥正合辛甘
　發散之意本草三種之桂不用菌桂牡桂者此二種
　性止於温不可以治風寒之病也然本經止言桂仲
　景又言桂枝者取枝上皮也好古曰或問本草言桂
　能止煩出汗而張仲景治傷寒有當發汗凡數處皆
　用桂枝湯又云無汗不得用桂枝汗家不得重發汗
　若用桂枝是重發其汗汗多者用桂枝甘草湯此又用
　桂枝閉汗也一藥二用與本草之義相通否乎曰本
　草言桂辛甘大熱能宣導百藥通血脉止煩出汗是
　調其血而汗自出也仲景云太陽中風隂弱者汗自
　出衛實榮虚故發熱汗出又云太陽病發熱汗出者
　此為榮弱衛强隂虚陽必湊之故皆用桂枝發其汗
　此乃調其榮氣則衛氣自和風邪無所容遂自汗而
　解非桂枝能開腠理發出其汗也汗多用桂枝者以
　之調和榮衛則邪從汗出而汗自止非桂枝能閉汗
　孔也昧者不知出汗閉汗之意遇傷寒無汗者亦用
　桂枝誤之甚矣桂枝湯下發汗發字當認作出字汗
　自然出非若麻黄能開腠理發出其汗也其治虚汗
　亦當逆察其意可也成無已曰桂枝本為解肌者大
　陽中風腠理緻宻榮衛邪實津液禁固其脉浮𦂳發
　熱汗不出者不可與此必也皮膚疎泄自汗脉浮緩
　風邪干於衛氣者乃可投之發散以辛甘為主桂枝
　辛熱故以為君而以芍藥為臣甘草為佐者風滛所
　勝平以辛苦以甘緩之以酸収之也以薑棗為使者
　辛甘能發散而又用其行脾胃之津液而和榮衛不
　専於發散也故麻黄湯不用薑棗専於發汗不待行
　其津液也
松脂味苦甘温無毒主疽惡瘡頭瘍白秃疥瘙風氣安
五藏除熱胃中伏熱咽乾消渴及風痺死肌煉之令白
其赤者主惡痺久服輕身不老延年
　疏○松脂感天之陽氣而得乎地之火土之化者也
　故其味苦而兼甘其氣則温其性無毒得陽氣兼火
　土則其性燥燥則除溼散風寒苦而燥則能殺蟲甘
　能除熱胃中伏熱散則咽乾消渴自止痺者風寒溼
　合而為病也地之溼氣感則害人皮肉筋脉此死肌
　之所由來也溼熱之邪散則血不瘀敗榮氣通調而
　無壅滯故主疽惡瘡榮和熱散則頭瘍白秃疥瘙風
　氣俱愈矣熱消則榮血和風溼去則衛氣安脾胃健
　五臟無病可知溼去則身輕可必久服不老延年固
　可想見
　松實味甘氣温性和而無毒本經言苦者誤也以其
　屬陽故亦主風痺寒氣其主虚羸少氣補不足者精
　不足補之以味甘能益血是巳形不足温之以氣温
　能和氣是已服餌延年輕身不饑惟此足以當之然
　亦久服乃可責效耳
　松葉味苦温而不甘宜其主風溼瘡生毛髪也安五
　臟守中不饑延年其㫖具松脂條内服之可治惡疾
　即癩病炙罯凍瘡風瘡佳
　松節味苦氣温性燥故能主百節久風風虚脚痺疼
　痛
　　主治叅互
　陶𢎞景以松節釀酒主脚弱骨節風　丹溪以松節
　炒焦用以治筋骨間病能燥血中之溼　外臺秘要
　治厯節風痛四肢如解脱松節二十斤酒五斗浸三
　七日毎服一合日五六服　集簡方治隂毒腹痛油
　松木七塊炒焦衝酒二鍾熱服　談埜翁方跌撲損
　傷松節煎酒服
　　簡誤
　松脂松葉其性甚燥味又苦温病人血虚有火及病
　不闗風寒溼所傷而成者咸不宜服
槐實味苦酸醎寒無毒主五内邪氣熱止涎唾補絶傷
五痔火瘡婦人乳瘕子藏急痛以七月七日取之搗取
汁銅器盛之日煎令可作丸大如䑕屎内竅中三易乃
愈又墮胎久服明目益氣頭不白延年　枝主洗瘡及
陰嚢下溼癢　皮主爛瘡　根主喉痺寒熱　花苦平
無毒主五痔心痛眼赤殺腹藏蟲及熱治皮膚風併腸
風瀉血赤白痢並炒服　葉平無毒煎湯治小兒驚癎
壯熱疥癬及疔腫
　疏○槐實感天地陰寒之氣而兼木與水之化故其
　味苦氣寒而無毒别錄益以酸醎宜矣入手足陽明兼
　入足厥陰經其主五内邪氣熱者乃熱邪實也涎唾
　多者脾胃有熱也傷絶之病其血必熱五痔由於大
　腸火熱火瘡乃血為火傷婦人乳瘕肝家氣結血熱
　所成子藏急痛由於血熱燥火槐為苦寒純陰之藥
　為凉血要品故能除一切熱散一切結清一切大如
　上諸病莫不由斯三者而成故悉主之久服明目益
　氣頭不白延年者血分無熱則目自明矣熱能傷氣
　除火熱則氣自益矣凉血則髪不白熱去則陰精不
　損故引年也其花味以苦勝故除手足陽明足厥陰
　諸熱證尤長耳
　　主治叅互
　外臺秘要療蚘蟲心痛取槐樹上木耳燒灰末如棗
　許正發和水服若不止飲熱水一升蚘蟲出　千金
　方療胎赤眼取槐枝如馬鞭大長二尺作二叚齊頭
　蔴油一匙置銅鉢内晨使童子一人以其木研之至
　暝乃止令仰臥以塗兩眼眥日三度差　古方以子
　入冬月牛膽中漬之陰乾百日每日吞一粒久服明
　目通神白髪還黒有痔及下血者尤宜服之　千金
　方治九種心痛當太歳上取新生槐枝一握去兩頭
　水三大升煎取一升頓服　千金翼治蠼螋瘡槐白
　皮醋浸半日洗之及諸惡瘡　肘後方療腸痔大便
　常下血槐樹上木耳取末飲方寸匕日三服　經驗
　方治野雞痔用槐栁枝煎湯洗痔上便以艾炙之七
　壯　又方治下血槐花荆芥穗等分為末酒調下一
　錢匕　梅師方治痔有蟲作癢或下膿血多取槐白
　皮濃煎汁安盆内先熏後洗良久欲大便當有蟲出
　不過三度即愈仍以其皮為末綿裹内下部　孟詵
　必效方療陰瘡濕癢槐樹北面不見日枝煎水洗三
　五遍冷再煖之　太清草木方云槐者虚星之精以
　十月上巳日採子服之去百病長生通神又梁書言
　庾肩吾常服槐實年七十餘髪鬢皆黑目看細字亦
　其驗也　外䑓秘要療内外痔用槐角子一斗搗汁
　曬稠取地膽為末同搗丸梧子大每服十丸兼作挺
　子内下部或以苦參末代地膽亦可　聖濟總録治
　目熱昏暗槐子黄連各二兩為末蜜丸梧子大每漿
　水下二十丸日二服　楊梅毒瘡乃陽明積熱所生
　集簡方用槐花四兩畧炒入酒二盞煎十餘沸熱服
　胃虚寒者勿服　醫方摘要療疔瘡腫毒一切癰疽
　不問已成未成但焮痛者皆用槐花㣲炒核桃仁二
　兩無灰酒一鍾煎十餘沸熱服未成者二三服已成
　者一二服見效　摘𤣥方治白帶槐花炒牡蠣煆等
　分為末酒服三錢　聖惠方治風熱牙痛槐枝燒熱
　烙之　普濟方療破傷風用避隂槐枝上皮旋刻一
　片安傷處用艾炙皮上百壯不痛炙至痛痛者炙至
　不痛用火摩之　生生方治隂下溼癢槐白皮炒煎
　水日洗
　　簡誤
　槐性苦寒而屬純隂病人虚寒脾胃作泄及隂虚血
　熱而非實熱者外證似同内因實異即不宜服
枸杞味苦寒根大寒子㣲寒無毒主五内邪氣熱中消
渴周痺風溼下胸脇氣客熱頭痛補内傷大勞嘘吸堅
筋骨强陰利大小腸久服堅筋骨輕身不老耐寒暑
　疏○枸杞感天令春寒之氣兼得乎地之冲氣故其
　味苦甘其氣寒而其性無毒苖葉苦甘性升且凉故
　主清上焦心肺客熱根名地骨味甘淡性沉而大寒
　故主下焦肝腎虚熱為三焦氣分之藥經曰熱淫於
　内瀉以甘寒者是已子味甘平其氣㣲寒潤而滋補
　兼能退熱而専於補腎潤肺生津益氣為肝腎真隂
　不足勞乏内熱補益之要藥本經主五内邪氣熱中
　消渴治痺别錄主風溼下胸脇氣客熱頭痛當指葉
　與地骨皮而言以其寒能除熱故也至於補内傷大
　勞噓吸堅筋骨强隂利大小腸又久服堅筋骨輕身
　不老耐寒暑者方是子之功用而非根葉所能辦矣
　老人陰虚者十之七八故服食家為益精明目之上
　品昔人多謂其能生精益氣除陰虚内熱明目者蓋
　熱退則陰生陰生則精血自長肝開竅於目黑水神
　光屬腎二臟之陰氣增益則目自明矣
　　主治叅互
　甘枸杞子得地黄五味子麥門冬地骨皮青蒿鼈甲
　牛膝為除虚勞内熱或發寒熱之要藥加天門冬百
　部枇杷葉兼可治肺熱欬𠻳之因隂虚者　千金方
　枸杞煎治虚勞退虚熱輕身益氣令一切癰疽永不
　發用枸杞三十斤春夏用莖葉秋冬用根實以水一
　石煮取五斗以滓再煎取三斗澄清去滓再煎取二
　斗入鍋煎如餳収之每早酒服一合　經驗方金髓
　煎枸杞子逐日摘紅熟者不拘多少以無灰酒浸之
　蠟紙封固勿令洩氣兩月足取入砂盆中擂爛濾取
　汁同浸酒入銀鍋内慢火熬之不住手攪恐黏滯不
　匀候成膏如餳淨瓶密収每早温酒服二大匙夜臥
　再服百日身輕氣壯積年不輟可以羽化也　經驗
　方枸杞酒變白耐老輕身用枸杞子二升十月壬癸
　日面東採之以好酒二升磁瓶内浸三七日乃添生
　地黄汁三升攪匀密封至立春前三十日開瓶每空
　心煖飲一杯至立春後髭髪却黑勿食蕪菁葱蒜
　瑞竹堂方四神丸治腎經虚損眼目昏花或雲瞖遮
　睛甘枸杞子一斤好酒浸透分作四分一分同蜀椒
　一兩炒一分同小茴香一兩炒一分同芝蔴一兩炒
　一分同川楝肉一兩炒揀取枸杞加熟地黄白术白
　茯苓各一兩為末煉蜜丸日服　龍木等療肝虚下
　淚枸杞子二斤絹袋盛浸一斗酒中密封三七日飲
　之　肘後方療目赤生翳枸杞搗汁日㸃三四次神
　驗　聖惠方治面􁤹皯皰枸杞子十斤生地三斤為
　末每服方寸匕温酒下日三服久則如童顔　攝生
　方療注夏虚病枸杞子五味子研細滾水泡代茶飲
　效　千金方治虚勞客熱枸杞根為末白湯調服有
　痼疾人慎之　又方治虚勞苦渴骨節煩熱或寒用
　枸杞根白皮切五升麥冬三升小麥二升水二斗煮
　至麥熟去滓每服一升口渴即飲　又方治腎虚腰
　痛枸杞根杜仲萆薢各一斤好酒三斗漬之罌中密
　封鍋口煮一日飲之任意　簡便方療小便出血鮮
　地骨皮洗搗自然汁無汁則以水煎汁每服一盞入
　酒少許食前温服　千金方治帶下脉數枸杞根一
　斤生地黄五斤酒一斗煮五升日日飲之　蘭臺秘
　藏治口舌糜爛因膀胱移熱於小腸則上為口糜心
　胃壅熱水榖不下地骨皮柴胡各三錢水煎服之
　衛生寳鑑療下疳先以漿水洗之後搽地骨皮末生
　肌止痛　永類方療婦人隂腫或生瘡枸杞根煎水
　頻洗　唐慎㣲本草療癰疽惡瘡膿血不止地骨皮
　洗浄刮去粗皮取細白瓤以粗皮同骨煎湯洗令膿
　血盡以細瓤貼之立效　千金方治瘭疽出汗此證
　手足肩背纍纍如赤豆用枸杞根葵根葉煮汁煎如
　餳隨意服之　閨閤事宜治足趾雞眼作瘡作痛地
　骨皮同紅花硏細傅之次日即愈　肘後方治火熱
　毒瘡此患急防毒氣入心腹枸杞搗汁服之立瘥
　十便良方治目澀有翳枸杞葉車前葉挼汁以桑葉
　裹懸隂地一夜取汁㸃之不過三五度
　　簡誤
　枸杞雖為益隂除熱之上藥若病脾胃薄弱時時泄
　瀉者勿入須先治其脾胃俟泄瀉已止乃可用之即
　用尚須同山藥蓮肉車前茯苓相兼則無潤腸之患
　矣
栢實味甘平無毒主驚悸安五藏益氣除風溼痺療恍
忽虚損吸吸厯節腰中重痛益血止汗久服令人潤澤
美色耳目聰明不饑不老輕身延年　葉味苦㣲温無
毒主吐血衂血痢血崩中赤白輕身益氣令人耐寒暑
去溼痺生肌四時各依方面採隂乾　栢白皮主火灼
爛瘡長毛髪
　疏○栢感秋令得金氣其質堅而氣極芬芳故其實
　味甘平無毒甄權加辛亦應有之入足厥隂少隂亦
　入手少隂經其主驚悸者心藏神腎藏精與志心腎
　兩虚則病驚悸入心故養神入腎故定志神志得所
　養而寧定則其證自除矣芬芳則脾胃所喜潤澤則
　肝腎所宜故能安五臟五臟皆安則氣自益矣心主
　五色耳為腎竅目為肝竅加以久服氣専其力自倍
　豈不令人潤澤羙色耳目聰明不饑不老輕身延年
　哉惟除風溼痺之功非潤藥所能當是葉之能事耳
　别錄療恍忽即驚悸之漸也虚損吸吸精氣㣲也厯
　節腰中重痛肝腎不足也汗乃心液心主血益隂血
　則諸證悉瘥矣　葉味苦而㣲温義應並於㣲寒故
　得主諸血崩中赤白若夫輕身益氣令人耐寒暑則
　畧同於栢實之性矣惟生肌去溼痺乃其獨擅之長
　也　栢白皮主火灼爛瘡長毛髪者凉血之功也
　　主治叅互
　雷斆云栢葉有花栢葉叢栢葉及有子圓葉其有子
　圓葉成片如大片雲母葉皆側葉上有㣲赤毛者宜
　入藥用栢實凡使先以酒浸一宿至明漉出曬乾用
　黄精自然汁於日中煎之緩火煮成煎為度每煎栢
　子仁三兩用酒五兩浸　服栢實法九月連房取實
　曝収去殻研末每服二錢温酒下一日三服渴即飲
　水令人悦澤一方加松子仁等分以松脂和丸一方
　加菊花等分蜜丸服　冦宗奭治老人虚閉栢子仁
　松子仁大麻仁等分同研鎔蜜蠟丸梧子大以少黄
　丹湯食前服二三十丸日二服　普濟方治小兒躽
　啼驚癎腹滿大便青苔色用栢子仁末温水調服一
　錢　陸氏積徳堂方治黄水溼瘡真栢油二兩熬稠
　搽之如神　葉甄權用以治冷風厯節疼痛止尿血
　　日華子用以炙罯凍瘡燒取汁塗頭黑潤鬢髪
　蘇頌用以傅湯火傷止痛滅瘢服之療蠱痢作湯常
　服殺五臟蟲益人　丹溪云栢屬陰與金善守故採
　其葉隨月建方取其多得月令之氣此補陰之要藥
　其性多燥久得之大益脾土以滋其肺　神仙服餌
　方五月五日採五方側栢葉三斤逺志去心二斤白
　茯苓一斤為末煉蜜和丸梧子大每以仙靈脾酒下
　三十丸日再服并無所忌　楊氏家藏方治中風不
　省人事得病之日便進此藥可使風退氣和不成廢
　人栢葉一握去枝葱白一握連根研如泥無灰酒一
　升煎一二十沸温服如不飲酒分作四五服方進他
　藥　聖惠方治憂恚吐血煩滿少氣脇中疼痛栢葉
　為散米飲調服二方寸匕　普濟方治衂血不止栢
　葉榴花研末吹之　百一選方治大腸下血隨四時
　方向採栢葉燒研每米飲服二錢王渙之舒州病此
　陳宜父大夫傳方二服愈　又方以栢葉一斤搗令
　極勻加蜜丸如梧子大每五錢白湯空心吞治腸風
　效　普濟方治酒毒下血或下痢嫩栢葉九蒸九曬
　二兩陳槐花炒焦一兩為末蜜丸梧子大每空心温
　酒下四十丸　本草圖經治蠱痢下黑血茶脚色或
　膿血如靛色栢葉焙乾為末黄連和煎為汁服之
　經驗方治小兒洞痢栢葉煮汁代茶飲之　本草圖
　經治湯火灼燒栢葉生搗塗之繫定二三日止痛滅
　瘢　姚僧坦集驗方治鼠瘻核痛未成膿以栢葉搗
　塗熬鹽熨之氣下即消　聖惠方治大風厲疾眉髪
　不生側栢葉九蒸九曬為末煉蜜丸梧子大每服五
　丸至十丸日三夜一服百日即生　聖惠方治頭髪
　黄赤生側栢葉末一升猪膏一升和丸彈子大每以
　布裹一丸納泔汁中化開沐之一月色黑而潤矣
　　簡誤
　栢子仁體性多油腸滑作瀉者勿服膈間多痰者勿
　服陽道數舉腎家有熱暑溼作瀉法咸忌之已油者
　勿用入藥
茯苓味甘平無毒主胸脇逆氣憂恚驚邪恐悸心下結
痛寒熱煩滿欬逆口焦舌乾利小便止消渴好睡大腹
淋瀝膈中痰水水腫淋結開胸腑調藏氣伐腎邪長陰
益氣力保神守中久服安魂養神不饑延年其有抱根
者名茯神
茯神平主辟不祥療風眩風虚五勞口乾止驚悸多恚
怒善忘開心益智安魂魄養精神
　疏○茯苓生於古松之下感土木之氣而成質故其
　味甘平性則無毒入手足少陰手太陽足太陰陽明
　經陽中之陰也胸脇逆氣邪在手少陰也憂恚驚邪
　皆心氣不足也恐悸者腎志不足也心下結痛寒熱
　煩滿欬逆口焦舌乾亦手少陰受邪也甘能補中淡
　而利竅補中則心脾實利竅則邪熱解心脾實則憂
　恚驚邪自止邪熱解則心下結痛寒熱煩滿欬逆口
　焦舌乾自除中焦受溼熱則口發渴溼在脾脾氣弱
　則好睡大腹者脾土虚不能利水故腹脹大也淋瀝
　者脾受溼邪則水道不利也膈中痰水水腫皆緣脾
　虚所致中焦者脾土之所治也中焦不治故見斯病
　利水實脾則其證自退矣開胸腑調臟氣伐腎邪者
　何莫非利水除溼解熱散結之功也長隂益氣力保
　神守中久服安魂養神不饑延年者補心脾伐腎邪
　除溼利竅之極功也白者入氣分赤者入血分補心
　益脾白優於赤通利小腸専除溼熱赤亦勝白藥性
　論云茯苓臣忌米醋能開胃止嘔逆善安心神主肺
　痿痰壅治小兒驚癎療心腹脹滿婦人熱淋赤者破
　結氣日華子云茯苓補五勞七傷安胎煖腰膝開心
　益智止健忘　茯神抱木心而生以此别於茯苓别
　錄謂茯神平總之其氣味與性應是茯苓一體茯苓
　入脾腎之用多茯神入心之用多故主辟不祥療風
　眩風虚五勞口乾止驚悸多恚怒善忘開心益智安
　魂魄養精神藥性論又云茯神君味甘無毒主驚癎
　安神定志補勞乏主心下急痛堅滿人虚而小腸不
　利加而用之其心名黄松節治偏風口面喎斜毒風
　筋攣不語心神驚掣虚而健忘其所主與茯苓大同
　小異耳
　　主治叅互
　白茯苓得煉蜜胡麻仁餌之可以辟榖延年不饑
　入五苓散利水除溼暑氣勝則去桂　得人參白术
　橘皮山藥藊豆芍藥甘草為補脾胃之上藥　得二
　术澤瀉車前白芍藥橘皮木𤓰猪苓為消水腫之要
　劑　入六味地黄丸能伐腎邪　入補心丹則補心
　安魂養神　百一選方朱雀丸治心神不定恍惚健
　忘不樂火不下降水不上升時復振跳常服消陰養
　火全心氣茯神二兩去皮沉香半兩為末煉蜜丸小
　豆大每服三十丸食後人參湯下　證治要訣治血
　虚心汗别處無汗獨心孔有汗思慮多則汗亦多宜
　養心血以艾湯調茯苓末服一錢　直指方治心虚
　夢洩或白濁白茯苓末二錢米湯調下日二服　東
　坡方威喜丸治丈夫元陽虚憊精氣不固小便下濁
　餘瀝常流夢寐多驚頻頻遺洩婦人白淫白帶並治
　之白茯苓去皮四兩作匱以猪苓四錢半入内煮二
　十餘沸取出日乾去猪苓為末化黄蠟搜和丸彈子
　大每嚼一丸空心津下以小便清為度忌米醋　三
　因方治小便淋濁由心腎氣虚神志不守或夢遺白
　濁赤白茯苓等分為末新汲水飛去沫控乾以地黄
　汁同搗酒熬作膏和丸彈子大空心鹽湯嚼下一丸
　　禹講師方治妊娠水腫小便不利惡寒赤茯苓去
　皮葵子各半兩為末每服二錢新汲水下　普濟方
　治卒然耳聾黄蠟不拘多少和茯苓末細嚼茶湯下
　　夏子益竒疾方治血餘怪證十指節斷壞惟有筋
　連無節肉蟲出如燈心長數寸遍身綠毛卷名曰血
　餘以茯苓胡黄連煎湯飲之愈　普濟方治水腫尿
　澀茯苓皮椒目等分煎湯日飲取效
　　簡誤
　病人腎虚小水自利或不禁或虚寒精清滑皆不得
　服
琥珀味甘平無毒主安五藏定魂魄殺精魅邪鬼消瘀
血通五淋
　疏○琥珀感土木之氣而兼火化故其味甘平無毒
　而色赤陽中㣲隂降也入手少隂太陽亦入足厥陰
　經専入血分五臟有所感觸則不能安殺精魅邪鬼
　則五臟自安而魂魄自定心主血肝藏血入心入肝
　故能消瘀血也藥性論云琥珀君治百邪産治血瘀
　作痛日華子云療蠱毒壯心明目磨翳止心痛癲邪
　破結癥正以其陽明之物又消瘀血故主上來諸病
　也若作傅藥能止血生肌合金瘡宋髙祖時寧州貢
　琥珀枕碎以賜軍士傅金瘡其一證也出罽賔國初
　如桃膠凝乃成焉海藥云是海松木中津液初如桃
　膠後乃凝結性温主止血生肌鎮心明目破癥瘕氣
　塊産後血暈悶絶兒枕痛等並宜餌此以拾芥通明
　而堅輕色赤者良
　　主治叅互
　得沒藥乳香延胡索乾漆鼈甲為散治産後血暈有
　神佐以人參益母草澤蘭生地牛膝當歸蘇木作湯
　送前藥則治兒枕痛惡露不盡腹痛少腹痛寒熱等
　證極效　和大黄鼈甲作散子酒下方寸匕下婦人
　腹内惡血　同鼈甲京三稜各一兩沒藥延胡索各
　半兩大黄六銖熬搗為散空心酒服三錢治婦人癥
　瘕氣塊及産後血暈悶絶兒枕痛甚虚極者減大黄
　　同丹砂滑石竹葉麥冬木通治心家有熱小腸受
　之因之小水不利立效　同人爪珍珠瑪瑙珊瑚除
　目翳赤障　得丹砂犀角羚羊角天竺黄逺志茯神
　鎮驚主諸癎　直指方治小兒胎驚琥珀防風各一
　錢丹砂半錢為末猪乳調一字入口中最妙　又方
　治小兒胎癎琥珀丹砂各少許全蝎一枚為末麥門
　冬湯調一字服　聖惠方治小兒轉胞真琥珀一兩
　為末用水四升茐白十莖煮汁三升入琥珀末二錢
　温服砂石諸淋三服皆效　普濟方小便淋瀝琥珀
　為末二錢麝香少許白湯服之或萱草煎湯服老人
　虚人以人參湯下亦可蜜丸以赤茯苓湯下　外臺
　秘要治從髙墜下有瘀血在内刮琥珀屑酒服方寸
　匕或入蒲黄二三匙日服四五次　鬼遺方治金瘡
　悶絶不識人琥珀研粉童子小便調一錢三服瘥
　　簡誤
　此藥畢竟是消磨滲利之性不利虚人大都從辛温
　藥則行血破血從淡滲藥則利竅行水從金石鎮墜
　藥則鎮心安神凡陰虚内熱火炎水涸小便因少而
　不利者勿服琥珀以强利之利之則愈損其陰
酸棗仁味酸平無毒主心腹寒熱邪結氣聚四肢酸疼
溼痺煩心不得眠臍上下痛血轉久泄虚汗煩渴補中
益肝氣堅筋骨助陰氣能令人肥健久服安五藏輕身
延年
　疏○酸棗仁得木之氣而兼土化故其實酸平仁則
　兼甘氣味匀齊其性無毒為陽中之陰入足少陽手
　少隂足厥隂太隂之經專補肝膽亦復醒脾從其
　類也熟則芳香香氣入脾故能歸脾能補膽氣故可
　温膽母子之氣相通故亦主虚煩煩心不得眠其主
　心腹寒熱邪結氣聚及四肢酸疼溼痺者皆脾虚受
　邪之病脾主四肢故也膽為諸臟之首十一臟皆取
　決於膽五臟之精氣皆稟於脾故久服之功能安五
　臟輕身延年也别錄主煩心不得眠臍上下痛血轉
　久泄虚汗煩渴補中益肝氣堅筋骨助陰氣能令人
　肥健者緣諸證悉由肝膽脾三臟虚而發膽主升肝
　藏血脾統血三臟得補久而氣增氣增則滿足故主
　如上功能也
　　主治叅互
　君茯神逺志麥門冬石斛五味子龍眼人參能止驚
　悸并一切膽虚易驚　入温膽湯治病後膽虚不眠
　　入歸脾湯治脾家氣血虚自汗不眠驚悸不嗜食
　　太平聖惠方治骨蒸不眠心煩用酸棗仁一兩炒
　研水二盞研絞取汁煮粥熟下地黄汁一合再煮匀
　食　凡服固表藥而汗不止者用棗仁一兩炒研同
　地黄白芍藥麥冬五味子龍眼肉竹葉煎服多服取
　效汗乃心液故爾　簡便方治睡中汗出即盗汗用
　酸仁白茯苓人參等分為末每服一錢米飲下　外
　臺秘要療刺入肉中棗仁核燒存性為細末水服之
　立出
　　簡誤
　凡肝膽脾三經有實邪熱者勿用以其収歛故也
檗木(黄檗/也)味苦寒無毒主五藏腸胃中結熱黄癉腸痔
止洩痢女子漏下赤白陰傷蝕瘡療驚氣在皮間肌膚
熱赤起目熱赤痛口瘡久服通神
　疏○黄檗禀至陰之氣而得清寒之性者也其味苦
　其氣寒其性無毒故應主五臟腸胃中結熱蓋陰不
　足則熱始結於腸胃黄癉雖由溼熱然必發於真陰
　不足之人腸澼痔漏亦皆溼熱傷血所致洩痢者滯
　下也亦溼熱干犯腸胃之病女子漏下赤白陰傷蝕
　瘡皆溼熱乗陰虚流客下部而成膚熱赤起目熱赤
　痛口瘡皆陰虚血熱所生病也以至陰之氣補至陰
　之不足虚則補之以類相從故陰回熱解溼燥而諸
　證自除矣乃足少陰腎經之要藥専治陰虚生内熱
　諸證功烈甚偉非常藥可比也潔古用以瀉膀胱相
　火補腎水不足堅腎壯骨髓療下焦虚諸痿癱瘓利
　下竅除熱東垣用以瀉伏火救腎水治衝脉氣逆不
　渴而小便不通諸瘡痛不可忍丹溪謂得知母滋陰
　降火得蒼术除溼清熱為治痿要藥得細辛瀉膀胱
　火治口舌生瘡
　　主治叅互
　黄檗為足少陰腎經藥然以柴胡引之則入膽以黄
　連葛根升麻引之則入腸胃及太陰脾經治溼熱滯
　下　佐牛膝枸杞地黄五味子鼈甲青蒿則益陰除
　熱　佐甘菊枸杞地黄蒺藜女貞實則益精明目
　得猪膽汁水銀粉則主諸熱瘡有蟲久不合口　得
　鉛丹則生肌止痛　得木𤓰茯苓二术石斛地黄則
　除溼健歩　佐白芍藥甘草則主火熱腹痛　外臺
　秘要治口中及舌上生瘡剉黄檗含之　千金方治
　小兒重舌以黄檗苦竹瀝浸㸃舌上　肘後方治咽
　喉卒腫食飲不通黄檗搗末苦酒和敷腫上佳　又
　方治傷寒時氣温病毒攻手足腫痛欲斷亦治毒攻
　陰腫細剉黄檗五斤以水三斗煮漬之傷寒類要同
　　葛氏方治食自死六畜肉中毒黄檗末服方寸匕
　未解再服之　經驗方治嘔血黄檗蜜塗炙乾杵為
　末用麥冬湯調下二錢匕立瘥　梅師方治癰疽發
　背或發乳房初起㣲赤不急治之即殺人搗黄檗末
　和雞子白塗之　簡要濟衆方治吐血熱極黄檗二
　兩蜜炙搗末每服二錢温糯米飲調下　十方博救
　方治小兒熱瀉黄檗削皮焙為末用薄米飲丸如粟
　大每服十丸米飲下　深師方治傷寒熱病口瘡黄
　檗削去粗皮蜜漬一宿唯欲令濃含其汁良久吐
　更含若胸中熱有瘡時飲三五合尤佳　衍義云檗
　木今用皮以蜜炙與青黛各一分同為末入生龍腦
　一字研匀治心脾熱舌頰生瘡當摻瘡上有涎即吐
　又張仲景檗皮湯無不驗傷寒論中已著　婦人良
　方治妊娠下痢白色晝夜三五十行根黄厚者蜜炒
　令焦為末大蒜煨熟去皮搗爛如泥和丸梧子大每
　空心米飲下三五十丸日三服神妙不可述　潔古
　家珍治赤白濁淫及夢洩精滑真珠粉丸黄檗炒真
　蛤粉各一斤為末煉蜜九菉豆大每服一百丸空心
　温酒下黄檗苦而降火蛤粉鹹而補腎也又方加知
　母炒牡蠣煆山藥炒等分為末糊丸梧子大每服八
　十丸鹽湯下　許學士本事方治積熱夢遺心忪恍
　忽膈中有熱宜清心丸主之黄檗末一兩片腦一錢
　煉蜜丸梧子大每服十五丸麥冬湯下此大智禪師
　方也　三因方治口疳臭爛綠雲散黄檗五錢銅綠
　二錢為末摻之潄去涎　聖惠方治鼻疳有蟲黄檗
　二兩冷水浸一宿絞汁温服　普濟方治鬈毛毒瘡
　生頭中初生如蒲桃痛甚黄檗一兩乳香二錢半為
　末槐花煎水調作餅貼於瘡上　子母秘録治小兒
　臍瘡不合者黄檗末塗之　又方治膁瘡熱瘡黄檗
　末一兩輕粉三錢猪膽汁調搽之或只用蜜炙黄檗
　末一味　張杲醫説治火毒生瘡凡人冬月向火火
　氣入内兩股生瘡其汁淋漓用黄檗末摻之立愈一
　婦生此人無識者用此而愈　宣明方歛瘡生肌黄
　檗末麵糊調塗效
　　簡誤
　黄檗固能除熱益陰然陰陽兩虚之人病兼脾胃薄
　弱飲食少進及食不消或兼泄瀉或惡冷物及好熱
　食腎虚天明作泄上熱下寒小便不禁少腹冷痛子
　宫寒血虚不孕陽虚發熱瘀血停滯産後血虚發熱
　金瘡發熱癰疽潰後發熱傷食發熱陰虚小水不利
　痘後脾虚小水不利血虚不得眠血虚煩躁脾陰不
　足作泄等證法咸忌之
楮實味甘寒無毒主陰痿水腫益氣充肌膚明目久服
不饑不老輕身
　疏○楮實稟土氣以生故其味甘氣寒無毒氣薄味
　厚陰也降也入足太陰經其主水腫益氣充肌膚者
　脾為土臟而主肌肉脾虚則肌肉不充土虚則水溼
　泛濫甘為土化能入脾堅土則水腫消肌肉充氣自
　益矣明目者目得血而能視脾旺自能生血也陰痿
　者精氣竭也脾實則能生精而灌注於腎故陰自强
　也補脾益氣則五臟皆實不饑不老輕身是其驗矣
　　主治叅互
　活發機要治水氣蠱脹楮實子丸以潔淨府用楮實
　一斗水三斗熬成膏茯苓三兩白丁香一兩半為末
　以膏和丸梧子大從少至多至小便清利脹減為度
　後服治中湯養之忌甘苦峻補及發動之物　劉禹
　錫傳信方治女子月經不絶來無時者取案紙三十
　張燒灰以清酒半升和調服之頓定蓐中血暈服之
　立驗已斃者去板齒灌之經一日亦活　聖惠方治
　癬溼癢用楮葉搗爛傅上　外臺秘要治天行病後
　兩脇脹滿臍下如水腫以榖枝汁隨意服愈　肘後
　方治鼻衂小勞輒出楮葉取汁飲三升良　子母秘
　錄治小兒下痢赤白作渴得水又嘔逆者構葉炙香
　以飲漿半升浸至水綠去葉以木𤓰一箇切内汁中
　煮二三沸去木𤓰細細飲之　聖惠方治通身水腫
　楮枝葉煎如餳空腹服一匕日三服　直指方肝熱
　生翳楮實研細食後蜜湯服一錢日再服　外臺秘
　要治金瘡出血穀子搗傅之
　　簡誤
　楮實雖能消水補脾然氣亦㣲寒脾胃虚寒者不宜
　用
乾漆味辛温㣲有毒主絶傷補中續筋骨填髓腦安
五藏五緩六急風寒溼痺療欬𠻳消瘀血痞結腰痛女
子疝瘕利小腸去蚘蟲
　疏○乾漆稟火金之氣以生故其味辛氣温火金相
　搏則未免有毒别錄言之為當矣甄權加鹹宗奭加
　苦氣味俱厚通行腸胃入肝行血之藥也凡風寒溼
　邪之中人留而不去則腸胃鬱而生蟲久則五臟六
　腑皆受病或為癱瘓或為拘攣所自來矣此藥能殺
　蟲消散逐腸胃一切有形之積滯腸胃既清則五臟
　自安痿緩痺急自調矣又損傷一證専從血論蓋血
　者有形者也形質受病惟辛温散結而兼鹹味者可
　入血分而消之瘀血消則絶傷自和筋骨自續而髓
　腦自足矣其主痞結腰痛女子疝瘕者亦指下焦血
　分受寒血凝所致利小腸者取其通行經脉之功耳
　至於療咳𠻳雖非正治然亦有瘀血停積發為骨蒸
　勞瘵以致咳𠻳者得其消散瘀血之力則骨蒸退而
　咳𠻳亦除也誤中漆毒者多食蟹及甘豆湯解之
　　主治叅互
　同䗪蟲桃仁當歸紅花蘇木牡丹皮五靈脂延胡索
　牛膝治腹中瘀血作痛或産後感寒惡露未盡結成
　痞塊作痛者加入乾薑澤蘭　同楝根鶴蝨㯽榔錫
　灰薏苡根烏梅龍膽草能殺腸胃一切諸蟲　同牛
　膝牡丹皮續斷赤芍藥桃仁乳香沒藥紅花延胡索
　鼈甲治女子月閉因於瘀血臍腹作痛畏寒及不發
　熱不口渴者可加桂　同狶薟葉生地黄半枝蓮胡
　麻荆芥何首烏天門冬苦參可療紫雲風　入仲景
　大黄䗪蟲丸中治五勞虚極羸瘦腹滿不能飲食内
　有乾血肌膚甲錯
　　簡誤
　乾漆味辛有毒瘀血得之即化成水其消散之功可
　知凡經閉由於血虚而非有瘀血結塊阻塞者切勿
　輕餌
　漆葉味辛無毒圖經曰彭城樊阿少師事華陀陀授
　以漆葉青黏散云服之去三蟲利五臟輕身益氣使
　人頭不白
五加皮味辛温㣲寒無毒主心腹疝氣腹痛益氣療躄
小兒不能行疽瘡陰蝕男子陰痿囊下溼小便餘瀝女
人陰癢及腰脊痛兩脚疼痺風弱五緩虚羸補中益精
堅筋骨强志意久服輕身耐老
　疏○五加皮在天得少陽之氣為五車星之精在地
　得火金之味故其味辛其氣温而其性無毒别錄加
　苦㣲寒氣味俱厚沉而陰也入足少陰足厥陰經觀
　本經所主諸證皆因風寒溼邪傷於二經之故而溼
　氣尤為最也其治疝氣腹痛療躄小兒不能行陰蝕
　疽瘡男子陰痿囊下溼小便餘瀝女人隂癢脊痛兩
　脚疼痺風弱者何莫非二經受風寒溼邪所致經云
　傷於溼者下先受之又云地之溼氣感則害人皮肉
　筋脉肝腎居下而主筋骨故風寒溼之邪多自二經
　先受此藥辛能散風温能除寒苦能燥溼二臟得其
　氣而諸證悉瘳矣又溼氣浸滛則五臟筋脉緩縱溼
　氣畱中則虚羸氣乏溼邪既去則中焦治而筋骨自
　堅氣日益而中自補也其主益精强志者腎藏精與
　志也輕身者除風溼之效也耐老者補肝腎之功也
　昔人云寧得一把五加不用金銀滿車寧得一斤地
　榆安用明月寳珠又昔魯定公母單服五加酒以致
　不死又東華真人煮石法用玉豉金鹽玉豉地榆也
　金鹽五加也世為僊經所須其能輕身耐老又可知
　矣
　　主治叅互
　得牛膝木𤓰黄檗麥門冬生地黄薏苡仁石斛虎脛
　骨山藥治溼熱痿痺腰已下不能行動　同續斷杜
　仲牛膝山茱茰巴㦸天破故紙治腎虚寒溼客之作
　腰痛　同二术萆薢石菖蒲薏苡仁白蒺藜甘菊花
　防風𦍑活獨活白蘚皮石斛治風寒溼成痺　同石
　菖蒲連翹蒼术黄檗黄耆薏苡仁金銀花鼈蝨胡麻
　木𤓰土茯苓治下部溼瘡久不愈兼治膿窠瘡如神
　　同黄檗末菖蒲末蛇床子俱為細末傅囊溼神效
　如欲作湯沐加荆芥苦參防風　一味釀酒飲之治
　風痺四肢拘攣　全㓜心鑑治小兒三歳不能行用
　此便走五加皮五錢牛膝木𤓰各二錢半為末每服
　五分米飲入酒二三滴調服
　　簡誤
　下部無風寒溼邪而有火者不宜用肝腎虚而有火
　者亦忌之
牡荆實味苦温無毒主除骨間寒熱通利胃氣止欬逆
下氣(得术栢實青葙共療/頭風防風為之使)
　疏○牡荆實感仲夏之氣以生故其味苦氣温無毒
　可升可降陽也入足陽明厥陰經其主骨間寒熱通
　利胃氣止欬逆下氣者蓋足陽明為十二經脉之長
　厥陰為風木之位外邪傷於二經則寒熱畱連於筋
　骨而胃氣壅滯苦温能通行散邪則胃氣利而寒熱
　自除欬逆亦邪氣壅胃所致邪散氣下則欬逆自止
　矣
　　主治叅互
　外臺秘要頭風痛取荆瀝不拘多少服日日服之
　朱震亨治心痛及婦人白帶用牡荆實炒焦為末飲
　服　入折傷藥能散瘀血和筋骨
　　簡誤
　病非干外邪者一㮣不宜用
蔓荆實味苦辛㣲寒平温無毒主筋骨間寒熱溼痺拘
攣明目堅齒利九竅去白蟲長蟲主風頭痛腦鳴目淚
出益氣久服輕身耐老令人光澤脂緻
　疏○蔓荆實稟陽氣以生兼得金化而成神農味苦
　㣲寒無毒别錄加辛平温察其功用應是苦温辛散
　之性而寒則甚少也氣清味薄浮而升陽也入足太
　陽足厥陰兼入足陽明經其主筋骨間寒熱溼痺拘
　攣風頭痛腦鳴目淚出者蓋以六淫之邪風則傷筋
　寒則傷骨而為寒熱甚則或成溼痺或為拘攣又足
　太陽之脉夾脊循項而絡於腦目為厥陰開竅之位
　邪傷二經則頭痛腦鳴目淚出此藥味辛氣温入二
　臟而散風寒溼之邪則諸證悉除矣邪去則九竅自
　通痺散則光澤脂緻其主堅齒者齒雖屬腎而牀屬
　陽明陽明客風熱則上攻牙齒為動搖腫痛散陽明
　之風熱則齒自堅矣去白蟲長蟲者假其苦辛之味
　耳益氣輕身耐老必非風藥所能也
　　主治參互
　同甘菊花荆芥酒炒黄芩烏梅芽茶白蒺藜川芎𦍑
　活黑豆土茯苓治偏頭風痛目將損者
　　簡誤
　頭目痛不因風邪而由於血虚有火者忌之元素云
　胃虚人不可服恐生痰疾
辛夷味辛温無毒主五藏身體寒熱風頭腦痛面䵟温
中解肌利九竅通鼻塞涕出治面腫引齒痛眩冐身兀
兀如在車船之上者生鬚髪去白蟲久服下氣輕身明
目增年耐老可作膏藥用之去心及外毛毛射人肺令
人欬
　疏○辛夷稟春陽之氣以生故其味辛氣温性無毒
　氣清而香味薄而散浮而升陽也入手太隂足陽明
　經其主五臟身體寒熱風頭腦痛面䵟解肌通鼻塞
　涕出面腫引齒痛者皆二經受風邪所致足陽明主
　肌肉手太陰主皮毛風邪之中人必自皮毛肌肉以
　逹於五臟而變為寒熱又鼻為肺之竅頭為諸陽之
　首三陽之脉㑹於頭面風客陽分則為頭痛面䵟鼻
　塞涕出面腫引齒痛辛温能解肌散表芳香能上竄
　頭目逐陽分之風邪則諸證自愈矣昡冐及身兀兀
　如在車船之上者風主揺動之象故也風邪散中氣
　温則九竅通矣大風之中人則毛髪脱落風溼之浸
　滛則腸胃生蟲散風行溼則鬚髪生而蟲自去矣久
　服下氣輕身明目增年耐老悉非風藥所能雖出自
　神農本經然而易世相傳得無謬訛存而不論可也
　　主治叅互
　同甘菊花蒼耳子薄荷細辛甘草𦍑活藁本防風川
　芎治風寒入腦頭痛或鼻塞流涕或鼻淵涕下不止
　腥臭
　　簡誤
　辛香走竄之性氣虚人不宜服雖偶感風寒鼻竅不
　通亦不得用頭腦痛屬血虚火熾者不宜用齒痛屬
　胃火者不宜用
桑上寄生味苦甘平無毒主腰痛小兒背强癰腫安胎
充肌膚堅髪齒長鬚眉主金瘡去痺女子崩中内傷不
足産後餘疾下乳汁其實主明目輕身通神
　疏○桑寄生感桑之精氣而生其味苦甘其氣平和
　不寒不熱固應無毒詳其主治一本於桑抽其精英
　故功用比桑尤勝腰痛及小兒背强皆血不足之候
　癰腫多由於榮氣熱肌膚不充由於血虚齒者骨之
　餘也髪者血之餘也益血則髪華腎氣足則齒堅而
　鬚眉長血盛則胎自安女子崩中及内傷不足皆血
　虚内熱之故産後餘疾皆由血分乳汁不下亦由血
　虚金瘡則全傷於血上來種種疾病莫不悉由血虚
　有熱所發此藥性能益血故並主之也兼能祛溼故
　亦療痺　實味甘平亦益血之藥故主治如經所云
　也
　　主治叅互
　同枸杞子地黄胡麻川續斷何首烏當歸牛膝治血
　虚手臂骨節疼痛　入獨活寄生湯療一切風溼痺
　　聖惠方療胎動腹痛桑寄生一兩五錢阿膠炒五
　錢艾葉五錢水一盞半煎一盞去滓温服或去艾葉
　以其熱也
杜仲味辛甘平無毒主腰脊痛補中益精氣堅筋骨强
志除陰下癢溼小便餘瀝脚中酸痛不欲踐地久服輕
身耐老
　疏○杜仲稟陽氣之㣲得金氣之厚故其味辛氣平
　無毒别錄加甘温甄權言苦煖應是辛甘勝而苦次
　之温煖多而平為劣也氣薄味厚陽中陰也入足少
　陰兼入足厥陰經按本經所主腰脊痛益精氣堅筋
　骨脚中酸痛不欲踐地者蓋腰為腎之府經曰動搖
　不能腎將憊矣又腎藏精而主骨肝藏血而主筋二
　經虚則腰脊痛而精氣乏筋骨軟而脚不能踐地也
　五臟苦欲補瀉云腎苦燥急食辛以潤之肝苦急急
　食甘以緩之杜仲辛甘具足正能解肝腎之所苦而
　補其不足者也强志者腎藏志益腎故也除陰下癢
　溼小便餘瀝者袪腎家之溼熱也益腎補肝則精血
　自足故久服能輕身耐老其主補中者肝腎在下臟
　中之陰也陰足則中亦補矣
　　主治叅互
　同牛膝枸杞子續斷白膠地黄五味子兎絲子黄檗
　山藥治腎虚腰痛及下部軟弱無力　崔元亮海上
　方治腎虚腰痛用杜仲去皮酥炙黄一斤分作十劑
　每夜取一劑以水一升浸至五更煎三分減一取汁
　去滓以羊腎三四枚切片放下再煎三五沸如作羹
　法和以椒鹽空腹頓服　得效方治風冷傷腎腰背
　虚痛杜仲一斤切炒酒二升漬十日日服三合　肘
　後方治病後虚汗及目中流淚杜仲牡蠣等分為末
　卧時水服五匕不止更服　簡便方治頻慣墮胎或
　三四月即墮者於兩月前以杜仲八兩糯米煎湯浸
　透炒去絲續斷二兩酒浸焙乾為末以山藥五六兩
　為末作糊丸梧子大每服五十丸空心米飲下　青
　娥丸(見補骨/脂條下)
　　簡誤
　腎虚火熾者不宜用即用當與黄檗知母同入
楓香脂味辛苦平無毒主癮疹風癢浮腫齒痛一名白
膠香(附李時珍治一切癰疽瘡疥金瘡吐血咯血/活血生肌止痛解毒燒過揩牙永無牙疾)
　疏○楓香脂屬金有火故其味辛苦氣平無毒氣薄
　味厚陽中之陰也入足厥陰為活血涼血之藥凡熱
　則生風又血熱則壅而發癮疹風為木化風火相搏
　則為浮腫苦平能凉血熱兼辛又能散風故主血熱
　生風之證風火既散則肌肉和而浮腫自消齒痛亦
　因風熱上攻風熱既散則痛亦止矣
　　主治叅互
　袖珍方治便癰膿血白膠香一兩為末入麝香輕粉
　少許摻之　直指方諸瘡不合白膠香輕粉各二錢
　猪脂和塗　儒門事親一切惡瘡水沉金絲膏用白
　膠香瀝青各一兩以麻油黄蠟各二錢同溶化入冷
　水中扯千遍攤貼之　危氏得效方年久牙疼楓香
　脂為末以香爐内灰和勻每旦揩擦
　楓香近世為外科要藥除外科無别用故不著簡誤
女貞實味苦甘平無毒主補中安五藏養精神除百疾
久服肥健輕身不老
　疏○女貞實稟天地至陰之氣故其木凌冬不凋神
　農味苦氣平别錄加甘無毒觀今人用以為變白多
　效者應是甘寒凉血益血之藥氣薄味厚陰中之陰
　降也入足少陰經夫足少陰為藏精之臟人身之根
　本虚則五臟雖無病而亦不安百疾叢生矣經曰精
　不足者補之以味蓋腎本虚因虚則熱而軟此藥氣
　味俱陰正入腎除熱補精之要品腎得補則五臟自
　安精神自足百疾去而身肥健矣其主補中者以其
　味甘甘為土化故能補中也所主如上功能則輕身
　不老蓋有自矣此藥有變白明目之功累試輒驗而
　經文不載為闕畧也葉長子黑色者為女貞葉㣲圓
　子紅色者為冬青亦能治風虚補益肌膚
　　主治叅互
　同地黄何首烏人參麥門冬旱蓮草南燭子牛膝枸
　杞子山藥沒食子桑椹子黄檗椒紅蓮鬚為變白要
　藥　同甘菊花生地黄蒺藜枸杞子能明目　簡便
　方治虚損百病久服鬚白再黑返老還童用女貞實
　十月上巳日収陰乾用時以酒浸一日蒸透曬乾一
　斤四兩旱蓮草五月収陰乾十兩為末桑椹子四月
　収陰乾十兩為末煉蜜丸如梧子大每服七八十丸
　淡鹽湯下若四月収桑椹搗汁和藥七月収旱蓮搗
　汁和藥即減蜜之半矣　濟急僊方治風熱赤眼冬
　青子不拘多少搗汁重湯熬膏淨瓶収固每月㸃眼
　　普濟方治一切眼疾冬青葉研爛入朴硝貼之海
　上方也
　　簡誤
　氣味俱陰變白家當雜保脾胃藥及椒紅温煖之類
　同施不則恐有腹痛作泄之患
　枸骨本經附出女貞條下不載氣味所主然觀陳藏
　器云其皮堪浸酒補腰膝令健枝葉燒灰淋汁或煎
　膏塗白癜風亦可作稠煎傅之應是苦寒無毒氣味
　俱陰入脾入腎之藥也惟其入肝故主白癜風蓋肝
　為風木之位藏血之藏血虚則發熱熱甚則生風苦
　寒能涼血清熱故主之也其補腰膝令徤者腰為腎
　之府腎虚則溼熱乗之而腰膝不利又腎為作强之
　官虚則熱而軟故其性欲堅急食苦以堅之此藥味
　苦入腎正遂其欲堅之性耳腎氣既實則溼熱自除
　而腰膝自徤矣
　　主治叅互
　秘方取其葉煮飲治痰火甚驗蓋痰火未有不因陰
　虚火炎上爍乎肺煎熬津液而成此藥直入足少陰
　經補養陰氣則痰火自消如釡底抽薪之意也兼能
　散風毒惡瘡昔有老妓患楊梅結毒三十年者有道
　人教以單服此藥瘡愈而顔色轉少皆假其清熱凉
　血之功耳一名樞木黑子者名極木又名猫兒刺用
　作羅經入地不差
　　簡誤
　脾胃虚寒作泄及火衰陰痿者忌之
㽔核味甘温㣲寒無毒主心腹邪結氣明目目赤痛傷
淚出目腫眥爛􁬼鼻破心下結痰痞氣久服輕身耐老
不饑
　疏○蕤核得土氣以生神農味甘氣温别錄加㣲寒
　無毒氣薄味厚陽中之陰也入足厥隂經厥隂為風
　木之臟開竅於目風熱乗肝則肝血虚而目為之病
　或為赤痛腫傷或為淚出眥爛此藥温能散風寒能
　除熱甘能補血肝氣和而目疾悉瘳矣其主心腹邪
　結氣者即邪熱氣也熱則生痰痰礙中焦氣為之痞
　甘寒除熱温主通行熱邪去而痰自不生痰結解而
　氣自通暢矣鼻􁬼者熱在上焦心肺之分也甘寒總
　能除上下之熱故亦主之非養性益精之藥而云輕
　身益氣不饑者未必然也
　　主治叅互
　和劑局方春雪膏治肝虚風熱上攻眼目昏暗癢痛
　隠澀赤腫羞明迎風有淚多見黑花用㽔核去皮壓
　去油二兩腦子二錢半研匀生蜜六錢和収㸃眼
　集效方百㸃膏治一切風熱眼㽔仁去油三錢甘草
　防風各六錢黄連五錢以三味煎取濃汁次下㽔仁
　膏日㸃
　　簡誤
　目病非闗風熱而因於肝腎兩虚者不宜用凡脩事
　湯浸去皮尖劈作兩片用芒硝木通通草同煎一伏
　時取出研膏入藥
丁香味辛温無毒主温脾胃止霍亂壅脹風毒諸腫齒
疳􁥥能發諸香
　疏○丁香稟純陽之氣以生故其味辛氣温性無毒
　氣厚味薄升也陽也入足太陰足陽明經其主温脾
　胃止霍亂擁脹者蓋脾胃為倉廩之官飲食生冷傷
　於脾胃畱而不去則為壅塞脹滿上湧下泄則為揮
　霍撩亂辛温煖脾胃而行滯氣則霍亂止而擁脹消
　矣齒疳􁥥者亦陽明溼熱上攻也散陽明之邪則肝
　􁥥自除療風毒諸腫者辛温散結而香氣又能走竅
　除穢濁也
　　主治叅互
　同白豆蔲藿香陳皮厚朴砂仁治霍亂因於寒加生
　薑半夏治吐嘔因於寒冷傷胃或寒月飽食受寒腹
　痛甚　同砂仁厚朴乾薑橘皮草果蒼术木香麥糵
　治小兒傷生冷腹痛　劉氏小兒方治小兒虚寒吐
　瀉丁香橘皮等分薑汁糊九菉豆大米湯化下　全
　㓜心鑑治小兒脾胃虚寒嘔吐不止丁香半夏末各
　一錢薑汁浸一夜曬乾為末薑汁打麫為丸黍米大
　量大小用薑湯下　和劑局方治婦人産難母丁香
　乳香麝香三件用十分之三各為末臘月兎腦和杵
　為丸如芡實大每服一丸酒下　梅師方治乳頭破
　裂丁香末傅之　證治要訣食蟹致傷丁香末薑湯
　服五分　入陳氏異攻散治痘瘡虚寒之極又值冬
　月寒氣薄之發不出者
　　簡誤
　丁香氣味辛温一切有火熱證者忌之非屬虚寒㮣
　勿施用
沉香㣲温療風水毒腫去惡氣
　疏○沉香稟陽氣以生兼得雨露之精氣而結故其
　氣芬芳其味辛而無毒氣厚味薄可升可降陽也入
　足陽明太陰少陰兼入手少陰足厥陰經本經療風
　水毒腫者即風毒水腫也風為陽邪鬱於經絡遇火
　相煽則發出諸毒沉香得雨露之精氣故能解風火
　之毒水腫者脾溼也脾惡溼而喜燥辛香入脾而燥
　溼則水腫自消凡邪惡氣之中人必從口鼻而入口
　鼻為陽明之竅陽明虚則惡氣易入得芬芳清陽之
　氣則惡氣除而脾胃安矣附錄李珣味苦温無毒主
　心腹痛霍亂中惡邪鬼疰清人神並宜酒煮服之諸
　瘡腫宜入膏用日華子味辛熱無毒主調中補五藏
　益精壯陽煖腰膝去邪氣止轉筋吐瀉冷氣破痃癖
　冷風麻痺骨節不任風溼皮膚癢心腹痛氣痢元素
　補右腎命門相大
　　主治叅互
　同人參菖蒲逺志茯神酸棗仁生地黄麥門冬治思
　慮傷心心氣鬱結不舒者　得木香藿香砂仁治中
　惡腹中㽲痛辟一切惡氣　同蘇子橘紅枇杷葉白
　豆䓻人參麥門冬治胸中氣結或氣逆不快　醫壘
　元戎治胞轉不通非小腸膀胱厥陰受病乃强忍房
　事或過忍小便所致當治其氣則愈非利藥可通也
　沉香木香各二錢為末白湯空腹服之以通為度
　　簡誤
　沉香治冷氣逆氣氣鬱氣結殊為要藥然而中氣虚
　氣不歸元者忌之心經有實邪者忌之非命門真火
　衰者不宜入下焦藥用
檀香
　本經無正文𢎞景云白檀消熱腫藏器主心腹霍亂
　中惡鬼氣殺蟲日華子云檀香熱無毒治心痛霍亂
　腎氣腹痛濃煎服水磨傅外腎并腰腎痛處詳其所
　主諸證亦是芬芳開發辟惡散結除冷之藥也今人
　多供燃爇非上乗沉水者不入藥
乳香㣲温療風水毒腫去惡氣療風癮疹癢毒
　疏○乳香得木氣而兼火化本經㣲温大明辛熱㣲
　毒元素苦辛氣厚味薄陽也入足太陰手少陰兼入
　足厥陰經風水毒腫邪干心脾惡氣内侵亦由二經
　虚而邪易犯癮疹癢毒總因心脾為風溼熱邪所干
　致之脾主肌肉而痛癢瘡瘍皆屬心火此藥正入二
　經辛香能散一切畱結則諸證自瘳矣日華子云煎
　膏止痛長肉陳藏器云治婦人血器療諸瘡令内消
　則今人用以治内傷諸痛及腫毒内服外傅之藥有
　自來矣
　　主治叅互
　同紫花地丁白及白歛金銀花夏枯草白芷連翹貝
　母甘菊甘草穿山甲沒藥治一切癰疽疔腫　同續
　斷牛膝當歸紅麯牡丹皮沒藥　黄川芎治内傷胸
　脇作痛　同沒藥牛膝澤蘭黒豆蒲黄五靈脂延胡
　索牡丹皮山查治産後兒枕作痛　入一切膏藥能
　消毒止痛　靈苑方治甲疽弩肉腫血疼痛不愈用
　乳香為末膽礬燒研等分傅之内消即愈　山居四
　要治玉莖作腫乳香葱白等分搗傅　簡要濟衆方
　難産催生用明乳香為末取母猪血和丸梧子大每
　服五丸酒下
　　簡誤
　癰疽已潰不宜服諸瘡膿多時未宜遽用
降真香(李珣云味辛温無毒燒之辟天行時/氣宅舍怪異小兒帶之辟邪惡氣)
　疏○降真香香中之清烈者也故能辟一切惡氣不
　祥入藥以番舶來者色較紅香氣甜而不辣用之入
　藥殊勝色深紫者不良上部傷瘀血停積胸膈骨按
　之痛或并脇肋痛此吐血候也急以此藥刮末入藥
　煎服之良治内傷或怒氣傷肝吐血用此以代鬱金
　神效名醫錄云周崇被海冦刄傷血出不止筋骨如
　斷用花蕋石散不效軍士李髙用紫金散掩之血止
　痛定明日結痂如鐵遂愈且無瘢痕叩其方則用紫
　藤香甆瓦刮下研末爾云即降真之最佳者曾救萬
　人
蘇合香味甘温無毒主辟惡殺鬼精物温瘧蠱毒癎痓
去三蟲除邪令人無夢魘久服通神明輕身長年(痓作/痙)
　疏○蘇合香聚諸香之氣而成故其味甘氣温無毒
　凡香氣皆能辟邪惡况合衆香之氣而成一物者乎
　其走竅逐邪通神明殺精鬼除魘夢温瘧蠱毒宜然
　矣亦能開鬱
金櫻子味酸澀平温無毒療脾泄下痢止小便利澀精
氣久服令人耐寒輕身
　疏○金櫻子得陽氣而兼木化故其味酸澀氣平温
　無毒氣薄味厚陰中陽也入足太陽手陽明兼入足
　少陰經十劑云澀可去脱脾虚滑洩不禁非澀劑無
　以固之膀胱虚寒則小便不禁腎與膀胱為表裏腎
　虚則精滑時從小便出此藥氣温味酸澀入三經而
　収歛虚脱之氣故能主諸證也精固則精氣日生而
　陽氣充骨髓滿故耐寒輕身也
　　主治叅互
　和芡實粉為丸名水陸丹益氣補真　孫真人食忌
　金櫻子煎霜後用竹夾子摘取入木臼中杵去刺劈
　去核以水洗過搗爛入大鍋水煎不得絶火減半濾
　過仍煎似稀餳每服一匙煖酒調服活血駐顔其功
　不可備述
　　簡誤
　泄瀉由於火熱暴注者不宜用小便不禁及精氣滑
　脱因於陰虚火熾而得者不宜用
放杖木味甘温無毒王一切風血理腰脚輕身變白不
老浸酒服之(生温括睦婺山中樹如木天蓼/老人服之一月放杖故以為名)
　疏○放杖木得土氣以生故味甘氣温無毒甘入脾
　而養血温散風而通行故主一切風血腰脚為病變
　白易老亦皆血虚不能榮養筋骨及潤毛髪所致甘
　能補血血足則髪自不白身輕不老有自來矣
　
　
　
　
　
　
　
　
　
　
　
　
　神農本草經疏卷十二
欽定四庫全書
　神農本草經疏卷十三
　　　　　　　　　　　　明　繆希雍　撰
　　總九十二種今疏其要者二十六種
　　　桑根白皮(葉耳椹灰/枝黄附)　　　　　竹葉(茹瀝/附)
　　　吳茱萸　　　　檳榔　　　　梔子
　　　騏驎竭　　　　龍腦香　　　蕪荑
　　　枳殼　　　　　枳實　　　　厚朴
　　　茗苦􁔁　　　　山茱萸　　　紫葳
　　　胡桐淚　　　　猪苓　　　　烏藥
　　　没藥　　　　　安息香　　　仙人杖
　　　海桐皮　　　　大腹　　　　合歡
　　　五倍子　　　　天竺黄　　　蜜蒙花
桑根白皮味甘寒無毒主傷中五勞六極羸瘦崩中脈
絶補虚益氣去肺中水氣唾血熱渴水腫腹滿臚脹利
水道去寸白可以縫金瘡出土上者殺人
　疏○桑根白皮得土金之氣故味甘氣寒而無毒東
　垣海藏俱云兼辛然甘厚辛薄降多升少陽中隂也
　入手太隂經甘以固元氣而補不足辛以瀉肺邪之
　有餘故能止嗽也凡肺中有水氣及肺火有餘者宜
　之傷中者中氣傷也五勞者五臟勞傷也六極者六
　腑之中氣極也羸瘦者肌肉脫也崩中者血脫也脈
　絶者氣血兩虚之至故脈不來也之數者皆由隂不
　足則陽有餘陽有餘則火盛而内熱火與元氣不兩
　立火能消物造化自然也惟甘也可以補元氣惟寒
　也可以除内熱熱除矣元氣生矣則上來諸證自瘳
　故本經終之以補虚益氣焉别錄去肺中水氣者即
　十劑中云燥可去溼桑白皮之屬是已吐血熱渴者
　熱傷肺火炎迫血妄行溢出上竅而兼發熱作渴也
　其主水腫腹滿臚脹者即利水道除溼補虚之功也
　溼熱盛則寸白生消除溼熱則蟲自不能留也縫金
　瘡者甘寒補益宜於傷損也
　　主治參互
　得天麥二冬款冬花百部薄荷甘草沙參貝母枇杷
　葉五味子為治嗽要藥　得芍藥薏苡仁木瓜茯苓
　橘皮赤小豆為治水腫之神劑　經騐方治咳嗽吐
　血甚者鮮桑根白皮一斤米泔浸三宿刮去黄皮剉
　細入糯米四兩焙乾為末每服一錢米飲下　肘後
　方治消渴尿多入地三尺桑根剝取白皮炙黄黑剉
　以水煑濃汁隨意飲之亦可少入米勿用鹽　肘後
　方治產後下血炙桑白皮煑水飲之　經驗方治墜
　馬抝損桑根白皮五斤為末以水五升煎膏敷之便
　止已後亦無宿血終不發動　子母秘方治小兒重
　舌桑根白皮煑汁塗乳上飲之　聖惠方治小兒流
　涎脾熱也胸膈有痰新桑根白皮搗自然汁飲之甚
　效煎飲亦良　聖惠方治小兒天吊驚癎取家桑東
　行根研汁服　千金方治石癰堅硬不作膿者桑白
　皮隂乾為末烊膠和酒調傅以軟為度　蘇頌取皮
　中白汁主治小兒口瘡白漫拭淨塗之便愈又塗金
　刄所傷慘痛須臾血止仍以白皮裹之甚良　時珍
　取汁塗蛇蜈蚣蜘蛛傷有驗　取枝燒瀝治大風瘡
　疥生睂髮　子母秘錄治小兒鵝口桑皮汁和胡粉
　塗之　聖惠方治小兒唇腫桑木汁塗之即愈　摘
　𤣥方治破傷中風桑瀝好酒對和溫服以醉為度醒
　服消風散
　　簡誤
　肺虚無火因寒襲之而發咳嗽者勿服
　桑葉主除寒熱出汗汁解蜈蚣毒
　疏○葉本經無氣味詳其主治應是味甘氣寒性無
　毒甘所以益血寒所以涼血甘寒相合故下氣而益
　隂是以能主隂虚寒熱及因内熱出汗其性兼燥故
　又能除脚氣水腫利大小腸原稟金氣故又能除風
　經霜則兼得天地之清肅故又能明目而止渴髮者
　血之餘也益血故又能長髪涼血故又止吐血合癰
　口罨穿掌療湯火皆清涼補血之功也
　　主治參互
　四月採桑葉酒拌九蒸九曝為末胡麻或黑芝麻去
　殼九蒸九曝另磨如泥各等分煉蜜和為丸每五六
　錢空心饑時白湯下能益氣血袪風仙家餌之為引
　年止饑之要藥　普濟方治青盲洗法昔武勝軍宋
　仲孚患此二十年用此法二年目明如故摘青桑葉
　曬乾逐月按日就地上燒存性每以一合於甆器内
　煎減二分傾出澄清溫熱洗目至百度屢試有驗正
　月初八二月初八三月初六四月初四五月初六六
　月初二七月初七八月二十九九月十二十月十三
　十一月初二十二月三十　集簡方治風眼下淚臘
　月不落桑葉煎湯日日溫洗或入芒硝　千金方治
　頭髮不長用桑葉麻葉煮泔水沐之七日可長數尺
　　聖濟總錄治吐血不止晚桑葉焙乾研涼茶服三
　錢只一服止後用補肝肺藥　直指方治癰口不斂
　經霜黄桑葉為末傅之　通𤣥論治穿掌腫毒新桑
　葉研爛罨之即愈　醫學正傳治湯火傷瘡經霜桑
　葉燒存性為末油和敷之三日愈
　桑耳味甘有毒黑者主女子漏下赤白沃血病癥瘕
　積聚隂痛隂陽寒熱無子療月水不調其黄熟陳白
　者止久洩益氣不饑其金色者治癖飲積聚腹痛金
　瘡　桑耳煅存性研細香附童便炒黑研細每用桑
　耳灰二分香附末三分淡醋湯空心調服治血崩奇
　效過於他木耳
　桑椹味甘寒無毒單食止消渴陳藏器利五藏闗節
　通血氣久服不饑安魂鎮神令人聰明變白不老多
　收暴乾為末蜜丸日服時珍搗汁飲解中酒毒釀酒
　服利水氣消腫(一名文/武實)
　疏○桑椹者桑之精華所結也其味甘其氣寒其色
　初丹後紫味厚於氣合而論之甘寒益血而除熱其
　為涼血補血益隂之藥無疑矣消渴由於内熱津液
　不足生津故止渴五臟皆屬隂益隂故利五臟隂不
　足則闗節之血氣不通血生津滿隂氣長盛則不饑
　而血氣自通矣熱退隂生則肝心無火故魂安而神
　自清寧神清則聰明内發隂復則變白不老甘寒除
　熱故解中酒毒性寒而下行利水故利水氣而消腫
　皆自然之道也
　　主治參互
　冦宗奭曰本經言桑甚詳獨遺烏椹然桑之精英盡
　在於此採摘微研以布濾汁石器熬成稀膏量入多
　少蜜熬稠貯甆器中每抄一二錢食後夜臥以沸湯
　點服治服金石藥發熱口渴生精神及小腸熱甚
　僊方日乾為末蜜和丸酒服亦良　四時月令云四
　月宜飲桑椹酒能理百種風熱其法用桑椹汁三斗
　重湯煑至一斗半入白蜜二合酥油一兩生薑汁一
　合煑令得所瓶收每服一合和酒飲之亦可以汁熬
　燒酒藏之經年味愈佳　普濟方治水腫脹滿水不
　下則滿溢水下則虚竭還脹十無一活宜用桑椹酒
　治之桑白皮切以水二斗煑汁一斗入桑椹再煑取
　五升以糯米飯五升釀酒飲　保命集治瘰癧結核
　文武膏用文武實即桑椹子二斗黑熟者以布取汁
　銀石器熬成膏每白湯調服一匙日三服　千金方
　治小兒赤秃桑椹子取汁頻服　聖濟錄治小兒白
　秃黑椹入罌中曝三七日化為水洗之三七日神效
　　集簡方治隂證腹痛桑椹絹包風乾過伏天為細
　末每服三錢熱酒下取汗
　　簡誤
　甘寒𢃄滑故潤而下行脾胃虚寒作泄者勿服
　桑柴灰味辛寒有小毒淋取汁與冬灰等分同滅痣
　疵黑子蝕惡肉煑赤小豆食大下水脹傅金瘡止血
　生肌　桑霜即灰汁以桑皮綿紙襯淘籮底用滾水
　淋下甆器盛之重湯煑乾别名木磠能鑽筋透骨為
　傅癰疽拔疔引諸散毒藥攻毒之要品　得丹砂雄
　黄乳香没藥牛黄龍腦香紅白藥子白及白斂傅一
　切腫毒止痛追毒有奇效　得鐵鏽蟾酥可拔疔
　枝味苦平性不冷不熱主遍體風癢乾燥火氣脚氣
　風氣四肢拘攣上氣眼暈肺氣欬嗽消食利小便療
　癰疽後渴嫰條細搗一升熬香煎飲亦無禁忌久服
　終身不患偏風　聖惠方治紫白癜風桑枝十斤益
　母草三斤水五斗慢煑至五升去滓再煎成膏每臥
　時溫酒調服半合以愈為度
　桑黄氣味與白皮同其除肺熱之功殆又過之山家
　老桑樹多生湖桑少見　同天門冬百部山梔枇杷
　葉治赤鼻有神
竹葉味辛平大寒無毒主胸中痰熱欬逆上氣
　疏○竹葉稟隂氣以生本經味辛平氣大寒無毒甄
　權言甘寒氣薄味厚隂中微陽降也入足陽明手少
　隂經陽明客熱則胸中生痰痰熱壅滯則欬逆上氣
　辛寒能解陽明之熱結則痰自消氣自下而欬逆止
　矣仲景治傷寒發熱大渴有竹葉石膏湯無非假其
　辛寒散陽明之邪熱也
　　主治參互
　煎湯調酸棗仁炒熟末五錢臨臥服治心虚不得眠
　　同麥門冬酸棗仁逺志丹參茯神丹砂犀角治心
　經蘊熱虚煩不眠　入白虎湯治傷寒煩熱大渴引
　飲　肘後方治時行發黄竹葉五升小麥七升石膏
　三兩水一斗半煑取七升細服盡劑愈
　淡竹茹味甘微寒無毒主嘔啘溫氣寒熱吐血崩中
　疏○竹茹雖與竹葉同本然竹茹得土氣多故味帶
　甘氣微寒無毒入足陽明經經曰諸嘔吐酸水皆屬
　於熱陽明有熱則為嘔啘溫氣寒熱亦邪客陽明所
　致甘寒解陽明之熱則邪氣退而嘔啘止矣甘寒又
　能涼血清熱故主吐血崩中及女勞復也
　　主治參互
　同木瓜橘皮麥門冬枇杷葉人參蘆根汁石斛治胃
　虚有熱嘔啘不止　活人書治傷寒愈後交接女勞
　復頭痛身熱耳鳴口渴腰骨痛男子卵腫股痛竹皮
　一升水三升煑五沸服汁　又方治婦人大病初愈
　有所動勞致熱氣衝胸手足搐搦拘急如中風狀淡
　竹青茹半斤栝樓二兩水二升分二服
　　簡誤
　胃寒嘔吐及感寒挾食作吐忌用
　淡竹瀝味甘大寒無毒療暴中風痺胸中大熱止煩
　悶消渴勞復
　疏○竹瀝竹之津液也經云大寒亦言其本性耳得
　火之後寒氣應減性滑流利走竅逐痰故為中風家
　要藥凡中風之證莫不由於隂虚火旺煎熬津液結
　而為痰壅塞氣道不得升降熱極生風以致猝然僵
　仆或偏痺不仁此藥能遍走經絡摉剔一切痰結兼
　之甘寒能益隂而除熱痰熱既袪則氣道通利經脈
　流轉外證自除矣其主胸中大熱止煩悶者取其甘
　寒清熱益隂之功耳觀古人以竹瀝治中風則知中
　風未有不因隂虚痰熱所致不然如果外來風邪安
　得復用此甘寒滑利之藥治之哉
　　主治參互
　同貝母栝樓仁霞天膏白芥子蘇子橘紅鬱金童便
　麥門冬治似中風口眼喎斜語言蹇澀或半身不遂
　等證　千金方治中風口噤竹瀝加薑汁日日飲之
　　梅師方治產後中風口噤身直面青手足反張以
　竹瀝飲一二升即甦　外臺秘要治破傷中風凡閃
　脫折骨諸瘡慎不可當風用扇中風則發痙口噤項
　急殺人亟飲竹瀝二三升忌飲食及酒　千金方小
　兒傷寒淡竹瀝葛根汁各六合細細與服　至寳方
　小兒狂語夜後便發竹瀝夜服二合　產寳方婦人
　胎動妊娠因夫所動困絶以竹瀝飲一升立愈　梅
　師方孕婦子煩茯苓二兩竹瀝一升水四升煎二升
　分三服　千金方時氣煩躁五六日不解青竹瀝半
　盞煎熱數數飲之覆取微汗　李絳兵部手集欬嗽
　肺痿大人小兒欬逆短氣胸中吸吸欬出涕唾嗽出
　臭膿用淡竹瀝一合服之日三五次以愈為度
　　簡誤
　寒痰溼痰及飲食生痰不宜用
吳茱萸味辛温大熱有小毒主溫中下氣止痛欬逆寒
熱除溼血痺逐風邪開腠理去痰冷腹内絞痛諸冷實
不消中惡心腹痛逆氣利五藏
　疏○吳茱萸稟火氣以生故其味辛氣溫有小毒甄
　權辛苦大熱氣味俱厚陽也入足陽明太隂兼入足
　少隂厥隂經凡脾胃之氣喜溫而惡寒寒則中氣不
　能運化或為冷實不消或為腹内絞痛或寒痰停積
　以致氣逆發欬五臟不利辛溫煖脾胃而散寒邪則
　中自溫氣自下而諸證悉除其主除溼血痺逐風邪
　者蓋以風寒溼之邪多從脾胃而入脾胃主肌肉為
　邪所侵則腠理閉密而寒熱諸痺所從來矣辛溫走
　散開發故能使風寒溼之邪從腠理而出中惡腹痛
　亦邪惡之氣干犯脾胃所致入脾散邪則腹痛自止
　矣
　　主治參互
　仲景吳茱萸湯治少隂病吐利手足逆冷煩躁欲死
　者吳茱萸一斤人參二兩生薑六兩大棗十二枚劈
　四味以水七升煑二升去滓溫服七合日三服厥隂
　乾嘔吐涎沬頭痛者同此方　又當歸四逆加吳茱
　萸湯治厥隂證手足厥冷脈細欲絶其人内有久寒
　者當歸三兩芍藥三兩炙甘草二兩通草二兩桂枝
　三兩細辛三兩生薑半斤吳茱萸二升大棗二十五
　枚以水六升清酒六升同煑取五升去滓分五服
　食療治冬月感寒吳茱萸五錢煎湯服之取汗　聖
　惠方治隂毒傷寒四肢逆冷用吳茱萸一升酒拌溼
　絹袋二箇包蒸極熱更互熨足心候氣透痛亦即止
　累有效　肘後方治寒疝往來吳茱萸一兩生薑半
　兩清酒一升煎分溫服　聖惠方治食已吞酸胃虚
　冷者吳茱萸湯泡七次焙乾薑等分為末湯服一錢
　　孫氏存仁方治多年脾泄老人多此謂之水土同
　化吳茱萸三錢泡入水煎汁入鹽少許通口服蓋茱
　萸能煖膀胱水道既清大腸自固他藥雖熱不能分
　解清濁也　和劑局方戊巳丸治脾胃受溼下痢赤
　白腹痛米穀不化用吳茱萸黄連白芍藥各一兩同
　炒為末蒸餅丸梧子大每服二三丸米飲下
　　簡誤
　陽厥似隂手足雖逆冷而口多渴喜飲水大小便秘
　結小便或通亦赤澀短少此火極似水守真所謂禁
　慄如喪神守皆屬於火之謂耳此與桂附乾薑之類
　同忌嘔吐吞酸屬胃火者不宜用欬逆上氣非風寒
　外邪及冷痰宿水所致不宜用腹痛屬血虚有火者
　不宜用赤白下痢病名滯下因暑邪入於腸胃而非
　酒食生冷停滯積垢者不宜用小腸疝氣非驟感寒
　邪及初發一二次者不宜用霍亂轉筋由於脾胃虚
　弱冒暑所致而非寒溼生冷干犯腸胃者不宜用一
　切隂虚之證及五臟六腑有熱無寒之人法所咸忌
檳榔味辛溫無毒主消穀逐水除痰癖殺三蟲伏尸療
寸白
　疏○檳榔得天之陽氣地之金味故味辛氣溫無毒
　大明言澀元素言苦以其感盛夏之火氣耳氣薄味
　厚陽中微隂降也入手足陽明經夫足陽明為水穀
　之海手陽明為傳道之官二經相為貫輸以運化精
　微者也二經病則水穀不能以時消化覊留而成痰
　癖或溼熱停久則變生諸蟲此藥辛能散結破滯苦
　能下泄殺蟲故主如上諸證也甄權宣利五臟六腑
　壅滯破胸中氣下水腫治心痛積聚日華子下一切
　氣通闗節利九竅徤脾調中破癥結李珣主賁豚氣
　五膈氣風冷氣脚氣宿食不消皆取其辛溫走散破
　氣墜積能下腸胃有形之物耳
　　主治參互
　同草果枳實橘皮治食瘧加三稜蓬茂礬紅紅麯山
　查麥糵消一切堅硬肉食及諸米麫生冷食積成塊
　作痛　同黄連藊豆蓮肉橘紅白芍藥紅麯烏梅葛
　根枳殼治滯下後重　同雷丸使君子白蕪荑蘆薈
　肉豆蔲胡黄連治小兒疳蚘　同楝根鶴蝨錫灰薏
　苡根貫衆烏梅治一切寸白蟲　同蒼术草果青皮
　甘草治山嵐瘴氣發瘧　直指方心脾作痛雞心檳
　榔髙良薑各一錢半陳米百粒同以水煎服之　廣
　利方脚氣衝心悶亂不識人用白檳榔十二分為末
　分二服空心煖小便調下日二服　十便良方蟲痔
　裏急檳榔為末每日空心以白湯調二錢　千金方
　寸白蟲病檳榔二七枚為末先以水二升半煑檳榔
　片取一升空心調末方寸匕服之經日蟲盡出未盡
　再服以盡為度
　　簡誤
　檳榔性能墜諸氣至於下極病屬氣虚者忌之脾胃
　虚雖有積滯者不宜用下利非後重者不宜用心腹
　痛無留結及非蟲攻咬者不宜用瘧非山嵐瘴氣者
　不宜用凡病屬隂陽兩虚中氣不足而非腸胃壅滯
　宿食脹滿者悉在所忌
梔子味苦寒大寒無毒主五内邪氣胃中熱氣面赤酒
皰皶鼻白癩赤癩瘡瘍療目熱赤痛胸心大小腸大熱
心中煩悶
　疏○梔子感天之清氣得地之苦味故其性無毒氣
　薄而味厚氣浮而味沉陽中隂也入手太隂手少隂
　足陽明經少隂為君主之官邪熱客之則五臟皆失
　所主清少隂之熱則五内邪氣自去胃中熱氣亦除
　面赤酒皰皶鼻者肺熱之候也肺主清肅酒熱客之
　即見是證於開竅之所延及於面也肺得苦寒之氣
　則酒熱自除而面鼻赤色皆退矣其主赤白癩瘡瘍
　者即諸痛痒瘡瘍皆屬心火之謂療目赤熱痛及胸
　心大小腸大熱心中煩悶者總除心肺二經之火熱
　也此藥味苦氣寒瀉一切有餘之火故能主如上諸
　證
　　主治參互
　仲景治傷寒汗吐下後虚煩不得眠及心中懊憹者
　有梔子豉湯用梔子十四枚香豉四合水煎服　入
　茵陳大黄湯治傷寒溼熱發黄腹脹梔子十四枚茵
　陳六兩大黄三兩水一斗先煑茵陳減六升内二味
　煑取三升分三服小便當利尿如皂角汁狀正赤一
　宿腹減黄從小便出也　同甘草黄檗為梔子檗皮
　湯亦治發黄身熱　同厚朴枳實為梔子厚朴湯治
　傷寒下後心煩腹滿臥起不安者得吐即愈　同䑕
　矢作湯治大病後勞復小便不利者小便利即愈已
　上皆仲景法　同連翹麥門冬竹葉燈心草生甘草
　黄連能瀉心經有餘之火加赤茯苓木通滑石澤瀉
　瀉小腸火　同桑黄或桑白皮黄芩甘草桔梗五味
　子乾葛治酒熱傷肺發出鼻皶　同茵陳蒿滑石車
　前子秦艽黄連連錢草苜蓿治酒熱發黄　梅師方
　治熱病後勞復及因交接後發動欲死不能語者梔
　子三十枚水三升煎一升服令微汗　救急方治湯
　盪火傷梔子末和雞子清濃塗之　丹溪方治胃脘
　火痛山梔七枚炒水一盞煎七分入生薑汁飲之立
　止
　　簡誤
　梔子稟至苦大寒之氣苦寒損胃而傷血凡脾胃虚
　弱者忌之血虚發熱者忌之性能瀉有餘之火心肺
　無邪熱者不宜用小便不通由於膀胱虚無氣以化
　而非熱結小腸者不宜用瘡瘍因氣血虚不能收斂
　則為久冷敗瘡非溫煖補益之劑則不愈此所謂既
　潰之後一毫寒藥不可用是也世人又以治諸血證
　不知血得熱則行得寒則凝瘀血凝結於中則反致
　寒熱或發熱勞嗽飲食減少為難療之病凡治吐血
　法當以順氣為先蓋血隨氣而行氣降則火降火降
　則血自歸經不求其止而止矣此治療之要法不可
　違也
騏驎竭味甘鹹平有小毒主五藏邪氣帶下止痛破積
血金瘡生肉(舊與紫□同/條今分出)
　疏○騏驎竭稟土氣而兼水化故味甘鹹氣平無毒
　丹房鑑源云稟於熒惑之氣生於湯石之隂其色赤
　象火而味鹹則得隂氣也氣薄味厚隂也降也入足
　厥隂手少隂經甘主補鹹主消散瘀血生新血之要
　藥故主破積血金瘡止痛生肉主五臟邪氣者即邪
　熱氣也帶下者溼熱傷血分所致也甘鹹能涼血除
　熱故悉主之蘇恭主心腹卒痛李珣以之治傷折打
　損一切疼痛血氣攪刺内傷血聚者誠為此耳(此藥/產外)
　(國極難得真者理/傷折有奪命之功)
　　主治參互
　同乳香没藥自然銅麻皮灰狗頭骨煅存性䗪蟲黄
　荆子骨碎補治一切打撲損傷　同髮灰乳香没藥
　片腦輕粉象牙末紅粉霜為細末摻一切金瘡及腫
　毒生肌止痛　廣利方金瘡出血騏驎竭末傅之立
　愈　醫林集要產後血衝心胸喘滿命在須臾用血
　竭没藥各一錢研童便和酒調服　究原方收斂瘡
　口血竭末一字龍腦少許大棗燒灰半錢同研津調
　塗之　摘𤣥方胸中血塊血竭没藥各一兩滑石牡
　丹皮各一兩同煑過為末醋糊丸梧子大空心服之
　　醫林集要嵌甲疼痛血竭末傅之
　　簡誤
　凡使勿用海母血真相似只是味鹹并腥氣騏驎竭
　味微鹹甘似梔子氣也又云嚼之不爛如蠟者為上
　凡血病無瘀積者不必用日華子云此藥性急不可多
　使却引膿用時勿與衆藥同研化作飛塵也
龍腦香味辛苦微寒一云溫平無毒主心腹邪氣風溼
積聚耳聾明目去目赤膚翳
　疏○龍腦香稟火金之氣以生本經味辛苦氣微寒
　無毒其香為百藥之冠凡香氣之甚者其性必溫熱
　李珣言溫元素言熱是矣氣芳烈味大辛陽中之陽
　升也散也性善走竄開竅無往不達芳香之氣能辟
　一切邪惡辛熱之性能散一切風溼故主心腹邪氣
　及風溼積聚也耳聾者竅閉也開竅則耳自聰目赤
　膚翳者火熱甚也辛溫主散能引火熱之氣自外而
　出則目自明赤痛膚翳自去此從治之法也别錄又
　主婦人難產者取其善走開通闗竅之力耳
　　主治參互
　同乳香没藥雄黄紅藥子烏雞骨白及白斂桑磠堿
　牛黄傅一切疔腫癰疽神效　聖濟總錄目生膚翳
　龍腦為末日㸃三五度　御醫院方頭目風熱上攻
　用龍腦末半兩南蓬砂末一兩頻㗜兩鼻　瀕湖集
　簡方風熱喉痺燈心一錢黄檗五分並燒存性白礬
　七分煅過片腦三分為末每以一二分吹患處此陸
　一峰家傳絶妙方也　又方鼻中息肉垂下者用片
　腦㸃之自入　夷堅志傷寒舌出過寸者梅花片腦
　半分為末摻之隨手而愈　又方中風牙噤無門下
　藥者開闗散揩之五月五日午時用龍腦天南星等
　分為末每以一字揩齒二三十遍其口自開　經驗
　方痘瘡狂躁心煩氣喘妄語或見鬼神瘡色赤未透
　者用龍腦一錢細研旋以猪心血丸芡子大每服一
　丸紫草湯下少時心神便定得睡發瘡　總微論用
　獖猪第二番血清半杯紫草汁半杯和勻入龍腦一
　分溫服良久下瘀血一二行瘡即紅活此治痘瘡黑
　黶候醫所不治者百發百中
　　簡誤
　宗奭云此物大通利闗膈熱塞大人小兒風涎閉塞
　及暴得驚熱甚為濟用然非常服之藥震亨云龍腦
　屬火世知其寒而通利未達其熱而輕浮飛越喜其
　香而貴重動輒與麝同為桂附之助然人之陽易動
　隂易虧不可不思杲曰龍腦入骨風病在骨髓者宜
　用之為引經若風在血脈肌肉輒用腦麝反引風入
　骨髓如油入麫莫之能出也觀三公之言則龍腦之
　為害可知凡中風非外來之風邪乃因氣血虚而病
　者忌之小兒吐瀉後成驚者為慢脾風切不可服急
　驚屬實熱可用慢驚屬虛寒不可用眼目昏暗屬肝
　腎虚者不宜入㸃藥設誤㸃之必致昏暗難療
蕪荑味辛平無毒主五内邪氣散皮膚骨節中淫淫溫
行毒去三蟲化食逐寸白散腸中嗢嗢喘息
　疏○蕪荑稟金氣而生於春陽之令本經味辛氣平
　無毒甄權加苦李珣加溫詳其功用應是苦辛溫平
　之藥非辛溫則不能散五臟皮膚骨節中邪毒氣非
　苦平則不能去三蟲化食逐寸白療腸中嗢嗢喘息
　然察其所主雖能除風邪淫氣之為害而其功則長
　於走腸胃殺諸蟲消食積也故小兒疳瀉冷痢為必
　資之藥
　　主治參互
　同肉豆蔲胡黄連盧㑹使君子青黛五穀蟲雷丸檳
　榔橘皮治小兒疳熱瀉痢及腹大羸瘦面黄好喫泥
　土　本事方制殺諸蟲生蕪荑生檳榔各四兩為末
　蒸餅丸如梧子每服二十丸白湯下　錢氏小兒直
　訣疳熱有蟲瘦悴久服充肌用蕪荑一兩黄連一兩
　為末猪膽汁七枚和入盌内飯上蒸之一日蒸一次
　九蒸乃入麝香半錢湯浸蒸餅和丸菉豆大每服五
　七丸至二十丸米飲下　危氏得效方蟲牙作痛以
　蕪荑仁安蛀孔中及縫中甚效　入藥用大者小者
　即榆莢不堪入藥　除疳證殺蟲外他用甚稀故不
　著簡誤
枳殼味苦酸微寒無毒主風痒麻痺通利闗節勞氣欬
嗽背膞悶倦散留結胸膈痰滯逐水消脹滿大腸風安
胃止風痛
　疏○枳殼氣味所主與枳實大畧相同但枳實形小
　其氣全其性烈故善下達如少年猛悍之將勇往直
　前而一無回顧者也枳殼形大其氣散其性緩故其
　行稍遲是以能入胸膈肺胃之分及入大腸也其主
　風痒麻痺通利闗節止風痛者蓋肺主皮毛胃主肌
　肉風寒溼入於二經則皮膚瘙痒或作痛或麻木此
　藥有苦泄辛散之功兼能引諸風藥入於二臟故為
　治風所需風邪既散則闗節自然通利矣其療勞氣
　咳嗽背膊悶倦者蓋亦指風寒鬱於上焦則肺氣滯
　而為悶倦咳嗽經曰肺苦氣上逆急食苦以泄之枳
　殼味苦能泄至髙之氣故主之也又肺與大腸為表
　裏風邪入肺則并入大腸風熱相搏而為腸風下血
　苦寒下泄之氣則血熱清而風自除矣其主散留結
　胸膈痰滯逐水消脹滿安胃諸證悉與枳實相同苐
　其氣稍緩耳
　　主治參互
　同蘇子橘皮桔梗木香白豆蔲香附治上焦壅氣脹
　滿因於寒　同黄連槐花乾葛防風荆芥芍藥黄芩
　當歸生地黄地榆側柏葉治腸風下血初起者神效
　　同荆芥苦參防風蒼耳草敗蒲煎湯沐浴治風疹
　作痒　同檳榔芍藥黄連升麻葛根甘草紅麯滑石
　治滯下裏急後重　得人參麥冬治氣虚大便不快
　　同肉桂治右脇痛
　　簡誤
　枳殼泄肺能損至髙之氣肺氣虚弱者忌之脾胃虚
　中氣不運而痰壅喘急者忌之咳嗽不因於風寒入
　肺氣壅者服之反能作劇咳嗽隂虚火炎者服之立
　致危殆一槩胎前產後咸不宜服今世多用以治婦
　人胎氣不安或至八九月為易產之劑動輒資用殊
　不知婦人懐孕全賴氣血以養胎氣血充足則胎自
　易產且娠婦至八九月精神困倦四肢軟弱飲食減
　少動息喘促何莫非虚弱之證而更用此耗散之藥
　耶正經所謂損不足而虚其虚豈不大謬哉古方有
　瘦胎飲者為湖陽公主而設以彼奉養太過其氣必
　實故用此以耗其有餘之氣則胎易產今人不知古
　人立方之意一概濫施誤甚誤甚
枳實味苦酸寒微寒無毒主大風在皮膚中如麻豆苦
痒除寒熱結止痢長肌肉利五藏益氣輕身除胸脇痰
癖逐停水破結實消脹滿心下急痞痛逆氣脇風痛安
胃氣止溏洩明目
　疏○枳實感天地苦寒之氣以生故其味苦氣寒無
　毒别錄雷公加酸甄權加辛察其功用必是苦為最
　而酸辛次之氣味俱厚隂也入足陽明太隂經細詳
　神農主治與本藥氣味大不相侔究其所因必是枳
　殼所主蓋二物古文原同一條後人分出時誤入耳
　其别錄所主除胸脇痰癖逐停水破結實消脹滿心
　下急痞痛逆氣脇風痛安胃氣止溏洩者是其本分
　内事皆足陽明太隂受病二經氣滯則不能運化精
　微而痰癖停水結實脹滿所自來矣胃之上口名曰
　賁門賁門與心相連胃氣壅則心下亦自急痞痛邪
　塞中焦則升降不舒而氣上逆肝木鬱於地下則不
　能條達而脇痛得其破散衝走之力則諸證悉除所
　以仲景下傷寒腹脹實結者有承氣湯胸中痞痛者
　有陷胸湯潔古療心下痞滿者有枳术丸壅滯既去
　則胃氣自安而溏洩亦止矣末云明目者經曰目得
　血而能視氣旺乃能生血損氣破散之性豈能明目
　哉無是理也
　　主治參互
　同三稜蓬茂青皮檳榔為消磨堅積之劑然須能食
　脾胃徤者宜之　同白术橘皮厚朴甘草砂仁為枳
　术丸治心下痞滿因於食　入陷胸湯治傷寒寒熱
　結胸　入大小承氣湯治傷寒熱邪入裏結實脹滿
　痛不可當數日不更衣者
　　簡誤
　此藥性専消導破氣損真觀朱震亨云瀉痰有衝牆
　倒壁之力其為勇悍之氣可知凡中氣虚弱勞倦傷
　脾發為痞滿者當用補中益氣湯補其不足則痞自
　除此法所當忌也脹滿非實邪結於中下焦手不可
　按七八日不更衣者必不可用挾熱下痢亦非燥糞
　留結者必不可用傷食停積多因脾胃虚不能運化
　所致慎勿輕餌如元氣壯實有積滯者不得已用一
　二劑病已即去之即潔古所製枳术丸亦為脾胃有
　積滯者設積滯去則脾胃自徤故謂之益脾胃之藥
　非消導之外復有補益之功也時醫不識病之虚實
　藥之補瀉往往概施損人真氣為厲不淺設誤投之
　雖多服參耆補劑亦難挽其刻削之害也世人多蹈
　其弊故特表以為戒
厚朴味苦溫大溫無毒主中風傷寒頭痛寒熱驚悸氣
血痺死肌去三蟲溫中益氣消痰下氣療霍亂及腹痛
脹滿胃中冷逆胸中嘔不止洩痢淋露除驚去留熱心
煩滿厚腸胃
　疏○厚朴稟地二之氣以生兼得乎春陽之氣而成
　故其味苦其氣溫甄權苦辛大熱應是辛熱苦溫之
　藥辛熱太過則其性宜有毒以其得陽氣之正故無
　毒耳氣味俱厚陽中之隂降也入足太隂手足陽明
　經其主中風傷寒頭痛寒熱氣血痺死肌者蓋以風
　寒外邪傷於陽分則為寒熱頭痛風寒溼入腠理則
　氣血凝澀而成痺甚則肌肉不仁此藥辛能散結苦
　能燥溼溫熱能袪風寒故悉主之也别錄又主溫中
　消痰下氣療霍亂及腹痛脹滿胃中冷逆胸中嘔不
　止洩痢心煩滿者何莫非脹胃氣逆壅滯及痰飲留
　結飲食生冷所致得此下洩開通溫熱煖胃則諸證
　不求其止而止矣至於淋露雖屬下焦為病然多因
　胃家溼熱下流三蟲亦腸胃溼熱所生苦能燥溼殺
　蟲故亦主之也本經又主驚悸及别錄除驚去留熱
　者皆非其所宜驚悸屬心虚於脾胃絶無相干氣味
　大溫之藥又豈能去留熱哉至益氣厚腸胃蓋亦指
　邪氣去正氣自益之謂積滯消腸胃自厚之意耳非
　消散之外復有補益之功也用者詳之
　　主治參互
　同陳皮枳殼麥糵草果山查砂仁礬紅治傷食腹脹
　　同橘皮黄連甘草蒼白术葛根治溼熱作瀉　同
　檳榔木香黄連滑石橘皮甘草白芍藥治滯下初起
　　同白术人參白芍藥茯苓消腹脹　佐生薑橘皮
　藿香砂仁半夏止胃寒嘔吐　同三稜蓬茂檳榔人
　參青皮治積年冷癖堅塊　同蒼术橘皮甘草為平
　胃散治胸中敦厚之氣使飲食倍增　聖惠方治痰
　壅嘔逆心胸滿悶不下飲食用厚朴一兩薑汁炙黄
　為末米飲調下二錢匕　張仲景金匱方治腹脹脈
　數厚朴三物湯用厚朴半斤枳實五枚以水一斗二
　升煎取五升入大黄四兩再煎取三升溫服一升轉
　動更服不動勿服　又七物厚朴湯治腹痛脹滿用
　厚朴半斤甘草大黄各三兩棗十枚枳實五枚桂二
　兩生薑五兩以水一斗煎取四升溫服八合日三嘔
　者加半夏五合
　　簡誤
　厚朴氣味辛温性復大熱其功長於泄結散滿溫煖
　脾胃一切飲食停積氣壅暴脹與夫冷氣逆氣積年
　冷氣入腹腸鳴虚吼痰飲吐沬胃冷嘔逆腹痛泄瀉
　及脾胃壯實之人偶感風寒氣實人誤服參耆致成
　喘脹誠為要藥然而性専消導散而不收畧無補益
　之功故凡嘔吐不因寒痰冷積而由於胃虚火氣炎
　上腹痛因於血虚脾隂不足而非停滯所致泄瀉因
　於火熱暴注而非積寒傷冷腹滿因於中氣不足氣
　不歸元而非氣實壅滯中風由於隂虚火炎猝致僵
　仆而非西北真中寒邪傷寒發熱頭疼而無痞塞脹
　滿之候小兒吐瀉乳食將成慢驚大人氣虚血槁見
　發膈證老人脾虚不能運化偶有停積娠婦惡阻水
　穀不入娠婦胎升眩暈娠婦傷食停冷娠婦腹痛瀉
　利娠婦傷寒傷風產後血虚腹痛產後中滿作喘產
　後洩瀉反胃已上諸證法所咸忌若誤投之輕病變
　重重病必危世人不究其原一概濫用雖或一時未
　見其害而清純沖和之氣默為之耗矣可不慎哉
茗苦􁔁茗味甘苦微寒無毒主瘻瘡利小便去痰熱渴
令人少睡　苦􁔁主下氣消食
　疏○茗稟土中之清氣兼得春初生發之意本經味
　甘氣微寒無毒藏器言苦然亦有不苦者氣薄味厚
　隂中微陽降也入手太隂少隂經太隂為清肅之臟
　喜涼而惡熱熱則生痰而津液竭故作渴也瘻瘡者
　大腸積熱也小便不利者小腸熱結也甘寒入心肺
　而除熱則津液生痰熱解臟氣既清腑病不求其止
　而止矣令人少睡者蓋心藏神神昏則多睡清心經
　之熱則神常自惺寂故不寐也下氣消食者苦能下
　泄故氣下火降而兼滌除腸胃則食自消矣
　　主治參互
　同黄連酸棗仁生用通草蓮實治多睡好眠　同當
　歸川芎烏梅黑豆生地黄土茯苓甘菊花治頭痛因
　於血虚有火者　直指方熱毒下痢蠟茶為末密水
　煎服白痢以薑汁同水煎服兩三服即愈
　　簡誤
　凡茶之種類極多方宜大異要皆以味甘不澀氣芬
　如蘭摘於夏前者為良夫茶禀天地至清之氣生於
　山谷磽瘠砂土之中不受纖芥穢滓専感雲露之氣
　以為滋培故能滌腸胃一切垢膩寧非木中清貴之
　品哉昔人多以其苦寒不利脾胃及多食發黄消瘦
　之說此皆語其粗惡苦澀品類最下者言之耳昔雅
　州蒙山出一種茶服四兩即為地僊豈有味甘氣芬
　者飲之反致疾耶但苦澀野氣葉痿莖枯非道地所
　產者服之不利心脾故不宜飲酒後不宜用能成飲
　證
山茱萸味酸平微溫無毒主心下邪氣寒熱溫中逐寒
溼痺去三蟲腸胃風邪寒熱疝瘕頭風風氣去來鼻塞
目黄耳聾面皰溫中下氣出汗强隂益精安五藏通九
竅止小便利久服輕身明目强力長年
　疏○山茱萸感天地春生之氣兼得木之酸味神農
　氣平别錄微溫總言其得春氣之正耳岐伯甄權加
　辛然嘗其味必是酸多辛少入足厥隂足少隂經陽
　中之隂降也其治心下邪氣寒熱腸胃風邪寒熱頭
　風風氣去來鼻塞面皰者皆肝腎二經所主二經虚
　熱故見前證肝為風木之位經曰諸風掉眩屬肝木
　此藥溫能通行辛能走散酸能入肝而斂虚熱風邪
　消散則心下腸胃寒熱自除頭目亦清利而鼻塞面
　皰悉愈也逐寒溼痺者經曰邪之所湊其氣必虚總
　藉其辛溫散結行而能補也至於三蟲亦腸胃溼熱
　所生溼去則蟲自除能溫中則氣自下汗自出矣凡
　四時之令春氣煖而生秋氣涼而殺萬物之性喜溫
　而惡寒人身精氣亦賴溫煖而後充足況肝腎在下
　居至隂之位非得溫煖之氣則孤隂無以生此藥正
　入二經氣溫而主補味酸而主斂故精氣益而隂强
　也精益則五臟自安九竅自利又腎與膀胱為表裏
　膀胱虚寒則小便不禁耳為腎之外竅腎虚則耳聾
　肝開竅於目肝虚則邪熱客之而目黄二經受寒邪
　則為疝瘕二臟得補則諸證無不瘳矣輕身强力長
　年者益精安五臟之驗也
　　主治參互
　同菟絲子肉蓯蓉巴㦸天鹿茸牛膝白膠車前子枸
　杞子生地黄沙苑蒺藜麥門冬能添精固髓煖腰膝
　益陽道令人有子　同人參五味子牡蠣益智子治
　老人小便淋瀝及遺尿　同人乳沙苑蒺藜熟地黄
　人參麥門冬牛膝甘菊花治腦骨痛腦為髓之海髓
　足則腦痛自除　同石菖蒲甘菊花地黄黄檗五味
　子治腎虚耳聾　同杜仲牛膝地黄白膠山藥治腎
　虚腰痛　入六味地黄丸為腎虚而有溼熱者所須
　　簡誤
　命門火熾强陽不痿者忌之膀胱熱結小便不利者
　法當清利此藥味酸主斂不宜用隂虚血熱不宜用
　即用當與黄檗同加
紫葳味酸微寒無毒主婦產乳餘疾崩中癥瘕血閉寒
熱羸瘦養胎
　疏○紫葳即凌霄花也稟春氣以生故其味酸氣微
　寒無毒花開於夏而色赤味應帶苦入肝行血之峻
　藥故主婦人產乳餘疾及崩中癥瘕血閉寒熱羸瘦
　諸證至於養胎決非其性所宜用者慎之
　　主治參互
　同當歸紅花川芎牛膝地黄延胡索桃仁蘇方木五
　靈脂治壯實婦人經閉　普濟方嬰兒百日内無故
　口青不飲乳用凌霄花大藍葉芒硝大黄等分為末
　以羊髓和丸梧子大每研一丸乳送下便能喫乳熱
　者可服寒者忌之
　　簡誤
　紫葳長於破血消瘀凡婦人血氣虚者一概勿施胎
　前㫁不宜用
胡桐涙味鹹苦大寒無毒主大毒熱心腹煩滿水和服
之取吐又主牛馬急黄黑汗水研三二兩灌之立瘥
　疏○胡桐淚稟地中至隂之氣而兼水化故味鹹苦
　氣大寒無毒氣味俱厚隂中之隂也入足陽明經經
　曰熱淫於内治以鹹寒又曰在髙者因而越之苦以
　湧吐寒以勝熱故主大毒熱心腹煩滿取吐而效也
　牛馬性熱而又犯熱病所以急黄黑汗也鹹寒能除
　大熱故亦主之日華子以之治風蟲牙齒痛李珣謂
　其能治骨槽風齒䘌元素言瘰癧非此不能除皆資
　其苦能殺蟲鹹能入骨軟堅大寒能除極熱之用耳
　　主治參互
　聖惠方牙疼出血胡桐淚半兩研入麝香少許夜夜
　貼之　又方牙疳宣露膿血臭氣者胡桐淚一兩枸
　杞根一升每用五錢煎水熱嗽　聖濟總錄牙齒蠧
　黑乃腎虚也胡桐淚一兩丹砂半兩麝香一分為末
　摻之除口齒藥外他用甚稀故不著簡誤
猪苓味甘苦平無毒主痎瘧解毒蠱疰不祥利水道久
服輕身耐老
　疏○猪苓稟戊土之陽氣得風木之隂氣本經謂其
　味甘應兼淡苦其氣平而無毒氣味俱薄降也陽中
　隂也入足太陽足少隂經其主痎瘧者瘧必由暑暑
　必兼溼淡以利竅引暑溼之氣從小便出所以分消
　之也淡滲之性故利水道溼勝則身重溼去則身輕
　利竅之藥必能走泄精氣其曰久服耐老必無是理
　矣解蠱毒疰不祥義將安出亦未可盡信也
　　主治參互
　入五苓散為除溼之要藥　佐白芍藥白茯苓人參
　橘皮术澤瀉治水腫之屬陽分者　佐白芍藥生地
　黄桑寄生桑根白皮茯苓澤瀉琥珀石斛薏苡仁肉
　桂治水腫之屬隂分者均為要藥其功長於利水故
　善除溼
　　簡誤
　冦宗奭曰猪苓利水之功多久服必損腎氣昏人目
　潔古曰淡滲太燥能亡津液無溼證勿服皆確論也
　有溼尚宜暫用久服㫁乎不可
烏藥味辛溫無毒主中惡心腹痛蠱毒疰忤鬼氣宿食
不消天行疫瘴膀胱腎間冷氣攻衝背膂婦人血氣小
兒腹中諸蟲
　疏○烏藥稟地二之氣以生故味辛氣溫無毒然嘗
　其味亦帶微苦氣亦微香氣厚於味陽也入足陽明
　少隂經其主中惡心腹痛疰忤鬼氣天行疫瘴者皆
　足陽明受病陽明開竅於口鼻凡邪惡鬼忤與夫疫
　瘴之氣侵人悉從口鼻而入此藥辛溫煖胃辟惡散
　邪故能主諸證也胃煖則宿食自消辛散則蠱毒亦
　解又腎與膀胱為表裏虚則寒客之而冷氣攻衝背
　膂辛溫能散寒邪其性又善下走則冷氣攻衝自止
　也性溫走泄故復能散婦人血凝氣滯微苦而辛故
　又能療小兒腹中諸蟲也
　　主治參互
　同沉香木香白豆蔲香附橘皮檳榔治婦人氣實暴
　氣壅脹　濟生方治七情鬱結上氣喘急用四磨湯
　降中兼升瀉中帶補其方以人參烏藥沉香檳榔各
　磨濃汁七分煎細細嚥之　和劑局方烏沉湯治一
　切氣一切冷補五臟調中壯陽煖腰膝去邪氣冷風
　麻痺膀胱腎間冷氣攻衝背膂俛仰不利風水毒腫
　吐瀉轉筋癥癖刺痛中惡心腹痛鬼氣疰忤天行疫
　瘴婦人血氣痛用天台烏藥一百兩沉香五十兩人
　參三兩炙甘草四兩為末每服半錢薑鹽湯空心㸃
　服
　　簡誤
　烏藥辛溫散氣病屬氣虚者忌之世人多以香附同
　用治女人一切氣病不知氣有虚有實有寒有熱冷
　氣暴氣用之固宜氣虚氣熱用之能無貽害耶以故
　婦人月事先期小便短赤及咳嗽内熱口渴口乾舌
　苦不得眠一切隂虚内熱之病皆不宜服
没藥味苦平無毒主破血止痛療金瘡杖瘡諸惡瘡痔
漏卒下血目中翳暈痛膚赤
　疏○没藥稟金水之氣以生故味苦平無毒然平應
　作辛氣應微寒氣薄味厚隂也降也入足厥隂經凡
　惡瘡痔漏皆因血熱瘀滯而成外受金刃及杖傷作
　瘡亦皆血肉受病血肉傷則瘀而發熱作痛此藥苦
　能泄辛能散寒能除熱水屬隂血亦屬隂以類相從
　故能入血分散瘀血治血熱諸瘡及卒然下血證也
　肝開竅於目目得血而能視肝經血熱則目為赤痛
　膚翳散肝經之血熱則目病除矣
　　主治參互
　同延胡索乳香乾漆鼈甲琥珀為末治產後血暈有
　神效　加人參澤蘭生地益母草蘇木作湯送前藥
　治兒枕痛及惡露未盡膓痛寒熱等證立效　同乳
　香白及白斂紫花地丁半枝蓮夏枯草忍冬藤連翹
　甘菊貝母治一切癰疽疔腫　同乳香當歸牡丹皮
　牛膝續㫁川芎番降香穿山甲治内傷胸脇骨痛
　入一切膏藥能消毒止痛長肉　御藥院方筋骨損
　傷米粉四兩炒黄入没藥乳香末各半兩酒調成膏
　攤貼之　奇效良方金刃所傷未透膜者乳香没藥
　各一錢以童子小便半盞酒半盞溫化服之　圖經
　本草婦人腹痛内傷㽲刺没藥末一錢酒服便止又
　治婦人血暈方同　婦人良方產後惡血没藥血竭
　末各一錢童便溫酒各半盞煎沸服良　危氏得效
　方女人異疾月事退出皆作禽獸之形欲來傷人先
　將綿塞隂户乃頓服没藥末一兩白湯調下即愈
　　簡誤
　孕婦不宜服凡骨節痛與夫胸腹脇肋痛非瘀血停
　留而因於血虚者不宜用產後惡露去多腹中虚痛
　者不宜用癰疽已潰不宜用目赤膚翳非血熱甚者
　不宜用大概其功長於通滯血血滯則氣亦壅氣血
　壅滯則經絡滿急經絡滿急故發腫作痛打撲踠跌
　亦傷經絡血分血氣不行故壅滯作腫痛也没藥善
　通壅滯之血血行則氣亦行氣血流通則腫痛自止
　矣故為諸瘡癰及金瘡杖瘡跌撲傷損腹中血結作
　痛之要藥而不主諸虚也
安息香味辛苦平無毒主心腹惡氣鬼疰
　疏○安息香稟火金之氣而有水故味辛苦氣平而
　芬香性無毒氣厚味薄陽也入手少隂經少隂主藏
　神神昏則邪惡鬼氣易侵芬香通神明而辟諸邪故
　能主鬼疰惡氣也
　　主治參互
　同鬼臼犀角牛黄丹砂乳香蘇合香龍齒雄黄麝香
　治鬼疰尸疰殺癆蟲寐魘暴亡及大人小兒卒中邪
　惡氣　奇效良方小兒驚邪安息香一豆許燒之自
　除
　　簡誤
　病非闗邪惡氣侵犯者不宜服
仙人杖味鹹平(一云/冷)無毒主噦氣嘔逆辟痁小兒吐乳
大人吐食並水煑服小兒驚癎及夜啼安身伴睡良又
主痔病燒為末服方寸匕
　疏○仙人杖此笋之將成竹時立死者得笋之氣已
　過稟竹之性未全故味鹹氣平無毒其功用在竹茹
　竹黄之間所主噦氣嘔逆小兒吐乳辟痁大人吐食
　痔瘡者竹茹之用也療小兒驚癎及夜啼者竹黄之
　用也雖其形已痿而其性尚存故能療諸證也　又
　秘方用此蘸麻油於空室中燃之取滴下油塗癰疽
　已潰長肉如神他用甚稀故無主治簡誤
海桐皮味苦平無毒主霍亂中惡赤白久痢除疽䘌疥
癬牙齒蟲痛並煑服及含之水浸洗目除膚赤
　疏○海桐皮稟木中之隂氣以生本經味苦氣平無
　毒然詳其用味應帶辛氣薄味厚隂中陽也入足太
　隂陽明經二經虚則外邪易入為霍亂中惡辛以散
　之溼熱内侵為疳䘌久痢苦以泄之又脾胃主肌肉
　溼熱浸淫則生蟲而為疥癬苦能殺蟲平即微寒溼
　熱去而疥癬除矣其主漱齒洗目者亦取其苦寒殺
　蟲辛平散風熱之意耳李珣以之治腰脚不遂血脈
　頑痺腿膝疼痛之證其為辛苦之劑無疑矣
　　主治參互
　續傳信方治腰膝痛不可忍用海桐皮二兩牛膝芎
　藭羌活地骨皮五加皮各一兩甘草半兩薏苡仁二
　兩生地黄十兩煎浸洗焙乾剉細以綿包裹入無灰
　酒二斗浸之冬二七日夏一七日空心飲一盞每日
　早午晚各飲一盞長令醺醺合時不得添減禁毒食
　此藥治因風溼溼熱流注下焦腰膝為病若因隂虚
　血少火熾而得者勿服　同真川槿皮輕粉蛇牀子
　山大黄為末傅癬疥
　　簡誤
　腰痛非風溼者不宜用
大腹微溫無毒主冷熱氣攻心腹大腸壅毒痰膈醋心
並以薑鹽同煎入疏氣藥良
　疏○大腹皮即檳榔皮也其氣味所主與檳榔大畧
　相同苐檳榔性烈破氣最捷腹皮性緩下氣稍遲入
　足陽明太隂經二經虚則寒熱不調逆氣攻走或痰
　滯中焦結成膈證或溼熱鬱積酸味醋心辛溫煖胃
　豁痰通行下氣則諸證除矣大腸壅毒以其辛散破
　氣而走陽明故亦主之也
　　主治參互
　同白术茯苓車前子木瓜桑白皮五加皮猪苓澤瀉
　薏苡仁蠡魚治水腫有效虚者加人參
　　簡誤
　鴆鳥多集檳榔樹上凡用檳榔皮宜先洗去黑水復
　以酒洗後以大豆汁再洗過曬乾入灰火煨用性與
　檳榔相似病涉虚弱者概勿施用
合歡味甘平無毒主安五藏利心志令人歡樂無憂久
服輕身明目得所欲
　疏○合歡稟土氣以生故味甘氣平無毒入手少隂
　足太隂經土為萬物之母主養五臟心為君主之官
　本自調和脾虚則五臟不安心氣躁急則遇事拂鬱
　多憂甘主益脾脾實則五臟自安甘可以緩心氣舒
　緩則神明自暢而歡樂無憂神明暢達則覺照圓通
　所欲咸遂矣嵇叔夜養生論云合歡觸忿正此之謂
　歟其主輕身明目及大明主消癰疽續筋骨者皆取
　其能補心脾生血脈之功耳
　　主治參互
　與白蠟同入膏能長肌肉續筋骨甚捷　獨行方肺
　癰唾濁心胸甲錯取夜合皮一掌大水三升煎取一
　半分二服　百一選方撲損折骨夜合樹皮去粗皮
　炒黑色四兩芥菜子炒一兩為末每服二錢溫酒臥
　時服以滓外傅接骨神妙　子合橘核木瓜牛膝能
　治疝溼熱者加黄檗寒溼者加茴香子　氣味和平
　與病無忤故不著簡誤
五倍子味苦酸平無毒療齒宣疳䘌肺藏風毒流溢皮
膚作風溼癬瘡瘙癢膿水五痔下血不止小兒面鼻疳
瘡
　疏○五倍子得木氣而兼金水之性其味苦酸澀氣
　平無毒氣薄味厚斂也隂也入手太隂足陽明經本
　經主齒宣疳􁥥風溼癬瘡及小兒面鼻疳瘡者皆從
　外治取其苦能殺蟲酸平能斂浮熱性燥能主風溼
　瘡癢膿水五痔下血者大腸積熱也大腸與肺為表
　裏肺得斂肅則大腸亦自清寧也藏器療腸虚泄利
　日華子主生津液消酒毒時珍謂其斂肺降火化痰
　飲止咳嗽消渴盜汗歛潰瘡金瘡收脫肛子腸墜下
　者悉假其入肺清金收斂固脫之功耳
　　主治參互
　同地骨皮小薊皮硝甘草苦參葱頭煎湯洗楊梅結
　毒　集靈方自汗盜汗用五倍子研末津調填臍中
　縛定一夜即止　化痰生津噙化丸用五倍子安大
　缽頭内用煑糯米粥湯浸蓋好安靜處七日後常看
　待發芽黄金色又出黑毛然後將箸試之若透内無
　硬即收入細瓦缽中擂如醬連缽日中曬至上皮乾
　了又擂勻又曬曬至可丸方丸彈子大曬乾收用其
　味甘酸能化一切膠痰　又方脾泄久利五倍子炒
　半斤陳倉米炒一升丁香細辛木香各三錢川椒五
　錢為末每服一錢蜜湯下日二服忌生冷魚肉　和
　劑局方玉鎖丹治腎經虚損心氣不足思慮太過真
　陽不固溺有餘瀝小便白濁如膏夢中頻遺盜汗虚
　煩食減乏力此方性溫不熱極有神效五倍子一斤
　白茯苓四兩龍骨二兩為末水糊丸梧子大每服七
　十丸食前鹽湯送下日三服　百一選方臟毒下血
　五倍子不拘多少為末大鯽魚一枚去腸胃鱗腮填
　藥令滿入瓶内煅存性為末每服一錢溫酒下　直
　指方大腸痔疾五倍子煎湯薫洗或燒煙薫之自然
　收縮　三因方脫肛不收用五倍子末三錢入白礬
　少許水一椀煎湯洗之立效　婦人良方產後腸脫
　五倍子末摻之　博濟方風毒攻眼腫癢澀痛不可
　忍者或上下臉赤爛或浮翳瘀肉侵睛神效驅風散
　五倍子一兩蔓荆子一兩半為末每用二錢水二盞
　銅石器内煎汁去滓乗熱洗大能明目去澀　楊子
　建護命方牙齦腫痛五倍子兩許瓦焙研末以半錢
　傅痛處片時唾去涎内服去風熱藥　端效方白口
　惡瘡狀似木耳不拘大人小兒並用五倍子青黛等
　分為末以筒吹之　儒門事親赴筵散治口舌生瘡
　五倍子蜜陀僧等分為末漿水漱過乾貼之院方加
　晚蠶蛾　杏林摘要魚口瘡毒初起未成膿者用五
　倍子炒黄研入百草霜等分以臘醋調塗患處一日
　一夜即消　拔萃方一切金瘡五倍子降真香等分
　炒研末傅之皮肉自痊
　　簡誤
　五倍子性燥急而専收斂咳嗽由於風寒外觸者忌
　之瀉利非腸虚脫者忌之咳嗽由於肺火實甚者忌
　之若誤服之反致壅塞喘滿以其酸斂太驟火氣無
　從泄越故耳
天竺黄味甘寒無毒主小兒驚風天吊鎮心明目去諸
風熱療金瘡止血滋養五藏
　疏○天竺黄竹之津氣結成其氣味功用與竹瀝大
　同小異苐竹黄氣微寒而性亦稍緩故為小兒家要
　藥入手少隂經小兒驚風天吊諸風熱者亦猶大人
　熱極生風之候也此藥能除熱養心豁痰利竅心家
　熱清而驚自平主君安而五臟咸得滋養故諸證悉
　除也明目療金瘡者總取其甘寒涼血清熱之功耳
　　主治參互
　同牛黄犀角丹砂茯神琥珀酸棗仁逺志鈎藤鈎治
　小兒驚癎癲疾有痰者加牛膽南星貝母竹瀝屬虚
　者去南星加人參　錢一方小兒驚熱天竺黄二錢
　雄黄牽牛末各一錢研勻麫糊丸粟米大每服三五
　丸薄荷湯下除小兒驚癎痰熱外無别用故不著簡
　誤
蜜蒙花味甘平微寒無毒主青盲膚翳赤澀多眵淚消
目中赤脈小兒麩豆及疳氣攻眼
　疏○蜜蒙花稟土氣以生其蕋萌於冬而開於春故
　氣平微寒味甘而無毒為厥隂肝家正藥觀本經所
　主無非肝虚有熱所致蓋肝開竅於目目得血而能
　視肝血虚則為青盲膚翳肝熱甚則為赤腫眵淚赤
　脈及小兒豆瘡餘毒疳氣攻眼此藥甘以補血寒以
　除熱肝血足而諸證無不愈矣好古謂其潤肝燥守
　真以之治畏日羞明誠謂此也形與芫花相似但芫
　花狹小而蜜蒙花差大為異用者宜詳辨之
　　主治參互
　同空青木賊生地黄蟬蛻白蒺藜穀精草決明子羚
　羊角治青盲翳障　同甘菊花枸杞子生地黄白蒺
　藜穀精草治肝腎虚目不能逺視　同黄連赤芍藥
　防風荆芥穗黄檗甘菊花甘草龍膽草治風熱溼熱
　眼赤痛　同胡黄連白蕪荑使君子蟬蛻木賊蘆㑹
　治小兒疳積眼目不明　療眼疾外無他用故不著
　簡誤
　
　
　
　
　
　
　
　神農本草經疏卷十三
欽定四庫全書
　神農本草經疏卷十四
　　　　　　　　　　　　明　繆希雍　撰
　木部下品
　　總九十九種今疏其要者二十九種
　　　巴豆　　　　　蜀椒　　　　皂莢(子刺/附)
　　　訶黎勒　　　　楝實(根/附)　　　椿木葉(樗木/附)
　　　郁李仁　　　　無食子　　　黄藥根
　　　雷丸　　　　　蘇方木　　　胡椒
　　　南燭枝葉　　　橡實　　　　石南
　　　益智子　　　　紫荆木　　　紫真檀
　　　烏桕木　　　　杉材　　　　接骨木
　　　樺木皮　　　　木鼈子(畨木/鼈附)　鈎藤
　　　赤檉木　　　　水楊葉　　　柞木皮
　　　㯶櫚　　　　　木槿
巴豆味辛溫生溫熟寒有大毒主傷寒溫瘧寒熱破癥
瘕結聚堅積留飲痰癖大腹水脹蕩滌五藏六腑開通
閉塞利水穀道去惡肉除鬼毒蠱疰邪物殺蟲魚療女
子月閉爛胎金瘡膿血不利丈夫隂殺班猫毒可鍊餌
之益血脈令人色好變化與鬼神通
　疏○巴豆生於盛夏六陽之令而成於秋金之月故
　味辛氣溫得火烈剛猛之氣故其性有大毒别錄言
　生溫熟寒恐熟亦不甚寒氣薄味厚降也陽中隂也
　入手足陽明經其主破癥瘕結聚堅積留飲痰癖大
　腹水腫鬼毒蠱疰邪物女人月閉者皆腸胃所治之
　位中有實邪留滯致生諸病故腸胃有病則五臟六
　腑閉塞不通此藥稟火性之急速兼辛溫之走散入
　腸胃而能蕩滌一切有形積滯之物則閉塞開水穀
　道利月事通而鬼毒蠱疰邪物悉為之驅逐矣溫瘧
　者亦暑溼之氣入於腸胃也腸胃既清則溫瘧自止
　火能灼物故主爛胎及去惡肉性熱有大毒則必有
　損於隂故不利丈夫隂本經又主傷寒寒熱及别錄
　煉餌之法悉非所宜豈有辛熱大毒之物而能治傷
　寒寒熱及益血脈好顏色之理哉
　　主治參互
　同白礬枯過去巴豆單用礬研細吹入㗋中流出熱
　毒涎㗋即寛治急㗋痺如神　一味炒烟盡存性研
　膏治癰疽潰後腐肉不落傅上即拔毒去瘀生新
　外臺秘要飛尸鬼擊中惡心痛腹脹大便不通走馬
　湯用巴豆二枚去皮心熬黄杏仁二枚以綿包椎碎
　熱湯一合捻取白汁服之當下而愈量老少用之
　瑣碎錄天絲入咽凡露地飲食有飛絲入上食之令
　人咽㗋生瘡急以白礬巴豆燒灰吹入即愈　經驗
　方耳卒聾閉巴豆一粒綿裹針刺孔通氣塞之取效
　　普濟方一切惡瘡有蟲者巴豆三十粒麻油煎黒去
　豆以油調硫黄輕粉末頻塗取效　仲景三物白湯
　治傷寒懊憹滿悶身無熱者為寒結胸用桔梗三分
　巴豆一分去皮心熬黑貝母三分二味為末内巴豆
　臼中杵之以白湯和服强人半錢弱者減之病在膈
　上必吐在膈下必利不利進熱粥一杯利過不止進
　冷粥一杯
　　簡誤
　元素曰巴豆乃斬闗奪門之將不可輕用世以之治
　酒病膈氣以其辛熱能開通腸胃鬱結耳第鬱結雖
　開而血液隨亡真隂虧損從正曰傷寒風溫小兒痘
　瘡婦人產後用之下膈不死亦危奈何庸人畏大黄
　而不畏巴豆以其性熱而劑小耳豈知蠟匱之猶能
　下後使人津液枯竭胸熱口燥耗却天真留毒不去
　他病轉生觀二公之言則巴豆之為害昭昭矣然而
　更有未盡者巴豆稟火烈之氣沾人肌肉無有不灼
　爛者試以少許輕擦完好之膚須臾即發出一泡況
　腸胃柔脆之質下咽則徐徐而走且無論下後耗損
　真隂而腑臟被其熏灼能免無潰爛之患耶凡一槩
　湯散丸劑切勿輕投即不得已急證欲借其開通道
　路之力亦須炒熟壓令油極淨入分許即止不得多
　用
蜀椒味辛溫大熱有毒主邪氣欬逆溫中逐骨節皮膚
死肌寒濕痺痛下氣除六腑寒冷傷寒溫瘧大風汗不
出心腹留飲宿食腸澼下痢洩精女子字乳餘疾散風
邪瘕結水腫黄疸鬼疰蠱毒殺蟲魚毒久服頭不白輕
身増年開腠理通血脈堅齒髪調闗節耐寒暑可作膏
藥多食令人乏氣口閉者殺人
　疏○蜀椒稟火金之氣得南方之陽受西方之隂本
　經味辛氣溫别錄大熱有毒氣味俱厚陽也入手足
　太隂兼入手厥隂經其主邪氣欬逆皮膚死肌寒濕
　痺痛心腹留飲宿食腸澼下痢黄疸水腫者皆脾肺
　二經受病肺出氣主皮毛脾運化主肌肉肺虚則外
　邪客之為欬逆上氣脾虚則不能運化水穀為留飲
　宿食腸澼下利水腫黄疸二經俱受風寒濕邪則為
　痛痺或成死肌或致傷寒溫瘧辛溫能發汗開腠理
　則外邪從皮膚而出辛溫能煖腸胃散結滯則六腑
　之寒冷除腸胃得溫則中焦治而留飲宿食腸澼下
　利水腫黄疸諸證悉愈矣其主女子字乳餘疾者亦
　指風寒外侵生冷内停而言洩精瘕結由下焦虚寒
　所致此藥能入右腎命門補相火元陽則精自固而
　結瘕消矣療鬼疰蠱毒殺蟲魚毒者以其得陽氣之
　正能破一切幽暗隂毒之物也外邪散則闗節調内
　病除則血脈通佐補隂涼血之藥則頭不白齒髮堅
　耐寒暑輕身増年所自來矣
　　主治參互
　同女貞子牛膝地黄何首烏旱蓮草枸杞子没食子
　桑椹子黄蘖人參南燭子能烏鬚黑髪悅色駐顏
　空心單服能收輕粉水銀毒臓椒紅丸治元臟傷憊
　目暗耳聾服此百日覺身輕少睡足有力是其効也
　服及三年心智爽悟目明倍常面色紅悅髭髪光黑
　用蜀椒去目及閉口者炒出汗曝乾搗取紅一斤以
　生地黄搗自然汁入砂器中煎至一升候稀稠得所
　和椒末丸梧子大每空心煖酒下三十丸合藥時勿
　令婦人雞犬見　孫真人方心腹冷痛以布裹椒安
　痛處用熨斗熨令椒出汗即止　普濟方餐泄不化
　及久利小椒一兩炒蒼术二兩土炒研末醋糊丸梧
　子大每五十丸米飲下　經驗方囊瘡痛痒紅椒七
　粒葱頭七箇煎水洗之　大全良方寒濕脚氣川椒
　二三升疎布囊盛之日以踏脚　入仲景烏梅丸治
　蚘厥　宗奭方治盜汗將椒目微炒研細用半錢以
　生猪上唇煎湯一合睡時調服無不効　甄權方治
　腎虚耳中如風水鳴或如鐘磬之聲卒暴聾者用椒
　目巴豆菖蒲同研細以松脂黄蠟溶和為挺納耳中
　抽之一日一易神驗　千金方水氣腫滿椒目炒搗
　細每酒服方寸匕
　　簡誤
　椒稟純陽之氣乃除寒溼散風邪溫脾胃煖命門之
　聖藥然而肺胃素有火熱或欬嗽生痰或嘈雜醋心
　嘔吐酸水或大腸積熱下血咸不宜用凡泄瀉由於
　火熱暴注而非積寒虚冷者忌之隂痿脚弱由於精
　血耗竭而非命門火衰虚寒所致者不宜入下焦藥
　用欬逆非風寒外邪壅塞者不宜用字乳餘疾由於
　本氣自病者不宜用水腫黄疸因于脾虚而無風溼
　邪氣者不宜用一切隂虚陽盛火熱上衝頭目腫痛
　齒浮口瘡衂血耳聾咽痛舌赤消渴肺痿咳嗽咯血
　吐血等證法所咸忌
皂莢味辛鹹溫有小毒主風痺死肌邪氣風頭淚出利
九竅殺精物療腹脹滿消穀除欬嗽囊結婦人胞不落
明目益精可為沐藥
　疏○皂莢稟木氣而兼火金之性故味辛微鹹氣温
　有小毒氣味俱厚浮而散陽也入足厥隂手太隂陽
　明經厥隂為風木之臟其主風痺死肌頭風涙出者
　皆厥隂風木為病得金氣之厚者能勝木稟辛散之
　性者能利竅木氣平闗竅利則風邪散諸證除也闗
　竅既利則神明自通精物邪氣安得不去哉又厥隂
　之脈循隂器而絡於肝厥隂客寒為囊結辛溫散厥
　隂之寒則囊結解矣肺受風寒所迫為欬嗽入肺散
　邪則欬嗽止矣鹹能軟堅溫主通行辛能開竅横走
　故又主腹脹滿消穀及婦人胞不落也宣壅導滯之
　性而云益精明目無是理矣
　子氣味與皂莢同炒舂去赤皮以水浸軟煮熟糖漬
　食之疎導五臟風熱壅滯及治大腸虚秘瘰癧惡瘡
　腫毒
　刺功用與莢同第其銳利能直達瘡所為癰疽妬乳
　丁腫未潰之神藥蘇頌以米醋熬嫩刺作煎塗癬瘡
　有奇効又治癘風惡瘡胎衣不下殺蟲凡癰疽已潰
　不宜服孕婦亦忌之
　　主治參互
　同真珠象牙末牛黄氷片白殭蠶滴乳石土茯苓治
　蛀疳神効　孫用和稀涎散治中風昏昏如醉形體
　不收或倒或不倒或口角流涎斯須不治便成大病
　此證風涎潮於上胸痺不通急宜吐之用大皂莢肥
　實不蛀者四挺去黑皮白礬明者一兩為末每用半
　錢重者三字溫水調灌不大嘔吐只是微微稀冷涎
　或出一升二升當待醒醒乃用藥調治不可便大吐
　之恐過劑傷人累効不能盡述　聖惠方胸中痰結
　皂莢三十挺去皮切水五升浸一夜挼取汁慢熬至
　可丸如梧子大每食後鹽漿水下十丸　又釣痰膏
　用半夏醋煑過以皂角膏和勻入明礬少許以柿餅
　搗膏丸如彈子大噙之　千金方二便闗格皂莢燒
　研粥飲下三錢立通宣明方鐵脚丸同　千金方􁬼
　鼻不通皂角末吹之　十全方風蟲牙痛猪牙皂莢
　角食鹽等分為末日揩之　袖珍方便毒腫痛猪牙
　皂角七片煨黄去皮弦出火毒為末空心溫酒服五
　錢婦人妬乳同　直指方便毒癰疽皂角一條醋熬
　膏傅之屢効　儒門事親便癰初起皂角子七枚研
　末水服効　阮氏經驗方年久瘰癧用不蛀皂角子
　一百粒米醋一升蓬砂二錢同煑乾炒令酥看癧子
　多少如一箇服一粒十箇服十粒細嚼米湯下酒浸
　煑服亦可一云虚人不可用蓬砂　同蟬蛻白殭蠶
　杏仁芭蕉根白毛藤土茯苓獨核肥皂仁白蘚皮連
　翹薏苡仁萆薢漢防己治下疳廣瘡神効　同連翹
　白芷甘菊紫花地丁白及金銀花甘草䑕粘子茜草
　地榆治下部癰疽腫毒　神仙傳崔言患大風惡疾
　雙目昏盲眉髪自落鼻梁崩倒勢不可救遇異人傳
　方用皂角刺三斤燒灰蒸一時乆日乾為末食後濃
　煎大黄湯調一匕飲之一旬眉髪再生肌潤目明
　　簡誤
　皂筴利九竅疎導腸胃壅滯洗垢膩豁痰涎散風邪
　暴病氣實者用之殊効第似中風證由於隂虚火炎
　煎熬津液結而為痰熱極生風以致猝然仆蹶世人
　多以稀涎散吐之損其不足竭其津液津液愈耗則
　經絡無以榮養為拘攣偏廢之證矣法所最忌也孕
　婦忌服
訶黎勒味苦溫無毒主冷氣心腹脹滿下食
　疏○訶黎勒其味苦濇其氣溫而無毒苦所以洩濇
　所以收溫所以通惟斂故能主冷氣心腹脹滿惟溫
　故能下食甄權用以止水道蕭炳用以止陽澼久洩
　蘇頌用以療腸風瀉血帶下朱震亨用以實大腸無
　非苦濇收斂治標之功也
　　主治參互
　得人參治肺虚受寒喘嗽　得橘皮砂仁主冷氣入
　内心腹脹滿及因寒食不下　得益智止氣虚寒小
　水不禁　佐樗根白皮止腸澼瀉血　佐白术蓮實
　止久洩因於虚寒　同蛇牀子五味子山茱萸杜仲續
　㫁止虚寒帶下　同人參肉荳蔲則實大腸
　　簡誤
　訶子性溫而味濇濇主斂不主散故咳嗽因於肺有
　實熱泄瀉因於濕熱所致氣喘因於火逆衝上帶下
　因於虚熱而不因於虚寒及腸澼初發濕熱正盛小
　便不禁因於腎家虚火法並忌之至於滯下必本濕
　熱喘嗽實由肺火用之立致殺人不可不深戒也東
　垣謂苦重瀉氣酸輕不能補肺故嗽藥中不用亦此
　意耳
楝實味苦寒有小毒主溫疾傷寒大熱煩狂殺三蟲疥
瘍利小便水道根微寒療蚘蟲利大膓(即金/鈴子)
　疏○楝實稟天之隂氣得地之苦味故其味苦氣寒
　極苦而寒故其性有小毒氣薄味厚隂也降也入足
　陽明手足太隂經經曰冬傷於寒春必病溫其主溫
　疾傷寒大熱煩狂者總因寒邪鬱久至春變為溫病
　邪在陽明也苦寒能散陽明之邪熱則諸證自除膀
　胱為州都之官小腸為受盛之官二經熱結則小便
　不利此藥味苦氣寒走二經而導熱結則水道利矣
　濕熱鬱積則内生諸蟲濕熱浸淫則外為疥瘍得大
　寒極苦之物則濕熱散故能療諸蟲及疥瘍也根氣
　味相同故亦主殺蟲利大膓耳
　　主治參互
　同牛膝木瓜橘核荔枝核杜仲巴㦸天烏穠樹子蘹
　香治腎虚疝氣　澹寮方楝實丸治㿗疝腫痛或鈎
　腎偏墜痛不可忍用川楝子肉五兩分作五分一分
　用破故紙二錢炒黄一分用小茴香三錢食鹽半錢
　同炒一分用班蝥七枚去頭足同炒一分用萊菔子
　一錢同炒一分用牽牛子三錢同炒炒完揀去食鹽
　萊菔子牽牛班蝥只留故紙茴香同研為末以酒打
　麵糊丸梧子大每五十丸空心酒下　根同白蕪荑
　檳榔鶴蝨黄連牽牛雷丸使君子錫灰烏梅蘆㑹殺
　膓胃一切蟲　集簡方治小兒蚘蟲楝根皮同雞卵
　煑熟空心服之次日蟲下
　　簡誤
　脾胃虚寒者不宜用
椿木葉味苦有毒主洗瘡疥風疽皮主甘䘌樗木根葉
尤良(雷公云凡使椿根不近西頭者為上採出拌/生葱蒸半日剉細以袋盛掛屋南隂乾用)
　疏○椿稟地中之隂氣以生本經味苦有毒甄權言
　微熱震亨言涼而燥然考其用必是微寒苦燥之藥
　入手足陽明經本經主甘䘌及洗疥瘡風疽藏器去
　口鼻疳蟲疥䘌者因腸胃有濕熱故現是證苦涼而
　燥所以外治皆得也藏器又主殺蚘蟲蠱毒下血及
　赤白久痢日華子主腸風瀉血蕭炳云得地榆主疳
　痢孟詵云止女子血崩及產後血不止赤帶皆取其
　苦能燥濕寒能除熱濇能收斂之功耳採得去粗皮
　蜜炙用(樗功用/相同)
　　主治參互
　存仁方下血經年樗根白皮三錢水一盞煎七分入
　酒半盞服　外臺秘要小兒疳痢困重者用樗根白
　皮搗粉以水和棗作大餫飩子日曬少時又搗如此
　三遍以水煑熱空腹吞七枚重者不過七服愈　子
　母秘錄小兒疳疾椿根白皮日乾二兩為末以粟米
　淘淨研濃汁和丸梧子大十歳兒三四丸米飲下量
　大小加減仍以一丸納竹筩中吹入鼻内三度良
　經驗方下利清血腹中刺痛椿根白皮洗刮曬研醋
　糊丸梧子大空心米飲下三四十丸　婦人良方產
　後腸脫不能收拾者樗根取皮焙乾一握水五升連
　根葱五莖漢椒一撮同煎至三升去渣傾盆内乗熱
　熏洗冷則再熱一服可作五次用洗後睡少時忌鹽
　酢醬麵發風毒物及用心勞力等事　丹溪方女人
　白帶椿根白皮滑石等分為末粥丸梧子大空腹白
　湯下一百丸　冦宗奭云洛陽一女子年四十六七
　耽飲無度多食魚蟹畜毒在臟日夜二三十瀉大便
　與膿血雜下大腸連肛門痛不堪忍醫以止血痢藥
　不効又以腸風藥則益甚蓋腸風則有血無膿如此
　半年氣血漸弱食減肌瘦服熱藥則腹愈痛血愈下
　服冷藥則注泄食減服溫平藥則病不知如此期年
　垂命待盡或人教服人參散一服知二服減三服膿
　血皆定遂常服之而愈其方治大膓風虚飲酒過度
　挾熱下痢膿血痛甚多日不瘥用樗根白皮一兩人
　參一兩為末每服二錢空心米飲調服忌油膩濕麵
　青菜菓子甜物雞猪魚羊蒜薤等
　　簡誤
　脾胃虚寒者不可用崩帶屬腎家真隂虚者亦忌之
　以其徒燥故也凡滯下積氣未盡者亦不宜遽用不
　入湯煎
郁李仁味酸平無毒主大腹水腫面目四肢浮腫利小
便水道
　疏○郁李仁得木氣而兼金化本經味酸氣平無毒
　元素言辛苦性潤而降下隂也入足太隂手陽明太
　陽經其主大腹水腫面目四肢浮腫者經曰諸濕腫
　滿皆屬脾土又曰諸腹脹大皆屬於熱脾虚而溼熱
　客之則小膓不利水氣泛溢於面目四肢辛苦能潤
　熱結降下善導癃閉小便利則水氣悉從之而出矣
　甄權主腸中結氣闗格不通日華子云泄五臟膀胱
　結痛宣腰胯冷膿消宿食下氣元素云破血潤燥李
　杲云専治大腸氣滯燥濇不通均得之矣
　　主治參互
　同當歸地黄麻仁麥門冬桃仁生蜜肉蓯蓉治大便
　燥結不通甚者加大黄　楊氏產乳腫滿氣急不得
　臥用郁李仁一大合搗和麵作餅喫入口即大便通
　泄氣便愈
　　簡誤
　郁李仁性専降下善導大腸燥結利周身水氣然而
　下後多令人津液虧損燥結愈甚乃治標救急之藥
　津液不足者慎勿輕用
無食子味苦溫無毒主赤白痢膓滑生肌肉
　疏○無食子稟春生之氣兼得西北金水之性故味
　苦氣溫無毒金主斂肅大腸屬金以類相從故主赤
　白痢腸滑春為發生之令溫能和脾胃養腠理故主
　生肌肉水為潤下色黑而象腎故李珣以之益血生
　精和氣安神烏髭髮治隂痿諸證也得溫煖之氣復
　兼收斂之性故為固濇精氣之要藥(雷公云凡使勿/犯銅鐵并被火)
　(驚者用顆小無杴米者炒用漿水於砂/盆中研令盡焙乾再研如烏犀闕)
　　主治參互
　同蓮鬚女貞子枸杞子地黄南燭子何首烏黄精旱
　蓮草术人參為烏鬚髪之勝藥　同覆盆子牡蠣枸
　杞子五味子車前子地黄蓮鬚龍骨鹿茸沙苑蒺藜
　魚膘膠砂仁黄蘖能補益精氣治一切夢遺洩精
　仲景方治隂汗用無食子燒灰先以湯浴了布裹灰
　撲之甚良　宫氣方小兒久痢没食子二箇熬黄研
　末作餛飩食之　聖濟總錄牙齒疼痛綿裹無食子
　末一錢咬之涎出吐去　聖惠方大小口瘡没食子
　炮三分甘草一分研末摻之月内小兒生者少許置
　乳上吮之入口即啼不過三次　奇効方足趾肉刺
　無食子三枚肥皂莢一挺燒存性為末醋和傅之立
　効
　　簡誤
　赤白痢由於濕熱鬱於腸胃兼積滯多者不宜用
黄藥根味苦平無毒主諸惡腫瘡瘻㗋痺蛇犬咬毒研
水服之亦含亦塗
　疏○黄藥根得土中至隂之氣以生故其色黄味苦
　氣平無毒平即兼涼日華子加涼是矣氣薄味厚降
　多升少隂也入手少隂足厥隂經諸惡腫瘡瘻皆榮
　氣不從逆於肉裏所致蓋榮主血肝心又主血藏血
　之臟二經得苦涼之氣則血熱解榮氣和標證不求
　其止而止矣經曰一隂一陽結為喉痺一隂者少隂
　君火也一陽者少陽相火也解少隂之熱相火自不
　妄動而喉痺瘳矣蛇犬咬毒亦血分受熱毒所傷故
　也苦寒能涼血得土氣之厚者又能解百毒也日華
　子以之療馬病蓋馬性多熱亦取其苦寒除熱之義
　耳
　　主治參互
　同忍冬藤夏枯草白及白斂紫花地丁甘菊茜草連
　翹牛旁子白芷貝母白藥子之屬治一切疔腫癰疽
　本經并載赤藥俗名紅藥子予嘗得一方以之為君
　每四兩加白及白斂各一兩乳香没藥各五錢丹砂
　雄黄各三錢麝香龍腦香各一錢為細末量瘡大小
　蜜調敷瘡四圍中留大孔以綿紙護之時時以米醋
　潤之其痛即減亦復易潰易收治一切發背癰疽俱
　神効隂毒尤要如無赤藥子以黄藥子代之　孫思
　邈千金月令方療忽生癭疾以萬州黄藥子半斤須
　緊重者為上如輕虚即是他州者力慢須用加倍取
　無灰酒一斗投藥入中固濟瓶口以糠火燒一伏時
　待酒冷乃開時時飲一杯不令絶酒氣經三五日後
　常把鏡自照覺消即停飲不爾便令人項細也　聖
　惠方治吐血不止黄藥子一兩水煎服　簡要濟衆
　方治鼻衂不止黄藥子為末每服二錢煎薄膠湯下
　良久以新水調麵一匙頭服之　禹講師經驗方產
　後血暈惡物沖心四肢氷冷唇青腹脹昏迷紅藥子
　一兩頭紅花二錢水二盞婦人油釵二隻同煎一盞
　服大小便俱利血自下也
　　簡誤
　癰疽已潰不宜服癰疽發時不焮腫不渴色淡脾胃
　作泄者此為隂證當以内補為急解毒次之藥子之
　類宜少服止可外敷
雷丸味苦鹹寒微寒有小毒主殺三蟲逐毒氣胃中熱
利丈夫不利女子作摩膏除小兒百病逐邪氣惡風汗
出除皮中熱結積蠱毒白蟲寸白自出不止久服令人
隂痿
　疏○雷丸稟竹之餘氣兼得地中隂水之氣以生本
　經味苦氣寒别錄加鹹有小毒黄帝岐伯桐君扁鵲
　云甘詳其所主應是苦鹹為勝氣薄味厚隂也降也
　入手足陽明經其主殺三蟲白蟲寸白自出者腸胃
　濕熱甚也逐毒氣胃中熱邪氣惡風汗出皮中熱結
　積者腸胃邪熱盛也苦寒能除二經濕熱邪氣則上
　來諸證自除作摩膏治小兒百病者以小兒好食甘
　肥腸胃類多濕熱蟲積苦能殺蟲除濕鹹寒能清熱
　消積故主之也凡蠱毒必熱必辛苦寒能除辛熱故
　又主解蠱毒也利丈夫不利女子者蓋以男子屬陽
　得隂而生故喜隂寒之味女子屬隂得陽而長故不
　利隂寒之物也别錄又云久服令人隂痿正見其過
　於苦寒偏至之氣能令陽道痿也
　　主治參互
　同蕪荑使君子蘆㑹五穀蟲胡黄連青黛治小兒疳
　蚘有神　同檳榔鶴蝨楝根貫衆牽牛錫灰薏苡根
　殺腸胃一切蟲　經驗方下寸白蟲雷丸水浸去皮
　切焙為末五更初食炙肉少許以稀粥飲服一錢匕
　須上半月服蟲乃下　除殺蟲外他用甚稀故不著
　簡誤惟赤色者能殺人用時細擇去之
蘇方木味甘鹹平無毒主破血產後血脹悶欲死者水
煑苦酒煑五兩取濃汁服之効
　疏○蘇方木稟水土之氣以生故其味甘鹹氣平無
　毒好古加辛降多於升陽中隂也入足厥隂兼入手
　少隂足陽明經凡積血與夫產後血脹悶欲死無非
　心肝二經為病此藥鹹主入血辛能走散敗濁瘀積
　之血行則二經清寧而諸證自愈日華子主婦人血
　氣心腹痛月候不調及蓐勞排膿止痛消癰腫撲損
　瘀血女人失音血噤海藥主虚勞血癖氣壅滯產後
　惡露不盡心腹攪痛及經絡不通悉取其入血行血
　辛鹹消散亦兼有軟堅潤下之功故能袪一切凝滯
　留結之血婦人產後尤為所須耳
　　主治參互
　同澤蘭川芎麥門冬生地黄蒲黄人參童便益母草
　牛膝黑豆荆芥穗治產後血暈有神　同山查延胡
　索牡丹皮澤蘭當歸五靈脂赤芍藥紅花治產後兒
　枕作痛加入乳香没藥治產後血癖不消因寒而得
　者加炒黑乾薑桂各少許　同延胡索牡丹皮牛膝
　當歸地黄芍藥續㫁治婦人月候不調煎濃汁加入
　乳香没藥血竭自然銅䗪蟲麻皮灰黄荆子等末量
　病輕重調服四五錢治跌撲損傷如神　胡氏方產
　後氣喘面黑欲死乃血入肺也用蘇木二兩水二碗
　煑一碗入人參末五錢服隨時加減神効不可言名
　參蘇飲
　　簡誤
　產後惡露已盡由血虚腹痛者不宜用
胡椒味辛大溫無毒主下氣溫中去痰除臟腑中風冷
　疏○胡椒稟天地純陽之氣以生故其味辛氣大溫
　性雖無毒然辛溫太甚過服未免有害氣味俱厚陽
　中之陽也入手足陽明經其主下氣溫中去痰除臟
　腑中風冷者總因腸胃為寒冷所乗以致臟腑不調
　痰氣逆上辛溫煖腸胃而散風冷則痰氣降臟腑和
　諸證悉瘳矣
　　主治參互
　食療治心腹冷痛胡椒三七枚清酒吞之　衞生易
　簡方夏月冷瀉及霍亂用胡椒碾細飯丸梧子大每
　米飲下四十丸
　　簡誤
　胡椒辛溫大熱純陽之藥也凡胃冷嘔逆宿食不消
　或霍亂氣逆心腹冷痛或大腸虚寒完穀不化或寒
　痰冷積四體如氷兼殺一切魚肉鼈蕈等毒誠為要
　品然而血分有熱與夫隂虚發熱咳嗽吐血咽乾口
　渴熱氣暴衝目昏口臭齒浮鼻衂腸風臟毒痔漏洩
　澼等證切勿輕餌誤服之能令諸病即時作劇慎之
　慎之
南燭枝葉味苦平無毒止泄除睡强筋益氣久服輕身
長年令人不饑變白去老取莖葉搗碎漬汁浸粳米九
浸九蒸九暴米粒緊小正黑如瑿珠袋盛之可適逺方
日進一合不饑益顏色堅筋骨能行取汁炊飯名烏飯
亦名烏草亦名牛筋言食之健如牛筋也
　疏○南燭稟春升之氣以生本經言其味苦氣平性
　無毒然嘗其味亦多帶微濇其氣平者平即涼也入
　心脾腎三經之藥十劑云濇可去脫非其味帶濇則
　不能止泄非其氣本涼則不能變白髪者血之餘也
　顏色者血之華也血熱則鬢髮早白而顏枯槁脾弱
　則困倦嗜臥而氣力不長腎虚則筋骨軟弱而行步
　不前入心涼血入脾益氣入腎添精其云輕身長年
　令人不饑者非虚語矣凡變白之藥多是氣味苦寒
　有妨脾胃惟南燭氣味和平兼能益脾為修真家所
　須　子味甘酸其功効尤勝枝葉真變白駐顏輕身
　却老之良藥也牧童食之輒止饑渴亦一驗矣
　　主治參互
　孫思邈千金月令方南燭煎益髭髪及容顏兼補煖
　三月三日采葉并蕋子入大淨瓶中以童子小便浸
　滿瓶固濟其口置閒處經一周年取開每用一匙溫
　酒調服極有効驗　同旱蓮草没食子地黄桑椹枸
　杞山茱萸何首烏白蒺藜為烏鬚髪之聖藥　氣味
　和平性復無毒除變白外無他用故不著簡誤
橡實味苦微溫無毒主下痢厚腸胃肥健人其殼為散
及煑汁服亦主痢並堪染用
　疏○橡實感天地微陽之氣兼得秋時收斂之性故
　其味苦氣微溫性無毒氣薄味厚陽中隂也入手足
　陽明足太隂少隂經夫脾胃為五臟根本一身之最
　要喜溫暖而惡寒濕寒濕則違其性故宜急食苦以
　燥之此藥味苦能除其所惡氣溫能遂其所喜故主
　厚腸胃肥健人也得收斂之性故又主下痢及日華
　子濇腸止瀉諸治兼能濇精煑食復能止饑禦歉歳
　　殻氣味與實相同而濇則過於實故亦主下痢并
　堪染皂也
　　主治參互
　聖惠方水穀下痢日夜百餘行者橡實二兩楮葉炙
　一兩為末每服一錢食前烏梅湯調下　直指方下
　痢脫肛橡斗子燒存性研末猪脂和傅
　　簡誤
　濕熱作痢者不宜用
石南味辛苦平有毒主養腎氣内傷隂衰利筋骨皮毛
療脚弱五藏邪氣除熱女子不可久服令思男
　疏○石南得火金之氣故其味辛苦氣平有毒然觀
　其用當是金勝火微其性應云有小毒可升可降隂
　中陽也入足厥隂足少隂經少隂屬水得金氣之厚
　者能生水故主養腎氣又腎為隂中之隂肝為隂中
　之陽二經俱在下而主筋骨二經得所養則内傷隂
　衰自起筋骨皮毛自利而脚弱自健也濕熱之邪留
　滯五臟則筋骨皮毛氣血皆為之病矣邪熱散則諸
　病自瘳女子久服思男者以其補腎氣助陽火耳
　　主治參互
　同巴㦸天肉蓯蓉瑣陽鹿茸枸杞子山茱萸治腎經
　虚寒精滑精冷　同白蒺藜桑葉何首烏淫羊藿巴
　㦸天五加皮兔絲子威靈仙虎骨治肝腎為風寒溼
　所乗以致痺弱不能行動
　　簡誤
　腎虚而陽道數舉者不宜用脚弱由於肝腎虚而不
　由於風寒濕客下部者不宜用
益智子味辛溫無毒主遺精虚漏小便餘瀝益氣安神
補不足安三焦調諸氣夜多小便者取二十四枚碎入
鹽同煎服有奇驗
　疏○益智子仁得火土金之氣故其味辛其氣溫其
　性無毒入足太隂足少隂經惟辛故所以散結惟溫
　故所以通行其氣芳香故主入脾其稟火土與金故
　燥而收斂以其斂攝故治遺精虚漏及小便餘瀝此
　皆腎氣不固之證也腎主納氣虚則不能納矣又主
　五液涎乃脾之所統脾腎氣虚二臟失職是腎不能
　納脾不能攝故主氣逆上浮涎穢泛濫而上溢也斂
　攝脾腎之氣則逆氣歸元涎穢下行宜東垣用以治
　客寒犯胃和中益氣及人多唾王好古謂益智本脾
　家藥主君相二火故用以益脾胃理元氣補腎虚滑
　瀝劉河間又謂益智辛熱能開發鬱結使氣宣通皆
　以其香可入脾開鬱辛能散結復能潤下於開通結
　滯之中復有收斂之義故也
　　主治參互
　益智在集香丸則入肺在四君子湯則入脾在大鳯
　髓丹則入腎當於補藥中兼用不宜多服　佐人參
　茯苓半夏橘皮車前子則攝涎穢立効　同藿香蘇
　子橘皮枇杷葉木瓜止逆氣上壅　同五味子山茱
　萸炒鹽人參治小便頻數淋瀝　同人參乾薑橘皮
　藿香治因寒犯胃作嘔吐
　　簡誤
　益智乃脾腎二經之藥其用専在脾所以亦能入腎
　者辛以潤之之故也然其氣芳香性本溫熱證屬燥
　熱病人有火者皆當忌之故凡嘔吐由於熱而不因
　於寒氣逆由於怒而不由於虚小便餘瀝由於水涸
　精虧内熱而不由於腎氣虚寒泄瀉由於濕火暴注
　而不由於氣虚腸滑法並忌之
紫荆木味苦平無毒主破宿血下五淋濃煑服之
　疏○紫荆木皮内稟天地清寒之性外感南方初陽
　之氣故其味苦氣平花木色皆紫藏器言寒無毒入
　足厥隂經血分寒勝熱苦泄結紫入榮故能活血破
　血消腫毒下五淋也花梗氣味功用並同
　　主治參互
　仙傳外科發背初生一切癰疽皆治單用紫荆皮為
　末酒調篐住自然撮小不開内服柞水飲子乃救貧
　良劑也并可内服　楊清叟仙傳方沖和膏治一切
　癰疽發背流注諸腫毒用紫荆皮三兩炒獨活炒三
　兩赤芍藥炒二兩生白术一兩木蠟炒一兩為末用
　葱湯調熱敷血得熱則行葱能散氣也瘡不甚熱者
　酒調之痛甚者加乳香　除癰毒外他用甚稀故無
　簡誤
紫真檀味鹹微寒主惡毒風毒
　疏○紫真檀稟水氣以生故其味鹹氣微寒性應無
　毒氣味俱厚陽中隂也入足厥隂經其主惡毒風毒
　者凡毒必因熱而發熱甚則生風而榮血受傷毒乃
　生焉此藥鹹能入血寒能除熱則毒自消矣𢎞景以
　之傅金瘡止血止痛者亦取此意耳宜與番降真香
　同為極細末傅金瘡良
烏桕木根皮味苦微溫有毒主暴水癥結積聚
　疏○烏桕木根皮稟火金之氣以生本經味苦氣微
　溫日華子言涼然詳其用應是辛苦溫之藥而其性
　則有毒也與巴豆牽牛大畧相似性沈而降陽中隂
　也入手足陽明經其主暴水癥結積聚者皆二經為
　病苦能泄辛能散溫能通行腸胃則諸證無不除矣
　　主治參互
　肘後方二便闗格二三日則殺人烏桕東南根白皮
　乾為末熱水服二錢
　　簡誤
　水腫多屬脾虚不能制水以致水氣泛濫法當補脾
　實土為急此藥必不可輕用如果元氣壯實者亦須
　暫施一二劑病已即去之
杉材微溫無毒主療漆瘡
　疏○杉材得陽氣而兼金化本經氣微溫無毒日華
　子加辛氣味芬芳可升可降陽也入足陽明經本經
　主療漆瘡及蘇恭療脚氣腫滿者皆從外治取其芬
　芳能解漆氣之穢惡辛溫能散濕毒之衝逆也蘇恭
　又云服之治心腹脹痛去惡氣日華子云治霍亂上
　氣無非假其下氣散邪辛溫開發之功耳木皮主金
　瘡血出及湯火傷灼取老樹皮燒存性研傅之或入
　雞子清調敷一二日愈香油亦可
　　主治參互
　同橘皮木瓜香薷砂仁白藊豆石斛治暑月霍亂轉
　筋　栁栁州纂救死三方云元和十年二月得脚氣
　夜半痞絶脇有塊大如石且死困不知人三日家人
　號哭榮陽陳洵美傳杉木湯服半食頃大下三行氣
　通塊散方用杉木節一大升橘葉切一大升無葉則
　以皮代之檳榔七枚童子小便三大升共煑一大升
　半分為兩服若一服得快即停後服此乃死病㑹有
　教者乃得不死恐人不幸病此故傳之　危氏得効
　方小兒隂腫赤痛日夜啼叫數日退皮愈而復作用
　老杉木燒灰入膩粉清油調傅効　救急方臁瘡黒
　爛多年老杉木節燒灰麻油調隔箬葉攤貼紥定數
　易即愈　除轉筋脚氣外他用甚稀故不著簡誤
接骨木味甘苦平無毒主折傷續筋骨除風癢齲齒可
作浴湯
　疏○接骨木稟土氣以生故其味甘苦氣平無毒甘
　能入脾養血故主折傷續筋骨苦涼能除風濕浮熱
　故主風癢齲齒也千金方打傷瘀血及產婦惡血一
　切血不行或行不止並煑汁服
　　主治參互
　易簡方治折傷筋骨接骨木半兩乳香半錢芍藥當
　歸川芎自然銅各一兩為末化黄蠟四兩投藥攪勻
　衆手丸如芡實大若止損傷酒化一丸若碎折筋骨
　先用此敷貼乃服無别用故不著簡誤
樺木皮味苦平無毒主諸黄疸濃煑汁飲之良
　疏○樺木皮生於西北隂寒之地故其味苦氣平無
　毒氣味俱薄降多升少隂也入足陽明經五疸皆濕熱
　鬱於陽明所致苦平能除溼熱故主諸疸也藏器以
　之治傷寒時行熱毒瘡宗奭以之治肺風毒皆取其
　苦涼能散風邪熱毒之義耳
　　主治參互
　靈苑方乳癰初發腫痛結硬欲破一服即瘥以北來
　真樺皮燒存性研無灰酒服方寸匕即臥覺即瘥也
　　唐瑶經驗方乳癰腐爛靴内年久樺皮燒灰酒服
　一錢日一服　和劑局方肺風毒瘡遍身瘡疥如癘
　及􁷙疹瘙癢面上風刺婦人粉刺並用樺皮散主之
　樺皮燒灰四兩枳殼去穰燒四兩荆芥穗二兩炙甘
　草一兩各為末杏仁水煑過去皮尖二兩研如泥研
　勻每服二錢食後溫酒調下瘡疥甚者日三服
　　簡誤
　脾胃弱易於作泄者忌之
木鼈子味甘溫無毒主折傷消結腫惡瘡生肌止腰痛
除粉刺䵟􁤹婦人乳癰肛門腫痛
　疏○木鼈子稟火土之氣感長夏暑熱之令以生故
　其味甘氣溫無毒味厚於氣可升可降陽也為散血
　熱除癰毒之要藥夫結腫惡瘡粉刺䵟􁤹肛門腫痛
　婦人乳癰等證皆血熱所致折傷則血亦瘀而發熱
　甘溫能通行經絡則血熱散血熱散則諸證無不瘳
　矣其止腰痛者蓋指濕熱客於下部所致而非腎虚
　為病之比也用者詳之
　　主治參互
　孫用和秘寳方肛門痔痛用木鼈仁三枚砂盆擂如
　泥入百沸湯一盌乗溫先熏後洗日用三次仍塗少
　許　聖惠方耳卒熱腫木鼈子仁一兩赤小豆大黄
　各半兩為末每以少許生油調塗之
　　簡誤
　木鼈子味雖甘而氣則大溫本經雖云無毒然亦未
　免有毒但宜外用勿輕内服劉績霏雪錄云木鼈子
　有毒不可食昔薊門有人生二子恣食成痞其父得
　一方以木鼈子煑猪肉食之其幼子當夜死長子明
　日死其為毒雖未如此之厲然亦必非純粹之物也
　番木鼈形小於木鼈而色白味苦氣寒性無毒主傷
　寒熱病咽喉痺痛消痞塊並含之嚥汁醫方摘要治
　喉痺作痛用番木鼈青木香山豆根等分為末吹之
　　簡誤
　番木鼈性大寒味至苦凡病人氣血虚弱脾胃不實
　者慎勿用之
鈎藤微寒無毒主小兒寒熱十二驚癎
　疏○鈎藤稟春氣以生本經氣微寒無毒保昇言苦
　甄權言甘平應是甘苦俱不甚氣味悉和平者也為
　手少隂足厥隂經要藥少隂主火厥隂主風風火相
　搏則為寒熱驚癎此藥氣味甘寒直走二經則風靜
　火息而肝心寧寒熱驚癎自除矣甄權主小兒驚啼
　瘈瘲熱壅客忤胎風者亦此意耳
　　主治參互
　得逺志茯神琥珀棗仁丹砂牛黄天竺黄犀角屑生
　地黄龍齒麥門冬金箔治小兒驚癎瘈瘲有痰加竹
　瀝南星橘紅　聖濟錄小兒驚熱鈎藤一兩滑石半
　兩炙甘草二錢五分為散每服半錢溫水服日三服
　　聖惠方卒得癎疾鈎藤炙甘草各二錢水五合煎
　二合每服棗許日五夜三　除小兒驚癎外無他用
　故不著簡誤
赤檉木無毒主剝驢馬血入肉毒取以火灸熨之亦可
煑汁浸之
　疏○赤檉木稟春陽之氣以生故其色青而葉稍𢃄
　微赤凌冬不凋其味甘鹹其氣溫而無毒浮而升陽
　也入足陽明手太隂少隂經觀本經載其能解驢馬
　血入肉發毒者蓋以驢馬性熱故多毒生時汗氣沾
　人即能為病所以剝時熱血入肉亦能致毒此藥味
　甘鹹甘得土氣鹹得水氣故能入血解血分之毒也
　近世又以治痧疹熱毒不能出用為發散之神藥經
　曰少隂所至為瘍疹正劉守真所謂諸痛癢瘡瘍皆
　屬心火之旨也蓋熱毒熾於肺胃則發班疹於肌肉
　間以肺主皮毛胃主肌肉也此藥正入肺胃心三經
　三經毒解則邪透肌膚而内熱自消此皆開發升散
　甘鹹微溫之功用也
　　主治參互
　同石膏知母薄荷荆芥𤣥參牛旁子麥門冬竹葉連
　翹黄芩甘草之屬治㿀疹發不出或雖發不透如熱
　甚毒熾舌生芒刺大渴譫語㿀色紫黑者加入三黄
　石膏湯内大効　單用及兼各藥並主痧疹首尾諸
　證　治一切風不問逺近用赤檉木葉半斤切荆芥
　半斤水五升煑二升澄清入白蜜五合竹瀝五合新
　瓶盛之油紙封入重湯煑一伏時每服一小盞日三
　服　酒多致病長壽仙人栁曬乾為末每服一錢溫
　酒下　氣味甘溫性復無毒除痧疹外他用甚稀故
　不著簡誤
水楊葉嫩枝味苦平無毒主久痢赤白搗和水絞取汁
服一升日二大効
　疏○水楊葉嫩枝生於涯涘之旁得水土之隂氣偏
　多故味苦氣平無毒久痢赤白膓胃濕熱也得苦涼
　之氣則濕熱散痢自止今人又用以治癰腫痘瘡多
　効魏直博愛心鑑云痘瘡數日陷頂漿滯不行或風
　寒所阻者宜用水楊枝葉無葉用枝五斤流水一大
　釜煎湯溫浴之如冷添湯良久照見纍起有暈絲者
　漿行也如不滿再浴之力弱者只洗頭面手足如屢
　浴不起者氣血敗矣不可再浴始出及痒塌者皆不
　可浴痘不行漿乃氣滯血濇腠理閉密或風寒外阻
　而然浴令暖氣透達和暢鬱蒸氣血通徹每隨暖氣
　而發行漿貫滿功非淺也若内服助氣血藥藉此升
　之其効更速直見一嫗在村中用此有驗叩得其方
　行之百發百中慎勿易之誠有燮理之妙也
柞木皮味苦平無毒治黄疸病皮燒末服方寸匕
　疏○柞木即鑿子木處處山中有之葉小而有細齒
　光滑而靭其木及葉了皆有針刺經冬不凋五月開
　碎白花不結子木心裏皆白色本經味苦氣平無毒
　然其性又善下達主黄疸病者蓋黄疸因濕熱鬱於
　腸胃而發此藥苦能燥濕微寒能除熱兼得下走利
　竅之性則濕熱皆從小便出而黄自退矣今世又以
　為治難產催生之要藥亦取其下達利竅之性耳同
　魚膘人參千里馬百草霜牛膝白芷當歸益母草為
　催生聖藥無别用故不著參互及簡誤
㯶櫚皮平無毒止鼻洪吐血破癥治崩中帶下腸風赤
白痢入藥燒灰用不可絶過
　疏○㯶櫚皮稟微陽之氣以生故其味苦濇氣平無
　毒本經主諸病皆燒灰用者凡血得熱則行得黑灰
　則止故主鼻洪吐血苦能瀉熱濇可去脫故主崩中
　帶下及腸風赤白痢也且血固脫之性而能消瘀血
　故能破癥也凡失血過多内無瘀滯者用之切當與
　亂髪灰同入更良如暴得吐血瘀滯方動暴得崩中
　惡露未竭濕熱下痢初發腸風帶下方熾悉不宜遽
　用即用亦無効入藥須年久敗者良
木槿平無毒止腸風瀉血又止痢後熱渴作飲服之令
人得睡入藥炒用
　疏○木槿本經氣平無毒詳其主治應是味苦氣寒
　清熱滑利之藥腸風瀉血濕熱留中也痢後作渴餘
　熱在經津液不足也夜臥少睡心經蘊熱虚煩不寧
　也苦寒能除諸熱滑利能導積滯故主如上等證今
　人用治癬瘡多取川中所產肉厚而色紅者彌良花
　功用相同作湯代茶兼能治風
　　主治參互
　扶壽方牛皮癬川槿皮一兩大風子肉十五箇半夏
　五錢剉河水井水各一盌浸六七宿入輕粉一錢秃
　筆掃塗覆以青衣數日有臭涎出妙忌澡浴　簡便
　方癬瘡有蟲川槿皮煎入肥皂浸水頻頻擦之或以
　槿皮浸汁磨雄黄尤妙
　
　神農本草經疏卷十四
欽定四庫全書
　神農本草經疏卷十五
　　　　　　　　　　　　明　繆希雍　撰
　人部
　　總二十五種今疏其要者十一種又陳藏器三種
　　　髮髲　　　　亂髮　　　　　人乳汁
　　　頭垢　　　　人牙齒　　　　人屎(人中/黄附)
　　　人溺(秋石/附)　　溺白垽　　　　婦人月水(經/衣)
　　　(附/)　　　　　浣褌汁(婦人褌/襠附)
　　　懐姙婦人爪甲　　　　　　　天靈蓋
　　　人胞(胞衣/水附)　　　初生臍帶
髪髲味苦溫小寒無毒主五癃闗格不通利小便水道
療小兒癎大人痙仍自還神化合雞子黄煎之消為水
療小兒驚熱(雷斆云是男子二十已來無疾患顏色紅/白於頂心剪下者入丸藥膏中用先以苦)
(參水浸一宿漉出入瓶/子以火煅赤放冷研用)
　疏○髮者血之餘也經曰男子八歳腎氣盛齒更髮
　長是髪因人之血氣以為生長榮枯也故血盛之人
　則髪潤而黑血枯之人則髪燥而黄本經用髪髲之
　意為是故爾其味苦氣溫别錄小寒無毒入手足少
　隂經大人痙小兒驚癎皆心肝二經血虚而有熱也
　髪為血之餘故能入心入肝益血微寒而苦又能泄
　熱所以療小兒驚癎及大人痙也心與小腸為表裏
　腎與膀胱為表裏心腎有熱則二腑亦受病此藥能
　入心除熱入腎益隂則水道利五癃闗格俱通矣是
　以古人治驚多用茯苓琥珀竹葉之類取其分利心
　經之熱自小腸出也日華子主止血悶血暈金瘡傷
　風及煎膏長肉消瘀血者悉取其入心走肝益血除
　熱之功耳自還神化之事未見别方大抵以火煅之
　復化而凝成血質此即自還神化之謂是因血而生
　復還為血非神化而何
　亂髮微溫主欬逆五淋大小便不通小兒驚癎止血
　鼻衂燒之吹内立已
　疏○亂髮即常人頭上墮下者其氣味所主與髮髲
　相似第其力稍不及耳以髮髲一時難得故别錄重
　出此條以便臨時取用療體實不甚相逺也
　　主治參互
　和劑局方腸風黑散治腸風瀉血用亂髪一兩半荆
　芥二兩槐花槐角各一兩以上共煅為末枳殻甘草
　各一兩半為末和前末勻毎服二錢水一盞煎七分
　空心服溫酒調下亦得　劉禹錫傳信方孩子熱瘡
　亂髮一團如棃子大雞子黄十箇煑熟同於銚子内
　熬至甚乾始有液出旋置盞中液盡為度用敷瘡上
　外即以苦參粉摻之神効　又方小兒㫁臍即用清
　油調髪灰傅之不可傷水臍濕不乾亦傅之効　千
　金方小兒驚啼亂油髪燒研乳汁或酒服少許良
　聖惠方鼻血不止血髪燒灰吹之　又方諸竅出血
　頭髪敗㯶陳蓮蓬並燒灰等分每服三錢童便溫酒
　調下　婦人良方女人漏血亂髪洗淨燒研空心溫
　酒服一錢　入諸膏藥内能消毒止痛長肉生肌
　肘後方女勞黄疸膏髪煎用猪膏半斤亂髪雞子大
　三團和煎髪消藥成矣分再服病從小便中出也
　　簡誤
　髪灰走血分而帶散其主諸血證亦是血見灰則止
　取其治標之義居多若欲全仗其補益未必能也經
　熬煅成末後氣味不佳胃弱者勿服入外科藥殊有
　神効
人乳汁主補五藏令人肥白悅澤(唐本注療目赤痛多/淚解獨肝牛肉毒合)
(豉濃汁飲/之神効)
　疏○人乳乃隂血所化生於脾胃攝於衝任未受孕
　則下為月水既受孕則留而養胎已產則赤變為白
　上為乳汁此造化𤣥微之妙人身轉運之神也其味
　甘氣平無毒入心入腎入脾潤肺益壽延年之聖藥
　也氣血之液故能補五臟五臟得補則氣血充實而
　體自肥白悅澤也經曰目得血而能視乳為血化故
　能療目赤痛多淚甘能解毒故又主解獨肝牛肉毒
　也
　　主治參互
　攝生衆妙方接命丹治男婦氣血衰弱痰火上升虚
　損之證又治中風癱瘓手足疼痛不能動履等證用
　人乳二盃香甜白者為佳以好棃汁一盃和勻銀石
　器内頓滚每日五更一服能消痰補虚生血延壽此
　以人補人之妙法也　聖惠方眼熱赤腫人乳半合
　古文錢十文銅器中磨令變色稀稠成煎瓶收日㸃
　數次或以乳浸黄連蒸熱洗之　萬氏家抄方一切
　虚損勞證太乙神應丸人乳一碗磁器煑乾焙燥牛
　乳一碗同前製杜仲三兩破故紙二兩半白蘚皮白
　茯苓牛膝當歸各二兩黍米金丹一箇曬乾即初生
　兒口中血珠共為末蜜丸桐子大每服一丸夜間噙
　化
　　簡誤
　乳屬隂其性涼而滋潤血虚有熱燥渴枯涸者宜之
　若臟氣虚寒滑泄不禁及胃弱不思食脾虚不磨食
　並不宜服
頭垢主淋閉不通(梳上者名/百齒霜)
　疏○頭垢頭上垢膩也其性滑潤而下走故本經主
　淋閉不通及𢎞景療噎疾其味苦溫能走陽明故又
　主勞復及婦人吹乳也
　　主治參互
　同白芷貝母半夏為丸酒下治婦人吹乳　同山茨
　菰橘葉䑕糞人爪蒲公英柴胡山豆根白芷連翹貝
　母夏枯草忍冬藤治乳岩乳癰神効　類要方天行
　熱病後勞復含頭垢棗核大一枚良　外臺秘要預
　防勞復傷寒初愈欲令不勞復者頭垢燒研水丸梧
　子大飲服一丸　衞生寳鑑婦人吹乳百齒霜以無
　根水丸梧子大每服三丸　數條之外無别用故不
　著簡誤
人牙齒平除勞治瘧蠱毒氣入藥燒用
　疏○牙齒者腎之標骨之餘也經云男子三八腎氣
　平而真牙生五八腎氣衰而齒槁以腎主骨故也其
　味甘鹹氣熱有小毒其主除勞治瘧者蓋勞乃勞極
　精氣乏絶腎家虧損所致也齒牙為腎氣所生以類
　相從適還其本故主之也瘧亦因勞而發非夏傷暑
　秋為瘧之比故亦主之味甘而鹹所以能解蠱毒氣
　也今世又以之治痘瘡倒靨乳癰未潰為必須之藥
　　主治參互
　錢氏小兒方痘瘡倒靨人牙燒存性入麝香少許溫
　酒服半錢　聞人規痘疹論人牙散治痘瘡方出為
　風寒外襲或變黑或青紫此倒靨也宜溫肌發散使
　熱氣復行而斑自出用人牙不拘多少瓦罐固濟煅
　過出火毒研末出不快而黑陷者獖猪血調下一錢
　因誤服涼藥血濇倒陷者入麝香溫酒服之其効如
　神　肘後方乳癰未潰人牙齒燒研酥調敷之　直
　指方隂疽不發頭凹沈黯不疼無熱内服補散不起
　用人牙燒過穿山甲炙各一分為末分作二服用當
　歸麻黄煎湯下外以薑汁和麪傅之
　　簡誤
　近世用人牙治痘瘡陷伏稱為神品然一槩用之貽
　害不淺夫齒者腎之標骨之餘也痘瘡則毒自腎出
　方長之際外為風寒穢氣所冒腠理閉塞血濇不行
　毒不能出或變黒倒靨宜用此以酒麝達之竄入腎
　經發出毒氣使熱令復行而瘡自紅活蓋劫劑也若
　伏毒在心昏冒不省人事及氣虚色白痒塌不能作
　膿熱沸紫泡之證止宜解毒補虚茍誤用此則鬱悶
　聲啞反成不治之證可不慎哉其除勞治瘧本經雖
　言之今世亦稀用
人屎寒主療時行大熱狂走解諸毒宜用絶乾者搗末
沸湯沃服之
　疏○人之五穀入胃津液上升為氣血糟粕下降而
　成糞其本原以化過但存極苦大寒之氣味耳入足
　陽明經經曰陽明實熱則登髙而歌棄衣而走苦寒
　能除陽明之熱故療時行大熱狂走也凡毒必熱必
　辛苦寒能除辛熱故又主解諸毒也蘇恭云新者封
　疔腫一日根爛蓋疔腫乃風火之毒氣結成得大寒
　極苦之氣則風火散根自爛也今世人又以之治痘
　瘡血熱紫黒倒靨者殊効
　糞清臘月截淡竹去青皮塞口納糞坑中積年得汁
　甚黒而苦主天行熱狂熱疾中惡蕈毒惡瘡瘟病垂
　死者皆瘥一名黄龍湯俗名金汁
　人中黄即多年厠坑中甎上所凝結黄垽是也藥性
　治療大約與人屎同解胃家熱毒有効
　　主治參互
　斗門方熱病發狂奔走似癲如見鬼神久不得汗及
　不知人事者以人中黄入大罐内以泥固濟煅半日
　去火毒研末新汲水服三錢未退再服　冦宗奭衍
　義大熱狂渴乾陳人屎為末於隂地淨黄土中作五
　六寸小坑將末三兩匙於坑中以新汲水調勻良久
　澄清細細與飲即解　儒門事親四靈無價散治痘
　瘡黑陷腹脹危篤者此為劫劑用人糞猫糞猪犬糞
　等分臘月初旬收埋髙燥黄土窖内至春取出砂罐
　盛之鹽泥固濟炭火煅令烟盡為度取出為末入麝
　香少許研勻甆器密封收之一歳一字二歳半錢三
　歳一錢蜜水調下須臾瘡起　千金方疔腫初起刮
　破以熱屎傅之乾即易　又方五色丹毒黄龍湯飲
　二合并塗之良　陶𢎞景解藥箭毒交廣夷人用焦
　銅為箭鏃更以毒藥物汁漬之射人纔傷皮便死惟
　飲糞汁即解
　　簡誤
　傷寒溫疫非陽明實熱者不宜用痘瘡非火熱鬱滯
　因而紫黑乾陷倒靨者不宜用以其苦寒之極耳
人溺療寒熱頭疼溫氣童男者尤良
　疏○人溺乃津液之濁者滲入膀胱而出其味鹹氣
　寒無毒為除勞熱骨蒸咳嗽吐血及婦人產後血暈
　悶絶之聖藥晉禇澄勞極論云降火甚速降血甚神
　飲溲溺百不一死服涼藥百不一生言其功力之優
　勝也經云飲入於胃游溢精氣上輸於脾脾氣散精
　上歸於肺通調水道下輸膀胱故人服小便入胃亦
　隨脾之氣上歸於肺下通水道而入膀胱乃循其舊
　路也故能治肺病引火下行凡人精氣清者為血濁
　者為氣濁之清者為津液清之濁者為小便與血同
　類也故其味鹹而走血鹹寒能伏虚熱使火不上炎
　而血不妄溢是以能療諸血證也蘇恭主久嗽上氣
　失聲及日華子止勞渴潤心肺療血悶熱狂撲損瘀
　血在内暈絶止吐血鼻衂皮膚皴裂難產胞衣不下
　諸證悉由此故本經主寒熱頭疼溫氣者鹹寒能除
　邪熱故耳法當熱飲熱則於中尚有真氣在其行自
　速冷則惟存鹹味寒性矣
　　主治參互
　同枇杷葉天門冬麥門冬蘇子桑白皮沙參五味子
　生地黄款冬花百部治隂虚咳嗽聲啞喉間血腥氣
　　同蘇木番降香續㫁牛膝牡丹皮蒲黄治内傷吐
　血或瘀血停留作痛　同澤蘭荆芥白芷續㫁延胡
　索牛膝蘇木黑豆治產後血暈虚者加人參　凡產
　後溫飲一盃可免血暈至三日後止之　中暍昏倒
　以熱小便灌下即活　聖濟總錄頭痛至極童便一
　盞豉心半合同煎至五分溫服　孟詵必効方骨蒸
　發熱童便五升煎取一升以蜜三匙和之每服二碗
　半日更服此後常服自己小便輕者二十日重者五
　十日瘥　聖惠方絞腸沙痛童便乗熱服之即瘥
　仲景方中暑昏悶夏月在途中熱死急移隂處就掬
　道上熱土擁臍上作窩令人溺滿煖氣透臍即甦乃
　服地漿蒜水等藥　千金方金瘡出血不止飲人尿
　五升　外科發揮折傷跌撲童便入少酒飲之推陳
　致新其功甚大　千金方火燒悶絶不省人事者新
　尿頓服二三升良　通變要法人咬手指瓶盛熱尿
　浸一宿即愈　普濟方赤眼腫痛自己小便乗熱抹
　洗即閉目少頃此以鹹寒内有真氣故能退去邪熱
　也
　　簡誤
　人溺滋隂降火除骨蒸解勞乏治諸吐衂咯血唾血
　其効甚速禇澄遺書云人喉有竅則咳血殺人喉不
　停物毫髪芥帶必欬血既滲入愈滲則愈欬愈欬愈
　滲惟飲溲溺則百不一死若服寒涼則百不一生其
　為肺腎有火者必須之物第其性稍寒惟不利於脾
　胃虚寒或溏泄及陽虚無火食不消者咸在所忌今
　世人類用秋石此乃水澄火鍊真元之氣盡失其功
　不逮童便多矣況難多服久服則鹹能走血使血凝
　泣為病
溺白垽療鼻衂湯火灼瘡
　疏○溺白垽即人中白乃人溺之積氣結成其味鹹
　氣涼無毒能瀉肝腎三焦膀胱有餘之火本經療鼻
　衂及大明治傳屍勞熱肺痿心隔熱吐血羸瘦渴疾
　者以其能入諸經瀉去火邪也涼能除熱故又治湯
　火灼瘡今人以之治口舌生瘡疳􁥥等證多効是其
　除熱降火之驗也
　　主治參互
　同氷片硼砂青黛黄檗牙硝白礬治口舌生瘡及小
　兒走馬牙疳口臭　經驗方鼻衂不止人中白焙乾
　入麝香少許溫酒調服立効　又方小兒口疳人中
　白煅黄檗蜜炙焦為末等分入氷片少許以青布拭
　淨摻之累効
婦人月水解箭毒并女勞復(陳藏器云經衣主金瘡血/湧出炙熱熨之又燒灰傅)
(虎狼傷瘡及/箭鏃毒入腹)
　疏○經云女子二七天癸至任脈通太衝脈盛月事
　以時下謂之天癸者乃天一所生之水也上應太隂
　下應海潮月有盈虧潮有朝汐故月事一月一行與
　之相符也其味鹹鹹為水化凡毒得水則解故能解
　箭毒也女勞復者熱病新瘥後交感而得其證發熱
　煩躁少腹隂囊牽引而痛以前病餘熱未除隂精復
　損故有是證月水乃隂中有陽之物能補隂除熱故
　主之也金瘡及虎狼傷瘡皆血分受傷為病以類相
　從乃所以補其不足也童女首經名紅鉛能回垂絶
　之陽氣第一時難得耳如女子自受胎時算至十四
　歳足即於是日是時經至者此為正鼎其經為上藥
　用法招攝於經將至時真氣先到采入身中名得大
　藥可以接命即首楞經所載精仙是也絶非入爐交
　感亦非情想得通故亦成仙道耳
　　主治參互
　扁鵲方丈夫熱病後交接復發忽卵縮入腹腹痛欲
　死燒女人月經赤衣為末熱水服方寸匕即定并治
　女勞色疸　千金方男子隂瘡因不忌月事行房隂
　物潰爛用室女血衲瓦上燒存性研末麻油調傅
　博物志交廣夷人以焦銅和毒藥於箭鏃上中人即
　沸爛須臾骨壊而死但服月水屎汁解之
　　簡誤
　月水雖能治病然穢汚不潔之物故女子入月時人
　宜逺之其昇丹煎膏治藥及小兒出痘切須避忌如
　犯之則藥不靈痘變壊也紅鉛其性質乃陽氣凝結
　而成火盛人不宜單服須多服人乳并入童溺乃佳
浣褌汁解箭毒并女勞復亦善　婦人褌襠主隂易病
當隂上割取燒末服方寸匕童女褌益佳若女患陽易
即須男子褌也隂易病者人患時行病起後交合隂陽
便即相著甚於本病其候小便赤濇寒熱甚頭痛腰痛
耳鳴眼花服此便通利
　疏○褌襠居下體得隂氣勝取其以類相從氣相感
　能導邪熱故主隂陽易病也
　　主治參互
　仲景方隂陽易病身體重少氣腹裏急或引隂中拘
　急熱上衝胷頭重不欲舉眼中生花膝脛拘急者燒
　褌散主之取中褌近隂處燒灰水服方寸匕日三服
　小便即利隂頭微腫則愈男用女女用男　千金方
　胞衣不下以本婦褌覆井上即下
懐妊婦人爪甲取細末置目中去瞖障
　疏○爪者筋之餘肝膽之外候也經曰多食辛則筋
　急而爪枯以辛能散真氣而走筋也本經獨用懐妊
　婦人者蓋婦人氣血充實乃能受孕取其有生長力
　緊之意也其味甘鹹氣平無毒目中瞖障肝中血虚
　也爪甲乃肝之餘氣所生而性又帶散故㸃目能去
　瞖障也冦宗奭以衆人甲刮取細末搐鼻内治鼻衂
　立愈兼能催生利小便止尿血散乳癰等用
　　主治參互
　聖惠方胞衣不下取本婦手足爪甲燒灰酒服　又
　方一切目疾以木賊草擦取爪甲末同丹砂等分研
　勻以露水搜丸芥子大每以一粒㸃入目内或用乳
　汁和亦得并治飛絲入目
天靈蓋味鹹平無毒主傳尸尸疰鬼氣伏連久瘴勞瘧
寒熱無時者燒令黑細研白飲和服亦合丸散用
　疏○天靈蓋乃死人腦蓋骨也不用他骨而用此者
　以人生時腦為諸陽之㑹而此骨則一身衆骨之主
　也其主傳尸尸疰鬼氣伏連者取其同類之氣引出
　邪魅則其魂魄飛越不復附人故得瘥也久瘴勞瘧
　寒熱無時者亦邪惡之氣侵人也辟惡散邪是其能
　事故亦主之
　　主治參互
　同鬼臼乾漆象膽獺肝丹砂胡黄連入滋隂藥内治
　傳尸勞　同牛黄象牙末蛀竹屑血竭乳香没藥黄
　蠟明礬真珠作丸治楊梅結毒　痘瘡經驗方痘瘡
　陷伏灰平不長此係虚寒證用天靈蓋燒研酒服三
　分
　附化屍場上人骨取為細末傅金瘡止血長肉及惡
　瘡不收斂并能治打撲折傷人受杖時服之不痛不
　腫不爛
　　簡誤
　天靈蓋治勞瘵者以其有尸鬼勞蟲為害取其逐散
　邪也今人虚損勞怯皆係色欲過度損傷真隂實無
　鬼氣淹伏何得用此幽暗不祥之物治之哉其痘瘡
　虚寒陷伏或為邪氣所觸發不出者不過借其陽氣
　所結之餘逐散其邪以發出耳非正治也若血熱煩
　躁瘡乾紫黑者用之必致危殆不救慎之慎之
人胞主血氣羸瘦婦人勞損面䵟皮黑腹内諸病漸瘦
瘁者以五味和之如䭔􁀙法與食之勿令知一名紫河
車
　疏○夫人有生之初攬父精母血以成胚胎外即有
　衣一層裹之即胞也至十月降生時隨兒後出其味
　甘鹹氣溫無毒血氣羸瘦婦人勞損面䵟皮黑腹内
　諸病漸瘦瘁者皆榮血不足精氣虧損也此藥得精
　血之氣而結得從其類以補之是以主諸證也今世
　以之治男女一切虚損勞極為益血補精氣之用
　　主治參互
　同人參黄耆鹿茸白膠當歸補骨脂五味子巴㦸天
　治真陽虚極畏寒足冷　吳球大造丸治虚勞骨蒸
　女人無子及多生女月水不調小產難產服之必主
　有子危疾將絶者一二服可更活一二日其補氣血
　之功力可見也久服耳目聰明鬚髪烏黑延年益壽
　有奪造化之功故名大造丸用紫河車一具男用女
　胎女用男胎初生者米泔洗淨淡酒蒸熟搗曬研末
　敗龜板童便浸三日酥炙黄二兩黄檗杜仲各一兩
　半牛膝一兩二錢生地黄二兩半入砂仁六錢白茯
　苓二兩絹袋盛入瓦罐酒煑七次去茯苓砂仁不用
　杵地黄為膏聽用天門冬麥門冬人參各一兩二錢
　淨夏月加五味子七錢俱忌鐵器為細末地黄膏加
　酒米糊丸小豆大每服八九十丸空心鹽湯下女人
　去龜板加當歸二兩男子遺精女人漏下並加牡蠣
　粉一兩去人參
　　簡誤
　人胞乃補隂陽兩虚之藥以其形質亦得男女坎離
　之氣而成如隂陽兩虚者服之有反本還元之功誠
　為要藥也然而隂虚精涸水不制火發為咳嗽吐血
　骨蒸盜汗等證此屬陽盛隂虚法當壯水之主以制
　陽光不宜服此並補之劑以耗將竭之隂也胃火齒
　痛法亦忌之
　胞衣水味辛無毒主小兒丹毒諸熱毒發寒熱不歇
　狂言妄語頭上無辜髪竪虚痞等證天行熱病飲之
　立効此即胞衣埋地下久逺化為水者得地中之隂
　氣其氣必寒辛寒而走足陽明經故主如上諸證也
　南人以甘草升麻和入胞瓶盛埋之三五年後掘出
　取為藥也
初生臍帶主瘧燒為灰飲下之
　疏○臍者命蒂也當心腎之中為真元歸宿之處胎
　在母腹臍連於胞喘息呼吸滋養之妙從此而通胎
　出母腹臍帶剪㫁則一㸃真元之氣從此而歸入命
　門丹田故臍為命蒂而臍帶亦真氣㑹聚之所也本
　經以之治瘧者應是久瘧虚寒之甚藉其氣以補不
　足也今世以小兒脫下臍帶燒灰與服可解胎中一
　切毒及免驚風痘患亦取裨補真元耳
　　主治參互
　全幼心鑑臍汁不乾綿裹落下臍帶燒研一錢入當
　歸頭末一錢麝香一字摻之　保幼大全預解胎毒
　臍帶燒灰以乳汁調服或入辰砂少許可免痘患無
　毒而主療甚稀不著簡誤
　
　
　神農本草經疏卷十五
欽定四庫全書
　神農本草經疏卷十六
　　　　　　　　　　　　明　繆希雍　撰
　獸部上品
　　總二十種今疏其要者十種
　　　龍骨(齒附/)　　　麝香　　　　牛黄
　　　熊脂(膽掌/附)　　　象牙(膽皮/附)　　白膠
　　　阿膠　　　　　牛乳　　　　酥
　　　乳腐
龍骨味甘平微寒無毒主心腹鬼疰精物老魅欬逆洩
痢膿血女子漏下癥瘕堅結小兒熱氣驚癎療心腹煩
滿四肢枯痿汗出夜卧自驚恚怒伏氣在心下不得喘
息腸癰内疽隂蝕止汗縮小便溺血養精神定魂魄安
五藏　白龍骨療夢寐洩精小便洩精　齒主小兒大
人驚癎癲疾狂走心下結氣不能喘息諸痙殺精物小
兒五驚十二癎身熱不可近大人骨間寒熱又殺蠱毒
(得牛黄人參良畏/石膏忌魚及鐵)
　疏○龍稟陽氣以生而伏於隂為東方之神乃隂中
　之陽鱗蟲之長神靈之物也故其骨味甘平氣微寒
　無毒内應乎肝入足厥隂少陽少隂兼入手少隂陽
　明經神也者兩精相合隂陽不測之謂也神則靈靈
　則能辟邪惡蠱毒魘魅之氣及心腹鬼疰精物老魅
　遇之則散也欬逆者陽虚而氣不歸元也氣得斂攝
　而歸元則欬逆自止其性濇以止脱故能止洩痢膿
　血因於大腸虚而乆不得止及女子漏下也小兒心
　肝二臟虚則發熱熱則發驚癎驚氣入腹則心腹煩
　滿斂攝二經之神氣而平之以清其熱則熱氣散而
　驚癎及心腹煩滿皆自除也肝氣賊脾脾主四肢故
　四肢痿枯肝寧則熱退而脾亦獲安故主之也汗者
　心之液也心氣不收則汗出肝心腎三經虚則神魂
　不安而自驚收斂三經之神氣則神魂自安氣得歸
　元升降利而喘息自平汗自止也肝主怒肝氣獨盛
　則善恚怒魂返乎肝則恚怒自除小腸為心之腑膀
　胱為腎之腑二經之氣虚脱則小便多而不禁臟氣
　斂則腑亦隨之故能縮小便及止夢寐洩精小便洩
　精兼主溺血也其主養精神定魂魄安五臟者乃收
　攝神魂閉濇精氣之極功也又主癥瘕堅結腸癰内
　疽隂蝕者以其能引所治之藥黏著於所患之處也
　　按龍骨入心腎腸胃龍齒單入肝心故骨兼有止
　㵼濇精之用齒惟鎮驚安魂魄而已凡用龍骨先煎
　香草湯洗二度搗粉絹袋盛之用燕子一隻去腸肚
　安袋於内懸井上面一宿取出研粉入補腎藥中其
　効如神又法酒浸一宿焙乾研粉水飛三度用如急
　用以酒煮焙乾或云凡入藥須水飛過曬乾每觔用
　黑豆一斗煑一伏時曬乾用否則著人腸胃晚年作
　熱也
　　主治參互
　仲景方同牡蠣入柴胡桂枝各湯内取其收斂浮越
　之正氣固脱而鎮驚　同逺志等分為末煉蜜丸如
　梧子大硃砂為衣每服三十丸蓮心湯下治勞心夢
　遺　梅師方睡即洩精白龍骨四分韭子五合為散
　空心酒服方寸匕　又方泄㵼不止白龍骨白石脂
　等分為末水丸梧子大紫蘇木𤓰湯下量大人小兒
　用亦治乆痢休息　姚和衆方乆痢脱肛白龍骨粉
　撲之　龍齒同荆芥澤蘭牡丹皮蘇木人參牛膝紅
　花蒲黄當歸童便治産後惡血撲心妄語顛狂如傷
　寒發狂者切不可認作傷寒治誤則殺人　同牛黄
　犀角鈎藤鈎丹砂生地黄茯神琥珀金箔竹瀝天竹
　黄蘇合香治大人小兒驚癎癲疾
　　簡誤
　龍骨味濇而主收歛凡洩痢腸澼及女子漏下崩中
　溺血等證皆血熱積滯為患法當通利疎泄不可便
　用止濇之劑恐積滯瘀血在内反能為害也惟乆病
　虚脱者不在所忌
麝香味辛温無毒主辟惡氣殺鬼精物温瘧蠱毒癎痙
去三蟲療諸㓙邪鬼氣中惡心腹暴痛脹急痞滿風毒
婦人難産墮胎去面䵴(音/孕)目中膚翳乆服除邪不夢寤
魘寐通神仙(忌大蒜/)
　疏○陶𢎞景云麝常食柏葉又噉蛇予以為其香必
　非因噉蛇而結蘇頌乃云夏月食蛇多至寒則香滿
　入春臍内急痛自以𤓰剔出陶云五月得香往往有
　蛇皮骨豈有食蛇逾一年而皮骨尚不化者乎不知
　麝乃山獸好食香木芳草如栢葉之類故其氣聚於
　臍而結成是香或遇蛇亦噉但不結香耳如必噉蛇
　多而後有香則此藥必大毒難近之物安得味辛氣
　温無毒耶甄權言苦辛其香芳烈為通闗利竅之上
　藥凡邪氣著人淹伏不起則闗竅閉塞辛香走竄自
　内達外則毫毛骨節俱開邪從此而出故主辟惡氣
　殺鬼精物㓙邪蠱毒温瘧中惡心腹暴痛脹急痞滿
　風毒諸證也其主癎痙者借其氣以達於病所也苦
　辛能殺蠱故主去三蟲辛温主散故能去面䵴及目
　中膚翳性能開竅故主難産墮胎也走竄之性而云
　乆服除邪不夢寤魘寐通神仙者凡香皆能辟除惡
　氣而通神明故有是功能也日華子云納子宮煖水
　臟止冷帶疾藥性論主小兒驚癎客忤蝕一切癰疽
　膿水今人又用以治中風中氣中惡痰厥猝仆兼入
　膏藥傅藥皆取其通竅開經路透肌骨之功耳
　　主治參互
　同犀角牛黄琥珀龍齒逺志丹砂鉛丹金箔菖蒲真
　珠茯神天竺黄治心氣虚怯驚邪癲癎或夢寐紛紜
　鬼交鬼疰及小兒急驚大人中惡等證　同白及白
　斂紅白藥子雄黄烏雞骨煅乳香没藥氷片為末傅
　一切癰疽疔腫有神　濟生方中風不省麝香二錢
　研末入清油二兩和匀灌之即甦　又方食諸果成
　積傷脾作脹氣急用麝香一錢生桂末一兩飯和丸
　菉豆大大人十五丸小兒七丸白湯下葢果得麝即
　落水得桂即枯故也　夏子益奇疾方口内肉毬根
　如線五寸餘如釵股吐出乃能食物捻之則痛徹心
　者麝香一錢研水服之日三自消　續千金方催生
　易産麝香一錢水研服　經驗方鼠咬成瘡麝香封
　之妙并治蠶咬成瘡
　　簡誤
　麝香走竄飛揚内透骨竅臟腑外徹皮肉及筋其性
　能射故善穿透開散東垣云凡風病在骨髓者用之
　使風邪得出若在肌肉用之反引風入骨丹溪云五
　臟之風不可用麝香以㵼衛氣二公之言誠得其㫖
　矣凡似中風小兒慢脾風與夫隂陽虚竭發熱吐血
　盜汗自汗氣虚眩暈氣虚痰熱血虚痿弱血虚目翳
　心虚驚悸肝虚癎痙産后血暈胎前氣厥諸證之屬
　於虚者法當補益槩勿施用即如不得己欲借其開
　通闗竅於一時亦宜少少用之勿令過劑甦省開通
　之後不可復用矣孕婦不宜佩帶勞怯人亦忌之李
　廷飛云不可近鼻有白蟲入腦患癩乆帶其香透闗
　令人成異疾
牛黄味苦平有小毒主驚癎寒熱熱盛狂痙除邪逐鬼
療小兒百病諸癎熱口不開大人狂癲又墮胎乆服輕
身増年令人不㤀(人參為之使惡常/山畏牛膝乾漆)
　疏○牛為土畜其性甘平惟食百草其精華凝結為
　黄猶人身之有内丹也故能解百毒而消痰熱散心
　火而療驚癎為世神物諸藥莫及也凡牛生黄則夜
　視其身有光皮毛潤澤眼如血色葢得氣之精而形
　質變化自有異也或云牛病乃生黄者非也本經味
　苦氣平别錄有小毒呉普云無毒然必無毒者為是
　入足厥隂少陽手少隂經其主小兒驚癎寒熱熱盛
　口不能開及大人癲狂癎痙者皆肝心二經邪熱膠
　痰為病心熱則火自生焰肝熱則木自生風風火相
　搏故發如上等證此藥味苦氣涼入二經而能除熱
　消痰則風火息神魂清諸證自瘳矣鬼邪侵著因心
　虚所致小兒百病多屬胎熱入心養神除熱解毒故
　悉主之也性善通竅故能墮胎善除熱益心故能令
　人不㤀非乆服多服之藥其云輕身延年者葢指病
　去則身自輕安而得盡其天年也
　　主治參互
　同犀角琥珀天竺黄鈎籐鈎茯神真珠金箔麝香丹
　砂治小兒驚癎百病　入外科内服藥能解疔腫癰
　疽毒並可入傅藥止痛散毒如神　同犀角生地黄
　牡丹皮竹葉麥門冬治小兒五色丹毒　同鍾乳石
　珍珠猪牙皂角象牙末白殭蠶紅鉛片腦明礬没藥
　蛀竹屑天靈葢為丸土茯苓湯下治結毒有神　姚
　和衆方小兒初生三日去驚邪辟惡氣以牛黄一豆
　許以蜜少許研勻綿蘸令兒吮之一日令盡　外臺
　秘要小兒七日口噤牛黄為末以淡竹瀝化一字灌
　之更以猪乳滴之　錢氏小兒方初生胎熱或身體
　黄者以真牛黄一豆大入蜜調膏乳汁化開時時滴
　兒口中兼治腹痛夜啼　總微録小兒熱驚或驚癎
　嚼舌迷悶仰目牛黄一杏仁大竹瀝薑汁各一合和
　匀與服　又方小兒積熱毛焦睡語欲發驚者牛黄
　六分硃砂五錢同研以犀角磨汁調服一錢　王氏
　痘疹方痘瘡黑陷牛黄二粒朱砂一分研末蜜浸臙
　脂取汁調搽并可内服
　　簡誤
　牛黄治小兒百病之聖藥葢小兒禀純陽之氣其病
　皆胎毒痰熱所生肝心二經所發此藥能化痰除熱
　清心養肝有起死回生之力惟傷乳作㵼脾胃虚寒
　者不當用
熊脂味甘微寒微温無毒主風痺不仁筋急五藏腹中
積聚寒熱羸瘦頭瘍白秃面皯皰食飲吐嘔乆服强志
不饑輕身長年
　疏○詩云惟熊惟羆男子之祥取其為陽獸而强力
　壯毅也本經味甘氣㣲寒别録㣲温無毒其主風痺
　不仁筋急者葢風為陽邪熊為陽獸其氣温能通行
　經絡其性潤能滋養肝脾故主之也滑澤而通行故
　主五藏腹中積聚及食飲吐嘔甘寒而强力故能主
　寒熱羸瘦輕身性潤而疎風故能主頭瘍白秃面皯
　皰也乆服强志不饑長年甚言其補虚壯筋骨之功
　耳熊掌乃八珍之一食之可禦風寒益氣力肉與脂
　同功河間云熊肉振羸是因其氣有餘以補不足者
　也
　熊膽味苦寒無毒療時氣熱盛變為黄疸暑月乆痢
　疳䘌心痛疰忤(藥性論小兒五/疳殺蟲治惡瘡)
　疏○熊膽氣味與象膽同其所主亦相似時氣熱盛
　變為黄疸熱邪在足太隂也乆痢疳䘌濕熱在手陽
　明也心痛疰忤熱邪在手少隂也入三經而除熱邪
　故能療諸證也極苦而寒故又能殺蟲治惡瘡點痔
　　主治㕘互
　齊東野語赤目障翳熊膽丸以膽少許化開入片腦
　一二釐研匀㸃上絶妙　聖惠方小兒鼻蝕熊膽半
　分湯化抹之　外臺祕要十年痔瘡熊膽塗之神効
　一切方不及也或加入片腦少許以猪膽汁和塗亦
　妙　保幼大全諸疳羸瘦熊膽使君子末等分研匀
　瓷器蒸溶蒸餅丸麻子大每米飲下二十丸
　　簡誤
　凡膽皆極苦寒而能走肝膽二經㵼有餘之熱葢以
　類相從也小兒疳積多致目内生翳障者以肝脾二
　臟邪熱壅滯則二臟之氣血日虚閉塞日甚故也用
　此㵼肝膽脾家之熱則内邪清而外障去矣如不因
　疳證而目生翳障及痘後蒙閉者多因肝腎兩虚宜
　滋隂養血清熱為急諸膽皆不得用有痼疾者不可
　食熊肉令終身不愈
象牙無毒主諸鐵及雜物入肉刮取屑細研和水傅瘡
上立出
　疏○象牙本經無氣味日華子云平海藥云寒應是
　甘寒無毒之物象性勇猛而牙善蜕故能出一切皮
　肉間有形滯物如經所言也又能治邪魅驚悸風癎
　及惡瘡拔毒長肉生肌去漏等用
　　主治參互
　同明礬黄蠟牛角䚡鉛花金頭蜈蚣蝟皮猪懸蹄治
　通腸漏能去漏管　治楊梅結毒載牛黄條内　王
　氏痘疹方痘疹不收象牙屑銅銚炒黄紅色為末每
　服七八分白湯下　又方鍼箭入肉象牙末水和傅
　之即出也　日華子治小便不通象牙生煎服之小
　便過多燒灰飲下
　象膽主明目及治疳治瘡腫以水化塗之治口臭以
　綿裹少許貼牙根平旦漱去數度即瘥
　疏○象膽苦寒之物也入肝脾二經肝熱則目不明
　脾家鬱熱則成疳積或口臭苦寒除二經之熱故能
　主諸證苦寒涼血解毒故又能主瘡腫也今世治疳
　證癆瘵傳屍多用之總取其苦寒能殺疳蟲癆蟲兼
　除臟腑一切熱結也
　　主治參互
　同獺肝蘆㑹乾漆胡黄連青黛鬼臼丹砂入滋腎藥
　内治傳屍癆瘵　聖濟總錄内障目翳用象膽半兩
　鯉魚膽七枚熊膽一分牛膽半兩麝香一分石決明
　一兩為末糊丸菉豆大每茶下十丸日二
　象皮其性最易收斂人以鈎刺揷入皮中拔出半日
　其瘡即合故入膏散為長肉合金瘡之要藥
　　簡誤
　象膽苦寒之極不利脾胃凡疳證脾弱者目病血虚
　者咸不宜多服象牙及皮氣味和平於臟腑無迕故
　不著簡誤
白膠味甘平温無毒主傷中勞絶腰痛羸瘦補中益氣
婦人血閉無子止痛安胎療吐血下血崩中不止四肢
酸疼多汗淋露折跌傷損乆服輕身延年一名鹿角膠
(得火良/畏大黄)
　疏○白膠是熬鹿角而成故其味甘氣平别錄温無
　毒氣薄味厚降多升少陽中之隂也入足厥隂少隂
　手少隂厥隂經經曰勞則喘且汗出内外皆越中氣
　耗矣故凡作勞之人中氣傷絶四肢作痛多汗或吐
　血下血皆肝心受病此藥味甘氣温入二經而能補
　益中氣則絶傷和四肢利血自止汗自斂也折跌傷
　損則血瘀而成病甘温入血通行又兼補益故折跌
　傷損自愈婦人血閉無子及崩中淋露胎痛不安腰
　痛羸瘦者皆血虚肝腎不足之候温肝補腎益血則
　諸證自退而胎自得所養也血氣生真陽足故乆服
　能輕身延年耳更治尿血溺精瘡瘍腫毒及漏下赤
　白婦人乆服能令有子
　　主治參互
　同牛膝牡丹皮麥門冬地黄真蘇子鬱金白芍藥當
　歸童便續斷治勞傷吐血　同山茱萸枸杞子鹿茸
　地黄麥冬杜仲補骨脂懐山藥車前子五味子巴㦸
　天蓮鬚治腎虚陽痿精寒無子加入當歸紫石英治
　婦人血閉子宫冷服之受孕　外臺祕要虚勞尿精
　及尿血白膠二兩炙酒二升頓和温服　肘后方妊
　娠卒下血以酒煑膠二兩消盡頓服
　　簡誤
　鹿乃仙獸純陽之物也其治勞傷羸瘦益腎添精煖
　腰膝養血脈强筋骨助陽道之聖藥也然而腎虚有
　火者不宜用以其偏於補陽也上焦有痰熱及胃家
　有火者不宜用以其性熱復膩滯難化也凡吐血下
　血係隂虚火熾者槩不得服
阿膠味甘平微温無毒主心腹内崩勞極洒洒如瘧狀
腰腹痛四肢酸疼女子下血安胎丈夫小腹痛虚勞羸
瘦隂氣不足脚酸不能乆立養肝氣乆服輕身益氣一
名傅致膠(得火良薯蕷為之使畏大黄凡/用以蛤粉炒或酒化成膏亦得)
　疏○阿膠舊云煑牛皮作之藏噐與蘇頌皆云是烏
　驢皮其説為的其功専在於水按阿井在山東兖州
　府東阿縣乃濟水之伏者所注其水清而重其色正
　綠其性趨下而純隂與衆水大别本經味甘氣平别
　錄微温無毒元素云性平味淡氣味俱薄可升可降
　陽中隂也入手太隂足少隂厥隂經其主女子下血
　腹内崩勞極洒洒如瘧狀腰腹痛四肢酸疼胎不安
　及丈夫少腹痛虚勞羸痩隂氣不足脚酸不能乆立
　等證皆由於精血虚肝腎不足法當補肝益血經曰
　精不足者補之以味味者隂也補精以隂求其屬也
　此藥得水氣之隂具補隂之味俾入二經而得所養
　故能療如上諸證也血虚則肝無以養益隂補血故
　能養肝氣入肺腎補不足故又能益氣以肺主氣腎
　納氣也氣血兩足所以能輕身也今世以之療吐血
　衂血血淋尿血腸風下血血痢女子血氣痛血枯崩
　中帶下胎前産後諸疾及虚勞咳嗽肺痿肺癰膿血
　雜出等證神効者皆取其入肺入腎益隂滋水補血
　清熱之功也
　　主治㕘互
　同天麥門冬栝樓根白藥子五味子桑白皮剪草生
　地黄枸杞子百部蘇子白芍藥治肺腎俱虚咳嗽吐
　血　同杜仲枸杞子白芍藥山藥麥門冬地黄黄耆
　人參青蒿續斷黄蘖治婦人崩中漏血　同白芍藥
　炙甘草麥冬地黄白膠當歸枸杞子杜仲續斷治婦
　人胎痛或胎漏下血　直指方老人虚祕阿膠炒二
　錢葱白三根水煎化入蜜二匙温服　仲景方黄連
　阿膠湯治少隂病得之二三日以上心中煩不得卧
　者用阿膠三兩黄連四兩黄芩一兩芍藥二兩雞子
　黄二枚以水五升先煑三物取二升去滓内膠烊盡
　小冷内雞子黄攪令相得温服七合日三　和劑局
　方治腸胃氣虚冷熱不調下痢赤白裏急後重腹痛
　小便不利用阿膠二兩炒黄連三兩茯苓二兩為末
　搗丸梧子大每服五十丸米湯下日三　千金翼吐
　血不止阿膠炒二兩蒲黄六合生地黄三兩水五升
　煑三升分服兼治衂血　梅師方妊娠下血不止阿
　膠三兩炙為末酒一升煎化服即愈　産寳方膠艾
　湯妊娠胎動阿膠艾葉各二兩葱白一升水四升煑
　一升分服
　　簡誤
　此藥多偽造皆雜以牛馬皮舊革鞍靴之類其氣濁
　穢不堪入藥當以光如瑿漆色帶油緑者為真真者
　折之即斷亦不作臭氣夏月亦不甚濕軟如入調經
　丸藥中宜入醋重湯頓化和藥其氣味雖和平然性
　黏膩胃弱作嘔吐者勿服脾虚食不消者亦忌之
牛乳微寒補虚羸止渴
乳腐味甘微寒無毒主潤五藏利大小便益十二經脈
　疏○牛乳乃牛之血液所化其味甘其氣微寒無毒
　甘寒能養血脈滋潤五藏故主補虚羸止渴及乳腐
　所主皆同也日華子主養心肺解熱毒潤皮膚者亦
　此意耳肝味苦甘氣和平食之能補肝治雀盲
　　主治參互
　同人乳羊乳梨汁蘆根汁蔗漿熬膏治反胃噎膈大
　便燥結宜時時飲之兼能止消渴
　夏子益奇疾方肉人怪病人頂生瘡五色如櫻桃狀
　破則自頂分裂連皮剝脱至足名曰肉人常飲牛乳
　自消
　　簡誤
　患冷氣人忌之與酸物相反令人腹中癥結脾胃作
　泄者亦不得服
酥微寒補五藏利大膓主口瘡
　疏○酥乃牛乳所出乳之精華也其味甘氣㣲寒無
　毒性滑澤五臟皆屬隂酥乃隂血之精華故能補五
　藏血枯火盛大腸燥結及口舌生瘡甘寒除熱補血
　故主利大腸口瘡也　按酥酪醍醐總成於牛乳但
　有精粗之别耳其性大抵皆滋潤滑澤宜於血熱枯
　燥之人其功不甚相逺故二物不復載
　　主治參互
　凡一切藥用酥炙者取其潤燥兼能益精髓補血脈
　又有滲入骨肉使骨易糜之功　外臺祕要一切肺
　病咳嗽膿血不止用好酥五十斤煉三遍當出醍醐
　每服一合日三服以瘥為度神効
　　簡誤
　性能利竅驟食之使人遺精
　
　
　
　
　
　
　
　
　神農本草經疏卷十六
欽定四庫全書
　神農本草經疏卷十七
　　　　　　　　　　　　明　繆希雍　撰
　獸部中品
　　總十七種今疏其要者九種
　　　白馬莖(尿溺/附)　鹿茸(角髓腎/肉附)　牛角䚡(膽肉/附)
　　　羖羊角(肝腎肉/血附)　狗隂莖(頭骨血/肉附)羚羊角
　　　犀角　　　　虎骨　　　　兔頭骨(腦肝/肉附)
白馬莖味鹹甘平無毒主傷中脈絶隂不起强志益氣
長肌肉肥健生子小兒驚癎隂乾百日用
　疏○馬火畜也其隂莖又純陽之物也故能主男子
　隂痿堅强房中藥多用之本經味鹹氣平别錄甘無
　毒察其功用氣平應作温非甘温則不主傷中脈絶
　以甘能補血脈温能通經絡故耳陽衰則隂不起而
　生長之道絶鹹温走下焦補助真陽則隂自起精自
　煖故能令人有子也氣屬陽陽得補故能益氣腎藏
　志腎氣足故能强志甘温補血脈而助真氣故又能
　長肌肉肥健也别錄又主小兒驚癎者似非其所長
　應是誤入耳凡収當取銀色無病白馬春月游牝時
　力勢正强者生取隂乾百日用時以銅刀切片將生
　羊血拌蒸半日去血晒乾剉用
　　主治㕘互
　得肉蓯蓉巴㦸天山茱萸兔絲子真陽起石人參鹿
　茸狗隂莖作丸治真陽虚脱隂痿不起下元冷憊等
　證
　　簡誤
　馬隂莖乃純陽之物也凡隂虛火盛者不得服人但
　喜其温煖滋助陽道少年多慾者房中術用之仗其
　力勢恣欲無節以致損竭真隂多成勞瘵不可不戒
　也
　馬通微温主婦人崩中止渴及吐下血鼻衂金瘡止
　血
　疏○白馬通本經雖云㣲温然必是苦而涼者也惟
　其苦涼所以能療諸血熱證止渴及孟詵主隂陽易
　垂死者絞汁服也
　白馬溺味辛㣲寒主消渴破癥堅積聚男子伏梁積
　疝婦人瘕疾銅器盛飲之
　疏○白馬溺昔有人與其奴皆患心腹痛病奴死剖
　之得一白鼈赤眼仍活以諸藥納口中終不死有人
　乗白馬觀之馬尿墮鼈而鼈縮遂以灌之即化成水
　其人乃服之疾亦愈觀其氣味不應有如是之功乃
　知物性畏忌各有所制如刀柄之刈三稜而化為水
　正以遇其所制之物故也本經云氣㣲寒然詳其用
　必是㣲温味應帶鹹辛鹹温具足所以能療經所言
　諸證
　　主治㕘互
　千金方食髮成瘕咽中如有蟲上下者白馬尿飲之
　佳　鮑氏方利骨取牙白馬尿浸茄稈三日炒為末
　㸃牙即落
　　簡誤
　無積聚癥瘕者不得服胸中虚痞誤作伏梁服之有
　損
鹿茸味甘酸温㣲温無毒主漏下惡血寒熱驚癎益氣
强志生齒不老療虚勞洒洒如瘧羸瘦四肢酸疼腰脊
痛小便利洩精溺血破留血在腹散石淋癰腫骨中熱
疽癢(癢應作瘍肌凡用取形如分岐馬鞍茸端如瑪瑙/紅玉破之  如朽木者最良先以酥薄塗匀於烈)
(炎中燎去/毛再炙)
　疏○鹿茸稟純陽之質含生發之氣故其味甘氣温
　别錄言酸㣲温氣薄味厚隂中之陽也入手厥隂少
　隂足少隂厥隂經婦人衝任脈虚則為漏下惡血或
　瘀血在腹或為石淋男子肝腎不足則為寒熱驚癎
　或虚勞洒洒如瘧或羸痩四肢酸疼腰脊痛或小便
　數利洩精溺血此藥走命門心包絡及腎肝之隂分
　補下元真陽故能主如上諸證及益氣强志生齒不
　老也癰腫疽瘍皆榮氣不從所致甘温能通血脈和
　腠理故亦主之日華子主補男子腰腎虚冷脚膝無
　力夜夢鬼交精溢自出女人崩中漏血赤白帶下炙
　末空心酒服方寸匕
　　主治參互
　同牛膝杜仲地黄山茱萸補骨脂巴㦸天山藥肉蓯
　容兔絲子治腎虚腰痛及隂痿不起　澹寮方班龍
　丸治諸虚用鹿茸酥炙鹿角膠炒成珠鹿角霜陽起
　石煅紅醋淬肉蓯容酒浸酸棗仁柏子仁黄耆各一
　兩地黄丸蒸八錢朱砂半錢各為末酒糊丸梧子大
　每空心酒下五十丸昔西蜀市中有一道人貨之一
　名茸珠丹每醉高歌曰尾閭不禁滄海竭九轉靈丹
　都漫説惟有班龍頂上珠能補玉堂闗下宂朝野遍
　傳之即此方也　普濟方鹿茸酒治陽事虚痿小便
　頻數面色無光用嫩鹿茸一兩去毛切片山藥末一
　兩絹袋褁置酒甕中七日後開甕日飲三盃將茸焙
　乾作丸服　本事方隂虚腰痛不能反側鹿茸兔絲
　子各一兩茴香半兩為末以羊腎二對和酒煑爛搗
　如泥和丸梧子大隂乾每服三五十九酒下日三服
　　濟生方室女白帶因衝任虚寒者鹿茸酒蒸焙二
　兩金毛狗脊白歛各一兩為末用艾煎醋打米糊丸
　梧子大每酒下五十丸日二服　簡誤同白膠
　鹿角味鹹無毒主惡瘡癰腫逐邪惡氣留血在隂中
　除小腹血急痛腰脊痛折傷惡血益氣(杜仲為/之使)
　疏○鹿山獸屬陽夏至解角者隂生陽退之象也麋
　澤獸屬隂冬至解角者陽生隂退之象也是以麋茸
　補隂鹿茸補陽角亦如之凡角初生軟嫩者為茸稟
　壯健之性故能峻補腎家真陽之氣熬成白膠則氣
　味甘緩能通周身之血脈生角則味鹹氣温惟散熱
　行血消腫辟惡氣而已鹹能入血軟堅温能通行散
　邪故主惡瘡癰腫逐邪惡氣及留血在隂中少腹血
　急痛折傷惡血等證也肝腎虚則為腰脊痛鹹温入
　腎補肝故主腰脊痛氣屬陽補陽故又能益氣也日
　華子云水磨服治脱精尿血夜夢鬼交醋磨汁塗瘡
　瘍癰腫熱毒火炙熱熨小兒重舌鵞口瘡孟詵云蜜
　炙研末酒服輕身强骨髓補陽道絶傷又治婦人夢
　與鬼交者酒服一撮即出鬼精燒灰治女子胞中餘
　血不盡欲死者悉取其入血行血散熱消腫補陽辟
　邪之意也
　　主治參互
　濟生方骨虚勞極面腫垢黑脊痛不能乆立血氣衰
　憊髮落齒槁甚則喜唾用鹿角屑二兩牛膝一兩半
　為末煉蜜丸梧子大每服五十丸空心鹽湯下　肘
　後方腎虚腰痛如錐刺不能動揺鹿角屑三兩炒黄
　研末空心温酒服方寸匕日三　子母祕錄産後腹
　痛瘀血不盡者鹿角燒研豉汁服方寸匕日三并治
　産後血暈　千金方蹉跌損傷血瘀骨痛鹿角末酒
　服方寸匕　瀕湖方癰癤腫痛毒鹿角尖磨濃汁塗
　之
　　簡誤
　無瘀血停留者不得服陽盛隂虚者忌之胃火齒痛
　亦不宜服
　髓味甘温主丈夫女子傷中絶脈筋急痛欬逆以酒
　和服之良
　疏○髓者精血之純懿内充以實骨者也鹿稟純陽
　故其髓味甘氣温性能補血而潤燥所以主一切血
　脈不和如傷中脈絶筋急痛及欬逆也日華子同蜜
　煑服壯陽道令人有子同地黄汁煎膏服填骨髓壯
　筋骨治嘔吐者亦此意也
　腎平主補腎氣
　疏○鹿性淫一牡常御百牝腎氣有餘故也故服之
　能壯陽道補腎家不足
　鹿肉甘温補中强五藏益氣力生者療口僻割薄之
　疏○鹿所食多芳草其性質芳潔氣味醇和故其肉
　味甘氣温無毒與他肉不同也性能益脾胃通血脈
　故主補中强五臟益氣力也生者療中風口僻亦取
　其有通血脈之功血脈通則口僻自正也
牛角䚡下閉血瘀血疼痛女人帶下燔之味苦無毒
　疏○牛角䚡乃角中嫩骨也為筋之粹骨之餘入足
　厥隂少隂血分之藥兼入手陽明經苦能泄温能通
　行故主婦人帶下及閉血瘀血疼痛也
　　主治㕘互
　同猪懸蹄猬皮金頭蜈蚣蛀竹屑明􁦝白蠟去漏管
　　近效方大便下血黄牛角䚡一具煅末煑豉湯服
　二錢日三　塞上方䑕瘻痔疾牛角䚡燒灰酒服方
　寸匕
　膽味苦大寒無毒除心腹熱渴利口焦燥益目精可
　丸藥
　疏○膽牛食百草其精華萃於膽其味苦其氣大寒
　無毒經云寒以勝熱苦以泄結故主心腹熱及渴利
　口焦燥也肝開竅於目肝熱則目睛不明入肝泄熱
　故益目精也近世以南星末釀入隂乾治驚風有奇
　功者取其苦寒製南星之燥俾善於豁痰除熱耳
　　簡誤
　脾胃虚寒者忌之目病非風熱者不宜用
　牛肉味甘平無毒主安中益氣養脾胃
　疏○牛土畜也黄中央正色也經云中央色黄入通
　於脾故為益脾胃之藥脾胃得所養則中自安氣自
　益矣丹溪朱氏有倒倉法非為其有吐下之力也特
　飲之既滿或上湧下泄爾此葢借其補以為㵼故積
　聚去而腸胃得所養亦奇法也但病非闗腸胃者不
　宜服凡牛病死及黑身白頭獨肝者皆不宜服合猪
　肉及黍米酒食竝生寸白蟲合韭薤食令人熱病合
　生薑食損齒又云牛乃稼穡之資不可多殺及食若
　以之療病則藥物甚多以之供饌核則肥甘不少似
　可無此一物也好生君子其念及而力戒之當有冥
　福耳
羖羊角味鹹苦温㣲寒無毒主青肓明目殺疥蟲止寒
洩辟惡鬼虎狼止驚悸療百節中結氣風頭痛及蠱毒
吐血婦人産後餘痛乆服安心益氣輕身取之時勿中
濕濕即有毒
　疏○羊角乃肺肝心三經藥也而入肝為正本經鹹
　温别錄苦㣲寒甄權大寒察其功用應是苦寒居多
　非苦寒則不能主青盲驚悸殺疥蟲及風頭痛蠱毒
　吐血也葢青盲肝熱也驚悸心熱也疥蟲濕熱也風
　頭痛火熱上升也蠱毒吐血熱毒傷血也苦寒總除
　諸熱故能療如上等證也驚悸平則心自安熱傷氣
　熱除則氣自益其主百節中結氣與婦人産後餘痛
　亦指血熱氣壅者而言本經又主止寒洩及辟惡鬼
　虎狼未解其義俟博物者詳之
　　主治㕘互
　子母祕錄産後寒熱心悶脹極百病羖羊角燒末酒
　服方寸匕　普濟方治小兒癎疾方同上
　羊腎補腎氣益精髓
　疏○羊腎補腎氣者以其類相從借其氣以補其不
　足也腎得補則精髓自益矣
　　主治㕘互
　羊腎一對去脂切肉蓯容一兩酒浸一夕去皮膜和
　作羮加五味食治勞傷陽虚無力
　羊肉味甘大熱無毒主緩中字乳餘疾及頭腦大風
　汗出虚勞寒冷補中益氣安心止驚(反半夏/菖蒲)
　疏○羊得火土之氣以生故其味甘氣大熱無毒素
　問言苦亦以其性熱屬火耳李杲云補可去弱人參
　羊肉之屬是已羊肉有形凡形氣痿弱虚羸不足者
　宜之其主字乳餘疾者葢産後大虚血氣暴損得甘
　熱之物補助陽氣則隂血自長餘疾自除矣中氣虚
　則心不安或驚惕陽氣弱則頭腦大風汗出補中則
　中自緩故能安心止驚益氣則陽自足故能療頭腦
　大風汗出及虚勞寒冷也
　　主治㕘互
　金匱要略羊肉湯治寒勞虚羸及産後心腹疝痛用
　肥羊肉一斤水一斗煑汁八升入當歸五兩黄耆八
　兩生薑六兩煑取二升分四服　又方産後虚羸腹
　痛冷氣不調及腦中風汗自出白羊肉一斤治如常
　調和食之
　飲膳正要壯胃健脾羊肉三斤切梁米二升同煑下
　五味作粥食　千金方損傷青腫用新羊肉貼之
　　簡誤
　羊肉味甘大熱脾胃虚寒羸痩氣乏者宜之然天行
　熱病後温瘧熱痢後食之必致發熱難療姙婦食之
　令子多熱與夫癰腫瘡瘍消渴吐血嘈雜易饑等證
　咸不宜服又銅器煑食之男子損陽女子暴下物性
　之異如此不可不知也
　羊肝性冷療肝風虚熱目赤暗無所見生食子肝七
　枚神効或切薄片水浸傅之
　疏○羊肝補肝以類相從肝開竅於目肝熱則目赤
　痛失明補肝除熱所以能明目及治諸目疾也
　　主治㕘誤
　醫鏡翳膜羞明有淚肝經有熱也用青羊子肝一具
　竹刀切和黄連四兩為丸梧子大食遠茶清下七十
　丸日三服忌鐵器猪肉冷水
　羊血主女人中風血虚悶産後血暈悶欲絶者生飲
　一升即活
　疏○血為水化故其味應鹹氣平無毒女人以血為
　主血熱則生風血虚則悶絶鹹平能補血涼血故主
　女人血虚中風及産後血悶欲絶也性能解丹石毒
　如丹砂水銀汞粉生銀磠砂砒霜硫黄鍾乳礜石陽
　起石等類凡覺毒發刺飲一升即解凡服地黄何首
　烏諸補藥者須忌之
牡狗隂莖味鹹平無毒主傷中隂痿不起令强熱大生
子除女子帶下十二疾一名狗精六月上伏取隂乾百
日
　疏○狗隂莖氣味與馬隂莖同其所主亦相似性専
　補右腎命門真火故能令陽道豐隆精煖盈溢使人
　生子也女子帶下十二疾皆衝任虚寒所致鹹温入
　下焦補煖二脈故亦主之也
　　主治參互
　同兔絲子覆盆子魚膠車前子巴㦸天肉蓯容鹿茸
　沙苑蒺藜山茱萸能益陽煖精使人有子
　　簡誤
　陽事易舉者忌之内熱多火者勿服
　頭骨主金瘡止血(燒灰用黄狗者良餘骨燒灰生肌/敷馬瘡及療諸瘡瘻妬乳癰腫)
　疏○狗頭骨本經無氣味察其功用應是甘鹹温之
　物鹹能入血甘能補血温能和血故主金瘡止血也
　　主治參互
　同血竭乳香没藥蚺蛇膽䗪蟲天靈葢自然銅治跌
　撲損傷有神臨杖時服之䕶心止痛杖後服之生肌
　長肉　千金方治小兒乆痢狗頭骨燒灰白湯服非
　乆痢虚寒者勿用　利濟局方狗頭骨丸治乆痢臍
　腹㽲痛所下雜色晝夜不止或其人乆虚所下腸垢
　謂之惡痢竝能治之赤石脂乾薑各半兩肉豆蔲煨
　附子炮去皮各一兩狗頭骨灰一兩為末醋和丸如
　桐子大每服六七十丸空心米飲下非隂臟人及陽
　虚極者不宜用　聖惠方赤白帶下不止者狗頭骨
　燒存性為末每酒服一錢日三　經騐方産後血不
　定奔四肢以狗頭骨灰酒服二錢甚效　衛生易簡
　方打損接骨狗頭骨灰熱醋調塗傷處暖卧　夀域
　方惡瘡不愈狗頭骨灰黄丹等分敷之　同白斂等
　分為末生白酒調服五錢治少腹癰有神
　白狗血味鹹無毒主癲疾發作
　疏○癲疾屬手少隂少隂主血藏神血虚而神自不
　寧故發是證此物入心補血以類相從故主癲疾發
　作也
　　簡誤
　犬性熱以其稟火土之氣故助陽陽勝則發熱動火
　生痰發渴凡病人隂虚内熱多痰多火者慎勿食之
　天行病後尤為大忌治痢亦非所宜
　肉味鹹酸温主安五藏補絶傷輕身益氣
　疏○犬火畜也其味鹹酸氣温無毒乃脾胃家肉也
　五臟皆賴脾胃以養脾胃得補故主安五臟五臟安
　而身自輕氣自益絶傷自補矣日華子主補胃氣壯
　陽道暖腰膝益氣力孟詵主補五勞七傷益陽事補
　血脈厚腸胃實下焦填骨髓者皆取其温煖脾胃之
　功則氣血生長腰腎受庇陽道壯健而下焦煖也
　　主治㕘互
　乾坤祕韞戊戌丸治男子婦人一應諸虚不足大補
　元氣用黄童子狗一隻去皮毛肚腸同外腎於砂鍋
　内以酒酢八分水二升入地骨皮一斤肉蓯容各半
　斤同煑一日去藥再煑一夜去骨再煑肉如泥擂細
　入當歸末四兩蓮肉蒼术末各一斤山藥兔絲子末
　各十兩甘草末八兩和杵千下丸梧子大每空心酒
　下六七十丸　危氏方痔漏有蟲用熟犬肉蘸藍汁
　空心食七日効
　　簡誤
　氣壯多火隂虚之人不宜食凡犬肉不可炙食令人
　消渴姙婦食之令子無聲熱病後食之殺人道家以
　犬為地厭忌物
羚羊角味鹹苦寒㣲寒無毒主明目益氣起隂去惡血
注下辟蠱毒惡鬼不祥安心氣常不魘寐療傷寒時氣
寒熱熱在肌膚温風注毒伏在骨間除邪氣驚夢狂越
僻謬及食噎不通乆服强筋骨輕身起隂益氣利丈夫
　疏○羊火畜也而羚羊則屬木本經味鹹氣寒别録
　苦㣲寒無毒氣薄味厚陽中之隂降也入手太隂少
　隂足厥隂經少隂為君主之官虚則神明不守外邪
　易侵或蠱毒惡鬼不祥或邪氣魘寐驚夢狂越僻謬
　羚羊性靈能通神靈逐邪氣心得所養而諸證除矣
　其主傷寒時氣寒熱熱在肌膚温風注毒伏在骨間
　者皆厥隂為病厥隂為風木之位風熱外邪傷於是
　經故見諸證入肝散邪則諸證自除經曰壯火食氣
　又曰熱則骨消筋緩火熱太甚則隂反不能起而筋
　骨軟鹹寒入下焦除邪熱則隂自起氣自益筋骨强
　身自輕也肝熱則目不明肝藏血熱傷血則惡血注
　下肝在志為怒病則煩滿氣逆噎塞不通苦寒能涼
　血熱下降能平逆氣肝氣和而諸證無不瘳矣
　　主治㕘互
　同犀角丹砂牛黄琥珀天竺黄金箔茯神遠志鈎藤
　鈎竹瀝治驚邪魘寐及癲癎狂亂等疾　同枸杞子
　甘菊花決明子穀精草生地黄五味子黄蘖蜜蒙花
　木賊草女貞實治肝腎虚而有熱以致目昏生翳
　外臺祕要噎塞不通羚羊角為細末飲服方寸匕
　千金方産後煩悶汗出不識人羚羊角燒末東流水
　服方寸匕未愈再服
　　簡誤
　凡肝心二經虚而有熱者宜之虚而無熱者不宜用
　凡用有神羊角甚長有二十四節挂痕甚明内有天
　生木胎此角有神力抵千牛入藥不可單用須要不
　拆元對繩縳鐵銼銼細末盡處須重重密裹恐力散
　也避風搗篩極細更研萬匝如飛塵後入藥免刮人
　腸
犀角味苦酸鹹寒㣲寒無毒主百毒蠱疰邪鬼瘴氣殺
鉤吻鴆羽蛇毒除邪不迷惑魘寐療傷寒温疫頭痛寒
熱諸毒氣乆服輕身駿健(升麻松脂為之使惡烏頭忌/鹽凡欲作末先鋸屑置人懐)
　(中一宿搗之/應手成粉)
　疏○犀亦神獸也故其角之精者名通天夜視有光
　能開水辟邪禽獸見之皆驚駭辟易本經味苦氣寒
　無毒别錄酸鹹㣲寒李珣大寒味厚於氣可升可降
　陽中之隂也入足陽明兼入手少隂經陽明為水穀
　之海無物不受又口鼻為上下陽明之竅邪氣多從
　口鼻而入凡蠱毒鬼瘴與夫風火邪熱氣之侵人也
　必先入於是經犀角為陽明經正藥其性神靈而寒
　故能除邪鬼省魘寐其味苦寒能散邪熱解諸毒故
　主百毒蠱疰瘴氣殺鉤吻鴆羽蛇毒及傷寒温疫頭
　痛寒熱等證也邪熱去則心經清明人自不迷惑胃
　亦遂安而五臟皆得所養故能令人駿健及乆服輕
　身也藥性論主鎮心神解大熱散風毒治發背癰疽
　瘡腫療時疾熱如火煩毒入心狂言妄語日華子治
　心(闕/)止驚鎮肝明目海藥主風毒攻心毷氉熱悶小
　兒麩豆風熱驚癎孟詵主中惡心痛中飲食藥毒心
　風煩悶中風失音及今人用治吐血䘐血下血傷寒
　畜血發狂讝語發黄發斑痘瘡稠宻熱極黒陷等證
　神効皆取其入胃入心散邪清熱涼血解毒之功耳
　　主治參互
　同鬼臼麝香龍齒茯神蘇合香沈水香天靈葢丹砂
　雄黄能辟鬼疰邪氣　同丹砂琥珀金箔天竺黄牛
　黄鈎藤鈎羚羊角珍珠麝香治大人小兒風熱驚癎
　　磨汁同生地黄紅花子麥門冬紫草白芍藥䑕黏
　子治痘瘡血熱初見㸃紅豔壯熱口渴煩躁狂語多
　服可保無虞　磨汁同鬱金童便生地黄麥門冬炙
　甘草白芍藥紫蘇子剪草丹參白藥子治吐血䘐血
　　犀角地黄湯治傷寒畜血發黄或熱盛吐血　入
　紫雪丸治大人小兒顛狂温疫蠱毒邪魅一切煩熱
　為病　入抱龍丸治小兒恍惚驚悸痰涎壅塞　入
　至寳丹治中風不語中惡氣絶一切神魂恍惚癲狂
　擾亂等證　聖濟總錄吐血不止似鵝鴨肝用生犀
　角桔梗各一兩為末每酒服二錢　廣利方治小兒
　驚癎不知人嚼舌仰目者犀角磨濃汁服之立効
　錢氏小兒方痘瘡稠蜜生犀角於澀器中新汲水磨
　濃汁冷飲之　千金方瘭疽毒瘡喜著十指狀如代
　指根湥至肌能壊筋骨毒氣入藏殺人宜燒鐵烙之
　或炙百壯日飲犀角汁瘥　聖惠方下利鮮血犀角
　地榆金銀花各一兩升麻五錢為末煉蜜丸彈子大
　每服一丸水一升煎五合去滓温服此熱毒伏於心
　經故也宜加丹砂滑石末以金銀藤花熬汁煎藥更
　効
　　簡誤
　痘瘡氣虚無大熱者不宜用傷寒隂證發躁因隂寒
　在内逼其浮陽失守之火聚於胸中上衝咽嗌故面
　赤手温煩嘔喜飲涼物食下良乆復吐出惟脈沈細
　足冷雖渴而飲水不多且復吐出為異於陽證耳不
　宜誤用犀角涼劑姙婦勿多服能消胎氣
虎骨主除邪惡氣殺鬼疰毒止驚悸主惡瘡䑕瘻頭骨
尤良
　疏○虎西方之獸山獸之君屬金而性最有力語云
　風從虎者風木也虎金也木受金制焉得不從故虎
　嘯而風生自然之道也所以能治風病攣急屈伸不
　便走疰骨節風毒驚癎癲疾等證其性雖死而脛猶
　矻立不仆故脛骨治脚膝無力及手足諸風多効取
　以類相從借其氣有餘以補不足也本經無氣味藥
　性論云味辛㣲熱無毒稟勇猛之氣其味更辛散而
　通行故主辟邪惡氣殺鬼疰毒止驚悸也惡瘡䑕瘻
　亦風邪浸淫所致消散風邪則惡瘡䑕瘻自除矣
　　主治參互
　同牛膝木𤓰地黄山藥山茱萸黄蘖枸杞子麥門冬
　五味子治腰脚無力筋骨疼痛或痿弱不能步履
　同萆薢獨活防己蒼术牛膝何首烏薏苡仁木𤓰刺
　蒺藜治風寒溼邪著於經絡以致偏痺不仁　同當
　歸白芍藥炙甘草續斷牛膝白膠麥門冬地黄治遍
　身骨節痛　永類鈐方健忘驚悸預知散用虎骨酥
　炙白龍骨遠志等分為末每服三錢生薑湯下日三
　乆則令人聰慧　李絳兵部手集虎骨治臂脛疼痛
　不計深淺皆効用虎脛骨二兩酥炙碎羚羊角屑一
　兩芍藥二兩切以無灰酒浸之養至七日秋冬倍之
　每日空腹飲一盃若要速服即入磁銀器中以火煖
　養二三日即可服也　聖濟總錄歴節痛風虎脛骨
　炙三兩没藥七錢為末每服二錢温酒下日三　小
　品方惡犬咬傷虎骨刮末水服并傅之
　　簡誤
　凡血不足以養筋以致筋骨疼痛者宜少用
兔頭骨平無毒主頭眩痛癲疾　腦主塗凍瘡肝主目
暗　肉味辛平無毒主補中益氣
　疏○兔屬金得太隂之精故其性喜望月兔至秋深
　時可食者金氣也其肉味辛氣平無毒然詳其用
　味應有甘氣應作涼經曰裏不足者以甘補之又曰
　熱傷氣味甘而氣涼所以能補中益氣也肝為風木
　之位太過則搖動撼物兔屬金而頭骨在上尤得氣
　之全故能平木邪療頭眩痛癲疾也肝開竅於目兔
　目不瞬而瞭然其肝氣足也故能主目暗河間云兔
　肝明目因其氣有餘以補不足也腦為髓之至精性
　温而滑潤故主塗凍瘡皸裂及世人用為催生利胎
　之聖藥也血味鹹寒能涼血活血解胎中熱毒亦能
　催生易産屎一名明月砂明目治目中翳膜勞瘵五
　疳痔瘻殺蟲解毒
　　主治參互
　博濟方催生散用臘月兔腦攤紙上夾匀隂乾剪作
　符子於面上書生字一箇候産母痛極時用釵股夾
　定燈上燒灰煎丁香酒調下　和劑局方催生丹麝
　香乳香母丁香為末臘月兔腦和丸如芡實大隂乾
　宻封每一丸温水下即時産下隨男女左右手中握
　藥丸是騐　劉氏保夀堂方兔血丸小兒服之終身
　不出痘瘡即出亦稀少臘月八日取生兔一隻刺血
　和喬麥麫少加丹砂雄黄四五分候乾丸菉豆大初
　生小兒以乳汁化下二三丸遍身發出紅㸃是其徴
　騐也但兒長成常以兔肉啖之尤妙　藺氏經騐方
　痘後目瞖直往山中東西地上不許回顧尋兔屎二
　七粒以雌雄㯽榔各一箇同磨不落地井水調服百
　無一失其效如神
　　簡誤
　姙娠不宜食兔肉令子缺唇且能致産不順性寒屬
　隂陽虚無熱者不宜服多服則損元氣痿陽事不宜
　合白雞獺肉薑橘芥同食八月至十月可食餘月傷
　人神氣
　
　
　
　
　
　
　神農本草經疏卷十七
欽定四庫全書
　神農本草經疏卷十八
　　　　　　　　　　　　明　繆希雍　撰
　獸部下品
　　總二十一種今疏其要者四種
　　　猪懸蹄(足腎膽膚肚/肪膏􁜖附)　　　　　麋角(茸附/)
　　　獺肝　　　　膃肭臍
猪懸蹄主五痔伏熱在腸腸癰内蝕
　疏○猪水畜也在辰屬亥在卦屬坎其肉氣味雖寒
　然而多食令人暴肥性能作濕生痰易惹風熱殊無
　利益耳其懸蹄乃蹄甲之懸起不著地者本經無氣
　味然為鹹寒無毒之物入手足陽明經藥也濕熱下
　注則為五痔内蝕熱壅血滯則為腸癰鹹寒能除腸
　胃之熱故主之也
　　主治參互
　得牛角䚡槐角子猬皮象牙末金頭蜈蚣蛀竹屑明
　礬地榆青黛白蠟治通腸漏令漏管自出　錢氏小
　兒方痘後目翳半年已上者一月取効用猪懸蹄三
　兩瓦瓶固濟煅蟬蜕一兩羚羊角三錢為末每嵗一
　字三嵗已上三錢温水服日三
　猪四足小寒主傷撻諸敗瘡下乳汁
　疏○乳屬陽明陽明脈弱則乳汁不通能益陽明經
　氣血故能下乳傷撻敗瘡必血熱作痛氣寒而味甘
　鹹故涼血止痛也又煑湯為洗潰瘍之要藥
　　主治參互
　廣濟方婦人乳無汁者以猪蹄四枚水二斗煑一斗
　去蹄入土𤓰根通草漏蘆各三兩再煑六升去滓内
　葱白豉作粥或羮食之身體㣲熱有少汗出佳未通
　再作　梅師方癰疽發背乳發初起母猪蹄一隻通
　草六分綿褁煑羮食之　外科精要洗癰疽有猪蹄
　湯
　腎冷和理腎氣通利膀胱
　疏○猪腎味鹹氣冷能㵼腎氣腎虚寒者不宜食本
　經主理腎氣乃借其同氣以引導之耳不言補而言
　理其意有在矣腎與膀胱為表裏故復能利膀胱也
　今人誤認以為補腎恣意食之大為差謬不覩日華
　子云乆食令人無子孟詵云乆食令人傷腎其非補
　腎之物明矣
　膽主傷寒熱渴
　疏○膽味苦氣寒經曰熱淫於内寒以勝之苦以泄
　之故主傷寒熱渴也
　　主治參互
　仲景膽導法以猪膽汁和醋少許灌穀道中通大便
　神効入猪牙皂角細末二分攪匀更速葢酸苦益隂
　潤燥而㵼便也　又治少隂下利不止厥逆無脈乾
　嘔煩者以白通湯加猪膽汁主之使其氣相從無拒
　格之患此寒因熱用熱因寒用之義也葱白四莖乾
　薑一兩生附子一枚水三升煑一升入人尿五合猪
　膽汁一合分服　入雄黄末三四分蜈蚣末二分套
　指縳𦂳治天蛇毒有効　梅師方熱病䘌蝕上下用
　猪膽汁一枚醋一合煎沸服蟲立死　外臺祕要湯
　火傷瘡猪膽調黄蘖末塗之
　膚仲景治足少隂下利咽痛胸滿心煩者有猪膚湯
　用猪膚一斤水一斗煑五升取汁入白蜜一升白粉
　五合熬香分服成無已註云猪水畜也其氣先入腎
　解少隂客熱加白蜜以潤燥除煩白粉以益氣斷利
　也
　肚主補中益氣止渴利
　疏○猪肚屬土故其味必甘氣㣲温無毒乃猪一身
　無害之物為補脾胃之要品脾胃得補則中氣益利
　自止矣日華子主補虚損蘇頌主骨蒸勞熱血脈不
　行皆取其補益脾胃則精血自生虚勞自愈根本固
　而五臟皆安也
　　主治㕘互
　普濟方水㵼不止用猪肚一枚煑爛入平胃散搗丸
　服効　仲景方猪肚黄連丸治消渴用雄猪肚一枚
　入黄連末五兩栝樓根白粱米各四兩知母三兩麥
　門冬二兩縫定蒸熟搗丸梧子大每服三十丸米飲
　下　千金方温養胎氣胎至九月消息用猪肚一枚
　如常著五味煑食至盡　又猪肚丸黄連一味為細
　末量肚大小實之煑令極爛搗匀為丸梧子大治臟
　毒下血　又方治腹脹大用烏芋去皮入雄肚線縫
　砂器煑糜食之勿入鹽
　肪膏主煎諸膏藥解班猫芫青毒
　疏○肪膏即脂油也味甘寒性滑澤能涼血解毒潤
　燥故主煎諸膏藥及解班猫芫青毒也又能利腸胃
　通大小便能散風熱療惡瘡
　　主治㕘互
　肘後方膏髮煎治女勞黄疸見髮髲條兼能治五疸
　　萬氏方肺熱暴瘖猪脂油一斤煉過入白蜜一斤
　再煉少頃濾淨冷定不時挑服一匙即愈
　􁜖一名腎脂生兩腎中間似脂非脂似肉非肉乃人
　物之命門三焦發原處也陳藏器主肺痿咳𠻳和棗
　肉浸酒服亦能主痃癖羸痩蘇頌主肺氣乾脹喘急
　潤五藏去皴皰䵟􁤹等證葢是甘寒滑澤之物甘寒
　則津液生滑澤則垢膩去故主如上諸證也男子多
　食損陽薄大腸其能専在去垢膩可用以浣垢衣俗
　名猪胰子
　按猪為食味中常用之物臟腑腸胃咸無棄焉然其
　一身除肚膏外餘皆有毒發病人習之而不察也壯
　實者或暫食無害有疾者不可不知其忌故列其害
　於後　肉多食令人虚肥生痰熱熱病後食之復發
　不宜與薑同食食則發大風病　頭肉有病者食之
　生風發疾　腦食之損男子陽道臨房不能行事酒
　後尤不可食　血能敗血損陽服地黄何首烏諸補
　藥者尤忌之多食耗心氣不可合呉茱茰食　肝餌
　藥人不可食合魚鱠食生癰疽合鯉魚腸子食傷人
　神延夀書云猪臨宰驚氣入心絶氣歸肝俱不可多
　食必傷人　脾孫思邈云凡六畜脾人一生莫食之
　　肺不可與白花菜合食令人氣滯發霍亂八月和
　飴食至冬發疽　腎乆食令人傷腎少子冬月不可
　食損人真氣兼發虚壅　􁜖男子多食損陽　腸多
　食動冷氣　鼻唇多食動風　舌多食損心
麋角甘無毒主痺止血益氣力
　疏○麋屬隂好遊澤畔其角冬至解者陽長則隂消
　之義也為補左腎真隂不足虚損勞乏筋骨腰膝酸
　痛一切血液衰少為病故主止血益氣力及除痺也
　痺雖風寒濕合而成疾然外邪易入者由氣血先虚
　經絡因之壅滯血脈不通故也麋角入血益隂榮養
　經絡故主之也茸功用相同而補隂之力更勝
　　主治參互
　千金方麋角丸補心神安五臟填骨髓理腰脚能乆
　立聰明耳目髮白更黑返老還少麋角取當年新角
　連腦頂者不論具數去尖一大寸截斷於淨盆中水
　浸每夜換易軟即將出削去皺皮以鎊鎊取白處至
　心即止以清米泔浸兩宿取出曝乾以無灰酒於大
　甆器中浸兩宿其藥及酒俱入淨釡中初用武火煎
　一食頃後以文火微煎如蟹眼栁木不住手攪時時
　添酒以成膏為度煎時皆須平旦下手不得經宿仍
　看屑如稀膠即以牛乳五升酥一升以次漸下後項
　藥另以麋角炙令黄為末㯽榔通草秦艽肉蓯容人
　參兔絲子甘草各一兩為末將膠再煎一食頃似稀
　粥即止火投諸藥末和匀約稠黏堪作丸頃出衆手
　一時丸梧子大空腹酒下三十丸日加一丸至五十
　丸為度日二服至一百日忌房事服經一月腹内諸
　疾自相驅逐有㣲利勿怪服至二百日面皺光澤一
　年齒落更生强記身輕二年令人肥飽少食不老神
　仙合時須在淨室勿令隂人雞犬孝子等見　楊氏
　家藏方二至丸補虚損生精血去風溼壯筋骨用鹿
　角鎊細以真酥一兩無灰酒一升慢火炒乾取四兩
　麋角鎊細以真酥二兩米醋一升慢火炒乾取四兩
　蒼耳子酒浸一宿焙半斤山藥白茯苓黄耆蜜炙各
　四兩當歸五兩肉蓯容酒浸焙逺志人參沈香各二
　兩五味子一兩通為末酒煑糯米糊丸梧子大每服
　五十丸温酒鹽湯任下日二服
　　簡誤
　陽氣衰少虚羸畏寒者勿用肉多食令人弱房
獺肝味甘有毒主鬼疰蠱毒却魚鯁止乆嗽燒服之
　疏○獺水中之獸也本經味甘有毒藥性論鹹微熱
　無毒詳其功用應是鹹勝甘劣微温小毒之物入肝
　入腎之藥也經曰邪之所凑其氣必虚虚損勞極則
　五臟之神俱不安鬼邪相挾而為病乆嗽者亦勞極
　所致水不勝火火氣上炎肺為賊邪所干也鹹味潤
　下俾火氣下降則肺自清總之此藥能益隂氣補虚
　損保勞極故主如上諸證也甘鹹善於解毒故又主
　蠱毒獺性嗜魚故能却魚鯁也大抵其功長於治傳
　尸勞及鬼疰邪惡有效故張仲景治冷勞有獺肝丸
　崔氏治九十種蠱疰傳尸骨蒸伏連殗殜諸鬼毒癘
　疾有獺肝丸皆妙
　　主治㕘互
　同蘆會乾漆象膽青黛胡黄連啄木鳥頭狐脾虎胃
　丹砂天靈葢治傳尸勞能殺勞蟲　孟詵尸疰一門
　悉患者獺肝一具燒水服方寸匕日再　葛洪尸疰
　鬼疰乃是五尸之一又挾諸鬼邪為害其病變動乃
　有三十六種至九十種大略使人寒熱沈沈黙黙不
　知病之所苦而無處不惡積月累年淹滯至死死後
　傳人乃至滅門覺有此候惟以獺肝散服之有效法
　如上除傳尸勞證外無他用故不著簡誤
膃肭臍味鹹無毒主鬼氣尸疰夢與鬼交鬼魅狐魅心
腹痛中惡邪氣宿血結塊痃癖羸痩(一名海狗腎雷云/此物多偽者真者)
(有一對則兩重薄皮裏丸核其皮上有肉黄毛三莖共/一穴溼潤常如新或置睡犬旁其犬忽驚跳若狂者真)
(也與水烏龍似以此别之凡用酒浸/一宿紙裹炙香剉或酒煎熟合藥)
　疏○膃肭海獸也得水中之陽氣故其味鹹無毒藥
　性論大熱李珣甘香美大温其味與獺肝相似第其
　氣倍熱耳所主鬼氣尸疰夢與鬼交鬼魅狐魅心腹
　痛中惡邪氣者葢因真陽虚則神明不振幽暗易侵
　故諸邪惡纒疰為病此藥専補陽氣則隂邪自辟所
　以能療如上等證也鹹能入血軟堅温熱能通行消
　散故又主宿血結塊及痃癖羸痩也近世房術中多
　用之以其鹹温入腎補虚煖腰膝固精氣壯陽道也
　　主治㕘互
　同陽起石肉蓯蓉巴㦸天兔絲子山茱茰鹿茸能壯
　陽道益精　和劑局方有腽肭臍丸治諸虚勞損鬼
　疰邪惡夢與鬼交精氣乏絶等證
　　簡誤
　膃肭臍性熱助陽為腎氣衰竭精寒痿弱之要藥然
　而隂虚火熾强陽不倒或陽事易舉及骨蒸勞嗽等
　候咸在所忌
　
　
　
　
　
　
　
　
　
　
　
　
　
　神農本草經疏卷十八
欽定四庫全書
　神農本草經疏卷十九
　　　　　　　　　　　　明　繆希雍　撰
　禽部三品
　　總五十六種今疏其要者四種
　　　雞(烏骨鷄/屎白)　　　(雞冠血/雞子)　　　(肝出卵殻/抱)
　　　　(肶胵裏黄皮/)　　　　　　　雀卵(雄雀屎/附)
　　　天䑕屎　　　　白鴿
諸雞
　疏○按雞為陽禽屬木而外應乎風故在卦為巽其
　色雖有丹白黄烏其種復有烏骨之異總之性熱補
　陽起隂兼有風火之義惟烏骨者别是一種獨得水
　木之精故主隂虚發熱蓐勞崩中等證也
　　簡誤
　雞性熱動風凢熱病初愈癰疽未潰素有風病人咸
　忌之𢎞景云小兒五嵗以下食雞生蚘蟲雞肉不可
　合葫芥李食不可合犬肝犬腎並令人洩痢同兔食
　成痢同魚汁食成心瘕同鯉魚食成癰癤同獺肉食
　成遁尸同生葱食成蟲痔同糯米食生蚘蟲年乆老
　雞腦有大毒食之能發疔中其毒發疔者以玉樞丹
　丸可解
　烏骨鷄味甘平無毒主補虚勞羸弱消渴中惡鬼繫
　心腹痛益産婦治女人崩中帶下一切虚損諸疾
　疏○烏骨雞得水木之精氣其性屬隂能走肝腎血
　分補血益隂則虚勞羸弱可除隂回熱去則津液自
　生渴自止矣隂平陽祕表裏固宻邪惡之氣不得入
　心腹和而痛自止鬼亦不能犯矣益隂則衝任帶三
　脈俱旺故能除崩中帶下一切虚損諸疾也古方烏
　骨鷄丸治婦人百病者以其有補虚益隂入血分之
　功也
　　主治㕘互
　古方烏骨雞丸治婦人産後蓐勞及隂虚等證方中
　半夏人參乃立方者之誤宜去之　用骨一具煅存
　性同紅藥子白及白斂氷片雄黄朱砂乳香没藥醋
　蜜調傅一切癰疽腫毒神効　治中惡心腹痛欲死
　但殺白烏骨鷄乘熱薄心即瘥如鬼擊卒死用其熱
　血塗心下亦妙
　鷄冠血主乳難用三年老雄者取其陽氣充溢也凡
　風中血脈則口角僻喎冠血鹹而走血透肌肉故以
　之治中風口喎不正塗頰上効丹雄鷄為陽禽冠血
　乃諸陽之所聚故能治中惡客忤邪氣高武痘疹正
　宗云雞冠血和酒服發痘最佳雞屬巽屬風頂血至
　清至髙故也
　　主治㕘互
　皆効方對口毒瘡熱鷄冠血頻塗之取散　青囊襍
　纂中蜈蚣毒舌脹出口是也雄雞冠血浸舌并咽之
　　勝金方諸蟲入耳鷄冠血滴入即出
　　簡誤
　痘瘡須分寒熱鷄血性温天行瘡子虚寒者得之固
　可資其起發倘因血熱而乾枯焦黑者誤用之能更
　轉劇世人類用雞血桑蠧蟲(闕/)發痘而不分寒熱誤
　也肝主起隂氣
　疏○肝本經主起隂氣性温可知味甘㣲苦入足厥
　隂少隂經今人用以治小兒疳積眼目不明者取其
　導引入肝氣類相感之用也
　　主治㕘互
　同蕪荑使君子胡黄連青黛五榖蟲榖精草蘆薈治
　小兒疳熱目生障翳　千金方隂痿不起用雄雞肝
　三具兔絲子一升為末雀卵和丸小豆大每五六十
　丸酒下日二服
　屎白㣲寒主消渴傷寒寒熱破石淋及轉筋利小便
　止遺溺滅瘢痕(雄鷄屎乃有白臘月収之白/鷄烏骨者更良素問作雞矢)
　疏○雞屎白㣲寒乃腸胃所出之物故復能走腸胃
　治病素問云心腹滿旦食不能暮食名為鼓脹治之
　以雞矢醴一劑知二劑已王太僕註云本草雞矢並
　不治蠱脹但能利小便葢蠱脹皆生于溼熱溼熱脹
　滿則小便不利雞屎能通利下泄則溼熱從小便而
　出蠱脹自愈故曰治溼不利小便非其治也本經主
　石淋利小便止遺溺者正此意耳轉筋者血熱也傷
　寒寒熱及消渴者熱在陽明也瘢痕者血熱壅滯肌
　肉也寒能總除諸熱故主之也日華子炒服治中風
　失音痰迷陳藏器和黑豆炒酒浸服治賊風風痺葢
　風為陽邪因熱而生雞屎寒能除熱雞本與風木之
　氣相通取其治本從類之義也
　　主治㕘互
　普濟方雞矢醴治鼓脹旦食不能暮食用臘月乾雞
　矢白半斤袋盛以酒醅一斗漬七日溫服三盃日三
　或為末服二錢亦得　積善堂經驗方治一切肚腹
　四肢腫脹不拘鼓脹氣脹溼脹水脹等用乾雞矢一
　升炒黄以酒醅三碗煑一碗濾汁飲之少頃腹中氣
　大轉動利下即自脚下皮皺消也未盡隔日再作
　雞子主除熱火瘡癎痙卵白微寒療目熱赤痛除心
　下復熱止煩滿欬逆小兒下洩婦人産難胞衣不出
　醯漬之一宿療黄疸破大煩熱
　疏○雞子稟生化最初之氣如混沌未分之形故卵
　白象天其氣清其性微寒卵黄象地其氣濁其性微
　温卵則兼清濁而為體其味甘氣平無毒凡癎痙皆
　火熱為病雞子之甘能緩火之標平即兼涼能除熱
　故主癎痙及火瘡并治傷寒少隂咽痛神効
　　主治㕘互
　醫方集成年深哮喘雞子略敲損浸尿缸中三四日
　煑食能去風痰　又方用頭生雞卵七枚童便浸七
　日取出煑熟每日食一枚永不出痘　仲景苦酒湯
　治少隂病咽中傷生瘡痛不能語言聲不出者用半
　夏十四枚碎鷄子一枚去黄内入半夏苦酒令滿置
　刀環中安火上令三沸去滓少少含嚥之不瘥更作
　此方有神効　普濟方咽塞生瘡乾嘔頭痛食不下
　法同上無半夏　經驗祕方湯火燒灼雞子清和酒
　調洗勤洗止痛生肌　普濟方塗面駐顔雞子一枚
　開孔去黄留白入金華臙脂及桑磠少許紙封與雞
　抱之俟别卵抱出以塗面洗之不落半年尚紅也
　仲景方治少隂病得之二三日以上心中煩不得卧
　者用黄連黄岑芍藥阿膠雞子黄先煎三物成去滓
　膠烊盡小冷雞子黄攪匀溫服　劉禹錫傳信方亂
　髮雞子膏治孩子熱瘡効見髮髲條下
　抱出卵殻研末磨障翳取其蜕脱之義也蘇頌又主
　傷寒勞復熬令黄黑為末熱湯和一合服取汗出即
　愈炒研細傅下疳亦妙卵中白皮主乆欬氣結得麻
　黄紫菀和服之立止
　肶胵裏黄皮微寒主洩利小便利遺溺除熱止煩
　疏○此即肫内黄皮一名雞内金是也肫是雞之脾
　乃消化水榖之所其氣通達大腸膀胱二經有熱則
　洩痢遺溺得微寒之氣則熱除而洩痢遺溺自愈矣
　煩因熱而生熱去故煩自止也今世又以之治諸疳
　瘡多効
　　主治㕘互
　醫林集要小便淋瀝痛不可忍雞肫内黄皮五錢隂
　乾燒存性作一服白湯下立愈　子母祕錄鵝口白
　瘡雞肫内黄皮為末乳服半錢并可傅之　經驗方
　走馬牙疳雞肫内黄皮不落水者五枚焙存性枯􁦝
　一錢研細搽并治隂頭疳蝕
雀卵味酸温無毒主下氣男子隂痿不起强之令熱多
精有子
　疏○雀屬陽其氣温味酸其性淫故能入下焦隂分
　能補煖兩腎夫人身兩腎左為腎右為命門左屬水
　為隂右屬火為陽天非此火不能生物人非此火不
　能有生又云陽生則隂長可見命門真陽之氣乃人
　身生化之本也故命門衰敗則隂痿精寒絶化育之
　道雀卵性温補煖命門之陽氣則隂自熱而强精自
　足而有子也温主通行性又走下故主下氣也𢎞景
　云術家和天雄服之令莖大不衰孟詵云和天雄兔
　絲子末為丸空心酒下五丸治男子隂痿女子帶下
　便溺不利除疝瘕以其有温煖命門之功也肉味甘
　溫功用不及卵
　雄雀屎療目痛決癰癤女子帶下溺不利除疝瘕(一/名)
　(白丁香一頭尖者是雄兩頭圓者是/雌凢用研細甘草水浸一宿焙乾用)
　疏○雀屎本經無氣味察其所主應是辛苦温之物
　性善消散故外用療目痛決癰癤内服治帶下溺不
　利疝瘕也蘇恭以首生男子乳研雀屎成泥㸃目中
　弩肉赤脈貫瞳子者即消神効葢取其辛散拔出火
　毒之義也
　　主治㕘互
　子母祕録小兒中風口噤乳不下雀屎丸如麻子大
　服二丸即愈　梅師方諸癰癤已成膿不肯決懼鍼
　者塗雀屎瘡頭即易決　普濟方喉痺乳蛾白丁香
　二十箇以沙糖和作三丸每以一丸綿裹含嚥即時
　遂愈甚者不過二丸極有奇効
　　簡誤
　雀肉及卵隂虚火盛者忌之不可合李食妊婦食雀
　肉飲酒令子多淫凡服术人忌之雀屎療目痛非風
　熱外邪者不宜用女子帶下溺不利屬腎虚有火者
　並忌之古方同天雄服此藥性極熱有大毒非隂臟
　及真陽虚憊者慎勿輕餌
天䑕屎味辛寒無毒主面癰腫皮膚洗洗時痛腹中血
氣破寒熱積聚除驚悸去面䵟(一名夜/明沙)
　疏○天鼠夜出喜食蚊蚋故其屎中淘出細沙皆未
　化蚊蚋眼也所以今人主明目治目盲障翳取其氣
　類相從也其味辛寒乃入足厥隂經藥本經所主諸
　證總屬是經所發取其辛能散内外結滯寒能除血
　熱氣壅故也然主療雖多性有専屬明目之外餘皆
　可略
　　主治㕘互
　聖惠方青盲障翳夜明沙一兩栢葉炙一兩為末牛
　膽汁和丸梧子大每夜卧時竹葉湯下二十丸　又
　方五瘧不止夜明沙末每冷茶服一錢立効並治胎
　前瘧除目疾外他用甚稀故不立簡誤
白鴿味鹹平無毒肉主辟諸藥毒及人馬乆患疥又云
煖無毒調精益氣治惡瘡疥并風瘙白癜癧瘍風
　疏○白鴿稟水金之氣故其味鹹氣平無毒腎藏精
　腎納氣肺主皮毛鹹入腎故能調精益氣平則兼辛
　入肺故能主惡瘡疥及白癜癧瘍風凡毒藥之性多
　熱鴿得金水之氣故又能辟諸藥毒也其屎名左盤
　龍亦能主人馬疥瘡
　　主治㕘互
　食毉心鏡治消渴飲水不知足用白花鴿切作小片
　以土蘇煎含之嚥汁　灊江方預辟痘毒用白鴿卵
　一對入竹筒封置厠中半月取出以卵白和辰砂三
　錢丸菉豆大每服三十丸豆子飲送下毒從大小便
　出也　保命集破傷中風病傳入裏用左盤龍白殭
　蠶各炒半錢雄黄一錢為末蒸餅丸梧子大每服十
　五丸温酒下取效　聖惠方頭痒生瘡白鴿屎五合
　醋煮三沸杵傅之日三上　又方頭瘡白秃鴿糞研
　末先以醋米泔洗淨敷之
　　簡誤
　鴿本經雖云調精益氣其用止長於去風解毒然而
　未必益人故孟詵云食多減藥力今世勞怯人多畜
　養及煑食之殊未當也
　
　
　
　
　神農本草經疏卷十九
欽定四庫全書
　神農本草經疏卷二十
　　　　　　　　　　　　明　繆希雍　撰
　蟲魚部上品
　　總五十種今疏其要者十三種
　　　石蜜　　　　　蜜蠟　　　　牡蠣
　　　龜甲　　　　　珍珠　　　　瑇瑁
　　　桑螵蛸　　　　石決明　　　文蛤
　　　蠡魚　　　　鯽魚　　　　鱓
　　　鯉魚膽(肉鱗/附)
石蜜味甘平無毒微温主心腹邪氣諸驚癎痓安五藏
諸不足益氣補中止痛解毒除衆病和百藥養脾氣除
心煩食飲不下止腸澼肌中疼痛口瘡明耳目乆服强
志輕身不饑不老延年神仙(庢作痙/)
　疏○石蜜蜂採百花釀成故本經味甘氣平别錄㣲
　温無毒得草木羣英之精華合露氣以釀成故其氣
　清和其味純甘施之精神氣血虚實寒熱隂陽内外
　諸病罔不相宜經曰裏不足者以甘補之甘為土化
　土為萬物之母石蜜具天地間至甘之味故能安五
　藏諸不足及益氣補中除衆病也心經有熱則為諸
　驚癎痙得甘緩之氣則心火降煩熱除諸驚癎痙平
　矣諸痛癢瘡瘍皆屬心火故又能止肌中疼痛及口
　瘡也甘主解毒故能和百藥甘主入脾故能養脾氣
　脾氣得所養而飲食自下腸澼止矣五臟足氣血充
　則耳目聰明不饑不老輕身强志延年神仙所自來
　矣
　　主治㕘互
　同蘆根汁梨汁人乳牛羊乳童便治噎膈大便燥結
　用此潤之有痰加竹瀝　煉熟和諸丸藥及膏子主
　潤五藏益血脈調脾胃通三焦塗火灼瘡能緩痛
　仲景方蜜導煎治陽明病自汗小便反利大便鞭者
　用蜜二合銅器中㣲火熬之候凝如飴狀至可丸乘
　熱捻作挺令頭鋭大如指長寸半許候冷納穀道中
　少頃即通也一法加皂角細末二分攪匀尤速　産
　書産後口渴用熟蜜不計多少熟水調服即止　全
　幼心鑑痘疹作癢難忍􁗒成瘡及痂欲落不落百花
　膏主之用上等石蜜不拘多少湯和時時以翎刷之
　効　肘後方天行膚瘡頭面及身須臾周匝狀如火
　瘡皆戴白漿隨決隨生不即療數日必死差後瘡瘢
　黯色一嵗方㓕此惡毒之氣深入也用蜜入升麻煎
　過數數拭之
　　簡誤
　石蜜雖稱補五藏益脾胃然而生者性寒滑能作泄
　大腸氣虚脘榖不化者不宜用嘔家酒家不宜用中
　滿蠱脹不宜用溼熱脚氣不宜用生者有小毒尤不
　宜食青赤酸者食之令人心煩不可與生葱同食害
　人若與萵苣同食令人利下食蜜飽後不可食鮓令
　人暴亡
蜜蠟味甘㣲温無毒主下痢膿血補中續絶傷金瘡益
氣不饑耐老　白蠟療乆洩澼後重見白膿補絶傷利
小兒乆服輕身不饑
　疏○蠟石蜜之凝結於底者也蜜性緩質柔故主潤
　臟腑經絡蠟性濇質堅故能療乆痢洩澼後重下膿
　血也甘能益血補中温能通行經脈故主續絶傷及
　金瘡也中得補則氣自益故乆服能不饑輕身耐老
　也男子女人大小内外皆可施而别録獨云利小兒
　者非也
　　主治㕘互
　得象牙末等能去漏管長肉見象牙條下　得膩粉
　珍珠末黄檗末龍腦香鉛丹蛀竹屑葱白猪脊髓治
　隂蝕惡瘡　同孩兒茶鉛丹胡粉水龍骨粉霜龍骨
　黄檗猪膽汁炙猪脂作膏治内外臁瘡乆不愈　金
　匱方調氣飲治赤白痢少腹痛不可忍後重或面青
　手足俱變者用黄蠟三錢阿膠三錢同溶化入黄連
　末五錢攪匀分三次熱服神効　千金方膠蠟湯治
　熱痢及婦人産後下痢用蠟二碁子大阿膠二錢當
　歸二錢半黄連三錢黄檗一錢陳廩米半升水三升煮
　至一升去米入藥煎至一鍾温服神効
　　簡誤
　火熱暴痢不宜用
牡蠣味鹹平微寒無毒主傷寒寒熱温瘧洒洒驚恚怒
氣除拘緩䑕瘻女子帶下赤白除留熱在闗節榮衛虚
熱去來不定煩滿止汗心痛氣結止渴除老血濇大小
腸止大小便療洩精喉痺咳嗽心脇下痞熱乆服强骨
節殺邪鬼延年(貝母為之使得甘草牛膝逺志/蛇牀子良惡麻黄細辛呉茱茰)
　疏○牡蠣得海氣結成故其味鹹平氣㣲寒無毒氣
　薄味厚隂也降也入足少隂厥隂少陽經其主傷寒
　寒熱温瘧洒洒驚恚怒氣留熱在闗節去來不定煩
　滿氣結心痛心脇下痞熱等證皆肝膽二經為病二
　經冬受寒邪則為傷寒寒熱夏傷於暑則為温瘧洒
　洒邪伏不出則熱在闗節去來不定二經邪鬱不散
　則心脇下痞熱邪熱甚則驚恚怒氣煩滿氣結心痛
　此藥味鹹氣寒入二經而除寒熱邪氣則榮衛通拘
　緩和而諸證無不瘳矣少隂有熱則女子為帶下赤
　白男子為洩精解少隂之熱而能斂濇精氣故主之
　也鹹屬水屬隂而潤下善除一切火熱為病故又能
　止汗止渴及䑕瘻喉痺咳嗽也老血者宿血也鹹走
　血而軟堅所以主之其性收斂故能濇大小腸止大
　小便利也腎主骨入腎益精則骨節自强邪本因虚
　而入肝腎足則鬼邪自去人以腎為根本根本固則
　年自延矣更能止心脾氣痛消疝瘕積塊癭瘤結核
　脇下堅滿等證皆寒能除熱鹹能軟堅之功也
　　主治㕘互
　同生地黄黄耆龍眼五味子酸棗仁麥門冬白芍藥
　伏神黄蘖當歸治心腎虚盜汗　同黄蘖五味子地
　黄山茱茰枸杞子車前子沙苑蒺藜蓮鬚杜仲治夢
　遺泄精加牛膝則兼治赤白濁　同地黄黄蘖阿膠
　木耳炒黑香附白芍藥地榆麥門冬續斷青蒿鼈甲
　蒲黄止婦人崩中下血及赤白帶下　仲景方同龍
　骨入柴胡桂枝各湯内取其收斂浮越之陽氣固脱
　而鎮驚更能除胸脇中痞硬　藏器方同麻黄根蛇
　牀子為粉去隂汗　本事方虚勞盜汗牡蠣粉麻黄
　根黄耆等分為末每服二錢水煎服　仲景金匱玉
　函方傷寒傳成百合病如寒無寒如熱無熱欲卧不
　卧欲行不行欲食不食口苦小便赤色得藥則吐變
　成渴疾乆不瘥者用牡蠣煅二兩栝樓根二兩為細
　末每服方寸匕用米飲調下日三服　古今錄驗方
　水病囊腫牡蠣粉二兩乾姜炮一兩研細冷水調稠
　掃上須臾囊熱如火乾則再上小便利即愈一方用
　葱汁白麵同調小兒不用乾姜　經驗方男女瘰癧
　用牡蠣粉四兩𤣥參末三兩甘草一兩麵糊丸梧子
　大每三十丸酒下日三服服盡除根不拘已破未破
　皆効　普濟方月水不止牡蠣煅研細米醋搜成團
　再煅研末以米醋調艾葉末熬膏丸梧子大每用醋
　湯下四五十丸
　　簡誤
　凡病虚而多熱者宜用虚而有寒者忌之腎虚無火
　精寒自出者非宜
龜甲味鹹甘平有毒主漏下赤白破癥瘕痎瘧五痔隂
蝕溼痺四肢重弱小兒顖不合頭瘡難燥女子隂瘡驚
恚氣心腹痛不可乆立骨中寒熱傷寒勞復或肌體寒
熱欲死以作湯良乆服輕身不饑益氣資智亦使人能
食勿令中溼中溼即有毒
　疏○介蟲三百六十而龜為之長稟金水之氣故味
　鹹而甘氣平其性神靈能變化凡入藥勿令中溼中
　溼則遂其變化之性而成癥瘕於腹中故言有毒也
　氣味俱隂入足少隂經方家多入補心藥用以心藏
　神而龜性有神借其氣以相通且得水火既濟之義
　實非補心之正藥也其主骨中寒熱及傷寒勞復肌
　體寒熱欲死痎瘧者皆隂虚而邪熱為病經曰傷於
　溼者下先受之溼痺四肢重弱亦腎隂虚而邪氣易
　犯腎主骨腎虚則小兒顖門不合腎為五臟隂中之
　隂隂虚則火熱偏至而為驚恚氣心腹痛此藥補腎
　家之真隂則火氣自降而寒熱邪氣俱除矣益隂除
　熱軟堅故主漏下赤白癥瘕五痔隂蝕隂瘡及小兒
　頭瘡也經曰邪熱不殺穀熱去故令人能食能食則
　脾胃得所養而能思思作睿故資智乆服益氣輕身
　不饑者除熱益隂之功也
　　主治㕘互
　丹溪方補隂丸用龜下甲酒炙熟地黄蒸曬各六兩
　黄蘖知母各四兩為末以猪脊髓和丸梧子大每百
　丸空心温酒下　摘𤣥方治産三五日不下垂死及
　短小女子交骨不開者用乾龜殻一箇酥炙頭髮一
　握燒灰川芎當歸各一兩為末和匀每服七錢水煎
　服如人行五里許再一服生胎死胎俱下
　　簡誤
　按龜鼈二甲本經所主大畧相似今人有喜用鼈甲
　惡用龜甲者有喜用龜甲惡用鼈甲者皆一偏之見
　也二者咸至隂之物鼈甲走肝益腎以除熱龜甲通
　心入腎以滋隂第鼈甲無毒可多用龜甲非千年自
　死者則有毒故方書所用曰敗龜板者取其長年則
　得隂氣多故有益隂之功用耳若今新剖之甲斷乎
　有毒不宜頻使用者不可不詳辨也妊婦不宜用病
　人虚而無熱者不宜用凡入藥須研極細不爾留滯
　腸胃能變癥瘕也
珍珠寒無毒主手足皮膚逆臚鎮心綿裹塞耳主聾傅
面令人潤澤好顔色粉㸃目中主膚瞖障膜
　疏○珠稟太隂之精氣而結故中秋無月則蚌無胎
　其體光明其性堅硬大小無定要以新完未經鎖綴
　者為上味甘㣲鹹氣寒無毒入手少隂足厥隂經心
　虚有熱則神氣浮越肝虚有熱則目生膚瞖障膜除
　二經之熱故能鎮心去目中障瞖也耳聾本屬腎虚
　有熱所以主之逆臚者臚脹也胸腹脹滿氣逆以及
　於手足皮膚皆腫也經云諸溼腫滿屬脾土又云諸
　腹脹大皆屬於熱此因脾虚有熱兼有積滯所致珍
　珠味甘亦能益脾氣寒能除熱體堅能磨積消滯故
　主手足皮膚逆臚也古人未發斯義所以方書叙論
　不詳亦為闕畧也珠藏於澤則川自媚况塗面寧不
　令人潤澤好顔色乎凡小兒驚熱風癎為必須之藥
　　主治㕘互
　同丹砂牛黄犀角天竺黄茯神遠志鈎藤鈎琥珀金
　箔治小兒驚癎風熱大人失志癲狂等證　同爐甘
　石龍腦香白硼砂空青人爪㸃目能去瞖障　同鍾
　乳石象牙末牛黄氷片白殭蠶紅鉛天靈葢蛀竹屑
　樺皮灰没藥明礬治廣瘡結毒及隂蝕瘡有奇効
　同人中白黄檗青黛硼砂和氷片少許治口疳加入
　雞内金膩粉治下疳　格古論灰塵迷目用大珠挹
　之則消　千金方婦人難産或胞衣不下珍珠末一
　兩酒服立出　聖惠方肝虚目暗珍珠末一兩白蜜
　二合鯉魚膽二枚和合銅器煎至減半新綿濾過瓶
　盛頻㸃取瘥　痘瘡發疔毒方見穀部豌豆下
　　簡誤
　珍珠體最堅硬研如飛麵方堪服食不細能傷人臟
　腑病不由火熱者勿用
瑇瑁寒無毒主解嶺南百藥毒(一名玳瑁/)
　疏○瑇瑁龜類也得水中至隂之氣故氣寒無毒而
　解一切熱毒其性最靈凡遇飲食有毒則必自搖動
　然須用生者乃靈死者則不能矣嶺南人善以諸毒
　藥造成蠱人中之則昏憒悶亂九竅流血而死惟用
　活瑇瑁刺其血飲或生者磨濃汁服之可解日華子
　主破癥結消癰腫止驚癎陳士良主心風解煩熱行
　氣血利大小腸以其性稟純隂氣味至寒故治如是
　等病也又能解痘毒神効
　　主治㕘互
　楊氏産乳方解一切蠱毒生玳瑁磨濃汁服一盞即
　消　靈苑方預解痘毒遇時行痘疹服此未發内消
　已發稀少用生玳瑁生犀角各磨濃汁一合和匀温
　服半合日三最良　聞人規痘疹論痘疹黑陷乃心
　熱血凝也法同上加入猪心血少許紫草汁五匙和
　匀温服　鴻飛集迎風目淚乃肝腎虚熱也用生玳
　瑁羚羊角各一兩石燕一雙為末每一錢薄荷湯下
　日三服
　　簡誤
　痘瘡虚寒不起發者不宜服
桑螵蛸味鹹甘平無毒主傷中疝瘕隂痿益精生子女
子血閉腰痛通五淋利小便水道又療男子虚損五臟
氣㣲夢寐失精遺溺乆服益氣養神二月三月採蒸之
當火炙不爾令人洩
　疏○桑螵蛸桑樹上螳蜋子也禀秋金之隂氣兼得
　桑木之津液本經味鹹氣平别錄甘無毒氣薄味厚
　隂也入足少隂太陽經人以腎為根本男子腎經虚
　損則五臟氣㣲或隂痿夢寐失精遺溺鹹味屬水内
　合於腎腎得之而隂氣生長故能愈諸疾及益精生
　子也腎與膀胱為表裏腎得所養則膀胱自固氣化
　則能出故利水道通五淋也女子屬隂肝腎用事疝
　瘕血閉腰痛皆二經為病鹹能益隂入血軟堅是以
　主之甘能補中故主傷中益氣腎足則水自上升克
　與心交故能養神也
　　主治㕘互
　外臺祕要虚勞盜汗遺精白濁桑螵蛸炙白龍骨等
　分為細末每服二錢空心鹽湯下　寇宗奭方桑螵
　蛸散治男子房勞小便日數十次如稠米泔心神恍
　惚痩瘁食減其藥安神魂定心志治健忘補心氣止
　小便數用桑螵蛸逺志龍骨菖蒲人參茯神當歸龜
　甲各如法製各一兩為末卧時人參湯調下二錢
　千金翼婦人遺尿桑螵蛸酒炒為末白湯服二錢兼
　治胎前産後遺尿不禁
　　簡誤
　桑螵蛸氣味雖鹹平走腎利水道然得秋時收斂之
　氣凡失精遺溺火氣太盛者宜少少用之
石決明味鹹平無毒主目障瞖痛青盲乆服益精輕身
(凡用以麵裹煨熟磨去粗皮搗細如飛麵方堪/入藥一名千里光得龍骨療洩精畏旋覆花)
　疏○石決明得水中之隂氣以生故其味鹹氣應寒
　無毒乃足厥隂經藥也足厥隂開竅於目目得血而
　能視血虚有熱則青盲赤痛障瞖生焉鹹寒入血除
　熱所以能主諸目疾也鹹寒又能入腎補隂故乆服
　益精輕身也研細水飛主㸃外障翳
　　主治參互
　得甘菊花生地黄木賊草穀精草羚羊角人爪蟬蜕
　空青蜜蒙花決明子夜明沙治青盲障瞖　明目集
　驗方羞明怕日用千里光甘菊花甘草各二錢水煎
　冷服　鴻飛集痘後目瞖用石決明火煅研榖精草
　各等分為細末以猪肝蘸食　目疾外他用甚稀故
　無簡誤
文蛤味鹹平無毒主惡瘡蝕五痔欬逆胸痺腰痛脇急
䑕瘻大孔出血崩中漏下
　疏○文蛤即花蛤大小背上有斑文得隂水之氣故
　其味鹹氣平無毒經曰硬則氣堅鹹以軟之文蛤之
　鹹能消散上下結氣故主欬逆胸痺腰痛脇急也惡
　瘡蝕五痔䑕瘻大孔出血崩中漏下皆血熱為病鹹
　平入血除熱故主之也更能止煩渴化痰利小便
　　主治㕘互
　仲景方傷寒在陽當以汗解反以冷水噀之或灌之
　其熱被却不得去更益煩熱皮上粟起欲飲水反不
　渴者文蛤散主之文蛤五兩為末每服方寸匕沸湯
　下甚効　千金翼疳蝕口鼻數日欲盡文蛤燒灰以
　臘猪脂和塗之
　　簡誤
　病屬邪熱痰結者宜之氣虚有寒者不得用
蠡魚味甘寒無毒主溼痺面目浮腫下大水療五痔有
瘡者不可食令人瘢白
　疏○蠡魚禀北方𤣥水之精得中央隂土之氣故其
　色黑味甘氣寒無毒乃益脾除水之要藥也土虚則
　水泛濫土堅則水自清凡治浮腫之藥或専於利水
　或専於補脾其性各自為用惟蠡魚色黑象水能從
　其類以導横流之勢味甘上化能補其不足以遂敦
　阜之性補㵼兼施故主下大小及溼痺面目浮腫有
　神効也五痔因溼熱所生水去則溼氣自除今世俗
　小兒痘後咸食之然而早食多食能令皮膚瘢痕皆
　黑本草獨云有瘡者食之令人瘢白非也孟詵主下
　大小便壅塞氣作鱠與脚氣風氣人食良蘇頌主妊
　娠有水氣竝取其除溼下水益脾之功也
　　主治㕘互
　同白术茯苓橘皮姜皮煑食下水腫大効　與蒜作
　鱠食能去溼下水食醫心鏡治十種水氣垂死蠡魚
　一斤重者煑汁和冬𤓰葱白作羮食　靈苑方喉痺
　將死者以蠡魚膽㸃入少許即差病深者水調灌之
　諸魚膽皆苦惟此膽甘可食為異耳
　　簡誤
　蠡魚其功専於去溼下水他(闕/)無所長且多食能發
　痼疾不可不知也
鯽魚合蓴作羮主胃弱不下食作鱠主乆赤白痢燒灰
塗諸瘡或取猪脂煎用又主腸癰
　疏○鯽魚稟土氣以生故其味甘其氣温無毒是以
　能入胃治胃弱不下食入大腸治赤白乆痢腸癰脾
　胃主肌肉甘温能益脾主肌故主諸瘡乆不瘥也藏
　器主虚羸大明主温中下氣孟詵云調中益五臟表
　其益脾和胃之功也
　　主治㕘互
　百一選方腸風下血用活鯽魚一大尾去腸留鱗入
　五倍子末填滿泥固煅存性為末酒服一錢一方入
　白礬末二錢外以㯶包更以紙裹煨存性研末每二
　錢米飲下　經驗方膈氣吐食用大鯽魚去腸留鱗
　切大蒜片填滿腹紙包十重泥固曬半乾炭火煨熟
　單取肉用和平胃散一兩杵丸梧子大密藏每服三
　十丸米飲下
　　簡誤
　鯽魚調胃實腸與病無礙諸魚之中惟此可常食但
　不宜與沙糖同食生疳蟲同芥菜食成腫疾同猪肝
　雞肉雉肉鹿肉食生癰疽同麥門冬食害人
鱓味甘大温無毒主補中益血療瀋唇
　疏○鱓魚得土中之陽氣以生故其味甘氣大温甘
　温俱足所以能補中益血甘溫能通經脈療風邪故
　又主瀋唇及今人用之以治口眼喎斜也
　　主治㕘互
　與黄耆同食能益氣力　治火丹赤腫生鱓血塗之
　効
　　簡誤
　性熱而補凡病屬虚熱者不宜食時行病後食之多
　復過食動風氣兼令人霍亂
鯉魚膽味苦寒無毒主目熱赤痛青盲明目乆服强悍
益志氣
　疏○凡膽皆苦寒走厥隂故鯉魚膽亦主明目及目
　熱赤痛青盲也肝為將軍之官腎為作强之官二經
　有熱則虚怯志氣衰苦寒除二經之熱故乆服强悍
　益志氣也
　鯉魚肉味甘主欬逆上氣黄疸止渴生者主水腫脚
　滿下氣
　疏○鯉魚稟隂極之氣故其鱗三十六隂極則陽復
　故素問言魚熱中其氣味雖甘平然多食能令人發
　風熱也甘可以緩故主欬逆上氣止渴隂中有陽能
　從其類以導之故能利小便使黄疸水腫脚氣俱消
　也河間云鯉之治水因其氣以相感者是矣
　　主治㕘互
　外臺祕要治水腫用大鯉一尾赤小豆一升水二斗
　煑可二升餘濾去滓頓服盡當下利利盡即瘥并治
　妊娠水腫有神効
　鱗主産婦腹痛燒灰酒服亦治血氣雜諸藥用之
　疏○魚鱗得水中之陽氣而鯉魚鱗則又稟隂極生
　陽之數性能入血散滯入血者隂之用也散滯者陽
　之用也故主婦人産後腹痛及血氣不和等證
　　主治㕘互
　和劑局方烏金散治産後血迷血暈敗血不止淋瀝
　不斷臍腹疼痛及崩中下血過多不止鯉魚鱗燒血
　竭百草霜亂髮灰松墨煅酢淬延胡索當歸赤芍藥
　等分為末每二錢温酒下　外臺祕要古今錄療魚
　鯁骨横喉中六七日不出取鯉魚鱗皮燒作屑以水
　服之即出未出再服
　　簡誤
　六隂已極陽氣初生故能發熱動風風熱病者不宜
　食天行病後下痢及有宿癥者俱不可食不宜合犬
　肉葵菜食服天門冬硃砂人不可食凡炙鯉魚不可
　使烟入目損目光三日内必驗也前和劑局方烏金
　散方内有肉桂當歸延胡索赤芍藥皆行血之藥而
　其所主病内開載崩中下血(闕/)　不止用之則大誤
　矣慎之慎之
　
　
　
　
　
　神農本草經疏卷二十
欽定四庫全書
　神農本草經疏卷二十一
　　　　　　　　　　　　明　繆希雍　撰
　蟲魚部中品
　　總五十六種今疏其要者一十七種
　　　蝟皮　　　　露蜂房　　　龞甲
　　　蟹　　　　　蟬蛻　　　　烏賊魚骨
　　　原蠶蛾(蠶沙/附)　蠶退　　　　白殭蠶
　　　鰻鱺魚　　　蛞蝓(蝸牛/并入)　　蜚䖟
　　　䗪蟲　　　　青魚膽　　　石首魚
　　　鱸魚
蝟皮味苦平無毒主五痔隂蝕下血赤白五色血汁不
止隂腫痛引腰背酒煮殺之又療腹痛疝積亦燒為灰
酒服之(得酒良畏桔/梗麥門冬)
　疏○蝟䑕類屬木其皮毛㦸刺如鍼屬金故味苦平
　平即兼辛大腸屬金以類相從故能治大腸溼熱血
　熱為病及五痔隂蝕下血赤白五色血汁不止也隂
　腫痛引腰背腹痛疝積皆下焦溼熱邪氣㽞結所致
　辛以散之苦以泄之故主之也肉味甘平能開胃氣
　止反胃亦主痔瘻腸風
　　主治叅互
　同象牙末等治通腸漏見象牙條下　衍義五痔下
　血用蝟皮穿山甲等分燒存性入肉豆蔲一半空心
　米飲下一錢妙　楊氏家藏方腸風下血蝟皮一枚
　木賊草半兩炒黒為末每二錢熱酒調下
　　簡誤
　凡食其肉當去骨誤食令人痩劣諸節漸小也
露蜂房味苦鹹平有毒主驚癎瘈瘲寒熱邪氣癲疾鬼
精蠱毒腸痔火熬之良又療蜂毒毒腫
　疏○蜂性有毒螫人則痛極以其得火氣之甚也故
　蜂房味苦氣平性亦有毒别録言鹹當作辛鹹辛散
　苦泄鹹可軟堅故主驚癎瘈瘲寒熱邪氣癲疾鬼精
　蠱毒腸痔等證也療蜂毒毒腫者取其氣類相從以
　毒攻毒之義也蘇恭以亂髮蛇皮三物合燒灰酒服
　方寸匕治惡疽附骨癰根在臟腑歴節腫出丁腫惡
　脉諸毒大明煎水潄齒止風蟲疼痛洗乳癰蜂疔惡
　瘡皆取其攻毒散邪殺蟲之功耳
　　主治參互
　子母秘録臍風溼瘡久不瘥者蜂房燒末傅之効
　䄂珍方風蟲牙疼蜂房一枚鹽實孔内燒過硏末擦
　之鹽湯潄去一方同細辛煎水漱之　又方喉痺腫
　痛露蜂房灰白殭蠶等分為末吹入喉内或用乳香
　湯服半錢　濟衆方女人妬乳乳癰汁不出内結成
　腫名妬乳用蜂房燒灰研末每服二錢水一盞煎六
　分去滓温服　經騐方治漏痔蜂房燒存性研細摻
　之乾則菜油調傅
　　簡誤
　蜂房主驚癎瘈瘲及諸癰疽惡毒正取其攻散邪惡
　以毒攻毒之意若病屬氣血虚無外邪者與夫癰疽
　潰後元氣乏竭者皆不宜服
龞甲味鹹平無毒主心腹癥瘕堅積寒熱去痞息肉隂
蝕痔惡肉療温瘧血瘕腰痛小兒脇下堅　肉味甘主
傷中益氣補不足(惡􁦝石/)
　疏○龞甲全稟天地至隂之氣故其味鹹平無毒潤
　下作鹹象水明矣本乎地者親下益隂何疑甲主消
　散者以其味兼乎平平亦辛也鹹能軟堅辛能走散
　故本經主癥瘕堅積寒熱去痞疾息肉隂蝕痔核惡
　肉别錄療温瘧者以瘧必暑邪為病類多隂虚水衰
　之人乃為暑所深中邪入隂分故出併於陽而熱甚
　入倂於隂而寒甚元氣虚羸則邪陷而中焦不治甚
　則結為瘧母甲能益隂除熱而消散故為治瘧之要
　藥亦是退勞熱在骨及隂虚徃來寒熱之上品血瘕
　腰痛小兒脇下堅皆隂分血病冝其悉主之矣勞復
　女勞復為必需之藥勞痩骨蒸非此不除産後隂脱
　資之尤急
　　主治㕘互
　仲景龞甲煎丸治瘧母之要藥得牛膝當歸歸佐以
　橘皮何首烏知母麥門冬治久瘧　同知母石膏麥
　門冬貝母竹葉治温瘧熱甚渇甚無肺熱病者加人
　參若瘧發熱甚渇甚又寒甚汗多發時指甲黯狀若
　欲死并加桂枝有神去桂枝治癉瘧良　得青蒿麥
　門冬五味子地黄枸杞牛膝治骨蒸勞熱甚則加銀
　柴胡地骨皮胡黄連　肉主傷中益氣補不足腹中
　結熱婦人漏下隂虚羸痩性冷補一切隂虚人冝常
　服之
　　簡誤
　龞甲妊娠禁用凡隂虚胃弱隂虚泄瀉産後泄瀉産
　後飲食不消不思食及嘔惡等證咸忌之
蟹味鹹寒有毒主胸中邪氣熱結痛喎僻面腫敗漆燒
之致䑕觧結散血愈漆瘡養筋益氣　爪主治破胞墮
胎
　疏○蟹稟水氣以生故其味鹹氣寒本經雖云有毒
　然今人多食之卒無害其有毒者大抵形質怪異如
　後文所載諸種始有大毒耳外骨内肉隂包陽也入
　足陽明足厥隂經經曰熱淫于内治以鹹寒故主胸
　中邪氣熱結痛也喎僻者厥隂風熱也面腫者陽明
　熱壅也解二經之熱則筋得養而氣自益喎僻面腫
　俱除矣鹹走血而軟堅故能解結散血漆得蟹而化
　為水燒之可集䑕于庭此物性之相感相制莫能究
　其義也愈漆瘡者以其能解漆毒故也爪性迅利故
　能破胞墮胎也
　　主治㕘互
　日華子産後肚痛血不下者以酒食之筋骨折傷者
　生搗炒罯之　陳藏噐續斷絶筋骨去殻同黄搗爛
　微炒納入瘡中筋即連也　寇宗奭小兒解顱不合
　以蟹螯同白及末搗塗以合為度　唐瑶經驗方骨
　節脫離生蟹搗爛以熱酒傾入連飲數碗其查塗半
　日内骨肉谷谷有聲即好　董炳驗方中鱓魚毒食
　蟹即解　胡洽方治孕婦僵仆胎上搶心有蟹爪湯
　　千金方神造湯治子死腹中或雙胎一死一生服
　之令死者出生者安神驗用蟹爪一升甘草二尺東
　流水一斗以葦薪煮至二升攄去滓入真阿膠三兩
　令烊頓服或分二服若人困不能服者灌入即活
　　簡誤
　蟹性冷能散血熱為病故跌撲損傷血熱瘀滯者宜
　之若血因寒凝結與夫脾胃寒滑腹痛喜熱惡寒之
　人咸不宜食有獨螯獨目兩目相向六足四足腹下
　有毛腹中有骨頭背有星㸃足斑目赤者竝有毒不
　可食能害人被其毒者冬瓜汁紫蘇蒜䜴蘆根汁皆
　可解之不可與柿及荆芥食發霍亂動風木香汁可
　解
蟬殻味鹹甘寒無毒主小兒癎女人生子不出灰服之
主久痢(一名枯蟬一名金牛兒凡用洗/去泥并去翅足漿水煮晒乾用)
　疏○蟬稟水土之餘氣化而成形其飛鳴又得風露
　之清氣故能入肝祛風散熱如藥性論主小兒壯熱
　驚癎是矣其主婦人生子不下者取其蛻脫之義治
　久痢者以其有甘寒之功也其鳴清響能發音聲其
　性善蛻能脫翳障其體輕浮能發瘡疹其味甘寒能
　除風熱故陳藏噐主啞病寇宗奭主目昏障翳小兒
　瘡疹出不快及今人治頭風眩暈皮膚風熱痘疹作
　痒疔腫毒瘡大人失音小兒噤風天弔驚哭夜啼等
　證皆以其有如上諸功能也
　　主治㕘互
　同羚羊角宻䝉花白蒺藜草决明木賊草穀精草甘
　菊花夜明沙生地黄黄連女貞實治目盲障翳　同
　丹砂茯神珍珠牛黄殭蠶天竺黄鈎藤鈎犀角琥珀
　全蝎治小兒風熱急驚癎病　同犀角生地黄紫草
　麥門冬連翹金銀花治痘瘡血熱出不快　同石膏
　䑕黏子赤檉木薄荷元參甘草葛根栝樓根麥門冬
　治大人小兒痧疹　普濟方治小兒夜啼不出狀若
　鬼祟以蟬蛻下半截為末每一字鈎藤湯調下或入
　辰砂少許亦可半治天弔驚啼　全㓜心鑑痘瘡作
　癢蟬蛻三七枚炙甘草各一錢水煎服　錢氏方痘
　後目翳蟬蛻為末每一錢羊肝煎湯下日二服　和
　劑局方蟬花散治肝經蘊熱風毒之氣内摶上攻眼
　目赤腫瞖膜疼痛昏濇内外障翳咸治之用蟬蛻榖
　精草刺蒺藜甘菊花防風草决朙蜜䝉花甘草羗活
　黄芩蔓荆子川芎木賊草荆芥等分為末每二錢茶
　清調食後臨臥各一服
　　簡誤
　痘疹虚寒證不得服
烏賊魚骨味鹹微温無毒主女子漏下赤白經汁血閉
隂蝕腫痛寒熱癥瘕無子驚氣入腹腹痛環臍隂中寒
腫令人有子又止瘡多膿汁不燥(一名海螵蛸一名/烏鰂骨一名墨魚)
　疏○烏賊魚骨稟水中之陽氣以生故其味鹹氣微
　温無毒入足厥隂少隂經厥隂為藏血之臟女人以
　血為主虚則漏下赤白或經汁血閉寒熱癥瘕少隂
　為藏精之臟主隠曲之地虚而有溼則隂蝕腫痛虚
　而寒客之則隂中寒腫男子腎虚則精竭無子女子
　肝傷則血枯無孕鹹温入肝腎通血脉而去寒溼則
　諸證除精血足令人有子也其主驚氣入腹腹痛環
　臍者蓋肝屬木主驚驚入肝膽則榮氣不和故腹痛
　環臍也入肝膽舒榮氣故亦主之温能燥溼故又主
　瘡多膿汁也按素問云有病胸脇支滿者妨于食病
　至則先聞腥臊臭出清液先唾血四肢清目眩時時
　前後血病名曰血枯得之年少時有所大脫血或醉
　入房中氣竭肝傷故月事衰少不來治之以四烏鰂
　骨一藘茹為末丸以雀卵大如小豆每服五丸飲以
　鮑魚汁所以利腸中及傷肝也觀此則其入厥隂血
　分為女人崩漏下血之要藥可知矣
　　主治㕘互
　聖惠方赤白目翳用烏鰂骨一兩去皮為末入片腦
　少許㸃之　澹寮方底耳出膿海螵蛸半錢麝香一
　字為末以緜杖絞凈吹入　聖惠方小兒臍瘡出血
　及膿海螵蛸乾臙肢為末油調搽之　聖濟總録骨
　鯁在喉烏賊魚骨橘紅焙等分為末寒食麫和餳丸
　芡子大每一丸含化　簡便單方舌腫出血不止烏
　賊骨蒲黄各等分炒為末塗之
　　簡誤
　其氣味鹹温血病多熱者勿用
原蠶蛾雄者有小毒主益精氣强隂道交接不倦亦止
精
　疏○原蠶蛾乃是晚蠶第一畨出者其子再復出者
　為二蠶此二蠶之種其蛾性最淫出繭便媾味鹹氣
　温熱故能强隂益精令交接不倦也日蕐子主壯陽
　事止泄精尿血暖水臓葢取其性淫助陽鹹温入腎
　之功耳
　　主治㕘互
　千金方丈夫隂痿不起未連蠶蛾二升去頭翅足炒
　為末蜜丸梧子大每夜服一丸可御十女以菖蒲酒
　止之　聖濟總録玉枕生瘡生枕骨上如癰破後如
　筋頭用原蠶蛾炒石葦等分為末乾貼瘥
　　簡誤
　少年隂痿由于失志者不宜用隂虚有火者咸忌之
　蠶屎温無毒主腸鳴熱中消渇風痺􁷙疹(即原/蠶沙)
　疏○原蠶沙即晚蠶所出屎也其味辛甘氣温無毒
　腸鳴者水火相觸也甘以和之消渇者中氣燥熱也
　辛以潤之蠶屬火其性燥燥能勝溼去風故其沙主
　療風溼之病如陳藏噐以之炒黄袋盛浸酒去風緩
　諸節不随皮膚頑痺腹内宿冷瘀血腰脚冷疼炒熱
　熨偏風筋骨癱緩手足不随等證
　　主治㕘互
　寇氏法治諸風冷用醇酒三升拌蠶沙五斗甑蒸于
　煖室中鋪油單上令患風冷氣痺及近感癱風人就
　以患處一邊卧沙上厚葢取汗若虚人須防大熱昏
　悶令露頭面如未全愈間日再作　聖惠方風瘙􁷙
　疹作痒成瘡用蠶沙一升水五斗煮取二斗去滓洗
　浴避風　儒門事親婦人血崩蠶沙為末酒服三五
　錢
　　簡誤
　癱緩筋骨不隨由于血虚不能榮養經絡而無風溼
　外邪侵犯者不宜服
蠶退主血風病益婦人一名馬明退(近世醫家多用初/出蠶子殻在紙上)
(者東方諸醫用老蠶眠起所蛻皮功/用雖相近當以蛻皮為正用之微炒)
　疏○蠶退如蟬蛻蛇蛻之類各因其本質以為用蠶
　退得蠶氣之餘故能治血風病血熱則生風婦人以
　血為主故尤益婦人也近世以之療痘疹去目中翳
　障其義猶蟬蛻也
　　主治㕘互
　集驗方走馬牙疳用蠶退紙灰入麝香少許　　并
　治口瘡　又方治纒喉風蠶蛻紙燒存性蜜丸芡實
　大含化嚥津　蠶巳出蛾取退煅存性為末服之能
　排膿穿毒瘡口
　　簡誤
　婦人血虚無風溼者不宜用
白殭蠶味鹹辛平無毒主小兒驚癎夜啼去三蟲滅黒
䵟令人面色好男子隂痬(作/瘡)病女子崩中赤白産後餘
痛滅諸瘡瘢痕
　疏○蠶屬陽而殭者又兼金木之化本經味鹹别録
　辛平無毒然詳其用應是辛勝鹹劣氣微温之藥也
　氣味俱薄浮而升陽也入足厥隂手太隂少陽經厥
　隂為風木之位主藏血小兒驚癎夜啼女子崩中赤
　白風熱乘肝臟也産後餘痛風寒入血分也辛能祛
　散風寒温能通行血脉故主如上諸證也肺主皮毛
　而風邪客之則面色不光潤辛温入肺去皮膚諸風
　故能滅黒䵟及諸瘡瘢痕令人面色好也男子隂瘍
　風溼浸淫也辛平能散風熱兼能燥溼是以主之三
　蟲亦溼熱所化故又能去三蟲也藥性論治口噤發
　汗日華子主中風失音一切風疰小兒客忤男子隂
　痒痛女子帶下蘇頌治風㗋痺欲絶元素主皮膚諸
　風如蟲行皆取其性屬陽風熱為陽邪能入皮膚經
　絡發散諸邪熱氣也
　　主治㕘互
　同丹砂牛黄膽星全蝎麝香鈎藤鈎犀角金箔天竺
　黄蟬蛻治小兒急驚客忤　仁存方開關散治急㗋
　風痺用白殭蠶炒白􁦝半生半炒等分為末每以一
　錢用竹瀝加姜汁調灌得吐頑痰立効小兒加薄荷
　一方用白梅和丸綿裹含之　聖惠方小兒嘬口噤
　風面黄赤氣喘啼聲不出由胎氣挾熱流毒心脾故
　令舌强唇青撮口發噤用白殭蠶二枚去嘴略炒為
　末蜜調傅唇中甚効　普濟方治大人頭風及小兒
　驚風並用大蒜七個先燒紅地以蒜逐個于地上磨
　成膏却以殭蠶一兩去頭足安蒜上碗覆一夜勿令
　泄氣只取殭蠶研水每用㗜鼻口内含水有効　又
　方治腹内龜病詩云人間龜病不堪言肚裏生成硬
　似磚自死殭蠶白馬溺不過時刻軟如綿　藥性論
　滅諸瘡瘢痕白殭蠶衣魚鷹屎白等分傅之　聖惠
　方􁷙疹風瘡疼痛白殭蠶焙研酒服一錢立瘥　小
　兒宫氣方小兒口瘡通白者白殭蠶炒為末蜜和傅
　之効兼治風疳蝕瘡
　　簡誤
　殭蠶性辛温辛能散其功長於祛風化痰散有餘之
　邪凡中風口噤小兒驚癎夜啼由於心虚神魂不寧
　血虚經絡勁急所致而無外邪為病者忌之女子崩
　中産後餘痛非風寒客入者亦不宜用今世治小兒
　驚風不問虚實一概混施誤甚誤甚
鰻鱺魚味甘有毒主五痔瘡瘻殺諸蟲
　疏○鰻鱺魚稟土中之隂氣故其味甘其氣寒其形
　類蛇常與水蛇同穴故其性有小毒甘寒而善能殺
　蟲故骨蒸勞瘵及五痔瘡瘻人常食之有大益也燒
　烟辟蚊熏屋舎竹木斷蛀蟲置骨于衣箱中斷蠧其
　殺諸蟲之驗可證矣腹下有黒斑背上有白㸃者毒
　甚不可食重三四斤及水行昂頭者不可食妊娠食
　之令胎有疾脾胃薄弱易泄者勿食
蛞蝓味鹹寒無毒主賊風喎僻軼筋及脫肛驚癎孿縮
蝸牛味鹹寒無毒主賊風喎僻腕跌大腸下脫肛筋急
及驚癎(蛞蝓蝸牛本經分二條今按其氣味相同主療/無别惟形質稍異故併為一蝸牛負殻蛞蝓無)
(殻/耳)
　疏○蛞蝓蝸牛稟隂溼之氣而生故味鹹氣寒無毒
　經曰清靜則肉腠閉拒雖大風苛毒弗能害也如隂
　血虧竭陽氣躁擾則凑理不宻賊風乘虚而入風主
　揺動中于經絡故喎僻孿縮軼筋筋急所自來矣又
　風為陽邪筋脉得之皆燥急鹹寒能益隂潤燥軟堅
　則筋脉舒緩經絡通逹而諸證除矣驚癎者風熱也
　脫肛者大腸熱也腕跌者血脉傷必發熱也鹹寒總
　除諸熱所以主之蜈蚣性畏二物不敢過其所行之
　路觸其身即死故人取以治蜈蚣毒
　　主治㕘互
　聖惠方治大腸因熱脫肛用蝸牛一兩燒灰猪脂和
　傳立縮　濟生方痔瘡腫痛用蝸牛一枚入麝香少
　許以碗盛次日取水塗之丹溪方用蝸牛浸油塗之
　或燒灰傅亦可　集騐方發背初起活蝸牛二百箇
　以新汲水一盞瓶内封一㝛取涎水入真蛤粉旋調
　掃傅瘡上日十餘度　大全良方痔熱腫痛用大蛞
　蝓一箇研泥入片腦一字燕脂坯子半錢同傳之
　　簡誤
　其氣大寒非直有風熱者不宜用小兒薄弱多泄者
　不宜用
蜚䖟味苦微寒有毒主逐瘀血破下血積堅痞癥瘕寒
熱通利血脉及九竅女子月水不通積聚除賊血在胸
腹五臟者及㗋痺結塞(一名/䖟蟲)
　疏○蜚䖟其用大略與䗪蟲相似而此則苦勝苦能
　泄結性善囓牛馬諸畜血味應有鹹鹹能走血完素
　云䖟飲血而用以治血故主積聚癥瘕一切血結為
　病如經所言也苦寒又能泄三焦火邪迫而上壅閉
　塞咽㗋故主㗋痺結寒也今人以其有毒多不用然
　仲景抵當湯丸大黄䗪蟲丸中咸入之以其散臟腑
　㝛血結積有神効也凡毒藥之治病如刑罰之治盗
　賊不如是不足以祛邪反正書曰若藥不瞑眩厥疾
　不瘳正此謂也其與病相乖不宜用者詳著簡誤中
　　主治㕘互
　入大黄䗪蟲丸治虚勞羸痩腹内有乾血肌膚甲錯
　兩目黯黒　入抵當湯治太陽病身黄脉沈結少腹
　鞭小便自利其人如狂者　備急方撲墜瘀血䖟蟲
　二十枚牡丹皮一兩為末酒服方寸匕血化為水也
　　簡誤
　傷寒發黄脉沈結少腹鞭如小便不利者為無血證
　非畜血也不宜用瘀血未審的者不宜用女子月水
　不通由于脾胃薄弱肝血枯竭而非血結閉塞者不
　宜用孕婦腹中有癥瘕積聚不宜用凡病氣血虚甚
　形質痩損者忌之
䗪蟲味鹹寒有毒主心腹寒熱洗洗血積癥瘕破堅下
血閉生子大良一名地鼈
　疏○䗪蟲生於下溼土壤之中故其味鹹氣寒得幽
　暗之氣故其性有小毒以刀斷之中有白汁如漿凑
　接即連復能行走故今人以之治跌撲損傷續筋骨
　有竒効乃足厥隂經藥也夫血者身中之真隂也灌
　漑百骸周流經絡者也血若凝滯則經絡不通隂陽
　之用互乖而寒熱洗洗生焉鹹寒能入血軟堅故主
　心腹血積癥瘕血閉諸證血和而榮衛通暢寒熱自
　除經脉調勻月事時至而令婦人生子也又治瘧母
　為必用之藥
　　主治㕘互
　同自然銅血竭乳香沒藥五銖錢黄荆子麻皮灰狗
　頭骨治跌撲損傷神効　仲景方大黄䗪蟲丸治産
　婦腹痛有乾血用䗪蟲二十枚去足桃仁二十枚大
　黄二兩為末鍊蜜杵和分為四丸每以一丸酒一升
　煮取二合温服當下血也　仲景鼈甲煎丸治久瘧
　成癖　董炳集騐方治跌撲閃挫用土龞隂乾一個
　臨時旋研入乳香沒藥自然銅龍骨各等分麝香少
　許為末每服三分入土龞末以酒調下須先整定骨
　乃服否則接挫也又可代杖
　　簡誤
　無瘀血停畱者不宜用
青魚膽主目暗滴汁目中并塗惡瘡
　疏○青魚膽色青象木氣通于肝肝開竅於目故能
　能治目暗味苦氣寒能凉血熱故又主塗惡瘡也
　　主治㕘互
　龔氏易簡方治赤目障翳用黄連熬膏入大青魚膽
　汁和就再入片腦少許瓶収宻封每日㸃之甚妙
　龍木論一切障翳魚膽丸用青魚膽鯉魚膽羊膽牛
　膽各半兩熊膽二錢龍腦香少許石决明一兩為末
　蜜丸梧子大每空心茶下十丸　萬氏家抄乳蛾㗋
　痺用膽􁦝盛青魚膽中隂乾每用少許吹㗋取吐
　　簡誤
　目病非風熱盛而由于血虚昏暗者不宜用服术人
　不可食青魚肉
石首魚味甘無毒頭中有石如碁子主下石淋磨石服
之亦燒為灰末服和蓴菜作羮開胃益氣候乾食之名
為鮝炙食之主消𤓰成水亦主卒腹脹食不消暴下痢
　疏○石首魚得海中水土之氣故其味甘氣平無毒
　胃屬土甘為上化故能開胃胃氣開則飲食増五臟
　皆得所養而氣自益矣乾鮝其性疎利故能入腸胃
　寛中消食止痢頭中石堅重下走故主下石淋也凡
　泄痢腹痛與夫腸胃諸疾惟忌油膩魚腥惟白鮝不
　忌蓋鮝飲鹹水而性平不熱且無脂膩不惟少熱中
　之患更有消食理脾實腸胃之功也
鱸魚平補五臟益筋骨和腸胃治水氣多食宜人
　疏○鱸魚秋月方美其得水中之清氣者乎味甘淡
　氣平雖有小毒不至發病乃與脾胃相宜之物也腎
　主骨肝主筋滋味屬隂總歸於臟益二臟之隂氣故
　能益筋骨脾胃有病則五臟無所滋養而積漸流於
　虚弱則水氣泛濫益脾胃則諸證自除矣
　
　
　
　
　神農本草經疏卷二十一
欽定四庫全書
　神農本草經疏卷二十二
　　　　　　　　　　　　明　繆希雍　撰
　蟲魚部中品
　　總八十一種今疏其要者十六種
　　　蝦蟆　　　　蟾酥　　　　牡鼠糞
　　　蛤蜊(粉附/)　　蚶(殻附/)　　　蚺蛇膽
　　　蛇蛻　　　　白頸蚯蚓　　蜈蚣
　　　蛤蚧　　　　水蛭　　　　螌䖥
　　　田中螺汁　　白花蛇(烏蛇/附)　蜣螂
　　　五靈脂　　　蝎　　　　　鯪鯉甲
蝦蟆味辛寒有毒主邪氣破癥堅血癰腫隂瘡服之不
患熱病療隂蝕疽癘惡瘡猘犬傷瘡能合玉石一名蟾
蜍
　疏○蝦蟆蟾蜍本是二物經云一名蟾蜍者蓋古人
　通稱蟾為蝦蟆耳經文雖名蝦蟆其用實則蟾蜍也
　今世所用者皆蟾蜍而非蝦蟆其功益可見矣稟土
　金之精氣上應月魄性亦靈異其味辛氣寒毒在眉
　稜皮汁中其主癰腫隂瘡隂蝕疽癘惡瘡猘犬傷瘡
　者皆熱毒氣傷肌肉也辛寒能散熱解毒其性急速
　以毒攻毒則毒易解毒解則肌肉和諸證去矣凡瘟
　疫邪氣得汗則解其味大辛性善發汗辛主散毒寒
　主除熱故能使邪氣散而不留邪去則胃氣安而熱
　病退矣破癥堅血者亦以其辛寒能散血熱壅滯也
　陶隱居云其肪塗玉則刻之如蠟故云能合玉石近
　世治小兒疳疾多用以其走陽明而能消積滯也
　　主治㕘互
　全嬰方五疳保童丸治五疳八痢面黄肌痩好食泥
　土不思乳食用大乾蟾蜍一枚燒存性皂角去皮弦
　一錢燒存性蛤粉水飛三錢麝香一分糊丸粟米大
　空心米飲下三四十丸日二服　鄭氏小兒方走馬
　牙疳侵蝕口鼻乾蚵蚾黄泥裹固煅過黄連各二錢
　半青黛一錢入麝香少許和研傅之　錦囊秘覽附
　骨壊瘡久不瘥膿汁不已或骨從瘡孔中出用大蝦
　蟆一箇亂髮一雞子大猪油四兩入二物煎枯去滓
　待凝如膏先以桑根皮烏頭煎湯洗拭乾煅龍骨末
　糝四邉以前膏貼之　醫林集要發背腫毒初起勢
　重者以活蟾一個破開連肚乘熱合瘡上不久必臭
　不可聞再易三四次即愈　袖珍方治風犬傷即用
　蟾蜍後足搗爛水調服之先於頂心拔去血髪三兩
　根則小便内見沫也
　蟾酥甄權云端午日取眉脂以朱砂麝香丸如麻子
　大治小兒疳痩每日一丸如腦疳以乳汁調滴鼻中
　日蕐子云眉酥治蚛牙和牛酥摩傅腰眼并隂囊治
　腰腎冷并助陽氣蘇頌云主蚛牙及小兒疳痩觀諸
　家所主但言其有消疾殺蟲温煖通行之功然其味
　辛甘氣温善能發散一切風火抑鬱大熱癰腫之候
　為拔疔散毒之神藥第性有毒不宜多用入發汗散
　毒藥中服者尤不可多
　　主治㕘互
　同鐡繡桑硇麝香牛黄氷片用金鍼鍼入疔根抹入
　前藥其疔根即爛出　治疔丸同硃砂氷片牛黄明
　􁦝白殭蠶麝香黄蠟溶化作丸麻子大用葱頭白酒
　吞下取汗不過二三小丸　青囊雜纂拔取疔黄蟾
　酥以麵丸梧子大每用一丸安舌下即黄出也　危
　氏方拔取疔毒蟾酥以白麵黄丹捜作劑每丸麥粒
　大挑破納入仍以水澄膏貼之　保命集一切瘡毒
　蟾酥一錢白麵二錢硃砂少許井水調成小錠子如
　麥大每用一錠葱湯服汗出即愈如瘡勢緊急用三
　四錠　萬氏家抄凡癰疽發背無名腫毒初起者急
　取蟾酥三五分廣膠一塊米醋一二碗入銚内火化
　開用筆醮乘熱令人不住手周圍潤之以散為度
　　簡誤
　蟾雖有毒與病無害其眉酥有大毒不宜多服諸家
　咸云治小兒疳痩恐非正治不宜漫用也即用亦煅
　過者予親見一人因齒痛以蟾酥納牙根誤吞入頭
　目俱脹大而斃即陶注云其皮汁甚有毒犬嚙之口
　皆腫之驗也惟疔腫服之者取其以毒攻毒之義然
　其劑亦甚小不能為害耳外治殊有神効若欲内服
　無過三釐慎毋單使必與牛黄明􁦝乳香沒藥之類
　同用之乃可如瘡已潰欲其生肌長肉之際得之作
　痛異常不可不知也
牡鼠糞微寒無毒主小兒癎疾大腹時行勞復(兩頭尖/者是牡)
(鼠/屎)
　疏○牡鼠糞本經諸家不言味但云微寒無毒然詳
　其所自應是苦鹹之物蓋鼠屬水而凡糞必苦者也
　入足陽明足厥隂經其主小兒癎疾大腹及時行勞
　復者皆邪熱在陽明也苦寒能除是經之熱所以主
　之古方治男子隂易腹痛婦人吹乳乳癰皆取其除
　熱軟堅泄結走肝入胃之功耳
　　主治㕘互
　同白芷山茨菇山豆根連翹金銀花蒲公草夏枯草
　貝母橘葉栝樓根紫花地丁牛旁子治乳癰乳岩有
　効　外臺秘要傷寒勞復用雄鼠屎二十枚豉五合
　水二升煮一升頓服活人書加梔子葱白　南陽活
　人書男子隂易及勞復豭鼠屎湯用豭鼠屎兩頭尖
　者十四枚韮白根一大把水二盞煎一盞温服得黏
　汗為効未汗再服　集要方婦人吹奶鼠屎七粒紅
　棗七枚去核包屎燒存性入麝香少許温酒調服并
　治乳癰初起　普濟方大小便秘雄鼠屎末傅臍中
　立効　除傷寒勞復隂易及乳癰乳岩外他用甚稀
　故不著簡誤
蛤蜊冷無毒潤五藏止消渇開胃解酒毒主老癖能為
寒熱者及婦人血塊煮食之
　疏○蛤蜊稟水中之隂氣以生其味鹹氣冷無毒入
　足陽明經五臟皆屬隂得水氣之隂者其性滋潤而
　助津液故能潤五臟止消渇開胃也鹹能入血軟堅
　故主婦人血塊及老癖為寒熱也煮食更能醒酒
　蛤粉丹溪云味鹹寒無毒主熱痰溼痰老痰頑痰疝
　氣白濁帶下同香附末薑汁調服主心痛
　疏○此即蛤殻煅成粉者其味寒氣寒無毒為諸痰
　證之要藥蓋痰未有不由火氣上炎煎熬津液而成
　鹹能軟堅潤下得之則火自降痰結自消矣疝氣白
　濁帶下皆腎經為病也腎屬水鹹為水化氣類相從
　故能入腎以除其所苦也心痛者心虚而熱邪客之
　也五臟苦欲補瀉云心欲軟急食鹹以軟之此之謂
　也更有消浮腫利小便散癭核腫毒婦人血塊湯火
　傷瘡等用
　　主治㕘互
　普濟方氣虚水腫用大蒜十箇搗如泥入蛤粉丸梧
　子大每食前白湯下二十丸服盡小便下數桶而愈
　　潔古方治白濁遺精真珠粉丸用蛤粉煅一斤黄
　蘖蜜炙一斤為末水跌為丸梧子大每服一百丸空
　心温酒下日二次蓋蛤粉味鹹而能補腎隂黄蘖苦
　而降心火堅腎故也
　　簡誤
　肉氣味雖冷乃與丹石人相反食之令腹結痛殻粉
　善消痰積血塊然脾胃虚寒者宜少用或加益脾胃
　藥同用為宜
蚶温主心腹冷氣腰脊冷風利五藏健脾令人能食又
云温中消食起陽益血色　殻燒過以米醋三度淬後
埋令壊醋膏丸治一切血氣冷氣癥癖
　疏○蚶得水中之陽氣故其味甘氣温性亦無毒經
　曰裏不足者以甘補之又曰形不足者温之以氣甘
　温能益氣而補中則五臟安胃氣健心腹腰脊風冷
　俱瘳矣胃健則食自消臟暖則陽自起氣充則血自
　華也殻味鹹走血而耎堅故能治血氣冷氣癥結丹
　溪用以消血塊化痰積以此也近世糟其肉為侑酒
　之物罕有入藥者殻惟(闕/)癥癖之外無他用故竝不
　著主治及簡誤
蚺蛇膽味甘苦寒有小毒主心腹䘌痛下部䘌瘡目腫
痛
　疏○蚺蛇稟火土之氣其膽為甲乙風木之化故其
　味苦中有甘氣寒有小毒氣薄味厚隂也降也入手
　少隂足厥隂陽明經心腹䘌痛者蟲在内攻嚙也下
　部䘌瘡者蟲在外侵蝕也溼熱則生蟲苦寒能燥溼
　殺蟲故内外施之皆得也肝開竅於目肝熱則目腫
　痛入肝泄熱則腫痛除矣今人受杖時用此噙化可
　得不死其功能護心止痛使惡血不上薄心有神力
　也
　　主治㕘互
　同血竭乳香沒藥狗頭骨灰䗪蟲天靈蓋象牙末麻
　皮灰丹砂作丸臨杖服一丸護心止痛多杖無害
　聖惠方小兒急疳瘡水調蚺蛇膽傳之　醫方摘要
　痔瘡腫痛蚺蛇膽研香油調塗立効　眞膽絶難得
　狹長通黒皮膜極薄䑛之甜苦剔取粟許着淨水中
　浮游水上回旋行走者為真其徑沈者非也勿多着
　亦沈散也今世惟為受杖人所需餘甚稀使故不著
　簡誤
蛇蛻味鹹甘平無毒主小兒百二十種驚癎瘈瘲癲疾
寒熱腸痔蟲毒蛇癎弄舌揺頭大人五邪言語僻越惡
瘡嘔欬明目火熬之良
　疏○蛇蛻蛇之餘性猶存不以氣味為用者故蛇之
　性上竄而主風蛻之用入肝而辟惡其性一也小兒
　驚癎瘈瘲癲疾寒熱蛇癎弄舌揺頭大人五邪言語
　僻越皆肝經為病邪惡侵犯也蛇蛻走竄能引諸藥
　入肝散邪故主如上等證善能殺蟲故主腸痔蟲毒
　惡瘡邪去木平故止嘔欬明目今人亦用以催生去
　翳膜者亦取其善脫之義也
　　主治㕘互
　肘後方治小兒頭面瘡蛇蛻燒灰臘猪脂和傅之并
　治小兒月蝕　周宻齊東埜語云小兒痘後障翳蛇
　蛻一條燒焙天花粉五錢為末以羊肝破開夾藥縛
　定米泔水煮食屢試輙効真竒方也　濟生秘覽治
　横生逆生須臾不救用蛇蛻一具蟬蜕十四箇髪一
　握竝燒存性分二服酒下仍以小鍼刺兒足心擦鹽
　少許即順并能下胞衣　産乳方婦人吹乳蛇皮一
　尺七寸燒末酒服　千金方諸漏有膿蛇蛻灰傅之
　即蟲出　直指方魚臍瘡出水四畔浮漿用蛇蛻燒
　存性雞子清和傅　醫方摘要耳忽大痛如有蟲在
　内奔走或血水流出或乾痛不可忍者蛇蛻皮燒存
　性研細鵞翎吹入即愈
　　簡誤
　小兒驚癎癲疾非外邪客忤而由於肝心虚者不効
白頸蚯蚓味鹹寒大寒無毒主蛇瘕去三蟲伏尸鬼蛀
蠱毒殺長蟲仍自化作水療傷寒伏熱狂謬大腹黄疸
症一名土龍(畏葱鹽/)
　疏○蚯蚓得土中隂水之氣故其味鹹寒無毒大寒
　能祛熱邪除大熱故主伏尸鬼疰及療傷寒伏熱狂
　謬鹹主下走利小便故治大腹黄疸諸蟲瘕咸屬溼
　熱所成得鹹寒之氣則瘕自消蟲自去而蠱毒之熱
　亦解矣昔一道人治熱病發狂用白頸蚯蚓十數條
　同荆芥穗搗汁與飲之得臭汗而解其為治傷寒伏
　熱狂謬之明驗也
　　主治㕘互
　肘後方傷寒熱結六七日狂亂見鬼欲走以大白頸
　蚯蚓半斤去泥用人溺煮汁飲或生絞汁亦可　斗
　門方小便不通因溼而得者用蚯蚓搗爛浸水濾取
　濃汁半碗服立通　勝金方耳卒聾閉蚯蚓入鹽安
　葱内化水㸃之立効　保命集瘰癧潰爛流串者用
　荆芥根下段煎湯温洗良久看瘡破紫黒處以針刺
　去血再洗三四次用韭菜地上蚯蚓一把五更時收
　取炭火上燒紅為末每一匙入乳香沒藥輕粉各半
　錢穿山甲九片炙為末麻油調傅之神効
　　簡誤
　蚯蚓氣大寒能除有餘邪熱故傷寒非陽明實熱狂
　躁者不宜用温病無壯熱及脾胃素弱者不宜用黄
　疸縁大勞腹脹屬脾腎虚尸疰因隂虚成勞療者咸
　在所忌性復有小毒被其毒者以鹽水解之
蜈蚣味辛温有毒主鬼疰蠱毒噉諸蛇蟲魚毒殺鬼物
老精温瘧去三蟲療心腹寒熱結聚墮胎去惡血赤頭
足者良(一名蝍蛆/一名天龍)
　疏○蜈蚣禀火金之氣以生故其味辛氣温有毒乃
　屬陽之毒蟲足厥隂經藥也善能制蛇見大蛇便縁
　上噉其腦淮南子云騰蛇游霧而殆於蝍蛆正指此
　也故本經主噉諸蛇蟲魚毒及去三蟲蠱毒也性復
　走竄辟邪所以能療鬼疰温瘧殺鬼物老精辛主散
　結温主通行故又治心腹寒熱結聚墮胎去惡血也
　今世又以之治小兒驚癎風搐臍風口噤與夫瘰癧
　便毒痔漏等證皆用之
　　主治㕘互
　金頭蜈蚣得牛角䚡象牙末猪懸蹄刺蝟皮田螺蛀竹
　屑能去通腸漏管直指方瘭瘡一名蛇瘴蠻烟瘴雨
　之鄉多毒蛇氣人有不伏水土風氣而感觸之者數
　月以還必發蛇瘴惟赤足蜈蚣最能伏蛇為上藥白
　芷次之　聖濟總録云嶺南外蛇瘴一名𤨏㗋瘴項
　大腫痛連㗋用赤足蜈蚣一二節研細水下即愈
　竒効良方天蛇頭瘡生手指頭上用蜈蚣一條燒烟
　熏一二次即愈或為末猪膽汁調塗之　濟生秘覽
　便毒初起蜈蚣一條瓦上焙存性為末酒調服　圖
　經治初生小兒口噤不開不能乳者用赤足蜈蚣去
　足炙研末以猪乳二合調半錢分三四服温灌之効
　　簡誤
　蜈蚣性有毒善走竄小兒慢驚風口噤不言大人温
　瘧非烟巒瘴氣所發心腹積聚非蟲結蛇瘕便毒成
　膿将潰咸在所忌性畏蛞蝓不敢過其所行之路能
　嚙人痛甚以蛞蝓搗塗之痛立止蜈蚣能治龍蛇而
　反畏蛞蝓蜘蛛即莊子所謂物畏其天隂符經所謂
　禽之制在氣也凡使勿用千足蟲真相似但蜈蚣腰
　中一段無脚所以能掬而彈逺為異又云頭上有白
　肉面並嘴尖可別若誤用并把着腥臭氣入頂能殺
　人也
蛤蚧味鹹平有小毒主久肺勞傳尸殺鬼物邪氣療咳
嗽下淋瀝通水道生嶺南山谷及城牆或大樹間身長
四五寸尾與身等形如大守宫一雌一雄常自呼其名
曰蛤蚧最護惜其尾或見人欲取之多自嚙斷其尾人
即不取之凡採之者須存其尾則用之力全故也
　疏○蛤蚧得金水之氣故其味鹹氣平有小毒入手
　太隂足少隂經其主久肺勞傳尸鬼物邪氣欬嗽淋
　瀝者皆肺腎為病勞極則肺腎虚而生熱故外邪易
　侵内證兼發也蛤蚧屬隂能補水之上源則肺腎皆
　得所養而勞熱咳嗽自除邪物鬼氣自去矣肺調百
　脉通調水道下輸膀胱肺氣清故淋瀝水道自通也
　又顧玠海槎録云廣西横州甚多蛤蚧牝牡上下相
　呼累日情洽乃交兩相抱負自墮於地人徃捕之亦
　不知覺以手劈分雖死不開乃用熟稿草細纒蒸過
　曝乾售之煉為房中之藥甚効尋常捕者不論雌雄
　但可為雜藥用
　　主治㕘互
　寇氏衍義治久嗽不愈肺積虚熱成癰出膿血曉夕
　不止㗋中氣塞胸膈噎痛用蛤蚧阿膠鹿角膠犀角
　羚羊角各二錢半用河水三升銀石噐内文火熬至
　半升濾汁時時仰臥細呷日一服
　　簡誤
　咳嗽由風寒外邪者不宜用雷公曰其毒在眼須去
　眼及甲上尾上腹上肉毛以酒浸透隔兩重紙緩焙
　令乾以甆噐成懸屋東角上一夜用之力可十倍勿
　傷尾
水蛭味鹹苦平微寒有毒主逐惡血瘀血月閉破血瘕
積聚無子利水道又墮胎(俗名/馬蟥)
　疏○水垤生於溪澗隂溼之處其味鹹苦氣平有大
　毒其用與䖟蟲相似故仲景方中徃徃與之竝施鹹
　入血走血苦泄結鹹苦並行故治婦人惡血瘀血月
　閉血瘕積聚因而無子者血畜膀胱則水道不通血
　散而膀胱得氣化之職水道不求其利而自利矣墮
　胎者以其有毒善破血也
　　主治㕘互
　入抵當湯治傷寒畜血下焦因而發狂　入大黄䗪
　蟲丸兼治虚勞骨蒸咳嗽内有乾血皮膚甲錯　入
　鼈甲煎丸消瘧母已上皆仲景方　古今驗録方墜
　跌打擊内傷神効水蛭一兩燒令煙出為末入麝香
　一兩每酒服一錢當下畜血未止再服其效如神
　　簡誤
　水蛭芒蟲皆破逐瘀血血瘀發病之惡藥而水蛭入
　腹煅之若尚存性尚能變為水蛭嚙人腸臟非細故
　也破瘀消血之藥儘多正足選用奚必用此難制之
　物戒之可也如犯之以黄泥作丸吞之必入泥而出
螌䖥味辛寒有毒主寒熱鬼疰蠱毒鼠瘻疥癬惡瘡疽
蝕死肌破石癃血積傷人肌墮胎(馬刀為之使畏巴/豆丹參空青甘草)
　疏○螌䖥稟火金相合之氣故其味辛氣寒扁鵲云
　有大毒近人肌肉則潰爛毒可知矣入手陽朙手太
　陽經性能傷肌肉蝕死肌故主鼠瘻疽瘡疥癬辛寒
　能走散下泄故主破石癃血積及墮胎也至於鬼疰
　蠱毒必非極辛大毒之藥所能療此本經之誤甄權
　主瘰癧通利水道以其能追逐腸胃垢膩復能破結
　走下竅也
　　主治㕘互
　治瘰癧用肥皂二斤去核每肥皂一莢入螌蝥四枚
　線縛蒸取出去螌蝥并肥皂皮筋得凈肉十兩入貝
　母二兩栝樓根元參甘草薄荷葉各一兩五錢共為
　末以肥皂搗如泥為丸梧子大每服一錢白湯吞服
　後腹疼勿慮此藥力追毒之故　治癲犬咬方用螌
　蝥七箇去頭足並翅酒洗和溼糯米銅杓内炒米熟
　為度随將二物研成細末加六一散三兩分作七服
　每清晨一服白湯調下本人頭頂心必有紅髪二三
　根要不時尋覔拔去　經驗方内消瘰癧不拘大人
　小兒用螌􁁊一兩去頭足翅以粟米一升同炒米焦
　去米入薄荷四兩為末烏雞子清丸如菉豆大空心
　臘茶下三丸加至五丸却每日减一丸减至一丸後
　復日増一丸以消為度
　　簡誤
　螌􁁊性有大毒能潰爛人肌肉惟瘰癧癲犬咬或可
　如法暫施此物若煅之存性猶能嚙人腸胃發泡潰
　爛致死即前二證亦不若用米同炒取氣而勿用質
　為稳餘證必不可餌切戒切戒
田中螺汁大寒主目熱赤痛止渇
　疏○田螺産於水田中稟水土之隂氣故其汁大寒
　味應甘性無毒陶隱居以真珠黄連末内入良久取
　汁㸃目痛神効以其寒能除熱也解一切有餘之熱
　故能止渇及醒酒
　　主治㕘互
　丹溪方治噤口痢疾用活大田螺二枚搗爛入麝香
　三分作餅烘熱貼臍間半日熱氣下行即思食矣甚
　效　又方治小便不通腹脹如鼔用田螺一枚鹽半
　匕搗傅臍下一寸三分即通　經驗方大腸脱肛墜
　下三五寸者用大田螺二三枚將淨水養去泥用雞
　爪黄連研細末入靨内待化成水以膿茶洗淨肛門
　將雞翎蘸水刷之以軟帛托上自然不再發也　乾
　坤生意痔漏疼痛用田螺一箇入龍腦一分在内取
　水搽之効
　　簡誤
　目病非關風熱者不宜用
白花蛇味甘鹹温有毒主中風溼痺不仁筋脉拘急口
面喎斜半身不遂骨節疼痛大風疥癩及㬥風搔癢脚
弱不能久立一名褰鼻蛇白花者良(出蘄州龍頭虎口/黒質白花目開如)
(生尾有爪甲/真蘄産也)
　疏○白花蛇生於土穴隂霾之處稟幽暗毒厲之氣
　故其味雖甘鹹性則有大毒也經曰風者百病之長
　善行而數變蛇性走竄亦善行而無處不到故能引
　諸風藥至病所自腑臟而逹皮毛也凡癘風疥癬喎
　僻拘忌偏痺不仁因風所生之證無不藉其力以獲
　瘥本經著其功能信非虚矣
　　主治㕘互
　同苦參何首烏葳靈仙鼈蝨胡麻天門冬百部狶薟
　漆葉刺蒺藜治癘風半遍身頑痺疥癬　醫壘元戎
　驅風膏治風癱癘風遍身疥癬用白花蛇肉四兩酒
　潤炙乾天麻七錢半薄荷荆芥各二錢半為末好酒
　二升蜜四合石噐熬成膏每服一盞温湯服日三服
　急於暖處出汗十日効　瑞竹堂經驗方白花蛇酒
　治諸風癘癬用白花蛇一條酒潤去皮骨取肉絹袋
　盛之蒸糯米一斗安麴於缸底置蛇於麴上以飯安
　蛇上用物宻蓋三七日取酒以蛇曬乾為末每服三
　五分温酒下仍以濁酒並糟作餅食之尤佳　潔古
　白花蛇散治大風病白花蛇烏稍蛇各取淨肉二錢
　酒炙雄黄二錢大黄五錢為末每服二錢白湯下三
　日一服
　烏蛇即烏稍蛇氣味所主經白花蛇同第性善無毒
　耳修事亦同不復載(色黒如漆尾細/有劒脊者良)
　　簡誤
　白花蛇性走竄有毒癘風疥癬頑痺等證誠為要藥
　然而中風口面喎斜半身不遂定縁隂虚血少内熱
　而發與得之風溼者殊科非所宜也醫師宜辨之頭
　尾並骨俱有大毒須盡去之
蜣蜋味鹹寒有毒主小兒驚癎瘈瘲腹脹寒熱大人癲
疾狂昜(音/羊)手足端寒支滿賁豚
　疏○蜣蜋稟隂溼之氣以生故其味鹹氣寒有毒入
　足厥隂手足陽明經小兒驚癎瘈瘲腹脹寒熱大人
　癲疾狂昜皆肝胃大腸三經風熱壅盛所致鹹寒除
　三經之邪熱則諸證自瘳別録主手足端寒支滿者
　以脾胃主四支而治中焦脾氣結滯則血液不能通
　行灌漑於手足胃家熱壅及大腸結實則中焦不治
　而氣逆支滿行三經之壅滯則所苦减除矣鹹能軟
　堅入腎故又主賁豚也古今方書以之治一切痔瘻
　及丁腫疳瘡出箭鏃之用
　　主治㕘互
　本事方推車散治大小便經月不通欲死者用推車
　客七箇男用頭女用身螻蛄七箇男用身女用頭新
　瓦焙研末用虎目樹南向皮煎汁調服只一服立通
　　一方大腸脫肛蜣蜋燒存性為末入氷片研匀摻
　上托之即入　唐氏方腸漏出水用蜣蜋一枚隂乾
　入氷片少許為細末紙撚蘸末入孔内漸漸生肉藥
　自退出即愈　劉涓子方附骨疽瘡蜣蜋七枚同大
　麥搗傅　廣利方無名惡瘡忽得不識者用蜣蜋杵
　汁塗之　劉禹錫纂栁州救三死方云元和十一年
　得丁瘡凡十四日益篤善藥傅之莫救長慶賈方伯
　教用蜣蜋心一夕百苦皆已明年正月食羊肉又大
　作再用如神驗其用蜣蜋心在腹下度取之其肉稍
　白是也貼瘡半日許再易血盡根出即愈蜣蜋畏羊
　肉故食之即發其法蓋出葛洪肘後方　楊氏家藏
　方箭鏃入骨不可移者用巴豆微炒同蜣蜋搗塗斯
　須痛定必微癢忍之待極癢不可忍乃撼動拔之立
　出凡諸癢皆可療也　搗為丸塞下部引痔蟲出盡
　永差
　　簡誤
　蜣蜋有毒外用易臻厥功内服非虚人所宜非不得
　已勿輕試
五靈脂味甘温無毒主療心腹冷氣小兒五疳辟疫治
腸風通利氣脉女子月閉出北地此是寒號蟲糞也
　疏○寒號蟲畏寒喜煖故其糞亦温味甘而無毒氣
　味俱厚隂中之隂降也入足厥隂手少隂經性專行
　血故主女子血閉味甘而温故療心腹冷氣及通利
　氣脉也其主小兒五疳者以其亦能消化水榖治腸
　風者取其行腸胃之瘀滯也凡心胷血氣刺痛婦人
　産後少腹兒枕塊諸痛及痰挾血成窠囊血凝齒痛
　諸證所必須之藥
　　主治㕘互
　同澤蘭牛膝益母草延胡索牡丹皮紅花赤芍藥山
　查生地黄治産後惡露不盡腹中作疼加桃仁其効
　更速勿過劑　同番降香紅麴川通草紅花延胡索
　韭菜童便治胃脘瘀血作痛　同木香烏藥治周身
　血氣刺痛　和濟局方失笑散治男女老少心痛腹
　痛少腹痛並少腹疝氣諸藥不効者能行能止婦人
　妊娠心痛及産後心痛少腹痛血氣痛尤妙用五靈
　脂蒲黄等分研末先以酒二盃調末熬成膏入水一
　盞煎至七分連藥温服未止再服一方以酒代醋一
　方以醋糊丸童便酒服　楊氏産乳方紫金丸治産
　後惡露不快腰痛少腹如刺時作寒熱頭痛不思飲
　食又治久有瘀血月水不調黄痩不食亦療心痛功
　與失笑同以五靈脂水掬淨炒末一兩以好米醋調
　稀慢火熬膏入真蒲黄末和丸龍眼大每服一丸以
　水與童便各半盞煎至七八分温服少頃再服惡露
　即下血塊經閉者酒磨服之　圖經産後血暈不知
　人事用五靈脂二兩半生半炒為末每服一錢白水
　調下如口噤者斡開灌之入㗋即活　丹溪方産後
　腹痛五靈脂香附桃仁等分研末醋糊丸服一百丸
　白朮牛膝陳皮湯下　事林廣記卒暴心痛五靈脂
　炒一錢半乾薑炮三分為末熱酒服立愈　産寳方
　胎衣不下惡血衝心用五靈脂半生半炒研末每服
　二錢温酒下　百一選方痰血凝結紫芝丸用五靈
　脂水飛半夏湯泡等分為末薑汁浸蒸餅丸梧子大
　每米飲下三十丸　夏子益竒疾方血潰怪病凡人
　眼中白珠渾黒視物殊常毛髪堅直如鐡條能飲食
　而不語如醉名曰血潰以五靈脂為末湯服二錢即愈
　　簡誤
　五靈脂其功長於破血行血故凡瘀血停滯作痛産
　後血暈惡血衝心少腹兒枕痛畱血經閉瘀血心胃
　間作痛血滯經脉氣不得行攻刺疼痛等證在所必
　用然而血虚腹痛血虚經閉産婦去血過多發暈心
　虚有火作痛病屬血虚無瘀滯者咸所當忌
蝎味甘辛有毒療諸風癮疹及中風半身不遂口眼喎
斜語濇手足抽掣形緊小者良
　疏○蝎稟火金之氣以生本經味甘辛有毒然察其
　用應是辛多甘少氣温入足厥隂經諸風掉眩屬肝
　木風客是經非辛温走散之性則不能祛風逐邪兼
　引諸風藥入逹病所也故大人眞中風小兒急驚風
　皆須用之
　　主治㕘互
　全㓜心鑑小兒臍風宣風散治小兒初生斷臍後傷
　風唇青口嘬出白沫不乳用全蝎二十一箇無灰酒
　塗炙為末入麝香少許每用金銀煎湯調半字服之
　　經騐方大人風涎用蝎一箇頭尾全者以薄荷四
　葉裹定火上炙焦同研為末作一服白湯下小兒驚
　風分四服如前服　得胡桃同煅共研黄耆金銀花
　湯下治横痃不収口
　　簡誤
　蝎風藥也似中風及小兒慢脾風病屬於虚法咸忌
　之
鯪鯉甲微寒主五邪驚啼悲傷燒之作灰以酒或水和
方寸匕療蟻瘻
　疏○鯪鯉甲穿山穴居其性善走味辛平氣微寒有
　毒入足厥隂兼入手足陽明經邪魅着人則驚啼悲
　傷不已辛主散則邪魅去驚啼悲傷止矣喜食蟻又
　能入大腸故療蟻瘻蟻瘻者即世人所云漏也性走
　能行瘀血通經絡故又有消癰毒排膿血下乳和傷
　發痘等用
　　主治㕘互
　鯪鯉甲俗名穿山甲土炒同乳香沒藥番降香紅麴
　山查川通草童便治上部内傷胸膈間疼痛　同當
　歸白芷金銀花連翹紫花地丁夏枯草牛旁子乳香
　沒藥甘草貝母皂角刺治癰腫未潰資為引導　佐
　地榆治便毒　直指方治鼠痔成瘡腫痛用穿山甲
　尾尖處一兩煅存性鼈甲酥炙一兩麝香半錢為末
　每服一錢空心茶下　又方乳汁不通涌泉散用穿
　山甲炮研末酒服方寸匕日二服外以油梳梳乳即
　通　又方便毒便癰穿山甲半兩猪苓二錢並以醋
　炙研末酒服二錢　得紫草生犀角生地黄治痘瘡
　毒盛不得起發色帶乾紅枯燥者有功
　　簡誤
　癰疽已潰不宜服痘瘡元氣不足不能起發者不宜
　服
　
　
　
　
　
　
　
　
　
　神農本草經疏卷二十二
欽定四庫全書
　神農本草經疏卷二十三
　　　　　　　　　　　　明　繆希雍　撰
　果部三品
　　總五十三種今疏其要者二十種又木部移入三
　　種
　　(上/品)藕實(藕蓮/鬚附)　　橘柚(青皮核/葉附)　大棗
　　　覆盆子　　　雞頭實　　(中/品)梅實
　　　木𤓰　　　　柿　　　　　烏芋
　　　枇杷葉　　　荔枝子　　　石蜜
　　　甘蔗　　　　沙糖　　　(下/品)桃核仁
　　　杏核仁　　　棃　　　　　胡桃
　　　海松子　　　橄欖　　　　龍眼(木部/移入)
　　　赤𤓰木(即山查木/部移入)　　　　　榧實(木部/移入)
藕實味甘平寒無毒主補中養神益氣力除百疾久服
輕身耐老不饑延年
　疏○藕實得天地清芳之氣稟土中沖和之味故味
　甘氣平別録寒無毒入足太隂陽明兼入手少隂經
　土為萬物之母後天之元氣藉此以生化者也母氣
　既和則血氣生神得所養而疾病無由來矣藕實正
　稟稼穡之化乃脾家之果故主補中養神益氣力除
　百疾及久服輕身耐老不饑延年也孟詵主五臟不
　足傷中益十二經脉血氣大明主止渇去熱安心止
　痢治腰痛及洩精多食令人喜皆資其補益心脾之
　功也
　　主治㕘互
　得川黄連白芍藥白藊豆乾葛升麻紅麴橘紅甘草
　滑石烏梅為丸治滯下如神　下痢飲食不食俗名
　噤口痢此證大危用鮮蓮肉一兩黄連五錢人參五
　錢水煎濃細細與呷服完思食便瘥　同莵絲子五
　味子山茱萸山藥車前子肉豆蔲砂仁橘紅芡實人
　參補骨脂巴㦸天治脾腎俱虚五更溏瀉有肺熱者
　去人參肉豆䓻　孟詵食療服食不饑石蓮肉蒸熟
　去心為末煉蜜丸梧子大日服三十丸此僊家方也
　　普濟方白濁遺精石蓮肉龍骨益智仁等分為末
　每服二錢空心米飲下　直指方心虚赤濁蓮子六
　一湯用石蓮肉六兩炙甘草一兩為末每服一錢燈
　心湯下　丹溪心法久痢噤口石蓮肉炒為末每服
　二錢陳倉米湯調下便覺思食甚妙
　　簡誤
　藕實脾家果也甘平無毒於諸疾竝無相迕第生者
　食之過多微動冷氣脹人石蓮子乃九月經霜後采
　堅黑如石者破房得之墮水入泥者良今肆中一種
　石蓮子狀如榧子其味大苦産廣中出樹上木實也
　不宜入藥
　藕唐本注主熱渇散血生肌久服令人心懽藥性論
　云藕汁味乾能消瘀血不㪚藕節搗汁主吐血不止
　或口鼻出血孟詵云生食之主霍亂後虚渇煩悶不
　能食其産後忌生冷物惟藕不同生冷為能破血故
　也蒸食甚補五臟實下焦陳藏器云消食止洩除煩
　解酒毒及病後熱渇日華子云止霍亂開胃消食除
　煩止悶口乾渇疾止怒令人喜破産後血悶搗窨金
　瘡並傷折止暴痛
　疏○藕稟土氣以生其味甘生寒熟温入心脾胃三
　經生者甘寒能凉血止血除熱清胃故主消散瘀血
　吐血口鼻出血産後血悶窨金瘡傷折及止熱渇霍
　亂煩悶解酒等功熟者甘温能健脾開胃益血補心
　故主補五臟實下焦消食止洩生肌及久服令人心
　懽止怒也本生於汙泥之中而體至潔白味甚甘脆
　孔竅􁩉瓏絲綸内隱療血止渇補益心脾真水果中
　之嘉品也又能解蟹毒
　蓮蕋鬚一名佛座鬚味甘澀氣温本經不載而古方
　固真補益方中徃徃用之詳其主治乃是足少隂經
　藥亦能通手少隂經能清心入腎固精氣烏鬚髪止
　吐血療滑洩同黄蘖砂仁沙苑蒺藜魚膠五味子覆
　盆子生甘草牡礪作丸治夢遺精滑甚良
橘皮味辛温無毒主胸中瘕熱逆氣利水穀下氣止嘔
欬除膀胱畱熱停水五淋利小便主脾不能消穀氣衝
胸中吐逆霍亂止洩去寸白久服去臭下氣通神輕身
長年(按橘柚實兩種本經作/一條蓋傳誤也今改正)
　疏○橘皮花開於夏實成於秋得火氣少金氣多故
　味辛苦氣温無毒味薄氣厚降多升少陽中之隂也
　入手足太隂足陽明經其主胸中瘕熱逆氣氣衝胸
　中嘔欬者以肺主氣氣常則順氣變則逆逆則熱聚
　於胸中而成瘕瘕者假也如痞滿鬱悶之類也辛能
　散苦能洩温能通行則逆氣下嘔欬止胸中瘕熱消
　矣脾為運動磨物之臟氣滯則不能消化水穀為吐
　逆霍亂泄瀉等證苦温能燥脾家之溼使滯氣運行
　諸證自瘳矣肺為水之上源源竭則下流不利熱結
　膀胱肺得所養而津液貫輸氣化運動故膀胱留熱
　停水五淋皆通也去臭及寸白者辛能散邪苦能殺
　蟲也通神輕身長年者利脾肺之極功也
　　主治㕘互
　橘皮留白補脾胃和中去白消痰理肺氣同白术則
　補脾同甘草則補肺同補氣藥則益氣同泄氣藥則
　破氣同消痰藥則能去痰同消食藥則能化食各從
　其類以為用也　同人參何首烏桂枝當歸薑皮治
　三日瘧寒多　得白豆蔲生薑藿香半夏治胃家有
　寒痰或偶感寒氣傷冷食嘔吐不止　同人參白朮
　白茯苓甘草山藥白豆蔲藿香麥芽山查白藊豆治
　脾胃虚飲食不化或不欲食食亦無味　同蘇子貝
　母枇杷葉麥門冬桑根白皮沙參栝樓根五味子百
　部治上氣咳嗽能消痰降氣　同枳殻烏藥木香草
　豆䓻㯽榔治氣實人暴氣壅脹　同蒼朮厚朴甘草
　為平胃散治胸中脹滿　入二陳湯治脾胃溼痰及
　寒痰痰飲　仲景方橘皮湯治男女傷寒並一切雜
　病嘔噦手足逆冷者用橘皮四兩生薑一兩水二升
　煎一升徐徐呷之即止　百一選方霍亂吐瀉但有
　一㸃胃氣存者服之即生廣陳皮去白五錢真藿香
　五錢水二盞煎一盞時時溫服　食療治脚氣衝心
　或心下結硬腹中虚冷陳皮一斤和杏仁五兩去皮
　尖熬少入蜜搗和丸如梧桐子大每日食前米飲下
　三十丸　普濟方大腸閟寒陳皮連白酒煮焙乾研
　末每服二錢米飲下　適用方脾寒諸瘧不拘老少
　孕婦只兩服便止真橘皮去白切生薑自然汁浸過
　一指銀石器内重湯煮乾焙研末每服三錢用隔年
　青州棗十箇去核水一盞煎半盞發前服以棗下之
　　張氏方婦人乳癰未成者即散已成者即潰痛極
　者不痛神驗不可言用真橘皮湯浸去白曬乾麫炒
　微黄為末每服二錢麝香調酒下初發一服見効
　　簡誤
　橘皮味辛氣温能耗散真氣中氣虚氣不歸元者忌
　與耗氣藥同用胃虚有火嘔吐不宜與温熱香躁藥
　同用隂虚咳嗽生痰不宜與半夏南星等同用瘧非
　寒甚者亦勿施
　青橘主氣滯下食破積結及隔氣(即青皮/)
　疏○青皮古方無用者至宋時醫家始用之其色青
　其味極苦而辛其氣温而無毒氣味俱厚沈而降隂
　也入足厥隂少陽苦泄辛散性復刻削所以主氣滯
　下食破結疾及膈氣也元素破堅癖散滯氣治左脇
　肝經積氣亦此意耳
　　主治㕘互
　青皮同人參鼈甲能消瘧母　同枳殻肉桂川芎治
　左脇痛　同人參白朮三稜蓬茂阿魏􁦝紅山查紅
　麴木香消痃癖氣塊及一切肉食堅積
　　簡誤
　青皮性最酷烈削堅破滯是其所長然過服之立損
　人眞氣為害不淺凡欲施用必與人參朮芍藥等補
　脾藥同用庶免遺患必不可單行也肝脾氣虚者概
　勿施用
　橘核主腰痛膀胱氣腎冷炒去殻酒服良
　按橘核出日華子其味苦温而下氣所以能入腎與
　膀胱除因寒所生之病也疝氣方中多用
　橘葉古今方書不載能散陽明厥隂經滯氣婦人妬
　乳内外吹乳巖乳癰用之皆效以諸證皆二經所生
　之病也
大棗味甘平無毒主心腹邪氣安中養脾助十二經平
胃氣通九竅補少氣少津液身中不足大驚四肢重和
百藥補中益氣强力除煩悶療心下懸腸澼久服輕身
延年不饑神仙
　疏○大棗純得土之沖氣兼感天之微陽以生本經
　味甘氣平無毒東垣孟詵言温氣味俱厚陽也又足
　太隂陽明經經曰裏不足者以甘補之又曰形不足
　者温之以氣甘能補中温能益氣甘温能補脾胃而
　生津液則十二經脉自通九竅利四肢和也正氣足
　則神自安故主心腹邪氣及大驚中得緩則煩悶除
　故療心下懸急及少氣脾得補則氣力强腸胃清故
　主身中不足及腸澼甘能解毒故主和百藥脾胃足
　氣血充後天生氣借此而盈溢故久服輕身長年不
　饑神仙也然亦指辟榖修煉者言之非恒人所能耳
　　主治㕘互
　大棗甘温能和隂陽調榮衛生津液凡邪在榮衞者
　辛甘以解之故仲景桂枝湯用薑棗以和榮衞助脾
　胃生津液令汗出也　仲景治傷寒水飲脇痛咳而
　乾嘔者有十棗湯取其益土而勝水也　又方發汗
　後小便利其人臍下悸欲作奔豚者茯苓桂枝甘草
　大棗湯主之茯苓能伐腎邪桂枝泄奔豚甘草大棗
　之甘滋助脾土以平腎氣　許叔微本事方治婦人
　臟燥悲傷欲哭象若神憑數欠者大棗湯大棗十枚
　小麥一升甘草二兩每服一兩水煎服之
　　簡誤
　棗雖能補脾胃益氣然而味過於甘中滿者忌之小
　兒疳病不宜食齒痛及患痰熱者不宜食生者尤不
　利人多食致寒熱
覆盆子味甘平無毒主益氣輕身令髪不白
　疏○覆盆子得木氣而生本經味甘氣平無毒甄權
　微熱宗奭酸甘深得其義入足少隂經其主益氣者
　言益精氣也腎藏精腎納氣精氣充足則身自輕髪
　不白也蘇恭主補虚續絶强隂建陽悅澤肌膚安和
　臟腑甄權主男子腎精虚竭隂痿女子食之有子大
　明主安五藏益顔色養精氣長髪强志皆取其益腎
　添精甘酸収斂之義耳
　　主治㕘互
　同黄檗沙苑蒺藜蓮鬚五味子砂仁魚膠山茱茰治
　夢遺洩精　同車前子五味子莵絲子蒺藜子為五
　子衍宗丸治男子精氣虧乏中年無子　加入巴㦸
　天腽肭臍補骨脂鹿茸白膠山茱萸肉蓯蓉治陽虚
　隂痿臨房不舉或精寒精薄
　　簡誤
　强陽不倒者忌之
雞頭實味甘平無毒主溼痺腰脊膝痛補中除暴疾益
精氣强志令耳目聰明久服輕身不饑耐老神仙一名
芡
　疏○雞頭實稟水土之氣以生故味甘氣平無毒入
　足太隂少隂補脾胃固精氣之藥也脾主四肢足居
　於下多為溼所侵以致腰脊膝痛而成痺脾氣得補
　則溼自不容留前證皆除矣脾主中州益脾故能補
　中腎藏精與志入腎故主益精强志暴病多屬火得
　水土之隂者能抑火故主除暴疾也精氣足脾胃健
　則久服耳目聰明輕身不饑耐老神仙所自來矣
　　主治㕘互
　君山藥白茯苓白朮人參蓮肉薏苡仁白藊豆為補
　脾胃要藥　一味搗末熬金櫻子煎和丸服之補下
　元益人謂之水陸丹　經驗方雞頭粥法用雞頭實
　三合煮熟去殻粳米一合煮粥日日空心食能益精
　氣强志意利耳目　永類鈐方四精丸治思慮色欲
　過度損傷精氣小便數遺精用秋石白茯苓芡實蓮
　肉各二兩為末蒸棗和丸梧子大每服三十丸空心
　鹽湯送下
　　簡誤
　芡實生食味澀動風冷氣小兒不宜多食以其難消
　化也
梅實味酸平無毒主下氣除熱煩滿安心肢體痛偏枯
不仁死肌去青黒痣惡疾上下痢好唾口乾
　疏○梅實即今之烏梅也梅得木氣之全故其味最
　酸所謂曲直作酸是也經曰熱傷氣邪客於胸中則
　氣上逆而煩滿心為之不安烏梅味酸能斂浮熱能
　吸氣歸元故主下氣除熱煩滿及安心也下痢者大
　腸虚脫也好唾口乾者虚火上炎津液不足也酸能
　歛虚火化津液固腸脫所以主之也其主肢體痛偏
　枯不仁者蓋因溼氣侵於經絡則筋脉弛縱或疼痛
　不仁肝主筋酸入肝而養筋肝得所養則骨正筋柔
　機關通利而前證除矣其主去死肌青黒痣惡肉者
　白梅之功也白梅味鹹鹹能軟堅故也又能消痰醒
　睡止霍亂解酒毒𢎞景云生梅烏梅白梅功用大約
　相似第烏梅較良資用更多
　　主治㕘互
　烏梅同川黄連白芍藥滑石甘草蓮肉白藊豆葛根
　升麻紅麴橘紅作丸治滯下如神　一味作湯代茶
　飲治火炎頭痛　仲景烏梅丸治疣厥蚘上入膈故
　煩須臾復止得食而嘔又煩者蚘聞食即出故耳用
　烏梅三百箇細辛附子人參桔梗黄檗各六兩當歸
　蜀椒各四兩黄連一斤乾薑十兩搗烏梅肉和丸桐
　子大先食飲服十丸日三服　劉涓子鬼遺方蝕惡
　瘡努肉用烏梅肉燒為灰傅上惡肉立盡　聖惠方
　赤痢腹痛烏梅肉黄連各四兩煉蜜丸梧子大每米
　飲下二十丸日三服　圖經本草治勞瘧用烏梅十
　四枚豆豉二合甘草三寸生薑一塊以童便二升煎
　去一半温服即止　治暑氣霍亂白梅一箇和仁搗
　碎入絲瓜葉一葉或藊豆葉再搗爛用新汲水調灌
　下即解
　　簡誤
　素問云味過於酸肝氣以津又云酸走筋筋病無多
　食酸以肝主筋性喜升發酸味斂束是違其性之所
　喜也梅實過酸不宜多食齒痛及病當發散者咸忌
　之
木瓜實味酸温無毒主溼痺脚氣霍亂大吐下轉筋不
止
　疏○木瓜實得春生之氣稟曲直之化故其味酸氣
　温性無毒氣薄味厚降多於升陽中隂也入足太隂
　陽明兼入足厥隂經其主溼痺脚氣者以脾主四肢
　又主肌肉性惡溼而喜燥溼侵肌肉則為溼痺傷足
　絡則成脚氣木瓜温能通肌肉之滯酸能歛濡滿之
　溼則脚氣溼痺自除也霍亂大吐下轉筋不止者脾
　胃病也夏月溼暑飲食之邪傷於脾胃則揮霍撩亂
　上吐下瀉甚則肝木乘脾而筋為之轉也温酸能和
　脾胃固虚脫兼之入肝而養筋所以能療肝脾所生
　之病也藏器治脚氣衝心强筋骨下冷氣止嘔逆大
　明主吐瀉水腫心腹痛好古治腹脹善噫心下煩痞
　無非取其去溼和胃滋脾益肺利筋骨調榮衞通行
　收歛有竝行不悖之功也
　　主治㕘互
　得白藊豆藿香白茯苓橘皮白梅人參白朮甘草砂
　仁香薷治傷暑霍亂吐瀉不止加入石斛雞舌香治
　轉筋　同當歸石斛牛膝續斷芍藥橘皮治血勞轉
　筋　同薏苡仁朮茯苓五加皮石斛萆薢黄檗治溼
　熱脚氣　同人參白茯苓麥門冬藿香白豆蔲竹茹
　枇杷葉治胃虚嘔吐　一味末之白湯吞三錢日五
　服治楊梅結毒有效　入六和湯治暑月霍亂　聖
　惠方治霍亂轉筋木𤓰一兩酒一升煎服不飲酒者
　煎湯服仍煎湯浸青布裹其足　御藥院方四蒸木
　𤓰丸治肝腎脾三經氣虚為風寒暑溼相薄流注經
　絡凡遇時令不和七情怫鬱必致發動或腫滿或頑
　痺憎寒壯熱嘔吐自汗霍亂吐利用宣州大木𤓰四
　箇切蓋剜空聽用一箇入黄耆續斷末各半兩於内
　一箇入蒼朮橘皮末各半兩於内一箇入烏藥黄松
　節末各半兩於内黄松節即茯神心中木也一箇入
　葳靈仙苦葶藶末各半兩於内以原蓋蓋好拴定用
　酒浸透入甑内蒸熟曬乾再浸蒸如此三度搗末以
　榆皮末水和糊丸如梧子大每服五十丸温酒鹽湯
　任下　醫林集要翻花痔瘡木瓜為末以鱓魚身上
　涎調貼之以紙䕶住
　　簡誤
　下部腰膝無力由於精血虚真隂不足者不宜用傷
　食脾胃未虚積滯多者不宜用入藥忌犯鐡器
柿味甘寒無毒主通鼻耳氣腸澼不足
　疏○柿稟地中之隂氣以生故味甘氣寒無毒入手
　足太隂經鼻者肺之竅也耳者腎之竅也金水二臟
　最忌火熱二臟有火上炎則外竅閉而不通得甘寒
　之氣俾火熱下行竅自清利矣肺與大腸為表裏溼
　熱傷血分則為腸澼不足甘能益血寒能除熱臟氣
　清而腑病亦除矣　乾柿寒氣稍减能厚膓胃補不
　足潤肺止渴功同於前　柿霜清心肺間熱生津止
　渴化痰寧嗽治㗋舌口瘡總之其功長於清肅上焦
　火邪兼能益脾開胃故三者所主雖不同而其源皆
　歸於一義也
　　主治參互
　柿霜得桑根白皮百部天麥門冬沙參貝母蘇子枇
　杷葉橘紅栝樓根作丸噙化治肺經有火咳嗽生痰
　　簡誤
　柿性寒肺經無火因客風寒作嗽者忌之冷痢滑洩
　腸胃虚脫者忌之脾家素有寒積及感寒腹痛感寒
　嘔吐者皆不得服不宜與蟹同食令人腹痛作瀉
烏芋味苦甘微寒無毒主消渴痺熱温中益氣(一名/葧臍)
　疏○烏芋稟土金之氣以生本經味苦甘氣微寒無
　毒然詳其用味應有辛辛能散苦能泄故主痺熱甘
　寒能除熱而生津故主消渴熱去則氣自益氣益則
　中自温自然之道也孟詵主下丹石消黄疸除胸中
　實熱氣汪機主療五種膈氣消宿食治誤吞銅物及
　今人治腹脹下血等證皆取其辛寒消散除熱之功
　也
　　主治㕘互
　烏芋去皮填入雄猪肚内線縫砂器煮糜食之勿入
　鹽治腹滿脹大　善毁銅銅器中煮之即烊　誤吞
　銅物以烏芋合胡桃食一二斤許即消　一味曬乾
　為末服能辟蠱毒　神秘方大便下血葧臍搗汁大
　半鍾入酒少許温服二日見效
　　簡誤
　孟詵云烏芋性冷先有冷氣人不可食多食令人患
　脚氣又孕婦忌之
枇杷葉味苦平無毒主卒啘不止下氣
　疏○枇杷葉稟天地清寒之氣四時不凋其味苦氣
　平平即凉也無毒入手太隂足陽明經氣薄味厚陽
　中之隂降也經曰諸逆衝上皆屬於火火氣上炎則
　為卒啘不止啘者噦也其聲濁惡而長經曰樹枯者
　葉病病深者聲噦病者見此是為危證枇杷葉性凉
　善下氣氣下則火不上升而胃自安故卒啘止也其
　治嘔吐不止婦人産後口乾男子消渴肺熱咳嗽喘
　息氣急脚氣上衝皆取其下氣之功氣下則火降痰
　順而嘔者不嘔渴者不渴咳者不咳衝逆者不衝逆
　矣又治婦人發熱咳嗽經事先期佐補隂清熱之藥
　服之可使經期正而受孕
　　主治㕘互
　同生地黄麥門冬白芍藥炙甘草枸杞子桑根白皮
　童便茅根天門冬蘇子五味子栝樓根治隂虚咳嗽
　吐血　入噙化丸治肺熱咳嗽　同竹茹木瓜蘆根
　汁石斛麥門冬人參白茯苓治胃熱嘔吐加童便人
　乳竹瀝蘇子白芍藥蔗漿治噎膈反胃　同白芍藥
　生地黄青蒿子五味子黄檗阿膠枸杞子杜仲牡丹
　皮鼈甲作丸治婦人經行先期發熱無孕　同人參
　白芍藥茯苓竹茹橘紅蘇子麥門冬木瓜治妊娠惡
　阻　同栝樓根天門冬枸杞子五味子石斛白芍藥
　黄連甘草蘆根汁童便竹葉治消渇　龎安常方温
　病發噦因飲水多者枇杷葉去毛炙香茅根各半斤
　水四升煎二升稍稍飲之　聖惠方衂血不止枇杷
　葉去毛焙研末茶服一二錢日二服
　　簡誤
　胃寒嘔吐及肺感風寒咳嗽者法並忌之
荔枝子味甘平無毒止渴益人顔色
　疏○荔枝子南方果也感天之陽氣得地之甘味本
　經雖云平而其氣實温也鮮時味極甘美多津液故
　能止渴甘温益血助榮氣故能益人顔色也多食令
　人發熱或衂血齒痛者以其生於炎方熟於夏月故
　善助火發熱耳入藥甚稀無主治簡誤
　核味甘温主心痛小腸氣痛㿗疝婦人血氣刺痛以
　一枚煨存性研末酒調服蓋其氣温而通行入肝腎
　散滯氣辟寒邪所以能療如上諸證也
　　主治㕘互
　荔枝核同牛膝補骨脂延胡索合歡子茴香木瓜杜
　仲橘核蓽薢治疝氣虚熱者加黄檗虚寒者加桂
　孫氏方治疝氣㿗腫荔枝核炒黒色大茴香炒等分
　為末每服一錢温酒下　又方腎腫如斗荔核核青
　橘皮茴香等分各炒研酒服二錢日三　除疝氣外
　無他用故不著簡誤
石蜜(乳糖/也)味甘寒無毒主心腹熱脹口乾渴性冷利
　疏○石蜜乃煎甘蔗汁曝之凝如石而體甚輕今之
　白沙糖也其味甘其氣寒其用在脾故主心腹熱脹
　甘寒能除熱生津液故止口乾渴及咳嗽生痰也多
　食亦能害脾以其味太甘耳
甘蔗味甘平無毒主下氣和中助脾氣利大腸
　疏　甘蔗稟地中之沖氣故味甘氣平無毒日華子
　云冷氣薄味厚陽中之隂降也入手足太隂足陽明
　經甘為稼穡之化其味先入脾故能助脾氣脾主中
　州故主和中甘寒除熱潤燥故主下氣利大腸也大
　明為其消痰止渴除心胸煩熱解酒毒今人用以治
　噎膈反胃嘔吐大便燥結皆取其除熱生津潤燥之
　功耳
　　主治㕘互
　蔗漿一味單服能潤大便下燥結　同蘆根汁棃汁
　藕汁人乳童便竹瀝和勻時時飲之治胃脘乾枯噎
　食嘔吐　梅師方反胃吐食蔗漿七升薑汁半升和
　勻日日細呷
　　簡誤
　甘蔗世人皆以其性熱不敢多食不知乃是甘寒之
　物能瀉火熱潤枯燥唐王摩詰櫻桃詩云飽食不須
　愁内熱大官還有蔗漿寒可為證矣惟胃寒嘔吐中
　滿滑洩者忌之
沙糖味甘寒無毒功用與石蜜同而冷利過之
　疏○沙糖蔗漿之清而煎煉至紫黒色者本經雖云
　與石蜜同功然而不逮石蜜多矣既經煎煉之多則
　未免有溼熱之氣故多食損齒生蟲發疳脹滿令人
　心痛等害與鯽魚同食成疳蟲與葵同食生流澼與
　笋同食不消成瘢身重不能行今醫家用作湯下小
　兒丸散殊為未當
桃核仁味苦甘平無毒主瘀血血閉瘕邪氣殺小蟲止
欬逆上氣消心下堅除卒暴擊血破癥瘕通月水止痛
　疏○桃核仁稟地二之氣兼得天五之氣以生故其
　味苦重甘微氣平無毒思邈言辛孟詵言温皆有之
　矣氣薄味厚陽中之隂降也入手足厥隂經夫血者
　隂也有形者也周流乎一身者也一有凝滯則為癥
　瘕瘀血血閉或婦人月水不通或擊撲傷損積血及
　心下宿血堅痛皆從足厥隂受病以其為藏血之臟
　也苦能泄滯辛能散結甘温通行而緩肝故主如上
　等證也心下㝛血去則氣自下欬逆自止桃為五木
　之精能鎮辟不祥故主　氣味苦而辛故又能殺小
　蟲也
　　主治㕘互
　仲景桃仁承氣湯治傷寒溼熱在内小便利而大便
　黒為畜血用桃仁五十粒桂枝二兩大黄四兩朴硝
　二兩甘草一兩以水七升煮取二升半去滓内芒硝
　更上火微沸空心温服五合日三當微利　入抵當
　湯治太陽病六七日表證仍在脉微而沈反不結胸
　其人如狂者以熱在下焦少腹當硬滿小便自利下
　血乃愈用桃仁二十粒水蛭三十箇熬蝱蟲三十箇
　去翅足熬大黄三兩酒浸以水五升煮取三升温服
　一升不止再服　同當歸芍藥澤蘭延胡索蘇木五
　靈脂紅花牛膝生地黄益母草治産後瘀血結塊作
　痛並治壯盛婦人經閉不通　同當歸麻仁地黄麥
　門冬芍藥黄芩肉蓯容甘草治大腸血燥便結不通
　　同番降香川通草山查穿山甲乳香沒藥紅花續
　斷當歸治上部内傷瘀血作痛　聖濟總録大便不
　快裏急後重用桃仁三兩去皮以吳茱萸二兩食鹽
　一兩同炒熟去二物每嚼桃仁五七粒效兼可預辟
　瘴癘　删煩方婦人難産數日不出桃仁一箇劈開
　用硃砂書一片可字一片出之吞之即生　肘後方
　婦人隂癢桃仁杵爛綿裹塞之杏仁亦可用
　　簡誤
　桃仁性善破血凡血結血秘血燥瘀血畱血畜血血
　痛血瘕等證用之立通第散而不收瀉而無補過用
　之及用之不得其當便使血下不止損傷眞隂為害
　非細故凡經閉不通由於血枯而不由於瘀滯産後
　腹痛由於血虚而不由於留血結塊大便不通由於
　津液不足而不由於血燥閉結法並忌之
　桃梟味苦微温主殺百鬼精物療中惡腹痛殺精魅
　五毒不祥一名桃奴
　疏○桃梟是桃實着樹經冬不落者正月采之桃為
　五木之精仙木也最能辟邪今道家禁呪鎮魘之術
　猶有用桃木者本經以桃梟主殺諸精鬼不祥亦此
　意耳况着於樹上最久得氣尤全苦温之性又能通
　滯散邪者乎治血之功與桃仁同
　　主治㕘互
　桃梟煅存性同㯶皮灰蒲黄朱砂京墨為末臨臥以
　童便調服三錢小便解色漸淡為度治内傷吐血神
　效　同番降香辰砂治鬼擊吐血　聖惠方伏梁結
　氣在心下不散桃奴三兩為末空心温酒下每服二
　錢
　　簡誤同桃仁
杏核仁味甘苦温冷利有毒主欬逆上氣雷鳴㗋痺下
氣産乳金瘡寒心賁豚驚癎心下煩熱風氣去來時行
頭痛解肌消心下急殺狗毒
　疏○杏核仁稟春温之氣而兼火土之化以生故本
　經味甘氣温別録加苦有毒其言冷利者以其性潤
　利下行之故非眞冷也氣薄味厚隂中微陽降也入
　手太隂經太隂為清肅之臟邪客之則欬逆上氣火
　炎乘金則為喉痺杏仁潤利而下行苦温而散滯則
　欬逆上氣喉痺俱除矣其主心下煩熱者邪熱客於
　心肺之分也風氣去來時行頭痛者肺主皮毛風邪
　自外而入也温能解肌苦能泄熱故仲景麻黄湯中
　用之亦取其有發散之功也主産乳金瘡者亦指為
　風寒所乘者言之消心下急者以其潤利而下氣也
　心寒賁豚者心虚而腎邪凌之也驚癎者痰熱盛也
　雷鳴者大腸不和也總之取其下氣消痰温散甘和
　苦洩潤利之功也
　　主治參互
　同桑根白皮前胡薄荷桔梗蘇子貝母甘草五味子
　橘紅紫苑治風寒入肺咳嗽生痰　入麻黄湯治太
　腸病無汗惡寒喘急　千金方欬逆上氣以杏仁三
　升去皮尖炒黄研膏入蜜一合杵熟每食前含之嚥
　汁　梅師方食狗肉不消心下堅脹口乾發熱妄語
　杏仁一升去皮尖水三升煎减半取汁分三服效
　　簡誤
　杏仁性温散肺中風寒滯氣殊效第隂虚咳嗽肺家
　有虚熱熱痰者忌之風寒外邪非壅逆肺分喘急息
　促者不得用産乳金瘡無風寒擊襲者不得用驚癎
　喉痺亦非必須之藥用者詳之雙仁者能殺人本經
　言有毒蓋指此耳
棃味甘微酸寒多食令人寒中金瘡乳婦尤不可食
　疏○棃成於秋花實皆白其得西方之隂氣者乎味
　甘微酸氣寒無毒入手太隂兼入足陽明經別録著
　棃止言其害不叙其功陶隱居言棃不入藥蓋古人
　論病多主於風寒外邪以温熱為補藥多桂附凡冷
　利之物輟而不用也不知時運迭降稟受遞殊今時
　之人火病熱病痰病徃徃皆是棃能潤肺消痰降火
　除熱故蘇恭主熱嗽止渇貼湯火傷治客熱中風不
　語傷寒寒熱解丹石熱氣驚邪利大小便大明主賊
　風心煩氣喘熱狂孟詵主胸中痞塞熱結等誠不可
　闕者也本經言多食令人寒中者以其過於冷利也
　乳婦金瘡不可食者以血得寒則凝而成瘀為病也
　凡人有痛處脉數無力或發渴此癰疽將成之候惟
　晝夜食棃可轉重為輕膏粱之家厚味釅酒縱恣無
　節必多痰火卒中癰疽之病數食棃可變危為安功
　難盡述
　　主治㕘互
　棃汁同霞天膏竹瀝童便治中風痰熱　同人乳蔗
　漿蘆根汁童便竹瀝治血液衰少漸成噎膈　普濟
　方消渴飲水用香水棃或鵝棃雪棃皆可取汁以蜜
　和熬成膏瓶収不時白湯調服一二匙　崔元亮海
　上方卒得咳嗽用上好棃去核搗汁一碗入椒四十
　粒煎一沸去滓納黒餳一大兩消訖細細含嚥立定
　　食療本草喑風失音搗棃汁一盞飲之日再服
　聖惠方小兒風熱昏懵躁悶不能食用消棃三枚切
　破以水二升煮取汁一升入粳水一合煮粥食之
　治小兒内熱痰壅喉間吐不出或因驚熱生痰或因
　風熱生痰取棃汁時時與之加牛黄分許神效　圖
　經赤目努肉日夜痛者取好棃一顆搗絞汁以黄連
　切片一錢浸汁内取汁仰臥㸃之　聖濟總録反胃
　轉食藥物不下用大雪棃一箇以丁香十五粒刺入
　棃内溼紙包四五重煨熟去丁香食之
　　簡誤
　肺寒咳嗽脾家泄瀉腹痛冷積寒痰痰飲婦人産後
　小兒痘後胃冷嘔吐及西北真中風證法咸忌之
橄欖味酸甘温無毒主消酒療鯸鮐毒
　疏○橄欖本經味酸甘今嘗之先澀而後甘得土中
　之陽氣氣温無毒肺胃家果也能生津液酒後嚼之
　不渴故主消酒甘能解毒故能療鯸鮐毒也馬志云
　鯸鮐即河豚也人誤食此魚肝及子必迷悶至死惟
　橄欖汁煮服之必解其木作檝撥着魚皆浮出故知
　物有相畏如此不特味甘解毒之義也
　　主治㕘互
　食諸魚被鯁用橄欖嚼汁嚥之無橄欖時即覔核研
　末急流水調服亦效　手抓碎成瘡用橄欖磨濃汁
　塗之能滅瘢痕　直指方膓風下血橄欖燒存性研
　末每服二錢陳米飲調下　乾坤生意耳足凍瘡橄
　欖燒研油調塗之
胡桃味甘平無毒食之令人肥健潤肌黒髪取瓤燒令
黒末斷煙和松脂研傅瘰癧瘡又和胡粉為泥拔白鬚
髪以内孔中其毛皆黒多食利小便能脫人睂動風故
也去五痔外青皮染髭
　疏○胡桃稟火土之氣以生本經雖云甘平然其氣
　多熱而性潤益血脉補命門之藥也血不充則消痩
　肌膚不澤及鬚髪易白益血故令人肥健潤肌黒鬚
　髪也多食利小便者以其能入腎固精令水竅常通
　也傅瘰癧者甘熱能解毒散結去五痔取其潤腸除
　溼之功也能脫人睂者熱極則生風風甚則萬物揺
　落之象也青皮性澀故能染髭
　　主治㕘互
　一味勿去黄皮空腹食之最能固精　同補骨脂蒺
　藜蓮鬚鹿茸麥門冬巴㦸天覆盆子山茱萸五味子
　魚膠益命門種子最效　入青娥丸能黒鬚髪補右
　腎方見補骨脂條　御藥院方胡桃丸益血補髄强
　筋壯骨延年明目悦心潤肌能除百病用胡桃肉四
　兩搗膏入補骨脂杜仲蓽薢末各四兩杵匀丸梧子
　大每空心温酒鹽湯任下五十丸　普濟方産後氣
　喘胡桃肉人參各二錢水一盞煎七分頓服　李樓
　方誤吞銅錢多食胡桃自化出也　聖惠方揩齒烏
　鬚胡桃仁燒過貝母各等分為散日日用之　聖濟
　總錄血崩不出胡桃肉十五枚燒存性研作一服空
　心温酒調下神效　子和儒門事親便毒初起用胡
　桃七箇燒研酒服不過三服效　楊試經驗方魚口
　便毒端五日午時取樹上青胡桃筐内隂乾臨時全
　燒為末酒服少行一二次有膿自大便出無膿即消
　二三服平上二方應加全蝎穿山甲尤妙　圖經本
　草壓撲損傷胡桃仁搗和温酒頓服便瘥
　　簡誤
　胡桃前人多言其有害不可食孫思邈云多食動痰
　飲令人惡心吐水蘇頌云性熱不可多食馬志云多
　食動風脫人睂同酒食多令人咯血汪頴曰多食生
　痰動腎火然而近世醫方用治痰氣喘嗽和傷補命
　門潤血脉大腸及癘風諸病而酒家徃徃以之佐酒
　則多食吐水咯血脫睂動火之說亦未盡然也但性
　本熱惟虚寒者宜之如肺家有痰熱命門火熾隂虚
　吐衂等證皆不得施
海松子味甘小温無毒主骨節風眩眩去死肌髪白散
水氣潤五藏不飢生新羅
　疏○海松子氣味香美甘温甘温助陽氣而通經則
　骨節中風水氣及因風頭眩死肌自除矣氣温屬陽
　味甘補血血氣充足則五臟自潤髪白不飢所由來
　矣仙方服食多餌此物故能延年輕身不老也
龍眼味甘平無毒主五藏邪氣安志厭食除蟲去毒久
服强䰟聰明輕身不老通神明(自木部/移入)
　疏○龍眼稟稼穡之化故其味甘氣平無毒入足太
　隂手少隂經少隂為君主之官藏神而主血甘能益
　心補心則君主强神明通五藏邪氣俱除矣甘味補
　脾脾得補則食自寡而飫心得補則火下降而坎離
　交故能安志肝藏魂主納血心家血滿則肝有所受
　而魂强甘能解毒故主去毒久服聰明耳目輕身不
　老總之補益心脾之驗也至於除蟲非其所能略之
　可也
　　主治㕘互
　同生地黄天麥門冬丹參栢子仁逺志蓮實五味子
　茯神人參能補心保神益氣强志　嚴用和濟生方
　歸脾湯治思慮過度勞傷心脾健㤀怔忡虚煩不眠
　自汗驚悸用龍眼肉酸棗仁炒黄耆炙白朮焙茯神
　各一兩木香半兩炙甘草二錢半㕮咀每服五錢薑
　三片棗一枚水二鍾煎一鍾温服
赤爪木實味酸冷無毒汁服主水痢沭頭及洗身上瘡
痒(自木部移入即今/山查一名棠􁂳)
　疏○山查稟木氣而生本經云味酸氣冷然觀其能
　消食積行瘀血則其氣非冷矣入足陽明太隂經二
　經有積滯則成下痢産後惡露不盡畜於太隂部分
　則為兒枕痛山查能入脾胃消積滯散宿血故治水
　痢及産婦腹中塊痛也大抵其功長於化飲食健脾
　胃行結氣消瘀血故小兒産婦宜多食之本經誤認
　為冷故有洗瘡癢之用
　　主治㕘互
　同礬紅黄連紅麴消肉積　同紅麴麥芽橘皮白朮
　肉豆蔲厚朴砂仁能消食健脾　同牛膝生地黄當
　歸續斷益母草澤蘭牡丹皮蒲黄芍藥治産後兒枕
　作痛　衞生易簡方偏墜疝氣山查肉茴香炒各一
　兩為末糊丸梧子大每服一百丸空心白湯下
　　簡誤
　山查性能尅化飲食若胃家無食積及脾虚不能運
　化不思食者多食之反致尅伐脾胃生氣如脾胃虚
　兼有積滯者當與補藥同施亦不宜過用也物類相
　感志云煮老雞硬肉入山查數顆即易爛其消食尅
　伐之力彰矣
榧實味甘無毒主五痔去三蟲蠱毒鬼疰(木部/移入)
　疏○榧實稟土氣以生本經味甘無毒然嘗其味多
　帶微澀詳其用應是有苦氣應微寒氣薄味厚隂也
　降也入手太隂陽明經五痔三蟲皆大腸溼熱所致
　苦寒能瀉溼熱則大腸清寧而二證愈矣其主蠱毒
　鬼疰者以其甘能解毒而苦寒能滌除腸胃邪惡氣
　耳
　　主治㕘互
　孟詵食療治寸白蟲日食榧子七顆滿七日蟲皆化
　為水也　簡便方好食茶葉面黄者每日食榧子七
　枚以愈為度
　神農本草經疏卷二十三
欽定四庫全書
　神農本草經疏卷二十四
　　　　　　　　　　　　明　繆希雍　撰
　　總七種今疏其要者四種
　　　胡麻　　　　麻子　　　　胡麻油
　　　飴糖
胡麻味甘平無毒主傷中虚羸補五内益氣力長肌肉
填髓腦堅筋骨療金瘡止痛及傷寒温瘧大吐後虚熱
羸困久服輕身不老明耳目耐饑渴延年一名巨勝
　疏○胡麻稟天地之冲氣得稼穡之甘味故味甘氣
　平無毒入足太隂兼入足厥隂少隂氣味和平不寒
　不熱益脾胃補肝腎之佳穀也𢎞景云八穀之中惟
　此為良仙家作飯餌之斷穀長生故主傷中虚羸補
　五内益氣力長肌肉堅筋骨填髓腦及傷寒温瘧大
　吐後虚熱羸困久服明耳目耐饑渴輕身不老延年
　也金刃傷血則瘀而作痛甘平益血潤燥故療金瘡
　止痛也日華子主補中益氣潤養五臟補肺氣止心
　驚利大小腸逐風濕氣遊風頭風勞氣産後羸困李
　廷飛云風病人久服則步履端正語言不蹇陳士良
　生嚼塗小兒頭瘡煎湯浴惡瘡及婦人隂瘡皆取其
　甘平益血脈補虚羸入肝脾腎之功耳劉河間云麻
　木穀而治風又云治風先治血血活則風去胡麻入
　肝益血故風藥中不可闕也
　　主治參互
　得何首烏茅山蒼术白茯苓菖蒲桑葉牛膝當歸續
　斷地黄桑上寄生治風濕痺　同甘菊花天門冬黄
　檗生地黄何首烏栢子仁桑葉牛膝枸杞子麥門冬
　作丸治似中風口眼喎斜半身不遂久服不輟有神
　騐　一味九蒸九曝加茅山蒼术乳蒸曬三次作丸
　能健脾燥濕益氣延年　枹朴子服食胡麻法用上
　黨胡麻三斗淘淨蒸令氣透日乾以水淘去沫再蒸
　如此九度去殻炒香為末白蜜或棗膏丸彈子大每
　温酒化下一丸日三服忌毒魚狗肉生萊菔至百日
　能除一切痼疾一年病色光澤不饑二年白髪還黑
　三年齒落更生久服長生不老矣　外臺秘要解下
　胎毒小兒初生嚼生脂麻綿包與兒咂之其毒自下
　　簡便方小兒瘰癧脂麻連翹等分為末頻頻食之
　　經驗後方蜘蛛及一切蟲咬傷油麻研爛傅之
　三因方穀賊尸咽喉中毒痛癢此因誤吞穀芒㦸刺
　癢痛也用脂麻炒研白湯調下　甘平無毒補益為
　用仙家服食所須故不著簡誤
麻子味甘平無毒主補中益氣中風汗出逐水利小便
破積血復血脈乳婦産後餘疾長髪可為沐藥久服肥
健不老神仙
　疏○麻子即大麻仁稟土氣以生本經味甘平無毒
　然其性最滑利甘能補中中得補則氣自益甘能益
　血血脈復則積血破乳婦産後餘疾皆除矣風併於
　衛則衛實而榮虚榮者血也隂也經曰隂弱者汗自
　出麻仁益血補隂使榮衛調和風邪去而汗自止也
　逐水利小便者滑利下行引水氣從小便而出也好
　古云入手足陽明足太隂經陽明病汗多及胃熱便
　難三者皆燥也用之以通潤經曰脾欲緩急食甘以
　緩之麻仁之甘以緩脾潤燥故仲景脾約丸用之
　　主治參互
　食醫心鏡麻子仁粥治風水腹大腰臍重痛不可轉
　動用冬麻子半升研碎水濾取汁入粳米二合煮稀
　粥下葱椒鹽豉空心食　仲景方麻子仁丸治脾約
　大便秘而小便數麻子仁二升芍藥半斤厚朴一尺
　大黄枳實各一斤杏仁一升熬研煉蜜丸梧子大每
　以漿水下十丸日三服不知再加　本事方産後秘
　塞許學士云産後汗多則大便必秘難於用藥惟麻
　子粥最穩不惟産後可服凡老人諸虚風秘皆妙用
　大麻子仁紫蘇子各二合洗浄研細再以水研濾取
　汁一盞分二次煮粥啜之　夏子益竒疾方截腸怪
　病大腸頭出寸餘痛苦乾則自落又出名為截腸病
　若腸盡則不治但初覺截時用器盛脂麻油坐浸之
　飲大麻子汁數升即愈也
　　簡誤
　陳士良云多食損血脈滑精氣痿陽事婦人多食即
　發帶疾以其滑利下行走而不守也
胡麻油微寒利大腸胞衣不落生者摩瘡腫生秃髪(此/即)
(烏脂麻油也功用與白麻油相同/而力更勝入藥當以烏者為佳)
　疏○麻油甘寒而滑利故主胞衣不下及利大腸生
　者氣更寒能解毒涼血故摩瘡腫生秃髪也蔵器主
　天行熱閟腸内熱結服一合取利為度孟詵主瘖瘂
　殺五黄下三焦熱毒氣通大小腸治蚘心痛傅一切
　惡瘡疥癬殺一切䖝日華子煎膏生肌長肉止痛消
　癰腫補皮裂皆取其甘寒滑利除濕潤燥涼血解毒
　之功也
　　主治叅互
　入血餘一味熬膏鉛丹收好能傅一切瘡毒排膿止
　痛　諸熬膏必用真胡麻油以其涼血解毒也惟濕
　氣膏不用　嶺南解蠱法以清油多飲取吐效　衛
　生易簡方解河豚毒一時倉卒無藥以清麻油多灌
　取吐出毒物即效亦能解砒毒　胎産須知婦人難
　産因血枯濇者用清油半兩好蜜一兩同煎數十沸
　温服胎滑即下他藥無益以此助血為效　直指方
　癰疽發背初起即服此使毒氣不内攻以麻油一斤
　銀石器内煎二十餘沸和醇醋二碗分五次一日服
　盡　百一選方腫毒初起麻油煎葱黑色趂熱通手
　旋塗自消　又方丹石毒發發熱者不得食熱物不
　得用火但着厚衣煖臥取清油一匙含嚥　劉禹錫
　傳信方蚰蜒入耳用麻油作煎餅枕臥須臾自出
　　簡誤
　麻油生者過寒多食發冷疾及脾胃虚寒作瀉者不
　宜食熬熱治飲食甚美但須逐日熬用不可過宿若
　經宿則火性反復能助熱動氣也
飴糖味甘微温主補虚乏止渇去血
　疏○飴糖用麥糵或穀糵同諸米漬熬煉而成故其
　味甘氣温無毒入足太隂亦入手太隂經甘入脾而
　米麥皆養脾胃之物故主補虚乏仲景建中湯用之
　是也肺胃有火則發渇火上炎迫血妄行則吐血甘
　能緩火之標則火下降而渇自止血自去也思邈又
　謂其有消痰潤肺止嗽治咽痛吐血等功
　　主治參互
　入建中湯治脾虚腹痛　簡便方誤吞稻芒白餳頻
　食效　千金方服藥過劑悶亂者飴糖食之
　　簡誤
　飴糖成於濕熱少用雖能補脾潤肺然而過用之則
　動火生痰凡中滿吐逆酒病牙疳咸忌之腎病尤不
　可服
　神農本草經疏卷二十四
欽定四庫全書
　神農本草經疏卷二十五
　　　　　　　　　　　　明　繆希雍　撰
　　總二十三種今疏其要者十一種
　　　生大豆　　　　赤小豆　　　　酒
　　　粳米　　　　　糵米　　　　　小麥
　　　大麥(糵附/)　　　麴(神麴/附)　　　　藊豆
　　　豉　　　　　　菉豆
生大豆味甘平塗癰腫煮汁飲殺鬼毒止痛逐水脹除
胃中熱痺傷中淋露下瘀血散五蔵結積内寒殺烏頭
毒久服令人身重炒為屑味甘主胃中熱去腫除痺消
穀止腹脹(惡五參龍膽得前/胡杏仁牡蠣良)
　疏○生大豆蘇頌云有黑白二種黑者入藥白者不
　用其𦂳小者為雄入藥尤佳稟土氣以生而色黑則
　象水故味甘氣平無毒平即兼涼為腎家之榖也甘
　平能活血解毒祛風散熱故主塗癰腫止痛殺鬼毒
　烏頭毒除胃中熱痺傷中淋露下瘀血散五臓結積
　内寒消穀也色黑屬水同氣相求故能逐水腫腹脹
　仙方修治末服之可以辟穀度饑然初服時似乎身
　重一年以後便覺輕健也陳蔵器炒令黑烟未斷及
　熱投酒中飲之治風痺癱緩口噤産後諸風及風痙
　隂毒腹痛食罷生吞半兩去心胷煩熱熱風孟詵主
　中風脚弱産後諸疾同甘草煮湯飲去一切熱毒氣
　及風毒脚氣和桑柴灰煮食下水鼔腹脹搗塗一切
　腫毒日華子主調中氣通關脈制金石藥毒解牛馬
　瘟病皆取其活血散風除熱解毒下氣利水之功耳
　　主治參互
　同澤蘭益母草蘇木人參牛膝荆芥生地黄童便蒲
　黄治産後血暈悶絶　同蔓荆子土茯苓金銀花甘
　菊花𤣥參川芎天麻芽茶荆芥烏梅治偏頭風痛有
　神　古方紫湯破血去風除氣散熱産後兩日尤宜
　服之用黑豆五升清酒一斗將豆炒令烟絶投酒中
　待酒紫赤色去豆量性飲之神驗中風口噤加雞屎
　白二升和炒投之　廣利方脚氣衝心煩悶不識人
　以大豆一升水三升濃煮汁服未定再服　扁鵲方
　三豆子飲能稀痘見菉豆條内　大豆殻同蜜蒙花
　穀精草黄連木賊草決明子甘菊花金銀花生地黄
　羚羊角羊肝治小兒痘後目瞖
　　簡誤
　生大豆岐伯云生温熟寒蔵器云生平炒食極熱煑
　食極寒觀本經及孟詵云生搗塗腫毒則生者非温
　矣經又云炒為屑主胃中熱則炒者又非極熱矣應
　是生平炒温煑寒無疑忌猪肉小兒以炒豆猪肉同
　食必壅氣致死十有八九十歳以上則無害也服萆
　麻子者忌炒豆犯之脹滿致死服厚朴者亦忌之最
　能動氣故也
赤小豆味甘酸平無毒主下水排癰腫膿血寒熱熱中
消渇止洩利小便吐逆卒澼下脹滿
　疏○赤小豆稟秋燥之氣以生本經味甘酸氣平無
　毒然詳其用味應有辛非辛平則不能排癰腫膿血
　及療寒熱熱中消渴也凡水腫脹滿洩瀉皆濕氣傷
　脾所致小豆健脾燥濕故主下水腫脹滿止洩利小
　便也十劑云燥可去濕赤小豆之屬是矣吐逆者氣
　逆上升也卒澼者大腸濕熱也甘酸歛逆氣辛平散
　濕熱故亦主之
　　主治參互
　陳蔵器本草赤小豆和桑根白皮煑食去濕氣痺腫
　孟詵食療同鯉魚煑食甚治脚氣　金匱要略傷寒
　狐惑病脈數無熱微煩黙黙但欲臥汗出初得之三
　四日目赤如鳩眼七八日目四眥黄黑若能食者膿
　已成也赤豆當歸散主之赤小豆三升浸令芽出當
　歸三兩為末漿水服方寸匕日三服　甄權藥性熱
　毒癰腫赤小豆為末雞子白調塗　蘇領圖經治脚
　氣以袋盛此豆置足下朝夕展轉踐踏之遂愈
　　簡誤
　陶𢎞景云小豆逐津液利小便久服令人枯燥凡水
　腫脹滿總屬脾虚當雜補脾胃藥中用之病已即去
　勿過劑也其治消渇亦借其能逐胃中熱從小便利
　去若用之過多則津液竭而渇愈甚不可不戒也
酒味苦甘辛大熱有毒主行藥勢殺百邪惡毒氣
　疏○酒品類極多醇醨不一惟米造者入藥用經云
　酒者熱穀之液其氣悍𢎞景云大寒凝海惟酒不氷
　明其性熱獨冠羣物製藥多用之以藉其勢人飲多
　則體弊神昏是其有毒故也博物志云昔三人冒霧
　晨行一人飲酒一人飽食一人空腹空腹者死飽食
　者病飲酒者健此酒勢辟邪惡毒氣之效勝於他物
　也蔵器主通血脈厚腸胃潤皮膚消憂發怒宣言暢
　意無非取其横行經絡走散皮膚開發宣通之功耳
　　主治參互
　諸藥可造酒者五加皮女貞實仙靈脾薏苡仁天門
　冬麥門冬地黄菖蒲枸杞子人參何首烏甘菊花黄
　精桑椹术蜜仙茅松節栢葉竹葉胡麻磁石蠶沙烏
　白蛇鹿茸羊羔腽肭臍黑豆之類各視其所生之病
　擇其所主之藥入麴米如常釀酒法釀成飲或袋盛
　入酒内浸數日飲之　肘后方鬼擊諸病卒然着人
　如刀刺狀胷脇腹内切痛不可抑按或吐血鼻血下
　血以醇酒吹兩鼻内良　又方馬氣入瘡或馬汗馬
　毛入瘡皆致腫痛煩熱入腹則殺人多飲醇酒至醉
　即愈　千金方三十年耳聾酒三升漬牡荆子一升
　七日去滓任性飲之　梅師方産後血悶清酒一升
　和生地黄汁煎服
　　簡誤
　王好古曰酒能引諸經不止與附子相同味之辛者
　能散苦者能下甘者能居中而緩用為導引可以通
　行一身之表至極髙之分古人惟以麥造麴釀黍已
　為辛熱有毒今之醖者加以烏頭巴豆桂薑之類大
　毒大熱之藥以增其氣味豈不傷冲和損精神涸榮
　衛竭天癸而夭夫人壽耶朱震亨云本草止言酒熱
　而有毒不言濕中發熱近於相火醉後振寒戰慄可
　見矣又性喜升氣必隨之痰鬱於上溺濇於下恣飲
　寒涼其熱内鬱於肺與大腸其始也病淺或嘔吐或
　瘡疥或鼻皶或泄利或心脾痛尚可散而去之其久
　也病深或消渴或内疽或肺癰或鼔脹或喉啞或哮
　喘或勞瘵或痔漏為狀不一非具眼未易處也扁鵲
　云過飲腐腸爛胃潰髓蒸筋生痰動火亡精耗血傷
　神損壽孟詵云軟筋骨動氣痢醉臥當風則成癜風
　醉浴冷水成痛痺陳士良云凡服丹砂鍾乳諸石藥
　並不可長用酒下能引石藥氣入四肢滯血化為癰
　疽蔵器云凡飲酒忌甜物同牛肉食令人生蟲合乳
　飲令人氣結諸如此類不可勝載今人有喜以火逼
　極熱恣飲為快不知酒性既熱又以火濟火鮮有不
　為害者曾見一人好飲火酒不幾年患一惡證吐膿
　血瘀肉而斃盖肺為火熱腐爛也酒能合歡解憂禦
　寒袪疾自上古至今循習為常用之物然而如上等
　害不可不曉惟在樽節度量寒温適宜不至沉湎荒
　亂斯得酒中之趣者古人終日飲不及亂用此道耳
　震亨又云醇酒泠飲有三益予謂三益未必然而傷
　肺生痰動火損胃之害可差免矣
粳米味甘苦平無毒主益氣止煩止洩
　疏○粳米即人所常食米感天地冲和之氣同造化
　生育之功為五穀之長人相賴以為命者也經曰安
　穀則昌絶穀則亡仲景曰人受氣於水穀以養神水
　穀盡而神去自上古聖人樹藝至今不可一日無此
　也稟土徳之正其味甘而淡其性平而無毒雖專主
　脾胃而五臓生氣血脈精髓因之以充溢周身筋骨
　肌肉皮膚因之而强健本經益氣止煩止洩特其餘
　事耳
　　主治參互
　入白虎湯治作勞人傷寒發熱虚羸少氣氣逆上衝
　欲吐　少隂病下痢膿血或腹滿下如魚腦者桃花
　湯主之粳米一升赤石脂一斤一半全一半末乾薑
　一兩以水七升煑米令熟去滓温服七合内赤石脂
　末方寸匕日三服若一服愈餘勿服已上仲景法
　聖濟方小兒初生無皮色赤但有紅筋乃受胎未足
　也用早白米粉撲之肌膚自生　千金方嗜食生米
　成瘕用白米五合雞屎一升同炒焦為末水一升頓
　服少時吐出瘕如研米汁或白沬淡水乃愈也
糵米味苦無毒主寒中下氣除熱
　疏○糵米即稻糵也味甘氣温無毒具生化之性故
　為消食健脾開胃和中之要藥脾胃和則中自温氣
　自下熱自除也
　　主治參互
　澹療方啟脾進食穀神丸用穀糵四兩為末入薑汁
　鹽少許和作餅焙乾入炙甘草砂仁白术麩炒各一
　兩為末白湯㸃服或丸服
小麥味甘微寒無毒主除熱止燥渇咽乾利小便養肝
氣止漏血唾血以作麴温消穀止痢以作麵温不能消
熱止煩
　疏○小麥稟四時中和之氣故其味甘氣微寒無毒
　入手少隂經少隂有熱則燥渇咽乾解少隂之熱則
　燥渇咽乾自止心與小腸為表裏臓氣清腑病亦自
　除故利小便肝心為子母之臓子能令母實故主養
　肝氣甘寒走二經而能益血涼血故止漏血唾血也
　麴性温所以能消穀止痢麵性熱故不能消熱止煩
　北方霜雪多地氣厚熱性减凡入藥以北來者為勝
　浮麥即水淘浮起者能止自汗盜汗亦以北方者良
　古方有用寒食麵者寒食日以紙袋盛麵懸風處數
　十年亦不壊取其熱性去而無毒也
　　主治參互
　奉親書老人五淋身熱腹滿小麥一升通草二兩水
　三升煑一升飲之良　生生編走氣作痛用小麥麩
　拌釅醋炒熱袋盛熨之　麵作蒸餅和藥取其易消
　也
　　簡誤
　小麥寒氣全在皮故麵去皮則熱熱則壅滯動氣發
　渇助濕令人體浮皆其害也凡大人脾胃有濕熱及
　小兒食積疳脹皆不宜服然北人以之代飯常御而
　不為患者此其地勢髙燥無濕熱熏蒸之毒故麵性
　亦温平能厚腸胃强氣力補虚助五臓其功不減於
　稻粟耳東南卑濕春多雨水其濕熱之氣鬱於内故
　食之過多每能發病也夏月瘧痢人尤不宜食
大麥味鹹温微寒無毒主消渇除熱益氣調中又云令
人多熱為五穀長(蜜為之使/)
　疏○大麥功用與小麥相似而其性更平涼滑膩故
　人以之佐粳米同食或歉嵗全食之而益氣補中實
　五臓厚腸胃之功不亞於粳米矣陳士良云補虚劣
　壯血脈化穀食止洩瀉不動風氣久食令人肥白滑
　肌膚為麵無燥熱勝於小麥蘇恭云平胃止渇消食
　療脹滿其為效可知本經末云令人多熱與上文及
　諸說相背必是誤入也
　麥糵蘇頌云化宿食破泠氣止心腹脹滿日華子温
　中下氣開胃止霍亂除煩消痰破癥結
　疏○麥糵以水漬大麥而成其味鹹氣温無毒功用
　與米糵相同而此消化之力更緊鹹能軟堅温主通
　行其發生之氣又能助胃氣上升行陽道而資健運
　故主開胃補脾消化水穀及一切結積泠氣脹滿如
　上所言等證也好古曰麥芽神麴二藥胃氣虚人宜
　服之以代戊已腐熟水穀豆蔲縮砂烏梅木𤓰芍藥
　五味子為之使
　　主治參互
　麥糵同山查紅麴橘皮草果砂仁厚朴蒼术消食積
　　快膈進食麥芽四兩神麴二兩白术橘皮各一兩
　為末蒸餅丸梧子大每人參湯下三五十丸　李綘
　兵部手集産後腹脹不通轉氣急坐臥不安以麥糵
　一合為末和酒服良久通轉神驗　婦人經驗方産
　後青腫乃血水漬也乾漆大麥糵等分為末新瓦中
　鋪漆一層糵一層重重令滿鹽泥固濟煅赤研末熱
　酒調服二錢産後諸疾並宜　丹溪方産後回乳産
　婦無子食乳乳不消令人發熱惡寒用大麥糵二兩
　炒為末每服五錢白湯下甚良
　　簡誤
　麥糵能消導米麵諸菓食積無積滯脾胃虚者不宜
　用久服消腎氣墮胎
麴味甘大暖療蔵腑中風氣調中下氣開胃消宿食主
霍亂心膈氣痰逆除煩破癥結補虚去冷氣除腸胃中
塞不下食令人有顔色六月作者良神麴使無毒能化
水穀宿食癥氣健脾煖胃
　疏○古人用麴即造酒之麴其氣味甘温性專消導
　行脾胃滯氣散臓腑風冷故主療如諸家所言也神
　麴乃後人專造以供藥用力倍於酒麴盖取諸神聚
　㑹之日造之又取各藥物以象六神之用故得神名
　陳久者良入藥炒令香用六畜食米多脹欲死者煑
　麯汁灌之立消　造神麴法用五月五日或六月六
　日以白麵百斤青蒿自然汁三升赤小豆末杏仁泥
　各三升蒼耳自然汁野蓼自然汁各三升以配白虎
　青龍朱雀𤣥武勾陳騰蛇六神用汁和麵豆杏仁作
　餅麻葉或楮葉包罯如造醤黄法待生黄衣曬乾收
　之
　　主治參互
　神麯開胃健脾消食止泄同山查麥糵穀糵縮砂陳
　皮草菓藿香白术乾葛蓮肉等用效　百一選方療
　痞滿暑泄麴术丸用神麯炒蒼术泔製炒等分為末
　糊丸梧子大每米飲下五十丸　和劑局方健胃思
　食治脾胃俱虚不能消化水穀胷膈痞悶腹脇膨脹
　連年累月食减嗜臥口無味神麴六兩麥糵炒三兩
　乾薑炮四兩烏梅肉焙四兩為末蜜丸梧子大每米
　飲下五十丸日三服　摘𤣥方食積心痛陳神麯一
　塊燒紅淬酒二大碗服之
　　簡誤
　脾隂虚胃火盛者不宜用能落胎孕婦宜少食
藊豆味甘微温主和中下氣　葉主霍亂吐下不止
　疏○藊豆稟土中沖和之氣其味甘氣香性温平無
　毒入足太隂陽明經氣分通利三焦升清降濁故專
　治中宮之病和中下氣消暑除濕而解毒也孟詵主
　霍亂吐痢不止及嘔逆久食頭不白日華子云補五
　臓蘇頌主女子帶下解酒毒河豚魚毒㓂宗奭主霍
　亂轉筋皆取其益脾開胃和中氣除濕熱之功耳葉
　氣味相同故亦主霍亂花有紫白二色豆有黑白二
　種入藥惟紫花豆白者良豆黑色及紫色者名鵲豆
　不入藥亦不益人
　　主治參互
　白藊豆同山藥白茯苓人參蓮肉薏苡仁芡實為補
　脾胃之上藥中焦中濕者加白术　同黄連乾葛白
　芍藥升麻紅麴滑石烏梅橘紅甘草蓮肉治滯下如
　神　同麥門冬五味子黄連乾葛能解酒毒　同木
　𤓰石斛橘皮藿香茯苓縮砂香薷治霍亂吐瀉轉筋
　　入十味香薷飲能消暑氣健脾　竒效良方血崩
　不止白藊豆花焙乾為末每服二錢空心炒米煑飲
　入鹽少許調下即效　治霍亂秘法用白藊豆葉一
　葉同白梅一枚并仁研爛新汲水調服神效　蘇恭
　治吐利後轉筋用白扁豆葉一把搗　入醋少許絞
　汁服立瘥
　　簡誤
　𢎞景云患寒熱者不可食盖指傷寒寒熱外邪方熾
　不可用此補益之物耳如脾胃虚及傷食勞倦發寒
　熱者不忌
䜴味苦寒無毒主傷寒頭痛寒熱瘴氣惡毒煩躁滿悶
虚勞喘吸兩脚疼冷
　疏○䜴諸豆皆可為之惟黑豆者入藥有鹽淡二種
　惟江右淡者治病經云味苦寒無毒然詳其用氣應
　微温盖黑豆性本寒得蒸曬之氣必温非苦温則不
　能發汗開腠理治傷寒頭痛寒熱及瘴氣惡毒也若
　以湧吐故能治煩躁滿悶以熱鬱胸中非宣劑無以
　除之如傷寒短氣煩躁胸中懊憹饑不欲食虚煩不
　得眠者用梔子䜴湯吐之是也又能下氣調中辟寒
　故主虚勞喘吸及兩脚疼冷
　　主治參互
　肘後方云傷寒有數種庸人卒不能分别者今取一
　藥兼療之凡初覺頭痛身熱脈洪一二日以葱䜴湯
　治之用葱白一虎口䜴一升綿裹水三升煑一升頓
　服取汗　仲景梔子䜴湯治傷寒汗下後虚煩用梔
　子十四枚香䜴四合綿裹以水四升先煮梔子得二
　升半内豉煑取一升半去滓分二服温進一服得吐
　止後服　又枳實梔子䜴湯治大病瘥後勞復用枳
　實三枚梔子十四枚䜴一升以清漿水七升空煑取
　四升内枳實梔子取二升下䜴更煑五六沸去滓分
　温再服令微似汗傷寒之邪自外入勞復之邪自内
　發發汗吐下當隨宜施治也治傷寒食早成食復前
　湯中加大黄如博碁子大五枚　梅師方辟除温疫
　䜴和白术浸酒常服之　甄權方傷寒暴痢腹痛者
　豉一升薤白一握切以水三升先煑薤内䜴更煑湯
　色黑去豉分二服不瘥更服亦治血痢　孟詵治久
　患盜汗以䜴一升熬令香清酒三升漬滿三日取汁
　泠煖任服不瘥更作二劑即止　簡要濟衆方傷寒
　後餘毒攻手足及身體虚腫用豉五合微炒以酒一
　升半同煎五七沸任性飲之　千金方蠼螋尿瘡杵
　䜴傅之良　衛生易簡方中牛馬毒䜴汁和人乳頻
　服之效　千金方中酒成病豉葱白各半升水二升
　煑一升頓服　又方服藥過劑悶亂者豉汁飲之
　肘後方腫從脚起䜴汁飲之以滓傅之　𢎞景云春
　夏之氣不和以䜴蒸炒酒漬服之至佳
　　簡誤
　凡傷寒傳入隂經與夫直中三隂者皆不宜用熱結
　胸中煩悶不安者此欲成結胸法當下不宜復用汗
　吐之藥并宜忌之
菉豆味甘寒無毒主丹毒煩熱風疹藥石發動熱氣奔
㹠生研絞汁服亦煑食消腫下氣壓熱解石用之勿
去皮令人小壅
　疏○菉豆禀土中之隂氣故其味甘氣寒無毒入足
　陽明經夫丹石之藥氣悍而性熱多服則火動上升
　為煩熱甚則口鼻出血狂悶躁擾甘寒能除熱下氣
　解毒故主服丹石藥人毒發煩熱也陽明客熱則發
　出風疹以胃主肌肉熱極生風故也解陽明之熱則
　風疹自除脹滿者濕熱侵於脾胃也熱氣奔㹠者濕
　熱客於腎經也除濕則腫消壓熱則氣下益脾胃而
　腎邪亦自平也孫思邈主寒熱熱中止泄痢卒澼利
　小便脹滿日華子主厚腸胃作枕明目治頭風頭痛
　益氣除熱毒風孟詵主去浮風益氣力治消渇和五
　臓安精神可常食之功效不可備述
　　主治參互
　扁鵲三豆飲治天行痘瘡預服此飲疎解熱毒縱出
　亦少菉豆赤小豆黒大豆各一升甘草節二兩以水
　八升煑極熱任意吞豆飲汁七日乃止　醫學正傳
　痘後癰毒初起以三豆膏治之神效菉豆赤小豆黑
　大豆等分為末醋調時時掃塗即消　全幼心鑑小
　兒毒腫菉豆五錢大黄二錢為末用生薄荷汁入蜜
　調塗悞中砒毒者研汁飲之
　　簡誤
　脾胃虚寒滑泄者忌之
　神農本草經疏卷二十五
欽定四庫全書
　神農本草經疏卷二十六
　　　　　　　　　　　　明　繆希雍　撰
　　總一十八種今疏其要者三種
　　　醋　　　　　　稻米　　　　　　醬
醋味酸温無毒主消癰腫散水氣殺邪毒(一名/苦酒)
　疏○醋惟米造者入藥得温熱之氣故從木化其味
　酸氣温無毒酸入肝肝主血血逆熱壅則生癰腫酸
　能歛壅熱温能行逆血故主消癰腫其治産後血暈
　癥塊血積亦此意耳散水氣者水性泛濫得收歛而
　寧謐也殺邪毒者酸苦湧瀉能吐出一切邪氣毒物
　也日蕐子主下氣除煩婦人心痛血氣并産後及傷
　損金瘡出血迷悶殺一切魚肉菜毒取其酸收而又
　有散瘀解毒之功也故外科傅藥中多資用
　　主治參互
　仲景方少隂病脈微細但欲寐咽中傷生瘡不能言語
　聲不出者苦酒湯主之用半夏十四枚雞子一枚
　去黄以苦酒半夏着雞子殻中置刀鐶中安火上令
　三沸去滓少少含嚥之不差更作三劑　仲景金匱
　方黄耆芍藥苦酒湯治黄汗汗出沾衣正黄如藥汁
　因汗出時入水中浴水從汗孔入得之用黄耆五兩
　芍藥三兩桂枝三兩以苦酒一斗水七升相和煑取
　三升温服一升當心煩服至六七日乃解　衍義云
　産婦房中常以火炭沃醋氣為佳酸氣能歛血使下
　也　孟詵食療青木香以醋磨汁服止卒心痛　浸
　黄檗含之治口瘡　千金方身體卒腫醋和蚯蚓屎
　傅之　又方舌腫不消以酢和釜底墨厚傅舌之上
　下脫則更傅須臾即消　又方湯火傷灼即以酸酢
　淋洗并以酢泥塗之良亦無瘢痕喉痺咽痛以釅醋
　探吐之
　　簡誤
　經曰酸走筋筋病毋多食酸凡筋攣偏痺手足屈伸
　不便皆忌之又曰味過於酸肝氣以津脾氣乃絶多
　食酸則肉皺而脣揭言能助肝賊脾凡脾病者亦不
　宜過食
稻米味苦主温中令人多熱大便堅
　疏○稻米即今之糯米也禀土中之陽氣其味應甘
　氣應温無毒造酒必用之者以其性近於熱也為補
　脾胃益肺氣之榖脾胃得補則中自温大便亦堅實
　温能養氣氣充則身自多熱大抵脾肺虛寒者宜之
　為其能益氣温中也故又有止泄利縮小便收自汗
　發痘瘡等用
　　主治參互
　松篁經驗方乆洩食减以糯米一升水浸一宿瀝乾
　炒熟磨篩入懷山藥一兩毎日清晨用半盞入白砂
　餹二匙胡椒末少許以滚湯調食大有滋補久服更
　能令人精暖有子　醫方大成顛犬咬傷糯米一合
　斑猫七枚同炒熬黄去之再入七枚再炒黄去之又
　入七枚待米出烟去猫為末水調服之小便利下佳
　亦可油調外傅　又方虚勞不足糯米入猪肚内蒸
　熟日食
　　簡誤
　糯米孟詵云發風動氣久食令人多睡藏器云久食
　令人身軟妊婦雜肉食之令子不利蕭炳云壅諸經
　絡氣使四肢不收發風昏昏陳士良云乆食發心悸
　及癰疽瘡癤中痛合酒食之醉難醒然愚意觀之其
　為害未必如此之甚蓋天生五榖以食人皆稟土中
　冲和之氣可常御而無害者苐糯米氣温性黏滯惟
　不和於上焦有痰熱及脾病不能轉運小兒難於尅
　化者餘皆無害諸家之言不可盡信也
醬味鹹酸冷利主除熱止煩滿殺百藥熱湯及火毒
　疏○按醬之品不一惟豆醬陳久者入藥其味鹹酸
　冷利故主除熱止煩滿及湯火傷毒也能殺一切魚
　肉菜蔬蕈毒本經云殺百藥毒者誤也聖人不得其
　醬不食朱子云食肉用醬各有所宜玩一宜字則不
　宜者必有傷害於人非特悅口而已如食蟹用橙醬
　或薑醬煑魚用茱萸醬取其能殺毒之義耳又有榆
　仁醬味辛美殺諸蟲利大小便心腹惡氣蕪荑醬主
　療相同茱萸醬作法不用麵豆鹽只以河水量茱萸
　多少稍稍加石灰摻入拌勻甕藏殺一切魚腥毒用
　時洗去石灰擂爛烹水族入之良
　
　
　
　
　
　
　
　
　神農本草經疏卷二十六
欽定四庫全書
　神農本草經疏卷二十七
　　　　　　　　　　　　明　繆希雍　撰
　　總三十種今疏其要者八種
　　　胡荽　　　　𤓰蔕　　　　　白冬𤓰
　　　白芥　　　　芥　　　　　　萊菔
　　　苦菜　　　　苜蓿
胡荽味辛温(一云/微寒)微毒消榖治五藏補不足利大小腸
通小腹氣㧞四胑熱止頭痛療沙疹豌豆瘡不出作酒
歕之立出通心竅
　疏○胡荽稟金氣多火氣少故味辛香氣温微毒入
　足太隂陽明經辛香走竄而入脾故主消榖利大小
　腸通少腹氣脾胃為邪熱所干則頭痛四肢熱辛温
　發散二經之邪則頭痛四肢熱自㧞痧疹痘瘡出不
　快者外為風寒所侵或穢氣所觸也辛温袪風寒香
　竄辟穢氣則腠理通暢而痧疹痘瘡皆出矣通心竅
　治五臟補不足者總言其辛香内通心脾外逹腸
　胃除一切不正之氣則真氣安和斯有補益之道耳
　　子亦能發痘疹殺魚腥
　　主治參互
　經驗後方疹痘出不快用胡荽二兩切以酒二大盞
　煎沸沃之以物盖定勿令洩氣候冷去滓微微含噴
　從項背至足令遍勿噀頭面　子母祕錄肛門脫出
　胡荽一升切燒烟熏之即入　外臺祕要牙齒疼痛
　胡荽子五升水五升煑取一升含𠻳
　　簡誤
　胡荽辛香發散氣虛人不宜食疹痘出不快非風寒
　外侵及穢惡之氣觸犯者不冝用孟詵云多食損人
　精神蕐陀云胡臭口臭􁥥齒脚氣皆不可食令病加
　甚陳藏器云久食令人多忘發腋臭根發痼疾凡服
　一切補藥及藥中有白术牡丹者咸忌之
𤓰蔕味苦寒有毒主大水身面四肢浮腫下水殺蠱毒
欬逆上氣及食諸果病在胸腹中皆吐下之去鼻中息
肉療黄疸
　疏○𤓰蔕感時令之火熱稟地中之伏隂故其味苦
　氣寒有小毒氣薄味厚浮而升隂多於陽酸苦湧泄
　為隂故也入手太隂足陽明足太隂經其主大水身
　面四肢浮腫黄疸者皆脾胃虛水氣溼熱乘虛而客
　之也苦以湧泄使水溼之氣外散故能主之經曰在
　髙者因而越之病在胸膈則氣不得歸元而為欬逆
　上氣吐出胸中之邪則氣自順欬逆止矣殺蠱毒者
　亦取吐出之義去鼻中息肉者以其苦寒能除肺家
　之熱也日蕐子治腦塞熱齆眼昏吐痰好古得麝香
　細辛治鼻不聞香臭及吐風熱痰涎風眩頭痛癲癎
　喉痺頭面有溼氣傷寒客水胸中傷食脹滿下部無
　脉等證皆借其宣發湧泄引涎追淚之功耳
　　主治參互
　仲景傷寒論病如桂枝證頭不痛項不强寸脉微浮
　胸中痞鞕氣上衝咽喉不得息者此胸中有寒也當
　吐之宜𤓰蔕散用𤓰蔕赤小豆等分為散取一錢以
　香豉一合用熱湯七合煑作稀糜去滓取汁和散頓
　服之不吐少少加得快吐乃止　溼家病身上疼痛
　發熱面黄而喘頭痛鼻塞而煩其脉大自能飲食腹
　中和無病病在頭中寒溼故鼻塞内藥鼻中則愈𤓰
　蔕散主之　太陽中暍身熱疼重而脉微弱此因夏
　月傷冷水水行皮中所致冝吐之𤓰蔕散　病胸上
　諸實胸中鬱鬱而痛不能食欲使人按之而反有涎
　唾下利日十餘行其脉反微寸口脉微滑此可吐之
　吐之則利自止　宿食在上脘者當吐之　病人手
　足厥冷脈乍結以客氣在胸中心下滿而煩欲食不
　能食者當吐之　懊憹煩躁不得眠未經汗下者謂之
　實煩當吐之已上悉用𤓰蔕散皆仲景法　東垣曰
　難經云上部有脉下部無脉其人當吐不吐者死此
　飲食内傷填塞胸中食傷太隂則風木生發之氣伏
　于下宜𤓰蔕散吐之内經所謂木鬱達之也吐去上
　焦有形之物則木得舒暢天地交而萬物通矣諸亡
　血家不可與𤓰蔕散　㓂氏衍義風涎暴作氣塞倒
　仆用𤓰蔕末二錢膩粉一錢匕以水半合調灌良乆
　涎自出不出含沙糖一塊下咽即涎出也　千金翼
　熱病發黄𤓰蔕為末以大豆許吹鼻中取出黄水乃
　愈　孟詵食療隂黄黄疸取𤓰蔕丁香赤小豆各七
　枚為末吹豆許鼻中少時黄水流出隔一日用瘥乃
　止并治身面浮腫　活人書濕家頭痛𤓰蔕末一字
　㗜入鼻中口含冷水取出黄水愈　聖惠方鼻中息
　肉𤓰蔕末白􁦝末各半錢綿裹塞之或以猪脂和挺
　子塞之日一換
　　簡誤
　𤓰蔕極苦而性上湧能損胃傷血耗氣損神凡胸中
　無寒胃家無食皮中無水頭面無濕及胃虛氣弱諸
　亡血諸産后似中風倒仆心虛有熱癲癎女勞榖疸
　元氣尫羸脾虛浮腫切勿誤用誤用則為害非細傷
　生不淺戒之慎之
白冬𤓰味甘微寒主除小腹水脹利小便止渴
　疏○白冬𤓰内稟隂土之氣外受霜露之侵故其味
　甘氣微寒而性冷利無毒水屬隂𤓰性亦屬隂氣類
　相從故能利小便除小腹水脹也甘寒解胃中之熱
　故又能止渴也𢎞景止消渴煩悶解毒孟詵益氣耐
　老除心胸滿去頭面熱大明消熱毒癰腫切片摩疿
　子蘓頌利大小腸壓丹石毒皆得其㫖者也
　　主治參互
　孟詵食療積熱消渴白冬𤓰去皮毎食後嚼二三兩
　五七度良　古今錄驗産後痢渴久病津液枯竭四
　肢浮腫口舌乾燥用冬𤓰一枚黄土泥厚五寸煨熟
　絞汁飲良亦治傷寒痢渴　楊氏家藏方十種水氣
　浮腫喘滿用大冬𤓰一枚切盖去瓤以赤小豆塡滿
　盖合簽定以紙筋泥固濟日乾用糯糠兩大籮入𤓰
　在内煨至火盡取出切片同赤豆焙乾為末水糊丸
　梧子大每服七十丸煎冬𤓰子湯下日三服小便利
　為度　冬𤓰仁味甘寒能開胃醒脾同橘紅石斛竹
　茹枇杷葉白芍藥蘆根汁人參白茯苓治胃虛嘔吐
　　同人參茯神竹瀝白茯苓黄耆甘草白芍藥酸棗
　仁治小兒慢脾風
　　簡誤
　冬𤓰性冷利凢臟腑有熱者宜之若虛寒腎冷久病
　滑洩者不得食未經霜者不宜多食九月後食之乃
　佳
白芥味辛温無毒主冷氣色白甚辛美　子主射攻及
疰氣上氣發汗胸膈痰冷面黄
　疏○芥稟火金之氣以生而白芥則又得金氣之勝
　故味辛氣温無毒辛溫入肺而發散故有温中除冷
　發汗辟邪豁痰利氣之功朱震亨云痰在脇下及皮
　裏膜外非白芥子莫能逹古方控涎丹用之正此義
　爾
　　主治參互
　韓􁓨醫通云凡老人苦于痰氣喘嗽胸滿懶食不可
　妄投燥利之藥反耗真氣因有人求治其親遂制三
　子養親湯治之隨試隨効用白芥子紫蘇子白萊菔
　子各微炒研破看所主為君毎劑不過三四錢用絹
　袋盛入湯煑飲之勿煎太過則味苦辣若大便素實
　者入蜜一匙冬月加薑一片　蘇恭主疰氣發無常
　處及射攻毒以芥子丸服之或搗末醋和塗之隨手
　有驗
　　簡誤
　白芥子味極辛氣温能搜剔内外痰結及胸膈寒痰
　冷涎壅者殊効然而肺經有熱與夫隂火虛炎咳嗽
　生痰者法在所忌其莖葉煑食動風動氣有瘡瘍
　痔疾便血者咸忌之
芥味辛温無毒歸鼻主除腎邪氣利九竅明耳目安中
久食温中
　疏○芥所稟與白芥同今人以醋椒同芥心作辣虀
　食之則腦額酸楚淚涕俱出即歸鼻利竅明耳目之
　驗也辛温能利氣消痰開胃辟寒故主安中及久食
　温中也其主除腎邪氣者辛能潤腎温能煖水臓故
　也　子功用與白芥子相同力稍不逮
　　主治參互
　治肺癰用百年芥菜鹵久窨地中者飲數匙立効其
　義以芥菜辛温得鹽水久窨之氣變為辛寒辛寒能
　散痰熱芥菜主通肺氣所以治肺癰真良法也
　　簡誤
　與白芥子同其主利九竅明耳目者蓋言辛散走竄
　豁痰引涎暫用一時使邪去而正自復非謂其真能
　利竅明耳目也用者詳之
萊菔(音/蔔)根味辛甘温無毒散服及炮煑服食大下氣消
榖去痰癖肥健人生搗汁服主消渴試大有驗
　疏○萊菔根稟土金之氣以生本經味辛甘氣温無
　毒孟詵云性冷大明云平詳其功用應是生者味辛
　性冷熟者味甘温平故本經下氣消榖去痰癖肥健
　人及温中補不足寛胸膈利大小便化痰消導者煑
　熟之用也止消渴制麵毒行風氣去邪熱氣治肺痿
　吐血肺熱痰嗽下痢者生食之用也大抵入手足太
　隂手足陽明經故所主皆脾肺腸胃之病　子味辛
　過于根生研汁服吐風痰同醋研消腫毒炒熟下氣
　定喘消食除脹止氣痛以其性辛甚故升降之功亦
　烈于根也朱震亨云萊菔子治痰有推牆倒壁之功
　是矣
　　主治參互
　醫學集成齁喘痰促遇厚味即發者用蔔子淘净蒸
　熟晒研薑汁浸蒸餅丸菉豆大毎服三十丸以口津
　嚥下日三服　治年遠脾泄百藥不効单煑白萊終
　日啖之不輟必瘥
　　簡誤
　萊菔根葉皆可食生熟皆宜乃蔬中之至賤而能止
　渴充飢者歉歲農人種之最有利益但性專下氣復
　能耗血故多食則髭髮早白服地黄何首鳥者不可
　食子消痰下氣更速凡虛弱人忌之
苦菜味苦寒無毒主五藏邪氣厭(伏/也)穀胃痺腸澼渴熱
中疾惡瘡久服安心益氣聰察少臥輕身耐老耐饑寒
髙氣不老
　疏○苦菜與苦苣苦蕒一物而形稍異功用則相同
　也稟天地之隂氣故其味苦氣寒無毒入心脾胃三
　經其主五臟邪氣者邪熱客于心也胃痺渴熱中疾
　者熱在胃也腸澼者熱在大腸也惡瘡者熱瘀傷血
　也苦寒總除諸熱故主之也熱去則神自清故久服
　安心益氣聰察少卧也輕身耐老耐飢寒髙氣不老
　者總言其熱退隂生安心益氣之極功也
　　主治參互
　㓂宗奭衍義治疔瘡以苦苣搗汁傅之殊騐青苖葉
　隂乾以備冬月需用為末水調傅之　唐珤經騐方
　對口惡瘡野苦苣擂汁一鍾入姜汁一匙和酒服以
　渣傅一二次即愈　肘後方中沙虱毒沙虱在水中
　人澡浴則着人身鑚入皮裏初得皮上正赤如小豆
　黍粟摩之痛如刺三日後發寒熱發瘡毒若入骨殺
　人嶺南多此即以茅葉刮去以苦菜汁塗之佳
　　簡誤
　脾胃虛寒者忌之
苜蓿味苦平無毒主安中利人可久食
　疏○苜蓿草也嫰時可食處處田野中有之陜隴人
　亦有種者木經云苦平無毒主安中利人可久食然
　性頗凉多食動冷氣不益人根苦寒主熱病煩滿目
　黄赤小便黄酒疸搗汁一升服令人吐利即愈其性
　苦寒大能泄濕熱故耳以其葉煎汁多服專治酒疸
　大効
　
　
　
　
　
　
　
　
　
　
　
　
　
　
　
　神農本草經疏卷二十七
欽定四庫全書
　神農本草經疏卷二十八
　　　　　　　　　　　　明　繆希雍　撰
　　總一十三種今疏其要者六種移四種入草部中
　　品
　　　葱白　　　　　韭菜
葱白辛平可作湯主傷寒寒熱出汗中風面目腫傷寒
骨肉痛喉痺不通安胎歸目除肝邪氣安中利五藏益
目睛殺百藥毒　葱實味辛温無毒主明目補中不足
　葱根主傷寒頭痛　葱汁平温主溺血解藜蘆毒(𢎞/景)
(云葱有寒熱白冷青熱/傷寒湯中不用青也)
　疏○葱稟天之陽氣得地之金味中空象肺其味辛
　平平即凉也而性無毒氣厚味薄升也陽也入手太
　隂足厥隂足陽明經辛能發散能解肌能通上下陽
　氣故外來怫鬱諸證悉皆主之傷寒寒熱邪氣并也
　中風面目腫風熱鬱也傷寒骨肉痛邪始中也喉痺
　不通君相二火上乘于肺也辛凉發散得汗則火自
　散而喉痺通也肝開竅于目散肝中邪熱故云歸目
　除肝邪氣邪氣散則正氣通血自和調而有安胎安
　中利五藏之功矣其曰益目睛殺百藥毒者則是辛
　潤利竅而兼解散通氣之力也
　　主治參互
　活人書治傷寒頭痛如破連鬚葱白半斤生薑二兩
　水煎温服　濟生秘覽時疾頭痛發熱者以連根葱
　白二十根和米煑粥入醋少許熱食取汗即解數種
　傷寒一二日初起不能分别者亦用之取汗　風濕
　身痛用生葱搗爛入香油數㸃水煎調川芎鬱金末
　一錢服取吐　楊氏産乳六月孕動困篤難救者葱
　白一大握水三升煎一升去滓頓服　深師方胎動
　下血病痛搶心用葱白煑濃汁飲之未死即安已死
　即出未効再服一方加川芎　隂毒腹痛厥逆唇青
　卵縮六脉欲絶者用葱一束去根及青留白二寸烘
　熱安臍上以熨斗火熨之葱壊則易良久熱氣透入
　手足温有汗即瘥乃服四逆湯若熨而手足不温不
　可治　華陀救卒病方脫陽危證凡人大吐大泄之
　後四肢厥冷不省人事或與女子交後少腹堅痛外
　腎搐縮冷汗出厥逆須臾不救先以葱白炒熱熨臍
　後以葱白三七莖搗爛用酒煑灌之陽氣即囘加人
　參為要　本事方小便閉脹不治殺人葱白三斤剉
　炒帕盛二個更互熨小腹氣透即通　劉禹錫傳信
　方打撲損見血取葱新折者煻火煨熱剥皮其間有
　涕便將罨損處仍多煨續續易熱者立愈　張氏經
　騐方金瘡折傷出血用葱白連葉煨熱或鍋烙炒熱
　搗爛傅之冷即再易神騐
　　簡誤
　病人表虛易汗者勿食病已得汗勿再進
韭味辛微酸温無毒歸心安五藏除胃中熱利病人可
久食
　疏○韭稟春初之氣而生兼得金水木之性故其味
　辛微酸氣温而無毒生則辛而行血熟則甘而補中
　益肝散滯導瘀是其性也以其微酸故入肝而主血
　分辛温能散結凡血之凝滯者皆能行之是血中行
　氣藥也心主血專理血分故曰歸心五藏之結滯去
　則氣血條暢而自安矣胃中熱乃胃中有瘀滯而發
　熱也瘀血行熱自除矣病人之氣抑鬱者多凡人氣
　血惟利通和韭性行而能補故可久食　韭子味辛
　甘温無毒主夢中洩精溺血盖韭乃入足厥隂少隂
　經腎主閉藏肝主疏洩素問云足厥隂病則遺尿思
　想無窮入房太甚發為筋痿及為白淫韭子入厥隂
　而甘温補肝及命門之不足故主洩精溺血
　　主治參互
　有一貧叟病噎膈食入即吐胸中刺痛或令取韭汁
　入鹽梅鹵汁少許細呷得入漸加忽吐稠涎數升而
　愈此亦仲景治胸痺痛用薤白皆取辛温能散胃脘
　痰飲惡血之義也　一人臘月飲酒三盃自後食必
　屈曲下膈硬濇微痛右脉甚濇關脉沉此瘀血在胃
　脘之口氣因鬱而成痰隘塞食道也以韭汁半盞細
　細冷呷盡半斤而愈　食療本草胸痺急痛如錐刺
　不得俛仰自汗出或徹背上不治或至死取生韭及
　根五斤洗搗汁服之瘥　金匱要略風忤邪惡韭根
　一把烏梅十四個吳茱萸炒半升水一斗煑之仍以
　病人櫛内入煑三沸櫛浮者生沉者死煑至三升分
　三服　千金方刺傷中水腫痛煑韭熱搨之
　　簡誤
　韭性辛温通利雖曰補益然多食能令人神昏最為
　養性所忌胃氣虛而有熱者勿服韭黄未出于土者
　勿服食之滯氣以其氣尚抑鬱未申故也花食之亦
　動風
　
　神農本草經疏卷二十八
欽定四庫全書
　神農本草經疏卷二十九
　　　　　　　　　　　　明　繆希雍　撰
　　總二十二種今疏其要者四種
　　　葫　　　　　馬齒莧　　　　茄子(根附/)
　　　蕺
葫(蒜/也)味辛温有毒主散癰腫䘌瘡除風邪殺毒氣獨子
者亦佳歸五藏久食傷人損目明
　疏○葫大蒜也稟火金之氣以生故其味辛氣温辛
　温太甚故其性有毒熏臭異常不宜多食入足陽明
　太隂厥隂經辛温能辟惡散邪故主除風邪殺毒氣
　及外治散癰腫䘌瘡也辛温走竄無處不到故主歸
　五藏脾胃之氣最喜芳香熏臭損神耗氣故久食則
　傷人肝開竅於目目得血而能視辛温太過則血耗
　而目損矣總之其功長於通逹走竅去寒濕辟邪惡
　散癰腫化積聚煖脾胃行諸氣故蘓恭主下氣消穀
　化肉蔵器主風濕破冷氣爛痃癖伏邪惡宣通温補
　日華子主健脾胃治腎氣止霍亂轉筋腹痛除邪祟
　解温疫等用也
　　主治參互
　外臺秘要關格脹滿大小便不通獨頭蒜燒熟去皮
　綿裹納下部氣立通　又方治金瘡中風角弓反張
　取蒜一大升破去心無灰酒四升煑令極爛并滓服
　一大升須臾得汗則瘥　簡要濟衆治鼻血不止服
　藥不應用蒜一枚去皮細研如泥攤一餅子如錢大
　厚一豆許左鼻血出貼左脚心右鼻血出貼右脚心
　兩鼻俱出皆貼之立瘥血止急以温水洗脚心　外
　科精要背瘡灸法凡覺背上腫硬疼痛以濕紙貼尋
　瘡頭用大蒜十顆淡豆豉半合乳香一錢細研勻隨
　瘡頭大小用竹片竹圏圏定填藥於内二分厚著艾
　灸之痛灸至痒痒灸至痛以百壮為率効　永類鈐
　方乾濕霍亂轉筋用大蒜搗塗足心立愈　普濟方
　寒瘧冷痢端午日以獨頭蒜十箇黄丹二錢搗丸梧
　子大毎服九丸長流水下妙　衍義暴下血病用葫
　五七枚去皮研膏入豆豉搗丸梧子大毎米飲下五
　六十丸無不愈者　華佗行道見車載一人病咽塞
　食不下呻吟佗視曰餅店家蒜虀大酢三升飲之當
　自痊果吐大蛇一枚而愈
　　簡誤
　蒜性温屬火氣味臭烈凡肺胃有熱肝腎有火氣虛
　血弱之人切勿沾唇雖有煖脾胃袪寒濕之功亦宜
　暫用切勿過施過則生痰動火傷神散氣損目耗血
　切戒切戒
馬齒莧主目盲白翳利大小便去寒熱殺諸蟲止渴破
癥結癰瘡服之長年不白和梳垢封疔腫又燒為灰和
多年醋滓先灸疔腫以封之即根出生搗絞汁服當下
惡物去白蟲煎為膏塗白秃又主三十六種風結瘡以
一釡煑澄清内蠟三兩重煎成膏塗瘡上亦服之
　疏○馬齒莧稟天之隂寒兼得地中之金氣以生故
　葉節間有水銀以其得金氣多也味應辛苦氣寒無
　毒經云榮氣不從逆於肉裏乃生癰腫原病式云諸
　痛痒瘡瘍皆屬心火辛寒能凉血散熱故主癥結癰
　瘡疔腫白秃及三十六種風結瘡搗敷則腫散疔根
　㧞絞汁服則惡物當下内外施之皆得也辛寒通利
　故寒熱去大小便利也苦能殺蟲寒能除熱故主殺
　諸蟲去寸白止渇辛寒能散肺家之熱故主目盲白
　翳也長年不白總言其凉血益血病去身輕之功耳
　方士多采取用以其亦有代砂結汞之能也
　　主治參互
　崔元亮治赤白下不問老㓜孕婦悉可服取馬齒莧
　搗絞汁三大合和雞子白一枚微温頓服之不過再
　作則愈　又方療多年惡瘡百方不瘥或痛焮走不
　已者竝爛搗馬齒莧敷上不過三兩遍即愈　廣利
　方小兒火丹熱如火遶臍即損人馬齒莧搗塗之
　崔元亮方疔瘡腫毒馬齒莧二分石灰三分為末雞
　子白和傅之
　　簡誤
　馬齒莧辛寒滑利凡脾胃虛寒腸滑作泄者勿用煎
　餌方中不得與鼈甲同入令化作小鼈傷人也
茄子味甘寒久冷人不可多食損人動氣發瘡及痼疾
　　根及枯莖葉主凍脚瘡可煑作湯漬之良
　疏○茄内稟地中一隂之氣外受南方熱火之陽故
　其花實皆紫本經雖云甘寒必是濕中有火使非濕
　熱則不能動氣發瘡及痼疾也濕勝則久冷人多食
　有損熱勝故能主凍脚瘡也孟詵云主寒熱五藏勞
　大明治温疾傳尸勞氣皆非正治惟腫毒家用之為
　當耳
　　主治參互
　靈苑方腸風下血經霜茄連蔕燒存性為末毎日空
　心温酒服二錢匕　丹溪方治乳頭裂用茄子老黄
　者燒灰傅之　鮮茄蔕鮮何首鳥等分煑飲治對口
　瘡有神　茄稈燒灰淋汁和入桑磠堿等藥諸癰腫
　疔瘡有效
　　簡誤
　茄觀本經所說止是損人竝無利益後人雖有處治
　之法然終與本經相失凡有痼疾及虛冷人切不可
　食近世為茹菜中常用之物尊生者當慎之
蕺味辛微温主蠷螋溺瘡多食令人氣喘(俗呼魚/腥草)
　疏　蕺生於下濕之地得隂中之陽故其味辛氣温
　入手太隂經能治痰熱壅肺發為肺癰吐膿血之要
　藥辛温主散故能治蠷螋溺瘡肺主氣辛温能散氣
　故多食令人氣喘肺與大腸為表裏大腸濕熱盛則
　為痔瘡得辛温之氣則大腸清寧故又為痔瘡必須
　之藥
　　主治參互
　單用搗汁入年久芥菜滷飲之治肺癰有神　救急
　方痔瘡腫痛魚腥草一握煎湯熏洗仍以滓傅即愈
　　簡誤
　蕺止能消肺癰治痔瘡餘非所長况多食令人氣喘
　發虛弱損陽氣發脚氣等害慎之慎之
　
　
　
　
　
　
　
　
　
　
　
　神農本草經疏卷二十九
欽定四庫全書
　神農本草經疏卷三十
　　　　　　　　　　　　明　繆希雍　撰
　補遺
　　玉石部
　　　黄土　　　　蚯蚓泥　　　糞坑底泥
　　　烏爹泥　　　煙膠　　　　石鹼
　　　銀朱　　　　爐甘石　　　方諸水
　　木部
　　　木芙蓉　　　山茶花　　　木綿子
　　　肥皂莢　　　大風子　　　樟腦
　　　蛀竹屑
　　人部
　　　人氣
　　獸部
　　　黄明膠　　　霞天膏　　　狗寳
　　　山獺隂莖　　羊脛骨
　　蟲魚部
　　　鱖魚膽
　　米穀部
　　　亞麻　　　　粟殻　　　　甖子粟
　　　阿芙蓉　　　菉豆粉　　　豌豆
　　　蠶豆　　　　豇豆　　　　刀豆子
　　　紅麴
　　玉石部
黄土味甘平無毒主洩痢冷熱赤白腹中熱毒絞結痛
下血取入地乾土以水煑三五沸絞去滓煖服一二升
又解諸藥毒中肉毒合口椒毒野菌毒(張司空云三尺/以上曰糞三尺)
(以下曰土凡用當去/上惡物勿令入客水)
　疏○土為萬物之母黄乃中央正色在人臓腑則脾
　胃應之故萬物非土不生人身五臓六腑非脾胃無
　以養是以黄土入藥治洩痢冷熱赤白腹中熱毒絞
　結痛者取其補助戊巳之功也味甘而氣和故能安
　和脾胃止下血及解百毒如經所言也
　　主治參互
　小兒秘訣烏沙驚風遍身都黑者急推向下将黄土
　一盌搗末入酢一鍾炒熱包定熨之引下至足刺破
　為妙　氣味和平與物無迕故不著簡誤
蚯蚓泥即蚯蚓屎也味甘氣寒無毒赤白乆熱痢取一
升炒烟盡沃汁半升濾淨飲之盖久痢乃濕熱甚於腸
胃得甘寒之氣則濕熱自除矣日華子主小兒隂囊忽
虛熱腫痛以生甘草汁入輕粉末調塗之以鹽研傅瘡
去熱毒及蛇犬傷蘇恭主傅狂犬傷出犬毛者神効皆
取甘寒除熱解毒之力耳
　　主治參互
　外臺秘要一切丹毒水和蚯蚓泥傅之　丹溪方時
　行腮腫栢葉汁調蚯蚓泥塗之　摘𤣥方燕窩生瘡
　韭地蛐蟮屎米汁水和煅過入百草霜等分研末香
　油調塗之　又方治下部楊梅結毒韭地上蚯蚓泥
　硫黄等分研勻用泥封固作團煨過取出研細生桐
　油調搽
　　簡誤
　虛寒滑利不宜用
糞坑底泥大寒無毒治發背諸惡瘡隂乾為末新水調
傅其痛立止聖濟總錄治疔腫糞下土蟬蛻全蠍等分
搗作錢大餅香油煎滚溫服以滓傅瘡四圍疔自出也
今人以熱糞盛核桃殻内覆疔腫上云疔根即爛出即
此意也
烏爹泥味苦濇平無毒主清上膈熱化痰生津塗金瘡
一切諸瘡生肌定痛止血収濕一名孩兒茶(出南番𤓰/哇暹羅諸)
(國今雲南老撾暮雲塲地方造之云是細茶末入竹筒/中堅塞兩頭埋烏泥溝中日久取出搗汁熬製而成其)
(塊小而潤澤者為上/大而焦枯者次之)
　疏○烏爹泥本是茶末又得土中之隂氣其味苦濇
　氣應作寒性無毒其主清上膈熱化痰生津者茶之
　用也得地中之隂氣能涼血清熱故主金瘡止血及
　一切諸瘡生肌定痛也苦能燥濇能歛故又主收濕
　氣
　　主治參互
　積徳堂方牙疳口瘡孩兒茶硼砂等分為末搽之
　纂竒方下疳隂瘡孩兒茶一錢珍珠一分片腦半分
　為末傅之　董炳方脫肛氣熱孩兒茶二分熊膽五
　分片腦一分為末人乳調搽肛上熱汁自下而肛收
　也亦治痔瘡　今人多用外治内服甚少故不著簡
　誤
煙膠味辛苦氣微温辛能散風苦能燥濕殺蟲故主頭
瘡白秃疥瘡風癬痒痛流水取焇牛皮竈岸煙膏為末
麻油調塗或入輕粉少許(此即熏焇牛皮/竈上黑土也)
石鹼味辛苦濇氣温微毒性能除垢膩磨積塊過服能
損人同石灰桑磠透肌肉潰癰瘰癧去瘀肉㸃痣黶疣
贅今人用以澣衣(出山東濟寕大同諸處彼人採蒿蓼/之屬開窖浸水漉起晒乾燒灰以原)
(水淋汁每百斤入粉麵一二/斤則凝定如石連汁貨之)
　　簡誤
　鹼乃軟堅消積之物食之使人泄瀉以其隂濕之性
　潤下軟堅透肉故於腸胃非宜作泄胃薄者忌之
銀硃乃硫黄同汞升鍊而成其性燥烈過服能使人齦
爛筋攣其味辛氣温有毒亦能破積滯散結療癬疥惡
瘡殺蟲不宜服食今人多以黄丹礬紅雜之不堪用
　　主治參互
　李樓怪症方火熖丹毒銀硃調雞子清塗之　多能
　鄙事湯火灼傷銀硃研細菜油調敷　應急良方日
　久頑瘡不收者銀硃一錢地龍骨(即年久/石灰)五分松香
　五錢為末香油一兩化攤紙上貼之兼能治濕毒臁
　瘡
爐甘石味甘温無毒主止血消腫毒生肌明目去翳退
赤收濕除爛同龍腦㸃治目中一切病
　疏○爐甘石受金氣而結味應甘辛氣温無毒其性
　帶澀經曰榮氣不從逆於肉裏乃生癰腫甘温能通
　暢血脈則腫痛散血自止肌肉生也又目得血而能
　視風熱上壅則目為赤爛膚瞖甘入脾而益血辛温
　能散風熱性澀則能粘物故同除瞖藥㸃目翳及治
　目中一切病也
　　主治參互
　一切目疾真爐甘石半斤用黄連四兩剉碎入銀石
　器内水二盌煑二伏時去黄連以甘石為末入龍腦
　香二錢半研勻罐收每㸃少許頻用取效　邵真人
　方下疳隂瘡爐甘石煅醋淬七次一兩孩兒茶三錢
　為末麻油調傅立效
方諸水味甘寒無毒主明目定心去小兒熱煩止渇
　方諸大蚌也向月取之得二三合水亦如朝露又名
　明水得至隂之精華故能明目定心及止渇除煩熱
　也又為丹竈家所須
　　木部
木芙蓉
　稟夏末秋初之氣故其味辛辛屬金化故能清肺其
　氣平平即涼也故能涼血散熱解毒兼治一切癰疽
　腫毒惡瘡排膿止痛小兒疳積
　　主治參互
　簡便方癰疽腫毒重陽前取芙蓉葉研末端午前取
　蒼耳燒存性研末等分蜜水調塗四圍其毒自不走
　散名鐵井欄他用甚稀故不著簡誤
山茶花
　得一陽之氣以生故其花開於冬末春初之時其味
　甘而微辛氣平而微寒色赤而入血分故主吐血衂
　血腸風下血並為末入童溺及酒調服
木綿子
　得地中之陽氣復感秋金之氣以成其味辛其氣熱
　其性有毒入肝入腎袪風濕寒濕之藥也惟其辛故
　能散風邪惟其熱故能除寒濕凡下部有風寒濕邪
　者宜之然而性熱有毒肝腎虚者不宜用一切隂虚
　火熾痿弱下體無力者咸忌之
肥皂核
　生於盛夏六陽之令而成於秋金之月得火金之氣
　故其味辛氣温有毒凡腸胃有垢膩穢惡之氣鬱於
　中則外生瘰癧惡瘡腫毒泄於外則為腸風下痢膿
　血此藥專能盪滌垢膩宣通穢積腸胃潔浄則諸證
　自除也
　　主治參互
　秘方治瘰癧用肥皂去核入螌蝥在内紥緊蒸去螌
　蝥加入貝母天花粉𤣥參甘草牛旁子連翹為丸每
　服一錢白湯下服後腹疼勿慮此藥力追毒之故
　獨核仁同猪胰子金銀花皂角刺芭蕉根雪裏紅五
　加皮土茯苓皂莢子白殭蠶木𤓰蟬螁白蘚皮治黴
　瘡久虚者加人參黄耆薏苡仁兼治結毒　普濟方
　腸風下血獨子肥皂燒存性一片為末糊丸米飲下
　　又方治臘梨頭瘡用獨核肥皂去核填入沙糖入
　巴豆二枚紥定鹽泥固煅存性再入檳榔輕粉六七
　分研勻香油調搽先以湯洗浄拭乾乃搽一宿見效
　　除瘡毒外無他用故不著簡誤
大風子
　稟火金之氣以生故其味辛苦氣熱有毒辛能散風
　苦能殺蟲燥濕温熱能通行經絡世人用以治大風
　癘疾及風癬疥癩諸瘡悉此意耳然性熱而燥傷血
　損隂不宜多服用之外治其功不可備述也
樟腦
　得純陽之氣其味辛其氣熱初時以水煎成後得火
　則焰熾不息其稟龍火之性者乎氣亦香竄能通利
　闗竅逐中惡邪氣復能去濕殺蟲凡一切疥癬風瘙
　濕毒瘡瘍等證皆所須用
蛀竹屑
　年久枯竹中蠧屑也竹之餘氣尚存其氣味必甘平
　無毒甘能解毒平則兼散故可用為蝕膿長肉之藥
　也
　　主治參互
　同象牙末真珠白礬等藥能消漏管方見象牙條下
　　朱氏集驗方耳出臭膿用蛀竹屑臙脂胚子等分
　麝香少許為末吹之　普濟方耳膿作痛因水入耳
　中者蛀竹屑一錢膩粉一錢麝香五分為末以綿杖
　絞浄送藥入耳以綿塞定有惡物放令流出甚者三
　度必愈　又方濕毒臁瘡蛀竹屑黄檗末等分先以
　葱椒茶湯洗浄搽之日一次效　外臺秘要湯火灼
　瘡蛀竹屑末傅之愈
　　人部
人氣
　主下元虚冷日令童男女以時隔衣進氣臍中及兩
　腰腎間甚良凡人身體骨節痺痛令人更互呵熨久
　久經絡通透盖氣屬陽為一身之健運即真火也天
　非此火不能生物人非此火不能有生故老人虚人
　與二七以前少隂同寢藉其熏蒸最為有益下元虚
　冷火氣衰也得外入之少火乃所以補其不足骨節
　疼痺血泣不行也血不自行隨氣而行故能使骨節
　通暢也近時術士令童女以氣進入鼻竅臍中精門
　以通三田謂之接補此亦小法不得其道者反以致
　疾
　　獸部
黄明膠味甘平無毒主諸吐血下血血淋妊婦胎動下
血風濕走注疼痛打撲傷損湯火灼瘡一切癰疽腫毒
活血止痛(即牛/皮膠)
　按本經白膠一名鹿角膠煑鹿角作之阿膠一名傅
　致膠煑牛皮或驢皮作之其說甚明黄明膠即今水
　膠乃牛皮所作其色黄明非白膠也亦非阿井水所
　作甄權以黄明為鹿角白膠唐慎微又採黄明諸方
　附於白膠後並誤矣其氣味與阿膠同故其所主亦
　與阿膠相似以非阿井水及驢皮同造故不能疎利
　下行以其性味皆平補亦宜於血虚有熱者若鹿角
　膠則性味温補非虚熱者所宜不可不詳辨也
　　主治參互
　藺氏方跌撲損傷真牛皮膠一兩乾冬𤓰皮一兩剉
　同炒存性研末毎服五錢熱酒一鍾調服仍飲酒二
　三盞煖卧微汗痛止　本事方諸般癰腫黄明膠一
　兩水半升化開入黄丹一兩煑勻以鵝翎掃上瘡口
　如未成者塗其四圍自消　阮氏經驗方背疽初起
　用黄明牛皮膠四兩入酒重湯頓化隨意飲盡不能
　飲者滚白湯飲之服此毒不内攻一方加穿山甲四
　片炒成末其妙無比
霞天膏味甘温無毒主中風偏廢口眼歪斜痰涎壅塞
五臓六腑留痰宿飲癖塊手足皮膚中痰核其法用肥
嫰雄黄牛肉三四十斤洗極浄水煑成糜濾去滓再熬
成膏用
　疏○胃屬土為水穀之海無物不受胃病則水穀不
　能以時運化羈畱而為痰飲壅塞經絡則為積痰老
　痰結痰等證隂虚内熱生痰則為偏廢口眼歪斜留
　滯腸胃則為宿飲癖塊隨氣上湧則為喘急迷悶流
　注肌肉則為結核王隠君論人之諸疾悉由於痰然
　而痰之所生總由於脾胃虚不能運化所致惟用霞
　天膏以治諸痰證者盖牛土畜也黄土色也肉者胃
　之味也熬而為液雖有形而無濁質也以脾胃所主
　之物治脾胃所生之病故能由腸胃而滲透肌膚毛
　竅搜剔一切留結也隂虚内熱之人往往多痰此則
　由於水涸火熾煎熬津液凝結為痰膠固難散者亦
　須以此和竹瀝貝母橘紅蘇子栝樓根枸骨葉之類
　消之或以橘皮白茯苓蘇子白豆蔲仁半夏蒼术為
　麴治脾胃積痰或以橘皮貝母蘇子栝樓根及仁蓬
　砂為麴治積熱痰結
狗寳
　狗寳如牛之有黄也苐狗性熱其寳定是苦温之物
　世人用治噎證以其苦能下泄温能通行耳又能主
　癰疽疔腫同蟾酥腦麝雄黄乳香没藥等用
　　簡誤
　狗寳性熱善消噎病由於痰及虚寒而得者猶可暫
　用取效若因血液衰少以致噎膈者法所當忌世醫
　不諳藥理不察病本一槩妄投致病增劇戒之戒之
　又凡有脾胃虚弱羸瘦不振之病尤不宜用
山獺隂莖味甘熱無毒主陽虚隂痿精寒
　此物出廣之宜州嵠峒及南丹州土人號為挿翹其
　性婬毒山中有此物凡牝獸皆避去獺無偶則抱木
　而枯猺女春時成羣入山以采物為事獺聞婦人氣
　必躍來抱之刺骨而入牢不可脫因扼殺之負歸取
　其隂一枚值金一兩若得抱木死者尤竒貴峒獠甚
　珍重之私貨出界者罪至死本地亦不常有多偽者
　試之之法但令婦人摩手極熱取置掌心以氣呵之
　趯然而動者為真
羊脛骨
　本經無文綱目載其主虚冷勞及脾弱腎虚不能攝
　精白濁除濕熱健腰脚固牙齒去䵟􁤹治誤吞銅鐵
　金銀等證按名醫别録云昔漢上張成忠女年七八
　嵗誤吞金饋子一隻胸膈痛不可忍憂惶無措一銀
　匠炒末藥三錢米飲服之次早大便取下叩求其方
　乃羊脛灰一物盖羊脛骨灰可以磨鏡羊頭骨灰可
　以消鐵故能治如是之證談野翁亦有此方乃秘妙
　神效之法也
　　主治參互
　食鑑擦牙固齒羊脛骨灰一兩升麻一兩黄連五錢
　為末入青鹽和勻日用　聖惠方咽喉骨鯁羊脛骨
　灰米飲下一錢
　　蟲魚部
鱖魚膽
　此魚最能發濕惟膽能治魚骨鯁及竹木刺誤吞入
　喉不出或吞入腹腹中作痛隐隠皆效狀如鱸魚者
　是
　　米穀部
亞麻
　即鼈蝨胡麻出兗州威勝軍今陜州亦種之其味甘
　氣温無毒足厥隂經血分藥也厥隂蔵血為風木之
　臓凡大風瘡癬總厥隂血熱所致甘温益血而通行
　則血自活風自散癘疾疥癩瘡癬俱除矣
　　主治參互
　得漆葉苦參荆芥天門冬生地黄青黛百部白花蛇
　何首烏半枝蓮狶薟葉刺蒺藜甘菊花治大麻風
　同金銀花連翹草薢土茯苓何首烏蒼术木𤓰薏苡
　仁生地黄黄檗治濕熱太甚徧身膿窠瘡
粟殼味酸澀微温無毒
　古方治嗽及瀉痢脫肛遺精多用之今人亦效尤輒
　用殊為未妥不知咳嗽惟肺虚無火或邪盡嗽不止
　者用此歛其虚耗之氣若肺家火熱盛與夫風寒外
　邪未散者誤用則咳愈增而難治瀉痢脫肛由於下
　久滑脫腸虚不禁遺精由於虛寒滑泄者借其酸澀
　收歛之氣以固虚脫如腸胃積滯尚多濕熱方熾命
　門火盛濕熱下流為遺精者誤用之則邪氣無從而
　泄或腹痛不可當或攻入手足骨節腫痛不能動或
　遍身發腫或嘔吐不下食或頭面俱腫或精竅閉塞
　水道不通變證百出而淹延不起矣可不慎哉
甖子粟味甘平無毒主丹石發動不下食和竹瀝煮作
粥食之極美
　疏○甖粟其花至有千葉者紅白紫黑色有數種一
　甖内子凡數千萬粒細如葶藶子而色白本經味甘
　平無毒蘇頌性寒甘寒除熱解毒下氣和中故主丹
　石發動不下食及圖經行風氣逐邪熱止反胃去胸
　中痰滯也
阿芙蓉
　甖粟花之津液也甖粟結青苞時午後以大鍼刺其
　外面青皮勿損裏面硬皮或三五處次早津出以竹
　刀刮取入磁器隂乾用之其氣味與粟殼相同而此
　則止痢之功尤勝故小兒痘瘡行漿時泄瀉不止用
　五釐至一分未有不愈他藥莫逮也
緑豆粉甘涼無毒主解諸熱益氣解酒食諸毒治發背
癰瘡腫及湯火傷灼
　疏○菉豆粉所稟氣味與菉豆同故能解諸熱及酒
　食毒湯火傷灼也發背癰疽瘡腫皆熱毒所致甘寒
　解陽明之熱則毒氣不至犯胃而嘔惡腸胃清涼而
　諸腫散矣熱傷氣除熱故能益氣也
　　主治參互
　李嗣立外科精要䕶心散又名内托散乳香萬全散
　凡有疽疾一日至十三日内宜連進十餘服方免變
　證使毒氣出外服之稍遲毒氣内攻漸生嘔吐或鼻
　生瘡菌不食即危矣四五日亦宜間服之用真菉豆
　粉一兩乳香半兩燈心同研和勻以生甘草煎濃湯
　調下一錢時時呷之若毒氣衝心有嘔逆之證大宜
　服此盖菉豆壓熱下氣消腫解毒乳香消諸癰腫毒
　服至一兩則香徹瘡孔中真聖藥也一方有丹砂二
　錢半　衛生易簡解砒石毒菉豆寒水石等分以藍
　汁調服三五錢　又方夏月疿瘡菉豆粉二兩滑石
　一兩和勻撲之一方加蛤粉　生生編杖瘡疼痛菉
　豆粉炒研以雞子白和塗之妙　澹寮方打撲傷損
　用菉豆粉炒紫色新汲水調傅以杉木皮縳定其效
　如神
　菉豆皮能解熱毒退目翳直指方通神散治斑痘後
　目生翳用菉豆皮甘菊花穀精草等分為末每服一
　錢以乾柿餅一枚粟米泔一盞同煮乾食柿日三服
　淺者五七日見效逺者半月見效
　　簡誤
　菉豆粉性涼脾胃虛寒易泄者勿多食
豌豆
　即今之小豌豆也一名胡豆陳藏器云煮食治消渇
　孫思邈治寒熱熱中吐逆泄澼及脹滿利小便應是
　甘平無毒入脾胃清利除熱之物也又能治癰腫痘
　毒牛都御史秘傳四聖丹治小兒痘中有疔或紫黑
　而大或黑壞而臭或中有紫線此證十死八九惟此
　方㸃之最妙用豌豆四十九粒燒存性頭髪灰三分
　珍珠十四粒研為末以油燕脂同杵成膏先以簪挑
　疔破咂去惡血以少許㸃之即時變紅活色　千金
　外臺洗面澡頭方盛用畢豆麫取其白􁱀去䵟􁤹令
　人光澤也
蠶豆
　味甘微辛無毒能厚腸胃和臓腑萬表積善堂方言
　一女子誤吞鍼入腹諸醫不能治一人教令煮蠶豆
　同韮菜食之鍼自大便同出今人有誤吞金銀物者
　用之皆效實救急之良方也
豇豆
　味甘鹹平無毒補腎健胃與諸疾無禁可常食之昔
　盧廉夫教人補腎氣毎日空心煮豇豆入鹽少許食
　之甚效
刀豆子(原闕/)
紅麴(原闕/)
　
　
　
　
　
　
　
　
　神農本草經疏卷三十
