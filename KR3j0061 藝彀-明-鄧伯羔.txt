#+TITLE: 藝彀-明-鄧伯羔
#+DATE: 2016-06-11 12:23:34
#+SOURCE: github.com/kanripo/KR3j0061 master d2ce30b6                
欽定四庫全書　　　　子部十
　藝彀　　　　　　　　　雜家類二(雜考之屬/)
　　提要
　　　　(臣/)等謹案藝彀三卷彀補三卷明鄧伯羔撰
　　　　伯羔有今易筌己著録是書援据經籍考証
　　　　頗為詳贍雖多本舊文亦頗自出新意如疑
　　　　漢有兩牟融辯出師表原有兩本皆為有見
　　　　引西京賦証澹淡為兩字引唐六典証畊耕
　　　　為兩字於六書辯析亦精闢蘇氏檮杌之妄
　　　　正邵子稱外臣之非尤能力持公論不附和
　　　　門户之局至續博物志本南宋李石所撰書
　　　　中明出曽公亮王安石曽慥之名而疑為唐
　　　　人殊為疎舛又据西溪叢語七修類藁以落
　　　　霞為鳥名蟲名亦失别擇謂通考馬妖當収
　　　　舞馬則迂謬彌甚然隆慶萬厯以後士大夫
　　　　惟尚狂襌不復以稽古為事是編廣徴博引
　　　　足備參稽在爾時猶為篤實之學矣乾隆四
　　　　十六年二月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
欽定四庫全書卷
　藝彀卷上　　　　　　　明　鄧伯羔　撰
　　逸詩
三百篇逸句有翹翹車乗招我以弓豈不欲往畏我友
朋有君子有酒小人鼓缶有雖有絲麻無棄菅蒯雖有
姬姜無棄蕉萃凡百君子莫不代匱有祈招之愔愔式
昭德音思我王度式如玉式如金形民之力而無醉飽
之心有俟河之清人夀幾何兆云詢多職競作羅有馬
之剛矣轡之柔矣馬亦不剛轡亦不柔志氣麃麃取予
不疑有棠棣之華偏其反而豈不爾思室是逺而有魚
在在藻厥志在餌有九變復貫知言之選有羽觴隨波
有皎皎練絲在所染之有將欲毁之必重累之將欲踣
之必髙舉之有墨以為朗狐狸而蒼有涓涓原水不壅
不塞轂既破碎乃大其輻事以敗矣乃重太息有四牡
翼翼以征不服親省邊垂用事所拯有驪駒在門僕夫
具存驪駒在路僕夫整駕有行百里者半于九十有樹
德莫如滋除害莫如盡有曾孫侯氏四正具舉大夫君
子凡以庶士小大莫處御于君所以燕以射則燕則譽
有昔吾有先正其言明且清國家以寧都邑以成庶民
以生誰能秉國成不自為政卒勞百姓有如霜雪之將
將如日月之光明有國有大命不可以告人妨其躬身
有長夜漫兮永思騫兮大古之不慢兮禮義之不愆兮
何恤人之言兮有鳯凰耿秋其翼若干其聲若簫有鳯
有凰樂帝之心右藝苑巵言畧已采摭兹為廣其十之
八政不免尚有掛一之嫌
　　子史傳記語似詩
髙山嵯峨巖石磊落傾側縈迴下臨峭壑行者攀縁牽
援帯索(袁崧山/川記)蛟之為魚其子既育驚必歸母還入其
腹小則如之大則不復(楊孚交州/異物志名)火浣之布入火不滅
布則火色垢則布色出火而振之皎然凝乎雪(逸周/書)髙
不絶山阜跛羊升其顛深不絶涓流孺子浴其淵(牟/子)孔
子辭廩丘終不盗帯鉤許由讓天下終不利封侯(淮南/鴻烈)
(解/)神丘有火穴光景照千里崑崙有弱水鴻毛不能起
(𤣥中/記)日南有野女羣行不見夫其狀皛且白裸袒無衣
襦(唐䝉博/物記)美色不同面悲音不共聲(王充/論衡)片玉可以琦
奚必待盈尺(抱朴/子)數術窮天地制作侔鬼神(後漢書張/衡傳論)
老聃有遺言貴知我者希(揚雄/解嘲)市聲不入耳俗軌不至
門(孫覿與胡/樞宻書)事業與功名不直一桮水(洪邁夷/堅志)駿馬養
外廐美人充下陳(戰國/䇿)觸露不搯葵日中不剪韭(埤/雅)良
將如收電可見不可追(抱朴/子)急行無善步促柱少和聲
(王充/論衡)南遊罔䆡野北息沉墨鄉(淮南鴻/烈解)盛旱拆三州長
波含五岳(徐陵與楊/遵彦書)女愛不敝席男歡不盡輪(鬼谷子/與蘇秦)
(張儀/書)御馬不釋策操弓不反檠(孔子/家語)餓狼守庖廚饑虎
牧牢豚(仲長統/昌言)代馬依北風越鳥翔故巢(吴越/春秋)荆工不
貴玉鮫人不貴珠(韓詩/外傳)蠧蝝仆柱梁蚊䖟走牛羊(新/序)青
崖若㸃黛素湍如委練(羅含栢/中記)洞庭對岳陽脩眉鍳明
鏡(栢中/記)跣跗被商舄重譯吟詩書(王充/論衡)白璧不可為容
容多後福(後漢書/左雄傳)明月不妄映蘭葩豈虚鮮(郭/璞)新霽清
暘升天光入隙中(佛/經)日從濛汜出照樹初無影(佛/經)隴坂
縈九曲不知髙㡬里(三秦/記)髙樹翳朝雲文禽蔽緑水(應/璩)
(與滿公/琰書)鳯不憎山栖龍不羞泥蟠(唐書王/績傳)破鏡不重照
落花難上枝(洞山/語録)希蹤三輔豪馳聲九州牧(孔稚珪北/山移文)
請迴俗士駕為君謝逋客(北山/移文)所好生毛羽所惡成瘡
痏(張衡西/都賦)客賦醉言歸主稱露未晞(張衡南/都賦)幽思絢道
德摛藻掞天庭(左思蜀/都賦)通池既已夷峻隅乂以頽(鮑照/蕪城)
(賦/)蟋蟀俟秋吟蜉蝣出以隂(王褒聖主/得賢臣頌)恩從祥風翺德
與和氣游(聖主得/賢臣頌)舉動迴山海呼吸變霜露(後漢書宦/者𫝊論)
英辭潤金石髙誼薄雲天(宋書謝靈/運𫝊論)楚師屠漢卒睢河
鯁其流(劉峻辨/命論)吐漱興雲雨呼吸下霜露(劉峻廣/絶交論)蛟龍
得雲雨終非池中物(三國/志)賢哉二大夫(漢書疏/廣傳)士亡不
可容(漢書丙/吉傳)摛藻如春華(班固荅/賔戲)進無望三事(張敏頭/責子羽)
(文/)㳺子悲故鄉(漢書髙/帝紀)人生如朝露(漢書蘇/武傳)蛟龍失雲
雨(蕭方等三/十國春秋)玉英出藍田(范子/計然)山野生蘭芷(王符潛/夫論)疾
雷聞百里(枚/乗)渭川千畆竹(史記貨/殖傳)兩雄不並棲(三國/志)懶
與慢相成(稽康絶/交書)舒向金玉淵海卿雲黼黻河漢(劉峻/廣絶)
(交/論)歡與麋鹿同羣(廣絶/交論)落霞與孤鶩齊飛秋水共長天
一色(王勃滕/王閣序)澗户摧絶無與歸石徑荒凉徒延佇(北山/移文)
昔聞投簮逸海岸今見解蘭縳塵纓(北山/移文)天長地久嵗
不留俟河之清祗懐憂(張衡思/𤣥賦)春宫閟此青苔色秋帳
含兹明月光(江淹/别賦)登山臨水送將歸(張衡思/𤣥賦)無令但索
長安米(漢書東/方朔傳)天子之馬走千里(穆天/子𫝊)右已屬􁀙林伐
山所采兹為損其三之一益其五之二耳
　　宋史雷簡夫傳
蘇明允閉户讀書通六經百家之說下筆頃刻數千言
人無知者知明允自簡夫始簡夫為雅州上韓忠獻公
書曰不獲搢版約袂傳致蘇洵文於几格間以豁公之
視聽也上張文定公書曰洵天下竒才今人欲糜珠虀
玉躬執匕箸飫其腹中恐他饋傷之上歐陽文忠公書
曰必若知洵不以告人則簡夫為有罪夫明允見稱於
三公三公知洵於簡夫簡夫知人之明好士之量寧出
三公下邪傳不錄録其治渠築砦數事而已尚論古人
者知簡夫於𫝊外可也
　　曹子建三良詩
子建不遇登庸展親之朝才無所試其志行可憫矣所
詠三良詩功名不可為忠義我所安獨謂子車氏三子
已邪楊脩以倚注遇害丁儀丁廙以希意族滅鎩其羽
翰嚴其檻杙子建視吾身已死而三子為殉耳長夜㝠
㝠一往不還吁可勝悼哉
　　邢璹注書
唐四門助教邢璹注周易畧例可謂深得輔嗣之情者
也注疏載其說不暴為璹注讀者疑於康伯集解載其
說不暴為璹注讀者疑於鼎祚
　　亖
亖字書俱曰古文四字其實非四字即古二字耳考之
字書如人作尣巛作􁁉亦作□幽作􁁉申作􁁉余作􁁉
此類頗多劉原父得商洛之鼎其銘云惟十有亖月旁
死魄蔡君謨問十有四月者何原父不能對宛委餘編
檢括異字亖音丁沃張六二切又别為義
　　揚楊二姓
揚雄其先出自周伯僑以支庶初食采於晉之揚因氏
焉漢書有楊敞楊惲楊僕楊王孫諸人俱不為著所出
於雄獨云然可見雄揚從才與他楊從木異矣東漢太
尉震震子秉秉子賜賜子彪彪子脩系亦不詳於史第
脩荅臨淄侯牋曰吾家子雲老不曉事似應從才旁之
揚也今世揚姓不復見唯楊多望耳湯義仍送趙舍人
守永昌追憶楊用脩太史詩家家能說子雲𤣥胡孟弢
别楊懋功北上詩最愛楊雲偏寂寞偕雩社諸子飲楊
祠部宅詩探竒聊得太𤣥經飲楊祠部岫雲亭詩𤣥草
圖書四壁開李于鱗寄贈漢陽楊明府詩滿朝誰不薦
雄文送楊山人詩白頭不厭太𤣥經王元美答汝南周
令嘗師事楊用修詩弟子能師蜀國𤣥故少司馬楊師
邀游城南詩寂寞誰當問守𤣥凡此皆揚楊雜用不復
識别足為學古之累
　　蘇王門人
文獻通考引後村紀考亭論半山東坡門人寧取吕吉
甫不取秦少㳺其説以為吉甫猶㸔經書少㳺翰墨而
已竊謂恵卿經書於世務何補觀之翰墨於名教何損
考亭去取殆弗然也暇日當檢文集語錄為先生暴之
　　朱子論杜詩
朱子嘗謂杜詩多誤字欲為作攷異而未暇也舉其風
吹蒼江樹雨洒石壁来謂樹字無意思當作去字以對
來字又舉其鼔角滿天東謂蜀有天漏之說當是漏天
東也改滿為漏却好改樹為去㸃金作鐵子美若有天
幸者仲晦一生無暇
　　光武賜竇融璽書
文不費辭而大有愈於費辭者如光武賜竇融璽書方
蜀漢相攻權在足下舉足左右便有輕重前者武涉說
韓信當今二王之事權在足下足下右投則漢王勝左
投則項王勝蒯通説韓信當今兩主之命縣於足下足
下為漢則漢勝與楚則楚勝渉通稱善為說辭而所說
信者辭甚拙俱不逮璽書雋永之味
　　史漢互有脫畧
史記留侯世家四人各言名姓曰東園公甪里先生綺
里季夏黄公漢書張良𫝊則不著其名荀恱漢紀帝問
汲黯曰吾欲興政治法堯舜何如漢書汲黯𫝊但曰吾
欲云云而畧其辭趙后之立王仁有諌疏漢紀具載而
班氏不錄李廣拜北平太守請霸陵醉尉俱至軍而斬
之上書自陳謝武帝不較下詔褒答曰報忿除害捐殘
去殺朕之所圗於將軍也漢書備記之而史記止載廣
事不及褒答之語凡此數處脫畧茍且不可謂辭達而
已也
　　古人姓字不顯
古人姓字不經見者堯姓伊祁少昊名摯字青陽帝嚳
名夋成湯字髙宻髙帝父太公名煴字執嘉(見皇甫謐/帝王世紀)
又名耑(見後漢/書注)伯益一名化益(見世/本)逢䝉之弟名鴻超
(見列/子)叔孫通名何丁公名固(見楚漢/春秋)董永所從貸錢富
人姓裴(見大明/一統志)壺關三老茂姓令狐(見荀恱/漢紀)楊王孫名
貴(見西京/雜記)陳仲子字子終東園公姓轅名秉字宣明夏
黄公姓崔名廓字少通綺里季姓朱名暉字文季甪里
先生姓周名述字元道(見皇甫謐/髙士𫝊)嚴君平名遵李仲元
名𢎞(見三國志/秦宓𫝊)佛圗澄姓濕(見邢州/寺碑)苻子名朗(見隋書/藝文志)
侯芭字鋪子(見論/衡)花卿名驚定(見舊/唐書)孟軻字子輿一字
子居(見聖/證論)鬼谷子姓王名誗(見續/仙𫝊)道安姓帛(見髙/僧傳)李宻
變姓名劉智逺(見唐/書)壺公姓施名存孔子弟子(見真/誥)又
姓謝名𤣥(見丹/臺錄)老子父名乾字元杲(見前/凉錄)百里奚字凡
伯吕安字仲悌(見楚先/賢傳)文翁名黨字仲翁(見張崇文/厯代小誌)衛
夫人名鑠字茂漪(見翰/墨志)竇滔字連波(見武/后記)韓湘字北渚
(見唐登/科記)緑珠姓梁(見小/𫝊)浮丘公姓李(見列/仙𫝊)王子年名嘉
(見丹鉛/縂錄)佛印姓名謝端卿(見真/珠船)孫叔敖名饒(見/碑)范蠡字
少伯朱張字子弓(見古/言)計然姓辛字文子(見意/林)計然一
名研一名倪仲雍字孰哉(見史記/索隠)髙帝兄仲名喜申公
名培曹參字敬伯(見史/記注)項伯名纒鄭子真名樸(見漢/書注)子
産一名美(見左/傳注)許由字仲武(見莊子/釋文)楚狂接輿姓陸名
通伯樂姓孫名陽師曠字子野(見莊/子疏)箕子名餘胥(見司/馬彪)
(莊子/注)莊周字子休(見列/子注)張良之祖名去疾(見荀/子注)白玉蟾
姓名葛長庚字瓊琯(見建寧/府志)曹操一名吉利(見三/國志)吕巖
字洞賔初名紹先(見聽雨/紀談)臯陶字庭堅孤竹君姓墨名
台(見孔叢/子注)孤竹君中子名仲遼(見周曇/詠史詩)伯夷名允一名
元字公信叔齊名智字公達彭祖姓籛名鏗(見論/語疏)易牙
名亞(見孟/子疏)蒼頡姓侯剛氏(見古篆/文注)杜康字仲寧(見文/選注)公
孫𢎞字次卿(見鄒長/倩書)一字季(見史記/本傳)伏生名勝字子賤
(見/碑)失馬塞翁姓李(見髙谷/詩序)李宻令伯一名䖍(見本/傳)陸遜
初名議袁粲初名愍孫盧鴻當名鴻一(見宛委/餘編)杜季良
名保龍伯髙名述趙岐初名嘉字臺卿(見後/漢書)陳師道一
字履常秦觀一字太虚真徳秀一字景元栁開仲塗初
名肖愈字紹元范仲淹初姓名朱說(見宋/史)宋齊丘字子
嵩(見文獻/通考)一字超回僧一行姓名張璲(見續博/物志)石勒初
名㔨(見晉書/載記)支遁姓關竺道?智永智果姓王道安姓
衛慧逺姓賈寳誌姓朱𤣥装姓陳名禕𤣥暢姓趙懐素
姓錢齊巳姓胡貫休姓姜辨才姓袁(見𫝊燈錄髙僧/法書要録等書)
　　唐選宋詩
周伯弜集三體唐詩詩話云杜常方澤在唐詩人中名
姓不顯而詩句驚人孫公談圃直以為宋人近註三體
者亦引談圃而不正指其非唐人蓋不欲顯選者之失
耳范蜀公文集中有手記一卷記其一時交㳺名流中
有杜常名姓下註曰詩學又宋史有杜常傳云杜常太
后之姪能詩以史與談圃手記㕘之為宋人無疑矣元
遺山集唐詩鼓吹以宋胡宿詩入選宿在宋史有𫝊文
集今行於世所選諸詩在焉洪景盧編唐詩絶句七言
七十五卷五言六言二十五卷卷各百首凡萬首上之
重華宫可謂博矣而多有宋人竄其中如李九齡郭震
滕白王嵒王初之屬
　　牟融理惑
後漢牟融以司徒茂才為豐令代鮑昱為司𨽻校尉代
包咸為大鴻臚代鮭陽鴻為大司農代伏恭為司空代
趙憙為太尉傳稱其舉動方重得大臣節范遷薦其忠
正公方經行純備宜在本朝然則古所稱邦之司直融
其人也别所𫝊理惑論三十七篇背五經向異道誠不
免當世之譏其曰道之言導也導人至於無為牽之無
前引之無後舉之無上抑之無下視之無形聽之無聲
四表為大綩綖其外毫釐為細間關其内故謂之道惟
此語大醇他多疵纇矣其自序未仕時事了了本傳不
載傳言牟融字子優北海安丘人以肅宗建初四年薨
融自序靈帝崩後天下擾亂將母避世交趾年二十六
歸蒼梧娶妻時與地俱不相當是論宜非融作抑其時
别有同姓名者
　　榮華牝牡
爾雅木謂之華草謂之榮七諫(東方/朔)好桂樹之冬榮則
木也九思(王/逸)齧芝華兮療饑則草也說文飛曰雌雄走
曰牝牡南山(齊/)雄狐綏綏則走也匏有苦葉(弼/)雉鳴求
其牡則飛也
　　醋酢耐能古字更用
儀禮祝酌授尸尸以醋主人醋代酢說文關東人謂酢
曰酸酢代醋禮運聖人耐以天下為一家耐代能鼂錯
𫝊胡貉之地其人宻理其性能寒能代耐
　　黄初平
黄初平牧羊遇道士引至金華山石室中四十餘年其
兄初起尋之不獲人有言金華山中有一牧羊兒初起
即隨去見初平問羊安在曰在山東往視之但見白石
初平叱之石皆起成羊數萬諸書皆云然近檢華嶽全
集於石羊城仙谷條下亦著此事但改金華為太華二
處華山在華州金華山在婺州援彼飾此殊失故實
　　說文
始(女之/初也)霰(稷雪/也)糟(酒滓/也)許(聼言/也)閔(弔者在/門也)庶(屋下/衆也)鑰(關/下)
(牡/也)布(枲織/也)弔(問終/也)箇(竹枚/也)紺(深青楊/赤色)各(異詞/也)颯(翔風/也)蠶
(任絲/也)弓(以近/窮逺)穉(幼禾/也)多(夕相/繹也)彈(行丸/也)被(寢/衣)今(是時/也)節(竹/約)
(也/)篁(竹田/也)繭(蠶衣/也)緬(微絲/也)徐(安行/也)微(隠行/也)舫(船師/也)鞔(履/空)
(也/)楥(履法/也)頗(頭偏/也)簀(牀棧/也)雄(烏父/也)業(賦事/也)盧(飯器/也)彊(弓/有)
(力/也)駘(馬脫/䘖也)紐(結可/解也)締(結不/解也)習(鳥數/飛也)當(田相/值也)羼(羊相/厠也)喿(鳥/羣)
(鳴/也)紛(馬尾/韜也)盡(器中/空也)豉(配鹽幽/尗也)彎(持弓關/矢也)塵(鹿行揚/土也)替(廢/一)
(而下/也)籭(竹噐可以/取粗去細)暌(違也日/月相違)此說文解字之妙也
司(臣司事於外/者从反后)叵(不可也/从反可)􁁉(反正/為乏)戍(守邉也从/人持戈)也(女隂/也象)
(形/)各(異辭也从口从夂夂者/有行而止之不相聴也)咎(災也从各各/者相違也)不(鳥飛上/翔不下)
(來也/象形)至(鳥飛从髙下/至地也象形)雋(肥肉也从弓/所以射雀)隻(鳥一枚也从又/持一隹曰隻二)
(佳曰/雙)梟(不孝鳥也日至捕梟/磔之从鳥頭在木上)此說文製字之例也
宰(辠人在屋/下執事者)願(大頭/也)范(草/也)盬(河東鹽池袤五十里廣/七里周行十五六里)漸
(水出/丹陽)爾(麗爾猶/靡麗也)知(詞/也)衰(艸雨/衣也)夏(中國之/人也)錢(銚也古/田噐)奎(兩/髀)
(之/間)温(水出/犍為)深(水出桂/陽南平)溺(水出/張掖)毎(草盛上/出也)歟(安氣/也)猥(犬吠/聲)
所(伐木/聲)頃(頭不/正也)翁(頸毛/也)巨(規巨/也)扇(扉/也)蔽(小/草)綸(青絲/綬也)雖(似/蜥)
(蜴而/大)蠲(馬蠲/也)向(北出/牖也)強(蚚也从/䖝𢎞)徽(袤幅又三/糾䋲也)醜(可惡/也)紿
(絲/縈)臭(禽走臭而知/其迹者犬也)聊(耳鳴/也)爲(母猴/也)茍(艸/也)叔(拾/也)卒(𨽻人給/事者衣)
某(酸果/也)困(故盧也从/木在口中)過(度/也)新(取木/也)方(并船/也)矦(春饗所/射矦也)業
(大版/也)䝉(王女/也)馮(馬行/疾)而(頰毛/也)胥(蟹醢/也)宋(居/也)婆(奢/也)終(絿絲/也)
此說文義不兼舉之字也
遂(亡/也)遑(急/也)普(日無/色也)逹(行不相/遇也)宂(散也从宀人在/屋下無田事也)此說文
義若相反之字也
劉(有鎦/無劉)免(有㝃/無免)希(有稀/無希)間(有閒/無間)螢(有熒/無螢)由(有甹/無由)說文漏
字若此未易殫舉也
　　龍師龍名
大皥氏以龍紀官其可考而知者朱襄為飛龍氏造書
契昊英為?龍氏作甲厯大庭為居龍氏治屋廬渾沌
為降龍氏驅民害隂康為土龍氏治田里栗陸為水龍
氏疏泉源别有莊子老龍氏姓譜古龍氏史記豢龍氏
　　四子謟䛕
二姓改革之際必有謟䛕之人探其隱而成其姦雖讀
書明理道者猶不免也劉公幹贈五官中郎將詩昔我
從元后整駕至南鄉王仲宣從軍詩籌䇿運帷幄一由
我聖君謝宣逺九日從宋公戲馬臺詩聖心眷佳節謝
靈運詩良辰感聖心魏宋未受命四子者先巳殊稱加
之矣昔人云古今文人類不䕶細行鮮能以名節自立
正此類也
　　蔡邕方孝孺陳東有後
白樂天曰蔡邕無子有一女文姬王元美曰昔人謂邕
無子悉以書授王粲按邕𫝊不言無子有女粲傳止言
此王公孫也有異才吾家書籍文章盡當與之此不足
證其無子羊祜𫝊祜蔡邕外孫也討吴有功将進爵土
乞以賜舅子蔡襲蔡充别𫝊祖睦蔡邕孫也此足證其
有子也宋史陳東𫝊既曰髙宗感悟追贈東承事郎東
無子官有服親一人又曰紹興四年加朝奉郎秘閣修
撰官其後二人無子有後自相矛盾矣東弟南撰東行
状乃詳言東先無子後有遺腹名嗣宗耳皇明通紀言
方孝孺繫獄宗族坐死者八百四十七人妻鄭氏與諸
子皆先自經死是孝孺無嗣矣鄭端簡公為吾學編則
曰錄孝孺家時得魏典史澤周旋藏其幼子謝鳴治詩
所謂孫枝一葉是君恩是孝孺尚有嗣也古今書記非
參看不可得其實
　　僞書
省心錄沈道原作世以為林君復作龍城錄王性之作
世以為栁子厚作元經關朗作世以為王仲淹作化書
譚紫霄作世以為宋超囘作劉子劉晝作世以為勰為
歆為孝標作皆非也
　　王給事
分宜入相之初罪状未著王韜孟給事劾其外謹恪而
内即慆滛陽恭順而隂肆驕横嵩後來招權納賄殘害
忠良日甚一日竟以致敗又嘗奏黜方岳以下大吏數
十人尹崇基志其墓不入劾嚴相事止舉其奏黜方岳
事而不暴其主名此志作於嘉靖中嚴熖薰轑之時也
其仲子維坦刻其遺文止錄劾嚴相疏而不録奏黜大
吏疏此集刻於隆慶中大吏子孫在事之時也人情避
忌前後不同如此
　　疥
酉陽雜爼一事大厯末禪師𤣥覽住荆州陟屺寺道髙
有風韻人不可得而親張璪常畫古松於齋壁符載讃
之衛象詩之時稱三絶𤣥覽悉加堊焉人問其故曰無
事疥吾壁也余釣雪亭成請序於王百谷百谷𫝊草寓
書曰僕不慧而受操觚之役是責盲者以指南也草草
不當足下㫖足下其鄙棄之使不露其嫫母也者幸甚
不然僕則猶可足下之疥此亭也将無為羊裘公絶倒
書中疥字義多不解今刋謀野集校者亦不解竄以他
字政不識此字本之前事耳即不足大雅却非杜撰
　　正史遺事
蜀本無學士文翁遣司馬相如東受七經還教吏民於
是蜀學比於齊魯此見三國志秦宓𫝊而漢書本𫝊無
之關羽長而好學讀左傳畧皆上口梗亮有膽氣頗自
負好凌人此見江表傳而三國志夲𫝊無之狄青在樞
府日有狄梁公之後持梁公畫像詣青獻之以為青之
逺祖青謝曰一時遭際安敢自附梁公此見續資治通
鑑而宋史本𫝊無之他如雷簡夫薦蘇洵於張方平韓
琦歐陽脩事如范純仁以麥舟付石延年事史𫝊並不
載以是知博物洽聞纂記家所難也
　　贗譜
世俗作譜率自先代受姓以來多援聞人以為重又詭
立名字以先後聨屬之若淳安汪氏祖魯侯番陽吴氏
祖季札承𫝊卒葬宛無缺遺先正譏之曰其詳也乃所
以為偽也余撰族譜力翦此弊然猶有不免者按舊譜
系出漢髙宻侯禹後世由南陽徙平陽右僕射攸避亂
而南弟子綏為南渡祖十七𫝊而綰又一傳而洵武為
吾族迪溪始祖按宋史鄧綰字文約成都雙流人子洵
仁洵武洵武字子常由進士累官尚書左右丞端明觀
文二學士大名尹保大軍節度使知樞宻院事特進少
保封莘國公攷其履厯未嘗有事於吾郡何由居迪溪
綏既南矣何年而去雙流此俱不可解者乃宗人有信
其然余曰安知其是有億其不然余曰安知其非是然
則闕疑可爾奈何而仍其故吾有所受之重變祖也姑
存之於家乗而申訂以宋史竊附狄漢臣不妄認逺祖
之義
　　郡縣卿大夫名位
左傳上大夫受縣下大夫受郡當是時縣之下有郡而
並統於九州今世郡統州州統縣矣王制公卿大夫士
其序也今世榮祿大夫光禄大夫為文官一品之階正
治上卿正治卿為文官二品之勲矣議者謂人文不古
名位倒置愚竊以為此無足怪安知萬世而下馬牛牛
馬不更相命邪
　　粢盛
粢盛鄭氏周禮注祭祀所用穀也韋昭國語注器實曰
粢在器曰盛朱仲晦孟子注黍稷曰粢在器曰盛文章
縁時代髙下如此
　　邑詩人
邑詩人昔有儲有戴今有張張名祥鳶字道卿所著華
陽洞稿數十卷龔令君稱其踵陶阮之欣適兼徐庾之
溜亮師頎維之風格摭陳杜之髙華洵知言也前此有
潘霖孝子之松巖稿有虞書處士之石湖稿霖懷金臺
友人詩云秋燕飛飛送落霞落霞天際是皇家城頭
一片長江水滿目離愁紅蓼花書閒居詩云太平時世
人自閒緩歩斜陽獨見山萬里雲開秋色闊紫煙生處
鶴飛還霖性至孝母年九十九霖年七十寒必温暑必
扇未嘗少懈書孝友于兄弟與人交不立城府而襟度
超忽厭薄時榮詩酒自放二人者名在邑乗行掩其言
故不以藝事見稱於世云
　　美人賦
戴仲綸博洽喜為文自運未稱而論人獨至嘗讀司馬
相如美人賦至弱骨豐肌時來親臣臣乃氣服於内心
正於懐信誓旦旦秉志不囘則奮袂呼長卿長卿據爾
所言魯男子不啻也其在卓氏前邪後邪由前則行不
掩言由後則言不顧行時人服其知言
　　禽經
禽經不經見𫝊是師曠作有曰鴻􁀙愛力遇風迅舉孔
雀愛毛遇雨髙止有曰鵻上無尋鷚上無常雉上有丈
鷃上有赤有曰風翔則風雨舞則雨霜飛則霜露翥則
露有曰陸鳥曰栖水鳥曰宿獨鳥曰止衆鳥曰雧有曰
鳶以饑鳴鴟以愁嘯有曰鵰以周之鷲以就之有曰水
鳥夜㖡林鳥朝嘲有曰烏向啼背栖燕背飛向宿皆名
言也風鳶類露鶴也霜鷫鸘雨商羊􁀙即鴈字赤即尺
字雧即集字
　　漢官名
工官鹽官鐵官銅官錦官服官羞官尊官渴官林官疇
官湖官陂官樓船官發弩官均輸官橘官(在魚/復)苑官挏
馬官洭浦官(在南/海)皆秦官名而漢因之雜見於諸傳百
官表不悉載者微乎微者也行寃獄使者(因張敞殺/絮舜見)美
俗使者(因何並代/嚴詡見)河隄使者(因王延世/塞决河見)直指使者(因暴/勝之)
(督課郡/國見)此不書於百官表豈因事置官事已即罷者乎
　
　
　
　
　
　
　
　
　
　
　
　
　藝彀卷上
欽定四庫全書
　藝彀卷中　　　　　　　明　鄧伯羔　撰
　　大學
大學在戴記中不分經傳亦無脫誤後儒取而紛更之
若聚訟然其曰舊本誤在沒世不忘之下誤在誠意章
下誤在止於信下誤在經文之下並未嘗誤也其曰蓋
釋格物致知之義而今亡矣亦未嘗亡也舊貫可尋微
言復續王伯安於此篇有再造之功矣
　　田䑕
嘗與王宇泰逰鶴林寺道田間田間多䑕正化鴽之候
也因質所疑於宇泰宇泰稱舊說田䑕是鼃黽之屬予
曰僕意此直田間䑕耳周書時訓解言田䑕化為鴽又
言田䑕不化鴽國多貪殘䑕貪殘之物詩魏風易晉九
四悉其状矣記曰迎貓為其食田䑕也亦足相證宇泰
終疑予言為未然
　　夕陽亭
蘇軾赴定武過京師館於城外一園子中唐庚時年弱
冠謁之軾問讀何書庚曰方讀晉書軾問其中有甚好
亭子名庚不能對亦不問軾竟不言今人用為美談然
不識軾所謂好亭子名者安在近讀賈充傳充使持節
都督秦凉二州諸軍事將之鎮百僚謁於夕陽亭夕陽
亭之名竊以為足當蘇公賞可九京可作且曰他人有
心予忖度之也
　　蘇氏禱杌
蘇子由龍川志載程琳獻章獻太后武后臨朝圗刺其
阿附也其裔孫敏政辨其非阿附直隠諷耳事在正史
不詳忠佞未可知而敏政仇之至作蘇氏檮杌以詆三
蘇父子其用意過矣夫子瞻與程氏不相能曲不盡在
子瞻也即程氏不肯分過而左袒者率爾同聲文章節
義日星並朗誰能為子瞻掩乎敏政之言曰先文簡公
伊川之從伯父也蘇氏所以誣之也是以小人之心度
君子之腹也其摭琳知開封時論王蒙正不法事以為
不附太后之證世之人豈無色厲内荏者乎豈無外離
中合者乎又豈無始正終邪者乎此一事政不足為琳
重也春秋復九世之讐而敏政修數百年以前睚眦之
怨其用意誠過矣過矣
　　美言
善言天者必有徵於人善言古者必有驗於今此武帝
策董仲舒語也善言天者必有騐於人善言古者必有
合於今善言人者必有厭於己此素問舉痛論篇中語
也善言天者必應於人善言古者必驗於今善言氣者
必彰於物此素問氣交變論篇中語也然武帝曰蓋聞
而黄帝之語岐伯亦曰余聞之由是知世有美言必為
聖哲所𫝊說而不廢也
　　張浚薦趙鼎
鼎𫝊王徳為都統制酈瓊副之並聽參謀兵部尚書吕
祉節制瓊與德有宿怨訴於祉不得直執祉以全軍降
偽齊浚引咎去位乃以萬夀觀使兼侍讀召鼎入對拜
尚書左僕射同中書門下平章事
浚𫝊瓊等舉軍叛執吕祉以歸劉豫祉不行詈瓊等碎
齒折首而死浚引咎求去位髙宗問可代者且曰秦檜
何如浚曰近與共事方知其闇髙宗曰然則用趙鼎檜
由是憾浚
按浚鼎此時不相能浚不肯薦鼎其情也兩傳事實昭
然可據續通鑑乃曰帝曰然則用趙鼎浚曰得之矣作
通鑑者以意附㑹之耳
　　出師表
楊用修丹鉛總錄云蜀志載出師表攘除姦凶興復漢
室還於舊都此臣之所以報先帝而忠陛下之職分也
至於斟酌損益進忠盡言則攸之禕允之任也願陛下
托臣以討賊興復之效不效則治臣之罪以告先帝之
靈若無興德之言責攸之禕允之咎以彰其慢文選刪
去若無興德之言六字於義有闕矣按此表志凡兩見
諸葛亮傳錄其全文無若無興德之言六字而文選因
之董允傳載不及半有若無興德之言六字李善文選
注據之却不言見允傳蓋一表而夀𫝊有詳畧耳非昭
明文選之過也
　　沈彬
按南唐書沈彬𫝊彬筠州髙安人南㳺湘湖隠雲陽山
十餘年雲陽山當在湘湖間非吾郡丹陽之山也郡志
縣志以沈山當之非也按一統志瑞州府沈彬墓在府
城西北五十里而本傳載彬以尚書郎致仕禪代之後
絶不求進髙安士人多給其粟帛彬嘗老於筠葬於筠
也郡志縣志謂彬墓在沈山又非也
　　二程評詩
穿花蛺蝶深深見㸃水蜻蜓欵欵飛品物流形自得自
在正叔詆為閑言語道出做甚寧獨不知詩亦不善體
物耳樂意相關禽對語生香不斷樹交花伯淳謂此詩
形容得浩然之氣是真能體物者也
　　康節先生詩
邵堯夫詩雖從率易頗稱韶秀槩以宋詩目之非所以
知堯夫矣如曰以少為多以無為有力外周旋不能長
久以䂓人事足為名言如曰土木偶人慎無相笑天將
大雨止可相弔以譏時情足為名言如曰思慮未起鬼
神莫知不由乎我更由乎誰以闡理道足為名言
　　堯夫議論為詩
不知今日我又是後来誰(寄李/龍圖)身非天外人意從天外
起(秋/懐)如何不喜歡强自生憔悴(人生一/世吟)此堯夫五言佳
句也天邊新月從来細不為人間愛畫眉(荅姚/郎中)請看風
急天寒夜誰是當門定脚人(崇德閣下/答諸公)萬水千山行巳
徧歸来認得自家身(風吹木/葉吟)此堯夫七言佳句也宋人
以議論為詩公其至者
　　天雞
天雞爾雅凡二見釋蟲螒天雞埤雅一名莎雞一名樗
雞釋鳥鶾天雞逸周書蜀人文鶾若臯雞螒鶾俱侯旰
切
狗亦二見釋獸熊虎醜其子狗釋畜犬生三猣二師一
玂未成毫狗按釋畜犬子曰狗按釋獸熊子虎子皆曰
狗漢律捕虎一購錢三千其狗半之本此
師亦二見釋畜犬生二師釋獸豕生二師師義未詳埤
雅曰衆也胎生之繁無如犬豕二得為衆乎
　　髙能墓銘
講學人多不修辭不修辭而辭獨至偶一見耳若莊孔
昜所作髙能墓銘其一見者也銘曰神無生死留此柤
滓元收會了天一爾萬古乾坤那用此老我瞢騰無一
語一天月色空江水三十六言言言妙境故是彼中錚
錚他難稱矣
　　定山詩
白沙定山詩並主淺易定山毎以自然推白沙而白沙
却以鍜鍊推定山其詩曰一詩可送方童子千鍊不如
荘定山是也定山之詩曰贈我一桮陶靖節荅君兩首
邵堯夫是千鍊而就乎抑不鍊而就乎侏儒問天於修
人脩人不知侏儒曰子雖不知猶近之於我兩公相較
莊稍稍習白沙意定山猶近之也
　　禽獸知母
禽獸知母而不知父子夏喪服𫝊中語也此似不然禽
有常匹故子知母亦知父久而父母俱不知矣獸無常
匹故子知母不知父久而母亦不知此禽與獸之别也
人知禮義故孩提愛親終身慕父母此人與禽獸之别
也有弗然者於禽獸奚擇焉
　　聲樂
無聲之聲藏於太虚有聲之聲寄於金石土革絲木匏
竹之間其形與形相戛而成聲者琴瑟也形與氣相激
而成聲者塤箎也氣與氣相感而成聲者豐山之鐘與
未央前殿之鐘洛陽之磬交趾之鼔是也若是者造化
之精聲氣之元也豐山神耕父之所處也上有九鐘霜
降則鐘鳴(見山/海經)未央前殿鐘無故自鳴東方朔言山者
銅之母子母相感當有山崩耳南郡太守上言山崩延
袤二十餘里(見東方/朔傳)洛陽僧房磬子日夜輒自鳴僧以
為怪所善曹紹䕫曰此磬子與鐘律合擊彼應此鑢之
而止(見劉賔/客嘉話)周敞為交趾刺史伐龍山木為鼔以下分
鼔給桂林上分鼓給交趾擊一鼓則兩鼔皆鳴(見輿/地志)
　　天地
素問曰天不足西北地不滿東南列子曰天傾西北地
不滿東南皇極經世曰天南髙而北下是以望之如倚
蓋焉地東南下西北髙是以東南多水西北多山也堯
夫之言襲禦冦禦冦之言襲軒轅然而皆謬也其說具
中有録
　　景茍楚三字義
景說文明也詩髙山仰止景行行止言大道也正光明
之義孝經序景行先哲義亦猶此後人不詧認景為仰
有景佺(杜/)景亮(白/)景衡(許/)景淳(瞿/)以為名者有景伯(洪/适)
景嚴(洪/遵)景盧(洪/邁)景元(真德/秀)景程(趙良/淳)景濂(宋/濂)以為字者
茍説文草也凡用茍字俱淺辭茍志於仁苟無其徳非
茍知之皆一義也解者以為誠為若為但非是楚説文
叢木也衣裳楚楚楚楚整一貌木叢生似之可用撻故
曰夏楚二物故有捶楚痛楚之名說者随文傅義未為
得也
　　卯酉
戼(卯/)丣(酉/)闔闢之象也戼為春門萬物已出昴貿聊諸
字从之丣為秋門萬物已入留窌柳􁡱􁀙駵諸字从之
茆莫飽切从戼力九切从戼
　　文天祥
宋史文天祥傳至元十四年李恒攻天祥於興國窮追
至空坑軍士皆潰天祥妻妾子女皆見執十五年進屯
麗江浦入船澳軍中疫且起兵士死者數百人天祥惟
一子與其母皆死十九年天祥臨刑殊從容謂吏卒曰
吾事畢矣南鄉拜而死數日其妻歐陽氏收其屍面如
生年四十七
文信公集杜句詩第一百四十三自序丁丑八月十七
日空坑之敗夫人歐陽氏女柳娘環娘子佛生環之生
母顔佛之生母黄並陷失尋聞自隆興北行佛生已死
第一百四十九自序予二子長曰道生資性可教空坑
之敗能脫身自全以疾後太夫人六十日死於惠陽郡
治中生十三年矣第一百五十自序予六女定娘柳娘
環娘監娘奉娘夀娘丙子定娘夀娘以病死於河源之
三角丁丑柳娘環娘陷惟監娘奉娘得存戊寅潮陽之
敗復死亂兵中
呉郡張慶之詠文丞相詩妻孥俘獲注公之内眷自丁
丑八月空坑見敗已先起發北行其流落在廣者繼被
俘執或謂公夫人歐陽氏先公守義而卒公酬之曰烈
女不嫁二夫忠臣不事二主天地日月監臨宋朝惟吾
與汝
南村輟耕録一事至元間宋文丞相有子出為教授行
數驛而卒人多作詩悼之翁某者一聨地下修文同父
子人間讀史各君臣
文履善妻妾子女與難節次不同如此列之以備考以
履善孤忠大節討論者誠不可茍也二子俱夭蒼蒼固
難致問謂有子仕元誣矣歐陽氏不肯死收履善屍史
似可據或謂公夫人蓋傳疑云設有之何不與謝枋得
妻並書列女傳邪
　　不成三瓦
鄉先執張祥鳶進士起家二十年雲南太守致政於家
人生産無所益也舊嘗有田九百畆人勸之廣而千畆
曰安用千客為予道述其事予曰在昔有之邴曼容為
吏過六百石輒自免范蠡相齊曰久受尊名不祥遂歸
相印此所謂不成三瓦之義也客問不成三瓦其義何
在予曰在史記龜筴傳言天道尚不全故為屋不成三
瓦而陳之客曰昔人不成三瓦張君安事千畆謂非知
道者不能也
　　一金一星
平凖書秦一鎰為一金漢一斤為一金率值萬錢世俗
稱一兩為一金者多矣邵氏聞見録李邦直遣人贐川
金百星疑是金之百兩世俗稱一錢為一星者
　　一端一匹
曾子問束帛注疏十端也丈八尺為端十端(闕/)
五兩三𤣥二纁食貨志布帛長四丈為(闕/)
爲端二端為兩所謂匹也世俗稱一端(闕/)

　
　
　
　
　
　
　
　
　
　
　
　
　
　　　　　　　　　　　　　　　　　(以上闕文/)
　　樵談
草木子言括蒼林君度家藏樵堂集不知何許人也樵
堂集即樵談葢邊廷實所授閻子明序之者序稱許棐
撰豈以世傑博洽猶不辨是書作者姓名乎其所揭三
條示人非其至者予為揭三條剴切痛快創俗之名言
也(棐宋嘉/熙中人)
其一曰子怨父貧兄攘弟富妻妾視豐儉為悲歡奴僕
視盛衰為勤怠市道不在門外矣
其一曰貴畜孔鷴賤視賔客肥飼猿鹿瘦役輿臺不義
而富貴者之積習也
其一曰上交之難甚矣百謟未必喜一忠刻骨怨之百
巧未必錄一拙終身棄之所以古人髙尚其事
　　劉寵一錢詩
王臬汝陳自四明解任赴萊州過清江有感劉寵一錢
之事作詩曰鑿井耕田意自真堯民誰解識堯仁百錢
出餞劉君者猶是當年好事人臬嘗與任元朴書曰鄙
心自盟不欲於舊装外攜一物以歸故鄉其㢘静無求
不見可欲如此其嗣君樵字明逸丁未進士敭厯中外
四十餘年姜士昌嘗言鴻臚伯門無雜賔入其室塵心
為之清家學所承傳良不虛也
　　束廣微補亡
束廣微補亡六詩如南陔之淩波赴汨澨魴捕鯉華黍
之玉燭陽明崇丘之恢恢大圎由庚之魚躍順流八風
代扇纎阿案晷由儀之魚㳺清沼鳥萃平林文化内輯
武功外悠並不當漢魏矧可望三百篇悠柔平中之㫖
法哉
　　淮南子語
淮南子非澹漠無以明德非寧静無以致逺孔明用之
更明德為明志殊勝心欲小而志欲大智欲員而行欲
方能欲多而事欲鮮孫思邈用之更志為膽又刪末句
意義劣矣
　　嚴先生祠堂詩
嘉靖間大禮之議張氏為是而楊氏為非當時士大夫
率直楊而曲張者天理人情不明之過也其說詳明倫
大典張文忠公應召過桐江題子陵祠堂有云先生挺
髙節可為百世師兹余赴三召載拜先生祠君臣有大
義行藏復何疑此心不自昧獨有明主知光武本中
興尊親固其宜如何考元帝終未明天彛先生烟水志
此憾能無遺詩譏光武不合考元帝而子陵不合不救
正也文忠公晰理精深故其論人審覈穏確如此其立
朝言論風采亦如此
　　樊君碑
劉中丞廣文選收阮嗣宗碑乃嵇叔良撰而以為嵇叔
夜文木賦中山王撰而以文為中山名詠賦南宋王微
撰而誤宋為姓更王為玉漢中常侍騎都尉樊君碑當
是其子遷自撰亦誤以為司馬遷葢樊君乃世祖舅氏
其撰人安得謂司馬遷邪且漢有三召平兩張禹兩陳
咸兩徐幹兩王莽王恢王臧王商王章王崇王鳯王譚
王吉考之當時更無與司馬遷同姓名者
　　漢王以五諸侯兵伐楚
史記田榮弟横立榮子廣為齊王反楚城陽項羽雖聞
漢東既已連齊兵欲遂破齊而擊漢漢王以五諸侯兵
伐楚遂入彭城於項紀曰漢王部五諸侯兵凡五十六
萬人自是體面於本紀曰漢王以故得刼五諸侯兵自
是事實於項紀見體面於本紀見事實義各有當也
　　字義相背互用
世有意義相背之字經史中迺或相代如亂臣十人亂
越我家惟以亂民亂為四方新辟亂為四輔厥亂明我
新造邦丕乃俾亂之類以亂訓治也安擾邦國擾而毅
擾龍六擾之類以擾訓順也荒度土功遂荒大東大王
荒之之荒訓定也其臭羶臭陰達於淵泉之臭訓香也
是用不潰于成草不潰茂之潰訓遂也縮蹙也又直也
檀弓冠縮縫慊快也足也又恨也少也孟子吾何慊乎
哉賦斂也又給與也莊子狙公賦芧艾美好也又老也
記五十曰艾落謝也又始也楚辭秋鞠之落英康和也
又荒也穀梁傳四穀不孰謂之康沽賣也又買也論語
沽酒市脯原始也又再也周禮原蠶漢原廟乞丐也轉
音氣為與人之義匄求也亦與也漢書朱買臣傳待詔
公車糧用乏上計吏卒更乞匄之肆故今也徂在存也
見爾雅致送致招致見韻㑹苦快也見方言
　　蕭方等
梁湘東王繹世子蕭方等蕭梁姓方等名也撰三十國
春秋綱目劉裕及桓謙戰於覆舟山條内引言蕭方曰
蛟龍失雲雨魚鰕䙝之容齋随筆叙十七史本末有蕭
方武敏之三十國春秋之語唐書宋史藝文志俱列蕭
方三十國春秋名目羣書類考經籍門有云三十國春
秋蕭方作之此並以蕭方為姓名以等為衆人之稱弗
考故之弊也吕氏春秋干木光乎德三國志葛侯之所
為也彼豈不知叚干諸葛為姓而故刪之人於文字中
多稱馬遷馬卿方朔孫𢎞葛亮園公松子者並傷雅道
(蕭大圜嘗云留侯追蹤於松子阮孝緒對其父云願迹/松子於瀛海崔昻上書云馬晉平吴兵因取給駱賔王)
(啟云處幽棲寂追夏黄於商/山凡此所謂傷雅道者非邪)
　　援引失實
王昶之戒子曰昔范匄對秦客至武子擊之折其委笄
惡其掩人也其事則爕其稱則匄也匄爕子張䖍威之
對煬帝曰石建數馬足蓋慎之至也其事則慶其稱則
建也建慶兄司馬光詩我祿多龔舍自注舍為吏不過
六百石輒自免去此邴曼容事誤稱舍者曼容附見舍
𫝊梁簡文詩流霞抱朴椀說者謂此頓曼都事頓曼都
詐稱得仙自云仙人以流霞一桮與我飲之輒不飢渴
以為抱朴者事見抱朴子
　　制字為名
古人制字無無義者唐武氏制曌(照/)為名取日月行空
之義南漢劉氏制龑(儼/)為名取飛龍在天之義若孫休
制八字名子字子何義哉太子名􁠔(灣/)字􁉶(迄/)次子名
霓(觥/)字􁁉(礥/)次子名壾(莾/)字昷(舉/)次子名􁧘(褒/)字􁁉(擁/)
音何從起文何從合險怪不典莫此為甚按曲禮名子
不以國不以日月不以隠疾不以山川數者之外古之
人皆用之奚必臆造以為竒乎
　　為他人作嫁衣裳
王弇州贈湯生装潢金題玉躞暎華堂第一名書好手
装却怪靈芸針線絶為他人作嫁衣裳竊嘗愛其末句
然有所承𫝊矣石曼卿落第年去年來来去忙為他人
作嫁衣裳然曼卿亦云集古(續考此是秦/韜玉貧女詩)
　　顧龍山樂府
邑有顧龍山山有御製樂府碑望東南隱隠神壇獨
跨征車信步登山此下縣志直謂髙皇帝自為之府
志南畿志謂詞臣續之此以詞臣續之為是他日偷閑
花鳥娱情山水相看大哉皇言曷宜有此
　　仁風樓
一統志於金華府仁風堂言堂在府治内取晉袁宏奉
揚仁風之義於大名府仁風樓言樓在滑縣舊州子城
北即晉東陽郡袁宏奉揚仁風之所按金華在晉為東
陽郡袁宏東陽太守正在此大名在晉為陽平郡劉宋
改東陽平郡後人不識東陽何郡而妄作仁風樓於東
陽平巳大可咤纂志者又無所辨正
　　王明君
後漢匈奴𫝊言呼韓邪匈奴来朝願為漢壻後宫王嬙
以積怨自請行此事之實也西京雜記乃云元帝使畫
工毛延夀圗宫人形貌按圗召幸王嬙以賂金少畫不
及貌及賜單于宫人王嬙當行帝見之悔乃殺延夀夫
元帝柔仁之主謂其因女色殺畫工固不可信而王嬙
以無寵自請行誠一汙賤女子耳後之為昭君曲者多
歸咎元帝殊不當云程克勤學士有詩明妃本是巫山
女貌美如花解人語家門正對楚王臺慣聽鄉人說雲
雨一朝被選入漢宫㡬年不識天子容宫車厯厯向何
所青苔不解長門封象牀展轉心似𢷬自惜紅顔暗中
老裵迴顧影淚雙垂生死不如臺下草胡王欲得漢家
姫六宫盡蹙雙蛾眉孤懐不覺心語口猶勝永巷長凄
其欣然獨上氊車裏胡王得之驚且喜短簫吹出覇陵
橋兩兩雎鳩水中起古城北去多戰塲黄沙白草春無
光多情自得虜庭樂回首漢月空茫茫打回夜向隂山
宿更為胡王理絲竹漢家莫悔悮和戎琵琶不是思歸
曲
　　軒墀非熊
杜子美詩軒墀曾寵鶴畋獵舊非熊軒大夫車也子美
引為軒墀之軒論者病之至於非熊亦無所出史記但
曰所獲非龍非彲非虎非羆不曰非熊也惟無能子曰
非熊非羆天遺爾師此書出子美後
　　落霞
王勃落霞與孤鶩齊飛秋水共長天一色稱為古今佳
語如解者所云政不佳耳叢語落霞飛蛾也鶩逐飛蛾
欲食之七修類稿落霞鳥名形如鸚哥緋羽瑩滑俱大
繆他如城門失火殃及池魚舊時王謝堂前燕飛入尋
常百姓家說者謂池魚王謝人姓名陸機言千里蓴羮
未下鹽䜴說者改未下為末下謂千里末下俱吴地名
理本可通而穿鑿以病之欺己欺人祗為識者鄙耳
　　逸書易論語
前篇舉逸詩有未盡者是藨是蓘則有豐年(見中/說)相彼
盍旦尚猶患之(見坊/記)我之懐矣自貽伊戚(見左/傳)又有逸
書焉從命而不拂微諫而不倦為上則明為下則遜(見/)
(荀/子)聖作則墨刑賊殺(並見/左傳)今女懖祖甲返以相陵懱(並/)
(見說/文)有逸易焉正其本萬物理失之毫釐差之千里(見/大)
(戴/禮)其亡斯自取災(見風/俗通)地可觀者莫可觀於木(見說/文)有
逸論語焉跢予之足如玉之瑩玉粲之璱兮其瑮猛也
(並見/說文)
　　三字上下通稱
殿(天子所居古為上下之通稱黄覇令/郡國上訃吏條對有舉孝子先上殿)
朝(覲君之稱古亦通用任延為㑹稽都尉議/曹祭酒龍丘長卒延自臨殯不朝三日)
朕(天子自稱古實不然伊尹曰惟/朕以懌周公曰朕復子明辟)

　
　　　　　　　　　　　　　　　　　(以上闕文/)
　　名義相反
蘦爾雅大苦郭璞注甘草也(甘苦/相反)某說文酸果字从甘
从木(甘酸/相反)鯤爾雅魚子莊子鯤之大不知幾千里(大小/相反)
廁說文清也徐鍇注此溷廁也(清溷/相反)
　
　
　
　
　
　
　
　
　
　藝彀卷中
欽定四庫全書
　藝彀卷下　　　　　　　明　鄧伯羔　撰
　　綠沈槍
綠沈言其色沈而不浮注論語者曰深青揚赤色其法
等耳杜子美詩苔卧綠沈槍說者多不解鄴中記石季
龍毎出用扇夾乗輿或木蘭色或鬱金色或紫紺色或
緑沈色宋書廣州刺史韋朗作銀塗漆屏風二十三牀
綠沈屛風一牀御史中丞請奪朗官王羲之筆經曰有
人以綠沈漆竹管及鏤管見遺斯亦可玩詎必金玉哉
　　桃源洞口
文獻通考載鼎州桃源洞建炎三年大水有石隨流而
下石間隠隱成文可辨其文曰無為儻易天知人情無
為窈𡨕神見人形心言意語鬼聞人聲此語殊不减金
人銘也一統志於桃源條下止列太元漁人竟不録此
不解其故
　　荒雞
晉書祖逖與劉琨俱為司州主簿共被同寢中夜聞荒
雞鳴蹴琨覺曰此非惡聲也因起舞曰若四海鼎沸豪
傑並起吾與足下當相避於中原史臣曰祖逖聞雞睹
舞思中原之燎火幸天步之多艱原其素懐抑為貪亂
者矣元史史天倪金大安末舉進士不第乃歎曰大丈
夫立身獨以文乎哉使吾遇荒雞夜鳴擁百萬之衆功
名可唾手取也草木子南陽府㢘訪僉事巴拜廵按至
彼忽初更聞雞啼曰此荒雞也不久此地當為丘墟天
下其將亂乎遂棄官而隱後南陽果陷夫雞不獨初更
啼為荒雞凡夜鳴不時皆謂之荒雞也余有頌循吏詩
雊雉春堪擾荒雞夜不聞正用此
　　林君復詩
林君復雖稱能詩能在一詩一詩雖佳佳在兩句兩句
雖工工在二字其詠梅花詩疎影横斜水清淺暗香浮
動月黄昏乃唐人江為詩竹影横斜水清淺桂香浮動
月黄昏也更竹為疎更桂為暗移以詠梅花遂為千古
絶唱
　　羅彛正詩
郊亭偶見述羅彛正挽陳閣老詩九淵若遇南陽李為
道羅倫巳復官菽園雜記謂當時士人為之而以羅倫
為羅生此說近是如果彛正所自為則𥚹衷狭量甚矣
初彛正忤南陽被謫廬陵與有力焉故士人云云
　　詩故
梅聖俞和范堯夫殿後書事天子尋常幸直廬褁頭宫
女捧雕輿觀此則知宋之内庭以宫女直輿事杜子美
紫宸殿退朝口號户外昭容紫袖垂雙瞻御座引朝儀
觀此則知唐之外庭以宫女引朝儀不惟詩好足備故
實
　　學史
始皇㑹稽山碑有云夫為寄豭殺之無罪男秉義程妻
為逃嫁子不得母咸化㢘清其文三句一韻其義以為
寄豭者被殺而男秉義程矣逃嫁者親絶而婦化㢘清
矣邵文莊公學史中掇其辭曰男秉義程妻為逃嫁子
不得母分叚既誤韻乖義舛令人不解
　　澹淡耕畊
澹與淡通耕與畊通古實不然文選西都賦敶後宫之
麗云乗輚輅登龍舟張鳯葢建華旗祛黼帷鏡清流靡
微風澹淡浮此澹與淡别為音義也唐六典論府兵之
制云居無事時畊於耕此耕與畊别為音義也謂相通
者字書之謬𫝊襲之訛也
　　修羊公
屠長卿登余仲周江天閣詩末云定有仙人騎鶴過不
知何地問脩羊嘗寫一通寄余覽者多不解余曰此出
華山志華山西北仙谷中有石榻脩羊公坐卧其上石
榻穿陷嘗見漢景帝帝問公有何能公不答即化作石
羊題其背曰脩羊公謝天子後置石羊於通靈臺羊又
去不知所之詩形容江閣髙聳仙人騎鶴過此亦可攀
接但去地遼逺安得問谷中脩羊公長卿詩用意之妙
如此
　　西廂傳竒
唐故滎陽鄭府君夫人博陵崔氏合祔墓誌銘乃給事
郎試太常寺奉禮郎攝衛州司灋叅軍秦貫撰其序畧
曰府君諱恒皇試太常寺協律郎文業著於當時禮義
飾於儒行少有倜儻之志長負瓌竒之名不茍譽以求
容毎親仁以竭愛樂善孜孜不愠知鮮量包江瀆氣合
風雲今之古人人雖上出神不優德享年六十夫人博
陵崔氏令門賢族慶餘承善四德兼備六親雍和仁讓
得於天真慈恵立于素尚母儀内則動静可師禮行詩
風進止成灋雖婕妤女史大家經教承之於諷習推之
於行源者亦異代殊人其歸一㫖享年七十有六以大
中十二年二月二十七日合祔於先塋之側其鄉里原隰
之號載於舊記此闕而不書女一適范陽盧損之子六
人頊珮瑾玘璆琬咸繼遺芳克修至行云姑熟吴公一
好古博雅士也與余善嘗搨一紙示余而志其后曰往
外舅安齋翁教睢州得是碣於州之蒔圃者始塵淖不
可讀已而得其大凡囅然曰此崔氏家乗也豈造物者
欲雪其詬迺出是以平反之乎不然苔封烟鎖㡬世幾
年以此峕顯耶
　　琵琶荆釵二記
琵琶托名於蔡伯喈耳其實牛相國僧孺之子繁與同
時蔡生邂逅文字交尋同舉進士才蔡生欲以女弟適
之蔡巳有妻趙矣力辭不得後牛氏與趙處能卑順自
將蔡仕至節度副使荆釵記托名於王龜齡不知其由
第龜齡令人姓賈氏龜齡自為令人壙志云然謂王賈
同邑且世姻故令人歸於我逮事舅姑以孝稱從其夫
某逰於越入仕於朝出守饒䕫湖泉四州賢而有助初
封恭人再封令人乾道四年十二月十日卒於泉之郡
舍享年五十有五
　　功顯君
王弇州魏相論曰博陸侯以地節春歿御史大夫相以
夏因許廣漢極言世卿之横譏切霍氏遂得入給事中
去尚書副封而功顯君之邪謀始發矣按漢書王莽傳
加安漢公號曰宰衡賜公太夫人號曰功顯君又按霍
光傳光夫人顯愛小女成君欲貴之顯與功顯君自二
人
　　祭江陵相公文
吏部醵祭江陵相公文海内傳誦以其美而刺刺而隱
也潘元茂有魏王九錫之篇揚子雲有劇秦美新之論
九京可作兩生有厚顔矣其文曰嗚呼人之言公者我
知之矣才之為臯為禹也道之為孔為夷也功之為尹
為旦也文之為典為謨也數者相業之最勝也然而古
人皆有之此常人之事未足以為公言也惟公則有所
謂非常者焉常人泥於故俗而公則達於聖哲之所不
能常人縁於物情而公則出於鬼神之不可測以老成
戴幼冲而有蓍龜之孚以臺閣馭厰監而有指臂之用
前此未有也撤警柝於要戎而有袵席之安投空券於
猾夷而有死命之制前此未有也丁丑之留力破羣言
而天下諒其非忍庚辰之去累疏不置而天下信其非
欺前此未有也讓有所不必崇而上公可以卧拜嫌有
所不必避而象賢可以首臚前此未有也彗孛不害於
天時震崩不害於地利盜賊革鬬不害於人和前此未
有也公之始進為天下去邪而為謀宻公之臨終薦賢
以自代而用意深前此未有也常人未沒而先沒沒而
輒沒惟公則儼然沒而不沒焉可不謂之非常耶雖然
公之非常惟公自知惟天地祖宗知之而已余輩常人
也雖有所言又安能以知公耶此是孫文融筆
　　量衡古今多寡
古今注釋量衡名數甚悉而不言古今多寡之别沈括
曰秦漢以前量度升斗計六斗當今一斗七升九合稱
三升當今十三兩王楙曰漢二斗七升當今五升四合
八升當今二升一合六分六升當今一升六合左傳疏
曰魏齊斗稱於古二而為一周隋斗稱於古三而為一
　　武夷䜟石
武夷九曲溪頭石上有詩相傳為晉人郭璞題䜟詩乃
唐人近體宋元以下氣格其非景純作無疑矣修志者
不能為之辨正濫附集中以是知古今所稱神仙幽怪
之事詎足盡信哉詩曰黄岡降勢走飛龍鬱鬱蒼蒼氣
象雄兩水䕶纒歸洞府諸峯羅立拱神宫林中猛虎横
安跡天外狻猊對面崇玉佩霞衣千百衆萬年􁦆境似
崆峒天目山絶句亦鄙俚亦托言璞見古杭雜記
　　崔謝詩
唐人詩却有勝前人處謝芳姿顦顇非昔容羞與郎相
見語質而辭賸崔鶯鶯為郎憔悴却羞郎言簡而意盡
芳姿王珉嫂婢鶯鶯與張生通者世謂張生為元稹所
托非是葢實有其人
　　塔影
酉陽雜爼載陳司徒在揚州時東市塔影忽倒老人言
海影翻則如此此似不然金陵牛首山有精舍對塔隙
其扉如彈丸許塔影入隙倒見室中帷幕上南村輟耕
録所載松江夏監運家西壁上塔影亦然
　　丹陽
天下有三丹陽周成王封熊繹於丹陽在今歸州此最
久次丹陽郡治宛陵治建鄴治江寧兩漢及隋其徙不
一次丹陽縣屬吾郡唐天寳初以郡稱後以縣稱並古
曲阿地
　　姓字竒奥
古人字只一言狄黒曽蒧字晢秦冉字開公夏首字乗
顔祖字襄申黨字周左人郢字行燕伋字思亷潔字庸
顔何字冉任不齊字選原亢字籍白丹字圭司馬牼字
牛屈原字平陳勝字渉文種展獲字禽劉邦張釋之公
孫𢎞字季項纒字伯項籍字羽叔孫何字通彭越字仲
張歐吴廣枚乗顔之僕字叔楚元王交朱雲字㳺爰盎
字絲鄭當時字荘顔無繇劉德字路眭𢎞字孟周仁字
文焦延夀字贛延岑字牙許敬字鴻顔之推字介李曇
字雲劉乾字天羅靖字禮張廵字廵房𤣥齡字喬顔師
古字籀孫晟字鳯李條徐倫字堅毛欽字傑又有字三
言者髙歡字賀六渾宇文覺字陁羅尼宇文邕字禰羅
突屈突無為字無不為崔𢎞度字摩訶衍
古人名與字相易者漢書匈奴傳王嬙字昭君後漢書
南匈奴傳王明君字嬙舊唐書房喬字𤣥齡新唐書房
𤣥齡字喬古人名與字不易者司馬道子字道子孔安
國字安國􁅏仲文字仲文王僧孺字僧孺劉孝綽字孝
綽蔡興宗字興宗孟浩然字浩然郭子儀字子儀楊燕
竒字燕竒蕭惟明字惟明張廵字廵戚同文字同文劉
混康字混康近代黄仲昭字仲昭陳從彛字從彛
姓一字名三字鬬穀於莵(見左/傳)董之蘩菁(見戰/國䇿)李觀音
得董六斤黒張般若師趙般若宗(見桂海/虞衡志)叚信苴福叚
信苴日(見大明/一統志)姓三字名一字二字阿史郍忠(見唐/書)侯
莫陳說侯莫陳頴(見北/史)侯莫陳利用(見宋/史)
有複掩古人姓名者竇融字周公秦將軍姓名孔子又
劉箕子朱孫卿許顔回(並漢/人)孫魯班(權/女)庾晏嬰庾黔婁
祖孫登(並梁/人)孔巢父吕周任嚴灌夫(並唐/人)翟馬周羅孟
郊(並宋/人)楊虞卿李虞卿劉彭祖竇彭祖直彭祖嚴彭祖
張彭祖鄧彭祖王彭祖(時代/不一)
南齊張融曰昔有鴻飛天首積逺難明越人以為鳬楚
人以為乙人自楚越鴻常一耳唐人盧鴻一取此孔融
薦禰衡表鷙鳥累百不如一鶚元人王鶚字百一取此
鍾繇之繇讀如瓊瑶之瑶字元常取咎繇陳謨彰厥有
常之義温造之造讀如皁白之皁字簡輿取造車自輿
始之義吾友焦竑字弱侯取考工記竑其輻廣以為之
弱之義魏相鍾傅孔巢父俱字弱翁此其義易暁耳
　　誤標人詩文
學殊半豹藝媿全牛此顧雲投户部鄭員外唘也楊用
修丹鉛總錄謂是李商隱四六蟭螟殺敵蚉眉上蠻觸
交争蝸角中何異諸天觀下界一微塵裏鬬英雄此白
居易感物詩也顧元慶夷白齋詩話謂是僧溥光之作
皆不審何據
　　鄭小同
鄭𤣥本傳𤣥子益恩𤣥以其手文似巳名之曰小同鄭
𤣥别傳𤣥有子為孔融吏舉孝㢘融之被圍往赴為賊
所害有遺腹子以丁卯日生而𤣥以丁卯嵗生故名曰
小同二說一以為子一以為孫未詳孰是至小同之義
宜在春秋桓六年九月丁卯子同生小同生日干支偶
合故命名如此兩𫝊俱未見其可也小同仕魏司馬文
王鴆殺之
　　馬異
文獻通考載馬異五十八事獨不及𤣥宗舞馬何也馬
之為妖莫甚於此
　　魚雙名
宛委餘編魚雙名者剛山蠻蠻洛水庸庸見山海經按
山海經剛山之尾洛水出焉其中多蠻蠻樕􁍌之山食
水出焉其中多鱅鱅之魚其所舉况亦未盡有囂水之
鰼鰼有敦水之䰽䰽有深澤之鮯鮯焉因廣之鳥雙名
者嘉陵□□青丘灌灌又鶼鶼崇吾蠻蠻藥山羅羅又
鸇鸇周周行扈氏唶唶宵扈氏嘖嘖酉陽兠兠獸雙名
者招揺狌狌姑逄獙獙空桑軨軨泰山狪狪泰戲䍶䍶
霍山朏朏放臯文文南中猩猩又雙雙北荒蛩蛩又羅
羅交廣􁉾􁉾即狒狒又羊羊拘扶山豵豵蟲雙名者先
民山之猎猎
　　惹
丹鉛總錄舉王維詩楊花惹暮春李賀詩古竹老稍惹
碧雲温庭筠暖香惹夢鴛鴦錦孫元憲六宫眉黛惹春
愁以為用惹字凡四皆妙獨不徴及賈至春日偏能惹
恨長詎此惹未為妙邪不得詩㫖弇州之譏是也
　　明駝
古木蘭辭願借明駝千里足送兒還故鄉酉陽雜爼曰
駝卧腹不帖地屈足漏明則行千里此以駝言楊太真
外𫝊太真私發明駝使持龍腦香三枚遺祿山本注明
駝使腹下有毛夜能明日馳五百里此以人言兩說俱
似未妥更宜訪之博物君子
　　欠龠
欠去劔切張口氣悟也龠弋灼切躍微動氣而生物也
皆有口之義故諸書字凡从口者多以龠代之从欠者
多以口代之如吹為龡和為龢喈為龤吭為䶳唱為􁀙
嘑為􁀙音義並同听與􁒿音同義異听笑貌􁒿大箎也
欨為呴㰦為呿欪為咄欸為唉欷為唏歔為嘘欬為咳
歂為喘歋為嗁歉為嗛􁀙為嗑歎為嘆歗為嘯􁀙為嘖
歕為噴歐為嘔歙為噏音義並同欦與吟歈與喻歆與
喑欽與唫歇與喝欣與听音義並異欦與劔切厓下也
歈雲俱切听魚巾切
　　二聲合為一字
古語有二聲合為一字者書𫝊中多有之筆為不律茨
為蒺藜(爾/雅)椎為終葵(考功/記)盍為何不(孟子/注)叵為不可(說/文)
癃為龍鍾老為潦倒(韻府/羣玉)弄為􁗗㣚(丹鉛/總錄)蓬為勃籠槃
為勃闌團為突欒圏為屈攣錮為骨露(容齋/隨筆)角為矻落
旁為步廊殻為咳洛大為忒㬠渾為鶻崙(諺/)此從西域
二合之音切字之元也
　　百勸新詞
吾友丁一僑義人也作百勸新詞通俗誡世詞若淺而
寓意深事若近而垂教逺以法求之非所論一僑矣與
山隂王畿善畿訪其市居為書數語屏上曰屏内寂然
屛外喧然内外兩忘幽人之㕓寂匪遺朋喧匪混俗喧
寂兩忘碩人之軸且謂一僑恥獨為君子此心可以入
道人世貿貿焉騰口說徼寵利於爾徑庭矣
　　􁅢姓不同逢
古人有􁅢䝉􁅢丑父􁅢安􁅢萌音如龐文从舉舉俗作
㪯故今文應然劉攽東漢刋誤說亦猶此顔之推家訓
曰逄姓之逄與逢遇之逢要為别字此亦無據葢逄逄
本一字而妄為分别無救於誤也左傳孟子東漢書今
本皆作逢須正之
　　二字俱非正音
二字俱非正音者欸乃(襖/靄)委蛇(逶/迤)万俟(木其/姓)齊衰(咨/催)從
頌(匆/容)氣禀(餼/廩)隴種(龍/鍾)龜兹(邱慈/國名)允吾(鉛芽/縣名)袒免(但/問)宿留
(秀/溜)嫪毐(勞靄/人名)汁防(什方/縣名)食其(異基審酈/二人名)日碑(宻低秺/侯名)差
池(蹉/跎)般若(鉢/惹)咎繇(臯遥/人名)荼首(蔡茂兩/頭鹿)方良(罔/兩)扶服(匍/匐)控
揔(空/怱)盧維(雷雍/二水)勞来(潦去/聲睐)隆慮(林閭/山名)於戯(烏/呼)畏佳(隈/佳)嶧
隗(摧/頺)蠏螺(傴/僂)諒隂(梁/闇)辟倪(睥/睨)魁結(椎/髻)身毒(捐竺/國名)慮虒(慮/夷)
(縣/名)朱提(殊時/縣名)取慮(趨閭/縣名)虖池(滹沱/水名)谷蠡(鹿離匈/奴王名)枹罕(夫/謙)
(縣/名)􁀙氏(拳精/縣名)格澤(鶴鐸/星名)宛句(寃劬/縣名)雩婁(吁閭/縣名)且慮(趄廬/縣名)
馮相(慿相去聲/馮相氏)令支(鈴祗/縣名)番汗(盤寒/縣名)番禺(潘隅/縣名)葷粥(獯/鬻)
(西戎/名)閼與(焉預/地名)柱夫(主扶翹/揺車)烏秅(鴉撾/國名)浩亹(閣門/山名)縱臾
(慫/慂)烏氏(烟支/姓)敦牟(對堥/二器)朝那(潮儺/縣名)曲遇(去上聲/顒地名)約束(要/成)
辟易(闢/亦)區霿(冦/茂)冐頓(沒突/人名)可汗(克寒/戎酋)燭營(括/撮)蠭門(逢䝉/人姓)
(名/)相近(祖/迎)次且(趦/趄)斯沾(賜/覘)陂池(坡/陁)獨鹿(屬鏤/劔)閼氏(胭脂/匈奴)
(單于/后)趨數(促/速)渾敦(混/沌)參差(琛/縒)
　　刀斗
李廣不撃刀斗張飛書刀斗銘字從刀音從刁葢古字
刀有都牢丁聊二音而後人别為刁耳
　　如何之樹
神異經曰南方荒中有如何之樹三百嵗作華三百嵗
作實有核形如棗長五尺金刀剖之則飴非此則辛食
之得地仙酉陽雜爼曰祁連山上有仙樹一名四味木
其實如棗竹刀剖則甘鐵刀剖則苦木刀剖則酸蘆刀
剖則辛按二木所産南北異方金鐵剖之甘苦異味明
非一物矣楊用修秇林伐山改金竹甘苦數字牽合為
一非其實也
　　馮夷
河伯姓名馮夷見聖賢冡墓記或曰符容切或曰皮平
切並無據也穆天子傳作無夷符容音之轉山海經作
氷夷皮平字之譌
　　訛貨
譌古訛字䞈古貨字為造也造化也故為與化字偏旁
互用
　　口厶阝卩等字不得混
倘口之於厶可以相假則員貟(音/運)句勾(古借用句/俗改从厶)和私單
單(姓/)吉(音/確)去右厷(音/肱)筥笞兄允何所别也倘阝(从邑/省)之於
卩(从節/省)可以相假則郤(晉大夫/叔虎邑)卻(與却/)邵(姓/)卲(髙/也)弼(音佩/國名)
弼(音弼/義同)邲(音秘/地名)邲(音瑟玉/鮮潔貌)鄂(郡/名)卾(口上/腭也)郗(音絺/姓也)郗(音希骨/節間也)
何所别也倘水與氵火與灬心與小一切相代而不擇則
汞江泉泊炑杰烊羔意愔怠怡忠忡忘忙愁愀悲悱怒怓
怎怍愈愉忌忋又何所别也古人言讀書不識字近代能
書人多不識字偏旁舛迕意義懸絶蓋字之大厄也
　　字畫不得移換
上下　士干　太犬　吕吅(下火袁切/驚呼也)品􁘆(下音鈴/衆聲也)􁁉
㗊(上音迓/下音責)另加(上孤另/之另)古叶　召叨　員唄(下音敗/梵聲)哲
唽(下潮哳/鳥聲)含吟(上胡南切/从今从口)啻啼(上音/翅)咠咡(上音緝/下音貳)唁噭
(下音/口)吴吞(上即吳字吴志無/口為天有口為吴)吉吉(下音/確)可叮　呆杏(上/即)
(保字後人借作/癡騃字非是)售唯(並从隹/非从佳)集椎　架枷(下音加項械/也又通作連)
(枷/字)李杍(下音梓/治木器)枲枱(上音葸麻有子也/下音移耒端木)栗栖　未末
杳杲　旻旼(音同上秋天/下旼旼和也)旱旰(上侯罕侯幹二/切一古汗切)􁘴習(上/音)
(榻/)暈暉　昱音(上余六切/日光也)易曶(上音亦从日从月/下音忽从日从勿)昊昋
(下音/貴姓)晏宴(上於諌切天清也日旰/也下伊甸切合飲也)脣脤(上口脣字俗作/唇下音蜃祭肉)
(盛以/蜃器)朞期(下可通上上/不可通下)仌从(上氷/下從)仚仙(上音軒輕舉貎/說文人在山上)
出屾(下所/因切)岑岒(下音鉗/山名)㚣奻(上即妓字下/女間切訟也)衾衿(上音欽/下音今)
褒褓(下音保/小兒藉)裹裸(上音果/下音邏)裴裶　紊紋(上去/聲)累細　垕
垢　美羍(上音每从羊从大/好也下音塔羊子)􁁉牪(上音宂/下音願)罵駟(上从/罔)􁁉
騳(上五豆合麥二切/下徒鹿切馬走也)谿豀(上音欺即溪字/下音兮反戻也)淼㴇(上音渺/下音茫)
棗棘(字並从朿/不从束)㕛双(上古友字/下俗雙字)省眇　毐坶(上音藹嫪/毐人名下)
(音牧即/牧野字)皇珀(上从王/下从玉)陊卶(上音堕壊也下/音熾有大度也)阹却(上音區/阹遮禽)
(獸/)􁀙邲(陊卶以下上/从阜下从節)阺邸(上音池/陵也)阰弼(上音避/山名)陃邴(音/同)
(上人名/下姓)隍􁆚(音同/義異)陴郫(下縣/名)陬郰(音同上月/名下邑名)陼都(上音/主邱)
(也/)隕鄖(下國/名)隖鄔(上音/伍)阮邧(音同下/邑名)陻鄄(下音/烟)障鄣(下/郡)
(名/)防邡(下音/方)陲郵(上音/垂)陜郟(下音夾郟/鄏地名)隃鄃(上音俞越/也下音輸)
(縣/名)陪部(阺邸以下上/从阜下从邑)
昃􁀙(周禮昃/作􁀙)囂嚻(周禮囂/作嚻)鼉􁅸(汲冢周書/鼉作􁅸)猷猶(詩猷/作猶)息
􁀙(乾坤鑿度/息作􁀙)朏􁀙(元命包/朏作􁀙)姓􁀙(詛楚文/姓作􁀙)婦􁀙(詛楚文/婦作􁀙)婚
􁀙(詛楚文/婚作􁀙)姻􁀙(詛楚文/姻作􁀙)槃㮽(石鼓文/槃作㮽)憐􁁉(石鼓文/憐作􁁉)好□
(石鼓文/好作􁀙)條條(石鼓文/條作條)驁䮯(石鼓文/驁作䮯)熾□(石鼓文/熾作□)罔􁁉(淮/南)
(子罔/作􁁉)翕翖(漢書烏孫/傳翕作翖)裝􁁉(後漢書杜林/傳裝作􁁉)翅翄(說文翅/作翄)秋
秌(說文秋/作秌)稿稾(說文稿/作􁁉)裘􁁉(說文裘/作􁁉)舅􁀙(說文舅/作􁀙)李杍
(說文李/作杍)勇觔(說文勇/作觔)
右上下士干以下從衡結構有一定之體毫釐之差不
免千里之誚也昃􁀙囂嚻以下前人改爾便堪作古
　　雙
南村輟耕錄引雲南雜誌夷有田種稻其佃作三人使
二牛前牽中壓而後驅之一日為一雙以二乏為巳二
巳為角四角為雙約有中原田四畆文獻通考載南詔
土俗田五畆曰雙上官授田四十雙上户三十雙以是
為差犁田一牛三夫前牽中壓後驅無貴賤皆耕二說
不無小異而四畆五畆未見歸一更考之
　　棬素
世屈木為盂稱之凡二字焉上丘圓切下蘇故切初得
其音不解其文及觀趙岐孟子義猶桮棬注桮棬桮素
也乃知是棬素二字世稱門内室外小巷凡一字為盧
貢切亦不詳其故及觀南史東昏侯遇弑於西弄乃知
弄是宫中别道如永巷之類也世謂棺之兩頭木凡一
字户戈切以為此俗語耳及觀戰國䇿昔王季厯葬於
楚山之尾欒水齧其墓見棺之前和乃知所稱户戈者
此字
　　螽斯朕虞
周南螽斯羽説文螽蝗屬集𫝊累螽斯為蟲名堯典汝
作朕虞𫝊虞掌山澤之官史記累朕虞為官名漢紀惠
帝諱盈之字曰滿文帝諱恒之字曰常諱盈之字諱恒
之字四字連讀意義可見注漢書者襲用其文是不
解盈之恒之非二帝名曰滿曰常非二帝字舛又大
矣
　　魚龍夜
秦州有魚龍川鳥䑕谷老杜秦州雜詩水落魚龍夜山
空鳥䑕秋就其名借其字不實不浮是為合作按水經
注曰魚龍以秋為夜魚龍之夜正鳥䑕之秋二句互意
更妙諸家注多不解
　　解姓名失實
楚令尹鬭穀於莵字子文孔安國解論語子文姓鬬名
穀字於莵仲尼弟子商瞿字子木顔師古解漢書姓商
瞿名子木均所謂鹵莽滅裂之學
　　頓歜姓名
頓都困切次也貯也壞也又姓宛委餘編引漢人頓肅
何不云秦人頓弱義不拜王者乎歜昌六切盛氣貌又
人名洪武正韻引戰國顔歜何不云公父文伯名歜乎
人有顯隱時有先後
　　王制
王制一篇當是古禮經有此其曰王者之制祿爵公侯
伯子男凡五等諸侯之上大夫卿下大夫上士中士下
士凡五等而孟子曰天子一位曰君一位者此名位不
如王制也其曰制農田百畆百畆之分(房問/切)上農夫食
九人而孟子曰百畆之糞此用字不如王制也其曰諸
侯之下士視上農夫祿足以代其耕也中士倍下士上
士倍中士下大夫倍上士卿四大夫祿君十卿祿次國
之卿三大夫祿君十卿祿小國之卿倍大夫祿君十卿
祿而孟子云云此文法不如王制也說者以為作於秦
漢之際非然也
　
　
　
　
　
　
　藝彀卷下
欽定四庫全書卷
　藝彀補　　　　　　　　明　鄧伯羔　撰
　　過夏相公墓詩
予不佞材質闇劣無競心無迕語於詩亦然若聞韶忘
味之作所不敢有也嘗示子儀過夏相公墓詩子儀謂
予詩雖屬譏評猶深歎悼葢深知予也詩曰白草青松
學士原是非千載定何論一言可為先生憾遜國諸頑
不受恩嘉靖間雲南楊僎請表揚建文諸忠臣世廟
問禮官昨給事中言建文諸臣事云何夏言對曰諸臣
誤君亂國先朝誅殛豈宜褒錄事遂寢詩謂言死非其
罪而有死道也
　　幽光顯揚之碑
茅山乾元觀有二十三代宗師觀妙先生幽光顯揚之
碑政和間陳輔撰文蔡仍書丹嘉靖間其碑為山氓仆
而破之後數年雷雨大作仆者復立解者漸合久而凑
泊無復齟齬宛然如故山中父老悉能言之葢不啻楊
用修所稱蒲城碑與薦福寺碑為神物䕶持者
　　象山
象山學術千古自有公論至詆為異教則愛憎之口耳
趙東山為其像賛得之矣賛曰儒者曰其學似禪佛者
曰我法無是超然獨契本心以俟聖人百世
　　孚壬
說文孚卵化也其功用在外字凡音同孚皆有外之義
稃米殻也麩麥皮也柎花房也苻草甲也膚肉表也郛
外城也簠(敷甫/二音)盛黍稷之器殍(敷摽/二音)餓死人中不實者
俘軍所獲取諸外者壬象人懐妊之形其根著在内字
凡文從壬皆有内之義淫浸淫脉理也任包藏凶惡也
􁁉(羞/)忍耻也飪熟食衽衣襟徵(音/征)歛且聚也徵(音/止)物盛大
而繁祉也義皆在内
　　銀燭
穆天子傳天子之寳璿珠燭銀梁簡文詩燭銀踰漢女
江總貞女峽賦含照曜之燭銀本此王子年拾遺記浮
忻國貢蘭金之泥狀若紫磨之色百鑄變白有光如銀
即銀燭是也周興嗣千字文銀燭煒煌賈至詩銀燭朝
天紫陌長本此丹鉛總録所擬未為允也
　　五祀
五祀之名見於三禮儀禮既夕行禱於五祀乃卒周禮
大宗伯以血祭祭社稷五祀司服王祭五祀則希冕小
祝設道齎之奠分禱五祀禮記王制大夫祭五祀曲禮
天子諸侯大夫祭五祀嵗徧所稱五祀有其凡無其目
然或以天子祭(大宗伯司/服小祝)或以大夫祭(王/制)或以士祭(既/夕)
等差又若是不一也月令四時祭户竈中霤門行列其
目不舉其凡說者謂是五祀然不詳祭者誰何當是天
子以下通行耳至祭法制為等差詎非此篇後出折衷
前人而為之說乎以觀廟制天子七諸侯五大夫三適
士二官師一庶人祭於寢内神外神當一例也天子七
祀司命中霤國門國行泰厲户竈諸侯五祀司命中霤
國門國行公厲大夫三祀族厲門行適士二祀門行庶
人一祀或户或竈予重光單閼之嵗塞涂月之朔日繕
修曾大夫耕隱舊廬而奠居焉問祀於友人吴羔吴羔
曰庶人一祀予曰然於是議妥靈之處門之内户之外
也門尊户卑吾從其尊遂題曰司門之神以數不敢僣
以名不敢泥吴羔謂予為達於禮
　　陳孟常對策
數年来朝廷之上議論頗多言者輕聽者厭勢固宜
耳陳懿典壬辰㑹試第二人也其對䇿有言事有其意
而未有其形務逆銷之而勿先指之恐其遂無所忌也
中有所私而外有所避務緩格之而毋急持之恐其遂
無所憚也此數言者今時對證之藥石也士大夫服而
行之可以享和平寧謐之福嘗曰經生言無當世用若
此者可弁髦視之乎
　　天圓篇
火日外景金水内景此曽子天圎篇中語也劉邵人物
志襲其辭曰火日外照不能内見金水内暎不能外光
二者之義葢隂陽之别也横渠正䝉又襲其辭曰火日
外光能直而施金水内光能闢而受受者隨材各得施
者所應無窮神與形天與地之道與理愈析而愈明辭
愈搆而愈精識者何嫌其述也
　　外臣
幸逢堯舜為真主且放巢由作外臣此邵堯夫詔三下
答鄉人不起之作也按儀禮凡自稱於君士大夫則曰
下臣宅者在邦則曰市井之臣在野則曰草茅之臣庶
人則曰刺草之臣他國之人則曰外臣然則外臣堯夫
不應得稱也方是時天下一統匪止累言且戾名實
　　于中丞治生
亷者不富富者不㢘世俗大都然耳而亦有不然者幼
嘗讀于中丞墓誌誌其語云士君子一入仕途志意漸
廣非取之於官何以足用故治生所以養㢘也中丞名
湛字瑩中正徳辛未進士厯膴仕數十年以治生起家
家用饒裕今其子孫率豐於財仕者無簠簋不飭之誚
有以詿誤見譴者鄉人諒其無他
　　口角之誤
寧為雞口無為牛後張守節注曰雞口雖小猶進食牛
後雖大乃出糞也延篤曰口當為尸雞尸雞中主也予
之齒者去其角顔師古注曰牛無上齒則有角其餘無
角者則有上齒丘橓曰角當作甪鳥之長喙也愚按作
口與角者正作尸與甪者鑿也
　　記事摽擬
易牙辨淄澠二水味(見類/林)而李賛皇能辨江表水與建
業城下水(見中朝/故事)荀朂食筍進飯知是勞薪炊(見世/說)而
陸鴻漸飲茶知為勞木所烹(見胡子/衡齊)此前人摽擬為竒
非其實也諸如此類一不可無再不可有
　　曹景宗能詩
景宗有才人也去時兒女悲歸来笳皷競借問行路人
何如霍去病其凱還聯句也容齋隨筆謂曹公未必辦
此好事者為之耳此大不然景宗答釋法雲書云法師
識踰有境學詣無生揄揚之善煥如東里披玩周環用
忘所疾此書即梁朝諸文士不能過也何有二韻哉梁
書本傳稱景宗自恃尚勝毎作書字有不解不肯問人
皆以意造書肯倩人乎洪景盧何居之髙視之下也
　　文夫人事
文信國夫人既收信國屍隨某公主下嫁後得公主懿
㫖還鄉臨終時問浣婢索舊香嚢曰此我齠齔時得之
父母者持信國祭文曰此得之丞相者我死置我懷中
将以見吾父母吾夫於地下為無媿也七修類稿所引
指南録者如此郎仁寳又自為說曰夫人既陷而公被
執音信無傳不應酬妻之辭得至夫人所矣意公與夫
人間關窘急之時必已同約死難特先書與夫人以勵
其志若自為賛亦前寫具衣帶間也愚謂仁寳之言差
得昔人情事再摭以禆前卷所未盡
　　續博物志
續博物志一卷近年新安吴琯刋行題曰晉李石撰按
書中多及唐事非晉人所為可知矣矧晉亦未聞有李
石其人也唐襄邑李石字中玉宋資陽李石字知幾俱
有盛名未知此書是誰為之者
　　梁顥
世傳梁顥舉進士甲科年八十二其謝表云白首窮經
少伏生之八嵗青雲得路多太公之二年按本傳顥雍
熙二年進士景德元年卒年九十二逆數甲科時七十
三也容齋随筆辨證之亦未覈
　　皇佐揚天恵
王粲從軍云一由我聖君劉楨贈五官中郎將云昔我
從元后二子者顯然帝操矣而植詩云皇佐揚天恵第
以漢相目其父耳嗟乎詩之言志不止於辭是可以占
人賢不肖矣此溧陽錢𠫭軍(清/)語足以補予前篇所不
及
　
　藝彀補
