#+TITLE: 守城錄-宋-陳規
#+DATE: 2018-05-12 10:17:37
#+SOURCE: github.com/kanripo/KR3b0015 master a9e5249a                
欽定四庫全書　　　　　子部二
　提要
　　守城録四卷　　　　　兵家類
　　　　(臣/)等謹案守城錄四卷宋右正議大夫陳規
　　　　在徳安禦冦事蹟也規字元則宻州安邱人
　　　　中明法科靖康末金兵南下荆湖諸郡所在
　　　　盜起規以安陸令攝守事連敗劇冦建炎元
　　　　年除知徳安府擢鎮撫使羣盜先後來攻隨
　　　　機捍禦皆摧破去㝷召赴行在又出知順昌
　　　　與劉錡同却金兵又移知廬州兼淮西安撫
　　　　使卒乾道中追封忠利智敏侯立廟徳安事
　　　　蹟具宋史本𫝊是書凡分三種首為規所撰
　　　　靖康朝野僉言後序朝野僉言本夏少曾作
　　　　備載靖康時金人攻汴始末規在順昌見之
　　　　痛當日大臣將帥捍禦失策因條列應變之
　　　　術附於各條下謂之後序徐夢莘嘗採入北
　　　　盟㑹編一百三十九卷中然其文與此大同
　　　　小異疑𫝊録者有所刪潤也次曰守城機要
　　　　亦規所作皆論城郭樓櫓制度及攻城備禦
　　　　之方宋史本𫝊載規有攻守方畧𫝊世疑即
　　　　此書次曰建炎徳安守禦録乃瀏陽湯璹所
　　　　作璹淳熈十四年進士官徳安教授㝷訪規
　　　　守城遺事作為此書紹熈四年除太學録乃
　　　　表上之案規本𫝊載乾道八年詔刻規徳安
　　　　守城録頒天下為諸守將法藝文志亦别有
　　　　劉荀建炎徳安守禦録三卷而無璹書之名
　　　　疑荀所撰者即乾道所頒之本璹書上於紹
　　　　熈時距乾道已二十餘年或又據荀書而重
　　　　加増定歟三書本各自為帙不知何人始併
　　　　為一編觀書末識語則寜宗以後人所輯矣
　　　　宋自靖康板蕩㝢内淪胥規獨能支拄經年
　　　　不可謂非善於備禦然此僅足為守一城乘
　　　　一障者應變之圖而不足為有國有家者固
　　　　圉之本當時編為程式原欲令沿邊肄習蘄
　　　　保殘疆然至元師南下直破臨安為東京之
　　　　續率未聞有一人登陴以抗敵者豈非本根
　　　　先撥雖有守禦之術亦無所用歟伏讀
睿題闡發精微抉汴梁喪敗之由申守在四夷之訓
　　　　然後知保邦諶命自有常經區區輸攻墨
　　　　守之技固其末務矣謹録存是帙以不沒規
　　　　一事之長並恭録
宸翰弁於簡端俾天下萬世知
聖人之所見者大也乾隆四十六年三月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
御題陳規守城録
攝篆徳安固守城因而失事論東京(陳規於靖康丙午/攝徳安府事羣盗)
(王在等攻城規在城上問賊何因到此賊言東京已破/規初不信迨賊遁遣人詣都城奏功始知城果䧟因嘆)
(當時身不在圍城中以效守禦並論官吏將帥應敵捍/禦之失更因靖康朝野僉言於所載攻守各條下附以)
(己見并/為之序)陳規屢禦應之暇(守城機要備載陳規守徳安/事自城郭門墻樓櫓之制以)
(及攻城備禦之方凡四十餘條極為詳備又載羣賊王/在等攻徳安未兩月而退張世李孝義四日引去楊進)
(十六日引去孔彦舟三次皆不克而去董平三萬人即/日敗去趙夀亦三日引去曹成李宏閲九月始引去桑)
(仲夏邢尚孫羣賊閲三月引去李横則六十五日引去/前後應敵機宜紀載甚悉其後瀏陽人湯璹編為徳安)
(守禦錄表上其書欲沿邉守宰共為紬繹其意固善夫/陳規力保危城九遇賊至皆随機應敵卒頼安全可謂)
(長於守矣但此特施之郡邑用得其人或見功效然因/幸遇小冦耳若宋靖康汴京之失則由於平時政事之)
(乖違豈盡係臨事捍禦之踈略彼時即陳/規果在圍城又安能救其敗亡之禍乎)湯璹深知紀
以精小縣傍州或可賴通都大邑轉難行四夷守在垂
明訓逮廹臨衝禍早成
欽定四庫全書
　守城録卷一
　　陳規靖康朝野僉言後序
靖康丙午規以通直郎知徳安府安陸縣事丁未春正
月羣盗王在等犯徳安府時郡將闕規攝府事賊來攻
城規在城上與賊語問何因到此賊言京城已爲金破
規獨念都城之大壕塹深濶城壁髙厚實龍淵虎壘况
禁旅衛士百萬雖金人乘我厄運一時彊盛亦何能破
殆不足信二月四日賊遁遣人詣都城奏功還乃知京
城果爲敵䧟徒深痛切但不知城破之所以然爾又恨
當時不得身在圍城中陪守禦之士以効緜薄紹興己
酉春三月朝廷既復河南規自祠官被命知順昌府夏
五月到官行及期年暇日㑹同僚語及靖康之難汝隂
令云嘗收東齋雜録一編中有靖康朝野僉言具載金
人攻城始末規得之熟讀痛心疾首不覺涕零嗟乎治
亂彊弱雖曰在天有數未有不因人事得失之所致也
揚雄所謂天非人不因人非天不成靖康京城之難若
非人事之失則天亦不得而爲災規不揆至愚竊觀金
人攻䧟京城朝廷大臣與將吏官帥應敵捍禦之失雖
既徃不咎然前車之覆後車之戒事有補於將來不可
不備論也朝廷欲再援太原大臣以爲中國勢弱敵勢
方彊用兵無益宜割三鎮以賂之殊不知勢之彊弱在
人爲我之計勝彼則彊不勝彼則弱若不用兵何術以
壯中國之勢遏敵人之彊用之則有彊有弱不用則終
止於弱而已彊者復弱弱者復彊彊弱之勢自古無定
惟在用兵之人如何耳
河東宣撫使統兵十七萬以援太原又招河東義勇禁
兵五萬共兵二十二萬皆敗績致太原䧟於敵非兵不
多蓋用兵之失也其所以失者兵二十二萬直行而前
先鋒遇敵者有幾一不勝而却與其後大兵皆却宜乎
不能援也有識者觀之不待已敗而後知其不能援也
殊不知攻城者分攻城兵備戰兵運糧兵扼援兵若兵
不多則攻必不乆而速退又不待其援也假使當時徃
援者將良得計雖無兵二十二萬只十萬亦可以必援
又無十萬只五萬亦可以優爲之援也又不五萬至其
下亦有可援之理且以五萬爲率若止分爲五十將留
十將䕶衛大將兼備䇿應内分三兩將詣扼援兵前廣
張兵勢牽制扼援之兵以二十將分地深入敵境綿亘
可布三五十里不知敵人用兵多少便能盡害以二十
將周圍行偏僻小路㝷求郷導多遣逺探向前設伏伺
望敵人打糧出兵多則退之少即擒之但絶其糧道不
必深入直扺城下其敵自退又且兵既分遣則人力並
用假令數將失利其大兵必不至於一齊敗衂潰散爲
盜京城之難其源在於援太原之失利也
尼瑪哈攻太原之夀陽夀陽城小而百姓死守凡三攻
殘敵之衆萬人而竟不㧞此必守城人中有善爲守禦
之䇿者僉言以爲城小而百姓死守者非也攻城者有
生有死善守者有生無死夀陽之人可謂善守而不得
謂之死守又或云城小而堅者亦非也若城太小矢石
交通善守者亦難以設險施䇿規以為城愈大而守愈
易分叚數作限隔則易守若已先䇿定險備設使敵欲
登城縱令登城已登即死敵欲入城引之入城已入即
死今夫百里之城内有數歩之地敵人登之守城之人
便自甘心伏其城㧞乞命於敵者非攻之善乃守之不
善也
九月安砲於封丘門外大砲數百座皆在門外敵至不
收遂爲金人所得咸謂金人得攻城之具規以爲城破
亦不在此有善守者假使更資砲數百座亦必無害在
於禦砲之術善不善也統制官辛康宗以敵去城逺止
兵不得發箭止之甚善百姓鼓衆撃殺此亦見其自亂
素治之術失也
敵先採濕木編洞屋以生牛皮蓋其上戴之令人運土
木填濠欲進攻城守城人若得計則城内先施大砲碎
之亦可用單梢砲取逺至二百五十歩外者制其首領
用衆之人盖益州郡舊有朝廷所降守禦册定格單梢
砲上等逺至二百七十歩中等二百六十歩下等二百
五十歩不知京城當時倉卒之際此格用與不用若人
稍不究心則下等二百五十歩亦莫能及若能究心則
二百七十歩過之甚易又以小砲禦近衆其小砲每十
人已上不過十五人施放一座亦可以致數十歩勿謂
小砲不能害物中人四肢則四肢必折中腰以上則人
必死中馬亦然又况大砲每放一砲小砲可放數砲兼
小砲不必用石以重三四斤泥團爲之泥團之利亦博
不獨放時易得無窮放去中人人必死傷不中則泥團
爲砲擊破不致反資敵用若要摧毁攻械則須用大砲
及石金人攻城用大砲盖欲摧壊城樓守城者欲摧毁
敵人攻械大砲與小砲齊用縱敵在城外伐大木爲對
樓雲梯火車等攻械可以破盡金人廣列壘石砲座㝷
碑石磨盖石羊虎爲砲欲攻之所列砲座百餘飛石如
雨擊守城之卒死傷日不下一二十人此非攻城之能
盖守禦官一時失計耳茍守禦官得計止令卒近女頭
墻坐立城外砲來髙則於女頭墻上過低則打中女頭
墻擊破在外無縁中人一卒亦不至於死傷又豈有死
傷日不下一二十人者惟女頭墻稍加髙厚則愈加安
堵又須先用稍大木造髙一丈長一丈濶一丈上下外
直裏斜外宻裏稀洞子外宻處以大麻䋲横編如荆竹
笆相似以備砲石衆多攻壊女頭墻即於兩邉連珠進
洞子向前以代女頭若此則砲石縱大數多未易損壊
間有損者即逐旋抽換假令只如此禦捍則砲石亦何
能害人已可必其無虞也
敵以雲梯對樓攻東水門其間禦捍有設重樓獲勝者
固甚善也又恐人在重樓之上愈招矢石又攻東門守
禦官守具亦備對樓雲梯至每以木衝倒仆死者無數
此亦竒䇿然持衝木人與對樓上人相對不免互傷亦
非全勝金人填壕橋成運對樓過濠攻城城下列砲座
二百餘所七梢砲撒星砲座石砲並發又以强弩千餘
助之城上矢石如雨使守禦卒不能存立然後推對樓
使登城每對樓上載兵八十人一對樓得城則引衆兵
上此金人攻城之方也其砲大數多矢石齊發只前說
女頭墻次備以洞子皆可隔盡矣對樓登城每一對樓
果能載兵八十人樓廣不過二丈當靣立得幾人與守
城人接戰者不過十數人而已假令八十人盡用力施
設五對樓止四百人此外必無伏兵亦無竒兵樓髙須
及五丈乗髙而來其跡亦自甚危自履危地來與城上
立平地人接戰勝負人人可以自决若守城者於此不
勝則交戰於平田廣野之地不知其敗若何况對樓填
平壕上惟可以直進直退必不能於城下横行守人備
禦不過止備對樓所占之地假使有十對樓所占地歩
數亦不多不獨接戰可以必勝縱兵上城獲全勝者術
亦多矣不思則弗得也
敵用雲梯止要登城每座雲梯須十餘人可以負荷到
城城上禦之亦難向前來縱不禦之使敵倚城登梯上
至城頭少不死者何以致之於女頭墻裏鵲臺上靠墻
立排叉木每空闊三四寸一根通度槍刀向上髙出女
頭墻五六尺敵至女頭墻上必爲排叉木隔住背後乗
空守禦人於木空中施槍刀刺擊豈有刺擊不下者下
而不死者鮮矣
閏十一月二十四日再攻推對樓五座盛矢石來城上
以竿衝倒三座城上士卒爭持草以焚之對樓木多而
草盛火熾火乗南風遂引燒城上樓子三座對樓既倒
在城外必不能却回亦不能再起自是堵住敵人攻械
來路可以置而不問焚者失也縱不引燒城樓止燒了
敵人對樓亦是城上人自持草火與敵燒開再進攻械
來路此事大失所有再造城樓骨格欲於舊處安立者
以理度之自是敵必不容矢石必倍守禦官若能用前
說造洞子於闕樓子處兩頭連珠並進不終日决可蔽
合權代女頭墻以隔矢石矢石雖愈倍於前亦必無害
次於燒了城樓處兩頭横直深埋排叉木以防敵急登
城上分甲兵兩向攻打城裏從下斜築向上至城靣外
垠向下陡峻次於城裏脚下取土爲深壕離壕三五丈
築月城圍之使敵乗對樓到城如不下對樓上城却回
則已若上城必自立不得倒入壕内無不死者如此一
挫必罷攻退兵乃守禦之人失之以致城陷豈不痛哉
凡攻守之械害物最重其勢可畏者莫甚於砲然亦視
人之能用與不能用耳若攻城人能用而守城人不能
禦之則攻城人可以施其能若守城人能用則攻城人
雖能者亦難施設竊聞金人用砲攻城守禦人於城上
亦嘗用砲城面地歩不廣必然難安大砲亦難容數多
雖有砲臺砲臺地歩亦不甚廣又砲纔欲施放敵人在
外先見必須以衆砲來擊又城上砲亦在髙處自然招
城外敵人用砲可以直指而擊之以此觀當時守禦之
人其不能用砲也明矣假令當時於城裏脚下立砲仍
於每座砲前埋立小木爲衣敵人在外不見立砲所在
雖有能用砲者何由施設或謂砲在城裏砲手不能見
得城外事無由取的每一座砲别用一人於城上專管
城裏一座外照物所在裏照砲梢與外物相對即令施
放少偏則令砲手畧少那脚太偏則就令拽砲人擡轉
砲座放過則令减人或用砲稍大者不及則令添人或
用砲稍小者照料得一砲打中後砲少有不中又城裏
立砲可置數多守禦人用砲若止能如此則攻城人用
砲何能爲也
築城之制城面上必作女頭墻女頭中間立狗脚木一
條每兩女頭中掛搭箆籬惟可以遮隔弓箭於砲石則
難以遮隔若改作平頭墻不用箆籬只於近下留品字
方空眼與女頭相似亦甚濟用
或問何以備禦城外脚下自有馬面墻兩邉皆見城外
脚下於墻頭上墜下害敵之物敵人初到城下觀其攻
械勢恐難遏宜便於城裏脚下取土爲深闊裏壕去壕
數丈再築裏城一重對舊城門更不作門却於新築城
下縁裏壕入三二里地新城上開門使人入得大城直
行不得須於裏壕垠上新城脚下繚繞行三二里方始
入門若此則假使敵善填壕止不過填得外壕必不能
填得裏壕若由門入城須行新城脚下裏壕垠上新城
上人直下臨敵何物不可施用正是敵人死地必不敢
入由正門入城尚且不敢則豈肯用命打城但只如此
爲備則敵兵雖多攻械百種誠可談笑以待之又况京
師舊城亦自可守若逐急措置便可使勢如金湯有不
可犯之理兼京城之内軍兵百姓金銀粟帛計以億兆
之數亦莫能盡若令竭力修作不獨添築一城一壕可
不日而成假令添築城壕數重亦不勞而辦重城重壕
既備然後招敵人入城議事彼若見之必不攻而自退
俗諺云求人不如求己古人云上䇿莫如自治又事貴
制人不貴制於人皆此之謂也
京城周圍地約一百二十里聞當時敵在城外諸門多
閉有以土實者正開三兩門通人出入如此乃是自閉
生路而爲敵開其生路也爲守之計不獨大啓諸門仍
於兩門之間更開三兩門使周圍有門數十座齊開於
城内運土出外填壕作路使戰兵出入無至自礙城上
覘望敵人空隙稍得便處即遣兵擊殺或夜出兵使敵
在外所備處多晝夜備戰無有休息彼自不能乆攻兼
既城内創開城門自運土填壕欲爲出兵計則其在外
填壕欲入之計不攻自破然所以敢自創開城門出填
壕者非謂敵兵可欺盖恃其自於城内設險已備引敵
入城而敵必死耳晉王浚遣都䕶王昌及鮮卑段疾陸
眷末柸等部五萬之衆以討石勒諸將皆勸勒固守以
疲冦獨張賔孔萇以爲可速鑿北壘爲突門二十餘道
勒即以萇爲攻戰都督造突門于北城鮮卑入屯北壘
勒候其陳未定躬帥將士鼓譟于城上㑹孔萇突諸門
伏兵俱出擊之生擒末柸疾陸眷等衆皆奔散萇乗勝
追擊枕尸三十餘里獲鎧馬五千匹此乃守中有攻可
謂善守城者也後之守城者何惮而不法歟
州郡城池之制人皆以爲盡善城上有敵樓而敵人用
大砲摧擊城髙數丈而敵人用天橋鵝車對樓幔道雲
梯等攻具登城據其城池之制作可以自謂堅固前古
所未有奈何敵人攻械之備亦前古所未有故事貴乎
仍舊而人惮於改作皆不可必者古人所謂利不百者
不變法功不十者不易噐以今城池之制觀之雖利不
至於百功不至於十然其間有須更改者不可不更改
也自古聖人之法未嘗有一定之制可則因否則革也
爲今之計如敵樓者不可仍舊制也宜於馬面上築髙
厚墻下留品字様方徑及尺空眼以備覘望及設施槍
路墻裏近下以細木盖一兩架瓦棚可令守禦人避寒
暑風雨屋在墻裏比墻低下則砲在外雖大而數多施
設千萬悉莫能及人
壕上作橋橋中作弔橋暫時隔敵則可若出兵則不能
無礙宜爲實橋則兵出入俱利
城門宜迂廻曲折移向裏百餘歩置不獨敵人矢石不
入其舊作門樓處行入一歩向裏便是敵人落於䧟阱
何謂陷阱盖百歩内兩壁城上下臨敵人應敵之具皆
可設施又於舊門前横築䕶門墻髙丈餘兩頭遮過門
三二丈城門啟閉人馬出入壕外人皆不見孰敢窺伺
城外脚下去城二丈臨壕垠上宜築髙厚羊馬墻髙及
一丈厚及六尺墻脚下亦築鵲臺髙二三尺闊四尺鵲
臺上立羊馬墻上亦留品字空眼以備覘望及通槍路
亦如大城上女頭墻墻裏鵲臺上栽埋排叉木以備敵
填平壕塹及攻破羊馬墻至城脚下則敵與羊馬墻内
兩邉受敵頭上大城向下所施矢石即是敵當一面而
守城人三面禦之羊馬墻内兵賴羊馬墻遮隔壕外矢
石是羊馬墻與大城係是上下兩城相乗濟用使敵人
雖破羊馬墻而無敢入者故羊馬墻比大城雖甚低薄
其捍禦堅守之效不在大城之下也又羊馬墻内所置
之兵正依城下寨以當伏兵不知敵人以何術可觧若
此則既有羊馬墻而鹿角木可以不用仍於大城上多
設暗門以備遣兵於羊馬墻内出入又羊馬墻脚去大
城脚止於二丈不令太逺者慮大城上抛擲磚石難過
墻外反害墻内人又不令太近者慮其太窄難以回轉
長槍又於大城裏城脚下作深濶裏壕裏壕上向裏度
地五七丈可作來徃路外築裏城排叉木但多備下敵
攻城應敵處用此以設備雖使敵人善攻不足畏也
墨翟宋大夫善守禦公輸般為雲梯之械將攻宋墨子
見之乃觧帶為城以褋爲械九設攻城之機墨子九拒
之公輸般攻械盡墨子守有餘公輸屈曰吾知所以拒
我者以此見攻械者宜乎古人以爲䇿之下也夫守城
者每見敵人設一攻械而無數䇿以拒之者未之思也
規嘗聞孫子曰兵者國之大事死生之地存亡之道不
可不察也又以爲兵者詭也用無中形詭詐爲道故能
而示之不能用而示之不用近而示之逺逺而示之近
攻其不備出其不意此兵家之勝不可先𫝊也然而有
傳之于衆而逹之于逺有利而無害有得而無失者不
可不先傳也嗟乎靖康丙午金人以兒戱之具攻城守
禦者一時失計遂致城拔迄及一紀有餘而金人猶不
思當時幸勝尚以驕氣相陵規於未知金人攻城設砲
之前每見人云金人攻城大砲對樓勢豈可當貴顯言
之則怏然而不敢辯衆人言之則亦不敢痛折今既知
其詳則豈可不盡曲折剖其所見而言之然用兵之道
以正合以竒勝善出竒者無窮如天地不竭如江海千
變萬化人孰能窮之今止據金人攻城施設畧舉捍禦
之䇿至於盡精微致敵殺敵之方雖不惮於文繁而有
所謂真不可示人者未之傳也又况雖欲傳之有不可
得而傳者矣惟在乎守城之人於敵未至之前精加思
索應變之術預爲之備耳區區管見輙序於僉言之後
紹興十年五月日陳規序
欽定四庫全書
　守城録卷二
　　陳規守城機要
一城門舊制門外築甕城甕城上皆敵樓費用極多以
禦尋常盜賊則可以遮隔箭鑿若禦敵人大砲則不可
用須是除去甕城止於城門前離城五丈以来横築䕶
門墻使外不得見城門啟閉不敢輕視萬一敵人奔衝
則城上以砲石向下臨之更於城門裏兩邉各離城二
丈築墻長五六十歩使外人乍入不知城門所在不可
窺測縱使奔突入城亦是自投䧟穽故城門不可依舊
制也
一䕶門墻只於城門前十歩内横築髙厚墻一堵亦設
鵲臺髙二丈墻在鵲臺上髙一丈三尺脚厚八尺上収
三尺兩頭遮過門三二丈所以遮隔衝突門之啟閉外
不得知縱使突入墻内城上砲石雨下兩邉羊馬墻内
可以夹撃
一城門貴多不貴少貴開不貴閉城門既多且開稍得
便利去處即出兵擊之夜則斫其營寨使之晝夜不得
安息自然不敢近城立寨又須為牽制之計常使彼勞
我逸又於大城多設暗門羊馬城多開門竇填壕作路
以為突門大抵守城常為戰備有便利則急擊之
一城門舊制皆有門樓别無機械不可禦敵須是兩層
上層施勁弓弩可以射逺下層施刀鎗又為暗板有急
則掲去注巨木石以碎攻門者門為三重却後一層如
常制皆舊加厚次外一重門以徑四五寸堅實圎木鑿
眼貫串以代板不必用鐡葉釘裹又外一重以木為柵
施於䕶門墻之兩邉比之一樓一門大叚濟事
一城門外壕上舊制多設釣橋夲以防備奔衝遇有冦
至拽起釣橋攻者不可越壕而来殊不知正碍城内出
兵若放下釣橋然後出兵則城外必須先見得以為備
若兵已出復拽起橋板則緩急難於退却茍為敵所逼
逐徃徃溺於壕中此釣橋有害無益明矣止可於門前
施機械使敵必不能入拆去釣橋只用實橋城内軍馬
進退皆便外人皆懼城内出兵晝夜不敢自安
一干戈板(亦名/兼板)舊制用鉄葉釘裹置於城門之前城上
用轆轤車放亦是防遏衝突其碍城出兵則與鈎橋無
異既於城門裏外安置機械自可不用干戈板以為出
兵快便之利
一城身舊制多是四方攻城者徃徃先用攻角以其易
為力也城角上皆有敵樓戰棚蓋是先為隄備茍不更
改攻城者終是得利且以城之東南角言之若直自東
南角攻則無足畏砲石力小則為敵樓棚所隔砲石力
大即必過入城裏若攻城人於城東立砲則城上東西
數十歩人必不能立又於城南添一砲則城上南北數
十歩人亦不能立便可進上城之具此城角不可依舊
制也須是將城角少縮向裏若攻東城即須近北立砲
若攻南城則須近西立砲城上皆可用砲倒擊其後若
正東南角立砲則城上無敵樓戰棚不可下手將城角
縮向裏為利甚不可忽也
一女頭墻舊制於城外邉約地六尺一個髙者不過五
尺作山字様兩女頭間留女口一個女頭上立狗脚木
一條掛搭皮竹箆籬牌一片遮隔矢石若禦大砲全不
濟事又女頭低小城外箭鑿可中守禦人頭靣須是於
城上先築鵲臺髙二尺濶五尺鵲臺上再築墻髙六尺
厚二尺自鵲臺向上一尺五寸留方眼一個眼濶一尺
髙八寸(一云方/徑及尺)相離三尺又置一個兩眼之間向上一
尺又置一個状如品字向上作平頭墻敵若登城只於
方眼中施槍刀自可刺下方眼向上自有平頭墻即是
常用箆籬牌掛搭不必臨時施設也更於鵲臺上靠墻
每相去四寸立排叉木一條髙出女墻五尺横用細木
夹勒兩道或三道攻城者或能過品字眼亦不能到平
頭墻上更兼墻上又有排叉木限隔若要越過排叉木
必須用手攀縁則刀斧砍之鎗刃刺之無不顛仆守者
用力甚少攻者必不得志也
一馬靣舊制六十歩一座跳出城外不减二丈濶狭隨
地利不定兩邉直覷城脚其上皆有樓子所用木植甚
多若要畢備須用氊皮掛搭然能遮隔大砲一為所擊
無不倒者樓子既倒守禦人便不得安或謂須預備樓
子隨即架立是未嘗經歴攻守者之言也樓子既倒敵
必以砲石弓弩併力臨城雖損害人命至多亦不可架
立今但只於馬靣上築髙厚墻中留品字空眼以備覘
望又可通過鎗刀靠城身兩邉開兩小門下看城外可
施禦捍之具墻内造瓦厦屋與守禦人避風雨遇有攻
擊便拆去瓦厦屋靠墻立髙大排叉木用麤繩横編若
造笆相似任其攻擊必不能為害
一城不必太髙太髙則積雨摧搨修築費力城靣不可
太濶太濶則砲石落在城上緩急撃中守禦人城靣通
鵲臺只可一丈五尺或一丈六尺髙可三丈或三丈五
尺㳂邉大郡城壁髙亦不過五丈濶不過二丈而已
一羊馬墻舊制州郡或無之其有者亦皆低薄髙不過
六尺厚不過三尺去城逺近各不相同全不可用蓋羊
馬城之名本防冦賊逼逐人民入城權暫安泊羊馬而
已故皆不以為意然捍禦冦攘為利甚漙當於大城之
外城壕之裏去城三丈(一云去/城二丈)築鵲臺髙二尺(一云髙/二三尺)
濶四尺臺上築墻髙八尺(一云髙/及一丈)脚厚五尺(一云厚/及六尺)上
收三尺每一丈留空眼一個以備覘望遇有緩急即出
兵在羊馬城裏作伏兵正是披城下寨仍不妨安泊羊
馬不可去城太逺太逺則大城上抛甎不能過太近則
不可運轉長鎗大凡攻城須填平壕方可到羊馬墻下
使其攻破羊馬墻亦難為入入亦不能駐足攻者止能
於所填壕上一路直進守者可於羊馬墻内兩下夾擊
又大城上甎石如雨下擊則是一靣攻城三靣受敵城
内又有小砲可施凡攻城器械皆不可直抵城脚攻計
百出皆有以備之也
一羊馬墻内須均量地歩逺近安排叉木作排叉門分
布安排人兵易於㸃檢兼防奸細入城
一城郭舊制止是一重城外有壕或有低薄羊馬城者
使善守者守之雖遇大敵攻計百出亦可退郤或不經
歴攻守者忽遇大敵圍城不無畏怯須是先為隄備當
於外壕裏修築髙厚羊馬墻與大城兩城相副即是一
壕兩城更於大城裏開掘深濶裏壕上又築月城即是
兩壕三城使攻城者皆是能者亦無可攻之理大抵城
與壕水一重難攻如一重至若裏城裏壕則必不可犯
計羊馬城與裏城裏壕之費亦不甚多若為永久之計
實不可缺
一修築裏城秪於裏壕垠上増築髙二丈以上上設䕶
險墻下臨裏壕須濶五丈深二丈以上攻城者或能上
大城則有裏壕阻隔更使能過裏壕則裏城亦不可上
若此則不特可禦外敵亦可潛消内患裏城裏壕費用
不多不可不設庻免臨急旋開築也
一修城舊制多於城外脚下或臨壕栽丫叉木名為鹿
角大為無益若城中人出至鹿角内壕外人施放弓弩
鹿角不能遮隔若乘風用火可以燒毁不如除去為便
也
一今來修城制度止是在外州軍城池若是京都㑹府
須於城内向裏量度逺近再於外修築一重其外安置
營寨向裏更築一重作官府若此豈獨堅固而已哉内
外之患無不革盡
一攻城用雲梯是欲蟻附登城今女頭上既留品字眼
又有排叉木又有羊馬墻重重限隔則雲梯雖多無足
畏也
一攻城用洞子止是遮隔城上箭鑿欲以搬運土木甎
石填壘壕塹待其填平方進攻具或欲逼城􁱍掘今既
有羊馬墻為之限隔則洞子亦自難用
一對樓則與城上樓子髙下相對鵝車稍髙向前瞰城
頭向下附城脚天橋與對樓無異止是於樓上用長板
作脚道或摺疊翻在城上皆是登城之具今羊馬墻既
有人守自可兩邊横施器刃敵人别用撞竿與其他應
急機械自不足畏大凡攻城用天橋鵝車對樓火車火
箭皆欲使人驚畏有以備之則不能為害
一攻城多填幔道有至三數條者髙與城等直逼城頭
今羊馬墻中既有人拒敵又大城上抛擲甎石自然難
近大城更照所填幔道於城内靠城脚急開裏壕垠上
更築月城兩邊栽立排叉木大城上又起木棚置人於
棚上又於欲來路上多設籖刺使能登城亦不能入城
或能入城亦不能過裏壕縱過裏壕决不能過月城以
幔道攻城者百無一二今所備如此亦何足畏凡攻城
者有一策則以數策應之
一攻城用大砲有重百斤以上者若用舊制樓櫓無有
不被摧毁者今不用樓子則大砲已無所施兼城身與
女頭皆厚實城外砲來力大則自城頭上過但令守禦
人靠墻坐立自然不能害人力小則為墻所隔更於城
裏亦用大砲與之相對施放兼用逺砲可及三百五十
歩外者以害用事首領蓋攻城必以驅擄脅從者在前
首領及同惡者在後城内放砲在城上人照料偏正逺
近自可取的萬一敵砲不攻馬靣只攻女頭急於女頭
墻裏栽埋排叉木亦用大繩實編如笆相似向裏用斜
柱撑槍砲石雖多亦難擊壊砲既不能害人天橋對樓
鵝車幔道之類又皆有以備之則人心安固城無可破
之理
一攻守利器皆莫如砲攻者得用砲之術則城無不㧞
守者得用砲之術則可以制敵守城之砲不可安在城
上只於城裏量逺近安頓城外不可得見可以取的每
砲於城立一人専照斜直逺近令砲手定放小偏則移
定砲人脚太偏則移動砲架太逺則減拽砲人太近則
添拽砲人三兩砲間便可中物更在砲手出入脚歩以
大砲施小砲三及三百歩外若欲摧毁攻具須用大砲
若欲害用事首領及搬運人湏用逺砲砲不厭多備若用
砲得術城可必固其於制造砲架精巧䖏又在守城人工
匠臨時増减(製造砲梢須及時月夏以六月冬以十一/月十二月採取櫟木檀木皆一生笋長成)
(少枝節者置溝渠内淹浸百餘日或半年取出去皮窨/乾用穏木上下自根至梢按捺如張盤新弓相似取畧)
(無損者然後用麻索生皮相間繫扎以防隂晴緩慢日/晴則皮𦂳索緩隂雨則索堅皮緩若此繫扎可保無失)
一用砲摧毁攻具須用重百斤以上或五七十斤大砲
若欲放逺須用小砲只黄泥為團每個乾重五斤輕重
一般則打物有凖圓則可以放逺又泥團到地便碎不
為敵人復放入城兼亦易辦雖是泥團若中人頭靣胷
臆無不死者中人手足無不折跌也
一城被圍閉城内務要安静若城外有人攻擊城内驚
擾種種不便須是將城内地歩分定界分差人巡視遇
有人逼城號令街巷不得徃来非籍定係上城守禦及
策應人不得輒上城在城上人不得輒下城過當防閑
不特可免驚惶亦可杜絶不虞
欽定四庫全書
　守城録卷三
　　湯璹徳安守禦録上
　　　王在党忠冦徳安二十日引去
靖康元年十二月二十一日羣賊王在党忠閻僅薛廣
等攻陷隨州守城陸徳先以下俱逃或盡室遭擄遂犯
徳安府知安陸縣事陳規先被差部押縣兵赴京行至
信陽郡盜梗路二十八日承府牒抽回赴府捍禦二十
九日還至應山縣七里河賊夥閻僅千餘人在寮子市
置酒張樂邀截歸路二年正月初一日規率同部押官
知應城縣宋理應山縣丞權縣事夏翬各以所部弓手
土軍召募人合五七百餘人結甲定安陸縣弓手節級
馬立廣冕召募人雷智和管界巡檢寨土軍劉允應城
縣弓手節級李吉三州寨土軍向吉應城縣弓手節級
竹清三縣巡檢寨土軍楊素凡八人徑領衆入應山縣
掩殺羣賊僅等大敗餘黨潰散投入王在夥中王在寨
去府百餘里規㝷得路將所部兵到府時知徳安府李
公濟已往諸處招集人兵通判周子通先往諸縣起發
民兵及士曹張顔恱因賊至驚死司録士曹局務官安
陸縣丞簿尉皆縁故搬家遁去初三日城中官吏軍民
推規權領府事初六日通判周子通回府當日規交府
事與通判凖府牒規權通判仍充統領守禦人兵迎敵
規遂措置修築城壁召募騰勇刷差軍兵勾抽保甲隄
防守禦十一日知府李公濟回更不交割牒府乞折資
監當即日離任去十三日王在人馬入府界刼掠十四
日權兵曹應城主簿田縡出城逃走十五日賊遊騎數
十人至城下與城上人相射至晚回寨十六日王在領
馬歩五千餘人著顔色衣各執弓箭背牌及板門扇來
圍城攻諸門委管界巡檢胡善三州都巡檢張惟徳出
戰二人先走匿於孝感縣九嵕山寺是日賊與守禦人
相射申後賊退往府東天慶觀泰山廟等處下寨十七
日賊又攻城賊首王在及近上首領多在齊安門外規
與權府周子通城上呼賊與語喻以禍福賊暫退是晚
周子通驚中風疾十八日牒府在假本府止有規及安
陸縣尉董貽兵馬都監趙令戣監酒稅務趙康輔四員
而已於是官吏軍民又推規權領府事規以城危急不
敢辭遂糾率官吏軍民多方措置盡死堅守是日賊搬
積柴草欲燒齊安門守門人於未到十餘歩先放火箭
爇之賊又用松柏長木及大竹雲梯五十座齊力並進
城上人用磚石及連䕸棒長鎗弓弩拒退良久遣人縋
城毁斫雲梯二十日賊列騎成陣逼城驅人擡鵝車洞
子樓座用牛皮并氊包漫攻齊安門被城上人及城門
上門空處先以撞竿托叉抵定次用搭鈎鈎去洞子上
皮氊墜大石及磚石摧擊又用弓弩箭射其賊退去續
次下城焚燒毁斫盡絶賊又進雲梯約髙二丈各有梯
道四圍用綿被并氊皮包裹煙火箭鑿不可侵近約用
四五十人擡擁向城被守城人先以長竹併力撞衝雲
梯傾倒壓死賊數人次磚石弓弩箭射擊賊人走退是
日賊又進天橋約髙二丈濶一丈以木長四丈餘可以
並行數人如城之幔道用以登城賊衆數十人擡以向
城被城上人用弓弩磚石射擊致擡者止於十步外不
能前進又於諸攻具之外列大砲十餘座四面向城飛
石擊守城人其城上人存身向箆籬以避之城下人向
木柵存身以避之致其砲並不曽傷守城之人是日賊
又前以步後以騎列陣向城城内多設砲座城上人看
覷賊近逺向著諭與定砲人向賊放擊發而多中其賊
逺退只於城東十餘處下寨自是每日遣人至城下相
射鬭敵及四散燒刼畧無退意三十日早又有党忠人
馬五六千人齊到城下着雜色衣與王在兩夥同來爭
先攻擊四面環繞風水不通規與機宜閻孝周登城招
王在諸酋至城下開說大義薄許犒設賊意稍解又招
賊大將蔣宣入城置酒欵說禍福却令出城二月初三
日王在引兵去党忠人馬仍用洞子火櫃齊攻城門被
城上人用撞竿磚石弓弩箭拒退當日景陵門下打死
賊五人并砲打殺鼓賊一名是夜三更賊乘暗忽由四
邊停雲梯上城被城上人用槍及磚石刺打下又攢火
炬燒望雲朝天齊安等門又用長鈎鈎城上人又用竹
木縳荻把作火炬長二丈列二三百炬如火山向城門
及燒城上竹城箆籬並被守城人併力用撞竿托叉抵
拒及用磚石弓弩箭射并放砲石如此鬭敵自三更至
曉方暫退初四日早規見攻擊危急賊不肯逺退遂㸃
第一隊第三隊人兵開朝天門出乘賊不備分頭掩擊
党賊敗走即収兵入門却開景陵門令第二第四隊并
第一第三併力出門掩殺其賊大敗乘勢趕逐除斬獲
生擒外逼入溳河死者不知其數餘黨遂潰是日奪到
旗六十三面鼓四十面鉦五面槍刀二十三條牌十五
面甲七連弓三張弩二枝牛五十二頭馬九十匹騾五
頭驢十二頭自正月十五日至二月初四日凡攻圍二
十日今考具措置於後
一踏逐過往寄居官進士勇敢者借補官資差攝職事
一選募有心力百姓分布諸門上城禦敵及分認地頭
譏察姦細及催督修城人夫工役
一差使院典級黄謹等行軍期司専一行遣防城守禦
修城文字及各帶器甲隨規巡城
一選差安陸縣吏楊玠等提轄防城軍民弓手日夜巡
邏及催促添修城壁
一差撥軍民弓手分作四隊及選差弓手節級長行每
二人共管押一隊内馬立馬政管押四百一十五人李
全許進管押三百一十六人郭政田全管押三百六十
五人劉徳李清管押三百五十人各分布城下凖備出
戰
一差撥有心力騰勇保正隊頭黄夀等部領保甲人兵
一十六隊計八百餘人凖備出戰
一招集到茶客楊政等自召募人凖備岀戰并僧雷知
和自召募僧行百姓二十六人殺賊
一城上極是尖狹有不及一尺濶者其上不能容立一
人及無乳頭㝷於城上裏邊用鍬钁直削向下三尺以
代乳頭下城鐙道添造竹木棚棧令人坐立可以施放
弓箭等器械守禦
一城壁卑矮遂於城外添立竹柵間安箆籬外可以遮
隔弓箭内可以施用兵仗於土城之上又立竹城一層
一城有極卑薄處遂於城内脚下離城三尺别立木柵
一重約髙一丈五尺門空五寸立木一根於城稍低薄
處無不周遍係於土城之内又立木城一重於木城之
外每兩步立一人與城上人更互上下守禦
一城門薄怯損敝㝷於門外别立小門一重各以氊皮
釘裹上開門頂空隙以備墜石及下施兵仗又於門内
兩邊栽立枋木作鹿頂約髙一丈五尺長五十步其中
路濶六尺至盡處用木拒馬四五重閉定每五寸立木
一根兩邊木外每步立一人持長槍
一城上以千字文為號每步一字每字一人以五人為
一甲十甲為一隊互相統制分布城上又以在城火夫
客户置籍結甲上城守禦
一選人兵一百五十人令保正副六人甲頭二人管押
統領晝夜准備應援如東壁有報警急即提兵東應西
則西應自攻圍二十餘日每有警急無有不至者
一於賊退之後其未逺止在四外側近圍繞之中寅夜
偷工開壕築城仍命工人計城厚薄而中分之先併力
以築其表髙及㝷丈度不可以驟登則又併力以築其
裏適相當然後増築以成之内具畚鍤以督役外荷戈
矛以備警起五邑之夫萬人竭作不淹時而畢
一城壁長八百八十二丈髙二丈五尺上濶一丈六尺
底濶三丈七尺五寸及於城壁外開築城壕繞城壕塹
計長七百八十八丈上濶三丈底濶一丈八尺深一丈
五尺
　　　張世李孝義冦徳安四日引去
建炎元年九月二十二日李孝忠餘黨張世李孝義賊
馬五萬餘衆已破襄陽荆門軍荆南府郢復州遂冦徳
安府先行文字稱欲就招安一面擺拽兵馬環繞府城
本府以方議招未敢禦敵是夜五更一㸃忽同時發喊
雲梯火砲弓弩箭鑿攻城勢焰兇猛本府官吏軍民以
死禦敵至二十三日巳時賊始退是日矢石殺死賊兵
三百餘人賊拽屍以去沉之河及積薪焚之被傷一千
餘人諸門奪下雲梯七十餘座二十四日夜賊兵又乘
暗至西北兩門以城上肅靜隄防不能下手夜半引去
其時有御營使司同都統制范瓊討捕李孝忠等領兵
在府北累遣至城下應援掩擊不下二十五日㧞寨南
去
　　　楊進冦徳安一十六日引去
建炎二年三月初四日羣賊楊進號没角牛領衆至本
府城外四面下寨遣人齎文字來稱有衆一百五十萬
馬三萬五千餘匹自京東登萊沂宻濰淄徐等州前來
逐州官員盡皆勦殺本府視賊寨約有十餘萬人馬三
千餘匹是日畧來脅城不多時各退歸寨初五日以後
朝暮繞城矢石所不及處擺布人馬三五重更畨替換
又於前分布攻城人馬大振金鼓喝喊馬軍在後用刀
鎗擁逼步人并力攻城一齊發弓弩及神臂弓箭鑿射
城上人并持雲梯四面奔城被城上守禦人弓弩箭鑿
砲石磚石雨下賊並不曽得利城中時出兵衝殺賊遂
少退四五日後賊復添立攻具髙起望樓下瞰城中并
造戰柵對樓洞子用牛皮包漫又用夾布作遮箭幕約
髙三丈箭鑿皆不能害又立大砲攻具日増夜遣人搬
柴草向羊馬城并城門放火亦被守禦人救䕶撲滅并
矢石禦退賊不得利十七日増望樓四座大砲五十餘
座洞子一百餘個遮箭布幕三十餘座大戰柵一座對
樓一座及雲梯不知其數其戰柵約髙二丈四方各濶
一丈六尺有餘先用人裏外擡夯向城被城上人用弓
弩箭鑿并砲先射打退擡夯人及打得傾側使用不得
棄下退去其對樓約髙四丈濶一丈五尺有餘作五層
縳木梯斜上髙過如城其勢太重推拽難行兼被城上
守禦人施放矢石射打推拽人莫能近前其餘遮箭幕
盡被砲石打得碎破其洞子凑城又被城上墜下柴草
積火焚燒皆不得近前其砲亦被城内放砲多打殺定
砲人其賊凡所立攻具一一施用數日皆不能傷城上
人自初四至十九日計十六日逐戰鬭殺傷賊數多賊
知城不可攻二十日方遣人至齊安門下髙聲呼城上
人且不要放箭防禦教來打話當時城上人問打甚話
其人言恁也不出來共唵厮殺我也打恁城不破有招
安官來唵只待要些犒設受招安城上人答待恁受招
安了與恁犒設其人便去至晚有一人着紫道服領二
十餘人持東京留守司請召旗一面向城隔壕與城上
人說話稱是東京留守宗元帥使臣成忠郎王申元帥
遣來招安楊防禦髙聲讀示宗元帥咨目并劄子言楊
防禦今日方肯受招安待問本府要些犒設并出劵往
東京本府許之二十一日送犒設在城外其楊進領人
親到齊安門下収受致謝而去是日楊進領衆起離向
信陽軍前去(契勘楊進自三月初四日圍城攻具甚盛/被城上人施用弓弩箭鑿砲石磚石射打)
(死損賊人數多及出兵衝殺入壕渰死者五十餘人及/於壕内撈漉到賊屍於沿身捜到借補使臣文帖四道)
(及被擄人回稱楊進被箭射着頭又被磚砲打着額倒/卧累日後起來嗔在邊將官不來扶救斬之又聽得楊)
(進言自出京以來不曽折了人却到這裏折却許多/又折了强將四員見得楊進計窮力盡方受招安)
　　　孔彦舟三次冦徳安皆不克引去
建炎二年十二月二十八日有北來一項羣賊數萬人
稱是單州團練使郢州鈐轄孔彦舟在黄州麻城縣作
過至三年正月初七日賊至黄州皆剃頭辮髪作金人
裝束是夜填塞壕塹用雲梯及牛皮洞子安立砲座攻
圍黄州城及肆掠黄陂縣并侵犯徳安府孝感縣界本
府慮賊來犯城遂分布官吏軍民於諸門地分嚴行隄
備其賊迤邐至孝感縣東舊鎮殺人放火刼掠財物二
十四日到環河鎮殺傷已受范瓊招安下呉錫人馬二
十六日到府東十八里下寨稱是武經大夫榮州團練
使東平府兵馬鈐轄京東西路統制軍馬孔彦舟二十
七日領全軍數萬至府城下四外占岡擺布搭立施設
弓箭射城上守禦人被城上人齊發砲石弓弩賊衆不
敢近當夜遁走向隨州前去至閏八月十一日復自光
州回至本府應山縣作過再占據隨州九月初一日分
遣賊騎侵犯本府圍城本府乘時岀兵掩殺初八日賊
遁去復回占隨州十一月初一日彦舟又自隨州領人
馬至本府城下圍繞劄寨初八日大隊併至攻城被本
處守禦人施放弓弩箭鑿砲石禦敵至晚退却止在城
外初九日㧞寨南去占據復州又往占據荆南府(正月/二十)
(七日攻城當夜引去初九月初一日攻城初/八日引去  十一月  八日攻城次日引去)
　　　董平冦徳安三萬人即日敗去
建炎三年三月羣賊董平部領人馬至應山縣稱勤王
兵沿路刼掠四月初四日夜掩刼孝感縣官吏居民逃
走有不及者悉為驅擄及燒盡一縣官私屋宇是日在
本縣東舊鎮劄寨分遣賊徒剽掠本府差撥人兵六頭
項前去掩殺董平起離取唐州去九月十二日有宣撫
處置使司差知信陽軍武經郎孫璘到本府差兵䕶行
至信陽交割至十二月二十日董平破信陽璘僅以身
脫其家并官屬皆没於賊平差占據信陽自往唐州大
義山劄寨令隨唐信陽三郡人户送納糧草并収逐處
稅錢四年三月十六日平領三萬餘衆到本府本府差
正將辛選發兵往應山界迎敵戰數合賊大敗走殺賊
千餘人鉦鼓旗槍弓箭器械輜重棄之滿道平㝷走往
西京界為鄉村把隘人所殺
欽定四庫全書
　守城録卷四
　　湯璹徳安守禦録下
　　　趙夀冦徳安三日引去
建炎四年五月十二日羣賊趙夀號不忙自黄州領衆
數萬餘人至孝感縣界刼掠遣人至本府欲就招安是
月有朝奉郎守尚書兵部員外郎福建廣南東西荆湖
南北等路撫諭使馮康國到本府守臣陳規白馮乞行
招安㑹趙夀亦遣人以書與馮願受招安規復遣人徃
夀寨說以撫諭肯行招安之意六月初二日夀領衆至
城外是晚馮親出城見夀初三日夀擕數隊入城聽撫
諭聖訓謝恩招安了當馮牒夀令權於江州黄州駐劄
聽候朝命本府亦支給錢糧犒設訖十二日夀起發至
東四十里環河鎮駐劄忽夜遣人馬分頭項於本府八
門改換色衣偽作民兵裝束一擁奪門頼諸門守禦素
備即時以死捍禦旋増弓弩砲石鬭敵至巳時方退復
於箭砲不及處擺布圍城迭来攻打被城上弓弩砲石
不歇及遣兵披城出戰三晝夜計窮力盡二十日賊㧞
寨南走
　　　曹成李宏冦徳安自六月至二月引去
建炎四年六月有曹成李宏賊自舒州歴光州信陽至
本府衆數十萬布滿諸縣直抵襄随郢州界駐劄三龍
河時早禾始熟廣被芟掠本府以賊兵衆盛不輟隄備
七月三十日賊衆至城下攻打府城本府一靣施放弓
弩箭鑿砲石一靣發兵出外披城鬭敵賊不能破巳時
方退八月十四日成衆又至城下本府再發人兵出城
迎敵賊復退於近城桐栢廟下立寨分遣騎於八門一
二里外立小寨圍困本府不通徃還本府官吏軍民以
死捍禦間出兵掩殺每夜遣兵刼擾小寨奪糧入城晝
夜相拒六十餘日是時成等人馬實多本府兵極少其
勢不敵遂設計謀差人齎公文前去問當成等誘以禍
福利害指其自新之路成等始退十月初三日遣人入
城商議稱一行兵衆原非為賊止為鄉中不可居止遂
前来㝷有糧喫用却䝉朝廷收還招安之後所授官職
止乞元来官資湔洗招安之民及齎到成等申狀本府
於初五日備録奏聞成等始於十六日復還三龍河大
寨仍不住於府城四外燒刼又因本府抄截掩殺之故
十一月二十四日復領衆来攻城本府出兵迎敵至午
方退五年二月十九日成等領衆起離三龍河徃漢陽
軍渡江前去
　　　桑仲夏邢尚孫羣賊冦徳安三月引去
紹興元年十二月初四日有信陽軍邢舍人尚統領等
部領二千餘人至本府城下焚掠本府即時閉門捍禦
雖稍退未肯逺去十七日又有隨州孫彪統領人馬三
千餘人亦来圍城本府閉門捍禦及遣兵出城戰殺傷
百餘人方退亦未肯逺去二賊梗路不通二十日夜賊
齊至城下弓弩箭鑿雲梯布牌攻諸門本府官吏軍兵
拒敵二十一日早始退離城百步外圍繞是夜信陽軍
賊馬前去攻孝感縣不克復回本軍隨州賊馬前去攻
復州陷之二年正月二十八日再發人馬兩路前来本
府近城四外焚刼本府官吏軍民晝夜上城不曽解甲
以死捍禦及時出兵掩殺三月初間始退向隨州去續
據忠訓郎權孝感縣韓遹狀准鎮撫使差權縣事踏逐
到離舊縣一十里臨溳河地名紫溳就周圍積水為壕
創築城壁欲就緒間十二月二十四日有信陽軍賊馬
二千餘人自府城来奔本縣先二百人到城北遹即分
布守禦發兵迎敵賊敗走五里逢賊大隊至復圍縣城
施放弓弩㝷於壕外呼曰憨是信陽大後軍邢舍人尚
統制人馬向北打了一百八十座山寨壊了鄧州信陽
軍并天目山寨今决要取本縣屯泊人馬就糧贍軍圍
至夜只於壕外分布劄寨二十五日賊掠溳河客船載
兵入壕及用布牌木牌遮箭擡夯雲梯五十座向前水
陸攻縣城被本縣人施弓弩砲石併力捍禦至晚賊退
向寨二十六日賊多拽河内船舫五七隻為一絞用大
竹絞成竹牌立於船頭旋添船併作浮橋於北壁壕内
攻縣城城上弓弩砲齊發敵不能近復拽船泊岸只攻
東壁亦被禦退至夜回寨遹恐賊别生計遂親領兵三
更出刼賊寨殺賊三百餘人及收到被擄男女五百餘
人入城二十七日賊於壕外添砲數座及分布船隻向
前攻城至午禦退二十八日又以雲梯向前并力攻城
至夜禦退二十九日賊又用船六十餘隻通作一絞用
板釘鋪船靣船頭並用竹木布牌兩頭遮箭後立長槍
五百餘人撑拽攻西壁勢兇猛遹激勵人兵西門放出
戰船十五隻於壕内及城上弓弩砲石齊發至未時賊
大敗渰溺無數盡奪所絞船舫其岸上擺立賊兵即時
回寨至夜㧞寨遁去
　　　李横冦徳安六十五日引去
紹興二年六月十三日桑仲餘黨知鄧州李横號九哥
哥領襄陽府鄧隨郢州所管軍馬及逐州百姓共約五
六千人内正兵約四千人前来徳安府近城下寨大小
七十座賊首李横大寨在城西隔河早晚舉平安火諸
寨相應遇夜諸寨有警即時舉火每寨各立望樓樓上
人執白旗城北東西三面各正視城門門内人出入必
先見出稍多即舉旗向門本寨及兩邊連寨人競出掩
撲或城内出兵迎敵及刼寨即時諸寨舉旗指示悉来
應援城南有望樓四座占髙阜下瞰城内街巷徃来動
息皆見之城上守禦人人可數纔見城内稍似擺拽即
舉旗諸寨各為備夜於四外更互相應把斷出入之路
圍閉府城内外風水不通本府雖不住出兵鬭敵終是
兵少難勝亦嘗於城上招到横親近打話諭以禍福横
只以本府收藏霍明為辭誣執本府順番必要打城七
月初三日五更一㸃城外發喊用弓弩箭射城上人及
將雲梯到城搬草擁門火之城上人用弓弩砲石塼石
射打不能上城至辰時賊退雲梯六十餘座皆棄下初
四日横親領衙兵徃隨州至襄陽府喚木匠鐡匠搬取
牛皮繩索及於大洪山取氊及索十餘日回来再造天
橋洞子山梢大砲及雲梯等攻城器械八月四日攻具
成津至城西南角下寨裝鬭天橋衆填壕一夜平初五
日入逺壕内立大砲七座攻打城上人其砲石小者不
下十斤大者四五十斤用大木造四脚洞子一個長約
二丈濶丈五脊髙丈二以上用濕栢木大椓宻牌牛皮
漫之面與兩邊用木椓并厚氊簾其脚髙四尺五寸厚
似癡車脚其狀如兩間屋推臨裏壕用大木椓絞成狗
脊洞子連接兩行各長五十餘步并厚木板牌二百餘
面遮䕶賊人搬運草木塼石填裏壕數日鬭就天橋脚
共六隻髙五尺厚薄一如洞子脚長六丈以上濶二丈
髙三丈五尺以上近及四丈上濶一丈以上當頭自下
至上斜髙向前約一丈以上中下三層當面并兩邊及
頂上皆用牛皮厚氊毯被掛搭其天橋底盤上後繋大
竹索兩條各長二十餘丈每條百餘人牽拽規暗料賊
必是欲以砲打城門并城上人使住立不得然後進洞
子向前填平壕便推天橋就城因以上城規即時令人
於城上照賊填壕處相對用大木置起戰棚一座上下
兩層其上横鋪大木三重及於城裏脚下深栽髙木棚
一所以防賊人萬一上城後若便下城則必陷在棚中
又於城上兩邊匝女頭墻宻用大木埋起髙排叉柱遮
隔砲石又於戰棚南北各東西横埋排叉柱兩重柱外
各分布長鎗手并斬馬刀又於柱外各東西更置戰棚
一座棚上各備塼石弓箭以備賊人萬一上城分頭兩
向沿城殺人及防戰棚上下人有不盡死禦敵者致於
必死之地使之無不用命又於城裏相對賊定砲并填
壕處亦立大砲七座内三座亦可施放砲石重三五十
斤至五六十斤者又於砲架前并兩邊髙埋大木砲架中
心拽砲人上横排木椓作砲棚遮隔賊砲每砲一座用
砲手三人更互使用城上照料城内放出砲石逺近偏
正一人城上戰棚下用大木兩條各長二丈四五横用
括木兩條各長六尺當用横木一條長一丈造就托竿
一所又以乾竹柴草造下火牛三百餘個又以大枋木
三條合就長板一片約長一丈五尺有餘又以火砲藥
造下長竹竿火鎗二十餘條撞槍鈎䥥各數條皆用兩
人共持一條凖備天橋近城於戰棚上下使用又於兵
衆中選用有膽勇人分為十四甲逐日輪當戰棚上下
并排叉柱外及羊馬城外及凖備諸處𦂳急應援以安
陸縣尉李居正統領又以副將馬立統領一項人兵専
㸃檢四壁守禦及攻城𦂳處策應幸而其賊所置攻城
器具前来一一皆如所料賊所立砲七座不住施放一
十四晝夜雖打壊城上門樓并城門纔板及打折排叉
柱并戰棚上横鋪木植但逐旋打壊逐旋添補立起並
不曽正打著城上城内一人惟是城裏放砲出外逺近
偏正有城上照砲人招呼令逐旋那移轉動砲架及添
减拽砲人數或砲石大小施放所以城外賊人稍有攅
聚砲力可及處即時打散其賊砲手并拽砲人多被打
殺所有賊人狗脊洞子只於當日盡皆打倒并人亦打
殺更不能使用惟有大洞子臨壕約中城内大砲三二
百下方始打動上盖少有損壊其當面椓簾氊簾一齊
打碎砲入洞子内打殺人多却推向前再修别無牛皮
作簾并簾裏硬排立木又向前来再打損壊方推拽向
後不用只擁驅擄到老少婦女搬運草木磚石填壕並
不顧城上箭砲打殺若是打殺近上首領并親近正賊
即䭾背或舁去窖埋若是打殺驅擄人并已下人即時
剮肉食用其壕相近填滿方再以土傅城城上人併射
火箭在所填草木上偶值風順其賊衆向前打撲不及
被火燒著兩三晝夜尚未燒盡其賊又只用磚石並土
相兼再填又兩三日相近填滿其老少婦女死損外見
存無㡬兼近城脚難向前来遂選壯健人與正賊牙兵
相兼以布袋盛土走夯向前来并布袋様下急走回去
其搬運填壕并定砲拽砲及城下徃来之賊中箭并砲
前後死損甚多其賊漸窘少闕糧食襄鄧隨郢四郡界
内人民田種萬無一二回去亦難得食打刼已徧並無
可刼除正賊近上甲頭人有些裝著餘人並籃縷惟指
望打城後為飽煖之計所以其賊攻城亦不惜他人命
用意堅確不肯輕退八月十五日宣撫使司送到襄鄧
隨郢州鎮撫使司書寫機宜文字譚憲公文稱朝廷已
差李横充襄鄧隨郢州鎮撫使又將譚憲文字付李横
照騐横言便是朝廷差我做鎮撫使教我去那裏喫著
甚底我也不能做得他鎮撫使我待打城破後相度十
八日賊衆遂填平裏壕十九日四面分布打城賊安排
下雲梯伺候同時下手及四外髙阜處及要路上各布
馬軍凖備稍截城破走出之人至午時推天橋凑城西
南角正是所填壕上於天橋兩邊擡雲梯三十餘座後
布長槍手約一千餘人發喊並鉦鼓齊發及弓弩箭砲
石一齊施放射打城上守禦人其天橋已是近城規即
於城上戰棚脚下推長板出城頭數尺於板上併手推
滚下大石於城外脚下打推天橋賊衆及推出托竿托
柱天橋争一丈有餘不能到城其戰棚上下方欲施用
火鎗撞鎗鈎鐮之次其天橋脚下人倒推并牽拽竹索
人倒拽天橋急回約五十餘步方住得一時辰以上却
向前来於天橋先行路稍近南行意欲閃避托竿無可
行得近南地步丈尺稍多所填壕不甚實處致䧟住天
橋東南前脚前来不得却向後拽人因人衆用力太多
拽斷竹索進退不得致羊馬城内兵出與天橋下賊人
用命鬭敵并城上磚石弓弩箭鑿城裏砲石并下移時
方始殺退賊兵㝷於城上推下火牛柴草被羊馬城内
人並出搬柴草積在天橋脚下焚之其天橋上并中隔
内賊兵方始慌忙走下一齊退却并遶城四外賊兵各
被城上守禦人施放弓弩塼砲射打退走棄下雲梯及
向外髙阜處并要路上分布人馬一齊回寨其賊大敗
當夜遁去(契勘其賊初来之時止有五六千人自入府/界百餘里驅擄人數甚衆皆以正賊監押收)
(刈稲糓搬材木置造攻城器具後来收盡田稲并梨棗/等及造就攻具一齊追收回寨併使打城共數實有一)
(萬餘人雖人數不為甚多然所造攻具雄壯擺布施設/次第似乎不用人力可敵兇㷔實為可畏加之城内人)
(飢餓雜草木皮葉食之凡守禦六十五晝夜横之攻城/也乆之不下一日遣人請議事規在城上見之横曰願)
(得粟二百斛而去左右請勿與規曰我糧無㡬横来請/是視我虚實不與即謂糧乏攻益力去愈緩與之則遁)
(有日矣即送與之明日横衆攻城規坐城樓砲折足指/容色不變圍益急糧不繼諸將請搥牛以食規曰殺牛)
(代食敵聞之圍猝未解矣乃盡取酒務麴糵分給之仍/搜家財得萬緡以犒軍横又遣人来云願得府之魁妓)
(而後罷攻諸將曰城圍七十日矣以一婦人活一城之/衆不亦可乎規曰使横即退是我以婦人求和况未必)
(退乎其再来當斬妓首以遺之孝感縣令韓遹来告曰/縣有粟百斛路絶不通規命乘風雨呵殿而来賊軍疑)
(其有神不敢睥睨横以天橋鵝車逼城規曰技止此爾/縱火焚之即退因歎曰使横更七日不解麴蘖亦盡矣)
　湯璹字君寳潭州瀏陽人淳熙十四年進士授徳安
　府教授先是建炎間陳規守徳安屢經大冦皆應以
　閒暇於城上築鵲臺城外築羊馬城又於羊馬城外
　設木棚賊至輙敗後知順昌府府多儲粟計議司来
　起粟赴河上規請代以金帛已而金人圍城竟頼其
　粟以充軍食卒以破敵璹訪㝷其事編為建炎徳安
　守禦録紹熙四年璹除太學録表上其書
　右陳規守城法用於倉猝無備之中九攻九拒應敵
　無窮十萬百萬靡不退却程式具存剖析尤備凡沿
　邊守宰紬繹此書思過半矣
　守城録卷四
