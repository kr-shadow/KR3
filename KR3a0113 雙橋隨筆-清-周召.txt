#+TITLE: 雙橋隨筆-清-周召
#+DATE: 2016-06-11 12:22:57
#+SOURCE: github.com/kanripo/KR3a0113 master bcdfc1e3                
欽定四庫全書　　　　　子部一
　雙橋隨筆　　　　　　　儒家類
　　提要
　　　　(臣/)等謹案雙橋隨筆十二卷
　　　國朝周召撰召字公右號拙菴衢州人康熈初
　　　　官陜西鳯縣知縣是編乃其甲寅乙夘間值
　　　　耿精忠搆逆避兵山中所作雙橋者其山中
　　　　所居地也卷端標曰受書堂集而以雙橋隨
　　　　筆為子目殆全集中之一種歟前有自序稱
　　　　老生常談誠不足採而藥石之言原以鍼砭
　　　　兒輩與世無闗所自矜者集中大意在于信
　　　　道而不信邪事人而不事鬼言理而不言數
　　　　崇實而不崇虗竊以為獨立之見若中流一
　　　　砥云云雖自詡似乎太過而所言皆崇禮教
　　　　斥異端于明末士大夫陽儒陰釋空談性命
　　　　之弊尤言之深切于人心風俗頗有所禆惟
　　　　其隨筆記録意到即書不免于重複冗漫又
　　　　適逢㓂亂流離奔走不免有憤激之詞往往
　　　　歸怨于天是則其學之未粹耳乾隆四十三
　　　　年五月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　總　校　官　(臣/)陸　費　墀
雙橋隨筆原序
生平株守戸外罕窺鳳嶺賦歸則益杜門訪古以課兒
輩為事兒鴻舉業外旁治詩歌古文辭姪暨㓜孫初攻
八股容膝數楹焚香篝燈吚唔聲丙夜不絶余從枕上
聽之意甚適也無何閩警陡聞山魈蝟起一時訛言騰
嚇闤闠之衆倉皇出城余未嘗為動而老稚相向驚啼
勢不能止遂亦携至雙橋僦數椽棲焉雙橋在萬山中
又有清流激湍茂林修竹之勝汲泉掃石儘堪自娛奈
田廬榛莽餬口無資又在魚睨鹿駭時則終朝仰屋而
嘆不復能唱渭城矣然而結習難抛窮鬼未送一門傖
腐非作老蠧魚消此雙丸張口䝉然欠伸足媿此時圖
書滿架已遭六丁攫去作烏有先生又無可以酬一䲭
者乃搜索枯腸有平時記誦畧皆上口者隨意錄之參
以管見而此身閲歴世故人情可悲可愕之事間亦贅
焉自去夏迄今纊綃一周帙遂盈寸嗟乎當此礟火雷
轟劍㦸紛挐之際風聲鶴唳一夕數驚每一警聞女哭
兒啼奔投無地而余猶戀戀負一破奚嚢䕶兹數帙風
雨踉蹌未嘗釋手盖亦迂癡實甚供人嗢噱者矣惟是
老生常談誠不足採而藥石之言原以針砭兒輩與世
無關所自矜者集中大意在於信道而不信邪事人而
不事鬼言理而不言數崇實而不崇虚竊以為獨立之
見若中流一砥手畀兒輩以代籯金時置案頭勝飲清
酒三升壯其膽識則於闡揚聖教扶進人心之際不無
少補焉綴以為編意在乎此
康熈十五年歲次丙辰仲冬月拙庵周召序
欽定四庫全書
　雙橋隨筆卷一
　　　　　　　　　　　　鳳縣知縣周召撰
戸樞不轉則必腐鎖腹不開則必鏽人心不用則必灰
蘓長公言人心不可縱放閒散既久毛髮許事便自不
堪筆疇云自小以讀書為業除把筆攻文外世故茫然
不知纔有毛髮事則蹙蹙不自寧矣盖懶惰之害也如
此陶侃豪傑士也朝運百甓於齋外暮運百甓於齋内
豈無所用其心哉正以人心一懶則百骸俱怠百骸俱
怠則心日荒而萬事廢矣訓子弟者不得不以讀書為
急而世情不諳又多䝉然張口如坐雲霧中人况於玩
日愒月而不自惜其年者可無猛省
昔諸葛武侯與司馬仲達治軍渭水克日交戰宣王戎
服蒞事使人視武侯獨乘素輿指揮三軍隨其進止宣
王嘆曰諸葛君可謂名士矣仲達此評為卧龍寫照雋
永堪思然必如武侯乃稱名士飲酒讀離騷輙冐此稱
談何容易
詩文皆不厭改杜子美云新詩改罷自長吟歐陽永叔
作文先貼於壁時加竄定有終篇不留一字者黄魯直
長年多改定前作張文潛云世以白樂天詩為得於容
易嘗於洛中一士人家見白公詩草數紙㸃竄塗抹及
其成篇殆與初作不侔是當時所傳每作詩令一老嫗
解之問曰解否不解則又易之故唐末詩近於鄙俚云
云樂天之詩實未嘗淺易若此也魏菊莊極言冷齋夜
話之謬極是
蜀先主臨終戒後主曰可讀漢書禮記歴觀諸子六韜
商君書益人意智孫權嘗謂吕䝉及蔣欽曰卿今正當塗
掌事宜學問以自開益䝉曰在軍中常苦多務恐不容
復讀書權曰孤豈欲卿治經為博士耶但當令渉獵見
往事耳北魏主問李光何事益人神智對曰惟有讀書
陳眉公云小兒輩不當以世事分讀書當令以讀書通
世事葢書者神智所由以生而世事所由以達者也世
有童而習之迄於白首而問以世務則䝉然張口如坐
雲霧者是豈書之過也哉
談隂陽風水而不為之惑雖賢智之人百無一二焉即
先輩集中亦有暢言其非者然所言者理也而世人猶
未悟請以情動之可乎今夫父母之於子自懐胎墮地
以迄成人其間察其啼笑伺其饑飽候其寒煖疾痛疴
癢呴噢抱持艱辛萬狀既離襁褓則又為之延師為之
擇室在目下既營衣食之謀憂異日又悉田園之計生
前之心血為兒孫作馬牛已盡枯矣既歸黄土似可以
息肩矣乃一切得喪榮枯窮通夀天與夫至纎極細者
仍無不歸其責於就木之人嗟乎父母欲受人子之報
生未必能而人子不恤父母之勞死猶不免易不云乎
幹父之蠱有子考无咎吾身幸為男子戴圓履方不能
自立而欲邀庇於塜中之枯骨使有遷徙暴露之憂起
訟破家之患不但不仁亦不智甚矣且風水之利聽之
父母乎父母有知未有不愛其後者也不待風水也聽
之地理乎則父母既無權矣但覔佳地而供奉之可矣
不待葬吾父母也然使風水有靈夫塊然之土與人相
隔非有手足耳目也何所施為何所營運能使其家獨
䝉福利而無枯喪貧殀之憂哉不思及此而致父母不
獲安於土甚矣世人之愚也子思曰君子居易以俟命
孟子曰殀夀不貳修身以俟之不能修己而妄意風水
之可以庇人則已近於行險僥倖之計矣考亭而在吾
將正言以問之
立心清恕而體質穏重者乃福徳貴人也開卷有益積
善降祥常以此八字自勉并以此告知己此司馬温公
語也歐陽永叔不誇文章蔡君謨不誇書吕濟叔不誇
棋柯公南李公素不誇飲酒司馬君實不誇清約大抵
不足則誇也此范蜀公語也學者當以書紳可以陶汰
性情變化氣質於進徳修業之功所裨不淺
黄金滿籯不如貽子一經所可恨者積書與子孫而子
孫未必能讀且有鬻之以供衣食者矣至於先人手撰
之書尤宜珍惜即不幸而罹兵火之厄必用心設法守
之䕶之勿使遺燬乃有不肖子孫絶無手澤之念覆瓿
投溷有若芻靈昔人制作因之不傳於世者不知凡幾
矣更有甚者如宋司馬伋畏秦檜有私史害正之語遂
言洓水記聞非其曾祖光所論者李光家亦舉光所藏
書萬卷悉焚之嗟乎祖宗何罪且書亦何罪而為之後
者止以權奸之燄恐為所累而棄之惟恐不速子孫之
不肖抑至於此
秦熺恃其父氣燄薰灼手書移郡將欲取王姓之所藏
書且許以官其子長子仲信苦學有守號泣拒之曰願
守此書以死不願官也郡將以禍福誘脅之皆不聽熺
亦不能奪而止有子若是司馬光李光兩家兒泉下有
知能無愧死
凡書之成帙者必不可纂韓栁歐蘓之文各自為篇拔
其尤以便初學猶為近可若夫集有專名另成一種亦
各摘其數條攟摭為部以示博綜非窺豹斑實截鶴脛
蹈此説者無如陶氏説郛草草拈出僅一二則亦標曰
某書某書雖云多種但可謂之書目而已其所撰輟耕
錄則甚佳
彚輯諸家所撰而無割裂冗碎之傷者古今逸史漢魏
叢書稗海秘笈秘書九種諸子文歸紀録彚編漢魏名
家諸刋其經刪訂而不害為全書則古文互刪為最他
若陳明卿先生八編纂潛確類書皆足以饋貧拯亂士
人案頭不可不備
集古今經濟要務以成一書惟邱瓊山大學衍義補朱
子撰古今治平畧所謂一屋散錢而又有繩以貫之者
真金科玉律之文也
養生者不足以當大事惟送死可以當大事孟子此言
豈願世人惟務繁文俗套而絶無人子悲哀痛苦之情
哉古之為制殮葬有制哭踊有節服制有數祭奠有時
子思曰喪三日而殯凡附於身者必誠必信勿之有悔
焉耳矣三月而葬凢附於棺者必誠必信勿之有悔焉
耳矣人子不幸而喪其親考之古制酌而行之合天理
而審人情富貴貧賤各稱其家斂形懸棺可以無恨後
世之人不知法古而惑於僧道因果之言隂陽風水之
術罔極之哀置之局外以七日為超薦之期奉為玉律
以十殿為迴輪之地妄語隂司鐘鼓嘈雜梵唄紛紜習
俗相沿有如兒戯其間以父母起見者十無一二或為
體面宜糚支撑勉力發引之前延賔演劇笑語喧譁就
道之辰結綵揚旌笙簫鼎沸當是時也弔客之帳少實
多文孝子之容有聲無淚噫嘻異哉昔樂正子春之母
死五日而不食曰吾悔之自吾母而不得吾情吾烏乎
用吾情夫過於情而尚自以為悔况乎不用其情者哉
余以為居親之喪宜考文公家禮稱貧與富斟酌行之
而悉去時人之陋習庶不至遺恨於大事之不克襄耳
因語兒輩即以此為余異日歸山之盟如背斯言是違
父之命不孝莫大焉倘慮有招物議以為儉親者持此
篇約畧數語奉告姻朋鄉黨諸先生大人可也
周世宗明達英果議論偉然即位之明年廢天下佛寺
三千三百三十六是時中國乏錢乃詔悉燬天下銅佛
像以鑄錢嘗曰吾聞佛説以身世為妄而以利人為急
使其真身尚在茍利於世猶欲割截况此銅像豈有所
惜哉由是羣臣皆不敢言即此一事三代以後之君幾
人能及
太平清話云先秦兩漢詩文具備晉人清談書法六朝
人四六唐人詩小説宋詩餘元人畫與南北劇皆是獨
立一代余謂秦漢詩文晉人書法唐人詩宋詞元畫尚
矣至於清談四六小説南北劇開人疎狂靡麗荒誕淫
哇之習為厲不淺人有宜束於髙閣而文有當付之冷
灰者或但取其言與文供人耳目之翫則可耳
顔之推家訓勉學篇文吾七歲時誦靈光殿賦至於今
日十年一思猶不遺忘二十之外所誦經書一月廢置
便至荒蕪矣桞子厚云賢者不得志於今必取貴於後
古之著書者皆是也宋元近欲務此然才薄力劣無異
能解雖欲秉筆覼縷神志荒耗前後遺忘終不能成章
往時讀書自以不至觝滯今皆頑然無復省錄每讀古
人一傳數紙以後則再三伸卷復觀姓氏旋又廢失秦
太虚云予少時讀書一見輙能成誦疏之亦不甚失然
負此自放喜從滑稽飲酒者遊旬朔之間把卷無幾日
故雖有强記之力而常廢於不勤此數年來頗發憤自
懲艾悔前所為而聰明衰耗殆不如曩時十一二每閲
一事必尋數次終掩卷茫然輙復不省故雖有勤苦之
勞而常廢於善忘嗟乎羲轂難停桑榆易晚有才之士
回憶少年情猶如此中下子弟其何以堪葢老而好學
有如秉燭之明往日蹉跎雖悔何及所以禹惜寸隂而
吾輩宜惜分隂尚恐坐荒歲月耳
鄭𤣥自徐州還髙宻道遇黄巾賊數萬人見𤣥皆拜相
戒不敢入縣境孫期習京氏易古文尚書家貧不仕事
母至孝饔膳莫供乃於大澤中牧豕以資奉養遠人從
學者皆執經隴畔黄巾賊起適期里陌輙相飭約曰莫
犯孫先生舍海冦黎盛犯潮州悉毁城堞且縱火至吳
子野近居盛登開元寺㙮見之問左右曰是非蘓内翰
藏圖書處否麾兵救之吳氏歲寒堂民屋附近者賴以
不毁甚衆嗟乎今之弄兵於萑苻者所在見告矣雖如
鄭康成孫仲彧蘓和仲者甚少然亦豈無好善喜文之
人戒不入境犯舍麾兵救火者乎世上如今半是君是
所望於掛書投劍出綠林中而獨稱豪士者
吾子彦書室中修行法心閒手懶則觀法帖以其可逐
事放置也手閒心懶則治迂事以其可作可止也心手
俱閒則寫字作詩文以其可兼濟也心手俱懶則坐睡
以其不强役於神也心不定宜看詩及雜短故事以其
易於見意不滯於久也心閒無事宜看長篇文字或經
註或史傳或古人文集此又甚宜於風雨之際及寒夜
也
明胡維庸之獄有訴浦江鄭氏與惟庸交通者時四方
仇怨相告許凡指為胡黨率相收坐重獄鄭氏素以孝
義聞兄弟六人吏捕之急諸兄弟急欲行其弟鄭湜曰
弟在乃使諸兄罹刑辟耶獨詣吏請行仲兄濓先有事
京師暨弟至迎謂曰吾家長當任罪弟無與焉湜曰兄
老吾往辨之萬一不直弟當服辜二人争入獄太祖聞
俱召至廷勞勉之謂近臣曰有人如此而肯從人為非
耶即宥之此與孔褒一門争死事同乃濂等幸遇聖明
遂䝉鑒宥而褒生無道之世罪竟坐焉何所遭之異耶
東魏髙歡西魏宇文泰並出一時梟雄權譎足以相抵
沙苑邙山之戰機謀迭見勝負互分泰為彭樂所追身
幾擒而幸逸歡為破胡所窘刄垂及而旋生至於李檦
隱身鞍甲令貴血濺征裳李穆扶主背而追騎不疑蔡
祐挾一矢而四面拒敵泰既仗用命之臣彭樂内腸復
戰髙昂奮首示人興慶盡百箭而捐軀叚韶射敵馬以
救主歡亦多死綏之士兩虎相争勢均力敵所謂棋逢
敵手鼠鬭穴中勝敗死生之機轉在俄頃當異常急迫
時槊下之危歡氣殆絶而泰亦驚不得睡枕蔡祐股而
始安古來兩軍酣戰左傳所載秦晉齊楚為竒而此則
鉅鹿昆陽之後亦令人口呿舌撟者矣
古之用兵者如周瑜赤壁之焚謝𤣥淝水之㨗韓世忠
鎮江之戰虞允文采石之功皆能料敵出竒以少擊衆
然而雖係人謀亦有天幸焉又未若岳武穆兵不滿萬
屡獲竒功如以八百人破羣盜王善等五十萬衆於南
薰門以八千人破曹成十萬衆於桂嶺其戰烏珠於潁
昌則以背嵬八百於朱仙鎮則以五百皆破其衆十餘
萬王善曹成猶云烏合之衆摧之不難烏珠兵精力鋭
所向無前而一遇岳家軍輙謂撼山猶易用兵之善誠
未有如武穆者也
武穆御兵有取民麻一縷以束芻者立斬以徇卒夜宿
民開門願納無敢入者軍號凍死不拆屋餓死不擄掠
其嚴如此然在軍中卒有疾武穆親為調藥諸將遠戍
武穆遣妻問勞其家死事者哭之而育其孤或以子婚
其女凡有頒犒均給軍吏秋毫不取葢撫循其下不異
於家人婦子故能得衆心而法令所施毫不忍犯惟恩
與威並行故也今之為將者平時不恤士卒刻薄寡恩
驅之戰鬭人無固志則有縱之剽掠以悦其心而已矣
孰肯出死力以赴敵而有不敢草菅民命之心哉
東漢人争尚節義後世所難梁冀誣李固下固於獄門
生王調貫械上書証固之枉趙承等數十人亦要鈇鑕
詣闕通訴太后明之乃赦焉及出獄京師市里皆稱萬
歲冀聞之大驚畏固名徳終為己害乃更奏前事遂誅
之而露固尸於四衢令有敢臨者加其罪固弟子汝南
郭亮年始成童㳺學洛陽乃左提章鉞右持鈇鑕詣闕
上書乞收固尸不許因往臨哭陳辭於前遂守喪不去
夏門亭長呵之曰李杜二公為大臣不能安上納忠而
興造無端卿曹何等腐生公犯詔書干試有司乎亮曰
亮含隂陽以生戴乾履坤義之所動豈知性命何為以
死相懼南陽人董班亦往哭固而殉尸不肯去太后憐
之乃聽得襚歛歸葬二人由此顯名曹節等矯詔下陳
蕃黄門北寺獄即日害之徙其家屬宗族門生故吏皆
斥免禁錮蕃友人陳留朱震時為銍令聞而棄官哭之
收葬蕃尸匿其子逸於甘陵界中事覺繫獄合門桎梏
震受考掠誓死不言故逸得免此數公者立地頂天目
無奸佞千載而後死骨猶香蔡邕才名葢代而知己之
感乃付凶人瘐死獄中又何足惜所謂均為一死而有
泰山鴻毛之異者非耶又固女文姬預匿其弟燮難作
以付父門生王成成將燮入徐州令變姓名為酒家傭
而成賣卜於市各為異人隂相往來燮從受學酒家異
之意非恒人以女妻燮燮専精經學梁冀伏誅以赦還
鄉里後王成卒燮以禮葬之感傷舊恩每四節為設上
賔之位而祠焉後為河南尹先是潁川甄邰謟附梁冀
為鄴令有同歲生得罪於冀亡奔邰邰偽納而隂以告
冀即捕殺之邰當遷為郡守會母亡邰且埋母尸於馬
屋先受封然後發喪邰還至洛陽燮行途遇之使卒投
車於溝中笞捶亂下大署帛於其背曰謟貴賣友貪官
埋母乃具表其狀邰遂廢錮終身其他廉方自守不媿
其父卒之日時人感其忠正咸傷惜焉
民間之害莫甚於盜盜起而大兵隨之荆棘生焉亂離
之慘有不可言者昔周世宗與將相食於萬歲殿因言
兩日大寒朕於宫中食珍膳深愧無功於民而坐享天
祿既不能躬耕而食惟當親冒矢石為民除害差可自
安耳㫖哉斯言九重之上每念及此白波無警天下太
平矣葢世宗負英武之姿御軍號令嚴明人莫敢犯攻
城對敵矢石落左右畧不動容應機决䇿出人意表親
冒矢石為民除害誠非虚語宜其登遐之日遠邇哀慕
也
蜀之富人輦金餽揚子雲乞附姓名於法言而子雲不
許至於谷口鄭子真則津津樂道焉以視索米為作佳
傳者人品何啻霄壤昔人疑劇秦美新非子雲之筆未
為無見乃余更於富人有取焉子雲一官拓落寂寞自
甘其所著撰俗物見之應取以覆醬瓿耳而若人乃慕
一儋石不充之人欲乞數字以為榮嗟乎今之守錢積
榖翁作夜郎王擁貲自大其視負薪行吟織簾苦誦之
輩方且厭而唾之以為不祥尚有若人在其目中哉是
今之富人比古之富人其面目肺腸又不堪相對矣子
雲無劇秦美新事史疑辨之甚悉余詠史詩未免輕訾
古人書此以誌率筆之悔
昔人謂天下才共一石惟曹子建得八斗乃其與楊徳
祖書好人譏彈其文有不善者應時改定丁敬禮常作
小文使之潤飾自以才不過若人為辭當時目子建者
以為繡虎而欿不自足若是李本寧謂其弱志强骨虚
心實腹故當時獨步鷹揚擅名振藻發跡髙視之儔無
得而踰焉常見少年輩粗能握管或以帖括稍工輙至
足髙氣揚不能自主盖天下大矣身在井中而遽謂天
在是何異蜩與鷽鳩之見乎常舉以戒兒輩稍有此心
受病不淺大約多讀書廣聞見使器量日開性情日厚
則神智日生而不入淺狹輕浮之陋習諸葛武侯訓子
寧静淡泊之言當書之座右時以自儆
司馬温公家訓云吾記天聖中先公為郡牧判官客至
未嘗不置酒或三行五行多不過七行酒酤於市果止
於梨栗棗柿之類殽止於脯醢菜羮器用甆漆當時士
大夫家皆然人不相非也會數而禮勤物薄而情厚㕘
政魯公為諫官真宗遣使急召之得於酒家既入問其
所來以實對上曰卿為清望官奈何飲於酒肆對曰臣
家貧客至無器皿肴果故就酒家觴之上以無隠益重
之古人居家宴客其儉如此吾鄉邇來俗尚日侈祀神
演劇之際為費不貲余方以過盛為憂而今歲遂有三
山之變城中廬舍蕩若丘墟居家器具如焚如洗偶與
徐元公談及此後殘喘幸存我輩聚首但有汙樽抔飲
而實以太羮元酒耳憶曩時設客稍豐真覺無謂
東漢明帝時公車以反支日不受章奏帝聞而怪曰民
廢農業遠來詣闕而復拘以禁忌豈為政之意乎遂蠲
其制
堯夫自號為安樂先生其西為甕牖讀書其中晡時飲
酒三四甌微醺便止不使至醉喜吟詩作大字書然遇
興則為之不牽强也大寒暑則不出每出則乘小車為
詩以自詠曰花似錦時髙閣望草如茵處小車行司馬
温公贈以詩曰林間髙閣望已久花外小車猶未來堯
夫隨意所之遇主人喜客則留三五日又之一家亦如
之或經月忘返性雖髙潔而對客接人無賢不肖貴賤
皆歡然相視自言若至重疾自不能支其有小疾有客
對話不自覺疾之去體也後李卓吾亦喜髙潔而肆志
不經至取怪民之禍倘以先生為師辭榮履素杜門著
書弄月吟風自有樂地奈何讀孔孟書博帶峩冠為時
命吏一旦披緇枤錫蔑棄倫常而又賦資褊急傲物氣
髙以畔道離經致干國憲憤激自裁又將誰懟嗟乎
若此公者真所謂自貽伊戚辜負盛世之民耳以視堯
夫之平易近人翛然自得其度量相越何止霄壤
陳后山詩云書當快意讀易盡客有可人期不來世事
相違每如此好懐百歲幾回開又云俗子推不去可人
期不來世事每如此我生亦何娛后山此語兩見於詩
其胸中紆欎甚矣然以余思之此不諳人情世故之語
也葢后山端潔人也其家必淡漠而無招權行賄問舍
求田經營阿堵之事是其門固俗人之望而却走者乃
有人焉推之而不去則其淡於勢利愛戀后山而不忍
遽别可知矣是后山所謂俗子者余疑其為可人也易
不云乎同聲相應同氣相求以后山之人之文與詩大
雅君子應不待謀而自合不待期而自集矣而乃至於
費招呼期不來此必趨炎附勢之輩奔走不遑而懶與
文士親近者也尚得謂之可人乎是后山之所謂可人
者余疑其為俗子也故曰此不諳人情世故之語也惟
快意書讀之易盡實為苦事雖然處今之時尚有讀易
盡之書而不可得者其懐抱之惡又當何如哉是欲求
如后山之所苦而不能矣豈不可嘆
明朱君復有諸子斟淑一書歴數成周鬻熊以至於唐
馬摠凡五十一家俱有評論雖其間推揚彈射未必盡
確而數行之内古人面目其大畧俱已拈出其論王充
之論衡也以為春秋戰國以後著書者皆嗜信異理甚
舛者膠固前言守弗敢破仲任由千載之下而能獨砥
狂瀾剗虚黜謬即意有過激辭間近瑣乃其精鑒卓識
自當凌厲千古使在聖門必不居狂狷之後孔子之所
必取也中郎子元之識豈其出後儒下而乃以迂腐酸
見力詆豪傑甚為之扼腕其論劉向也以為向之忠悃
直與三閭大夫後先掩映身為宗臣而數困於讒不改
其操可謂社稷臣矣孟堅稱為直諒多聞古之益友似
不足以盡之此其論又與東海何柘湖甚合其序説苑
畧云數千百年之後凡成學治古文者欲考見三代放
失舊聞惟子政之書為雅馴今讀説苑二十篇自君道
臣術而下即繼以建本極於修文終於反質葢庶幾三
王承敝易變之道又豈後代俗傳所得究其㫖要哉余
懼學者承誤習謬使子政之心不白於天下乃為之辨
如此以此序及君復之論論衡者合而觀之則君復之
自名其書以為快誰曰不可
人但知欎林石故事而不知江革亦有之革自武陵王
長史除都官尚書將還所給一舸舸艚偏欹不得安卧
乃於西陵岸取石數片以實之其清貧如此
士君子幸入仕版雖居下僚為百里長身去之後不可
使人罵而宜使人思宋王元之韓魏公皆居於黄州黄
州之民曰吾州雖小然王元之韓魏公皆辱居焉以誇
於四方之人元之自黄遷蘄州沒於蘄然世之人稱元
之者必曰黄州而黄人亦曰吾元之也魏公去黄四十
餘年而思之不置至形於詩兩公去後之思若此竊謂
黄州土風厚善其民寡求而不争其士静而文朴而不
陋雖閭巷小民知尊敬賢者其私賢人君子以為寵也
固宜若夫荒山小邑僻而遠僿而不文官此地者雖治
行如卓魯龔黄無由自見僅博地方老㓜幾滴淚垂而
已或曰滴淚雖微勝於豐碑髙峙滿眼鋪張者何啻霄
壤因述之以告夫世之願學王韓二公者
人生在世惟五倫之屬乃係天常世人好異佛老外又
有神仙荒誕不經惑人非淺東坡云世傳桃源事多過
其實考淵明所記止言先世避秦亂來此則漁人所見
似是其子孫非秦人不死者也又云殺雞作食豈有仙
而殺者乎舊説南陽有菊水甘而芳民居三十餘家飲
其水者皆夀或至百二三十歲蜀青城山老人村有見
五世孫者道極險遠生不識鹽醯而溪中多枸杞根如
龍蛇飲其水故夀從來所謂神仙者大約此等人耳而
陳眉公謂道士侯道華喜讀書吕洞賔陳摶賀元施肩
吾皆本書生宋譙定雍孝聞尹天民亦皆以儒士得道
定百二十歲故在青城山中採藥人有見之者讀易尚
不輟也此則負天姿喜讀書而為修煉之説以自竒者
世以其踪跡非常遂以神仙詫異之豈真有飛昇騰舉
之術哉雖然當此多故之時人如駭鳥驚魚棲身無地
使有安土如桃源老人村者而託足焉理亂不聞而得
以茍全其性命此即陸地神仙矣况以多夀之年優游
林壑者歟吾願世之言仙者皆作此想毋為怪民如左
慈于吉之流應以左道伏誅也
世説王子敬病篤道家上章應首過問子敬由來有何
同異得失子敬云不覺有餘事惟憶與郗家離婚王敬
美云此得入徳行者見子敬生平無隠慝耳余謂子敬
不如劉真長遠甚真長在郡臨終綿惙聞閣下祠神鼓
舞正色曰莫得淫祠外請殺車中牛祭神真長答曰某
之禱久矣勿復為煩如此方是士君子識力若子敬非
不自隠惟過信鬼神之説不敢不言耳然首過止此則
其為人可知以入徳行未可盡非也
文徴仲先生以布衣徴入史局同事諸公皆以其不由
科目濫竽木天而嗤笑之乃江陵之敗家奴篋中無非
翰林諸公題贈詩扇者而先生處劉瑾宸濠之際超然
遠引二氏籍沒求其片紙隻字不可得以視翰苑諸公
相去何如哉但以一時之遇為得意而不計其行與品
不幾為腐鼠之嚇也夫
仕途之難惟縣令為甚不難於剖繁理劇而難於承事
上官昔杜祁公有門生為令者公戒之曰子之材品一
縣令不足施然切當韜晦毋露圭角毁方瓦合求合於
中可也不然無益於事徒取禍耳門生曰公平生以直
諒忠信取重於天下今反誨某以此何也公曰衍歴任
多年上為帝王所知次為朝野所信故得以申其志今
子為縣令卷舒休戚係之長吏夫良二千石者固不易
得若不相知子烏得以申其志徒取禍耳非欲子毁方
瓦合求合於中也余忝鳳令五年謬為上臺所知以此
自恃乃欲稍申所志而厲聲色於藩臺之走𨽻冊遲之
讒遂藴於此倘得罪於長吏其取禍又當何如耶祁公
所示真歴盡仕途中險惡之語然所謂毁方瓦合者貴
合於中耳若盡屈强項吏而為繞指柔亦非公告誡之
㫖矣
文士驅筆縱横而膽氣不副遂以毛錐安用為兠鍪所
輕東魏髙歡將出兵拒西魏行臺郎中杜弼請先除内
賊歡問内賊為誰弼曰諸勲貴掠奪百姓者是也歡不
應使軍士皆張弓注矢按矟夾道羅列命弼冒出其間
弼戰慄流汗歡乃徐諭之曰矢雖注不射刀雖舉不擊
矟雖按不刺爾猶亡魂失膽諸勲貴人身犯鋒鏑百死
一生雖或貪鄙所取者大豈可同之常人也弼乃頓首
謝不及按史弼常為歡作檄移梁淋漓伉爽辭意並工
歴數梁室禍敗如其所料讀者聳聽夫既張膽陳言當
鼎鑊不避復何所憚而至於亡魂失膽戰慄流汗乎此
言一出豪貴聞之勢將益肆是弼助之燄而使滋毒於
民也悲夫
詩之惡讒人也曰如鬼余以為人比於鬼尤甚也夫使
世果有鬼焉其為物也天定之矣彼雖欲不為鬼焉而
不得也猶之蛇與蝎然天與之毒彼雖欲不螫人而亦
不得也若夫人天之所賦者仁義禮智其性也君臣父
子兄弟夫婦朋友其倫也禮樂詩書其文也衣冠劍佩
其儀也一旦而如鬼焉是天命之以人而彼乃自變而
為鬼也其罪加於真鬼一等矣魏徴有言若人漸澆詭
不復反朴今當為鬼為魅嗟乎此時世界竟多若是之
人矣然使為鬼魅者并其形而亦變焉可以知其為鬼
而避之矣乃五官四體猶人也聲音笑貌猶人也甚而
文章議論猶人也猶然人而實則鬼人又烏得而知之
而又烏得而避之甚矣天下惟人而鬼者為不可測也
鬼神二字世人不解誤為妖邪幻異之物在兒童婦女
市井村落中人猶不足怪乃讀書學道號為正人君子
者亦復如是不知何故中庸不云乎鬼神之為徳其盛
矣乎程子曰鬼神天地之功用而造化之迹也張子曰
鬼神者二氣之良能也朱子曰以二氣言則鬼者隂之
靈也神者陽之靈也以一氣言則至而伸者為神反而
歸者為鬼其實一而已易曰精氣為物㳺魂為變是故
知鬼神之情狀本義云隂精陽氣聚而成物神之伸也
魂㳺魄降散而為變鬼之歸也陳紫芝曰天命无妄之
理聚於人心者有情有性散於天地者為鬼為神性情
者人心之鬼神也鬼神者天地之性情也鬼神之義畧
盡於此可謂深切著明矣而人皆夢夢何也然則孔子
所謂敬而遠之者非歟曰孔子敬而遠者謂所當祭之
鬼神即天子之天地諸侯之社稷大夫之五祀士之先
庶人之寢是也而今之謂鬼者判官獄卒木客山魈之
類非孔子之所謂鬼也今之謂神者天尊大王將軍夫
人之類非孔子之所謂神也葢巫覡僧道禳灾懴過等
事初不見於有道之時至於衰世而始盛大約不善之
人多而畏禍之心急故惟求庇於彼之所謂鬼神者而
跪之拜之耳噫嘻使鬼神果如人所謂而又可市以顛
倒其福善禍滛之柄則天且譴而責之不能自保矣又
何暇徇人之情以相庇䕶哉此葢必無之理而倡於惑
世誣民者之所為有心世道者當進而希孟夫子反經
之意可也余素持無鬼之論而詈人之為鬼是復有鬼
矣不可以不辯
士君子身價之重輕有不係於科名者韓退之三子綰
衮皆擢第衮為狀元退之名若泰山北斗而狀元衮當
時及後世皆無稱焉至於昶止以一字之差傳之至今
人猶齒冷然則克家之子固有在此而不在彼者哉
孟輔明嗜學行輙載書隨所坐之處不過容膝四面卷
軸盈滿時人謂之書窟桞公綽自舉進士至方面嘗抄
書不輟九經三史一抄南北史再抄
　
　
　
　
　
　
　
　
　雙橋隨筆卷一
欽定四庫全書
　雙橋隨筆卷二
　　　　　　　　　　　　鳳縣知縣周召撰
宋趙子固不樂仕進隠居州之廣陳鎮時載以一舟舟
中琴書尊杓畢具往往泊蓼汀葦崖看夕陽賦曉月為
事嘗到縣縣令宣城梅黻到船謁公公飛棹而去梅佇
立岸上言曰昔人所謂名可聞而身不可見殆謂先生
與
王匡劉均合兵十五萬擊鄧禹禹軍不利諸將皆勸禹
夜去明日匡等以六甲窮日不出禹因得以治軍勒衆
明旦匡悉軍出攻禹遂為禹所破皆棄軍走禹遂定河
東
田单使人每食必祭以致烏鳶又故為神師以事之皆
近兒戯無益於事盖先以疑似置齊人心中則夜見火
牛足以駭動取一時之勝此其本意也世之巫覡假神
鬼以欺愚人者皆然使火牛之筭無人道破必皆以為
神兵助陣矣昔王凝之守郡甚信張天師道敵至但閉
門不出謂自有隂兵可以擊賊而不設備遂遇害殷仲
堪信天師道禱請鬼神不吝財賄好為小惠以悦人而
短於鑒畧鄼城之奔為桓𤣥將馬該所殺隋麯稜守冀
州其壻崔履行自言有竒術可使攻者自敗稜信之履
行命守城者皆坐毋得妄鬬曰雖賊登城爾曹弗怖吾
將使賊自縛於是為壇夜設章醮然後自衣衰絰枤行
登北樓慟哭又令婦女升屋四向振裙竇建徳攻之急
稜將戰履行固止之俄而城䧟履行哭猶未已唐越王
貞起兵豫州武后命麯崇裕攻之貞使道士及僧誦經
以求事成左右及戰士皆帶避兵符已而兵潰及其妻
皆自殺慕容彦超據兗州周主攻之先是術者紿彦超
云鎮星行至角亢兗州之分其下有福乃立祠而禱之
彦超貪吝人無鬭志將卒多出降官軍克城彦超方禱
鎮星祠力戰不勝乃焚祠赴井死五代馬希廣信巫覡
及僧語為其兄希萼所攻乃塑鬼於江上舉手以却希
萼兵又作犬像於髙樓手指水西怒目視之兵敗被執
臨刑猶誦佛書癡人之可笑如此
武人斷事明白痛快有出於文吏之上者安重榮為成
徳節度有夫婦訟其子不孝者重榮拔劍授其父使自
殺之其父泣不忍其母從旁詬夫奪劍而逐其子問之
乃繼母也重榮為叱其母出而從後射殺之文吏執筆
而斷豈能如此直截可謂長鎗大㦸安用毛錐
鷄猪魚蒜逢着便吃生老死病時至即行此達者居易
俟命之言所謂素位而行不願乎外也世人吉凶禍福
横於胸中而星相卜祝堪輿隂陽諸家遂巧為之説以
應之已有方寸是非可否不能自决而委其柄於揺唇
鼓舌談天説地之人何其不明於理也如諏日一端更
為瑣瑣事無大小非吉不行焉蘇州徐檢庵侍郎老而
無子晚年一妾懐孕臨蓐欲産徐預使日者推一吉時
以其尚早勸令忍勿生逾時子母俱斃王莽敗張竦客
睢陽知有賊當去㑹反支日不去因為賊所殺二事皆
可笑騃癡者當以為鑒
孫莘老以文字問歐陽公公曰無他惟勤讀書而多為
之自工世人患作文字少又懶讀書每一篇出即求過
人如此少有至者疵病不必待人指摘多作自能見之
東坡謂公以嘗試者告人故尤有味然則世之學為文
字者可不書公此語朝夕誦味之哉
文有似乎滑稽而於人倫日用之間大有裨益者義山
雜纂是也中如教子教女須貧必富有智能失本體數
則堪與家訓並垂其他雖畧近於謔而可以玩世可以
醒世可以警世可以喻世所謂嬉笑怒罵皆成文章也
余謂義山詩人耳而不知其透徹世故人情乃能如是
至於王君玉之雜纂續蘓子瞻之二續黄允文之三續
慧心巧舌愈出愈竒然但可謂風流雅謔而於堂堂正
正處似遜一籌
明嘉靖大禮之役張羅峯議論實有當於天理人情而
不可易諸賢羣起而攻之義雖嚴而情未合而又過於
激毋怪乎世廟之震怒而眷注羅峯遂邀爰立之典也
其後何淵請立世室崇祀皇考於太廟羅峯力辯其非
其心事可以白於天下後世矣其他則奉祀孔子之禮
易王號而稱先師改塑像而為木主尤為卓絶上下數
千年誰能見及此者又不可謂非相業之光也王元美
先生云公博洽典籍所撰對班班可據其所以合非偶
然也天下迫於議禮而口非公者什之九公貴而刺之
者什之九久而稱公是非公者半公沒而思之者更什
九矣
有人雌黄黄九烟於海昌張先生之前曰此公無所不
佳但微嫌其傲耳先生曰渠豈但傲更有一大病痛在
其人𢥠然改容急叩之先生徐應曰無他渠病痛在不
做官耳任渠傴僂磬折人祇以為傲耳其人始憮然而
退嗟乎世態炎凉數言道破然悠悠此輩正須白眼視
之耳即待之以傲又何足怪
孝經可以止訟兼可愈疾昔王漸作孝經義成五十卷
事亦該備而漸性鄙朴凡鄉里有鬭訟漸即詣門誦義
一卷反為慚謝後有病者漸即請來誦書尋亦得愈有
謂但誦孝經而賊自退者雖迂腐可笑然地義天經變
薄俗而起沉疴未為不可君子亦論其理而已矣
見怪不怪其怪自壊此語極得夫子不語怪之㫖唐魏
元忠未達時一婢出汲方還見老猿於厨下看火婢驚
白之元忠徐曰猿愍我無人為我執爨甚善又嘗呼蒼
頭未應狗代呼之又曰此孝順狗也乃能代我勞嘗獨
立有羣䑕拱手立其前又曰鼠饑就我求食乃令食之
夜中鵂鶹鳴其屋端家人將彈之又止之曰鵂鶹晝不
見物故夜飛此天地所育不可使南走越北走燕將何
所之其後遂絶無怪韋斌聞鴞鳴而流涕李泌笑曰若
以好音聽之便不足傷請飲酒不聞鴞音者浮以大白
斌遂終夕不厭明張莊簡公悦元旦拜竈有家犬坐於
竈上衆大詫公具官服拜竈如故未幾犬下竈遂死衆
又詫公又如故此數公者雖使墮入羅刹鬼國三頭六
臂之形獰狰滿眼亦不過有限伎倆况區區䑕竊狗偷
之類哉長公喜聽人説鬼辭以不能則曰姑妄言之然
則言怪者大約是妄耳吾有无妄之理存於中邪不勝
正不待禳祛而自滅矣又何足畏
明嘉靖間倭亂江南崑山夏生為倭所獲自稱能詩倭
將以竹輿乘之令從行日與倡和竟免害久之夏生乞
歸厚贈而返此倭將又非毆王轂者可比既知詩能倡
和又有厚贈善作詩者豈盡無益然為夏生者應説倭
將諷其主悔禍歛軍入貢庶不負此畨相遇
葉石林每夜必延諸子女兒婦列坐説春秋聽者不悦
翁又請余謂與家人言理不如説孝經小學大學論語
曲禮内則諸書深切著明人人易曉或不以公為厭耳
雖然詞義之明白切近未有如
聖諭十六條者乃朔望宣讀時有同矍相之圃揚觶之
後與者寥寥如聽古樂而惟恐卧奈何哉
趙韓王為樞宻盧多遜為翰林學士一日偶同奏事上
初改元乾徳因言此號從古未有韓王從旁稱賛盧曰
此偽蜀時號也帝大驚遽令檢史視之果然遂怒以筆
抹韓王面曰汝争得如它多遜韓王經宿不敢洗靣翌
日奏對帝方命洗去韓王自謂以半部論語佐帝治天
下太祖已誤陛下豈容再誤之語豈亦論語中學來者
耶不能佐主齊其家而謂能治天下乎韓王原是花臉
一筆之抹為之添糚耳雖命洗去然萬世而下終須障
以褚淵之扇羞面見人
文人之筆有離經畔道而啟人以誕妄邪滛之習者如
女仙劍俠述異搜神靈鬼暌車北里平康比紅兒小名
錄之類是也唐李圖史補序云言報應叙鬼神述夢卜
近帷箔悉去之記事實探物理辨疑惑示勸戒採風俗
助談笑則書之陳眉公云著書上者羽翼聖道次者磨
礲身心又次者陶汰俗氣又次者資輔聰明又次者摩
挱歲月有心撰述者當以二公為法即太平廣記艷異
等書尚應多削以付祖龍况於連篇累牘其害人心術
尤在風雲月露之上者哉(王鳳州贈人艶異編晚年令/人於各處索還亦是善於改)
(過/處)
宋真宗東封之謬王旦不能諫止且為帝謀以朱能所
獻天書令冦凖上之凖依違其間復召入相將發之日
門生有勸凖者曰公若至河陽稱疾堅求外補此為上
䇿倘入見即發乾祐天書詐妄之事此為次也最下則
再入中書為宰相耳凖不能從遂為丁謂曹利用所螫
成晚節之瑕此不學無術所以取譏當世而旦之披緇
剃髮亦不足以洗景靈宫使之羞也
宋李全之亂置帥不得其人如許國徐晞稷劉琸姚冲
等皆齷齪庸流一籌莫展使賊弄之股掌之上狡詐百
出塗炭生靈及用趙湘善趙葵趙范岳珂等遣將用兵
始有次第新塘一戰遂辟全尸二十年梨花鎗不能撑
拄至於賊黨請降朝論不可范曰若明諭朝㫖愈堅賊
心不如陽許以誤之我自為必討之計乃諭賊以朝廷
已許納降但令安撫交過北軍賊等報謝許獻玉帶犒
軍黄金四千兩范曰我欲欵賊賊更來欵我乎賊等自
知降亦不免始送欵於金至是金遣使來言曰此賊不
降能為兩國患請與大國夾攻之各勿受降范怪其來
無故而難於隂絶遣使報之六月大戰於河西三砦賊
大敗賊先遣妻孥過淮軍争欲往斬之不能禁反有起
殺頭目者復大戰淮安遂平得探報云宋師一日不攻
城淮安即為金有矣當全之伏誅也露布以聞帝驚喜
太后以手加額而史相彌遠猶以小冦就平止人入賀
嗟乎彌遠當朝誤任將帥幾削宋祚豈止淮陽乃喪師
辱國不以為羞而妬功嫉能心猶未死若非范等機權
不失調度有方蜂目鋭頭助以妖婦疆場之事將有不
可言者師中大任安危勝負豈不以人哉
蘓子由晉論云劉聰石勒王敦祖約此其奸詐雄武亦
一世之豪也譬如山林之人生於草木之間大風烈日
之所咻雪霜饑饉之所勞苦其筋力骨節之所嘗試者
亦已至矣而使王衍王導之倫清談而當其衝此譬如
千金之家居於髙堂之上食肉飲酒不習寒暑之勞而
欲以之捍禦山林之勇夫而求其成功此固奸雄之所
樂攻而無難者也時至承平任事之人久於酖毒一旦
多故而欲使肩宏任鉅其優游敗事未有切於子由所
論者此經畧中原所以必屬之陶士行祖士雅諸公茍
非其人正須束之髙閣耳
唐太宗追宋金剛於鼠雀谷一日八戰皆破之俘斬數
萬人太宗不食二日不解甲三日矣軍中止有一羊與
軍士分食之為將如此那得不勝
友人嘗言吾鄉一先輩苦學人也而性頗迂有盜穴而
入其室發袖中焠室有光其僕亂喊呼有賊則亟止之
曰謹閉爾口此魁星下視我故文光閃爍耳主僕遂如
瘖而聽盜之所為乍明起將市香楮以謝神顧則室盡
空矣至今相傳以為笑余撫掌曰今日乃疑天祿閣老
人得毋為梁上君子友人亦大噱
世𫝊楊椒山先生喜鴉而惡鵲以為鵲報喜近於諛不
如鴉之示人以禍為甚直也余以為不然盖天之生人
與物賦形有定鳥鳴之有異猶人聲音之有南北清濁
重輕也鵲聲清故人聞而好鴉聲濁故人聞而惡好之
甚而至於喜則必為福之兆也惡之甚而至於懼則以
為禍之兆也人心自以喜懼為禍福與鴉鵲之鳴何與
哉先生惡鵲而喜鴉是以鴉與鵲果能示人以禍福也
必無此事大凡拘忌之人疑而多畏故事無大小必擇
時日語言文字之稍涉不祥者眼不敢見耳不敢聞門
墻籬壁之間必有迎祥戩榖福祿等字若此者謂可以
致福耳聞之易曰積善之家必有餘慶積不善之家必
有餘殃書曰作善降之百祥作不善降之百殃未聞終
日稱祥説瑞揀厯占時可以彌灾集慶者也余一生不
信隂陽毫無忌諱事至即行未嘗擇日多有相笑以為
過於矯者余亦株守如故焉
丹徒靳文僖貴之繼夫人年未三十而寡有司為之奏
請旌典事下禮部而儀曹郎與靳有姻因力為之地禮
部尚書吳山曰凡義夫節婦孝子順孫諸旌典為匹夫
匹婦發潜徳之光以風世耳若士大夫何人不當為節
義孝順者靳夫人既生受殊封奈何與匹夫争寵靈乎
㑹赴直入西苑與大學士徐階遇階亦以為言山正色
曰相公亦慮閣老夫人再醮耶階語塞而止馮猶龍曰
今日孝順節義諸旌典只有士大夫之家可隨求隨得
其次則富家猶間可力營致之匹夫匹婦絶望矣若存
吳宗伯之説使士大夫還而自思所以求旌異其親者
反以薄待其親庶乎干進之路稍絶而富家營求之餘
或可波及卑賤世風稍有振乎
王梅溪見人禮塔呼而告之曰汝有在家佛何不供奉
所稱在家佛者謂父母耳哀哀父母生我劬勞欲報深
恩昊天罔極今之為子者問安視膳之儀未嘗少念而
歡呼狎暱敬而畏之者酒肉朋友衾裯夫婦與夫黄冠
緇衣妄言禍福者也有子若是父母凄凉甚矣而况尚
有甚於此焉者安得人人而告之曰汝今子也尋亦為
人父母矣即以其人之道還治其人之身汝心必恨然
則己所勿欲勿施於人奈何施於吾之父母哉
伯俞受父杖而泣父怪之曰往日杖汝未嘗泣今泣何
也俞曰往日兒受杖必痛今不甚痛知吾父筋力漸衰
是以泣耳嗟乎今有子甘心受杖反以不痛而悲其親
之無力者乎
東坡云王彭嘗曰塗巷中小兒薄劣其家所厭苦輙與
錢令聚坐聽講古話至説三國事聞劉先主敗顰蹙有
出涕者聞曹操敗即甚喜以是知君子小人之澤百世
不斬云云盖好善惡惡人之至性而小兒猶在未彫未
琢之時觸處皆現每見其觀劇未有不快奸邪之受戮
而惟恐孝子忠臣貞媛義士之不得其生者春秋滿腹
發於自然鬚眉男子有靦面目而違其本性以㓕好惡
之公對此小兒能不增愧
王龜齡魁天下以書報其弟夢齡昌齡曰今日唱名䝉
恩賜進士及第惜二親不見痛不可言嫂及聞詩聞禮
可以此示之詩禮其子也於十數字中上念二親而不
以科名為喜特報二弟而不以妻子為先孝友之意具
見於此而章孝標孟郊輩得第至有時人洗眼春風得
意之句王沂公狀元及第或誇之以為一生吃着不盡
沂公曰平生志不在温飽而宋祁於上元夜㸃華燈擁
歌妓醉飲達旦兄郊令人云相公寄語學士聞昨夜燒
燈夜宴窮極奢侈不知記得那年上元同在州學吃齋
煮飯否答曰寄語相公不知那年在州學吃齋煮飯為
甚麽人之器量髙下不同如此
此王謝家物汝輩不須捉此此言極中紈袴子弟習於
閒放之病盖堂前舊燕非不戀巢常為烏衣巷中人揮
塵尾逐去耳牧猪奴戱毋怪運甓翁盡投於水使竹頭
木屑皆有用處也
唐後主有看經發願文自稱蓮峯居士宋師攻金陵倉
皇中作一疏禱於釋氏願兵退之後許造佛像若干身
菩薩若干身齋僧若干萬員建宇殿若干所其數甚多
梁武帝捨身奉佛當索蜜惟曰荷荷時無佛來救後主
讀書多豈未之見耶癡獃若此不亡何待
節祠張南軒謂黷而不敬朱子答南軒書云今之俗節
古所無有故古人雖不祭而情亦自安今人既以此為
重至於是日必具殽羞相宴樂而其節物亦各有宜故
世俗之情至於此日不能不思其祖考而復以其物享
之雖非禮之正然亦人情之不能巳者但不當専用此
而廢四時之祭耳夫三王制禮因革不同皆合乎風氣
之宜而不違乎義理之正正使聖人復起其於今日之
義亦必有取矣愚意時祭之外各因鄉俗之舊以其所
尚之時所用之物奉以大盤陳於廟中而以告朔之禮
奠焉則庶合乎隆殺之節而盡乎委曲之情可行於久
遠至於元日履端之祭禮亦無文今亦只用此例時祭
用分至則冬至二祭相仍亦近煩凟改用卜日之制尤
見聽命于神不敢自専之意
俗節之祭非古禮然漢唐以來士庶不能廢朱子謂韓
魏公處得好謂之節祠殺於正祭遂依而行之其門人
記朔旦家廟用酒菓望日用茶重午中元九日之類皆
名俗節大祭時每位用四味請出木主俗節小祭只就
家廟止二味朔旦及俗節酒止一上斟一杯晦庵所謂
依韓魏公而行之者大約是此類歟南軒欲廢俗節之
祭晦庵問子端午能不食粽乎重陽能不飲茱萸酒乎
不祭而自享於汝安乎陳淳問行時祭則俗節如何曰
某家且兩存之問莫簡於時祭否曰是安得不行須是
自家亦不飲酒始得此晦庵不敢死其親之心也他日
淳問先生除夜有祭否曰無祭惟今人逢歲除宗族咸
來宴㑹或當房妻子上夀為樂其隣里親識亦預有餽
獻之儀而祖先乃寂寂焉其心亦烏能自安乎淳嘗記
先生依婺源舊俗歲暮二十六日烹豕一祭家先就中
堂三鼓行禮次日召諸生餕焉又記先生以歲前二十
六日夜祭先生云是家間從來如此則晦庵於歲除無
祭除夜豈得獨不飲酒不為樂哉殆前此曾有祭故耳
　我
國朝亦於嵗除行祫祀禮今士庶家固不應無除夜祭也
　世俗侈於滛祀以凟神可謂極矣而為祖宗起見者固
　甚少也右節祠俗祭二議皆合乎天理當於人情録之
　使知昔賢之所尚者孝子慈孫之意世之妄凟上下鬼
　神而其心在於邀福而求庇其不為神之所吐者鮮矣
　洪武二十四年命禮部清理釋道二教勅曰今之學佛
　者曰禪曰講法曰瑜珈學道者曰正一曰全真皆不循
　本俗違教敗行為害甚大自今犬下僧道凡各府州縣
　寺觀雖多但存其寛大可容衆者一所併居毋雜處於
　外與民相混違者治以重罪親故相隠者流願還俗者
　聽其佛經翻譯已定不許增减詞語道士設醮亦不許
　拜奏青詞各遵頒降科儀民有效瑜珈稱善友假張真
　人名私造符籙者皆治以重罪天下僧道有創立庵堂
　寺觀非舊額者悉毁之二十七年榜示天下寺觀凡歸
　併大寺設砧基道人一人以主差税每寺觀道士編成
班次一年髙者率領除僧道俱不許奔走於外及交搆
有司以書冊稱為題疏强求人財其一二人於崇山深
谷修禪及學全真者聽三四人不許毋得私創庵堂若
遊方問道必自備路費毋索取於民所至僧寺必掲周
知冊驗實不同者挐送有司民問充軍不許收留為僧
違者并兒童父母皆坐以罪年二十以下願為僧者亦
須父母具告有司具奏方許三年後赴京考試通經典
者始給度牒不通者杖為民有稱白蓮靈寳火居及僧
道不務祖風妄為議論沮令者皆治重罪永樂六年令
軍民子弟僮奴自削髪為僧者并其父兄送京師發山
做工畢日就留為民種田及盧龍牧馬寺僧擅留客者
罪亦如之十年又以僧道多不守戒律諭禮部將洪武
年中嚴禁掲榜申明違者殺不赦十六年定天下僧道
府不過四十人州不過三十人縣不過二十人宣徳八
年令天下有司闗津但遇削髪之人捕送原籍治罪如
律成化十三年又禁約遊方僧人凡持道住持勅建寺
觀許二人勅賜併在外寺觀各止許一人𢎞治十三年
令凡漢人出家習學畨教不拘軍民曾否闗給度牒俱
問發原籍各該軍衛有司當差若漢人冐作畨人者發
邊衛充軍此餘冬序錄中所載明初之制以處釋道二
教者其立法最善併録於此
明楊文貞公遺囑吾在世已久踰越分願無所遺憾但
官品崇重國恩未報雖死不能瞑目身後數事須示子
孫此吾之治命其遵行之不可違也一只用幅巾深衣
殮須用絞衾庶幾少輕經過閘壩可得稳當一吾平生
不曾用過僧道死後亦勿用只依家禮祭祀祭物隨時
所有不必豐但設我平日所用冠帶袍服於中行禮祭
告之文亦用家禮不用新作一凡今喪家遇親朋來弔
者皆散孝此是北方風俗南方素無此禮古禮亦無葢
弔是常禮孝是凶物豈可進凶物請他人為己持孝大
非禮吾死後切不可行或有縉紳大夫來弔待賔者明
謝以非禮不敢䙝凟實非慢也一吾久病數數累公卿
大夫垂問感愧甚矣今不能報煩院中一僚友干凂少
保先生冢宰相公三大夫遍叩列位公卿大人一切遺
祭遺賻並止不行至叩至叩同院僚友鄉里親交及歸
途有相知者欲行祭賻皆謝却之此吾之中懇非矯情
也力辭力辭一作急作書託徐尚書大人倘有馳驛上
廣東者寄去報道令急急作墳楮原龍川隨擇一處乾
燥平穏無凶禍者便選日興工切不可求子孫利達如
此然後易成盖要利達須力學修徳不在風水也磚石
石灰務要堅固於外只作一大饅頭必須省費不可吝
慳庶得早完若延緩稍遲必累煩鄉里重吾過矣一柩
到家可且安置於學後正㕔即擇日葬不可久停盖死
者復土則安矣一啟行回去凡書籍文字並須逐一收
拾包裹愛䕶舟中尤須謹避雨水漏濕片楮隻字不可
損壊遺落圖畫亦然
明于忠肅公之先世有顯官至其父㓜孤貧流落雖知
家世之貴而不能詳所知者黄鶴山有先塋其兄弟名
山夀海夀耳忠肅既長為董鏞先生壻先生藏書有元
黄文獻公溍集三山大字本載湖南宣尉于九思行狀
可考忠肅能知其先以得此文焉耳葉文莊以為人品
家世託之名筆其效有如此盖董先生子中書舍人璵
與文莊隣居間語及云
有張巡檢者夜夢人告之曰明日有十二位佛來見汝
可善待之能為汝度先祖佑汝一生富貴遲明果有十
二僧來巡檢甚喜即語以夢留欵甚厚次日請作醮以
度其先祖問之曰舟中更有何人請同齋答曰只二行
童留看行李不必請也巡檢宻令其子至舟固請二行
童告曰我非行童乃浙江天台人也父為某官考滿回
鄉遇此十二和尚刼殺一家留我姊妹二人扮作行童
帶來至此煩以此情愫達大人為雪此寃也其子告之
巡檢宻㸃弓卒約二更醮完擒僧責問取二女証之皆
服罪事見百可漫志中昔蘓長公有夢黄衣道士之事
此十二僧想亦善為其術者幸巡檢以二童起疑宻令
其子問之不然必中其計矣世之僧道往往能為幻術
以欺人書之以告信邪而不信道者
明宦官覃吉在東宫口授大學中庸等書導以動作威
儀開説府部官守天下民情及宦官専權蠧國之弊一
日東宫誦佛經吉適至驚曰老伴來矣急易孝經誦之
吉詭曰得毋誦佛經乎曰非也孝經耳𢎞治間太監何
文鼎以皇親入禁城觀燈諸事極言下錦衣衛雜治究
所主者文鼎曰有兩人但不可執按曰姑言之曰孔子
孟子也此二人者皆以閹而知誦法孔孟以輔導其主
乃有名為大儒而沉溺於佛與道之説以背聖人之經
者能無汗下
明司禮監秦太監者為子弟訪師得舉人余洙初不就
强而後可秦謁上坐左右驚訝既出秦喜曰此人司禮
監太監也不怕况我子弟耶及就塾秦子弟皆襲錦衣
職位者而余狀貎鄙陋頗䙝易之既而有惰者輙加跪
責多不服余怒求去子弟輩大懼跪留乃止秦聞之嘆
曰我家子弟不是這個先生如何教得益加敬禮焉後
舉進士為顯官終不屈於人今世師道日衰余嘗聞劉
上于所述毘陵二師事而記之然余所授者驕貴子弟
秦又一寺人也而賔主無不盡其道其事則尤難矣世
之為師與延師者誰能若是
毘陵某先生致政里居延師訓二子事之甚謹晨起候
於門門啟僂而入命童掃地驅塵手熱香入爐中乃請
師出揖之坐相對啜茗一甌然後退以為常久之師謂
先生過勞殊不安請以館童代辭謝再三始從之然亦
必於書室傍數武拱立以竢視其童焚香掃地進茶滌
溺器畢乃稍前向簾内一揖而去又一某先生亦居林
下夫婦老矣僅一子掌上珠也延師訓之師頗嚴一夕
與同舍生有所適半晌而至師大恚誚讓久之將有夏
楚之儆館童馳報母夫人夫人遣婢傳語為匄免師怫
然遂不責其子而留一刺為别竟怫衣去夫人急聞於
先生踧踖無計則遍倩親朋為解不可則携其子隨兩
人負荆以請願受責不可則夫婦皆跪於堂上必面師
然後起於是所倩姻若友者相與讓曰君以師道自尊
固當然奈何苦兩老人若是膝且腫矣師乃趨出掖兩
人起登坐謝罪而後言曰某豈不知為已甚哉顧今日
師道陵遲甚矣某所以為此將以愧夫依阿軟羙而據
人之臯比者某終不可以再往然有某君者耿介方嚴
君子也請以自代某得藉手以全在三之體幸甚敢固
以辭於是先生夫婦暨其子知師意已决不可强則淚
浹於眶久之言别猶逡巡不忍行也藥房主人曰記有
之凡學之道嚴師為難師嚴然後道尊道尊然後民知
敬學在三之義師居其一君之所不臣者二當其為師
則勿臣也師之尊也如是時至末流而人之所以待師
與師之所以自待有不可言者矣兩先生事聞之余友
劉上于惜不記其姓氏然上于曾道兩家師弟皆相繼
登第去毘陵科名甲海内觀其所以尊師若是則蟬聫
鵲起之竒豈倖獲哉盖吾有子弟不可以無師有師矣
不知敬且重之而師亦安焉師若此不如無師之為愈
而亦不如不必延師之為愈也余慕兩先生風範欲效
而未能聊為述之俾觀者有所取則焉
明洪武四年太祖於被問管勾宇文桂嚢中得所藏書
信百封内有嘉興登科舉人王軫父家書倩其轉達平
凉任所者帝閲其書語言真切教以忠孝遂下詔畧云
薄俗中有善於為人父者如此誰能出其右者勸善懲
惡移風易俗實有國之善治令中書遣人齎詔諭往詣
其家賜以白金百兩附子五枚川椒五斤絹十疋以旌
其賢令有司除本戸雜役依舊應當里長其弓兵不須
再役軫父具表稱謝其詔文謝表家書備載水東日記
中今僅録其家書畧云家中上下俱無事倘欲挈家須
在彼稍安詳度可否然後來取恐川途迢遞或遷轉不
常跋涉勞頓我今稀年又一老景侵尋倘若朝廷容侍
親則上章求歸父子相見以盡餘年若宛轉仕途則相
見無日矣人説有分俸之例不審果否如得分祿以養
亦足為榮若彼處關支則不必也凡事須清心潔巳以
廉自守食貧處儉儒者之常慎勿以富貴為念古人云
貧乏不能存此是好消息正當以此言為受用也治民
以仁慈為心報國以忠勤為本處已當以謙敬學業更
須勤力暇日即以性理之書及諸經留玩自然所思無
邪更須熟讀新律自然守法不惑飲酒當以康節先生
為範不可縱恣分俸之事律許則行否則不可干其紀
也此後倘有的便可買附子一二枚川椒一二斤起税
而來餘物非所覬也云云
　
　
　
　
　
　
　雙橋隨筆卷二
欽定四庫全書
　雙橋隨筆卷三
　　　　　　　　　　　　鳳縣知縣周召撰
張宗緒戒子書窮通有命讀書未必得功名不讀書則
流為市儈矣手目甚嚴力行未必到聖賢不力行則趨
入禽犢矣吾行後兒輩當時時痛省刻刻提撕念念追
憶箕裘步步不忘父母謝絶無益之事屏去損我之友
嬉逰笑謔鬬葉呼盧凡世人以為快意陶情者當相戒
如冦盜水火之不可近庶幾挽回天造感動鬼神父母
兄弟歡喜完聚或未可知不然痛哭飄零不知底止不
堪回想再不然而傷心風木悲嘆羔烏亦復何及也桞
靖公與弟書畧我因功名淹蹇致有怔忡之症有時而
劇則神魂俱失然究不敢自暇自逸者懼無以慰先人
之志而墮厥業也今汝年少無病不務家人生産唯從
事於酒盞楸枰不知此皆豪華之公子山林之散人所
以優㳺而永日者豈吾輩所宜哉虚擲歲月得罪於天
弗肯播穫得罪於父勉之勉之程修來諭姪書云姪艱
辛不似我輩而所遇亦同當思何以克紹先人計謀自
立唯多讀書通大義儘屬輕車否則肇牽車牛昔人不
廢要須粗涉典故庶不至猨狙周公體晦公不自棄之
人遵平仲急治生之意云云三公訓詞甚切為子弟者
宜以書紳况當亂離之後陵谷變遷不知何等保身克
家之計當有百倍於此者尤在觸類引伸形諸夢寐庶
幾可企生全於萬一耳
讀書不獨變人氣質且能養人精神盖理義收攝故也
静坐然後知平日之氣浮守黙然後知平日之言躁省
事然後知平日之費多閉戸然後知平日之交濫近情
然後知平日之念刻富貴人宜勸他寛聰明人宜勸他
厚待富貴人不難於有禮而難於有體待貧賤人不難
於有恩而又難於有禮以上數則皆眉公語也字字藥
石拈出以為座右之銘
孝子褒城縣人以其家甚窶而所業卑既不自稱於人
人亦少稱之者故姓與氏無傳焉今稱孝子則據其行
而名之實無忝云孝子居褒之宗家營以善築為業為
人謹樸自守凡里中之為伍伯駔儈氣澆而習不端者
遇之輙引避不與交片語諸人視之蔑如也而孝子亦
復岸然自得未嘗以卑賤迎人無昆季及室獨有母老
矣僦斗室容膝奉母其中風雨晦明之際依依左右不
少離惟受人直而傭勢宜往亦必負母以行至則與主
人約但受已餐分其半飼母而别懐粔籹餦餭之屬以
啖之主人弗慳者稍增其糜然孝子甚努力不偷用意
沉着細而謹計其所就常浮於他工故人多喜其傭雖
有母在傍勿厭也褒有修棧之役每歲必興孝子與焉
孝子應自食與母居兩地殊苦則又負母以來行視地
髙燥而叢篠其上者架棚居焉是時無主人之督得自
便孝子則益市醇酒蔬脯暨餈飴之類可以養老者置
巖竇中日旰工休輙班荆掖母坐而出所市者羅於前
酌酒盈巵跪而夀母母顔未展則以扇代板執竿而舞
摇手蹀足為傀儡狀胡謅而唱其俗所尚藍關調者以
娛之母見孝子之跳踉㗲嘖有如嬰兒嬉戱時遂為噴
飯當是時旁觀者皆笑之而孝子亦復岸然自得也嗟
乎己不能孝而笑人之盡其孝夫獨非人子乎哉余以
赴郡過褒斜口遥聞歌聲徹林外駐馬聽之問而知為
孝子也淚涔涔下焉盖余幸邀捧檄之榮而蕞爾殘疆
有官無俸不獲迎養二十歲守孤節母以少盡板輿之
歡回首倚門情狀欲如孝子一夕不可得令人寸腸欲
斷也褒令為余友劉上于上于每對余異孝子事方欲
覈其姓名傳之并旌其閭未幾上于謝事去而余亦鐫
級歸矣孝子事恐遂無聞者因為作傳而其人之始終
未悉以俟後人嗟乎世之抱至性砥行立徳於人所不
知之地而湮沒不傳者又豈獨一孝子也哉野史氏曰
父母之愛其子有不欲其富貴而反欲其貧賤者哉乃
妻子備而孝已衰至於陟髙官擁厚貲廣厦曲房邀朋
暱寵而寢門膝下愈少問安視膳之踪矣若孝子一窶
人耳何孝思之曲盡也懇至纒綿篤於至性孝子而在
余雖為之執鞭猶顙泚焉
余既為褒城孝子作傳因憶亡友余孔林曽述明萬厯
間某甲事甚異遂并記之甲邑之南鄙柴埠人性麤狠
常毆其母母吞聲不敢校唯伺其出也呼天而號甲歸
輙止一日甲返而母不知號如故甲以為詈己大怒瞪
目而詬曰嫗乃詈我應送若水中飼魚鱉耳言未竟即
擠母出戸外挾之而奔及岸將投諸河母怖甚搏顙祈
免不聽時方晝天宇澄徹無纎雲而日遽㝠大風四起
雷電交作沙礫擊人面瞥見火光中捽一人散髮裸形
繞樹數匝而後擲下當是時人人惴恐皆伏地不敢仰
視不知其為甲也俄而天霽甲母心悸既殞而甦挣地
呼甲不得舉頭見木杪甲尸在焉燋頭爛額血肉淋漓
乃知己為迅雷擊死矣噫嘻快哉以人子而欲溺其母
此人中之梟獍罪不容誅者也而王法未加焉則世之
敢逆其親而悍然不顧者復何所憚觀甲之事人心亦
可以寒矣雖然五刑之罪固莫大於不孝而不忠不孝
如蠆如狼縱其身為禽獸行者盖不少也安得盡借雷
霆之威大索十日以儆其餘也哉
天下無不是的父母人生最難得者兄弟家庭之間此
二語宜時時在念而尤以善處婦人為急盖婦人之賢
者甚少其性愚而偏抝而不知理須調劑之而不致稍
開骨肉之釁則竇家之桂常妍而田氏之荆不悴矣至
於五倫之内惟兄與弟共處最長相好無尤尤為至樂
昔吐谷渾有子二十人疾病命諸子各獻一箭取一箭
授其弟慕容利延使折之利延折之又取十九箭使折
之利延不能折阿柴諭之曰汝曹亦知之乎孤則易折
衆則難催戮力同心社稷可固言畢而卒袁紹使人招
張繡繡欲許之賈詡於繡坐上謂紹使曰歸謝袁本初
兄弟不能相容而能容天下士乎紹二子譚尚治兵相
攻王修謂譚曰兄弟者手足也譬人將鬬而斷其右臂
曰我必勝可乎二子不從卒為曹操所滅二事前車也
人可不思阿柴之言而乃蹈袁氏之覆轍乎哉
劉宋郭世通家貧傭力以養繼母婦生一男夫婦恐廢
侍養乃垂瘞之文帝勅榜表門為孝行焉其事與郭巨
同韓退之所謂不腰於市而已幸况復旌其門者也明
青州日照縣民江伯兒者母病刲脇以食不愈禱於岱
嶽願母病愈則殺子以祭已而母愈遂殺其三歲子祭
之事聞太祖怒曰父子天倫至重禮父母為長子三年
服今百姓乃手殺其子絶滅倫理宜急捕治之遂逮伯
兒杖百謫戍海南命禮部詳議旌表孝行事例子之事
親居則致其敬養則致其樂有病則拜托良醫嘗進善
藥至於呼天禱神此懇切之至情人子之心不容己者
若卧氷割股前古所無事出後世亦是間見割肝之舉
殘害為最且如父母止有一子割股割肝或至喪生卧
氷或至凍死使父母無依宗祊乏主豈不反為大不孝
乎原其所自愚昩之徒一時激發及務為詭異之輩以
驚世駭俗希求旌表規避徭役割股不已至於割肝割
肝不已至於殺子違道傷生莫此為甚自今人子遇父
母病醫治弗愈無所控訴不得已而卧氷割股亦聽其
為不在旌表之例詔從之明祖之議合於天理人情其
立教於天下者可謂至當矣王祥後又有王延扣氷事
則祥亦扣氷耳非卧也一字之悞遂為情理之所無而
後人傳之以為不可信矣譽人而失之浮者其弊至此
可嘆也
吾鄉野廟中多奉西楚霸王像出北門四十里而遙有
項山焉山之得名與人之所以祀之者未詳所自起明崇
正間忽有見王使傳語地方為之重建者不數日而助
貲之家遠近輳輻進香男女踵接如蟻意稍不䖍輙致
神怒數其靈異不啻喑啞叱咤千人俱廢時也然一郡
之人奔走若狂僅匝歲而香火寂然矣據一時共駭以
為神見於巫興廟之舉果出王意不知王固盖世之雄
也當烏江失道亭長艤船時雖江東足王而以父老堪
羞甘心自剄此豈藉人口吻以祈血食者哉即曰魂魄
戀故鄉而大江以南通都大邑勝地名山何方蔑有皆
可棲身衢地僻處東偏寂寞窮山又屬木魅山魈啼風
嘯雨之境王即無依何心至此此皆村巫野祝造為神
語以誑愚人迨賺錢入槖飽則思颺祇有木雕土塑之
容凄然獨坐而已王如有知作俑之輩能不寒心而世
之為其所誘者終不以為怪也此事之無可如何者也
宋之韓范一時並著而范之鋒稜少露於韓韓公與范
公常議西事不合范公竟拂衣去韓公從後把住其手
云希文事便不容商量耶和氣滿面范意亦解只此一
把手間雖剛愎自用者為之柴柵盡化而况范公乎又
富鄭公因濮議與公及歐陽文忠公絶後富公致政居
洛每歲生日不論遠近必遣使致書幣甚恭富公但答
以老病無書公之禮終不廢至薨乃已公與歐公之薨
也富公皆不祭弔富公賢者而客氣未融乃爾亦不及
公遠矣
收書於未梅雨時開閣厨晾燥隨即閉門内放七里香
花或樟腦不生蠧魚收畫於未梅雨時逐幅抹去蒸㾗
日中晒晾令燥𦂳捲入匣以厚紙糊匣口四圍梅後方
開匣須杉木桫木為之内不用紙糊并油漆以辟黴炁
宋璟為人剛直老而彌篤𤣥宗時王毛仲有寵百官附
之者輻輳毛仲嫁女上問何須毛仲頓首對曰臣萬事
已備但未得客上曰張説源乾曜輩豈不可呼耶對曰
此則得之上曰知汝所不能致者一人耳必宋璟也對
曰然上笑曰朕明日為汝召客明日上謂宰相曰朕奴
毛仲有婚事卿等宜與諸達官悉詣其第既而日中衆
客未敢舉箸待璟久之方至先執酒西向拜謝飲不盡
巵遽稱腹痛而歸其守正不撓如此雖然稱病而歸在
公意誠快但難為終席盡飲之客如張説源乾曜輩不
成顔面耳
古之大將仁敬和厚未有如宋曹彬者位兼將相不以
等威自異遇士大夫於塗必引車避之不名下吏每白
事必冠而後見知徐州時有吏犯法罪既具案逾年而
後杖之人問其故彬曰吾聞此人新娶婦若杖之其舅
姑必以新婦為不利而朝夕笞詈之吾故緩之耳所居
堂閫敝壊子弟請加修葺彬曰時方寒墻壁瓦石之間
百虫所蟄吾不欲傷害之也入成都日有獲婦女者彬
閉之一第竅以度食戒左右曰是將進御當謹守衛洎
事罷訪其親還之無者嫁之其性如此故其下江南也
與諸將焚香共誓克城之日不妄殺一人嗟乎均是人
也而藹然仁人君子之心有如是者彼人頭羅刹鬼面
夜叉則以殺人為笑樂夫上天非好生者乎何不盡殄
若輩使人人得以全其生而一旦浩刼重逢黑灰瞇眼
一世之人如在刀山血海中則惟願天生好人如曹公
者出司閫外之柄以活百姓而已
人有胸中未净雖讀書而不能陶汰者與人相對不覺
口吻便俗鄭康成在袁紹坐時汝南應劭亦歸於袁因
起自贊曰故泰山太守應仲遠北面稱弟子何如鄭笑
曰仲尼之門考以四科回賜之徒不稱門閥應有慚色
願為弟子而自炫其官此等語不可以入尋常人耳而
况鄭康成乎為康成所笑固其自取乃余以為應當此
際自愧失言須匿身無地而但有慚色則史稱其少便
好學博覽多聞皆於性情之曠雅𢎞沉全無裨益風俗
通一書為之减價矣
李沆為相王旦參知政事以西北用兵或至旰食旦歎
曰我輩安能坐致太平得優㳺無事耶沆曰少有憂勤
足為警戒他日四方寧謐朝廷未必無事語云外寧必
有内憂譬人有疾常在目前則知憂而治之沆死子必
為相遽與和親一朝疆場無事恐人主漸生侈心耳旦
未以為然沆又日取四方水旱盜賊及不孝惡逆之事
奏聞上為之變色慘然不悦旦以為細事不足煩上聽
且丞相每奏不美之事拂上意沆曰人主少年當使知
四方艱難常懐憂懼不然血氣方剛不留意聲色犬馬
則土木甲兵禱祠之事作矣吾老矣不及見此參政他
日之憂也沆歿後真宗以契丹既和西夏納欵遂封岳
祠汾大營宫觀蒐講墜典靡有暇日旦親見王欽若丁
謂等所為欲諫則業已同之欲去則上遇之厚乃以沆
先識之遠嘆曰李文靖真聖人也當時遂謂之聖相焉
記人之善而過其實有反足以増後世之疑者如中興
書載鄧攸棄子全侄事攸棄兒於草中兒啼鳴追之至
暮復及攸明日繫兒於樹而去夫兒既能追及矣即萬
萬不能兩全任其去止可也必欲繫而死之父子亦天
性也何忍至此此亦必無之事盖譽之太過而反沒其
真耳余於方正學先生郭巨埋兒論後妄意續貂意亦
主此未審果與天理人情之際不相剌謬否
班昭班彪之女曹世叔之妻博學髙才世叔早卒兄固
著漢書其八表及天文志未及竟而卒和帝詔昭就東
觀藏書閣踵而成之數召入宫令皇后諸貴人師事焉
號曰大家每有貢獻異物詔大家作賦頌時漢書始出
同郡馬融伏於閣下從昭受讀昭作女誡七篇融令妻
子習焉昭妹婿曹豐生亦有才思為書難之詞有可觀
昭年七十餘卒皇后素服舉哀使者監䕶喪事所著賦
頌銘誄問註哀詞書論上疏遺令凡十六篇子婦丁氏
為撰集之又作大家讚焉班氏一門父子兄弟文武皆
備可謂竒矣而閨中之學又復如是且其文章宏雅整
贍又非雕虫篆刻可比末流鞶帨濫觴之後咏絮頌椒
侈而變為吟壇酒社於古人規誡之義絶無聞焉彤管
雖輝滛哇可懼使論者遂有無才是徳之嘆古今人不
相及乃至於此
學者以變化氣質為先况處家庭骨肉之際乎今之子
弟不能陶鎔切劘至以不堪之詞貎加於父兄而不覺
此在市儈農牧者流或未足怪名為開卷把筆之人亦
復如是平日讀書何用耶或曰此等習氣正坐不讀書
故耳若果能則愉色婉容當自有異豈有終日與聖賢
相對而炙其嘉言懿行尚有粗厲之氣不能自制者哉
㑹稽王道子有疾沉醉世子元顯諷朝廷以己代之道
子醒而後知之怒無如之何時人謂道子為東録元顯
為西錄西府車馬填溢東第門可羅雀
王安石與人議事未决其子雱輙披髮跣足而出放言
無忌蔡伋與父京争權至為診脈以示意未幾罷其官
嚴世蕃専恣一時以事請决於其父嵩者嵩必曰可問
東樓東樓世蕃號也此數人者以視王溥為相陳堯佐
兄弟皆貴時父與客坐而已猶侍立其賢不肖相去何
啻霄壤哉或曰此其咎固在子也然亦羿有罪焉余曰
薄乎云爾惡得無罪
王溥為相父祚家居公卿至溥朝服趨侍坐客不安祚
曰豚犬耳勿煩諸公起陳堯佐兄弟三人皆貴父省華
無恙賔客至堯佐暨仲季侍立坐客不安省華曰兒子
輩耳
元人制作以詩詞劇曲為長張西銘先生以為博簺不
足道而髙文典冊有在文類中者余讀楊公奐之正統
八例總序胡公三省之新註資治通鑑序馬公貴與之
文獻通考序熊公朋來之胡氏律論序鐘鼎篆韻序呉
公徴之服制考詳序劉公致之太廟室次議文皆嚴潔
典雅議論詳確竟可髙出前代先生以為當集其解經
論史者别為一書真是衡文巨眼
書宜珍惜不但擘書覆瓿裂紙糊忩萬萬不可而架上
案頭尤須愛䕶顔之推云吾每讀聖賢之書未嘗不肅
衣冠對之其故紙有五經詞義及賢達姓名不敢穢用
也司馬温公謂二子曰賈䜿藏貨具儒家惟此耳然當
知寳惜今釋子老氏猶知尊敬其書豈以吾儒反不如
乎趙子昂書跋云聚書藏書良非易事盖觀者澄神端
慮净几焚香勿捲腦勿折角勿以爪侵字勿以唾掲幅
勿以作枕勿以挾刺隨損隨修隨開隨掩後之得吾書
者并奉此法古人愛書之甚叮嚀若此吾家本寒素四
壁空懸惟有書數架而已黄金滿籯不如一經兒輩皆
能讀書者當知此意而䕶持之區區卷帙非若平泉草
木之盛招人攫取也
周易六十四卦惟謙卦六爻皆吉故曰謙尊而光夫惟
尊而謙故益光耳
西漢之士多智謀薄於名義東京之士尚風節短於權
畧兼之者三國名臣也而孔明巍然三代王者之佐未
易以世論此坡公三國名臣賛陳明卿以為最確
不如歸去行不得也哥哥得過且過鳳凰不如我四句
皆鳥音也譯前二句令人戒貪而趨榮冒險之念息譯
後二句令人知足而安分守己之情殷詞雖簡而味無
窮似天假此音以喚醒世人而助教戒之言所不逮謂
之一部禽經可也彼桞下黄鸝可以為俗人針砭詩腸
鼓吹者豈能及此
明太祖勤於政事每臨食七箸屢廢思得一事即以片
紙書之綴於裳衣得數事則纍纍滿身若懸鶉焉洎臨
朝則一一行之夫以帝王之尊其勤若此至為士庶者
惕厲憂勤而寸隂是惜又當何若顧往往玩日愒月大
聖至愚之所由分豈不以人哉
楊升庵曰漢興文章有數等蒯通隋何陸賈酈生游説
之文宗戰國賈山賈誼政事之文宗管晏申韓司馬相
如東方朔譎諌之文宗楚詞董仲舒匡衡劉向揚雄説
理之文宗經傳李尋京房術數之文宗䜟緯司馬遷記
事之文宗春秋
明鄒文莊公守益久從王陽明先生逰又與羅文恭洪
先唐荆川順之相資切嘗語學者曰目分黑白口辨甘
苦鼻别香臭今之人有異三代乎是非在人猶黑白甘
苦誣人無是非之心誣其心者也夫孩提而知愛敬入
井而知惻隠嘑蹴而知羞惡豈待教而後能哉心之靈
明知是知非若黑白甘苦井然不爽自慊自欺在己而
已其持論如此亦切實易曉一時推重其學不虚也然
性本相近習乃相遠生知以下不得不從學知困知以
復其初若但言良知而置工夫於不問則未免為人所
訾議耳
昔王延事母甚孝夏則扇枕冬則温布母嘗盛冬思生
魚延求而不獲扣氷而哭忽有一魚躍出氷上取以進
母史臣曰王延扣氷而召鱗扇枕而驅暑雖黄香孟宗
抑何倫輩云云扣氷事人但知為王祥而不知王延亦
有之
九經徐公為句容令多惠政積九歲始遷工部營繕司
主事將治行而民强留之争延請過舍治觴炙兒稚挽
衣而泣曰公毋去我既不可留其長者曰公幸恵訓我
使我奉之如奉公九經亦揮淚曰無以訓爾曹惟勤與
儉及忍耳勤則不廢儉則不侈忍則不争保身與家之
道也生平不嗜食肉惟噉菜佐脱粟嘗圖菜于堂曰古
不云乎民不可有此色官不可無此味至是父老刻公
所畫菜而書儉勤忍於上曰徐公三字經也家有像而
戸戸尸之朝夕必祝焉此三字人人宜讀而當兹變亂
之際尤須加意以示後人
唐宣宗時有奴告其主馬曙蓄兵器有異謀者御史臺
命吏發曙私第得犀甲不虚坐貶卲州刺史諫官上論
以奴訴郎主在法必治帝命杖殺曙奴一時無不稱快
三原王端毅公老而好學在留都公出有狂生遮道呼
萬歲公歸以語客客曰宋張忠定公在蜀軍士忽聚馬
首大呼萬歲張公應之甚善公曰止勿言即退私閣謝
賔客弗通精思數䇿次日以語客客不答公更問乃曰
張公徐下馬北面叩頭亦呼萬歲者三公喟然曰吾輩
安能及古人彼倉卒應變而有餘吾終日思之而不得
也李杲堂曰觀於張忠定公可以知應變之才觀於王
端毅公可以知讀史之法
三山林西仲云文公家禮初喪用人代哭三日不絶聲
夫哭本於哀豈可以他人代吾不知代者安有此副急
淚也禮流於偽乃施之父子之間耶王陽明居喪常有
客至不哭客去或哭者甚得哀禮真良知之學也吾鄉
居喪之俗客至則男子哭於外婦人哭於内客去則止
至於僧道誦經判斛鐃鼓喧囂之時忽然大聲曰哭則
男婦皆噭然而哭忽然大聲曰不要哭則男婦皆寂然
而止尤為可笑晉人曰哀至則哭何常之有余又以此
言為得哀痛之情理彼用人代哭者固非即客至不哭
者亦未為得也
元陳樵父患風歲久為風痰所侵氣弱不能吐樵截竹
為筒時吸而出之事見宋景濂文集明李西涯為其叔
父墓誌云吾祖母陳宜人苦痰壅叔父與吾父截葦筒
吸之二事皆人子愛親憂親之念逼迫而出此乃實情
實理實事且有實效何必許愿祈神史巫紛若至於違
道傷生以為孝乎
明有超越前事五事尊孔子以先師而祀以天子之禮
樂一也優外戚以厚祿而處以安閒之職銜二也政本
有規無母后専政之失三也兵權有統鮮悍將拒命之
患四也金魚懸掛於歌樓象簡遺忘於妓寢豈非前代
之弊乎禁官妓而嚴官箴敦尚風化五也
程明道云中有主則實實則患不能入伊川云心有主
則虚虛則邪不能入嚴平子云二説皆妙主人在内外
客不入故謂實外客不入主人自在故謂虚
楊龜山天資懿曠濟以學問充養有道徳器早成積於
中者純粹而閎深見於外者簡易而平淡閒居和樂色
笑可親臨事裁處不動聲色與之逰者羣居終日㗳然
不語飲人以和而鄙惡之態自不形也惟本孟子性善
之説發明中庸大學之道有欲知方者為指其攸趣無
所隠也當時公卿大夫之賢者莫不尊信之吕氏本中
曰龜山天資仁厚寛能容物又不見其涯涘不為崖岸
絶俗之行以求世俗名譽與人交始終如一性至孝㓜
喪父母哀毁如成人事繼母尤謹
後唐明宗長興三年令國子監較定五經雕板印賣之
其議出於馮道為刻書之始使後世學者得書之易長
樂老人之功亦堪不朽
三代以來皇后之有賢徳者唐長孫氏為最后仁孝儉
素好讀書常與太宗從容商畧古事因而獻替裨益𢎞
多撫字庶孽逾於所生嬪妃以下無不愛戴訓諸子常
以謙儉為先太子乳母以東宫器用少請奏益之后不
許曰太子患徳不立名不揚何患無器用耶后得疾太
子請奏赦罪人度人入道后曰死生有命非智力所移
赦者國之大事不可數下道釋異端之教蠧國病民皆
上素所不為奈何以吾一婦人使上為所不為乎及疾
篤與太宗決時房𤣥齡以譴歸第后曰𤣥齡事陛下久
小心慎宻茍無大故不可棄也妾之本宗因緣葭莩以
致祿位既非徳舉易致顛危欲保全之慎勿處之權要
妾生無益於人願勿以丘壠勞費天下但依山為墳器
用瓦可也更欲陛下親君子遠小人納忠諫屏讒慝省
作役止逰獵則妾死不恨矣嘗采自古婦人得失事為
女則三十卷又嘗著論譏漢明徳馬后不能抑退親戚
之權徒戒其車如流水馬如龍是開其禍敗之源而禁
其末流也至是宫人以書奏之太宗覽之悲慟以示近
臣曰后此書足以垂範百世朕非不知天命而為無益
之悲但入宫不復聞規諌之言失一良佐不能忘懐耳
乃召𤣥齡使復其位其賢徳節節如此又非宋髙曹向
孟諸皇后之所能及
唐徳宗有二事超出古今處其一葬代宗時將發引帝
見輼輬車不當馳道問其故有司對曰陛下本命在午
不敢衝也帝哭曰安有枉靈駕而謀身利乎命改轅直
午而行肅宗代宗皆喜隂陽鬼神事無大小必謀之卜
祝故王璵黎幹以左道得進帝雅不之信山陵但取七
月之期事集而發不復擇日其二先是公主下嫁者舅
姑拜之婦不答帝命禮官定公主拜見舅姑之禮舅姑
坐受於中堂諸父兄姊立受於東序如家人禮自太宗
朝下嫁公主已異前代嫁主之法然其意久而復失徳
宗始定其制又非他代所能及
後世史臣有不愧董狐齊太史者唐著作郎吳兢撰則
天實録言宋璟激張説使證魏元忠事後説修史見之
謬曰劉五殊不相借兢起對曰此兢所為史草具在不
可使明公枉怨死者同僚皆失色其後説隂祈改數字
兢曰若徇公請則此史不為直筆何以取信於後世其
正直不撓如此
四友齋叢説云朱象𤣥司成説有一順門上内臣嘗語
余曰我輩在順門上久見時事幾變矣昔日張先生入
朝我們多要打個躬盖言羅峯也後至夏先生我們只
平着眼兒看哩今嚴先生與我們拱拱手方始進去盖
屢變屢下矣王元美之賛羅峯云公相而中涓之勢絀
至於今垂五十年士大夫得伸其志於朝而黔首得安
寢於里者誰之力也由是觀之羅峯相業即此一端誰
堪與並至於殁未幾居第侵風雨力不能飭而孫多假
貸於人以食不更難哉不更難哉
牛𢎞不訝其弟之射車牛劉寛不怒其婢之汚朝衣暨
夏元吉入朝不責館人之燒其襪并存者棄之而行揆
之情理亦當如是唯張莊懿以少年為御史巡按山東
行香日為酒標掣落其帽而不計人以為難然亦事同
虚舟飄瓦不足為異又其為吏部尚書時散衙後回
寓路遇一醉漢其人素酗酒無賴旁一人戱之曰汝若
奪得此官藤棍方見手叚此人遽前奪去其一公亦不
問也及其人酒醒問其妻曰昨日醉歸有甚事故妻曰
汝但帶一藤棍回取視之驚曰此文官棍子也訪之乃
張尚書明日清晨頭頂此棍跪長安街上少頃公至前
呵止持一棍而來此人乃叩頭請死公聲色自若但命
𨽻人取其棍不問而去此則真度量耳
唐桞氏自公綽以來世以孝弟禮法為士大夫所宗玭
常戒其子曰凡門第髙可畏不可恃也立身行己一事
有失則得罪重於他人無以見先人於地下此其所以
可畏也門髙則驕心易生族盛則為人所疾懿行實才
人未之信小有疵纇衆皆指之此其所以不可恃也故
膏粱子弟學宜加勤行宜加檢僅得比衆人耳古今家
誡深切著明莫踰於此
唐宋間皆有官妓仕宦者被其牽制往往害政雖大人
君子亦多惑之至元尤甚唯明太祖始革去之官吏宿
娼罪亞殺人一等雖赦終身弗叙
王陽明先生客座私祝云但願温恭直諒之友來此講
學論道示以孝友謙和之行徳業相勸過失相規以教
訓我子弟使毋䧟於非僻不願狂躁惰慢之徒來此博
奕飲酒長傲飾非導以驕奢滛蕩之事誘以貪財黷貨
之謀冥頑無恥煽惑鼔動以益我子弟之不肖嗚乎由
前之説是謂良士由後之説是為凶人我子弟茍遠良
士而近凶人是謂逆子戒之戒之
吕文穆父龜圖與其母不相能併文穆逐出之羇旅於
外衣食殆不給龍門山利涉院僧識其為貴人延致寺
中為鑿山巖為龕以居文穆處其間九年乃出從秋試
一舉為廷試第一已而㩦其母以見龜圖雖許納之終
不與相見乃同堂異室而居焉後人編劇以王播木蘭
寺事及詩移以狀公村夫俗子遂相傳以為實而士人
目中之無書者亦然殊為可笑
宋儒家教甚嚴昔文中子曰諸葛亮無死禮樂其有興
乎邵伯温遂論武侯未必能興禮樂康節先生見之大
怒曰使子齊武侯之肩猶不可議武侯况僅跂其踵乎
以武侯之賢安知其不能興禮樂也伯温由是終身不
敢方人
唐𤣥宗好鬼神嘗不豫遣中使與女巫乘驛分禱所過
煩擾黄州有巫盛年美色從無賴少年數十為蠧尤甚
刺史左震悉收斬之籍其贓數十萬具以狀聞請以其
贜代貧民租遣中使還京帝無以罪也
宋慶厯中開寳寺塔灾得舊瘞舍利迎入内庭送本寺
令士庶瞻仰傳言在内庭時頗有光怪將復建塔余靖
言彼一塔不能自衛何福及民凡水草皆有光水晶及
珠之圓者夜亦有光昔梁武造長干塔舍利常有光臺
城之敗何能致福乞不營造仁宗從之
宋英宗治平元年燕國惠和公主下降王宗約英宗欲
正其禮尚未遑也及神宗踐阼乃詔公主出降皆行見
舅姑禮是時宗約父克成為開封府判官前一日中使
促就第受主見行盥饋禮成大合樂天下榮之
唐宣宗愛女萬夀公主適鄭顥舊例以銀裝車上曰吾
欲以儉約化天下當自親者始令依外命婦以銅裝車
仍詔公主執婦禮皆如臣庶之法戒以毋得卑夫族預
時事顥弟顗常得危疾帝遣使視之還問公主何在曰
在慈恩寺觀戱場帝怒嘆曰我怪士大夫家不欲與我
家為婚良有以也亟召公主責之曰豈有小郎病不往
省視乃觀戱乎由是貴戚皆守禮法如衣冠之族
　
　
　
　
　
　
　
　
　雙橋隨筆卷三
欽定四庫全書
　雙橋隨筆卷四
　　　　　　　　　　　　鳯縣知縣周召撰
俗忌正五九三月不可赴任王勉夫曰張敞為山陽太
守奏曰臣以地節三年五月視事其言如此則知前漢
之俗未嘗忌五月也然敞在山陽其責甚難卒以無事
其後徴為膠東相亦不聞有凶横之說又漢朔方太守
碑云延嘉四年九月乙酉詔書遷衙令五年正月到官
乃知拘忌之說起於兩漢之後又獨孤及集有為舒州
到任表曰九月到州訖乃知唐人亦有不忌九月者因
考諸州唐人題名見不避正五九處亦多云云大凡拘
忌時日者多不甚明理之人耳吾輩以身任事吉凶禍
福原不可必亦盡其在我以聽於命可矣休與咎豈時
日所能致乎余嘗堅執此說而一時多竊笑者觀王公
此論似有同心不獨余之執抝也
盜亦有道明正徳間大盜趙鐩亂河南行剽至鈞州以
尚書馬文升家在捨弗攻破泌陽前大學士焦芳已逃
匿毁其家發芳箧取其衣冠縛葦若人者而屠裂之曰
恨不為天下殺此賊今之盜但知剽掠耳誰能力辨賢
奸痛快人心若此
明楊文襄號為智嚢其學博才雄善調停應變濟務曉
暢邊事羽檄旁午一夕十疏口占指授悉中機宜亦由
其用心勤敏故也其在靈州每諭諸將曰無事常如有
事時隄防有事常如無事時安静惟其能隄防故能安
静耳今人當有事時尚然泄泄况於無事乎而欲其不
至張皇失措於事故紛紜之際何可得矣
西門豹性急佩韋以自緩董安于性緩佩弦以自急人
生氣質不能無偏要在陶鎔變化之耳乃余又謂兩者
交病而與其緩也寜急所以云急非躁卞鹵莽一往用
壮之謂也惟以需者事之賊貴於克赴事機勿失其㑹
而已而利用推行之力則當預養於平時以待事之變
自古迄今寜有因循委靡之人而可以有為者哉盖余
性病於急而兒輩則又緩余老矣尚思自治少壮之人
何可以勿藥故不禁為之饒舌耳
五祀門行户竈中霤亦古人報功之意眉公羣碎錄以
為竈神姓張名禪字子郭又名隗鄭𤣥則以竈神為老
婦皆無此理又以為己丑日夘時上天白人罪過此日
祭之得福若然則竈神者可以口腹之奉使之掩惡以
為善其欺上帝也甚矣故孔子曰獲罪於天無所禱也
是當時不善之人多有欲藉行媚以祈免者故明天道
以儆之耳又云竈神名吉利夫人姓王名搏頭又云五
行書云五月辰日猪頭祭竈治生萬倍此又好事者造
為此言以歆動奉神邀福之輩似非眉公語也
酉陽雜俎竈神名隗状如美女又姓張名禪字子郭夫
人字卿忌有六女皆名察治常以月晦上天白人罪状
天帝督使下為地精己丑日出夘時上天禺中下行署
此日祭得福其屬神有天帝嬌孫天帝大夫天帝長兄
等語荒唐尤甚
偶畜二鵞一雌一雄離鷇未久然出入相傍飲唼以時
甚馴也一夕雌者為野貍所囓而斃其雄哀鳴不食雖
抱置之水草間或以飯實其嗉吐弗納而鳴如故盖三
日矣余憐之㡬欲墮淚嗟乎一禽耳而痛其偶若是彼
稱為人類而無其情與性者不亦可愧也哉
制臺李公之見客也以散衙為期侍衛皆撤旁無一人
惟捧茶者遥伺階下從容顧問談笑藹然雖軍務旁午
後磚影已昃略無倦容見者如坐春風中也昔胡梅林
督兵兩浙極事威嚴介胄之士膝語蛇行不敢舉頭公
擁滿漢兵外挫强敵軍威振赫尤過於胡而麾盖所臨
被難之民擁道而控公駐馬諦聽絶無呵殿聲使人辟
易盖衢人身罹剥膚之慘非公嘔心區畫生死而肉骨
焉孑遺之羣寧有噍類公軀幹魁梧修髯玉立宏慈端
偉之度溢于眉宇間望而知為東南福曜云
二十九日未時風雨大作一鄉民之寓彭溪者與其兄
暨姪鋤麥於野奔避大樹下雷火追擊之死焉自肩及
胯以下凡四創皆鑿痕而膚盡黒詢之里人則一農夫
耳無他罪惡也余于是愕然訝愀然悲而又為之太息
也曰嗟乎當今之人有易死者十焉死于冦死于兵死
于飢與凍憊與病死于旱與澇賦與役而兹又死于雷
乎或曰夫夫也必有其隠慝者也不然則生前之不善
受報于今日者也又不然則其命與數所犯而適罹其
災者也余皆以為不然聞之賞罰之權人所司而禍福
之理天為政天道福善而禍滛所以助人賞罰之所不
能及而雷霆者固天授之以斧鉞而示其威以警人世
者也上天之倚任既甚重而下民之性命非可輕則其
誅惡也應以魁行有期而不至于誤必無索瘢于菜傭
有罪而故延其罰及以命與數殺人之事今之死者以
為其罪未彰歟則非窮凶極惡之人可知也以為前世
之愆歟則漏網於當日者何故且人又無再生之理也
若夫數與命皆天也吾又未聞天之殺人不以罪而聽
其死於命與數也昔人之志於除惡也曰豺狼當道安
問狐狸今之探丸斬木䲭張蜮射者豈僅豺狼而已哉
吾願天威震怒日取大憝巨惡而擊之以儆夫世之敢
為不善者庶㡬無告之衆得以全其生嗟乎余之不知
自量而妄於持論者徒以憫人耳豈敢輒議天哉
余疑鄉民之為雷所擊久而不知其故也一日偶與衆
談及而其兄適至焉遂聚而問之其人汪然出涕曰甚
矣吾弟之堪憐也惟去嵗之某日因以失物忤吾母吾
母呼天而誓且拜焉吾弟亦呼而拜焉其犯天刑者或
以是不意已踰數月而仍受其罰也余曰噫有是哉余
固知夫天道之無誤也盖五刑之屬三千而罪莫大于
不孝稽之史𫝊雷之所殛無非若人者余固知夫天道
之無誤也雖然不孝之罪誠大矣不可赦矣然而家法
可治也官法可治也國法可治也今有人焉視理法為
弁髦父母妻子不顧也弄兵于萑苻之内殺人如麻而
眼不少眨焉此豈不足以千天怒乎胡為至今不殺也
今之遺黎苦極矣尫然者僅支皮骨耳而以城社為蠆
尾持牒撼人門而朘其膏與血者胡不稍懲之而聽其
昻眉怒目于道也余是以終不能無望于天也盖不善
之人可以欺人而不可以欺天天威之所加雖挟權與
術者不能遁殛其尤而與之類者無不懼但須一撃之
力耳天心如厭亂乎此用重典時也請除亂臣賊子不
赦外更為塗毒生靈之輩鑄刑書焉
明嘉靖間御史楊公爵給事周公怡工部員外劉公魁
皆以言事下錦衣衛劉公年已五十有六矣當封嚢時
取俸金三兩與家人治後事比廷杖入獄日與楊周二
公誦書講學諸校傍聞其語嘖嘖感動己因神降於箕
乞宥三諫臣得㫖釋放為民是時世廟方從道教箕神
之請其所深信豈非一時左右三公者假為神語以動
九重之聽歟此與韓厥復趙後事同
楊升菴云廣文選中山王文木賦乃以文為中山王名
而題作木賦宋王微詠賦乃誤王為玉而題云微詠賦
下書宋玉之名不知王微乃南宋人史具有姓名阮步
兵碑乃東平太守嵇叔良而妄作叔夜不知叔夜之死
先於阮也凡前人之著述如此類者甚多宜加考正不
應草草看過
王守溪震澤長語云閱載籍有得則録之觀物理有得
則録之有關治體則録之有禆聞見則録之
明顧東江丁艱回日錢鶴灘以修撰去官家居一日来
作享不同諸士大夫惟約舊朋友四五人其一人姓張
以染作為業學雖不逮諸公然好賢常館榖諸公者人
持銀一錢買三牲祭物其猪首一枚不能掩豆鵞一魚
一及香楮等物而已祭文亦自鶴灘来東江家以片紙
起草取紙書之者祭畢鶴灘坐待令主人持福物来共
食東江出語云不得陪諸公坐遂進去諸人食畢而散
前輩舉動真率如此真可師也
明陳公良謨云余承太宰魚石唐翁所知赴閩臬任過
蘭溪特進謁焉臨别翁曰吾欲造君舟一拜奈有足瘍
不能步行當遣兒子汝楫代之来予曰小子何敢勞翁
但翁官居八座年過七旬天下大老也孔子嘗從大夫
之後不可徒行翁學孔子者而顧欲過之耶翁曰固然
苐吾楓山先生歸祇是步行未嘗乗轎及姪朴菴公竹
澗潘公俱守此禮吾其敢違吁浙有楓山猶魯有泰岱
遺矩巋然而諸公皆能率履弗越如此視近時少年纔
登一第還鄉遂乗軒擁盖揚揚過閭里者果何如耶噫
陳公之所不滿者猶少年登第人耳至今日則貲郎滿
道氣燄薰蒸有過于金湯鍍了之人者使楓山諸先生
見之能無掩口
淮南潘子素純作輥卦平江蔡宗魯衛作吝卦扶風馬
文璧琬作諞卦睦州邵𤣥同桂子作忍黙恕退四卦四
明屠豳􁑪作傖謔讒諂四卦皆得風刺之㫖而邵以保
身慎言推心知止為戒于以䂓世也尤正至于詞之勁
而文戲而不謔則輥卦為最令人解頤邵之韓信胯下
張公九世等語未免俚淺之極不堪咀嚼矣
明平江侯陳公豫鎮守臨清日館舎作詩有簷前絡緯
啼之句侯謂草蟲不可言啼遂踈之不知絡緯啼李太
白已道之矣客終無以自明二人盖未嘗讀李詩故也
成化間有吏間言時事禮科給事中忌之以激厲風俗
之厲不從力叅送法司問罪不知厲本古字漢書嘗云
風厲勉厲皆不從力此吏亦不能自明二人盖未嘗讀
漢書故也兵部給事中閱兵部題本以使不從女呼吏
笞之翌旦有不平者令受笞吏執韻書以進乃赧顔慰
遣之此盖識俗字不識古字故也
張子韶年十四逰郡庠閉閣終日寒折膠暑鑠金不越
户限比舎生穴隙窺之則斂膝危坐對寘大編若與神
明伍乃相驚服而尊師之晚年謫居談經自樂手不停
披嵗久庭磚足跡依然乃題其柱曰予生平嗜書老来
目病執卷就明于此者十四年矣倚立積久雙趺隠然
可一笑也
廉希憲布嚕哈雅子也世祖為皇弟時希憲年十九得
入侍一日讀孟子以性善義利仁暴之㫖對世祖嘉之
目曰廉孟子取鄂州時命希憲入籍府庫希憲引儒生
百餘拜伏軍門言王師渡江凡軍中俘獲士人宜官購
遣還以廣異恩世祖嘉納之還者五百餘人時方尊禮
國師命希憲受戒對曰臣受孔子戒矣帝曰孔子亦有
戒乎對曰為臣當忠為子當孝孔子之戒也此公臨機
制變膽略俱優所録三事皆于名教有關而為臣為子
之言義簡而盡尤足令士大夫喜尊二氏者對之顔赤
世祖稱為真男子不虚也
左𫝊雖好語怪然其云妖由人興也此語極妙凡妖之
見於夢或聲影恍惚之間皆由心之所慕與畏與疑而
後生而實未嘗有所謂妖也婦女兒童村市中人之所
見不能認理無端自惑轉相𫝊說漸以為真而妖之言
語状貌于是乎無所不至矣昔石普好殺人以為娛未
嘗暫悔也醉中縳一奴使其指使投之于河指使哀而
縱之既醒而悔指使畏其暴不敢以實告居久之普病
見奴為祟自以必死指使呼奴示之祟不復出普亦愈
此妖從疑畏而生者也田蚡司馬景王姚萇沈約劉悟
趙普仇鸞之事亦然然數人所為應致九原茹恨使之
為祟之理又不可謂之盡無尚令奸邪險譎之人不知
畏人而畏鬼
眉公先生書孫樵書何易于事曰古来如何君賢令者
不少矣無樵等記述㡬與草木同腐即如白樂天秦中
吟十詩其立碑篇云我聞望江縣麵令撫􁎒嫠在官有
仁義名不聞京師身殁欲歸葬百姓遮路岐攀轅不得
去留葬此江湄至今道其名男女涕皆垂無人立碑碣
惟有邑人知每一讀之為憮然歎者良久盖從古及今
何易于麺令常有而孫樵白樂天不常有易于得樵而
書其事麺令得樂天而咏以詩復得眉公為之表出兩
人軼事遂堪不朽雖為善者無意于人知以視夫撫字
心勞之吏僅載口碑而無所聞於後世者可不謂之厚
幸乎哉
先賢講學之舉所以尊經衛道繼往開来其有禆于人
心世故非小然竊意宜以實理實學實行實事為主盖
自堯舜以来六經四子中義無不備有不待後人之别
生枝莭者孔子不云乎述而不作信而好古吾輩幸生
鄒魯之後但奉其已立之言而發明之而不墮於盲風
怪霧中使千人亦見萬人亦見斯已耳自揚雄撰太𤣥
務為險要之語以示奇後人尤而效之而先聖之道為
之愈晦迨宋儒疊起日朗天清矣乃朱陸之異又以徳
性問學别户分門而王陽明專主良知亦不免於偽學
之議要其羽翼聖經之心固未嘗或異也惟隆萬以後
諸公喜談𤣥妙遂使二氐之毒中於膏肓在朝在野俱
無實學問實經濟之人浸淫至于人心國是大壊不可
復救而後已當是時亦有歸咎于講學之無用者此非
講學者之罪而講學而騖於虚無浮誕毫無實際者之
罪也吕明徳先生明季之講學者也其言曰有問知其
說者莭還是治天下還是關係大馮少墟以為俱通得
只是仁孝誠敬便無難處之事先生曰非也余幼讀書
毎書向自身及實事上體貼通者半不通者半妄謂聖
人之言半虚說也乃今細細體認覺其義日新無言不
可體認到實事上如知其說者之於天下今只言禘是
祭祀及帝所自出之祖等語與天下何涉即言仁孝誠
敬何以通之天下聖人之說不虚而㒺實乎不知聖人
原有深意言之於天下便知禘是有天下事魯當禘乎
不當禘乎且魯僣用禘及凡類此甚多而大夫便八佾
便雍徹陪臣便執國命一國如此天下如此所以難處
果能明此說便兜底一清魯不曽有天下自然不應用
禘如此之類盡還之周天子大夫陪臣自然不敢僣亂
天下有天子諸侯大夫陪臣各安其分而不治乎尚有
何難處之事是夫子有反正之意非徒為魯諱也如此
體貼方有實據凡書必看到此地方見聖人言言實事
非虚談也又如明乎郊社之禮有謂與此不同不知聖
人之言豈有二理彼亦只是實事只将前面宗廟之禮
一節作註解自明豈有親親賢賢序事序爵逮賤敬老
而天下有不治乎與問禘之說節同作實事看便豁然
矣先生又曰如致中和天地位焉萬物育焉時說多言
吾心之天地位萬物育似精實粗似深實淺凡看書落
此窠臼多矣盖聖人無虚言實實有此理實實有此事
然萬物育焉以親親仁民愛物之說通之人猶易曉惟
天地位恰似荒唐不知能致中和自然天清地寜如紂
時山崩水竭宇宙黯慘光景至文武而一清足徴矣即
如冦賊變亂風霾愁慘天地為昏誰非人為所致豈不
是天地不位之徴安得以為非實事乎嗟乎凡先生所
論皆實理實事也兼本末該内外為體為用一以貫之
惟期皆合于身心意知天下國家之實理實事而後止
盖實之為義發明于孟子易之旡妄也書之執中也詩
之無邪中庸之前定不貳忠恕以及于至誠皆是物也
立天之道曰隂與陽實運也故知大始立地之道曰柔
與剛實體也故作成物立人之道曰仁與義實徳也故
能裁成而輔相焉盖實者真也不實則虚虚則假矣天
地間未有實而不成虚而不毁者邵二泉曰願為真士
夫不願為假道學余亦曰願為實性情實事業不願為
虚學問虚文章
明楊升菴才髙學博以元輔之子魁天下播盛名宜其
發為論議駘宕不羈而乃切實著明異于一時談空說
妙之輩其論道學也曰或問何謂道學曰天下之達道
五能行五者於天下而又推類以盡其餘道學盡于是
矣何謂心學曰道之行也存主于内無一念而非道發
達於外無一事而非心表裏貫徹無載爾偽心學盡於
是矣故道學心學理一名殊明明白白平平正正中庸
而已更無髙逺𤣥妙之說至易而行難内外一者也彼
外之所行顛倒錯亂于人倫事理大處顧異巾詭服濶
論髙談飾虚文美觀而曰吾道學吾心學使人領㑹于
𣺌茫恍惚之間而無可捉摸以求所謂禪悟此其賊道
喪心已甚乃欺人之行亂民之儔聖王之所必誅而不
以赦者也何道學心學之有其論禪學俗學也曰騖于
髙逺則有躐等憑虚之憂専于考索則有遺本溺心之
患故曰君子尊徳性而道問學凡髙逺之弊其究也以
六經為註脚以空索為一貫謂形器法度皆芻狗之餘
視聽言動非性命之理所謂其髙過于大學而無濟世
之實禪學以之考索之弊其究也涉獵記誦以雜博相
髙割裂装綴以華靡相勝如華藻之繪明星伎兒之鳴
訝鼔所謂其功倍於小學而無用世之力俗學以之以
上議論皆中明季講學者之病惜當時無力闡其義以
告天下者遂至入于膏肓不可救藥而世道人心至於
大壊也
顧東江清致仕還家日處西園中課僮僕蒔蔬其農桑
輯要一書塗抹刪改細書于行間及額上皆滿人見其
以藥瓢貯各色菜子懸之梁棟間不下數十種夫以侍
郎家居絶足不與外事閉門閒適學為老圃若将終身
焉其風韻過人逺矣又周北野以郎中致仕其子輿解
元登第為編修兩世通顯居北郭有田不上數頃室廬
荒敝常閉門不與外事父子皆善詩有周氏世鳴集兩
公事俱見四友齋叢說
宋孝宗小年極鈍髙宗一日出對廷臣云夜来不得睡
或問何故云看小兒讀書念不得甚以為憂某人進云
帝王之學止要知興亡治亂初不在記誦帝意方少解
時藝至今日秉經酌雅前此油腔熟套淘汰盡矣但不
知其存心而見於行者亦與其文不相剌謬否耳朱子
曰専做時文的人他說的都是聖賢說話且如說廉他
也㑹說得好說義他也㑹說得好待他身自做處只是
不廉只是不義縁他将許多話只是就紙上廉是題目
上合說廉義是題目上合說義都不關自家身上些子
事此言最中人病痛有志於聖賢之道不可不反躬自
責也
北溪陳氏曰聖賢學問未嘗有妨於科舉之文理義明
則文字議論益有精神光彩躬行心得者有素則形之
商訂時事敷陳治體莫非溢中肆外之餘自有以當人
情中物理藹然仁義道徳之言一一皆可用之實也
饒雙峰曰義理與舉業初無相妨若一日之間上半日
将經𫝊討論義理下半日理㑹舉業亦何不可况舉業
之文未有不自義理中出者若講明通透則識見髙明
行文條暢舉業當益精若不通義理則識見凡下議論
淺近言語鄙俗文字中十病九痛不自知覺何縁做得
好舉業雖没世窮年從事於此亦無益也
魯齋許氏曰閱子史必須有所折衷六經語孟乃子史
之折衷也譬如法家之有律令格式賞功罰罪合於律
令格式者為當不合于律令格式者為不當諸子百家
之言合于六經語孟者為是不合于六經語孟者為非
以此夷考古之人而去取之鮮有失矣乃余以為不但
此也盖六經語孟者又萬事萬理之折衷也大之而修
身齊家治國平天下細之而持躬行己待人接物安常
處變議禮考文閑邪反正移風易俗之類合于六經語
孟者為是不合于六經語孟者為非以是變化而推行
之豈復有所失哉嗟乎六經之書不能盡讀讀亦不能
盡解其不能以之折衷猶可言也學庸語孟當出就外
傅時便有師授矣其不能以之折衷且相悖焉不可言
也此最明白最真實之理人人可曉奈何不從此出入
而喜墮枳棘叢中自處挂礙乎余頭顱若此稍有秉燭
之明既老而好亦復何益
朱子讀書法曰讀書先讀大學以定其規模次讀論語
以定其根本次讀孟子以觀其發越次讀中庸以求古
人之微妙處大學一篇有等級次第摠作處易曉宜先
看論語確實但言語散見初看亦難孟子有感激興發
人心處中庸亦難讀看三書後方宜讀之又曰中庸工
夫宻規模大讀書且從易曉易解處去讀四書道理燦
然只是不去看若理㑹此四書何書不可讀何理不可
究何事不可處又曰學者於學庸論孟四書果然下工
夫句句字字涵泳切己看得透徹一生受用不盡只怕
人不下工夫雖多讀古人書無益書只是明得道理却
要人做出書中所說聖賢工夫来若果看此數書他書
可一見而决矣又曰六經語孟皆聖賢遺書皆當讀但
初學且須知緩急大學語孟是聖賢為人切要處然語
孟却是隨事答問難見要領惟大學是曾子述孔子說
古人為學之大方門人又𫝊述以明其㫖體統都具玩
味此書知得古人為學所向讀論語便易入後面工夫
雖多而大體已立矣又曰凡讀書先讀語孟然後觀史
則如明鏡在此而妍醜不可逃若未讀徹中庸語孟便
去看史胸中無一個權衡多為所惑又曰讀史之法先
讀史記及左氏却看西漢東漢及三國志次看通鑑温
公初作編年起於威烈王復又添至共和後又作稽古
録始自上古然共和以上之年已不能推矣獨邵康節
却推至帝堯元年皇極經世書中可見温公又作大事
紀若欲看本朝事須看長編若精力不繼當看國紀國
紀只有長編十分之二耳
明儒講學之弊多尚𤣥虚如禪家機鋒相難語茫無實
際邇来撫軍玉峰趙公倡道於杭其所梓武林㑹語一
字一句皆從人身與心體騐而出有如布帛菽粟食則
知飽衣則知温與鏤塵畫鬼者相去甚逺其論喜怒哀
樂也問喜怒哀樂何以未發發而中節似對人言曰不
必說對人言喜怒哀樂情也正說遇境而發便是此時
吾輩講學相對之頃有喜否曰無有有哀樂否曰無有
既云無有即是未發也未發則無着處不着在一處何
偏之有故謂中此時講畢而出遇可喜可怒可哀可樂
即是發矣至中節則難非慎獨君子安能得不乖戾學
者但從事於戒慎恐懼則未發之氣象與中節之妙用
可以静觀而黙識矣非是任情而發便可言中節其論
致中和一節也問致中和何以便天地位萬物育曰向
日曾有人問過余曾講過今不必論堯舜止就八口之
家論人若不中不和便偏倚乖戾了便暴怒發狂胡行
亂做父母抵觸起来兄弟爭毆起来家中雞犬也不得
安了這不是天翻地覆萬物不得其所氣象人若不偏
倚不乖戾一家中父慈子孝夫倡婦隨兄友弟恭全是
一團和氣貓兒狗兒飽飯熟睡這不是天清地寜鳥獸
魚龞咸若氣象况堯舜之盛業乎極平常無難事其論
學庸之為一致也曰中庸言性即是大學言明徳中庸
言教即是大學言學中庸言天地萬物即是大學言家
國天下中庸言慎獨即是大學言誠意中庸言位育即
是大學言齊治平但中庸言性故從天命說起是本體
慎獨則工夫也大學言學故從在明說起即繼明徳即
工夫即本體也其論止至善也曰至善即精一之中中
節之節復禮之禮總在此心之安與不安處認取件件
有至善事事有至善即案前一桌有至善一几亦有至
善不髙不低平平穏穏坐下可以作字讀書理琴可以
飲食這不是至善這不是中是節是禮的天然界限若
過髙過低不平不穏一無用處安所謂善下邊止仁止
敬止孝止慈即止善註疏也以上數段中之語真切著
明似卑邇却甚髙逺似淺近却甚精微真所謂千人亦見
萬人亦見者視彼好談空說妙者真同囈語耳
　
　
　
　
　
　
　
　
　
　
　
　
　
　
　　雙橋隨筆卷四
欽定四庫全書
　雙橋隨筆卷五
　　　　　　　　　　　　鳳縣知縣周召撰
徐勉王僧䖍顔之推司馬光皆有訓子語而之推勉學
篇更為警切其中摹寫不學之人如云或因家世餘緒
得一階半級便謂自足安能自苦及有吉凶大事議論
得失䝉然張口如坐雲霧公私宴集談古賦詩塞黙低
頭欠伸而已又云自荒亂以来諸見俘掠雖百世小人
如讀論語孝經者尚為人師雖千載冠冕不曉書記者
莫不耕田養馬若能常保數百卷書千載終不為小人
也夫明六經之㫖涉百家之書縱不能増益徳行敦厲
風俗猶為一藝得以自資父兄不可常依鄉國不可常
保一旦流離無人庇䕃當自求諸身耳諺曰積財十萬
不如薄技在身技之易習而可貴者無過讀書也云云
其他字字透徹皆中時人之病盖公之後自其子思魯
以博學善屬文官至學士𫝊至師古及真卿杲卿至真
卿五世孫翊奕葉重光聨圭並笏者三十餘人謂非家
訓所致不至此凡有家者全録一通勒之座右以視黄
金滿籯之家真堪一噦
事之吉凶本無先兆若在行軍之際人心易揺適值世
俗所怪以為不祥者不得不為數言道破以解其疑凉
謝艾禦趙引兵出振武夜有梟鳴於牙中艾曰六博得
梟者勝今梟鳴牙中克敵之兆也進與趙戰大破之唐
趙郡王孝恭討輔公祏将發與諸将宴集命取水忽變
為血左坐皆失色孝恭舉止自若曰此乃公祏授首之
徴也飲而盡之衆皆悅服其後遂平公祏夫梟鳴水變
此人情所詫以為不祥者也使兩人稍生疑畏則羣心
易沮甚非行軍之利惟故為吉語以定之而三軍鼔舞
遂賀戰勝於一言矣然非平日見理明而不為奇衷所
惑者豈能臨事鎮定乃爾
黄九烟先生託人覔居問所欲曰但欲無兵無盜賊又
須有酒有魚蝦所願如此先生當日以為聊可之詞耳
以今觀之非極樂世界耶因憶眉公太平清話有曰余
昔戊子隠居沈大夫園四周雜種花是小桃源時雨初
晴負笠握鋤撥散土膏如灌園狀是小於陵教授諸生
是小河汾橋斷水西不聞市喧是小考槃短舟徜徉池
中一爐一琴可濯可釣是小五湖挟此數者視青天呼
白鳥有談名利則揮手謝之不知其他是小神仙此等
境地與九烟先生所願又若雲淵矣而眉公尚視以為
小然則身處眉公之世者豈僅世所稱蓬壺閬苑中人
哉
吾邑爛柯山相𫝊為晉王質觀奕處好事者遂􁌆土為
質與二仙像及枰奩之類置之巖下以為實有是人暨
是事者然善乎晉陵鄒程村之為記也有曰古今来達
人遺世壮士憤時其胸中類有不能恝然者不得已而
逃為百年頃刻之說以憶記其事于靈奇恍惚之中此
即詩人髙岸為谷深谷為陵之意也乃好事者從而誇
述之又從而彷彿摹像之以兾其事或必然者其去芻
童牧䜿之見㡬何哉斯言也足以醒夫世之惑于靈經
怪牒而不自知者要之非僅柯山為然而程村之說尚
有所未盡也今夫地之有山川洞壑江河嶽瀆也猶天
之有日月星辰風雨雷電人之有眉髪頥頬耳目口鼻
也一經開闢而或流或峙岌嶪玲瓏瀠洄漰湃之客賦
之已定非有所為而後設而屬之山者其體静其骨清
其致幽其神逺静則惡其動也清則惡其雜也幽而逺
則惡其囂與偪也其與人不相涉也甚矣乃無端而有
洞天福地佛祖道塲神仙窟宅之說于是一峯一巒之
秀必曰此某佛某仙之所聚而逰也一巖一洞之奇必
曰此某佛某仙之所託而棲也不但為之艷其事而且
為之像其形不但為之撰其名而且為之立其𫝊與記
播之歌與詩有缾鉢匙筯果攂鑼磬瓔珞袈裟之贈有
珍幢金傘霓旌絳節佛光火焰之神有騎龍騎虎乗鳳
乗鸞祥雲覆頂紫霧騰空之異囈言滿楮怪誕不經至
于岱之金床玉几嵩之玉人金像赤室丹房廬之聖燈
磚樓辟蛇童昇仙臺武當之金殿滴淚池磨針澗斗篷
焦扇峨眉之煉丹竈淘米泉天台之僧人履仙石棺華
山之老君犂洗頭盆仙人碁巨靈掌諸如此類悉數難
終而古今又多有耳無目有目無心之人遂謂器具皆
存神仙活現訛以𫝊訛牽合附㑹于是有宰官居士之
稱䕶法檀那之舉羽流方士之屬青詞寳籙之儀進香
之男女如蟻膜拜之鼔鐘若沸琳宫梵宇金碧輝煌緇
服黄冠衣糧狼籍寃哉山也任人改名易姓波及杜公
(一云陳/子昻)而配十姨之夫伍相而變五髭之面蛇鬼鴉神
亦圗血食小孤彭浪可訂婚姻紛紜沓嬲山之本来面
目皆不能自主而無可告訴以自託於東撏西撦拖泥
帶水之中矣或曰人之好異也使地不得安其位乃知天
亦幸與人絶髙而不能至耳否則未免受其擾而余謂
亦未盡然也今夫天之蒼蒼以氣上浮也其有日月星
辰風雨雷電之屬非有婚姻男女之相生語言文字之
相示也而好事之言至謂日姓張名表月姓文名申是
以姓名誣日月也文昌而化為儒雅之人魁宿而忽成
醜怪之狀是以形相䙝星辰也風稱伯為飛廉雨稱師
為屛翳是以頭角扮風雨也謝師之長三尺鐡索之重
六斤是以夫妻輕重狎雷電也宋祥符絳衣入夢孰為
𫝊書唐天寳黄紙昇天誰為守藥是且以􁀙語欺上蒼
也其談天之異若是雖幸不可近而不受其擾然亦豈
盡安于無事哉或又曰凡人之鑿夫天與地固若是矣
至于人或以同類而不相殘乎言至此而余不覺眉之
攅而額之蹙也曰嗟乎人之所為又豈吾之所得而測
者哉彼且矯揉造作其心思面貌耳目手足之用至于
變幻詭異千態萬状而不可聞盖自鑿其混沌也久矣
况其所以及于人者乎而又安能保其同類而不相殘
乎余聞之夫子其不語者神與怪鬼神則敬而逺之老
子曰有道之世其鬼不靈人奈何惑于異端邪說而不
自知也余觀程村之語尚有所未悉故不揣而為不入
耳之言饒舌至此世之見者得毋相詫而反以余為好
異也夫
嘉靖間倭患最劇山左邢子愿有條上當事書名曰罪
言東鄉艾千子值流冦之亂亦有指陳時事之策一見
於来禽館集一見於天慵子集頃又讀克正髙公馭倭
議起云天下事任者一議者百知而議之者一臆而議
之者百任之者心常苦而計無復之将無所辭於議者
之口議者之策常當而身未嘗試反求多於任者之人
故議事者在度任者之心而以吾議衡之今之議倭是
也云云三公指畫當日情形皆鑿鑿可行而髙公首欲
調劑任與議者之心尤為急着毋謂書生管見不足以
抵掉鞅摩壘之人也
文章根於人品而奸邪之徒亦為正人之言以欺世有
陳以為戒而適所以自指者如李義府獻承華箴末云
佞䛕有類邪巧多方其萌不絶其害必彰義府方諂事
太子而又故若讜直者太子表之遂優詔賜帛嗟乎佞
䛕邪巧孰有如義府者而反以為箴此亦不以人廢言
耶義府以賍敗朝野相賀或作河間道元帥劉祥道破
銅山大賊李義府露布榜于衢劉祥道司刑太常伯與
三司雜訊義府獄者也
嘗謂五倫之中惟朋友一途至于後世而其義遂廢數
其情状有朱公叔劉孝標之論所未盡者余嘗欲作廣
廣絶交論而未能也夫朋友之交以道義為主相與有
成始有禆益至于今日不但無益而且有損以指天誓
日簮合蘭芬之地反成翻雲覆雨蕕羶鮑臭之塲而市
井勢利中之蠅營蟻附者又無論矣盖君臣父子兄弟
夫婦合于天者也朋友定于人者也既得自主不能審
擇而誤置其身于匪人之是比使十年有臭而不可聞
焉此人情之最不可解者求為陳雷鮑管其人竟不可
得也而况于道義中之最真最䔍者哉吾故曰朋友一
途至于後世而遂廢也
古之大臣剛正不阿非後世所能及申屠嘉為人廉直
門不受私謁中大夫鄧通方愛幸時嘉入朝而通居上
旁有怠慢之禮嘉奏事畢因言曰陛下愛幸羣臣則富
貴之至于朝廷之禮不可以不肅上曰君勿言吾私之
罷朝坐府中嘉為檄召通詣丞相府不来且斬通通恐
入言上上曰汝第往吾今使人召若通至詣丞相府免
冠徒跣頓首謝嘉嘉坐自如弗為禮責曰夫朝廷者髙
皇帝之朝廷也通小臣戲殿上大不敬當斬吏今行斬
之通頓首首盡出血不解上度丞相已困通使使持節
召通而謝丞相此吾弄臣君釋之通既至為上泣曰丞
相㡬殺臣宋𢎞薦沛國桓譚召譚拜議郎給事中帝毎
讌輒令鼔琴好其繁聲𢎞聞之不恱悔于薦舉伺譚内
出正朝服坐府上遣吏召之譚至不與席而譲之曰吾
所以薦子者欲令輔國家以道徳也而今數進鄭聲以
亂雅頌非忠正者也能自改耶将令相舉以法耶譚頓
首辭謝良久乃遣之後大㑹羣臣帝使譚鼔琴譚見𢎞
失其常度帝怪而問之𢎞乃離席免冠謝曰臣所以薦
桓譚者望能以忠正導主而令朝廷躭恱鄭聲臣之罪
也帝改容謝使反服其後遂不復令譚給事中宋孝宗
時近習梁俊彥請稅兩淮沙田以助軍餉上大喜付外
施行葉子昻為相奏曰沙田者乃江濱出沒之地水激
於東則沙漲於西水激於西則沙復漲於東百姓知沙
漲于東西而田焉是未可以為常也且辛巳兵興兩淮
之田租盡復至今未征况沙田乎上大悟即詔罷之子
昻退至中書令人逮俊彥至叱責曰汝言利求進萬一
淮民怨咨為國生事雖斬汝萬段豈足塞責俊彥惶汗
免冠謝久乃釋之𢎞與子昻固儒者嘉起材官蹶張而
能持大體若是尤人所難然又皆不如諸葛武侯以黄
皓之寵於後主而終侯之世不敢為非則誠所謂能格
君心者其以嚴見憚又不待露之聲色之間也
孔子曰君子不以言舉人不以人廢言時至戰國工于
揣摩捭闔之術者莫過于蘇秦其言猶糞土也而有不
盡然者其為趙合從以攻秦也列叙六國之形勝風俗
靡不諳悉不啻躬履而目擊其才亦有足多者焉至說
齊閔王以好戰之害而謂祖仁者王立義者霸用兵窮
者亡惟以戢兵後事為主語語痛切又若不詭於道者
惜乎不得見正于聖人使後世擯之以為傾覆險譎之
徒也
古今是個儀文世界若無文以相接則倫類酬酢之間
蔑棄禮法與禽獸何異故曰周旋中禮盛徳之至棘子
成質而已矣之論便以為非吾想家庭之間儀文更不
可少盖放肆之人大約徑情直遂悍然不肯周旋以致父
子兄弟尊卑上下之際日乖日戾同室之中遂成胡越
此皆無文之所致也但不貴虚文耳文中有質是為真文
愉色婉容有一種藹然可親之意方是真文世人以虚
文為文者失之逺矣然虚文之人猶愈于放肆乖戾者
也此聞鍾集之語極切家庭間徑遂無文之病余毎欲
言之而不能如此之深切著明也
佳子弟當以厚重恬静為尚昔王融自恃才地三十内
望為公輔嘗歎曰作此寂寂使鄧禹笑人搥車壁曰車
前無八騶何得稱丈夫以事被誅年僅二十七蕭恵開
嘗謂人曰人生不得行胸臆雖百嵗猶為夭未㡬發病
吐物如肺肝而死此二人者可以為輕狂躁動者之戒
唐太宗詔奴告主者勿受仍斬之可為後世之法
貧賤之交不可忘糟糠之妻不下堂人知宋𢎞有辭尚
湖陽公主事而不知尉遲敬徳亦有之太宗嘗謂敬徳
曰朕欲以女妻卿敬徳謝曰臣妻雖陋相與共貧賤久
矣臣聞古人富不易妻此非臣所願也乃止武夫不肯
為薄行事亦如此
杜祁公衍清介不植私彥既退寓南都凡十年第室卑
陋才數十楹居之裕如享客多用髹器客有稱歎者曰
公常為宰相清貧乃爾耶公命侍人取白金燕器于前
曰非乏此雅自不好耳然公好施亦卒不蓄也
烏有反哺之孝此鴉之可喜者也唐竇參柄政毎事必
詢于族子申申所至人目為喜鵲此鵲之可惡者也
臣聞明於天地之性不可惑以神怪知萬物之情不可
罔以非類諸背仁義之正道不遵五經之法言而盛稱
竒怪神鬼廣崇祭祀之方求報無福之祠及言世有仙
人服食不終之藥逺興近舉登遐倒景覽觀縣圃浮㳺
蓬莱耕耘五徳朝種暮穫與山石無極黄冶變化堅水
淖溺化色五倉之術者皆奸人惑衆挟左道懐詐偽以
欺㒺世主聽其洋洋盈耳若将可遇求之盪盪如繫風
捕影終不可得是以明王拒而不聽聖人絶而不語昔
周史萇𢎞欲以鬼神之術輔尊靈王㑹朝諸侯而周室
愈微諸侯愈叛楚懐王隆祭祀事鬼神欲以獲福助却秦師
而兵挫地削身辱國危秦始皇初并天下甘心于神仙之道
遣徐福韓終之屬多齎童男童女入海求神采藥因逃
不還天下怨恨漢興新垣平齊人少翁公孫卿欒大等
皆以仙人黄冶祭祀事鬼神使物入海求神采藥貴幸
賞累千金大尤尊盛至妻公主爵位重絫震海内元鼎
元封之際燕齊之間方士瞋目扼腕言有神仙祭祀致
福之術者以萬數其後平等皆以術窮詐得誅夷伏辜
至初元中有天淵玉女鉅鹿神人轑陽侯師張宗之奸
紛紛更起夫周秦之末三五之隆已嘗専意散財厚爵
禄竦精神舉天下以求之矣曠日經年靡有毫釐之騐
足以揆今經曰享多儀儀不及物惟曰不享論語說曰
子不語怪力亂神惟陛下距絶其類毋令奸人有以窺
朝署
臣聞妖言惑衆左道亂俗在昔之法皆殺無赦盖以奸
臣逆節狂賊亂規多假鬼神揺動耳目漢之張角晉之
孫恩偶失防閑遂至屯聚國家宜有嚴制以肅多方竊
以當州東引七閩南控百粤編氓右鬼舊俗尚巫在漢
欒巴已嘗翦理爰從近嵗𫝊習滋多假託禨祥愚弄黎
庶勦絶性命規取貨財皆于所居塑畫魅魑陳列幡幟
鳴擊鼓角謂之神壇嬰孺襁褓已令寄育字曰壇留壇
保之類及其稍長則𫝊習妖法驅為童𨽻民之有病則
門施符術禁絶往還斥逺至親屏去便物家人營藥則
曰神不許服病者欲飲則曰神未聼餐率令疫人死於饑
渴洎自亡者服用又言餘祟所憑人不敢留規以自分
若幸而獲免家之所資假神而言無求不可其間有孤
子單族首面幼妻或絶户以圗財或害夫而納婦浸淫
既久習熟為常民被非辜了不為怪奉之愈謹信之愈
深從其言甚于典章畏其威重于官吏奇神異像圗繪
嵗増邪籙妖符𫝊寫入夥小則雞豚致祀斂以還家大
則歌舞聚人食其餘胙婚葬出處動必求師刼盜鬬爭
行須作水蠧耗衣食眩惑里閭設欲扇揺不難連結在
于憲典具有章條其如法未勝奸藥弗瘳疾宜頒峻典
以革妖風伏乞嚴賜條約屏除巨害保宥羣生少禆萬
一
右二疏論列邪教之害甚悉首篇出西漢谷永手永黨
於王氏人不足貴而排黜異端乃能凜凜若是堪與韓
昌黎佛骨表同垂後世矣因並録之
吕東莱曰凡為學之道必先至誠不誠未有能至者也
何以見其誠居處齋荘志意凝定不妄言不茍笑開卷
伏讀必起恭敬如對聖賢掩卷沉思必根義理以閑邪
僻行之悠久習與性成便有聖賢前輩氣象又曰為學
之本莫先于讀書讀書之法須令日有課程句讀有未
曉大義有未通不惜與人商確不惜就人授讀凡人多
以此為恥曾不知不如是則有終身之恥也
魏鶴山曰帝王不作而洙泗之教興微孟子吾不知大
道之與異端果孰為勝負也聖賢既熄而關洛之學興
微朱子亦未知聖𫝊之與俗學果孰為顯晦也韓子謂
孟子之功不在禹下予謂朱子之功不在孟子下可謂
確論
宋尹和靖每赴經筵前夕必沐浴更衣設香案以来日
所當講書置案上朝服再拜拈香又再拜齋于燕室初
夜乃寢次日入侍經筵學者問焉曰必欲以所言感悟
君父安得不盡敬人君之尊如天必須盡已之誠意又
曰以吾所言得入則天下蒙其利不能入則反之安得
不盡誠敬
宋趙隣㡬官知制誥卒子東之亦死塞下家貧三女皆
幼無田以養無宅可居僕趙延嗣者久事舎人義不忍
去竭力營衣食以給之勞苦不避如是者十餘年三女
皆長延嗣未嘗見其面至京師訪舎人之舊謀嫁三女
見宋翰林知白楊侍郎徽之發聲大哭具道所以二公
驚謝曰吾被衣冠且與舎人友而不恤其孤不逮汝逺
矣即迎三女歸京師求良士嫁之三女皆有歸延嗣乃
去石守道為之𫝊以勵天下此等事求之近世不但趙
延嗣不可得并宋楊二公亦難屈指
姚現聞先生與其長公書云楓樹堂中時時洒掃庶不
愧名士風流吳梅村序翁季霖詩云余嘗訪友過翁氏
之廬見其堂廡深靚夾窗助明雷尊蜼鼎犀籖縹帙以
為之陳雕茵髹几文竹異石以為之飾問其家曰先人
之所遺也没十餘年矣琴瑟在前罍洗居右部分而不
亂無纎翳焉大抵儒門子弟貴于恬静和雅雖環堵之
居僅堪容膝入其門几榻無塵位置楚楚主人出揖客
韻致可觀而毫無鄙俚之状乃不愧儒素家風
朝議大夫李觀字夢符史𫝊諸書一過目即成誦文章
如元次山登第厯官知䖍州不就請監衡州南嶽廟以
歸建王溪洞洞中有抱一堂水仙亭有梅處曰香雪塢
有衆花處曰錦繡谷貯書史處曰文之藪終日醉于漢
上于世味淡如也排斥釋教至老不衰鄉人嘗請作修
崇聖觀殿記其間曰天子愛民至渥也使供租稅若有
難色至奉異方之教則倒廩竭槖忻然無辭施者頗慚
其後多寳塔成有求記於公者公於是又曰今之人父
母甘㫖之養往往未能錙銖惟惑報應捨萬金唾如也
衆益慚故二文至今不果刻石(宋羅誘宜春𫝊信録/)
浙江通志載用賔胡公二禁約最有禆于俗尚一禁異
端正禮俗本縣俗尚鬼巫崇信佛老比有喪葬藐棄家
禮率用浮屠雜以黄冠鐘磬之聲達於旦夕甚乖舊稱
鄒魯之意仰鄉約長訓諭摠甲人等訪查呈舉究治一
禁溺女裁婚禮本縣淹女不舉舊習不遷雖有前令著
殺女之文申優免之令往往良心滅沒視如泛常致令
十人之中八無家室生育鮮寡民物漸稀計其将来大
可危懼審其弊源實在傾貲嫁女以悅婚家茍或不然
必成仇害女喪訟連遂致子孫無所倚藉此所以父母
輕殺其女而忍心不顧也今照前規三女之家優免一
丁仍酌議婚姻之禮其嫁女上户不得用珠綺中户不
得用金紵下户不得用銀帛娶婦上户不過用金環雙
縀中户不過用銀環雙絹下户銀環雙布鄉約長副長
里長摠甲立簿二扇逐日問名報嫁娶另簿呈送有溺
女及僣侈者究治盖移風易俗應藉當事之權登髙而
呼其勢必應無奈不合時宜者之鮮有其人也安得起
此公於今日而畀以臨民之任哉
古人心事大公至正有如白日青天豈若後世之人處
心積慮惟為身家子孫計非望之利終日尋風水多忌
諱揀日推命而天理人心居易以俟之功悉置不問愚
亦甚矣偶讀劉子政說苑李仲章制義中語可以闢邪
說拒詖行尊經衛道之助因節録之劉子政說苑至公
篇云辛櫟見魯穆公曰周公不如太公之賢也穆公曰
子何以言之辛櫟對曰周公擇地而封曲阜太公擇地
而封營丘爵土等其地不若營丘之美民不如營丘之
衆不徒若是營丘又有天固穆公心慚不能應也辛櫟
趨而出南宫邊子入穆公具以辛櫟之言語南宫邊子
南宫邊子曰昔周武王之卜居成周也其命龜曰予一人兼
有天下辟就百姓敢無中土乎使予有罪則四方伐之無難
得也周公卜居曲阜其命龜曰作邑乎山之陽賢則茂
昌不賢則速亡季孫行父之戒其子也曰吾欲室之便
於兩社間也使吾後世有不能事上者使其替之益速
如是則曰賢則茂昌不賢則速亡安在擇地而封哉或
示有天固也辛櫟之言小人也子無復道也李来泰周
雖舊邦制藝云周之邦未易言矣不窋墮播種之勤棄
邰之舊而邦一變慶節誌周瑶之雅棄戎之舊而邦一
變亶父避狄荒闢周原棄邠之舊而邦又一變至髙山
天作荒之幸矣而謂岐陽百里足兼五岳之封此又文
王所不願及也周之命抑又多故矣元妃之裔宜王摯
立而稷不受命帝嚳之裔宜嗣崇禪而邰不受命公劉
用光之緒當夏政頽廢之朝子興而姬又不受命至玉
門讒謫不誅為幸矣而謂河洛六州足遷九鼎之奉尤
文王所不忍言也二段文字寫出聖賢心緒何等明白
而有謂其圖謀風水等于貪癡隂險之人者地下有靈
能不髪指余有與唐翼修辨風水文得此二說可以為
助
信鬼神者失謀信日者失時何以知其然夫聖賢周知
能不時日而事利敬法令貴功勞不卜筮而身吉謹仁
義順道理不禱祀而福故卜筮擇日潔齋戒肥犧牲飾
圭璧精祠祀而終不能除悖逆之禍以神明有知而事
之乃欲背道妄行而以祠祀求福神明必違之矣天子
祭天地五嶽四瀆諸侯祭社稷大夫祭五祀士祭門户
庶人祭其先祖聖王承天心制禮分也古之卜日者将以輔
道稽疑示有所先而不敢専也非欲以顛倒善惡而幸
安全孔子曰非其鬼而祭之諂也是以泰山不享季氏
之旅易稱東隣殺牛不如西隣之禴祭盖重禮不貴牲
也敬實而不貴華誠有其徳而推之則安往而不可是
以聖人見人之文必考其質此說苑反質篇語也說明
聖人卜日心事可解愚人之惑
東坡云聖人之所以絶人者不可以常情疑其有無孔
子為魯司㓂墮郈費三桓不疑其害己也非孔子能之
乎伊尹去亳適夏既醜有夏復歸于亳伊尹為政于商
既貳于夏矣以桀之暴厲納其執政而不疑往来兩國
之間而商人父師之非聖人能如是乎是以放太甲而
不怨復其位太甲不疑不可以常情斷其有無也後世
惟諸葛武侯近之𤣥徳将死之言乃真實語也使孔明
據劉禪位蜀人豈異詞哉羅景綸曰朱文公云豪傑而不
聖賢者有之矣未有聖賢而不豪傑者也陸象山深以
其言為確論如周公兼夷狄驅猛獸滅國者五十孔子
却莱人墮三都誅少正夘是甚手段非大豪傑乎其次
如諸葛孔明議論見識力量規模亦真豪傑云云兩公
之議皆天下後世所不能易者也乃關中王穉欽則以
孔明之不能一天下者在于自炫其能而阻人以進用
之路其事業不能如蕭何以失大體故也而余以為不
然善乎王元美之為蕭何諸葛優劣辨也曰是非王楨
維之言而揚雄氏之言也曰漢屈羣策羣筞屈羣力楚
憞羣策而自屈其力夫曷故焉以語夫相臣之道㡬矣
非所以語于二子之優劣也夫孔明非不善用才者今
夫大匠之為宫室也其梁棟欂櫨必貰夫楩楠豫杞之
良者充焉斲而小之弗勝也或用夫黯然而中腐者匠
之罪也其無楩楠豫杞者非匠之罪也孔相之相蜀也
屬炎精之漸涸天下固已忘劉氏而又從而㬰之故以
龎統之智焉而死法正之敏焉而死關張之悍鷙焉而
死於是乎孔明之志窮勢屈不得不獨身而力幹之然
猶日孳孳焉舉蒋費董向之徒以善其後以忌愎之李
嚴浮誕之馬謖𥚹淺之楊儀暴肆之魏延不得已而拾其
長以充牛溲馬勃之用令是時而有子房者出而街亭
之役必復以帷幄付幼良有韓信者出而祁山之役必
復以旗鼔付文長有平陽侯出而五丈原之役必復以
畫一付公儀則可是三君子無一焉而奈之何其以鄼
侯望諸葛也哉孔明逆知其身之可以滅魏又逆知其
身亡而蜀不得中原矣蒋費亡而蜀不蜀矣故及其身
一用焉而卒不遂也且出師表何與于天下之為文者
木牛流馬何與于天下之為藝者八陣圗何與于天下
之為兵者茍聲至而響合氣同而類應則奚不可之有
孔明之言曰開誠心布公道集衆思廣忠益其為獨用
長者乎哉云云先生此語使千載以上鞠躬盡瘁之苦
衷歴歴紙上與蘇羅二公皆可謂卧龍知己而關中之
議殊失其倫矣
人皆謂東坡佞佛而實不然其議學校貢舉書斥士大
夫主佛老之為非又策别云天子有七廟今又飾佛老
之宫為之祠固已過矣又使大臣兼官以領之嵗給費
以鉅萬計此何為者又賀坤成節表放億萬之羽毛未
若消兵以全赤子飯無數之僧褐不如散廩以活飢民
又作勝相院記謂治其學者大抵設械以應敵匿形以逃
敗窘則推墮滉漾中不可捕捉如是而已矣此數句盡
古今禪學自欺欺人之病楊升菴云東坡于禪學深入
𠖇契而其言如此何也盖其與世不合姑以消其不平
荘子云因之以曼衍所以窮年也殆東坡之謂乎大抵
東坡天分最髙聰明絶世故文章學問外旁及于西氏
之理而一時又有參寥佛印輩機鋒相對口頭話皆堪
作偈所謂㳺戲三昧耳其與明季畔道離經驅儒入禪
者甚異
東漢書為方士立𫝊如左慈之事妖怪特甚君子所不
道而乃大書特書之何其陋也曺子建辨道論曰世有
方士吾王悉所招致甘陵有甘始廬江有左慈陽城有
郄儉善辟榖悉號數百嵗所以集之魏國者恐此輩挟
姦宄以欺衆行妖惡以惑民豈復欲觀神仙于瀛洲求
安期於邊海釋金輅而顧雲輿棄文驥而求飛龍哉云
云其識過范曄逺矣吾鄉先輩修郡志至另立釋氏為
一門而大書特書之曰翼教所載諸事跡極為揚詡殊
可歎異余僣筆削之而僅存其人於人物志後此從来
誌書之體也然見之而張目者在所不免偶閱羅景綸
論范曄史語因節録之而并及余臆見之妄以俟髙明
剖斷焉
宋宣和間崇尚道教黄冠出入禁闥號金門羽客氣燄
赫然林靈素為之宗主一日有詔兩學之士問道于其
座下且遣親近中貴監蒞靈素陞座首詔太學博士王
俊乂久而不出既出乃昌言吾先聖與老聃相為師友
豈有摳衣禮黄冠者哉聞者駭然各逡巡而罷王海陵
人衣冠内有此稍為吾輩生色
余極怪世人好為不根之語穿鑿附㑹雖以天之蒼蒼
所謂六合内外宜不論不議者而亦為之辭如日月星
辰風雲雷雨之屬皆有男女姓名等事不一而足此皆
聖人視以為怪而不語者何剽目傭耳者之紛紛也昔
後燕慕容農年九嵗問太史黄紘曰俗稱參辰相見萬
人相食各自一宿何為如是紘曰昔髙辛氏有二子長
曰伯閼主辰次曰實沈主參日尋干戈自相征討後帝
不臧使伯閼主參實沈主辰别而離之相見則爭故代
𫝊言然農曰天有定宿以人甄之而成憎愛二子之前
參辰云何紘不能對以自古未决之疑片言道破而其
年僅九嵗也録之以質胷無定見之人喜崇荒謬以駭
聴聞者
　
　
　
　
　
　　雙橋隨筆卷五
欽定四庫全書
　雙橋隨筆卷六
　　　　　　　　　　　　鳳縣知縣周召撰
凡人立身行己待人接物處常履變皆宜以中庸二字
為主中者心至當而無所偏庸者道有常而不可易惟
祈惬乎天理合乎人情而止而易之所謂易簡大學之
所謂齊家治國平天下者皆在乎此矣世人性善無恒
其流於異端邪教者不必論即人倫日用間每多僻戾
乖舛詭異執抝之累茍無師友之力學問之功以陶鎔
其氣質而涵養其性情将有日錮於後来之習而不可
救者不至如昔人所謂化為鬼魅不止也悲夫
唐曺華為沂海觀察使引兵赴鎮討王弁之亂将士迎
候者華皆以好言撫之衆皆不疑華視事三日大饗将
士伏甲士千人於幕下諭之曰天子以鄆人有遷徙之
勞特加優給宜令鄆人處右沂人處左既定沂人皆出
因閤門謂曰王常侍以天子之命来帥于此将士何得
輒害之語未畢伏者出圍而殺之死者千二百人血流
殷渠赤氣冒門髙丈餘海沂之人重足屏息華惡沂地
褊請治兗許之自李正己為盜齊魯俗益悍驁華下令
曰鄒魯禮義鄉不可忘本乃身見儒士春秋祀孔子之
祠立學官講誦斥家資贍給人乃知教成就諸生仕於
朝當海内弄兵人心桀驁之際不但談笑間亂軍伏法
而又能興起儒教以復成禮義之邦真揆文奮武才也
今逺近多事安得如華者分理重地俾奸徒屏息儒生
吐氣乎有議其殺人太濫者然在討亂之時不得不爾
所謂宜用重典也
隂雨連朝掩扉獨立壁隙苦風射入凛冽侵人適借得
方孟旋先生青来閣初集急置案頭整襟披讀未竟數
幅而不覺寒威之避舍身如挟纊也先生以制義樹幟
詞壇操觚之家靡然向風奉盤匜而奔走者㡬遍宇内
自言於世無他嗜亦無他長不知何縁于八股文字氣
息纒綿了靡解脫略知動筆以来歴三十年豈惟不蹈
時趨之先路亦不能馳先輩之後塵片言得失自參自
賞占金占玉不與為忻忻呼馬呼牛不與為惙惙三十年
来貧與俱貧病與俱病老與俱老不特此也庚子之嵗
至于丙午病而死者至再至三矣形神劃爾相離昏憒
之中揺筆為時文矻矻不已非天錮夙業何以有此又
言吾輩討究典籍分其句讀必字字氣腥抒勒藝文瀝
其穎端必絲絲血滴始稱真讀書子我與古人精神始
合併為一吾之胸中淵淵浩浩内朗外映八萬四千毛
孔一時放大光明與我朝夕周旋者自然應接不暇亦
曠久彌新又言文章一技道未為尊特不可概吾制藝
越自先師倡道四子六籍時晦時明漢人訓其語而失
其義宋儒求得其義矣未盡模其神情與象貌也并神
情象貌肖之者制藝耳嘗以為學此道者必如先師學
文王之操三日而見其􁇠然者始一寓之文而後稱合
作也夫摹秦漢古文詞耳矜理諦語録義疏耳按之當
日之精氣而纍黍不必其合也即工何當於制藝哉又
言文章之妙必至一想便得捉筆便至乃可以操造化
之柄此必有一段絪氲之氣鬱媾於未運想未命筆之
先如子瞻所謂有成竹于胸中然後乃如兎起鶻落直
追其所見可耳平時不豫蓄用志不分凝神之専詣當
㡬不妙講躊躇四顧批卻導窽滿志之通解恐郢人無
所騁成風之技宜僚無所見累丸之巧矣嗟乎世有攻
舉子業而劌心鉥骨矢以生殉言之津津有味如是之
至真至篤者哉宜乎一時有不與他一个會元要㑹元何
用之語也雖然此但言其制藝而未及其古文詞也今
其集具在沈雄奥衍之句原本經術而持滿以出但覺
鏗金戞玉字字皆香使當日分其鑚研八股之嵗月以
致力於古其稱雄藝苑者當不止此然具是亦可以見
先生矣嗟乎以先生之時之才之學之名與遇而尚不
能自見於當世則夫雖有其文而掩抑于坎壈牢騷流
離顛沛之際而不得一人為知己者又何足怪哉先生
集成序之者甚多而艾東鄉一篇以為盡倫之書則於
先生之學問性情尤盡其藴越數十年吾師李僖平夫
子復捜其逸在人間者悉梓之名曰合集而先生未墜
之文益彰於後世矣
贑縣劉忠甫先生生平不佞佛見縉紳墨行儒冠終年
關說有司而以放禽魚為慈悲本末乖謬者取訓諸子
以為戒居母喪屏斥佛事隆萬以来士君子所難
宋晏原叔聚書甚多每有遷徙其妻厭之謂之乞人搬
漆椀余謂此等椀勝於金鑲玉琢者㡬千萬倍但恐無
錢多置使之充棟汗牛耳雖然世人眼孔惟為黄白所
眩不薄書以為漆椀者少矣出之婦人口吻又何足怪
原叔有戲為漆椀詩雋永堪味載墨莊漫録中
蘇長公謂王子立有致窮之具而與子瞻為親又欲往
求魯直其窮盖未易瘳也袁中郎謝于楚歴山草引云
詩能窮人似有之管城親而牙籌疏一不合也氣髙語
華令人自逺二不合也富者惡其厲緡仇之若敵貴者
忌其厲官避之若祟三不合也有一於此皆足以窮而
况兼之故云一日執管二日廢餐妻子之所羞而宗黨
之所怒也又云于楚不能忍窮幸且焚筆硯余亦從此
改業焉兩公之言固亦帶謔而情理最真余一家無他
長子姪幼孫皆督之讀書習文藝且嗜清閒而恥俗態
典衣購書粗營小築啜苦茗以度日取窮之道莫甚於
余而不能改雖然世情不諳走入庸腐一途有終身作
老蠧魚而妻子飢寒不能自保以全其操於末路者又
坐不善讀書之過長公勸蒲正𫝊語不可不思勿以自
誤而又誤人也
余年十七充邑諸生維時講誦何書㳺息何處與事何
師羣何友朋氏族面貌宛然記憶如昨日事耳微聞近
者膠庠間禮教揖譲少衰於昔新學小生至與先生抗
坐不隅行不隨最下者娼優為偶而酒食為囮此豈盡
然萬一有之視三十年前有朱絃疏越之歎矣此馮具
區先生秀水縣學碑中語也當先生時風俗人心猶未
甚壊而不滿之辭至形於碑記已如此
博物志載漢公卿送夏侯嬰葬至東都門外馬不前掊
地悲鳴得石棺有銘曰佳城鬱鬱二十年見白日吁嗟
滕公居此室乃葬之余謂果爾則嬰之葬地必最佳無
疑其子若孫應受其庇而弗替矣然按嬰列𫝊𫝊國至
於夷竈夷竈子共共子侯頗頗於元鼎二年坐與父御
婢奸罪自殺國遂除何傷之易也由是觀之家之興廢
亦在後人之賢與不肖而已雖得風水何益
張荘懿明進士選某道御史方廿七嵗差山東巡按初
按臨清三朝行香偶酒家酒標掛低了掣落其紗帽時
初到官失去元服人以為非吉兆左右為之失色公恬
不為意取紗帽戴了竟去明日知州鎖押此人送察院
請罪公徐語曰此是上司過往去處今後酒標須掛得
髙些亦不與知州交一言逕遣出其寛大仁恕如此
明楊玉峯素剛直為郎署過家時喻子乾為松江太守
張燕待之喻頗風流與戲子合喫酒玉峰厲聲曰喻子
乾此是何等模様喻失色玉峰名瑋字伯玉
馮開之先生日記有曰初一日晴佛室禮佛禮祖先及
參神如常儀云云以余觀之祀祖先禮也至於禮佛叅
神果何佛何神耶人生在世天地君親而外所不可忘
者師耳先生本寒士藉其教以魁南宫號尊宿享湖山
詩酒之樂而不聞一拜於孔子之座下余雖譾劣不能
不以先生為非
元文宗以西僧為帝師師至命朝臣一品以下咸郊迎大
臣俯伏進觴帝師不為動惟國子祭酒富珠哩翀舉觴
立進曰帝師釋迦之徒天下僧人師也予孔子之徒天
下儒人師也請各不為禮帝師笑而起舉觴卒飲衆為
之栗然
髙明者温州瑞安人寓明州櫟社以詞曲自娛因感劉
後村之詩死後是非誰管得滿城爭唱蔡中郎之句乃
作琵琶記有王四者以學聞則誠與之友善勸之仕登
第後即棄其妻而贅於太師不花家則誠悔之因作此
記以諷諌名之曰琵琶者取其上四王字為王四云耳
元人呼牛為不花故謂之牛太師而伯喈曽附董卓乃
以之托名也髙皇帝微時嘗奇此戲及登極召則誠以
疾辭使者以記上進上覽之曰五經四書在民間譬諸
五榖不可無此記乃珍羞之屬俎豆之間亦不可少也
於是捕王四置之極刑余録此欲廣其𫝊庶免蔡中郎
無端受屈
許魯齋在中書命牙儈僱一僕役特選一應對閑禮節
者進却之曰止欲老實耳他日引一蓬首垢面而愚騃
之人来遂用之儈問其故許曰諺云馬騎上等馬牛用
中等牛人使下等人馬上等能致逺牛中等則馴善人
下等則易訓使若聰明過我則反為所使矣余偶有收
啞童文意亦主此
明成化間衢州人盧宗善捕盜而有司署為譏察地有
劇盜王泰横掠人財為民害宗以秘計執之泰赴官反
誣宗曰我為盜死亦無悔但所刼掠者多入於汝有司
莫能辨二人並繫桎梏宗乃仰天訴曰我為官捕盜本
為除害今乃與盜同死何天理乎語畢風雲驟起雷聲
一震有巨神持宗臂置於桎梏門外由是釋宗而泰獨
棄市
福建延平府杜氏兄弟三人輪供一母然三人各事農
業寄三婦以侍養焉子既出三婦輒詬悖相勝致姑飦
粥不贍姑欲自縊嘉靖辛夘七月中白晝轟雷一聲秖
覺電光紅紫眩目三婦皆變為人首而身則一牛一犬
一豕人環視如堵
以上二事皆載施顯卿奇聞類記見於明二百年間而
其一則吾衢事也是時上天之威靈異若是邇来不善
之人所在而有乃不聞雷霆之怒奮於一擊以示警而
受其譴者惟在於蟲蟻木石之類雖號曰雷亦曠其職
而不能整矣
明歙庠唐臯字守之每以元魁自擬累蹶塲屋鄉人誚
之曰徽州好箇唐臯哥一氣秋闈走十科經魁解元荷
包裏爭耐京城翦綹多唐聞之志益勵至正徳癸酉甲
戍連捷經魁以状元及第年已五十餘矣有志者事竟
成豈不信然
幽谷多年滯羽翰泮林今借一枝安世人莫笑頭空白
看盡春花雨後殘此明𢎞治時翰林題白頭翁畫詩以
送老儒之以貢授教官者果有意致今録於此
范希榮者文正公之裔孫也其先有為京官者故居京
師嘗與他商行貨道遇暴客問之曰汝非秀才乎希榮
曰然吾本范文正公之後暴客曰好人子息也凡舟中
之貨悉令認留不取而去
明萬厯間有祝仙人者名藉甚曽退如太史約袁中郎
及小修同訪中郎復書曰退如但知官慕神仙不知神
仙亦慕官也小修書曰今之所謂仙者分之則山人合
之則仙也兩先生言可謂雅謔而實足以醒世人之愚
吾鄉數年前亦有其人造言荒謬尤堪嗢噱而鉅公名
流亦有從而信之者今聞其入山為緑林豪客之魁矣
其人與前仙人為同姓豈其苗裔耶
吳門朱野航葑門老儒也頗工詩在荻匾王氏家教書
王亦吳中舊族野航與主人晚酌罷主人入内適月上
野航得句云萬事不如杯在手一年㡬見月當頭喜極
發狂大呼扣扉呼主人起咏此二句主人亦大加擊節
取酒更酌興盡而罷明日遍請吳中善詩者賞之大為
張具徴戲樂留連數日昔人風流興致有若此者但求
主人如王氏者亦何可多得
明顧東江清以解元㑹魁登第張荘簡公為吏部侍郎
東江首往謁之時尚未考館選荘簡有意欲留吏部語
之曰我部中少主事一員今留你在我部中亦好東江
曰某是個書生但㑹讀㡬句書耳於政體恐有未諳荘
簡曰汝但能照書本上行㡬曽見錯了昔趙普自謂以
半部論語治天下其言未嘗不是但普之行事未能盡
照書本不免負却論語耳
狄㐮武曰偶爾遭際焉敢遽附梁公世之士大夫愧此
言者多矣不獨郭崇韜令人齒冷也至於不去其湼以
厲将士所見尤逺文人自詡輒云挽三石弓不如識一
丁字曽能有此識見否
里人陳宜生以病卒巳屬纊妻子焚楮錢環哭将殮矣
或捫其胸微煖因灌以藥有頃而甦距今閱六嵗强健
猶昔余每叩其未甦時得毋苦甚且所見有異於生否
陳曰但昏昏如醉夢中耳不甚苦亦無所見也余聴其
言為敬異者久之曰陳君正人也其再生也固宜夫病
而死死二日而復生在他人必造為𠖇地之言勾去者
何人所歴者何境閻羅鬼判何状查其簿籍為善若干
事陽夀未終然後釋歸粧㸃兩日間情景天花亂墜矣
陳君但以昏憒了之其賢於世之揺唇鼔舌而不自恧
顔者何啻莛楹哉盖此等荒謬之言出於文人尤甚
姚現聞先生海内鉅儒氣節文章可稱山斗獨怪其喜
談禪說集中楓吟陵伽諸種皆言竺乾事㸃綴津津至
為太夫人轉經禮懴以輪迴為果有之事且楓樹堂縁
起有云道塲既散至次日有孤鶴翔空不去移日始隠
又云大祥禮彌陀懴竣碧落中黄雲瀰布作金色世界
又忽現紺青殷紅寳色如五色牟尼珠焜燿鑠睛僧衆
十四五人皆咄咄歎未曽有吳梅村白母陳孺人墓誌
銘云吾母朱太淑人奉佛受戒三十餘年其終也三子
環侍戒弗哭吾母親見􁰊幢前導諸佛受記而去具載
往生録中黄梨洲李是菴𫝊云是菴欲余作𫝊以詩夀
老母為贄有不惜淋漓供筆墨恭隨天女散花来之句
老母常夢注名玉札為第四名天女降謫人世云云此
等言出之方士山人聴者未免掩口諸先生亦作此語
耶又屠長卿鴻苞集中記一事尤屬荒唐大約風氣所趨
雖賢智亦不能免余何人斯輒敢妄議先輩但恐鉅公
之書世所遵信将愈流於異端邪教而不可救耳觀過
知仁應貰余罪
關焦鹿先生謂西門豹投巫一事挽習俗之昏回破老
奸之心胆千古快人千古快事當為良吏稱首無疑而
史遷竟列之滑稽𫝊内後世小儒固陋無識将遂與優
孟優旃齊視書與毛稚黄先生為之稱寃讀史者須具
先生眼孔方不至草草看過埋没古人使老子與韓非同
𫝊
辛稼軒觴客滕王閣詩人胡時可通謁閽人辭焉呵詈
愈甚辛使前曰既稱詩人先賦滕王閣有佳句則預坐
即題云滕王髙閣臨江渚衆大笑再書云帝子不来春
已暮鸎啼紅樹栁揺風猶是當年舊歌舞遂相與宴而
厚賙之又帥浙時朱晦菴張南軒任倉憲使劉改之欲
見辛不納二公為之地云每日公宴至後筵便坐君可
来門者不納但喧爭之必可入既而改之如所教門外
果喧譁辛問故門者以告辛怒甚二公因言改之豪傑
也善賦詩可試納之改之至長揖公問能詩乎曰能時
方進羊腰腎羮辛命賦之改之對寒甚願乞巵酒酒罷
乞韻時飲酒手顫餘瀝流於懐因以流字為韻即吟云
抜毫已付管城子爛首曽封關内侯死後不知身外物
也隨樽俎伴風流辛大喜命共嘗此羮終席而散厚餽
焉其喜親文士也如此
唐王起敭歴省寺三任節鎮而昧於理家俸入盡為僕
妾所有耆年寒餒至與伶人分月俸以自給明某尚書
有清徳家貧婦無裩孫女以飢縊死善噉平生不能饜
每市蜆為晚食然往往㩦妓泛泊一日不能廢也昔屈
建問范會之徳于趙武武曰夫子之家事治其祝史不
祈坡公謂蒲正𫝊不作活計多買書畫等物常典錢使
勸其宜辦歸老之計不可但謂我有賢子孫不消與營
産業也夫猥瑣者流守不動尊握長生鐡錢子絹孫行
同賈䜿誠可為鄙然一味慵放迂誕豪無主持初以曠
達而誇錦繡之胸後以飢寒而成乞索之面豈若克勤
克儉無奢無嗇富而好禮持身有度貧能自立與世無
求可以立徳可以養生可以成家可以樹品世故多端
豈獨摴蒱場上花栁叢中能蕩然家産哉但不可認作
問舍求田如眉公所謂使前語醍醐番成毒藥耳
黄九烟先生論取友其畧云第一當取有品者其次則
有行者又其次則有學者然三者何可多得則取有才
者有才者吾愛之但愛其才可矣不必問其品行并不
必問其學也又其次則取有情者平居繾綣患難周旋
皆情也顧鍾情之人亦未易數見無已則取有禮者往
来交接餽問殷勤雖古之聖賢固當受之何論今日嗟
乎取友而至不問其品行可謂愈趨愈下矣况又降而
在於情與禮乎先生此言殊不可訓而要非先生由衷
之論也先生才異氣髙落落難合吕用晦書云九州如
許大竟無處安頓一奇男子真可仰天流涕盖其滿肚
皮不合時宜而為此悲憤牢騷之語若虞仲翔所謂死
以青蠅為弔客耳不然王修齡苦飢自向謝仁祖索食
不須陶胡奴送米而閔仲叔亦不肯以口腹累安邑先
生豈至仰愧前人
邵康節有易數一書嘗言天下不可𫝊此者司馬君實
章子厚耳且以君實不肯學子厚不可學也臨終焚其
書不𫝊盖温公於物澹然無所好於學無所不通惟不
喜釋老曰其微言不能出吾書其誕吾不信也其見如
此豈學術數之書者哉
魏鶴山有云自五帝之說興而上帝之尊稱不同妄人
小子輒撰名號以䙝天自秦創西畤有白帝之說浸淫
為四而漢髙又增黒帝為五帝文帝武帝又有新垣平
之五帝又有繆忌之五帝又公玉帶汶上明堂之五帝
此五帝所由起也云云余觀帝王等號濫觴至後世妄
加于天神地鬼忠義節烈之人不啻斗量車載塑像之
千奇百怪于是乎起焉惟明制初建國學革去文廟聖
賢塑像皆用木主前代嶽鎮海瀆皆有崇名美號止以
山水本名稱其神郡縣城隍歴代忠臣烈士後世溢美
之稱悉令革去謝鐸所謂逺過趙宋五事此其一也余
以為此等規制真可度越千古後世議禮之家非病狂
惑而溺於淫風邪説者必不能改又豈獨超於一代而已
哉
袁宏作東征賦不道陶公公子胡奴誘之狭室中臨以
白刄曰先公勲業如是何相忽略宏窘蹙無計便云我
曽大道公何以云無因語曰精金百煉在割能斷功則
治民職思靖亂長沙之功為史所讚云云近有一事可
以相配所異者啖之暗室餽以百金耳而讃語之妙使
人立地成佛逾袁語不啻十倍然則利刄嚇人又不如
孔方兄更親熱也要之正以孔方權重嚇人尤甚耳
館閣新書浄本有誤處以雌黄塗之常校改字之法刮
洗則傷紙紙貼之又易脫粉塗之則字不沒塗數遍方
能漫滅惟雌黄一漫則滅仍久而不脫古人謂之鉛黄
張芸叟作鳯翔吳生畫記秦少㳺作五百羅漢圗記皆
法韓退之近則魏禧燎衣圗記汪懋麟唐寅髙士圗記
俱一時雅搆而魏作尤勝
清波雜志云方務徳受知於張全真後每經毘陵必至
張之祠堂祭奠修門生之敬洪慶善嘗入梁企道閣學
幕府後守番陽企道夫人尚在嵗時亦以大状稱門生
展賀張文節知白在贊桑幕下桑識其必貴祥符中文
節為京西曺桑已死奏乞每遇寒食至桑墓拜掃狄武
襄青受范忠獻之知每至范氏必拜於家廟入拜夫人
甚恭以郎君之禮事其子弟余生而孤又貧甚以諸生
受當事諸尊師青眼最多而碌碌無成靡有毫髮之報
見以上數公事真堪愧死
世之文章有貴而名者有挟科第而名者有挟他伎如
書畫之類而名者有中於一時之好而名者有依附先
達假吹嘘之力而名者有務為大言樹門户而名者有
廣引朋輩互相標榜而名者邇来狙儈賈胡以金帛而
買名淺夫狂䜿欲用詈罵謗訕以脅士大夫而取名可
恨哉此王元美先生語也後二者其心愈陋其計愈險
尤為正人君子所甚鄙
孟獻子以其子不儉囚之七日敬姜以其子不恭逐之
五日
張湛目痛方損讀書一減思慮二専内視三簡外視四
旦晚起五夜早眠六凡此六物熬以神火下以氣簁藴
於胸中七日然後納諸方寸修之一時近能數其目睫
逺視尺箠之餘長服不已洞見牆壁之外非但明目亦
且延年
歐陽公手植栁一株於揚州之平山堂故其詞有手種
堂前楊栁别来㡬度春風之句人謂之歐公栁後薛嗣
昌作守相對亦種一株自榜曰薛公栁人莫不嗤之嗣
昌既去人遂伐之世人不自度徳而妄尊髙者多如此
類雖老大者亦犯此病不獨年少無知輩也
從来山人方士故挟其技以驕人其大言不慚真如糞
土耳不知有何足重而世之鉅公名流往往墮其術中
而不悟真可怪異宋有史延夀者以善相㳺京師貴人
多延之視貴賤如一坐輒箕踞爾我人號曰史不拘吕
文靖公嘗邀之延夀至怒閽者不開門閽者曰此相公
宅雖侍臣亦就客次延夀曰彼来者皆有求於相公我
無求相公自欲見我耳不開門我竟還矣閽者走白公
開門迎之燕笑録謂其挟術以逰無心於用舍故能自
重也如此以余觀之所稱無求於人者必潛踪滅影入
山惟恐不深者耳既稱善相而又逰於京師其意安在
盖其面目肺腸言談舉止無非巧於籠罩愚弄世人以
遂其所欲者乃謂之無求而列于髙逸之類可乎至於
文靖位至宰輔而尚邀此輩於座而迎之惟恐後又将
何為甚矣可笑亦可怪也
韓昌黎作原道以闢異端為主其諫迎佛骨表義正詞
嚴不避犯顔之罪何其壮也及貶潮州位居刺史儘可
自安乃表謝乞憐至有作為歌詩薦之郊廟紀泰山之
封鏤白玉之牒等語又何與生平所自命者大相反耶
他如三上宰相書亦不免北斗泰山聲價畧減
葬師之言最不可信昔蔡京父葬於平山山為駞形術
家謂駞負重則行故作塔於駞峯而其墓以錢塘江為
水越之秦望山為案可謂雄矣然富貴既極一旦喪敗
㡬於覆族而不能復振家之興墜豈風水所能為政乎
王維愛孟浩然吟哦風度繪為圖以翫之李洞慕賈島
詩名鑄像事之謂之賈老佛張籍取杜詩一帙焚取灰
副以膏蜜飲之曰令吾肺腸從此改易潘閬以咏潮著
名則有人以輕綃寫其形容謂之潘閬咏潮圗李遵朂
宗楊億為文於第中築室塑像晨夕申函丈之禮刻石
為記昔之敬禮詩文者専懇若是雖出一時之意見亦
由其心甚虚故也試問後世尚有此等性情之人否
吾邑趙清獻公宦跡半天下所行事蹟載於昔人筆墨
者不能盡録其在成都時人但知其一琴一鶴事耳至
於出行部内惟㩦一琴一龜坐則看龜與鼔琴嘗過青
城山遇雪舍於逆旅逆旅之人不知也或慢狎之公頽
然鼔琴不顧此事見於墨客揮犀亦後人所未盡知也
人性好惡偏忌雖中人以上不能變石璞太保冦荘敏
左憲年尚書富皆一時顯官重任三人皆不由甲科皆
不喜進士石在工部遇觀政進士如無人郎中龎勝言
年尚書一日越常規於考滿主事三人各考論一道稍
劣者輒叱曰爾進士為此文耶展毓御史亦言冦公考
進士問刑者詬罵不已至屢有撻辱而遇監生則温然
改容導之此水東日記所載也近日郡侯綏山雷公以
乙榜起家亦不喜進士有言及者輒瞠目曰甚麽進士
盖輕之也余謂進士舉監原不必分類顧其人品學問
何如耳進士舉監豈盡可重又豈盡可輕者哉盖過於
重進士者固非過於輕進士者亦未為是也
蘇東坡在黄即坡之下種稻為田五十畝牧一牛一日
牛忽病㡬死呼牛醫療之云不識症状王夫人多智多
經涉語坡曰此牛發痘斑法當以青蒿作粥啖之如言
而效嘗舉以示章子厚曰我自謫居後便作老農更無
樂事豈知老妻猶能接黒牡丹也俗呼牛為黒牡丹子
厚曰我更欲留君與語恐人又謂從牛醫兒来姑且去
遂大笑而别
邵康節與韓公在洛每日晴必同行至僧舍韓公每遇
佛寺神祠必躬身致敬康節先生笑曰毋乃為佞乎韓
公亦笑自是不為也
吕晦叔富彥國皆好佛晦叔為中丞一日報在假館中
諸公因問何事在假時劉貢父在座忽大言今日必是
十齋日盖指晦叔好佛也洛中有一僧欲開堂說法司
馬公夜過邵堯夫云某聞富彥國吕晦叔欲往聴此甚
不可晦叔佞佛已不可勸人亦不怪如何勸得彥國堯
夫曰已日暮矣姑任之明日二人果皆往月餘彦國招
數客共飯堯夫在焉因問彥國主上以裴晉公之禮起
公公何不應命又聞三遣使至公皆卧内見之彦國曰
衰病如此其能起否堯夫曰上三命公不起一僧開堂
以片紙見呼即出恐亦未是彥國曰弼亦不曾思量至
此
學者惟客氣與勝心最為悞事少時讀書即聞有朱陸
之辨而不知其詳及讀王陽明先生與徐成之書以為
晦翁與象山均屬聖人之徒本無甚異而兩家弟子之
論若出于求勝求勝則是動於氣也動於氣則於義理
之正何啻千里而又何是非之論乎其中反覆論辨情
理最明其書具在分門别户者取而讀之當自笑其呶
呶之無謂也余謂牛李洛蜀之爭亦坐此病明季之東
林亦復不免
李沆為相接賓客常寡言外議以為無口瓠沆曰國家
大事北有契丹西有夏人日旰條議所以備禦之策非
不詳究薦紳如李宗諤趙安仁皆時之英秀與之談皆
不能啟發吾意其餘通籍子起坐拜揖尚周章失次即
席必自論功最以希寵奨有何策而與接語茍屈意妄
言即世所謂籠罩也李公此語未免輕薄然孔子不云
侍於君子有三愆乎士君子立身行己自有本末形於
言論舉止之間而不得其序其人可知矣不屑與之言
皆其自取於李公何尤
世有所謂三姑者尼姑道姑卦姑也有謂之六婆者牙
婆媒婆師婆䖍婆藥婆穏婆也此外又有繡花娘者以
善鍼刺出入人家因請以教道閨女他日多被誘引成
花娘者也有插戴婆者富貴大家婦女赴人之筵席金
玉珠翠首飾甚多自不能簮粧則専僱此輩為之插戴
者也更有瞎先生者乃雙目瞽女自幼學習小說詞曲
弹琵琶為生多有美色精伎藝善笑謔可動人者大家
婦女驕奢之極無以度日必招致此輩養之深院静室
晝夜狎集晏飲謂之曰先生如杭之陸先生髙先生周
先生之類及南唐女冠耿先生者是也以上數種専以
淫詞褻語誆騙人家婦女為其所誘者多致敗壊門風
不可收拾留青日札中言之甚詳閑有家者見之當不
啻如避蛇蝎不容入門方成人家請勒此數行為主持
門内之第一義
宋李邦彥家起於銀工既貴其母常語昔事諸孫以為
恥母曰宰相家出銀工則可羞銀工家出宰相正為佳
事何恥焉朝野遺記謂其母殊有髙見而甚不然夫邦
彥者非當日所稱浪子宰相乎以蹴毬唱曲之人位至
宰輔可鄙極矣安在其為佳事也為之母者當責之以
大義勿為諧臣媚子以貽門第羞而其言顧淺陋若是
亦不出工匠家婦人之見而已矣焉足取
齊家最難事也唐士大夫家禮法最嚴以栁公綽仲郢
為稱首仲郢子珪擢為右拾遺𢎞文館學士給事中為
給事中駁還曰陛下髙懸爵位本待賢良珪家居不稟
于義方奉國豈盡于忠節仲郢上表稱子珪才噐庸劣
不合塵玷諫垣若誣以不孝即寃屈為甚栁公權又訟
侵毁之枉上命免珪官且在家修省以栁氏之門而有
子如是况漫無庭訓者乎父兄之教不先子弟之率不
謹易曰閑有家又曰家人嗃嗃悔厲吉不可以不三復
也
錦川石之在土中其始一墩耳𫝊之既久忽以為古塜
又忽以為郭璞墓又忽以為石将軍墓愈𫝊愈訛愈訛
愈怪語云字經三寫烏焉成馬事之久而不可信者大
約如是皆起於庸妄無識及好事之徒慮其所為之不
善也欲媚鬼神以祈祐而是非真偽俱所不遑計如市
井中人酒保則祀杜康屠户則祀樊噲甚而豢牛者以
冉伯牛為牛王賣菜者以蔡伯喈為園主鬻茶者以陸
羽為茶臣陶其像置煬器間有交易則祭之無則以湯
沃之其可笑至此雖然此輩目不知書猶不足怪也乃
有峩冠博帶通今博古之名流鉅公而亦不免隨波而
逐浪焉嘻異哉
昔之正人君子類多古道因過録載栁元公善張尚書
正甫元公之子仲郢嘗遇張於途去盖下馬而拜張止
之不獲他日張言於元公曰夀郎相逢其謙太過元公
作色不應久之張起去元公謂客曰張正甫與公綽往
還欲使兒於街中騎馬衝公綽耶此人亦不足與語張
聞之拜謝以余觀之夀郎仲郢小字也正甫於其父前
直呼之亦已難矣而元公猶以為可怪使其見今之待
父執者将何如也噫
魏武帝欲用孔明遣使徴之孔明自陳不樂出身則謝
之而不相强欲用雲長察其無久留之意使張遼說之
羽自陳願歸先主則聽之而不加害楊升菴謂其真有
君人之度不止雄於三國而已又其家法迄文帝思王
皆不為邪教所惑而見於詩歌論議之間亦不可及其
欲用孔明事見抱朴子
山隂劉念臺先生有紀過格一曰微過獨知主之二曰
隠過七情主之三曰顯過九容主之四曰大過五倫主
之五曰叢過百行主之六曰成過為衆惡門以克念終
焉其間條分縷析皆吾人最關切最真實之事之理幸
於趙玉峯撫臺敬一録中見之學者不可不全録一通
置之案頭以自警
蘇東坡祖名序故為人作序皆用叙字又以為未安遂
改作引而謂字序曰字說張芸叟父名盖故表中云此
乃伏遇云云今人或效之皆非也
　
　
　
　雙橋隨筆卷六
欽定四庫全書
　雙橋隨筆卷七
　　　　　　　　　　　　鳳縣知縣周召撰
晉宋時人雖放誕不羈而情關父子處天性切摯亦可
以觀如謝虎子嘗上屋燻䑕胡兒既無由知父為此事
聞人道癡人有作此者戯笑之時道此非復一過太𫝊
既了己之不知因其言次語胡兒曰世人以此謗中郎
亦言我共作此胡兒懊熱一月中閉齋不出桓南郡船
泊荻渚王大服散後已小醉往看桓桓為設酒不能冷
飲頻語左右令温酒來桓乃流涕嗚咽殷仲堪父病虚
悸聞床下蟻動謂是牛鬭孝武不知是殷公問仲堪有
一殷病如此否仲堪流涕而起曰臣進退惟谷宋武帝
嘗稱謝超宗有鳳毛右衛將軍劉道隆在座出候超宗
曰聞君有異物欲覔一見謝曰懸罄之室何得異物耶
道隆武人正觸其父諱曰方侍宴至尊説君有鳳毛謝
徒跣還内此數公當日情事使今人處之未必如此
唐人喜撰小説如雲溪友議之類誕妄不經其所載李
羣玉一事罪過尤重羣玉題黄陵廟詩曰黄陵廟前春
已空子規滴血啼松風不知精爽落何處疑是行雲秋
色中李公自以春空便到秋色躊蹰欲改之乃有二女
郎見曰兒是娥皇女英也二年後當與郎君為雲雨之
逰李君遂悉其所陳俄而影㓕遂掣其神塑而去至潯
陽見段成式具述此事成式戯之曰不知足下是虞舜
辟陽侯也羣玉題詩後二年乃逝於洪井按帝堯釐降
二女於溈汭所以觀厥型也非尋常女子可知且舜三
十徴庸三十在位五十載陟方乃死是舜死時二后皆
逾髦年矣後世竹淚之説比於紅顔形之咏歌極其猥
媟如雲溪子所載汚衊難堪令人張目此皆立廟塑像
者造孽非凡以至此讀明莊儼然之句可知矣然在村
婦田氓尚不足怪號為文士而播㺯筆尖比於嬉戱䙝
慢聖神莫此為甚此等紀載之書付之祖龍一炬可也
吕文靖生四子公弼公著公奭公孺皆少時文靖與夫
人語四兒他日皆繫金帶但未知誰作宰相吾將騐之
他日四子居外夫人使小鬟持四寳器貯茶而往教令
至門故跌而碎之三子皆失聲或走歸告夫人者獨公
著凝然不動文靖謂夫人曰此子必作相元祐果大拜
朱晦庵答或人論心之問曰心之虚靈無有限量如六
合之外思之則至前乎千百世之已往後乎千萬世之
未來皆在目前又曰人心至靈千萬里之遠千百世之
上一纔發念便到那裡神妙如此却不去養自旦至暮
只管轉展於利欲之中都不知覺此説論心極透内反
者不可不知
李紳在鎮有老僧詣謁願以因果諭之紳問阿師何處
來答云貧僧從來處來遂决二十曰任從去處去待此
等僧法應如此而雲溪友議謂其貧逰惠山寺屢以佛
經為文稿被主僧毆打故終身憾焉抹却短李惡僧本
意矣
唐南中丞卓吳楚逰學十餘年衣布衣乘牝衛薄逰上
蔡蔡牧待之似厚而為客吏阻難每宴集令召則云南
秀才自以衣冠不整稱疾不赴南生羇旅窮愁似無容
足之地惟城南鬻飯老媪待之無厭色後亦為蔡牧遂
戮仇吏而報飯嫗焉明侍郎孔公鏞為諸生時家赤貧
饔飱不給每詣學則買二飯充饑五聖閣有道媪見其
旦晚經門一日迎入問故公以實告媪心憐之謂曰吾
家晝則有齋夜則有燈秀才肯僑居此乎公從之遂得
肆志於學後舉進士歸媪已死公斬衰冠送𦵏焉巾幗
老婦中反多慧眼若此
謝在杭曰唐武宗會昌投龍文自稱承道繼𤣥昭明三
光弟子南嶽上真人宋徽宗羣臣上尊號為玉京金闕
七寳元臺紫微上宫靈寳至真玉宸明皇天道君其上
章青詞自稱奉行玉清神霄保仙元一六陽三五璇璣
七九飛元大法司都天教主噫莫尊於天子百神皆受
號令者也而反屈萬乘之稱從黄冠之號不亦兒戯狂
惑之甚哉其後會昌既變起幕帷而宣和亦身膏沙漠
九天道教何無感應若是哉又曰古今奉佛之主莫甚
於梁武帝唐懿宗奉道之主莫甚於唐武宗宋徽宗求
仙之主莫甚於秦始皇漢武帝然大則破國喪身小亦
虚耗海内惟崇儒重道之主安富尊榮四海乂安而世
之人君往往不以彼易此何也噫無論人君即士君子
讀六經𫝊注以取科第而其後也不有非毁先儒棲心
釋老者乎背本不祥反古不智是名教之罪人也先生
此等議論有裨於世道人心不小然其論觀音真武及
人死為閻羅王𤣥壇神以黑虎變蟋蟀等事若以為實
有者又何淺鄙之甚也所見若此屠緯真苦談前生之
説又何足怪其所載張真人治狐妖事尤屬荒唐
張子韶九成射䇿集英殿直陳時事極其剴切髙宗感
其言擢置第一曰九成文雖不甚工然上自朕躬下逮
百執事之人無所迴避擢置首選誰謂不可當九成之
對䇿也至晡未畢貂璫促之九成曰未也方談及公等
其言劉豫則比之狐貍䲭鴞或傳以示豫豫不勝憤牓
之康莊手劍以屬刺客衆為寒心九成曰欺天罔人惡
積禍稔殆自斃矣後因陛對髙宗語之曰逆豫牓卿廷
䇿謀以致害非卿有守豈能獨立不懼故制詞有逆賊
聞風而悚懼之語九成慷慨論列讀其䇿至今凛凛猶
有生氣在宋人制䇿中指難多屈也
士大夫與人論事當心平氣和不可過激明道先生在
熈寧之際惟異於好直者必欲力攻以取勝故王安石
多為之動嘗被㫖赴中書議事安石方怒言者厲色待
之先生徐曰天下之事非一家私議願公平氣以聽之
安石愧屈又曰熈寧初介甫行新法並用君子小人君
子正直不合介甫以為俗學不通世務斥去小人茍容
謟佞介甫以為有才能知變通用之君子如君實不拜
同知樞宻院以去范堯夫辭同修起居注得罪張天褀
監察御史面折介甫被謫介甫性狠衆人皆以為不可
則執之愈堅君子既去所用皆小人争為刻薄故害天
下益深使衆君子未與之敵俟其勢久自緩委曲平章
尚有聽從之理俾小人無隙以乘其害不至如此之甚
也又曰新政之改亦是吾黨争之太過成就今日之事
塗炭天下亦須兩分其罪可也此語極中言路之病石
守道諸公所以不免壊事之譏也
人之愛其妾也甚於妻故諺云妻不如妾夫妻子備而
孝己衰况肯嚴於治妾以奉其親乎甚矣李于鱗先生
之孝也先生生平極愛蔡姬蔡姬必侍太夫人匕箸一
日手製小食上之太夫人不下箸先生目攝蔡姬叱令
噉盡蔡姬即時跽而謝無狀先生稍解夫世之尊先生
者但以其文耳而不知其孝也如是奈何不永其傳而
使人有天道無知之嘆悠悠彼蒼安得叩關而問之
往余過介休見郭外屋燬於火皆神廟也土木之像金
身粉貎狼藉瓦礫場中不啻焦頭爛額而旁有字數行
云本里擇某日祈神􁏸火云云余不覺失笑吾鄉目前
之苦野廟叢祠皆罹兵燹村落有僅存者輙誇以為本
境神明助佑之力盖四鄉所奉之神無非徐王令公姓
名面貎皆一人也奈何靈於此而不靈於彼乎况在彼
之廟貎血食尚有盛於此者乎或曰聞之某郡城東西
門皆有關忠義祠東門迎過西門必投一侍教生帖而
後去西門之迎也亦然然則關忠義可分為二霸王令
公之不同也又何足怪
陳眉公巖棲幽事云凡山具設經籍機杼以善俗訓家
備藥餌方書以辟邪衛疾儲佳筆名繭以㸃繪賦詩留
清醪雜蔬以供賔獨酌補破衲舊笠以犯雪當風蓄綺
石竒墨古玉異書以排閒永日製桞絮枕蘆花被以連
牀夜話狎黄面老僧白頭漁父以遣老忘機
讀書須窻明几净時時拂拭案頭架上位置楚楚不可
狼藉無次黄山谷誡子弟云吉蠲筆墨如澡身浴徳揩
拭几硯如改過遷善敗筆浣墨曠子弟職書几書硯自
黔其面惟弟惟子臨深戰戰此書室銘也敬以書紳庶
不犯浣俗主人之意
李及知杭州日市白集一部乃為終身之恨郎基清慎
無營嘗曰任官之所木枕亦不須作况重於此乎惟頗
令人寫書樊宗孟遺之書曰在官寫書亦是風流罪過
基答曰觀過知仁斯亦可矣余性極嗜書及知鳳縣但
有荒山确石耳無書可市亦無市書之具無書可寫亦
無寫書之人欲學兩公而不能無恨并無罪過盖地方
使然雖欲不爾不可得非敢自以為清也每以語客為
發一粲
孫莘老知福州時民有欠市易錢繫獄甚衆有富人岀
錢五百萬葺佛殿請於莘老莘老徐曰汝輩所以施錢
者何也衆曰願得福耳莘老曰佛殿未甚壊佛又無露
坐者孰若以錢為獄囚償官逋使數百人釋枷鎖之苦
其獲福豈不多乎富人不得已諾之即日輸錢囹圄遂
空
歸田錄云太祖初幸相國寺至佛像前焚香問當拜與
不拜僧錄賛寧曰不拜問其何故對曰現在佛不拜過
去佛帝微笑而頷之遂為定制至今行幸焚香皆不拜
也議者以為得禮余以為并寢行幸焚香之舉為是而
歐公亦僅以不拜為得禮耶
董遐周吹景集中所徴糖字甚多多出僻書又馴雅後
有補入唐以後事者更成後勁試閲之不但枵腹枯腸
徒有望洋之嘆即滿架牙籖俱經寓目未能也人奈何
輕言博覽
趙子固至昇山下舟覆手擎定武榻立水中大呼曰帖
在此他物盡失無妨也庾詵愛林泉嘗遇火止出書坐
於池上曰惟恐損竹鍾情若此有似於癡然雅人深致
千載如見董遐周謂其差勝悠悠者以七尺軀殉胡椒
八百斛也信然
范文正公鎮越民曹孫居中死於官其家大窘公乃以
俸錢百緡賙之為具舟擇一老吏送其舟且題詩曰一
葉輕帆泛巨川來時暖熱去凉天關防若要知名姓乃
是孤兒寡婦船公好義若是麥舟之贈乃家教使然陳
咸不聽教謟之言觸屏風睡崔烈子惡其銅臭貽謀不
善至為其子所譏然世少象賢之子雖家言世範累牘
連篇而終不能挽回其不肖者何也
張士誠據吳中東南名士多投之不可致者惟楊廉夫
一人士誠無以為計一日聞其來吳使人要於路廉夫
不得已乃一至賔賢館中士誠聞廉夫至甚喜即命飲
以受賜之酒酒未半廉夫作詩云江南歲歲烽烟起海
上年年賜酒來如此烽烟如此酒老夫懷抱幾時開士
誠知其不可屈不强留也士誠一販負人耳乃能折節
下賢而不奪其志勝夫世之坑儒溺冠謾罵而蔑視之
者多矣
李笠翁一家言有辯煞説一篇其始以煞為必無而究
主於調停則為筮期陳牲於庭以迓之此其説與子謂
之姑徐徐云爾者何異余以為吾輩論事亦斷之以理
而已人死而有煞此理之必無者也何也凡人與物之
在天地間也得氣而生氣盛而壯氣衰而老氣竭而死
故曰生寄也死歸也本義曰魂遊魄降散而為變鬼之
歸也易曰原始反終故知死生之説記曰神氣歸於天
形魄歸於地身既歸矣其生也自無而有其死也自有
而無矣又何自有神焉而且分為雌與雄者依於其人
以作祟哉此等不根之語皆僧道隂陽家造為題目以
賺人如吾鄉遣煞關殮接七撞七判斛奔五方逰十殿
之類無不可笑乃習俗相沿不行者必以為怪考之於
古居喪之制何嘗有此而不聞讀禮之聲但守狥時之
見往者余居太孺人暨伯氏之喪亦不得不踵而行之
盖吾母吾兄而亦不獲用吾情矣盧承慶曰死生至理
猶朝有暮吾死歛以常服葬勿卜日余與兒輩約凡世
族荒唐之舉一槩屏絶此余生平所最惡而沾沾以為
獨立不懼者萬勿徒畏人言反使泉下之人為之頓足
而張眼
金聖嘆説快云寒士來借銀謂不可啟齒於是唯唯亦
説他事我窺其苦意拉向無人處問所需多少急趨入
内如數給與然後問其必當速歸料理是事耶為尚得
少留共飲耶不亦快哉此一快余初歸里時有之而未
嘗待其來借也但諸君不能治生隨手散去數有買菜
之益究亦無補安得吕純陽一指㸃石為金使天下寒
士皆歡顔而余亦為之暢然無憾也哉
作詩最難事也唐子西云吾於他文不至蹇澁惟作詩
甚苦悲吟累日僅能成篇初讀之未見可羞處姑置之
明日取讀瑕疵百出輙復悲吟累日反復改正比之前
時循循有加焉復數日取出讀之疵病復出凡如此數
四方敢示人然復不能竒也李賀母責賀曰是兒必欲
嘔出心肝乃己非過論也今之君子動輙數百言畧不
經意不甚可愧哉子西此言真悉作詩痛癢者世人刻
燭扣銅盆計步又手但取㨗而語未工皆為曹温諸公
所誤耳
唐徳宗初政美處亦多齊總掌後務以刻剥求媚擢為
衢州刺史給事中許孟容封還詔書曰衢州無他虞齊
總無殊績忽此超奬殊駭羣情若有可錄願明書勞課
然後超改以解衆疑詔遂留召孟容奬之
吐突承璀盛修安國寺奏立聖碑先構樓請勅學士撰
文欲以萬緡酬之帝命李綘為之綘言堯舜禹湯未嘗
立碑自言聖徳惟秦始皇刻石髙自稱述未知陛下欲
何所法且叙修寺之美豈所以光聖徳耶帝命曵倒碑
樓承璀言樓大請徐毁撤帝厲聲曰多用牛曵之承璀
乃不敢言凡用百牛乃倒
自昔大家婦女有最賢者唐節度使李光進與弟光顔
友善光顔先娶其母委以家事母卒後光進乃娶光顔
使其妻奉管鑰籍財物歸於其姒光進反之曰新婦逮
事先姑命主家事不可易也因相持而泣此雖係光進
兄弟友于之愛甚篤然亦室中之婦皆能聽之無問言
以視世人䦧牆之變多起於長舌為厲階者其賢不肖
相去何如也至於光進恪遵母命其為孝子抑又可知
矣
嚴平子語錄士君子修身如塑像然形容既定時復增
損脱換以求可觀於世薛諧孟評云三代以上多是追
金琢玉各成模範三代以下則如泥塑塗金耳雖然亦
有之孔明君實元晦金鑄長源子瞻輩玉刻故皆萬古
韓退之木居士詩偶然題作木居士便有無窮祈福人
盖當時以枯木類人形因以乞靈也今在衡州之耒陽
縣北沿流三十里鰲口寺至今人祀之元豐初年旱暵
縣令禱之不應為令拆而焚之主僧道符乃更刻木為
形而祀之張芸叟南遷郴州過而見之題詩於壁云波
穿火透本無竒初見潮州刺史詩當日老翁終不免後
來居士欲何為山中雷雨誰宜主水底蛟龍睡不知若
使天年俱自遂如今已復長孫枝予每憤南方滛祀之
多所至有之陸龜䝉所謂有雄而毅黝而碩者則曰將
軍有温而愿哲而少者則曰某郎有媪而尊嚴者則曰
母有婦而容艶者則曰姑而三吳尤甚所主之神不一
或曰太尉或曰相公或曰夫人或曰娘子村民家有病
不服藥劑惟神是事必先禱之謂之問神茍許其請雖
冒險以觸憲網必為之倘不諾其請卒不敢違也凡禱
必許以牲祀謝所費不貲禱而不騐病者已殂猶償所
許之祭曰勿償其禍必甚無知之俗以神之捍灾禦患
為可畏惴惴不敢少懈也豈獨若是乎近者士大夫家
亦習此風稍有識者心知其非而見女子之易惑故牽
於閨幃之愛亦遂狥俗殊可駭嘆且神聰明正直而壹
者也豈有以酒食是嗜而竊禍福以饕餮於愚魯之民
豈所謂聰明正直者耶至於嶽也瀆也古先賢徳有功
於人載在祀典血食一方者吾敢不欽奉之乎所謂郎
者姑者安能禍福於忠信之士吾所未信也世豈無狄
梁公為一革之居士既為令之所焚矣彼庸髠者復假
託以惑衆則尤可笑云此宋張邦基墨莊漫錄中所載
又載衢州一事云衢州㕔事下有土勢隆起篠本叢生
相傳云古塜也舊有碑其文云五百年刺史為吾守墓
以此前後相承皆畏而不敢慢紹聖元年齊安孫賁公
素為守問之左右以是對公命毁去之官吏大恐闔府
叩頭以諫公曰藉令土中有賢者骨當以禮法遷之乃
為文自祭而除之了無他異但有二石峯長五六尺堅
瘦泔潤又有大木之根盤踞其下羣疑遂定石上有刻
云乾符五年五月三日安於此押衙徐諷龍山起此石
刺史季彀題又刻云開寳七年重叠峨嵋山于㕔事前
於郡齋文會閣移季公之石安置於此刺史慎知禮題
時公素方修州治南韶光園重建清冷臺堂成乃移二
石於堂下名曰雙石嗟乎慎公移石去季公之得石凡
九十七年公素之破疑塜出石去慎公又一百二十一
年物之顯晦抑自有數第不知峨嵋之廢及冒塜之名
自何時也公素一旦嬉笑為之遂釋千百年之惑張芸
叟有詩云芝蘭雖好忌當門何况庭前惡土墩畚鍤纔
興雙劍出狐狸盡去老松蹲百年守塜真堪笑一日開
軒亦可尊安得擲從天上去成都石笋至今存公素可
謂剛毅正直自信之君子也張公所記二事皆可以醒
世人之惑於邪説者所關非淺乃衢治古塜之悞不過
一石已經孫公移置無復可疑矣後歴年稍遠又爾傳
訛復以為郭璞墓也至明郡守李公遂始出其石發去
而為之記曰衢治㕔事之前有封嶄然䕃以竹樹髙與
堂等隔離中外莫可洞視即數十人聚論背立無覺也
傳云郭璞墓發之者於守輙不利更數百年莫之决也
嘉靖戊戌豐城李遂守郡事惡其當面如樹塞也祝之
曰郭公忠而被戮捐軀江東不當與公從争出入為胥
吏弊藪也乃啟視之中有錦川石二狀如笋髙可丈許
且其碑云唐刺史得而翫之封以去後即其言封處植
竹木因以為郭璞基云嗚呼禍福之移人也豈必庸衆
人哉景純死地𦵏處學士類能言之而積疑習舛歴千
百年愈益固則不利於守之語有以繫之耳是故自私
自利之心勝而禍福之説售禍福之説行而是非謬即
目前顯設猶復譸張矧地中之盖藏乎然李公愛石遺
訛妨公惑聽亦可為玩物之戒也云云嗟乎一石之微
耳自乾符迄於明嘉靖不為不久經數公移置著其事
於詩與記不為不詳謂可以解愚人之惑而釋後世之
疑矣乃終不能置而又建其祠於府署傍牓曰石將軍
廟彼雄而毅黝而碩者為將軍猶有其形在也今則頑
然二石且又發去而又忽謂之將軍立祠以祀出於何
典耶人之可笑一至於此因讀木居士詩并及吾衢移
石事備書之以竢世之能為孫李二公者
唐太和中李徳裕鎮浙西有劉三復者少貧苦學有才
思時中人齎御書至以賜徳裕徳裕試其所為謂曰子
可為我草表能立就或歸以創之三復曰文理貴中不
貴其速徳裕以為然三復又請曰漁歌樵唱皆傳公述
作願以文集見示徳裕出數軸與之三復乃體而為表
徳裕嘉之因遣詣闕求試果登第歴任臺閣三復沒後
其子鄴勅賜及第登廟廊上表雪徳裕以朱厓神櫬歸
𦵏洛中報其先恩也士大夫美之
宋范延貴為殿直押兵過金陵張忠定公見為守因問
曰天使延路來曾見有好官員否延貴曰昨過袁州萍
鄉縣邑宰張希顔著作雖不識之知其好官員也忠定
曰何以言之延貴曰自入萍鄉縣境内驛𫝊橋道皆完
葺田菜墾闢野無惰農及至邑則㕓肆無賭博市易不
敢喧争夜宿邸中聞更鼔分明以是知其必善政也忠
定大笑曰希顔固善矣天使亦好官也即日同薦於朝
此事載東軒筆錄中余閲之亦大笑曰忠定亦好官員
也非延貴則不知希顔非忠定則又不知延貴矣使為
官者皆能若是天下豈愁無好官員而百姓寧有不得
其所者哉
以子冠氏子者男子通稱孔子大聖孟子大賢例則稱
子孔子復號夫子者邢昺孝經疏云孔子嘗為魯國大
夫故弟子連官稱尊之以别餘人也後之尊師者因例
曰夫子近時朱文公稱周程特曰子周子子程子復於
姓上繋子按公羊傳其曰子沈子子司馬子何休釋云
加子姓上名其為師也若非師而但有徳者不以子冠
氏朱子於周程盖尊師之
本朝以居士稱者實繁即孟子所謂處士也六經中惟
禮記玉藻有曰居士錦帶注道萟處士也居士之名昉
此此語載宋蕭參希道錄中乃後世似以喜尊二氏之
教與緇黄相契者為居士林下尊宿多以自稱又非古
昔命名之意矣
李賀舉進士有名與賀争名者毁之曰賀父名晉肅賀
不舉進士為是勸之舉者為非聽者不察唱而和之同
然一辭宋郊為知制誥仁宗便欲大用有忌其先進者
譛之謂其姓符國號名應郊天又曰郊者交也代替之
名也宋郊其言不祥仁宗遽命改之韓退之為之辯其
理始明仁宗為人所惑而郊名遂改世之小人雖極險
惡以正理折之亦何能為然為辯者少而為所惑者多
也奈何哉
留青日札云吾鄉有田名白雲宗盖洪武初抄沒元僧
之産也元有帕克斯巴號金童少長學富五明故又稱曰
巴喇宻特及卒賜號皇天之下一人之上宣文輔治大聖
至徳普覺真智佑國如意大寳法王西天佛子大元帝
師至治間特詔郡縣建廟通祀泰定元年又頒各行省
為之塑像二年西臺御史李昌言西畨僧佩金字圓符
絡繹道途騶騎累百傳舍至不能容則假館民舍因迫
逐男子奸汚婦女白雲宗白蓮宗頗通奸利云云盖僧
之為害如此而有國者不知禁且崇事之不亦過甚矣
乎
傾嚢而付子難承養志之歡繼世而同居漸有䦧牆之
隙四語透徹人情非身歴其境者不能道出
儒教實以其實實天下之虚禪教虚以其虚虚天下之
實陳白沙詩云六經皆在虚無裏是欲率古今天下而
入禪教也豈儒者之學哉此楊升庵語也極切明時講
學先生之病
隆萬以來異學之害日熾武康程叔明送盧新庵集序
中言之最詳其畧謂耿天臺言學楚中謂孔子素王釋
氏空王合儒釋而並尊之天臺之作俑也李載贄師之
専言隂隲之事止以其身為緇流害猶未甚管登之師
之為之捭闔其説以為佛老二宗異吾夫子之身綱常
同吾夫子之言性道性道難聞而於竺經聞所未聞當
與周易詩書並傳者也嗟嗟自古惑世誣民有至此極
者哉今其説浸淫宇内學士經生往往喜其不經之談
争奔走之飯僧放生之事家傳而戸習之矣不佞菲才
綿力恨不能息邪説以正人心不知將何底極心竊憂
之云云其言痛切之甚可以為時氛一砥全篇載金華
誌中
　
　
　
　
　
　
　雙橋隨筆卷七
欽定四庫全書
　雙橋隨筆卷八
　　　　　　　　　　　　鳳縣知縣周召撰
凡人作用可預卜於無事之日謝元之伐苻堅也論者
以為必濟盖觀其平時履屐之間皆得其任耳悠悠忽
忽土木形體此輩人正當束之髙閣况曹蜍李志奄奄
如在泉下者乎
漏泄陽春爹娘搬販至今未休吐百種鄉談千般扭扮
一生人我幾許機謀有限光隂無窮活計汲汲忙忙作
馬牛何時了覺來枕上試聽更籌古今多少風流想蠅
利蝸名誰到頭看昨日他非今朝我是三迴拜相兩度
封侯採菊籬邊種花圃内都只到邙山一土邱惺惺漢
皮嚢扯破便是骷髏此元吳仲圭畫骷髏而題其上者
先生以畫為元四大家之一而又能詩能書讀此辭董
𤣥宰稱為錚錚人物不虚也余慕先生久而於去歲幸
獲其真蹟一卷前書篔簹谷記而以偃竹數種繼之咏
以絶句真墨寳也余珍之甚而今春忽遭瑣尾之憂未
卜可與趙子固水中褉帖共稱無恙否暑極讀先生見
徹之語如身濯氷壺中因并記之以示後人之善收藏
者
明宣廟時兩宫火藏金流入銅中鎔而為爐故後世偽
造者逈不能及余於漢中得宣爐一或以為真物也余
不能辨當珍之以俟賞鑒家耳
袁忠徹二婿一為盜死獄中一覆舟死於水二女皆寡
忠徹每談相則妻必叱云莫訛言且相婿之目何在曰
吾能人相不能天相也然則不能天相可見死生禍福
權在於天而人不能與亦惟脩身以俟之而已又何必
紛紛然以風鑑鳴於當世也哉
吕文穆公未第時薄逰一縣胡旦方隨其父宰是邑遇
吕甚薄客有譽吕者曰吕君工於詩宜少加禮胡問詩之
警句客舉一篇其卒章曰挑盡寒燈夢不成胡笑曰乃
是一瞌睡漢耳吕聞之甚恨而去明年首中甲科使人
寄語胡曰瞌睡漢狀元及第矣胡答曰待我明年第二
人及第輸君一籌既而次榜亦首選兩人相見俱甚赧
余謂此等氣量此等口吻殊為可笑如淺狹輕狂之輩
時或有之胡旦不足惜豈有重厚如文穆而與人争長
論短不能自持若是哉凡記事之書如此類者不可輕
信至寃却古人
宋徽宗亦有明白處宣和元年十一月乙未知温州蘓
起奏臣昨謹將耕藉詔書刻石被以雲鶴安奉㕔事仍
行下四縣依此施行自此風雨調順禾稼盛茂既已收
穫枯荄又復生穗每畝得榖至一担七八斗乞令諸路
州縣効此施行帝覽奏不樂云起謟佞一至於此何以
儆在位其華飾手詔豈不是相侮可送吏部嗟夫稱祥
説瑞借以媚君而其實以君為可誑相侮二字窺破小
人之膽矣
陳后山好苦吟每登覽得句即急歸卧一榻以被䝉首
家人知之即猫犬皆逐去嬰兒稚子亦皆抱持寄隣家
　待其起就筆硯即詩已成乃敢復常此等家人最是
難得想亦盡知作詩甘苦者不然何以幇襯若是
明賀公欽成化丙戌進士號醫閭先生與人言論侃侃
白沙先生曰得毋鋒芒太露乎須涵養令深沉和平乃
為美耳於是作書室於後圃徧書深沉和平向上之語
於目前令有警惕必期至是乃已前輩之待相知諄諄
告誡若此而受言如賀公則又徧書以自儆皆非後人
所能及
陳子昻初入京不為人知有賣胡琴者價百萬豪貴傳
視無辨者子昻突出顧左右曰輦千緡市之衆驚問答
曰余善此樂皆曰可得聞乎曰明日可集宣陽里如期
偕往則酒餚畢具置胡琴於前食畢捧琴語曰蜀人陳
子昻有文百軸馳走京轂碌碌塵土不為人知此樂賤
工之役豈宜留心舉而碎之以文軸徧贈會者一日之
内聲華溢都下馮猶龍曰唐人重才雖一藝一能相與
驚傳讃嘆故子昻借胡琴之價出竒以市名而名果成
矣若今日不惟文軸無用處雖求一聽胡琴者亦不可
得惜哉先生此語殊多感慨然余謂更有甚焉者子昻
擕百軸文馳走京轂又有千緡碎琴酒餚畢具之力故
能出竒市名耳若夫单寒之士交逰無計株守寒窻雖
抱矕龍繡虎之才身坐井中何由自見然則世之工於
文而苦湮沒不彰者欲裝文軸而買胡琴已不可得矣
何暇冀人之一賞其技也哉
吕需號水山唐栖人老而負俠骨徐文貞客也當新鄭
與文貞修怨時嘗偽為徐使者持文貞書而謁新鄭新
鄭與之酒食不敢以勺粒下口至哀泣號訴達於新鄭
之内夫人乳媪以下無不感動垂涕者皆為文貞潜解
之而新鄭之意亦倦遂得書以復文貞而其禍始解昔
牛僧孺與李徳裕交惡李氏客不敢言及李丞相門戸
如吕需者肯為文貞持書而且哀泣號訴以致其事之
獲解賢於李氏之客遠矣宋子京餘酲猶在而遽為極
其詆斥晏公之制以視水山寧不愧耶
戰國之士反覆傾險蔑棄彛倫不知孝弟為何物矣善
乎趙諒毅之説秦王也秦王謂毅曰趙豹平原君數欺
弄寡人趙能殺此二人則可若不能殺請率諸侯受命
邯鄲城下毅曰趙豹平原君寡君之母弟也猶大王之
有葉陽涇陽君也大王以孝治天下衣服之便於體膳
㗖之嗛於口未嘗不分於葉陽涇陽君葉陽涇陽君之
車馬衣服無非大王之服御者臣聞之有覆巢毁卵而
鳳凰不翔刳胎焚夭而麒麟不至今使臣奉大王之令
以還報敝國之君畏懼不敢不行毋乃傷葉陽涇陽之
心乎秦王曰諾受幣而厚遣之以虎狼之秦而毅乃獨
陳孝弟之理根極人情以暢其説雖鷙如昭王亦心折
焉孟子而後毅亦朝陽之鳴鳳也哉
王無功有田十六頃在河渚間奴婢數十自課種黍春
秋釀酒養鳬㕍蒔藥草自供與仲長子光服食養性欲
見兄弟輙渡河還家逰北山東臯著書自號東臯子所
享若是何假南面百城
文人不可無品立心未端不覺形之紙上使旁觀者掩
口能無顔甲金陵吳某詩人也有元日懐嚴分宜相國
詩一友見之笑曰開歲第一日懐朝中第一人似此便
做到臘月晦亦未懐及我輩也至今傳之以為笑柄盖
此等著作出以示人惟欲假之以增光寵耳充其肺腸
何所不至但不知分宜平日亦曾念及此公否
輕言輕諾輕信輕怒輕動輕交輕下筆總是一輕天下
禍患皆自此起故穏重嚴慎者到底禍患不能及也
閩中武夷山有小桃源居萬峯之中秀色環抱石門一
逕可杜而絶其中豁然别一天地有田有水又有村落
可為伴伍養蜂蒸楮可以為生鵝鴨雞豚可以自給山
冦所不及海賊所不到謝在杭以為武陵避秦之地未
必勝此吾鄉遭亂以來避冦之人窮谷深山奔匿殆遍
而迄無一家免於剽掠者安得有如小桃源者暫為家
室耶
晉阮裕奉佛法敬信甚至大兒年未弱冠忽被篤疾兒
既是偏所愛重為之祈請三寳晝夜不懈謂至誠有感
者必當䝉祐而兒竟不濟於是結恨釋氏宿命都除欲
以奉佛至誠免兒一死可謂愚甚然猶恨而知改世有
己見其不靈而崇奉之心牢不可破者其惑溺尤在阮
裕之上真可笑也
多讀書而不受書障方得理路透明老涉世而不參世
機方得人情爛熟人不可無道心不可作道貌人不可
有世情亦不可忽世情此真深於明理之言
薛文清曰為學不是虚談道理須於應事接物處隨在
詳審每日不問大事小事處置合宜便是學問到處若
泛觀天下之書而不知善處事物究於實何補
吾衢先輩袁公采有世範一書所論物理人情齊家脩
己之事甚備其書不另見而刻於唐宋叢書中余纔閲
數則即歛襟起焚香讀之奉為桑梓典型方欲拈出以
示兒輩而適遭世亂亦為有力者負之而趨矣不知何
日尚能再購捧置案頭一誦否也
金主雍在諸帝中最為賢主以夫人烏凌噶氏守節而
死終身不立后雅尚儉素命宫中之飾勿得用黄金嘗
謂近臣曰朕於宫室惟恐過度其或興脩即損宫人歲
費以充之至於佛法尤所未信梁武帝為同泰寺奴遼
道宗以民戸賜寺僧復加以三公之官其惑深矣又曰
亡遼日屠羊三百亦豈能盡用徒傷生耳朕每當食時
嘗思貧民饑餒猶在己也彼身為惡而口祈福何益之
有其他名言卓識有關治道者甚多中土之君有未能
窺其一二者對之能無慚色
吕文穆有知人鑒富言者文穆客也一日入白曰兒子
十許歲欲令入書院事廷評太祝文穆許之及見驚曰
此兒他日名位與吾相似而勲業遠過於吾令與諸子
同學供給甚厚言之子即弼也後弼兩入相亦以司徒
致仕果如其言
眉公巖棲幽事有云不能卜居名山即於陵阜迴複及
林木幽翳處闢地數畝築室數楹挿槿作籬編茒為庭
以一畝䕃竹樹一畝栽花果二畝種𤓰菜四壁清曠空
諸所有畜山童灌園薙草置二三胡牀著亭下挾書研
以伴孤寂攜琴奕以遲良友凌晨策杖抵暮言旋此亦
可以娛老矣余無力買山惟願得境如此老眼婆娑足
怡晚景而再遭離亂遠隔家園幸緣蔦蘿之芘假以書
室數楹地處衆山之麓老樹參差鳥聲嚦嚦紙窻布幙
净几無塵一編少倦則携鐺出就泉石箕踞長松下看
友人對奕或拈險韻緩步搜詩與眉公所言相去雖遠
亦避亂人一時佳境也但世故方殷家人婦子俱在量
柴數米中時憂煎逼所謂俗物來敗人意無可奈何耳
石才叔蒼舒與山谷從遊尤妙筆札家蓄圖書甚富文
潞公帥長安從借所藏褚遂良聖教序墨蹟一觀潞公
愛玩不已因令子弟臨一本休日宴僚屬出二本令坐
客别之客盛稱公者為真反以才叔所收為偽才叔不
出一語以辯笑啟潞公云今日方知蒼舒孤寒潞公大
噱坐客赧然凡人身處富貴之地趨附者必多擇人而
交甚不可濫潞公稱為賢者而坐客如此皆蠅營蟻附
之徒耳非才叔冷語逼人公在熱閙場中想亦未能看
破也
語云教婦初來教子嬰孩北齊安徳王延宗髙文襄第
五子母陳氏魏廣王妓也延宗㓜為文宣所養甚愛之
年十二猶騎置腹上令溺己臍中抱之曰可憐止有此
一個封定州刺史於上大便使人在下張口承之後為
周武帝見擒誣反以椒塞口而死
宣和間芒山有盜臨刑母來與之訣盜對母云願如小
兒時一吮母乳死且無憾母與之乳盜嚙斷乳頭流血
滿面母死盜因告刑者曰吾少也盜一菜一薪吾母見
而喜之以至不檢遂有今日故憾殺之嗚呼孟母擇居
近於學宫而後定而曾子不敢以言戱其子義方之訓
必早豫於未雕未琢時而徒懐䑛犢之愛使之習與性
成而不可救人子之不肖為父母者豈盡無過
滇俗崇釋信鬼鶴慶元化寺稱有活佛歲時士女會集
動數萬人争以金泥其面林俊按鶴慶命焚之父老争
言犯之者能致雹損稼俊命積薪舉火果雹即止火發
無他遂焚之得金數百兩悉輸之官馮猶龍曰五斗米
白蓮教之禍皆以燒香聚衆為端有地方之責者不得
不防其漸非徒醒愚救俗而已夫佛以清净為宗寂㓕
為教萬無活理且言犯者致雹此山鬼伎倆佛若有靈
肯受人誣乎即果能致雹亦必異物慿之非佛所致也
况邪不勝正異物必不能致雹火舉而雹不至大衆亦
何説之辭哉云云余謂林公此舉極善而猶龍先生之
論亦甚侃侃然尚有可慮盖處天下事斷之以理而已
若必待不雹而後可焚則事之偶然凑合者原不可必
萬一方焚而雹適至則其令須寢而父老益將張大其
威靈以為驚世駭俗之實據佛之為害於是乎愈不可
挽矣善乎第五倫之治會稽張詠王曾之禁訛言與錢
元懿之斬巫媪也第五倫為㑹稽守會稽多淫祀好卜
筮民常以牛祭神百姓財産以匱其自食牛肉而不以
薦神者發病且死先為牛鳴前後郡將莫敢禁倫到官
移書屬縣曉告百姓其巫祝有依託鬼神詐怖愚民者
案論之有妄屠牛者吏輙行罰民初頗恐懼以祝咀妄
言倫案之愈急後遂斷絶百姓以安張詠知成都民間
訛言有白頭老翁過食男女詠召其屬使訪市肆中有
大言其事者但立擒解來明日得一人命戮於市即日
帖然詠曰訛言之興沴氣乘之妖則有形訛則有聲止
訛之術在於明决不在厭勝也天禧中民間訛言有妖
起若飛帽夜搏人自京師以南人皆恐王曾令夜開門
敢倡言者即捕之卒無妖錢元懿牧新定一日閭里間
輙數起火居民頗憂恐有巫楊媪因之遂興妖言曰某
所復當火皆如其言民由是競禱之元懿謂左右曰火
如巫言巫為火也宜殺之乃斬媪於市自此火遂熄數
公斬釘截鐵之手何等痛快
吾里中士子異言異服婦女披緇持槵子修西方其老
人年貌衰憊則問鼎器拜黄冠講嬰兒姹女養汞燒丹
市井下戸炊半菽熟先飯沙門求福果而饑餓其父母
與兒女家廟則奉佛修羅天神人鬼而黜祖考世教民
風既至此矣足下勿更益薪改步而趨就平易使下里
愚氓信足下無他則人我蕩蕩平平偕之大道希聖希
天何以加此此郝楚望先生與田肖玉書也今日人心
風俗之壊多坐此病焉得當事者刋布此書使家諭而
戸曉乎
林唐翁曰檜亡東周之始曹亡春秋之終夫子之刪詩
也繫曹檜於國風之後檜之卒篇曰思周道也傷天下
之無王也曹之卒篇曰思治也傷天下之無伯也
觸情縱欲謂之禽獸茍可而行謂之野人安故重遷謂
之衆庶辨然否通古今之道謂之士進賢達能謂之大
夫敬上愛下謂之諸侯天覆地載謂之天子是故士服
黻大夫黼諸侯火天子山龍徳彌盛者才彌縟中彌理
者文彌章也
明仁宗好學右文詞翰兼精尤喜科舉之業在青宫已
然踐阼猶不廢每得試錄必指摘瑕病手標疏之以示
臣工嘗戯語人曰使我應舉豈不堪作狀元天子
憲宗受終日英宗遺言不用殉𦵏宫嬪故憲宗賔天亦
有是命
王敦如厠誤食甘棗澡豆王安石禁中與宴食釣餌盡
楪仁宗言其詐仁和學師茹芮有人餽龍涎餅一盒不
知為香每席各供一楪自既餐盡復勉强勸人食之衆
皆掩口而不敢言止稱其美而袖之昔人一事不知以
為深恥如王敦茹芮實為可笑若安石者豈有見釣餌
而不識者乎乃終被仁宗看破何苦乃爾
屏之張也直則不可立必也回而曲之輪之轉也方則
不可行必也揉而圓之處世亦然故屏必有輻輪必有
軸屏雖欲曲不可不齊輪雖欲圓不可不正君子自處
也亦然此于榖山璅言也士君子不幸而處末流之世
不曲不圓則出門有碍而天地為之不寛然圓曲之中
而終不失其齊與正然後可以立身可以應物今日之
人但求屏之立輪之轉耳後半截語置之腦後矣烏乎
可
唐𤣥宗御五鳳樓觀酺宴令三百里内刺史縣令各以
聲樂集樓下時多以車載樂工數百皆衣文繡服箱之
牛皆為虎豹犀象之狀魯山令元徳秀惟遣樂工數十
人聯袂歌于蒍而己于蒍者徳秀所為歌也宋時聖夀
日州縣皆集僧道誦經惟陸象山令儒生講洪範皇極
錫福一章時議韙之載聲樂衣繡以逢君集僧道誦經
以媚主一時情狀如戱如痴不復知有帝王賢聖之道
矣得魯山象山兩先生差為儒臣吐氣
屠長卿喜談𤣥馮開之每以為譏而已則溺於西方之
教口角津津其與長卿書云談𤣥者紛紛甲乙可否迄
無定論秦皇漢武竭天下以奉之不足徒為後世笑何
况我輩請以一丸泥封户而專意無生之業云云其為
人謀也如此然獨不思梁武帝奉佛至於捨身而不惜
而其得禍也為更慘又豈止秦皇漢武為人所笑乎身
在夢中而又笑他人之囈語以先生之人品學問文章
亦復乃爾真不可解也
三國志非僻書也而世人多以為演義雖以季長沙之
學亦用明燭達旦等語以為文徐文長曾有書言之馮
開之先生日記内有曰余以嘉善于丞之任有書相聞
所寄三國志乃是俗本演義向在南都一北臺使者見
問所刻三國志得非演義乎余微笑語其實何獨一丞
云云盖今之以演義為三國志者比比然矣又何止一
丞哉噫
桓榮讀書十五年不窺園何休十七年不窺門劉炫劉
焯十年不出戸徐遵明六年不出門齊沈麟年過八十
手寫書滿數十篋徐廣年過八十猶歲讀五經一遍陳
瓉年踰九十猶勤筆硯著經史系華十卷
拔巖徒而相恐其駴也夢以先之載釣叟而師恐其疑
也卜以先之聖人不得已而喻愚俗也不知者以為真
夢而娃嬴進矣筮而驪姬進矣
常疑公家文移自上行下者用一仰字而不知其解偶
見孔氏雜説謂北史時已有此語北齊孝昭皇帝紀詔
定三恪禮義體式有仰議之語然亦未解其義也
　
　
　
　
　
　
　
　
　
　
　
　
　雙橋隨筆卷八
欽定四庫全書
　雙橋隨筆卷九
　　　　　　　　　　　　鳳縣知縣周召撰
世人喜談風水每見鉅公名流以及村氓市叟所至皆
然惟余不自揣竊以為非然所謂獨拍無聲徒來一握
為笑耳已聞蘭江祝子堅先生所見畧同余雖未嘗登
其堂讀其文而神交已久往往依之以自壯焉兹見唐
翼修曾遺一札於子堅謂其集中有大闢風水篇急宜
刪去恐以不純之文而為萬世之口實余竊思之翼修
與子堅相得厚且深欲其文之無疵而可傳於後是也
而謂其大闢風水之言適足以為累則非也翼修之言
曰風水之説非後代始周公美公劉則曰逝彼百泉瞻
彼溥原乃陟南岡乃覯於京又謂既景乃岡相其隂陽
觀其流泉使堪輿果非信則隨地可居公劉何必既瞻
而覯而相而又觀之周公何獨據此以美之乎國風升
彼墟矣以望楚矣望楚與堂景山與京美衛文公徙居
楚邱詩也使堪輿果無據則隨方可宅衛文何必既升
且望而且景哉詩人何獨據此以美之哉又曰文王遷
豐武王遷鎬王業由之以大不然文武固愛民惜財者
何忍為此勞傷事哉噫嘻翼修之説公劉衛文二詩若
此所論文武都豐都鎬之謀又若此其溺於世俗之見
而誤窺聖人之心可謂甚矣余雖固陋請為子堅辨之
今夫儒者之惡堪輿家豈以世之建都立邑搆室為塋
一切宜任運為之而絶不當有經營圖度之事參於其
間哉蓋地之為地有隂陽南北之位焉有髙下險易之
形焉有剛柔燥濕之性焉有寒温肥瘠之體焉倘如書
中所云隨地可居隨方可宅而無事於瞻之覯之相之
觀之而且升之望之景之則雖置之於汙坻幽壑箐莽
榛荆腥嵐毒霧攅峯飛瀑風饕雨虐中鼪鼯魚鱉之與
親而豺狼狐兎之為類而皆可以不計乎恐無是理也
竊謂作詩者之美公劉衛文以為建邦啟宇必先定其
規模而後從事焉因喜其位置向背之咸宜與水土風
物之皆善而歌之咏之非如後世之尋龍步脈所謂八
字四元荒唐謬妄之談可以致福利而庇子孫也翼修
又曰文王遷豐武王遷鎬王業由之以大云云果若斯
言是以周家八百年過歴之天下其得力全在於風水
而后稷以來積功累仁之效皆不足道矣况文武視民
如傷者也徒以欲大其王業而一旦不愛民不惜財至
於勞傷而不顧此與莽操之心腸何異且不聞南宫邊
子之折辛櫟乎(見説苑/至公篇)曰昔武周之卜居成周也其命
龜曰予一人兼有天下辟就百姓敢無中土乎使予有
罪則四方伐之無難得也周公之卜居曲阜也其命龜
曰作邑乎山之陽賢則茂昌不賢則速亡是可以知武
周之心矣又不聞武成之言乎曰惟先王建邦啟土公
劉克篤前烈太王肇基王迹王季其勤王家我文考克
成厥勲以撫有方夏予小子其承厥志當是時一戎衣
天下大定矣所謂垂拱而天下治矣更何所未慊而謀
再徙以圖之至於勞民傷財而不顧乎此可以知武王
之無心擇地矣且以文王之服事殷也三分有二而不
敢少改人臣之節故孔子以至徳歸之至於甲子之役
而武王已及暮年矣止以天人之交迫不得已而後應
之是豈有心於得天下者而謂王業皆以遷豐遷鎬而
後大以文武之聖而其處心積慮顧如是是盖必無之
事也由是觀之文武之遷豐遷鎬也以為不知王業之
由此而大無心得之是周之有天下徳所致天所命人
所歸也於風水無與也以為豫知其業之由此而大而
有意圖之是周之有天下人所謀也風水之力也與其
家世徳無與也天命人心亦無與也此於風水之説則
張矣顧何以白文武之心於天下後世哉故余以為翼
修之説詩溺於俗尚之陋而誤度夫聖人之心也夫喜
遵村市中惑人之技而坐聖人以奸雄營算之所為此
尤尚論者之所不忍也余所以不得不代為子堅辨且
為二聖人辨也錢日礎先生曰子堅風水説引據鑿然
但有五經不談風水之語故翼修即以五經折之余不
自揣而又即以五經折翼修未知不至深訝否竊謂吾
輩既讀聖賢書所言所行必取裁於五經四子而後定
而五經四子中實無談及風水者若夫仰觀天文俯察
地理之言見於繫辭此聖人用易以財成天地之道輔
相天地之宜以左右民之事其道甚大其理甚正堪輿
何技而乃引此以為証乎余以翼修此語為尤非敬再
質之而并以政於日礎先生以為何如
凌與三評陳大士君子創業垂統為可繼也文云翦商
肇跡乃後人推算之詞耳古公遷岐正髙宗中興之年
從何處可萌鼎隧之心光武初念不過希作執金吾孟
徳亦止望作一司𨽻校尉耳况賢侯之克鍾聖子神孫
而敢有非分之覬覦耶此言可証唐君之誤附錄於此
漢書藝文志有道三十七家九百九十三篇隂陽二十
一家三百六十九篇神仙十家二百五卷似有取於異
端邪説而然者然其論道家也曰道家者流盖出於史
官歴記成敗存亡禍福古今之道然後知秉要執本清
虚以自守卑弱以自持此君人南面之術合於堯之克
讓易之謙謙一謙而四益此其所長也及放者為之則
欲絶去理學兼棄仁義曰獨任清虚可以為治其論隂
陽家也曰隂陽家者流盖出於羲和之官敬順昊天歴
象日月星辰敬授人時此其所長也及拘者為之則牽
於禁忌泥於小數舍人事而任鬼神其論神仙家也曰
神仙者所以保性命之真而㳺求於其外者也聊以盪
意平心同死生之域而無怵惕於胸中然而或者專以
為務則誕欺怪迂之文彌以益多非聖人之所以教也
孔子曰索隠行怪後世有述焉吾弗為之矣其立論若
此豈如後世之文人學士悖聖教而溺淫辭如飲狂藥
而不知其醉者哉
古今所傳神鬼仙佛皆街談巷語道聽塗説之類當如
坡公所謂姑妄言之姑妄聽之可也而世人好怪皆以
為真如東方朔者班孟堅所謂滑稽之雄耳載其事於
傳中最詳又慮後世之人之易惑也故傳後云世所傳
他事皆非也又賛後云朔之詼諧逢占射覆其事浮淺
行於衆庶童兒牧䜿莫不炫耀而後世好事者因取竒
言怪語附著之故詳録焉讀孟堅此語知喜崇怪誕在
當時已然至於後世而日甚如屠緯真儒家者流而其
賛朔也亦有濯衣紫海食桃崑崙等論在他人又何足
怪
世之皷樓曰譙樓者謂門上為髙楼以望也畫角之曲
有三弄乃曹子建所撰初弄曰為君難為臣亦難難又
難次弄曰創業難守成亦難難又難三弄曰起家難保
家亦難難又難今角音之烏烏者皆難字之曳聲耳所
以使人昏曉之間燕息之際聞之有所警發也此見於
明胡公儼譙樓畫角三十六弄記夫子建魏之公子又
七步八斗才也乃為此警切之語而起家保家之難尤
非處豪華雄貴之地之人所能諳者世間紈袴纎兒恃
父兄之庇稍充衣食輙至如痴如騃昏昏醉夢中不知
自醒讀此曲可以知警
便中承書知比日侍奉安佳吾子讀書比復如何只是
専一勤苦無不成就第一更切檢束操守不可放逸親
近師友莫與不勝己者往來薰染習熟壊了人也景陽
想已赴省季章當在家凡百必能盡心苦口切須稟承
不可有違諺云成人不自在自在不成人此言雖淺然
實切至之論千萬勉之大學説漫納試讀之不曉處可
問季章也未即相見千萬為門戸自愛此朱文公與其
親戚卑行小柬也見羅景綸鶴林玉露中以為後生晚
輩能寫一通置之座側朝夕觀玩何患不做好人誠然
誠然景陽許姓名子春季章姓劉名黼皆廬陵醇儒從
文公學季章後為特奏第一人
姪行年且五十於舉子業可謂苦心矣舉業而入苦心
之路其於名理雖或精研而於風調不免沉滯嘗聞先
輩舉業三字符曰典淺顯予獨更之曰輕清精然精之
一字亦不易得但能輕清而稍加之以秀逸疎爽則百
試百中矣嘗謂頭場七篇最為喫𦂳須如行雲之出岫
巧燕之穿簾荷葉之擎露栁絮之飄風萬無過思深搆
過思深搆必致重滯艱澁於二三場以後並聽姪之蹀
躞馳驟出經入史千金之駿絶塵而奔亦無不可者先
輩舉業之最如王守溪之渾雄臺閣唐荆川之精純典
雅汪青湖之豪爽薛方山之奮躍並所不易得者獨聞
韓昌黎有云如駕輕車而就熟路以此攜之為舉業訣
可謂最便法門近日兒維寄來北京鄉試七篇姪嘗誇
之當為舉業中赤幟予獨疑其太横喜之者什之五而
驚且辟易從而厭之者亦什之五而縉兒亦讀之曰但
恐落老學官之手當為覆瓿矣今已垂翅傳聞果被以
髙年校文者僅於首篇加數㸃後並不及覽何則彼且
視之為怪僻不復覽覩矣吾姪之才竒崛魁梧獨恐其
一入沉滯便令校文者澁眼縮首千萬放令輕清而加
之以秀逸疎爽斯則姪之老馬長途而姑從康莊以策
轡而馳亦所以慰我衰颯懸懸之望也此茅鹿門先生
與其姪舉人桂書也習舉業者當以為法錄之以示後
起
錫山王耐軒筆疇足以鍼砭物態時情甚為有益福清
林公樞謂其句句皆切己條條皆實用誠處己接人之
要道宗伯徐太室歸有園麈談漢陂外史謂其月旦人
倫雌黄物理包籠連類取譬搜竒自著一家之書不經
人道之語雅謔兼陳醇駁互見二書與眉公先生讀書
鏡見聞録安得長者等集皆宜置之案頭時時諷誦勝
於飽食煖衣空消白日者幾千萬倍也
梁武帝鋭意釋氏天下從風而靡惟韋叡獨不與林靈
素作神霄寳籙自公卿以下羣造其廬拜受籙獨李綱
傅崧卿曾機移疾不行元富珠哩翀不拜西僧國師偉
哉數公近有為宗伯執香爐於道場又有横玉三公而
拜狸奴者何其異也
後周韋孝寛參麟趾殿學士考校圖籍唐薛仁貴著周
易新生本義二卷二公皆勇將而精意經術如此
楊升庵云牛馬者家畜也縱之坰野則悍鷹鸇者野鳥
也一為繫絆則馴此收放心之説也稱為人而不知學
使其心出入無時莫知其鄉其漸入於禽門獸行也宜
哉
余嘗謂北鄉項山之謬以為項羽未嘗至於此然史遷
羽本紀中亦有從其季父項梁避仇吳中事吳中今之
湖州也相傳羽為神於湖最烈後為唐狄仁傑采訪江
南移檄毁其祠肸蠁遂絶
余性不喜談命而邇來姻友相聚輙以五星八字辯難
不少休殊厭人耳偶閲陸文裕公燕閒録載張東白先
生語可謂中流一砥遂録於左以堅余一偏之見云東
白先生張公元禎天順庚辰進士以道學名世嘗為余
言自小子登朝見士大夫凡三變初登朝士大夫多講
政事遂有好政事意盖指李文達公輩也再登朝士大
夫多講文章遂有好文章意盖指李文正公輩也及今
次登朝士大夫多講命為之微笑是時靳少卿貴字充
道徐侍讀穆字舜和皆好推星而翰林諸先生每會晤
間皆喜談五星三命故術士逰京師者多獲名利亦一
時之風尚也余素不信其術嘗有數説以闢之同年間
每以為抝顧學士鼎臣字九和素善此以為汝不信自
不信命自是有范文正公有言士之進退多言命運而
不言行業明君在上固當使人以行業而進多言命運
是善惡不辨而歸諸天地豈國家之美事哉其論則正
大矣文裕公諱深號儼山
吾衢之在往代能文者最多如何欽聖獻蘓長公之七
言長篇至一千五百餘字公以為佳但因其欲推尊王
氏故不甚喜耳然亦遇之未嘗衰也又毛平仲遂初堂
書目序亦最條暢非後人手筆所能為兩公行事不概
見而二篇之作皆於説郛内得之則其湮沒而不傳者
盖亦多矣以是知自古能文之士其姓名之隠顯有幸
有不幸焉遂初堂尤延之袤藏書處也
文文山樂安老人墓誌有云翁有數事甚異里傳鬼車
鳴者未夜相戒滅明屏息戸内翁開樓大呼願見鬼車
卒無有有神以禍福驚人翁過其祠持牛炙如常人莫
不危恐翁休休如也嘗有所營造忌某星直某方翁曰
犯者殆乎請身當之某星迄不騐為子納婦或曰婦不
利於長翁不為奪自是諸婚嫁厯家説格不用中年卧
疾家人私喚女巫謀為厭勝翁廉知之强起逐之出門
未屬纊翁黙自念作其像贊若遠逰者顧左右曰吾死
勿事緇黄吾志也醫以藥進麾使去問日入乎曰然反
面而逝江南之俗尚鬼而信巫翁能自不惑非由耳傳
口授殆一至之性然也
孟子功不在禹下非諛語也至於後世乃有訿謷其教
至形於詩句以侮之者殊堪髪指明初洪武間欲去其
配享尚書錢唐上疏争之先是有㫖諫者當射殺之唐
即置棺袒胸當箭太祖見其諫甚切命太醫院療其箭
瘡配享得不廢黄南山先生有錢文竒勛之詩曰引棺
絶粒箭當胸拚死扶持亞聖公仁義七篇文莫蠧冕旒
千載繪仍龍批鱗既奮回天力沒齒終成衛道功那得
洪恩遍寰宇泮宫東畔置祠宫唐象山人元末隠而不
見年將六旬見四海定於一赴京敷陳王道以詩稱㫖
授刑部尚書
王思質治其父質庵公之喪其親含殮棺槨靡不誠信
然不一雜浮屠及吳俗之禮時人翕然稱之載元美先
生自撰思質公行狀中先生喜談禪悦者至為先公狀
則其言如是是知聖人之道非異學所可掩雖染指其
間者終以不雜浮屠為正而不能為之左袒也頃閲司
馬温公語其理尤著今録於此
世俗言浮屠誑誘於始死及七七日百日期年再期除
喪飯僧設道場或作水陸大㑹寫經造像修建廟塔云
為死者㓕彌天罪惡必生天堂受種種快樂不為者必
入地獄剉燒舂磨受無邊波叱之味殊不知人生含氣
血知痛癢或剪爪剃髪從而燒研之已不知苦况於死
者形神相離形則入於黄壤朽腐消㓕與木石等神則
飄若風火不知何之借使剉燒舂磨豈復知之且浮屠
所謂天堂地獄者計亦以勸善而懲惡也茍不以至公
行之雖鬼可得而治乎是以唐廬州刺史李舟與妺書
曰天堂無則已有則君子登地獄無則已有則小人入
世人親死而禱浮屠是不以其為君子而為積惡有罪
之小人也何待其親之不厚哉就使其親實積惡有罪
豈賂浮屠所能免乎此則中智所共知而舉世滔滔信
奉之何其易惑而難曉也甚者至有傾家破産然後已
與其如此曷若早賣田營墓而葬之乎彼天堂地獄若
果有之當與天地俱生自佛法未入中國之前人死而
復生者亦有之矣何故無一人誤入地獄見閻羅等十
王者耶不學者固不足與言讀書知古者亦可以少悟
矣
張宣公帥江陵道經澧澧之士子十數輩執文書郊迎
公喜見鬚眉就馬上長揖索其文視之乃舉劉郡守政
蹟公擲其文於地曰諸公之來某意其相與講切義理
之是非啟告閭閻之利病有以見教今乃不然是特被
十隻冷饅頭使耳躍馬徑去澧守上謁亦不容見
魏武帝父子不惑仙術武帝樂府精列篇云造化之陶
物莫不有終期賢智不能免何為懐此憂願螭龍之駕
思想崑崙居見欺於迂怪志意在蓬萊周孔聖徂落㑹
稽以墳邱陶陶誰能度君子以弗憂魏文帝折楊桞歌
云彭祖稱七百悠悠安可原老𣆀適西戎於今竟不還
王僑假虚詞赤松乘空言達人識真偽愚夫好妄傳追
念往古事憒憒千萬端百家多迂怪聖道我所觀二詩
不信仙術闢其怪誕誠知道守正之言也曹孟徳之卓
識比之後來唐之諸君服金丹渇躁而死者豈不天壤
哉曹子建辨道論亦言左慈輩之妄其父子相傳家教
如此今之儒者能無愧乎
明世宗自號靈霄上清統雷元陽妙一飛元真君又加
號九天宏教普濟生靈掌隂陽功過大道思仁紫極仙
翁一陽真人元虚元應開化伏魔忠孝帝君又號太上
大羅天仙紫極長生聖智昭靈統三元證應玉虚總掌
五雷大真人元都境萬夀帝君世宗為有明英主而其
所稱號比之唐宋二君尤為可笑邪説之惑人盖至於
此
蜀岷州俗畏疫辛公義為刺史知其地一人病闔家避
之病者多死乃命皆輿置㕔事暑月㕔廊皆滿公義設
榻晝夜處其間以秩祿具醫藥身自省問病者既愈召
其親戚諭之曰生死有命豈能相染若能相染吾死久
矣皆慚謝而去其後人有病者争就使君其家親戚固
留始相慈愛風俗遂變
隋開皇十二年有司言府藏皆滿無所容積於廊廡於
是更闢左藏以受之乃詔曰寧積於人無藏府庫河北
河東今年田租三分减一兵减半功調全免
范文正公讀書長白山僧舍日惟煮粟米二升作粥一
器經宿遂凝以刀畫為四塊早飯取二塊斷虀十數莖
醋汁半盂入少鹽暖而㗖之如此者三年
蘓文忠自言平生有三不如人謂着棋吃酒唱曲也林
和靖亦自謂所不能者擔糞與着碁耳竊以為蘓言果
不謬而和靖之語未免近於狂
為人取名及字號與題亭堂齋閣扁牓之類皆宜慎重
不可易於下筆唐時有揚州帥欲作一書而未得名商
於通判鮮于廣廣請立名曰逸居集有牛簽判者謂帥
曰此是罵公逸居而無教則近於禽獸耳張士誠之名
吳士人所取也有謂之者曰此罵公也士誠問故曰公
不讀孟子乎有云士誠小人也非罵公而何兩人事有
意無意不可知而皆足以釀禍明知之人何苦如是
凡虫入人之耳者用生油灌之可稱妙方載彭乗墨客
揮犀
古人作文雖一字不安在所必改歐陽公為魏公晝錦
堂記其初起句云仕宦至卿相富貴歸故鄉久之索還
原本每句加一而字歸之其慎重如此昔人有以更一
字而稱為師者奈何輕言脱稿也
唐人喜撰小説雖以帝王之尊宜立極以為治者亦造
為誕妄之談如開元夢羣仙一記可為千古笑端乃宋
人至為立碑勒石建宇塑像設奠致敬香茗之賜不絶
此必政和宣和間蔡京輩名其君為教主道宗皇帝時
事耳敗家亡國之君前後一轍如此皆白日見鬼症也
唐采臣先生一跋可以喚醒痴人之夢其於世道人心
關係不淺
邪説惑人雖以韓魏公之後冠裳最盛而家𫝊載公一
事云右侍監孫勉監元城埽埽多墊䧟費公料勉詢有
巨黿穴其下伺其出射殺之數日勉方晝卧為吏迫去
為黿所訟當往証之既至一宫闕守衛甚嚴吏云紫府
真人宫也仰視真人乃韓魏公也亟俯伏訴公微勞之
曰汝當往隂府証事乎勉述殺黿事公取黄誥示之謂
曰黿不與人同彼害汝埽殺之汝職也遣之使去出門
遂寤事既播揚神皇謂輔臣曰聞説韓為真人事否皆
曰未之聞也上具道所以咨嗟久之云云此等事皆好
事者之所為使魏公有靈當不勝其怒乃竟載之家傳
中人之易惑抑至於此或孫勉子弟欲張先人有射黿
事而借魏公以實之亦未可知也
唐徳宗初嗣位尚禮法諒闇中召韓王食馬齒羮不設
鹽酪皇姨有寡居者持節入宫粧飾稍過帝見之極不
悦異日如禮乃加敬焉
　
　
　
　
　
　
　
　
　
　
　雙橋隨筆卷九
欽定四庫全書
　雙橋隨筆卷十
　　　　　　　　　　　　鳳縣知縣周召撰
唐明皇其初英明之主也至天寳以後但見神魂惝恍
終日做夢而已試一述之一山人王𤣥翼上言見𤣥元
皇帝言寳山洞有妙寳真符命張均等求之一楊國忠
奏有鳳凰見左藏屋一夢𤣥元皇帝云吾像在京城西
南百餘里遣使求得之於盩厔迎置興慶宫一陳王府
參軍田同秀言𤣥元皇帝告以藏靈符在尹喜故宅遣
使求得之羣臣上表以寳符潛應年號請於尊號加天
寳二字一清河人崔以清言見𤣥元皇帝云藏符在武
城紫微山勅使徃掘亦得之一謂宰臣朕於宫中為壇
為百姓祈福自草黄素置案上俄飛昇天聞空中語云
聖壽延長又煉藥成置壇上及夜欲収又聞空中語云
藥未須収此自守䕶羣臣表賀一云𤣥元皇帝降於華
清宫之朝元閣一太白山人李渾等上言見神人言金
星洞有玉版石記聖主福壽之符命王鉷求獲之一孫
思邈廬峨嵋山聞鑾駕至蜀特來候謁求賜雄黄一羅
公逺拄杖為橋請登月宫見仙女數百舞廣庭聽霓裳
羽衣曲盖明皇之夢至馬嵬坡始覺世人之好神仙佛
老者請細觀之庶免作癡人説夢
作文之法譬如城市間物種種有之欲致而為我用有
一物焉曰錢得錢則物皆為我用作文先有意則經史
皆為我用此東坡教人作文法也
自昔名賢嚴於輩行尤篤通家之好子弟見父執必拜
或立受或答半禮或以排年或稱小字書問以從表兄
叔自處今則拜禮施諸顯官則有佞貴之嫌為父執者
亦恐憑藉而為我累通家之契替矣
神慮淡則血氣和嗜慾勝則疾疹作唐處士張臯云是
為養身之要宋范忠宣云惟儉可以助亷惟恕可以成
德是為修身之要皆可銘於座右
有䟦歐陽公小草者曰張湯逄君之惡賊殺不辜獨以
推賢揚善有後於漢文忠公推賢揚善之功一時元宰
鉅卿多出其門非湯所敢望其萬一而無湯之罪今其
後止有選人三數軰又最困天之報施有時而爽可為
慨嘆云云以余觀之文忠公生平詆佛而其子棐奉釋
氏最嚴手持數珠念唄聲不絶客至輙謝以持齋不見
有子如是極反其父之所為可謂肯構肯穫者乎宜其
後之不競也然有謂文忠在時棐即有是僻而亦未嘗
禁止之也殊不可解公存日夫人已持齋奉佛家人多
效之而公不能禁天下事毎為婦人所壊
宋孫莘老晩年病目乃擇卒伍中識字稍解事者二人
使其子端取西漢左氏等書授以句讀每瞑目危坐室
中命二人更讀於旁終一册則易一人飲之酒一杯使
退其喜讀書也如是
宋元豐末學者各崇虚誕章子厚極惡之嘗延一太學
生在門下子厚一日適至書室見其講易略問其説其
人縱以性命荒忽之言為對子厚大怒曰何敢對吾亂
道亟取杖命左右擒欲擊之其人哀鳴乃得釋此一事
在子厚未免太暴然待此等人亦當如是
凡事變起於意外須靜以鎮之而緩為圖宋文潞公知
成都偶大雪喜之連夕㑹客達旦帳下卒倦於應待有
違言忿起拆其井亭共燒以禦寒守牙軍將以聞公曰
今夜果寒更有一亭可拆以付餘卒復飲至常時而罷
翌日徐問先拆亭者何人杖脊配之臨事若此始無意
外之慮然非胆智器量裕於平時者倉卒之間不能無
悞也
晏元獻雖早富貴而奉養極約惟喜賓客未嘗一日不
宴飲而盤饌皆不預辦客至旋營之初但人設一空案
一杯既命酒果實𬞞茹漸至亦必以歌樂相佐談笑雜
出數行之後案上燦然矣稍闌即罷遣歌樂曰汝曹呈
藝已遍吾當呈藝乃具筆札相與賦詩率以為常前輩
風流如是嗟乎後世之人得毋以冷淡生活為苦與斯
選者有如矍相之圃乎
士人應試當臨塲之際皆擬主司必命之題而預為之
甚有盡録他人舊作不改一字而獲售者昔晏元獻為
童子時張文節薦之於朝召至闕下適御試進士即令
公就試公一見試題曰臣十日前已作此賦賦草尚在
乞别命題及為館職時天下無事許臣僚擇勝宴飲當
時侍從文館士大夫為燕集以致市樓酒肆徃徃皆供
帳為遊息之地公是時貧甚不能出獨家居與昆弟讀
書二事聞於上眷注日深仁宗朝卒至大用
余不能拒里人之請為撰建三官廟䟽而謬以天地水
之有禆於人為之辭所謂姑妄言之耳及聞菽園雜記
其言三官所由始者曰漢熹平年間漢中有張修為太
平道張角張魯為五斗米賊而魯尤盛盖其祖陵父衡
造符書於鶴鳴山制鬼卒祭酒等號有疾者令其身書
名氏及服罪之意其一上之天著山上其一埋之地其
一沉之水謂之天地水三官三官之名實始於此又為
之評曰水為五行之一生於天而附於地非外天地而
為物也今以水與天地並列己為不通之論若其使民
服罪之書水官者沉之水地官者埋之地矣天官者既
云上之天則置之雲霄之上可也却云著之山上然則
山非地乎其誣惑蚩蚩之氓甚矣云云由是觀之三官
之稱其誕妄也明矣乃吾邑男婦之持三官齋且相率
為㑹甚多人之至愚一至於此
宋杜君懿以許敬宗風字硯為潤筆物而求誌於孫莘
老莘老笑曰敬宗在正堪磔以飼狗耳何以其硯為盖
硯無字而匣有敬宗名東坡以為敬宗為姦時非硯所
能知而哀其所遭之不幸則欲存其硯而棄匣以去敬
宗之累微東坡硯幾以無罪廢人可不務修德乎哉
朝廷設科取士亦必斟酌而定乃稽之古昔有最為可
異者唐時有士子奔馬入都見者問其何急如此答曰
欲赴不求聞達科宋天聖中置髙蹈丘園科許本人於
所在自投狀求試夫不求聞達矣而奔馬入都髙蹈丘
園矣而投狀求試上以是求而下以是應有例相沿恬
不知怪使後世指為笑端真不可解也
哲宗時范祖禹為諫議大夫聞禁中覓乳媪以帝年十
四非近女色之時與左諫議大夫劉安世上䟽勸進德
愛身又乞太皇太后保䕶聖躬言甚切至太后謂曰乳
媪之説外間虚傳也祖禹對曰外議雖虚亦足為先事
之戒凡事言於未然則誠為過及其已然則又無所及
言之何益陛下寜受未然之言勿使臣等有無及之悔
太后深嘉之盖豫教子弟一事甚不可緩帝胄猶然而
况於大夫士庶之家乎未然之言凡有家者皆宜時時
講習可也
書有十體古文者黄帝史蒼頡所造也大篆者周宣王
太史史籀所作也籀文者亦周太史史籀所作也小篆
者秦始皇丞相李斯所作也八分者秦羽人上谷王次
仲所作也𨽻書者秦下邽人程邈所作也飛白者後漢
左中郎將蔡邕所作也章草者後漢徴士張伯英所作
也
向敏中拜同平章事進右僕射是日學士李宗諤當對
帝曰朕自即位未嘗除僕射今命敏中此殊命也敏中
應甚喜又曰敏中今日賀客必多卿往觀之勿言朕意
也宗諤既至敏中謝客門闌寂然宗諤與其親徑入徐
賀曰今日聞降麻士大夫莫不歡慰相慶眷依殊越何
以至此敏中唯唯又歴陳前世為僕射者勲德禮遇之
重敏中亦唯唯卒無一言既退使人問庖中今日有賓
親宴飲否亦無一人明日具以所見對帝曰敏中大耐
官職以僕射之榮加自天子而自視欿然畧不動意非
大受之器豈能如是世有少伸寸步而不能自持遂有
張皇無限者其度量相去何如也
不羞老圃秋容淡且㸔寒花晩節香韓魏公在北門重
陽詩也公嘗謂保初節易保晩節難故晩節事事尤著
力所立特全崔公孺韓魏公妻弟也公執政用監司非
其人則曰公居陶鎔之地宜法造化之心造化者以蛇
虎害人之物故置蛇於菹澤置虎於山林今公乃置於
通衢使為民害可乎公孺此語直㨗痛快安得書之銓
部堂中使司衡者時時聳聽耶
唐崔祐甫才能應變斷决朝事甚中機權神策軍使王
駕鶴者典衛兵乆權震内外帝將代之懼其變以問祐
甫祐甫曰是無足慮即召駕鶴留語移時而代者白志
貞已入軍中矣朱泚軍中貓鼠同乳表其瑞詔示宰相
常衮衮率羣臣賀祐甫獨曰可弔不可賀詔使問狀對
曰臣聞禮迎貓為其食田䑕以其為人去害雖細必録
今貓受畜於人不能食䑕而交乳之毋乃失其性耶貓
職不修其應若曰法吏有不觸邪疆吏有不捍敵臣愚
以為當命有司察貪吏誡邊候勤徼廵則貓能致功鼠
不為害淄青李正己畏帝威斷表獻錢三十萬緡以觀
朝廷帝意其詐未能答祐甫曰正己誠詐陛下不如因
遣使勞其軍以所獻就賜將士若正己奉承詔書是陛
下恩洽士心若不用彼自歛怨軍且亂又使諸藩不以
朝廷為重賄帝曰善正己慚服議者韙其謨謀謂可復
貞觀開元之治焉
人之生育本於血氣血氣有盈與絀而子息之多寡難
易以分焉非人力所能為也世人不察以為可以求而
得於是有未有子而祈之神者有既有孕而又祈神轉
而為男者有既生男而寄於僧道為乾兒以祈無災病
者此皆惑之甚者也昔崔慎由晩年無子遇異浮屠以
術求乃生湜字緇郎及為相其季父安?唶曰吾父兄
刻苦以持門戸終為緇郎所壊後果如其言嗟乎藉於
僧而得子雖佳兒不足貴也况如湜之身屠宗滅者乎
晉元帝生子普賜羣臣殷洪喬謝曰皇子誕育普天同
慶臣無勲焉而猥頒厚賚中宗笑曰此事豈可使卿有
勲耶此雖戯語世之祈子與為人祈子者皆可以發一
笑矣
明天順間桂廷珪者嘗館于門達家刻私印曰錦衣西
席後松陵驛丞甘某洗馬江朝宗之壻印曰翰林東床
一時𫝊笑以為的對
瀋王府長史王庭病大便下血勢瀕危殆一日昬憒中
聞有人云服藥誤矣喫小水好庭信之飲溺一碗頃甦
遂日飲之病勢漸退勿醫而愈
輪廻酒即人尿也人有病者時飲一甌以酒滌口乆之
有效跌撲損傷胸次脹悶者尤宜用之婦人分娩後即
以和酒煎服無産後諸病南京吏侍章公綸在錦衣獄
六七年不通藥餌遇胸膈不利眼痛頭痛輒飲之無不
立效
鎻鑰人無如忿與慾者慾動水滲怒甚火炎懲之心火
下降腎水上滋此亦吾儒坎離交媾功法何必仙家(環/碧)
(小/言)
八月某日盗刦大侯嶺嶺在萬山中居民樸野而翁姓
者有一女姿容端麗年十四為賊所得繫其臂驅之女
啼呼攀楣楣折加箠焉遂大罵曰賊狗吾寧從汝者耶
亟斫頭去何以箠為揮刃擬之則延頸受賊怒其戇也
乃斷其喉而死悲夫此萎然者村閨弱質耳至性所激
甘死如飴彼徒㦸鬚眉者曷用哉余憐其遇欽其烈而
恐其事之不𫝊也因記其畧以俟採風者
習尚之誤不獨晉人以清談廢務明之中葉士大夫喜
參禪説更有甚焉盖六經四子之義其事最實其理最
明而一時論文講萟者必欲鑿以竺乾柱下之說謬妄
虚浮茫無真際浸淫日乆人心盡壊而天下之事隨之
矣善夫艾千子之評儲紫虚君子戒慎一節文也曰湯
霍林評云道只有不覩原無覩所道只有不聞原無聞
所於所不覩不聞常若有所謂覩有所謂聞則寂感並
融能所雙遣更於何處説𤣥説禪如此評文真孔孟程
朱之罪人也亦儲紫虚之罪人也不覩不聞即末君子
之所不可及者其唯人之所不見乎一意耳偽楞嚴拾
晉人之清談為佛書以欺後世講道瞀儒又拾偽佛書
之唾餘以解聖賢之書如此題者真可恨也不覩而敬
則凡覩之時可知矣不聞而畏則凡聞之時可知矣確
然經𫝊何可指禪入評嗟乎佛老之害甚於楊墨昔賢
曽言之矣其與吾道之不相洽也若氷炭然湯喜讀書
冠進賢為時鉅宿而評語若是皆溺於一時之習而不
覺形之口吻耳倘無明眼者力排其謬一往狂瀾孰為
之砥東鄉數語有功於孔孟程朱者非淺真吾道之干
城也
語水陸雯若評廣東蕭俊予一以貫之文云夫子生知
尚自語好古敏求其教人也則以博文約禮又曰下學
而上達自金溪只空理㑹一貫以為先立其大者其時
教至姚江而其説更熾初則以一貫廢學識繼則遁辭
以先尋一貫而後學識則是先上達而後下學先約禮
而後博文節節顚倒恐無此聖賢也朱子謂但主生知
安行而學知以下一切都廢却貫箇甚麽談空浩瀚引
得一輩士人都顚狂嗟乎誰生厲階至今為梗可悲可
痛也此文獨能於學識中指出一貫實義真可䆒講學
之失而文之髙爽俊偉足以達之云云盖孔孟之書其
尊於天下萬世而不可廢者惟所言皆實理實學實心
實事故也明末講學家喜談𤣥奧濫觴而後流入空門
一時鉅宿名流若飲狂藥遂不可挽此評極中其病備
録之以為羽翼經𫝊之助
臧榮緒以夫子庚子日生凡庚日必陳五經再拜黄省
曽亦以五經奉髙架上朔望拜之有拜五經文余嘗怪
明嘉隆以後士大夫相率佞佛若癡若狂稱佛為師而
以弟子自稱捧唄持齋僧跪膜拜無所不至盖其始也
藉四子五經為進取之計洎乎獲售則置之髙閣有若
芻靈誰復認孔孟為吾師爇瓣香一拜其座者盖其皈
依西氏謂之䕶法而不知孔孟為何人語以臧黄二公
事能無汗下
揚州天長道中有古塜土人呼為琉璃王塜馬氏嬾真
子録辨為漢廣陵王胥謚厲後人悞以劉厲為琉璃耳
長安董仲舒墓門人至皆下馬謂之下馬陵譌呼為蝦
蟆陵
　雙橋隨筆卷十
欽定四庫全書
　雙橋隨筆卷十一
　　　　　　　　　　　　鳳縣知縣周召撰
晉徐藻妻陳氏與妹劉氏書有云老荘者絶聖棄智渾
齊萬物等貴賤忘哀樂非經典所貴名教所取何必輒
引以為喻耶陳筓帷弱質也人引老荘以為喻猶然不
滿况鬚眉如㦸者四子五經置之不問而日與方外之
流説無生話商出世事何其謬乎昔人遺人以巾幗謂
其不異婦人耳而不知婦人中固有尊經典而崇名教
識見卓卓如是者而峩冠博帶之士所見乃出於其下
真不可解也
楊炯詩寧為百夫長勝作一書生大凡多事之世兜鍪
䟦扈氣壓儒冠遂使人有投筆之嘆敢云挽一石弓不
如識一丁字耶吾衢士子當呼天搶地時䘮氣極矣而
猶賴制臺李公多方培植之力今夏嵗試既嚴冐籍之
禁而新生之進謁者至於命坐賜茶從容欵語夫督府
至尊嚴也碧油幢下有若天帝雲君豈容望見而公之
優禮士人破格如是擐甲之衆詫以為榮至有遇子衿
而讓道以馳者古之大臣擁麾出鎮多事威稜求如公
者指難多屈盖兵戈擾攘中鄒魯欲衰之緒藉以維持
於不墜其有禆於斯文者非淺鮮矣
明三原王公之子自三原來京省公只如貧士止騎騾
又公女適宋監生者只乗兩人轎嘗以銀二兩託雲南
張鳳知印買寳石叮嚀切勿使公知之其家教如此又
河南耿公裕為禮部尚書時嘗曰吾暮自部歸必經過
三原之門見其老蒼頭每持秤買油吾自入仕未嘗買
油故每過輒面城而行盖媿之也
需者事之賊也羅景倫云大凡舉事經㨗則易成繁重
則難濟春秋時宋人殺楚使者楚子聞之投袂而起屨
及於窒皇劒及於寢門之外車及於蒲胥之市何其輕
㨗也又管仲規桓公云人君惟優與不敏為不可優則
亡衆不敏不及事余性最喜勤敏常慮兒輩以遲緩廢
務令書此語於座以代佩弦
江山賊擄一婦入營欲犯之不屈死焉留七言絶六首
於壁賊破後有見而録之者僅存其半詩云欲將脆骨
扺狂瀾禍到全身死不難寸縷芳魂何所寄一輪秋月
照孤巒拌命非無骨肉恩妾身寜肯茍汚存誰憐薄命
存家信含淚難禁帶刃吞擡頭猶見燕成窩怨妾無家
可若何一死身輕誰為殯好将白骨葬清波婦常山人
也當此白刃如霜人人茅靡之際而從容就義出於婦
人雖寥寥數語衝口而出堪與日月爭光矣又一女未
筓為賊所驅自投於井而死亦常山人一邑二事可謂
競爽惜無從稽其氏族俾採風者並旌其閭以慰重泉
之意耳雖然亂離以來賊衆狂逞一時貞媛烈士殞命
於瀾翻鼎沸之中者不知凡幾又豈獨一二人湮没不
𫝊也哉
朱文公與慶國卓夫人書云聞尊意欲為五哥經營幹
官差遣某竊以為不可人家子弟多因此壊却心性盖
其生長富貴本不知艱難一旦仕宦便為此官只有使
長一人可相拘轄又多寛厚長者不欲以法度見繩上
無職事了辦之責下無吏民繫縶之憂而州縣守令勢
反出己下可以陵轢故後生子弟為此官者無不傲慢
縱恣觸事懵然愚意以為可且為營一稍在人下職事
喫人打罵差遣乃所以成就之若必欲與求幹官乃是
置之有過之地誤其終身讀此簡仰見先生愛人以德
之心真懇若是後生小子能時時讀之味之其禆於身
心不小也
屠緯真在京與人書有云遥想江村夕陽漁舟投浦反
照入林沙明如雪花下曬網罟酒家白板青帘掩映垂
栁老翁挈魚提瓮出柴門絶勝長安騎馬衝泥也又云
毎當馬上千騎颯㳫堀堁紛紜僕自逍遥仰視雲空寄
興寥廓踟蹰少選而詩成矣又云足下任清淮渡口烟
銷月出水緑霞紅距風沙之地萬里而書來侘傺殊不
自得何也數言寫景不啻書中有畫但蕭颯之意殊不
是戴紗㡌人語先生雖溷跡軟紅塵内而興味清虚有
雲中白鶴之致味其言真熱閙塲中一帖清凉散也
王陽明少時有童子師督令習走負兩磚於髀間令行
十步乆之能勝又各益一磚足背皆腫不令得息腫平
痛止去磚而行往來如飛此即陶士行朝夕運甓之意
而此師亦非㝷常學究也心知陽明之不凡而慮其筋
骨脆弱不堪勞瘁使之習焉而無所畏雖經百折而氣
不衰矣圮上老人之於張子房亦然一在斂其鋒稜一
在堅其骨力同一意見也
黄鐸字希聲永樂中鄉貢舉人授徒崑山從之學者三
日不授書惟命以正立必欲堅不動或怪以為問曰讀
書易耳為人難茍坐立未當他何望焉識者以為善教
明王紳字仲縉學士褘之子年十三宋濓一見奇之曰
華川有子蜀王禮聘教授蜀郡痛父遺骸未返丘壟白
王走雲南慟哭行求不能得即奠死所仰天一號幾絶
滇人感愴稱王孝子雲南布政使張紞重紳孝為作弔
王翰林文子稌字叔豐有志行壯力問學性至孝紳痛
念父没食不兼味稌遵教子孫相承數十年不變父母
喪三年酒肉不入口及卒門人私諡曰孝荘先生人謂
之王文節不但有子且有孫凡人家門可表又不在科
名勢位之際也
霍光欲以女妻雋不疑不疑固辭不肯當乆之病免又
欲以女妻劉德德亦固辭慮其盛滿後免為庶人屏居
田間當光為大将軍時禍福之權在其掌握氣燄所薫
何止炙手一時倚氷附火之輩須其盼睞方且奔走營
謀惟恐不得况一旦妻之以女為門中嬌客乎兩公乃
於炎炎方熾時避而逺之雖遭屏棄而不悔其髙識逺
見何如也范明友誤墜錦繡囊中遂與其禍人生世上
盈虛消息之理盖可忽乎哉
趙閲道先生諡清獻趙挺之亦諡清獻氏族大全因兩
公姓諡之同遂誤以趙明誠為閲道子而曰公二子㞦
明誠不知明誠盖挺之子也又云李易安趙抃之子明
誠妻也其舛誤至此凡紀載之書如此類者不少不可
不知又憶曽於某書中見有分别兩公混𫝊之故者似
以挺之之獻為憲恨老人善忘而羣書又散失無可考
聊記於此以竢好古者正之明誠夫婦前後金石録序
甚佳
程伊川葬説云卜其宅兆卜其地之美惡也非隂陽家
所謂禍福者也地之美者則其神靈安子孫盛若培擁
其根而枝葉茂理固然矣地之惡者則反是然則曷為
地之美者土色之光潤草木之茂盛乃其騐也父祖子
孫同氣彼安則此安彼危則此危亦其理也而拘忌者
或以擇地之方位决日之吉凶不亦泥乎甚者不以奉
先為計而専以利後為圖尤非孝子安厝之用心也惟
五患者不得不慎須使異日不為道路不為城郭不為
溝池不為貴勢所奪不為耕犁所及五患既除則又鑿
池必四五丈遇石必更穿之防水潤也既葬則以松脂
塗棺石灰封墓門此其大畧也若夫精畫則又在審思
慮矣其各葬者出不得已後不可遷就同葬至於年祀
寖逺髙曾不辨亦在盡誠各具棺槨葬之不須假夢寐
蓍龜而决也葬之穴尊者居中左昭右穆而次後則或
東或西亦左右相對而啟穴也出母不合葬亦不合祭
棄女還家以殤穴葬之吕和叔喪説云詩曰凡民有喪
匍匐救之不謂死者可救而復生謂生者或不救而死
也夫孝子之喪親不能食者三日其哭不絶聲既病矣
杖而後起問而後言其惻怛之心痛疾之意在不欲生
則思慮所及雖大事有不能周之者而况他哉故親戚
僚友鄉黨聞之而往者不但弔死而已莫不為之致力
焉始則置賻禭以周其急三日則共糜粥以扶其羸毎
奠則執其禮将葬則助其事其從柩也少者執紼長者
専進止其掩壙也壮者盈坎老者從反哭袒而賵焉不
足則贈焉不足則賻焉而凡有事則相焉斯可謂能救
之矣故適有喪者之詞不曰願見而曰敢見雖國君之臨
亦曰寡君承事他國之使者曰寡君使某毋敢視賓客
主人見賓不以尊卑貴賤莫不拜之明所以謝之且自
别於常主也賓見主人無有答其拜者所以助之且自
别於常賓也自先王之禮壊後世雖𫝊其名數而行之
者多失其義喪主之待賓也如常主喪賓之見主人也
如常賓如常賓故止於弔哭而莫敢與其事如常主故
舍其哀而為衣服飲食以奉之其甚者至於損奉終之
禮以謝賓之勤廢弔哀之儀以寛主之費由是則先王
之禮意其可以下而已乎今欲行之者雖未得盡如禮
至於始喪則哭之有事則奠之又能以力之所及為營
喪事之未具者以應其求擇子弟僕𨽻之能幹者以助
其役易紙幣壺酒之奠以為禭除供帳饋食之祭以為
賵與賻凡喪為之待己者悉以他辭受焉庶幾其可也
宋子京治戒云吾没稱家之有無以治喪殮用濯浣之
衣鶴氅裘紗㡌綫履三日棺三月𦵏謹無為流俗隂陽
拘忌也棺用雜木漆其四㑹三塗即便止數十年足以
腊吾骸朽衣巾而已吾之焄然蒿然皦皦有識者還於
造物放之太虛可腐敗者合於黄壚下付無窮吾尚何
患掘塜深三丈小為冡室劣取容棺及明器左置明水
二盆酒二缸右置米麹二奩朝服一稱鞾履自副左刻
吾誌右刻吾銘即掩壙惟簡儉無以金銅雜物置塜中
吾學不名家文章僅及中人不足垂後為吏在良二千
石下猶可容數人無功於國無恵於人不足以請謚於
有司不可受贈典又不宜求鉅公作誌及碑塜上植五
株栢墳高三尺石翁仲它獸不得用盖自標置者非千
載永安計耳毋作道佛二家齋醮此吾生平所志若等
不可違命作之違命作之是死吾也是以吾為遂無知
也葬之日以繪布纒棺而翣引毋作方相俑人陳列衣
服器用累吾之儉吾平生語言無過人者謹無妄編綴
作集使後世嗤詆吾也吾侍上講勸凡十七年上頗記
吾面目姓名然身後不得丐恩澤為無厭事若等兄弟
十四人惟二孺兒未仕此以諉莒公莒公在若等為不
孤矣若等兄弟雖有異母者古人謂四海之内皆為兄
弟况兄弟之不懷求合他人人詎肯信哉縱陽合之彼
應笑且憎也若等視吾事莒公如何莒公犮吾云何可
以為法矣人不可以無學至於奏議箋記隨宜為之天
分自有所禀不可强也要得數百卷書在胷中則不為
人所輕誚矣右録三先生三篇皆人子慎終追逺之語
以示兒輩使余異日易簀後兼覔文公家禮斟酌行之
大約必以朴儉為主不但我家貧薄無力從時且能順
我生平最所厭惡之舉而盡去之九原之下暢快實甚
茍讀聖賢書而知遵其訓不落婦人女子販負屠沽之
見者必不以余言為可置也
王槐野先生諱維楨華隂人也為人戇直朴畧自謂受
性已定猶僕之貎修幹廣顙昻首軒眉揭膺闊步皆造
化陶冶不可移易又云西子者里之姣好人也一日西
子痛心疾乃捧心而顰觀者益以為艶其里婦慕之亦
捧心而顰家人見之詫曰此固吾家婦奈何倐而化為
鬼也今令僕守吾素即不投俗猶自稱人變之則化為
鬼家人駭矣僕即死不願也其自信不移如此故其與
浙江趙廵按姜僉事二書因海冦之亂直陳時弊激切
痛快皆他人所不能道所不敢道者真救時之藥石也
余於范月工架上得其集讀之謂其為文多右正嫉邪
揚媺刺惡時抉胷臆以鬯不平曲為引譬以發奇思真
所謂擲地有聲入土不蠧者不但詞句之沉雄軼蕩令
人避三舍也
唐太宗太子冠有司言二月吉請造兵符儀仗太宗曰
東作方興宜改用十月蕭瑀奏據隂陽書不若二月太
宗曰吉凶在人若動依隂陽不顧禮義吉可得乎循正
而行自與吉㑹農時急務不可失也太宗英明其見理
若是後世之人圖謀吉利瑣瑣於占時擇日而於禮義
有不知為何物者何其昏瞀之甚也
宋孟珙屯黄州邊民來歸者日以千數為屋三萬間以
居之厚加賑貸又慮軍民雜處因於高阜為齊安鎮淮
二砦以居諸軍二事有禆於民生者不淺在今日惟我
督臺李公有之既搆屋以處難民又於沿城空地多建
營房殘民初集得免鳩居之擾自軍興以來大江以南
如杜詩所謂各使蒼生有環堵未有若吾西安者也
商鞅立法舍人無騐者坐之及公子䖍之徒告商君欲
反發吏捕鞅鞅亡至關下欲舍客舍舍人不知其為鞅
也曰商君之法舍人無騐者坐之鞅喟然嘆曰為法自
斃一至此哉唐武后命來俊臣鞫周興獄俊臣與興方
推事對食謂興曰囚多不承當用何法興曰此甚易耳
取大甕以炭四周炙之令囚入其中何事不承俊臣索
大甕如興法起謂興曰有内状推兄請入此甕路巖為
相宻奏臣下有罪賜死者令使者剔取結喉三寸以進
騐其實至賜巖死乃自羅其酷五代時閩薛文傑以古
制檻車踈闊更為之形如木櫃攅以鐡鋩内向動輒觸
之既成而適以衆怒檻車送文傑於軍前首自入焉武
后盛開告宻有魚保家者請鑄銅為匭以受天下宻奏
其器一室四隔上各有竅可入不可出后善之未幾其
怨家投匭告保家嘗為徐敬業作兵器遂伏誅宋盧多
遜貶珠崖李苻知開封府言於趙韓王曰珠崖雖在海
外而水土無他惡貶者多生全春州在内地而近至者
必死望追改前命亦外示寛貸而置於必死之地趙頷
之月餘苻坐事貶宣州行軍司馬上怒未己令再貶嶺
外趙具述其事即以苻知春州到郡月餘而卒此六人
皆所謂為法自斃者惡人之報如是始快人心始彰天
理
南唐邊鎬初從查文徽克建州凡所俘獲皆全之建人
謂之邊佛子及克潭州市不易肆潭人謂之邊菩薩既
而政無紀綱惟日設齋供盛修佛寺潭人失望謂之邊
和尚
元盧世榮入中書即日奏詔理鈔法之弊自謂其生財
有法用其法當賦倍増而民不擾翰林學士董文用謂
曰此錢取於右丞家耶将取之民耶取於右丞家則吾
不知若取於民則有説矣牧羊者嵗常兩剪其毛今牧
人日剪以獻主者固悦其得毛之多然羊無以避寒熱
既死且盡毛又可得乎民財有限右丞將盡取之得毋
有日剪其毛之患乎世榮不能對從來重賦之喻未有
精於此言者
　
　
　
　
　
　
　
　
　
　
　
　雙橋隨筆卷十一
欽定四庫全書
　雙橋隨筆卷十二
　　　　　　　　　　　　鳳縣知縣周召撰
愛敬以養生哀戚以送死墓焉而葬位焉而祭皆本於
禮而不可忽者先王教民之通法也喪而用浮屠之術
墓而信葬師之説資㝠報於不可致詰之間徴休咎于
無情難騐之川阜上以為親謀下以為身利者此古之
所未聞也後世闇夫野人多趨信而甘心焉親没於床
不於禮而於浮屠不哭泣擗踊而於鐘磬鐃鼔非是之
務則人交笑以為簡時可葬矣泥於山川之利否而不
即葬或至於終身或身死而遺槥於子孫甚者子孫恐
葬之禍其身舉而棄之水火葬親以禮者世反非之為
愚嗚乎是何其不察而至於此極乎彼浮屠之所謂輪
廻者果可信耶天之生人物者二氣五行也其運也無
窮其續也無端先者過而後者來未嘗相資以為用者
二氣五行之常也自草木而觀之發榮於春盛壯奮長
蔚乎而不可遏及乎戒之以凛風申之以霜露昔之沃
澤茂長一旦飄而為浮埃化而為汙泥生理殫盡跡可
窺矣其發生於明年者氣之始至者為之也豈復資既
殞之餘榮惟人也亦然得氣而生氣既盡而死死則不
復有知矣茍有焚炙刲割佚樂適意身且不有而何以
受之形盡氣盡而魂升魄降無所不盡安能入人胷腹
重生於世而謂之輪廻也哉天地至神之氣以其流行
不窮故久而常新變而不同使必資已死之人為將生
之本則造化之道息矣烏足為天地倘或有之人固不
知之也浮屠亦人耳何自而獨知之彼以其茫昧不可
揣索故妄言以誣世夫豈可信而事其教乎孔子謂祭
之以禮為孝則事異端之妄棄聖典而不信者其為非
禮也大矣不孝孰加焉而闇者固安之而不以為非胡
可哉葬師之動人以禍福其說尤怪人之昌隆盛熾者
其先必有厚徳之遺賤貧夭絶者必有餘惡之著山川
何與焉誕者則不然聞有富貴之人於此則歸福於塋
塚曰此某形也此某徴也於葬之法宜爾也聞有貧賤
之人于此則曰此葬之罪也此於法宜至於斯者也信
斯言也彼人之多財而力足者皆相率而為不善及乎
死也求善地以葬其身則可免子孫於禍夫孰肯為善
乎由大而論之係乎盛衰者莫大於國都殽函河渭無
異也秦帝之亡漢帝之昌隋據之而促唐據之而長果
在於善地乎帝王之尊家天下而役海内使地善而可
興竭智以營陵廟奚求而不致而亡國敗主相屬則果
不在乎此也審矣古之卜宅兆云者以神道定民志也
非視岡阜之向背順逆臆度目斷如世之葬師之為也
葬師祖晉郭璞書其書茍可信璞用之以葬其祖者宜
有奇騐不誣而璞卒死於簒賊其身不能福而謂能福
乎人其可信否耶世之人多信之不知自陷於不肖而
莫之贖也嗚乎先王之禮一失而流於野再壊而化於
異暨其大壊而不可為忽乎入於禽獸而不之覺也寧
不哀哉自今而往吾不能知其所至矣其心浸淫膠固
非空言所能革也吾獨以告吾族人親喪必以三年三
年之制必循禮勿以浮屠從事違者生罰之死不祠於
先祠葬卜吉凶而勿泥於葬師之説期必以三月三月
不能至五月五月不能至七月過一嵗者如違喪禮之
罰必刻壙誌墓銘力不足者刻其名俾後有考作方氏
喪葬儀此明方正學先生宗儀九則之一也浮屠葬師
之説余所深惡每欲暢言其謬而筆端庸薾不能盡先
生此篇深切著明人人可曉真有家者所宜取法其有
禆于人心風俗非淺鮮也九則其八曰尊祖曰重譜
曰睦族曰廣睦曰務學曰謹行曰修德曰體仁余皆奉
以為訓而另録是編於此者浮屠葬師之害浸淫膠固
雖名流鉅公亦多信之而不以為非不揣於雜録中妄
陳末議今得先生以為助則孤掌之鳴可不甚畏故載
於筆者不憚再三耳已又得劉伯温先生書劉禹疇孝
行𫝊後語亦可以見浮屠之謬並録焉閲之者當益信
也
浮屠之術果何道而能使人信奉之若是哉人情莫不
好安樂而惡憂患故揣之必於其所恒懼誘之必於其
所恒願然後不待驅而自赴浮屠設為禍福之説其亦
巧於致人與夫四海之衆林林也而無不為其所致何
哉彼固非止於惑愚昧已也人情無不愛其親親没矣
哀痛之情未置而謂㝠㝠之中欲加以罪孰不惕然而
動於其中哉間有疑焉則羣咻之若目見其死者拘於
囹圄受箠撻而望救者故中材之人莫不波馳而蟻附
雖有篤行守道之親則亦文致其罪以告哀於土偶木
俑之前彼固自以為孝而不知其為大不孝豈不哀哉
且彼謂戕物者必償其死故有牛馬羊豕蛇虺之獄謂
天下之蠢動者舉不可殺也今夫虎豹鷹鸇搏擊飛走
以食日不知其幾何而獨無罪也哉人之殺物有獄矣
虎豹食人而無獄何其重禽獸而輕人也彼又謂婦人
之育子者必有大罪故兒女子尤篤信其説以致恩於
其母吾不知司是獄者誰與人必有母将舍其母而獄
人之母歟将并其母而獄之歟獄其母不孝舍其母而
獄人之母不公不孝不公俱不可以令二者必一居焉
将見羣起而攻之矣雖有獄誰與治之宰天地者帝也
彼則謂有佛焉至論佛之所為呴呴嘔嘔若老婦然有
呼而求救不論是非雖窮凶極惡無不引手援之使有
罪者勿懷刑是以情破法也夫法出於帝而佛破之是
自獲罪於天也吾知其無是事也昭昭矣以劉子之賢
其不為所惑無足怪者吾獨悲夫天下之為劉子者不
多也故又為之言以悟夫知愛其親而不知道者雖然
今之羣相尊奉而不知厭者又不過尚虚華粧體面及
勉強支撑以了故事而已求其慮親於㝠㝠之中有加
以罪而惕然動念者又不可得矣悲夫
王百谷先生作呉社編顧文學雲龍又遺書補其所未
偹盖皆憤俗憂時之語也吾鄉最稱寒瘠而邇來俗尚
競趨華靡雖當兵燹之餘救死不贍而編中所嫉喜譌
尚怪輕人道而重鬼神諸陋習亦皆有之舉國譸張若
飲狂藥余無力挽囘不勝杞人之慮録編之前後語及
顧書附雜記中冀兒輩省覽倘有欲正人心息邪説距
詖行放淫詞以維持吾道如孟夫子者乎當不訾余以
為忤俗也
里社之説所以祈年榖祓灾祲洽黨里樂太平而已呉
風淫靡喜譌尚怪輕人道而重鬼神舍醫藥而從巫覡
毁宗廟而建淫祠黜祖禰而尊野厲嗚乎弊也乆矣每
春夏之交妄言神降於是游手逐末亡賴不逞之徒張
皇其事亂市井之聽惑稚狂之見朱門纓縷之士白首
耄耋之老草莽鎛笠之夫建牙羆虎之客紅顔窈窕之
媛無不驚心奪志移聲動色金錢玉帛川委雲輸百戯
羅列威儀雜遝啟僣竊之心滋姦慝之行長爭鬭之風
决奢淫之漸潰三尺之防廢四民之業嗟乎是社之流
生禍也昔郭代公戮豕烏氏之妖亡西門豹沉巫河伯
之害息今之長民者不是之問豈所謂魯人獵較孔子
亦獵較歟不然是或一道也吾儕小人不可知也己(王/百)
(谷呉社/編序)
百谷信奇材也可畏哉呉社編之作非徒摛藻適情而
已盖有憫時之懷先事之慮焉他日柄用其所設施而
展布者具見之矣第編中一二未盡敢畧陳之出武庫
之戈矛用公家之甲胄青衣行酒何等事乎而演之於承
平之世昭君出塞胡爲然也而效之於熈靖之朝手搏
爭勝何止數輩㑹首醵財不啻千金輿木偶而入人之
門恣所要求假神威以懲人之慢僞張維縶甚者郡倅
出遊迴車讓道幕僚入請行令戒途此有以滋無忌者
之心而來欲逞者之計未幾則盗發附郭之民家禍作
嚴城之宦室矣憶得往年嘗一舉之不旋踵既兆島夷
之變此固有識者之所寒心也近者鄉達老成閉扄門
巷不容入里是即百谷之心焉耳賤子慚無馬遷記事
之才徒抱杞人憂天之戚幸以愚言轉致作者使潤色
而増損之聞之當道必有讀未終篇推案而起者矣
今夫儒服而賊夫儒者有三一曰畔儒樹二氏之幟以
簧鼓喜名矜異之士謂其道𤣥妙無上而孔孟之言特
詳於下學云爾此白晝大都操戈入室而無復忌憚者
也一曰間儒以先聖之道不可易也二氏之説不可勝
也合而一之姑以惑世使學者無深拒焉而且駸駸入
於其中而不覺此策士所謂辭卑而進為二氏間者也
一曰竊儒陽稱孔孟之學而隂宗二氏之㫖指之曰禪
則深避其名而厭然掩之其徒從而推之曰此聖學正
脉也二氏之道去聖學非逺也所異者幾希之間耳此
以詩禮發冡行之暮夜而憎東方之明者也斯三者其
説盈於天下矣春秋之作非惡儒也惡儒而異者也孔
子曰攻乎異端斯害也已異端之害猶可言也儒而異
異而儒其害何可言也
語曰家有常業雖飢不餓夫無常業游民也豈惟不免
於餓放僻邪侈無不至而刑戮隨之矣古之君子帶經
而鋤負薪而讀固貧者之業也奚足恥也士而恥貧不
足以為士矣貧而無業不可以為人也
郁離子言人而不死則天地間無所容人矣死而皆為
鬼則天地間無所容鬼矣乃人之言金丹不死者非獨
庸人也高明名士多好之或傾家亡身而不悟淫祀求
福非獨婦人也縉紳大夫篤信之乃願為僧巫輩嚆矢
而不辭彼亦何至於是哉由學術不明人心不正而利
之陷溺人一塵之眯目遂不見嵩華耳
蘭江章文懿公天性朴誠其家居每嵗請門生二次清
明一次冬至一次皆其祭先之福物也兩人共一席有
不至者文懿自専一席狼餐而盡若門生續至則夫人
自來益之夫人平日與門生皆相見文懿他時只蔬食
初非矯強亦無意必其朴誠之性以為有則喫無則已
順其自然適當如是而止耳以視後來仕宦之家其奢
與儉何啻霄壤文懿移居城中宅後有天福山一日本
縣有勾攝一罪犯經文懿門前過逕走入其家從天福
山逸去差人在文懿家作閙謂藏匿此人文懿令其至
内尋索差人直進臥房遍尋不見亦從後門上天福山
追趕而去文懿與夫人畧不動色焉
張安世家僮數百人皆有技業虞宗治家富殖以奴婢
無游手可法哉余以為子弟甚多尚有賢與不肖之可
慮况家僮數百乎省事不如省官必汰其狡黠而恣肆
者用其謹朴而誠厚者可也
唐徐敬業世勣孫也勣慮其狡猾必覆宗偵其出獵縱
火焚之敬業即殺其所乗馬匿腹中浴血而出後以失
職怨望起兵討武氏兵敗而死宋胡明仲寅康侯弟之
子少桀黠難制父閉之空閣閣有雜木寅盡刻為人形
康侯曰當有以移其心别著書數千卷於其上年餘寅
悉成誦不遺一卷後為有宋名儒兩人皆以少年時駘
宕不覊為祖父所憂而其後來結局相異如此所以然
者寅為儒門子弟習見夫詩書禮義之容一變至道家
訓使然若敬業目中惟乃祖軍中戰鬬攻取事耳而世
勣阿㫖立武瞾為后幾覆唐宗雖病中以子孫付弟之
言不為不正僨轅之報又何能免人生世上父兄之教
盖可忽乎哉
程明道兄弟游成都見治篾篐桶者挾冊就視之則易
也篾者曰若嘗學此乎因指未濟男之窮以發問二程
遜而問之曰三陽皆失位後閩人袁滋入洛問易於伊
川伊川曰易學在蜀盍往求之滋入蜀見賣醤薛翁於
卭眉間與語大有所得尚有郭曩氏及譙定與篾叟醤
翁皆隱君子也
李凝齋曰文與可畫竹是竹之左氏也子瞻却類荘子
又有息齋李衎者亦以竹名所謂東坡之竹妙而不實
息齋之竹真而不妙者是也梅道人始究極其變流傳
既乆真贋雜錯徐文長云梅花道人畫竹如羣鳯為鶻
所掠翎羽騰閃捎捩變滅之詭雖鳯亦不得而知余偶
獲道人真蹟秘為至寳不意竟失於兵火令人悵恨無
已兹録兩公評語當怦怦不釋時揭而讀之庶使當日
淋漓走筆之状彷彿在吾目中聊以自慰耳
造物之理有不可解者吾鄉航埠下洲一帶以木奴為
利然必為之澆灌修剔其實始繁今秋其地鞠為茂草
而蓬蒿滿目中仍有橙黄橘緑之景一可異也稻麦及
菽不種而生穎而栗者至於如墉如櫛遺􁆧滯穗少為
難民之利二可異也或以為上天好生無盡殺之故而
余以為不然天果好生則意在不殺何待於盡且天果
好生則宜止殺而止殺之道在多生好生之人而不生
嗜殺之人盖嗜殺之人少則天下皆得其生矣好生之
人多則天下皆免乎殺矣故曰願人常行好事願天常
生好人不此之務而喜兵好亂實繁有徒聽其磨牙舕
舌殺人如麻而莫之禁於是死者肝腦塗地生者家室
流離然後乃出其奇以拯於燼消澌滅之餘天亦可謂
惠而不知為政矣或又以為刼運所逢天亦無奈子何
怨之深也余曰詩云昊天不傭降此鞠凶昊天不惠降
此大戻又云謂天盖高不敢不跼謂地盖厚不敢不蹐
盖人有疾苦未嘗不呼天也如其有路余将不避虎豹
之關而問之奚其怨
沈維時石田之子也性嗜古器物書畫遇名品摩撫諦
玩喜見顔色往往傾槖購之菑畬所入足以資是縹囊
緗帙爛然充室而襲藏惟謹對客手自展列不欲一示
非人至尋核嵗月甄品精駮厯厯有據江南賞鑒家咸
推之又喜積書讐勘勤劇曰後人視非貨財必不易散
萬一能讀則吾所遺厚矣錢孔周所與遊唐伯虎徐昌
榖湯子重王履約履結文徴仲室廬靚深嘉禾秀野性
喜蓄書每併金懸購故所積甚富山經地誌稗官小説
無所不有遇有所得隨手劄記積數巨帙文先生極重
之冩贈碧梧高士圖兩公皆呉人雅人深致迄今相見
如對清泉白石令人滓穢俱消黄山谷云世人惟俗不
可醫余謂書兩公事為一紙燒成一劑用佳茗送下或
可以療但恐已入膏肓縱有純灰十斛不能若頭風之
易愈耳
宋羅景綸先生有方寸地説取俗語但存方寸地留與
子孫耕二句而衍之也其言親切而有味載所著鶴林
玉露中併其全集皆堪諷覽
西家之東即東家之西我往彼亡紂以甲子亡周不以
甲子興乎卜以决疑不疑何卜事之可否當斷于心何
以禱為為此言者胷如鏡眼如電膽如箕不假思維衝
口而出有斬釘截鐡解牛破竹之力彼青烏赤庭家雖
有百喙於何處更進一語
帝王之興以德為瑞而不在於星雲海嶽鳥獸草木之
奇自昔人好異而有流虹繞電麟遊鳯巢草生魚躍等
語記事之家不能削去益滋後世虛誣誕妄之習而草
澤之間且有假其事以惑愚民而成亂堦者善乎劉子
𤣥史通之論書事也曰祥瑞之出非闗理亂盖主上所
惑臣下所欺故德彌少而祥彌多政愈劣而祥愈盛是
以桓靈受祉比文景而為豐劉石應符比曹馬而益倍
史官徴其謬説録彼邪言真偽莫分是非無别其煩一
也盖説瑞稱祥其謬易見而從古及今鮮有一斥其非
者子𤣥之論豈非千古卓識
黄山谷與其甥洪駒父書有云尺璧之隂常以三分之
一治家以其一讀書以其一為棋酒公私皆辦矣黄長
吉曰公私皆辦語殊近情使人躍從而余以為最易誤
人之語也盖子弟資性中下者多終朝閉戸尚恐坐馳
况於飲酒著棋乎邇有一擢高第者先是曽以優為戱
一時少年輩不問其人學殖何似也棘闈乍蹶輒謂取
科第無事嘔心但如某者止以豪華跌宕之氣掇若承
蜩耳於是與卷帙漸踈至於流蕩而忘返而其蹭蹬不
得志也日益甚然則山谷之意以駒父之天分髙而識
力定雖分其功於棋酒而不受其累觀其目之為江南
千里駒可見矣故其言如是茍非其人而又有家棅之
責則一日之内繼之以夜以一分治家二分讀書棋酒
之興偶一為之餘皆閉目與口勿貽濡首之悔可也
張魯祖陵客蜀學道鵠鳴山中造作道書以惑百姓從
受道者出五斗米故世號米賊陵死子衡行其道衡死
魯復行之㨿漢中以鬼道教民自號師君孫恩世奉五
斗米道叔父㤗師事杜子恭有秘術泰伏誅恩逃入海
衆聞泰死皆以為蟬蜕登仙故就海中資給恩恩冦臨
海為太守辛景所破窮蹙自投於海而死妖党及妓妾
等皆謂之水仙從死者以百數隋宋賢善為幻術自稱
彌勒出世每夜樓上有光明能變作佛形又懸大鏡於
堂上素紙上畫為蛇為獸及人形有來禮謁者轉側其
鏡遣觀來生形像或暎見紙上蛇形子賢輒告云此罪
業也當更禮念又令禮謁乃更人形示之逺近惑信日
數千百人遂潜謀作亂将為無遮佛㑹因舉兵欲擊乗
輿事泄鷹揚郎将以兵捕之夜至其所遶其所居但見
火坑兵不敢進郎将曰此地素無坑止妖妄耳及進無
復火矣遂擒斬之以上諸賊自古及今往往有之而愚
者為其所惑遂至狓猖有御民之任者所宜防微杜漸
嚴行左道之禁止亂在於未形其功較易耳郎将惜不
記其姓名
三國志魏書所載濟隂王思盖濟隂人姓王名思也往
見讀史快編以思為魏宗室而濟隂乃其所封之地遂
以曹為姓而直曰曹思云云其誤甚矣
吾鄉藏書之富如余四泉徐賓梧葉寅陽方孟旋徐魯
人徐雲林諸先生余繩之式如昆季充棟汗牛不數惠
車張乗雖余家無賜書而四十年間典衣縮食忍凍與
飢而購之者大國壇坫之下稍足附江黄焉革代以來
諸家所蓄散亡者不少然收合餘燼尚可成師不意此
番之變雖有汲冡魯壁為之一空後來子弟誰復知有
鄴架曹倉之盛者吾願繼起之彦拓開眼界雖力不能
購亦效編蒲織栁日營未見之書慎勿以劒首一吷坐
井觀天而口誦芝蔴通鑑自矜博覽也
唐華原栁氏自公綽公權開家其後若仲郢若璞若桂
若璧若玼皆有家法公權太醫箴玼家訓並宜録置座
右使烏衣子弟讀之毋令以賣綾絹牙郎為其婢所笑
明况鍾始由小吏㧞為郎宣德間以三楊特薦為蘇州
守宣廟賜璽書假便宜治郡政聲赫然為明時郡守之
最王晉溪曰司衡者要識㧞真才而用之甲未必皆優
於科科未必皆優於貢而甲與科貢之外又未必無奇
才異能之士必試之以事而後可見云云厯觀况公治
蹟益知王公此論不甚河漢或曰甲與科貢之異途自
文章始也然即以文論而科亦有優於甲貢亦有優於
科與甲者又不待試之以事而後見也而以一日之遇
遂判終身卒無見根知花越格以相視者何哉余不能
答
眉公云凡祖諱及名臣與鄉邦先達名字皆當牓帖壁
上恐子孫奴𨽻有因而相仍者不可不慎
楚昭王時有雲如衆赤鳥夾日以飛三日楚子使問諸
周太史太史曰其當王身乎若禜之可移於令尹司馬
王曰除腹心之疾而置諸股肱何益不榖不有大過天
其夭諸有罪受罰又焉移之遂勿禜初昭王有疾卜曰
河為祟王勿祭夫人請祭諸郊王曰三代命祀祭不越
望江漢睢漳楚之望也禍福之至不是過也不榖雖不
徳河非所獲罪也遂弗祀孔子曰楚昭王知大道矣其
不失國也宜哉𤣥㝠子曰不禳妖不祭河二事可見楚
子于死生禍福理上看得十分透徹非惟可以破衆惑
補世教進此便入死生不二之門矣此孔子之所以嘆
為知道也
左傳國語吳越春秋越絶書史記諸書所載吳越兩國
君臣情事皆若冩生而國語中夫差刼盟文種倡謀伐
吳数段古藻非常讀之令人驚心動魄尤為諸作之冠
古人文字刻畫有若百錬千鎚握槧家對之如覩三代
鼎彛六朝金粉一時無色
松江徐養齋居鄉每過徃還之家見陳設過盛則惨然
不樂遂不舉箸或勸之則曰吾今日心齋當茹素也里
中從公之化稍稍崇儉
葉文莊公水東日記云吾平日行李出入未嘗有意擇
日每為同事將官中貴所懇留聞士大夫喜談星命者
亦頗厭之近見富鄭公以禄命不利稱病歐陽公避五
月不上官古人乃爾豈亦未能免俗耶余性多偏文莊
公所云不擇日不談星命兩事亦頗有之然自謂古人
今人中相合者甚少不意文莊公早已為之矣余之瑣
瑣豈敢妄效前賢但得一二同心者差可以自堅耳
明孝宗嘗問一内侍云今各衙門官每日早起朝叅日
間坐衙其同年同僚與故鄉新舊亦湏燕㑹那得工夫
飲酒内侍答云常是夜間飲酒孝宗曰各衙門差使缺
人若是夜間飲酒騎馬醉歸那討燈燭今後各官飲酒
回家逐舗皆要籠燈傳送兩京盡然雖風雪寒凜之夕
半夜呌燈未嘗缺乏孝廟之體恤羣臣偹極如是然余
以為當日各衙門官亦皆能體人主優恤臣下之意而
兢兢守法則可耳倘因是而流湎無節則半夜呌呼民
受其擾反為逐舖之累矣
吾邑有廟奉景祐真君額曰忠烈幞頭金甲目睅而靣
藍襍以白圏紅㸃如世所扮鬼王之狀相傳以為張睢
陽也殊可駭異嘗見桂林辨疑三事其一以為桂林屬
邑有周文王泰伯孟母漢髙祖張良韓信等廟莫究所
以及觀建武誌邕州亦有髙祖廟云馬伏波征蠻酋長
請降願朝漢天子于是立髙帝廟以祠之又父老相𫝊
云宋胡穎守潭専毁淫祠惟前代帝王及忠臣烈士祠
不毁後穎轉官廣西鄉人聞風皆以淫祠易以帝王名
臣之號幸免一時相𫝊至今遂不能改以其所言近理
彼溺于淫祠者尚當省哉云云以是觀之則忠烈之稱
或假睢陽以為名亦未可知然邑北之項山有項王廟
而四鄉野廟無不奉楚霸王像者又不知何故
宋崇寜大觀間蔡京當國設元祐正人黨籍之禁蘇文
忠公文辭字畫存者悉毁之人莫敢讀其文政和中建
上清寳籙宫齋醮之儀偹極誠敬徽廟毎躬造焉一夕
道士拜章伏地踰數刻乃起叩其故對曰適至帝所見
奎宿奏事良乆方畢臣始能逹上帝頗嘆異問奎宿何
如人其所奏何事曰所奏不可得聞言此星宿者故端
明殿學士蘇軾也帝為之改容遂弛其禁友人偶談及
此謂余不信隂陽者如此等事真耶否耶余曰此道士
必能敬慕蘇公者故偽其事以動帝聽不覺聳然盡改
前事耳時帝奉道教方極其誠而道士伏地狀及見帝
而奎宿奏事等語皆易入其耳或在事之臣有隂為此
計而囑道士為之亦未可知也又常州報恩寺僧堂新
成以板為壁公題寫幾遍後黨禍作凡公之遺墨所在
搜毁寺僧以厚紙糊壁塗之以漆字頼以全至紹興中
詔求蘇黄墨跡時僧死久矣一老頭陀知之以告郡守
除去漆紙字畫宛然臨本以進老頭陀得祠曺牒為僧
盖公之片辭隻字人皆愛而䕶焉若是道人與此僧事
皆可傳惜不記其名也
　
　
　
　
　雙橋隨筆卷十二
