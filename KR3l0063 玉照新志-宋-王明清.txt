#+TITLE: 玉照新志-宋-王明清
#+DATE: 2016-06-11 12:24:18
#+SOURCE: github.com/kanripo/KR3l0063 master aa58d299                
欽定四庫全書　　　　　子部十二
　玉照新志　　　　　　　小說家𩔖一(雜事之屬/)
　　提要
　　　　(臣/)等謹案玉照新志六卷宋王明清撰此書
　　　　多談神怪及𤨏事亦間及朝野舊聞及前人
　　　　逸作所載胡舜申己酉避亂記頗詆諆韓世
　　　　忠明清不為置辨蓋當時相去甚近毁譽糾
　　　　紛尚未論定宋齊愈獄牘一條深不滿於李
　　　　綱則朱子語𩔖亦有是語非好詆諆正人他
　　　　如王堯臣諫取燕雲䟽李長民廣汴都賦姚
　　　　平仲擬刼塞破敵露布皆載其全文足資㕘
　　　　證又如載曾布馮燕水調歌頭排徧七章為
　　　　詞譜之所未載亦足以見宋時大曲之式蓋
　　　　明清博物洽聞兼嫻掌故故隨筆記録皆有
　　　　裨見聞也其曰玉照新志者自序謂得一玉
　　　　照於永嘉鮑子正又獲米南宫書玉照二字
　　　　揭之寓舍因以名其所著書云乾隆四十六
　　　　年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　玉照新志卷一
　　　　　　　　　　　　宋　王明清　撰
神廟聖意銳於圖治熈寜之政旣一切變更法度開邊
之議遂興洮河成功梅仙拓地然後經理西南小羌韓
存寳以弗績誅繼而永樂大衂徐禧之徒死之由是恥
於佳兵上亦鬱陶成疾
元祐初政廟堂諸公共議捐其所取紹聖崇寧紹述之
說舉竄逐棄地之柄臣取青唐進築隍鄯銀夏至童貫
蔡攸乃啓燕雲之役馴至靖康之禍悉本二子紹述思
之令人痛心疾首焉
元祐黨人天下後世莫不推尊之紹聖所定止七十三
人至蔡元長當國凡所背己者皆著其間殆至三百九
人皆石刻姓名頒行天下其中愚智溷淆不可分别至
於前日詆訾元祐之政者亦獲厠名矣唯有識講論之
熟者始能辨之然而禍根實基於元祐嫉惡太甚焉吕
汲公梁况之劉器之定王介甫親黨吕汲甫章子厚而
下三十人蔡持正親黨安厚卿曾子宣而下十人榜之
朝堂范淳父上疏以爲殱厥渠魁脅從罔治范忠宣太
息語同列曰吾軰將不免矣後來時事旣變章子厚建
元祐黨果如忠宣之言大抵皆出於士大夫報復而卒
使國家受其咎悲夫
元祐初修神宗實録秉筆者極天下之文人如黄秦晁
張是也故詞采粲然髙出前代紹聖初鄧聖求蔡元長
上章指以爲謗史乞行重修葢舊文多取司馬文正公
涑水紀聞如韓富歐陽諸公傳及叙劉永年家世載徐
占徳母事王文公之詆永年常山吕正獻之評曾南豐
安簡借書多不還陳秀公母賤之𩔖取引甚多至新史
於是裕陵實録皆以朱筆抹之且究問前日史臣悉行
遷斥盡取王荆公日録無遺以刪修焉號朱墨本陳瑩
中上書曾文肅謂尊私史而壓宗廟者也其所從來亦
有本焉覽之者熟究而考之當知此言不誣
紹興庚申金人以河南故地歸我詔以孟富文庾爲東
京留守富文辟畢少董良史以自隨未幾金敗盟少董
身陷金地者累年常於相國寺鬻故書處得熈豐日厯
殘帙數葉無復論敘少董南歸出以相示於是輯其可
以傳信者凡八條今録於編亦有已見裕陵日録中者
倂存之云
中書劄子度支員外郎充龍圖待制秦鳯路經畧安撫
使吕大防奏伏見本州路鳯翔府寄居著作佐郎前崇
文院校書郎張載學術精深性資方毅昨因得告尋醫
未蒙朝廷召命義難自(闕/)
　
　
　
　
　
　
　
　　　事充晉州州學敎授陸長愈狀欲乞今後春秋
釋奠並以兖鄒二公配享如允所請乞卽下禮部定奪
次序立式伏乞備聞奏州司所據陸長愈狀聞勅㫖尋
下太常寺定奪申部今據本寺狀㸔詳至聖文宣王以
先師顔子配享及以次從祀皆其門弟子也孟子知道
固當尊禮然與孔子異代難與顔子並行配享之禮所
請難議施行申部㸔詳太常寺所定未得允當古者配
享及從祀但取著徳立功其道有以相成者不必皆用
同時之人如蜡之祭也主先嗇而祭司嗇先農之配卽
以后稷神勾芒爲少昊氏之子祝融爲高辛氏火正今
春秋之祭則勾芒配伏羲祝融太庭迎氣之日又爲從
祀異代之人得爲配祀明矣唐貞觀二十一年詔伏生
與髙堂生杜預范甯之徒二十一賢與顔子俱配享孔
子廟堂至今猶爲從祀孟子亦於孔聖之門當在顔子
之列至荀況揚雄韓愈皆發明先聖之道有益學者久未
配享誠爲闕典伏請自今春秋釋奠以鄒國公孟子配
享文宣王設位於兖國公之次所有荀況揚雄韓愈並
以世次先後祀於左丘明等二十一賢之間所貴上稱
聖朝褒崇儒賢備條祀典之意謹録奏聞伏候勅㫖帖
檢㑹左丘明至范甯二十一人並封伯爵如允所請卽
乞荀況揚雄韓愈並加伯爵自國子監及天下至聖文
宣王廟皆塑鄒國公像其冠服同兖國公仍畫荀況等
像於從祀之列荀況在左丘明之下冠服皆從封爵奉
聖㫖依
又云勅下江東轉運司㫁太中大夫充龍圖閣待制江
寧府陳繹爲前知廣州日將造到公使庫檀木觀音將
松木觀音換檀木觀音入已幷將公使錢糴糧餵飼自
己白鷴等幷役使土丁槍手修築廨宇内地基及幷將
官乳香於神寺獨自焚燒幷申奏辨明所犯虚詐及取
勘時逐次虚妄對罪幷男承務郎新差汝州洛南稻田
務陳彦輔從使廣州軍人織造木綿生活等罪幷取勘
虚妄倂將仕郎試國子監四門助敎郭應之於廣州公
使庫受供給與陳繹管勾宅庫買賣物虧價陳繹合追
見在太中大夫舊職大夫龍圖閣待制或以職當徒一
年勒停縁前項輕罪内犯盜贓一疋仍令准制例追毁
出身以來誥勅文字除名勒停杖陳彦輔各從杖一百
私罪上定㫁罰銅十斤放郭應之該赦奉勅並依㫁内
陳繹特見除名勒停落龍圖閣待制仍追一官差知建
昌軍替鄭琰成資過滿闕陳彦輔特衝替
又云王安石劄子奏幸遇聖運超拔等夷知奬眷憐逮
兼父子戴天負地感涕難勝顧迫衰殘糜捐何補不勝
螻蟻微願臣今所居江寧府上元縣園屋爲僧寺一所
永逺祝延聖壽如蒙矜許特賜名額廣昭希曠榮遇一
時仰慿威神誓報無已取進止奉聖㫖依所乞以報本
禪寺爲名額其中載練亨甫事以知經術馳名熈寧間
爲王荆公之髙弟而所坐乃爾殊不可曉又恐在謫籍
一時官吏迎合觀望如秦少㳺未可知耳
章聖朝种明逸抗疏辭歸終南舊𨼆上命設燕禁中令
廷臣賦詩以寵其行獨翰林學士杜鎬辭以素不習詩
誦北山移文一遍明逸不懌云野人焉知大丈夫之出
處哉熈寧中王荆公進用時有王一介中甫者以詩詆
之云草廬三顧動幽蟄蕙帳一空生曉寒荆公不以爲
忤但賦絶句云莫向空山覔舊題野人休誦北山移丈
夫出處非無意猿鶴從來自不知蓋取於此中甫三衢
人也昭陵時中制科仕裕陵爲從官子沇之彦允漢之
彦周渙之彦昭潙之彦楚皆近世名卿今家居京口
熈寧中有太廟齋郎姜適者淄川人樞密遵之孫甞從
開府覔舉還鄉途中有平輿數乘毎相先後初亦不暇
問之旣抵里中乃徑趨其家適出詢之有婦人焉顔色
絶代方二十餘語適曰吾來爲汝家婦適云吾納室久
矣豈容他人婦云使足下自有妻我願妾御無悔反覆
酬酢久之適知其怪然勢不容拒遂以廊廡間空屋數
楹處之徐觀其變婦者亦有使令自置烟爨烹庖飲食
無異常人畧無毫髮之擾亦不與之講男女之好也旣
無從詰其來歴但合門畏懼而已積是逾年人情相與
亦頗稔熟忽有道人直造舍婦一見掩袂大笑道人者
語適云子儻不遇我禍有不可言者此劍仙也始與其
夫亦甚和鳴終乃反目婦易形外避其夫訪於天下今
將迹至君家來殺此婦幷及君焉吾先知之萬里來救
君命今夕必有異子但閉門勿開安以待之可保無虞
是夜三鼓後忽窓中劃然有聲見二劍自空飛入適如
其言瞑目安坐少焉二劍盤旋於適頸之前後天將曉
矣忽聞喝聲甚厲云可啓觀即蚤來之道人也下視之
有人首一血流滿地道人曰可賀矣腰間瓢中取藥一
捻地血化爲白水人首與道人俱不見次日婦人亦辭
謝而去適自此神氣秀爽不復利名縈心屛妻子常徃
來鄠杜之間以藥餌符水療人疾數見效時人敬之其
後孫處恭安禮所言如此安禮君子人也所言必不妄
明清近觀熈豐起居注云元豐四年慈聖光獻皇后上
仙裕陵追慕至忘寢食適詣闕上言能使返魂上亦信
之使試其術且載其施行云太廟齋郎姜適進狀稱係
虞部郎中正觀之子光禄寺丞緯之姪爲學道休官有
法能致(致一/作救)太皇太后復生詔差御藥院李舜舉傳宣
中書密院兩府南㕔醫詢本人稱限六十日内當如其
所陳於京師城内金明池内修壇作醮差御藥監及宣
賜静衣一套至期無騐復詰之云太皇方與仁宗凭玉
闌干賞千𣗳梅花無意復思人間上以狂妄除名送秀
州編管後不知所終
元祐三年東坡先生自翰苑出牧錢塘道毗陵之洛社
時孫仲益之父敎村童於野市茅􁐺之下仲益方七八
嵗立於岸側東坡望見奇之呼來前與語果不凢詢其
所學方爲七字對矣與之題云衡茅稚子璠璵器仲益
隨聲應之云翰苑仙人錦繡腸大加賞歎贈之以縑酒
囑其父善視之後來果爲斯文之主盟
趙諗者其先本出西南夷獠賊其族黨來降賜以國姓
至諗不量其力乃與其黨李造賈時成等宣言欲誅君
側之姦其語頗肆狂悖然初無弄兵之謀建中靖國時
事旣變諗亦幡然息心來京師注官時曾文肅當國一
見奇其才而薦之擢國子博士諗謁告省其父母於蜀
中其徒勾羣以前事告變獄旣遂以反逆伏誅父母妻
子悉皆流竄改其鄉里渝州爲恭州文肅亦坐責告詞
畧云逮求可用之才輒薦逆謀之首是也究其始正由
狷忿妄作遂至殺身覆宗百世之下永負冦盜之名學
者亦當以輕剽爲戒焉
明清毎閱唐史甘露事未甞不流涕也嗟夫士大夫處
昏庸之世不幸罹此後來無人别白可恨近觀續皇王
寳運録云僖宗光啓四年正月詔云太和九年故宰臣
王涯以下十七家並見陷逆名本承密㫖遂令忠憤終
被寃誣六十餘年幽枉無訴宜沾沛澤用慰泉扄並與
洗雪各復官爵兼訪其子孫與官使銜寃之魂亦信眉
於九原矣惜乎劉昫宋景文歐陽文忠不見此詔載之
於新舊唐史殊爲闕文如褒贈常濬孟昭圖二人之文
亦其時以見之洪景盧容齋三筆不復重録
明清家昔有盧載范陽家誌一書敘其祖多遜行事之
詳爲陸務觀假去因循不曾徃索尚能彷彿記其二三
則云多遜素與李孟雍穆厚善多遜竄逐後萬里相望
聲迹𣺌絶時法禁嚴邸報不至海外一日忽赦書至後
有參知政事李多遜云此必孟雍若登政府吾必北轅
戒舍人俶裝已而果移容州團練副使未渡巨浸忽見
江南李主衣冠如平生問云相公何以至此多遜云屈
後主云汝屈何如我屈由是感疾而殂
又多遜門下士有种英蘇冠者平生最器重之得罪之
後賓客雲散獨英冠二人徒步送抵天涯而還英後易
名放卽明逸冠易名易簡魁天下爲參知政事
本朝有兩張先皆字子野一則樞密副使遜之孫與歐
陽文忠同在洛陽幕府其後文忠爲作墓誌銘稱其志
守端方臨事敢決者一與東坡先生遊東坡推爲前輩
詩中所謂詩人老去鶯鶯在公子歸來燕燕忙能爲樂
府號張三影者有兩蘇世美一東坡作哀詞者一蘇丞
相子名京二人皆知名士也
王子高遇芙蓉仙人事舉世皆知之子髙初名迥後以
傳其詞遍國中於是改名蘧易字子開與蘇黄遊甚稔
見於尺牘東坡先生又作芙蓉詩云決别之時芙蓉授
神丹一粒告曰無戚戚後當偕老於澄江之上初所未
喻子開時方十八九已而結婚向氏十年而鰥居年四
十再娶江隂巨室之女方二十矣合卺之後視其妻則
清盼冶容脩短合度與前所遇無纖毫之異詢以前語
則惘然莫曉而澄江江隂之里名也子開由是遂爲澄
江人焉服其丹年八十餘康強無疾明清壬午嵗從外
舅帥淮西子開之孫明之譓在幕府相與游從毎以見
語如此此事與雲溪友議玉簫事絶相𩔖子開趙州人
忠穆駿之孫虞部員外郎正路之子晩守濡須祠堂焉
賀方囘爲子開挽詞我昔官房子甞聞忠穆賢又云和
璧終歸趙干將不葬吳今乃印在秦少游集中明之子
卽爲和寧也少游没於元符末子開大觀中猶在其誤
明矣
圓鏡枉㫁哀絃曾記酒闌歌罷難忘月底花前舊攜手
處層樓朱户觸目依然從來慣向繡幃羅帳鎮效比翼
文鴛誰念我而今清夜常是孤眠入户不如飛絮傍懐
争及爐烟這囘休也一生心事爲爾縈牽此得廉宣仲
布所記云元符中饒州舉子張生南宫不利歸妓欲與
之俱而張不可約半嵗必再至若渝盟一日則任其從
人張偶以親之命後約幾月始至京師首訪舊遊其鄰
僦舍者迎謂曰君非饒州張君乎六娘毎恨失約日托
我訪來期於學舍其母痛折之而念益切前三日母以
歸洛陽富人張氏遂偕去矣臨發涕泣多與我金錢令
俟君來引觀故居畢乃僦後人生入觀則小樓奥室歡
館宛然几榻猶設不動知其初去如所言也生大戚愴
不能自持跡其所向百計不能知矣作雨中花詞盛傳
於都下云或云即知常之子予功燾也
明清述揮麈録列本朝諸帝以潛藩爲軍府今又敬以
徽宗詔㫖考之云至和中五年十二月己亥宣徳郎王
恬等言本貫遂州按九域志都督府遂州爲遂寧郡武
信軍節度使元豐八年陛下初封遂寧郡王紹聖元年
復以遂寧郡王出閣與蘇潤二州時同而事均縁本州
遂寧縣元符二年縣下慧明院秋冬間忽觀佛像五次
出現父老咸曰遂寧佛出越三年奉陛下即位此其祥
兆乞改府額詔升爲遂寧府又詔主上甞爲蜀國公升
蜀州爲崇慶府政和七年十二月壬午詔以宿州零璧
爲靈璧縣以真州爲儀真郡通州爲静海郡秀州爲嘉
興郡從九域圖志所奏請也實録與三州圖經及儀真
通州嘉興三志皆所不載明清甞陳於禮部乞行下逐
州照㑹施行
是嵗十二月甲申司勲員外郎張大亨奏切見朝廷講
讀之官在天子所者謂之侍讀侍講而諸王府亦有侍
讀侍講官比擬稱呼相紊名之不正孰大於是太宗皇
帝初爲韓冀諸王侍讀置侍講後有欲爲皇族子孫置
之議者以唐文宗改諸王侍講爲奉諸王侍讀請以敎
授爲名從之且皇族學官尚不可與王府同稱而王府
官豈可同天子講讀之號詔諸王府侍講改爲直講侍
讀改爲贊讀大亨字嘉父一時知名士也
宣和元年十一月乙未知温州蘇起奏臣昨謹將耕耤
詔書刻石被以雲鶴安奉㕔事仍行下四縣依此施行
自此風雨調順禾稼盛茂既以收穫枯荄又復生穗毎
畝得榖一石至七八斗乞令諸路州縣效此施行裕陵
覽奏不樂云起諂佞一至於此何以儆在位其華飾手
詔豈不是相侮可送吏部
蹙破眉峰碧纖手還重執鎮日相看未足時便忍使鴛
鴦隻薄暮投村驛風雨愁通夕窓外芭蕉窓裏人分明
葉上心頭滴裕陵親書其後云此詞甚佳不知何人作
奏來蓋以詔曹組者今宸翰尚藏其家
宣和末禁中訛言祟出深邃之所有水殿一遊幸之所
不到一日忽報池面蓮花盛開非常年比裕陵攜嬪御
閹官凢數十人徃觀之旣至彼則有婦人俯首凭欄者
若熟寢狀上云必是先在此祗候太早不得眠所以然
喻左右勿恐懼見其鬒髮如雲素頸燦玉呼之凝然不
顧上訝之自以所執玉麈揮觸之愕然而起囘首乃一
男子鬚髯如棘面長尺餘四目若電極爲可畏從駕之
人悉皆辟易驚仆上亦爲之失措逡巡不見上急命囘
輦未㡬京城失守狩於朔方
明清揮麈餘話記周美成瑞鶴仙事近於故篋中得先
人所敘特爲詳備今具載之美成以待制提舉南京鴻
慶宫自杭徙居睦州夢中作長短句瑞鶴仙一闋旣覺
猶能全記了不詳其所謂也未幾青溪賊方臘起逮其
鴟張方還杭州舊居而道路兵戈已滿僅得脫死始入
錢塘門但見杭人倉皇奔避如蜂屯蟻沸視落日半在
鼓角樓􁐺間卽詞中所謂斜陽映山落斂餘霞猶戀孤
欄角者應矣當是時天下承平日久吳越享長閒之樂
而狂冦嘯聚徑自睦將直擣蘇杭聲言遂踞二浙浙人
傳聞内外響應求死不暇美成舊居旣不可徃是日無
處得食飢甚忽於稠人中有呼待制何徃者視之鄉人
之侍兒素所識者也且曰日昃必未食能捨車過酒家
乎美成從之驚遽間連引數盃散去腹􁅤頓解乃詞中
所謂凌波步弱過短亭何用素約有流鶯勸我重解繡
鞍緩引春酌之句騐矣飲罷覺微醉便耳目惶惑不敢
少留徑出城北江漲橋諸寺士女已盈滿不能駐足獨
一小寺經閣偶無人遂宿其上卽詞中所謂上馬誰扶
醒眠朱閣者應矣旣見兩浙處處奔避遂絶江居揚州
未及息肩而傳聞方賊已盡據二浙將涉江之淮泗因
自計方領南京鴻慶宫有齋㕔可居乃挈家徃焉則詞
中所謂念西園已是花深無地東風又惡之語應矣至
鴻慶未幾以疾卒别任流光過了歸來洞天自樂又應
於身後矣美成平生好作樂府將死之際夢中得句而
字字皆騐卒章又應於身後豈偶然哉美成之守潁上
與僕相知其至南京又以此詞見寄尚不知此詞之言
待其死乃盡騐如此
明清揮麈録載雍孝聞事頗詳近見秋浦朱去奢云孝
聞自海外量移池州以卒甞有詩云官田種秫陶元亮
私釡生塵范史雲至今郡人猶傳誦之孝聞没後和州
道士亡其姓名冒而爲孝聞走江淮間其才亦不下孝
聞有弔項羽廟文云無守陵之蕙帳有照夜之寒釭過
東坡墓題詩云文星落處天地泣此老已亡吾道窮才
力漫趨生仲逹功名猶忌死姚崇人間便覺無清氣海
外何人識古風平日萬篇誰愛惜六丁收拾在瑤宫宣
和初至京師遂得幸祐陵謂其人可及林靈素之半錫
姓名朱廣漢至紹興中猶在寓㑹稽之天長觀明清尚
及識之而洪景盧夷堅志中記其一事云
鄭紳者京師人少日以賔贊事政府坐累被逐貧窶之
甚妻棄去適他人一女流落宦寺家不暇訪其生死日
益以困偶徃相監問命於日者日者驚曰後當官極品
未論其他而今已爲觀察且喜在今日君其識焉同行
儕輩笑且排之甫出寺門有快行家者數輩宣召甚急
始知其女已入禁中得幸九重矣卽除閣門宣贊舍人
未及嵗以女正長秋拜廉察不數年位登師垣爵封郡
王極其富貴榮寵妻再適張公緼夤縁肺腑亦至正任
承宣使韓髦斯士鄭氏壻也見語如此
東坡先生知杭州馬中玉成爲浙漕東坡被召赴闕中
玉席間作詞曰來時呉㑹猶殘暑去日武林春已暮欲
知遺愛感人深灑涙多於江上雨歡情未舉眉先聚别
酒多斟君莫訴從今寧忍看西湖擡眼盡成腸㫁處東
坡和之所謂明朝歸路下塘西不見鶯啼花落處是也
中玉忠肅亮之子仲甫猶子也
　
　
　
　
　
　
　
　
　
　
　
　
　玉照新志卷一
欽定四庫全書
　玉照新志卷二
　　　　　　　　　　　　宋　王明清　撰
陳瑩中諫垣集言之詳矣削籍於建中靖國崇寧初蔡
元長召拜同知樞密院事卒於位恩數甚渥後二年其
子郊擢福建轉運判官登對歸與客言穆若之容不合
相法終當有播遷之厄客告其語遂坐誅弟邦送涪州
編管處厚亦追貶單州團練副使具列詔旨至重和元
年燕雲之伐興處厚之姪孫堯臣以布衣詣京師扣閽
上書力陳不可且極言一時之失逾萬言末有御批云
比縁大臣建議欲恢復燕雲故地王堯臣遠方書生能
陳歴代興衰之迹達於朕聽臣僚咸謂毁薄時政首沮
大事乞行竄殛朕以承平之久言路壅蔽敢諫之士不
當寘之典刑優加爵賞僉論何私堯臣崇寧四年已曾
許用處厚遺表恩澤奏𥙷因處厚責䧏遂寢不行今處
厚未盡復舊官可特追復正奉大夫給還遺表恩澤特
先𥙷堯臣承務郎此九月二十二日施行明清伏讀至
是淚落䦨干始知永祐從諫如轉圜而淵衷初亦知北
征爲非特當時大臣唯務迎合將順以邀功不能身任
死事卒至禍亂可不痛哉今盡列堯臣之疏於左臣觀
商髙宗甞命傅說曰朝夕納誨以輔台徳說復陳於王
曰唯木從䋲則正后從諫則聖后克聖臣不命其承疇
敢不祗若王之休命臣每讀至此未甞不掩卷太息以
謂天下萬幾一人聽㫁雖甚憂勞不能盡善堂上逺於
百里以九重之深而欲盡分四方萬里之遠百辟之忠
邪賢佞生民之利害休戚顧不難哉是帝王之德盛於
納諫諫行言聽則膏澤下於民天下同臻於晏然之域
社稷之利也臣聞陛下臨御之初從諫如流甞下求言
之詔曰言而不當朕不加罪於是謇諤之士冒昧自竭
咸盡愚衷而憸人故杜塞言路竊弄威柄乃熒惑陛下
加以詆誣之罪遂使陛下負拒諫之謗於天下矣比年
以來言事之臣朝奏夕貶天下之人結舌杜口以言爲
諱乃者宦寺專命交結權臣共倡北伐之議思所以蠧
國而害民上自宰執下自臺諫曾無一人肯爲陛下言
者咸以前事爲戒陛下復何賴焉臣愚謂燕雲之役興
則邊隙遂開宦寺之權重則皇綱不振此臣所以日夜
爲陛下寒心也臣螻蟻之身自頂至踵不足以膏陛下
之斧鉞倘使上冒天威必罰無赦臣雖就死何悔何憚
而不言哉願畢其說以獻焉臣聞憂在内者本也憂在
外者末也夫天下無内憂而有外懼有天下國家者必
固本以釋末未曾竭内以事外雖羈縻制御之不失徒
使爲中國之藩籬耳曷嘗與之謀大事圖大功俾憂生
乎内也昔王郁說契丹入塞以牽晉兵定人皆以爲後
患可不鑒哉古者鄰敵憂在内不在外外憂之患吾能
固本以釋末將賢而士勇隨即剪滅其患不及中原泰
山之安有足恃者内憂之懼由吾竭内以事外邦本凋
殘海内虚耗累卵之危指日可待外憂之不去聖人猶
且恥之内憂而不爲之計臣愚不知天下之所以久安
無憂甚可懼也陛下亦思之乎厥今天下之勢危如累
卵奈何陛下不思所以固本之術委任奸臣竭生靈膏
血以取必争之地使上累聖徳億兆同憂今敵人之乞
和非畏吾也葢邊境之上未有可乘之釁使之來冦彼
故茫然不以動其心陛下將啓燕雲之役異日唇亡齒
寒邊境有可乘之隙敵情叵測安得不蓄其銳而俟吾
隙以逞其所大欲耶將見四方交侵雖有智者不能善
其後矣昔秦始皇纘累世之餘烈旣幷六國南取百越
之地以爲桂林𧰼郡北築長城而守藩籬却匈奴萬里
其意非以衛邊地而救民死乃貪利而欲廣大也故功
未立而天下叛漢孝武資累世之積蓄財力有餘士馬
强盛務恢封畧圖制匈奴患其兼徙西國結黨南㓂乃表
河曲列四郡開玉門通西域以㫁匈奴右臂師旅之費
不可數計至於用度不足算及舟車因之以㓙年冦盜
並起始棄輪臺之地下哀痛之詔豈非仁聖之所悔哉
宋文帝元嘉中比西漢文景分命諸將經略河南致拓
跋𤓰步之師因而國亂陳宣帝纘業之後拓土開疆志
大不已遂有吕梁之敗江右日蹙力殫財竭旋爲隋氏
所滅隋煬帝負其富強之資逞無厭之欲頻出朔方三
駕遼左旌旗萬里賦歛百出四海騷然土崩魚爛喪身
滅國唐太宗定海内時稱英主然而東有遼海之軍西
有崑丘之役師旅數勞百姓疲斃雖未至於禍亂然不
免有中才庸主之譏明皇開元之際宇内謐如邊將邀
寵競圖戰伐西陲青海之戍東北天門之師磧西怛邏
之戰雲南渡瀘之役没於異域數十萬人安冦乘之天
下離潰是皆窮兵貪地好功勤遠忽守成持盈之道不
顧勞民之弊昔者周宣中興玁狁爲害追之太原及境
而止葢不欲弊中國怒遠方也故享國日久詩人咏其
美孝文專務以徳化民凡有不便輒弛以利民匈奴結
和親後乃背約入盜令邊備守不發兵深入恐勞百姓
是以國富刑清漢祚日永天下歸仁孝元亦納賈捐之
議棄珠崖之陋後世以爲美談東漢建武中人康俗阜
臧宫馬武請伐匈奴報曰舎近謀遠者勞而無功舍遠
謀近者逸而有終務廣地者荒務廣徳者強有其有者
安貪其有者殘自是諸將莫敢復言兵事可謂深達治
源者乎歴觀前世雖征討殊𩔖時有異同勢有可否謀
有得失事有成敗然毒蠧四表瘡痍兆姓未甞不由好
大喜功竭内事外者也人謂國雖大好戰必亡故聖人
務徳不務廣土王者不治逺人春秋亦内諸夏而外吳
楚非謂中國之力不能制之以其言語不通贄幣不同
嗜好迥殊習俗詭異居於絶域之外山河之表崎嶇山
谷險阻之地是以外而不内疎而不戚政教不及其人
正朔不加其國誠不欲竭内以事外也故樊噲甞願得
十萬衆横行匈奴中季布謂其可斬馮奉世矯詔斬莎
車王宣帝議加爵賞蕭望之謂矯詔違命雖有功不可
爲法恐後奉使者爲國家生事陳湯誅郅支匡衡劾其
矯制而顓命郝靈荃斬黙啜姚崇慮彼邀功者生心三
朝終不加賞抑有由矣是知古者天子守在四夷來則
懲而御之去則備而守之其慕義而貢獻則接之以禮
羈縻不絶使曲在彼此聖人制御夷狄之常道也在昔
東胡避李牧北虜憚郅都南蠻服孔明西戎畏郝玭此
四人者皆明智而忠信寛厚而愛人君臣同體固守邊
疆故能威鎮四夷北人不敢南下而牧馬志士不敢彎
弓而報怨或有僥倖一時爲國生事興造邊隙邦憲具
在夫何患云我宋太祖皇帝撥亂反正躬擐甲胄總熊
羆之衆當時將相大臣皆所與取天下者然卒不能下
幽燕兩州之殘冦豈勇力智慧之不足哉葢兩州之地
犬戎所必争者不忍使吾赤子重困鋒鏑乃置而不問
章聖皇帝澶淵之役以匈奴舉國來冦不得已而與戰
旣戰而勝乃聽其求和遂與之盟逡巡引兵而退者葢
亦欲固邦本而不忍困民力也明矣伏願陛下思祖宗
積累之難鑒歴代君臣之失永塞邊隙務守景徳舊好
選忠謀智勇之人如郅都者使守邊塞而嚴軍髙壘毋
戰閉關據扼荷㦸而守之上以安宗廟下以撫生靈豈
不韙哉臣前所謂燕雲之役興則邊隙遂開者此也臣
觀自古國家之敗未嘗不由宦者專政當時時君世主
心非不知其然而因循信任不能㫁而逺之故終至委
靡頹弊傾覆神器不可支吾而後已大抵此曹手執帝
爵口銜天憲則臣下之死生禍福在焉出入卧内靡間
朝夕巧於將迎則君心爲之必移况隆以髙爵分以厚
禄加之信任以資其威福之權哉我宋開基太祖皇帝
鑒前代之弊務行剗革内品供奉不過二十人徒使供
門户洒埽之役寳元以後員數倍增廩禄從優咸平中
秦翰雷有終因討王均之亂旣而有功授以恩州刺史
自後劉寳信等初無纖毫之功咸起僥倖之心乃攀援
二人遂皆遥領團防刺史議者否之繼以明道制命出
於帷幄威福假於宦寺斜封墨勅之授匪人委用漸大
茲風一扇先朝之典制盡廢當時臺諫以死争之期必
行而後已今乃不然宦寺之數不知其幾但見腰金袍
紫充滿朝廷處富貴之極忘守分之嚴專總威權决議
中禁蔽九重之聰明擅四海之生殺懐諂佞之心巧媚
曲求者則舉而登用勵匪躬之操直情忤意者則立見
排斥以至中外服從上下屛氣府第羅列天都親族布
滿丹陛南金和寳氷紈霧縠之積侔於天子嬙媛侍兒
歌童舞女之玩僣擬後宫狗馬飾雕文土木被錦繡更
相援引同惡相濟一日再賜一月累封爵命極矣田園
廣矣金繒溢矣奴婢官矣搢紳士大夫盡出其門矣非
復向時掖庭永巷之職閨牖房闥之任矣皇綱何由而
振耶是以賢才怨讟志士窮棲莫此爲甚昔人謂宦者
專則國命危良有以也臣布衣賤士無官守言責不敢
纖悉條具上瀆聖聽請以誤國之大者言之童貫起自
腐賤本無智謀陛下付以兵柄俾掌典機密自出師陜右
已彌嵗祀專以欺君罔上爲心虛立城寨妄報邊捷以
爲己功汲引羣小易置將吏以植私黨交通饋遺鬻賣
官爵超獵除授紊亂典常有自調選不由舉薦而改京
秩者有自行伍不用資格而得防團者有放逐田里不
應甄敘而擢登清禁者有託儒爲名了不知書而任以
蘭省者或陵徳鮮禮不通世務徒以家累億金望塵羅
拜公行賄賂而致身青雲者比比皆是或養驕恃勢不
知古今徒以門髙閥貴搖尾乞憐僥倖請託而立登要
津者紛紛接踵一時鮮儷寡亷鮮恥之人争相慕悅侵
漁百姓奉其所欲惟恐居後兵法戰士冒矢石被傷生
有金帛之賜死有褒賜之榮自兵權歸貫紛更殆盡戰
塲之卒秋毫無所得死者又誣以逃亡之罪賞罰不明
兵氣委靡凱還未久秩品已崇庖人廏卒掃門執鞭之
士冒功奏賞有馴致節鉞者名器一何輕哉山西勁卒
貫盡選爲輕兵實以自衛屯攻戰伐之際他兵躬行陣
之勞振旅班師之後親兵冒無功之賞貫意安在此天
下所共憤而陛下恬不顧也貫爲將帥每得内幣金帛
以濟軍需悉充私藏乃立軍期之法取償於州縣依勢
作威倚法肆貪暴賦横斂民不堪命將士爲之解體貫
且爲之洋洋自得兇焰傲然臺諫之中間有剛毅不囘
之士愛君憂國一言議已則中以危法遂使天下不敢
言而歸怨陛下矣今者中外之人或謂貫深結蔡京同
納燕人李良嗣以爲謀主幷倡北伐之議經營之久國
用匱乏乃始方田以增常稅均糴以充軍儲茶鹽之法
朝行暮改民不奠居加之以饑饉迫之以重斂其勢必
無以自全陛下茍能速革其弊則赤子膏血不爲此曹
涸也今天下之民被茲毒蠧久矣其貧至矣養生送死
不足之憾亦深矣昔人謂刻核太至者必有不肖之心
應之焉臣愚深恐無常心之民以刻核太至不能自安
或萌不肖之心其患有至於不可禦者又況天視自我
民視天聽自我民聽民之怨氣天心關焉非朝廷之福
也劉蕡謂自古宦官領軍政未有不敗國喪師者其言
載之青史雖愚夫愚婦莫之或非陛下倘優游不㫁異
時禍稔蕭牆奸生帷幄追悔何及伏願陛下廓天日之
明塞隂邪之路制侵凌迫脅之心復門户掃除宦寺之
役使安其分可也臣亦謂宦者亂人之國其源深於女
禍陛下若暱之此臣愚所不識也恭惟陛下以社稷爲
心以生靈爲念思患禍於未萌之幾戒其所當戒更其
所當更㫁自宸衷決而行之無䘏邪論之紛紛天下幸
甚臣前所謂宦寺之權重則皇綱不振者此也臣一介
草茅世食陛下之禄沐浴陛下之膏澤久矣當此之時
各𨼆情意以言爲諱臣獨輒比狂直上觸天意非不知
言出而禍從計行而身戮葢痛紀綱之壊哀生靈之困
變亂將起社稷將危忠憤所激有不能自已不識陛下
能赦之否臣聞唐貞觀時有上封事者或不切事文狀
呈之欲加黜責鄭公諌曰古者立謗木欲聞已過封事
其謗木之遺乎陛下思聞得失咨其所陳言而是乎爲
朝廷之益非乎無損於政帝悅皆勞遣之臣惓惓之私
非敢望陛下咨其所陳求採其實而行之使納諫之君
不獨專美於前代臣子之至願也惟陛下裁之嗚呼犯
顔逆鱗者人臣之盡忠廣覽兼聴者聖王之盛徳臣之
所以自處者可謂忠矣陛下所以處臣者宜何如哉願
少緩天威庶開忠讜之路永保無窮之基倘或不容身
首異處取笑士𩔖亦臣所不恤也靖康初堯臣爲宣義
郎成都府華陽丞欽宗親批云王堯臣昨所上書議論
慷慨愛君憂國出於誠心可特轉奉議郎除見缺臺諫
官聘書甫下而堯臣死矣
裕陵初復西邊境土夷人初不知姓氏詢之邊人云皇
帝何姓云姓趙皇后何姓云姓向大朝直臣爲誰云包
樞宻拯是也於是推其族𩔖各從其姓至今有仕於中
朝者然多右列
明清揮麈前録載中書令舍人紅鞓自葉少藴始出於
姚令威叢話近觀孫仲益所作霍端友仁仲行狀云以
大觀元年十一月除通直郎試中書舍人賜三品服故
事三品服角帶佩金魚爲飾一日徽宗顧見公謂左右
曰給舍等耳而服色相絶如此詔令太中大夫以上犀
帶垂魚自公始也與姚所記少異
湯舉者處州縉雲人與先人太學同舍生有才名於宣
政間登第之後累任州縣積官至承議郎居鄉邑以疾
不起舉適上課當遷員郎而綸軸未頒有王令洙者南
都人文安堯臣之後爲縉雲令告其家云未湏發喪少
俟命下舉妻懼不敢令洙力勉之且爲亟遣价疾馳入
都趣取告身越旬日始到然後舉哀令洙爲保任申郡
遺澤遂沾其子即進之思退也後中詞科賜出身盡歴
華要登元台震耀一時亦異事也故書之
明清投轄録所敘劉快活事後來思索所未盡者今列
於編外曾祖空青文肅之第三子也快活每以三運使
呼之後果終漕輓舅氏宏父談天者多言他日必爲卿
相劉笑曰官職俱是正郎去不得矣文肅當國先祖爲
起曹郎中一日忽見過曰我今見曾三女兒他日當爲
公之子婦時先妣方五六嵗又謂先人曰曾三女汝之
夫人也歸見文肅呼先祖字云王樂道之子三運使之
壻此兒他日名滿天下然位壽俱嗇奈何已而文肅罷
相遷宅衡陽北歸後先祖守九江遣先人訪文肅於京
口一見奇之遂以先妣歸焉後所言一一皆合不差毫
釐其他𩔖此尚多不能悉記異哉
馮燕傳見之麗情集唐賈耽守太原時事也元祐中曾
文肅帥幷門感嘆其義風自製水調歌頭以亞大曲然
世失其傳近閱故書得其本恐久而湮没盡録於後
　　排遍第一
魏豪有馮燕年少客幽幷擊毬鬬雞爲戲遊俠久知名
因避仇來東郡元戎留屬中軍直氣凌貔虎須臾叱咤
風雲凛凛坐中偶乘佳興輕裘錦帶東風躍馬徃來訪尋
幽勝遊冶出東城堤上鶯花撩亂香車寳馬縱横草軟
平沙穏髙樓兩岸春風語笑隔簾聲
　　排遍第二
袖籠鞭敲鐙無語獨閒行縁楊下人初静烟淡夕陽明
窈窕佳人獨立瑤階擲果潘郎瞥見紅顔橫波盼不勝
嬌軟倚銀屛曳紅裳頻推朱户半開還掩似欲倩吚啞
聲裏細說深情因遣林間青鳥爲言彼此心期的的深
相許竊香解佩綢繆相顧不勝情
　　排遍第三
說良人滑將張嬰從來嗜酒還家鎮長酩酊狂酲屋上
鳴鳩空鬬梁間客燕相欺誰與花爲主蘭房從此朝雲
夕雨兩牽縈似遊絲飄泊隨風無定奈何嵗華荏苒歡
計苦難慿唯見新恩繾綣連理並翼香閨日日爲郎誰
松蘿托蔓一比一毫輕
　　排遍第四
一夕還醉開户起相迎爲郎引裾相庇低首畧潛形情
深無𨼆欲郎乘間起佳兵授青萍茫然撫歎不忍欺心
爾能負心於我於我必無情熟視花鈿不足剛腸終不
能平假手迎天意一揮霜刃腮間粉頸㫁瑤瓊
　　排遍第五
鳯凰釵寳玉彫零慘然悵嬌魂怨飲泣吞聲還被凌波
呼喚相將金谷同遊想見逢迎處揶揄羞面粧臉𩔖濙
濙醉眠人醒來晨起血凝螓首但驚喧白鄰里駭我卒
難明致幽囚推究覆盆無計哀鳴丹筆終誣服圜門驅
擁銜寃垂首欲臨刑
　　排遍第六
帶花遍向紅塵裏有喧呼攘臂轉聲辟衆莫遣人寃濫
殺張室忍偷生僚吏驚呼呵叱狂辭不變如初投身屬
吏慷慨吐丹誠彷彿縲紲自疑夢中聞者皆驚歎爲不
平割愛無心泣對虞姬手戮傾城寵翻然起死不教仇
怨負寃聲
　　排遍第七
攧花十八義城元靖賢相國嘉慕英雄士錫金繒聞斯
事頻歎賞封章歸印請贖馮燕罪日邊紫泥封詔闔境
赦深刑萬古三河風義在青簡上衆知名河東注任流
水滔滔水涸名難泯至樂府歌詠流入管絃聲
　
　
　玉照新志卷二
欽定四庫全書
　玉照新志卷三
　　　　　　　　　　　　宋　王明清　撰
秦妙觀宣和名娼也色冠都邑畫工多圖其貌售於外
方陸升之仲髙山隂勝流詞翰俱妙晩坐秦黨中遂廢
於家甞語明清曰頃客臨安雨中一老婦人蓬首垢面
丐於市藉􁐺溜以濯足泣訴於升之曰官人曾聞秦妙
觀否妾卽是也雖掩抑困悴而聲音舉措固自若也各
與之金而遣之去仲髙言已涙落盈襟蓋自愴其晩年
流落不偶特相似耳言猶在耳興懷太息
明清揮麈餘録載李元叔上廣汴都賦於裕陵由此晉
用近得全篇於其從孫申父宣柔令盡列於後臣切惟
皇宋藝祖受命奠都於大梁於今垂二百載列聖相承
增飾崇麗壎壎乎天子之宅棟梁以來未之有也昔在
元豐中太學生周邦彦甞草汴賦奏御神考遂託國勢
之重傳播士林然其所紀述大率畧而未備若乃比嵗
以來宫室輪奐之美禮樂聲容之華則又有所未及臣
愚不才出入都城十年於茲矣耳目所聞見亦粗得其
梗槪輒鼓舞隂陽以鳴國家之盛因改前賦而推廣焉
始則本制作之盛者分維而第之中以帝室皇居之奥
任賢使能之效而終之以持守兾備一覽之末賦曰有
博古先生自下國而遊上京遇大梁公子於路相與問
答傾蓋如故因縱言至於都邑先生乃援古而証之曰
我聞在昔受命帝皇繼天而作首定厥都用植諸夏之
根本肇隆億載之規模若乃賁飾恢宏之美槪見於書
經營先後之次備載於禮宅中圖大則有姬公之明訓
權宜拓制則自蕭公而經始今不敢髙談羲黄遠舉夏
商試卽周而陳之二華對峙八川同注褒斜隴首之攸
留函谷二崤之並據此宗周所都或假山河之險固漢
髙因之而啓帝祚焉孟津後達大谷前適導以伊洛瀍
澗之澤控以成臯廣武之衝此成周所都適當天地之
正中光武因之而開帝功焉畢昴之次河冀之津風俗
漸乎虞夏疆域逮乎齊秦魏都之爽塏信無倫也衡岳
鎮野龍川帝坰列戈船於三江儲戎車於石城吳都之
雄狀信足稱也接壤卭笮通而盧僰地蕃竹木之産民
厭稻魚之食蜀都之富饒信無敵也凢茲都邑之盛實
儷美而争雄旁睨而論雖辨者炙輠繼日而莫能窮公
子聞之始若愕然已而哂曰先生於古賦得矣孰若我
目覩汴都之偉觀乎顧其所以設險則道徳之藩仁義
之垣豈獨依於山川所以建中則皇極在上九疇咸若
豈必宅於河雒其爽塏也有如上帝清都神人五城軼
人寰之塵壒極天下之髙明其雄壯也有如鈎陳羽林
天兵四拱威秉則萬物伏怒刑則四夷竦其富饒也有
如海涵地負深厚莫測追魚麗之盛多邁騶虞之蕃殖
彼兩漢之雜伯雖仍於國家之舊墟三國之鼎峙雖臨
乎一方之都㑹較而論之於今日正猶拳石涓水欲與
五岳四瀆之比擬所謂談何容易先生曰余生長太平
和氣中亦旣有日而處於蓬茨之下無有遊觀廣覽之
益驟來神州恍然似失目雖駭乎闕庭樓觀之麗而未
悉其制作之意耳雖熟乎聲明文物之英而未究其禮
樂之情子年在英妙博聞強記幸爲我索言之公子曰
僕實不敏切聞先進有言昔自唐室不競王綱浸圮陵
夷五季紛綸四紀上帝憫斯民之塗炭眷求一人作之
君師肆我藝祖應天順人出御昌期若時順大之居實
古大梁之城在漢則郡以陳留而命名在唐則軍以宣
武而分額考其地望雖卓犖乎諸夏而川流休氣猶盤
礴而鬱積時乎有待世孰能測洎梁祖之有作始建都
而畫圻匪梁人之能謀天實啓之匪天私於有梁實兆
宋基觀天文分野之次舍則房心騰其輝實沈寄其耀
仰星纒之有赫直皇居而久照察夫土脈之豐衍則髙
者磊砢下者墳壚廓陂陀之愷澤極灌漑之膏腴語地
形之髙兮則自泗而西周之罘厯睢陽遂東至於道津
岡阜隱鱗煙雲飛屯其上鬱律勢與天連語汴梁之駛兮
則自鞏而東還時門抵宣澤涉洪河之濁流導温洛之
和液中貫都城偃若雲霓泝湍悍而不窮上接雲漢之
無倪語雉堞之固則偉拔金墉繚以湯池仰憲太微之
象屹臨赤縣之畿語郊闉之壯則密拱中宸髙映四野
揭華榜以干霄謹嚴更而警夜維是都之建也雖自於
梁逮藝祖而始興至太宗而寖昌列聖相承洎於今日
當國家閒暇肆乘時而增緝遂跨三都越兩京擬二周
而抗衡數其南則神霄之府上膺南極偉殊祥之創見
恍微妙之難測嵗在丁酉大開其機用端命於玉帛而
彰信於羣黎爰設定命之符妙以蟲魚之篆繼乾元之
用九㕘八寳而垂範乃嚴像設祇奉茲言儼一殿而居
上紹諸天而在中靈妃上嬪列於西仙伯天輔列於東
諤諤郡卿峩峩景俊徃徃名序丹臺而身爲世輔像圖
孔肖後無攸序闢金堂啓玉室駭寳輪之飛動森鸞仗
之粉飾其側乃有元命之殿實總㑹乎衆福本始載叶
藏禮惟穆罄華封請祝之誠效天保無疆之卜若夫陽
徳之建咸放陽神於赫熒惑厥位惟尊次曰太火時謂
大辰配曰閼伯以序而陳原夫帝業之創自於宋地蓋
乘是徳而王天下飾之靈鉟赤文婀娜舉以示衆遂定
區夏豈必赤伏合瑞於都南之亭豈必神母告符於豐
西之夜主上承紀奉祀致嚴審辰出戌入之度有視茲
孔明之占遂垂五帝之家夏體重離而面南諧祉聲於
樂府驗朱草於靈荃火得其性景貺昭然瞻彼煌煌位
在南端歴太微以受制避心星而載旋相我昌運於千
萬年出南薫以望太壇𨼆若天髙渾若天圓欽柴於茲
僉曰稱焉先是有司仍國舊貫明宫齋廬悉取繒縵後
洎紹聖端誠攸建精意孔昭禮文彌燦主上改元之初
載辛巳長至始親郊見逮至癸巳之嵗蓋四舉茲禮矣
申勅春官益嚴茲事於是規法三代祭器肇新躬秉元
圭天道是循百官顯相齋戒惟寅帝登玉輅皇衢載遵
已而日景晏温天真降臨衣冠幢節之輝映彩仗輦輅
之㕘差豈徒若見於渭陽而接拜於交門仰重瞳之四照
矚羣目而動心乃闢琳館建號迎真用神昭報以福斯
民渡玉律抵天田王者之籍厥畝惟一上春展事務崇吉
蠲於時農祥辰正東作是先載冀耕於玉耜敞雲幄於
紺壇葱犗馴服於廣祚之側青旗晻靄於黄麾之間帝
御思文飭躬禱專屈帝尊以表耒勤天步而降軒三推
告畢貴賤以班遂播青箱之嘉種以成髙廩之豐年然
後穫之秷秷瑞禾是導郊廟明堂之大享親奉粢盛以
致告豈惟率天下之農而敦本蓋將勸天下之養而致
孝岧嶤昭囘厥基孔固下鎮地維儀象一新於焉具設
上下立映俯仰並察天體斯著辰耀斯列鼇雲上承金
虬四匝秉璿璣玉衡之制兼馮相保章之法陋靈臺銅渾
之規斥周髀宣夜之說於以觀星則進退伏見不失其正
於以觀雲則分至啓閉各得其應以候鍾律則清濁之
均恊以候晷景則長短之度稱遂與天地合其徳日月
合其明休徴旣効叢祥並膺至若祕書之建典籍是藏
法西昆之玉府萃東璧之靈光凢微言大義之淵源祕
録幽經之浩博貫九流包七畧四部星分萬卷綺錯犀
軸牙籤輝耀有爍金匱石室載嚴封鑰或資討論則分
穎於三館或備奏御則㑹萃於秘閣以至字畫所傳則
妙極六書巧窮八體有龜文鳥跡之篆有鳯翥龍騰之
勢真僞旣辨衆美斯備圖書所載則三祖餘範七聖妙
蹟睹名馬於曹韓覽古松於韋畢繄絶藝之入神駭衆
觀而動色肇建古文宏璉豐敞擇一時之英髦命於焉
而涵養天下歆艶不啻登瀛州而𨼆藏室名卿鉅公由
此塗出若夫龍津所在大闢賢關作庇寒士今踰百年
勒豐碑以正文字之訛建華搆以藏載籍之傳其中則
鼎新大成之庭寅奉宣聖之祀象肖尼山制侔闕里其
配享也惟顔孟之亞聖其從祀也則多鄒魯之儒士儼
威儀之若存肅冠裳而有偉至於庠序學校之敎也首
善於京自熈豐始乃詳備講說謹課規繩以勵其行舍
選以作其氣發揮詩書之府頓革聲律之弊爾乃采芑
新田育莪中沚人才於此乎輩出聖道因之而不墜其
西則因建原廟近效元豐河圖呈度罔或不同朱甍相
望而特起縹垣對峙而比崇界以馳道之廣臨乎魏闕
之雄祥煙瑞靄煥爛蒙籠大明以奉神考重光以奉哲
宗父子之親彌篤兄弟之義彌隆屆四孟之改律感節
物於春冬愴衣冠之出遊軫羮牆於帝衷旣進祠於東
宫之匕殿御潔誠以致恭想音容之如在備享獻而肅
雍參以時王之禮肆寖盛乎威容飭茲惟謹稽首拜顒
牙盤或薦玉饌惟充有飶其香齋誠黙通願靈心之響
答宜福祚之延洪乃若中臺所寄衆務泉藪象應乎文
昌運侔乎北斗四方利害於是乎上逹三省政令於是
乎下究爰卽西南亢爽之所度宏基而易舊太社爲之
嚮西掖直其後形勝潭潭不侈不陋列屋前分是爲六
部自吏洎刑位於左自户洎工位於右公庭肅若百吏
輻凑於是糾以虞舜陟黜之公輔以周公訓迪之悉黠
胥不能措其奸慢吏不能逃其責秩秩乎天地四時之
聨各率屬而分職有倫有要有典有則用能効臂指之
相應總紀綱而並飭至如天府之雄統以京尹民物浩
穰於三輔之墟聚邑綱領於千里之軫風俗樞機敎化
原本當府庭之旣徙肇分曹而務謹職業斯勵名實斯
允爰揮撥煩之才俾長治於爾寮南司之俗坐革循沿
之積弊原廟之近人無箠楚之喧囂遭承平之日久匪
彈壓之是務皇仁如天萬物覆露矧茲輦轂之下日薫
陶而饜飫不得已而用兵毎哀矜於梏拲日無滯訟嵗
無留獄貫索之象旣虚圜扉之草斯鞠巍巍乎帝王之
極功頌聲作而民和睦爾乃背宜秋出城阿神池靈沼
相直匪賖伊苑囿之非一聚衆芳而騈羅神木千嵗而
不凋仙卉四時而常花宗生族茂厥𩔖實多當青鳥之
司開扉條風之正暄妍命嗇夫而啓禁縱都人而遊覽
我皇踐祚五載六飛始制千苑宏開蓋將順民心之所樂
達餘陽於暮春指金明而駐蹕觀曼衍之星陳蘭撓飛
動綵仗繽紛帝曰斯樂予何敢專遂踐瓊林宴寳津零
湛露於九重均禊飲於羣臣修先朝之故事張大侯以
示民於以戒不虞於平世勵武志而彌勤其北則營壇
再成亶爲方丘竚柔祗之歆饗故神與之是侔考一代
合祭之失實千載循襲之尤敦詳比至曠典聿修帝躬
臨於澤中卽隂位而𩔖求配以列祖之尊侑以岳瀆之
儔乃奠黄琮震於神休乃奏函鐘格彼至幽澄宿氛而
不雨暢和氣以横流顧瞻空際密邇靈遊有持戈者有
執㦸者有質若戰者有喙若烏者地之百靈秘怪感帝
徳而來遊景光爲之燭曜祥雲爲之飛浮侍衛駭愕莫
測其由裒時之對上軌成周豈若漢祠后皇徒歌乎物
發冀州至其棣蕚之庭建蓋示優於同氣主上欽承永
㤗之基益隆則友之義兢兢業業欲盡繼述之志永紹
裕陵垂法萬世載因心以撫存肆正休於棠棣爵以真
主之封陟以上公之位褒以兩鎮之節厚以三錢之賜
俾遂安其居宇咸克保乎富貴何愧建初嵗入之豐也
毎當臨嵗之時儼雁齒而密侍和樂且湛靡拘堂陛照
言之適無間勸侑之勤有繼飲酒之飫旣醉何愧花蕚
之盛也乙未之春龍翔効瑞鶺鴒來集數以萬計嘉首
尾之胥應感弟昆之是𩔖洒宸翰以體物用闡明乎至
意若乃帝假有家明内齋外自天申命本支昌熾考祥
羆之應夢演慶源而毓粹藹蟲斯蟄蟄之衆假樂煌煌
之懿受祉而施於子旣侔於周王多男而授之職又合
乎堯帝肇正元嗣於春宫申眷後王而加惠冠禮荐行
三加攸次詔以成人之道載隆出閤之制分吉壤以圖
居惟宫隅之是邇標蕃衍之美名彰我家之盛事顧起
處之獲宅信星慈之曲被於是賔師友簡僚吏習禮節
講儒藝日奉朝著克勤無怠拳拳乎上承忠孝之訓而
臣子之是備至若宗正著禄枝派實繁上及曽髙下及
曾元分宅廣睦恩義並敦苐族屬之棘戚班秩禄以惟
均逺則褒崇藝祖之裔近則加厚濮邸之孫配天其永
同姓悉沾歌湛露詠行葦戒杕杜鄙葛藟考親親於伐
木繼振振於麟趾於赫帝命属籍是典皇宗取則率遵
繩檢嵗月薫陶朝夕漸染藹藹賔興之才擢儒科而登
仕版時則有清静如辟強忠精如更生文若東阿勇若
任城莫不激昻同奮騰實飛聲於是參親疎而兩用冀
羽儀於王國遂壯周家之藩屛固漢家之磐石若夫由
朱雀以縱觀下天漢而北望千門萬户幷將有伉言觀
其陽則仍宣徳之舊稱定五門而改剏其始也憲訾陬
摹大壯揆吉日命大匠庶民子來則靡煩於擊鼓櫰材
山積則又疑於神貺其上則藻色麗乎方井雲氣萃乎
脩楣躍水波乎栢棟列繡文於蘭栭罔不隨色異象因
木生姿窮極奇巧豈人能爲若有神鬼異物隂來相之
其旁則􁐺牙髙張欄楯周布徃徃雕鸞刻鳯盤獸伏虎
或連拳欲立或猛據若怒或奮翼東廂或圏首西序殊
形詭制見者内怖於以自中夏而布徳總八方而爲極
披路三條則森梐柢以相連立觀兩隅則儼罘罳以並
飾善頌落成上下周懌言觀其隂則嶤嶤北闕時謂景
隆於焉採民謠於焉觀民風閱夫闤闠則九市之富百
㕓之雄越商海賈朝盈夕充乃有犀象貝玉之珍刀布
泉貨之通冠帶衣履之巧魚鹽果蓏之豐懋遷化居射
利無窮覽夫康衢則四通五達連騎方軌青槐夏䕃紅
塵晝起乃有天姬之館后戚之里公卿大臣之府王侯
將相之第扶宫夾道若北辰之藩衛太平旣久民俗熈
熈殆逮夫仙倡効技侲童逞材或尋橦走索舞豹戲羆
則觀者爲之目炫或鏗金磔石吹竹彈絲則聽者爲之
意迷亦有蜀中清醥洛下黄醅葡萄泛觴竹葉傾罍蓋
旣醉而飽徳謂帝力何有於我哉瞻彼艮維肇崇琳闕
始真天祥昈分彪列妙道由是聿興至敎於是旁達辛
卯之夢旣符壬辰之運都協外則立仁濟輔正之亭行
玉笥考召之法博施於民俾絶天闕神符一出羣邪四
警馘毒治病功深效捷内則艮岳屹以神秀介亭聳以
􁊢巘天人交際之夕清供於此備設俄而玉斚自傾寳
劍如掣駭震霆之轟轟靈圉下兮雜遝逮夫應鍾紀律
里社開祥凢預臣子之列欲傾頌禱之觴卽茲宫以効
報期萬壽之無疆於時演大梵希夷之音諷太𤣥空洞
之經遂頒秘録八百聯名猗彼乾維龍徳是營地直天
奥上鬱化精有崗連嶺屬之勢有龍盤虎踞之形儲休
發祥繄我聖明惟崇飾之彌麗正土木之夸矜蓋亦不
忘其所自爲萬世之式程彼漢之代邸旣鎮鎮焉唐之
興廢又奚足稱爰有瑤池波湛翠水淵渟嵸方壺起蓬
瀛大君戻止廣殿歡騰九奏備八佾成凢左右侍宴者
恍若躡神仙而遊紫清戊戌之冬太乙次於黄祕之庭
其位在西北則臨乎是宫之地於辰爲閹茂適契元命
之晶詔鳩工以基迹用揭䖍而妥靈羣神載徧五福來
寧至於端闈之内大庭躭躭路寢斯在有大符貺於此
乎躬受有大祭祀於此而齋戒日精東承月華西對
重軒三階翕集動彩左墄右平相與映帶睨靈光猶培
塿晞景福之叢芮春王三朝履端匪懈庭燎有光禁漏
斯大鋪張絶世法物咸萃乃建招搖歘以環合蒲牢發
乎輕蓋正宁當陽天極是配虞賔星拱垂紳委珮樂奏
乾安間以韐韎上公薦壽捧觴統拜天子兆民萬世永
賴其左則合宫之制髙出百王上圓下方法象乎天地
九筵五室經緯乎隂陽旋四序之和於四阿達八風之
氣於八窻淵衷黙定聖畫允臧重屋告成保我家邦於
以饗帝而享親則日卜上辛時丁肅霜樂調圜鍾享維
牛羊爰熈太室恭薦馨香肆推尊於神考用嚴配於上
蒼於以視朔而布政則春朝青陽秋覲總章冬遇平朔
夏宗明堂玉冊以極其變内經以考其常欽授於人遂
正天綱其右則徽調之閤凝嚴密靚神鼎内藏天所保
定侔郟鄏之永固笑甘泉之匪稱其始鑄也窮制作之
妙於繫表得𨼆逸之士於草茅一鑄而就光應孔昭其
始定也夜出九成不吳不敖龍變光潤氣明焰消維鼎
鼐之重作鎮神臯數極九變彖該六爻屹然中峙增崇
廟朝曰蒼曰彤以奠齊晉之域曰晶曰寳以奠秦楚之
郊有位東南有位西南者有位西北有位東北者方方
命祭罔或不調宜乎卜世卜年過於周厯永保茲器與
天無極至其内朝則祥曦延和清穆顧問親臣列侍禁
衛彌慶治朝則紫宸垂拱丹青有煥一日萬幾此焉聽
㫁厥或進拜將相號令華夷爰卽文徳播告惟宜燕樂
羣臣詳延多士乃御集英以時蕆事又有龍圖天章寳
文顯謨以頒徽猷五閣渠渠奉祖宗之彝訓示子孫之
楷模言追盤誥道契圖書繄秘藏之靡怠抑聖孝之如
初次則東西分臺政事所㑹始揆而議則可否有蓍龜
之決旣審而行則出納擅喉舌之寄於以斡旋鈞軸輔
成至治其在西樞掌武之庭則有將印之重軍符之嚴
爾乃運籌帷幄之中折衝樽俎之間爰戢五兵坐鎮百
蠻其在翰苑摛文之地則惟密㫖是承徳意是導爾乃
覃恩潤色追風渾浩遂繼東里之才允符内相之號乃
若天子燕息之所也宣和秘殿翬飛跂翼憲睿思之始
謀因紹聖之故迹凝芳瓊蘭重環照碧輪焉奐焉光動
兩側聽政之暇來遊來息搜古制於鼎彝縱多能於翰
墨致一凝神優入聖域爰命邇臣於焉寓直啓罄沃之
丹誠庶密効於禆益申給紀元昭示萬億視彼元狩元
鼎神雀五鳯之號詎能專美於史冊至如親𧖟之所也
延福邃深有嚴金鋪當春日之載陽率六宫而與俱懿
箱旣飾柔桑旣敷鞠衣東鄉三來躊躇風戾川浴地温
氣舒然後龍精貺報瑞蠒紛如五色之絲允侔乎東海
八𧖟之綿倍富於吳都獻於天子祭服所須由此率先
天下則無斁之化斯並美於闗雎以至掖門曲榭之奥周
市徼道之肅長廊廣廡之連延珍臺秘館之重複倬然
在列璇題輝映雖使廣延墨客衆集畫史曷足以紀茲
區宇之盛先生聞而稱贊曰汴都之美其若是乎抑何
修何飾而臻此乎公子曰主上以神明資才受天明命
爲天下君其所以圖爲宰制獨運宥宻之中者愚不得
而測也切仰廟堂之所先務者任賢使能而已試爲子
陳之若夫十室之邑必有忠信天下至廣豈曰乏才觀
夫燕代趙潁之奇勾吳平越之秀兩蜀文雅三齊厚質
以至關東四相之家山西名將之胄感㑹風雲雜然入
彀矧茲神聖之都是爲英俊之躔元精於此囘復間氣
於此蜿蜒以言乎儒風則長者之稱自漢而著以言乎
世族則文士之盛自晉而傳𨼆逸有夷門之操文章出
睢渙之間眷從岳降遭符半千商弼周翰接武差肩陋
七相五公之紱冕邁杜陵韋曲之衣冠譬猶俶儻權奇
素多於冀野璠璵結緑自蓄於荆山上乃以道觀能兼
收並取明明在公濟濟列布同寅協恭相與修輔故得
朝廷清明紀綱振舉威武紛紜聲敎布濩東漸鴨緑南
洎銅柱深極河漢逺踰羌虜陸讋水懷奔走來慕雕題
交趾繡面金齒之俗願襲於華風金革玉璞犀林象齒
之貢願獻於御府於斯時也治定而五禮具焉則採周
官之儀物稽曲臺之典故考吉禮喪禮之義正婚禮冠
禮之序車輿旂常衣冠服製職在太常各有攸敘功成
而六樂舉焉則詔后䕫辨舞行命伶倫定律吕法大始
五運之先諧中正五均之度笙鏞鞉磬琴瑟柷敔職在
太晟各有攸部衆制備羣音叶天地應神人悅修貢効
珍應圖合牒上則膏露降徳星明祥風至甘露零下則
嘉禾興朱草生醴泉流濁河清一角五趾之獸爲時而
出殊本連理之木感氣而榮嘉林六眼之龜來遊於沼
芝田千載之鶴下集於庭期應召至不可殫形是宜登
泰山躡梁父泥金檢玉誕揚丕矩奏功皇天登三咸五
上猶謙挹而未愉也於是親事法宫之中齋心大庭之
館思所以持盈守成垂萬世之彛憲躬執道樞卓然獨
㫁仰以順天時俯以從人願規模則惟周官之隆是循
政事則惟元豐所行是纘其在官也絶僥倖之路汰冗
濫之員奉詔者戒於倚法治民者戒於爲姦其在士也
納讜言於羣試復科舉於四逺保桑梓者遂孝養之心
在遊寓者獲遊學之便其在民也除苛濫之科蠲不急
之務農人服田以効力穡之事父老扶杖以聴詔書之
布將使四海之内返樸還淳皆敦本而棄末皥皥乎太
古之風各安居而樂業先生聞之笑嘆不暇乃謂公子曰
今日治效如此正臣子歌功頌徳之秋也顧惟疎逺之
蹤名不通於朝籍雖欲抽思騁詞作爲聲詩少述區區
之志天門九重勢難自達則乙夜之覽何敢兾哉因擊
節而歌曰嚴哉神聖位九重仁天普被四海同擴然丕
變還淳風金革不用囹圄空於今亨運余適逢下七制
卑三宗微臣鼓腹康衢中日逐兒童歌帝功歌畢振衣
而去公子遂述其事而理之治得一賦之義焉理曰赫
赫皇宋乘火徳兮奠都大梁作民極兮一祖六宗世增
飾兮光明神麗觀萬國兮穆穆大君天所子兮粤自叢
霄履帝位兮體道用神妙莫名兮立政造事亶有成兮
金鼎奠邦神姦讋兮武鎮定命垂奕葉兮天地並應符
瑞著兮應圖合牒千百禩兮坐以受之開明堂兮三靈
悅豫頌聲興兮元臣欲輔侍帝旁兮相與弼亮守太平
兮運丁壬辰化道行兮己酉復元寳厯昌兮天子萬年
躬在宥兮斯民永賴躋仁壽兮元叔名長民元豐内相
定之孫其後建炎中爲監察御史終江西提㸃刑獄公
事有子淛文亦工
　
　玉照新志卷三
欽定四庫全書
　王照新志卷四
　　　　　　　　　　　　宋　王明清　撰
高公軒者宣仁之疎族也政和末爲滄州儀曹考滿哀
鳴於外臺及將曰自唯孤寒無從求知於當路但各乞
一改官照牒障面而歸以張鄉閭足矣人皆憐而與之
旣至京師乃詣部自陳薦狀已足乞以照牒爲用先次
放散適有主之者從其說而施行之遂冐改秩蔡元長
時當國聞之遂下令今後不得妄發照牒公軒中興後
爲檢正諸房文字
外祖曾空青政和中假守京口舉送貢士張彥正綱宣
和末守秀水舉送沈元用晦紹興間牧上饒舉送汪聖
錫應辰三人皆爲廷試第一其後舅氏曾宏父知台州
鹿鳴燕坐上作詩以餞之末句三郡看魁天下士丹丘
未必墜家聲是嵗天台全軍盡覆事有不同如此者沈
元用文通孫也初名杰家於秀之崇徳縣坐爲人假手
奏案至裕陵榻前上閱之云名見梁四公子傳此人必
不凢可從闊畧時方崇道敎故也遂降㫖令今後不得
入科場而已徬徨無所徃時外祖守秀城舅氏宏父爲
湖州司録來省侍妓長楊麗者才色冠一時舅氏悅之
席間忽云有士人沈念六者其人六藝絶倫不幸坐累
遂無試頭奈何宏父云審如君言吾合牒門客一人尚未
有人翌日訪舅氏一見契合易其名曰晦是嵗漕司首
選明年爲大魁才數月卽入館爲郎奉使二浙經由嘉
禾麗張其徒曰我今日迺徃庭參門生耶
張子韶凌季文俱武林人少長同肄業鄉里宣和末居
清湖中時東西兩岸居民稀少白地居多二人夜同步
河之西見一婦人在前衣妝楚楚因縱步覘之常不及
焉至空迥處忽見囘顧二人而笑真絶色也方欲詢之
乃緩步自水面而東二人驚駭而退
王磐安國合肥人政和中爲郎京師其子婦有身訪乳
婢女儈云有一人丈夫死未久自求售身安國以三萬
得之又三年安國自國子司業丐外得守宛陵挈家之
官舟次泗州一男子喝於轎前云乳婢之夫也求索其
妻安國驚駭欲究其詳忽不見歸語乳婢亦愕然無說
至夜乳婢忽竄去遍索不可得詰旦舟尾乃見尸浮於
水面
元符末巨公爲太學博士輪對建言比因行事太廟冠
冕皆前俯後仰不合古制詔行下太常寺中奏云自來
前仰後俯必是本官行禮之時倒戴之誤哲宗顧宰臣
笑云如此豈可作學官可與一閒散去處改端王府記
室㕘軍未幾端邸龍飛風雲感㑹至登宰席寵禄光大
震耀一時禍福倚伏有如此者
李漢老邴少年日作漢宫春詞膾炙人口所謂問玉堂
何似茅舍疎籬者是也政和間自書省丁憂歸山東服
終造朝舉國無與立談者方悵悵無計時王黼爲首相
忽遣人招至東閣開宴延之上坐出其家姬數十人皆
絶色也漢老惘然莫曉酒半羣唱是詞以侑觴漢老私
切自欣除目可無慮矣飲大醉而歸又數日有館閣之
命不數年遂入翰苑
江緯字彦文三衢人元符中爲太學生徽宗登極應詔
上書陳大中至正之道言頗剴切上大喜召對稱㫖賜
進士及第除太學正自此聲名籍甚陸農師爲左丞以
其子妻之政和末爲太常少卿蒙上之知將有禮簉之
命時陸氏已亡再娶錢氏秦魯大主女也偶因對揚奏
畢上忽問云聞卿近納錢景臻女爲室亦好親情言訖
微笑是晩批出改除宗正少卿彦文知非美意卽丐外
出知處州由是遂擯不復用
明清揮麈餘話載馬伸首乞立趙氏事後詢之游誠之
凢言與前輩說有異同者今重録其所記於後靖康初
秦檜爲中丞馬伸爲殿中侍御史一日有人持文字至
臺云敵軍前令推立異姓來未及應語之間馬遽云此
天位也敵人安得而易舍立趙氏其誰立秦始入議狀
連名書之已而二帝北狩秦亦陷焉獨馬公主臺事排
日以狀申張邦昌狀云伏覩大金太宰相公權主國事
未審何日復辟謹具申太宰相公伏乞指揮施行至康
王卽位日乃止有門弟子何先者邵武人字太和嘉王
榜登第少師事馬公其後秦檜南歸擅立趙氏之功歸
已盡掠其美名取富貴位極公槐勢冠今古何公常太
息其師之事湮没欲辨明其忠每引紙將書輒爲其子
所諫以謂秦方勢燄震主豈可蹈危機掇家禍然何公
私自爲馬公行狀一通常在也紹興甲戌以左朝奉郎
任辰州通判將滿一夕忽夢馬公衣冠相見與語如平
生親旣寤喻其子曰馬先生英靈不没齎恨九泉如此
有意屬乎掛其遺像哭之其子鎬哀勸不從因告其父
曰俟斯人死上之未晩太和曰不然萬一我先死瞑目
有餘恨後日當受代卽手書一狀聞於朝其詞尤委曲
囘互但云自太師公相陷北之後獨殿中侍御史馬伸
排日以復辟事申邦昌云云且以所作行狀繳納乞付
史館立傳以旌其忠入馬逓馳達然後解組以歸秦得
之怒凢一路舖兵悉遭痛治仍下廷尉追捕何公甚急
獄吏持文移至邵武而太守張姓者驚愕罔措就坐得
疾越翌日始甦扶掖至㕔事才啓封視牒則所追者左
朝奉郎何先也方遣吏徃村落追赴以行旣對吏而栢
臺考吏已先在棘寺但謂靖康雖有馬伸爲殿院未甞
聞有此狀也令臺吏勒軍令狀棘寺以上書不實擬降
一官罷前任思陵重違檜意聖語曰所擬太輕特追兩官
羈置英州蓋紹興甲戌嵗也後一年乙亥檜死日御批
何先所犯委是寃枉令有司别定遂復元官放逐便仍
理元來磨勘爲左朝散郎何在貶所皆無恙歸至里門
遇親戚相見喜馬公之事明白一笑病廢朝廷雖欲用
之弗起僅能食祠官之禄一年而已鎬乃誠之姨夫是
以知其詳及建寧諸鄉老長搢紳之與何太和相厚者
皆能言其事
明清近又得伸上邦昌全文用列於後云伸伏見金人
刼二聖北行且逼太宰相公使主國事相公所以忍死
就尊位者自信金兵之退必能復辟也忠臣義士不忍
就死城中之人不卽生變者亦以相公必立趙孤也今
兵退多日吾君之子已知所在獄訟謳歌又皆歸徃相
公尚處禁中不反初服未就臣列道路傳言以謂相公
外挾強敵之威使人游說康王自令南遁然後據有中
原爲久假不歸之計伸知相公必無是心但爲敵人所
迫未能盡改雖然如此亦大不便蓋人心未孚一旦喧
閧雖有忠義之心相公必不能自明滿城生靈必遭塗
炭辜負相公之初心矣伏望速行改正易服歸省庶爲
稟取太后命而後行仍亟迎奉康王歸京日下開門拊
勞四方勤王之師以示無間内外赦書施行恩惠收人
心等事權行拘收候立嗣君日然後施行庶幾中外釋
疑轉禍爲福伊周再出無以復加儻以伸言爲不然卽
先次就戮伸有死而已必不敢輔相公爲叛臣也邦昌
於是始下令一切改正
明清揮麈後録載周迎所記陳堯臣決伐燕之策蓋出
於天下公論而堯臣之子倚才横行行都張全真參政
日載真僞作一帙可以但作全真文字近覽李仁甫長
編云紹興元年正月十四日辛丑中書舍人胡交修言
人臣之罪莫大於誤國誤國之禍莫大於燕雲之役者
燕山議首與夫用事之臣大者誅戮次者流放而堯臣
者獨仍舊故秩廩食縣官置而不治豈所以上慰宗社
之神靈下泄四方之痛憤哉堯臣爲國召亂不知罪惡
之重乃敢自引矜乞爲郡守今雖爲宫祠叨切食禄臣
愚伏望睿㫖削奪堯臣在身官爵投竄遐方以懲其惡
以謝生靈爲後世臣子之誡詔堯臣主管臨安府洞霄
宫指揮更不施行書之於編葢知迎之言不厚誣且非
明清之私意事見長編第一百五十九之註後閱中興
日厯宰執奏乞行遷責髙宗云豈可以自乞差遣反遭
貶邪止罷祠焉
王彦國獻臣招信人居縣之近郊建炎初金人將渡淮
獻臣坐於所居小樓望見一老士大夫徬徨阡陌間攜
一小僕負一匣埋於空迥之所獻臣黙然識之事定徃
掘其地宛然尚存啓匣乃白樂天手書詩一紙云石榴
枝上花千朶荷葉盃中酒十分滿院弟兄皆痛飲就中大
户不如君獻臣後南渡寓居餘姚嘗出以示余真奇物
也後聞以歸劉綱公舉矣又云建炎間避地奉化境上
一二僕𨽻偕行嘗夜過渡月色微明有數人先徃焉忽
問云非王獻臣解元行李否但見其軀幹長大語聲雄
勵心竊疑之忽徑劃水面而渡彼岸波濤洶湧久之獻
臣惶怖幾觸見不知爲何怪後亦無他
胡偉元邁新安人也攜其父舜申所述乙巳泗州録己
酉避亂録二書相示敘俶擾時事今列於後乙巳泗州
録云宣和乙巳予家寓居泗州之敎授㕔適在寳積門
出門卽淮河有友一二人在南山如鄭況仰荀其父爲
發運司屬官廨宇在焉以故無三五日予不至南山常
時至彼講論文字是時朱勔父子正得志勢位炎炎每
上下京浙則託徃來降御香其實欲所過州縣將迎之
勤也是年秋朱汝賢自浙中來以降御香泗州官吏迎
於陡山陡山出城四里許在淮西南岸過是無路可行
故止於此邀迎其船汝賢傳指揮到城中亭子上相見
官吏皆迴候於亭及船至亭通名典謁者曰承宣歇息
矣俟久之令再通曰睡着矣抵暮方見守倅而已傍觀
者見其驕傲皆爲之不平予輩時談此事於南山曰我
輩恐未死且看朱勔父子終竟如何其後金人入冦抵
都城上皇避位日聞京師事不一未幾朱勔首以小舠
子東下曰勔已放歸田里矣不敢出見人人亦不顧之
日有京師權貴與中官下來者頗多皆着皁衫而繫皁
縧行於街市又幾日曰上皇已在發運司行衙矣人初
不信及徃觀但見船一隻泊於河步以結激壁矢張於
船前問之上皇果在衙中侍衛蕭然又數日軍馬纔到
市上皁衫貴人益多凢前此聞所貴倖官侍之用事者
問之徃徃在焉俄又聞童貫亦至或有見坐惟帳中黑
肥軀幹極大者問之童大王也軍馬至皆渡淮駐於南
山後聞髙俅於南山窄隘俅之弟伸亦同在彼因普照
覺老請齋於南山始知之是時也窄隘南山卽已棄淮
之北矣實今日之吉兆亦自東京來至南山無控扼之
所也俄又聞上皇登發運衙城上之亭觀漁人取魚於
淮又旬日上皇移幸而南自是京師士民來者日夕繼
踵益知敵兵叩城之事以上皇益南侍衛自京師而至
益盛一槖駞踏浮橋傾倒遂入淮中以負物之重恐必
不救也又閱歲時上皇駕還皆親至塔下燒香每入寺
寺中人皆驅出施僧伽鉢盂袈裟至親與着於身先是
以普照寺大半爲神霄玉清宫至是御筆畫圖以半還
寺寺僧送駕出城得御筆歡喜上皇初至之時寺之𦂳
要屋宇還之益多始所還道流盡拆去門牕及再還卽
幷所拆門牕得之道流褫氣矣明年秋余同弟汝士徃
國學赴試汝士預薦而余遭黜獨還泗州侍親時伯兄
汝明再爲監察御史汝士寓南臺公廨以待省試以再
遭圍悶病幾死蓋國學諸生例患脚氣故染是病也使
予是年預薦必死於京師及聞太原失守知淮泗不可
居借船於發運方孟卿遂得親來湖州船纔過閘卽潮
落不可復開而泗州尋亦亂矣嗚呼金人慿陵國家顛
危實上之人爲權倖誘惑造成此禍而勔一人亦在數
蓋勔乃姑蘇市井人始以髙資交結近習進奉花石造
御前什物積二十年職以充進奉監司守令或忤其意
以故違御筆繩之應造什物皆科於州縣所獻才及萬
分之一餘皆竊以自潤及分遺權倖以邀恩寵故勔建
節旄子侄官承宣觀察使下逮厮役日爲横行媵妾亦
有封號勔與其子汝賢汝功各立門户招權鬻爵上至
侍從下至省寺外則監司以至州縣長吏官屬由其父
子以進者甚衆貨賂公行其門如市於是勔之田産跨連
郡邑嵗收租課十餘萬石甲第名園幾半吳郡皆奪士
庶而有之者居處園第悉擬宫禁服食器用上僭乘輿
建御容殿於私家在京則以養種園爲别業徙民居以
爲宅所占官舟兵級月費錢糧供其私用及上皇禪位
放歸田里其假道泗州也遽蔽船門惟恐人知之亦無
面以見人未幾安置廣南籍没財産旣而取首級家屬
悉竄以此觀之宜乎召金人之禍而致國之危焉然所
以造禍者豈止勔之一人哉因思宣和間京師奢侈正
盛一相識言曰書之内作色荒數語古人法度之嚴如
此是數者有一則必亡豈有兼是數者而復有逾於此
者安得無禍乎靖康果有其應或曰若如此而無禍則
古人之言必妄詩書皆不足信者而喋費辭說自念老
矣切慮遺忘遂追思所見筆之於冊云
避亂録建炎己酉先兄待制諱舜陟字汝明帥建康與
右丞杜充不相能充時領兵駐建康充自遣將來奪取
經制司錢物待制聞於朝充徃徃亦知而後奏朝廷知
二公不合十月移待制兩浙宣司參謀時周望自樞府
出爲宣撫望老繆本由八行舉與論軍事卒不合先有
㫖令堅守平江所措置初無可守之計待制有奇謀皆
不用敵自廣徳由安吉抵錢塘渡江破明越北還假道
平江所措置初無守禦者皆知必敗矣待制謂望本司
金帛旣盡爲金人所得曷若爲攜徃崑山庶可存也望
旣遣金帛來吾家始以船附魯珏輜重中船由平江齊
門翌日到崑山依李閻崔賞泊於梅里尋移許浦未幾
金兵犯平江望走青龍平江城不戰而破諸將如郭仲
威輩先敵未至已刼掠城中幾無遺望常不快於韓世
忠是時世忠兵盛權重駐鎮江聞望竄遣將董旻邀擄
之旻至許浦以爲望在適吾家老小在彼旻來見待制
遂邀以行始旻將至兵稍遲皆以爲金人悉棄船而走
吾家船亦留江口命使臣温宏等守之老小係道弟舜
舉侄仔徑走吳興惟予侍家君朝散同待制及令人等
茫無所之漫地去而已夜宿野人家旻遣使臣來追堅
欲吾家還船予謂若金人則不可從若世忠軍則中國
兵且此投戈散地之時徃其中亦有所托何爲不可待
制以爲然因舉家從以還時已行三二十里連夜從其
使臣以還偶天晴及曉纔到船皆無恙一簪不失旻乃
率待制入其軍於鎮江葢旻之意擄望不及且取參謀
以塞其責而旻欲擄望未已也始船未行旻軍陣船到
於江唯吾家一船在許浦港口未出江旻乃率吾家船
入其軍趨水而下徃青龍必欲得望及至青龍江口聞
望已還軍而西遂逆江而上之鎮江吾家船同行及至
鎮江待制欲見世忠旻遮之不使見未幾造一船來換
意欲取吾船中之米其所謂金帛者未至梅里望已追
囘矣以諸將不欲令金帛離軍去殆有謀焉有言於望故
也得所換之船吾家移過自留米餘皆與之本有百餘
石所換之船通行船也亦能行江海有篷帆二物亦足
用小泊於焦山雜於韓軍雜物船中旣至焦山船中隘
不可居入寺中占其方丈老㓜悉安堵但日遊戲於焦
山而已時金已破鎮江日見敵騎馳逐於江岸坐見其
焚甘露寺但留雙塔世忠以江船鑿沈於閘口拒金人
之出金船實不可出以閘口沈船縱横也世忠軍皆海
船陣於江中中軍船長大處於中餘四軍皆分列以簇
之甚可觀輜重船皆列於山後予日登焦山頂觀之山
前但見作院等船耳二人爲兵器於寺前又有鎮江見
任官及寺中之船皆於寺前太守李汝爲亦在焉汝爲
亦韓軍中人世忠命爲太守者也三月十七晩東北風
作至夜益甚江中飄水皆成冰予甞夜獨宿舟中守行
李時吾家復有一小船同泊以行李載不盡故也是晩
予上船遣人捉空籠相隨欲入船搬移衣物又攜錢千
百入大船已昏黑風大船薄不可卧梢子姓朱通州人
夜將半叩問朱梢船如何朱曰風太甚夜甚深但聞朱
梢於神前有禱於䕶衛者復問朱云如何朱曰風大了
不得也問吾小船安在曰不見久矣隨風以去也是日
晝余觀大船之矴索其外似已舊爛其中一截斬新予
嘗語朱此船藉此索爲命何不倒索而用之卷其舊者
於裏出其新者於外庶可恃以牢乎朱曰此當然予曰
明日潮來水滿可令近岸倒其索朱許之至是風作之
甚又思其索舊且朽逾不遑安是時兵在南岸矴索若
㫁必隨北風至彼當碎身與船於敵手矣船爲風震不
得睡思之惶恐無限及曉幸吾船無恙但不能舉頭以
惡心故也朱梢尋以面湯來亦不能用伸眉船外視則
焦山之前唯吾一船而已餘皆不知所在遙視趙郡監
者步履於山上如神仙中人㸃心時待制以予在船中
遣小舟來因得登焦山之岸其去死亡一髪耳予尋登
山頂望世忠軍極目江中無一船之存輜重在山後者
亦畧不見其一又一二日山前之船稍集先是世忠旣
塞閘口之河金人乃别開一河出江焦山初不知之至
早飯時有金船二隻出在江但望見其船上黑且光耳
必是其人衣鐡甲也此間船皆起矴以走是日世忠家
私忌予入方丈諸僧方爲佛事未幾諸僧皆在船中蓋
凢在山之人皆已登舟府官之屬亦然予家亦皆登舟
隨倒起矴以下至垂山風適順乃令朱梢張帆順流而
下韓軍望見吾家船去有呼住者予令勿應時船中有
韓軍二卒亦令船住復勿聽二卒蓋世忠軍令守吾家
者也稍行逺始語二卒待吾家至蘇湖以金帛遣汝囘
否則無好到汝也二卒顧勢不可住乃俛首從之船過
圌山風正順夜過江隂曉抵福山不知其幾里舟過福
山時又正北風作抵常熟過平江望入平江城市並無
一屋存者但見人家後林木而已菜園中間有屋亦止
半間許河岸倒屍則無數出城河中更無水可飲以水
皆浮尸至吳江止存屋三間其下横尸無數垂虹亭横
橋皆已無止於亭下能取得少水堪飲自吳江南則浮
尸益多有橋皆已㫁其處尸最多後問之云敵騎推人
過皆死於水時燕子已來無屋可巢吾船用㠶乃銜泥
作巢縁岸皆爲竈圏云金人縁岸故也所殺牛頻頻有
之其骨與頭足並存但並無角金人取以去陳思恭所
係敵船沈陷者尚有數隻於第四橋之南思恭周望軍
統制官也待制嘗語望云樞密必欲守平江莫若移軍
吳江據太湖天險吾軍以中軍振其前使諸將以小舟
自太湖旁撃之可必勝望不主其議但令召諸將議之
及諸軍畢集望命待制語方畧諸將不從蓋諸將皆魁
賊喜亂志在爲賊而已思恭兵最少居下聞此謀躍而
前曰待制之言甚善思恭願爲先鋒自餘不從竟已及
敵過吳江思恭不稟望自以兵出太湖横擊其尾乃中
原係累之民聞兵至皆爲内應縱火焚舟幾擄四太子
者思恭雖勝望怒其不白然竟不遷官所沈敵舟凢半
年許尚在河中吾家船至平望方欲首西以行東風又
發一帆至吳興時望軍已至吳興矣凢曲折得風自垂
山至吳興真天以相吾家也老㓜皆安然而歸始見弟
妹已抵吳興旬日待制乃遣使臣以書爲信寄謝世忠
董旻輩因送二卒徃仍取行李誥勅之寄軍中者旣取
以歸聞世忠舟師敗於金人始敵在鎮江不可出故卽
陸徃建康聚吾宋士大夫令籌所以破世忠皆云海船
如遇風不可當船大而止且使風可四面卒難制如風
使舟耳卒難搖動敵然之選舟載兵舟擄七八乘天曉
風未動急搖近世忠以火箭射之船人救火不暇又無
風船不可動遂大敗陷前軍十數舟自餘得遁蓋世忠
初知金人徃建康亦泝江以舟師與對壘時議者固已
非之曰兵法勿迎於水内半濟而撃之利今乃迎之於
水内安有利也初予在焦山見世忠陳兵江中而鎮江
江口山上有兀立不動下視吾軍者世忠船特大早晩
諸將來稟議絡繹不絶皆用小舟明知大者爲世忠自
餘匝軍船歴歴可數吾嘗自念吾軍中事金人莫不目
見耳聞而金人賊中事吾軍畧不知之亦可慮矣終抵
於敗何智術之疎耶於是金人安然渡江北歸世忠進
官加恩尤自若也不數月待制守錢塘世忠入覲時車
駕駐㑹稽所待世忠良厚乃大喜却恨前此失於一見
且怨董旻爲之障旻來謁有慚色聞世忠將入錢塘界
謂旻曰胡待制今却相見如何旻無語但愧汗而已世
忠所攜杭妓吕小小卽以附志初小小有罪繫於獄其
家欲脫之世忠偶赴待制飯因勸酒啓曰某有少事告
訴待制若從所請當飲巨觥待制請言之卽以此妓爲
懇待制爲破械世忠欣躍連飲數觥㑹散攜妓以歸妓
後易姓茅
　
　
　
　
　
　
　
　
　
　
　
　
　
　玉照新志卷四
欽定四庫全書
　玉照新志卷五
　　　　　　　　　　　　宋　王明清　撰
明清嘗於畢少董處覩种明逸手書所作詩一首殆五
十年猶能全記今録於此樓臺縹緲路歧傍共說祈真
白玉堂株𣗳風髙低絳節靈臺香冷醮虚皇名傳六合
何昭晰事隔三清限渺茫欲識當年漢家意竹宫梧殿
更凄涼
世傳太公家敎其言極淺陋鄙俚然見之唐李習之文
集至以文中子爲一律觀其中猶引周漢以來事當是
唐村落間老校書爲之文中子想亦是唐所録其言未
免疎畧經本朝阮逸爲之潤色所以辭達於理如市井
間所印百家姓明清嘗詳考之似是兩浙錢氏有國時
小民所著何則其首云趙錢孫李蓋錢氏奉正朔趙氏
乃本朝國姓所以錢次之孫乃忠懿之正妃又其次則
江南李氏次句云周吳鄭王皆武肅而下后妃無可疑
者
明清家舊有常子允元祐中在館閣同舍諸公手狀如
黄秦晁張諸名人皆在焉後爲龔頥正易去比觀洪景
盧容齋三筆乃云見於王順伯所以爲髙子允者常名
立汝隂人與家中有鄉曲之舊夷父秩之子熈寧初父
子俱以處士起家子允爲崇文館校書卽元祐中再入
館後坐黨籍謫永州監稅以卒石刻碑中可考此卷乃
子允與大父者而景盧指爲高君不知髙子允又何人
耶
杜子美作飲中八仙歌敘酒中之樂甚至由是觀之子
美亦好飲者不然又焉得醉中詆嚴武幾至殺身耶
宣和中外祖曾空青公守山陽有堂胥之子韓璡者以
御筆來爲轉運司勾當公事年未冠而率畧之甚一日
語外祖云先丈嘗爲何處差遣外祖云曾在中書復詢
云何年耶答云建中靖國之初自右府而過璡大笑云
豈有察院而過中書省乎蓋謂其儕𩔖而然外祖卽應
之云先公自知樞密院拜右僕射璡黙然闔席爲閧堂
絶倒
雷轟薦福碑事見楚僧惠洪冷齋夜話去嵗婁彦發機
自饒州通判歸詢之云薦福寺雖號番陽巨刹元無此
碑乃惠洪僞爲是說然東坡已有詩曰有客打碑來薦
福之句按惠洪初名徳洪政和元年張天覺罷相坐關
節竄海外又數年囘僧始易名惠洪字覺範考此書距
坡下世已逾一紀洪與坡蓋未嘗先接恐是已有妄及
之者則非洪之鑿空矣洪本筠州髙安人嘗爲縣小吏
黄山谷喜其聰慧敎令讀書爲浮屠氏其後海内推爲
名僧韓駒作寂音尊者塔銘即其人也
韓子蒼駒本蜀人父爲峽州夷陵令老矣有一妾子蒼
不能奉之父怒逐出内侍賈祥先坐罪竄是郡駒父事
祥甚謹祥不能忘子蒼父逐之後走京師祥已收召大
用事子蒼徃投之祥不知其得罪於其父也獻其所業
偶裕陵忽問遷謫中有何人材祥卽出子蒼詩文以進
首篇太乙真人之句上覽奇之卽批出賜進士及第除
祕書省正字不數年遂掌外制
紹聖中有王毅者文貞之孫以滑稽得名除知澤州不
稱其意徃别時宰章子厚曰澤州油衣甚佳良久又曰
出餳極妙毅曰啓相公待到後當終日坐地披着油衣
食餳也子厚啓齒毅契之子倫也
石才叔蒼舒雍人也與山谷遊從尤妙筆札家蓄圖書
甚富文潞公帥長安從其借所藏禇遂良聖敎序墨蹟
一觀潞公愛翫不已因令子弟臨一本休日宴僚屬出
二本令坐客别之客盛稱公者爲真反以才叔所收爲
僞才叔不出一語以辨笑啓潞公云今日方知蒼舒孤
寒潞公大哂坐客赧然
中興初政治宋齊愈退翁獄㫁案得之陸務觀云是年
大駕自維揚倉猝南狩文書悉皆散失未必存於有司
因録於左然紹興中趙鼎張浚爲左右相嘗共啓髙宗
云靖康之末金人議立僞主意在張邦昌而退翁適在
衆中發於憤躁掌上密書以示所厚云金人設意如是
坐有姦人隨聲唱之故及於禍思陵惻然憐之詔追復
元官録其子孫元牘云建炎元年七月二十八日尚書
省札子臣僚上言新除諫議大夫宋齊愈昨三月初間
同王時雍等在皇城司聚議乞立邦昌拜大金賜詔畢
書立狀時雖時雍等恐懼不敢填冩張邦昌姓名而齊
愈執筆奮然大書張邦昌三字乃自封其狀以示四坐
無不驚駭齊愈自言自從二月在告不出欺誕若此聞
左右時雍等實齊愈也今使居諫議大夫之任一時陛
下未知其人邪佞而朝廷未有人論更乞聖裁七月八
日同奉聖㫖宋齊愈罷諫議大夫令御史臺王賓置司
根勘具案聞奏今據王賓勘到宋齊愈招金人邀請淵
聖皇帝出城未囘知孫傳乗傳軍前遣吳幵等將文字
稱廢淵聖共舉堪爲人主一人及知孫傳等乞不廢淵
聖皇帝須管於異名中選舉姓名通申齊愈知孫傳等
在皇城司集議遂到本司見衆官及桌子上文字不論
資次管舉一人齊愈問王時雍舉誰時雍曰金人令吳
幵來密諭㫖意在張邦昌今已寫下只空姓名又看得
元來文字請舉軍前南官以此㕘驗王時雍言語卽是
要舉張邦昌齊愈恐違時别生不測爲吳幵王時雍曾
說吳幵密諭張邦昌亦欲蚤了圖出齊愈輒自舉筆於
紙上書寫張邦昌姓名三字欲要於舉狀内填寫却將
王時雍稱是又節次徧呈在座元集議官齊愈令人吏
依紙上所寫張邦昌三字係時雍等别寫申狀係時雍
等姓名分付呉幵莫儔將去其舉狀内别無齊愈姓名
初蒙勘問時懼罪𨼆下不招再蒙取㑹到中書舍人李
㑹狀二月下旬間忽有左司員外郎宋齊愈自外至見
商議未定卽於本司㕔前取紙筆就桌子上取紙一片
書寫張邦昌三字卽不是文字上書徧呈在座相顧失
色皆莫敢應别無言語其所寫姓名文字係宋齊愈手
自將去㑹卽時起去是時只記得吳舜從在坐司業董
逌午間亦在坐未委見與不見其餘卿監郎官㑹以到
局未久多不識之及根取元狀單子勘方招檢凖建炎
元年五月一日赦書内一項昨金人迫脅張邦昌僣號
實非本心已復歸舊班其應於供奉行事之人並與於
免法寺稱宋齊愈係謀叛不道已上皆斬不分首從勅
犯惡逆以上罪至斬依法用刑宋齊愈合處斬除名犯
在五月一日大赦合從赦後虚妄杖一百罰銅十斤情
重奏裁同奉聖㫖宋齊愈身爲士大夫當守節義國家
艱難之際不能死節乃探金人之情親書僭逆之名姓
謀立異姓以危社稷造端在前非受僞命臣僚之比可
特不原赦依㫁㫁命尚書省出榜曉諭吳江王份文孺
云唱之者楊愿也紹興中附麗秦檜爲簽書樞密院命
矣近又得張拭斂夫記其父魏公後語益明其風指左
證之寃今備書云建炎元年大人朝南京爲虞部員外
郎時宋退翁齊愈爲諫議大夫舊相好也南京庶事草
創就置三省於行宫李公綱秉政月餘矣一日夜漏下
大人過退翁省中見退翁笑曰今日李僕射有三札李
公素有名譽所建明乃爾一欲盡括天下之馬其二欲
括東南之民財聴富室盡輸不限以數其三欲郡增置
兵大郡二千人次千五百人子以爲何如大人曰胡可
行也退翁曰然西北邊之馬今不可得今獨江淮以南
耳其馬可用耶民財第其等限尚恐其擾況此可藝極
耶至於兵假若郡增二千月費十萬緡以養今時州郡
堪此邪素有額者且不能滿況外増耶某方論其不可矣復
捧腹而笑出其札以示大人大人曰不可上退翁曰何也
大人曰宰相不勝任論去諫官職也豈有身爲相未幾
上三事而公盡力駁之彼且獨不怒者公欲論其不可
相耳退翁不樂曰吾故爲其有餘名但欲論此三事旣
而語頗戾大人卽退卧省中展轉曰人雖至交亦有不
可言者翌日遇朝㕘郎省亦入見退翁上對少頃出過
省門相遇望見其有得色前執手曰適奏昨札上甚喜
大人搖首曰恐公受禍此始矣退翁尤慨然而去居四
日而難作邦昌之挾賊以僭也在敵營議已定今載於
諸録可考驗也退翁自㑹政所歸遇鄉人問之曰今日
金所立者誰退翁書邦昌姓名於掌以示之而李丞相
付獄觀望以爲退翁丞相竟匿其藁而執李㑹章論退
翁死李公旋罷相後上亦聞其詳惻然仁憫復退翁官
其子己夘夏拭侍旁聞之敢私志云見之長編靖康二
年二月注李忠定號爲中興名相而私意害人亦復如
是與夫禇河南之譖劉洎陸敬輿短竇㕘殆一律矣白
圭之玷可勝嘆喟其後御史馬伸疏忠定之罪首以三
事爲言
洪芻駒父等獄案亦得之陸務觀云亦是其省部散失
史冊所遺者建炎元年八月十四日尚書有送到侍御
史黎確奏凖尚書省劄子五月十八日同奉聖㫖訪聞
昨來京城圍門王府主第及宗室戚里之家以至庶民
根括金銀官司周懿文王及之余大均胡思陳沖等因
縁爲奸𨼆匿財物萬數浩瀚及聚斂歌樂無所不爲士
大夫負國至此難以一例寛貸可差黎確馬伸就臺根
勘具案奏聞施行洪芻罷諫議大夫張才卿罷刑部郎
中胡思王及之余大均周懿文陳沖並先已放罷今勘
到具撮明白刑名下項降受朝散郎前太僕少卿陳沖
著徃親懿宅抄扎將王府果子喫用摘花歸家與内人
同坐喫酒令内人唱曲子見牙簡𨼆匿公然受犒賞酒
幷錢將出剩金銀待𨼆匿入已收掌未曾收討絹六百
一十五尺除輕罪外凖條監主自盜若絞刑賍罪處死
除名該大赦原免縁五月十八日奉聖㫖難以一例寛
貸根勘聞奏前大理卿周懿文抄札景王府喫蜜煎等
摩孩羅士兒孩兒等歸家受犒設酒錢及喫宫人酒果
交勸計賍六疋六尺除罪外凖條行下合杖六十公罪
賍外笞五十不曾計到摩孩羅賍如不滿百文便城内
竊盜杖八十如滿百文杖一百賍罪定㫁後賍外杖九
十罰銅九斤入官放罷在赦前合原朝議大夫前刑部
郎中張才卿着起發懿親宅金銀喫内人酒果等與内
人邊氏離三四步坐喫酒令内人張福喜唱曲子受犒
設酒將抄扎扇兒摩孩兒等歸家受酒估賍計絹羅八
疋七尺除輕罪外凖條與所部接坐合徒二年私罪官
減外徒一年半罰銅三十斤入官放朝散大夫洪芻差
抄扎見景王府祗候人曹三馬後囑託余大均放出將
來本家同宿顧作祗候人凖條監守自犯姦合流三千
里私罪議減外徒三年追一官罰銅二十斤除名勒
停朝請郎前吏部員外郎王及之抄扎金銀見官屬將
寧徳皇后親妹追提苦辱並不施行及喫受訢王府婕
妤佐酒食不鈐束覺察人吏與鄭紳家女使嬌奴等私
通及犒設酒根括金銀買抵包換入已計賍二十五疋
除輕罪外凖條便以私物貿易官物計利以盜論合加
徒流賍罪追六官除名勒停朝散大夫前司農卿胡思推
釋張邦昌表内添入諂奉語言及抄扎棣華宅有祖宗
實録借看及罷館伴不合借彼馬太僕寺差到馬㸃數
不見是大王府公然乘騎不見實録十冊認是親事官
去失除輕罪外係不應爲重合杖八十賍罪外杖六十
先次據干照人說出逐人罪犯朝請郎前添差開封少
尹余大均徃景王府喬黄妃位抄扎到金銀與内人喬
念妃並坐飲酒唱曲子以賫首金銀爲由放喬奴乘馬
歸家收藏作祗候人𨼆藏根括籠子一隻寄金銀庫内
於内取出麝香二十臍餘被府尹納了除罪輕外總内
不估到所盜麝香錢如滿十貫係監主自盜加役流遠
追舉官除名勒停如滿三十五疋合絞刑賍罪除名朝
奉郎主客員外郎李彛差徃王府抄扎與内人曹氏等
飲酒及與内人喬念奴等飲酒並坐知余大均洪芻等
待顧買曹氏等放令逐便請洪芻等筵㑹令曹氏女子
唱曲子除輕罪外凖條李彛係不應出謁而謁合徒二
年私罪追兩官勒停案後收坐該赦原五月十八日同
奉聖㫖余大均陳沖洪芻情犯深重並當誅戮各特貸
命除名勒停長流沙門島永不放還至登州交割張才
卿責授文州别駕雷州安置李彛責授茂州别駕新州
安置王及之責授隨州别駕恩州安置胡思責授沂州
别駕連州安置並依㫁其後駒父渡海有詩云關山不
隔還家夢風月猶隨過海身竟没於島上又由婦人焉
死甚可哀言之醜也不欲宣之有子枿字仲本亦能詩
爲徐師川壻嘗出知永州
黄進者本舒州村人爲富室蒼頭奴隨其主翁爲父擇
葬地於郊外山間與葬師偕行得一穴最勝師指示其
主云葬此他日須出名將在旁黙識之是夕乃挈其父
之遺骸瘞於其所其主初不知爲何人也已而逃去爲
盜坐法黥流又數年天下亂進鳩集黨𩔖改涅其面爲
兩旗自號旗兒軍冦攘淮甸間人頗識之朝廷遣兵捕
之遂以衆降後累立功至防禦使
自紹興講和以來金使經由官私牌額悉以紙覆之蓋
常年之例隆興間金使徃天竺山燒香過太學門臨安
尹命官吏持紙徃羃太學二字有直學程宏圖者襕幞
立其下曰太學賢士之關國家儲才之地何歉於逺方
堅執不令登梯吏以白尹尹以上聞阜陵加歎久之遂
免至今循之宏圖後登第上記其姓名喜其有守擢大
理司直遷丞而卒宏圖番陽人詞翰亦佳然使酒難近
人多忌之
乾道中趙渭磻老爲臨安尹時巨璫甘昇權震一時有
别墅在西湖惠照寺西地連郡之社壇昇欲取以廣其
圃磻老欣然領命有州學敎授者入議狀以謂戎祀國
之大事豈可輕徇閽寺之欲易不屋之祭耶力争之卒
不能奪而止忘其姓名或云石斗陸九淵未知孰是焉
錢處和紹熈甲子嵗爲明州通判招魏南夫處賓館史
直翁乃南夫同舍生偶罹横逆拘係適嵗當行科舉南
夫爲請與處和憐之懇太守始得就試遂預首薦明年
登進士第調餘姚尉復與南夫爲代其後二公皆登揆
路處和雖止㕘預然常行宰相事異哉
思陵紹興乙亥歲秦檜之殂更化之初竄告訐之徒張
常先而下前後凢十四人此盛徳大業恥言人過仁厚
之風合以付昭陵後來編纂聖政録適秉筆之臣有託
其間羣從者畧而不書是致讀者爲之憤然近修實録
乃用其徒子弟位長史局不但未必發明偉績且使秦
氏奸惡殆將倂揜深用歎惋
髙抑崇閱紹興中爲禮部侍郎忤秦檜以本官奉祀四
明里中疾篤丐休致且爲書愬於秦覬復職名庶幾禄
及後人蓋是時有制雖侍從未復元職格其賞延故述
其家困苦之狀秦覽書憐之呼持書之僕來詢其生計
如何而僕者強解事乃妄增其産業以白於秦秦怒云
髙抑崇死猶誑人如此竟寢其請秦亡始追賁次對而
獲䘏典
隆興初有太學生張行簡者臨安人也嘗與同舍生遊
西湖俱大醉委之而去卧於大石佛像之陰夜半月色
如晝酒亦少醒有素衣婦至云妾家距此不遠可同歸
少款否生領畧之至其舍屋宇帷帳甚爲雅潔亦有使
令之屬逢迎悉如意㫖遂寓止焉由是留連數日燕飲
甚歡情意旣洽遂至忘歸婦曰君懷家否徃返當自若
也自是生造之益以膠固生曰吾家稍寛敞可以偕徃
否婦曰但有所碍而不可入禁城再三詢之云君誠有
意可訪尋鵓梧丁二枚貼於錢唐門卽無懼矣生問爲
何物婦曰刑人之杖瘡膏藥靨也生經營得之抱關者
因疑而問焉生云有所厭勝而然耳而婦果與俱造其
廬無以異於常人然自此多疾日覺羸瘠忽有道人至
其門見之云君之所遇草木之妖若不舍之必有性命
之虞生惶懼詢之曰此魅不敢過江且亟徃浙東避之
卽免生從其言挈囊登舟之際婦人者踉跳㦸手岸側
而詈次至㑹稽偶有同齋生延佇以處自是日向安寧
積是三嵗或有勉其還家者生於是整棹西歸方登石
塘婦已先在喜氣可掬遂與同歸不數月生疾復作而
死竟不知爲何怪也
隆興三年趙汝愚廷試第一時外舅爲刑部侍郎臚傳
旣歸明清啓云適曾稱賀否宗室魁天下今日創見可
謂盛事禮宜爲慶外舅擊節云班行中無人舉此今無
及矣太息久之
紹興乙夘張安國爲右史明清與仲信兄鄭舉善郭世
禎李大正李泳多館於安國家春日諸友同遊西湖至
普安寺於窓户間得玉釵半股青蚨半文想是遊人歡
洽所分授偶遺之者各賦詩以紀其事歸録似安國云
我當爲諸公考校之明清云凄涼寳鈿初分際愁絶清
光欲破時安國云仲言宜在第一俯仰今十年矣主賓
之人俱爲泉下之塵明清獨存於世追懷如夢黯而記
之
左與言天台之名士也其孫裒其樂章求爲序其後云
政宣之際文物鼎盛異才坌出天台左君與言委羽之
詩裔飽經史而下筆有神名重一時學者之所敬仰䇿
名之後籍甚宦途屢彰美效藹聞薦紳著書立言自托
不朽平日行事蓋見之國子虞仲容所述誌碑詳矣吟
咏詩句清新嫵麗而樂府之詞調髙韻勝好事者尤所
争先快覩豪右左戚尊席一笑增氣忘倦承平之日錢
塘幕府樂籍有名姝張足女名濃者色藝妙天下君頗
顧之如無所事盈盈秋水淡淡春山與一段離愁堪畫
處横風斜雨挹垂楊及帷雲剪水滴粉搓酥皆爲濃而
作當時都人有曉風殘月栁三變滴粉搓酥左與言之
對其風流人物可以想像俶擾之後濃委身於立勲大
將家易姓章遂疏封大國紹與中因覔官行闕暇日訪
西湖兩山間忽逢車輿甚盛中覩一麗人褰簾顧君而
顰曰如今若把菱花照猶恐相逢是夢中視之乃濃也
君醒然悟入卽拂衣東渡一意空門不復以名利關心
老禪宿徳莫不降伏皈依此殆與夫僧史所載樓子和
尚公案若合一契君之孫文本編次遺詞若干首名曰
筠翁長短句欲以刻行余爲序筠翁君之自號與言其
字字蓋析其名云
紹興辛巳冬完顔亮自斃於揚州明年正月詔起外舅
方務徳帥淮西明清實從行至建康與張安國㑹於郊
外安國之妹夫李瞻伯山外姑之甥鄭端本徳初共途
皆士子也是時得㫖令募童行徃揜戰没之骼於淮上
外舅於蔣山天禧寺偕二十人以二月六日自采石共
一大艦渡長江是夏孝宗卽位明清與伯山徳初俱以
異姓𥙷官外舅安國皆正席禁路僧雛悉祝髮浮屠想
是日日辰絶佳耳
歐陽詩云蘇子美挽詞奏邸獄寃誰與辨髙橋客死世
通悲以爲用事親切而世不知髙橋客死之義後來紹
興中秦禧勢方鼎盛嘗託其客陸外之仲髙問於明清
偶省記得見吳地記後漢梁鴻客食吳門死於髙橋而
子美亦然因㠯告之禧甚賞激未幾㑹之殂禧亦逝矣
紹興辛酉冬仲信兄客臨安嘗觀是嵗南郊儀狀於龍
山茶肆忽一長鬚偉男子衣青布袍於稠人中歎息云
吾元豐五年遊京師一見之後不曾再覩今日之盛殆
與昔時無異焉仲信知其異人也亟下拜俛興已失之
矣
紹興癸丑嵗明清任簽書寧國軍節度判官時栝蒼蔣
世修繼周以獨座前資來爲郡守宣城舊例毎支軍食
則幕職兵官俱集倉中是嵗十二月散糧明清以私務
入倉小緩逮至其門見諸君聯車而出悉有倉皇之狀
詢之曰通判周世詢建議欲以去嵗舊粟支其半羣卒
惡其陳腐横挺於庭出不遜語欲入白黄堂矣且衆兵
隨其後明清亟止之云可復歸舊次一面令車前二卒
長傳呼喻之云簽判適自府中來已得中丞㫖令盡支
新米亟令專知吏徃白史君告以從便宜之故於是卒
徒歡呼貼服無敢譁者不然亦幾殆焉蔣守由此遂相
論薦然露章不欲及也
汪彦章在京師嘗作小闋云新月涓涓夜寒江静山涵
斗起來搔首梅影横忩瘦好箇霜天閒却傳盃手君知
否亂鴉啼後歸興濃如酒紹興中彦章知徽州仍令席
間聲之坐客有挾怨者亟納檜相指爲新製以譏㑹之
㑹之怒諷言者遷之於永
王綸字子霞其家嘗有神降自稱西華寳懿夫人年二
十餘絶色也其形或見有二詩以遺子霞今録於左靈
臺本清明花草相葳㽔宫深藏白日金堂吐華輝彈棊
玉局寒鬭草珠露晞閬苑多美人形飛心不移醉眼慿
春風惟有胡蝶知如何忽相失負我雲際期而今才髩
脚迤邐秋婦絲紫情祕消息行雲住無時世間苦寂寥
空此隨盛衰又云洞境春色長人間春未早西真不剪天
外花東君自戮雲邊草玉女銲蕚香滿枝碧玉養根紅
落稀玉樓臺二十里花盡桃梅李凌風人去鶴不還萬
年依舊瑤池水闌干有曲通太無寳井霞牽金轆轤風
囘紫繖繡衣卷流金影轉烟鸞孤可憐世事杳難盡至
道雖無眉睫近埃塵㸃染空自悲此時不來來何時字
畫尤佳今尚藏子霞所雖置在太白詩中誰復疑其非
耶
靖康丙子何文縝栗相敵騎初退時議欲率文武百僚
拜乞乾重節上壽文縝命吏部郎中方允迪元若爲三
表才上卽允所請後二表不復用文縝與允迪大稱嘆
賞不已且云恨不果用然常誦佳句於百僚之上也今
列於後第二表云立爲天子肇興黄帝之英姿請祝聖
人允執唐虞之謙柄載陳悃愊兾動淵衷(中謝/)恭惟皇
帝陛下勇智生知聰明性稟東宫主器盛徳久孚於寰
瀛内禪應圖大計果安於社稷勵精爲治側身修行儉
奉己而厚事親寛御衆而亟承祖維震夙之令旦萃晉
師之歡呼五百嵗爲春秋寧俯稽於南楚一千年而華
實盍還取於西池何睿意之勿休當縟儀而固拒伏望
昭一人之有慶納萬壽之無疆陋彼太宗南嚮辭而必
再超乎孝武中岳呼而止三幸賜俞音或從公愿第三
表云節紀千秋歸美洊形於剡牘享加三夏隆謙再却
乎舉觴効罄輿情頻干震聴皇帝陛下兆於變化生而
神靈學履武誕彌之辰應虹流長發之瑞盡仁皇之忠
厚指發乾元於向辰自有仁祖之聰明數同天於過信
正心誠意勤儉邦家地闢天開而除妖灾雷厲風行而
成功治龍樓問寢欣西宫鳴蹕之還虎符發兵至北鄙
控弦之逺式全丕搆允謂中興豈有首臨蘭殿之期而
當力拒華封之祝伏望皇帝陛下制行不以已斂福用
錫民登五咸三偉示茲之高宴桑田東海協稱壽之歡
謠㒺達就日之懐克受後天之算
　
　
　
　
　
　
　
　
　
　
　
　玉照新志卷五
欽定四庫全書
　玉照新志卷六
　　　　　　　　　　　　宋　王明清　撰
陳橋驛在京師陳橋封丘二門之間唐爲上元驛朱全
忠縱火欲害李克用之所藝祖啓運立極之地也始藝
祖推戴之初陳橋守門者拒而不納遂如封丘門抱關
吏望風啓鑰逮卽帝位斬封丘而官陳橋者以旌其忠
於所事焉後來以驛爲班荆館爲北使迎餞之所至宣
和五年因曾讜一建言遂命羽流居之錫號曰鴻烈觀
俶擾之後又不知如何耳
宋咸茂談録云祖宗以來殿試用三題爲以先納卷子
無難犯者爲魁開寳八年廷考王嗣宗與陳識齊納賦
卷藝祖命二人角力以争之而嗣宗勝焉嗣宗遂居第
一名而以識爲第二人其後嗣宗帥長安种放自從官
歸終南山舊𨼆一日嗣宗徃訪之放命諸姪羅拜而嗣
宗倨受之放以爲非而誚焉宗怒云舍人敎牧牛兒時
嗣宗已狀元及第矣放曰吾豈與角力兒較曲直耶遂
至忿争事旣上聞詔放徙居洛川以避之已上宋録中
云而司馬公涑水紀聞乃云嗣宗與趙昌言角力而勝
昌言乃太平興國四年胡旦榜第二人嗣宗廷試所争
乃陳識温公所紀誤嗣宗是嵗以橋梁渡長江爲賦題
蓋當年下江南一時勝捷故耳
蔡襄在昭陵朝與歐公齊名一時英宗卽位韓懿公當
國首薦二公同登政府先是君謨守泉南日晉江令章
拱之在任不法君謨按以賍罪坐廢終身拱之望之表
氏同胞也至是旣訟寃於朝又撰造君謨乞不立厚陵
爲皇子疏刋板印售於相籃中人得之遂干乙覽英宗
大怒君謨幾陷不測魏公力爲營救事見司馬公齊記
及歐公奏事録記之甚詳君謨終不自安乞補外出官
杭州已而憂去終故魏公與君謨帖云尚抑柄用此當
軸者之愧也親筆今藏吕子和平叔處
先祖舊字子野未登第少年日攜歐公書贄見王文恪
於宛丘一見甚青顧云某與公俱六一先生門下士他
日齊名不在我下子野前已有之當以吾之字爲遺先
祖遂更字樂道先祖位雖不及文恪而名譽籍甚於熈
寧符祐之時文恪長子仲弓寔韓持國壻持國夫人實
祖母親姑由是情益稔熟仲弓之弟卽㓜安始名寧後
以有犯法抵死者故易名襄而仍舊字靖康初以知樞
密院爲南道總管先人爲屬偕行有督勤王師檄文薦
紳多能誦之
秦檜初擢第王仲𡷗以其子妻之仲𡷗後避靖康諱改
名仲山仲山樸魯庸人也禹玉子而鄭達夫禹玉壻達
夫之室蓋檜妻之親姑也達夫當闕處以密州敎授翟
公巽爲守前席之代還薦於朝得學官已而夤縁鄭氏
中宏詞科吳幵力薦其才學後於靖康中張邦昌使金
猝置爲屬以行邦昌使還拜相屬吕舜徒好問薦引入
臺至中司金人尼瑪哈妄思易置君位監察御史馬伸首
倡大義上書尼瑪哈言其不然檜為臺長列名于前遂怒
拘檜與其妻王氏於北方檜旣陷敵無以自存張遜於
金之左戚烏舍之門烏舍素主和議者也凢經四載乃
授㫖意得其要領約以待時而舉密縱之使挈其妻航
海南歸抵漣水軍敵始至淮上旣退郡人推土豪丁超
者領郡事敵至遂殺超敵退衆復超子禩領軍事年方
十八九矣禩假舟至楚州令典客王安道偕行幾爲郡
守楊揆所斬賴揆之館賓管當可捄之得免時蘄王世
忠駐軍髙郵㑹之不敢取送於彼復自楚泛洋至㑹稽
入三江門思陵方自温州乘槎入越暫以駐蹕富季申
爲中丞露章乞還其職於檜亦懐其前日之忠即從其
請尋登政府繼拜右揆引公孫爲㕘政季申爲右府富
翟二公後卒不合而紛競二公罷政然悉存其職名示
以報徳檜乃建北客歸北南人留南之䇿蓋欲與烏紳
相應大咈人情遂從䇿免故制云自詭得權而舉事嘗
聳動於四方建茲居位以陳謀首建明於二䇿罔燭厥
理殊乖素期禠職告去聳動四方之聽朕志爲移建明
二䇿之謀爾材可見投閒屢嵗吕頥浩趙鼎張浚皆爲
相主戰者也適酈瓊以市州叛聲逺以弗績罷尼雅滿誅
死劉豫廢斥烏紳大用事思陵亦厭佳兵檜起帥浙東
入對之際揣摩天意適中機㑹申講和之謀遂爲己任
大契淵衷繼命再相以成其事凢敵中按籍所取北客
悉以遣行盡取兵權殺岳飛父子其議乃定逮太母迴
鑾卧皷減鋒逾二十年此檜之功不可掩者也故洪光
弼於稠人廣衆中昌言悟室托其寄聲之語切中其病
乃遭逺竄及夫求表勲之後藉敵之勢權傾海内不知
有上鈐制中外脅持薦紳開告訐之門興羅織之獄士
夫重足而立使其無死奈何此檜之罪不可逃也紀之
於帙可不戒哉其後挽達夫之子億年視儀政幵以滔
天之罪流放南州旣放逐便卜居於章貢以其壻曾慥
作郡守王安道爲江淮守帥以禩爲觀察使邦昌家屬
悉得還浙中皆酬私恩也
秦檜旣殺岳氏父子其子孫皆徙重湖閩嶺日賑錢米
以活其命紹興間有知漳州者建言叛逆之後不應留
乞絶其所急使盡殘年秦得其牘令札付岳氏而已士
大夫爲官爵所鈎用心至是可謂狗彘不食其餘矣不
欲顯言其姓名以爲薦紳之戒
明清前志紀孫仲益童子之年對東坡之句得之仲益
子長文云其家世居毗陵之洛社蓋仲益之先人敎村
童於市中東坡元祐四年自禁林出牧杭州時也案仲
益以辛酉生是嵗八嵗也近觀周益公仲益之集序云
得之於葛常之立方所著韻語陽秋且辨之云東坡自
南海歸時仲益已年二十一矣當是元豐乙丑自汴過
常州時東坡自黄州内徙未始至洛社而海南歸終毗
陵由是知葛周説皆非當以長文之言為正也
東坡南遷北歸次毗陵時久旱得雨有里人𡊮㸃思與
有一絶云青蓋美人囘鳯帶繡衣男子返雲車上天一
笑渾無事從此人間樂有餘書以呈坡大喜爲之重寫
且以手柬褒之至今𡊮氏刻石藏於家㸃後仕至朝請
大夫以名才典郡云
仲彌性幷淮上知名士也登第之後諸侯交辟久之得
通判湖州楊娼韻者以色藝顯名一時彌性惑之誓與
偕老韻以誕日嘗作醮供彌性爲代作醮詞云身若萍
浮尚乞憐於塵世命如葉薄敢祈祐於𤣥穹適屆生初
用輸誠曲妾縁業如許流落至今桃李本半殘何滋於
苑囿燕鶯今已懶空鎖於樊籠隻影自憐寸心誰諒香
爐經卷早修清净之縁歌扇舞衫尚掛平康之籍伏願
來吉祥於天上脫禁錮於人間旣徃修來收因結果辟
纑織履早諧夫夫婦婦之儀墮珥遺簮免脫暮暮朝朝
之苦人之所願天不可誣仲楊此事雖甚親切然黷穹
甚矣尋卽俱去適王承可鐵爲郡守與之啓云方將歌
别駕之功聞已泛扁舟之樂已而彌性坐廢二十餘年
逮秦檜殂始獲昭雪入丞光禄出守蘄春以疾終於淮
東儀幕
嘉祐末有一人攜一巨魚入京師而能人言號曰海多
衒耀於市井間豪右左戚争先快覩亦常召至禁中由
是纒頭賞賷所獲盈積常自聲一辭云海多風措被漁
人下網打住將在帝城中毎日敎言語甚時放我歸去
龍王傳語這裏思量爾千囘萬度螃蠏最恓惶鮎魚尤
憂慮後李氏園作場躍入池中不復可獲是歲黄河大
決水入都門壞民室宇數百家已而昭陵升遐
熈寧辛亥壬子聞武侯事忘其名以供奉官爲汾州管
界巡檢一日捕盜入九疑山深歴巖洞人跡罕到忽瞻
絶嶺路窮不可上徘徊民舍遙見嶺中間有青烟一㸃
了然可辨指示村民云居常見之但不知何人取燎樵
夫牧子皆不能到李識其處歸以告同姓李彦髙者李
君業文志未就嘗以養生不死爲意毎聞有方士異人
必訪之與游處去者皆此𩔖恨未有得也聞侯言頗喜
即裹糧同行詣之至其所則縁嶺尋烟起處攀躋而上
忽得平地有草堂三數間叩門入見一老人燕坐其中
忽覩李君驚相謂曰何爲至此此非人跡可到也李揖
前敘以久慕仙道聞所聞而來老人笑揖與之坐李問
老人姓名吾唐末人因離亂避世𨼆居名山來此亦三
五十春秋矣姓邢名氏不必問因問李曰吾避世久不
接人事聞今國號宋不知天子姓氏傳代幾葉年號謂
何又指前面二小池仍有竹筒作刻漏狀曰從來甲子
日辰吾盡知之今日乃何日所不知者國姓年號耳李
因盡告以熈寧天子姓名傳序年月仙老頷之而已李
又問仙老居此旣久曾畧下山乎曰從此凢三下山因
叩以仙經道術曰此當修養自到難以口耳傳授但以
修身治性凢爲人倫慈愛忠信告之李糧盡乃歸又數
日卽爲五日糧裹之而至復至其所其人笑喜問勞李
遂留五日復叩之則告以吐納鍊養之事與坐語倦則
援琴鼓之則聲非世間之音李絶不能辨其曲操但覺
草堂中如雷濤之聲旣罷而餘韻不絶也左右凢四窓
長几上文史如世間書李竊窺之皆墨字天篆古文間
以朱字如刋正校讐者李皆不曉糧盡又歸數日又攜
五日糧以徃仙翁復笑延之如故漸無間矣李復叩之
遂授以内丹真訣因謂李曰吾以天上校對仙書自有
程課不須復來恐妨吾事吾亦不久徙他處矣李問以
窓間道書云此皆仙房所有天上書凢係仙籍者皆分
校勘此吾所校已則歸之别給他書也因贈李十二詩
臨行又書一絶皆天篆古文李初莫能識其後竟不徃
復莫知所之也李得詩凢與同志或吾徒中善𨽻篆者
討尋十八年方盡十三篇遂以傳世李今在汾湘間頗
有所得但人無知者耳詩列其題云詩贈晚學李君
虚皇天詔下仙家不久星横借客槎壁上風雲三尺劍
林前龍虎一爐砂行乘海嶼千年鶴坐折壺中四季花
爲愛陰符問𤣥義更隨驪海入烟霞　久掩山齋看古
經但矜猿鶴事髙情爐中且喜丹砂死巖下近聞朱草
生堪鄙塵寰馳妄理莫敎流俗聴希聲清溪有路無人
識獨弄滄浪一濯纓　詰曲川原幾里深偶尋巖壑在
前林長懷萬古典墳樂果稱幾年泉石心將看道經延
白日偷收巖藥化黄金山中所訪逍遙客爲報白雲深
處尋　人稀境盡絶塵埃野客尋源或到來怪石結成
真洞府亂山堆就假樓臺久窮至理難期老獨放真機
學未該得共山翁話虚寂不妨巖下且徘徊　翠微堆
裏𨼆雲烟石縛藤蘿小洞天常篆丹符驅木魅毎呼山
鬼汲溪泉養成玉座千年石煉過河車九轉鉛記得潛
虚真伴侣出門争贈買山錢　秋景澄清物象希山家
沈寂俗難齊常聴嶺瀑連雲㵼時有林猿隔岫啼月黑
笈明靈武動夜寒囊破蹇驢嘶此身已脫人間世贏得
烟蘿自在題　丹雄初伏櫃方靈萬里蓬壺第一程神
室下封添夜火金砂新浴煉真形稚川篋裏藏丹訣鴻
寳方中檢藥名旣得仙人小龍虎便尋根本到長生
旋滴巖頭石裏泉研硃將㸃洞靈篇只看壁外數千卷
勝走人間三百年何事投心求妙友便須窮力到真仙
竹間松逕逍遙境雅使仙翁恣意眠　眼前龍虎實紛
紜說破丹砂世莫聞故脫衣冠尋舊𨼆便將猿鶴入深
雲閒編野録前朝事静校仙經古篆文滿腹分明惟是
識塵寰誰認紫陽君　　無言𨼆几閉松扃萬古襟懷獨
自靈㸃筆時研三卷篆彈冠嘗動一簮星青童去撅南
山木野客來尋北帝經天道不須窺牖見滿門山岳自青
青　山家何物是知音也勝人間枉用心學就萬年龜
喘息習成千嵗鶴呻吟沖和久養靈通獸關節常調不
死禽獨對翠微誰更問鼎分三足伴光陰　世事功名不
足論好乘年少入真門渾如一夢莊仙蝶況是千年柱
史文須向黄庭分内外不交周易祕乾坤他年陵谷還
遷變家住蓬瀛我尚存外有絶云日轉蓬窓影漸移羅
浮舊𨼆到多時瀛洲伴侣無消息風撼巖前紫桂枝
靖康元年金人初犯京師种師道爲宣撫使李伯紀以
右丞爲親征行營使伯紀命大將姚平仲謀刼敵寨數
日前行路皆知之敵先爲備初出師以爲功在頃刻令
屬官方允迪爲露布忽報失利上震驚於是免伯紀師
道亦罷復建和議江彦章靖康詔㫖云方㑹之文非也
今列於後臣聞天生五材自古無去兵之理武有七徳
聖王以保大爲先蓋中國之撫四方猶上穹之統羣物
必春生而秋殺當仁育而義征故黄帝神靈爰親征於
涿鹿髙宗嘉靖尚逺克於鬼方夏禹舞干而格有苗周
宣飭車而伐玁狁著在前籍蔚爲顯庸矧當真人勃興
昌時全盛憤四郊之多壘赫一怒以安民爰鋪張於洪休以
明示於徳意恭惟陛下勇由天錫聖本生知挺表正萬
邦之資擅冠帶百蠻之勢王者大一統㑹茲御極之年
中國有至仁盍効充庭之貢乃連叛將共縱野心始盜
燕雲之七州旋陷濬邢之兩郡敢踰天險竟窺日畿負
上皇不貲之異恩恣其悖悔意天朝久安而弛備可以
慿陵驟驅馬羣輒攻雉堞注飛矢以如雨僅比射天倚
長梯而侵雲難於超海盡矣矢石之技屹然金湯之雄
遂少却以暫休假請和而驕索求五府叵儲之金帛割
三鎮難棄之土疆且質宰臣仍要帝䇿惟兼憂外敵之
生命深軫淵衷不曲從近弼之逺猷勉徇谿欲謂我怯
懦愈懷貪婪斂重賂而弗厭散輕兵而益騁蹈籍我州
縣驚擾我三輔擄掠我人民争攘我牛馬三鼓而竭旗
轍先奔千里者饑樵蘇後㸑但知逞其壯氣不自善其
歸途可破之形有識共見臣恪遵睿訓大整軍容近越
三旬之間式備六師之衆威名無素敢期草木之能兵
號令所加庶幾旗幟之改色數出精銳分據要衝擁旄
之宿將鼎來勤王之勇士霧集正月某日某官种師道
統若干人來某日某官姚平仲若干人來某官种師中
統若干人來諸處將兵排日以列於此以誇大之各懐
義槪願浄妖氛奮不顧身古之名將弗過前無横陣誓
難與彼俱生馳逐習而進止閑約束明而申令熟御得其
道而咸足使慮善以動而惟厥成以戰誰能禦之有禮
其可用也籌運玉帳無亡矢遺鏃之勞氣吞沙場㫁匹
馬隻輪之返二月一日計議已定部分最嚴是夜子時
范瓊領二千騎銜枚而西斫營以入致羣營之自擾引
大兵而夾攻殺氣干霄呼聲動地臣於是時躬帥禁旅
嗣承徳音出榮徳門至班荆館旣親行陣而督戰亦度
緩急以濟師蜚廉効靈鼓疾風而向敵囘禄助勢扇烈
火以燎原天道甚明人心争奮掃崖穴之盤結變灰燼
於須臾臣又分兵以解范瓊之圍遣騎以助平仲之進
疾如破竹順若建瓴觀獲醜之繼來信犂庭之可得道
窮矢盡糧絶人饑走尚占於即禽鬭猶向於困獸三日卯
時復出師而載戰圍其壘者數重士怒益張馬逸不止
競執俘而折馘紛蹀血而履腸其日午時某人先遣衛
兵等三百易康王從行之人出不意挾康王上馬由其
門以歸衆智同孚神謀間發全棠棣之愛副鶺鴒之求
子儀見虜之誠斯焉可儗平原歸趙之計彼若亡奇其
日申時某人擒獲叛將藥師𠞰厥渠魁垂街張不漏之
網生致反虜下吏責未酬之恩兇徒潰而冰消餘衆驚
而鳥散亟加追躡寧俾逋逃寳貨詎存荀進詎慙於馬
齒武威方用萇洪未議於虎皮遂收十全之功何謝八
先之畧臣載惟上帝以儆晉佑宋睿主以昌唐應天日
表龍姿夙膺神與之異風聲鶴唳助成師至之威豈容
小醜之迷昏未知初政之精勵臨事而懼雖有在庭之
合辭惟㫁乃成盡出當陽之獨運果因多算遂奏膚功
挽天河以洗甲兵裂屬國而夷阬谷受命清廟方定謀
以出征飭喜端門俄大獻而奏凱火通甘泉而啓大帝
騎至渭水而激太宗故知王業之難允發天顔之喜折
隨何而置酒效豈專於用儒賀小白而舉觴請無忘於
在莒猥叅邇列初乏長才聖謨洋洋上稟新書之妙虎
臣矯矯旁資羣䇿之良不敢貪天以爲功正欲與衆而
偕樂臣無任瞻天望聖踴躍慶快之至差某官奉露布
以聞
建炎己酉奉康志升允之帥浙西辟先人入幕府時髙
宗南幸先人揣知禍亂未已是後敵騎果至所道之境
悉如先人言今載於後某聞及其時而弗思之而不及
此天下事所以大壊而不可救藥也先事而圖者非利
害有以見於外英明有以主於内則紛紛滿前一是一
非何以適從此賤子瞽言冀於信察也自以蒙召公孫
遇有日矣賓筵初試有蒙辟置恩徳重大非特一已知
之士大夫傳以聳動也服辭去厲色不以爲忤未忍黙
黙以負於門下也切惟朝廷以錢塘重鎮付與左右撫
綏制置重任兼而有之明公䖍奉睿意令以威駕風馳
電駛懲惡䕶善百廢俱起千里之間歌頌載塗杭民圖
像以事明公旣保令名而與俱矣則圖惟厥終所謂國
之安危其可忽哉某仕於此爲日滋久以覽觀山川考
驗圖史輒有以爲耳目之助而非苟然也杭州在唐雖
不及㑹稽姑蘇二郡因錢氏建圖始盛請以西境言之
北有常潤下連大江浙西觀察使治所在京口蓋相距
數百里形勢也其東滄溟雖海山際天風濤豪壯然海
門中流至淺狹不可浮大舟匪敵騎能窺其南則浙江
以限吳越惟州西境無大山長川虛怯可虞錢鏐本臨
安人始因宣歙羣盜米直曹師雄作亂自鄉里起兵保
臨安其勢漸盛後遂以兵敗黄巢於八百里威名益振遂
分建八都於兩境精兵各千人互相䇿應新城縣聖安
都杜稜守之富陽縣静江都聞人宇守之臨安縣石鏡
都董昌守之餘杭縣龍泉都凌太舉守之鹽官縣海昌
都則徐及北關鎮則劉孟容臨平鎮則曹信浙江鎮則
阮結又靈都兵馬寨童泉臨安援建八都堂於府第日
與賓幕聚議至建霸府也累世皆大興佛寺於西湖匪
特祈福爲觀美而已實據諸峰之險爲候望也結婚四
郡犄角以備江南蓋錢鏐本臨安人故知形勢爲盡由
今觀之今昔雖異利害一同自餘杭無五十里城名霍
山平路如砥可徑抵城下今日議者惟於蘇潤二州置
帥宿兵不知西境乃先務也某愚過計萬一敵過江陵
不可攻直抵安吉廣徳以搖錢塘則數百里響應是邦
危矣伏望台慈察一方之大利從邦人之至順考八都舊
迹别行措置使金陵宣歙與我相表裏出兵據險守要
事無不濟餘杭臨安兩邑土豪比諸邑最爲驍銳擇其
守令例假一官以鼔舞之使扼其要路逾於金湯矣某
少遊蒲中觀張睢陽畫像切歎其眉宇英威凜然真足
以定睢陽矣況其胷中哉今明公文武忠孝屛翰王室
保斯人以更生又朝奏夕下與聖㫖相唯諾何惜建此
於朝而始終錢塘之人也今皇輿新渡浙江明公能自
大振軍威連糾江東挫其賊鋒較之輕重張睢陽何足
道哉有守禦圖一本隨以爲獻犯分妄言無以辭誅或
稍因閒暇呼之使前更畢其初說又幸矣
曽吉父早嵗入館然平生不曾關陞後來雖有監司郡
守猶帶權發遣也吉父爲廣西漕嘗舉其屬吏姓黄者
改官赴部告行忽吉父云有一事久擬奉白先生早徃
下關陞於門下實有利害耳曽氏父子毎與客言以資
一笑徐敦立守滁有郡博士葛鎮者欲上書於朝乞將
王安石親黨盡行竄謫以副本呈似敦立笑云度之斥
謫不足道然公却有利害鎮詢其說敦立笑云度乃王
氏壻倘從公言折了一紙舉狀矣鎮赧然二事相𩔖故
記之
詩話云昭陵時近臣賦詩一聯云秦帝宫成陳勝起明
皇殿就禄山來或有譖於九重上覽其首句云朱衣吏
引上高臺卽不復視天語以爲器量如此何足觀耶嗚
呼昭陵豈不見全篇倘盡以過目則不可回互矣此堯
舜之用心宜乎享國久長也
　
　
　
　
　
　
　
　
　
　
　玉照新志卷六
