#+TITLE: 香乘-明-周嘉胄
#+DATE: 2016-06-11 12:23:29
#+SOURCE: github.com/kanripo/KR3i0017 master a8aaf224                
香乗原序
吾友周江左為香乘所載天文地理人事物産囊括古
今殆盡矣余無復可措一辭葉石林燕語述章子厚自
嶺表還言神仙昇舉形滯難脫臨行須焚名香百餘觔
以佐之廬山有道人積香數斛一日盡發命弟子焚於
五老峰下黙坐其傍烟盛不相辯忽躍起在峰頂言出
子厚與所謂返魂香之說皆未可深信然詩禮所稱燔
柴事天蕭焫供祭蒸享苾芬升香椒馨達神明通幽𨼆
其來久逺矣佛有衆香國而養生煉形者亦必焚香言
豈盡誣哉古人香臭字通謂之臭故大學言如惡惡臭
而孟子以鼻之於臭為性性之所欲不得而安於命余
老矣薄命不能得致竒香展讀此乘芳菲菲兮襲余
計人性有同好者案頭各置一册作如是鼻觀否夫以香
草比君子屈宋諸君騷賦纍纍不絶書則好香故余楚
俗周君維揚人實楚産兩人譬之草木吾臭味也李維
楨序
余好睡嗜香性習成癖有生之樂在兹遁世之情彌篤
每謂霜裏佩黄金者不貴於枕上黒甜馬首擁紅塵者
不樂於爐中碧篆香之為用大矣哉通天集靈祀先供
聖禮佛藉以導誠祈仙因之昇舉至返魂祛疫辟邪飛
氣功可回天殊珍異物纍纍徴竒豈惟幽窻破寂繡閣
助歡已耶少時嘗為此書鳩集一十三卷時欲命梓殊
歉挂漏乃復窮搜遍輯積有年月通得二十八卷嗣後
次第獲覩洪顔沈葉四氏香譜每譜卷帙寥寥似未賅
博然又皆脩合香方過半且四氏所纂互相重複至如
幽蘭木蘭等賦於譜無闗經余所採通不多則而辯論
精審葉氏居優其脩合諸方實有資焉復得晦齋香譜
一卷墨娥小録香譜一卷并全録之計余所纂頗亦浩
繁尚冀海底珊瑚不辭探討而異跡無窮年力有盡乃
授剞劂布諸藝林卅載精勤庶幾不負更欲纂睡㫖一
書以副初志李先生所為序正在一十三卷之時今先
生下世二十年惜不得余全書而為之快讀不勝高山
仰止之思焉周嘉胄序
欽定四庫全書　　　　　子部九
　香乘目録　　　　　　　譜錄類一(器物之屬/)
　　卷一
　　　香品(隨品附/事實)
　　卷二
　　　香品
　　卷三
　　　香品
　　卷四
　　　香品
　　卷五
　　　香品
　　卷六
　　　佛藏諸香
　　卷七
　　　宫掖諸香
　　卷八
　　　香異
　　卷九
　　　香事分類
　　卷十
　　　香事分類
　　卷十一
　　　香事别録
　　卷十二
　　　香事别録
　　卷十三
　　　香緒餘
　　卷十四
　　　法和衆妙香
　　卷十五
　　　法和衆妙香
　　卷十六
　　　法和衆妙香
　　卷十七
　　　法和衆妙香
　　卷十八
　　　凝合花香
　　卷十九
　　　熏佩之香
　　　塗傅之香
　　卷二十
　　　香屬
　　卷二十一
　　　印香方
　　卷二十二
　　　印香圖
　　卷二十三
　　　晦齋香譜
　　卷二十四
　　　墨娥小録香譜
　　卷二十五
　　　獵香新譜
　　卷二十六
　　　香爐類
　　卷二十七
　　　香詩彚
　　卷二十八
　　　香文彚
　　　　(臣/)等謹案香乘二十八卷明周嘉胄撰嘉冑
　　　　字江左揚州人此書初纂於萬厯戊午止一
　　　　十三卷李維楨為作序後自病其疎畧續輯
　　　　為二十八卷以崇禎辛巳刋成嘉胄自為前
　　　　後二序其書凡香品五卷佛藏諸香一卷宫
　　　　掖諸香一卷香異一卷香事分類二卷香事
　　　　别録二卷香緒餘一卷法和衆妙香四卷凝
　　　　合花香一卷熏佩之香塗傅之香共一卷香
　　　　屬一卷印香方一卷印香圖一卷晦齋香譜
　　　　一卷墨娥小録香譜一卷獵香新譜一卷香
　　　　爐一卷香詩香文各一卷採摭極為繁富考
　　　　南宋以來有洪芻葉廷珪諸家之譜今或𫝊
　　　　或不𫝊其𫝊者亦篇帙寥寥故周紫芝太倉
　　　　稊米集稱所徴香事多在洪譜之外嘉胄此
　　　　編殫二十餘年之力凡香名品故實以及修
　　　　合賞鑒諸法無不旁徴博引一一具有始末
　　　　自有香譜以來惟陳振孫書録解題載有香
　　　　嚴三昧十卷篇帙最富嘉胄此集乃幾於三
　　　　倍之談香事者固莫詳備於斯矣乾隆四十
　　　　六年六月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　總　校　官　(臣/)　陸　費　墀
欽定四庫全書
　香乗卷一
　　　　　　　　　　　　明　周嘉胄　撰
　　香品(隨品附/事實)
　香最多品類岀交廣崖州及海南諸國然秦漢已前
　未聞惟稱蘭蕙椒桂而已至漢武奢廣尚書郎奏事
　者始有含雞舌香及諸夷獻香種種徴異晉武時外
　國亦貢異香迨煬帝除夜火山燒沈香甲煎不計數
　海南諸香畢至矣唐明皇君臣多有用沈檀腦麝為
　亭閣何多也後周顯徳間昆明國又獻薔薇水矣昔
　所未有今皆有焉然香一也或生於草或出於木或
　花或實或節或葉或皮或液或又假人力煎和而成
　有供焚者有可佩者又有充入藥者詳列如左
　　　沈水香(考證一/十九則)
木之心節置水則沈故名沈水亦曰水沈半沈者為𣝕
香不沈者為黄熟香南越志言交州人稱為蜜香謂其
氣如蜜脾也梵書名阿迦嚧香
香之等凡三曰沈曰𣝕曰黄熟是也沈香入水即沈其
品凡四曰熟結乃膏脉凝結自朽出者曰生結乃刀斧
伐仆膏脉結聚者曰脫落乃因木朽而結者曰蟲漏乃
因蠧隙而結者生結為上熟脫次之堅黑為上黄色次
之角沈黑潤黄沈黄潤蠟沈柔靭革沈紋横皆上品也
海島所出有如石杵如肘如拳如鳳雀龜蛇雲氣人物
及海南馬蹄牛頭燕口蠒栗竹葉芝菌梭子附子等香
皆因形命名耳其𣝕香入水半浮半沈即沈香之半結
連木者或作煎香番名婆菜香亦曰弄水香甚類蝟刺
雞骨香葉子香皆因形而名有大如笠者為蓬萊香有
如山石枯槎者為光香入藥皆次於沈水其黄熟香即
香之輕虚者俗訛為速香是矣有生速斫伐而取者有
熟速腐朽而取者其大而可雕刻者謂之水盤頭並不
可入藥但可焚爇(本草/綱目)
嶺南諸郡悉有傍海處尤多交榦連枝岡嶺相接千里
不絶葉如冬青大者數抱木性虚柔山民以搆茅廬或
為橋梁為飯甑有香者百無一二葢木得水方結多有
折枝枯榦中或為沈或為𣝕或為黄熟自枯死者謂之
水盤香南息高竇等州惟産生結香葢山民入山以刀
斫曲榦斜枝成坎經年得雨水浸漬遂結成香乃鋸取
之刮去白木其香結為斑㸃名鷓鴣斑燔之極清烈香
之良者惟在瓊崖等州俗謂之角沈黄沈乃枯木得者
宜入藥用依木皮而結者謂之青桂氣尤清在土中嵗
久不待創剔而成薄片者謂之龍鱗削之自卷咀之柔
靭者謂之黄蠟沈尤難得也(同/上)
諸品之外又有龍鱗麻葉竹葉之類不止一二十品要
之入藥惟取中實沈水者或沈水而有中心空者則是
雞骨謂中有朽路如雞骨血眼也(同/上)
沈香所出非一真臘者為上占城次之渤泥最下真臘
之香又分三品緑洋極佳三濼次之勃羅間差弱而香
之大槩生結者為上熟脫者次之堅黑為上黄者次之
然諸沈之形多異而名不一有狀如犀角者有如燕口
者如附子者如梭子者是皆因形而名其堅緻而有紋
横者謂之横隔沈大抵以所産氣色為高而形體非以
定優劣也緑洋三濼勃羅間皆真臘屬國(葉廷珪南/番香録)
蜜香沈香雞骨香黄熟香𣝕香青桂香馬蹄香雞舌香
按此八香同出於一樹也交趾有蜜香樹榦似櫸栁其
花白而繁其葉如橘欲取香伐之經年其根榦枝節各
有别色木心與節堅黑沈水者為沈香與水面平者為
雞骨香其根為黄熟香其榦為𣝕香細枝緊實未爛者
為青桂香其根節輕而大者為馬蹄香其花不香成實
乃香為雞舌香珍異之本也(陸佃埤/雅廣要)
太學同官有曾官廣中者云沈香襍木也朽蠧浸沙水
嵗久得之如儋崖海道居民橋梁皆香材如海桂橘柚
之木沈於水多年得之為沈水香本草謂為似橘是已
然生採之則不香也(續博/物志)
瓊崖四州在海島上中有黎戎國其族散處無酋長多
沈香藥貨(孫升/談圃)
水沈出南海凡數種外為斷白次為𣝕中為沈今嶺南
巖峻處亦有之但不及海南者清婉耳諸夷以香樹為
槽以飼雞犬故鄭文寳詩云沈檀香植在天涯賤等荆
衡水面槎未必為槽飼雞犬不如煨燼向豪家(陳/譜)
沈香生在土最久不待剜剔而得者(孔平仲/談苑)
香出占城者不若真臘真臘不若海南黎峒黎峒又以
萬安黎母山東峒者冠絶天下謂之海南沈一片萬錢
海北高化諸州者皆𣝕香耳(蔡絛/藂談)
上品出海南黎峒一名土沈香少有大塊其次如蠒栗
角如附子如芝菌如茅竹葉者佳至輕薄如紙者入水
亦沈香之節因久蟄土中滋液下流結而為香採時香
面悉在下其背帶木性者乃出土上環島四郡界皆有
之悉冠諸番所出又以出萬安者為最勝說者謂萬安
山在島正東鍾朝陽之氣香尤醖藉豐美大抵海南香
氣皆清淑如蓮花梅英鵝梨蜜脾之類焚博山投少許
氛翳彌室翻之四面悉香至煤燼氣不焦此海南之辯
也北人多不甚識葢海上亦自難得省民以牛博之於
黎一牛博香一擔歸自擇選得沈水十不一二中州人
士但用廣州舶上占城真臘等香近來又貴登流眉來
者余試之乃不及海南中下品舶香往往腥烈不甚腥
者氣味又短帶木性尾烟必焦其出海北者生交趾及
交人得之海外番舶而聚於欽州謂之欽香質重實多
大塊氣尤酷烈不復醖藉惟可入藥南人賤之(范成大/桂海虞)
(衡/志)
瓊州崖萬瓊山定海臨高皆産沈香又出黄速等香(大/明)
(一統/志)
香木所斷嵗久朽爛心節獨在投水則沈(同/上)
環島四郡以萬安軍所採為絶品豐郁醖藉四面悉皆
翻爇燼餘而氣不盡所産處價與銀等(稗史/彚編)
大率沈水萬安東洞為第一品在海外則登流眉片沈
可與黎峒之香相伯仲登流眉有絶品乃千年枯木所
結如石杵如拳如肘如鳳如孔雀如龜蛇如雲氣如神
仙人物焚一片則盈室香霧越三日不散彼人自謂無
價寳多歸兩廣帥府及大貴勢之家(同/上)
香木初一種也膏脉貫溢則沈實此為沈水香有曰熟
結其間自然凝實者脫落因木朽而自解者生結人以
刀斧傷之而後膏脉聚焉蟲漏因蟲傷蠧而後膏脉亦
聚焉自然脫落為上以其氣和生結蟲漏則氣烈斯為
下矣沈水香過四者外則有半結半不結為弄水香番
言為婆菜因其半結則實而色重半不結則不大實而
色褐好事者謂之鷓鴣斑婆菜中則復有名水盤頭結
實厚者亦近沈水凡香木被伐其根盤結處必有膏脉
湧溢故亦結但數為雨淫其氣頗腥烈故婆菜中水盤
頭為下餘雖有香氣不大凝實又一品號為𣝕香大凡
沈水婆菜𣝕香嘗出於一種而每自有高下三者其産
占城不若真臘國真臘不若海南諸黎峒海南諸黎峒
又不若萬安吉陽兩軍之間黎母山至是為冠絶天下
之香無能及之矣又海北則有高化二郡亦産香然無
是三者之别苐為一種類𣝕之上者海北香若沈水地
號龍竈者高涼地號浪灘者官中時時擇其高勝試爇
一炷其香味雖淺薄乃更作花氣百和旖旎(同/上)
南方火行其氣炎上藥物所賦皆味辛而嗅香如沈𣝕
之屬世専謂之香者又美之所鍾也世皆云二廣出香
然廣東香乃自舶上來廣右香産海北者亦凡品惟海
南最勝人士未嘗落南者未必盡知故著其說(桂海/志)
高容雷化山間亦有香但白如木不禁火力氣味極短
亦無膏乳土人貨賣不論錢也(稗史/彚編)
泉南香不及廣香之為妙都城市肆有詹家香頗類廣
香今日多用全類辛辣之氣無復有清芬韻度也又有
官香而香味亦淺薄非舊香之比
　已下九品俱沈香之屬
　　　生沈香即蓬萊香
出海南山西其初連木狀如粟棘房土人謂之刺香刀
刳去木而出其香則堅緻而光澤士大夫曰蓬萊香氣
清而且長品雖侔於真臘然地之所産者少而官於彼
者乃得之商舶䍐獲焉故值常倍於真臘所産者云(香/録)
蓬萊香即沈水香結未成者多成片如小笠及大菌之
狀有徑一二尺者極堅實色狀皆似沈香惟入水則浮
刳去其背帶木處亦多沈水(桂海虞/衡志)
　　　光香
與𣝕香同品苐出海北及交趾亦聚於欽州多大塊如
山石枯槎氣粗烈如焚松檜曾不能與海南𣝕香比南
人常以供日用及陳祭享(同/上)
　　　海南𣝕香
香如蝟皮栗蓬及漁蓑狀蓋修治時雕鏤費工去木畱
香棘刺森然香之精鍾於刺端芳氣與他處𣝕香迥别
出海北者聚於欽州品極凡與廣東舶上生熟速結等
香相埒海南𣝕香之下又有重漏生結等香皆下色(同/上)
　　　番香一名番沈
出勃泥三佛齊氣礦而烈價似真臘緑洋減三分之二
視占城減半矣(香/録)
　　　占城𣝕香
𣝕香乃沈香之次者出占城國氣味與沈香相類但帶
木頗不堅實亞於沈而優於熟速(香/録)
𣝕與沈同樹以其肌理有黒脉者為别(本草/拾遺)
　　　黄熟香
亦𣝕香之類但輕虚枯朽不堪也今和香中皆用之
黄熟香夾𣝕香黄熟香諸番出而真臘為上黄而熟故
名焉其皮堅而中腐者其形狀如桶故謂之黄熟桶其
夾𣝕而通黑者其氣尤勝故謂夾𣝕黄熟此香雖泉人
之所日用而夾𣝕居上品(香/録)
　近時東南好事家盛行黄熟香又非此類乃南粤土
　人種香樹如江南人家藝茶趨利樹矮枝繁其香在
　根剔根作香根腹可容數升實以肥土數年復成香
　矣以年逾久者逾香又有生香鐵面油尖之稱故廣
　州志云東筦縣茶園村香樹出於人為不及海南出
　於自然
　　　速暫香
香出真臘者為上伐樹去木而取香者謂之生速樹仆
木腐而香存者謂之熟速其樹木之半存者謂之暫香
而黄而熟者謂之黄熟通黑者為夾𣝕又有皮堅而中
腐形如桶謂之黄熟桶(一統/志)
　速暫黄熟即今速香俗呼鯽魚片以雉雞斑者佳重
　實為美
　　　白眼香
亦黄熟之别名也其色差白不入藥品和香用之
　　　葉子香
一名龍鱗香葢𣝕香之薄者其香尤勝於𣝕
　　　水盤香
類黄熟而殊大雕刻為香山佛像並出舶上
　有云諸香同出一樹有云諸木皆可為香有云土人
　取香樹作橋梁槽甑等用大抵樹本無香須枯株朽
　榦仆地襲脉沁澤凝膏蛻去木性秀出香材為焚爇
　之珍海外必登流眉為極佳海南必萬安東峒稱最
　勝産因地分優劣葢以萬安鍾朝陽之氣故耳或謂
　價與銀等與一片萬錢者則彼方亦自高值且非大
　有力者不可得今所市者不過占臘諸方平等香耳
　　　沈香祭天
梁武帝制南郊明堂用沈香取天之質陽所宜也北郊
用土和香以地於人親宜加雜馥即合諸香為之梁武
祭天始用沈香古未有也
　　　沈香一婆羅丁
梁簡文時扶南傅有沈香一婆羅丁云婆羅丁五百六
十斤也(北户/錄)
　　　沈香火山
隋煬帝每至除夜殿前諸院設火山數十車沈水香每
一山焚沈香數車以甲煎沃之熖起數丈香聞數十里
一夜之中用沈香二百餘乘甲煎二百餘石房中不燃
膏火懸寳珠一百二十以照之光比白日(杜陽/雜編)
　　　太宗問沈香
唐太宗問高州首領馮盎云卿去沈香逺近盎曰左右
皆香樹然其生者無香惟朽者香耳
　　　沈香為龍
馬希範搆九龍殿以沈香為八龍各長百尺抱柱相向
作趨捧勢希範坐其間自謂一龍也幞頭脚長丈餘以
象龍角凌晨將坐先使人焚香於龍腹中煙氣鬱然而
出若口吐然近古以來諸侯王奢僭未有如此之盛也
(續世/説)
　　　沈香亭子材
長慶四年敬宗初嗣位九月丁未波斯大商李蘇沙進
沈香亭子材拾遺李漢諫云沈香為亭子不異瑶臺瓊
室上怒優容之(舊/紀)
　　　沈香泥壁
唐宗楚客造一宅新成皆是文柏為梁沈香和紅粉以
泥壁開門則香氣蓬勃太平公主就其宅看歎曰觀其
行坐處我等皆虚生浪死(朝野/僉載)
　　　屑沈水香末布象牀上
石季倫屑沈水之香如塵末布象牀上使所愛之姬踐
之無跡者賜以珍珠百琲有跡者節以飲食令體輕弱
故閨中相戲曰爾非細骨輕軀那得百琲珍珠(拾遺/記)
　　　沈香疊旖旎山
高麗舶主王大世選沈水香近千觔疊為旖旎山象衡
嶽七十二峰錢俶許黄金五百兩竟不售(清異/録)
　　　沈香翁
海舶來有一沈香翁剜鏤若鬼工高尺餘舶酋以上吴
越王王目為清門處士發源於心清聞妙香也(同/上)
　　　沈香為柱
番禺有海獠雜居其最豪者蒲姓號曰番人本占城之
貴人也既浮海而遇風濤憚於復返遂畱中國定居城
中屋室侈靡踰禁中堂有四柱皆沈水香(桯/史)
　　　沈香水染衣
周光禄諸妓掠鬢用鬱金油傅面用龍消粉染衣以沈
香水月終人賞金鳳皇一隻(𫝊芳/畧記)
　　　炊飯灑沈香水
龍道千卜室於積玉坊編藤作鳳眼窗支牀用薜荔千
年根炊飯灑沈香水浸酒取山鳳髓(青州/雜記)
　　　沈香甑
有賈至林邑舎一翁姥家日食其飯濃香滿室賈亦不
喻偶見甑則沈香所剜也(清異/録)
又陶榖家有沈香甑魚英酒醆中現園林美女象黄霖
曰陶翰林甑裏熏香醆中逰妓可謂好事矣
　　　桑木根可作沈香想
裴休得桑木根曰若非沈香想之更無異相雖對沈水
香反作桑根想終不聞香氣諸相從心起也(常新/録)
　　　鷓鴣沈界尺
沈香帶斑㸃者名鷓鴣沈華山道士蘓志恬偶獲尺許
修為界尺(清異/録)
　　　沈香似芬陀利華
顯徳末進士賈顒於九仙山遇靖長官行若奔馬知其
異拜而求道取篋中所遺沈水香焚之靖曰此香全類
斜光下等六天所種芬陀利華汝有道骨而俗縁未盡
因授鍊仙丹一粒以栢子為糧迄今尚徤(同/上)
　　　砑金虚縷沈水香紐列環
晉天福三年賜僧法城跋遮那(袈裟/環也)王言云勅法城卿
佛國棟梁僧壇領袖今遣内官賜卿砑金虚鏤沈水香
紐列環一枚至可領取(同/上)
　　　沈香板牀
沙門支法存有八尺沈香板牀刺史王淡息切求不與
遂殺而藉焉後淡息疾法存出為祟
　　　沈香履
陳宣華有沈香履箱金屈膝(三餘/帖)
　　　屧襯沈香
無瑕屧屧之内皆襯沈香謂之生香屧
　　　沈香種楮樹
永徽中定州僧欲寫華嚴經先以沈香種楮樹取以造
紙(清賞/集)
　　　蠟沈
周公謹有蠟沈重二十四兩又火浣布尺餘(雲烟過/眼録)
　　　沈香觀音像
西小湖天台教寺舊名觀音教寺相𫝊唐乾符中有沈
香觀音像泛太湖而來小湖寺僧迎得之有草繞像足
以草投小湖遂生千葉蓮花(蘇州/舊志)
　　　沈香煎湯
丁晉公臨終前半月已不食但焚香危坐黙誦佛經以
沈香煎湯時時呷少許神識不亂正衣冠奄然化去(東/軒)
(筆/錄)
　　　妻齎沈香
吴𨼆之為廣州刺史及歸妻劉氏齎沈香一片𨼆之見
之即投於湖(天逰/别集)
　　　牛易沈水香
海南産沈水香香必以牛易之黎黎人得牛皆以祭鬼
無脫者中國人以沈水香供佛燎帝求福此皆燒牛也
何福之能得哀哉(東坡/集)
　　　沈香節
江南李建勲嘗蓄一玉磬尺餘以沈香節按柄叩之聲
極清越(澄懐/錄)
　　　沈香為供
高麗使慕倪雲林高潔屢叩不一見惟開雲林示之使
驚異向上禮拜留沈香十觔為供歎息而去(雲林/遺事)
　　　沈香烟結七鷺鷥
有浙人下番以貨物不合時疾疢遺失盡傾其本歎息
欲死海客同行慰勉再三乃始登舟見水瀕朽木一塊
大如鉢取而嗅之頗香謂必香木也澷取以枕首抵家
對妻子飲泣遂再求物力以為明年圖一日鄰家穢氣
逆鼻呼妻以朽木爇之則烟中結作七鷺鷥飛至數丈
乃散大以為竒而始珍之未幾憲宗皇帝命使求竒香
有不次之賞其人以獻授錦衣百户賜金百兩識者謂
沈香頓水次七鷺鷥日夕飲宿其上積久精神暈入因
結成形云(廣艷/異編)
　　　仙留沈香
國朝張三丰與蜀僧廣海善寓開元寺七日臨别贈詩
并留沈香三片草履一雙海并獻文皇答賜甚腆
　
　
　
　
　
　
　香乘卷一
欽定四庫全書
　香乘卷二
　　　　　　　　　　　　明　周嘉胄　撰
　　香品(隨品附/事實)
　　　檀香
陳藏器曰白檀出海南樹如檀
蘇頌曰檀香有數種黄白紫之異今人盛用之江淮河
朔所生檀木即其類但不香耳
李時珍曰檀香木也故字從亶亶善也釋氏呼為旃檀
以為湯沐猶言離垢也番人訛為真檀
李杲曰白檀調氣引芳香之物上至極高之分
檀香出崑崙盤盤之國又有紫真檀磨之以塗風腫(以/上)
(集本/草)
葉廷珪曰出三佛齊國氣清勁而易泄爇之能奪衆香
皮在而色黄者謂之黄檀皮腐而色紫者謂之紫檀氣
味大率相類而紫者差勝其輕而脆者謂之沙檀藥中
多用之然香材頭長商人截而短之以便負販恐其氣
泄以紙封之欲其滋潤也(香/録)
秣羅矩吒國南濵海有秣刺耶山崇崖峻嶺洞谷深澗
其中則有白檀香樹旃檀你婆樹樹類白檀不可以别
惟於盛夏登高逺矚其有大蛇縈者於是知之由其木
性涼冷故蛇盤踞既望見以射箭為記冬蟄之後方能
採伐(大唐西/域記)
印度之人身塗諸香所謂旃檀鬱金也(同/上)
劍門之左峭巖間有大樹生於石縫之中大可數圍枝
幹純白皆𫝊為白檀香樹其下常有巨虺蟠而䕶之人
不敢採伐(玉堂/閒話)
吉里地悶其國居重迦羅之東連山茂林皆檀香樹無
别産焉(星槎/勝覽)
檀香出廣東雲南及占城真蠟𤓰哇渤泥暹羅三佛齊
回回等國(大明一/統志)
雲南臨安河西縣産勝沈香即紫檀香(同/上)
檀香嶺南諸地亦皆有之樹葉皆似荔枝皮青色而滑
澤
紫檀諸溪峒出之性堅新者色紅舊者色紫有蟹爪文
新者以水浸之可染物舊者揩粉壁上色紫故有紫檀
色黄檀最香俱可作帶骻扇骨等物(王佐格/古論)
　　　旃檀
楞嚴經云白旃檀塗身能除一切熱惱今西南諸蕃酋
皆用諸香塗身取其義也
　檀香出海外諸國及滇粤諸地樹即今之檀木葢因
　彼方陽盛燠烈鍾地氣得香耳其所謂紫檀即黄白
　檀香中色紫者稱之今之紫檀即格古論所云器料
　具耳
　　　檀香止可供上真
道書言檀香乳香謂之真香止可燒祀上真
　　　旃檀逆風
林公曰白旃檀非不馥焉能逆風成實論曰波利質多
天樹其香則逆風而聞
　　　檀香屑化為金
漢武帝有透骨金大如彈丸凡物近之便成金色帝試
以檀香屑共褁一處置李夫人枕旁詰旦視之香皆化
為金屑(拾遺/記)
　　　白檀香龍
唐𤣥宗嘗詔術士羅公逺與僧不空同祈雨校功力俱
詔問之不空曰臣昨焚白檀香龍上命左右掬庭水嗅
之果有檀香氣(酉陽/雜爼)
　　　檀香牀
安禄山有檀香牀乃上賜者
　　　白檀香末
凡將相告身用金花五色綾紙上散白檀香末(翰林/志)
　　　白檀香亭子
李絳子璋為宣州觀察使楊收造白檀香亭子初成會
親賔觀之先是璋潛遣人度其廣袤織成地毯其日獻
之(杜陽/雜編)
　　　檀香板
宣和間徽宗賜大王御筆檀香板應逰翫處所並許直
入
　　　雲檀香架
宫人沈阿翹進上白玉方響云本吳元濟所與也光明
皎潔可照十數步其犀槌亦響犀也凡物有聲乃響應
其中焉架則雲檀香也而又彩若雲霞之狀芬馥着人
則彌月不散製度精妙固非中國所有者(同/上)
　　　雪檀六尺
南夷香槎到文登盡以易疋物同光中有舶上檀香色
正白號雪檀長六尺土人買為僧坊刹竿(清異/録)
　　　薰陸香即乳香
薰陸即乳香其状垂滴如乳頭也鎔塌在地者為塌香
皆一也佛書謂之天澤香言其潤澤也又謂之多伽羅香
杜魯香摩勒香馬尾香
蘇恭曰薰陸香形似白膠香出天竺者色白出單于者
夾綠色亦不佳
宗奭曰薫陸木葉類棠梨南印度界阿叱釐國出之謂
之西香南番者更佳即乳香也
陳承曰西出天竺南出波斯等國西者色黄白南者色
紫赤日久重疊者不成乳頭雜以砂石其成乳者乃新
出未雜砂石者也薰陸是總名乳是薫陸之乳頭也今
松脂楓脂中有此狀者甚多
李時珍曰乳香今人多以楓香雜之惟燒時可辯南番
諸國皆有宋史言乳香有一十三等(以上集/本草)
大食勿拔國邉海天氣暖甚出乳香樹他國皆無其樹
逐日用刀斫樹皮取乳或在樹上或在地下在樹自結
透者為明乳番人用玻璃瓶盛之名曰乳香在地者名
塌香(埤/雅)
薫陸香是樹皮鱗甲采之復生乳頭香生南海是波斯
松樹脂也紫赤如櫻桃透明者為上(廣/志)
乳香其香乃樹脂以其形似榆而葉尖長大斫樹取香
出祖法兒國(華夷/續考)
薫陸出大秦國在海邉有大樹枝葉正如古松生於沙
中盛夏木膠流出沙上狀如桃膠夷人採取賣與商賈
無賈則自食之(南方異/物志)
阿叱釐國出薰陸香樹樹葉如棠梨也(西域/記)
法苑珠林引益期牋木膠為薰陸流黄香
薫陸香出大食國之南數千里深山窮谷中其樹大抵
類松以斧斫脂溢於外結而成香聚而為塊以象負之
至於大食大食以舟載易他貨於三佛齊故香常聚於
三佛齊三佛齊每年以大舶至廣與泉廣泉舶上視香
之多少為殿最而香之品有十其最上品為揀香圓大
如指頭今世所謂滴乳是也次曰瓶乳其色亞於揀者
又次曰瓶香言收時量重置於瓶中在瓶香之中又有
上中下之别又次曰袋香言收時只置袋中其品亦有
三等又次曰乳塌葢鎔在地雜以沙石者又次曰黒塌
香之黑色者又次曰水濕黒塌葢香在舟中為水所侵
漬而氣變色敗者也品雜而碎者砍硝簸揚為塵者曰
纒香此香之别也(葉廷珪/香録)
偽乳香以白膠香攪糖為之但燒之烟散多叱聲者是
也真乳香與茯苓共嚼則成水
皖山石乳香􁫧瓏而有蜂窩者為真每先爇之次爇沈
香之屬則香氣為亂香烟罩定難散者是否則白膠香
也
　薫陸香樹異物志云枝葉正如古松西域記云葉如
　棠梨華夷續考云似榆而葉尖長一統志又云類榕
　似因地所産葉幹有異而諸論著多自𫝊聞故無的
　據其香是樹脂液凝結而成者香録論之詳矣獨廣
　志云薰陸香是樹皮鱗甲采之復生乳頭香是波斯
　松樹脂也似又兩種當從諸說為是
　　　斗盆燒乳頭香
曹務光見趙州以斗盆燒乳頭香十斛曰財易得佛難
求(舊相禪/學録)
　　　雞舌香即丁香
陳藏器曰雞舌香與丁香同種花實藂生其中心最大
者為雞舌擊破有順理而解為兩向如雞舌故名乃是
母丁香也
蘇恭曰雞舌香樹葉及皮並似栗花如梅花子似棗核
此雌樹也不入香用其雄樹雖花不實采花釀之以成
香出崑崙及交州愛州以南
李珣曰丁香生東海及崑崙國二月三月花開紫白色
至七月始成實小者為丁香大者如巴豆為母丁香
馬志曰丁香生交廣南番按廣州圖上丁香樹高丈餘
木類桂葉似櫟花圓細黄色凌冬不凋其子出枝蕋上
如釘長三四分紫色其中有粗大如山茱茰者俗呼為
母丁香二八月採子及根一云盛冬生花子至次年春
採之
雷斆曰丁香有雌雄雄者顆小雌者大如山茱茰名母
丁香入藥最勝
李時珍曰雄為丁香雌為雞舌諸說甚明(以上集本草/)
丁香一名丁子香以其形似丁子也雞舌丁香之大者
今所謂母丁香是也(香/録)
　丁香諸論不一按出東海崑崙者花紫白色七月結
　實産交廣南番者花黄色二八月採子及盛冬生花
　次年春採者葢地土氣候各有不同亦猶今之桃李
　閩越燕齊開候大異也愚謂即此中丁香花亦有紫
　白二色或即此種因地産非宜不能子大為香耳
　　　辯雞舌香
沈存中筆談云予集靈苑方據陳藏器本草拾遺以雞
舌為丁香母今考之尚不然雞舌即丁香也齊民要術
言雞舌俗名丁子香日華子言丁香治口氣與含雞舌
香奏事欲其芬芳之說相合及千金方五香湯用丁香
雞舌最為明騐開寳本草重出丁香謬矣今世以乳香
中大如山茱茰者為雞舌香略無氣味治疾殊乖
老學庵日記云辯雞舌香為丁香亹亹數百言竟是以
意度之惟元魏賈思勰作齊民要術第五卷有合香澤
法用雞舌香注云俗人以其似丁子故謂之丁子香此
最的確可引之證而存中反不及之以此知博洽之難
也
　存中辯雞舌已引齊民要術而老學庵云存中反不
　及之何也總之丁香雞舌本是一種何庸聚訟
　　　含雞舌香
尚書郎含雞舌香伏奏事黄門郎對揖跪受故稱尚書
郎懐香握蘭(漢官/儀)
尚書郎給青縑白綾被或以錦被含香(漢官/典職)
桓帝時侍中刁存年老口臭上出雞舌香與含之雞舌
頗小辛螫不敢咀咽嫌有過賜毒藥歸舎辭决家人哀
泣莫知其故僚友求䑛其藥出口香咸嗤笑之
　　　嚼雞舌香
飲酒者嚼雞舌香則量廣浸半天回而不醒(酒中/𤣥)
　　　奉雞舌香
魏武與諸葛亮書云今奉雞舌香五斤以表微意(五/色)
(線/)
　　　雞舌香木刀靶
張受益所藏箆刀其靶黒如烏木乃西域雞舌香木也
(雲烟過/眼錄)
　　　丁香末
聖夀堂石虎造垂玉佩八百大小鏡二萬枚丁香末為
泥油瓦四面垂金鈴一萬枚去鄴三十里(羊頭/山記)
　　　安息香
安息香梵書謂之拙貝羅香
西域𫝊安息國去洛陽二萬五千里北至康居其香乃
樹皮膠燒之通神明辟衆惡(漢/書)
安息香樹出波斯國波斯呼為辟邪樹長二三丈皮色
黄黒葉有四角經冬不凋二月開花黄色花心微碧不
結實刻其樹皮其膠如飴名安息香六七月堅凝乃取
之(酉陽/雜爼)
安息出西戎樹形類松栢脂黄黑色為塊新者柔韌
(本/草)
三佛齊國安息香樹脂其形色類核桃瓤不宜於燒而
能發衆香人取以和香(一統/志)
安息香樹如苦楝大而直葉類羊桃而長中心有脂作
香(同/上)
　　　辯真安息香
焚時以厚紙覆其上烟透出是否則偽也
　　　燒安息香呪水
襄國城塹水源暴竭西域佛圖澄坐繩床燒安息香呪
願數百言如此三日水泫然微流(髙僧/傳)
　　　燒安息香聚鼠
真安息焚之能聚䑕其烟白色如縷直上不散
　　　篤耨香
篤耨香出真臘國樹之脂也樹如松形又云類杉檜香
藏於皮其香老則溢出色白而透明者名白篤耨盛夏
不融香氣清逺土人取後夏月以火炙樹令脂液再溢
至冬乃凝復收之其香夏融冬結以瓠瓢盛置隂涼處
乃得不融雜以樹皮者則色黒名黒篤耨一說盛以瓢
碎瓢而爇之亦香名篤耨瓢香(香/録)
　　　瓢香
三佛齊國以瓠瓢盛薔薇水至中國碎其瓢而爇之與
篤耨瓢略同又名乾葫蘆片以之蒸香最妙(瑣碎/録)
　　　詹糖香
詹糖香出晉安岑州及交廣以南樹似橘煎枝葉為香
似糖而黒如今之沙糖多以其皮及蠧糞襍之難得純
正者惟軟乃佳其花亦香如茉莉花氣(本/草)
　　　□齊香
□齊香出波斯國佛林呼為頂勃梨咃長一丈圍一尺
許皮青色薄而極光淨葉似阿魏每三葉生於條端無
花實西域人常八月伐之至臘月更抽新條極滋茂若
不剪除反枯死七月斷其枝有黄汁其狀如蜜微有香
氣入缶療百病(酉陽/雜爼)
　　　麻樹香
麻樹生斯調國其汁肥潤其澤如脂膏馨香馥郁可以
熬香美於中國之油也
　　　羅斛香
暹羅國産羅斛香味極清逺亞於沈香
　　　鬱金香
鬱金香金光明經謂之荼矩麽香又名紫述香紅藍花
草麝香草鬱香可佩宫嬪每服之於褵袵
許慎說文云鬱芳草也十葉為貫百二十貫築以煮之
為鬯一曰鬱鬯百草之英合而釀酒以降神乃逺方鬱
人所貢故謂之鬱鬱今鬱林郡也
鬱金生大秦國二月三月有花狀如紅藍四月五月採
花即香也(魏/略)
鄭𤣥云鬱草似蘭
鬱金香出罽賔國人種之先以供佛數日萎然後取之
色正黄與芙蓉花褁嫩蓮者相似可以香酒(楊孚南/州異物)
(志/)
唐太宗時伽毘國獻鬱金香葉似麥門冬九月花開狀
如芙蓉其色紫碧香聞數十步花而不實欲種者取根
賽瑪爾堪西域中大國也産鬱金香色黄似芙蓉花(方/輿)
(勝/略)
栁州羅城縣出鬱金香(一統/志)
　伽毘國所獻葉象花色與時迥異彼間闗致貢定又
　珍異之品亦以名鬱金乎
　　　鬱金香手印
天竺國婆陀婆恨王有宿願每年所賦細緤並重疊積
之手染鬱金香拓於緤上千萬重手印即透丈夫衣之
手印當背婦人衣之手印當乳(酉陽/雜爼)
　
　香乘卷二
欽定四庫全書
　香乗卷三
　　　　　　　　　　　　明　周嘉胄　撰
　　香品
　　　龍腦香
龍腦香即片腦金光明經名羯婆羅香膏名婆律香
西方抹羅短吒國在南印度境有羯婆羅香樹松身異
葉花果斯别初採既濕尚未有香木亁之後循理而析
其中有香狀如雲母色如氷雪此所謂龍腦香也(大唐/西域)
(記/)
咸陽山有神農鞭藥處山上紫陽觀有千年龍腦葉圓
而背白無花實者在樹心中斷其樹膏流出作坎以承
之清香為諸香之祖
龍腦香樹出婆利國婆利呼為固不婆律亦出婆斯國
樹高八九丈大可六七圍葉圓而背白無花實其樹有
肥有瘦瘦者有婆律膏香亦曰瘦者出龍腦香肥者出
婆律膏也在木心中斷其樹劈取之膏於樹端流出斫
樹作坎而承之(酉陽/雜爼)
渤泥三佛齊國龍腦香乃深山窮谷中千年老杉樹枝
幹不損者若損動則氣泄無腦矣其土人解為板板傍
裂縫腦出縫中劈而取之大者成斤謂之梅花腦其次
謂之速腦腦之中又有金脚其碎者謂之米腦鋸下杉
屑與碎腦相雜者謂之蒼腦取腦已淨其杉板謂之腦
木札與鋸屑同搗碎和置磁盆中以笠覆之封其縫熱
灰煨逼其氣飛上凝結而成塊謂之熟腦可作面花耳
環佩帶等用又有一種如油者謂之油腦其氣勁於腦
可浸諸香(香/譜)
亁脂為香清脂為膏子主去内外障眼又有蒼龍腦不可
㸃眼經火為熟龍腦(續博/物志)
龍腦是樹根中亁脂婆律香是根下清脂出婆律國因
以為名也又曰龍腦及膏香樹形似杉木腦形似白松
脂作杉木氣明靜者善乆經風日或如鳥遺者不佳或
云子似荳蔲皮有錯甲即松脂也今江南有杉木末經
試或入土無脂猶甘蕉之無實也(本/草)
龍腦是西海婆律國婆律樹中脂也狀如白膠香其龍
腦油本出佛誓國從樹取之(同/上)
片腦産暹羅諸國惟佛打泥者為上其樹高大葉如槐
而小皮理類沙柳腦則其皮間凝液也好生窮谷島夷
以鋸付銃就谷中寸斷而出剥而采之有大如指厚如
二青錢者香味清烈瑩潔可愛謂之梅花片鬻至中國
擅翔價焉復有數種亦堪入藥乃其次者(華夷/續考)
渤泥片腦樹如杉檜取之者必齋沐而往其成氷似梅
花者為上其次有金脚腦速腦米腦蒼腦札聚腦又一
種如油名腦油(一統/志)
有人下洋遭溺附一蓬席不死三晝夜泊一島間乃匍
匐而登得木上大菓如梨而芋味食之一二日頗覺有
力夜宿大樹下聞樹根有物沿依而上其聲􁫧瓏可聽
至顛而止五更復自樹顛而下不知何物乃以手捫之
驚而逸去嗅其掌香甚以為必香物也乃俟其升樹解
衣舖地至明遂不能去凡得片腦斗許自是每夜收之
約十餘石乃日坐水次望見海䑸過大呼求救遂賫片
腦以歸分與舟人十之一猶成巨富(廣艷/異編)
　　　藏龍腦香
龍腦香合糯米炭相思子貯之則不耗或言以雞毛相
思子同入小瓷罐密收之佳相感志言杉木炭養之更
良不耗也
　　　相思子與龍腦相宜
相思子有蔓生者與龍腦香相宜能令香不耗韓朋拱
木也(捜神/記)
　　　龍腦香御龍
羅子春欲為梁武帝入海取珠杰公曰汝有西海龍腦
香否曰無公曰奈之何御龍帝曰事不諧矣公曰西海
大船求龍腦香可得(梁四/公記)
　　　獻龍腦香
烏荼國獻唐太宗龍腦香(方輿/勝畧)
　　龍腦香藉地
唐宫中每欲行幸即先以龍腦鬱金塗其地
　　賜龍腦香
唐𤣥宗夜宴以琉璃器盛龍腦香賜羣臣馮謐曰臣請
效陳平為宰自丞相以下皆跪受尚餘其半乃捧拜曰
勅賜録事馮謐𤣥宗笑許之
　　　瑞龍腦香
天寶末交阯國貢龍腦如蟬蠶形波斯言乃老龍腦樹
節方有禁中呼為瑞龍腦上惟賜貴妃十枚香氣徹十
餘步上夏日嘗與親王弈碁令賀懷智獨彈琵琶貴妃
立于局前觀之上數枰上子將輸貴妃放康國猧子於
座側猧上局局子亂上大恱時風吹貴妃領巾於賀懷
智巾上良乆回身方落懷智歸覺滿身香氣非常乃缷
幞頭貯於錦囊中及上皇復宫闕追思貴妃不已懷智
乃進所貯幞頭具奏前事上皇發囊泣曰此瑞龍腦香
也(酉陽/雜爼)
　　遺安禄山龍腦香
貴妃以上賜龍腦香私發明駝使遺安禄山三枚餘歸
夀邸楊國忠聞之入宫語妃曰貴人妹得佳香何獨吝
一韓司掾也妃曰兄若得相勝此十倍(楊妃/外傳)
　　　瑞龍腦碁子
開成中貴家以紫檀心瑞龍腦為碁子(碁/談)
　　　食龍腦香
寶厯二年浙東國貢二舞女冬不纊衣夏不汗體所食
荔枝榧實金屑龍腦香之類宫中語曰寶帳香重重一
雙紅芙蓉(杜陽/雜編)
　　　翠尾聚龍腦香
孔雀毛著龍腦香則相綴禁中以翠尾作帚每幸諸閣
擲龍腦香以避穢過則以翠尾帚之皆聚無有遺者亦
若磁石引鍼琥珀拾芥物類相感然也(墨莊/漫録)
　　　梓樹化龍腦
熙寜九年英州雷震一山梓樹盡枯中皆化為龍腦香
(宋/史)
　　　龍腦漿
南唐保大中貢龍腦漿云以縑囊貯龍腦懸於琉璃瓶
中少頃滴瀝成氷香氣馥烈大補益元氣(江南異/聞録)
　　　大食國進龍腦
南唐大食國進龍腦油上所秘惜耿先生見之曰此非
佳者當為大家致之乃縫夾絹囊貯白龍腦一觔垂於
棟上以胡瓶盛之有頃如注上駭嘆不已命酒汎味逾
於大食國進者(續博/物志)
　　　焚龍腦香十觔
孫承祐吳越王妃之兄貴近用事王常以大片生龍腦
香十觔賜承祐承祐對使者索大銀爐作一聚焚之曰
聊以祝王夀及歸朝為節度使俸入有節無復向日之
豪侈然卧内每夕燃燭二炬焚龍腦二兩(樂善/録)
　　　龍腦小兒
以龍腦為佛像者有矣未見著色者也汴都龍興寺僧
恵乗寶一龍腦小兒雕裝巧妙彩繪可人(清異/録)
　　　松窗龍腦香
李華燒三城絶品炭以龍腦褁芋魁煨之擊爐曰芋魁
遭遇矣(三賢/典語)
　　　龍腦香與茶宜
龍腦其清香為百藥之先於茶亦相宜多則掩茶氣味
萬物中香無出其右者(華夷草/木考)
　　　焚龍腦歸錢
青蚨一名錢精取母殺血塗錢繩入龍腦香少許置櫃
中焚一爐禱之其錢并歸於繩上
　　　麝香
麝香一名香麞一名麝父梵書謂之莫訶婆伽香
麝生中臺山谷及益州雍州山中春分取香生者益良
陶𢎞景云麝形似麞而小黑色常食栢葉又噉蛇其香
正在隂莖前皮内别有膜袋裹之五月得香往往有蛇
皮骨今人以蛇蛻皮裹香云彌香是相使也麝夏月食
蛇蟲多至寒則香滿入春臍内急痛則以爪剔出著屎
溺中覆之常在一處不移曾有遇得乃至一斗五升者
此香絶勝殺取者昔人云是精溺凝結殊不爾也今出
羌夷者多真好出隨郡義陽晉溪諸蠻中者亞之出益
州者形扁仍以皮膜裹之多偽凡真香一子分作三四
子刮取血膜雜納餘物裹以四足膝皮而貨之貨者又
復偽之彼人言但破看一片毛共在裹中者為勝今惟
得真者看取必當全真耳(本/草)
蘇頌曰今陜西益州河東諸路山中皆有而秦州文州
諸蠻中尤多蘄州光州或時亦有其香絶小一子纔若
彈丸往往是真蓋彼人不甚作偽耳(同/上)
香有三種第一生者名遺香乃麝自剔出者其香聚處
逺近草木皆焦黄此極難得今人帶真香過園中𤓰菓
皆不實此其驗也其次臍香乃捕得殺取者又其次為
心結香麝被大獸捕逐驚畏失心狂走山巔墜崖谷而
斃人有得之破心見血流出作塊者是也此香亁燥不
堪用(華夷草/木考)
嵇康云麝食栢故香
黎香有二色畨香蠻香又雜以黎人撰作官市動至數
十計何以責科取之責所謂真有三說麝羣行山中自
然有麝氣不見其形為真香入春以脚剔入水泥中藏
之不使人見為真香殺之取其臍一麝一臍為真香此
余所目擊也(香/譜)
商汝山中多麝遺糞常在一處不移人以是獲之其性
絶愛其臍為人逐急即投巖舉爪剔其香就縶而死猶
拱四足保其臍李商隠詩云投巖麝自香(談/苑)
麝居山麞居澤以此為别麝出西北者香結實出東南
者謂之土麝亦可入藥而力次之南中靈貓囊其氣如
麝人以雜之(本/草)
麝香不可近鼻有白蟲入腦患癩乆帶其香透關令人
成異疾
　　　水麝香
天寶初漁人獲水麝詔使養之臍下惟水滴瀝於斗中
水用灑衣衣至敗香不歇每取以鍼刺之捉以真雄黄
香氣倍於肉麝(續博/物志)
　　　土麝香
自邕州溪洞來者名土麝香氣燥烈不及他産(桂海虞/衡志)
　　　麝香種瓜
嘗因㑹客食瓜言瓜最惡麝香坐有延祖曰是大不然
吾家以麝香種瓜為鄰里冠但人不知制伏之術耳求
麝二錢許懷去後旬日以藥末攪麝見送每種瓜一窠
根下用藥一捻既結瓜破之麝氣撲鼻次年種其子名
之曰土麝香然不如藥麝香耳(清異/録)
　　　瓜忌麝
瓜惡香香中尤忌麝鄭注太和初赴職河中姬妾百餘
騎香氣數里逆於人鼻是歳自京至河中所過路瓜盡
死一蔕不獲(酉陽/雜爼)
廣明中巢冦犯闕僖宗幸蜀關中道傍之瓜悉萎蓋宫
嬪多帶麝香所熏遂皆萎落耳(負暄/雜録)
　　　夢索麝香丸
桓誓居豫章時梅𤣥龍為太守夢就𤣥龍索麝香丸(續/捜)
(神/記)
　　　麝絶惡夢
佩麝非但香辟惡以真香一子置枕中可絶惡夢
　　　麝香塞鼻
錢方義如厠見怪怪曰某以隂氣侵陽貴人雖福力正
強不成疾病亦當少有不安宜急服生犀角生玳瑁麝
香塞鼻則無苦方義如其言果善(續𤣥/怪録)
　　　麝遺香
走麝以遺香不捕是以聖人以約為記(續韻/府)
　　　麝香不足
黄山谷云所恵香非往時意態恐方不同或是香材不
精乃婆律與麝香不足耳
　　　麝䙞
晉時有徐景於宣陽門外得一錦麝䙞至家開視有蟲
如蟬五色兩足各綴一五銖錢(酉陽/雜爼)
　　　麝香月
韓熙載留心翰墨四方膠煤多不合意延歙匠朱逢於
書館製墨供用名麝香月又名𤣥中子(清異/録)
　　　麝香墨
歐陽通每書其墨必古松之烟末以麝香方下筆(李孝/美墨)
(譜/)
　已下曰木曰檀曰草皆以香似麝名之
　　　麝香木
出占城國樹老而仆埋於土而腐外黑内黄赤者其氣
類於麝故名焉其品之下者蓋縁伐生樹而取香故其
氣劣而勁此香賔童龍尤多南人以為器皿如花梨木
類(香/録)
　　　麝香檀
麝香檀一名麝檀香蓋西山樺根也爇之類煎香或云
衡山亦有不及海南者(□碎/録)
　　　麝香草
麝香草一名紅蘭香一名金桂香一名紫述香出蒼梧
鬱林二郡今吳中亦有麝香草似紅蘭而甚香最宜合
香(述異/記)
　鬱金香亦名麝香草此以形似言之實自兩種魏畧
　云鬱金狀如紅蘭則非鬱金審矣而述異記又謂龜
　甲香即桂香之善者
　
　
　
　
　
　
　香乗卷三
欽定四庫全書
　香乗卷四
　　　　　　　　　　　　明　周嘉胄　撰
　　香品
　　　降真香
降真香一名紫藤香一名雞骨與沉香同亦因其形有
如雞骨者為香名耳俗傳舶上來者為畨降
生南海山中及大秦國其香似蘇方木燒之初不甚香
得諸香和之則特美入藥以畨降紫而潤者為良
廣東廣西雲南安南漢中施州永順保靖及占城暹羅
渤泥琉球諸畨皆有之(集本/草)
降真生藂林中畨人頗費坎斫之功乃樹心也其外白
皮厚八九寸或五六寸焚之氣勁而逺(真臘/記)
雞骨香即降真香本出海南今溪洞僻處所出者似是
而非勁瘦不甚香(溪蠻/藂話)
主天行時氣宅舎怪異並燒之有驗(海藥/本草)
伴和諸香燒烟直上感引鶴降醮星辰燒此香妙為第
一小兒佩之能辟邪氣度籙功徳極驗降真之名以此
(仙/傳)
出三佛齊國者佳其氣勁而逺辟邪氣泉人每歳除家
無貧富皆爇之如燔柴雖在處有之皆不及三佛齊國
者今有畨降廣降土降之别
　　　貢降真香
南巫里其地自蘇門答剌西風一日夜可至洪武初貢
降真香
　　　蜜香
蜜香即木香一名沒香一名木蜜一名阿􁒴一名多香
木皮可為紙
木蜜香蜜也樹形似槐而香伐之五六年乃取其香(法/華)
(經/註)
木蜜號千歳樹根本甚大伐之四五歳取不腐者為香
(魏王花/木志)
沒香樹出波斯國拂林國人呼為阿􁒴樹長數丈皮青
白色葉似槐而長花似橘而大子黑色大如山茱萸酸
甜可食(酉陽/雜爼)
肇慶新興縣出多香木俗名蜜香辟惡氣殺鬼精(廣州/志)
其葉如椿樹生干歳斫仆之歴四五歳乃往看已腐敗
惟中節堅貞者是香(異物/志)
蜜香生永昌山谷今惟廣州舶上有來者他無所出
蜜香生交州大樹節如沉香
蜜香從外國舶上來葉似薯蕷而根大花紫色功效極
多今以如雞骨堅實齧之粘齒者為上復有馬兠鈴根
謂之青木香非此之謂也或云有二種亦恐非耳一謂
之雲南根
　前沉香部交人稱沉香為蜜香交州志謂蜜香似沉
　香蓋木體俱香形復相似亦猶南北橘枳之别耳諸
　論不一并採之以俟考訂有云蜜香生南海諸山中
　種之五六年得香此即廣人種香樹為利今書齋日
　用黄熟生香又非彼類
　　蜜香紙
晉太康五年大秦國獻蜜香紙三萬幅帝以萬幅賜杜
預令寫春秋釋例紙以蜜香樹皮葉作之微褐色有紋
如魚子極香而堅韌水漬之不爛(晉/書)
　　木香
木香草本也與前木香不同本名蜜香因其香氣如蜜
也縁沉香類有蜜香遂訛此為木香耳昔人謂之青木
香後人因呼馬兠鈴根為青木香乃呼此為南木香廣
木香以分别之(本/草)
青木香出天竺是草根狀如甘草(南州異/物志)
其香是蘆蔓根條左盤旋采得二十九日方硬如朽骨
其有蘆頭丁蓋子色青者是木香神也(本/草)
五香者即青木香也一株五根一莖五枝一枝五葉一
葉間五節五五相對故名五香燒之能上徹九星之天
也(三洞/珠囊)
　　　夢青木香療疾
崔萬安分務廣陵苦脾泄家人禱於后土祠是夕萬安
夢一婦人珠珥珠履衣五重皆編貝珠為之謂萬安曰
此疾可治今以一方相與可取青木香肉荳蔲等分棗
肉為丸米飲下二十丸又云此藥太熱疾平即止如其
言即愈(稽神/録)
　　　蘇合香
此香出蘇合國因以名之梵書謂之咄魯瑟劒
蘇合香出中臺山川谷
今從西域及崑崙來者紫赤色與紫真檀相似堅實極
芳香性重如石燒之灰白者好
廣州雖有蘇合香但類蘇木無香氣藥中只用有膏油
者極芳烈
大秦國人採得蘇合香先煎其汁以為香膏乃賣其滓
與諸國賈人是以展轉來達中國者不大香也然則廣
南貨者其經煎煮之餘乎今用如膏油者乃合治成香
耳(已上集/本草)
中天竺國出蘇合香是諸香汁煎成非自然一物也
蘇合油出安南三佛齊諸畨國樹生膏可為香以濃而
無滓者為上
大秦國一名掣韃以在海西亦名雲海西國地方數千
里有四百餘城人俗有類中國故謂之大秦國人合香
謂之香煎其汁為蘇合油其滓為蘇合油香(西域/傳)
蘇合香油亦出大食國氣味類篤耨以濃淨無滓者為
上畨人多以塗身而閩中病大風者亦倣之可合輭香
及入藥用(香/録)
今之蘇合香赤色如堅木又有蘇合油如黐膠人多用
之而劉夢得傳信方言謂蘇合香多薄葉子如金色按
之即止放之即起良乆不定如蟲動氣烈者佳(沈括/筆談)
　香本一樹建論互殊其云類紫真檀是樹枝節如膏
　油者即樹脂膏蘇合香蘇合油一樹兩品又云諸香
　汁煎成乃偽為者如蘇木重如石嬰薁是山葡萄至
　陶隠居云是獅子糞物理論云是獸便此大謬誤蘇
　合油白色本草言獅糞極臭赤黑色又劉夢得言薄
　葉如金色者或即蘇合香樹之葉抑畨禺珍異不一
　更品外之竒者乎
　　　賜蘇合香酒
王文正太尉氣羸多病真宗面賜藥酒一瓶令空腹飲
之可以和氣血辟外邪文正飲之大覺安徤因對稱謝
上曰此蘇合香酒也每一斗酒以蘇合香丸一兩同煮
極能調五臟却腹中諸疾每冐寒夙興則飲一杯因各
出數榼賜近臣自此臣庶之家皆效為之蘇合香丸因
盛行於時(彭乗墨/客揮犀)
　　　市蘇合香
班固云竇侍中令載雜綵七百疋市月氐馬蘇合香一
云令賫白素三百疋欲以市月氐馬蘇合香(太平/御覽)
　　　金銀香
金銀香中國皆不出其香如銀匠欖糖相似中有白蠟
一般白塊在内好者白多低者白少焚之氣味甚美出
舊港(華夷/續考)
　　南極
南極香材也(同/上)
　　　金顔香
香類熏陸其色紫赤如凝漆沸起不甚香而有酸氣合
沉檀焚之極清婉(西域/傳)
香出大食及真臘國所謂三佛齊國出者蓋自二國販
去三佛齊而三佛齊乃販至中國焉其香乃樹之脂也
色黄而氣勁蓋能聚衆香今之為龍涎軟香佩帶者多
用之畨人亦以和香而塗身
真臘産金顔香黄白黑三色白者佳(方輿/勝畧)
　　　貢金顔香干團
元至元間馬八兒國貢獻諸物有金顔香干團香乃樹
脂有淡黄色者黑色者劈開雪白者為佳(解酲/録)
　　　流黄香
流黄香似流黄而香吳時外國傳云流黄香出都昆國
在扶南南三干里
流黄香在南海邉諸國今中國用者從西戎來(南州異/物志)
　　　亞濕香
亞濕香出占城國其香非自然乃土人以十種香搗和
而成體濕而黑氣和而長爇之勝於他香(香/録)
　近有自日本來者貽余以香所謂體濕而黑氣和而
　長全無沉檀腦麝氣味或即此香云
　　　顫風香
香乃占城香品中之至精好者蓋香樹交枝曲榦兩相
戛磨積有歳月樹之漬液菁英凝結成香伐而取之節
油透者更佳潤澤頗類蜜漬最宜熏衣經數日香氣不
歇今江西道臨江路清江鎮以此為香中之甲品價常
倍於他香
　　　迦闌香(一作迦/藍水)
香出迦闌國故名亦占香之類也或云生南海補陀巖
蓋香中至寶價與金等
　　　特遐香
特遐香出弱水西形如雀卵色頗淡白焚之辟邪去穢
鬼魅避之(五雜/爼)
　　　阿勃參香
出拂林國皮色青白葉細兩兩相對花似蔓青正黄子
如胡椒赤色研其脂汁極香又治癩
　　　兠納香
廣志云生南海剽國魏畧云出大秦國兠納香草類也
　　　兠婁香
異物志云兠婁香出海邉國如都梁香亦合香用莖葉
似水蘇
　按此香與今之兠婁香不同
　　　紅兠婁香
按此香即麝檀香之别名也
　　　艾納香
出西國似細艾又有松樹皮上緑衣亦名艾納可以和
合諸香燒之能聚其烟青白不散而與此不同
艾納出剽國此香燒之歛香氣能令不散烟直上似細
艾也(北户/録)
異物志云葉如栟櫚而小子似梹榔可食有云松上寄
生草合香烟不散
　所謂松上寄生即松上緑衣也葉如栟櫚者是
　　　迷迭香
廣志云出西域魏畧云出大秦國可佩服令人衣香燒
之拒鬼魏文帝時自西域移植庭中帝曰余植迷迭于
中庭喜其揚條吐秀馥郁芬芳
　　　藒車香
爾雅曰藒車䒗輿香草也生海南山谷又出彭城髙數
尺黄葉白花楚詞云畦留夷與藒車則昔人常栽蒔之
與今蘭草零陵相類也
齊民要術云凡諸樹木蟲蛀者煎此香冷淋之即辟也
　　　都梁香
都梁香曰蘭草曰蕳曰水香曰香水蘭曰女蘭曰香草
曰燕尾香曰大澤蘭曰蘭澤草曰煎澤草曰雀頭草曰
孩兒菊曰干金草均别名也
都梁縣有山山下有水清淺其中生蘭草因名都梁香
(盛𢎞之/荆州記)
蕳蘭也詩方秉蕳兮爾雅翼云莖葉似澤蘭廣而長節
節赤高四五尺漢諸池館及許昌宫中皆種之可著粉
藏衣書中辟蠧魚今都梁香也(稗雅/廣要)
　都梁香蘭草也本草綱目引諸家辯證亹亹千百餘
　言一皆浮剽之論蓋蘭類有别古之所謂可佩可紉
　者是蘭草澤蘭也蘭草即今之孩兒菊澤蘭俗呼為
　奶孩兒又名香草其味更酷烈江淮間人夏月採嫩
　莖以香髪今之蘭者幽蘭花也蘭草蘭花自是兩類
　蘭草澤蘭又亦異種蘭草葉光潤根小紫夏月採隂
　亁即都梁香也古今採用自殊其類各别何煩冗緒
　而藒車艾納都梁俱小草每見重於標詠所謂氍毺
　􁜠㲮五木香迷迭艾納及都梁是也
　　　零陵香
薰草蔴葉而方莖赤花而黑實氣如蘼蕪可以止癘即
零陵香(山海/經)
東方君子之國薰草朝朝生香(博物/志)
零陵香曰薰草曰蕙草曰香草曰燕草曰黄零草皆别
名也生零陵山谷今湖嶺諸州皆有之多生下濕地常
以七月中旬開花至香古所謂薰草是也或云蕙草亦
此也又云其莖葉謂之蕙其根謂之薰三月採脫節者
良今嶺南收之皆作窑竈以火炭焙亁令黄色乃佳江
淮間亦有土生者作香亦可用但不及嶺南者芬薰耳
古方但用薰草而不用零陵香今合香家及面膏皆用
之
古者燒香草以降神故曰薰曰蕙薰者薰也蕙者和也
漢書云薰以香自燒是矣或云古人祓除以此草薰之
故謂之薰虞衡志言零陵即今之永州不出此香惟融
宜等州甚多土人以編蓆薦性煖宜人按零陵舊治在
今全州全乃湘之源多生此香今人呼為廣零陵香者
乃真薰草也若永州道州武岡州皆零陵屬地今鎮江
丹陽皆蒔而刈之以酒灑制貨之芬香更烈謂之香草
與蘭草同稱零陵香至枯亁猶香入藥絶可用為浸油
飭髪至佳
零陵香江湘生處香聞十步(一統/志)
　　　芳香
芳香即白芷也許慎云晉謂之䖀齊謂之茝楚謂之蘺
又謂之葯又名莞葉名蒚麻生於下澤芬芳與蘭同徳
故騷人以蘭茝為詠而本草有芳香澤芬之名古人謂
之香白芷云
徐鍇云初生根榦為芷則白芷之義取乎此也
王安石云茝香可以養鼻又可養體故茝字從臣臣音
怡怡養也
陶𢎞景曰今處處有之東南間甚多葉可合香道家以
此香浴去尸蟲
蘇頌云所在有之吳地尤多根長尺餘粗細不等白色
枝榦去地五寸以上春生葉相對婆娑紫色濶三指許
花白微黄入伏後結子立秋後苗枯二八月採曝以黄
澤者為佳
　　　蜘蛛
出蜀西茂州松潘山中草根也黑色有粗鬚狀如蜘蛛
故名氣味芳香彼土亦重之(本/草)
　　　甘松香
金光明經謂之苦彌哆香
出姑臧凉州諸山細葉引蔓藂生可合諸香及裛衣
今黔蜀州郡及遼州亦有之叢生山野葉細如茅草根
極繁密八月作湯浴令人身香
甘松芳香能開脾鬱産於川西松州其味甘故名(已上/集本)
(草/)
　　　藿香
法華經謂之多摩羅䟦香楞嚴經謂之兠婁婆香金光
明經謂之鉢怛羅香湼槃經謂之迦筭香
藿香出海遼國形如都梁可著衣服中(南州異/物志)
藿香出交阯九真武平興古諸國民自種之榛生五六
月採日曬亁乃芬香(南方草/木狀)
吳時外國傳曰都昆在扶南南三干餘里出藿香
劉欣期言藿香似蘇合謂其香味相似也
頓遜國出藿香挿枝便生葉如都梁以裛衣國有區撥
等花十餘種冬夏不衰日載數十車貨之其花燥更芬
馥亦末為粉以傅身焉(華夷草/木考)
　　　芸香
說文云芸香草也似苜蓿爾雅翼云仲春之月芸始生
禮圖云葉似雅蒿又謂之芸蒿香美可食淮南說芸草
死可復生採之著於衣書可辟蠧老子云芸芸各歸其
根者蓋物衆多之謂沈括云芸類豌豆作藂生其葉極
芳香秋復生葉間微白如粉鄭𤣥曰芸香草世人種之
中庭
　　　宫殿植芸香
漢種之蘭臺石室藏書之府(典/畧)
顯陽殿前芸香一株徽音殿前芸香二株含英殿前芸
香二株(洛陽宫/殿簿)
太極殿前芸香四畦式乾殿前芸香八畦(晉宫/殿名)
　　　芸香室
祖欽仁檢校祕書郎持三筆終入芸香之室(陳子/昻集)
　　　芸香去蝨
採芸香葉置席下能去蚤蝨子(續博/物志)
　殿前植芸香一株二株疑是木本又云殿前芸香四
　畦八畦則又草本豈草木本俱有此香名也今香藥
　所用芸香如楓脂乳香之類即其木本膏液為香者
　　　蘹香
江淮湖嶺山中有之木大者近丈許小者多被樵採葉
青而長有鋸齒狀如小薊葉而香對節生其根狀如枸
杞根而大煨之甚香
　　　櫰香
櫰香即杜蘅香人衣體生山谷葉似葵形如馬蹄俗名
馬蹄香藥中少用陶隠居云惟道家服之令人身衣香
嵇康卞敬俱有櫰香讃
　右二香音同而本有草木之殊
　　　香茸
汀州地多香茸閩人呼為香蕕客曰孰是余曰左傳言
一薰一蕕十年尚有臭杜預曰蕕臭草也漢書薰以香
自燒顔籀曰薰香草也左氏以薰對蕕是不得為香草
今香茸自甲拆至花時投殽爼中馥然謂之臭草可乎
按本草香薷薷香柔注云家家有之主霍亂今醫家用
香茸正療此疾味亦辛但淮南為香茸閩中呼為香蕕
此非當以本草為是客曰信然(孫氏/談圃)
香茸又呼為薷香菜蜜蜂草其氣香其葉柔故又名香
葇
香薷香葇一物但隨所生地而名爾生平地者葉大生
巖石者葉細可通用之(本/草)
　　　茅香
茅香花苗葉可煮作浴湯辟邪氣令人身香生劒南道
諸州其莖葉黑褐色花白即非白茅香也根如茅但明
潔而長用同藁本尤佳仍入印香中合香附子用
茅香凡有二此是一種香茅也其白茅香别是南畨一
種香草
　　　香茅南擲
諶姆取香茅一根南望擲之謂許真君曰子歸茅落處
立吾祠(仙佛/竒蹤)
　　　白茅香
白茅香生廣南山谷及安南如茅根亦今排草之類非
近代之白茅及北土茅香花也道家用作浴湯合諸名
香甚竒妙尤勝舶上來者
　　　排草香
排草出交阯今嶺南亦或蒔之草根也白色狀如細柳
根人多偽雜之淮海志云排草香狀如白茅香芬烈如
麝人亦用之合香諸香無及之者
　　　瓶香
生南海山谷草之狀也
　　　耕香
耕香莖生細葉出烏滸國
　茅香白茅香排草香瓶香耕香當是一類
　　　雀頭香
雀頭香即香附子葉莖都作三稜根若附周匝多毛多
生下濕地故有水三稜水巴㦸之名出交州者最勝大
如棗核近道者如杏仁許荆湘人謂之莎草根和香用
之
　　　𤣥臺香
陶隠君云近道有之根黑而香道家用以合香
　　　荔枝香
取其殻合香最清馥(香/譜)
　　　孩兒香
一名孩兒土一名孩兒泥一名烏爹泥按此香乃烏爹
國薔薇樹下土也本國人呼曰海今訛傳為孩兒蓋薔
薇開花時雨露滋沐香滴於上凝結如菱角塊者佳
　　　藁本香
藁本香古人用之和香故名(本/草)
　
　
　
　
　
　
　
　香乗卷四
欽定四庫全書
　香乗卷五
　　　　　　　　　　　　明　周嘉胄　撰
　　香品
　　　龍涎香
龍涎嶼望之獨峙南巫里洋之中離蘇門答剌西去一
晝夜程此嶼浮灧海而波激雲騰每至春間羣龍來集
於上交戲而遺涎沫畨人挐駕獨木舟登此嶼採取而
歸或風波則人俱下海一手附舟旁一手揖水而得至
岸其龍涎初若脂膠黑黄色頗有魚腥氣乆則成大塊
或大魚腹中刺出若斗大亦覺魚腥和香焚之可愛貨
於蘇門答剌之市官秤一兩用彼國金錢十二個一觔
該金錢一百九十二個准中國錢九干個價亦匪輕矣
(星槎/勝覽)
錫蘭山國卜剌哇國竹步國木骨都束國剌撒國佐法
兒國忽魯謨斯國溜山洋國俱産龍涎香(同/上)
諸香中龍涎最貴重廣州市值每兩不下百千次等亦
五六十千係畨中禁𣙜之物出大食國近海旁常有雲
氣罩住山間即知有龍睡其下或半年或二三年土人
更相守候視雲氣散則知龍已去矣往觀之必得龍涎
或五七兩或十餘兩視所守之人多寡均給之或不平
更相仇殺或云龍多蟠於洋中大石龍時吐涎亦有魚
聚而潛食之土人惟見沒處取焉(稗史/彚編)
大洋海中有渦旋處龍在下湧出其涎為太陽所爍則
成片為風飄至岸人則取之納於官府(同/上)
香白者如白藥煎而膩理極細黑者亞之如五靈脂而
光澤其氣近於燥似浮石而輕香本無損益但能聚烟
耳和香而用真龍涎焚之則翠烟浮空結而不散坐客
可用一剪以分烟縷所以然者入蜃氣樓臺之餘烈也
(同/上)
龍出沒於海上吐出涎沫有三品一曰汎水二曰滲沙
三曰魚食泛水輕浮水面善水者伺龍出沒隨而取之
滲沙乃被波浪漂泊洲嶼凝積多年風雨浸淫氣味盡
滲於沙土中魚食乃因龍吐涎魚競食之復作糞散於
沙磧其氣雖有腥燥而香尚存惟汎水者入香最妙(同/上)
泉廣合香人云龍涎入香能收歛腦麝氣雖經數十年
香味仍存(同/上)
所謂龍涎出大食國西海多龍枕石而卧涎沫浮水積
而能堅鮫人採之以為至寶新者色白稍乆則紫甚乆
則黑(嶺外/雜記)
嶺南人有云非龍涎也乃雌雄交合其精液浮水上結
而成之
　龍涎自畨舶轉入中國炎經職方初不著其用彼賈
　胡殊自珍秘價以香品高下分低昻向南粤友人貽
　余少許珍比木難狀如沙塊厥色青黎厥香鱗腥和
　香焚之乃交醖其妙裊烟蜒蜿擁閉緹室經時不散
　旁置盂水烟徑投撲其内斯神龍之靈涎沫之遺猶
　徴異乃爾
　　　古龍涎香
宋奉宸庫得龍涎香二琉璃缶玻瓈母二大篚玻瓈母
者若今之鐵滓然塊大小猶兒拳人莫知其用又歳乆
無籍且不知其所從來或云柴世宗顯徳間大食國所
貢又謂真廟朝物也玻瓈母諸璫以意用火煆而融瀉
之但能作珂子狀青紅黄白隨其色而不克自必也香
則多分錫大臣近侍其模製甚大而外視不甚佳每以
一豆大爇之輒作異花香氣芬郁滿座終日畧不歇於
是太上大竒之命籍被賜者隨數多寡復收取以歸禁
中因號古龍涎為貴也諸大璫爭取一餅可直百緡金
玉為穴而以青絲貫之佩於頸時於衣領間摩娑以相
示繇此遂作佩香焉今佩香蓋因古龍涎始也(鐵圍山/藂談)
　　　龍涎香燭
宋代宫燭以龍涎香貫其中而以紅羅纒炷燒燭則灰
飛而香散又有令香烟成五綵樓閣龍鳯文者(華夷草/木考)
　　　龍涎香惡濕
琴墨龍涎香樂器皆惡濕常近人氣則不蒸(山居/四要)
　　　廣購龍涎香
成化嘉靖間僧繼曉陶仲文等競奏方伎廣購龍涎香
香價騰溢以逺物之尤供尚方之媚
　　　進龍涎香
嘉靖四十二年廣東進龍涎香計七十二兩有竒(嘉靖/聞見)
(録/)
　　　甲香
甲香蠡類大者如甌面前一邉直攙長數寸獷殻岨峿
有刺共掩雜香燒之使益芳獨燒則味不佳一名流螺
諸螺之中流最厚味是也生雲南者大如掌青黄色長
四五寸取靨燒灰用之南人亦煮其肉噉今各香多用
謂能發香復聚香烟須酒蜜煮製去腥及涎方可用法
見後
甲香惟廣東來者佳河中府者惟濶寸許嘉州亦有如
錢様大於木上磨令熱即投釅酒中自然相趂是也若
合香偶無甲香則以鱟殻代之其勢力與甲香均尾尤
好
　　　􁣆醿香露(即薔/薇露)
􁣆醿海國所産為勝出大西洋國者花如中州之牡丹
蠻中遇天氣淒寒零露凝結著地草木乃氷澌木稼殊
無香韻惟􁣆醿花上瓊瑤晶瑩芳芬襲人若甘露焉夷
女以澤體髪膩香經月不滅國人貯以鉛瓶行販他國
暹羅尤特愛重競買畧不論值隨舶至廣價亦騰貴大
抵用資香奩之飾耳五代時與猛火油俱充貢謂薔薇
水云(華夷/續考)
西域薔薇花氣馨烈非常故大食國薔薇水雖貯琉璃
瓶中蠟蜜封固其外猶香透徹聞數十餘步著人衣袂
經數十日香氣不散外國造香則不能得薔薇苐取素
馨茉莉花為之亦足襲人鼻觀但視大食國真薔薇水
猶奴婢耳(稗史/彚編)
薔薇水即薔薇花上露花與中國薔薇不同土人多取
其花浸水以代露故偽者多以琉璃瓶試之翻搖數四
其泡周上下者真三佛齊出者佳(一統/志)
畨商云薔薇露一名大食水本土人每曉起以爪甲於
花上取露一滴置耳輪中則口眼耳鼻皆有香氣終日
不散
　　　貢薔薇露
五代時畨將蒲訶散以薔薇露五十瓶效貢厥後罕有
至者今則採茉莉花蒸取其液以代之
後周顯徳五年昆明國獻薔薇水十五瓶云得自西域
以之灑衣衣敝而香不減二者或即一事
　　　飲薔薇香露
榜葛刺國不飲酒恐亂性以薔薇露和香蜜水飲之(星/槎)
(勝/覽)
　　　野悉蜜香
出拂林國亦出波斯國苗長七八尺葉似梅葉四時敷
榮其花五出白色不結實花開時遍野皆香與嶺南詹
糖相類西域人常採其花壓以為油甚香滑唐人以此
和香髣髴薔薇水云
　　　橄欖香
橄欖香出廣海之北橄欖木之節因結成狀如膠飴而
清烈無俗旖旎氣烟清味嚴宛有真馥生香惟此品如
素馨茉莉橘柚(稗史/彚編)
橄欖木脂也狀如黑膠飴江東人取黄連木乃楓木脂
以為橄欖香蓋其類也出於橄欖故獨有清烈出塵之
氣品格在黄連楓香之上桂林東江有此果居人采香
賣之不能多得以純脂不雜木皮者為佳(虞衡/志)
　　　欖子香
出占城國蓋占城香樹為蟲蛇鏤香之英華結于木心
蟲所不能蝕者形如橄欖核故名焉
　　　思勞香
出日南如乳香瀝青黄褐色氣如楓香交阯人用以合
和諸香
　　　薰華香
按此香蓋海南降真劈作薄片用大食薔薇水漬透於
甑内蒸亁慢火爇之最為清絶樟鎮所售尤佳
　　　紫茸香
此香亦出於沉速之中至薄而膩理色正紫黑焚之雖
數十步猶聞其香或云沉之至精者近時有得此香回
禱祀爇於山上而山下數里皆聞其芬溢
　　　珠子散香
滴乳香中至瑩淨者
　　　膽八香
膽八香樹生交阯南畨諸國樹如稚木樨葉鮮紅色類
霜楓其實壓油和諸香爇之辟惡氣
　　　白膠香
白膠香一名楓香脂金光明經謂其香為須薩析羅婆
香
楓香樹似白楊葉圓而岐分有脂而香子大如鴨卵二
月花發乃結實八九月熟曝亁可燒(南中異/物志)
楓實惟九真有之用之有神乃難得之物其脂為白膠
香(南方草/木狀)
楓香樹有脂而香者謂之香楓其脂名楓香(華夷草/木考)
楓香松脂皆可亂乳香但楓香微白黄色燒之可見真
偽其功雖次於乳香而亦可髣髴
　　　䬣􁮆香
江南山谷間有一種竒木曰麝香樹其老根焚之亦清
烈號䬣􁮆香(清異/録)
　　　排香
安南志云好事者種之五六年便有香也按此香亦占
香之大片者又謂之夀香蓋獻夀者多用之(香/譜)
　　　烏里香
出占城地名烏里土人伐其樹劈之以為香以火焙亁
令香脂見於外以輸販夫商人刳其木而出其香故品
次於他香(同/上)
　　　豆蔲香
豆蔲樹大如李二月花仍連著實子相連纍其核根芬
芳成殻七八月熟曝亁剥食核味辛香(南方草/木狀)
豆蔲生交阯其根似薑而大核如石榴辛且香(異物/志)
　薰衣豆蔲香霍小玉故事余按豆蔲非焚爇香具其
　核其根味辛烈止可用以和香而小玉以之熏衣應
　是别有香劑如豆蔲狀者名之耳亦猶雞舌馬蹄之
　謂至如都梁鬱金本非名香直一小草而操觚者每
　藉以敷藻資華因跡典名雅遞相祖述不復證非究
　是也
　　　竒藍香
占城竒南出在一山酋長禁民不得採取犯者斷其手
彼亦自貴重烏木降香樵之為薪(星槎/勝覽)
賔童龍國亦産竒南香(同/上)
竒南香品雜出海上諸山蓋香木枝柯竅露者木立死
而本存者氣性皆温故為大螘所穴螘食蜜歸而遺漬
於香中歳乆漸浸木受蜜香結而堅潤則香成矣其香
本未死蜜氣未老者謂之生結上也木死本存蜜氣凝
於枯根潤若餳片謂之糖結次也其稱虎皮結金絲結
者歳月既淺木蜜之氣尚未融化木性多而香味少斯
為下耳有以制帶袴率多凑合頗若天成純全者難得
(華夷/續考)
竒南香降真香為木黑潤竒南香所出産天下皆無其
價甚高出占城國(同/上)
　竒藍香上古無聞近入中國故命字有作竒南茄藍
　伽南竒南棋􁀙等不一而用皆無的據其香有緑結
　糖結蜜結生結金絲結虎皮結大畧以黑緑色用指
　搯有油出柔靭者為最佩之能提氣令不思溺真者
　價倍黄金然絶不可得倘佩少許纔一登座滿堂馥
　郁佩者去後香猶不散今世所有皆彼酋長禁山之
　外産者如廣東端溪研舉世給用未嘗非端價等常
　石然必宋坑下巖水底如蘇文忠所謂千夫挽綆百
　夫運斤之所出者乃為真端溪可寶也竒南亦然
　倘得真竒藍香者必須慎䕶如作扇墜念珠等用遇
　燥風黴濕時不可出出數日便藏防耗香氣藏法用
　錫匣内實以本體香末匣外再套一匣置少蜜以蜜
　滋末以末養香香匣方則蜜匣圓蜜匣圓則香匣方
　香匣不用蓋蜜匣以蓋總之斯得藏香三昧矣
　竒南見水則香氣盡散俗用熱水蒸香大誤謬也
　　唵叭香
唵叭香出唵叭國色黑有紅潤者至佳爇之不甚香而
氣味可取用和諸香又能辟邪魅以軟淨色明者為上
　　　唵叭香辟邪
燕都有空房一處中有鬼怪無敢居者有人偶宿其中
焚唵叭香夜聞有聲云是誰焚此香令我等頭痛不可
居後怪遂絶(五雜/爼)
　　　國朝貢唵叭香
西畨與蜀相通貢道必由錦城有三年一至者有一年
一至者其貢諸物有唵叭香(益部/談資)
　唵叭香前亦未聞五雜爼益部談資二書近出
　　　撒䭱蘭
撒䭱蘭出夷方如廣東蘭子香味清淑和香最勝吳恭
順夀字香餅惟增此品遂為諸香之冠
　　　乾島香
出滇中樹類榆取根皮研末作印香味極清逺幽窗靜
夜每一聞之令興出塵之想
　
　
　
　
　
　
　
　香乗卷五
欽定四庫全書
　香乗卷六
　　　　　　　　　　　　明　周嘉胄　撰
　　佛藏諸香
　　　象藏香
南方有鬻香長者善别諸香能知一切香王所出之處
有香名曰象藏因龍鬭生若燒　丸即起大香雲衆生
齅者諸病不相侵害
又云若燒一丸興大光明細雲覆上味如甘露七晝夜
降其甘雨(釋氏㑹要/)
　　　無勝香
海中有無勝香若以塗鼔及諸螺貝其聲發時一切敵
軍皆自退散(華嚴經/)
　　　浄莊嚴香
善法天中有香名浄莊嚴若燒一圓普使諸天心念於
佛(華嚴經/)
　　　牛頭旃檀香
從離垢出若以塗身火不能燒(華嚴經/)
　　　兜婁婆香
壇前别安一小爐以此香煎取香水沐浴其炭然令猛
熾(楞嚴經/)
　　　香嚴童子
香嚴童子白佛言我諸比丘燒水沈香香氣寂然來入
鼻中我觀此氣非空非木非烟非火去無所着來無所
從由是意銷發明無漏如來印我得香嚴號塵氣倐滅
妙香蜜圓我從香嚴得阿羅漢佛問圓通如我所證香
嚴為上(楞嚴經/)
　　　燒沈水
純燒沈水無令見火(楞嚴經/)
　　　三種香
三種香所謂根香花香子香此三種香徧一切處有風
而聞無風亦聞(戒香經/)
　　　世有三香
世有三香一曰根香二曰枝香三曰華香是三品香惟
随風香不能逆風寧有雅香随風逆風者乎(戒徳香經/)
　　　旃檀香樹
神言樹名旃檀根莖枝葉治人百病其香逺聞世之竒
異人所貪求不湏道也(旃檀樹經/)
　　　旃檀香身
爾時世尊告阿難言有陀羅尼名旃檀香身(陀羅尼經/)
　　　持香詣佛
於時難頭和難龍王各捨本居皆持澤香旃檀雜香徃
詣佛所至新嵗場歸命於佛及與聖衆稽首足下以旃
檀雜香供養佛及比丘僧(新􁆥經/)
　　　𫝊香罪福響應
佛言乃昔摩呵文佛時普逹王為大姓家子其父供養
三尊父命子𫝊香時有一侍使意中輕之不與其香罪
福響應故獲其殃雖暫為驅使奉法不忘今得為王與
領人民當知是趣其所施設慎勿不平道人本是侍使
時不得香雖不得香其意無恨即誓言若我得道當度
此人福願果合今來度王并及人民(普達王經/)
　　　多伽羅香
多伽羅香此云根香多摩羅跋香此云藿香旃檀釋云
與樂即白檀也能治熱病赤檀能治風腫(釋氏㑹要/)
　　　法華諸香
須曼那華香　闍提華香　波羅羅華香　青赤白蓮
華香　華樹香　果樹香　旃檀香　沈水香　多摩
羅跋香　多伽羅香　拘鞞陀羅樹香　曼陀羅華香
　殊沙華香　曼殊沙華香
　　　殊特妙香
浄飯王令蜜多羅𫝊太子書太子郎初就學將好最妙
牛頭旃檀作手板純用七寳裝嚴四縁以天種種殊特
妙香塗其背上
　　　石上餘香
帝釋梵王摩牛頭旃檀塗飾佛身石上餘香于今郁烈
(大唐西域記/)
　　　香灌佛牙
僧伽羅國王宫側有佛牙精舍王以佛牙日三灌洗香
水香末或濯或焚務極珍竒式修供養(同上/)
　　　譬香
佛以乳香楓香為澤香椒蘭蕙芷為天末香又云天末
香莫若牛頭旃檀天澤香莫若詹糖薫陸天華香莫若
馨蘭伊蒲後漢所謂伊蒲之供是也
　　　青棘香
佛書云終南長老入定夢天帝賜以青棘之香(鶴林玉/)
(露/)
　　　風與香等
佛書云凡諸所齅風與香等(同上/)
　　　香從頂穴中出
僧伽者西域人唐時居京師之薦福寺嘗獨處一室其
頂上有一穴恒以絮窒之夜則去絮香從頂穴中出烟
氣滿房非常芬馥及曉香還入頂穴中仍以絮窒之(本/)
(傳/)
　　　結願香
有郎官夢謁老僧於松林中前有香爐烟甚微僧曰此
是檀越結願香香烟尚存檀越已三生三榮朱紫矣陳
去非詩云再燒結願香
　　　所拈之香芳烟直上
㑹稽山隂靈寳寺木像戴逵所製郗嘉賔撮香呪曰若
使有常將復覩聖顏如其無常願㑹彌勒之前所拈之
香於手自然芳烟直上極目雲際餘芬徘徊馨聞一寺
於時道俗莫不感厲像今在越州嘉祥寺(法苑珠林/)
　　　香似茅根
永徽中南山龍池寺沙門智稜至谷聞香莫知何所深
訝香從澗内沙出即撥沙㸔形似茅根裏甲沙土然極
芳馥就水抖撥洗之一澗皆香将返龍池佛堂中堂皆
香極深羙(神州塔寺三寳感應録/)
　　　香熏諸世界
蓮花蔵香如沈水出阿那婆達多池邉其香一丸如麻
子大香熏閻浮提界亦云白旃檀能使衆欲清凉黑沈
香能熏法界又云天上黒旃檀香若燒一銖普熏小千
世界三千世界珍寳價直所不能及赤土國香聞百里
名一國香(紺林/)
　　　香印頂骨
印度七寳小窣堵波置如來頂骨骨周一尺二寸髪孔
分明其色黄白盛以寳函置窣堵波中欲知善惡相者
香末和泥以印頂骨随其福感其文煥然
又有嬰疾病欲祈康愈者塗香㪚花至誠歸命多蒙瘳
瘥(西域記/)
　　　買香弟子
西域佛圖澄常遣弟子向西城中市香既行澄告餘弟
子云掌中見買香弟子在某處被刼垂死因燒香呪願
遥救䕶之弟子復還云某月某日某處為盜所刼垂當
見殺忽聞香氣賊無故自驚曰救兵已至棄之而走(髙/)
(僧傳/)
　　　以香薪身
聖帝崩時以刼波育㲲千張纒身香澤灌上令澤下徹
以香薪身上下四面使其齊同放火闍維檢骨香汁洗
盛以金甕石為㽃瓳(佛滅度棺歛葬送/)
　　　戒香
燒此戒香令熏佛慧又戒香恒馥法輪常轉(龍蔵寺碑/)
　　　戒定香
釋氏有定香戒香韓侍郎贈僧詩一靈今用戒香熏
　　　多天香
波利質多天樹其香則逆風而聞(戒實論/)
　　　如來香
願此香烟雲遍滿十方界無邉佛土中無量香莊嚴具
足菩薩道成就如來香(内典/)
　　　浴佛香
牛頭旃檀芎藭鬱金龍腦沈香丁香等以為湯置浄器
中次第浴之(浴佛功徳經/)
　　　異香成穗
二十二祖摩挐羅至西天印上焚香而月氐國王忽異
香成穗(𫝊燈録/)
　　　古殿爐香
問如何是古殿一爐香寳盖約師曰廣大勿人齅曰齅
如何師曰六根俱不到
　　　買佛香
問動貌沈古路沒乃方知此意如何師曰偷佛錢買佛
香曰學人不㑹師曰不㑹即燒香供養本爹娘
　　　萬種為香
永明夀公云如擣萬種而為香爇一塵而已具足衆氣
(無生論/)
　　　合境異香
杯渡和尚至廣陵遇村舍李家合境聞有異香(仙佛竒/)
(蹤/)
　　　燒香呪蓮
佛圖澄取盆水燒香呪之頃刻青蓮湧起
　　　香光
鳥窠禪師母朱氏夢日光入口因而有娠及誕異香滿
室遂名香光焉(仙佛竒蹤/)
　　　自然香潔
伽耶舍多尊者其母感娠七日而誕未嘗沐浴自然香
潔(同上/)
　　　臨化異香
慧能大師跏趺而化異香襲人白虹屬地(同上/)
　　　又
智感禪師臨化室有異香經旬不㪚
　
　香乘卷六
欽定四庫全書
　香乗卷七
　　　　　　　　　　　　明　周嘉胄　撰
　　宫掖諸香
　　　薰香
荘公曹縛管仲以予齊使受而以退比至三釁三浴之
注云以身塗香曰釁釁或為薰(齊語/)
魏武令云天下初定吾便禁家内不得薰香(三國志/)
　　　西施異香
西施舉體異香沐浴竟宫人争取其水積之罌甕用灑
帷幄滿室皆香甕中積乆下有濁滓凝結如膏宫人取
以晒乾錦囊盛之佩於寳袜香踰於水(採蘭雜志/)
　　　迫駕香
戚夫人有迫駕香
　　　燒香禮神
漢武故事昆邪王殺休屠王來降得金人之神置之甘
泉宫金人者皆長丈餘其祭不用牛羊惟燒香禮拜
　金人即佛武帝時已崇事之不始於成帝也
　　　龍華香
漢武帝時海國獻龍華香
　　　百藴香
趙后浴五藴七香湯媫妤浴荳蔲湯帝曰后不如媫妤
體自香后乃燎百藴香媫妤傅露華百英粉(趙后外傳/)
　　　九回香
媫妤又沐以九回香膏髮為薄眉號逺山黛施小朱號
慵來妝
　　　坐處餘香不歇
趙飛燕雜薫諸香坐處則餘香百日不歇
　　　昭儀上飛燕香物
飛燕為皇后其女弟在昭陽殿遺飛燕書曰今日嘉辰
貴姊懋膺洪冊謹上襚三十五條以陳踴躍之心中有
五層金博山爐青木香沈水香香螺巵九真雄麝香等
物(西京雜記/)
　　　緑熊席薰香
飛燕女弟昭陽殿卧内有緑熊席其中雜薫諸香一坐
此席餘香百日不歇(同上/)
　　　餘香可分
魏王操臨終遺令曰餘香可分與諸夫人諸舍中無所
為學作履組賣也(三國志/)
　　　香聞十里
隋煬帝自大梁至淮口錦㠶過處香聞十里(煬帝開河/)
(記/)
　　　夜酣香
煬帝建迷樓樓上設四寳帳有夜酣香皆雜寳所成(南/)
(部烟花記/)
　　　五方香
隋煬帝觀文殿前兩廂為堂各十二間於十二間堂每
間十二寳橱前設五方香床綴貼金玉珠翠每駕至則
宫人擎香爐在輦前行(錦繡萬花谷/)
　　　拘物頭花香
大唐貞觀十一年罽賔國獻拘物頭花丹紫相間其香
逺聞(唐太宗實録/)
　　　敕貢杜若
唐貞觀敕下度支求杜若省郎以謝暉詩云芳洲生杜
若乃責坊州貢之(通志/)
　　　助情香
唐明皇正寵妃子不視朝政安禄山初承聖睠因進助
情花香百粒大小如粳米而色紅每當寢之際則含香
一粒助情發興筋力不倦帝秘之曰此亦漢之慎恤膠
也(天寳遺事/)
　　　疊香為山
華清溫泉湯中疊香為方丈瀛洲(明皇雜録/)
　　　碧芬香裘
𤣥宗與貴妃避暑於興慶宫飲宴於靈隂樹下寒甚𤣥
宗命進碧芬之裘碧芬出林氐國乃騶虞與豹交而生
此獸大如犬毛碧於黛香聞數里太宗時國人致貢上
名之曰鮮渠上沮鮮渠華言碧上沮華言芬芳也(明皇/)
(雜録/)
　　　濃香觸體
寳厯中帝造紙箭竹皮弓紙間蜜貯龍麝末香每宫嬪
羣聚帝躬射之中者濃香觸體了無痛楚宫中名風流
箭為之語曰風流箭中的人人願(清異録/)
　　　月麟香
𤣥宗為太子時愛妾號鸞兒多從中貴董逍遥微行以
輕羅造梨花散蘂裛以月麟香號袖裏春所至暗遺之
(史諱録/)
　　　鳳腦香
穆宗思𤣥解每詰旦於藏真島焚鳳腦香以崇禮敬後
旬日青州奏云𤣥解乗黄牝馬過海矣(杜陽雜編/)
　　　百品香
上崇奉釋氏每舂百品香和銀粉以塗佛室又置萬佛
山則雕沈檀珠玉以成之(同上/)
　　　龍火香
武宗好神仙術起望仙臺以崇朝禮復修降真臺焚龍
火香薦無憂酒(同上/)
　　　焚香讀章奏
唐宣宗每得大臣章奏必盥手焚香然後讀之(本傳/)
　　　歩輦綴五色香囊
咸通九年同昌公主出降宅於廣化里公主乗七寳歩
輦四面綴五色玉香囊囊中貯辟寒香辟邪香瑞麟香
金鳳香此香異國所獻也仍雜以龍腦金屑刻鏤水晶
瑪瑙辟塵犀為龍鳳花其上仍絡以真珠玳瑁又金絲
為流蘇雕輕玉為浮動毎一出遊則芬馥滿路晶熒昭
灼觀者眩惑其目是時中貴人買酒於廣化旗亭忽相
謂曰坐來香氣何太異也同席曰豈非龍腦耶曰非也
余㓜給事於嬪御宫故常聞此香未知由何而致因顧
問當罏者遂云宫主歩輦夫以錦衣換酒於此也中貴
人共視之益歎其異(杜陽雜編/)
　　　玉髓香
上迎佛骨焚玉髓之香香乃訶陵國所貢獻也(同上/)
　　　沈檀為座
上敬天竺教製二髙座賜新安國寺一為講座一為唱
經座各髙二丈砑沈檀為骨以漆塗之(同上/)
　　　刻香檀為飛簾
詔迎佛骨以金銀為寳刹以珠玉為寳帳香舁刻香檀
為飛簾花檻瓦木階砌之類(同上/)
　　　含嚼沈麝
寧王驕貴極於奢侈毎與賔客議論先含嚼沈麝方啓
口發談香氣噴於席上(天寳遺事/)
　　　昇霄靈香
公主薨帝哀痛令賜紫尼及女道冠焚昇霄靈之香撃
歸天紫金之磬以導靈舁(同上/)
　　　靈芳國
後唐龍輝殿安假山水一鋪沈香為山阜蘅薇水蘇合
油為江池苓藿丁香為林樹薰陸為城郭黄紫檀為屋
宇白檀為人物方圍一丈三尺城門小牌曰靈芳國或
云平蜀得之者(清異録/)
　　　香讌
李璟保大七年召大臣宗室赴内香讌凡中國外夷所
出以至和合煎飲佩帶粉囊共九十二種江南素所無
也(同上/)
　　　爇諸香晝夜不絶
蜀主王衍奢縱無度常列錦步障毬其中徃徃逺適而
外人不知爇諸香晝夜不絶久而厭之更爇皁莢以亂
香氣結繒為山及宫觀樓殿於其上(續世説/)
　　　鵞梨香
江南李後主帳中香法以鵞梨蒸沈香用之號鵞梨香
　　　焚香祝天
後唐明宗每夕於宫焚香祝天曰某為衆所推戴願早
生聖人為生民主(五代史/)
　　　香孩兒營
宋太祖匡𦙍生於夾馬營赤光滿室營中異香人謂之
香孩兒營(稗雅/)
　　　降香嶽瀆
國朝毎嵗分遣驛使齎御香有事於五嶽四瀆名山大
川循舊典也嵗二月朝廷遣使馳驛有事於海神香用
沈檀具牲弊主者以祝文告於神前禮畢使以餘香回
福於朝(清異録/)
　　　雕香㸔果
顯德元年周祖剏造供薦之物世祖以外姓繼統凡百
物從厚靈前㸔果雕香為之(同上/)
　　　香藥庫
宋内香藥庫在謻門外凡二十八庫真宗御賜詩一首
為庫額曰每嵗沈檀來逺裔累朝珠玉實皇居今辰御
庫初開處充牣尤宜史筆書(石林燕語/)
　　　諸品名香
宣政間有西主貴妃金香得名乃蜜劑者若今之安南
香也光宗萬機之暇留意香品合和竒香號東閣雲頭
香其次則中興復古香以占臘沈香為本雜以龍腦麝
身薝蔔之類香味氤氲極有清韻又有劉貴妃瑶英香
元總管勝古香韓鈐轄正徳香韓御帶清觀香陳司門
木片香皆紹興乾淳間一時之勝耳慶元韓平原製閲
古堂香氣味不減雲頭番禺有吳監税菱角香乃不假
印手揑而成當盛夏烈日中一日而乾亦一時之絶品
今好事之家有之(稗史彚編/)
　　　宣和香
宣和時常造香於睿思東閣南渡後如其法製之所謂
東閣雲頭香也馮當世在兩府使潘谷作墨名曰福庭
東閣然則墨亦有東閣云(癸辛雜識外集/)
宣和間宫中所焚異香有亞悉香雪香褐香軟香瓠香
猊眼香等
　　　行香
國初行香本非舊制祥符二年九月丁亥詔曰宣祖昭
武皇帝昭憲皇后自今忌前一日不坐羣臣進名奉慰
寺觀行香禁屠廢務累朝因之今惟存行香而已(王捄/)
(燕翼貽謀録/)
　　　齎降御香
元祐癸酉九月一日夜開寳寺塔表裏通明徹旦禁中
夜遣中使齎降御香(行營襍録/)
　　　僧吐御香
藝祖微行至一小院旁見一髠大醉吐穢於地藝祖密
召小璫徃某所覘此髠在否且以其所吐物狀來至御
前視之悉御香也(鐵圍山藂話/)
　　　麝香小龍團
金章宗宫中以張遇麝香小龍團為畫眉墨
　　　祈雨香
太祖髙皇帝欲戮僧三千餘人吳僧永隆請焚身以救
免帝允之令武士衛其龕隆書偈一首取香一瓣書風
調雨順四字語中侍曰煩語陛下遇旱以此香祈雨必
騐乃秉炬自焚骸骨不倒遇香逼人羣鶴舞於龕頂上
乃宥僧衆時大旱上命以所遺香至天禧寺禱雨夜降
大雨上嘉曰此真永隆雨上製詩美之永隆蘇州尹山
寺僧也(剪勝野聞/)
　子休氏曰漢武好道遐邦慕徳貢獻多珍竒香疊至
　乃有辟瘟回生之異香雲起處百里資靈然不經史
　載或謂非真固當事秉筆者不欲以怪異使聞於後
　世人君耳但漢制貢香不滿觔不收似希多而不冀
　精遺笑外使故使者憒憒不再陳異懐香而返僅留
　香豆許示異一國明皇風流天子篤愛助情香至創
　作香箭尤更標新宣政諸香極意製造芳郁昭勝大
　都珍異之品充貢尚方者應上清大雄受供之餘自
　非萬乗之尊曷能享其熏烈草野潜夫猶得於穎楮
　間挹其芬馥殊為幸矣
　
　
　
　
　
　
　
　
　
　
　
　
　
　
　香乗卷七
欽定四庫全書
　香乗卷八
　　　　　　　　　　　　明　周嘉胄　撰
　　香異
　　　沈榆香
黄帝使百辟羣臣受徳教者皆列珪玉於蘭蒲席上燃
沈榆之香舂雜寳為屑以沈榆之膠和之為泥以塗地
分别尊卑華戎之位也(封禪記/)
　　　荼蕪香
燕昭王二年波弋國貢荼蕪香焚之着衣則彌月不絶
浸地則土石皆香着朽木腐草莫不茂蔚以薰枯骨則
肌肉立生時廣延國貢二舞女帝以荼蕪香屑鋪地四
五寸使舞女主其上彌日無跡(王子年拾遺記/)
　　　恒春香
方丈山有恒春之樹葉如蓮花芬芳若桂花随四時之
色昭王之末仙人貢焉列國咸賀王曰寡人得恒春矣
何憂太清不一恒春一名沈生如今之沈香也
　　　遐草香
齊桓公伐山戎得聞遐草帶者耳聰香如桂莖如蘭
　　　西國獻香
漢武帝時弱水西國有人乗毛車以渡弱水來獻香者
帝謂是常香非中國之所乏不禮其使留乆之帝幸上
林苑西使千乗輿聞并奏其香帝取之看大如燕卵三
枚與棗相似帝不悦以付外庫後長安中大疫官中皆
疫病卒不舉樂西使乞見請燒所貢香一枚以辟疫氣
帝不得已聽之宫中病者登日並瘥長安百里咸聞香
氣芳積九月餘日香猶不歇帝乃厚禮發遣餞送(張華/)
(博物志/)
　　　返魂香
聚窟州有大山形如人鳥之象因名為人鳥山山多大
樹與楓本相類而花葉香聞數百里名為返魂樹扣其
樹亦能自作聲聲如羣牛吼聞之者皆心震神駭伐其
木根心於玉釡中煮取汁更微火煎如黒餳狀令可丸
之名曰驚精香或名震靈香或名返生香或名震檀香
或名人鳥精或名却死香一種六名斯靈物也香氣聞
數百里死者在地聞香氣即活不復亡也以香熏死人
更加神驗延和三年武帝幸安定西胡月支國王遣使
獻香四兩大如雀卵黒如桑椹帝以香非中國所有以
付外庫使者曰臣國去此三十萬里國有嘗占東風入
律百旬不休青雲干吕連月不㪚者當知中國時有好
道之君我王固將賤百家而好道儒薄金玉而厚靈物
也故搜竒蘊而貢神香步天林而請猛獸乗毳車而濟
弱淵䇿驥足以度飛沙契闊途遥辛勞蹊路於今已十
三年矣神香起夭殘之死疾猛獸却百邪之魅鬼又曰
靈香雖少斯更生之神丸疫病災死者將能起之及聞
氣者即活也芳又特甚故難歇也後建元元年長安城
内病者數百亡者大半帝試取月支神香燒於城内其
死未三月者皆活芳氣經三月不歇於是信知其神物
也乃更祕録餘香後一旦又失撿函封印如故無復香
也(陸佃埤雅/)
　永樂初𫝊聞太倉劉家河天妃宫有鸛卵為寺沙彌
　竊烹將熟老僧見鸛哀鳴不已急令取還經時雛出
　僧異之探其巢得香木尺許五綵若錦持以供佛後
　有外國使者見之以數百金易去云是神香也焚之
　死人可生即返魂香木也葢太倉近海鸛自海外負
　至者
　　　莊姬蔵返魂香
袁運字子先嘗以竒香一丸與莊姬蔵於笥終嵗潤澤
香逹於外其冬閣中諸蟲不死冐寒而鳴姬以告袁袁
曰此香製自宫中當有返魂乎
　　　返魂香引見先靈
同天主簿徐肇遇蘇氏子徳哥者自言善為返魂香手
持香爐懐中以一貼如白檀香末撮於爐中烟氣裊裊
直上甚於龍腦徳哥微吟曰東海徐肇欲見先靈願此
香煙用為引導盡見其父母曽髙徳哥曰但死經八十
年以上者則不可返矣(洪芻香譜/)
　　　明天發日香
漢武帝嘗夕望東邉有雲起俄見雙白鵠集臺上化為
㓜女舞於臺握鳳管之簫撫落霞之琴歌青吳春波之
曲帝開暗海𤣥落之席散明天發日之香香出胥池寒
國有發日樹日從雲出雲來掩日風吹樹枝即拂雲開
日光
　　　百和香
武帝嘗修除宫掖燔百和之香張雲錦之帷燃九光之
燈列玉門之棗酌蒲萄之酒以候王母降(漢武外傳/)
　　　乾陀羅耶香
西國使獻香名乾陀羅耶香漢制不滿觔不得受使乃
私去着香如大豆許在宫門上香自長安四面十里經
月乃歇
　　　兜木香
兜木香燒之去惡氣除病疫漢武帝時西王母降上燒
兜木香末兜木香兜渠國所獻如豆大塗宫門上香聞
百里闗中大疾疫死者相枕藉燒此香疫則止内𫝊云
死者皆起此則靈香非中國所致標其功用為衆草之
首焉(本草/)
　西國獻香返魂香乾陀羅耶香兜木香其論形似功
　效神異略同或即一香諸家載録有異耳姑并録之
　以俟博採
　　　龍文香
龍文香武帝時所獻忘其國名(杜陽雜編/)
　　　方山館燒諸異香
武帝元封中起方山館招諸靈異乃燒天下異香有沈
光香祗精香明庭香金磾金塗魂香帝張青檀之燈青
檀有膏如淳漆削置器中以蠟和之香燃數里
　沈香香塗魂國貢暗中燒之有光故名性堅實難碎
　以鐵杵舂如粉而燒之祇精香亦出塗魂國燒之魑
　魅畏避明庭香出胥池寒國金磾香金日磾所製見
　下塗魂香以所出國名之
　　　金磾香
金日磾既入侍欲衣服香潔以自變其氣特合此香帝
果恱之日磾嘗以自熏宫人見者以増其媚(洞㝠記/)
　　　熏肌香
熏人肌骨至老不病(洞㝠記/)
　　　天仙椒香徹數里
虜蘇割剌在答魯之右大澤中髙百尋然無草木石皆
赭色山産椒椒大如彈丸然之香徹數里每然椒則有
鳥自雲際蹁躚五色名赭爾鳥葢鳳凰種也昔漢武帝
遣將軍趙破奴逐匈奴得其椒不能解詔問東方朔朔
曰此天仙椒也塞外千里有之能致鳳武帝植之太液
池至元帝時椒生果有異鳥翔集(燉煌新録/)
　　　神精香
光和元年波岐國獻神精香一名荃蘼草亦名春蕪草
一根而百條其枝間如竹節柔軟其皮如絲可為布所
謂春蕪布又名白香荃布堅蜜如氷紈也握之一片滿
宫皆香婦人帶之彌年芬馥也(雞跖集/)
　　　辟寒香
丹丹國所出漢武帝時入貢每至大寒於室焚之煖氣
翕然自外而入人皆減衣(任昉述異記/)
　　　寄辟寒香
齊凌波以藕絲連螭錦作囊四角以鳳毛金飭之實以
辟寒香為寄鍾觀玊觀玊方寒夜讀書一佩而遍室俱
暖芳香襲人(清異録/)
　　　飛氣香
飛氣之香𤣥脂朱陵返生之香真檀之香皆真人所燒
之香(三洞珠囊隠訣/)
　　　蘅薇香
漢光武建武十年張道陵生於天目山其母初夢大人
自北魁星中降至地長丈餘衣繡衣以蘅薇香授之既
覺衣服居室皆有異香經月不散感而有孕及生日黄
雲籠室紫氣盈庭室中光氣如日月復聞昔日之香浹
日方散(列仙𫝊/)
　　　蘅蕪香
漢武帝息延凉室夢李夫人授帝蘅蕪香帝夢中驚起
香氣猶着衣枕間厯月不歇帝謂為遺芳夢(拾遺記/)
　　　平露金香
右司命君王易度逰於東板廣昌之城長樂之鄉天女
灌以平露金香八㑹之湯瓊鳳𤣥脯(三洞珠囊/)
　　　訶黎勒香
髙仙芝伐大樹得訶黎勒香五六寸置抹肚中覺腹痛
仙芝以為祟欲棄之問大食長老長老云此香人帶一
切病消其作痛者吐故納新
　　　李少君竒香
帝事仙靈惟謹甲帳前置􁫧瓏十寳紫金之爐李少君
取綵蜃之血丹虹之涎靈龜之膏阿紫之丹搗幅羅香
草和成竒香每帝至檀前輒燒一顆烟繞梁棟間久之
不散其形漸如水紋頃之蛟龍魚鱉百怪出没其間仰
視股栗又然靈音之燭衆樂迭奏於火光中不知何術
幅羅香草出賈超山(奚囊橘柚/)
　　　如香草
如香草出繁繢婦女佩之則香聞數里男子佩之則臭
海上有竒丈夫拾得此香嫌其臭棄之有女子捨去其
人跡之香甚欲奪之女子疾走其人逐之不及乃止故
語曰欲知女子强轉臭得成香吕氏春秋云海上有逐
臭之夫疑即此事(奚囊橘柚/)
　　　石葉香
魏文帝以文車十乗迎薛靈芸道側燒石葉之香其香
重疊狀如雲母其香氣辟惡厲之疾此香腹題國所進
也(拾遺記/)
　　　都夷香
香如棗核食一顆厯月不饑以粟許投水中俄滿大盂
也(洞㝠記/)
　　　茵墀香
漢靈帝熹平三年西域國獻茵墀香煮為湯辟癘宫人
以之沐浴餘汁入渠名曰流香渠(拾遺記/)
　　　九和香
天人玉女搗羅天香持擎玉爐燒九和之香(三洞珠囊/)
　　　五色香烟
許逺遊燒香皆五色香烟出(同上/)
　　　千歩香
南海山出千歩香佩之香聞千歩今海隅有千歩草是
其種也葉似杜若而紅碧間雜貢藉曰南郡貢千步香
(述異記/)
　　　百濯香
孫亮作緑琉璃屏風甚薄而瑩徹每於月下清夜舒之
常寵四姬皆振古絶色一名朝姝二名麗居三名洛珍
四名潔華使四人坐屏風内而外望之了無隔惟香氣
氣不通于外為四人合四氣香殊方異國所出凡經踐
躡宴息之處香氣沾衣厯年彌盛百浣不歇因名曰百
濯香或以人名香故有朝姝香麗居香洛珍香潔華香
亮每遊此四人皆同輿席來侍皆以香名前後為次不
得亂之所居室名思香媚寢(拾遺記/)
　　　西域竒香
韓夀為賈充司空掾充女窺見夀而恱焉因婢通殷勤
夀踰垣而至時西域有貢竒香一著人經月不歇帝以
賜充其女蜜盜以遺夀後充與夀宴聞其芬馥意知女
與夀通遂秘之以女妻夀
　　　韓夀餘香
唐晅妻亡悼念殊甚一夕復來相接如生平歡至天明
訣别整衣聞香郁然不與世同晅問此香何方得答言
韓夀餘香(廣艷異編/)
　　　罽賓國香
咸通中崔安潛以清徳峻望為鎮時風宰相楊收師重
焉楊召崔飲宴見廳館鋪陳華煥左右執事皆雙鬟珠
翠前置香一爐烟出成樓臺之狀崔别聞一香氣似非
爐烟及珠翠所有者心異之時時四顧終不諭香氣移
時楊曰相公意似别有所矚崔公曰某覺一香氣異常
酷烈楊顧左右令於廳東間閣子内縷金案上取一白
角碟子盛一漆毬子呈崔曰此是罽賓國香崔大竒之
(盧氏雜記/)
　　　西國異香
僧守亮通周易李衛公禮敬之亮終時衛國率賓客致
祭適有南海使送西國異香公於龕前焚之其烟如絃
穿屋而上觀者悲敬(語林/)
　　　香玉辟邪
唐肅宗賜李輔國香玉辟邪二各髙一尺五寸竒巧殆
非人間所有其玉之香可聞於數百步雖鏁之於金函
石匱終不能掩其氣或以衣裾誤拂則芬馥經年縱澣
濯數四亦不消歇輔國嘗置於座側一日方巾櫛而辟
邪忽一大笑一悲號輔國驚愕失據而囅然者不已悲
號者更涕泗交下輔國惡其怪碎之如粉其輔國所居
里巷酷烈彌月猶在葢舂之為粉而愈香故也不週嵗
而輔國死焉初碎辟邪輔國嬖孥慕容宫人知異嘗私
隠屑二合魚朝恩以錢三十萬買之及朝恩將伏誅其
香化為白蝶升天而去(唐書/)
　　　刀圭第一香
唐昭宗嘗賜崔𦙍香一黄綾角約二兩御題曰刀圭第
一香酷烈清妙焚豆大許亦終日旖旎葢咸通中所製
賜同昌公主者(清異録/)
　　　一國香
赤土國在海南出異香每燒一丸香聞數百里號一國
香(諸番記/)
　　　鷹嘴香(一名吉羅香/)
番禺牙儈徐審與舶主何吉羅洽宻不忍分判臨岐出
如鳥嘴尖者三枚贈審曰此鷹嘴香也價不可言當時
疫於中夜焚一顆則舉家無恙後八年番禺大疫審焚
香闔户獨免餘者共事之呼為吉羅香(清異録/)
　　　特迦香
馬愈云余謁西域使臣乃西域鉢露那國人也坐卧尊
嚴言語不茍飲食精潔遇人有禮茶叙畢余以天蠶絲
所縫摺疊葵葉扇奉之彼把翫再四拱手笑謝因命侍
者移熏爐在地中枕内取出一黑小盒啟香爇之香雖
不多芬芳滿室即以小盒盛香一枚見酬云此特迦香
也所爇者即是佩服之身體常香神鬼畏服不香經百
年不壊今以相酬祗宜收蔵䕶體勿輕焚爇國語特迦
唐言辟邪香也余締視之香細膩淡白形如雀卵嗅之
甚香連盒受之拜手相謝辭退間使臣復降牀躡履再
揖而出歸家爇香米許其香聞於鄰屋經四五日不歇
連盒奉於先母先母納篋笥中衣服皆香十餘年後余
尚見之先母即世篋中惟盒存而香已失矣(馬氏日抄/)
　香乗卷八
欽定四庫全書
　香乗卷九
　　　　　　　　　　　　明　周嘉胄　撰
　香事分類(上/)
　　天文香
　　　香風
瀛洲時有香風泠然而起張袖受之則厯年不歇着肌
膚必軟滑(拾遺記/)
　　　香雲
員嶠山西有星池池有爛石常浮於水邉其色紅質虚
似肺燒之有烟香聞數百里烟氣升天則成香雲遍潤
則成香雨(物類相感志/)
　　　香雨
蕭總遇神女後逢雨認得香氣曰此從巫山來
　　　香露
炎帝始百穀滋阜神芝發其異色靈苗擢其嘉穎陸地
丹蕖駢生如葢香露滴瀝下流成池(拾遺記/)
　　　神女擎香露
孔子當生之夜二蒼龍亘天而下來附徴在之房因而
生夫子有二神女擎香露空中而來以沐浴徵在(同上/)
　　地理香
　　　香山
廣東徳慶州有香山上多香草(一統志/)
　　　香水
香水在并州其水香潔浴之去病吳故宫亦有香水溪
俗云西施浴處呼為脂粉塘吳王宫人濯妝於此溪上
源至至馨香古詩云安得香水泉濯郎衣上塵俗說魏
武帝陵中亦有泉謂之香水(述異記/)
　　　香溪
歸州有昭君村下有香溪俗𫝊因昭君草木皆香(唐書/)
明妃秭歸人臨水而居恒於溪中盥手溪水盡香今名
香溪(下惟短牒/)
　　　曹溪香
梁天監元年有僧知藥泛舶至韶州曹溪水口聞其香
嘗其味曰此水上流有勝水遂開山立名寶林乃云
此去百七十年當有無上法寳在此演法今六祖南華
是也(五車韻瑞/)
　　　香井
卓文君閨中一井文君手自汲則甘香沐浴則滑澤鮮
好他人汲之則與常井等(採蘭襍志/)
泰山有上中下三廟廟前有大井水極香泠異於凡井
不知何代所掘(從征記/)
　　　浴湯泉異香
利州平痾鎮湯泉勝他處云是朱砂湯他則硫黄也昔
有兩羙人來浴既去異香郁郁累日不㪚
　　　香石
卞山在湖州山下有無價香有老母拾得一文石光彩
可愛偶堕火中異香聞於逺近收而寳之每投火中異
香如初(洪譜/)
　　　湖石炷香
觀州倅武伯英嘗得宣和湖石一窽竅穿漏殆若神劖
鬼鑿炷香其下則烟氣四起散布槃木上濃淡霏拂有
烟江疊嶂之韻(元遺山集/)
　　　靈壁石收香
靈壁石能收香齋閣之中有之香雲終日不散(格古要論/)
　　　張香橋
張香橋昔有女子名香與所觀㑹此故名一曰女子姓
張名香(荻樓雜抄/)
　　　香木梁
佛䔉國王都城八十里門髙二十丈以香木為梁黄金
為地
　　　香城
香城金簡龍宫玉牒(三教論/)
　　　香柏城
孟養之地名香柏城(一統志/)
　　　沈香洞
新都白嶽山有沈香洞(本志/)
　　　香洲
香洲在朱崖郡洲中出諸異香徃徃不知名焉(述異記/)
　　　香林
日南郡有千畆香林名香徃徃出其中(同上/)
　　　香市
日南有香市商人交易諸香處(同上/)
成都府十二月中皆有市六月為香市(成都記/)
　　　香戸
南海郡有採香戸(述異記/)
海南俗以貿香為業(東城集/)
　　　香界
佛寺曰香界亦曰香阜因香所生以香為界(楞嚴經/)
　　　衆香國
米元章臨逝端坐合掌曰衆香國裏來衆香國裏去(米/)
(襄陽志林/)
　　草木香
　　　遥香草
岱輿山有遥香草其花如丹光耀如月葉細長而白如
忘憂之草其花葉俱香扇馥數里故名曰遥香草(拾遺記/)
　　　家孽香
家孽葉大而長開紅花作穗俗呼草荳蔲其葉甚香俗
以蒸米粿
　　　蘭香
一名水香生大吳池澤葉似蘭尖長有岐花紅白而香
俗呼為䑕尾香煮水浴以治風(香譜/)
　　　蕙香
廣志云蕙花紫莖緑葉魏文帝以為香燒之
　右蘭香蕙香乃都梁之屬非幽蘭芳蕙也
　　　蘭為香祖
蘭雖吐一花室中亦馥郁襲人彌旬不歇故江南人以
蘭為香祖(清異録/)
　　　蘭湯
五月五日以蘭湯沐浴(大戴禮/)浴蘭湯兮沐芳(楚辭/)
　　　蘭佩
紉秋蘭以為佩(楚辭/)記曰佩帨􁈙蘭
　　　蘭畹
既滋蘭之九畹兮又樹蕙之百畮(楚辭/)
　　　蘭操
孔子自衛反魯隠谷之中見香蘭獨茂喟然歎曰夫蘭
當為王者香今乃獨茂與衆草為伍乃止車援琴鼓之
自傷不逢時託辭於幽蘭云
　　　蘼蕪香
蘼蕪香草一名薇蕪似蛇床而香騷人借以為譬魏武
以蔵衣中
　　　三花香
三花香嵩山仙花也一年三花色白美道士所植也
　　　五色香草
濟隂園客種五色香草服其食忽有五色蛾集生華蠶
蠶食香草得繭大如甕有女來助繅繅訖女與客俱仙
(述異記/)
　　　八芳草
宋艮嶽八芳草曰金蛾曰玊蟬曰虎耳曰鳳尾曰素馨
曰渠那曰茉莉曰含笑
　　　聚香草
獨角仙人居渝州仙池池邉起樓聚香草植樓下(渝州圖/)
(經/)
　　　芸薇香
芸薇一名芸芝宫人採帶其莖葉香氣厯月不散(拾遺記/)
　　　鍾火山香草
鍾火山有香草漢武思李夫人東方朔獻之帝懐之夢
見因名懐夢草
　　　蜜香花
生天台山一名土常香苗莖甚甘人用為藥香甜如蜜
　　　百草皆香
于闐國其地百草皆香
　　　威香
威香瑞草一名葳蕤王者禮備則生於殿前又云王者
愛人命則生(孫氏瑞應圖/)
　　　真香茗
巴東有真香茗其花白花如薔薇煎服令人不眠能誦
無忘(述異記/)
　　　人參香
邵化及為髙麗國王治藥云人參極堅用斧斷之香馥
一殿(孔平仲談苑/)
　　　睡香
廬山花始縁一比丘畫寢盤石上夢中聞香氣酷烈不
可名既覺尋香求之因名睡香四方竒之謂乃花中祥
瑞以瑞易睡(清異録/)
　　　牡丹名香
慶天香　西天香　丁香紫　蓮香玉　玉兔天香
　　　芍藥香名
蘸金香　疊英香　掬香瓊　擬香英　聚香絲
　　　御蟬香
御蟬香瓜名
　　　萬嵗棗木香
三佛齊産萬嵗棗木香樹類絲瓜冬取根曬乾者香(一/)
(統志/)
　　　金荆榴木香
隋煬帝令朱寛等征琉球得金荆榴木數十觔色如真
金蜜緻而文綵盤蹙如美錦甚香極細可以為枕及案
面雖沈檀不能及(朝野僉載/)
　　　素松香
宻縣有白松樹一株神物也松枯枝極香名素松香然不
敢妄取取則不利縣令每登禱之取製帶甚香(宻縣志/)
　　　水松香
水松葉如檜而細長出南海土產衆香而此木不大香
故彼人無被服者嶺北人極愛之然愛其香殊勝在南
方時植物無情者也不香於彼而香於此豈屈於不知
己而伸於知己者歟物類之難窮者如此(南方草木狀/)
　　　女香樹
影娥池有女香樹細枝葉婦人戴之香終年不減男子
戴之則不香(華夷革木考/)
　水香異地則香女香因人而馥草木無情之物乃徵
　異如此八卷内如香草亦然
　　　七里香
樹婆娑略似紫薇蕊如碎珠紅色花開如蜜色清香襲
人置髪間久而益馥其葉搗可染甲鮮紅(仙遊縣志/)
　　　君遷香
君遷子生海南樹髙丈餘其實中有乳汁甘美香好
　　　香艷各異
明皇沈香亭前牡丹一枝二頭朝深碧暮深黄夜粉白
香艷各異帝曰此花木之妖賜楊國忠以百寳為欄(華/)
(夷花木考/)
　　　木犀香
採花隂乾以合香甚竒
　　方載十八卷
　　　木蘭香
生零陵山谷及泰山一名林蘭一名杜蘭狀如楠皮似
桂而甚薄味辛香道家用以合香
　　　月桂子香
月桂子今江東諸處至四五月後每於衢路得之大如
狸豆破之辛香古老相𫝊是月中下也(本草/)
　　　海棠香國
海棠故無香獨昌州地產者香乃號海棠香國有香霏
亭
　　　桑椹甘香
張天錫云北方桑椹甘香鴟鴞革響淳醇養性人無妬
心(世說新語/)
　　　栗有異香
殷七七遊行天下人言久見之不測其年夀偶於酒間
以二栗為令接者皆聞異香(續仙傳/)
　　　必栗香
内典云必栗香花木香又名詹香生髙山中葉如老椿
葉落水中魚暴死木取為書軸辟蠧魚不損書(本草/)
　　　桃香
史論出獵至一縣界憇蘭若中覺香氣異常訪其僧僧
云是桃香因出桃啖論仍共至一處竒泉怪石非人境
也有桃數百株枝榦拂地髙二三尺異於常桃其香破
鼻(酉陽雜俎/)
　　　檜香蜜
亳州太清宫檜至多檜花開時蜂飛集其間作蜜極香
謂之檜香蜜歐陽公守亳州時有詩云蜂採檜花村落
香(老學菴筆記/)
　　　三名香
千年松香聞十里謂之十里香亦謂之三名香(述異記/)
　　　杉香
宋淳熙年間古杉生花在九座山其香如蘭(華夷草木考/)
　　　㯽榔苔宜合香
西南海島生檳榔木上如松身之艾蒳單爇不佳交阯
人用以合泥香則能成溫黁之氣功用如甲香(桂海虞/)
(衡志/)
　　　苔香
太和初改葬基法師初開塜香氣襲人側卧塼臺上形
如生塼上苔厚二寸餘作金色氣如旃􁉹(酉陽雜俎/)
　　鳥獸香
　　　聞香倒挂鳥
瓜哇國有倒挂鳥形如雀而羽五色日間焚好香則收
而蔵之羽翼夜間則張翼尾而倒挂以放香(星槎勝覧/)
　　　越王鳥糞香
越王鳥狀似鳶口勾末可受二升許南人以為酒器珍
於文螺此鳥不踐地不飲江湖不唼百草不下餌蟲魚
惟噉木葉糞似薰陸香南人遇之既以為香又治雜瘡
(竺法真登羅山疏/)
　　　香象
百丈禪師曰如香象渡河截流而過無有滯疑慧忠國
師云如世大匠斤斧不傷其手香象所負非驢能堪
　　　牛脂香
周禮云春膳膏香注牛脂香
　　骨咄犀香
骨咄犀以手摸之作巖桂香若摩之無香者為偽物也
(雲烟過眼録/)
骨咄犀碧犀也色如淡碧玊稍有黄色其文理似角扣
之聲清越如玉磨刮嗅之有香(格古論/)
　　　靈犀香
通天犀角鎊少末與沈香爇烟氣裊裊直上能抉隂雲
而覩青天故抱朴子云通天犀角有白理如線置米羣
鷄中鷄徃啄米見犀輒驚郤故南人呼為駭鷄犀也
　　　香猪
香猪建昌松潘俱出小而肥其肉香(益部談資/)
　　　香猫
契丹國產香猫似土豹糞溺皆香如麝(西使記/)
　　　香貍
香貍一名靈貍一名靈貓生南海山谷狀如貍自為牝
牡其隂如麝功亦相似
靈貍一體自為隂陽刳其水道連囊以酒灑隂乾其氣
如麝若人入麝香中罕能分别用之亦如麝焉(異物志/)
　　　狐足香囊
習鑿齒從桓溫出獵時大雪於江陵城西見草上有氣
出伺一物射之應弦而斃徃取之乃老雄狐足上帶絳
繒香囊(渚宫故事/)
　　　狐以名香自防
胡道洽體有臊氣恒以名香自防臨絶戒弟子曰勿令
犬見斂畢棺空時人咸謂狐也(異苑/)
　　　猿穴名香數斛
梁大同末歐陽紇探一猿穴得名香數斛寳劒一雙美
婦人三十輩皆絶色凡世所珍靡不充備(續江氏𫝊/)
　　　獺掬鷄舌香
宋永興縣吏鍾道得重疾初瘥情欲倍常先恱白鶴墟
中女子至是猶存想焉忽見此女振衣而來即與燕好
復數至道曰吾甚欲鷄舌香女曰何難乃掬滿手以授
道道邀女同含咀之女曰我氣素芳不假此女子出户
犬忽見隨咋殺之乃是老獺(廣艷異編/)
　　　香䑕
中州産香䑕身小而極香
香䑕至小僅如指擘大穴於柱中行地上疾如激箭(桂/)
(海虞衡志/)
蜜縣間出香䑕隂乾為末合香甚妙鄉人捕得售製香
者(蜜縣志/)
　　　蚯蚓一奩香
孟州王雙宋文帝元嘉初忽不欲見明常取水沃地以
菰蔣覆上眠息飲食悉入其中云恒有女著青裙白􁏓
來就其寢每聼薦下厯厯有聲發之見一青色白纓蚯
蚓長二尺許云此女常以一奩香見遺氣甚清芬奩乃
螺殻香則菖蒲根於時咸以雙漸同阜螽矣(異苑/)
　
　
　
　
　
　
　香乗卷九
欽定四庫全書
　香乗卷十
　　　　　　　　　　　　明　周嘉胄　撰
　香事分類(下/)
　　宫室香
　　　採香逕
吳王闔閭起響屧廊採香逕(郡國志/)
　　　披香殿
漢宫闕名長安有合歡殿披香殿(同上/)
　　　柏梁臺
漢武帝作柏梁臺以柏香聞數里
　　　桂柱
武帝時昆明池中有靈波殿七間皆以桂為柱風來自
香(洞冥記/)
　　　蘭室
黄帝傳岐伯之術書於玉版藏諸靈蘭之室
　　　蘭臺
楚襄王遊於蘭臺之宫(風賦/)龍朔中改祕書省曰蘭臺
　　　蘭亭
王右軍諸賢脩禊會於會稽山隂之蘭亭
　　　温室
温室以椒塗壁被之文繡香桂為柱設火齊屏風鴻羽
帳規地以罽賔氍毹(西京雜記/)
　　　温香渠
石虎為四時浴室用鍮石珷玞為堤岸或以琥珀為缾
杓夏則引渠水以為池池中皆以紗縠為囊盛百雜香
藥漬於水中嚴氷之時作銅屈龍數十枚各重數十觔
燒如火色投於水中則池水恒温名曰焦龍温池引鳯
文錦歩障縈蔽浴所共宫人寵嬖者觧媟服宴戲彌於
日夜名曰清娱浴室浴罷洩水於宫外水流之所名曰
温香渠渠外之人争來汲取得升合以歸其家人莫不
怡悅(拾遺記/)
　　　宫殿皆香
西域有報達國其國俗富庶為西域冠宫殿皆以沉檀
烏木降真為之四壁皆飾以黑白玉金珠珍貝不可勝
計(西使記/)
　　　大殿用沉檀香貼遍
隋開皇十五年黔州刺史田宗顯造大殿一十三間以
沉香貼遍中安十三寳帳並以金寳莊嚴又東西二殿
瑞像所居並用檀貼中有寳帳花距並用真金所成窮
極宏麗天下第一(三寳感通録/)
　　　沉香堂
楊素東都起宅窮極奢巧中起沉香堂
　　　香塗粉壁
秦王俊盛治宫室窮極侈麗又為水殿香塗粉壁玉砌
金階梁柱楣棟之間周以明鏡間以寳珠極榮飾之美
每與賔客妓女絃歌於其上(隋書/)
　　　沉香亭
唐明皇與楊貴妃於沉香亭賞木芍藥不用舊樂府召
李白為新詞白獻清平調三章
　　　四香閣
楊國忠用沉香為閣檀香為欄以麝香乳香篩土和為
泥飾壁每於春時木芍藥盛開之際聚賔友於此閣上
賞花焉禁中沉香亭遠不侔此壯麗也(天寳遺事/)
　　　四香亭
四香亭在州治淳熈間趙公建自題云永嘉何希深之
言曰荼蘼香春芙蕖香夏木犀香秋梅花香冬(華夷續/)
(考/)
　　　含薰閣
王元寶起高樓以銀鏤三稜屏風代籬落密置香槽香
自花鏤中出號含薰閣(清異録/)
　　　蕓輝堂
元載末年造蕓輝堂於私第蕓輝者草名也出于闐國
其香潔白如玉入土不朽爛舂之為屑以塗其壁故號
蕓輝焉而更構沉檀為梁楝飾金銀為户牖(杜陽雜編/)
　　　起宅刷酒散香
蓮花巷王珊起宅畢其門刷以醇酒更散香末蓋禮神
之至(宣武盛事/)
　　　禮佛寺香壁
天方古筠冲地一名天堂國内有禮佛寺遍寺墻壁皆
薔薇露龍涎香和水為之馨香不絶(方輿勝覽/)
　　　三清臺焚香
王審知之孫昶襲為閩王起三清臺三層以黄金鑄像
日焚龍腦薰陸諸香數觔(五代史/)
　　　繡香堂
汴廢宫有繡香堂清香堂(汴故宫記/)
　　　鬱金屋
戴延之西征記云雒陽城有鬱金屋
　　　飲香亭
保大二年國主幸飲香亭賞新蘭詔苑令取滬溪美土
為馨烈侯擁培之具(清異録/)
　　　沉香煖閣
沉香連三煖閣窗隔皆鏤花其下替板亦然下用抽替
打篆香在内則氣芬郁終日不散前後皆施錦繡簾後
挂屏皆官窑妝飾侈靡舉世未有後歸之福邸(烟雲過/)
(眼録/)
　　　迷香洞
史鳯宣城美妓也待客以等差甚異者有迷香洞神雞
枕鎻蓮燈次則交紅被傅香枕八分羊下列不相見以
閉門羮待之使人致語曰請公夢中來馮垂客於鳯罄
囊有銅錢三十萬盡納得至迷香洞題九迷詩於照春
屏而歸(常新録/)
　　　厨香
唐駙馬寵於太后所賜厨料甚盛乃開回仙厨厨極馨
香使仙人聞之亦當駐也故名回仙(解酲録/)
　　　厠香
劉寔詣石崇如厠見有絳紗帳茵褥甚麗兩婢持錦香
囊寔遽走即謂崇曰向誤入卿室内崇曰是厠耳(世說/)
又王敦至石季倫厠十餘婢侍列皆麗服藻飾置甲煎
粉沉香汁之屬無不畢備(癸辛雜識外集/)
　　身體香
　　　肌香
旋波移光越之美女與西施鄭旦同進於吳王肌香體
輕飾以珠幌若雙鸞之在烟霧
　　　塗肌拂手香
二香俱出真臘占城國土人以腦麝諸香搗和而成或以
塗肌或以拂手其香經數宿不歇惟五羊至今用之他
國不尚焉(葉譜/)
　　　口氣蓮花香
潁州一異僧能知人宿命時歐陽永叔領郡事見一妓
口氣常作青蓮花香心頗異之舉以問僧僧曰此妓前
生為尼好轉妙法蓮華經三十年不廢以一念之差失
身至此後公命取經令妓讀一閱如流宛如素習(樂菩/)
(録/)
　　　口香七日
白居易在翰林賜防風粥一甌剔取防風得五合餘食
之口香七日(金鸞密記/)
　　　橄欖香口
橄欖子香口絶勝雞舌香　疏梅含而香口廣州亷薑
亦可香口(比户録/)
　　　汗香
貴妃每有汗出紅膩而多香或拭之於巾帕之上其色
如桃花
　　　身出名香
印度有婦人身嬰惡癩竊至窣堵波責躬禮懴見其庭
宇有諸穢集掬除灑掃塗香散花更採青蓮重布其地
惡疾除愈形貎增妍身出名香青蓮同馥(大唐西域記/)
　　　椒蘭養鼻
椒蘭芬苾所以養鼻也又前有睪芷以養鼻蘭槐之根
是謂芷注云蘭槐香草也其根名芷
　　飲食香
　　　五香飲
隋仁壽間籌禪師常在内供養造五香飲第一沉香飲
次檀香飲次澤蘭香飲次丁香飲次甘松香飲皆有别
法以香為主
　　　又
大業五年吳郡進扶芳二樹其葉蔓生纒繞他樹葉圓
而厚凌冬不凋夏月取葉微火炙使香煮以飲深碧色
香甚美令人不渴籌禪師造五色香飲以扶芳葉為青
飲(大業雜記/)
　　　名香雜茶
宋初團茶多用名香雜之蒸以成餅至大觀宣和間始
製三色芽茶漕臣鄭可間製銀絲氷茶始不用香名為
勝雪此茶品之精絶也
　　　酒香山仙酒
岳陽有酒香山相傳古有仙酒飲者不死漢武帝得之
東方朔竊飲焉帝怒欲誅之方朔曰陛下殺臣臣亦不
死臣死酒亦不驗遂得免(鶴林玉露/)
　　　酒令骨香
會昌元年扶餘國貢三寶曰火玉曰風松石及澄明酒
酒色紫如膏飲之令人骨香(宣室志/)
　　　流香酒
周必大以待制侍講賜流香酒四斗(玉堂襍記/)
　　　糜欽香酒
真陵山有糜欽棗食其一大醉經年東方朔遊其地以
一斛歸進上上和諸香作丸大如芥子每集羣臣取一
丸入水一石頃刻成酒味踰醇醪謂之糜欽酒又謂真
陵酒飲者香經月不散(清賞録/)
　　　椒漿
桂醑兮椒漿(離騷/)
　　　椒酒
元日上椒酒於家長稱觴舉夀椒玉衡之精服之令人
却老(崔寔月令/)
　　　聚香團
揚州太守仲端啗客以聚香團(揚州事迹/)
　　　赤明香
赤明香世傳仇士良家脯名也(清異録/)
　　　玉角香
松子有數等惟玉角香最竒(同上/)
　　　香葱
天門山上有葱竒異辛香所種畦隴悉成行人㧞取者
悉絶若請神而求即不㧞自出(春秋元命苞/)
　　　香鹽
天竺有水其名恒源一號新陶水特甘香下有石鹽狀
如石英白如水精味過香鹵萬國畢仰(南州異物志/)
　　　香醬
十二香醬以沉香等油煎成服之(神仙食經/)
　　　黑香油
伽藍北嶺傍有窣堵坡高百餘尺石隙間流出黑香油
(大唐西域記/)
　　　丁香竹湯
荆南判官劉或棄官遊秦隴閩粤篋中收大竹十餘顙
每有客則斫取少許煎飲其辛香如雞舌湯人堅叩其
名曰丁香竹非中國所產也(清異録/)
　　　米香
淡洋與阿魯山地連接去滿剌加三日程田肥禾盛米
粒尖小炊飯甚香其地產諸香(星槎勝覽/)
　　　香飯
香積如來以衆香鉢盛香飯
　　　又
西域長者子施尊者香飯而歸其飯香氣遍王舍城(大/)
(唐西域記/)
　　　又
時化菩薩以滿鉢香與維摩詰飯香普熏毘耶離城及
三千大千世界時維摩詰語舍利佛諸大聲聞仁者可
食如來甘露味飯大悲所熏無以限意食之使不消(維/)
(摩詰經/)
　　器具香
　　　沉香降真鉢木香匙筯
後唐福慶公主下降孟知祥長興四年明宗晏駕唐避
亂莊宗諸兒削髪為苾芻間道走蜀時知祥新稱帝為
公主厚待猶子賜予千計敕器用局以沉香降真為鉢
木香為匙筯錫之常食堂展鉢衆僧私相謂曰我輩謂
渠頂相衣服均是金輪王孫但面前四竒寒具有無不
等耳(清異録/)
　　　杯香
闗闗贈俞本明以靑華酒杯酌酒輙有異香或桂花或
梅或蘭視之宛然取之若影酒乾不見矣(清賞録/)
　　　藤實杯香
藤實杯出西域味如荳蔲香美消酒國人寳之不傳於
中土張騫入宛得之(炙轂子/)
　　　雪香扇
孟昶夏日水調龍腦末塗白扇上用以揮風一夜與花
蕊夫人登樓望月悮墜其扇為人所得外有效者名雪
香扇
　　　香奩
孫仲竒妹臨終授書云鏡與粉盤與郎香奩與若欲其
行身如明鏡純如粉譽如香(太平御覽/)
　　　又
韓偓香奩序云咀五色之靈芝香生九竅飲三危之瑞
露美動七情古詩云開奩集香蘇
　　　香如意
僧繼顒住五臺山手埶香如意紫檀鏤成芬馨滿室名
為握君(清異録/)
　　　名香禮筆
郄詵射策第一拜筆為龍鬚友云猶當令子孫以名香
禮之(龍鬚志/)
　　　香璧
蜀人景煥志尚静隠卜築玉壘山下茅堂花圃足以自
娛常得墨材甚精止造五十團曰以此終身墨印文曰
香璧隂篆曰墨副子
　　　龍香劑
元宗御案墨曰龍香劑(陶家餅餘事/)
　　　墨用香
製墨香用甘松藿香零陵香白檀丁香龍腦麝香(李孝/)
(美墨譜/)
　　　香皮紙
廣管羅州多𣝕香樹其葉如橘皮堪作紙名為香皮紙
灰白色有紋如魚子牋(劉恂嶺表異録/)
　　　枕中道士持香
海外一國貢重明枕長一尺二寸高六寸潔白類水晶
中有樓臺之形四靣有十道士持香執簡循環無已
　　　飛雲履染四選香
白樂天作飛雲履染以四選香振履則如烟霧曰吾足
下生雲計不久上昇朱府矣(樵人直説/)
　　　香囊
幃謂之幐即香囊也(楚辭注/)
　　　白玉香囊
元先生贈韋丹尚書絞綃縷白玉香囊(松窗襍録/)
　　　五色香囊
後蜀文澹生五歲謂母曰有五色香囊在吾床下往取
得之乃澹前生五嵗失足落井今再生也(本傳/)
　　　紫羅香囊
謝遏年少時好佩紫羅香囊垂裏子叔父安石患之而
不欲傷其意乃譎與賭碁賭得燒之(小名録/)
　　　貴妃香囊
明皇還蜀過貴妃葬所乃密遣棺槨葬焉啟瘞故香囊
猶在帝視流涕
　　　連蟬錦香囊
武公崇愛妾歩非烟貽趙象連蟬錦香囊附詩云無力
妍妝倚繡櫳暗題蟬錦思難窮近來嬴得傷春病柳弱
花欹怯曉風(非烟傳/)
　　　繡香袋
臘日賜銀合子駐顏膏牙香籌繡香袋(韓偓集/)
　　　香纓
詩親結其褵注曰香纓也女將嫁母結褵而戒之
　　　玉盒香膏
章臺柳以輕素結玉盒實以香膏投韓君平(柳氏傳/)
　　　香獸
香獸以塗金為狻猊麒麟鳬鴨之狀空中以燃香使烟
自口出以為玩好復有雕木埏土為之者
　　　又
故都紫宸殿有二金狻猊葢香獸也晏公冬宴詩云狻
猊對立香烟度鸑鷟交飛組繡明(老學庵筆記/)
　　　香炭
楊國忠家以炭屑用密揑塑成雙鳯至冬月燃爐乃先
以白檀香末鋪於爐底餘炭不能參雜也(天寳遺事/)
　　　香蠟燭
公主始有疾召術士米賨為燈法乃以香蠟燭遺之米
氏之鄰人覺香氣異常或詣門詰其故賨具以事對其
燭方二寸上被五色文卷而爇之竟夕不盡郁烈之氣
可聞於百歩餘烟出其上即成樓閣臺殿之狀或云蠟
中有蜃脂故也(杜陽雜編/)
　　　又
秦檜當國四方餽遺日至方滋德帥廣東為蠟炬以衆
香實其中遣駛卒持詣相府厚遺主藏吏期必達吏使
俟命一日宴客吏曰燭盡適廣東方經略送燭一奩未
敢啓乃取而用之俄而異香滿座察之則自燭中出也
亟命藏其餘枚數之適得四十九呼駛問故則曰經畧
專造此燭供獻僅五十條既成恐不佳試其一不敢以
他燭充數秦大喜以為奉己之專也待方益厚(羣談採/)
(餘/)
　　　又
宋宣政宫中用龍涎沉腦和蠟為燭兩行列數百枝艷
明而香溢鈞天所無也(聞見録/)
　　　又
樺桃皮可為燭而香唐人所謂朝天樺燭香是也
　　　香燈
援神契曰古者祭祀有燔燎至漢武帝祀太乙始用香
燈
　　　燒香器
張伯雨有金銅舍利匣上刻云維梁貞明二年嵗次丙
子八月癸未朔二十日壬寅隨使都教練使右廂馬歩
都虞侯親軍左衛營都知兵馬使撿挍尚書右僕射守
崖州刺史御史大夫上柱國謝崇勲捨靈夀禪院葢有
四竅出烟有環若含鎖者是燒香器李商隠詩云金蟾
齧鎖燒香入又云鎖香金屈戌是則燒香為驗此盖燒
香器之有鎖者(研北襍志/)
　
　
　
　
　
　
　
　
　
　
　
　香乗卷十
欽定四庫全書
　香乗卷十一
　　　　　　　　　　　　明　周嘉胄　撰
　　香事别録(事有不附品不分類者於香為别録馬/)
　　　香尉
漢雍仲子進南海香物拜雒陽尉人謂之香尉(述異録/)
　　　含嚼荷香
昭帝元始元年穿淋池植分枝荷一莖四葉狀如駢葢
日炤則葉低䕃根莖若葵之衛足名低光荷實如𤣥珠
可以飾珮芬馥之氣徹十餘里食之令人口氣常香益
人肌理宫人貴之每遊宴出入必皆含嚼(拾遺記/)
　　　含異香行
石季倫使數十艷姬各含異香而行笑語之際則口氣
從風而颺(同上/)
　　　好香四種
秦嘉貽妻好香四種洎寶釵素琴明鏡云明鏡可以鑒
形寶釵可以耀首芳香可以馥身素琴可以娛耳妻答
云素琴之作當湏君歸明鏡之鑒當待君還未覩光儀
則寶釵不列也未侍帷帳則芳香不發也(書記洞筌/)
　　　芳塵
石虎於大武殿前造樓高四十丈以珠為簾五色玉為
珮每風至即驚觸似音樂高空中過者皆仰視愛之又
屑諸異香如粉撒樓上風吹四散謂之芳塵(獨異志/)
　　　逆風香
竺法深孫興公共聽北來道人與支道林瓦官寺講小
品北道屢設問疑林辯答俱爽北道每屈孫問深公上
人常是逆風家何以都不言深笑而不答林曰白旃檀
非不馥焉能逆風深夷然不屑　波利質國多香樹其
香逆風而聞今反之云白旃檀非不香豈能逆風言深
非不能難之正不必難也(世說新語/)
　　　奩中香盡
宗超嘗露壇禱神奩中香盡自然溢滿香烟爐中無火
烟自出(洪芻香譜/)
　　　令公香
荀彧為中書令好薰香其坐處常三日香人稱令公香
亦曰令君香(襄陽記/)
　　　劉季和愛香
劉季和性愛香嘗如厠還輙過香爐上薰主簿張坦曰
人言名公作俗人不虛也季和曰荀令君至人家坐席
三日香坦曰醜婦效嚬見者必走公欲坦遁去邪季和
大笑(同上/)
　　　媚香
張説携麗正文章謁友生時正行宫中媚香號化樓臺
友生焚以待説説出文置香上曰吾文享是香無忝(徵/)
(文玉井/)
　　　玉蕤香
柳宗元得韓愈所寄詩先以薔薇露灌手薰玉蕤香後
發讀曰大雅之文正當如是(好事集/)
　　　桂蠧香
温庭筠有丹瘤枕桂蠧香
　　　九和握香
郭元振落梅妝閣有婢數十人客至則拖鴛鴦擷裙衫
一曲終則賞以糖雞卵取明其聲也宴罷散九和握香
(敘聞録/)
　　　四和香
有侈盛家月給焙笙炭五十觔用錦薰籠藉笙於上復
以四和香薰之(癸辛雜識/)
　　　千和香
峨嵋山孫真人然千和之香(三洞珠囊/)
　　　百藴香
遠條館祈子焚以降神
　　　香童
元寳好賔客務於華侈器玩服用僣於王公而四方之
士盡仰歸焉常於寢帳前雕矮童二人捧七寶博山爐
自暝焚香徹曙其驕貴如此(天寳遺事/)
　　　曝衣焚香
元載妻韞秀安置閒院忽因天晴之景以青紫絲絛四
十條各長三十丈皆施羅紈綺繡之服每條絛下排金
銀爐二十枚皆焚異香香至其服乃命諸親戚西院閒
歩韞秀問是何物侍婢對曰今日相公與夫人曬曝衣
服(杜陽雜編/)
　　　瑶英啗香
元載寵姬薛瑶英攻詩書善歌舞仙姿玉質肌香體輕
雖旋波揺光飛燕緑珠不能過也瑶英之母趙娟亦本
岐王之愛妾後出為薛氏之妻生瑶英而㓜以香啗之
故肌香也元載處以金絲之帳却塵之褥(同上/)
　　　蜂蝶慕香
都下名妓楚蓮者國色無及每出則蜂蝶相隨慕其香
(天寳遺事/)
　　　佩香非世所聞
蕭總遇巫山神女謂所衣之服非世所有所佩之香非
世所聞(入朝窮怪録/)
　　　貴香
牛僧孺作周秦行記云忽聞有異氣如貴香又云衣上
香經十餘日不散
　　　降仙香
上都安業坊唐昌觀有玉蕊花甚繁每發若瑶林瓊樹
元和中有女仙降以白角扇障靣直造花前異香芬馥
聞於數十歩之外餘香不散者經月餘日時(華夷草木/)
(考/)
　　　仙有遺香
吳興沈彬少而好道及致仕恒以朝修服餌為事嘗遊
郁木洞觀忽聞空中樂聲仰視雲際見女仙數十冉冉
而下徑之觀中徧至像前焚香良久乃去彬匿室中不
敢出仙既去彬入殿視之几案上有遺香悉取置爐中
已而自悔曰吾平生好道今見神仙而不能禮謁得仙
香而不能食之是其無分歟(稽神録/)
　　　山水香
道士談紫霄有異術閩王昶奉之為師月給山水香焚
之香用精沉上火半熾則沃以蘇合香油(清異録/)
　　　三勻煎(去聲/)
長安宋清以鬻藥致富嘗以香劑遺中朝縉紳題識器
曰三勻煎焚之富貴清妙其法止龍腦麝末精沉等耳
(同上/)
　　　異香劑
林邑占城闍婆交趾以襍出異香劑和而焚之氣韻不
凡謂中國三勻四絶為乞兒香(同上/)
　　　靈香膏
南海奇女盧眉娘煎靈香膏(杜陽襍編/)
　　　暗香
陳郡莊氏女精於女紅好弄琴每弄梅花曲聞者皆云
有暗香人遂稱女曰莊暗香女因以暗香名琴(清賞録/)
　　　花宜香
韓熈載云花宜香故對花焚香有風味相和其妙不可
言者木犀宜龍腦酴醿宜沉水蘭宜四絶含笑宜麝薝
蔔宜檀
　　　透雲香
陳茂為尚書郎每書信印記曰𤣥山典記又曰𤣥山印
擣朱礬澆麝酒閒則匣以鎮犀養以透雲香印書達數
十里香不斷印刻胭脂木為之(𤣥山記/)
　　　暖香
寳雲溪有僧舍盛冬若客至則然薪火暖香一炷滿室
如春人歸更取餘燼(雲林異景志/)
　　　伴月香
徐鉉每遇月夜露坐中庭但爇佳香一炷其所親名之
曰伴月香(清異録/)
　　　平等香
清泰中荆南有僧貨平等香貧富不二價不見市香和
合疑其仙者(同上/)
　　　燒異香被草負笈而進
宋景公燒異香於臺上有野人被草負笈扣門而進是
為子韋世司天部(洪譜/)
　　　魏公香
張邦基云余在揚州遊石塔寺見一高僧坐小室中於
骨董袋取香如芡實許注之覺香韻不凡似道家嬰香
而清烈過之僧笑曰此魏公香也韓魏公喜焚此香乃
傳其法(墨莊漫録/)
　　　漢宫香
其法傳自鄭康成魏道輔於相國寺庭中得之(同上/)
　　　僧作笑蘭香
吳僧罄宜作笑蘭香即韓魏公所謂濃梅山谷所謂藏
春香也其法以沉為君雞舌為臣北苑之鹿秬鬯十二
葉之英鉛華之粉柏麝之臍為佐以百花之液為使一
炷如芡子許焚之油然欝然若齅九畹之蘭百畝之蕙
也
　　　鬭香㑹
中宗朝宗紀韋武間為雅㑹各携名香比試優劣曰鬭
香㑹
　　　聞思香
黄涪翁所取有聞思香葢指内典中從聞思脩之義
　　　狄香
狄香外國之香謂以香熏履也張衡同聲歌鞮芬以狄
香鞮履也
　　　香錢
三班院所領使臣八千餘人莅事於外其罷而在院者
常數百人每嵗乾元節醵錢飯僧進香以祝聖夀謂之
香錢京師語曰三班喫香(歸田録/)
　　　衙香
蘇文忠云今日於叔静家飲官法酒烹團茶燒衙香皆
北歸喜事(蘇集/)
　　　異香自内出
客來赴張功甫牡丹㑹云衆賔既集坐一虚室寂無所
聞有頃問左右云香已發未答曰已發命捲簾則異香
自内出郁然滿座(癸辛雜識外集/)
　　　小鬟持香毬
京師承平時宗室戚里歲時入禁中婦女上犢車皆用
二小鬟持香毬在傍而車中又自持兩小香毬車馳過
香烟如雲數里不絶塵土皆香(老學菴筆記/)
　　　香有氣勢
蔡京每焚香先令小鬟宻閉戸牖以數十香爐燒之俟
香烟滿室即捲正北一簾其香蓬勃如霧繚繞庭際京
語客曰香須如此燒方有氣勢
　　　留神香事
長安大興善寺徐理男楚琳平生留神香事莊嚴餅子
供佛之品也峭兒延賔之用也旖旎丸自奉之等也檀
那概之曰琳和尚品字香(清異録/)
　　　癖於焚香
袁象先判衢州時幕客謝平子癖於焚香至忘形廢事
同僚蘇収戲刺一札伺其忘也而投之云鼎炷郎守馥
州百和參軍謝平子(同上/)
　　　性喜焚香
梅學士詢在真宗時已為名臣至慶厯中為翰林侍讀
以卒性喜焚香其在官所每晨起將視事必焚香兩爐
以公服罩之撮其袖以出坐定撒開兩袖郁然滿室濃
香(歸田録/)
　　　燕集焚香
今人燕集往往焚香以娛客不惟相悦然亦有謂也黄
帝云五氣各有所主惟香氣湊脾漢以前無燒香者自
佛入中國然後有之楞嚴經云所謂純燒沉水無令見
火此佛燒香法也(癸辛雜識外集/)
　　　焚香讀孝經
岑文敬淳謹有孝行五嵗讀孝經必焚香正坐(南史/)
　　　燒香讀道書
江表傳有道士于吉來吳㑹立精舍燒香讀道書制作
符水以療病(三國志註/)
　　　焚香告天
趙清獻公平生日所為事夜必露香告天其不敢告者
不敢為也(言行録/)
　　　焚香熏衣
清獻好焚香尤喜熏衣所居既去輙數日香不滅嘗置
籠設熏爐其下不絶烟多解衣投其上公既清端妙觧
禪理宜其熏習如此也(淑清録/)
　　　燒香左右
屢燒香左右令人魄正(真誥/)
　　　夏月燒香
陶隠居云沉香熏陸夏月常燒此二物
　　　焚香勿返顧
南岳夫人云燒香勿返顧忤真氣致邪應也(真誥/)
　　　焚香静坐
人在家及外行卒遇飄風暴雨震電昏暗大霧皆諸龍
經過入室閉戸焚香静坐避之不爾損人
　　　焚香告祖
戴𢎞正每得宻友一人則書於簡編焚香告祖號為金
蘭簿(宣武盛事/)
　　　燒香拒邪
地上魔邪之氣直上冲天四十里人燒青木香薰陸安
息膠香於寢所拒濁臭之氣却邪穢之霧故天人玉女
太乙隨香氣而來(洪譜/)
　　　買香浴仙公
葛尚書年八十始有仙公一子時有天竺僧於市大買
香市人怪問僧曰我昨夜夢見善思菩薩下生葛尚書
家吾將此香浴之到生時僧至燒香右繞七匝禮拜恭
敬沐浴而止(仙公起居注/)
　　　仙誕異香
呂洞賔初母就蓐時異香滿室天樂浮空(仙佛竒蹤/)
　　　昇天異香
許真君白日㧞宅昇天百里之内異香芬馥經月不散
(同上/)
　　　空中有異香之氣
李泌少時能屏風上立熏籠上行道者云十五嵗必白
日昇天一旦空中有異香之氣音樂之聲李氏之親愛
以巨杓颺濃蒜潑之香樂遂散(鄴侯外傳/)
　　　市香媚婦
昔王池國有民面竒醜婦國色鼻齆婿乃求媚此婦終
不肯迎顧遂往西域市無價名香而薰之還入其室婦
既齆豈知分香臭哉(金樓子/)
　　　張俊上高宗香食香物
香圓香蓮木香丁香水龍腦鏤金香藥一行香藥木瓜
香藥藤花砌香櫻桃砌香萱草拂兒紫蘇奈香砌香葡
萄香蓮事件念珠甘蔗奈香砌香果子香螺煠肚玉香
鼎二葢全香爐一香盒二香毬一出香一對
　　　貢奉香物
忠懿錢尚甫自國初至歸朝其貢奉之物有乳香金器
香龍香象香囊酒甕諸什器等物(春明退朝録/)
　　　香價踴貴
元城先生在宋杜門屛跡不妄交遊人罕見其面及没
耆老士庶婦人持香誦佛經而哭父老日數千人至填
塞不得其門而入家人因設數大爐於㕔下争以香炷
之香價踴貴(自警編/)
　　　卒時香氣
陶𢎞景卒時顔色不變屈伸如常香氣累日氤氳滿山
(仙佛竒蹤/)
　　　燒香辟瘟
樞宻王博文每於正旦四更燒丁香以辟瘟氣(瑣碎録/)
　　　燒香引䑕
印香五文狼糞少許為細末同和勻於浄室内以爐燒
之其䑕自至不得殺
　　　茶墨俱香
司馬温公與蘇子瞻論竒茶妙墨俱香是其德同也(高/)
(齋漫録/)
　　　香與墨同闗紐
邵安與朱萬初帖云深山高居罏香不可缺退休之久
佳品之絶野人惟取老松柏之根枝葉實共擣治之斫
楓肪羼和之每焚一丸亦足以助清苦今年大雨時行
土潤溽暑特甚萬初至石鼎清晝然香空齋蕭寒遂為
一日之樂良可喜也萬初本墨妙又兼香癖蓋墨之於
香同一闗紐亦猶書之與畫謎之與禪也
　　　水炙香
吳茱萸艾葉川椒杜仲乾木瓜木鱉肉瓦上松花仙家
謂之水炙香
　　　山林窮四和香
以荔枝殻甘蔗滓乾柏葉黄連和焚又或加松毬棗核
梨皆妙
　　　焚香寫圖
至正辛卯九月三日與陳徵君同宿愚菴師房焚香烹
茗圖石梁秋瀑翛然有出塵之趣黄鶴山人寫其逸態
云(王䝉題畫/)
　
　
　
　
　
　
　
　
　
　
　香乗卷十一
欽定四庫全書
　香乗卷十二
　　　　　　　　　　　　明　周嘉胄　撰
　　香事别録(下/)
　　　南方產香
凡香品皆產自南方南離位離王火火為土母火盛則
土得養故沉水旃檀熏陸之類多產自嶺南海表土氣
所鍾也内典云香氣湊脾火陽也故氣芬烈(清暑筆談/)
　　　南蠻香
訶陵國亦曰闍婆在南海貞觀時遣使獻婆律膏又驃
古朱波也有川名思利毘離芮土多異香王宫設金銀
二鐘冦至焚香擊之以占吉凶有巨白象高百尺訟者
焚香自跽象前自思是非而退有災疫王亦焚香對象
跽自咎無膏油以蠟雜香代炷又真蠟國客至屑梹榔
龍腦香蛤以進不飲酒(唐書南蠻傳/)
　　　香槎
番禺民忽於海傍得古槎長丈餘濶六七尺木理甚堅
取為溪橋數年後有僧識之謂衆曰此非久計願捨衣
鉢資易為石橋即求枯槎為薪衆許之得𣝕數千兩(洪/)
(譜/)
　　　天竺產香
獠人古稱天竺地產沉水龍涎(炎徼紀聞/)
　　　九里山採香
其山與滿剌加近產沉香黄熟香林木藂生枝葉茂翠
永樂七年鄭和等差官兵入山採香得逕有香樹長六
七丈者六株香味清遠黑花細紋山中人張目吐舌言
我天朝之兵威力若神(星槎勝覽/)
　　　阿魯國採香為生
其國與九州山相望自滿剌加順風三晝夜可至國人
常駕獨木舟入海捕魚入山採氷腦香物為生(同上/)
　　　喃吺哩香
喃吺哩國名所產之降真香也(同上/)
　　　舊港產香
舊港古名三佛齊國地產沉香降香黄熟香速香(同上/)
　　　萬佛山香
新羅國獻萬佛山雕沉檀珠玉以為之
　　　瓦矢實香草
撒馬兒䍐產瓦矢實香草可辟蠧
　　　刻香木為人
彭坑在暹羅之西石崖周匝﨑嶇逺望山平四寨田沃
米榖豐足氣候温和風俗尚怪刻香木為人殺人血祭
禱求福禳災地產黄熟沉香片腦降香(星槎勝覽/)
　　　龍牙加貎產香
龍牙加貎其地離麻逸凍順風三晝夜程地產沉速降
香(同上/)
　　　安南產香
安南國產蘇合油都梁香沉香雞舌香及釀花而成香
者(方輿勝畧/)
　　　敏真誠國產香
敏真誠國其俗日中為市產諸異香(同上/)
　　　回鶻產香
回鶻產乳香安息香(松漢紀聞/)
　　　安南貢香
安南貢薰衣香降真香沉香束香木香黑線香(一統志/)
　　　瓜哇國貢香
瓜哇國貢香有薔薇露琪楠香檀香麻藤香速香降香
木香乳香龍腦香烏香黄熟香安息香(同上/)
　　　和香飲
卜哇剌國戒飲酒恐亂性以諸花露和香蜜為飲
　　　香味若蓮
花面國產香味若青蓮花(同上/)
　　　香代㸑
黎洞之人以香代㸑
　　　塗香禮寺
祖法兒國其民如遇禮拜寺日必先沐浴用薔薇露或
沉香油塗其靣(方輿勝覽/)
　　　腦麝塗體
占城祭天地以腦麝塗體(同上/)
　　　身上塗香
眞臘國或稱占臘其國自稱曰甘孛智男女身上常塗
香藥以檀麝等香合成家家皆修佛事(真臘風土記/)
　　　塗香為竒
𬗟甸為古西南夷不知何種男女皆和白檀麝香當歸
薑黄末塗於身及頭靣以為竒(一統志/)
　　　偷香
僰人偶意者奔之謂之偷香(炎徼紀聞/)
　　　尋香人
西域稱娼妓曰尋香人(韻藻/)
　　　香婆
宋都杭時諸酒樓歌妓闐集必有老姬以小爐炷香為
供者謂之香婆(武林舊事/)
　　　白香
化州產白香(一統志/)
　　　紅香
前輩戲筆云有西湖風月不如東華軟紅香土
　　　碧香
碧香王晉卿家酒名(詩註/)
　　　𤣥香
薛稷封墨為𤣥香太守(纂異記/)
　　　觀香
王子喬妹名觀香
　　　聞香
入芝蘭之室久而不聞其香(國語/)
　　　馨香
其德足以昭其馨香(國語/)至治馨香感於神明(尚書/)
　　　飶香
有飶其香邦家之光(詩經/)
　　　國香
蘭有國香人服媚之(左傳/)
　　　夕香
同瓊佩之晨炤共金爐之夕香(江淹集/)
　　　薰燼
香烟也薰歇燼滅(卓氏藻林/)
　　　芬薰
花香也花芬薰而媚秀(同上/)
　　　寶熏
寶熏帳中香也(同上/)
　　　桂烟
桂烟起而清溢(同上/)
　　　蘭烟
麝火理珠蘭烟致熏(初學記/)
　　　蘭蘇香
蘭蘇香美人香帶也蘭蘇肸蠁雲(藻林/)
　　　繪馨
繪花者不能繪其馨(鶴林玉露/)
　　　旃檀片片香
瓊枝寸寸是玉旃檀片片皆香
　　　前人不及花香
木犀山礬素馨茉莉其花之清婉皆不出蘭芷下而自
唐以前墨客槧人曾未有一話及之者何也(鶴林玉露/)
　　　􁃚蕭無香
古人之祭􁃚蕭酌欝鬯取其香而今之蕭與􁃚何嘗有
香蓋離騷已指蕭艾為惡草矣(同上/)
　　　香令松枯
朝真觀九星院有三賢松三株如古君子梁閣老妓英
奴以麗水囊貯香遊之不數日松皆半枯(事畧/)
　　　辯一木五香
異國所傳言無根柢如云一木五香根旃檀節沉香花
雞舌葉藿香膠薰陸此甚謬旃檀與沉水兩木無異雞
舌即今丁香耳今藥品中所用者亦非藿香自是草葉
南方有之薰陸小木而大葉海南亦有薫陸乃其謬也
今謂之乳頭香五物互殊元非同類也(墨客揮犀/)
　　　又
梁元帝金樓子謂一木五香根檀節沉花雞舌膠薰陸
葉藿香並誤也五香各自有種所謂五香一木即沉香
部所列沉𣝕雞骨靑桂馬蹄是矣
　　　辯燒香
昔人於祭前焚柴升烟今世燒香於迎神之前用爐炭
爇之近人多崇釋氏葢西方出香釋氏動輒燒香取其
清浄故作法事則焚香誦呪道家亦燒香觧穢與吾教
極不同今人祀夫子祭社稷於迎神之後奠帛之前三
上香古禮無此郡邑或用之(雲麓漫抄/)
　　　意和香有富貴氣
賈天錫宣事作意和香清麗閒遠自然有富貴氣覺諸
人家香殊寒乞天錫屢惠此香惟要作詩因以兵衛森
画㦸燕寢凝清香韻作十小詩贈之猶恨詩語未工未
稱此香爾然余甚寶此香未嘗妄以與人城西張仲謀
為我作寒計惠騏􁀙院馬通薪二百因以香二十餅報
之或笑曰不與公詩為地耶應之曰人或能為人作􁁐
豈若馬通薪使氷雪之辰鈴下馬走皆有挾纊之温耶
學詩三十年今乃大覺然見事亦太晚也(山谷集/)
　　　絶塵香
沉檀腦麝四合加以棋楠羅合滴乳蠡甲數味相合分
兩相勻煉蔗漿合之其香絶塵境而助清逸之興(洞天/)
(清録/)
　　　心字香
番禺人作心字香用素馨茉莉半開者著浄器薄劈沉
水香層層相間封日一易不待花蔫花過香成蔣㨗詞
云銀字筝調心字香燒(范石湖驂鸞録/)
　　　清泉香餅
蔡君謨既為余書集古録序刻石其字尤精勁為世所
珍余以䑕鬚栗尾筆銅絲筆格大小龍茶惠山泉等物
為潤筆君謨大笑以為太清而不俗後月餘有人遺余以
清泉香餅一篋者君謨聞之歎曰香餅來遲使我潤筆獨
無此一種佳物兹又可笑也清泉地名香餅石炭也用
以焚香一餅火可終日不絶(歐陽文忠集/)
　　　蘇文忠論香
古者以芸為香以蘭為芬以鬱鬯為祼以蕭脂為樊以
椒為塗以蕙為熏杜蘅帶屈菖蒲薦文麝多忌而本羶
蘇合若薌而實葷(本集/)
　右與范蔚宗和香序意同
　　　香藥
坡公與張質夫札云公㑹用香藥皆珍物極為行商坐
賈之苦蓋近造此例若奏免之於隂德非小補予考紹
聖元年廣東舶出香藥時好事創例他處未必然也(同/)
(上/)
　　　香秉
沉檀羅縠腦麝之香郁烈芬芳苾茀絪緼螺甲龍涎腥
極反馨荳蔲胡椒蓽撥丁香殺惡誅臊(郁離子/)
　　　求名如燒香
人隨俗求名譬如燒香衆人皆聞其芳不知熏以自焚
焚盡則氣滅名立則身絶(夏詩/)
　　　香鶴喻
鶴為媒而香餌也鶴之貴香之重其寳於世以高潔清
遠舍是為媒餌於人間鶴與香奚寳邪(王百谷集/)
　　　四戒香
不亂財手香不淫色體香不誑訟口香不嫉害心香常
奉四香戒於世得安樂(玉茗堂集/)
　　　五名香
梁蕭撝詩云烟霞四炤葉風月五名香不知五名為何
香
　　　觧脱知見香
觧脱知見香即西天苾蒭草體性柔軟引蔓傍布馨香
遠聞黄山谷詩云不念真富貴自熏知見香
　　　太乙香
香為冷謙真人所製製甚䖍甚嚴擇日煉香按向和劑
配天合地四氣五行各有所屬雞犬婦女不經聞見厥
功甚大焚之助清氣益神明萬善攸歸百邪遠遁蓋道
成翊昇舉祕妙匪尋常焚爇具也其方藏金陵一家前
有眞人自序後有羅文恭洪先䟦余屢䖍求祕不肻出
聊紀其功用如此以待後之有仙縁者採訪得之
　　　香愈弱疾
𤣥參一觔甘松六兩為末煉蜜一觔和匀入瓶封閉地
中埋窨十日取出更用炭末六兩煉蜜六兩同和入瓶
更窨五日取出燒之常令聞香弱疾自愈又曰初入瓶
中封固煮一覆時破瓶取搗入蜜别以瓶盛埋地中窨
過用亦可熏衣(本草綱目/)
　　　香治異病
孫兆治一人滿靣黑色相者斷其死孫診之曰非病也
乃因登溷感非常臭氣而得治臭無如至香今用沉檀
碎劈焚於爐中安帳内以熏之明日靣色漸别旬日如
故(證治準繩/)
　　　賣香好施受報
凌途賣香好施一日旦有僧負布囊携木杖至謂曰龍
鍾歩多蹇寄店憩歇可否途乃設榻僧寢移時起曰畧
到近郊權寄囊杖僧去月餘不來取途潛啓囊有異香
末二包氛氲撲鼻其杖三尺本是黄金途得其香和衆
香而貨人不逺千里來售乃致家富(葆光録/)
　　　賣假香受報
華亭黄翁徙居東湖世以賣香為生每往臨安江下収
買甜頭甜頭香行俚語乃海南販到柏皮及藤頭是也
歸家修治為香貨賣黄翁一日駕舟欲歸夜泊湖口湖
口有金山廟靈感人敬畏之是夜忽一人撦起黄翁連
拳毆之曰汝何作業造假香時許得甦月餘而斃(閒窗/)
(搜異/)
　　　又
海鹽倪生每用雜木屑偽作印香貨賣一夜熏蚊蟲移
火入印香内傍及諸物遍室烟迷而不能出人屋俱為
灰燼(同上/)
　　　又
嘉興府周大郎每賣香時纔與人評值或疑其不中周
即誓曰此香如不佳出門當為惡神撲死淳祐間一日
過府後橋如逢一物絆倒即扶持氣已絶矣(同上/)
　　　阿香
有人宿道傍一女子家一更時有人喚阿香忽驟雷雨
明日視之乃一新塜(韻府羣玉/)
　　　埋香
孟蜀時築城獲瓦棺有石刻隋刺史張崇妻王氏銘曰
深深瘞玉欝欝埋香(同上/)
　　　墓中有非常香氣
陳金少為軍士私與其徒發一大塜見一白髯老人靣
如生通身白羅衣衣皆如新開棺即有白氣衝天墓中
有非常香氣金視棺葢上有物如粉微作硫黄氣金掬
取懐歸至營中人皆驚云今日那得有香氣金知硫黄
之異旦輒汲水服之至盡後復視棺中惟衣尚存如蟬
蛻之狀(稽神録/)
　　　死者燔香
墮波登國人死者乃以金缸貫於四肢然後加以波律
膏及沉檀龍腦積薪燔之(神異記/)
　　　香起卒殮
嘉靖戊午倭冦閩中死亡無筭林龍江先生鬻田得若
干金辦棺収葬時夏月穢氣逆鼻役從難前請命龍江
龍江云汝到尸前高唱三教先生來了如語往香風四
起一時卒殮亦異也
　
　香乗卷十二
欽定四庫全書
　香乗卷十三
　　　　　　　　　　　　明　周嘉胄　撰
　　香緒餘
　　　香字義
說文曰氣芬芳也篆從黍從甘徐鉉曰稼穡作甘黍甘
作香𨽻作香又薌與香同春秋傳曰黍稷馨香凡香之
屬皆從香
　香之遠聞曰馨　香之美曰􁚑(音使/)
　香之氣曰馦(火兼反/)
　曰馣(音淹/)　曰馧(於云反/)曰馥(扶福反/)
　曰􁀙(音愛/)　曰□(方滅反/)曰馪(音賔/)
　曰馢(音牋/)　曰馛(歩末反/)曰馝(音弼/)
　曰䭱(上同/)　曰馞(音悖/)　曰馠(天含反/)
　曰馩(音焚/)　曰馚(上同/)　曰􁀙(奴昆反/)
　曰􁀙(音彭􁀙􁀙大香/)　　曰馟(他胡反/)
　曰䭲(音倚/)　曰馜(音你/)　曰䭯(普没反/)
　曰􁀙(滿結反/)曰􁀙(普滅反/)曰􁀙(烏孔反/)
　曰􁀙(音瓢/)　曰馡(甫㣲切/)曰􁀙(音餀/)
　曰􁀙(音含􁀙􁀙香也/)　　曰□(毗招切/)
　曰䭳(魚胃切/)
　　　十二香名義
吳門于永錫專好梅花吟十二香詩今録其香名(清異/)
(録/)
　萬選香(㧞枝剪折/遴㨂繁種)　氷玉香(清水玉缸/參差如雪)
　二色香(帷幔深置/脂粉同妍)　自得香(簾幙窺蔽/獨享馥然)
　撲凸香(巧揷鵶鬢/妙麗無比)　筭來香(採折湊然/計多受賞)
　富貴香(簮組共賞/金玉輝暎)　混沌香(夜室映燈/暗中拂鼻)
　盗跖香(就樹臨瓶/至誠竊取)　君子香(不假風力/芳譽遠聞)
　一寸香(醉藏懐袖/馨聞斷續)　使者香(專使貢持/臨門遠送)
　　　十八香喻士
王十朋有十八香詞廣其義喻之以士
　異香牡丹稱國士　温香芍藥稱冶士
　國香蘭稱芳士　　天香桂稱名士
　暗香梅稱高士　　冷香菊稱傲士
　韻香荼蘼稱逸士　妙香薝蔔稱開士
　雪香梨稱爽士　　細香竹稱曠士
　嘉香海棠稱儁士　清香蓮稱潔士
　梵香茉莉稱貞士　和香含笑稱粲士
　竒香臘梅稱異士　寒香水仙稱竒士
　柔香丁香稱佳士　闡香瑞香稱勝士
　　　南方花香
南方花皆可合香如茉莉闍提佛桑渠那花本出西域
佛書所載其後本來自閩嶺至今遂盛又有大含笑花
素馨花就中小含笑花香尤酷烈其花常若菡蓞之未
放者故有含笑之名又有麝香花夏開與眞麝香無異
又有麝香木亦類麝香氣此等皆畏寒故北地莫能植
也或傳美家香用此諸花合香
温子皮云素馨茉莉摘下花蕊香才過即以酒噀之復
香凡是香蒸過為佳每四時遇花之香者皆以次蒸之
如梅花瑞香酴醿梔子茉莉木犀及橙橘花之類皆可
蒸他日爇之則羣花之香畢備
　　　花熏香訣
用好降眞香結實者截斷約一寸許利刀劈作薄片以
豆腐漿煮之俟水香去水又以水煮至香味去盡取出
再以末茶或葉茶煮百沸濾出隂乾隨意用諸花熏之
其法用浄瓦缶一箇先花一層鋪香片一層又鋪花片
及香片如此重重鋪蓋了以油紙封口飯甑上蒸少時
取起不可解開待過數日以燒之則香氣全美或以舊
竹壁簀依上煮製代降眞採橘葉搗爛代諸花熏之其
香清古若春時曉行山徑所謂草木眞天香者殆此之
謂與
　　　橙柚蒸香
橙柚為蒸香皆以降香為骨去其夙性而重入焉各有
製法而素馨之熏最佳(稗史彚編/)
　　　香草名釋
遁齋閒覽云楚辭所詠香草曰蘭曰蓀曰茝曰葯曰囂
曰芷曰荃曰蕙曰蘼蕪曰茳蘺曰杜若曰杜蘅曰藒車
曰蒥荑其類不一不能盡識其名狀識者但一謂之香
草而已其間亦有一物而備數名亦有舉今人所呼不
同者如蘭一物傳謂其有國香而諸家之説但各以己
見自相非毁莫辨其真或以為都梁或以為澤蘭或以
為蘭草今當以澤蘭為正山中又有一種葉大如麥門
冬春開花極香此别名幽蘭也蓀則溪澗中所生今人
所謂石菖蒲者然實非菖蒲葉柔脆易折不若蘭蓀葉
堅勁雜小石清水植之盆中久而愈欝茂可愛茝葯䖀
芷雖有四名止是一物今所謂白芷是也蕙即零陵草
也蘼蕪即芎藭苗也一名茳蘺杜若即山姜也杜蘅今
人呼為馬蹄香惟荃與藒車蒥荑終莫窮識騷人類以
香草比君子耳他日求田問舍當遍求其本刈植欄檻
以為楚香亭欲使芬芳滿前終日幽對想見騷人之雅
趣以寓意耳
通志草木畧云蘭即蕙蕙即薰薰即零陵香楚辭云滋
蘭九畹植蕙百畝互言也古方謂之薰草故名醫别録
出薰草條近方謂之零陵香故開寶本草出零陵香條
神農本經謂之蘭余昔修之本草以二條貫於蘭後明
一物也且蘭舊名煎澤草婦人和油澤頭故名焉南越
志云零陵香一名燕草又名薰草即香草生零陵山谷
今湖嶺諸州皆有又别録云薰草一名蕙草名薰蕙之
為蘭也以其質香故可以為膏澤可以塗宫室近世一
種草如茅香而嫩其根謂之土續斷其花馥郁故得名
誤為人所賦詠澤芬曰白芷曰白茝曰䖀曰莞曰苻蘺
楚人謂之葯其葉謂之蒿與蘭同德俱生下濕
澤蘭曰虎蘭曰龍棗蘭曰虎蒲曰水香曰都梁香如蘭
而莖方葉不潤生於水中名曰水香
茈胡曰地熏曰山采曰葭草葉曰芸蒿味辛可食生於
銀夏者芬馨之氣射於雲霄間多白鶴青鸞翺翔其上
瑣碎録云古人藏書辟蠧用芸芸香草也今七里香是
也南人採置席下能去蟲虱香草之類大率異名所謂
蘭蓀即菖蒲也蕙今零陵香也茝白芷也
朱文公離騷注云蘭蕙二物本草言之甚詳大抵古之
所謂香草必其花葉皆香而燥濕不變故可刈而為佩
今之所謂蘭蕙則其花雖香而葉乃無氣其香雖美而
質弱易萎非可刈佩也
　四卷都梁香内蘭草澤蘭余辯之審矣今復捃拾諸
　論似贅而欲其該備自不避其繁凟也
　　修製諸香
　　　飛樟腦
樟腦一兩兩盞合之以濕紙糊縫文武火煅半時取起
候冷用之次將樟腦不拘多少研細篩過細劈拌勻捩
薄荷汁少許洒土上以浄盌相合定濕紙條固四縫甑
上蒸之腦子盡飛上盌底皆成氷片
樟腦石灰等分用研極細用無油銚子貯之磁盌蓋定
四靣以紙封固如法勿令透氣底下用木炭火煅少時
取開其腦子已飛在盌蓋上用雞翎掃下稱再與石灰
等分如前煆之凡六七次至第七次可用慢火煆一日
而止掃下腦又杉木盒子鋪在内以乳汁浸二宿封固
口不令透氣掘地四五尺窨一月不可入藥又樟腦一
兩滑石二兩一處同研入新銚子内文武火煅之上用
一磁器皿蓋之自然飛在蓋上其味奪眞(同上/)
　　　篤耨(製/)
篤耨白黑相雜者用盞盛上飯甑蒸之白浮於靣黑沉
於下(瑣碎録/)
　　　乳香(製/)
乳香尋常用指甲燈草糯米之類同研及水浸鉢研之
皆費力惟紙裹置壁隙中良久取研即粉碎矣
又法於乳鉢下著水輕研自然成末或於火上紙裹略
烘(同上/)
　　　麝香
研麝香須著少水自然細不必羅也入香不宜多用及
供神佛者去之
　　　龍腦
龍腦須别器研細不可多用多則掩奪衆香(沈譜/)
　　　檀香(製/)
須揀眞者剉如米粒許慢火煼令烟出紫色斷腥氣即
止每紫檀一斤薄作片子好酒二升以慢火煮乾略煼
檀香劈作小片臈茶清浸一宿控出焙乾以蜜酒同拌
令勻再浸慢火炙乾
檀香細剉水一升白蜜半斤同入鍋内煮五七十沸控
出焙乾
檀香砍作薄片子入蜜拌之浄器炒如乾旋旋入蜜不
住手攪動勿令炒焦以黑褐色為度(俱沈譜/)
　　　沉香(製/)
沉香細剉以絹袋盛懸於銚子當中勿令著底蜜水浸
慢火煮一日水盡更添今多生用
　　　藿香(製/)
凡藿香甘草零陵之類湏揀去枝梗雜草曝令乾燥揉
碎揚去塵土不可用水煎損香
　　　茅香(製/)
茅香須揀好者剉細以酒蜜水潤一夜炒令黄燥為度
　　　甲香(製/)
甲香如龍耳者好自餘小者次也取一二兩先用炭汁
一盌煮盡後用沉煮方同好酒一盞煮盡入蜜半匙炒
如金色
黄泥水煮令透明逐片浄洗焙乾
炭灰煮兩日淨洗以蜜湯煮乾
甲香以米泔水浸三宿後煮煎至赤沫頻沸令盡泔清
為度入好酒一盞同煎良久取出用火炮色赤更以好
酒一盞潑地安香於潑地上盆蓋一宿取出用之
甲香以漿水泥一塊同浸三日取出候乾刷去泥更入
漿水一盌煮乾為度入好酒一盞煮乾於銀器内炒令
黄色
甲香以及煮去膜好酒煮乾
甲香磨去齟齬以胡麻膏熬之色正黄則用蜜湯洗浄
入香宜少用
　　　鍊蜜
白沙蜜若干綿濾入磁礶油紙重㬪蜜封礶口大釡内
重湯煮一日取出就礶於炭火上煨煎數沸使出盡水
氣則經年不變若每斤加蘇合油二兩更妙或少入朴
硝除去蜜氣尤佳不可太過過即濃厚和香多不匀
　　　煅炭
凡治香用炭不拘黑白熏煅作火罨於宻器令定一則
去炭中生薪二則去炭中襍穢之物
　　　煼香
煼香宜慢火如火𦂳則焦氣(沈譜/)
　　　合香
合香之法貴於使衆香咸為一體麝滋而散撓之使勻
沉實而腴碎之使和檀堅而燥揉之使膩比其性等其
物而高下之如醫者之用藥使氣味各不相掩(香史/)
　　　擣香
香不用羅量其精粗擣之使勻太細則烟不永太粗則
氣不和若水麝波律硝别器研之(同上/)
　　　收香
水麝忌暑波律忌濕尤宜䕶持香雖多湏置之一器貴
時得開闔可以診視(同上/)
　　　窨香
香非一體濕者易和燥者難調輕軟者然速重實者化
遲火鍊結之則走泄其氣故必用浄器拭極乾貯窨令
宻掘地藏之則香性相入不復離羣新和香必湏入窨
貴其燥濕得宜也每約香多少貯以不津磁器蠟紙宻
封於淨室中掘地窞深三五寸瘞月餘逐旋取出其香
尤䭲馜也(沈譜/)
　　　焚香
焚香必於深房曲室用矮桌置爐與人膝平火上設銀
葉或雲母製如盤形以之觀香香不及火自然舒慢無
烟燥氣(香史/)
　　　熏香
凡欲熏衣置熱湯於籠下衣覆其上使之霑潤取去則
以爐爇香熏畢㬪衣入笥篋隔㝛衣之餘香數日不歇
(洪譜/)
　　燒香器
　　　香爐
香爐不拘金銀銅玉錫瓦石各取其便用或作狻猊獬
象鳬□之類隨其人之意作頂貴穹窿可泄火氣置竅
不用太多使香氣回薄則能耐久
　　　香盛
盛即盒也其所盛之物與爐等以不生澁枯燥者皆可
仍不用生銅之噐易腥潰
　　　香盤
用深中者以沸湯瀉中令其蓊欝然後置爐其上使香
易著物
　　　香七
平灰置火則必用圓者取香抄末則必用鋭者
　　　香筯
和香取香總宜用筯
　　　香壺
或範金或埏土為之用藏匕筋
　　　香甖
窨香用之深中而掩上
　　　香範
鏤木以為之以範香塵為篆文燃於飲席或佛像前往
往有至二三尺者
　右顔史所載當時尚自若國朝宣爐敞盒匕筯等
　器精妙絶倫惜不令雲龕居士賞之
　古人茶用香料印作龍鳯團香爐製狻猊鳬鴨形以
　口出香古今去取若此之不侔也
　
　
　
　
　
　
　
　
　
　
　
　
　
　香乗卷十三
欽定四庫全書
　香乗卷十四
　　　　　　　　　　　　明　周嘉胄　撰
　　法和衆妙香(一/)
　　　漢建寧宫中香(沈/)
黄熟香(四觔/)　　白附子(二觔/)　　丁香皮(五兩/)
藿香葉(四兩/)　　零陵香(四兩/)　　檀香(四兩/)
白芷(四兩/)　　　茅香(二觔/)　　　茴香(二觔/)
甘松(半觔/)　　　乳香(一兩另硏/)　生結香(四兩/)
棗(半觔焙乾/)　　又方入蘇合油一兩
　右爲細末煉蜜和勻窨月餘作丸或餅爇之
　　　唐開元宫中香
沉香(二兩細剉以絹袋盛懸於銚子當中勿令着底蜜/水浸慢火煮一日)
檀香(二兩清茶浸一宿炒令無檀香氣味/)
龍腦(二錢另硏/)　麝香(二錢/)　　　甲香(一錢/)
馬牙硝(一錢/)
　右為細末煉蜜和勻窨月餘取出旋入腦麝丸之爇
　如常法
　　　宫中香(一/)
檀香(八兩劈作小片臈茶清浸一宿取出焙乾再以酒/蜜浸一宿慢火炙乾)
沉香(三兩/)　　　生結香(四兩/)　　　甲香(一兩/)
龍麝(各半兩另硏/)
　右為細末生蜜和勻貯磁器地窨一月旋丸爇之
　　　宫中香(二/)
檀香(十二兩細剉水一升白蜜半觔同煮五七十沸控/出焙乾)
零陵香(三兩/)　　藿香(三兩/)　　　甘松(三兩/)
茅香(三兩/)　　　生結香(四兩/)　　甲香(三兩法製/)
黄熟香(五兩煉蜜一兩拌浸一宿焙乾/)
龍麝(各一錢/)
　右為細末煉蜜和勻磁器封窨二十日旋爇之
　　　江南李王帳中香
沉香(一兩剉如炷大/)　蘇合油(以不津磁器盛/)
　右以香投油封浸百日爇之入薔薇水更佳
　　　又方(一/)
沉香(一兩剉如炷大/)　鵞梨(一箇切碎取汁/)
　右用銀器盛蒸三次梨汁乾即可熱
　　　又方(二/)
沉香(四兩/)　　　檀香(一兩/)　　　麝香(一兩/)
蒼龍腦(半兩/)　　馬牙香(一分硏/)
　右細剉不用羅煉蜜拌和燒之
　　　又方(補遺/)
沉香末(一兩/)　　檀香末(一錢/)　　鵞梨(十枚/)
　右以鵞梨刻去穰核如甕子狀入香末仍將梨頂簽
　葢蒸三溜去梨皮硏和令勻久窨可爇
　　　宣和御製香
沉香(七錢剉如麻豆大/)　檀香(三錢剉如麻豆大炒黄/色)
金顔香(二錢另硏/)　　　背陰草(不近土者如無則用/浮萍)
硃砂(各二錢半飛/)　　　龍腦(一錢另硏/)
麝香(另硏/)　　　　　　丁香(各半錢/)
甲香(一錢製/)
　右用皂兒白水浸軟以定盌一隻慢火熬令極軟和
　香得所次入金顔腦麝硏勻用香脫印以朱砂爲衣
　置於不見風日處窨乾燒如常法
　　　御爐香
沉香(二兩剉細以絹袋盛之懸於銚中勿着底蜜水浸/一盌慢火煮一日水盡更添)
檀香(一兩切片以臈茶清浸一宿稍焙乾/)
甲香(一兩製/)　　生梅花龍腦(二錢另硏/)
麝香(一錢另硏/)　馬牙硝(一錢/)
　右搗羅取細末以蘇合油拌和令勻磁盒封窨一月
　許入腦麝作餅爇之
　　　李次公香(武/)
𣝕香(不拘多少剉如米粒大/)腦麝(各少許/)
　右用酒蜜同和入磁礶宻封重湯煮一日窨一月
　　　趙清獻公香
白檀香(四兩劈碎/)　乳香纒末(半兩硏細/)
元參(六兩温湯浸洗慢火煮軟薄切作片焙乾/)
　右碾取細末以熟蜜拌勻令入新磁礶内封窨十日
　爇如常法
　　　蘇州王氏幛中香
檀香(一兩直剉如米豆大不可斜剉以臈茶清浸令没/過一日取出窨乾慢火炒紫)
沉香(二錢直剉/)　乳香(一錢另硏/)　龍腦(另硏/)
麝香(各一字另硏清茶化開/)
　右爲末淨蜜六兩同浸檀茶清更入水半琖熬百沸
　復秤如蜜數爲度候冷入麩炭末三兩與腦麝和勻
　貯磁器封窨如常法旋丸爇之
　　　唐化度寺衙香(洪譜/)
沉香(一兩半/)　　白檀香(五兩/)　　蘇合香(一兩/)
甲香(一兩煮/)　　龍腦(半兩/)　　　麝香(半兩/)
　右香細剉搗爲末用馬尾羅煉蜜搜和得所用之
　　　楊貴妃幃中衙香
沉香(七兩二錢/)　𣝕香(五兩/)　　　雞舌香(四兩/)
檀香(二兩/)　　　麝香(八錢另硏/)　藿香(六錢/)
零陵香(四錢/)　　甲香(二錢法製/)　龍腦香(少許/)
　右搗羅細末煉蜜和勻丸如豆大爇之
　　　花蕊夫人衙香
沉香(三兩/)　　　𣝕香(三兩/)　　　檀香(一兩/)
乳香(一兩/)　　　龍腦(半錢另研香成旋入/)
甲香(一兩法製/)　麝香(一錢另硏香成旋入/)
　右除龍腦外同搗末入炭皮末朴硝各一錢生蜜拌
　勻入磁盒重湯煮十數沸取出窨七日作餅爇之
　　　雍文徹郎中衙香(洪譜/)
沉香　　　　　檀香　　　　　甲香
𣝕香(各一兩/)　　黄熟香(一兩半/)　龍腦
麝香(各半兩/)
　右件搗羅爲末煉蜜拌和勻入新磁器中貯之宻封
　地中一月取出用
　　　蘇内翰貧衙香(沈/)
白檀(四兩砍作薄片以蜜拌之淨器内炒如乾旋旋入/蜜不住手攪黑褐色止勿焦)
乳香(五皁子大以生絹裹之用好酒一琖同煮候酒乾/至五七分取出)
麝香(一字/)
　右先將檀香杵粗末次將麝香細硏入檀又入麩炭
　細末一兩借色與元乳同硏合和令勻煉蜜作劑入
　磁器實按宻封地埋一月用
　　　錢塘僧日休衙香
紫檀(四兩/)　　　沉水香(一兩/)　　滴乳香(一兩/)
麝香(一錢/)
　右擣羅細末煉蜜拌和令勻如豆大入磁器久窨可
　爇
　　　金粟衙香(洪/)
梅臈香(一兩/)　　檀香(一兩臈茶煮五七沸二香同取/末)
黄丹(一兩/)　　　乳香(三錢/)　　　片腦(一錢/)
麝香(一字硏/)　　杉木炭(五錢為末秤/)
淨蜜(二兩半/)
　右將蜜於垍器宻封重湯煮滴水中成珠方可用與香
　末拌勻入臼杵百餘作劑窨一月分爇
　　　衙香(一/)
沉香(半兩/)　　　白檀香(半兩/)　　乳香(半兩/)
青桂香(半兩/)　　降真香(半兩/)　　　甲香(半兩製過/)
龍腦香(一錢另硏/)麝香(一錢另研/)
　右擣羅細末煉蜜拌勻次入龍腦麝香搜和得所如
　常爇之
　　　衙香(二/)
黄熟香(五兩/)　　𣝕香(五兩/)　　　沉香(五兩/)
檀香(三兩/)　　　藿香(三兩/)　　　零陵香(三兩/)
甘松(二兩/)　　　丁皮(三兩/)　　　丁香(一兩半/)
甲香(三兩製/)　　乳香(半兩/)　　　硝石(三分/)
龍腦(三錢/)　　　麝香(一兩/)
　右除硝石龍腦乳麝同硏細外將諸香擣羅爲散先
　量用蘇合香油并煉過好蜜二觔和勻貯垍器埋地
　中一月取爇
　　　衙香(三/)
檀香(五兩/)　　　沉香(四兩/)　　　結香(四兩/)
藿香(四兩/)　　　零陵香(四兩/)　　甘松(四兩/)
丁香皮(一兩/)　　甲香(二錢/)　　　茅香(四兩燒灰/)
腦麝(各五分/)
　右爲細末煉蜜和勻燒如常法
　　　衙香(四/)
生結香(三兩/)　　　𣝕香(三兩/)　　　零陵香(三兩/)
甘松(三兩/)　　　　藿香葉(一兩/)　　丁香皮(一兩/)
甲香(一兩製過/)　　麝香(一錢/)
　右為粗末煉蜜放冷和勻依常法窨過爇之
　　　衙香(五/)
檀香(三兩/)　　　元參(三兩/)　　　甘松(二兩/)
乳香(半觔另硏/)　龍腦(半兩另硏/)　麝香(半兩另硏/)
　右先將檀參剉細盛銀器内水浸火煎水盡取出焙亁
　與甘松同擣羅爲末次入乳香末等一處用生蜜和
　勻久窨然後爇之
　　　衙香(六/)
檀香(十二兩剉茶清炒/)　　沉香(六兩/)
𣝕香(六兩/)　　　　　　　馬牙硝(六錢/)
龍腦(三錢/)　　　　　　　麝香(一錢/)
甲香(六錢用炭灰煮兩日淨洗再以蜜湯煮乾/)
蜜比香(片子量用/)
　右爲末硏入龍麝蜜搜令勻爇之
　　　衙香(七/)
紫檀香(四兩酒浸一晝夜焙乾/)零陵香(半兩/)
川大黄(一兩切片以甘松酒浸煮焙/)甘草(半兩/)
元參(半兩以甘松同酒焙/)　　　　白檀(二錢半/)
𣝕香(二錢半/)　　酸棗仁(五枚/)
　右爲細末白蜜十兩微煉和勻入不津磁盒封窨半
　月取出旋丸爇之
　　　衙香(八/)
白檀香(八兩細劈作片子以臈茶清浸一宿控出焙令/乾用蜜酒中拌令得所再浸一宿慢火焙乾)
沉香(三兩/)　　　生結香(四兩/)　　龍腦(半兩/)
甲香(一兩先用灰煮次用一生土煮次用酒蜜煮漉出/用)
麝香(半兩/)
　右將龍麝另硏外諸香同搗羅入生蜜拌勻以磁礶
　貯窨地中月餘取出用
　　　衙香(武/)
茅香(二兩去雜草塵土/)　元參(二兩薤根大者/)
黄丹(四兩細硏已上三味和搗篩揀過炭末半觔令用/油紙羅裹窨一兩宿用)
夾沉𣝕香(四兩/)　　　　紫檀香(四兩/)
丁香(一兩五錢去梗已上三味搗末/)
滴乳香(一錢半細硏/)　　真麝香(一錢半細硏/)
　蜜二觔春夏煮煉十五沸秋冬煮煉十沸取出候冷
　方入𣝕香等五味攪和次以硬炭末二觔拌搜入臼
　杵勻久窨方爇
　　　延安郡公蕊香(洪譜/)
元參(半觔淨洗去塵土於銀器中水煮令熟控乾切入/銚中慢火炒令微烟出)
甘松(四兩細剉揀去雜草塵土秤/)
白檀香(二兩剉/)　麝香(二錢顆者/)　(别藥成末方入硏/)
滴乳香(二錢細硏同麝入/)
　右並用新好者杵羅爲末煉蜜和勻丸如雞頭大每
　香末一兩入熟蜜一兩未丸前再入臼杵百餘下油
　紙封貯磁器中旋取燒之作花香
　　　嬰香(武/)
沉水香(三兩/)　　丁香(四錢/)　　　製甲香(一錢各末/之)
龍腦(七錢硏/)　　麝香(三錢去皮毛/硏)旃檀香(半兩一方/無)
　右五味相和令勻入煉白蜜六兩去末入馬牙硝末
　半兩綿濾過極冷乃和諸香令稍硬丸如芡子扁之
　磁盒宻封窨半月
　香譜補遺云昔沈推官者因嶺南押香藥綱覆舟於
　江上幾壊官香之半因刮治脫落之餘合爲此香而
　鬻於京師豪家貴族爭而市之遂償値而歸故又名
　曰償値香本出漢武内傳
　　　道香(出神仙傳/)
香附子(四兩去須/)　藿香(一兩/)
　右二味用酒一升同煮候酒乾至一半爲度取出陰
　乾爲細末以查子絞汁拌和令勻調作膏子或爲薄
　餅燒之
　　　韻香
沉香末(一兩/)　　麝香末(三錢/)
　稀糊脫成餅子窨乾燒之
　　　不下閣新香
𣝕香(一兩/)　　　丁香(一錢/)　　　檀香(一錢/)
降真香(一錢/)　　甲香(一字/)　　　零陵香(一字/)
蘇合油(半字/)
　右爲細末白芨末四錢加减水和作餅如此○大作
　一炷
　　宣和貴妃王氏金香(售用錄/)
古臘沉香(八兩/)　檀香(二兩/)　　　牙硝(半兩/)
甲香(半兩製/)　　金顔香(半兩/)　　丁香(半兩/)
麝香(一兩/)　　　片白腦子(四兩/)
　右爲細末煉蜜先和前香後入腦麝爲丸大小任意
　以金箔爲衣爇如常法
　　　壓香(補/)
沉香(二錢半/)　　腦子(二錢與沉香同硏/)
麝香(一錢另硏/)
　右爲細末棗兒煎湯和劑捻餅如常法玊錢襯燒
　　　古香
柏子仁(二兩毎箇分作四片去仁腌茶二錢沸湯半盞/浸一宿重湯煮焙令乾)
甘松蕊(一兩/)　　檀香(半兩/)　　　金顔香(三兩/)
韶腦(二錢/)
　右爲末入楓香脂少許蜜和如常法窨燒
　　　神仙合香(沈譜/)
元參(十兩/)　　　甘松(十兩去土/)　白蜜(加减用/)
　右爲細末白蜜和令勻入磁礶内宻封湯釡煮一伏
　時取出放冷杵數百如乾加蜜和勻窨地中旋取入
　麝香少許焚之
　　　僧惠深濕香
地榆(一觔/)　　　元參(一觔米泔浸二宿/)
甘松(半觔/)　　　白茅(一兩/)
白芷(一兩蜜四兩河水一盌同煮水盡爲度切片焙乾/)
　右爲細末入麝香一分煉蜜和劑地窨一月旋丸爇
　之
　　　供佛濕香
檀香(二兩/)　　　𣝕香(一兩/)　　　藿香(一兩/)
白芷(一兩/)　　　丁香皮(一兩/)　　甜參(一兩/)
零陵香(一兩/)　　甘松(半兩/)　　　乳香(半兩/)
硝石(一分/)
　右件依常法調治碎剉焙乾搗爲細末别用白茅香
　八兩碎劈去泥焙乾火燒之熖將絶急以盆葢手巾
　圍盆口勿令洩氣放冷取茅香灰搗末與前香一處逐
　旋入經煉好蜜相和重入臼搗軟硬得所貯不津器
　中旋取燒之
　　　久窨濕香(武/)
𣝕香(四兩生/)　　乳香(七兩揀净/)　甘松(二兩半/)
茅香(六兩剉/)　　香附(一兩揀净/)　檀香(一兩/)
丁香皮(一兩/)　　　黄熟香(一兩剉/)　藿香(二兩/)
零陵香(二兩/)　　　元參(二兩揀净/)
　右爲粗末煉蜜和勻焚如常法
　　　濕香(沈/)
檀香(一兩一錢/)　乳香(一兩一錢/)　沉香(半兩/)
龍腦(一錢/)　　　麝香(一錢/)　　桑柴灰(二兩/)
　右爲末銅筒盛蜜於水鍋内煮至赤色與香末和勻
　石板上槌三五十下以熟麻油少許作丸或餅爇之
　　清神濕香(補/)
芎須(半兩/)　　　藁本(半兩/)　　羗活(半兩/)
獨活(半兩/)　　　甘菊(半兩/)　　麝香(少許/)
　右同爲末煉蜜和劑作餅爇之可愈頭風
　　　清逺濕香
甘松(二兩去枝/)　茅香(二兩棗肉研為膏浸焙/)
元參(半兩黑細者/炒)降真香(半兩/)　　　三柰子(半兩/)
白檀香(半兩/)　　韶腦(半兩/)　　　　丁香(一兩/)
香附子(半兩去須微炒/)　　　　　麝香(二錢/)
　右爲細末煉蜜和勻磁器封窨一月取出捻餅爇之
　　　日用供神濕香(新/)
乳香(一兩/)硏　　蜜(一觔煉/)　　乾杉木(燒麩炭細/篩)
　右同和窨半月許取出切作小塊子日用無大費其
　清芬勝市貨者
　
　香乗卷十四
欽定四庫全書
　香乘卷十五
　　　　　　　　　　　　明　周嘉胄　撰
　　法和衆妙香(二/)
　　　丁晉公清眞香(武/)
歌曰四兩𤣥參二兩松麝香半分蜜和同圓如彈子金
爐爇還似千花噴曉風
　又清室香减去𤣥參三兩
　　　清眞香(新/)
麝香檀(一兩/)　乳香(一兩/)　　乾竹炭(四兩帶性燒/)
　右為細末煉蜜捜或厚片切作小片子磁盒封貯土
　中窨十日慢火爇之
　　　清眞香(沈/)
沉香(二兩/)　　𣝕香(三兩/)　　檀香(三兩/)
零陵香(三兩/)　藿香(三兩/)　　𤣥參(一兩/)
甘草(一兩/)　　黄熟香(四兩/)　甘松(一兩半/)
腦麝(各一錢/)　甲香(二兩半泔浸二宿同煑油盡以清/為度後以酒澆地上置盖一宿)
　右為末入腦麝拌勻白蜜六兩煉去沫入焰硝少許
　攪和諸香丸如雞頭子大燒如常法久窨更佳
　　　黄太史清眞香
柏子仁(二兩/)　甘松蕊(一兩/)　白檀香(半兩/)
桑木麩炭末(三兩/)
　右細末煉蜜和丸磁器窨一月燒如常法
　　　清妙香(沈/)
沉香(二兩剉/)　檀香(二兩剉/)　龍腦(一分/)
麝香(一分另研/)
　右細末次入腦麝拌勻白蜜五兩重湯煮熟放温更
　入焰硝半兩同和磁器窨一月取出爇之
　　　清神香
𤣥參(一觔/)　　臈茶(四胯/)
　右為末以糖水捜之地下久窨可爇
　　　清神香(武/)
青木香(半兩生切蜜浸/)降眞香(一兩/)
白檀香(一兩/)　　　　香白芷(一兩/)
　右細末用大丁香二箇槌碎水一琖煎汁浮萍草一
　掬擇洗浄去鬚研碎裂汁同丁香汁和勻捜拌諸香
　候勻入臼杵數百下為度捻作小餅子隂乾如常法
　爇之
　　　清逺香(局方/)
甘松(十兩/)　　零陵香(六兩/)　茅香(七兩局方六兩/)
麝香木(半兩/)　𤣥參(五兩揀浄/)丁香皮(五兩/)
降眞香(係紫藤香已上三味局/方六兩)藿香(三兩/)
香附子(三兩揀浄局方十兩/)　香白芷(三兩/)
　右為細末煉蜜捜和令勻捻餅或末爇之
　　　清逺香(沈/)
零陵香　　藿香　　　甘松　　　茴香
沉香　　　檀香　　　丁香(各等分/)
　右為末煉蜜丸如龍眼核大加龍腦麝香各少許尤
　妙爇如常法
　　　清逺香(補/)
甘松(一兩/)　丁香(半兩/)　𤣥參(半兩/)　畨降香(半兩/)
麝香木(八錢/)茅香(七錢/)　零陵香(六錢/)香附子(三錢/)
藿香(三/)錢　白芷(三分/)
　右為末蜜和作餅燒窨如常法
　　　清逺香(新/)
甘松(四兩/)　　𤣥參(二兩/)
　右為細末入麝香一錢煉蜜和勻如常爇之
　　　汴梁太乙宮清逺香
柏鈴(一觔/)　　茅香(四兩/)　　甘松(半兩/)
瀝青(二兩/)
　右為細末以肥棗半觔蒸熟研如泥拌和令勻丸如
　芡􁲥大爇之或煉蜜和劑亦可
　　　清逺膏子香
甘松(一兩去土/)茆香(一兩去土/炒黄)藿香(半兩/)
香附子(半兩/)　零陵香(半兩/)　𤣥參(半兩/)
麝香(半兩另研/)白芷(七錢半/)　丁皮(三錢/)
麝香檀(四兩即/紅兜婁)大黄(二錢/)　　乳香(二錢另研/)
𣝕香(三錢/)　　米腦(二錢另研/)
　右為細末煉蜜和勻散燒或捻小餅亦可
　　　邢太尉韻勝清逺香(沈/)
沉香(半兩/)　檀香(二錢/)　麝香(半錢/)　腦子(三字/)
　右先將沉檀為末次入腦麝鉢内研極細别研入金
　顔香一錢次加蘇合油少許仍以皁兒仁二三十箇
　水二琖熬皁兒水候粘入白芨末一錢同上件香料
　加成劑再入茶碾貴得其劑和熟随意脱造花子香
　先用蘇合香油或麵刷過花脱然後印劑則易出
　　　内府龍涎香(補/)
沉香　　　檀香　　　乳香　　　丁香
甘松　　　零陵香　　丁香皮　　白芷(各等分/)
龍腦　　　麝香(各少許/)
　右為細末熱湯化雪梨糕和作小銷脱花燒如常法
　　　王將明太宰龍涎香(沈/)
金顔香(一兩另研/)石脂(一兩為末須西出者食之口澁/生津者是)
龍腦(半錢生/)　　沉檀(各一兩半為末用水磨細再研/)
麝香(半錢絶好者/)
　右為末皁兒膏和入模子脫花様隂乾爇之
　　　楊吉老龍涎香(武/)
沉香(一兩/)　　　紫檀(即白檀中紫色者半兩/)
甘松(一兩去土揀/浄)腦麝(各二分/)
　右先以沉檀為細末甘松别碾羅候研腦麝極細入
　甘松内三味再同研分作三分將一分半入沉香末
　中和合勻入磁瓶宻封窨一宿又以一分用白蜜一
　兩半重湯煮乾至一半放冷入藥亦窨一宿留半分
　至調合時摻入捜勻更有蘇合油薔薇水龍涎别研
　再捜為餅子或捜勻入磁盒内掘地坑深三尺餘窨
　一月取出方作餅子若更少入製過甲香尤清絶
　　　亞里木吃蘭脾龍涎香
蠟沉(二兩舊薇水浸一宿/研細)龍腦(二錢另研/)龍涎香(半錢/)
　共為末入沉香泥捻餅子窨乾燒
　　　龍涎香(一/)
沉香(十兩/)　　檀香(三兩/)　　金顔香(二兩/)
麝香(一兩/)　　龍腦(二兩/)
　右為細末皁子膠脫作餅子尤宜作帶香
　　　龍涎香(二/)
檀香(二兩紫色好者剉碎用鵝梨汁并好酒十琖浸三/日取出焙乾)
甲香(八十粒用黄泥煮二三沸洗浄/油煎赤為末)沉香(半两切/)
生梅花腦子(一錢/)麝香(一錢各另研/)
　右為細末以浸沉梨汁入好蜜少許拌和得所用瓶
　盛窨數日於宻室無風處厚灰葢火燒一炷妙甚
　　　龍涎香(三/)
沉香(一兩/)　　金顔香(一兩/)　篤耨皮(一錢半/)
龍腦(一錢/)　　麝香(半錢研/)
　右為細末白芨末糊和劑同模範脱成花隂乾以牙
　齒子去不平處爇之
　　　龍涎香四
沉香(一觔/)　　麝香(五錢/)　龍腦(二錢/)
　右以沉香為末用碾成膏麝用湯研化細汁入膏内
　次入龍腦研勻捻作餅子燒之
　　　龍涎香(五/)
丁香(半兩/)　木香(半兩/)　肉荳䓻(半兩/)官桂(七錢/)
甘松(七錢/)　當歸(七錢/)　零陵香(三分/)藿香(三分/)
麝香(一錢/)　龍腦(少許/)
　右為細末煉蜜和丸如梧桐子大磁器收貯捻扁亦
　可
　　　南蕃龍涎香(又名勝芬積/)
木香(半兩/)　　丁香(半兩/)　　藿香(七錢半晒乾/)
零陵香(七錢半/)香附(二錢半鹽水浸一宿焙/)
㯽榔(二錢半/)　白芷(二錢半/)　官桂(二錢半/)
肉荳蔲(二箇/)　麝香(三錢/)　　别本有甘松七錢
　右為末以蜜或皁兒水和劑丸如芡實大爇之
　　　又方(與前頗小異兩存之/)
木香(二錢半/)　丁香(二錢半/)　藿香(半兩/)
零陵香(半兩/)　㯽榔(二錢半/)　香附子(一錢半/)
白芷(一錢半/)　官桂(一錢/)　　肉荳蔲(一箇/)
麝香(一錢/)　　沉香　(錢/)　　當歸(一錢/)
甘松(半兩/)
　右為末煉蜜和勻用模子脱花或捻餅子慢火焙稍
　乾帶潤入磁盒久窨絶妙煎可服三錢餅茶酒任下
　大治心腹痛理氣寛中
　　　龍涎香(補/)
沉香(一兩/)　　檀香(半兩臈茶/煮)金顔香(半兩/)
篤耨香(一錢/)　白芨末(三錢/)　腦麝(各三字/)
　右為細末拌勻皁兒膠鞭和脫花爇之
　　　龍涎香(沈/)
丁香(半兩/)　　木香(半兩/)　　官桂(二錢半/)
白芷(二錢半/)　香附(二錢半鹽水浸一宿焙/)
㯽榔(二錢半/)　當歸(二錢半/)　甘松(七錢/)
藿香(七錢/)　零陵香(七錢/)
　右加荳䓻一枚同為細末煉蜜丸如菉豆大兼可服
　　　智月龍涎香(補/)
沉香(一兩/)　　麝香(一錢研/)　米腦(一錢半/)
金顏香(半錢/)　丁香(一錢/)　　木香(半錢/)
蘇合油(一錢/)　白芨末(一錢半/)
　右為細末皁兒膠鞭和入臼杵千下花印脫之窨乾
　新刷出光慢火玉片襯燒
　　　龍涎香(新/)
速香(十兩/)　　涇㴜子香(十兩/)沉香(十兩/)
龍腦(五錢/)　　麝香(五錢/)　　薔薇花(不拘多少隂乾/)
　右為細末以白芨瓊梔煎湯煮糊為丸如常燒法
　　　古龍涎香(補/)
沉香(六錢/)　　白檀(三錢/)　　金顔香(二錢/)
蘇合油(二錢/)　麝香(半錢另研/)龍腦(三字/)
浮萍(半字隂乾/)青苔(半字隂乾去土/)
　右為細末拌勻入蘇合油仍以白芨末二錢冷水調
　如稠粥重湯煮成糊放温和香入臼杵百餘下模範
　脱花用刷子出光如常法焚之若供佛則去麝香
　　　古龍涎香(沈/)
沉香(一兩/)　　丁香(一兩/)　　甘松(二兩/)
麝香(一錢/)　　甲香(一錢製過/)
　右為細末煉蜜和劑脱作花様窨一月或百日
　　　古龍涎香(一/)
沉香(半兩/)　　檀香(半兩/)　　丁香(半兩/)
金顔香(半兩/)　素簮花(半兩廣南有之最清竒/)
木香(三分/)　　思篤耨(三分/)　麝香(一分/)
龍腦(二錢/)　　蘇合油(一匙許/)
　右各為細末以皁兒白濃煎成膏和勻任意造作花
　子佩香及香環之類如要黒者入杉木麩炭少許拌
　沉檀同研却以白芨極細末少許熱湯調得所將篤
　耨蘇合油同研香如要作軟香只以敗蠟同白膠香
　少許熬放冷以手搓成鋌煮酒蠟尤妙
　　　古龍涎香(二/)
古蠟沉(十兩/)　拂手香(十兩/)　金顔香(三兩/)
蕃梔子(二兩/)　龍涎(一兩/)　　梅花腦(一兩半另研/)
　右為細末入麝香二兩煉蜜和勻捻餅子爇之
　　　白龍涎香
檀香(一兩/)　　乳香(五錢/)
　右以寒水石四兩煆過同為細末梨汁和為餅子
　　　小龍涎香(一/)
沉香(半兩/)　　𣝕香(半兩/)　　檀香(半兩/)
白芨(二錢半/)　白蘝(二錢半/)　龍腦(二錢/)
丁香(二錢/)
　右為細末以皁兒水和作餅子窨乾刷光窨土中十
　日以錫盆貯之
　　　小龍涎香(二/)
沉香(二兩/)　　龍腦(五分/)
　右為細末以鵞梨汁和作餅子燒之
　　　小龍涎香(新/)
錦紋大黄(一兩/)檀香　　　乳香
丁香　　　　𤣥參　　　甘松(已上各五錢/)
　右以寒水石二錢同為細末梨汁和作餅子爇之
　　　小龍涎香(補/)
沉香(一兩/)　　乳香(一錢/)　　龍腦(五分/)
麝香(五分臈茶清研/)
　右同為細末以生麥門冬去心研泥和丸如梧桐子
　大入冷石模中脫花候乾甆盒收貯如常法燒
　　　呉侍中龍津香(沈/)
白檀(五兩細剉以臘茶清浸半/月後用蜜炒)沉香(四兩/)
苦參(半兩/)　　甘松(一兩洗浄/)丁香(二兩/)
木麝(二兩/)　　甘草(半兩炙/)　焰硝(三分/)
甲香(半兩洗浄先以黄泥水煮次以蜜水煮復以酒煮/各一伏時更以蜜少許炒)
龍腦(五錢/)　　樟腦(一兩/)　　麝香(五錢并熖硝四味/各另研)
　右為細末拌和令勻煉蜜作劑掘地窨一月取燒
　　　龍泉香(新/)
甘松(四兩/)　　𤣥參(二兩/)　　大黄(一兩半/)
丁皮(一兩半/)　麝香(半錢/)　　龍腦(二錢/)
　右搗羅細末煉蜜為餅子如常法爇之
　
　
　
　
　
　
　
　香乗卷十五
欽定四庫全書
　香乘卷十六
　　　　　　　　　　　　明　周嘉胄　撰
　　法和衆妙香(三/)
　　　清心降眞香(局/)
紫潤降眞香(四十兩剉碎/)𣝕香(三十兩/)
黄熟香(三十兩/)　　　　丁香皮(十兩/)
紫檀香(三十兩剉碎以建茶末一兩湯調兩盌拌香令/濕炒三時辰勿焦黒)
麝香木(十五兩/)　　　　焰硝(半觔湯化開淘去滓熬/成霜)
白茅香(三十兩細剉以青州棗三十兩新汲水三斗同/煮過後炒令色變去棗及黑者用十五兩)
揀甘草(五兩/)　　　　　甘松(十兩/)
藿香(十兩/)　　　　　　龍腦(一兩香成旋入/)
　右為細末煉蜜捜和令勻作餅爇之
　　　宣和内府降眞香
蕃降眞香(三十兩/)
　右剉作小片子以臈茶半兩末之沸湯同浸一日湯
　髙香一指為約來朝取出風乾更以好酒半盌蜜四
　兩青州棗五十箇於磁器内同煮至乾為度取出於
　不津磁盒内收頓宻封徐徐取燒其香最清逺
　　　降眞香(一/)
蕃降眞香(切作片子/)
　右以冬青樹子布單内絞汁浸香蒸過窨半月燒
　　　降眞香(二/)
蕃降眞香(一兩劈作平片/)槀本(一兩水二盌銀石器内/與香同煮)
　右二味同煮乾去槀本不用慢火襯筠州楓香燒
　　　勝篤耨香
𣝕香(半兩/)　　黄連香(三錢/)　檀香(一錢/)
降眞香(五分/)　龍腦(一字半/)　麝香(一錢/)
　右以蜜和粗末爇之
　　　假篤耨香(一/)
老柏根(七錢/)　黄連(七錢研置/别器)丁香(半兩/)
降眞香(臈茶煮/半日)紫檀香(一兩/)　𣝕香(一兩/)
　右為細末入米腦少許煉蜜和劑爇之
　　　假篤耨香(二/)
檀香(一兩/)　　黄連香(二兩/)
　右為末拌勻以橄㰖汁和濕入磁器收旋取爇之
　　　假篤耨香(三/)
黄連香或白膠香
　以極髙煮酒與香同煮至乾為度
　　　假篤耨香(四/)
楓香乳(一兩/)　𣝕香(二兩/)　　檀香(一兩/)
生香(一兩/)　　官桂(三錢/)　　丁香(随意入/)
　右為粗末蜜和令濕磁盒封窨月餘可燒
　　　馮仲柔假篤耨香(售/)
通明楓香(二兩火上溶開/)桂末(一兩入香内攪勻/)
白蜜(三兩匙入香内/)
　右以蜜入香攪和令勻㵼於水中冷便可燒或欲作
　餅子乘其熱捻成置水中
　　　江南李王煎沉香(沈/)
沉香(㕮咀/)　　蘇合香油(各不拘多少/)
　右每以沉香一兩用鵞梨十枚細研取汁銀石器盛
　之入甗蒸數次以晞為度或削沉香作屑長半寸許
　銳其一端叢刺梨中炊一飯時梨熟乃出之
　　　李王花浸沉香
沉香不拘多少剉碎取有香花若酴醿木犀橘花或橘
葉亦可福建茉莉花之類帶露水摘花一盌以磁盒盛
之紙葢入甑蒸食頃取出去花留汁浸沉香日中曝乾
如是者數次以沉香透爛為度或云皆不若薔薇水浸
之最妙
　　　華盖香(補/)
歌曰沉檀香附兼山麝艾蒳酸仁分兩同煉蜜拌勻磁
器窨翠烟如盖可中庭
　　　寳毬香(洪/)
艾蒳(一兩松上青衣是/)　酸棗(一升入水少許研汁煎/成)
丁香皮(半兩/)檀香(半兩/)　茅香(半兩/)　香附子(半兩/)
白芷(半兩/)　𣝕香(半兩/)　草荳䓻(一枚去皮/)
梅花龍腦　麝香(各少許/)
　右除腦麝别研外餘者皆炒過擣取細末以酸棗膏
　更加少許熟棗同腦麝合和得中入臼杵令不粘即
　止丸如梧桐子大每燒一丸其烟裊裊直上如線結
　為毬狀經時不散
　　　香毬(新/)
石芝(一兩/)　艾蒳(一兩/)　酸棗肉(半兩/)沉香(五錢/)
梅花龍腦(半錢另研/)　　甲香(半錢製/)麝香(少許另研/)
　右除腦麝同搗細末研棗肉為膏入熟蜜少許和勻
　捻作餅子燒如常法
　　　芬積香(沈/)
丁香皮(二兩/)硬木炭(二兩為末/)　　　韶腦(半兩另研/)
檀香(五錢末/)麝香(一錢另研/)
　右拌勻煉蜜和劑實在罐器中如常法燒
　　　芬積香
沉香　　　　𣝕香　　　　藿香葉
零陵香(各一兩/)丁香(三錢/)　　芸香(四分半/)
甲香(五分灰煮去膜再以好酒煮至乾搗/)
　右為細末重湯煮蜜放温入香末及龍腦麝香各二
　錢拌和令勻磁盒宻封地坑埋窨一月取爇之
　　　小芬積香(武/)
𣝕香(一兩/)　　檀香(半兩/)　　樟腦(半兩飛過/)
降眞香(一錢/)　麩炭(三兩/)
　右以生蜜或熟蜜和勻磁盒盛地埋一月取燒之
　　　芬馥香(補/)
沉香(二兩/)　　紫檀(一兩/)　　丁香(一兩/)
甘松(三/)錢　　零陵香(三錢/)　製甲香(三分/)
龍腦香(一錢/)　麝香(一錢/)
　右為末拌勻生蜜和作餅劑磁器窨乾爇之
　　　藏春香(武/)
沉香(二兩/)　　檀香(二兩酒浸/一宿)乳香(二兩/)
丁香(二兩/)　　降眞(製過者一/兩)欖油(三錢/)
龍腦(一分/)　　麝香(一分/)
　右各為細末將蜜入黄甘菊一兩四錢𤣥參三分剉
　同入瓶内重湯煮半日濾去菊與𤣥參不用以白梅
　二十箇水煮令浮去核取肉研入熟蜜勻拌衆香於
　瓶内久窨可爇
　　　藏春香
降眞香(四兩臘茶清浸三日次以香煮十餘沸取出為/末)
丁香(十餘粒/)　龍腦(一錢/)　　麝香(一錢/)
　右為細末煉蜜和勻燒如常法
　　　出塵香
沉香(四兩/)　　金顔香(四錢/)　檀香(三錢/)
龍涎香(二錢/)　龍腦香(一錢/)　麝香(五分/)
　右先以白芨煎水搗沉香萬杵别研餘品同拌令勻
　微入煎成皁子膠水再搗萬杵入石模脱作古龍涎
　花子
　　　出塵香(二/)
沉香(一兩/)　　𣝕香(半兩酒煮/)麝香(一錢/)
　右為末蜜拌焚之
　　　四和香
沉檀(各一兩/)　腦麝(各一錢如常法燒/)
　香棖皮荔枝殻榠櫖核或梨滓甘蔗滓等分為末名
　小四和
　　　四和香(補/)
檀香(二兩剉碎蜜炒褐色/勿焦)滴乳香(一兩絹袋盛酒煮取/出研)
麝香(一錢/)　　　　　　臈茶(一兩與麝同研/)
松木(麩炭末半兩/)
　右為末煉蜜和勻磁器收貯地窨半月取出焚之
　　　馮仲和四和香
錦紋大黄(一兩/)𤣥參(一兩/)　　藿香葉(一兩/)
蜜(一兩/)
　右用水和慢火煮數時辰許剉為粗末入檀香三錢
　麝香一錢更以蜜兩匙拌勻窨過爇之
　　　加减四和香(武/)
沉香(一兩/)　　木香(五錢沸湯/浸)檀香(五錢各為末/)
丁皮(一兩/)　　麝香(一分另研/)龍腦(一分另研/)
　右以餘香别為細末木香水和捻成餅子如常爇
　　　夾𣝕香(沈/)
夾𣝕香(半兩/)　甘松(半兩/)　　甘草(半兩/)
沉香(半兩/)　　白茅香(二兩/)　𣝕香(二兩/)
梅花片腦(二錢/另研)藿香(三錢/)　　麝香(一錢/)
甲香(二錢製/)
　右為細末煉蜜拌和令勻貯磁器宻封地窨半月逐
　旋取出捻作餅子如常法燒
　　　聞思香(武/)
𤣥參　　　　荔枝皮　　　松子仁
檀香　　　　香附子　　　丁香(各二錢/)
甘草(二錢/)
　右同為末查子汁和劑窨爇如常法
　　　聞思香
紫檀(半兩蜜水浸三日慢火焙/)棖皮(一兩晒乾/)
甘松(半兩酒浸一宿火焙/)　　苦練花(一兩/)
榠查核(一兩/)　紫荔枝皮(一兩/)龍腦(少許/)
　右為末煉蜜和劑窨月餘焚之别一方無紫檀甘松
　用香附子半兩零陵香一兩餘皆同
　　　百里香
荔枝皮(千顆須閩中未開用鹽梅者/)
甘松(三兩/)　　𣝕香(三兩/)　　檀香(半兩/)
製甲香(半兩/)　麝香(一錢/)
　右為末煉蜜和令稀稠得所盛以不津磁器坎埋半
　月取出爇之再投少許蜜捻作餅子亦可此蓋裁損
　聞思香也
　　　洪駒父百歩香(又名萬斛香/)
沉香(一兩半/)　𣝕香(半兩/)　　檀香(半兩以蜜酒湯另/炒極乾)
零陵葉(三錢用/杵羅過)製甲香(半兩另/研)腦麝(各三錢/)
　右和勻熟蜜捜劑窨爇如常法
　　　五眞香
沉香(二兩/)　　乳香　　　　蕃降眞香(製過/)
旃檀香　　　藿香(已上各一兩/)
　各為末白芨糊調作劑脫餅焚供世尊上聖不可䙝
　用
　　　禪悅香
檀香(二兩製/)　柏子(未開者酒煮隂乾三兩/)
乳香(一兩/)
　右為末白芨糊和勻脫餅用
　　　籬落香
𤣥參　　　甘松　　　楓香　　　白芷
荔枝殻　　辛夷　　　茅香　　　零陵香
𣝕香　　　石脂　　　蜘蛛香　　白芨麫
　各等分生蜜搗成劑或作餅用
　　　春宵百媚香
母丁香(二兩極/大者)白篤耨(八錢/)　詹糖香(八錢/)
龍腦(二錢/)　　麝香(一錢五分/)㰖油(三錢/)
甲香(製過一錢/五分)廣排草鬚(一兩/)花露(一兩/)
茴香(製過一錢/五分)梨汁　　　　玫瑰花(五錢去蒂取瓣/)
乾木香花(五錢收紫心者用花瓣/)
　各香製過為末腦麝另研蘇合油入煉過蜜少許同
　花露調和得法搗數百下用不津器封口固入土窨
　春秋十日夏五日冬十五日取出玉片隔火焚之旖
　旎非常
　　　亞四和香
黒篤耨　　白芸香　　㰖油　　　金顔香
　右四香體皆粘濕合宜作劑重湯融化結塊分焚之
　　　三勝香
龍鱗香(梨汁浸隔宿微火隔湯/煮隂乾)柏子(酒浸製同上/)
荔枝殻(蜜水浸製同上/)　　　製法如常
　　　逗情香
牡丹　　玫瑰　　素馨　　茉莉
蓮花　　辛夷　　桂花　　木香
梅花　　蘭花
　採十種花俱隂乾去心蒂用花瓣惟辛夷用蕊尖共
　為末用眞蘇合油調和作劑焚之與諸香有異
　　　逺濕香
蒼术(十兩茅山出者佳/)　　　龍鱗香(四兩/)
芸香(一兩白浄者佳/)　　　　藿香(浄末四兩/)
金顔香(四兩/)　　　　　　　柏子(浄末八兩/)
　各為末酒調白芨末為糊或脱餅或作長條此香燥
　烈宜霉雨溽濕時焚之妙
　
　
　香乗卷十六
欽定四庫全書
　香乘卷十七
　　　　　　　　　　　　明　周嘉胄　撰
　　法和衆妙香(四/)
　　黄太史四香
　　　意和
沉檀為主每沉一兩半檀一兩斫小博骰體取榠櫖液
漬之液過指許浸三日及煮泣其液濕水浴之紫檀為
屑取小龍茗末一錢沃湯和之漬碎時包以濡竹紙數
重炰之螺甲半弱磨去齟齬以胡麻熬之色正黄則以
蜜湯遽洗無膏氣乃以青木香為末以意和四物稍入
婆津膏及麝二物惟少以棗肉合之作模如龍涎香様
日熏之
　　　意可
海南沉水香三兩得火不作柴柱烟氣者麝香檀一兩
切焙衡山亦有之宛不及海南來者木香四錢極新者
不焙𤣥參半兩剉煼炙甘草末二錢焰硝末一錢甲香
一分浮油煎令黄色以蜜洗去油復以湯洗去蜜如前
治法為末入婆津膏及麝各三錢(另研香/成旋入)右皆末之用
白蜜六兩熬去沫取五兩和香末勻置磁盒窨如常法
　山谷道人得之於東溪老東溪老得之於歴陽公其
　方初不知得之所自始名宜愛或云此江南宫中香
　有羙人曰宜娘甚愛此香故名宜愛不知其在中主
　後主時耶香殊不凡故易名意可使衆不業力無度
　量之意鼻孔繞二十五有求覓増上必以此香為可
　何况酒欵𤣥參茗熬紫檀鼻端以濡然乎且是得無
　主意者觀此香莫處處穿透亦必為可耳
　　　深静
海南沉水香二兩羊脛炭四兩沉水剉如小博骰入白
蜜五兩水解其膠重湯慢火煮半日浴以温水同炭杵
搗為末馬尾羅篩下之以煮蜜為劑窨四十九日出之
婆津膏三錢麝一錢以安息香一分和作餅子以磁盒
貯之
　荆州歐陽元老為予製此香而以一斤許贈别元老
　者其從師也能受匠石之斤其為吏也不剉庖丁之
　刃天下可人也此香恬澹寂寞非其所尚時下帷一
　炷如見其人
　　　小宗香
海南沉水一兩剉𣝕香半兩剉紫檀二兩半生半用銀
石器炒令紫色三物俱令如鋸屑蘇合油二錢製甲香
一錢末之麝一錢半研𤣥參五分末之鵞梨二枚取汁
青棗二十枚水二盌煮取小半琖用梨汁浸沉檀𣝕煮
一伏時緩火煮令乾和入四物煉蜜令少冷捜和得所
入磁盒埋窨一月用
　南陽宗少文嘉遁江湖之間援琴作金石弄逺山皆
　與之同響其文獻足以追配古人孫茂深亦有祖風
　當時貴人欲與之遊不可得乃使陸探微畫其像挂
　壁間觀之茂深惟喜閉閣焚香遂作此香饋時謂少
　文大宗茂深小宗故名小宗香云大宗小宗南史有
　傳
　　　藍成叔知府韻勝香(售/)
沉香(一錢/)　　檀香(一錢/)　　白梅肉(半錢焙乾/)
丁香(半錢/)　　木香(一字/)　　朴硝(半兩另研/)
麝香(一錢/)
　右為細末與别研二味入乳鉢拌勻宻器收每用薄
　銀葉如龍涎法燒少歇即是硝融隔火器以水勻澆
　之即復氣通氤氲矣乃鄭康道御帶傳於藍藍嘗括
　為歌曰沉檀為末各一錢丁皮梅肉减其半揀丁五
　粒木一字半兩朴硝栢麝拌此香韻勝以為名銀葉
　燒之火宜緩蘇韜光云毎五料用丁皮梅肉三錢麝
　香半錢重餘皆同且云以水滴之一炷可留三日
　　　元御帶清觀香
沉香(四兩末/)　金顔香(二錢半/另研)石芝(二錢半/)
檀香(二錢半末/)龍腦(二錢/)　　麝香(一錢半/)
　右用井花水和勻䃮石䃮細脱花爇之
　　　脫俗香(武/)
香附子(半兩蜜浸三日慢焙乾/)棖皮(一兩焙乾/)
零陵香(半兩酒浸一宿慢焙乾/)棟花(一兩晒乾/)
榠櫖核(一兩/)　荔枝殻(一兩/)
　右並精細揀擇為末加龍腦少許煉蜜拌勻入磁盒
　封窨十餘日旋取燒之
　　　文英香
甘松　　　藿香　　　茅香　　　白芷
麝檀香　　零陵香　　丁香皮　　元參
降真香(以上各二兩/)　　白檀(半兩/)
　右為末煉蜜半觔少入朴硝和香焚之
　　　心清香
沉檀(各一大拇/指)丁香母(一分/)　丁香皮(三分/)
樟腦(一兩/)　　麝香(少許/)　　無縫炭(四兩/)
　右同為末拌勻重湯煮蜜去浮泡和劑磁器中窨
　　　瓊心香
𣝕香(半兩/)　　丁香(三十枚/)　檀香(一分臘茶清浸煮/)
麝香(五分/)　　黄丹(一分/)
　右為末煉蜜和勻作膏焚之
　　　太真香
沉香(一兩/)　　𣝕香(二兩/)　　龍腦(一錢/)
麝香(一錢/)　　白檀(一兩細剉白蜜半琖相和蒸乾/)
甲香(一兩/)
　右為細末和勻重湯煮蜜為膏作餅子窨一月焚之
　　　太洞真香
乳香(一兩/)　　白檀(一兩/)　　𣝕香(一兩/)
丁皮(一兩/)　　沉香(一兩/)　　甘松(半兩/)
零陵香(二兩/)　藿香葉(二兩/)
　右為末煉蜜和膏爇之
　　　天真香
沉香(三兩剉/)　丁香(一兩新好/者)麝檀(一兩剉炒/)
元參(半兩洗切/微焙)生龍腦(半兩另/研)麝香(三錢另研/)
甘草末(二錢另/研)焰硝(少許/)　　甲香(一錢製/)
　右為末與臘麝和勻白蜜六兩煉去泡沫入焰硝及
　香末丸如雞頭大爇之熏衣最妙
　　　玉蕊香(一/)　(一名百花新香/)
白檀香(一兩/)　丁香(一兩/)　　𣝕香(一兩/)
元參(二兩/)　　黄熟香(二兩/)　甘松(半兩浄/)
麝香(三分/)
　右煉蜜為膏和窨如常法
　　　玉蕊香(二/)
元參(半兩銀器煮乾再炒/令微烟出)甘松(四兩/)　白檀(二錢剉/)
　右為末真麝香乳香二錢研入煉蜜丸如芡子大
　　　玊蕊香(三/)
白檀香(四錢/)　丁香皮(八錢/)　韶腦(四錢/)
安息香(一錢/)　桐木麩炭(四錢/)腦麝(少許/)
　右為末蜜劑和油紙裹磁盒貯之窨半月
　　　廬陵香
紫檀(七十二銖即三兩屑之熬/一兩半)𣝕香(十二銖即半兩/)
甲香(二銖半即/一錢製)蘇合油(五銖即二錢二分無亦可/)
麝香(三銖即一/錢一字)沉香(六銖一分/)元參(一銖半即半錢/)
　右用沙梨十枚切片研絞取汁青州棗二十枚水二
　盌熬濃浸紫檀一夕微火煮泣入煉蜜及焰硝各半
　兩與諸藥研和窨一月爇之
　　　康漕紫瑞香
白檀(一兩為末/)羊脛骨炭(半秤搗羅/)
　右用九兩磁器重湯煮熱先將炭煤與蜜捜和勻次
　入檀末更用麝半錢或一錢别器研細以好酒化開
　灑入前件香劑入磁罐封窨一月取爇之久窨尤佳
　　　靈犀香
雞舌香(八錢/)　甘松(三錢/)　　零陵香(一兩半/)
藿香(一兩半/)
　右為末煉蜜和劑窨燒如常法
　　　仙茰香
甘菊蕊(一兩/)　檀香(一兩/)　　零陵香(一兩/)
白芷(一兩/)　　腦麝(各少許乳鉢研/)
　右為末以梨汁和劑捻作餅子曝乾
　　　降仙香
檀香末(四兩蜜少許和為膏/)　元參(二兩/)
甘松(二兩/)　　川零陵香(一兩/)麝香(少許/)
　右為末以檀香膏子和之如常法爇
　　　可人香
歌曰丁香沉檀各兩半腦麝三錢中半良二兩烏香杉
炭是蜜丸爇處可人香
　　　禁中非烟香(一/)
歌曰腦麝沉檀俱半兩丁香一分重三錢蜜和細擣為
圓餅得自宣和禁闥𫝊
　　　禁中非烟香(二/)
沉香(半兩/)　　白檀(四兩劈作十塊胯茶清浸少時/)
丁香(二兩/)　　降真香(三兩/)　欝金(二兩/)
甲香(三兩製/)
　右細末入麝少許以白芨末滴水和捻餅子窨爇之
　　　復古東閣雲頭香(售/)
真臘沉香(十兩/)金顔香(三兩/)　拂手香(三兩/)
蕃梔子(一兩/)　梅花片腦(二兩/半)龍涎(二兩/)
麝香(二兩/)　　石芝(一兩/)　　製甲香(半兩/)
　右為細末薔薇水和勻用石䃮之脱花如常法爇之
　如無薔薇水以淡水和之亦可
　　　崔賢妃瑶英勝
沉香(四兩/)　　拂手香(半兩/)　麝香(半兩/)
金顔香(三兩半/)石芝(半兩/)
　右為細末同和䃮作餅子排銀盆或盤内盛夏烈日
　晒乾以新軟刷子出其光貯於錫盆内如常爇之
　　　元若虚總管瑶英勝
龍涎(一兩/)　　大食梔子(二兩/)沉香(十兩上等者/)
梅花龍腦(七錢雪白者/)　　　麝香當門子(半兩/)
　右先將沉香細剉䃮令極細方用薔薇水浸一宿次
　日再上䃮三五次别用石䃮一次龍腦等四味極細
　方與沉香相合和勻再上石䃮一次如水脉稍多用
　紙糝令乾濕得所
　　　韓鈐轄正徳香
上等沉香(十兩/末)梅花片腦(一兩/)蕃梔子(一兩/)
龍涎(半兩/)　　石芝(半兩/)　　金顔香(半兩/)
麝香肉(半兩/)
　右用薔薇水和勻令乾濕得中上䃮石細䃮脱花子
　爇之或作數珠佩帶
　　　滁州公庫天花香
𤣥參(四兩/)　甘松(二兩/)　檀香(一兩/)　麝香(五分/)
　右除麝香别研外餘三味細剉如米粒許白蜜六兩
　拌勻貯磁罐内久窨乃佳
　　　玉春新料香(補/)
沉香(五兩/)　　𣝕香(二兩半/)　紫檀香(二兩半/)
米腦(一兩/)　　梅花腦(二錢半/)麝香(七錢半/)
木香(一錢半/)　金顔香(一兩半/)丁香(一錢半/)
石脂(半兩好者/)白芨(二兩半/)　胯茶(新者一胯半/)
　右為細末次入腦麝研皁兒仁半觔濃煎膏硬和杵
　千百下脫花陰乾刷光磁器收貯如常法爇之
　　　辛押陀羅亞悉香(沈/)
沉香(五兩/)　　兜婁香(五兩/)　檀香(三兩/)
甲香(三兩製/)　丁香(半兩/)　　大石芎(半兩/)
降真香(半兩/)　安息香(三錢/)　米腦(二錢白者/)
麝香(二/)錢　　鑒臨(二錢另研詳或異名/)
　右為細末以薔薇水蘓合油和劑作丸或餅爇之
　　　瑞龍香
沉香(一兩/)　　占城麝檀(三錢/)占城沉香(三錢/)
迦闌木(二錢/)　龍涎(一錢/)　　龍腦(二錢金脚者/)
檀香(半錢/)　　篤耨香(半錢/)　大食水(五滴/)
薔薇水(不拘多/少)大食梔子花(一錢/)
　右為極細末拌和令勻於浄石上䃮如泥入模脱
　　　華葢香
龍腦(一錢/)　　麝香(一錢/)　　香附子(半兩去毛/)
白芷(半兩/)　　甘松(半兩/)　　松蒳(一兩/)
零陵葉(半兩/)　草荳蔲(一兩/)　茅香(半兩/)
檀香(半兩/)　　沉香(半兩/)
酸棗肉(以肥紅小者濕生者尤妙用水熬成膏汁/)
　右件為細末煉蜜與棗膏捜和令勻木臼搗之以不
　粘為度丸如雞頭實燒之
　　　寳林香
黄熟香　　　白檀香　　　𣝕香
甘松　　　　藿香葉　　　零陵香葉
荷葉　　　　紫背浮萍(以上各一兩/)
茅香(半觔去毛酒浸以蜜拌炒令黄/)
　右件為細末煉蜜和勻丸如皁子大無風處燒之
　　　巡筵香
龍腦(一錢/)　　乳香(半錢/)　　荷葉(半兩/)
浮萍(半兩/)　　旱蓮(半兩/)　　瓦松(半兩/)
水衣(半兩/)　　松蒳(半兩/)
　右為細末煉蜜和勻丸如彈子大慢火燒之從主人
　主以浄水一琖引烟入水琖内巡筵旋轉香烟接了
　去水琖其香終而方斷
　已上三方亦名三寳殊熏
　　　寳金香
沉香(一兩/)　　檀香(一兩/)　　乳香(一錢另研/)
紫礦(二錢/)　　金顔香(一錢另/研)安息香(一錢另研/)
甲香(一錢/)　　麝香(二錢另研/)石芝(二錢/)
川芎(一錢/)　　木香(一錢/)　　白荳䓻(二錢/)
龍腦(二錢/)
　右為細末拌勻煉蜜作劑捻餠子金箔為衣
　　　雲葢香
葉艾　　　　艾蒳　　　　荷葉
扁柏葉(各等分/)
　右俱燒存性為末煉蜜作别香劑用如常法
　
　
　
　
　
　
　
　
　
　
　
　
　香乗卷十七
欽定四庫全書
　香乘卷十八
　　　　　　　　　　　　明　周嘉胄　撰
　　凝合花香
　　　梅花香
丁香(一兩/)　　藿香(一兩/)　　甘松(一兩/)
檀香(一兩/)　　丁皮(半兩/)　　牡丹皮(半兩/)
零陵香(二兩/)　辛夷(半兩/)　　龍腦(一錢/)
　右為末用如常法尤宜佩帶
　　　梅花香(二/)
甘松(一兩/)　　零陵香(一兩/)　檀香(半兩/)
茴香(半兩/)　　丁香(一百枚/)　龍腦(少許另研/)
　右為細末煉蜜合和亁濕皆可焚
　　　梅花香(三/)
丁香枝杖(一兩/)零陵香(一兩/)　白茅香(一兩/)
甘松(一兩/)　　白檀(一兩/)　　白梅末(二錢/)
杏仁(十五箇/)　丁香(三錢/)　　白蜜(半觔/)
　右為細末煉蜜作劑窨七日燒之
　　　梅花香(武/)
沉香(五錢/)　　檀香(五錢/)　　丁香(五錢/)
丁香皮(五錢/)　麝香(少許/)　　龍腦(少許/)
　右除腦麝二味乳鉢細研入杉木炭煤二兩共香和
　勻煉白蜜杵勻捻餅入無渗磁瓶窨久以玉片襯燒
　之
　　　梅花香(沈/)
𤣥参(四兩/)　　甘松(四兩/)　　麝香(少許/)
甲香(三錢先以泥漿慢煑次用蜜製/)
　右為細末煉蜜丸如常法爇之
　　　夀陽公王梅花香(沈/)
甘松(半兩/)　　白芷(半兩/)　　牡丹皮(半兩/)
槀本(半兩/)　　茴香(一兩/)　　丁皮(一兩不見火/)
檀香(一兩/)　　降真香(二錢/)　白梅(一百枚/)
　右除丁皮餘皆焙乾為粗末磁器窨月餘如常爇
　　　李王帳中梅花香(補/)
丁香(一兩新好/者)沉香(一兩/)　　紫檀香(半兩/)
甘松(半兩/)　　零陵香(半兩/)　龍腦(四錢/)
麝香(四錢/)　　杉松麩炭末(一/兩)製甲香(三分/)
　右為細末煉蜜放冷和丸窨半月爇之
　　　梅英香(一/)
揀丁香(三錢/)　白梅末(三錢/)零陵香葉(二錢/)
木香(一錢/)　　甘松(五分/)
　右為細末煉蜜作劑窨燒之
　　　梅英香(二/)
沉香(三兩剉末/)丁香(四兩/)　　龍腦(七錢另研/)
蘇合油(二錢/)　甲香(二錢製/)　硝石末(一錢/)
　右細末入烏香末一錢煉蜜和勻丸如芡實大焚之
　　　梅蕊香
檀香(一兩半建茶浸三日銀器中炒令紫色碎者旋取/之)
𣝕香(三錢半剉細末入蜜一琖酒半琖以沙盒盛蒸取/出炒亁)
甲香(半兩漿水泥一塊同浸三日取出再以漿水一盌/煮亁更以酒一盌煮於銀器内炒黄色)
𤣥參(切片入熖硝一錢蜜一琖酒一琖煮亁為度炒令/脆不犯鐵器)
龍腦(二錢另研/)　　　　麝香(當門子二字另研/)
　右為細末先以甘草半兩搥碎沸湯一觔浸候冷取
　出甘草不用白蜜半觔煎撥去浮蠟與甘草湯同煮
　放冷入香末次入腦麝及杉樹油節炭二兩和勻捻
　作餅子貯磁器内窨一月
　　　梅蕊香武　(又名一枝梅/)
歌曰沉香一分丁香半烰炭篩羅五兩灰煉蜜丸燒加
腦麝東風吹綻一枝梅
　　　韓魏公濃梅香(洪譜又名返魂香/)
黒角沉(半兩/)　丁香(一錢/)　　臘茶末(一錢/)
鬱金(五分小者麥麩炒赤色/)　麝香(一字/)
定粉(一米粒即/韶粉)白蜜(一琖/)
　右各為末麝先細研取臘茶之半湯㸃澄清調麝次
　入沉香次入丁香次入欝金次入餘茶及定粉共研
　細乃入蜜令稀稠得所収砂瓶噐中窨月餘取燒久
　則益佳燒時以雲母石或銀葉襯之
　黄太史跋云余與洪上座同宿潭之碧廂門外舟衝
　岳花光仲仁寄墨梅二幅扣舟而至聚觀於下予曰
　祇欠香耳洪笑發囊取一炷焚之如嫩寒清曉行孤
　山籬落間怪而問其所得云東坡得於韓忠獻家知
　子有香癖而不相授豈小譴其後駒父集古今香方
　自謂無以過此予以其名未顯易之云
　　　香譜補遺所載與前稍異今併録之
臘沉(一兩/)　　龍腦(五分/)　　麝香(五分/)
定粉(二錢/)　　鬱金(五錢/)　　臈茶末(二錢/)
鵞梨(二枚/)　　白蜜(二兩/)
　右先將梨去皮薑擦梨上搗碎旋扭汁與蜜同熬過
　在一淨琖内調定粉臈茶鬱金香末次入沉香龍腦
　麝香和為一塊油紙裹入磁盒内地窨半月取出如
　欲遺人圓如芡實金箔為衣十圓作貼
　　　笑梅香(一/)
榅桲(二箇/)　　檀香(五錢/)　　沉香(三錢/)
金顔香(四錢/)　麝香(一錢/)
　右將榅桲割破頂子以小刀剔去穰並子將沉香檀
　香為極細末入於内將原割下頂子葢著以麻縷縛
　定用生麵一塊裹榅桲在内慢灰火燒黄熟為度去
　麵不用取榅桲研為膏别將麝香金顔香研極細入
　膏内相和研勻雕花印脱陰亁燒之
　　　笑梅香(二/)
沉香(一兩/)　　烏梅(一兩/)　　芎藭(一兩/)
甘松(一兩/)　　檀香(五錢/)
　右為末入腦麝少許蜜和瓷盒内窨旋取燒之
　　　笑梅香(三/)
𣝕香(二錢/)　　丁香(二錢/)　　甘松(二錢/)
零陵香(二錢共/為粗末)朴硝(一兩/)　　腦麝(各五分/)
　右研勻次腦麝朴硝生蜜捜和甆盒封窨半月
　　　笑梅香(武一/)
丁香(百粒/)　　茴香(一兩/)　　檀香(五錢/)
甘松(五錢/)　　零陵香(五錢/)　麝香(五分/)
　右為細末蜜和成塊分爇之
　　　笑梅香(武二/)
沉香(一兩/)　　檀香(一兩/)　　白梅肉(一兩/)
丁香(八錢/)　　木香(七錢/)　　牙硝(五錢研/)
丁香皮(二錢去/粗皮)麝香(少許/)　　白芨末
　右為細末白芨煮糊和勻入範子印花隂乾燒之
　　　肖梅韻香(補/)
韶腦(四兩/)　　丁香皮(四兩/)　白檀(五錢/)
桐灰(六兩/)　　麝香(一錢/)
　别一方加沉香一兩
　右先搗丁香檀灰為末次入腦麝熱蜜拌勻杵三五
　百下封窨半月取爇之
　　　勝梅香
歌曰丁香一兩真檀半(降真/白檀)松炭篩羅一兩灰熟蜜和
勻入龍腦東風吹綻嶺頭梅
　　　鄙梅香(武/)
沉香(一兩/)　　丁香(二錢/)　　檀香(二錢/)
麝香(五分/)　　浮萍草
　右為末以浮萍草取汁加少許蜜捻餅燒之
　　　梅林香
沉香(一兩/)　　檀香(一兩/)　　丁香枝杖(三兩/)
樟腦(三兩/)　　麝香(一錢/)
　右腦麝另器細研將三味懐乾為末用煆過硬炭末
　香末和勻白蜜重湯煮去浮蠟放冷旋入臼杵搗數
　百下取以銀葉襯焚之
　　　浃梅香(沈/)
丁香(百粒/)　　茴香(一捻/)　　檀香(二兩/)
甘松(二兩/)　　零陵香(二兩/)　腦麝(各少許/)
　右為細末煉蜜作劑爇之
　　　肖蘭香(一/)
麝香(一錢/)　　乳香(一錢/)　　麩炭末(一兩/)
紫檀(五兩白尤妙剉作小片煉白蜜一觔加少湯浸一/宿取出銀器内炒㣲烟出)
　右先將麝香乳鉢内研細次用好臈茶一錢沸湯㸃
　澄清時與麝香同研候勻與諸香相和勻入臼杵令
　得所如乾少加浸檀蜜水拌勻入新器中以紙封十
　數重地坎窨一月爇之
　　　肖蘭香(二/)
零陵香(七錢/)　藿香(七錢/)　　甘松(七錢/)
白芷(二錢/)　　木香(二錢/)　　母丁香(七錢/)
官桂(二錢/)　　𤣥參(三兩/)　　香附子(二錢/)
沉香(二錢/)　　麝香(少許另研/)
　右煉蜜和勻捻作餅子燒之
　　　笑蘭香(武/)
歌曰零藿丁檀沉木一六錢槀本麝差輕合和時用松
花蜜爇處無烟分外清
　　　笑蘭香(洪/)
白檀香(一兩/)　丁香(一兩/)　　𣝕香(一兩/)
甘松(五錢/)　　黄熟香(二兩/)　𤣥參(一兩/)
麝香(二錢/)
　右除麝香另研外令六味同搗為末煉蜜捜拌為膏
　爇窨如常法
　　　李元老笑蘭香
揀丁香(味辛者/一錢)木香(一錢鷄骨/者)沉香(一錢刮去軟者/)
白檀香(一錢脂/膩者)肉桂(一錢味辛/者)麝香(五分/)
白片腦(五分/)　南鵬砂(二錢先研細次入腦麝/)
回紇香附(一錢如無以白荳䓻代之同前六味為末/)
　右煉蜜和勻更入馬孛二錢許捜拌成劑新油單紙
　封裹入瓷瓶内一月取出旋丸如菀豆狀捻餅以漬
　酒名洞庭春(毎酒一瓶入香一餅化開笋葉宻封春/三日夏秋一日冬七日可飲其香特美)
　　　靖老笑蘭香(新/)
零陵香(七錢半/)藿香(七錢半/)　甘松(七錢半/)
當歸(一條/)　　荳䓻(一箇/)　　梹榔(一箇/)
木香(五錢/)　　丁香(五錢/)　　香附子(二錢半/)
白芷(二錢半/)　麝香(少許/)
　右為細末煉蜜搜和入臼杵百下貯磁盒地坑埋窨
　一月旋作餅爇如常法
　　　勝肖蘭香
沉香(拇指大/)　檀香(拇指大/)　丁香(二錢/)
茴香(五分/)　　丁香皮(三兩/)　檀腦(五錢/)
麝香(五分/)　　煤末(五兩/)　　白蜜(半觔/)
甲香(二十片黄泥煮去浄洗/)
　右為細末煉蜜和勻入磁器内封窨旋丸燒之
　　　勝蘭香(補/)
歌曰甲香一分煮三畨二兩烏沉一兩檀氷麝一錢龍
腦半蜜和清婉勝芳蘭
　　　秀蘭香(武/)
歌曰沉藿零陵俱半兩丁香一分麝三錢細搗蜜和為
餅子芬芳香自禁中傳
　　　蘭蕊香(補/)
𣝕香(三錢/)　　檀香(三錢/)　　乳香(二錢/)
丁香(三十枚/)　麝香(五分/)
　右為末以蒸鵞梨汁和作餅子窨亁燒如常法
　　　蘭逺香(補/)
沉香(一兩/)　　速香(一兩/)　　黄連(一兩/)
甘松(一兩/)　　丁香皮(五錢/)　紫勝香(五錢/)
　右為細末以蘇合油和作餅子爇之
　　　木犀香(一/)
降真(一兩/)　　檀香(一錢另為/末作㕓)臘茶(半胯碎/)
　右以紗囊盛降真香置磁器内用新浄器盛鵞梨汁
　浸二宿及茶候軟透去茶不用拌檀窨燒
　　　木犀香(二/)
採木犀未開者以生蜜拌勻不可蜜多實搽入磁器中
地坎埋窨日久愈竒取(出/)於乳鉢内研拍作餅子油單
紙裹收逐旋取燒採花時不得犯手剪取為妙
　　　木犀香(三/)
日未出時乘露採取岩桂花含蕊開及三四分者不拘
多少煉蜜候冷拌和以温潤為度𦂳入不津磁罐中以
蠟紙宻封罐口掘地深三尺窨一月銀葉襯燒花大開
無香
　　　木犀香(四/)
五更初以竹箸取巖花未開蕊不拘多少先以瓶底入
檀香少許方以花蕊入瓶候滿花腦子糁花上皁紗幕
瓶口置空所日收夜露四五次少用生熟蜜相拌澆瓶
中蠟紙封窨燒如法
　　　木犀香(新/)
沉香(半兩/)　　檀香(半兩/)　　茅香(一兩/)
　右為末以半開桂花十二兩擇去蒂研成泥搜作劑
　入石臼杵千百下即出當風隂亁燒之
　　　呉彥莊木犀香(武/)
沉香(半兩/)　　檀香(二錢五分/)丁香(十五粒/)
腦子(少許另研/)金顔香(另研不/用亦可)麝香(少許茶清研/)
木犀花(五琖已開未披者次入腦麝同研如泥/)
　右以少許薄麪糊入所研三物中同前四物和劑範
　為小餅窨乾如常法爇之
　　　智月木犀香(沈/)
白檀(一兩臈茶/浸炒)木香　　　　金顔香
黑篤耨香　　蘇合油　　　麝香
白芨末(已上各一錢/)
　右為細末用皁兒膠鞭和入臼搗千下以花脱之依
　法窨爇
　　　桂花香
用桂蕊將放者搗爛去汁加冬青子亦搗爛去汁存查
和桂花合一處作劑當風處隂乾用玉版蒸儼是桂香
甚有幽致
　　　桂枝香
沉香　　　　降真香(等分/)
　右劈碎以水浸香上一指蒸亁為末蜜劑燒之
　　　杏花香(一/)
附子沉　　　紫檀香　　　𣝕香
降真香(已上各/一兩)甲香　　　　薫陸香
篤耨香　　　塌乳香(已上各/五錢)丁香(二錢/)
木香(二錢/)　　麝香(五分/)　　梅花腦(三分/)
　右搗為末用薔薇水拌勻和作餅子以琉璃瓶貯之
　地窨一月爇之有杏花韻度
　　　杏花香(二/)
甘松(五錢/)　　芎藭(五錢/)　　麝香(二分/)
　右為末煉蜜丸如彈子大置爐中旖旎可愛每迎風
　燒之尤妙
　　　呉顧道侍郎杏花香
白檀香(五兩細剉以蜜二兩熱湯化開浸香三宿取出/於銀器内裛紫色入杉木炭内炒同搗為末)
麝香(一錢另研/)臈茶(一錢湯㸃澄清用稠脚/)
　右同拌令勻以白蜜八兩捜和乳槌杵數百貯磁器
　仍鎔蠟固封地窨一月久則愈佳
　　　百花香(一/)
甘松(一兩/)　　沉香(一兩臈茶/同煮半日)𣝕香(一兩/)
丁香(一兩臈茶/煮半日)𤣥参(一兩洗浄/槌碎炒焦)麝香(一錢/)
檀香(五錢剉碎鵞梨二箇取汁/浸銀器内蒸)龍腦(五分/)
砂仁(一錢/)　　肉荳䓻(一錢/)
　右為細末羅勻以生蜜捜和搗百餘杵捻作餅子入
　瓷盒封窨如常法爇之
　　　百花香(二/)
歌曰三兩甘松(别本作/一兩)一兩芎(别本作/半兩)麝香少許蜜和
同丸如彈子爐中爇一似百花迎曉風
　　　野花香(一/)
𣝕香(一兩/)　　檀香(一兩/)　　降真(一兩/)
舶上丁皮(五錢/)龍腦(五分/)　　麝香(半字/)
炭末(五錢/)
　右為末入炭末拌勻以煉蜜和劑捻作餅子地窨燒
　之如要烟聚入製過甲香一字
　　　野花香(二/)
𣝕香(三兩/)　　檀香(三兩/)　　降真香(三兩/)
丁香(一兩/)　　韶腦(二錢/)　　麝香(一字/)
　右除腦麝另研外餘搗羅為末入腦麝拌勻杉木炭
　三兩燒存性為末煉蜜和劑入臼杵三五百下磁罐
　内收貯旋取分燒之
　　　野花香(三/)
大黄(一兩/)　　丁香　　　　沉香
𤣥参　　　白檀(已上各五錢/)
　右為末用梨汁和作餅子燒之
　　　野花香(武/)
沉香　　　　檀香　　　　丁香
丁香皮　　　紫藤香(已上各/五錢)麝香(二錢/)
樟腦少許　　杉木炭(八兩研/)
　右蜜一觔重湯煉過先研腦麝和勻入香捜蜜作劑
　杵數百入甆器内地窨旋取捻餅燒之
　　　後庭花香
白檀(一兩/)　　𣝕香(一兩/)　　楓乳香(一兩/)
龍腦(二錢/)
　右為末以白芨作糊和印花餅窨乾如常法
　　　荔枝香(沈/)
沉香　　　　檀香　　　白荳䓻仁
西香附子　　金顔香　　　肉桂(已上各一兩/)
馬牙硝(五錢/)　龍腦(五分/)　　麝香(五分/)
白芨(二錢/)　　新荔枝皮(二錢/)
　右先將金顔香於乳鉢内細研次入腦麝牙硝另研
　諸香為末入金顔香研勻滴水和作餅窨乾燒之
　　　洪駒父荔枝香(武/)
荔枝殻(不拘多少/)　　　麝皮(一箇/)
　右以酒同浸二宿酒髙二指封蓋飯甑上蒸之酒乾
　為度日中燥之為末每一兩重加麝香一字煉蜜和
　劑作餅燒如常法
　　　柏子香
柏子實不計多少帶青色未開破者
　右以沸湯焯過酒浸蜜封七日取出陰乾燒之
　　　酴醿香
歌曰三兩𤣥參二兩松一枝櫖子蜜和同少加眞麝並
龍腦一架荼䕷落晚風
　　　黄亞夫野梅香(武/)
降眞香(四兩/)　臈茶(一胯/)
　右以茶為末入井花水一盌與香同煮水乾為度篩
　去臈茶碾真香為細末加龍腦半錢和勻白蜜煉熟
　捜劑作圎如雞頭實或散燒之
　　　江梅香
零陵香　　藿香　　　丁香(懐乾/)　茴香
龍腦(已上各半兩/)　　　麝香(少許鉢内研以建茶湯/和洗之)
　右為末煉蜜和勻捻餅子以銀葉襯燒之
　　　江梅香(補/)
歌曰百粒丁香一撮茴麝香少許可斟裁更加五味零
陵葉百斛濃香江上梅
　　　蠟梅香(武/)
沉香(三錢/)　　檀香(三錢/)　　丁香(六錢/)
龍腦(半錢/)　　麝香(一字/)
　右為細末生蜜和劑爇之
　　　雪中春信
檀香(半兩/)　　𣝕香(一兩二錢/)丁香皮(一兩二錢/)
樟腦(一兩二錢/)麝香(一錢/)　　杉木炭(二兩/)
　右為末煉蜜和勻焚窨如常法
　　　雪中春信(沈/)
沉香(一兩/)　　白檀(半兩/)　　丁香(半兩/)
木香(半兩/)　　甘松(七錢半/)　藿香(七錢半/)
零陵香(七錢半/)白芷(二錢/)　　回鶻香附子(二錢/)
當歸(二錢/)　　麝香(二錢/)　　官桂(二錢/)
㯽榔(一枚/)　　荳䓻(一枚/)
　右為末煉蜜和餅如棋子大或脱花様燒如常法
　　　雪中春信(武/)
香附子(四兩/)　　鬱金(二兩/)　　檀香(一兩建茶煮/)
麝香(少許/)　　　樟腦(一錢石灰/製)羊脛灰(四兩/)
　右為末煉蜜和勻焚窨如常法
　　　春消息(一/)
丁香(半兩/)　　零陵香(半兩/)　甘松(半兩/)
茴香(二分/)　　麝香(一分/)
　右為末蜜和得所以甆盒貯之地穴内窨半月
　　　春消息(二/)
甘松(一兩/)　　零陵香(半兩/)　檀香(半兩/)
丁香(十顆/)　　茴香(一撮/)　　腦麝(少許/)
　和窨如常法
　　　雪中春泛(東平李子新方/)
腦子(二分/)　　麝香(半錢/)　　白檀(二兩/)
乳香(七錢/)　　沉香(三錢/)　　寒水石(三兩燒/)
　右件為極細末煉蜜并鵝梨汁和勻為餅脱濕置寒
　水石末中磁瓶内收貯
　　　勝茉莉香
沉香(一兩/)　　金顔香(研細/)　檀香(各二錢/)
大丁香(十粒研/細末)腦麝(各一錢/)
　右麝用冷臘茶清三四滴研細續入腦子同研木犀
　花方開未離披者三大盞去蒂於浄器中研爛如泥
　入前作六味再研勻拌成餅子或用模子脱成花様
　宻入器中窨一月
　　　薝蔔香
雪白芸香以酒煮入元參桂末丁皮四味和勻焚之
　　　雪蘭香
歌曰十兩𣝕香一兩檀楓香兩半各秤盤更加一兩元
參末硝蜜同和號雪蘭
　
　
　
　
　
　
　
　
　
　
　
　
　
　
　香乗卷十八
欽定四庫全書
　香乘卷十九
　　　　　　　　　　　　明　周嘉胄　撰
　　熏佩之香
　　　篤耨佩香(武/)
沉香末(一觔/)　金顔香末(十兩/)大食梔子花(一兩/)
龍涎(一兩/)　　龍腦(五錢/)
　右為細末薔薇水細細和之得所臼杵極細脱範子
　　　梅蕊香
丁香(半兩/)　　甘松(半兩/)　　藿香葉(半兩/)
香白芷(半兩/)　牡丹皮(一錢/)　零陵香(一兩半/)
舶上茴香(五分㣲炒/)
　同㕮咀貯絹袋佩之
　　　荀令十里香(沈/)
丁香(半兩强/)　檀香(一兩/)　　甘松(一兩/)
零陵香(一兩/)　生龍腦(少許/)　茴香(五分畧炒/)
　右為末薄紙貼紗囊盛佩之其茴香生則不香過炒
　則焦氣多則藥氣太少則不類花香逐旋斟酌添使
　旖旎
　　　洗衣香(武/)
牡丹皮(一兩/)　甘松(一錢/)
　右為末每洗衣最後澤水入一錢
　　　假薔薇靣花香
甘松(一兩/)　　檀香(一兩/)　　零陵香(一兩/)
藿香葉(半兩/)　丁香(半兩/)　　黄丹(二分/)
白芷(五分/)　　香墨(一分/)　　茴香(三分/)
腦麝為衣
　右為細末以熟蜜和稀稠拌得所隨意脱花
　　　玊華醒醉香
採牡丹蕊與酴醿花清酒拌浥潤得所當風陰一宿杵
細捻作餅子隂乾龍腦為衣置枕間
　　　衣香(洪/)
零陵香(一觔/)　甘松(十兩/)　　檀香(十兩/)
丁香皮(五兩/)　辛夷(二兩/)　　茴香(二錢炒/)
　右搗粗末入龍腦少許貯囊佩之
　　　薔薇衣香(武/)
茅香(一兩/)　　丁香皮(一兩剉/碎微炒)零陵香(一兩/)
白芷(半兩/)　　細辛半(兩/)　　白檀(半兩/)
茴香(三分微炒/)
　同為粗末可佩可爇
　　　牡丹衣香
丁香(一兩/)　　牡丹皮(一兩/)　甘松(一兩為末/)
龍腦(二錢另研/)麝香(一錢另研/)
　右同和以花葉紙貼佩之
　　　芙蕖衣香(補/)
丁香(一兩/)　　檀香(一兩/)　　甘松(一兩/)
零陵香(半兩/)　牡丹皮(半兩/)　茴香(二分微炒/)
　右為末入麝香少許研勻薄紙貼之用新帕子裹著
　肉其香如新開蓮花臨時更入麝龍腦各少許更佳
　不可火焙汗浥愈香
　　　御愛梅花衣香(售/)
零陵香葉(四兩/)藿香葉(三兩/)　沉香(一兩剉/)
甘松(三兩去土/洗浄秤)檀香(二兩/)　　丁香(半兩搗/)
米腦(半兩另研/)白梅霜(一兩搗/細浄秤)麝香(三錢另研/)
　以上諸香並湏日乾不可見火除腦麝梅霜外一處
　同為粗末次入腦麝梅霜拌勻入絹袋佩之
　此乃内侍韓憲所傳
　　　梅花衣香(武/)
零陵香　　　甘松　　　　白檀
茴香(已上各五/錢)丁香　　　　木香(各一錢/)
　右同為粗末入龍腦少許貯囊中
　　　梅蕚衣香(補/)
丁香(二錢/)　　零陵香(一錢/)　檀香(一錢/)
舶上茴香(五分/㣲炒)木香(五分/)　　甘松(一錢半/)
白芷(一錢半/)　腦麝(各少許/)
　右同剉候梅花盛開晴明無風雨於黄昏前擇未開
　含蕊者以紅線繫定至清晨日未出時連梅蒂摘下
　將前藥同拌隂乾以紙裹貯紗囊佩之旖旎可愛
　　　蓮蕊衣香
蓮蕊(一錢乾研/)零陵香(半兩/)　甘松(四錢/)
藿香(三錢/)　　檀香(三錢/)　　丁香(三錢/)
茴香(二分㣲炒/)白梅肉(三分/)　龍腦(少許/)
　右為細末入龍腦研勻薄紙貼紗囊貯之
　　　濃梅衣香
藿香葉(二錢/)　早春芽茶(二錢/)丁香(十枚/)
茴香(半字/)　　甘松(三分/)　　白芷(三分/)
零陵香(三分/)
　同剉貯絹袋佩之
　　　裛衣香(武/)
丁香(十兩另研/)欝金(十兩/)　　零陵香(六兩/)
藿香(四兩/)　　白芷(四兩/)　　蘇合油(三兩/)
甘松(三兩/)　　杜蘅(三兩/)　　麝香(少許/)
　右為末袋盛佩之
　　　裛衣香(𤨏碎録/)
零陵香(一觔/)　丁香(半觔/)　　蘇合油(半觔/)
甘松(三兩/)　　鬰金(二兩/)　　龍腦(二兩/)
麝香(半兩/)
　右並須精好者若一味惡即損諸香同搗如麻豆大
　小以夾絹袋貯之
　　　貴人浥汗香(武/)
丁香(一兩為粗末/)　川椒(六十粒/)
　右以二味相和絹袋盛而佩之辟絶汗氣
　　　内苑蕊心衣香(事林/)
藿香(半兩/)　　益智仁(半兩/)　白芷(半兩/)
蜘蛛香(半兩/)　檀香(二錢/)　　丁香(三錢/)
木香(二錢/)
　同為粗末裹置衣笥中
　　　勝蘭衣香
零陵香(二錢/)　茅香(二錢/)　　藿香(二錢/)
獨活(一錢/)　　甘松(一錢半/)　大黄(一錢/)
牡丹皮(半錢/)　白芷(半錢/)　　丁香(半錢/)
桂皮(半錢/)
　以上先洗浄亁再用酒略噴碗盛蒸少時入三頼子
　二錢豆腐漿水蒸以琖葢定檀香一錢右為細末剉
　合和勻入麝香少許
　　　香㸑
零陵香　　茅香　　　藿香　　　甘松
松子(搥碎/)　茴香　　　三柰子(豆腐/蒸)檀香
木香　　　白芷　　　土白芷　　桂肉
丁香　　　丁皮　　　牡丹皮　　沉香(各等分/)
麝香(少許/)
　右用好酒噴過日晒令乾以刀切碎碾為生料篩羅
　粗末瓦罈收頓
　　　輭香(一/)
篤耨香(半兩/)　檀香末(半兩/)　蘇合油(三兩/)
金顔香(五兩牙/子者)銀硃(一兩/)　　麝香(半兩/)
龍腦(二錢/)
　右為細末用銀器或磁器於沸湯鍋釡内頓放逐旋
　傾出蘇合油内攪勻和停為度取出㵼入冷水中隨
　意作劑
　　　輭香(二/)
沉香(十兩/)　　金顔香(二兩/)　𣝕香(二兩/)
丁香(一兩/)　　乳香(半兩/)　　龍腦(五錢/)
麝香(六錢/)
　右為細末以蘇合油和納磁器内重湯煮半日以稀
　稠得中為度入臼擣成劑
　　　輭香(三/)
金顔香(半觔極好者於銀器湯/煮化細布扭浄汁)蘇合油(四兩絹扭過/)
龍腦(一錢研細/)心紅(不計多少/色紅為度)麝香(半錢研細/)
　右先將金顔香搦去水銀石器内化開次入蘓合油
　麝香拌匀續入龍腦心紅移銚去火攪勻取出作團
　如常法
　　　輭香(四/)
黄蠟(半觔溶成汁濾浄却以浄銅銚内下紫草煎令紅/濾去草滓)
金顔香(三兩㨂浄秤别研/細作一處)檀香(一兩碾令細却篩過/)
沉香(半兩極細末/)　　　銀朱(隨意加入以紅為度/)
滴乳香(三兩㨂明塊者用茅香煎水煮過令浮成片如/膏傾冷水中取出待水乾入乳鉢研細如粘鉢)
(則用煆醋淬的赭石二錢入内同研則不粘矣/)
蘇合香油(三錢如臨合時先以生蘿蔔擦了乳鉢則不/粘如無則以子代之)
生麝香(三錢浄鉢内以茶清滴研細却以其餘香拌起/一處)
　右以蠟入甆器大盌内坐重湯中溶成汁入蘇合油
　和了停匀却入衆香以桞棒頻攪極匀即香成矣欲
　輭用松子仁三兩揉汁於内雖大雪亦輭
　　　輭香(五/)
檀香(一兩為末/)沉香(半兩/)　　丁香(三錢/)
蘇合香油(半兩/)
　以三種香拌蘇合油如不滓再加合油
　　　輭香(六/)
上等沉香五(兩/)金顔香(二兩半/)龍腦(一兩/)
　右為末入蘇合油六兩半用綿濾過取浄油和香旋
　旋看稀稠得所入油如欲黑色加百草霜少許
　　　輭香(七/)
沉香(三兩/)　　𣝕香(三兩末/)　檀香(三兩/)
亞息香(半兩末/)梅花龍腦(半兩/)甲香(半兩製/)
松子仁(半兩/)　金顔香(一錢/)　龍涎(一錢/)
篤耨油(随分/)　麝香(一錢/)　　杉木炭(以黑為度/)
　右除龍腦松仁麝香耨油外餘皆取極細末以篤耨
　油與諸香和勻作劑
　　　輭香(八/)
金顔香(三兩/)　蘇合油(三兩/)　篤耨油(一兩二錢/)
龍腦(四錢/)　　麝香(一錢/)
　先將金顔香碾為細末去滓用蘇合油坐熟入黄蠟
　一兩坐化逐旋入金顔坐過了入腦麝篤耨油銀硃
　打和以軟筍籜毛縛收欲黄入蒲黄緑入石緑黑入
　墨欲紫入紫草各量多少加入以勻為度
　　　輭香(沈/)
丁香(一兩加木香少許同炒/)　沉香(一兩/)
白檀(二兩/)　　金顔香(二兩/)　黄蠟(二兩/)
三柰子(二兩/)　心子紅(二兩作/黒不用)龍腦(半兩或三錢可/)
蘇合油(不計多/少)生油(不計多少/)白膠香(半觔灰水於沙/鍋内煮候浮上)
(掠入凉水搦塊再用皁角水三四盌復煮以香白為度/秤二兩香用)
　右先將蠟於定磁盌内溶開次下白膠香次生油次
　蘇合攪勻取盌置地候温入衆香毎一兩作一丸更
　加烏篤耨一兩尤妙如造黑色者不用心子紅入香
　墨二兩燒紅為末和劑如常法可懐可佩置扇柄把
　握極佳
　　　輭香(武/)
沉香(半觔為細/末)金顔香(二兩/)　龍腦(一錢研細/)
蘇合油(四兩/)
　右先將沉香末和蘇合油仍入冷水和成團却搦去
　水入金顔香龍腦又以水和成團再搦去水入臼杵
　三五千下時時搦去水以水盡杵成團有光色為度
　如欲硬加金顔香如欲輭加蘇合油
　　　寳梵院主輭香
沉香(三兩/)　　金顔香五錢　龍腦(四錢/)
麝香(五錢/)　　蘇合油(二兩半/)黄蠟(一兩半/)
　右細末蘇合油與蠟重湯溶和搗諸香入腦子更杵
　千下用
　　　廣州呉家輭香(新/)
金顔香(半觔研/細)蘇合油(二兩/)　沉香(一兩末/)
腦麝(各一錢另/研)黄蠟(二錢/)　　芝麻油(一錢臘月經年/者尤佳)
　右將油蠟同銷鎔放微温和金顔沉末令匀次入腦
　麝與合油同捜仍於浄石板上以木槌擊數百下如
　常法用之
　　　翟仁仲運使輭香
金顔香(半觔/)　蘇合油(以拌勻諸香為度/)
龍腦(一字/)　　麝香(一字/)　　烏梅肉(二錢半焙乾/)
　先以金顔腦麝烏梅肉為細末後以蘇合油相和合
　臨時相度硬軟得所欲紅色加銀硃二兩半欲黑色
　加皁兒灰三錢存性
　　　熏衣香
茅香(四兩細剉/酒洗㣲蒸)零陵香(半兩/)　甘松(半兩/)
白檀(二錢/)　　丁香(二錢半/)　白梅(三箇焙乾取末/)
　右共為粗末入米腦少許薄紙貼佩之
　　　熏衣香(二/)
沉香(四兩/)　　𣝕香(三兩/)　　檀香一(兩半/)
龍腦(半兩/)　　牙硝(二錢/)　　麝香(二錢/)
甲香(四錢灰水浸一宿次用新水洗過後以蜜水爁黄/)
　右除龍腦麝香别研外同為粗末煉蜜半觔和勻候
　冷入龍腦麝香
　　　蜀主熏御衣香(洪/)
丁香(一兩/)　　𣝕香(一兩/)　　沉香(一兩/)
檀香(一兩/)　　麝香(二錢/)　　甲香(一兩製/)
　右為末煉蜜放冷温令勻入窨月餘用
　　　南陽公主熏衣香(事林/)
蜘蛛香(一兩/)　白芷(半兩/)　　零陵香(半兩/)
砂仁(半兩/)　　丁香(三錢/)　　麝香(五分/)
當歸(一錢/)　　荳䓻(一錢/)
　共為末囊盛佩之
　　　新料熏衣香
沉香(一兩/)　　𣝕香(七錢/)　　檀香(五錢/)
牙硝(一錢/)　　米腦(四錢/)　　甲香(一錢/)
　右先將沉香𣝕檀為粗散次入麝拌勻次入甲香牙
　硝銀硃一字再拌煉蜜和勻上掺腦子用如常
　　　千金月令熏衣香
沉香(二兩/)　　丁香皮(二兩/)　欝金香(二兩細剉/)
蘇合油(一兩/)　詹糖香(一兩同蘇合香油和作餅子/)
小甲香(四兩半以新牛糞汁三升水三升火煮三分去/二取岀淨水淘刮去上肉焙乾又以清酒二升)
(蜜半合火煮令酒盡以物撓候乾以水淘去蜜暴乾别/末)
　右將諸香末和勻燒熏如常法
　　　熏衣梅花香
甘松(一兩/)　　木香(一兩/)　　丁香(半兩/)
舶上茴香(三錢/)龍腦(五錢/)
　右拌擣合粗末如常法燒熏
　　　熏衣芬積香(和劑/)
沉香(二十五兩/剉)𣝕香(二十兩/)　藿香(十兩/)
檀香(二十兩臈/茶清炒黄)零陵香葉(十兩/)丁香(十兩/)
牙硝(十兩/)　　米腦(三兩研/)　麝香(一兩五錢/)
梅花龍腦(一兩/研)杉木麩炭(二十兩/)
甲香(二十兩炭灰煮兩日洗以/蜜酒同煮令乾)蜜(煉和香/)
　右為細末研腦麝用蜜和捜令勻燒熏如常法
　　　熏衣衙香
生沉香(六兩剉/)𣝕香(六兩/)　　生牙硝(六兩/)
檀香(十二兩臈/茶清炒)生龍腦(二兩研/)麝香(二兩研/)
蜜比香(觔兩加/倍煉熟)甲香(一兩/)
　右為末研入腦麝以蜜捜和令勻燒熏如常法
　　　熏衣笑蘭香(事林/)
藿零甘芷木茴香茅賴芎黄和桂心檀麝牡皮加減用
酒噴日晒綘囊盛
　零以蘇合香油和勻松茅酒洗三賴米泔浸大黄蜜
　蒸麝香逐旋添入熏衣加檀殭蠶常帶加白梅肉
　　塗傅之香
　　　傅身香粉(洪/)
英粉(另研/)　青木香　　麻黄根　　附子(炮/)
甘松　　　藿香　　　零陵香(各等分/)
　右件除英粉外同搗羅為末以生絹袋盛浴罷傅身
　　　和粉香
官粉(十兩/)　　蜜陀僧(一兩/)　白檀香(一兩/)
黄連(五錢/)　　腦麝(各少許/)　蛤粉(五兩/)
輕粉(二錢/)　　朱砂(二錢/)　　金箔(五箇/)
鷹條(一錢/)
　右件為細末和勻傅面
　　　十和香粉
官粉(一袋水飛/)朱砂(三錢/)　　蛤粉(白熟者水飛/)
鷹條(二錢/)　　蜜陀僧(五錢/)　檀香(五錢/)
腦麝(各少許/)　紫粉(少許/)　　寒水石(和腦麝同研/)
　右件各為飛塵和勻入腦麝調色似桃花為度
　　　利汗紅粉香
滑石(一觔極白無石者水飛過/)心紅(三錢/)
輕粉(五錢/)　　麝香(少許/)
　右件同研極細用之調粉如肉色為度塗身體香肌
　利汗
　　　香身丸
丁香(一兩半/)　藿香葉　　　零陵香
甘松(各三兩/)　香附子　　　白芷
當歸　　　　桂心　　　　㯽榔
益智仁(各一兩/)麝香(二錢/)　　白荳䓻仁(二兩/)
　右件為細末煉蜜為劑杵千下丸如桐子大噙化一
　丸便覺口香五日身香十日衣香十五日他人皆聞
　得香又治遍身熾氣惡氣及口齒氣
　　　拂手香(武/)
白檀(三兩滋潤者剉末用蜜三錢化湯用一盞炒令氷/乾稍覺浥濕焙乾杵羅極細)
米腦(五錢研/)　阿膠(一片/)
　右將阿膠化湯打糊入香末搜拌令匀於木臼中搗
　三五百揑作餅子或脱花窨乾中穿一穴用綵線懸
　胸前
　　　梅眞香
零陵香葉(半兩/)甘松(半兩/)　　白檀香(半兩/)
丁香(半兩/)　　白梅末(半兩/)　腦麝(各少許/)
　右為細末糝衣傅身皆可用之
　　　香髮木犀香油事(林/)
凌晨摘木犀花半開者㨂去莖蒂令浄髙量一斗取清
麻油一觔輕手拌勻置磁罌中厚以油紙宻封罌口坐
於釜内重湯煮一餉久取出安頓穏燥處十日後傾出
以手泚其青液收之最要封閉𦂳宻久而愈香如以油
勻入黄蠟為靣脂尤馨香也
　　　烏髮香油(此油洗髪後用最妙/)
香油(二觔/)　　柏油(二兩另放/)訶子皮(一兩半/)
没石子(六箇/)　五棓子(半兩/)　真膽礬(一錢/)
川百藥煎(三兩/)酸榴皮(半兩/)　猪膽(二箇另放/)
旱蓮臺(半兩/)
　右件為粗末先將香油熬數沸然後將藥末入油同
　熬少時傾油入罐子内微温入柏油攪漸入猪膽又
　攪令極冷入後藥
零陵香　　　藿香葉　　　香白芷
甘松(各三錢/)　麝香(一錢/)
　再攪勻用厚紙封罐口每日早午晩各攪一次仍封
　之如此十日後先晩洗髪浄次早髪亁搽之不待數
　日其髪黒紺光澤香滑永不染塵垢更不須再洗用
　之後自見也黄者轉黒旱蓮臺諸處有之科生一二
　尺髙小花如菊折斷有黒汁名猢猻頭
　　　又(此油最能黒髮/)
每香油一觔棗枝一根剉碎新竹片一根截作小片不
拘多少用荷葉四兩入油同煎至一半去前物加百藥
煎四兩與油再熬冷定加丁香排草檀香辟塵茄每浄
油一觔大約入香料兩餘
　　　合香澤法
清酒浸香(夏用令酒冷春秋/酒令暖冬則小熱)雞舌香(俗人以其似丁子/故為丁子香也)
藿香苜蓿蘭香凡四種以新綿裹而浸之(夏一宿春秋/二宿冬三宿)
用胡麻油兩分猪膽一分内銅鐺中即以浸香酒和之
煎數沸後便緩火微煎然後下所浸香煎緩火至暮水
盡沸定乃熟(以火頭内浸中作聲者水未/盡有烟出無聲者水盡也)澤欲熟時下
少許青蒿以發色緜羃鐺嘴瓶口瀉(賈思勰齊民要術/)
香澤者人髮恒枯瘁此以濡澤之也唇脂以丹作之象
唇赤也(釋名/)
　　　香粉
法惟多着丁香於粉盒中自然芬馥(同上/)
　　　靣脂香
牛髓(牛髓少者用牛脂和之/若無髓只用脂亦得)温酒浸丁香藿香二種(浸/法)
(如煎/澤法)煎法一同合脂亦着青蒿以發色綿濾着磁漆盞
中令凝若作唇脂者以熟朱調和青油裹之(同上/)
　　　八白香(金章宗宫中洗靣散/)
白丁香　　白僵蠶　　白附子　　白牽牛
白茯苓　　白蒺䔧　　白芷　　　白芨
　右等分入皁角去皮弦共為末菉豆粉半之日用靣
　如玊矣
　　　金主緑雲香
沉香　　　蔓荆子　　白芷　　　南没石子
躑躅花　　生地黄　　苓苓香　　附子
防風　　　覆盆子　　訶子肉　　蓮子草
芒硝　　　丁皮
　右件各等分入卷柏三錢洗浄曬乾各細剉炒黑色
　以絹袋盛入磁罐内每用藥三錢以清香油浸藥厚
　紙封口七日每遇梳頭浄手蘸油摩頂心令熱入髮
　竅不十日髮黑如漆黄赤者變黑秃者生髮
　　　蓮香散(金主宫中方/)
丁香(三錢/)　　黄丹(三錢/)　　枯礬末(一兩/)
　共為細末閨閣中以之敷足久則香入膚骨雖足紈
　常經浣濯香氣不散
　金章宗文房精鑒至用蘇合香油㸃烟製墨可謂窮
　幽極勝矣茲復致力於粉澤香膏使嬪妃輩雲鬢益
　芳蓮踪增馥想見當時人盡如花花盡皆香風流旖
　旎陳主隋煬後一人也
　
　
　
　
　
　
　
　
　
　
　
　
　
　
　香乗卷十九
欽定四庫全書
　香乗卷二十
　　　　　　　　　　　　明　周嘉胄　撰
　　香屬　(香餅/香珠)　(香煤/香藥)　(香灰/香茶)
　　　燒香用香餅
凡燒香用餅子須先燒令通紅置香爐内候有黄衣生
方徐徐以灰覆之仍手試火氣𦂳慢(沈譜/)
　　　香餅(一/)
堅硬羊脛骨炭(三觔末/)　　　黄丹五(兩/)
定粉(五兩/)　　針砂(五兩/)　　牙硝(五兩/)
棗(一升煮爛去皮核/)
　右同搗拌勻以棗膏和劑隨意捻作餅子
　　　香餅(二/)
木炭(三觔末/)　定粉(三兩/)　　黄丹(二兩/)
　右拌勻用糯米為糊和成入鐡臼内細杵以圈子脱
　作餅晒乾用之
　　　香餅(三/)
用櫟炭和柏葉葵菜橡實為之純用櫟炭則難熟而易
碎石餅太酷不用
　　　香餅(沈/)
輭炭(三觔末/)　蜀葵葉(或花一觔半/)
　右同搗令粘勻作劑如乾更入薄糊少許彈子大捻
　餅晒乾貯磁器内燒香旋取用如無葵則炭末中拌
　入紅花滓同搗以薄糊和之亦可
　　　耐久香餅
硬炭末(五兩/)　胡粉(一兩/)　　黄丹(一兩/)
　右用搗細末煮糯米膠和勻捻餅晒乾毎用燒令赤
　炷香經久或以針砂代胡粉煮棗代糯膠
　　　長生香餅
黄丹(四兩/)　　乾蜀葵花(二兩/燒灰)乾茄根(二兩燒灰/)
棗肉(半觔去核/)
　右為粗末以棗肉研作膏同和勻捻作餅子晒乾置
　爐内大可耐久而不息
　　　終日香餅
羊脛炭(一觔末/)黄丹(一分/)　　定粉(一分/)
針砂(少許研勻/)黒石脂(一分/)　(分字去聲/)
　右煮棗肉拌勻捻作餅子窨二日便於日中晒乾如
　燒香畢水中蘸滅可再用
　　　丁晉公文房七寳香餅
青州棗(一斤去/核)木炭(二斤末/)　黄丹(半兩/)
鐵屑(二兩/)　　定粉(一兩/)　　細墨(一兩/)
丁香(二十粒/)
　右用搗為膏如乾時再入棗以模子脱作餅如錢許
　每一餅可經晝夜
　　　内府香餅
木炭末(一觔/)　黄丹(三兩/)　　定粉(三兩/)
針砂(二兩/)　　棗(半觔/)
　右同末熟棗肉杵作餅晒乾用如常法毎一餅可度
　終日
　　　賈清泉香餅
羊脛炭(一觔/)　定粉(四兩/)　　黄丹(四兩/)
　右用糯粥或棗肉和作餅晒乾用如常法或茄葉燒
　灰存性用棗肉同杵捻餅晒乾用之
　用香煤
　近來焚香取火非竈下即踏中者以之供神佛格祖
　先其不潔多矣故用煤以扶接火餅(香史補遺/)
　　　香煤(一/)
茄蒂(不計多少燒存性取四兩/)定粉(三錢/)
黄丹(二錢/)　　海金砂(二錢/)
　右同末拌勻置爐上燒紙㸃可終日
　　　香煤(二/)
枯茄荄燒成炭於瓶内候冷為末毎一兩入鉛粉二錢
黄丹二錢半拌勻和裝灰中
　　　香煤(三/)
熖硝　　　黄丹　　　杉木炭
　右各等分糝爐中以紙燼㸃
　　　香煤(四/)
黑石脂一名石墨一名石湼古者擣之以為香煤張正
見詩香散綺幕室石墨雕金爐
　　　香煤(沈/)
乾竹筒　　乾桞枝(燒黒灰各二兩/)
鉛粉(二錢/)　黄丹(三兩/)　熖硝(六錢/)
　右同為末毎用七許以燈爇著於上焚香
　　　月禪師香煤
杉木烰炭(四兩/)硬羊脛炭(二兩/)竹烰炭(一兩/)
黄丹(半兩/)　　海金砂(半兩/)
　右同為末拌勻毎用二錢置爐紙燈㸃候透紅以冷
　灰薄覆
　　　閻資欽香煤
柏葉多採之摘去枝梗洗浄日中曝乾剉碎不用墳墓
間者入浄罐内以鹽泥固濟炭火煆之石剉細研毎用
一二錢置香爐灰上以紙燈㸃候勻遍焚香時時添之
可以終日
　香餅香煤好事者為之其實用只須櫟炭一塊
　　製香灰
　　　香灰(新/)
細葉杉木枝燒灰用火一二塊養之經宿羅過裝爐
毎秋間採松鬚曝乾燒灰用養香餅　未化石灰搥碎
羅過鍋内炒令紅候冷又研又羅一再為之作養爐灰
潔白可愛日夜常以火一塊養之仍須用葢若塵埃則
黑矣　礦灰六分爐灰四分和勻大火養灰焚炷香
蒲燒灰裝爐如雪　紙石灰杉木灰各等分以米湯同
和煆過用　頭青朱紅黑煤土黄各等分雜於紙中裝
爐名錦灰　紙灰炒通紅羅過或稻梁燒灰皆可用
乾松花燒灰裝香爐最潔　茄灰亦可藏火火久不息
　蜀葵枯時燒灰妙
　爐灰鬆則養火久實則退今惟用千張紙灰最妙爐
　中晝夜火不絶灰毎月一易佳他無需也
　　　香珠
香珠之法見諸道家者流其來尚矣若夫茶藥之屬
豈亦漢人含雞舌香之遺製乎茲故録之以備見聞
庶幾耻一物不知之意云
　　　孫功甫亷訪木犀香珠
木犀花蓓蕾未全開者開則無香矣露未晞時用布幔
鋪如無幔浄掃樹下地靣令人登梯上樹打下花蕊擇
去梗葉精揀花蕊用中様石磨磨成漿次以布複包裹
榨壓去水將已乾花料盛貯新磁器内逐旋取出於乳
鉢内研令細輭用小竹筒為則度築劑或以滑石平片
刻竅取則手搓員如小錢大竹簽穿孔置盤中以紙四
五重襯藉日傍隂乾稍健可百顆作一串山竹弓絣挂
當風處吹八九分乾取下毎十五顆以潔浄水畧畧揉
洗去皮邉青黑色又用盤盛於日影中映乾如天隂晦
紙隔之於慢火上焙乾新綿裹收時時觀則香味可數
年不失其磨乳啚洗之際忌穢汚婦鐵器油鹽等觸犯
　𤨏碎録云木犀香念珠湏少入西木香
　　　龍涎香珠
大黄(一兩半/)　甘松(一兩二/)錢川芎(一兩半/)
牡丹皮(一兩二/錢)藿香(一兩二錢/)柰子(一兩一錢/)
　以上六味並用酒潑留一宿次日五更以後藥一處
　拌勻於露天安頓待日出晒乾
白芷(二兩/)　　零陵香(一兩半/)丁皮(一兩二錢/)
檀香(三兩/)　　滑石(一兩二錢/另研)白芨(六兩煮糊/)
均香(二兩洗乾/另研)白礬(一兩二錢/另研)好𣝕香(二兩/)
春皮(一兩二錢/)樟腦(一兩/)　　麝香(半字/)
　圓晒如前法旋入龍涎腦麝
　　　香珠(一/)
天寳香(一兩/)　土光香(半兩/)　　速香(一兩/)
蘇合香(半兩/)　牡丹皮(二兩/)　　降眞香(半兩/)
茅香(一錢半/)　草香(一錢/)　　白芷(二錢豆腐蒸過/)
三柰(二錢同上/)丁香(半兩/)　　藿香(五錢/)
丁皮(一兩/)　　槀本(半兩/)　　細辛(二分/)
白檀(一兩/)　　麝香檀(一兩/)　零陵香(二兩/)
甘松(半兩/)　　大黄(二兩/)　　荔枝殻(二錢/)
麝香(一拘/)　　黄蠟(一兩/)　　滑石(量用/)
石羔(五錢/)　　白芨(一兩/)
　右料蜜梅酒松子三柰白芷　糊夏白芨春秋瓊枝
　冬阿膠　黑色竹葉灰石羔　黄色檀香蒲黄　白
　色滑石麝檀　菩提色細辛牡丹皮檀香麝檀大黄
　石羔　沉香噀濕用蠟圓打輕者用水噀打
　　　香珠(二/)
零陵香(酒洗/)　甘松(酒洗/)　木香(少許/)
茴香(等分/)　　丁香(等分/)　　茅香(酒洗/)
川芎(少許/)　　藿香(酒洗此物奪香味少用/)
桂心(少許/)　　檀香(等分/)　　白芷(麫裹煨熟去麫/)
牡丹皮(酒浸一日晒乾/)　　　三柰子(如白芷製少許/)
大黄(蒸過此項收香味且又染色多用無妨/)
　右件圈者少用不圈等分如前製度晒乾和合為細
　末用白芨和麪打糊為劑隨大小圓趂濕穿孔半乾
　用麝香檀稠調水為衣
　　　收香珠法
凡香環佩帶念珠之屬過夏後湏用木賊草擦去汗垢
庶不蒸壊若蒸損者以温湯洗過晒乾其香如初(温子/皮)
　　　香珠燒之香徹天
香珠以雜香擣之丸如桐子大青䋲穿此三皇眞元之
香珠也燒之香徹天(三洞珠囊/)
　　　交趾香珠
交趾以泥香揑成小巴豆狀琉璃珠間之綵絲貫之作
道人數珠入省地賣南中婦人好帶之
　余曾見交趾珠外用朱砂為衣内用小銅管穿繩製
　極精嚴
　　香藥
　　　丁沉煎圓
丁香(二兩半/)　沉香(四錢/)　　木香(一錢/)
白荳䓻(二兩/)　檀香(二兩/)　　甘松(四兩/)
　右為細末以甘草和膏研勻為圓如芡􁲥大每用一
　圓噙化常服調順三焦和養榮衛治心胸痞滿
　　　木香餅子
木香　　　　檀香　　　　丁香
甘草　　　　肉桂　　　　甘松
􁮓砂　　　　丁皮　　　　莪术(各等分/)
　莪木醋煮過用鹽水浸出醋漿水浸三日為末蜜和
　同甘草膏為餅每服三五枚
　　　荳䓻香身丸
丁香　　　　青木香　　　藿香
甘松(各一兩/)　白芷　　　　香附子
當歸　　　　桂心　　　　㯽榔
荳䓻(各半兩/)　麝香(少許/)
　右為細末煉蜜為劑入少酥油丸如梧桐子大每服
　二十丸逐旋噙化咽津久服令人身香
　　　透體麝臍丹
川芎　　　　松子仁　　　柏子仁
菊花　　　　當歸　　　　白茯苓
藿香葉(各一兩/)
　右為細末煉蜜為丸如桐子大每服五七丸温酒茶
　清任下去諸風明目輕身辟邪少夢悦澤顔彩令人
　身香
　　　獨醒香
亁葛　　　　烏梅　　　　甘草
􁮓砂(各二兩/)　枸杞子(四兩/)　檀香(半兩/)
百藥煎(半觔/)
　右為極細末滴水為丸如雞頭大酒後三二丸細嚼
　之醉而立醒
　　香茶
　　　經進龍麝香茶
白荳䓻(一兩去/皮)白檀末(七錢/)　百藥煎(五錢/)
寒水石(五錢薄/荷汁製)麝香(四分/)　　沉香(三錢/)
片腦(二錢/)　　甘草末(三錢/)　上等髙茶(一觔/)
　右為極細末用浄糯米半升煮粥以宻布絞取汁置
　浄盌内放冷和劑不可稀軟以硬為度於石板上杵
　一二時辰如粘黏用小油二兩煎沸入白檀香三五
　片脱印時以小竹刀刮背上令平(衛州韓家方/)
　　　孩兒香茶
孩兒香(一觔/)　髙茶末(三兩/)　麝香(四錢/)
片腦(二錢五分或糠米者韶腦/不用)薄荷霜(五錢/)
川百藥煎(一兩研極細/)
　右六件一處和匀用熟白糯米一升半淘洗令浄入
　鍋内放冷水髙四指煮作糕糜取出十分冷定於磁
　盆内揉和成劑却於平石砧上杵千餘轉以多為妙
　然後將花脱洒油少許入劑作餅於潔浄透風篩子
　頓放陰亁貯磁器内青紙襯裏宻封
　　　香茶(一/)
上等細茶(一觔/)片腦(半兩/)　　檀香(三兩/)
沉香(一兩/)　　􁮓砂(三兩/)　　舊龍涎餅(一兩/)
　右為細末以甘草半觔剉水一盌半煎取浄汁一盌
　入麝香米三錢和勻隨意作餅
　　　香茶(二/)
龍腦　　　　麝香(雪梨製/)　百藥煎
揀草　　　　寒水石(各三錢/)髙茶(一觔/)
硼砂(一錢/)　　白荳䓻(二錢/)
　右同碾細末以熬過熟糯米粥浄布巾絞取濃汁勻
　和石上杵千餘方脱花様
　
　
　香乗卷二十
欽定四庫全書
　香乘卷二十一
　　　　　　　　　　　　明　周嘉胄　撰
　　印篆諸香(附旁通香圖/二  信靈香)
　　　定州公庫印香
棧香　　　　　檀香　　　　　零陵香
藿香　　　　　甘松(已上各/一兩)　　大黄(半/兩)
茅香(半兩蜜水洒/浸炒令黄色)
　右搗羅為末用如常法
　凡作印篆須以杏仁末少許拌香則不起塵及易出
　脫後皆倣此
　　　和州公庫印香
沈香(十兩/細挫)　　　檀香(八兩細挫/如棋子)　生結香(八/兩)
零陵香(四/兩)　　　藿香葉(四兩/焙乾)　　甘松(四兩/去土)
草茅香(四兩去/塵土)　香附(二兩色紅/者去黒皮)　麻黄(二兩去/根細剉)
甘草(二兩粗/者細剉)　　乳香纒(二兩髙/頭秤)　龍腦(七錢生/者尤妙)
麝香(七/錢)　　　　焰硝(半/兩)
　右除腦麝乳硝四味别研外餘十味皆焙乾搗羅細
　末盒子盛之外以紙包裹仍常置暖處旋取燒之切
　不可泄氣隂濕此香於幃帳中燒之悠揚作篆熏衣
　亦妙别一方與此味數分兩皆同惟腦麝焰硝各增
　一倍草茅香須茅香乃佳毎香一兩仍入製過甲香
　半錢本太守馮公由義子宜行所𫝊方也
　　　百刻印香
𣝕香(一/兩)　　　　檀香　　　　　沈香
黄熟香　　　　零陵香　　　　藿香
茅香(以上各/二兩)　　土草香(半兩/去土)　　盆硝(半/兩)
丁香(半/兩)　　　　製甲香(七錢半一/本七分半)龍腦(少許細研作/篆時旋入)
　右為末同燒如常法
　　　資善堂印香
𣝕香(三/兩)　　　　黄熟香(一/兩)　　　零陵香(一/兩)
藿香葉(一/兩)　　　沈香(一/兩)　　　　檀香(一/兩)
白茅香花(一/兩)　　丁香(半/兩)　　　　甲香(製三/分)
龍腦香(三/錢)　　　麝香(三/分)
　右杵羅細末用新瓦罐子盛之昔張全真參政𫝊張
　瑞逺丞相甚愛此香毎日一盤篆烟不息
　　　龍麝印香
檀香　　　　　沈香　　　　　茅香
黄熟香　　　　藿香葉　　　　零陵(已上各/十兩)
甲香(七兩/半)　　　盆硝(二兩/半)　　　丁香(五兩/半)
𣝕香(三十/兩剉)
　右為細末和勻燒如常法
　　　又方(沈/譜)
夾𣝕香(半/兩)　　　白檀香(半/兩)　　　白茅香(二/兩)
藿香(二/錢)　　　　甘松(半兩/去土)　　　甘草(半/兩)
乳香(半/兩)　　　　丁香(半/兩)　　　　麝香(四/錢)
甲香(三/分)　　　　龍腦(一/錢)　　　　沈香(半/兩)
　右除龍麝乳香别研餘皆搗羅細末拌和令勻用如
　常法
　　　乳檀印香
黄熟香(六/觔)　　　香附子(五/兩)　　　丁　皮(五/兩)
藿香(四/兩)　　　　零陵香(四/兩)　　　檀香(四/兩)
白芷(四/兩)　　　　棗(半觔/焙)　　　　茅香(二/觔)
茴香(二/兩)　　　　甘松(半/觔)　　　　乳香(一兩/細研)
生結香(四/兩)
　右搗羅細末燒如常法
　　　供佛印香
𣝕香(一/觔)　　　　甘松(三/兩)　　　　零陵香(三/兩)
檀香(一/兩)　　　　藿香(一/兩)　　　　白芷(半/兩)
茅香(五/錢)　　　　甘草(三/錢)　　　　蒼腦(三錢/别研)
　右為細末燒如常法
　　　無比印香
零陵香(一/兩)　　　甘草(一/兩)　　　　藿香(一/兩)
香附子(一/兩)　　　茅香(二兩蜜湯浸一宿不/可水多晒乾微炒過)
　右為末毎用先於模擦紫檀末少許次布香末
　　　夢覺菴妙髙印香(共二十四味按二/十四炁用以供佛)
沈速　　　　　黄檀　　　　　降香
乳香　　　　　木香(已上各/四兩)　　丁香
撿芸香　　　　薑黄　　　　　𤣥參
牡丹皮　　　　丁皮　　　　　辛夷
白芷(已上各/六兩)　　大黄　　　　　藁本
獨活　　　　　藿香　　　　　茅香
荔枝殻　　　　馬蹄香　　　　官桂(已上各/八兩)
鐵面馬牙香(一/觔)　官粉(一/兩)　　　　炒硝(一/錢)
　右為末和成入官粉炒硝印用之此二味引火印燒
　無㫁滅之患
　　　水浮印香
紫灰(一升或/紙灰)　　黄蠟(兩塊荔/枝大)
　右同入鍋内煼盡為度毎以香末脫印如常法將灰
　於面上攤勻以裁薄紙依香印大小襯灰覆放敲下
　置水盆中紙自沈去仍輕手以紙炷㸃香
　　　寳篆香(洪/)
沈香(一/兩)　　　　丁香皮(一/兩)　　　藿香葉(一/兩)
夾𣝕香(二/兩)　　　甘松(半/兩)　　　　零陵香(半/兩)
甘草(半/兩)　　　　甲香(半兩/製)　　　紫檀(三兩/製)
焰硝(三/分)
　右為末和勻作印時旋加腦麝各少許
　　　香篆(新壽一/名  香)
乳香　　　　　乾蓮草　　　　降真香
沈香　　　　　檀香　　　　　青皮(片燒灰/作炷)
貼水荷葉　　　男孩胎髮(一/箇)　　瓦松
木律　　　　　麝香(少/許)　　　　龍腦(少/許)
山棗子　　　　　　　　　底用雲母石
　右十四味為末以上棗子搽和前藥隂乾用燒香時
　以𤣥參末蜜調筯梢上引烟寫字畫人物皆能不散
　欲其散時以車前子末彈於烟上即散
　　　又方
歌曰乳旱降沈檀藿青貼髪山㫁松雄律字腦麝馥空
間
　毎用銅筯引香烟成字或云入針砂等分以筯梢夾
　磁石少許引烟任意作篆
　　　丁公美香篆
乳香(半兩别/本一兩)　　水蛭(三/錢)　　　　鬱金(一/錢)
壬癸蟲(二錢科/斗是)　定風草(半兩即/天麻苗)　龍腦(少/許)
　右除龍腦乳香别研外餘皆為末然後一處和勻滴
　水為丸如梧桐子大毎用先以清水濕過手焚香烟
　起時以濕手按之任從巧意手要常濕
　歌曰乳蛭壬風龍欲煎獸爐爇處發祥烟竹軒清夏
　寂無事可愛翛然逐晝眠
　
　
　
　
　
　
　
　
旁通香圖
　　　　四和凝香百花碎瓊雲英寳篆清真
文苑　　(沈香二檀香𣝕香甘松𤣥參丁皮麝香/兩一錢半兩一分一分一兩一分一分)
新料　　　　(降真/半兩)　　　(檀香甘松/半兩半兩)　(白芷茅香/半兩四兩)
笑蘭　　(檀香𣝕香沈香降真麝香腦子甲香/三錢半兩一分半兩一錢一錢半兩)
清逺　　　　(茅香/半兩)　　　(生結沈香麝香檀香/三分一分一錢半兩)
錦囊　　(腦子零陵麝香木香檀香藿香丁香/一錢半兩一錢半兩半兩一分半錢)
醒心　　(藿香麝香腦香𣝕香沈香/一分六錢一錢一兩半兩)　(腦子/一錢)
凝和　　(麝香丁香檀香甲香結香/一錢半兩兩半一錢一錢)　(甘草腦子/一分一錢)
　已上碾為細末用蜜少許拌勻如常法燒於内惟寳
　篆香不用蜜
　旁通二圖一出本譜一載居家必用互有小異因兩
　存之
　　　信靈香(一名三/神香)
漢明帝時真人燕濟居三公山石窰中苦毒蛇猛獸邪
魔干犯遂下山改居華隂縣菴中栖息三年忽有三道
者投菴借宿至夜談三公山石窰之勝奈有邪侵内一
人云吾有奇香能救世人苦難焚之道得自然𤣥妙可
昇天界真人得香復入山中坐燒此香毒蛇猛獸悉皆
遯默忽一日道者散髪背琴虚空而來將此香方寫於
石壁乗風而去題名三神香能開天門地户通靈達聖
入山可驅猛獸可免刀兵瘟疫久旱可降甘霖渡江可
免風波有火焚燒無火口嚼從空噴於起處龍神護助
靜心修合無不靈驗
沈香　　　　　乳香　　　　　丁香
白檀香　　　　香附　　　　　藿香
甘松(已上各/二錢)　　逺志(一/錢)　　　　藁本(三/錢)
白芷(三/錢)　　　　𤣥參(二/錢)　　　　零陵香
大黄　　　　　降真　　　　　木香
茅香　　　　　白芨　　　　　柏香
川芎　　　　　三柰(各二錢/五分)
　用甲子日攢和丙子日搗末戊子日和合庚子日印
　餅壬子日入盒收起煉蜜為丸或刻印作餅寒水石
　為衣出入帶入葫蘆為妙
　　　又方減四香分兩稍異
沈香　　　　　白檀香　　　　降真香
乳香(各一/錢)　　　零陵香(八/錢)　　　大黄(二/錢)
甘松(一/兩)　　　　藿香(四/錢)　　　　香附子(一/錢)
𤣥參(二/錢)　　　　白芷(八/錢)　　　　藁本(八/錢)
　此香合成藏淨器中仍用甲子日開先燒三餅供養
　天地神祗畢然後隨意焚之修合時切忌婦人雞犬
　見
　
　
　
　
　
　
　
　
　
　
　
　
　
　
　香乗卷二十一
欽定四庫全書
　香乗卷二十二
　　　　　　　　　　　　明　周嘉胄　撰
　　印篆諸香
　　　五夜香刻(宣州/石刻)
穴壺為漏浮木為箭自有熊氏以來尚矣三代兩漢迄
今遵用雖制有工拙而無以易此國初得唐朝水秤作
用精巧與杜牧宣潤秤漏頗相符合後燕蕭龍圖守梓
州作蓮花漏上進近又吳僧瑞新創杭湖等州秤漏例
皆疏畧慶厯戊子年初預班朝十二日起居退宣許百
官於朝堂觀新秤漏因得詳觀而黙識焉始知古今之
制都未精究葢少第二秤之水奩致漏滴有遲速也亘
古之闕由我朝搆求而大備邪嘗率愚短竊倣成法施
於婺睦二州鼓角樓熙寧癸丑歲大旱夏秋愆雨井泉
枯竭民用艱飲時待次梅溪始作百刻香印以準昏曉
又増置五夜香刻如左
　　　百刻香印
百刻香印以堅木為之山梨為上楠樟次之其厚一寸
二分外徑一尺一寸中心徑一寸無餘用文處分十二
界迂曲其文横路二十一重路皆濶一分半銳其上深
亦如之毎刻長二寸四分凡一百刻通長二百四十分
毎時率二尺計二百四十寸凡八刻三分刻之一其近
中狹處六暈相屬亥子也丑寅也夘辰也巳午也未申
也酉戌也隂盡以至陽也(戌之末則入亥以上/六長暈外各相連)陽時六
皆順行自小以入大從微至著也其向戌亥陽終以入
隂也(亥之末則至子以上/六狹處内各相連)隂時六皆逆行從大以入小
隂生減也並無㫁際猶環之無端也毎起火各以其時
大抵起午正(第三路/近中是)或起日出(視厯日日出夘/視邜正幾刻)不定㫁
際起火處也
　　　五更印刻(十/三)
上印最長自小雪後大雪冬至小寒後單用其次有甲
乙丙丁四印並兩刻用
中印最平自驚蟄後至春分後單用秋分同其前後有
戊己印各一並單用
末印最短自芒種前及夏至後小暑後單用其前有庚
辛壬癸四印並兩刻用
　
　
　
　
　
　
　
　
鄒象渾見授此圖象渾名繼隆字紹南豫章人也宦寓
豐之慈利好古博雅善詩能文尢善於易賢士大夫多
所推重嵗次己巳天厯二年良月朔旦中齋居士書
　
　
　
　
　
　
　
　
昔嘗著香譜叙百刻香未甚詳廣徳呉正仲製其篆刻
並香法見貺較之頗精審非雅才妙思孰能至是因鐫
於石傳諸好事者　熙寧甲寅嵗仲春二日右諫議大
夫知宣城郡沈立題　其文準十二辰分一百刻凡燃
一晝夜











　爐熏散馥仙靈降而邪惡遁清修之士室間座右固
　不可一刻㫁香烟爐中一丸易盡印香綿篆氤氳特
　妙雅宜寒宵永晝而下帷工藝者心馳鉛槧不資焚
　爇時覺飛香浮鼻誠足助清氣爽精神也右圖範二
　十有一供神祀真宴敘清遊酌宜用之其五夜百刻
　諸圖秘相授受按晷量漏準序符度又當與司天侔
　衡璇璣鬬巧也
　
　
　
　
　
　
　
　
　香乗卷二十二
欽定四庫全書
　香乗卷二十三
　　　　　　　　　　　　明　周嘉胄　撰
　　晦齋香譜
　　　晦齋香譜序
　香多產海外諸番貴賤非一沈檀乳甲腦麝龍𣝕名
　雖書譜真偽未詳一草一木乃奪乾坤之秀氣一幹
　一花皆受日月之精華故其靈根結秀品類靡同但
　焚香者要諳味之清濁辨香之輕重邇則為香迥則
　為馨真潔者可達穹蒼混雜者堪供賞玩琴臺書几
　最宜柏子沈檀酒宴花亭不禁龍涎𣝕乳故諺語云
　焚香挂畫未宜俗家誠斯言也余今春季偶於湖海
　獲名香新譜一冊中多錯亂首尾不續讀書之暇對
　譜修合一一試之擇其美者隨筆録之集成一帙名
　之曰晦齋香譜以𫝊好事者之備用也景泰壬申立
　春月晦齋述
　　　香煤
凡香灰用上等風化石灰不拘多少羅過用稠米飲和
成劑丸如毬子如拳大晒乾用炭火煅通紅候冷碾細
羅過裝爐次用好青棡炭灰亦可切不可用竈灰及積
下陳灰恐猫䑕穢汚地氣蒸發焚香穢氣相雜大損香
之真味
　　　四時燒香炭餅
堅硬黒炭(三/觔)　　黄丹　　　　　定粉
針砂　　　　　軟炭(各五/兩)
　右先將炭碾為末羅過次加丹粉砂硝同碾勻紅棗
　一升煑去皮核和搗前炭末成劑如棗肉少就加煮
　棗湯杵數百作餅大小隨意晒乾用時先埋於爐中
　葢以金火引子小半匙用火或燈㸃焚香
　　　金火引子
定粉　　　　　黄丹　　　　　栁炭
　右同為細末毎用小半匙葢於炭餅上用時著火或
　燈㸃然
　　五方真炁香
　　　東閣藏春香(按東方青氣屬木主春季/宜華筵焚之有百花氣味)
沈速香(二/兩)　　　檀香(五/錢)　　　　乳香
丁香　　　　　甘松(各一/錢)　　　𤣥參(一/兩)
麝香(一/分)
　右為末煉蜜和劑作餅子用青柏香末為衣焚之
　　　南極慶壽香(按南方赤氣屬火主夏季宜壽筵/焚之此是南極真人瑶池慶壽香)
沈香　　　　　檀香　　　　　乳香
金沙降(各五/錢)　　安息香　　　　𤣥參(各一/錢)
大黄(五/分)　　　　丁香(一/字)　　　　官桂(一/字)
麝香(三/字)　　　　棗肉(三箇煮/去皮核)
　右為細末加上棗肉以煉蜜和劑托出用上等黄丹
　為衣焚之
　　　西齋雅意香(按西方素氣主秋宜書齋經閣内/焚之有親燈火閱簡編消洒襟懐)
　　　　(之趣/云)
𤣥參(酒浸洗/四錢)　　檀香(五/錢)　　　　大黄(一/錢)
丁香(三/錢)　　　　甘松(二/錢)　　　　麝香(少/許)
　右為末煉蜜和劑作餅子以煅過寒水石為衣焚之
　　　北苑名芳香(按北方黒氣主冬季宜圍/爐賞雪焚之有幽蘭之馨)
楓香(二錢/半)　　　𤣥參(二/錢)　　　　檀香(二/錢)
乳香(一兩/五錢)
　右為末煉蜜和劑加栁炭末以黑為度脫出焚之
　　　四時清味香(按中央黄氣屬土主四季月宜畫/堂書館酒榭花亭皆可焚之此香)
　　　　(最能/解穢)
茴香(一錢/半)　　　丁香(一錢/半)　　　零陵香(五/錢)
檀香(五/錢)　　　　甘松(一/兩)　　　　腦麝(少許/另研)
　右為末煉蜜和劑作餅用煅鉛粉黄為衣焚之
　　　醍醐香
乳香　　　　　沈香(各二/錢半)　　　檀香(一兩/半)
　右為末入麝少許煉蜜和劑作餅焚之
　　　瑞和香
金沙降　　　　檀香　　　　　丁香
茅香　　　　　零陵香　　　　乳香(各一/兩)
藿香(二/錢)
　右為末煉蜜和劑作餅焚之
　　　寳爐香
丁香皮　　　　甘草　　　　　藿香
樟腦(各一/錢)　　　白芷(五/錢)　　　　乳香(二/錢)
　右為末入麝一字白芨水和劑作餅焚之
　　　龍涎香
沈香(五/錢)　　　　檀香　　　　　廣安息香
蘇合香(各二錢/五分)
　右為末煉蜜加白芨末和劑作餅焚之
　　　翠屏香(宜花館翠/屏間焚之)
沈香(二錢/半)　　　檀香(五/錢)　　　　速香(畧/炒)
蘇合香(各七錢/五分)
　右為末煉蜜和劑作餅焚之
　　　蝴蝶香(春月花圃中焚/之蝴蝶自至)
檀香　　　　　甘松　　　　　𤣥參
蒼术(二錢/半)　　　丁香(三/錢)
　右為末煉蜜和劑作餅焚之
　　　金絲香
茅香(一/兩)　　　　金沙降　　　　檀香
甘松　　　　　白芷(各一/錢)
　右為末煉蜜和劑作餅焚之
　　　代梅香
沈香　　　　　藿香(各一/錢半)　　　丁香(三/錢)
樟腦(一分/半)
　右為末生蜜和劑入麝一分作餅焚之
檀香　　　　　沈速香(各二/兩)　　甘松葉(一/兩)
　右為末煉蜜和劑作餅焚之
　　　瑶華清露香
沈香(一/錢)　　　　檀香(二/錢)　　　　速香(二/錢)
薫香(二錢/半)
　右為末煉蜜和劑作餅焚之
　　三品清香(已下皆/線香)
　　　瑶池清味香
檀香　　　　　金沙降　　　　丁香(各七/錢半)
沈速香　　　　速香　　　　　官桂
槀本　　　　　蜘蛛香　　　　羌活(各一/兩)
三柰　　　　　良姜　　　　　白芷(各一/兩半)
甘松　　　　　大黄(各二/兩)　　　芸香
樟腦(各二/錢)　　　硝(六/錢)　　　　　麝香(三/分)
　右為末將芸香腦麝硝另研同拌勻毎香末四升兌
　柏泥二升共六升加白芨末一升清水和杵勻造作
　線香
　　　玉堂清靄香
沈速香　　　　檀香　　　　　丁香
槀本　　　　　蜘蛛香　　　　樟腦(各一/兩)
速香　　　　　三柰(各六/兩)　　　甘松
白芷　　　　　大黄　　　　　金沙降
𤣥參(各四/兩)　　　羌活　　　　　牡丹皮
官桂(各二/兩)　　　良姜　　　　　麝香(三/錢)
　右為末入焰硝七錢依前方造
　　　璚林清逺香
沈速香　　　　甘松　　　　　白芷
良姜　　　　　大黄　　　　　檀香(各七/錢)
丁香　　　　　丁皮　　　　　三柰
槀本(各五/錢)　　　牡丹皮　　　　羌活
蜘蛛香(二/錢)　　　樟腦　　　　　零陵(各一/錢)
　右為末依前方造
　　二洞真香
　　　真品清奇香
芸香　　　　　白芷　　　　　甘松
三柰　　　　　槀本(各二/兩)　　　降香(三/兩)
柏苓(一/觔)　　　　焰硝(六/錢)　　　　麝香(五/分)
　右為末依前方造　加兜婁香泥白芨
　　　真和柔逺香
速香末(二/升)　　　柏泥(四/升)　　　　白芨末(一/升)
　右為末入麝三字清水和造
　　　真全嘉瑞香
羅漢香　　　　芸香(各五/錢)　　　柏鈴(三/兩)
　右為末用栁炭末三升柏泥白芨依前方造
　　　黒芸香
芸香(五/兩)　　　　柏泥(二/升)　　　　栁炭末(二/升)
　右為末入白芨三合依前方造
　　　石泉香
楓香(一兩/半)　　　羅漢香(三/兩)　　　芸香(五/錢)
　右為末入硝四錢用白芨柏泥造
　　　紫藤香
降香(四/兩)　　　　柏鈴(三兩/半)
　右為末用柏泥白芨造
　　　欖脂香
橄欖脂(三兩/半)　　木香(酒/浸)　　　　沈香(各五/錢)
檀香(一/兩)　　　　排草(酒浸半/日炒乾)　　楓香
廣安息　　　　香附子(炒去皮酒浸一日/炒乾各二兩半)
麝香(少/許)　　　　栁炭(八/兩)
　右為末用兠婁柏泥白芨紅棗煮去皮核用肉造
　　　清穢香(此香能解/穢氣避惡)
蒼术(八/兩)　　　　速香(十/兩)
　右為末用柏泥白芨造一方用麝少許
　　　清鎮香(此香能清宅/宇辟諸惡穢)
金沙降　　　　安息香　　　　甘松(各六/錢)
速香　　　　　蒼术(各二/兩)　　　焰硝(一/錢)
　右用甲子日合就碾細末兌柏泥白芨造待乾擇黄
　道日焚之
　首序自云此譜得從湖海中多錯亂首尾不續似未
　得其全全者收之其五方五清翠屏蝴蝶等香更又
　備諸家之所未載殊為此乗之一助云
　
　
　
　
　
　
　
　
　
　
　
　
　
　香乗卷二十三
欽定四庫全書
　香乗卷二十四
　　　　　　　　　　　　明　周嘉胄　撰
　　墨娥小録香譜
　　　四葉餅子香
荔枝殻　　　松子殻　　　梨皮　　　　甘蔗柤
　右各等分為細末梨汁和丸小雞頭大捻作餅子或
　搓如粗燈草大隂乾燒妙加降真屑檀末同碾尤佳
　　　造數珠
徘徊花(去汁秤二十/兩爛搗碎)　　沈香(一兩/二錢)
金顏香(半兩/細研)　　　　　腦子(半錢/另研)
　右和勻毎濕秤一兩半作數珠二十枚臨時大小加
　減合時須於淡日中曬天隂令人著肉乾尤妙盛日
　中不可曬
　　　木犀印香
木犀(不以多少研一次晒/乾為末毎用五兩)　　　　檀香(二/兩)
赤蒼腦末(四/錢)　　金顏香(三/錢)　　　麝香(一錢/半)
　右為末和勻作印香燒
　　　聚香烟法
艾納(大松上/青苔衣)　　　　　酸棗仁
　凡修諸香須入艾納和勻焚之香烟直上三尺結聚
　成毬氤氳不散更加酸棗仁研入香中其烟自不散
　　　分香烟法
枯荷葉
　凡缸盆内栽種荷花至五月間候荷葉長成用蜜塗
　葉上日久自有一等小蟲食盡葉上青翠其葉紗枯
　摘取去柄曬乾為細末如合諸香入少許焚之其烟
　直上盤結而聚用筯任意分劃或為雲篆或作字體
　皆可
　　　賽龍涎餅子
樟腦(一/兩)　　　　東壁土(三兩/搗末)　　薄荷(自然/汁)
　右將土汁和成劑日中曬乾再搗汁浸再曬如此五
　度候乾研為末入樟腦末和勻更用汁和作餅隂乾
　為香錢隔火焚
　　　出降真油法
將降真截二寸長劈作薄片江茶水煮三五次其油盡
去也
　　　製檀香
將香剉如麻粒慢火炒令烟出候紫色去盡腥氣即止
又法劈片用酒慢火煮畧炒
又法製降檀須用臘茶同浸漉出微炒
　　　製茅香
擇好者剉碎用酒蜜水灑潤一宿炒令黄色為度
　　　香篆盤
春秋中晝夜各五十刻篆盤徑二寸八分蟠屈共長二
尺五寸五分不可多餘但以此為則或欲増減量晝夜
刻數為之
　　　取百花香水
采百花頭滿甑裝之上以盆合蓋周囘絡以竹筒半破
就取蒸下倒流香水貯用謂之花香此乃廣南真法極
妙
　　　薔薇香
茅香(一/兩)　　　　零陵(一/兩)　　　　白芷(半/兩)
細辛(半/兩)　　　　丁皮(一兩/微炒)　　　白檀(半/兩)
茴香(一/錢)
　右七味為末可佩可燒
　　　瓊心香
白檀(三/兩)　　　　梅腦(一/錢)
　右為末麫糊作餅子焚之
　　　香煤一字金
羊脛骨　　　　杉木炭(各半/兩)　　韶粉(五錢/半)
　右和勻毎用一小匙燒過如金
　　　香餅
紙錢灰　　　　石灰　　　　　杉樹皮毛(燒/灰)
　右為末米飲和成餅子
　　　又
羊脛骨(一/斤)　　　紅花澤　　　　定粉(各二/兩)
　右為末以糊和作餅子
　　　又
炭末(五/斤)　　　鹽　　　黄丹　　　鍼砂(各半/斤)
　右以糊捻成餅或搗蜀葵和尤佳
　　　又
硬木炭(十/斤)　　　鹽(十/兩)　　　　　石灰(一/斤)
乾葵花(一斤/四兩)　　紅花(十二/兩)　　　焰硝(十二/兩)
　右為末糯米糊和匀模脫燒香用之火不絶
　　　駕頭香
好𣝕香(五/兩)　　　檀香(一/兩)　　　　乳香(半/兩)
甘松(一/兩)　　　　松納衣(一/兩)　　　麝香(五/分)
　右為末用蜜一觔煉和作餅隂乾
　　　線香
甘松　　　　　大黄　　　　　柏子
北棗　　　　　三柰　　　　　藿香
零陵　　　　　檀香　　　　　土花
金顏香　　　　薫花　　　　　荔殻
佛泥降真(各五/錢)　𣝕香(二/兩)　　　　麝香(少/許)
　右如法製造
　　　又
檀香　　　　　藿香　　　　　白芷
樟腦　　　　　馬蹄香　　　　荆皮
牡丹皮　　　　丁皮(各半/兩)　　　𤣥參
零陵　　　　　大黄(各一/兩)　　　甘松
三賴　　　　　辛夷花(各一/兩半)　　芸香
茅香(二/兩)　　　　甘菊花(四/兩)
　右為極細末又於合香石上撻之令十分稠密細膩
　却依法製造前件料内入蚯蚓糞則灰燼拳連不㫁
　若入松樹上成窠苔蘚如圓錢者及帶柄小蓮蓬則
　烟直而圓
　　　飛樟腦
樟腦不問多少研細同篩過細壁土拌勻攤碗内捩薄
荷汁灑土上又一碗合定濕紙條固縫了蒸之少時其
樟腦飛上碗底皆成氷片腦子
　前十五卷内已載數法兹稍異亦存之
　　　熏衣笑蘭梅花香
白芷(四兩/碎切)　　　甘松　　　　　零陵(一/兩)
三賴　　　　　檀香片　　　　丁皮
丁枝(半/兩)　　　　望春花(辛夷/也)　　金絲茒香(三/兩)
細辛　　　　　馬蹄香(二/錢)　　　川芎(二/塊)
麝香(少/許)　　　　千斤草(二/錢)　　　粞腦(少許/另)
　右各㕮咀襍和篩下屑末却以腦麝乳極細入屑末
　和勻另置錫合中密葢將上項藥隨多少作貼後却
　撮屑末少許在内其香不可言也今市中之所賣者
　皆無此二味所以不妙也
　　　紅緑軟香
金顏香牙子(四/兩)　檀香末(半/兩)　　　蘇合油(半/兩)
麝香(五/分)
　右和勻紅用板硃緑用砂緑約用三錢以黄蠟鎔化
　和就古人止有紅者葢用辰砂在内所以聞其香而
　食其味皆可以辟穢氛也
　　　合木犀香珠器物
木犀(揀浸過年壓/乾者一斤)錦紋大黄(半/兩)　　黄檀香(炒一/兩)
白墡土(折二錢/大一塊)
　右並撻碎隨意製造
　　　藏春不下閣香
𣝕香(二十兩加/速香三兩)　黄檀并射檀(各五/兩)乳香(二/錢)
金顏香(二/錢)　　　麝香(一/錢)　　　　腦子(一/錢)
白芨(二十/兩)
　右並為末撻極細水和印成餅一箇一箇攤漆桌上
　於有風處隂乾輕輕用手推動翻置竹篩中隂乾不
　要揭起若然則破碎不全
　　　藏木犀花
木犀花半開時帶露打下其樹根四向先用被袱之類
鋪張以盛之既得花㨂去枝葉蟲螘之類於淨桌上再
以竹箆一朶朶剔擇過所有花蒂及不佳者皆去之然
後石盆畧舂令扁不可十分細裝新瓶内按築令十分
堅實却用乾荷葉數層鋪面上木條擒定或枯竹片尤
好若用青竹則必作臭如此了放用井水浸冬月五日
一易水春秋三二日夏月一日切記裝花時須是以瓶
腹三分為率内二分裝花一分著水若要用時逼去水
去竹木去荷葉隨意取了仍舊如前收藏經年不壊顏
色如金
　　　長春香
川芎　　　　　辛夷　　　　　大黄
江黄　　　　　乳香　　　　　檀香
甘松(去土各/半兩)　　丁皮　　　　　丁香
廣芸香　　　　三賴(各一/兩)　　　千金草(一/兩)
茅香　　　　　𤣥參　　　　　牡丹皮(各二/兩)
槀本　　　　　白芷　　　　　獨活
馬蹄香(去土各/二兩)　藿香(一兩/五錢)　　　荔枝殻(新者/一兩)
　右為末入白芨末四兩作劑隂乾不可見大日色
　　　太饍香麯
木香　　　　　沈香(各一/兩)　　　丁香
甘草　　　　　砂仁　　　　　藿香(各五/兩)
白芷　　　　　乾桂花　　　　茯苓(各二/兩半)
白术(一/兩)　　　　白蓮花(一百朶/取鬚用)　甜𤓰(五十箇搗/取自然汁)
　右為細末用麫六十觔糯米粉四十觔和勻𤓰汁拌
　成餅為度毎米一斗用麯十兩下水八升
　　　製香薄荷
寒水石研極細篩羅過以薄荷二觔交加於鍋内傾水
二碗於上以瓦盆葢定用紙濕封四圍文武火蒸熏兩
頓飯久氣定方開微有黄色嘗之涼者是加龍腦少許
用(揚州崔/家方)
　採諸譜於重複外隨類附部獨晦齋譜與此全收之
　墨娥内香餅刪去二方移本集香薄荷附香麯後
　
　
　
　
　
　
　
　
　
　
　
　
　香乗卷二十四
欽定四庫全書
　香乗卷二十五
　　　　　　　　　　　　明　周嘉胄　撰
　　獵香新譜
　　　宣廟御衣攢香
玫瑰花(四/錢)　　　檀香(二兩咀細/片茶葉煮)　木香花(四/兩)
沈香(二兩咀片/蜜水煮過)　茅香(一兩酒蜜/煮炒黄色)　茴香(五分炒/黄色)
丁香(五/錢)　　　　木香(一/兩)　　　　倭草(四兩/去土)
零陵葉(三兩茶/滷洗過)　甘松(一兩蜜/水蒸過)　　藿香葉(五/錢)
白芷(五錢共/成咀片)　　麝(二/錢)　　　　　片腦(五/分)
蘇合油(一/兩)　　　欖油(二/兩)
　共合一處研細拌勻(秘/傳)
　　　御前香
沈香(三兩/五錢)　　　片腦(二錢/四分)　　　檀香(一/錢)
龍涎(五/分)　　　　排草鬚(二/錢)　　　唵叭(五/錢)
麝香(五/分)　　　　蘇合油(一/錢)　　　榆麫(二/錢)
花露(四/兩)
　　印餅用
　　　内甜香
檀香(四/兩)　　　　沈香(四/兩)　　　　乳香(二/兩)
丁香(一/兩)　　　　木香(一/兩)　　　　黒香(二/兩)
郎苔(六/錢)　　　　黒速(四/兩)　　　　片麝(各三/錢)
排草(三/兩)　　　　合油(五/兩)　　　　大黄(五/錢)
官桂(五/錢)　　　　金顏香(二/兩)　　　陵葉(二/兩)
　右入油和勻加煉蜜和如泥磁礶封一次二分
　　　内府香衣香牌
檀香(八/兩)　　　　沈香(四/兩)　　　　速香(六/兩)
排香(一/兩)　　　　倭草(二/兩)　　　　苓香(三/兩)
丁香(二/兩)　　　　木香(三/兩)　　　　官桂(二/兩)
桂花(二/兩)　　　　玫瑰(四/兩)　　　　麝香(五/錢)
片腦(五/錢)　　　　合油(四/兩)　　　　甘松(六/兩)
榆末(六/兩)
　右以滚熱水和勻上石碾碾極細窨乾雕花如用𤣥
　色加木炭末
　　　世廟枕頂香
𣝕香(八/兩)　　　　檀香　　　　　藿香
丁香　　　　　沈香　　　　　白芷(已上各/四兩)
錦紋大黄　　　茅山蒼术　　　桂皮
大附子(極大者/研末)　遼細辛　　　　排草
廣零陵香　　　排草鬚(已上各/二兩)　甘松
三柰　　　　　金顏香　　　　黑香
辛夷(已上各/三兩)　　龍腦(一/兩)　　　　麝香(五/錢)
龍涎(五/錢)　　　　安息香(一/兩)　　　茴香(一/兩)
　共二十四味為末用白芨糊入血結五錢杵擣千餘
　下印枕頂式隂乾製枕
　余屢見枕板香塊自大内出者旁有嘉靖某年造填
　金字以之鋸開作扇牌等用甚香有不甚香者應料
　有殊等上用者香珍至給宮嬪平等料耳
　　　香牌扇
檀香(一/觔)　　　　大黄(半/觔)　　　　廣木香(半/觔)
官桂(四/兩)　　　　甘松(四/兩)　　　　官粉(一/觔)
麝(五/錢)　　　　　片腦(八/錢)　　　　白芨麫(一/觔)
　印造各式
　　　玉華香
沈香(四/兩)　　　　速香(四兩黒/色者)　　檀香(四/兩)
乳香(二/兩)　　　　木香(一/兩)　　　　丁香(一/兩)
郎苔(六/錢)　　　　唵叭香(三/兩)　　　麝香(三/錢)
龍腦(三/錢)　　　　廣排草(三兩出/交趾者)　蘇合油(五/錢)
大黄(五/錢)　　　　官桂(五/錢)　　　　金顏香(二/兩)
廣零陵(用葉/一兩)
　右以香料為末和入蘇合油揉勻加煉好蜜再和如
　濕泥入磁瓶錫葢蠟封口固毎用二三分
　　　慶真香
沈香(一/兩)　　　　檀香(五/錢)　　　　唵叭(一/錢)
麝香(二/錢)　　　　龍腦(一/錢)　　　　金顏香(三/錢)
排香(一錢/五分)
　用白芨末成糊脫餅焚之
　　　萬春香
沈香　　　　　結香　　　　　零陵香
藿香　　　　　茅香　　　　　甘松(已上各/十二兩)
甲香　　　　　龍腦　　　　　麝(各三/錢)
檀香(十八/兩)　　　三柰(五/兩)　　　　丁香(三/兩)
　煉蜜為濕膏入磁瓶封固取焚之
　　　龍樓香
沈香(一兩/二錢)　　　檀香(一兩/五錢)　　　片速(二/兩)
排草(二/兩)　　　　丁香(五/錢)　　　　龍腦(一錢/半)
金顏香(二/錢)　　　唵叭(一/錢)　　　　郎苔(二/錢)
三柰(二錢/四分)　　　官桂(三/分)　　　　芸香(三/分)
甘麻然(五/分)　　　欖油(五/分)　　　　甘松(五/分)
藿香(五/分)　　　　撒䭱蘭(五/分)　　　零陵香(一/錢)
樟腦(一/錢)　　　　降香(五/分)　　　　白荳蔲(一/錢)
大黄(一/錢)　　　　乳香(一/錢)　　　　硝(一/錢)
榆麫(一兩/二錢)
　散用如印餅和蜜去榆麫
　　　恭順壽香餅
檀香(四/兩)　　　　沈香(二/兩)　　　　速香(四/兩)
黄脂(一/兩)　　　　郎苔(一/兩)　　　　零陵(二/兩)
丁香(五/錢)　　　　乳香(五/錢)　　　　藿香(三/錢)
黑香(五/錢)　　　　肉桂(五/錢)　　　　木香(五/錢)
甲香(一/兩)　　　　蘇合(一兩/五錢)　　　大黄(二/錢)
三柰(一/錢)　　　　官桂(一/錢)　　　　片腦(一/錢)
麝香(一錢/五分)　　　龍涎(一錢/五分)
　以白芨隨用為末印餅
　　　臞仙神隠香
沈香　　　　　檀香(各一/兩)　　　龍腦
麝香(各一/錢)　　　棋楠香　　　　羅合
欖子　　　　　滴乳香(各五/錢)
　右味為末煉蔗漿和為餅焚用
　　　西洋片香
黄脂(一/兩)　　　　龍涎(二/錢)　　　　安息(一/錢)
黒香(二/兩)　　　　乳香(二/兩)　　　　官桂(五/錢)
緑芸香(三/錢)　　　丁香(一/兩)　　　　沈香(二/兩)
檀香(二/兩)　　　　酥油(一/兩)　　　　麝香(一/錢)
片腦(五/分)　　　　炭末(六/兩)　　　　花露(一/兩)
　右煉蜜和勻為度乗熱作片印之
　　　越鄰香
檀香(六/兩)　　　　沈香(四/兩)　　　　黒香(四/兩)
丁香(一兩/五錢)　　　木香(一/兩)　　　　黄脂
乳香(一/兩)　　　　藿香(二/兩)　　　　郎苔(二/兩)
速香(六/兩)　　　　麝香(五/錢)　　　　片腦(一/錢)
廣零陵(二/兩)　　　欖油(一兩/五錢)　　　甲香(五/錢)
　以白芨汁上竹篾
　　　芙蓉香
龍腦(三/錢)　　　　蘇合油(五/錢)　　　撒䭱蘭(三/分)
沈香(一兩/五錢)　　　檀香(一兩/二錢)　　　片速(三/錢)
生結香(一/錢)　　　排草(五/錢)　　　　芸香(一/錢)
甘麻然(五/分)　　　唵叭(五/分)　　　　丁香(一/錢)
郎苔(三/分)　　　　藿香(三/分)　　　　零陵香(三/分)
乳香(二/分)　　　　三柰(二/分)　　　　欖油(二/分)
榆麫(八/錢)　　　　硝(一/錢)
　和印或散燒
　　　黄香餅
沈速香(六/兩)　　　檀香(三/兩)　　　　丁香(一/兩)
木香(一/兩)　　　　乳香(二/兩)　　　　金顏香(一/兩)
唵叭香(三/兩)　　　郎苔(五/錢)　　　　蘇合油(二/兩)
麝香(三/錢)　　　　龍腦(一/錢)　　　　白芨末(八/兩)
煉蜜(四/兩)
　和劑印餅用
　　　黒香餅
用料四十兩加炭末一觔　　　　蜜(四/觔)
蘇合油(六/兩)　　　麝香(一/兩)　　　　白芨(半/觔)
欖油(四/觔)　　　　唵叭(四/兩)
　先煉蜜熟下欖油化開又入唵叭又入料一半將白
　芨打成糊入炭末又料一半然後入蘇合麝香揉勻
　印餅
　　　撒䭱蘭香
沈香(三兩/五錢)　　　龍腦(二錢/四分)　　　龍涎(五/分)
檀香(一/錢)　　　　唵叭(五/分)　　　　麝香(五/分)
撒䭱蘭(一/錢)　　　排草鬚(二/錢)　　　蘇合油(一/錢)
甘麻然(三/分)　　　薔薇露(四/兩)　　　榆麫(六/錢)
　印作餅燒之佳甚
　　　玫瑰香
花(一/觔)
　入丸三兩磨汁入絹袋灰乾有香花皆然
　　　聚仙香
麝香(一/兩)　　　　蘇合油(八/兩)　　　丁香(四/兩)
金顏香(六兩/另研)　　郎苔(二/兩)　　　　欖油(一/觔)
排草(十二/兩)　　　沈香(六/兩)　　　　速香(六/兩)
黄檀香(一/觔)　　　乳香(四兩/另研)　　　白芨麫(十二/兩)
蜜(一/觔)
　已上作末為骨先和上竹心子作第一層趁濕又滚
　檀香二觔排草八兩沈香八兩速香八兩為末作滚
　第二層成香紗篩㫰乾一名安席香俗名棒兒香
　　　沈速棒香
沈香(二/觔)　　　　速香(二/觔)　　　　唵叭香(三/兩)
麝香(五/錢)　　　　金顏香(四/兩)　　　乳香(二/兩)
蘇合油(六/兩)　　　檀香(一/觔)　　　　白芨末(一觔/八兩)
煉蜜(一觔/八兩)
　和成滚棒如前
　　　黄龍挂香
檀香(六/兩)　　　　沈香(二/兩)　　　　速香(六/兩)
丁香(一/兩)　　　　黒香(三/兩)　　　　黄胭(二/兩)
乳香(一/兩)　　　　木香(一/兩)　　　　三柰(五/兩)
郎苔(五/錢)　　　　麝香(一/錢)　　　　蘇合(五/錢)
片腦(五/分)　　　　硝(二/錢)　　　　　炭末(四/兩)
　右煉蜜隨用和勻為度用線在内作成炷香銀絲作
　鈎
　　　黒龍挂香
檀香(六/兩)　　　　速香(四/兩)　　　　黄熟(二/兩)
丁香(五/錢)　　　　黑香(四/錢)　　　　乳香(六/錢)
芸香(一/兩)　　　　三柰(三/錢)　　　　良姜(一/錢)
細辛(一/錢)　　　　川芎(二/錢)　　　　甘松(一/兩)
欖油(二/兩)　　　　硝(二/錢)　　　　　炭末(四/兩)
　以蜜隨用同前銅絲作鈎
　　　清道引路香
檀香(六/兩)　　　　芸香(四/兩)　　　　速香(二/兩)
黑香(四/兩)　　　　大黄(五/錢)　　　　甘松(六/兩)
麝香殻(二/箇)　　　飛過樟腦(二/錢)　　硝(一/兩)
炭末(四/兩)
　右煉蜜和勻以竹作心形如安席大如蠟燭
　　　合香
檀香(六/兩)　　　　速香(六/兩)　　　　沈香(二/兩)
排草(六/兩)　　　　倭草(三/兩)　　　　零陵香(四/兩)
丁香(二/兩)　　　　木香(一/兩)　　　　桂花(二/兩)
玫瑰(一/兩)　　　　甘松(二/兩)　　　　茴香(五分/炒黄)
乳香(二/兩)　　　　廣蜜(六/兩)　　　　片麝(各二/錢)
銀硃(五/分)　　　　官粉(四/兩)
　右共為極細末香皁如合香料止去硃一種加石膏
　灰六兩煉蜜和勻為度
　　　捲灰壽帶香
檀香(六/兩)　　　　速香(四/兩)　　　　片腦(三/分)
茅香(一/兩)　　　　降香(一/錢)　　　　丁香(二/錢)
木香(一/兩)　　　　大黄(五/錢)　　　　桂枝(三/錢)
硝(二/錢)　　　　　連翹(五/錢)　　　　柏鈴(三/錢)
荔枝核(五/錢)　　　蚯蚓糞(八/錢)　　　榆麫(六/錢)
　右共為極細末滚水和作絶細線香
　　　金猊玉兔香
用杉木燒炭六兩配以櫟炭四兩擣末加炒硝一錢用
米糊和成揉劑先用木刻狻猊兔子二塑圓混肖形如
墨印法大小任意當獸口開一線入小孔獸形頭昻尾
低是訣將炭劑一半入塑中作一凹入香劑一段再加
炭劑築完將鐵線針條作鑽從獸口孔中搠入至近尾
止取起晒乾狻猊用官粉塗身週遍上葢黒墨兔子以
絶細雲母粉膠調塗之亦葢以墨二獸俱黒内分黄白
二色毎用一枚將尾向燈火上焚灼置爐内口中吐出
香烟自尾隨變色樣金猊從尾黄起焚盡形若金妝蹲
踞爐内經月不敗觸之則灰滅矣玉兔形儼銀色甚可
觀也雖非雅供亦堪遊戲其中香料精粗隨人取用取
香和榆麫為劑捻作小指粗段長八九寸以獸腹大小
量入但令香不露出炭外為佳
　　　金龜香燈(新/)
香皮　毎以好烰炭研為細末紗篩過用黄丹少許和
却使白芨研細米湯調膠烰炭末勿令太濕　香心
茅香藿香零陵香三柰子柏香印香白膠香用水煮如
法去柏烟性漉上待乾成堆碾不成餅以上等分剉為
末和令停獨白膠香中半亦研為末以白芨末水調和
捻作一指大如橄欖形以烰炭為皮如棗饅頭入龜印
却用針穿自龜口挿從尾出脫出龜印將香龜尾捻合
焙乾時從尾起自然吐烟於頭燈明而且香毎以油燈
心或油紙撚㸃之
　　　金龜延壽香(新/)
定粉(半/錢)　　　　黄丹(一/錢)　　　　烰炭(一兩並/為末)
　右研和薄糊調成劑雕兩片龜兒印脫裹别香在腹
　内以布針從口中穿到腹香烟出從龜口内燒過灰
　冷龜色如金
　　　窗前省讀香
菖蒲根　　　　當歸　　　　　樟腦
杏仁　　　　　桃仁(各五/錢)　　　芸香(二/錢)
　右研末用酒為丸或撚成條隂乾讀書有勌意焚之
　爽神不思睡
　　　劉真人幻烟瑞毬香
白檀香　　　　降香　　　　　馬牙香
蘆香　　　　　甘松　　　　　三柰
遼細辛　　　　香白芷　　　　金毛狗脊
茅香　　　　　廣零陵　　　　沈香(已上各/一錢)
黄盧干　　　　官粉　　　　　鐵皮
雲母石　　　　磁石(已上各/五分)　　水秀才(一箇即水/面寫字蟲)
小兒胎毛(一具燒/灰存性)
　共為細末白芨水調作塊房内爐焚烟儼垂雲如將
　萌花根下津用瓶接津調香内烟如雲垂天花也若
　用猿毛灰桃毛和香其烟即獻猿桃象若用葡萄根
　下津和香其烟即獻葡萄象若出簾外焚之其烟髙
　丈餘不散如噴水烟上即結蜃樓人馬象大有奇異
　妙不可言
　　　香烟奇妙
沈香　　　　　藿香　　　　　乳香
檀香　　　　　錫灰　　　　　金晶石
　右等分為末成丸焚之則滿室生雲
　　　窨酒香丸
腦麝(二味/同研)　　　丁香　　　　　木香
官桂　　　　　胡椒　　　　　紅荳
縮砂　　　　　白芷(已上各/一分)　　馬㟑(少/許)
　右除龍麝另研外餘藥同搗為細末蜜為丸和如櫻
　桃大一斗酒置一丸於其中却封繫令密三五日開
　飲之其味特香美
　　　香餅
栁木灰(七/錢)　　　炭末(三/錢)
　用紅葵花搗爛為丸此法最妙不損爐灰燒過瑩白
　如銀絲數條
　　　又
槿木灰(一兩/五錢)　　杭粉(六/錢)　　　　榆樹皮(六/錢)
硝(四/分)
　共為極細末用滚水為丸
　　　燒香難消炭
竈中燒柴下火取出罈閉成炭不拘多少搗為末用塊
子石灰化開取濃灰和炭末加水和勻以猫竹一筒劈
作兩半合脫成釘晒乾燒用終日不消
　　　燒香留宿火
好胡桃一枚燒半紅埋熱灰中經夜不滅
　香餅古人多用之蔡忠惠以未得歐陽公清泉香餅
　為念諸譜製法頗多并摷入香屬近好事家謂香餅
　易壊爐灰無需此也止用堅實大櫟炭一塊為妙大
　爐可經晝夜小爐亦可永日熒熒聊收一二方以備
　新譜之一種云
　　　煮香
香以不得烟為勝沈水隔火已佳煮香逾妙法用小銀
鼎注水安爐火上置沈香一塊香氣幽微翛然有致
　　　面香藥(除雀斑/酒刺)
白芷　　　　　藁本　　　　　川椒
檀香　　　　　丁香　　　　　三柰
鷹糞　　　　　白蘚皮　　　　苦參
防風　　　　　木通
　右為末洗面湯用
　　　頭油香(内府秘傳/第一妙方)
新菜油(十/觔)　　　蘇合油(三兩衆香浸/七日後入之)黄檀香(五兩/槌碎)
廣排草(去土五/兩細切)　甘松(二兩去/土切碎)　　茅山草(二兩/碎)
三柰(一兩/細切)　　　遼細辛(一兩/碎)　　廣零陵(三兩/碎)
紫草(三兩/粉碎)　　　白芷(二兩/碎)　　　乾木香花(一兩紫/心白的)
乾桂花(一/兩)
　將前各味製淨合一處聴用屋上瓦花去泥根淨四
　觔老生薑刮去皮二觔將花薑二味入油煎數十沸
　碧緑色為度濾去花薑渣熟油入罈冷定納前香料
　封固好日曬夜露四十九日開用罈用鉛錫妙
　　　又方
茶子油(六/觔)　　　丁香(三兩/為末)　　　檀香(二兩/為末)
錦紋大黄(一/兩)　　辟塵茄(三/兩)　　　遼細辛(一/兩)
辛夷(一/兩)　　　　廣排草(二/兩)
　將油隔水微火煮一炷香取起待冷入香料丁檀辟
　塵茄為末用紗袋盛之餘切片入封固再曬一月用
　　　兩朝取龍涎香
嘉靖三十四年三月司禮監𫝊諭户部取龍涎香百觔
檄下諸藩懸價毎觔償一千二百兩往香山澚訪買僅
得十一兩以歸内驗不同姑存之亟取真者廣州獄夷
囚馬那别的貯有一兩三錢上之黒褐色密地都密地
山夷人繼上六兩褐白色問狀云褐黑色者採在水褐
白色者採在山皆真不贋而密地山商周鳴和等再上
通前十七兩二錢五分馳進内辯萬厯二十一年十二
月太監孫順為備東宮出講題買五觔司劄驗香把總
蔣俊訪買二十四年正月進四十六兩再取於二十六
年十二月買進四十八兩五錢一分二十八年八月買
進九十七兩六錢二分自嘉靖至今夷舶聞上供稍稍
以龍涏來市始定買解事例毎兩價百金然得此甚難
(廣東/通志)
　　　龍涏香(補/遺)
海旁有花若木芙蓉花落海大魚吞之腹中先食龍涎
花嚥入久即脹悶昻頭向石上吐沫乾枯可用惟糞者
不佳若散碎皆取自沙滲力薄欲辨真偽投沒水中須
臾突起直浮水面或取一錢口含之微有腥氣經一宿
細沫已嚥餘結膠舌上取出就淖稱之亦重一錢將淖
者又乾之其重如故雖極乾枯用銀簪燒熱鑽入枯中
抽簪出其涎引絲不絶驗此不分褐白褐黑皆真(東西/洋考)
　　　丁香(補/遺)
丁香東洋僅產於美洛居夷人用以辟邪曰多置此則
國有王氣故二夷之所必爭(同/上)
　　　又
丁香生深山中樹極辛烈不可近熟則自墮雨後洪潦
漂山香乃湧溪澗而出撈拾數日不盡宋時充貢(同/上)
　　　香山
雨後香墮沿流滿山採拾不了故常帶泥沙之色王毎
檄致之委積充棟以待他壤之售民間直取餘耳(同/上)
　　　龍腦(補/遺)
腦樹出東洋文萊國生深山中老而中空乃有腦有腦
則樹無風自揺入夜腦行而上瑟瑟有聲出枝葉間承
露日則藏根柢間了不可得葢神物也夷人俟夜靜持
革索就樹底鞏束震撼自落(同/上)
　　　稅香
萬厯十七年提督軍門周詳允陸餉香物稅例
檀香成器者毎百觔稅銀五錢不成器者毎百觔稅銀
二錢四分
奇楠香毎觔稅銀二錢四分
沈香毎十觔稅銀一錢六分
龍腦毎十觔上者稅銀三兩二錢中者稅銀一兩六錢
下者稅銀八錢
降真香毎百觔稅銀四分
束香毎百觔稅銀二錢一分
乳香毎百觔稅銀二錢
木香毎百觔稅銀一錢八分
丁香毎百觔稅銀一錢八分
蘇合油毎十觔稅銀一錢
安息香毎十觔稅銀一錢二分
丁香枝毎百觔稅銀二分
排草毎百觔稅銀二錢
萬厯四十三年恩詔量減諸香料稅課
　余髮未燥時留神香事銳志此書今幸纂成不勝種
　松成鱗之感諸譜皆隨朝代見聞修採此所收一惟
　國朝大内及勲璫夷賈以至市行時尚奇方秘製畧
　備於此附兩朝取香稅香及補遺數則題為獵香新
　譜好事者試拈一二按法修製當悉其妙
　
　
　
　
　
　
　
　
　
　香乗卷二十五
欽定四庫全書
　香乘卷二十六
　　　　　　　　　　　　明　周嘉胄　撰
　　香爐類
　　　爐之名
爐之名始見於周禮冢宰之屬宮人寢中共爐炭
　　　博山香爐
漢朝故事諸王出閣則賜博山香爐
　　　又
武帝内傳有博山香爐西王母遺帝者(事物/紀原)
　　　又
皇太子服用則有銅博山香爐一(晉東宮/舊事)
　　　又
泰元二十二年皇太子納妃王氏有銀塗博山連盤三
升香爐二(同/上)
　　　又
爐象海中博山下有槃貯湯使潤氣蒸香以象海之回
環此器世多有之形制大小不一(考古/圖)
　古器款識必有取義爐葢如山香從葢出宛山騰嵐
　足盤環以呈山海象
　　　綠玉博山爐
孫總監千金市綠玉一瑰嵯峨如山命工治之作博山
爐頂上暗出香烟名不二山
　　　九層博山爐
長安巧工丁緩製九層博山香爐鏤爲奇禽怪獸窮諸
靈異皆自然運動(西京/雜記)
　　　被中香爐
丁緩作臥褥香爐一名被中香爐本出防風其法後絶
至緩始更爲之爲機環轉運四周而爐體常平可置於
被褥故以爲名卽今之香毬也(同/上)
　　　熏爐
尚書郎入直臺中給女侍史二人皆選端正指使從直
女侍史執香爐熏香以從入臺中給使護衣(漢官/儀)
　　　鵲尾香爐
法苑珠林云香爐有柄可執者曰鵲尾爐
　　　又
宋王賢山隂人也旣稟女質厥志彌高年及笄應適女
兄許氏密具法服登車旣至夫門時及交禮更着黄巾
裙手執鵲尾香爐不親婦禮賓客駭愕夫家力不能屈
乃放還出家梁大同初隱弱溪之間
　　　又
吳興費崇先少信佛法每聽經常以鵲尾香爐置膝前
(王琰冥/祥記)
　　　又
陶𢎞景有金鵲尾香爐
　　　麒麟爐
晉儀禮大朝會卽鎭官階以金鍍九天麒麟大爐唐薛
能詩云獸坐金牀吐碧烟是也
　　　天降瑞爐
貞陽觀有天降爐自天而下高三尺下一盤盤内出蓮
花一枝十二葉每葉隱出十二屬葢上有一仙人帶遠
遊冠披紫霞衣形容端美左手搘頤右手垂膝坐一小
石石上有花竹流水松檜之狀雕刻奇古非人所能且
多神異南平王取去復歸名曰瑞爐
　　　金銀銅香爐
御物三十種有純金香爐一枚下盤自副貴人公主有
純銀香爐四枚皇太子有純銀香爐四枚西園貴人銅
香爐三十枚(魏武上/雜物疏)
　　　夢天帝手執香爐
陶𢎞景字通明丹陽秣陵人也父貞孝昌令初𢎞景母
郝氏夢天人手執香爐來至其所已而有娠
　　　香爐墮地
侯景篡位景牀東邊香爐無故墮地景呼東西南北皆
謂爲廂景曰此東廂香爐那忽下地議者以爲湘東軍
下之徵(梁/書)
　　　覆爐示兆
齊建武中明帝召諸王南康侍讀江泌憂念府子琳訪
誌公道人問其禍福誌公覆香爐灰示之曰都盡無餘
後子琳被害(南/史)
　　　鑿鏤香爐
石虎冬月爲複帳四角安純金銀鑿鏤香爐(鄴中/記)
　　　鳧藻爐
馮小憐有足爐曰辟邪手爐曰鳧藻冬天頃刻不離皆
以其飾得名
　　　瓦香爐
衡山芝岡有石室中有古人住處有刀鋸銅銚及瓦香
爐(傅先生/南岳記)
　　　祠坐置香爐
香爐四時祠坐側皆置(盧訵/祭法)
　　　迎婚用香爐
婚迎車前用銅香爐二(徐爰/家儀)
　　　熏籠
太子納妃有熏衣籠當亦秦漢之制(東宮/舊事)
　　　筮香爐
吳郡吳泰能筮會稽盧氏失博山香爐使泰筮之泰曰
此物質雖爲金其象實山有樹非林有孔非泉閶闔風
至時發靑烟此香爐也語其至處求卽得之(集異/記)
　　　貪得銅爐
何尚之奏庾仲文貪賄得嫁女具銅爐四人舉乃勝
　　　焚香之器
李後主長秋周氏居柔儀殿有主香宮女其焚香之器
曰把子蓮三雲鳳折腰獅子小三神卐字金鳳口玉甖
太古容華鼎凡數十種金玉爲之
　　　文燕香爐
楊景猷有文燕香爐
　　　聚香鼎
成都市中有聚香鼎以數爐焚香環於前則烟皆聚其
中(清波/雜志)
　　　百寶香爐
洛州昭成佛寺有安樂公主造百寶香爐高三尺(朝野/僉載)
　　　迦業香爐
錢鎭州詩雖未離五季餘韻然回旋讀之故自娓娓可觀
題者多云寶子弗知何物以余攷之乃迦業之香爐上
有金華華内有金臺即臺為寳子則知寳子乃香爐蓋
耳亦可爲此詩張本但若圜重規豈漢丁緩之製乎(黄/長)
(睿/集)
　　　金爐口噴香烟
貞元中崔煒墜一巨穴有大白蛇負至一室室有錦繡
幃帳帳前金爐爐上有蛟龍鸞鳳龜蛇孔雀皆張口噴
出香烟芳芬蓊鬱(太平/廣記)
　　　龍文鼎
宋高宗幸張俊其所進御物有龍文鼎商彞高足彞商
文彞等物
　　　肉香爐
齊趙人好以身爲供養且謂兩臂爲肉燈臺頂心爲肉
香爐(清異/錄)
　　　香爐峰
廬山有香爐峰李太白詩云日照香爐生紫烟來鵬詩
云雲起香烟一炷州
　　　香鼎
周公謹云余見薛𤣥卿示以銅香鼎一兩耳有三龍交
蟠宛轉自若有珠能轉動及取不能出葢太古物世之
寶也
張受益藏兩耳彞爐下連方座四周皆作雙牛文藻竝
起朱綠交錯花葉森然按此製非名彛當是敦也又小鼎一
内有款曰􁖜且􁘽文藻甚佳其色靑褐
趙松雪有方銅爐四脚兩耳饕餮面回文内有東宮二
字款色正黑此鼎博古圖所無也又圓銅鼎一文藻極
佳内有款云瞿父癸鼎蛟脚
又金絲商嵌小鼎元賈氏物紋極細(皆雲烟/過眼錄)
季雁山見一爐羃上有十二孔應時出香
　
　
　
　
　
　
　
　
　
　
　
　
　香乘卷二十六
欽定四庫全書
　香乘卷二十七
　　　　　　　　　　　　　　　明　周嘉胄　撰
　　　香詩彚
　　　　燒香曲　　　　　　　　　　　　　　李商隠
細龍蟠蟠牙比魚孔雀翅尾蛟龍鬚章宫舊様博山爐楚嬌捧
笑開芙蕖八蠶蠒綿小分炷獸熖微紅隔雲母白天月色寒未冷金
虎含秋向東吐玊珮呵光銅照昏簾波日暮邪衝門西來欲上茂
陵樹栢梁已失栽桃魂露庭月井大紅氣輕衫薄袖當君意蜀殿銅人
伴夜深金鑾不問殘燈事何當巧吹君懷度襟灰為土填清露
　　　香　　　　　　　　　　　　　　　　羅　隠
沉水良材食栢珍博山爐煖玊樓春憐君亦是無端物
貪作馨香忘却身
　　　寶熏　　　　　　　　　　　　　　　黄庭堅
　　　　　(賈天錫惠寶熏以兵衞森畫/㦸燕寢凝清香十詩贈之)
險心遊萬仭躁欲生五兵隱九香一炷靈臺湛空明
晝食鳥窺臺晏坐日過砌俗氣無因來烟霏作輿衞
石蜜化螺甲榠櫖煮水沉博山孤烟起對此作森森
輪囷香事已都梁著書畫誰能入吾室脫汝世俗穢
賈侯懷六韜家有十二㦸天資喜文事如有我香癖
林花飛片片香歸銜泥燕閉閤和風春還尋蔚宗傳
公虚採芹宮行樂在小寢香光當發聞色敗不可稔
牀帳夜氣馥衣桁晚香凝瓦溝鳴急雨睡鴨照華燈
雉尾應鞭聲金爐拂太清班近聞香早歸來學得成
衣篝麗沉綺有時乃芬芳當念眞富貴自熏知見香
　　　帳中香　　　　　　　　　前　人
百鍊香螺沉水寶熏近出江南一穗黄雲繞几深禪相
對同參
螺甲割崑崙耳香村屑鷓鴣班欲雨鳴鳩日永下帷睡
鴨春閒
　　　戲用前韻　　　　　　　　前　人
　　　　(有聞帳中香/以爲熬蠟香)
海上有人逐臭天生鼻孔司南但印香岩本寂叢林不
必遍參
我讀蔚宗香𫝊文章不減二班誤以甲爲淺俗却知麝
要防閒
　　　和魯直韻　　　　　　　　　蘇　軾
四句燒香偈子隨風遍滿東南不是文思所及且令鼻
觀先參
萬卷明窗小字眼花只有斕班一炷香燒火冷半生心
老身閒
　　　次韻荅子瞻　　　　　　　黄庭堅
置酒未容虛左論詩時要指南迎笑天香滿袖喜君先
赴朝參
丹靑已非前世竹君時窺一班五字還當靖節數行誰
是亭閒
　　　印香　　　　　　　　　　蘇　軾
　　　　(子由生日以檀香觀音像/新合印香銀篆盤爲壽)
栴檀波律海外芬西山老臍柏所熏香螺脫壓來相羣
能結縹緲風中雲一燈如瑩起微焚何時度盡繆篆文
繚繞無窮合復分絲絲浮空散氤氲東坡持是壽卯君
君少與我師皇墳旁資老耼釋迦文共厄中年點蠅蚊
晚遇詩書何定云君方論道承華勛我亦旗鼓嚴中軍
國恩當報敢不勤但願不爲世所曛爾來白髪不可耘
問君何時返鄉枌收拾散亡理放紛此心實與香俱焄
聞思大士應已聞
　後卷載東坡沉香山子賦亦爲子由壽香供上眞上
　聖者長公兩以致祝蓋敦友愛之至
　　　沉香石
壁立孤峯倚硯長共疑沉水得頑蒼欲隨楚客紉蘭佩
誰信吳兒是木腸山下曾聞松化石玉中還有辟邪香
早知百和皆灰燼未信人間弱勝剛
　　　凝齋香　　　　　　　　　　曾　鞏
每覺西齋景最幽不知官是古諸侯一樽風月身無事
千里耕桑歲共秋雲水洗心鳴好鳥玉泉淸耳潄長流
沉烟細細臨黄卷凝在香烟最上頭
　　　肖梅香　　　　　　　　　　張吉甫
江村招得玉妃魂化作金爐一炷雲但覺清芬暗浮動
不知碧篆已氤氳春收東閣簾初下夢想江湖被更熏
眞似吾家雪溪上東風一夜隔籬聞
　　　香界　　　　　　　　　　　朱　熹
幽興年來莫與同滋蘭聊欲洗光風眞成佛國香雲界
不數淮山桂樹叢花氣無邊曛欲醉靈芬一點靜還通
何須楚客紉秋佩坐臥經行向此中
　　　返魂梅次蘇藉韻　　　　　　陳子高
誰道春歸無覓處眠齋香霧作春昏君詩似說江南信
試與梅花招斷魂
花開莫奏傷心曲花落休矜稱面妝只憶夢爲蝴蝶去
香雲密處有春光
老夫粥後惟躭睡灰煖香濃百念消不學朱門貴公子
鴨爐烟裏逞風標
鼻根無奈重烟繞徧處春隨夜色勻眼裏狂花開底事
依然看作一枝春
漫道君家四壁空衣篝沉水晚朦朧詩情似被花相惱
入我香奩境界中
　　　龍涏香　　　　　　　　　　劉子暈
瘴海驪龍供素沫蠻村花露浥清滋微參鼻觀猶疑似
全在爐烟未發時
　　　焚香　　　　　　　　　　　邵康節
安樂窩中一炷香凌晨焚意豈尋常禍如許免人須諂
福若待求天可量且異(缺/)　　廟貌又殊兒女裛衣裳
非圖聞道於至(缺/)金玉誰家不滿堂
　　　又　　　　　　　　　　　　楊庭秀
琢瓷作鼎碧於水削銀爲葉輕似紙不文不武火力均
閉閤下簾風不起詩人自炷古龍涎但令有香不見烟
素馨欲開茉莉折底處龍涎和檀𣝕平生飽食山林味
不奈此香殊娬媚呼兒急取蒸木犀却作書生眞富貴
　　　又　　　　　　　　　　　　郝伯常
花落深庭日正長蜂何撩亂燕何忙匡牀不下凝塵滿
消盡年光一炷香
　　　又　　　　　　　　　　　　陳去非
明窗延靜晝默坐消諸緣卽將無限意寓此一炷烟當
時戒定慧妙供均人天我豈不清友于今心醒然爐香
裊孤碧雲縷霏數千悠然凌空去縹緲隨風還世事有
過現熏性無變遷應是水中月波定還自圓
　　　覓香
罄室從來一物無博山惟有一銅爐而今荀令眞成癖
秪欠清芳裊坐隅
　　　又　　　　　　　　　　　　顏博文
　　　　(王希深合和新香烟氣清洒不類/尋常可以爲道人開筆端消息)
玉水沉沉影銅爐裊裊烟爲思丹鳳髓不愛老龍涎皁
帽眞閒客黄衣小病仙定知雲屋下繡被有人眠
　　　香爐　　　　　　　　　　　古　詩
四座且莫諠聽我歌一言請說銅香爐崔嵬象南山上
枝似松柏下根據銅盤雕文各異類離婁自相連誰能
爲此器公輸與魯般朱火然其中靑烟颺其間順風入
君懷四座莫不歡香風難久居空令蕙草殘
　　　博山香爐　　　　　　　　　劉　繪
參差鬱佳麗合沓紛可憐蔽虧千種樹出沒萬重山上
鏤秦王子駕鶴乘紫烟下刻盤龍勢矯首半銜蓮旁爲
伊水麗芝蓋出巖間後有漢女遊拾翠弄餘妍榮色何
雜糅褥繡更相鮮麕麚或騰倚林薄草芊􁁉掩華如不
發含熏未肻然風生玉階樹露湛曲池蓮寒蟲飛夜室
秋雲漫曉天
　　　和劉雍州繪博山香爐詩　　　沈　約
範金誠可則摛思必良工凝芳俟朱燎先鑄首山銅瓌
奇信嵒㠋奇態實玲瓏峰磴互相拒岩岫杳無窮赤松
遊其上斂足御輕鴻蛟螭盤其下驤首盼層穹嶺側多
奇樹或孤或複藂巖間有佚女垂袂似含風翬飛若未
已虎視鬱餘雄登山起重障左右引絲桐百和清夜吐
蘭烟四面充如彼崇朝氣觸石繞華嵩
　　　迷香洞　　　　　　　　　　史　鳳(宣城/妓)
洞口飛瓊佩羽霓香風飄拂使人迷自從邂逅芙蓉帳
不數桃花流水溪
　　　傅香枕
韓壽香從何處傳枕邊芬馥戀嬋娟休疑粉黛加鋋刃
玉女旃檀侍佛前
　　　十香詞(出焚/椒錄)
靑絲七尺長挽出内家妝不知眠枕上倍覺綠雲香
紅綃一幅強輕闌白玉光試開胷探取猶比顫酥香
芙蓉失新艷蓮花落故妝兩般總堪比可似粉腮香
蝤蠐那足並長須學鳳皇昨宵歡臂上應惹領邊香
和羮好滋味送語出宮商定知郎口内含有煖甘香
非關兼酒氣不是口脂芳却疑花解語風送過來香
旣摘上林蕊還親御苑桑歸來便攜手纖纖春笋香
咳唾千花釀肌膚百和裝元非噉沉水生得滿身香
鳳鞾抛合縫羅襪解輕霜誰將煖白玉雕出軟鈎香
解帶色已戰觸手心愈忙那識羅裙内消魂别有香
　　　焚香詩　　　　　　　　　　高　啓
艾蒳山中品都夷海外芬龍洲傳舊採燕室試初焚奩
印灰縈字爐呈玉鏤文乍飄猶掩冉將斷更氤氳薄散
春江霧輕飛曉峽雲銷遲慿宿火度遠託微薰著物元
無跡游空忽有紋天絲垂裊裊地浪動沄沄異馥來千
和祥霏却衆葷嵐光風捲碎花氣日浮焄燈灺宵同歇
茶烟午共紛褰帷嫌放早引匕記添勤梧影吟成見鳩
聲夢覺聞方傳媚寢法靈著辟邪勲小閣清秋雨低簾
薄晚曛情慚韓掾染恩記魏王分宴客畱鵷侶招仙降
鶴羣曾攜朝罷袖尚浥舞時帬囊稱縫羅佩篝宜覆錦
熏畫堂空搗桂素壁漫塗芸本欲參童子何須學令君
忘言深坐處端此謝塵氛
　　　焚香　　　　　　　　　　文徵明
銀葉熒熒宿火明碧烟不動水沉淸紙屏竹榻澄懷地
細雨輕寒燕寢情妙境可能先鼻觀俗緣都盡洗心兵
日長自展南華讀轉覺逍遙道味生
　　　香烟六首　　　　　　　　徐　渭
誰將金鴨銜儂息我只磁龜待爾灰軟度低窗領風影
濃梳高髻綰雲堆絲遊不解黏花落縷嗅如能惹蝶來
京賈漸疎包亦盡空餘紅印一梢梅
午坐焚香枉連歲香烟妙賞始今朝龍挐雲霧終傷猛
蜃起樓臺不暇飄直上亭亭纔佇立斜飛冉冉忽逍遙
細思絶景雙難比除是錢塘八月潮
霜沈􁀙竹更無他底事遊魂演百魔函谷迎關纔紫氣
雪山灌頂散青螺孤螢一點停灰冷古樹千藤寫影拖
春夢婆今何處去憑誰舉此似東坡
薝蔔花香形不似菖蒲花似不如香揣摩蔚宗鼻何暇
應接王郎眼倍忙滄海霧蒸神仗煖峨眉雪挂佛燈凉
併儂三物如堪促促付孫娘刺繡牀
說與焚香知不知最憐描畫是烟時陽成礶口飛逃汞
太古空中刷裊絲想見當初勞造化亦如此物辨恢奇
道人不解供呼吸閒看須臾變換嬉
西窗影歇觀雖寂左桺籠穿息不遮懶學吳兒煆銀杏
且隨道士袖靑蛇掃空烟火香嚴鼻琢盡玲瓏海象牙
莫訝因風忽濃淡高空刻刻改雲霞
　　　香毬　　　　　　　　　　前　人
香毬不減橘團圓橘氣香毬總可憐蟣蝨窠窠逃熱瘴
烟雲夜夜輥寒氈蘭消蕙歇東方白炷挿針牢北斗旋
一粒馬牙聯我輩萬金龍腦付嬋娟
　　　詩句
百和裛衣香　金泥蘇合香　紅羅複斗帳四角垂香
囊(古/詩)盧家蘭室桂爲梁中有欝金蘇合香(梁武/帝)合歡襦
熏百和香(陳后/主)彩墀散蘭麝風起自生香(鮑/照)燈影照無
寐清心聞妙香　朝罷香烟攜滿袖　衣冠身惹御爐
香(杜/)燕寢凝清香(韋/)裊裊沉水烟　披書古芸馥　守
帳然香著　沉香火煖茱萸烟(義/山)豹尾香烟滅(陸/厥)重熏
異國香(李/廊)多燒荀令香(張正/見)烟斜霧横焚椒蘭　然香
氣散不飛烟(陸/踰)羅衣亦罷熏(胡/增)沉水熏衣白壁堂(胡/宿)丙
舍無人遺爐香(溫庭/筠)夜燒沉水香　香烟横碧縷(東/坡)蛛
絲凝篆香(山/谷)焚香破今夕　燕坐獨焚香(商/齋)焚香澄神
慮(韋/)羣仙舞卽香　向來一瓣香敬爲曾南豐(后/山)博山
爐中百和香欝金蘇合及都梁(吳/筠)金爐絶沉燎　熏爐
雞舌香　博山炯炯吐香霧(古/)龍爐傳日香　爐烟添
柳重　金爐蘭麝香(沈佺/期)爐香暗徘徊　金爐細炷通
　睡鴨香爐換夕熏　荀令香爐可待熏(義/山)博山吐香
五雲散(韋/)蓬萊宮繞玉爐香(陳/陶)噴香瑞獸金三尺(羅/隱)綉
屏銀鴨香蓊䑃(溫/)浥浥爐香初泛夜(韋/)日烘荀令炷爐
香(山/谷)午夢不知緣底事篆烟燒盡一盤香(屏/山)微風不動
金猊香(放/翁)
　　　冷香拈句
蘇老泉一日家集舉香冷二字一聯爲令首唱云水向
石邊流出冷風從花裏過來香東坡云拂石坐來衣帶
冷踏花歸去馬蹄香潁濱云(缺/)　　　　　冷梅花彈
遍指頭香小妹云叫月杜鵑喉舌冷宿花蝴蝶夢魂香
　謝庭詠雪於此而兩見之
　　　木犀(鷓鴣/天)　　　　　　　　元裕之
桂子紛翻浥露黄桂花高靜愛年芳薔薇水潤宮衣輭
婆律膏清月殿凉　雲岫句海仙方情緣心事兩難忘
襄蓮枉誤秋風客可是無塵袖裏香
　　　龍涏香(天/香)　　　　　　　　王沂孫
孤嶠盤烟層濤蛻月驪宮夜採鉛水訊遠槎風夢深薇
露化作斷魂心字紅瓷候火還乍識冰環玉指一縷縈
簾翠影依稀海風雲氣　幾回嬌半醉翁靑燈夜寒花
碎更好故溪風飛雪小窗深閉荀令如今頓老總忘却
尊前舊風味慢惜餘熏空篝素
　　　輭香(慶淸/朝慢)　　　　　　　　詹大游
　　　　(熊訥齋清賦且曰賦/者不少願掃陳言)
紅雨爭飛香塵生潤將春都揉成泥分明惠風微露花
氣遲遲無奈汗酥浥透溫柔香裏濕雲癡偏厮稱霓裳
霞佩玉骨冰肌難品處難詠處驀然地不在著意聞時
　款款生綃扇底嫩凉動个些兒似醉渾無氣力海棠
一色睡胭脂甚奇絶這般風韻韓壽爭知
　　　詞句
玉帳鴛鴦噴蘭麝(太/白)沉檀烟起盤紅霧(徐昌/國)寂莫繡屏
春一縷(韋/)衣惹御爐香(薛昭/蘊)博山香炷融　爐香烟冷
自亭亭(李中/主)香草續殘爐(謝希/深)爐香靜逐遊絲轉　四
和裊金鳧　盡日沉香水一縷　玉盤香轉看徘徊
金鴨香凝袖(謝無/逸)衣潤費爐煙(周美/成)朱射掌中香　長
日篆烟消　香滿雲窗月戸爐熏熟水畱看　綉被熏
香透
　
　香乘卷二十七
欽定四庫全書
　香乘卷二十八
　　　　　　　　　　　　明　周嘉胄　撰
　　香文彚
　　　天香傳　　　　　　　　　　丁　謂
香之爲用從上古矣所以奉神明可以達蠲潔三代禋
享首惟馨之薦而沉水薰陸無聞焉百家傳記萃衆芳
之美而蕭薌鬱鬯不尊焉禮云至敬不享味貴氣臭也
是知其用至重採製粗略其名實繁而品類叢脞矣觀
乎上古帝王之書釋道經典之說則記錄綿遠贊頌嚴
重色目至衆法度殊絶西方聖人曰大小世界上下内
外種種諸香又曰千萬種和香若香若丸若末若塗以
香花香果香樹天合和之香又曰天上諸天之香又佛
土國名衆香其香比於十方人天之香最爲第一道書
曰上聖焚百寶香天眞皇人焚千和香黄帝以沉榆蓂
莢爲香又曰眞仙所焚之香皆聞百里有積烟成雲積
雲成雨然則與人間共所貴者沉香薰陸也故經云沉
香堅株又曰沉水香堅降真之夕傍尊位而捧爐香者烟髙
丈餘其色正紅得非天上諸天之香耶三皇寶齊香珠
法其法雜而末之色色至細然後叢聚杵之三萬緘以
銀器載蒸載和豆分而丸之珠貫而曝之旦日此香焚
之上徹諸天蓋以沉香爲宗薰陸副之也是知古聖欽
崇之至厚所以備物實妙之無極謂變世寅奉香火之
薦鮮有廢者然蕭茅之類隨其所備不足觀也祥符初
奉詔充天書狀持使道塲科醮無虛日永晝達夕寶香
不絶乘輿肅謁則五上爲禮(眞宗每至玉皇眞聖/聖祖位前皆五上香)馥烈
之異非世所聞大約以沉香乳香爲本龍腦和劑之此
法實稟之聖祖中禁少知者況外司耶八年掌國計而
鎭旄鉞四領樞軸俸給頒賚隨日而隆故苾芬之羞特
與昔異襲慶奉祀日賜供内乳香一百二十觔(入畱副/都知張)
(繼能/爲使)在宮觀密賜新香動以百數(沉乳降/眞黄香)由是私門之
内沉乳足用有唐雜記言明皇時異人云醮席中每爇
乳香靈祇皆去人至於今傳之夏宗時新稟聖訓沉乳
二香所以奉高天上聖百靈不敢當也無他言上聖卽
政之六月授詔罷相分務西雒尋遷海南憂患之中一
無塵慮越惟永晝晴天長霄垂象爐香之趣益增其勤
素聞海南出香至多始命市之於閭里間十無一有假
板官裴鶚者唐宰相晉公中令之裔孫也土地所宜悉
究本末且曰瓊管之地黎母山奠之四部境域皆枕山
麓香多出此山甲於天下然取之有時售之有主葢黎
人皆力耕治業不以採香專利閩越海賈惟以餘杭船
卽香市每歲冬季黎峒待此船至方入山尋採州入役
而賈販盡歸船商故非時不有也香之類有四曰沉曰
𣝕曰生結曰黄熟其爲狀也十有二沉香得其八焉曰
烏文格土人以木之格其沉香如烏文木之色而澤更
取其堅格是美之至也曰黄蠟其表如蠟少刮削之黳
紫相半烏文格之次也牛目與角及蹄曰雉頭洎髀若
骨此沉香之狀土人則曰牛目牛角雞頭雞腿雞骨曰
崑崙梅格𣝕香也此梅樹也黄黑相半而稍堅土人以
此比𣝕香也曰蟲鏤凡曰蟲鏤其香尤佳葢香兼黄熟
蟲蛀及攻腐朽盡去菁英獨存香也曰傘竹格黄熟香
也如竹色黄白而帶黑有似𣝕也曰茅葉有似茅葉至
輕有入水而沉者得沉香之餘氣也然之至佳土人以
其非堅實抑之爲黄熟也曰鷓鴣斑色駮雜如鷓鴣羽
也生結香者𣝕香未成沉者有之黄熟未成𣝕者有之
凡四名十二狀皆出一本樹體如白楊葉如冬靑而小
膚表也標末也質輕而散理疎以粗曰黄熟黄熟之中
黑色堅勁者曰𣝕香𣝕香之名相傳甚遠卽未知其旨
惟沉水爲狀也骨肉穎脫芒角銳利無大小無厚薄掌
握之有金玉之重切磋之有犀角之勁縱分斷瑣碎而
氣脉滋益用之與臬塊者等鶚云香不欲大圍尺以上
慮有水病若觔以上者中含兩孔以下浮水卽不沉矣
又曰或有附於柏枿隱於曲枝蟄藏深根或抱眞木本
或挺然結實混然成形嵌如穴谷屹若歸雲如矯首龍
如峩冠鳳如麟植趾如鴻餟翮如曲肱如駢指但文彩
緻密光彩射人斤斧之跡一無所及置器以驗如石投
水此寶香也千百一而已矣夫如是自非一氣粹和之
凝結百神祥異之含育則何以羣木之中獨稟靈氣首
出庶物得奉高天也占城所產𣝕沉至多彼方貿遷或
入方禺或入大食貴重沉𣝕香與黄金同價鄉耆云比
歲有大食番舶爲颶所逆寓此屬邑首領以富有自大
肆筵設席極其誇詫州人私相顧曰以貲較勝誠不敵
矣然視其爐烟蓊欝不舉乾而輕瘠而焦非妙也遂以
海北岸者卽席而焚之其烟杳杳若引東溟濃腴湒湒
如練凝淹芳馨之氣特久益佳大舶之徒由是披靡生
結香者取不候其成非自然者也生結沉香與𣝕香等
生結𣝕香品與黄熟等生結黄熟品之下也色澤浮虚
而肌質散緩然之辛烈少和氣久則潰敗速用之卽佳
若沉𣝕成香則永無朽腐矣雷化高竇亦中國出香之
地比海南者優劣不侔甚矣旣所稟不同而焦者多故
取者速也是黄熟不待其成𣝕𣝕不待其成沉葢取利
者戕賊之也非如瓊管皆深峒黎人非時不妄翦伐故
樹無夭折之患得必皆異香曰熟香曰脫落香皆是自
然成者餘杭市香之家有萬觔黄熟者得眞𣝕百觔則
爲稀矣百觔眞𣝕得上等沉香數十觔亦爲難矣薰陸
乳香長大而明瑩者出大食國彼國香樹連山野路如
桃膠松脂委於石地聚而斂之若京坻香山多石而少
雨載詢番舶則云昨過乳香山彼人云此山下雨已三
十年矣香中帶石末者非濫僞也地無土也然則此樹
若生於塗泥則無香不得爲香矣天地植物其有自乎
贊曰百昌之首備物之先于以相禋于以告䖍孰歆至
薦孰享芳焰上聖之聖高天之天
　　　和香序　　　　　　　　　范蔚宗
麝本多忌過分卽害沉實易和過斤無傷零藿燥虚薝
糖黏濕甘松蘇合安息欝金捺多和羅之屬並被於外
國無取於中土又棗膏昏蒙甲馢淺俗非惟無助於馨
烈乃當彌增於尤疾也
　此序所言悉以比士類麝本多忌比庾景之棗膏昏
　蒙比羊𤣥保甲馢淺俗比徐湛之甘松蘇合比惠休
　道人沉實易和葢自比也
　　　香說
秦漢以前二廣未通中國中國無今沉腦等香也宗廟
焫蕭茅獻尚鬱食品貴椒至荀卿氏方言椒蘭漢雖已
得南粤其尚臭之極者椒房郎官以雞舌奏事而已較
之沉腦其等級之高下甚不類也惟西京雜記載長安
巧工丁緩作被中香爐頗疑已有今香然劉向銘博山
香爐亦止曰中有蘭綺朱火靑烟玉臺新詠集亦云朱
火然其中青烟颺其間好香難久居空令蕙草殘二文
所賦皆焚蘭蕙而非沉腦是漢雖通南粤亦未有南粤
香也漢武内傳載西王母降爇嬰香等品多名異然疑
後人爲之漢武奉仙窮極宮室帷帳器用之屬漢史備
記不遺若曾製古來未有之香安得不記
　　　博山爐銘　　　　　　　　　劉　向
嘉此王氣嶃巖若山上貫太華承以銅盤中有蘭綺朱
火靑烟
　　　香爐銘　　　　　　　　　　梁元帝
蘇合氣氳飛烟若雲時濃更薄乍聚還分火微難燼風
長易聞孰云道力慈悲所熏
　　　鬱金香頌　　　　　　　　　古九嬪
伊此奇香名曰鬱金越此殊域厥彌來尋芬芳酷烈悅
目欣心明德惟馨淑人是欽窈窕淑媛服之褵襟永垂
名實曠世弗沉
　　　藿香頌　　　　　　　　　　江　淹
桂以過烈麝似太芬摧沮天壽夭抑人文詎如藿香微
馥微薰攝靈百仞養氣靑雲
　　　瑞香寶峰頌(幷/序)　　　　　　　張　建
臣建謹按史記龜策傳曰有神龜在江南嘉林中林中
者獸無狼虎鳥無鴟鴞草無螫毒野火不及斧斤不至
是謂嘉林龜在其中常巢於芳蓮之上胸書文曰甲子
重光得我爲帝王觀是書文豈不偉哉臣少時在書室
中雅好焚香有海上道人白臣言曰子之沉香所出乎
請爲子言葢江南有嘉林嘉林者美木也木美則堅實
堅實則善沉或秋水泛溢美木漂流沉於海底蛟龍蟠
伏於上故木之香清烈而戀水濤瀨淙激於下故木形
嵌空而類山近得小山於海賈巉岩可愛名之瑞沉寶
峰不敢藏諸私室謹齋莊潔誠跪進玉陛以爲天壽聖
節瑞物之獻臣建謹拜手稽首而爲之頌曰
大江之南粤有嘉林嘉林之木入水而沉蛟龍枕之香
冽自淸濤瀨漱之峰岫乃成海神愕視不敢閟藏因朝
而出瑞我明昌明昌至治如沉馨香明昌睿算如山久
長臣老且耄聖恩曷報歌此頌詩以配天保
　　　迷迭香賦　　　　　　　　　魏文帝
播西都之麗草兮應靑春之凝暉流翠葉於纖柯兮結
微根於丹墀方暮秋之幽蘭兮麗崑崙之英芝信繁華
之速遊兮弗見凋於嚴霜旣經時而收採兮配幽蘭以
增芳去枝葉而持御兮入銷縠之霧裳附玉體以行止
兮順微風而舒光
　　　欝金香賦　　　　　　　　　傅　雲
葉萋萋以翠靑英蘊蘊以金黄樹菴藹以成隂氣芬馥
以含芳凌蘇合之殊珍豈艾蒳之足方榮播帝㝢香耀
紫宮吐芳揚烈萬里望風
　　　芸香賦　　　　　　　　　　傅　盛
攜脆枝以逍遙兮覽偉草之敷英慕君子之𢎞覆兮超
託軀於朱庭俯飲澤於月環兮仰吸潤乎太淸繁兹綠
葉茂此翠莖葉(闕/)　以(闕/)　兮枝媚妍以迴縈象春松
之含曜兮欝蓊蔚以葱菁
　　　雞舌香賦(幷/序)　　　　　　　　顏博文
沈括以丁香爲雞舌而醫者疑之古人用雞舌取其芬
芳便於奏事世俗蔽於所習以丁香之狀於雞舌大不
類也乃慨然有感爲賦以解之云
嘉物之產潛竄山谷其根盤行龍隂蛇伏期微生之可
保處幽翳而自足方吐英而布葉似千世而無欲醮醮嬌
黄綽綽疎綠偶咀嚼而味以奇功而見禍攘肌被逼粉
骨遭辱雖功利之及人恨此身之莫贖惟彼雞舌味和
而長氣烈而揚可與君子同升廟堂發胸臆之藻繪粲
齒牙之冰霜一語不忌澤及四方遡日月而止征與鴛
鴦而同翔惟其施之得宜豈凡物之可當世以疑似猶
有可議雖二名之靡同眇不失其爲貴彼鳳頸而龍準
謂蜂目而烏喙况稱謂之不爽稽形質而實類者也殊
不知天下之物竊名者多矣雞腸烏喙牛舌馬齒川有
羊臍山有鳶尾龍膽虎掌猪膏鼠耳鴟脚羊眼鹿角豹
足彘顱狼趺狗脊馬目燕頷之黍虎皮之稻蓴貴雉尾
藥尚雞爪葡萄取象於馬乳波律膠稱於龍腦筍雞胵
以爲珍瓠牛角而貴早亦有鴨脚之葵貍頭之瓜魚甲
之松鶴翎之花以雞頭龍眼而充果以雀舌鷹爪而名
茶彼爭工而擅價咸好大而喜誇其間名實相叛是非
迭居得其實者如聖賢之在高位無其實者如名器之
假盜軀嗟所遇之不同亦自賢而自愚彼方逐臭於海
上豈芬芳之是嫉嫫姆飾貌而薦食西子掩面而守閭
餌醯醬而委醍醐佩碔砆而捐瓊琚舍文茵而臥籧篨
習薤露而廢笙竽劒作錐而補履驥垂頭而駕車蹇不
過而被跨將栖栖而爲圖是香也市井所緩廊廟所急
豈比馬蹄之近俗燕尾之就濕聽秋雨之淋淫若蒼天
爲兹而雪泣若將有人依龜甲之屏炷鵲尾之爐研以
鳳味筆以鼠鬚作蜂腰鶴膝之語爲鵠頭蟲脚之書爲
兹香而解嘲明氣類之不殊願或用於賢相藹芳烈於
天衢
　　　銅博山香爐賦　　　　　　昭明太子
方夏鼎之瓌異類山經之俶詭制一器而備衆質諒兹
物之爲侈於時靑女司寒紅光翳景吐圓舒於東嶽匿
丹曦於西嶺蕙帷已低蘭膏未屏爨松柏之火焚蘭麝
之芳熒熒内曜芬芬外颺似卿雲之呈色若景星之舒
光齊姬合歡而流盼燕女巧笑而蛾揚超公聞之見錫
越文若之畱香信名眞而器美永服玩於華堂
　　　博山香爐賦　　　　　　　　傅　縡
器象南山香傳西國丁緩巧鑄兼資匠刻麝火埋朱蘭
煙毁黑結構危峰横羅雜樹寒夜含煖清霄吐霧製作
巧妙獨稱珍俶景澄明而裊篆氣氤氳長若春隨風本
勝千釀酒散馥還如一碩人
　　　沉香山子賦(子由生/日作)　　　　　蘇　軾
古者以芸爲香以蘭爲芬以鬱鬯爲祼以脂蕭爲焚以
椒爲塗以蕙爲薰杜蘅帶屈菖蒲薦文麝多忌而本羶
蘇合若香而實葷嗟吾知之幾何爲方入之所分方根
塵之起滅常顚倒其夫君每求似於髣髴或鼻勞而妄
聞獨沉水爲近正可以配薝蔔而並云矧儋崖之異產
實超然而不羣旣金堅而玉潤亦鶴骨而龍筋惟膏液
而内足故把握而兼斤顧占城之枯朽宜爨釜而燎蚊
宛彼小山巉然可忻如太華之倚天象小姑之揷雲往
壽子之生朝以寫我之老懃子方面壁以終日豈亦歸
田而自耘幸置此於几席養幽芳於帨帉無一往之發
烈有無窮之氤氳葢非獨以飲東坡之壽亦所以食黎
人之芹
　　　香丸志
貞觀時有書生幼時貧賤每爲人侮害雖極悲憤而無
由洩其忿一日閒步經觀音里有一婦人姿甚美與生
眷顧侍兒負一革囊至曰主母所命也啓視則人頭數
顆顏色未變乃向侮害生者也生驚欲避去侍兒曰郎
君請無驚必不相累主母亦素仇諸惡少年欲假手於
郎君生愧謝弗能婦人命侍兒進一香丸曰不勞君舉
腕君第掃淨室夜坐焚此香於爐香烟所至君急隨之
卽得志矣有所獲須將納於革囊歸勿畏也生如旨焚
香隨烟而往初不覺有牆壁礙行處皆有光亦不類暗
夜每至一處烟嬝嬝繞惡少年頸三繞而頭自落或獨
宿一室或妻子共牀寢或初就枕侍兒執巾若麈尾如
意圍繞未敢退悉不覺不知生悉以頭納革囊中若夢
中所爲殊無畏意於是烟復嬝嬝而旋生復隨之而返
到家未三鼓也烟甫收火已寒矣探之其香變成金色
圓若彈倐然飛去鏗鏗有聲生恐婦復須此物正惶急
間侍兒不由門戸忽爾在前生告曰香丸飛去侍兒曰
得之久矣主母傳語郎君此畏關也此關一破無不可
爲姑了天下事共作神仙也後生與婦俱徙去不知所
之
　　　上香偈(道/書)
謹焚道香德香無爲香無爲清淨自然香妙洞眞香靈
寶惠香朝三界香香滿瓊樓玉境遍諸天法界以此眞
香騰空上奏　焚香有偈返生寶木沉水奇材瑞氣氤
氳祥雲繚繞上通金闕下入幽冥
　　　脩香(陸放翁/義方訓)
空庭一炷上達神明家廟一炷曾英祖靈且謝且祈特
此而已此而不爲吁嗟已矣
　附諸譜序
　河南陳氏曾合四譜爲書後二編爲陳序者倂爲余
　纂建勳諸序彚此以存異代同心之契
　　　葉氏香錄序
古者無香燔柴焫蕭尚氣臭而已故香之字雖載於經
而非今之所謂香也至漢以來外域入貢香之名始見
於百家傳記而南蕃之香獨後出焉世亦罕知不能盡
之余於泉州職事實兼舶司因蕃商之至詢究本末錄
之以廣異聞亦君子恥一物不知之意
紹興二十一年左朝請大夫知泉州軍州事葉廷珪序
　　　顔氏香史序
焚香之法不見於三代漢唐衣冠之儒稍稍用之然返
魂飛氣出於道家旃檀伽羅盛於緇廬名之奇者則有
燕尾雞舌龍涎鳳腦品之異者則有紅藍赤檀白茅靑
桂其貴重則有水沉雄麝其幽遠則有石葉木蜜百濯
之珍罽賓月支之貴泛泛如噴珠霧不可勝計然多出
於尚怪之士未可皆信其有無彼欲刳凡剔俗其合和
窨造自有佳處惟深得三昧者乃盡其妙因採古今熏
脩之法釐爲六篇以其敘香之行事故曰香史不徒爲
熏潔也五臟惟脾喜香以養鼻通神觀而去尤疾焉然
黄冠緇衣之師久習靈壇之供錦韝紈袴之子少躭洞
房之樂觀是書也不爲無補雲龕居士序
　　　洪氏香譜序
書稱至治馨香明德惟馨反是則曰腥聞在上傳以芝
蘭之室鮑魚之肆爲善惡之辨離騷以蘭蕙杜蘅爲君
子糞壤蕭艾爲小人君子澡雪其身心熏祓以道義有
無窮之聞余之譜香亦是意云
　　　陳氏香譜序
香者五臭之一而人服媚之至於爲香作譜非世官博
物嘗閱舶浮海者不能悉也河南陳氏香譜自子中至
浩卿再世乃獲博採洪顏沈葉諸譜具在此編集其大
成矣詩書言香不過黍稷蕭脂故香之爲字從黍作甘
古者自黍稷之外可焫者蕭可佩者蘭可鬯者鬱名爲
香草者無幾此時譜可無作楚辭所錄名物漸多猶未
取於遐裔也漢唐以來言香者必南海之產故不可無
譜浩卿過彭蠡以其譜視釣者熊朋來俾爲序釣者驚
曰豈其乏使而及我子再世成譜亦不易宜遴序者豈
無蓬萊玉署懷香握蘭之仙儒又豈無喬木故家芝芳
蘭馥之世卿豈無島服夷言誇者詫寶之舶官又豈無
神州赤縣進香受爵之少府豈無寶梵琳房閒思道韻
之高人又豈無瑤英玉蕊羅襦薌澤之女士凡知香者
皆使序之若僕也灰釘之望旣窮熏習之夢久斷空有
廬山一峰以爲爐峰頂片雪以爲香子併收入譜矣每
憶劉季和香癖過爐熏身其主簿張坦以爲俗坦可謂
直諒之友季和能笑領其言亦庶幾善補過者有士如
此如荀令君至人家坐席三日香如梅學士每晨以袖
覆爐撮袖以出坐定放香是富貴自好者所爲未聞聖
賢爲此惜其不遇張坦也按禮經容臭者童孺所佩茞
蘭者婦佩所採大丈夫則自有流芳百世者在故魏武
猶能禁家内不得熏香謝𤣥佩香囊則安石惡之然琴
窗書室不得此譜則無以治爐熏至於自熏知見抑存
乎其人遂長揖謝客鼓棹去客追錄爲香譜序至治壬
戌蘭秋彭蠡釣徒熊朋來序
　　　又
韋應物掃地焚香燕寢爲之凝清黄魯直隱几炷香靈
臺爲之空湛從來韻人勝士爐霏晝牧道心純淨法應
如是汴陳浩卿於淸江出其先君子中齋公所輯香譜
如銖熏初襚縹緲願香悟韋郎於白傅之香山識涪翁
於黄仙之叱石是譜之香遠矣浩卿卓然肯構能使書
香不斷經傳之雅馥芳韶騷選之靚馡初曙方遺家譜
可也袖中后山瓣香亦當詢龍象法筵拈起超方迴向
至治壬戌夏五長沙梅花溪道人李琳書
　辛巳歲諸公助刻此書工過半矣時余存友海上歸
　則梓人盡斃於疫板寄他所復遘祝融成毁數奇可
　勝太息癸未秋欲營數椽苦資不給甫用拮据偶展
　鶴林玉露得徐淵子詩云俸餘擬辦買山錢復買端
　州古研塼依舊被渠驅使在買山之事定何年頗嘉
　淵子之雅尚乃決意移貲剞劂因歎時賢著述朝成
　暮梓木與稿隨余兹纂歴壯逾衰歲月載更梨棗重
　災何艱易殊人太甚耶友人慰之曰事物之不齊天
　定有以齊之者脫稿日用書顚末云爾是歲八月之
　望
　
　
　
　
　
　
　
　香乘卷二十八
