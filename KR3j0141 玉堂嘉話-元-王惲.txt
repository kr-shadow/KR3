#+TITLE: 玉堂嘉話-元-王惲
#+DATE: 2016-06-11 12:23:38
#+SOURCE: github.com/kanripo/KR3j0141 master 7cb4c55e                
欽定四庫全書　　　　　子部十
　玉堂嘉話　　　　　　　雜家類三(雜説之屬/)
　　提要
　　　　(臣/)等謹案玉堂嘉話八卷元王惲撰惲有承
　　　　華事略已著録是編成於至元戊子紀其中
　　　　統二年初為翰林修撰知制誥兼國史館編
　　　　修官及調官晋府秩滿至元十四年後入為
　　　　翰林待制時一切掌故及詞館中考核討論
　　　　諸事始於辛酉終於甲午凡三十四年之事
　　　　所記當時制誥特詳足以見一朝之制如船
　　　　落至祭文太常新樂祭文之類皆他書所未
　　　　見他如記唐張九齡李林甫告身之式記平
　　　　宋所得法書古畫名目宋聘后六禮金科舉
　　　　之法以及論宣諭制誥之别據栁公權跋知
　　　　唐時已有廣韻辨米芾之稱南宮以曽官太
　　　　常記秦檜家廟之制摘顔真卿書出師表之
　　　　偽謂金史天文志出於太史張中順與張徳
　　　　輝述塞北之程劉郁述西域之事皆足以資
　　　　考證而宋遼金三史之議尤侃侃中理其中
　　　　如論日月五星則不知推步之法謂古婦人
　　　　無諡則不知聲子文姜之例論六帖則勦襲
　　　　演繁露論野合則附㑹博物志皆為疵累唐
　　　　六典女伯女叔一條二卷五卷再見亦失檢
　　　　校然大致該洽不以瑕掩全書已收入秋澗
　　　　集中此乃其别行之夲也乾隆四十六年十
　　　　月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
玉堂嘉話序
中統建元之明年辛酉夏五月詔立翰林院於上都故
状元文康王公授翰林學士承㫖已而公謂不肖惲曰
翰苑載言之職莫國史為重遂復以建立本院為言允
焉仍命公兼領其事時不肖侍筆中書兩院故事凢百
草創經營署置略皆與知其年秋七月授翰林修撰同
知制誥兼國史院編修官方帝澤鴻龎賚及四海誥命
宣辭頗與定撰再閲月蒙二府交辟不妨供職兼左司
都事自後由御史裏行調官晉府秩滿復入為翰林待
制時則有若左丞相修國史耶律公承㫖霍魯忽孫安
藏前左轄姚公大學士鹿菴王公侍講學士徒單公河
南李公待制楊恕修撰趙庸應奉李謙不肖雖承乏㡬
於一考其獲從容侍接仰其祖宗對天之鴻休聖訓無
窮之睿思皆聞所未聞者至於文章髙下典制㳂革朝
夕饜飫所得亦云多矣今也年衰氣耄盡負初心因紬
繹所記憶者凢若干言輯為八卷題之曰玉堂嘉話
其或燈火茒堂之夜尊罍心賞之間吐嘉話於目前想
玉堂於天上鳴息有時盛年不再良可歎也然昔人有
宅位鈞衡不得預天子私人為恨顧惟此生不為未遇
用藏家櫃以貽将來至元戊子冬季二日前行臺侍御
史王惲謹序
欽定四庫全書
　玉堂嘉話卷一
　　　　　　　　　　　　　元　王惲　撰
大元中統二年秋七月惲自中省詳定官用兩府(謂内/外兩)
(省/)薦授翰林修撰其宣詞云行已無忝博學能文顧超
絶之逸材足鋪張於偉蹟宜司綸命以賛皇猷可特授
翰林修撰同知制誥兼國史院編修官當振斯文以宣
朕命其修撰雷膺詞云昔年詩禮已聞鯉過於庭前今
日絲綸復見鳳毛於池上二詞㕘政楊公筆也既拜命
謁承㫖王公於寓館公曰唐人題名記為三千佛名經
其充詞臣者即為一佛出世國家文治伊始汝等首膺
是選於士林有光矣八月上都文廟告成公命某官作
釋菜諸文頗立論其間公曰如此文字有稱功頌徳而
已又云作文亦有三體入手當如虎首中如豕腹終如
蠆尾虎首取其猛重豕腹取其楦穰蠆尾取其螫而毒
也此雖常談亦作文之法也初公既草諸相宣辭通作
一卷實封細銜書名上用院印付惲呈省問焉曰白麻
盖自中出今實封防其漏洩亦唐人鎖院之意也其立
史院奏帖有云自古有可亡之國無可亡之史兼前代
史冊必代興者與修盖是非與奪待後人而可公故也
公又親筆作史大略付惲如帝紀列𫝊志書卷帙皆有
定體其傳須三品有顯烈者立又云太史張中順金一
代天變皆有紀錄就此公未老可亟與論定亦是志書
中一件難措手者竊念太史公諱鶚字百一曹之東明
人正大元年甲申獲承牓状元第遂應奉翰林文字殊
為金主眷顧天興二年官通議右司員外郎後遇聖上
寵光益隆如諮大計以斯道覺民為先論日蝕以撤樂
罷宴為對開禮樂之源則釋菜先師明慶威之權則張
皇治本又以𦵏祭故主為請允馬後為位哭汝水上哀
動左右天日為變色仍私諡為義宗據法君死社稷曰
義其忠不忘君如此
冬十月侍中和者思傳㫖都堂與文字召靜應姜真人
去者惲時為左司都事宰相命具詔草其詞曰靜以知
來智能藏往念前言之有效方庶事之惟㡬遐想仙標
載勤驛傳幡然而至暫辭嘉遁之鄉罄爾所懷與復細
氊之論
至元十四年丁丑嵗春二月庚申朔復授翰林待制是
日赴院供職
為春旱禁酒詔漢賜大酺嵗有常數周申文誥飲戒無
彛况糜粟者莫甚于斯崇飲者刑則無赦近縁春旱朝
議上陳宜禁市酤以豐民食朕詳來奏實為腆民可自
今年某月日民間毋得醖造酒醴俾暴殄天物重傷時
和故兹詔示想宜知悉
為春旱祈雨青詞伏以萬物盈於兩間亭毒必資于帝
力皇天佑于一徳精誠可格於高穹比者時雨愆常秋
種不下重念無辜之衆将罹荐至之災循省内修庶囘
哀眷爰因雩祭崇建靈壇伏望列聖垂仁九天降鑒易
隂陽之恒數斡造化之𤣥機下勅豐隆霈流甘㴻蘇槁
麥于南畝播嘉榖于東郊一滌昏霾溥洽生意豈惟大
賚三農免失業之憂嘉與多方髙廪享有年之慶
同諸公觀唐張九齡等誥於玉堂其詞曰門下春秋之
義尚重卿才王國克楨莫先相位用増其命必正其名
中奉大夫守黄門侍郎同中書門下平章事𢎞文館學
士賜紫金魚袋上䕶軍裴耀卿正議大夫中書侍郎同中
書門下平章事集賢院學士副知院事兼修國史賜紫
金魚袋上柱國曲江縣開國男張九齡經濟之才式是
百辟正議大夫檢校黄門侍郎賜紫金魚袋上柱國李
林甫泉源之智迪惟前人既樞宻載光而親賢稱首審
能羣㑹所莅有孚寧惟是日疇咨故已多年厯選國鈞
繄頼邦禮克清宜命曰鼎臣置之廊廟耀卿可銀青光
禄大夫守侍中學士勲封如故九齡可銀青光禄大夫守
中書令學士知院事修國史勛封如故林甫可銀青光
禄大夫守吏部尚書同中書門下三品勛封如故主者
施行開元二十二年五月二十七日上用尚書吏部之
印凢五顆制可下傍作細字書某月日某時都事某左
司郎中光以後細銜相臣與部官同列去姓而名名作
大字署曰尚書左丞相曰金紫光祿守尚書右丞相集
賢院學士修國史上柱國徐國公嵩曰吏部尚書上柱
國武都縣開國伯暠曰朝請大夫檢校吏部侍郎上柱
國豫曰吏部侍郎曰朝議大夫守尚書左丞賜紫金魚
袋挺之後書年月日印同前後稍下以細銜書銀青光
禄大夫守中書令集賢院學士知院兼修國史上柱國
曲江縣開國男臣張九齡宣曰中書侍郎曰朝議大夫
中書舍人内供奉集賢院修撰上柱國臣徐安貞奉行
復作髙行細銜曰銀青光禄大夫守侍中𢎞文館學士
上柱國臣耀卿曰黄門侍郎曰朝請大夫給事中内供
奉臣昱等言復大字與銜平頭書制書如右請奉制付
外施行謹言復大字與前平書告銀青光禄大夫守中
書令集賢院學士知院事兼修國史上柱國曲江縣開
國男張九齡奉被制書如右符到奉行自告字已下作
五行用印二十九顆唯制字上空後上與前平頭書郎
中惲下細字書主事懷琛令史王烈書令史姚元開元
二十二年五月二十一日下印同前用告用柿黄斗底
綾作卷凢七幅上下約一尺或者謂曲江與林甫通作
一告除拜以鸞梟並集駑驥同皁為嫌予曰帝堯在上
咎䕫與驩鯀同列恐自昔有所未免正在明君别其賢
否用與不用耳然唐自開元後九齡竟罷而相林甫治
亂之分于斯已見矣二月壬戌題　唐李紳拜相(後有徽/宗御書)
(䟦/)門下興化致理必資作礪之功納誨弼違實頼輔台
之效茍非材標人傑道茂時宗藴經濟之宏規積巖廊
之素望則何以光我注意允于具瞻其惟至公式舉成
命淮南節度副大使知節度事管内營田觀察處置等
使銀青光禄大夫檢校尚書右僕射兼揚州大都督府
長史御史大夫上柱國賛皇縣開國男食邑三百户李
紳氣禀清剛體含沖用抱金石之正性挺松桂之貞姿
識達古今慮周㣲隠詞源濬發洞學海之波瀾智刃髙
揮森武庫之矛㦸中立不倚方嚴寡徒長慶一朝委遇
斯極入参禁宻出總紀綱王猷多潤飾之能邦憲著肅
清之稱洎領版圖之任尤彰均節之宜而又寵辱靡驚
得䘮齊致河洛留神明之政浚郊恢将帥之謀威令播
於軍戎豪黠屏迹惠澤洽於封部疲羸息肩俗變阜安
人知禮義日者錫其髙第換彼雄藩當淮海之要衝控
舟車之都會風望並峻僉諧莫踰朕䖍恭寳圖夢寐良
輔爰膺審象果副虚求爾宜踐台席之崇嚴司中樞之
宻勿外以底綏華夏内以勤恤黎元視同列猶塤箎期
君臣如魚水無使仲山補衮獨見美於周詩汲黯匡時
常推髙於漢史祇率訓典往惟戒哉可守中書侍郎同
中書門下平章事散官勲封如故主者施行會昌二年
二月十二日年月日上下凢用印五顆其文即尚書吏
部之印傍近下細銜書中書令次右僕射兼中書侍郎
平章事臣珙宣奉次中書舍人臣孔温業行復作髙行
與告文齊細銜曰侍中次司空兼門下侍郎平章事臣
徳裕次給事中臣泰章等言作大字與細銜齊制書如
右請奉制付外施行謹言㑹昌二年二月日印文同前
大字平書制可下細書月日時都事及左司郎中復作
髙行與制可齊書細銜曰吏部尚書次吏部侍郎次尚
書左丞已上皆闕後大書與銜平頭曰告銀青光禄大
夫守中書侍郎同中書門下平章事上柱國賛皇縣開
國男食邑三百户李紳奉被制書如右符到奉行自告
字至行字用印一十九顆全空制字後復平書司勛郎
中判懿下細銜書主事次張𢎞亮次令史楊温次書
令史會昌二年二月日下印同前徽宗御䟦云恭讀太
祖皇帝實錄載偽蜀李昊自言紳之後仕孟昶至司空
趙國公方昶與江南通好時遣其臣趙季札使景季札
囘得李紳唐武宗朝自淮南節度使入相告以遺昊昊
欲誇詫其事結綵為樓置告於中朝服前導盡呼聲妓
雜奏歌樂迎歸私第即召将相大臣宴飲仍以帛二千
疋謝季札詳閲告文正昊所詫之告也然自武宗逮今
三百年茍人以忠諒功業聞于時有不必金石而堅者
可不勉哉因節文以載其實後有復古殿三字上用御
書之寳人有范仲淹富弼呉中復韓縝玉汝巳未季秋
觀於承㫖東㕔先儒論漢人大綱正節目不備唐人大
備而純正謂此等制耳秋澗云
洛陽竹齋先生李得之云制誥二體不同宣辭必須散
誥詞乃用四六今宣詞皆作四六非也盖宣則王言親
諭誥則牒奉勅行如蔡正甫作道陵諭孟宗獻詞云朕
新即大寳詔有司以取天下士卿自鄉選至于殿陛四
為舉首非材之髙學之博識之優何以臻此今畀以北
門應詔之職朕之待卿不薄然君子志于逺者大者無
以此為自足爾其勉旃又諭沁州刺史李楫云有司以
卿資應未當得郡朕以識卿最乆愛卿專對詳明進止
審當故有此授卿當悉力為民政成以稱朕意爾其勉
之是也其誥如狄梁公顔少師李文饒等詞唐人純用
四六是也又云知制誥為三字詞臣故唐詩有云三字
詞臣求識面九重天子望低顔之句得之先生名國維
淄川人浮陽王頔文叔説
初鹿庵先生奉勅定撰趙秘書先世碑文纔畢先生旋
車過予於崇寧里迎視若有喜色未審何為坐定出此
文至其論説噫古人有言風霜别草木之性危亂顯貞
良之節夫危亂世常有而全節死義之士不可常得或
相去數百年或相望數千里時有一二馬獨趙氏一門
之内父子兄弟乃有四人真可尚哉昔比干效忠于殷
而受封于周堯君素盡節于隋而唐太宗為文祭之盖
天下之善一也聖人一視同仁寧有彼此之分哉今趙
氏父子兄弟盡忠於金而聖天子為之立碑淵𠂻睿鑒
盖與夫周武王唐太宗之心不謀而同矣敢對揚休命
繫之以銘先生不覺自讀者再公養氣素厚且復爾耳
諒以自得用事切當為喜乃知文士氣習至其適意不
知手舞足蹈古今通一致也乂記吕遜嘗談趙著吕鯤
以詩鳴燕朔間二人皆出耶律相門下虎巖每得一聫
一詠即提擲其㡌于几龍山從傍謂曰不知李杜平時
費多少㡌子聞者為捧腹
待制楊恕(字誠/之)金文獻公楊尚書子嘗談其父正大間
所陳奏議今錄於此臣伏讀聖㫖節文六品以下官有
許詣登聞檢院進奏帖者聖訓廣大盖将博詢兼覽
以盡羣下之智也臣實愚懵無妙謀長策仰禆聖聽之
萬一獨取事之切於今日者列為二事以言之一曰簡
卒二曰理財簡卒之説復有三馬一曰取人材二曰募
願為三曰括驅丁理財之説復有二馬一曰納官從便
二曰和買可罷臣請言簡兵之説臣去嵗在鄉里見其
簡卒之時不以人材優劣為等差而以物力多寡為次
第故所得富民之子弟彼生長於衣食豐裕之中居則
役僕𨽻行則策堅肥未嘗諳習天下勞苦之事使之負
斗區之重徒歩數十里則憊且顛矣况能被堅執鋭以
為我軍之前行而逆戰哉倉卒之際非徒無益適足為
我軍之累不若無之之為愈也為今之計莫若行三説
以簡卒則庶乎其可用矣何謂取人材盖十人所聚必
有為之雄者在千萬人亦然如總州縣之丁男不以物
力多寡為先後惟軀幹勇壯是求則所得皆能戰之人
矣何謂募願為盖天下之民虚為㳺手不業者甚衆平
日無事則使氣以侮人無頼而犯法其中或有果敢勇
健奮不顧身良民所不及者可予以束帛之賞募之為
兵則所得皆樂戰之人矣何謂括驅丁盖天下之奴𨽻
自幼及壯備嘗勤勞艱苦之事其筋體氣力之所服習
馳走負任之所慣狃豈常人之所能及哉如簡其人材
之勝甲胄者免當房之賤籍之為兵則所得皆能戰之
人且有樂戰之心矣簡卒如是則與夫富民之子弟僝
弱而不能戰恇怯而不樂戰者相去豈不逺哉臣請言
理財之説臣竊見數年前北邊有事之時天下錢鈔遏
塞不通交鈔庫不勝換易之多乃邏卒持梃力與勝之
當是時小民有懋遷之艱商旅有不行之病比年以來
漸無此弊者但以多取故也今以南鄙軍興支給浩繁
户部乃日増印鈔之數以救目前之急然所出者方來
而無窮所入者雖増而有限以有限而待無窮則鈔有
時而不通矣為今之計莫若行二説以理財則庶乎其
無滯矣何謂納官從便國家利鈔之不行不若錢之通
也故院務所輸之課皆使入之其術固善矣能限之以
路分拘之以分數則所入之鈔傷太少耳夫已收大半
之鈔而臣猶謂之少者誠恐後日所出者太多故也如
使凢入官之數銀鈔錢三者一聴民便或全以銀鈔入
者亦聴之如此則三者之價常平而不偏鈔法以通流
矣且以目前銀價論之不及錢鈔者毎兩盖二三百錢
如納從民便則銀入者多而價與錢鈔適平矣此取之
之法也知所以收矣則所支之法又不可不知臣竊見
國家之取于民有曰和買有曰和顧者徒愛其虚名之
美而不究其利害之實也盖和顧和買之有損於國無
補於民適足為吏卒之利耳且科歛之限方急州縣之
官以鞭笞捶楚從事于怱遽之間小民奔走趨命之不
暇故出數倍之直以應上之求心恐然惟以不得罪于
州縣為幸國家憫小民趨辦如是之勞故出直以償之
意固善矣奈何州縣官之明幹者少胥吏鄉里正主首
之属因縁為姦官直之及于民者十纔二三則是官有
費損之實民無饒益之利也為今之計莫若罷和顧和
買之虚名凡有科歛一騐貧富多寡之數而均之民不
必出直以償之國家方事殷之時雖户賦口歛亦不為
過何必取公帑不及支之財欲以益當賦之民而要和
顧和買之名哉且以括馬一事言之前年馬之取于民
者既議與之直今嵗所括之馬如又償之則所費益不
貲矣况畜馬者皆有餘力之家待南方平定之後而償
之亦未晩也若夫邊方攻守之䇿兵家竒正之術固非
愚臣所能識也雖然臣竊料宋人為此無名之舉者上
無竒謀秘䇿可以揺動中國者特以過聴逋逃之言以
為彼軍朝發則我民夕應矣然兵交已來所過敗衂我
民之心安然不動則是狂狡之素計巳屈矣如秋髙馬
肥之後鼓行而進則淮南可折箠而定也雖然臣竊有
私憂過計者國家之慮不在于未得淮南之前而在于
既得淮南之後何以言之盖得淮南則江之南北盡為
戰地進而相與爭利于舟楫之間我之勁弓洞貫之卒
不得環冦而發飛騎越蹂之足不得望風而騁當是時
宋人扼江為屯潜師於淮以斷我軍之糧道或決水以
瀦淮南之地則我軍當如何應援使彼計不知出此則
固善矣如使能為此計聖主豈可不與二三大臣預為
之謀哉雖臨敵制宜千變萬化然如臣之所言者上宜
先有成筭也臣愚狂瞽不識國之大計冐昧陳列不勝
恐悚待罪之至
時每㑹集日課讀平宋事跡若干編類者其間機畫三
二顯事多歸賈楊二人安藏意不能平至有言鹿庵先
生徐謂曰無庸異時修輯正史豈容及此從繁就簡不
得不然安公色為夷予且會體要之有方也
䟦僧花光梅後語蜀僧超然字仲仁居衡陽花光山避
靖康亂居江南之柯山與㕘政陳簡齋並舍而居山谷
所謂研墨作梅超凢入聖法當冠四海而名後世嘗有
移船來近花光住寫盡南枝與北枝之句其丰度可想
見矣雲夢趙復題云如王謝子弟倒冠落珮舉止欹傾
自有一種風味此盖前金髙丞相家藏舊四幅暗香疎
影溪雪春風今失其溪雪見為宋子玉所收
古者婦人無諡雖后妃之貴止從其氏至東漢顯宗始
加隂后以諡自是遵為定制
宋相李昉春日玉堂即事有云一院有花春晝永四方
無事簡書稀予夏日玉堂即事亦有二絶句隂隂槐幄
羃閒庭靜似藍田縣事㕔細草近縁春雨過映階侵户
一時青日長上直玉堂廬思入閒雲待卷舒重為明時
難再遇等閒羞老蠧魚書
頒髙麗厯日詔云云唯厯象日月星辰乃能成嵗自侯
甸男邦采衛要欲同文髙公學士詞也
古墓中玉器血漬者盖尸以水銀烹其血能漬其尸沁
者盖尸之膏油所沁也其玉器以手拭光襯生白暈者
即尸沁也
　
　
　
　
　
　
　
　
　
　
　
　
　
　玉堂嘉話卷一
欽定四庫全書
　玉堂嘉話卷二
　　　　　　　　　　　　　　元　王惲　撰
看古玉器當觧其刀刻碾刻者刀刻為上碾與刀盖相
去甚逺丞相史公嘗収太康墓中玉環名曰泥湫龍係
昆吾刻也
磨李廷珪墨法商台符嘗云向抄合萬戸用聚星玉版研磨
李廷珪墨求木庵書研為墨所畫木庵亟止之曰用李氏墨
有法若用一分先以水依分數漬一宿然後磨研乃不傷研
論研先觀其石性粗細枯潤不必須有眼者其膩潤視
之有紫芒而不拒筆者即端之佳者也
看畫當觀其氣次觀神而畫筆又次之用漆㸃睛朱砂
紅石緑者皆唐畫也予嘗觀閻立本老子西昇如此
許魯齋云古人看漢書皆有傳授不然有難曉者豈律
厯天文之謂乎
太康冢或云漢梁孝王墓或云晉何曽墓以地里物色
考之恐皆非也予向與呉教授會真定因及此呉曰此
晉司馬文王陵也曰何據呉曰昔居太康時冢前有廟
晉文王祠至田夫野叟皆以文王呼之及發其龜趺皆刻
南征並壽之字以史攷之文王南征數矣豈其然歟
鹿庵先生曰前漢列傳多少好様度于後插一銘詞篇
篇是箇碑表墓誌作者觀此足矣不必他求曹南湖亦
嘗説作銘辭法度謂如一人有數事好處取其重者論
之及詳史漢論賛其原盖出于此
坡詩雖二十字者皆有莫大議論
歐公文尊經尚體于中和中做精神
鹿庵曰文章以自得不蹈襲前人一言為貴曰取其意
而不取其辭恐終是踵人足跡俱不若孟軻氏一字皆
存經世大法其辭莊而有精彩也
南湖又云非莊無以䧺其辯非騷無以清其氣
予嘗問匡衡相業于先生先生曰汝以為何如曰學術
有餘而忠謇不足先生為首肯
地震說周語伯陽父曰陽伏而不能出隂迫而不能烝于
是有地震孔晁云陽氣伏于隂下見迫于隂故不能升以至
于動以地道安靜反動為異也又靈臺秘苑云地本于隂而
生萬物其形至厚其徳至靜定而不動者也若忽震動是謂
臣强陽伏而不能出隂迫而不能入隂有餘也若外戚擅權
后妃專政則土為變異小人用下有謀及民擾則地震
其分多兵飢若動于宗廟宫庭或動而不已者國有叛
臣讒佞並進大臣數動誅罰不以理而上下不相親或
政在女子或秋行冬令則地裂若裂而有聲四方不寧
地忽陷臣專政民離散亦為失地若火燃者火為陽精
地為隂主若或燃則越隂之道行陽之政傷而不克之
象臣專恣而終以自害也若地忽生毛為金失其性人
将勞役乂漢應奉云人氣内逆則感動天地天變見于
星氣日蝕地變見于奇物震動者陽用其精隂用其形
猶人之有五臟六體五臟象天六體象地故臟病則氣
色發于面體病則欠伸動于貌前世術者乃以日辰分
配國土為占嵗日月時辰及災見所在之地皆同用之
又有只以日時相加為占者如漢成建始三年日蝕地
震杜欽云殆為後宫何以言之日以戊申蝕時加未戊
未土也土者中宫之部也其夜地震未央宫殿中今本
朝大臣無不安之人外戚無乖刺之心諸侯無强大之
國四方無逆理之節此必嫡妾将有爭寵而相害者其
法甲為齊乙為海外東夷丙為楚丁為江淮南蠻海岱
戊為韓魏中州河濟已為韓魏庚為秦辛為華山以西
之國壬為燕趙衛癸為常山以北北方之國子為周丑
為翟魏亦主遼東寅為趙楚夘為鄭辰為晉邯鄲趙巳
為衛午為秦未為中山梁宋之國申為齊晉魏酉為魯
戍為趙呉越亥為燕
天鳴有聲人主驚憂而百姓勞失厥土
五福太乙所在每嵗須利一事大斿三十六年一交十
二年司天十二年司地十二年司人小斿三年一交大
斿所在天開眼小斿所在人相食以上皆東平占星劉
明之説如此
日月徑一千里周三千里何以知之曰周天三百六十
有五度以太陽日行一度攷之則知矣
周公以陽城土圭測日自王城四面去千里則減一寸
凢日食于忩隙間穿紙如錢許取影視之可見食之多
寡東缺則西見西缺則東見
樞府典故唐初典兵禁中出於帷幄之議故機宻名
官開元中設堂後五房而樞宻自為一司其職秘獨
宰相得知舎人官屬無得預也貞元之後藩鎮旅拒
重以兵屬人乃以中官分領左右神䇿軍而樞宻
之職歸於北司然常寄治省寺廡下延英㑹議則
屏立殿西勢猶奄奄𫝊道官省語而已至其盛時
其貴者號中尉次則樞宻使皆得貼黄除吏唐末
乃除北司并南北軍於樞宻使遂總天下之兵五
代以来多以武人領使而宰相知院事至宋復置
副貳簽書直學士之名大略文武㕘用間以宰相
兼領故得進退大吏預聞機政其任職盖重矣(陳繹/修西)
(府/記)
西使記壬子嵗皇弟實喇統諸軍奉詔西征凢六年
拓境㡬萬里己未正月甲子常徳(字仁/卿)馳驛西覲
自和林出烏遜中西北行二百餘里地漸髙入站經
瀚海地極髙寒雖酷暑雪不消山石皆松文西南七
日過瀚海行三百里地漸下有河濶數里曰罕木納
夏漲以舟楫濟數日過龍骨河復西北行與巴實伯
里南以相直近五百里多漢民有二麥黍榖河西注
瀦為海約千餘里曰赫色勒巴實多魚可食有碾磑
亦以水激之行漸西有城曰伊瑪又西南行過博囉
城所種皆麥稻山多栢不能株絡石而長城居肆囿
間錯土屋忩户皆琉璃城北有海鐵山風出往往吹
行人墮海中西南行二十里有關曰特穆爾徹辰守
關者皆漢民關徑崎嶇似棧道出關至阿里瑪圖
城市井皆流水交貫有諸菓惟𤓰蒲萄石榴最佳囘
紇與漢民雜居其俗漸染頗似中國又南有齊黙克城
居民多并汾人有獸似虎毛厚金色無文善傷人有蟲
如蛛毒中人則煩渇飲水立死惟過醉蒲萄酒吐則觧
有㗜酒博囉城迤西金銀銅為錢有文而無孔方至瑪
哈忠以馬撁拖床逓鋪負重而行疾或曰竒爾濟蘓易
馬以犬二月二十四日過伊都兩山間土平民多溝洫
映帶多故壘壊垣問之盖契丹故居也計其地去和林
萬五千里而近有河曰伊遜流洶洶東注土人云此黄
河也二十八日過塔喇寺三月一日過　　城有浮圖
諸囘紇祈拜之所三日過丕實南諸囘紇貿易如上已
節四日過呼展河渡船如弓鞋然土人云河源出南大
山地多産玉疑為崑崙山以西多龜蛇行相雜郵亭客
舍甃如浴室門户皆以琉璃飾之民賦嵗止輸金錢十
文然貧富有差八日過塔實干城大而民繁時羣花正
坼花唯梨薔薇玫瑰如中國餘多不能指名城之西所
植皆蒲萄粳稻有麥亦秋種又其滿地産藥十數種皆
中國所無藥物療疾甚效曰阿哲爾狀如苦参治馬䑕
瘡婦人損胎及打撲内損用豆許嚥之自消曰阿錫爾
状如地骨皮治婦人産後衣不下又治金瘡膿不出嚼
碎傅瘡上即出曰弩格薩爾形似桔梗治金瘡及腸與
筋㫁者嚼碎傅之自續餘不能盡録十四日過安巴河
夏不雨秋則雨溉田以水地多蝗有飛鳥食之十九日
過淋沁城其地有桑棗征西鄂囉屯駐于此二十六日
過瑪勒城又過諾爾桑城草皆苜蓿藩籬以栢二十九日
過塔舒爾城滿山皆鹽如水晶状近西南六七里新得國
曰穆錫其牛皆駝峰黒色地無水土人隔山嶺鑿井相
沿數十里下通流以溉田所属山城三百六十已而皆
下惟檐寒西一山城名竒塔卜孤峯峻絶不能矢石丙
辰年王師至城下城絶髙險仰視之㡌為墜諸道並進
敵大驚令相大哲古納實哩來納欵已而烏爾古納蘓勒坦
出降蘓勒坦猶國王也其父領兵别據山城令其子取之
七日而陷金寳物甚多一帶有直銀千笏者其國兵皆
刺客俗見男子勇壮者以利誘之令手刃父兄然後充
兵醉酒扶入窟室娱以音樂美女縱其慾數日復置故
處既醒問其所見教之能為刺客死則享福如此因授
以經呪日誦盖使蠱其心志死無悔也令潜使未服之
國必刺其主而後已雖婦人亦然其穆錫國在西域中
最為兇悍威脅鄰國霸四十餘年王師既克誅之無遺
類四月六日過竒拉爾城所産蛇皆四跗長五尺餘首
黒身黄皮如鯊魚口吐紫艶過阿勒鼎城密藏達爾人
被髪率以紅帕勒首衣青如鬼然王師自入西域降者㡬
三十國有佛國名克實宻爾西在印毒西北盖𫝊釋迦氏
衣鉢者其人儀状甚古如世所繪逹磨像不茹葷酒日
啖粳一合所談皆佛法禪定至暮方語丁巳嵗取布達
國南北二千里其主曰哈里巴其城有東西城中有大
河西城無壁壘東城固之以甓繪其上甚盛王師至城
下一交戰破勝兵四十餘萬西城陷皆盡屠其民尋圍
東城六日而破死者以數十萬哈里巴以舸走獲焉其
國俗富庻為西域冠宫殿皆以沉檀烏木降真為之壁
皆以黒白玉為之金珠珍貝不可勝計其妃后皆漢人
所産大珠曰太嵗彈蘭石瑟瑟金剛鑚之類𢃄有直千
金者其國六百餘年𫝊四十主至哈里巴則亡人物頗
秀于諸國所産馬名托必察哈里巴不悦以橙漿和糖
為飲琵琶三十六絃初哈里巴患頭痛醫不能治一伶
人作新琵琶七十二絃聴之立觧土人相傳布達諸國
之祖故諸國皆臣服布達之西馬行二十日有天房内
有天使神國之祖𦵏所也師名班巴爾其房中懸鐵絙
以手捫之心誠可及不誠者竟不得捫經文甚多皆為
班巴爾所作轄大城數十其民富實西有宻實勒國尤
富地産金人夜視有光處誌之以灰翼日發之有大如
棗者至布達六千餘里國西即海海西有富浪國婦人
衣冠如世所畫菩薩伏男子炫服皆善寝不去衣雖夫
婦亦異處有大鳥駝蹄蒼色鼓翅而行髙丈餘食火其
卵如升許其實喇斯國出珍珠其王名烏蘓阿逹必云
西南海也採珠盛以革囊止露兩手腰絙石墜入海手
取蛤并泥沙貯于囊中遇惡蟲以醋噀之即去既得蛤
滿囊撼絙舟人引出之往往有死者印毒國去中國最
近軍民一千二百萬户所出細藥大胡桃珠寳烏木雞
舌賔鐵諸物國中懸大鐘有訴者擊之司鐘者紀其事
及時王官亦紀其名以防姦欺民居以蒲為屋夏大熱
人處水中己未年七月烏林國阿必鼎蘓勒坦來降城大
小一百二十民一百七十萬山產銀黒契丹國名竒勒
揚王名和達瑪鼎蘓勒坦聞王大賢亦來降其巴爾斯大
城獅子䧺者鬃尾如纓拂傷人吼則聲從腹中出馬聞
之怖溺血狼有鬃孔雀如中國畫者唯尾在翅内每日
中振羽香猫似土豹糞溺皆香如麝鸚鵡多五色風駝
急使乗日可千里鵓鴿傳日亦千里珊瑚出西南海取
以鐵網髙有至三尺者蘭赤生西南海山石中有五色
鴨其價最髙金剛鑚出印毒以肉投大澗底飛鳥食其
肉糞中得之薩巴爾出西海中盖瑇瑁之遺精蛟魚食
之吐出年深結為香價如金其假者即犀牛糞為之也骨
篤犀大蛇之角也觧諸毒龍種馬出西海中有鱗角牡
馬有駒不敢同牧騮馬引入海不復出皁鵰一産三卵
内一卵生犬灰色而毛短隨母影而走所逐禽無不獲者
壠種羊出西海羊臍種土中溉以水聞雷而生臍系地
中及長驚以木臍㫁嚙草至秋可食臍内復有種又一
婦人觧馬語即知吉凶甚驗其怪異等事不可殫紀往
還凡一十一月郁歎曰西域之開始自張騫其土地山
川固在也然世代浸逺國號變易事亦難攷今之所謂
瀚海者即古金山也印毒即漢身毒也曰駝鳥者即安
息所産大馬爵也宻實勒即唐拂菻地也觀其土産風
俗可知己又新唐書載拂菻去京師四萬里在西海上
所産珍異之物與今日地里正同盖無疑也中統四年
三月渾源劉郁記
堂叔伯者是並父之兄弟也
父之姊妹謂之女叔女弟
鄂王岳飛諡忠武文主爾忘身兹謂人臣之大節諡
以表行必稽天下之公言申錫賛書追告幽穸故
太師追封鄂王諡忠武岳飛威名震於遐邇智略
根乎詩書結髪從戎前無堅敵枕戈勵志誓清中
原謂恢復之義為必伸謂忠憤之氣為難遏上心
宻契詔札具存夫何權臣力主和議未究凌煙之
偉績先罹偃月之隂謀李將軍口不出辭聞者流
涕藺相如身雖已死凛然猶生宜髙皇眷念之不忘肆
孝廟哀矜之備至還故官而禮𦵏頒祠額以旌褒逮于
先帝之時襚以真王之爵既觧誣于累聖可無憾于九
京然而易名之典雖行議禮之言未一始為忠愍之號
旋更武穆之稱朕獲覩中興之舊章灼知皇祖之本意
爰取危身奉上之實仍采克定禍亂之文合此兩言節
其一惠昔孔明之志興漢室若子儀之光復唐都雖計
效以或殊在秉心而弗異垂之典册何嫌今古之同符
頼及子孫将與山河而並乆英靈如在茂渥有承
鹿庵先生曰作文之體其輕重先後猶好事者以畫娯
客必先示其尋常而使精妙者出其後予偶悟曰此倒
食甘蔗之意也
作文字亦當從科舉中來不然豈惟不中格律而汗漫
披猖無首無尾是出入不由户也又云後學雖不業科
舉至于唐一代時文律賦亦當披閲而不可忽其中體
制規模多有妙處
二王行書其蜿蜒欹傾之状若行雲流水似不拘于律
然即以筆意求之其端莊流麗皆有餘韻唯具眼乃能
識之
鹿庵先生嘗以厯代史學試問於不肖惲對曰自史漢
而下文字率猥併無法如新唐書雖事増于前辭省于
舊字愈竒而氣愈索不若新五代一唱而三嘆有餘音
者矣先生為忻然
西方之地物香而人臭或者謂飲食致然與草木之氣
所奪故也予曰不然西方者乃中國之隂也陽為馨香
隂為臭穢西方氣偏不得中和之正故香臭異常
辛殿撰小傳弃疾字幼安濟南人姿英偉尚氣節少與
泰安党懷英友善肅慎氏既有中夏誓不為金臣子一
日與懷英登一大丘置酒曰吾友安此余将從此逝矣
遂酌别而去既歸宋宋士夫非科舉莫進公笑曰此何
有消青銅三百易一部時文足矣已而果擢第孝宗曰
是以三百青蚨博吾爵者耶其為授觀文殿修撰及議
邊事主和者衆公曰昔齊桓公雪九世之恥春秋韙之
况我與金人不同戴天讎邪今日之計有戰伐而已時
丞相侂胄當軸與公議合自是敗盟開邉用兵於江淮
間者數年公力為居多開禧二年除知紹興府至陛辭
復以金人危亂宜亟攻為言辭情慷慨義形于色繼侂
胄再議恢復乃以樞宻都承㫖召公於越中道以疾卒
道號稼軒居士今文集中壽南澗翁者盖侂胄也初公
在北方時與竹溪嘗逰泰山之靈巖題名曰六十一上
人破辛字也至元二十年予按部來游其石刻宛在
聖上御極十有八年當至元十一年丙子春正月江左
平冬十二月圖書禮器並送京師勅平章太原張公兼
領監事尋詔許京朝官假觀予遂與左山商台符叩閤
披閲者竟日凡得書畫二百餘幅今列于左
王羲之四月帖(四十/字)
獻之三帖(一洛中二佳/音三北問)
王羲之與謝安石評書帖後有䟦云古人作字悉平生用
功安有不絶出于古今者邪觀王謝首所爭若此况他
哉葢帖中有云自於山谷中臨學鍾氏張芝等書二十
餘年竹葉樹皮山石板木不可知數至縠牋藤紙反復書之
佳者收採自書皆記不能得而云此公何時用功夫深不逹耳
獻之鄱陽帖
右軍威畧帖八十二字入梁唐御府至宋入蘇大簡
家崇寕癸未襄陽米芾審定真跡其圖書有秘玩手
臨
智永禪師臨右軍四帖後東坡䟦云辨書如聴響切脈
知其美惡則可謂必能名之者過也予觀秘閤墨跡皆
唐人硬黄臨本但得臨本皆可蓄惟鵝羣一帖似是獻
之真筆熈寧五年子瞻書
褚遂良臨黄庭南唐昇元三年装背紙則黄硬
米芾學右軍書并論其筆法後一幅亦學右軍書退之
詩俗書趂姿媚此公不為石鼔發想亦見此等物耳
獻之草洛神賦紙極殘缺向明視背萬綻縱横
謝安東山帖
右軍快睛帖米襄陽臨本
蘭亭五言帖後䟦云唐虞世南臨本
晉王恬帖(三十/一字)
晉王敦帖作草聖書皆晉史中語
獻之書洛神賦後有梁普光間題䟦云唐人臨本不名
何人
獻之書陸士衡文賦
鍾太傅墨蹟議事表後錢惟演范堯夫薛道祖
題錢文僖公題尚父嘗寳此帖尚父謂武肅王鏐
也
唐太宗二帖一兩行十字若珠還合浦劔入延平泰和
二年三月司封貟外郎栁公權記
唐𤣥宗賜道士李涵光勅
李陽氷墨跡篆侍御帖上有李後主合同印
李陽氷篆二十六字後有韋處厚李商隱題商隱字體
絶類黄庭經時開成三年也
髙閑上人詫得韓序帖後有韓琦劉敞富弼歐陽修宋
敏求題云此卷蠟紙書非摹本也歐云如此韓公稱實
録云書係顛草
歐陽率更帖二臨本度尚帖襄陽審定真蹟秘玩
智永禪師春雨帖　真草千文墨跡
唐相李憕聨句帖後䟦云筆勢似李北海
李北海毒熱帖臨本李邕手簡後題觀者黄魯直張浮
休邵□王詵張舜民等凡六十九人
僧髙閑觀張旭顛逸帖
唐史惟則墨跡篆𨽻韻系小篆體例修狹後張浮休李
公麟䟦
李太白醉歸墨跡後自題云吾頭懵懵試書此不能自
辨賀生為我讀之汝年少眼明上有四世三公之印
懷素草　千文草聖　遊京師帖　論草字帖　自叙
帖　布帘帖　上林花發帖
唐髙宗已下諸帝墨跡手詔
李北海休休帖
白少傅墨跡六偈子
唐元和大理評事呉通㣲行書千文
唐人草北山移文垂拱二年寫貞元甲戌陸贄觀筆法
似是孫過庭
唐僧亞栖書
呉彩鸞龍鱗楷韻後栁誠懸題云呉彩鸞世傳謫仙也
一夕書廣韻一部即鬻于市人不測其意稔聞此説罕
見其書數載勤求方獲斯本觀其神全氣古筆力遒勁
出於自然非古今學人可及也時泰和九年九月十五
日題其冊共五十四葉鱗次相積皆留紙縫(天寳八/載製)
懷素洛中帖近于洛中得王右丞苔磯靜釣水閣閒棊
二畫其林野之思物景之清不覺身在其間信精筆感
人也如此
李白墨跡送賀八歸越詩
顔書　與兄常山太守書　乞米帖　與宗室李太保
勉　奉辭帖　與盧八倉公　　快雪晴時帖二十
八字　與李太保状後有唐陳銓印誌　　　祭濠州
文
孫過庭墨跡草書譜過庭字䖍禮陳留人髙宗垂拱二
年書徽宗書譜云孫草書皆逼羲獻妙于用筆雋㧞剛
㫁出於天材非積習所可至
孫思邈書計二十一字
東坡書洗玉池銘擘窠真書瘦勁
神奎閤碑墨跡及上清儲祥宫碑墨跡皆後書老泉撰
商左山云盖避黨禍故改云
東坡醉書盧仝詩為團練使書
東坡觀世音賛靖康元年五月書盖公殁前二月絶筆
書也
　
　
　
　
　
　
　
　
　
　
　玉堂嘉話卷二
欽定四庫全書
　玉堂嘉話卷三
　　　　　　　　　　　　　元　王惲　撰
楊凝式小字詩式字虚白五代時人號希維居士又云
闗西老人
心印帖李老君枕中經招客同飲帖皆唐人書
韓魏公書杜少陵畫鶻詩
擘窠大字墨跡山谷書繼月帖云繼月學書未知其要處
東坡先生云大字難於結宻而無間小字難於寛綽而有
餘又云學書時臨摹可得形似大要多取古書細看令
入神乃到妙處惟用心不雜乃是入神要格
山谷為甥張大同書擘窠大字一卷中云涪翁自黔南
遷于僰道二年矣寓舍在城南屠兒村側蓬藋柱宇鼪
鼯同逕然頗為諸少年以文章翰墨見强尚有中州時
舉子習氣未除耳至於風日晴㬉策杖蹇蹶雍容林丘
之下清江白石之間老子於諸公亦有一日之長時涪
翁年五十六病足不能拜心腹中蔕芥如懷瓦石未知
後日復能作如此字否其筆勢從横意韻瀟散絶類瘞
鶴銘　書少陵畫鶻等詩
山谷練湖夜雨草聖瘦藤草聖十三篇辛未人日書皆公詩
也草聖贈元亮姪兩首草書亷頗傳書韓非子十六篇後䟦
云姪從萬里來求書法此不急務也以萬里來故不能已
山谷書一十幅内此君軒詩擘窠大字體極瘦勁又起
草墓銘一草聖詩三首書王摩詰詩
山谷書一十幅内草聖一為李華重試南豐鄭熈棗核
筆崇寧四年南樓書盖公絶筆也
達觀臺詩草聖六言詩内行書五首皆摩詰王建王介
甫東坡詩後自云老眼昏花書不能佳如醜婦昏鏡中
梳妝似亦妍耳
蘇才翁草聖少陵二首
蘇氏寳章東坡黄門邁遲等帖遲即潁濵子也
逺渉帖予二十年前觀於大名魏氏家未敢必為孔明
書及入秘監見宣和書譜乃知宋御府所収為武侯書
明矣
米書黄龍寺碑(宋相張/商英撰)
襄陽書一十幅内兩卷佳
蔡襄元祐續帖凡九帖帖帖筆法不同
宋少卿𢎞道説嘗見李徳新所藏碑本云書學之傳蔡
邕得之于神人邕傳女文姬文姬傳鍾繇繇傳衛夫
人夫人傳羲之羲之傳獻之獻之傳羊欣欣傳蕭子
雲子雲傳王僧䖍僧䖍傳智永智永傳智果智果傳
虞世南世南傳歐陽詢詢傳張長史長史傳顔魯
公
閻立本畫古帝王一十四人
漢文昭帝　　光武皇帝　　魏文帝
蜀昭烈皇帝　呉孫權　　　晉武帝
陳宣帝　　　陳文帝　　　陳廢帝
後主叔寳　　齊文宣帝　　周武帝
隋文帝　　　煬帝　　前宋楊褒家藏後入秘閣富
弼韓琦題識其後但文昭帝有觧云漢文廟樂曰昭徳
故曰文昭帝又云偽蜀李壽曽立號曰漢興廟謚曰昭
文此文昭又恐非也十四帝除漢文陳宣廢帝後主煬
帝餘皆衮冕若五方帝之儀其曹丕司馬炎宇文邕容
色皆嚴毅可畏其宇文邕髯糢糊滿頷兩顴上亦有長
鬚下垂
晉顧愷之青牛道士圖(道士即/封君達)　畫洛神賦
呉道子䕶法善神
閻立本阮孚䗶屐圖老子出門圖老子西昇經下虞世
南楷書各段事跡
王維山水圖輞川圖驪山圖
李思訓崆峒山圖　李昭道避暑宫圖　戴嵩牛　李
将軍鶻　唐人翦鬃馬　貫休竹　韓幹正面馬　韋
偃羣衛圖　唐人化行天竺　荆浩江村早行　韓幹
四馬圖(七人解/衣下水)　李昇水墨滕王閣圖合幅上畫人物
宴
張萱界畫宫閤侍女圖及醉女圖(内有以紫色/粉塗面者)　韓幹
三花御馬真　張萱虢國夫人夜逰圖　小李將軍翠
微宫圖合幅一幅畫騎者十四人歩者二一幅騎者十
人牧馬者十四人
曹将軍霸獵騎圖人物結束類開元初羽林守捉衣雜
色錦袍裹方平巾𢃄長刃兩鞬箭左手握弧右抽矢于
房驊騮馬豹韉紅錦襴胷鞅同勒有鑣朱絲絛鞚馬迅
疾殆逐獸然筆畫勁硬如鐵屈者御題神品上上
宋諸帝御容自宣祖至度宗凡十二帝内懷懿皇后李
氏用紫色粉自眉已下作兩方葉塗其面頰直鼻梁上
下露真色一線若紫紗羃者後見古今注魏文帝宫人
有巧笑者以妬錦絲作紫粉塗拂其面
宋郊天儀仗圖　衮冕圖　車輅圖
易元吉獐猿　蓼花草蟲　楊棐象
黄筌猨　李伯時水墨馬　羣馬圖
丘慶餘花禽　鍾隠雙禽圖　黄筌碎金圖
崔白梅竹寒雀　李公年桃溪春色　艾宣竹鶴
胡瓌馬騎契丹人凡畫毛尾取狼毫疏渲
張戡騉馬圖　崔慤江鴨　李伯時着色馬
郭忠恕避暑宫作界畫　黄居宷鹿
艾宣雞冠黄葵　杜鵑花圖　崔白秋塘戯鴨
郭忠恕界畫着色宫閤圖
李伯時着色夜逰宫圖(嬪十人奄/四人皆騎)
徽宗臨張萱宫騎圖　李伯時淵明圖
李伯時蓮社圖　趙大年小景　郭忠恕飛仙圖
郭熈秋山圖
因念人與事機㑹合皆有數存其間九年春予一夕夢
謁平章公於府第之東堂酒數行發書一櫃示予皆粉
圖繪本金文玊牒今觀中秘所有璀璨溢目與夢中所
見略同吁亦異哉傳曰嗜慾将至有開必先信哉斯言
也作書畫目錄序
王晉卿烟江叠嶂圖并和坡詩李伯時畫明皇乘三鬃
赤驃後䟦云昔李将軍思訓畫明皇擁嬪御數十騎摘
𤓰伯時仍為山路小橋至元元年與翟處正觀于東平
武濟之家
又觀東坡與蒲資政傳正書并覓柿霜無核棗四帖有
張行簡董師中元遺山䟦語
僧傳古坐龍至元元年宣慰張順齋為春旱于范大師觀迎
此龍於嚴東平北宅每旱張是圖輙雨此日亦然龍蒼胡蹲
坐火雲中項與鱗甲間皆有緑髪世所畫皆蝤蚓耳(宣和題/妙品)
趙邈搠噀墨虎至兩目夾鏡睛隨人轉同史左丞觀於
田尚書和卿家以上二畫皆有詩人意古人欲以一藝
名世者必精思入神極古今之變而後已故能洞達天
機氣隨物在至觀之者亦有感格相應之理如摩詰苔
磯靜釣水閣閒棊令人不覺身在其間傳古龍出雨應
氣來噀墨虎睛逐人轉鄰姬顰蹙馬踐家具之變此長
沙云精筆感人有如此者盖非虚談也秋澗老人題
丁丑秋奉御脱烈傳㫖本院定撰順徳資戒碑及普門
塔碑銘鹿庵曰老夫作資戒文乃令不肖撰塔銘惲謝
不敏先生曰但作吾深意存焉及畢聞奏頗稱㫖今日
乃悟先生其誘掖成就後生如此
陳希夷嘗有詩云我見世人忙箇箇忙如火忙者不為
身為身忙却可
商左山云顔平原中興頌葢變玉筯大篆為真楷耳
劉房山嘗説海陵欲南征先以十八人服御與上一同
私行抵淮上以覘虚實號曰黒䕶衛前次相下宿南郭
逆旅張燈置酒聞有新進失職劉其姓者先在邸中召
與飲劉素善謳能詩即以歌侑觴辭氣忼慨禮貌甚恭
上喜甚遂詢其所以至此之意而黙識之黎明劉復持
酒餞謝上既乗以手札付劉曰府尹我親知也可用此
投獻取錢㡬千緡劉依命謁府尹疑通刺乆不報見左
右遑遽具儀物受㫖方悟疇昔為海陵云及還宫即特
㫖起復劉為京朝官後從南狩同殁江上
至元十五年戊寅正月甲寅乙酉朔同李侍講徳新應
奉李謙陪百官就位望拜行在所凢七拜其侍儀司先
一日於端門兩闕間灰界方所以板書百官號隨各司依
品秩作等列班定以次入宫行禮禮畢由左掖門出風
埃大作所謂出門塵漲如黄霧始覺身從天上歸曽有
口號一絶隔夜端門分板位平明簮笏列鴛行紫雲低
覆千官入潤作金爐百和香
讀韓文孔戣墓銘孔子三十八世孫戣字音作蘇回反
王承㫖慶八秩詩西庵云人材落落自天成千佛經中第一
名已令貳膳常珍進但入朝行以杖行商左山云藥裹封
災隨臘去酒杯稱壽逐年新胡紫山云堅辭不允老而
傳几杖恩光又十年勇折桓文匡政弊力扶周孔上經
筵又云塞破乾坤享重名玉堂東觀又尊榮香山如礪
瀘溝帶才與斯文作主盟
宋人畫瓊花圖花蘂團團作九葉如聚八仙花楊州人
説近嵗其花已枯朽矣
米元暉所藏古端研其背刻云此研色青紫而潤下岩
石也先公得于山谷若文室中磨李廷珪墨試諸葛氏
筆世間真有揚州鶴也後題曰元暉山谷云虎兒筆力
能扛鼎好著元暉繼阿章米因以字之亦羲之獻之例
也
祠堯舜禹于所都唐開元五年為始從褚無量請也見
無量傳
王黄華稱香品有蟠螭小月夜忩幽几之辭公壽止五
十三官至承務郎翰林修撰
黄華論汴河前宋以洛河入汴為京西漕路其後黄河
漸南洛水舊道斷絶今汴河名存其實止是京索須三
水自滎澤南入汴河故道行流
徽宗臨張萱宫騎圖其侍從有挈金驝駝者盖唐制宫
人用金駝貯酒玉龜藏香
趙同簽説髙麗東北有第五頭城其地有五城此盖從
南第一城也
宋克温説今隂山古金山也古于闐今曰鄂端古烏孫
今俄羅斯瀚海今杭愛薛良河今索隆噶囘鶻今輝和爾囘
紇今囘囘不谷寒必里克汗身毒印都吐蕃上波柘枝
舞本拓㧞舞金人以名不佳改之
屈原湘中廟題曰清烈公
唐車服志帶拖尾取順下之義魚袋取其清潔魚目不
瞑勤而不懈也
契丹以其國産鑌鐵乃為國號故女真稱金以勝之或
謂以水生金非也髙麗盖州盖葛牟城也明昌初易名
曰辰州(鹿庵/云)
有㫖講究光禄寺職掌寺與卿漢官也應劭曰光明祿
爵勛功也言光禄典郎謁者虎賁羽林舉不失徳賞不
失勞故曰光禄勛郎中令秦始置掌宫殿門戸及諸郎
在殿中之侍衛者故曰郎中令漢因之不改北齊隋唐
止掌肴膳許左丞作新定官制圖大抵以唐為則品從
略與金同
杭州畫工潘氏寫真其法不用朽先草直以筆寫又不
粉背言形似易容色難
晦庵云周之肅拜今之長揖也
唐檢校名盖正官上加官
沅州安撫使郭彦髙大名人説廣中風土其地皆山如
水之波浪然盖古盤瓠國在夜郎西南數百里與大理
東境相接郭有詩地連兩廣多蛇窟水隔三湘絶雁
書
丁丑嵗二月初黄河自陜州靈寶清澄至河南府或云
自潼關至三門集津王子年拾遺記丹丘千年一燒黄河
千年一清又曰聖人生鹿庵曽命擬中省賀表天開昌
運統一車書地應休徴河清陜洛恭惟徳昭天漢恩溥
淵泉覆幬何止于中華洋溢逺沾于方表以致潤涵九
折鏡浄兩涯自陜至巴㡬千里之餘由乙踰丙殆三旬
之久鱗介之泳㳺可鑑山林之形影皆分躍圖馬于龍
宫未容専美舞馮夷于鱗屋時出効靈顧兹上瑞之方
臻特表吾皇之至聖臣某等叨居華省幸覩榮光敢傾
葵日之誠用代詞人之頌遐荒嚮慕百川宗滄海而王
寳祚洪延萬壽等丹丘之固
正月上旬歌括甲子風災丙子旱戊子蝗蟲庚子叛唯
有壬子最豐穰正月上旬子細看竇先生云近嵗頗有
應驗故録
聞㨗鹿庵命撰中省賀表天網雖疏曽恢恢而不失罪
人斯得迓穆穆以來平外侮既消頌聲交作恭惟仁含
動植徳嫓生成振長䇿而用三驅念天顯而惇九族荐
雷之震逺驚而邇懼大風之舉歌動而雲揚側聞喜自
於日邉豈止威加於海内臣某等職叨省署阻奉鸞輿
佇目龍旂遥伸虎拜歸牧武成於周馬歌功美邁於唐
鐃六轡言還喜動兩都之和氣千官飲至懽騰萬歲之霞觴
馮渭金詔赦録序有云灞陵森栢荒凉白露之中明
惠寝園寂寞蒼梧之逺又云荏苒十霜竟摧一戰(指哀/宗也)
東坡我有帖云外郡雖麄俗然每日惟早衙一時辰許
紛紛餘蕭然皆我有也内慰字不挑心寫宋人蕭山則
題云今專官横将肆咆哮于庭太守色羞對吏民豈復
有畫㦸清香意象耶然坡非置公事不問時平事少耳
為潁州時乆雪一夕不寐欲造炊餅救飢人又發義倉
數千石作院炭數萬稱酒務柴數十萬稱濟之未必常
蕭然也所謂皆我有者特不以外物之有累我内樂之
有而已惟以逸處心以勞處事是之為能官
太常少卿宋𢎞道以先農燔肉來致適李應奉受益㩦
毛詩青蝇至甫田諸圖請䟦其後有云觀其禽魚草木
車服籩豆之盛而經國備物之制令人想見三代忠厚
氣象如在其間親承其事孰謂丹青形似起予至于斯
耶
大都城隍廟設醮保祐青詞(代鹿/庵作)天鑒雖髙曾惕顯思
之命基圖寅紹敢忘奉若之誠爰自君臨頗厯年
所顧眇躬之上託致至理之維艱豈期外侮潜消
復荷天休滋至朔雪炎風大開一統金穰玉燭屢
致豐年而又雲靜祈連春囘沙漠晝日有平安之
報霜風無偃薄之虞匪凉徳之能然皆神靈之所祐乃
即青陽之月恭修金籙之科誥演琅函真臨玉境導含
景蒼精之駕覆垂雲洪廕之仁監兹報謝之䖍重以保
持之福干戈止息永維四海之清邦國榮懷以尚一人
之慶
新船落至祭嵗君文(成舟委波/謂之落至)惟神灼知一歳之事泛
彼中河轉致厥載上下安輸非神曷頼
修端門前橋啟土告歲君地祗文應門將將前臨天津玉輅
所經虹梁必陳爰構爰締築之陾陾神惟垂祐迄于有
成
五方帝祭文因方殊號尊以帝稱殿臨五部有赫其靈
維橋之作鞭石駕梁所冀擁衛大來百祥
減江南冗員詔草諭江淮軍民人等夫張官置吏本以
為民非擾民也朕自混一江淮于今五年憂卹元元之
心不遑夙夜期于撫定安集以承上天全付所覆之意
比聞陳奏不圖設立之際官冗人濫重致煩擾念之憫
然罔副朕志今者上自行省宣慰司下及摠府州縣等
官酌量輕重去處其一切冗濫几有擾于民者盡行革
去爾其各安恒業永底爾生既清舊染之風共樂維新
之治其有作姦犯科似前不應者已勅行御史臺糾察
中書省究治外咨爾黎庻體予至懷
誡諭官吏詔草朕自統一南北以來設置羣官小大畢
備俾上下承宣慰安元元而已近縁冗濫省併一新自
是厥後各慎攸司以興滯補弊為心以便國益民為事
務施實惠毋尚虚文夙夜在公尚期予治若有狃習故
常貪殘蠧害者國有常刑朕其敢赦故兹詔示想宜知悉
唐申王六馬圖一曰奔虹赤二曰飛霞赭三曰騰霜
白四曰凝露驄五曰决波騮六曰發電烏内奔虹赤與
決波騮綰結其尾絡首皆鞗銜皆有鑣撁籠者服色皆
以朱砂紅石緑粧染蘇門郭氏家藏
西溪折檻銘直言骨鯁天威雷霆非頼此檻資斧曷勝
檻既折矣從修不修佞臣見之面靦心羞檻謂直臣可
無結舌爾氣不撓吾寧憚折世多張禹代無朱雲直檻
横檻整整而陳噫
徐子方蠶瓶詩一竅鬼工開混沌八蠶神繭墮扶桑
　
　
　
　
　
　
　
　
　
　
　
　玉堂嘉話卷三
欽定四庫全書
　玉堂嘉話卷四
　　　　　　　　　　　　　元　王惲　撰
榖梁子曰獨隂不生獨陽不生獨天不生陽也隂也天
也三者合然後生
天極謂南北極天之樞紐常不動處譬則車之軸也河
圖言崑崙者地之中也下有八柱互相牽制名山大川
孔穴相通素問曰天不足西北地不滿東南注云中原
地形西北髙東南下今百川滿湊東之滄海則東西南
北高下可知或問邵子曰天何依乎曰依乎地地何附
曰附乎天天地何所依附曰自相依附天依形地附氣
其形也有涯其氣也無涯但天之形圓如彈丸朝夜運
轉其南北兩端後髙前下乃其樞軸不動之處其運轉
者亦無形質但如勁風旋之當晝則自左旋而向右向
夕則自前降而歸後當夜則自右轉而從左將旦則自
後升而趨前旋轉無窮升降不息是為天體而實非有
體也地則氣之渣滓聚成形質者但以其束於勁風旋
轉之中故得以兀然浮空甚久而不墜耳黄帝問於岐
伯曰地有憑乎岐伯曰大氣舉之亦謂此也曰九重則
自地之外氣之旋轉益逺益大益清剛究陽之數而至
於九則極清極剛而無復有涯矣豈有營度而造化之
者先以幹維繫於一處而後以軸加之以柱承之而後
天地乃定位哉
鹿菴先生江南平告天地文伏以時逢喪亂嶽瀆分疆
運屬休明乾坤一統睠靖康之餘孽據江表以偷生依
阻山谿動揺戈甲不修歳幣久虧事大之儀留止行人
永絶親鄰之好既興師而問罪即列陣而長驅戈船浮
鄂渚之波鐵馬渡松闗之險方知力屈始悔前非遂奉
表以求哀願納地而入覲宋主某已于某月日來至闕
下其江南郡縣人民已委官撫治了當是皆上帝垂祐
靈祗降祥欲康功普被于黔黎故盛事施及於沖𣺌尚
祈昭監永錫休嘉
告太廟文伏以踐阼守文雖奉已成之業繼志述事敢
忘未集之勲睠靖康亡㓕之餘擅吳㑹膏腴之壤依憑
江險壅隔皇風累興問罪之師猶守執迷之意逮戈船
飛渡列戍土崩始悟前非方圖改過遂稱臣而奉表願
納地以歸朝宋主某已于某月日來至闕下其江南郡
縣人民已委官撫治了當朔雪炎風盡書軌混同之地
商孫夏裔皆烝嘗助祭之臣顧冲𦕈以何功實祖宗之
餘廕尚祈昭監永錫休嘉
封瀛國公制辭時逢屯否岳瀆分疆運值休明乾坤一統
睠靖康之餘裔㩀吳㑹之奥區逺隔華風久暌鄰好我國
家誕膺景命奄有多方炎風朔雪之鄉盡修職貢若木虞
淵之地靡不來庭罄六合以混同豈一方而獨異用慰徯
蘇之望爰興問罪之師戈船飛渡而天塹無憑鐵馬長驅
而松闗失險宋主趙某乃能察人心之向背識天道之推
移正大奸悞國之誅斥羣小浮海之議决謀宫禁送欵
軍門奉章奏以祈哀率親族而入覲是用昭示大信度
越彛章位諸台輔之尊爵以上公之貴可開府儀同三
司檢校司徒瀛國公主者施行
凉威肅酒與甘張沙是燉煌𤓰晉昌(徒單侍/講括)
至元六年行用元寶鈔止七十餘萬錠于時為御史曾
照刷提舉司文案故知
至元七年天下軍民并析居總二百三十二萬戸
天干地支天有五隂五陽為十干地有六柔六剛為十
二支
九州地畆數後漢郡國志注九州之地凡二千四百三
十萬八千二十四頃定墾者九百二十萬八千二十四
頃不墾者一千五百萬二千頃
哲宗孟后元祐七年太皇太后以六禮儀制聘入宫
　　　奉迎使　　發䇿使　　告期使
　　　納成使　　納吉使　　納采使(皆以僕射左右/丞攝太尉充使)
六帖説白樂天作類書名六帖通典選舉門載唐制開
元中行課試之法帖經者以所習經掩其兩端中間微
開一行裁紙為帖凡帖三字隨時增損可否不一或得
四得五得六者為通此六帖之名所從起也六帖云者
取中帖之數以名其書期於必中選也
鹿菴命擬復立按察司手詔以一身之微惟萬事之統
不遑夙夜常切憂勤顧七道之提刑擴六條而從事近
因省革偶值停閒然非違稽緩之愆縱令弗問恐伺便
譸張之習為害滋深仍轉側以詳思非監臨而罔益據
所在按察司照依巳降條畫依舊設立施行於戲鷹隼
當搏擊之任不與䕶恐反為傷琴瑟既更張之餘識大
體乃為稱職
樂天毎作歌詩成須令其家老嫗聴讀能通解其㫖意
辭為之定體此無他不過通俗近人情而已特表而出
之且為艱澁無謂之戒
正大七年亳州節度使趙庭玉詔别有擢用其子贄時
為省知除掾既定省公問以召之之意贄曰以嫌疑故
特廻避既而公拜禮部尚書贄入賀
子嬰年見神川劉先生三蘇文讀不去手因問於先大
夫曰古人有言蘇文熟啖羊肉蘇文生啜菜羹豈此之
謂也
宋未下時江南謠云江南若破百雁來過當時莫喻其
意及宋亡葢知指丞相巴延也夫熒惑之精下散而為
童謡不爾何先事如此
宋真宗東封升中圖嶽頂有五色雲下環衛以甲馬
金道陵元會圖及郊天儀仗圖郊天圜丘圖曽聞某官
説當時掌禮者房千里中外幾用人三萬未知方澤制
度與此何若
唐張説家藏明皇開元初東封圖(有說/)
宋范石湖攬轡録記興陵見宋使儀衛戊子早入見循
東西御廊北行廊幾二百間廊分三節每節一門將至
宫城廊即東轉又百許間其西亦然亦有三出門中馳
道甚濶兩傍有溝上植柳廊脊皆以青琉璃瓦覆宫闕
門戸即純用之北即端門十一間曰應天之門下開五
門兩掖有樓如左右昇龍之制東西兩角樓端門内有
左右翔龍門日華月華門前殿曰大安殿使人自左掖
門入北循大安殿東廊入敷徳門東北行直東有殿宇
門曰東宫直北面南列三門中曰書英是故壽康殿母
后所居西曰會通門自會通北入承明門又北則昭慶
門東則集禧門尚書省在門外東西則左右嘉會門門
有樓即大安殿後門之後至幕次黑布拂廬待班有頃
入宣明門即常朝後殿門也門内庭中列衛士二百許
人貼金䨇鳳幞頭團花紅錦衫散手立入仁政隔門至
仁政殿下團鳳大花氊可半庭殿兩傍有朶殿朶殿上
兩髙樓曰東西上閣門兩廊悉有簾幕中有甲士東西
御廊循簷各列甲士東立者紅茸甲金纒竿槍黄旗畫
青龍西立者碧茸甲金纒竿槍白旗畫黄龍至殿下皆
然惟立於門下者皂袍持弓矢殿兩階雜列儀物幢節
之屬如道家醮壇威儀之類使人由殿下東行上東階
却轉南由露臺行入殿閾謂之欄子金主幞頭紅袍玊
帶坐七寶榻皆有龍水大屏風四壁帟幕皆紅繡龍栱
斗皆有繡衣兩楹間各有大出香金獅蠻地鋪禮佛毯
可一殿兩傍玉帶金魚或金帶者十四五人相對列立
遙望前後殿屋崛起甚多制度不經工巧無遺力煬王
亮始營此都規模出於孔彦舟役民夫八十萬兵夫四
十萬作治數年死者不可勝計
和宋書皇天眷命大䝉古國皇帝致書于南宋皇帝爰
自平金之後蜀漢荆揚挐兵幾三十年交兵非一卒無
成約比者川蜀擣虚荆湖批亢生靈有塗炭之苦戰士
有暴露之勞朕甚憫焉是以即位之始首議寢兵用示
同仁以彰兼愛期於休息元元俾天下共享有生之樂
而已且南交廣而西巴蜀北長江而東滄海分兵守險
彼所恃以為國者也今戰艦萬艘既渡江以扼海鐵騎
千羣復踰廣而出蜀四塞無結草之禦六軍有破竹之
威人所共知不必徧舉於此時也非不能犄角長驅水
陸並進秋風虎旅指揮看浙江之潮春露䲔杯談笑挹
吳山之翠盖以佳兵不祥素所不喜守位以仁今之本
心又况靖康南北釁端初無盤錯大故非如女真西夏
惡積仇深而不可解者也徃者彼我勝負之事徃來曲
直之辭各有攸當置而不論自今作始咸取一新故先
之以信使申之以忱辭告寶位之初登明朕心之已定
惟親王上宰能報聘之一來則保國樂天必仁智之兩
得茍盡事大之禮自有歳寒之盟若乃憂大位之難繼
慮詭道之多方坐令失圖甘心絶棄則請修浚城池增
益戈甲以待秣馬利兵會當大舉論天時則炎瘴一無
畏憚論地險則江海皆所習知必也窮兵極討一决存
亡而後已力之所至天其識之禍自彼挑此無可歉在
我者至誠可保在彼者聽所擇焉毋循前例止作虚文
時薦清和善綏福履不宣白庚申年四月七日開平府行
李翰林欽叔一日與杜仲良在茶肆中有司召公甚急
公曰無他多是要撰文字渠留此勿去少當即來已而
果至曰為戒諭百官草詔適當筆者應奉程天翼程初
入供職有猝不易稱者公遂立草五百餘字允協事宜
甚稱上意其辭曰朕新即大位肇統萬機國事實為未
明政統猶懼多闕尚賴爾文武多士内外庶寮上下同
心始終戮力以副遺大投艱之託共成興滯補廢之功
然而養資考者毎務于因循嗜閒逸者或託於疾病因
之積弊習以成風事至于斯朕将何頼葢嘗深維百姓勤
勞之意上不能忘累聖涵養之仁服田力穡而以給租
庸輓粟飛芻而不憚征繕况爾等世膺髙爵身享厚恩
夫有國乃可以有家而為臣亦猶夫為子未有國不安而
家可保必須臣竭力而君以寧加之事屬方殷時丁多
故舊疆待乎恢復强敵期於削平正當經營之秋難行
姑息之政朕既夙宵軫念庶幾宏業以昭功爾其朝夕
在公豈宜玩歳而愒日夫湯刑以儆具位周典以正百
官兹出話言以為明訓掌刑者有法可奉毋使有寃抑
之情典選者有格可循毋妄求䟽駁之節錢榖當審知
取予毋吝於出納之間臺諫當指陳是非毋涉於細碎
之事司農以敦本察吏不可茍且而曠職司牧民以扶
弱抑强不可聚斂而營私計至於大而分閫小而掌兵
固當志殄冦讐日闢土宇受朝廷之託必思報國念功
臣之後常恐辱先又豈可平居或冒于糗糧臨事或生
於畏懼視郡縣之官妄分於彼此役部伍之卒不計于
公私凡我有官所當共戒其敬遵于邦憲務恪慎於官
箴享富貴於當年垂功名於身後且賞罰期于信必而
功罪貴乎正明兹誠前代之良規亦我祖宗之已事今
當仰法要在決行嗚呼任賢使能周室果聞於興復綜
名核實漢家遂至於肅清公勤者賞不敢私弛慢者刑
兹無赦各勤爾職明聽朕言故兹詔示想宜知悉
賜國用安鐵券文皇帝若曰咨爾内族英烈戡難保節
忠臣儀同三司都元帥兼平章政事兖王完顔用安大
邦維屏古有格言王府藏勲賞存舊典卿台階孕秀海
岳儲靈天賦忠貞性資明敏初為兒戲營壘已成長學
神機風雲暗曉方將提挈義旅勤勞王家服金革以不
辭冒矢石而有勇頃遭逢於多壘偶陷没于他邦而能
臨事見機去偽從正變疾風雨謀先鬼神一舉而患難
殄殱不時而州縣皆復聽聞如此嘆矚久之朕方總攬
英雄興建功業體天地含𢎞之徳厚君臣終始之恩胙
爾以諸王之封寵爾以上公之位氏族已書於玉牒勛
業復紀於太常同三司之威儀建大將之旗鼓葢欲宥
及于十世何嫌恩積于一門泰山黄河永及爾裔皇天
后土實聞斯言肆申白馬之盟庸示丹書之約嗚呼謂
予不信鍳詩人皦日之辭弗與同心如文公白水之誓
尚奉非常之渥以保無疆之休此是左丞李實之子介
然所作時為翰林修撰
鹿菴云世稱米南宫者言禮部也自唐已來見稱或云
指太常也米芾嘗為太常官
宋高宗善書學擇諸王命史彌逺教之視可者以繼統
孝宗其一也髙宗因出秘府蘭亭使之各書五百本以
試其能孝宗不旬日臨七百本以進
司馬公注古文孝經首章作仲尼閒居曾子侍坐廣揚
名篇於故治可移於官後有閨門之内具禮矣乎嚴父
嚴兄之辭
續夷堅志載廣府某官苦蛇毒取雄黄貯紗囊中掛四
壁間既而承塵上日流黑汁視之有巨蛇一衆蛇十數
皆腐潰而死自是府舍清安絶無毒物蟠蟄
鹿菴云青詞主意不過謝罪禳災保祐平安而已宋史
王安石𫝊安石謂天變不足畏祖宗不足法人言不足
恤雖少正卯言偽而辨行僻而堅王莽以六經文姦言
不是過也
東坡論浩然之氣在身為氣見於行事為節合而言之
為道故剛而不餒
歐陽公云韓愈不獲用于世修用於世而不盡
青陽夢炎說春秋書春王正月本無深意周雖建子其
紀年實用夏正觀豳國風為可見矣只為左氏書周正
月故後人說謂以夏時冠周月又謂榖梁雖迂逺義理
最明左氏尚文辭却差了義理
許魯齋說班固作古今人表分九等恐昔人心術行事
不易知也如孔子稱四科言語宰我子貢至哀公問社
食稻衣錦曰安皆為失對稱管仲之器小哉而曰如其
仁如其仁伊尹謂不以堯舜之道事君治民是賊君民
也而佐湯伐桀其前後不同如此又云聞獲玉山賊首
害陳宣慰祐者斬揚州市予即曰若陳為善之心不宜
罹此今若是命也如果得其賊天理為不泯矣魯齋為
首肯
柳文五就桀賛序云伊尹聖人也不夏商乎心心乎生民
而已曰孰能由吾言由吾言為堯舜而吾生人堯舜人
矣退而思曰湯誠仁其功遲桀誠不仁朝吾從而暮及
于天下可也於是就桀至于卒不可乃相湯伐桀俾湯
為堯舜而人為堯舜之人吾所以見伊尹急生人之大
唐會要貞觀十四年陜州刺史房仁裕奏臣所管界内
正月九日河變清者首尾三百餘里京房云河水清天
下平宋少卿云所清處天地之氣上下澄澈故清亦如
霜降水潦收而清也
𢎞道又說文與可送東坡通判杭州詩云北客若來休問事西
湖雖好莫吟詩坡初以為常及遭事乃知與可為知㡬
相如傳云倒景者謂人在天上下視日月故曰倒景
課稅所立于合罕皇帝即位之元年
諺云平生避車不逺一舍
李受益說宋人文廟位次列子思于孟子上
徳州城壁塹高深城門内起直城前障掩蔽内外左右
幔道其尾相屬俗𫝊云皆顔魯公制也
宋校正禮部韻説廿字本音入今人作二十字用卅字
本音鈒今人亦作三十字用
近杭州遺火燒五萬餘家延及御史臺少府監燼焉至
秘書監救得免有人作賦一聫云公道不行臺遂焚于
御史斯文未喪省僅存於秘書
觀顔魯公忠義堂等帖偶悟公書勁而潤盖筆善轉而
韻勝故也
何參政繼先説大名宣撫司參議烏古論貞區處事機
甚有決㫁時奉朝㫖死囚呈省待報其餘邊闗雜犯皆
從便處決時圍李璮于濟南人心中外不安烏議一切
重刑欲皆戮之使由子明已下皆以違制不從烏與左
丞濶子清謀曰璮賊未下魏為西鄰不便宜從事無以
震讋衆庶竟戮之市人稱臨事知權變云貞字正卿小
字四和馬前朝近侍局大使
晦翁明道論性説
生之謂性止生之謂也
　天之付與萬物者謂之命物之禀受于天者謂之性
　然天命流行必二氣五行交感凝聚然後能生物也
　性命形而上者也氣則形而下者也形而上者一理
　渾然無有不善形而下者則紛紜雜揉善惡有所分
　矣故人物既生則即此所禀以生之氣而天命之性
　存焉此程子所以發明告子生之說而以性即氣氣
　即性者言之也
皆水也止各自出
　此又以水之清濁譬之水之清者性之善也流至海
　而不汙者氣禀清明自幼而善聖人性之而全其天
　者也流未逺而已濁者氣稟偏駁之甚自幼而惡者
　也流既逺而方濁者長而見異物而遷焉失其赤子
　之心者也濁有多少氣之昏明純駁有淺深不可以
　濁者不為水惡亦不可不謂之性也然則人雖為氣
　所昏流於不善而性未嘗不在其中故人不可以不
　加澄治之功惟能學以勝氣則知此性渾然初未嘗
　壊所謂元初水也東坡云昔之為性論者孟子以為
　善而荀子以為惡揚子以為善惡混而韓愈氏又取
　夫三子之說而折之以孔子之論離性以為三品曰
　中人可以上下而上智與下愚不移然孔氏之所謂
　中人可以上下而上智與下愚不移者是論其材也
　而至於言性則未嘗㫁其善惡曰性相近也習相逺
　也而已
晦庵象刑說周穆王五刑皆贖復舜之舊不察舜之贖
初不上及五刑而穆王之法亦必疑而後贖穆王之事
以予料之殆必由其巡游無度財匱民勞至其末年無
可為計乃特為此一切權宜之術以自豐而又託於輕
刑之說以違道而干譽耳
觀蜀工孫知㣲造様渡海觀音像足前有謂小百花者
葢作一大青荷葉上布散諸天花故云又觀馬雲卿臨
呉道子轉山北斗圖凡七人中有被甲者入觀周宣王
臺榭敦考其欵文至至元戊寅二千年矣
顔魯公書出師表後題乾元元年戊戌歳蒲州刺史顔真
卿奉勑書予以為雖顔氏童僕尚不至此恐是世俗好事
者為之盧摯説嘗聞諸先輩漢去三代最近髙祖有為之
主不能革去秦弊復井田封建之制此最何之可責因與
論作文當于易中求難難中求易相鑑之作當以蕭何為
首一日左丞姚公謂余不若自皋䕫始而下自無首尾
為間余詳思處變之極反經而不失其正者莫伊周為
大故自阿衡為首
宋賔客云河水清河隂精本濁而反清不惟異常亦水
氣之極盛也
李受益云祖宗次序自曾祖以上為五代祖增而上之
也
鹿菴云今之聲韻始自沈約及觀今禮部韻如十灰十
三元殊不恊何以知其自約始以文選前聲韻不謹嚴
知之
鎮國寺栢上生芝中宫有㫖令院官究其祥以進因與
李受益具事實如左論衡云芝生于土土氣和故芝草
生古瑞命記王者慈仁則芝草生瑞應圖王者敬事耆
老不失故舊則芝草生酉陽雜俎云屋柱木生芝黄者
為喜陶隠居云今世用芝此是樹木枝上所生状如木
檽(音/軟)抱朴子云木芝者生於栢脂名曰木威喜夜視有
光本草經云霍山生赤芝名曰丹芝常山生黑芝曰天
芝泰山生青芝曰龍芝華山生白芝曰玉芝嵩山生黄
芝曰金芝唐公逺靈芝經曰芝木之精也芝四季皆生
名曰春精夏精秋精冬精又曰青芝一枝應木酒也
宋敏求春明宫退朝録唐禮部郎中知省中詞翰為南宫
舍人百日後必知制誥又載初學記唐𤣥宗為諸王從
學時命徐堅定撰雖名初學終身觀之可也
雪庵李禪師與余觀柳誠懸書何進滔碑李云柳書法
度最備予曰然然誠懸書令人易厭不若魯公筆法愈
觀而意無窮也柳窘于法度取媚于一時中枯而無物
顔意無窮葢以忠義之氣中貫之故也雪庵為首肯劉太
保常云中興頌雄偉如驅之一字若千金駿馬倚丘山而立
歐陽率更三帖一姚將軍墓誌二化度寺碑三追贈隋
譚國公詔時貞觀五年也化度碑李百藥文率更規模
一出黄庭至竒古處乃𨽻書一變耳李禪師説作字有
得筆意時有得布置時
趙大中庸説嘗見遺山與張緯文相謔見碑文過余
曰遺山又貨了一平天冠也
鹿菴説董奉御近贈一歙硯殊發墨且増其色
馬雲漢説大庾麥無芒圓大謂之和尚麥
後宋宰相韓侂胄嘗改諸州後園蓮沼為放生池詞臣
髙文虎作記有云鳥獸魚鼈咸若湯王所以基商後高
作主司出硬題困舉子一科生以髙用事悞作一小詞
嘲云髙文虎誇伶俐萬苦千辛作個放生池記從頭無
一字説及朝廷只把侂胄歸美夏王道我不是商王鳥
獸魚鼈是你
劉元城與司馬先生論𤣥宗初年焚珠玉于前殿時有
云焚之前殿葢欲人知此好名之心也一日侈心復回
其弊有甚於此者晩年果如其言司馬公云惜乎史失
其人姓名至今為恨又云人君去賢任佞譬如治病飲
良藥可愈非良藥即死明知之止飲惡藥既飲惡藥非
至死不已葢𤣥宗暮年用相知林甫蕭嵩之佞用之甚
久知張九齡韓休之賢退之甚速
張萱畫則天朝六蕃圖其布置取則天遊上苑詩意明
朝游上苑火速報春知花須連夜發不待曉風吹
又太宗朝蕃王横軸文皇乘一花輿四近侍肩舁云閻立本
筆有詔集百官問鈔輕物重事大學士王鹿庵對云物貴
則不足物賤則有餘要以節用而不妄費庶物貨可平
宋少卿𢎞道説𦵏書分五姓九星又有碁旋正式風水
土丈二尺下為土龍界又丈二尺下為水龍界過此則
吉又説唐太真改𦵏祖墓上有紫藤一株隂影甚茂既
伐去藤流赤津如血不數年劉氏滅之殆盡因記徃歳
改𦵏先妣夫人靳氏初啟𤣥堂其棺葢上露珠交布成
文如所結瓔珞然甚可觀也復有二黄蝶飛出其露華
移時方晞宋公云在𦵏書此子孫潤澤文華之兆别有
記以書其詳
慶壽長老滿公曾住泰安天保寨聞土人説党竹溪未
第時家甚窘至令其子為人牧豬
燕城西南門曰端禮有大定末劉無黨所撰左丞唐括
安禮碑有云尹大興時迎午休吏燕雀語堂下人不知
有官府之詞
康節與客游嵩山中塗客指所憇樹問曰此何日枯悴
先生久不對客疑焉曰非不答吾有所俟也俄一葉墜
先生曰比吾二人還亡矣既回樹已為人伐去占法葢
取葉墮時刻而定其存亡者焉
鹿菴與顒軒論事顒軒曰天下事亦有不可以理槩知
者鹿菴大為不然徒單公曰謂如大城南栁樹若不親
睹如何知東西幾行大小幾株鹿菴為黙然一座大笑
晦菴云張良曹參二人皆學黄老子房體用兼備曹得
其體而不得其用又云漢自武帝朝宰相但行文書而
已
　
　
　
　玉堂嘉話卷四
欽定四庫全書
　玉堂嘉話卷五
　　　　　　　　　　　　　元　王惲　撰
燕展築南城係金海陵天徳二年見蔡無可大覺寺碑
史記不載蕭何修未央宫事此非細事馬遷漢史而不
見書何謂
青居山古果州也
唐張嘉貞為相弟嘉祐為金吾將軍毎上朝軒葢騶導
盈閭巷時號所居為鳴珂里
源乾曜為相建言大臣子併求京職俊乂率任外官非
平施之道臣二息俱任京官請出以補外以示自近始
詔可又議者言執政與國同休戚不崇異無以責成功
上乃詔中書門下共食實戸三百堂封自此始
裴耀卿遷長安令舊有配戸和市法人厭苦之裴一切
責豪門坐買豫給以直僦欺之弊遂絶
李之儀端叔説遺教經係徐季海書李善尺牘東坡所
謂手簡三昧者也三昧者正定也
李屏山釋迦賛葢出王勃成道記李但約散文而為韻
語耳其達摩賛曰楖櫪者稱杖也
遺山新渠記有云水至平而善利物今以至平而為不
平不争而為必争雖有萬折必東之心終有七遇皆北
之勢
佛書曰獅子吼者言說法與無畏也四萬八千言大數
也
嘗讀後漢布衣徐理所進律鑑書其序云律者以實統
虚者也何謂虚氣與聲也氣之在天地間或聚或散聲
之無色無形故氣成於管聲成於樂首取司馬遷法度
又説班固所作律志全取對韻説期于必中選也
鹿菴先生説為學務要精熟當鎔成汁㵼成錠團成塊
按成餅惲以為作文字尤當如是又云東坡草字為冩
時肘着紙上故筆轉處多不圓草書體貴輕筆當持重
楷書筆貴精謹而體尚寛綽
又説顔子壽天不當只去顔子身上論他自堯舜已降
皋䕫稷契周孔和氣所生者多矣至于顔子命數偶夭
亦不足怪譬如人家昆仲五人有三個賢的必有兩個
不肖的
郭若思説天之分界南至臨(闕/)郡北至鐵勒部日去地
八萬里交趾國日中人影向南
王黄華西京留守􁨃題名記説趙武靈王既破林胡始
城雲中秦紹漢襲其名不改元魏之興也為京師焉西
際大河東連上谷南扼中山北控五原廣袤千餘里規
以為甸服逮遼徳于晉晉割山前代北十有六州以賂
之遼即魏之故基改位為宫闕是曰西京
六典云父之姊妹其姪稱之曰女伯女叔
唐盧坦傳舊制官階勛俱三品始聽設㦸後雖轉四品
非貶削者㦸不奪自貞元已來京師立㦸者才十八家
唐陸贄傳云人君合徳于天曰皇合於地曰帝合于人
曰王父天母地以養人治物得其宜者曰天子皆大名也
三代而上所稱象其徳不敢有加焉至秦乃兼曰皇帝
流及後世昬僻之君始有聖劉天元之號故人主重輕
不在稱謂視其徳何如耳
宋𢎞道説其舅劉景元先生善記一日友人與游市取
染工歴令讀數遍面試之一覽背誦不差一字又徒單
侍講與孟解元駕之亦善誦記取新刻稼軒樂府吳子
音前序一閱即誦亦一字不遺詳定官張孝純說一士
人候某官疾既去遺一稿於坐視之葢預作祭文也一
日又問一病友友曰且休放入待探懐無祭文相見聞
者大笑
米先生端州斧柯山石説端州石出髙要縣斧柯山山
前臨大溪其絶頂匠者于此鑿石歳久乃成洞穴今已
極深邃洞中常有水至春冬水涸採石中隂黑無所覩
但以手捫石隨大小取之凡石理之精粗即良工往洞
中且不能别至於瑕玷璺脉須出洞乃可識故有累日
月而不得一佳者大抵以石中有眼者為最貴世謂之
鸜鵒眼葢石文精美如木之有節也不知者反以為石
病吁可痛哉凡取石之地曰上岩下岩西坑後厯上岩
之石最精下岩次之惟上岩之石乃有眼眼之美者皆
緑黄二色相重多者自外至心凡八九重其狀皆圓以
色鮮美重數而圓正者為上其大者尤為希有絶大者
乃如彈丸有布列硯中或如北斗或如五星心房之形
者價不减數萬其生于墨池之外謂之髙眼其内者為
低眼曰髙眼者以其不為墨所漬淹常可覩於前也無
眼者雖資質甚美不出千錢石之品有數種其色正紫
而微有青潤無芒叩之無聲此近水者也其色㣲紫而
不深重近日視之略似有芒叩之有聲此岩壁之石二
者最為發墨乃石至精者其次青紫參半或紫而近赤
或青多紫少皆石之下也端人為硯凡色之不佳者須
用佛桑花染漬之初亦可愛經水即如故又山有自然
團子或云剖其璞而得焉謂之子石又謂石之有金線
者為美此正其病也端人亦不取云惟材之大者尤為
難得毎購求方六七寸而無病脉者固亦少矣比歳所
貢方硯者五皆以尺為凖然止于岩石之中品或有眼
工人輙鏨去之恐異日復求不可必致也
太常新樂祭祖宗于籓邸文(時開邸/嶺上)其辭曰惟我烈祖
誕受上帝之命肇造區夏先皇帝嗣守大業卒其戎功
圖維奉答神祐光昭前烈而祀典闕如爰命多方旁求
先王之樂八音遏逸未潰於成今予小子肅將天子之
明命俾殿南服聞時周禮將具於我魯邦欽命攸司是
徴是舉匪攸敢私聞庶用畢我先志以對天之休神其
格思(翰林學士徐威卿先生辭/也官至集賢院大學士)
金登科記序道散而有六經六經散而有子史子史之
是非取証于六經六經之折𠂻必本諸道道也者適治
之路天下之理具焉二帝三王所傳是已三代而上道
見於事業而不在於文章三代而下道寓於文章而不
純於事業故鄉舉里選取人之事業也射䇿較藝取人
之文章也兩漢以經術取士六朝以薦舉得人莫不稽
舉于經傳子史焉隋合南北始有科舉自是盛於唐增
光於宋迄於金又合遼宋之法而潤色之卒不以六藝
為致治之成法進士之目名以鄉貢進士者本周之鄉
舉之遺意也試之以賦義䇿論者本漢射䇿之遺法也
金天會改元始設科舉有詞賦有經義有同進士有同
三傳有同學究凡五等詞賦于東西兩京或蔚朔平顯
等州或凉庭試試期不限定月日試處亦不限定州府
詞賦之初以經傳子史内出題次又令逐年改一經亦
許注内出題以書詩易禮春秋為次盖循遼舊也至夭
眷三年浙津府試迨及海陵天徳三年親試于上京貞
元二年遷都於燕自是止試於浙津府収遼宋之後正
隆二年以五經三史正文内出題明昌二年改令羣經
子史内出題仍與本傳此詞賦之大略也經義之初詔
試真定府所放號七十二賢榜迨及蔚州浙津令易書
詩禮春秋專治一經内出題葢循宋舊也天徳三年罷
去經義及諸科止以詞賦取人明昌初詔復興經義此
經義之大畧也天眷二年令大河以南别開舉場謂之
南選貞元二年遷都於燕遂合南北通試於燕正隆二
年令毎二年一次開闢立定程限月日更不擇日以定
為例府試初分六路次九路後十路此限定月日分格
也天徳二年詔舉人鄉府省御四試中第明昌三年罷
去御試止三試中第府試五人取名合試依大定間例
不過五百人後以舉人漸多會試四人取一名得者常
不下八九百人鄉試取奏㫖此限定場數人數格也自
天眷二年浙津放第於廣陽門西一僧寺門上唱名至
遷都后命宣陽門上唱名後為定例此唱名之格也明
昌初五舉終場人直赴御試不中者别作恩榜賜同進
士出身㑹元御試不中者令榜末安挿府元被黜者許
來舉直赴部初貞祐三年終場人年五十以上者便行
該恩此該恩之格也大定三年孟宗獻四元登第特授
奉直大夫第二第三人授儒林郎餘皆從仕郎後不得
為例明昌間以及第者多第一甲取五六人狀元授一
十一官第二第三人授九官餘皆受三官此授官之法
也進士第一任丞簿軍防判第二任縣令此除授之格
也近披閱金國登科顯官陞相位及名卿士大夫間見
迭出代不乏人所以翼賛百年如大定明昌五十餘載
朝野閑暇時和歳豐則輔相佐佑所益居多科舉亦無
負于國家矣是知科舉豈徒習其言説誦其句讀摛章
繪句而已哉篆刻雕蟲而已哉固將率性修道之人文
化成天下上則安富尊榮下則孝弟忠信而建萬世之
長䇿科舉之功不綦大乎國家所以稽古重道者以六
經載道所以重科舉也後世所以重科舉者以維持六
經能傳帝王之道也科舉之功不綦大乎庚子歳季秋
朔日東原李世弼序
唐人黄金臺詩燕昭北築黄金臺四方豪俊乘風來秦
家燒書殺儒客肘腋之間千里隔去年八月幽州道昭
王墓前哭秋草今年五月咸陽闗秦家城外悲河山河
上闗頭車馬路殘日青煙五陵樹圖克坦顒軒云此詩議
論深長甚可學也
皇甫湜編年紀傳論
古史編年至漢司馬遷始更其制而為紀傳相承且編
年之作豈非以事繫日以日繫月以月繫時以時繫年
者哉司馬作紀以項羽承秦以吕后接之亦以厯年不
可中廢故也
均輸法起桑𢎞羊謂市井百貨皆輸官坊商賈不復貿
易
唐禮部員外郎為瑞錦窠員外􁨃前有大石碎諸州廢
印于上又掌圖寫祥瑞令狐楚元和初任此員外郎嘗
有詩曰移石幾回敲廢印開箱何處送新圖是也退朝
録
疏廣云賢而多財則損其志愚而多財則益其過且富
者衆之怨也吾既無以教子孫不欲益其過而生怨待
君子以誠治小人以術反是為不仁不智矣
東銘似乎兼愛其實理一而分殊
漢制州郡佐史自長史以下皆太守刺史自辟如杜髙
則楊震所辟李膺則胡廣所辟
唐制採訪節度官屬自判官已下得自辟舉未報則稱
攝已命則同正如杜甫則嚴武所辟韓愈則董晉所辟
三司使謂鹽鐵度支置制條例司
歐參政云天下之事惟宰相得行惟臺諫得言
漢時長安北七百里即匈奴之地
長城始築自趙簡子議者亘千里人治一步役三十
秦制商鞅佐秦以為地利不盡更以二百四十步為畆
百畝給一夫又以秦地曠而人寡晋狹而人夥誘三晉
之人耕而優其田宅復其子孫使秦人應敵於外非農
與戰不得入官大率百人以五十為農五十人習戰故
兵强國富
漢故事漢興七年長樂宫成諸侯朝畢復置酒侍坐殿
上别尊卑以次起上壽故事上壽四會曲注言但有鐘
鼓無歌詩魏青龍二年以古置酒曲代四會曲又易古
詩為羽觴行用為上壽
古者司會今之尚書也周官司會以參互考日成以月
要考月成以歳會考歳成以周知四國之治以詔王及
冡宰廢置
笮復引一索其名為笮人懸半空度彼絶壑此獨孤及
招北客辭也
天子之門以通十二子謂甲與子為支干之首總而言
之也六壬壬為水其數皆六如六丙六丁之類
百六之會
章會統元漢以黄帝上元甲子為首至太和元年所積
之數至百六十年為一厄也(漢律/歴志)
髙麗官制其品從論穿執傘有陪盖為從傘也金國初
問宋索金文玉冊宋曾冊為東懐國温公通鑑無髙祖
廢孝恵留侯招四皓從太子事伊川易傳取之者善其
智而能諫以明納約之義温公去之者為後世慮逺矣
去取之意兩不相悖學者當黙識之
楊龜山云箕子疑亦可死而佯狂以避葢以父師之義
死之則傷勇矣
老莊之學衡麓胡先生云老莊見周末文勝人皆從事
於儀物度數不復以誠信為主故欲掃除弊迹以趨乎
本真而矯枉過正立言有失𤣥虚幽𣺌不切事情遂使
末流遺略禮法忽棄實徳浮游波蕩其為世害更甚於
文㓕質
漢開西域三十六國後稍分至五十餘國皆在匈奴之
西烏孫國之南逺者萬有二千餘里近者不下九千餘
里
或問上蔡先生講論經典二三其説者當何從謝答曰
用得即是騐之於心而安體之於身而可行斯是矣如
求之或過于幽深證之或出于穿鑿徒將破碎大體不
見聖賢之用心宜無取焉
劉元城云説得一丈不如行取一尺
楊龜山語游執中云常以晝驗之於妻子以觀其行之
篤與否也夜考之於夢寐以卜其志之定與否也
伊川先生云讀書當平其心易其氣闕其疑則聖人之
意見矣
東坡先生云聖人之言當以數句成文而求其意若學
者率以一字為㫁遇其不同則異說生焉
朱文公語學者觀書法云且當玩味大意就自己分上
著實體騐不須細碎計較一兩字異同學問之道無他
求其放心而已
東坡論老莊之教君臣父子夫婦之間汎汎乎若萍游
於江湖而適所值者商鞅韓非得其所以輕天下齊萬
物之術是以敢為殘忍而無疑大扺于所厚者薄則無
所不薄理勢然也
陳履常云士大夫視天下不平之事不當懐不平之意
平居憤憤切齒扼腕誠非為己一旦當事而發之如决
江河其可禦耶必有過甚覆溺之勢竊謂陳子之論有
大學有所忿懥則不得其正之義要當廓然大公物來
而順應之
胡文定公曰有志于學者當以聖人為則有志于天下
者當以宰相自期降此不足道矣
石徂徠曰士之積道徳富仁義於一身葢假權位以布
諸行事利於天下也豈有屑屑然謀夫衣食者與
侯師聖曰事君者以行道為志非為禄也然亦有時而
為貧若專以禄為事則厮役之志也
胡衡麓曰士之器大概有之志於道徳者功名不足以
累其心志于功名者富貴不足以累其心志于富貴者
茍富貴而已則亦無所不至矣孔子所謂鄙夫之事
横渠曰徳未成而先以功業為事是代大匠斵鮮不傷
手也堯夫詩曰慎勿輕言天下事伊周原不是庸人
陳述古曰大丈夫當容人勿為人所容
伊川云别事人都强得惟識量不可强如鄧艾位三公
年七十處得甚好及因下蜀有功便動了謝安當謝𤣥
破符堅對客圍棋報至不喜及歸折屐齒强終不得又
云堯舜事業亦祇如太虚中一點浮雲過目
胡文定公語楊訓曰人家切不要事事足意得常有些
不足處便好人家纔事事足意便有不好事出亦體消
長之理言也
青苗錢如今之預取麥錢也假如即日麥價一貫借與
五百將來徴麥一石
助役錢國家遇有大役均取錢於民官為雇傭也
唐故事奉使四夷其印章曰大唐入某國之印見蜀王
建世家
五代吳越貢賦朝廷遣使皆由淄萊泛海歳常漂没其
使
吳越王錢鏐嘗遊衣錦軍作還鄉歌歌曰三節還鄉兮
挂錦衣父老逺來相追隨牛斗無孛人無欺呉越一王
駟馬歸
唐開元二年制選京官有才識者除都督刺史都督刺
史有政迹者除京官使出入常均永為恒式
漢制由郎官而出宰百里由郡守而入為三公
漢少府掌山海陂澤之税以備天子私奉大司農掌國
貨以供軍國之需
漢制武帝北伐乃置萬騎太守而馬政兼於郡二千石
魏崔浩考漢元以來五星行度並譏前史之失以示髙允
允曰漢元年冬十月五星聚於東井此乃厯術之淺今
譏漢史而不覺此謬浩曰所謬云何允曰按星𫝊金水
二星常附日而行冬十月日旦在尾箕其昏没於申南
而東井方出寅北二星何因背日而行是史官欲神其
事不復推之於理後歳餘浩謂允曰先所論者本不經
心及更考䆒果如君言以前三月聚於東井非十月也
頒髙麗厯日詔云惟厯象日月星辰乃能成歲自侯
甸男邦采衛要欲同文(直學士髙鳴䧺飛辭也公/太原人官至吏部尚書)
(闕/)　　　　　　字同叟淮南髙郵之隠君子也身(闕/)
　　骨如削石瞳子碧色有光嘗賣繒於市遇華山元
翁從授鍊丹鑄劔長生之術元翁名碧天其師(闕/)　　海
蟾海蟾之師曰吕洞賔洞賔之師曰鐘離權(闕/)
　五世矣
(闕/)　云龍不識石人不識風鬼不識土魚不識水
(闕/)　先生云陽不冬藏春氣發而無力
(闕/)　十一年十二月十四日(闕/)
　　　陽羅洑渡江明年十二月臨安降度宗二庶子
(闕/)陳宜中文天祥兩淮張世傑擁入許浦口時立昰為
主因改號景炎凡十八月十六年為帥臣張(闕/)　　戰
於(闕/)山口執文天祥至大都囚之上屢欲赦出相之竟
不從十九年十二月初九日戮於燕南城柴市
錢譜劉更生傳舜父盲其母常鬻薪以自給舜時糶米
返置錢于米囊中以還其母則重華之世錢已行矣此
唐代錢之騐也賈逵注夏商金幣三等錢為下等先儒
所傳有錢明矣梁大司馬顧協所撰錢譜序云
漢尚書郎主作文書起草月賜赤管一䨇
　玉堂嘉話卷五
欽定四庫全書
　玉堂嘉話卷六
　　　　　　　　　　　　　元　王惲　撰
野合女子七七四十九隂絶男子八八六十四陽絶過
此為婚為野合時叔梁紇過六十四娶顔氏少女故曰
野合
宋紹興中衍聖公渡江而東者孔玠也
蠶為龍之精按馬質云禁原蠶注天文辰為馬蠶書曰
蠶為龍精月值大火則浴其種是蠶與馬同氣李林甫
月令釋曰先蠶天駟也先蠶之神或以為苑窳婦人寓
氏公主或以為黄帝或以為西陵氏或以為天駟歴論
不一而蠶與馬同氣其性喜温惡濕其浴火月而再養
則傷馬此固與馬同出於天駟矣然天駟可為蠶祖而
非先蠶者也蠶婦人之事史記黄帝娶西陵氏始蠶漢
祀苑窳婦人寓氏公主此或有所傳然其祭設壇或少
牢或太牢或一獻或三獻禮必皇后親享北齊使公卿
祀之非也其曰龍精見荀子賦蠶
開府儀同三司謂置府辟吏儀同三公也(唐制/)
感生帝唐王仲丘傳引鄭𤣥注云天之五帝遞王王者
必感以興故夏之正月祭所生于郊以其祖配之因以
祈榖感帝之祀貞觀用之矣
廟制古者天子七廟自虞至周不易之制也七廟者各
(闕/)廟前廟後寢漢自明帝詔遵儉約無起陵寢藏(闕/)
　　魏立二廟晉宋齊隋及唐皆同一廟而異(闕/)
　　朝所以象生之有朝寢所以象生之有寢也建之
觀門之内不敢逺其親也位之觀門之左不忍死其親
也諸侯五廟謂二昭二穆與太祖之廟五鄭氏曰太祖
始封之君王者之後不為始封之君廟葢諸侯不敢祖
天子故王之子弟始為諸侯不得立出王之廟後世子
孫祖其始封者而其或有大功徳特命祀其祖先而立
廟可也魯有姜嫄文王之廟鄭祖厲王是也若王者之
後始封之君非有功徳不可為祖則祖其先代之王也
宋祖帝乙是也
大夫三廟王制大夫三廟一昭一穆與太祖之廟三鄭
氏曰太祖是别子始爵者雖非别子始爵者亦然鄭志
答趙商謂王制商制故雖非諸侯之别子亦得立太祖
之廟周制别子為太祖若非别子之後雖為大夫但立
父祖曾三廟隨時而遷不立始爵者為太祖也然左氏
曰大夫有二宗荀卿曰大夫士有常宗則大夫有百世
不遷之大宗有五世則遷之小宗是太祖之廟常不遷
也祭法曰大夫三廟考與王考皇考有廟顯考祖考無
廟
太祖正東向之位劉歆曰孫居王父之處以正昭穆(父/以)
(明察下曰昭子/以敬事上曰穆)則與祖相代此遷廟之殺也張純曰父
子不並坐而孫從王父决疑要注曰凡昭穆父南面故
曰昭昭者明也子北面故曰穆穆者順也杜佑曰太祖
于室之中奥西壁下東面太祖之子南面為昭次之昭
之子北面相對為穆張純曰元始中禘禮父為昭南面
子為穆北面相對為穆父子不並坐也(又祭統曰昭穆/者所以别父子)
(逺近長㓜親踈/之序而無亂也)
藏主開元禮義鑑曰藏主合在何處按五經異議云藏
主於廟西壁中備水火之災必在西者長老之處地道
尊右鬼神幽隂也祭薦檀弓有荐新如朔奠(謂重新物/為之殷奠)
王制大夫士宗廟之祭有田則祭無田則薦祭二以首
月薦二以仲月士用特豚大夫用羔庶人春薦韭夏薦
麥秋薦黍冬薦稻韭以卵麥以魚黍以豚稻以鴈髙堂
隆曰天子諸侯月有祭事其孟月四時之祭也大夫以
上將之以羔或加犬而已士以豚庶人則惟其時宜魚
鴈可也又薦新雖在廟皆不出神主五禮精義曰但設
神座
　陳氏曰人子之於親飲食與藥必先甞而後進四時
　新物必先獻而後食寢廟之薦新亦推其事先之禮
　以盡誠敬而已
宋秦益公檜家廟制紹興中命立家廟於私第中門之
左一堂五室世祖居中東二昭西二穆堂飾以黝堊神
版長一尺博四寸五分厚五寸八分大書某官某夫人
神座貯以帛嚢藏以漆圅用神幄歳四享用孟月柔日
具三獻有司言時享用常器常饌上倣政和故事命制
祭器賜也
舞雩臺雩祭盖龍見建巳之月巳乃陽亢之時隂氣難
達用女巫舞雩女隂也舞所以達陽中之隂也又吁嗟
而禱雨曰雩
社稷位社五土之神稷五榖之長首種先成故長蔡邕
曰其位在中門之右社主隂其壝故北向天子曰大社
諸侯為百姓立社曰國社諸侯自為立社曰侯社大夫
為民族居百家以上共立一社曰里社各以所宜木立
而表之大社廣五丈諸侯半之盖方廣二丈五也皆冒
以黄土其主以石謂石土類也其位社東而稷西王之
祭也南面其服也絺冕其牲黝其祭血取其隂類其罇
大罍其樂應鐘其舞帗舞其鼓靈鼔凡皆因其物以致
其義庶人蒙其社功故亦祭之春有祈而秋有報也稷
非土無以生土非稷無以見生生之效以其同功均利
養人故也地載萬物天垂象取財于地取法于天是以
尊天而親地故教報焉家主中霤田主社示本也(陳氏/禮書)
諸侯城郭之制典命云上公九命子男五命其國家宫
室車旗衣服禮儀皆以命數為節
　國家國之所居謂城方也公之城方九里宫方九百
　步侯伯之城方七里宫方七百步子男之城方三里
　宫方三百步
五土所宜鴻烈子曰土地各以類生故山氣多男澤氣
多女障氣多喑風氣多聾林氣多癃木氣多傴岸下氣
多腫石氣多力險阻氣多癭暑氣多天寒氣多壽谷氣
多痺丘氣多狂衍氣多貪輕土多利重土多遲清水音
小濁水音大湍水人輕遲水人重堅土人剛弱土人肥
壚土人大沙土人細息土人美耗土人醜
七水所宜汾水濛濁而宜麻濟水通和而宜麥河水重
濁而宜菽洛水輕利而宜禾渭水多力而宜黍漢水安
重而宜竹江水肥仁而宜稻平土之人慧而宜五榖爾
雅曰太平之人仁丹穴之人智太蒙之人信倥侗之人
武
釋菜鄭司農云古者士相見于君以雉為贄見于師以
菜為贄釋即舍也始入學必舍菜禮先師也菜蘋藻之
屬葢以泮宫有芹藻猶子事父母有堇荁也
　
詩曰振振公姓振振公族書曰錫土姓左氏衆仲曰天
子建徳因生以賜姓胙之土而命之氏諸侯以字為氏
因以為族官有世功則有官族邑亦如之周語曰伯禹
疏川導滯鍾水豐物皇天嘉之祚以天下賜姓曰姒氏
曰有夏(堯賜禹姓曰/姒封之有夏)謂其能以嘉祉殷富生物也胙四岳
國命為侯伯賜姓曰姜氏曰有吕謂其能為禹股肱心
膂以養物豐人也
姓非天子不可以賜而氏非諸侯不可以命姓所以繫
百姓之正統氏所以别子孫之旁出族則氏之所聚而
已古者或氏于國則齊魯秦吳是也氏于諡則文武成
宣是也氏于官則司馬司徒是也氏于爵則王孫公孫
氏于字則孟孫叔孫氏于居則東門北郭氏于志則三
烏五鹿氏于事則巫土匠陶是也葢别姓則為氏氏則
有族族無不同氏氏有不同族故八元八凱出于高陽
氏高辛氏而謂之十六族是氏有不同族也啇氏條氏
徐氏之類謂之六族陶氏施氏之類謂之七族宋氏華
氏謂之戴族向氏謂之桓族是族無不同氏也
贄禮帛有衣被之仁皮有炳蔚之文故孤執之羔有跪
乳之禮有羣而不黨之義故卿執之進必以時行必以
序雁也故大夫執之交有時别有倫被文以相質死分
而不變者雉也故士執之可畜而不散遷者鶩也故庶
人執之可畜而不違時者鷄也故工商執之
食邑說秦爵二十級惟徹侯乃得食縣其闗内侯本無
食邑其加異者列之闗内之邑食其租稅
漢初七大夫以上皆令食邑食者除租毎戸一歳更輸
錢二百貨殖傳所謂千戸之君則二十萬是也
漢因鄉評取士謂因人共推之也如公孫𢎞以充賦萬
石君以謹孝聞
漢初入仕者不限年如劉向陳咸以八十為郎劉辟疆
以八十為衛尉公孫𢎞以八十為相趙充國以七十為
將軍貢禹八十遷御史大夫
漢集議漢置大夫專掌議論事茍疑似未决合中朝之
士雜議之自兩府大臣以下至博士議郎皆得議之不
嫌于卑抗尊也如呼韓邪單于欵塞卒用郎中侯應之
䇿朱博得罪議獄者五十八人王嘉得罪議獄者六十
人故曰漢集議有公天下之心
漢封侯號有宰相封侯者公孫平津是也有婦人封侯
者蕭何夫人同封鄼侯樊噲妻吕須封臨羌侯是也以
地名封者平陵宜春是也以功封者冠侯驃侯是也以
美名封者博望博陸是也
太行山水皆洑流地中闗中諸水皆行流地上
金銀魚袋唐高宗給五品上隨身銀魚袋以防詔命之
詐出内必合之三品以上金飾袋垂拱中都督刺史始
賜魚中宗景龍中令特進佩魚散官佩魚自此始宋張
師正倦游録云魚袋者取事君夙夜匪懈之義以金為
飾亦身之華也
上公桓圭侯信圭伯躬圭鎮圭冒圭
公謂二王之後及王之上公䨇植謂之桓桓宫室之象
所以安其上也信當為身與躬圭葢皆象以人形為瑑
但文有麄縟耳欲其慎行以保身也鎮圭尺二寸天子
守之鄭氏曰鎮安也所以安四方以四方鎮山為飾崇
高敦厚而萬物附焉者山也冒圭孔氏曰冒以齊瑞信
方四寸邪刻之執冐所以知諸侯之信偽猶今之合符
也
子榖璧男蒲璧
榖所以飬人蒲為席以安人璧皆徑五寸子男不執圭
者未成國也盖桓強立不撓而安上為任故公圭瑑之
身伸而躬屈伸者尊足以捍外而蔽内屈者卑足以長
人故侯伯之圭瑑之子不足以長人而可以養人故璧
瑑以榖男不足以養人而可以安人故璧瑑以蒲圭者
天之用璧者天之體盡其用者必盡其體得其體未必
盡其用此圭璧所以不全也
王后駔琮(駔音組/)
作方玉五寸上有鼻以組繫之因名焉葢古者建國王
立朝后立市用以為權也
牙璋中璋
典瑞曰牙璋起軍旅以治兵守鄭司農曰牙璋瑑以為
牙牙齒兵象故以牙璋發兵又牙璋中璋皆有鈕牙之
飾賈公彥云軍多用牙璋軍少用中璋白虎通曰璋位
南方南方陽極而隂生兵亦隂也故以兵起為義如漢
有銅虎符魏有兵符以發郡國兵豈牙中之類與
白琥
刻虎為形者以形成於秋也琥禮西方之玉也以鹽為
虎形者亦示武之謂也
瑗說文曰瑗大孔璧也人君上除陞以相引
環玦
荀子曰絶人以玦反絶以環范寗釋榖梁曰君賜之環
則還賜之玦則徃葢環之為物或施于佩或施之于帯
反絶佩環則不佩玦
六幣相合
行人合六幣圭以馬璋以皮璧以帛琮以錦琥以繡璜
以黼何也昔太王事狄人以皮幣繼之以犬馬終之以
珠玊是珠玉重于犬馬犬馬重于皮幣則合圭以馬合
璋以皮宜矣繡黼皆隂功也繡則五色之全黼則白黑
而已是繡備於黼也則合琥以繡合璜以黼宜矣婚禮
納徴以束帛饗禮贈送者以束錦聘禮享君夫人以
束帛覿以束錦上大夫與下大夫致賓介饔餼皆
以束帛賓介儐之以束錦食禮君侑幣以束帛大
夫相食以束錦是帛宜于錦也則合璧以帛合琮以
錦宜矣圭東方也馬動物璋南方也皮文物故以為
合琥西方也萬寳之成莫備於此故以繡璜北方也隂
陽之辨莫㫁於此故以黼此六幣所以合之之意也
皮馬不上堂故圭璋特達於上然則璧琮琥璜皆非特
達者與
伏日厯忌釋曰伏者何也金氣伏藏之日也四時代謝
皆以相生立春木代水水生木立夏火代木木生火立
冬水代金金生水至于立秋以金代火金畏於火故至
庚日必伏庚者金故也
臘日風俗通曰禮傳夏曰嘉平殷曰清祀周曰大蜡漢
改曰臘臘者獵也因獵取獸祭先祖也漢火行衰于戍
故曰臘也漢舊儀曰臘者報諸神鬼古聖賢有功於民
者禮記伊耆氏始為蜡蜡者索也歳十二月合聚萬物
而索享之也周禮祭蜡則吹豳頌擊土鼓以息老物
節有八節
玉節玉節之制以玉為之以命數為大小守邦國者用
之
角節用犀角角在鼻上是角中之貴守都鄙者用之
虎節山多虎者用之謂晉國之類以金為節鑄象焉必
自以其國所多者於以相别為信
人節平地多人者用之謂衛國之類
龍節澤多龍者用之謂鄭國之類皆以金為之以英蕩
輔之英蕩畫圅也以竹為之而有飾焉盛飾器也輔之
者使節不損也
旌節道路用之道路謂鄉遂大夫也
符節都鄙用之都鄙謂公之子弟及卿大夫采地之吏
也
管節以竹為之析節竹為符節全竹為管節如今之竹
使符也其有商者通之以符節門闗者與市聨事節可
同也康誥曰越小臣諸節春秋宋司馬握節以死司城
效節于府人而去司馬牛致其邑與珪而適齊(珪守邑/土信符)
則守節不特于邦國都鄙雖官府小臣亦有之矣
漢竹使符銅虎符各分其半右留京師左付郡守
傳司闗凡所達貨賄者則以節傳出之如今移所過文
書凡通達于天下者必有節以傳輔之漢制門闗用傳
作兩行書繒帛上各持其一出入合之豈古之遺制與
　
　
　
　
　
　
　
　
　
　
　玊堂嘉話卷六
欽定四庫全書
　玊堂嘉話卷七
　　　　　　　　　　　　　元　王惲　撰
喪服小記别子為祖繼别為宗繼禰者為小宗有五世
而遷之宗宗其繼髙祖者也是故祖遷于上宗易于下
尊祖故敬宗敬宗所以尊祖禰也大傳曰别子為祖繼
别為宗繼禰者為小宗有百世不遷之宗有五世則遷
之宗百世不遷者别子之後也宗其繼别子之所自出
者百世不遷者也宗其繼高祖者五世則遷者也
　　　　　　　　　　　　禰(繼/禰)小宗小宗
　　　　　　　　　　　禰(繼/禰)小宗小宗小宗
　　　　　　　　　　禰(繼/禰)小宗小宗小宗
　　　　　　　　　禰(繼/禰)小宗小宗小宗
　　　　　　　　(别子繼别/為祖為宗)大宗大宗大宗大宗
　　　　　　諸侯(繼世/之君)君君君君君
陳氏禮書云公子不得禰先君故為别子而繼别者族
人宗之為大宗逺雖至於絶屬猶為之服衰三月庶子
不得祭祖故諸兄弟宗之為小宗以其服服之大宗逺
祖之正體則一而已小宗高祖之正體其别有四則繼
禰者兄弟宗之繼祖者從兄弟宗之繼曾祖者從祖兄
弟宗之繼髙祖者從曾祖兄弟宗之四世親盡屬絶而
不為宗矣然言繼别為宗又言繼别子之所自出者言
繼禰為小宗又言宗其繼高祖者則繼别子者子之子
也繼别子之所自出者即别子也繼禰者庶子之子繼
高祖者五世之孫也繼禰言其始繼高祖言其終繼别
言其宗繼别子之所自出言其祖經言繼别子之所自
出頴達言别子之所由出然則别子之所由出即國君
也其可宗乎
璽衛宏漢官舊儀曰璽白玊螭虎紐文曰皇帝行璽天
子信璽凡六又曰諸侯玊印黄金槖駝紐文亦曰璽列
侯黄金印龜紐文曰印丞相將軍黄金印龜紐文曰章
中二千石銀印龜紐文曰章千石六百石四百石銅印
鼻紐文曰印孫堅得傳國璽方圍四寸上紐盤五龍然
則漢天子之璽其方不過四寸諸侯王已下其小可知
土牛制義
月令季冬命有司出土牛以送寒氣
　正義曰出猶作也丑為牛牛可牽止也送猶畢也其
　月建丑又土能剋水持水之隂氣故特作土牛以畢
　送寒氣也土勝水故可以勝寒又且以升陽唐月令
　季冬出土牛以示農耕之早晩若立春在十二月望
　則䇿牛人近前示其農早立春在十二月晦及正月
　朔則䇿牛人當中示其農平立春在正月望則䇿牛
　人近後示其農晩也後漢志季冬作土牛六頭于國
　都郡縣城外丑地
　其牛色以歳之幹色為首甲乙木其色青丙丁火其
　色赤戊己土其色黄庚辛金其色白壬癸水其色黑
　以支色為身寅卯木其色青巳午火其色赤申酉金
　其色白亥子水其色黑辰戌丑未土其色黄納音色為
　腹若甲子乙丑金其色白丙寅丁卯火其色赤餘皆
　倣此
　以立春日幹色為角耳尾支色為脛納音色為蹄設
　令甲子歳甲為木其色青則青為牛耳子為水其色
　黑則黑為身納音金其色白則白為腹又若丙寅日
　立春丙為干其色赤則赤為角耳尾寅為支其色青
　則青為脛納音火其色赤赤為蹄
九州釋義
兖州兖信也五行星流而為兖
豫州豫舒也乂序也言隂陽分布各得其序
荆州荆彊也陽盛物堅其氣急
冀州冀近也爾雅云河兩間曰冀
青州元命苞曰虚危星精流而為青
雍州雍壅也唐地紀曰雍兼得梁州之地西北位陽所
不及隂氣壅遏故取名焉
益州益謂溢也
徐舒也　揚輕也
鍾山
　徐爰曰建康北十餘里有鍾山漢末金陵蔣子文討
　賊戰亡靈發于山因立蔣侯祠故世號蔣山神
赤縣
　張衡靈憲圖曰崑崙東南有赤縣之州風雨有時寒
　暑有節茍非此土南則多暑北則多寒東則多隂故
　聖王不處焉史記鄒衍曰中國于天下八十一分居
　其一分耳中國名赤縣赤縣内自有九州禹之叙九
　州是也不得為州數中國外如赤縣州者又有州乃
　謂九州也有神海環之如一區中者乃為一州也如
　是者九乃有大瀛海環其外天地之際焉
三川河洛伊也
司馬光言行録有司奏言日當食光言食不滿分或京
師不見皆賀臣以為日食四方見而京師獨不見天意
人君為隂邪所蔽天下皆知而朝廷獨不知其為災當
益省不當賀詔從之後以為常
漢宫室有宣室武臺
　召文臣則于宣室召武臣則于武臺
春夏秋冬釋義
　禮鄉飲酒云春之為言蠢也産萬物者聖也夏之為
　言假也養之長之假之仁也秋之為言愁也愁之以
　時察守義也冬之為言中也中者藏也天地嚴凝之
　氣始于西南而盛于西北此天地尊嚴之義氣也温
　厚之氣始于東北而盛于東南此天地盛徳之仁氣
　也
　按地志今衛州城即殷牧野之地周武王伐紂築也
　又云武王至于商郊牧野乃築此城
祭說唐韋彤議曰祭非外至生於心者也是故聖人等
牲牢布籩豆昆䖝草木可薦者莫不咸在所以享宗廟
交神明而全孝敬也
遺山嘗與張噥齋論文見有竊用前人辭意而復加雌
黄者遺山曰既盗其物又傷事主可乎一座為絶倒(噥/即)
(張闕文先生盖遺山戯語也嘗有詩云/因君寄謝噥齋老道我今年二十七)作論法鹿菴云
語與義體式一般亦是冒原講證結但論入作獨句直
下不似義兩句扇對而入如麻先生漢書貫五經論最
明白得體
金清漳老人南宫人曾撰本縣二閬神廟碑遺山見之
謂進士張和之有讀得行之語
光武同馮異遇雨燎衣處在今南宫東北二十里馮村
内外制翰林學士所撰者為内制中書舍人定撰者為
外制
金哀宗朝有親軍殺其子者法家㫁不至死上曰親軍
宿衛之人父子之間殘忍如此與常人不同竟坐死論
徐大卿云詔命之體莫如兩漢以其典實故也又大卿
等論及子告母事孟徳卿有莊公文姜之説徐公主義
重于母
李侍講說中和真人在龍庭時以瞻對無時恒備物以
充咀嚼時一士人同在邸舍師毎與之分甘一日師復
求之彼辭無有托便旋食焉師知之因曰沙漠之羊與
中土桑用畧同肉充饑毛作氊皮為裘角為杯匜此人
所共知不憶近來羊尿又可以配餅食也聞者為大笑
彼徐悟其方已甚有愧色
楊勸農春卿夜讀書有䑕出躍書几上忽投膏􁀙中楊
子取一方木覆之隨突以出環書冊走不輟作人語曰
油着油着楊笑起曰吾避汝燕城閣前晌午市合更忙
猝不能過即擎虚器云油著油著人即避開故䑕亦云
云聞者為笑
圖克坦侍講說石丞相琚大定末致仕居鄉中一日㑹客
間聞司録呵喝過門公即起立既逺復位客曰丞相何
若此公曰叅軍雖微國家命官也吾敢不敬衆客為嘆
息(丞相字子/美中山人)
王西溪嘗云表章體臣無居首之理故今之表式皆以
帝㫖冠首
王西溪云元遺山録冊中云東平范尊師菴内見化飯
王先生說渠海州為吏時歳貢糟薑糟蟹海棠出州東
入海八百里峽島島是龍宫地生海棠作矮樹花色深
紅大如茶盌面而百葉香韻殊絶開時可持一月久既
衰不落而萎毎歳自島中移百本入海州御園明年再
移百本而以先所種者供御毎花一金籖牌記之脚花
乃得入州官民家毎一花必三葉承之重九開
鹿菴先生為學士日命應奉編脩輩取金實録内名臣
事蹟欲集為長編俾士大夫家易於觀録或問其去取
法曰大抵人之功勞必須具載如西漢曹參樊噲傳此
其例也又曰西漢列傳是多少好墓誌碑銘格様學之
有餘師矣既而侍講某多略去其人勲效鹿菴聞之曰
某不解此平日於書多謾讀過去了
　
　
　玉堂嘉話卷七
欽定四庫全書
　玉堂嘉話卷八
　　　　　　　　　　　　　元　王惲　撰
甲午九月望日東原五六友人㑹於孫侯小軒話及前
朝得失之漸坐客問云金有中原百有餘年將來國史
何如爾或曰自唐以降五代相承宋受周禪雖靖康間
二帝蒙塵緣江湖以南趙氏不絶金於宋史中亦猶劉
石符姚一載記耳衆頗惑焉僕曰正閏之論愚雖不敏
試以本末言之夫耶律氏自唐已來世為名族延及唐
末朱温篡唐四方幅裂遼太祖安巴堅乗時而起服高
麗諸國并燕雲以北數千里改元神冊與朱梁同年即
位(元年/丁卯)在位十九年遼太宗嗣位(諱徳光太/祖第二子)改元天顯
(元年丙戌與唐/明宗同年即位)十一年河東節度使石敬瑭為清泰來
伐遣使求救於遼奉表稱臣仍以父禮事之遼太宗赴
援以㓕後唐石氏號晉晉以燕雲十六州獻於遼太宗
歳貢帛三十萬疋天福七年晉髙祖殂出帝嗣位大臣
議奉表稱臣告哀於遼景延廣請致書稱孫而不稱臣
與遼抗衡太宗舉兵南下㑹同九年入汴以出帝為負
義侯置于黄龍府石晉遂㓕大同元年太宗北還仍以
蕭翰留守河南劉知逺在河東乗間而發由太原入汴
自尊為帝及乎宋受周禪有中原一百六十餘年遼為
北朝世數如之雖遼之封域褊于宋校其兵力而澶淵
之戰宋幾不守因而割地連和歳貢銀絹二十萬兩疋
約為兄弟仍以世序昭穆降及晩年遼為翁宋為孫至
天祚金朝太祖舉兵西來平遼克宋王坐受四方朝貢
百有餘年今以(闕/)　　　　　　不可不辨夫劉淵石
勒皆晉之臣庶叛亂國家以臣伐君縱能盗據一隅僣
至姚泓終為晉將劉裕所虜斬于建康市返本還元兹
作記載理當然也夫完顔氏世為君長保有肅慎至武
元時而天下南北敵國素非君臣若依席上所言金為
載記未審遼史復如何耳方遼太祖神冊之際宋太祖
未生遼祖比宋前期五十餘年已即帝位固難降就五
十年之後包於宋史為載記其世數相懸名分顛倒㫁
無此法既遼之世紀宋不可兼其金有中原更難别議
以公論處之據五代相因除莊宗入汴復讎伐罪理勢
可觀外朱梁篡逆甚于竆新石晉因遼有國終為遼所
虜劉漢自立父子四年郭周廢湘隂公而立以五代之
君通作南史内朱梁名分猶恐未應遼自唐末保有北
方又非篡奪復承晉統加之世數名位逺兼五季與前
宋相次而終言北史宋太祖受周禪平江南収西川白
溝迤南悉臣大宋傳至靖康當為宋史金太祖破遼克
宋帝有中原百有餘年當為北史自建炎之後中國非
宋所有宜為南宋史或曰歐陽宋之名臣也定立五代
不云南史當時想曽熟議如何今日復作此論僕曰歐
陽公作史之時遼方全盛豈不知梁晉漢周授受之由
故列五代者欲膺周禪以尊本朝而然至于作十
國世家獨稱周漢之事可謂難矣請事斯語厥有㫖哉
愚謂讀李屏山詠史詩詠五代郭周云不負先君持節
死舉朝惟有一韓通愚嘗驚哀此詩命意宋自建隆以
來名臣士大夫論議篇章不為不多未嘗有此語非不
能道也(闕/)　　　　故列五代者良可知隋季文中子
作元經至晉宋以後正統在中原而後大唐南北一統
後至五代天下擾擾無由再議降及今日時移事改商
確前人隠約之迹當從公論議者又曰金有中原雖百
餘年宋自建隆于今幾三百年况乎今年春正月攻陷
蔡城宋有復讐之迹固可兼金愚曰元魏齊梁世數已
逺恐諸公不以為然請以五代之事方之漢隠帝乾祐
三年遇弑太后詔立帝弟武寧軍節度使嗣位(名贄河/東節度)
(使劉旻/之子)後雖廢為湘隂公旻亦尋即皇帝位於晉陽終
旻之世猶稱乾祐四帝二十九年至宋太祖興國四年
歸宋依今日所論旻係劉髙祖母弟在位四年其子承
鈞嗣位改元天㑹五年郭周已絶(郭周三主九年東/漢四主二十九年)東
漢四主逺兼郭周郭亦不當稱周固當為閏宋太祖不
曰受周禪傳至太宗方承東漢之後歐陽不合作五代
五代史合作四代史司馬光通鑑當列東漢為世紀歐
陽不宜作十國世家嗚呼國家正閏固有定體不圖今
日輕易褒貶在周則為正在金則為閏天下公論果如
是乎况蔡城一事葢大朝征伐之功是時宋之邊將專
權率意自撒籓籬快斯須之忿昧唇齒之理自謂愛已
而惡佗延引强兵深入遵行覆轍(徽宗跨海助/金破遼之事)媒孽後
禍取笑萬世何復讐之有也宋自靖康以來稱臣姪走
玉帛歳時朝貢㡬於百年豈期今日私論遽稱尊大果
使宋廟有靈必可其議也泰和間南宋寒盟起無名之
師侵漢唐鄧宿泗章宗分遣應兵其淮漢川蜀之間大
為所破宋遣臣方信孺等卑辭告和請叔為伯進增歳
幣獻權臣之首(韓侂胄侯師旦也繪其/容漆其首圅送幽都)至于闕下信孺
有古調一篇予能草畧記之大朝君相仁且慈小麥未
熟休王師姦臣豈足贖民命既徃不咎來可追此詩書
於上源驛壁間館伴使入朝題奏上頗哀憐是時中原
連年旱蝗五榖不登山東尤甚章廟自責之心深重形
於歌詠者頗多毎以偃兵為念故詔百官議曰朕聞海
陵有言我國家雖受四方朝賀宋猶假息江左亦天下
兩家耶故有親征之行去歳宋人兵起無名搖蕩我邊
鄙今已敗衂哀懇告和朕思海陵之言宜如何爾時臣
下本希上意故進言曰先于靖康間宋祚已衰其游魂
餘魄今雖據江左正猶昭烈之在蜀不能紹漢氏之遺
統大可見也和議乃定今日校之此語乃當時繼好息
民之大略非後世正閏之定論或曰何以知之曰夫昭
烈之於漢雖云中山靖王之後其族屬踈逺不能紀録
世數名位南宋髙宗乃徽宗之子欽宗之弟歳月不易
以即位奄有江南似與昭烈頗異若以金史專依泰和
朝議特承宋統或從今日所論包為記載二論俱非至
公坐客又云遼之有(闕/)

溝橋以達於燕居旬日而行北過䨇塔堡新店驛入南
口度居庸闗出闗之北口則西行經榆林驛雷家店及
於懐來縣縣之東有橋中横木而上下皆石橋之西有
居人聚落而縣郭蕪没西過雞鳴山之陽有邸店曰平
輿其嶺建僧舍焉循山之西而北沿桑乾河以上河有
石橋由橋而西乃徳興府道也北過一邸曰定防水經
石梯子至宣徳州復西北行過沙嶺子口及宣平縣驛
出得勝口抵梔胡嶺下有驛曰博囉自是以北諸驛皆
蒙古部族所分主也毎驛各以主者之名名之由嶺而
上則東北行始見毳幕氊車逐水草畜牧而已非復中
原之風土也尋過撫州惟荒城在焉北入昌州居民僅
百家中有廨舍乃國王所建也亦有倉廩𨽻州之鹽司
州之東有鹽池周廣可百里土人謂之狗泊以其形似
故也州之北行百餘里有故壘隠然連亘山谷壘南有
小廢城問之居者云此前朝所築堡障也城有戍者之
所居自堡障行四驛始入沙陀際陀所及無塊石寸壤
逺而望之若岡陵丘阜然既至則皆積沙也所宜之木
榆栁而已又皆樗散而叢生其水盡鹽鹵也凡經六驛
而出陀復西北行一驛過魚兒泊泊有二焉周廣百餘
里中有陸道達於南北泊之東涯有公主離宫之外垣
髙丈餘方廣二里許中建寢殿夾以二室背以龜軒旁
列兩廡前峙眺樓登之頗快目力宫之東有民匠雜居
稍成聚落中有一樓榜曰迎暉自泊之西北行四驛有
長城頽址望之綿延不盡亦前朝所築之外堡也自外
堡行一十五驛抵一河深廣約什滹沱之三北語云竒
魯爾漢言驢駒河也夾岸多叢柳其水東注甚湍猛居
人云中有魚長可三四尺春夏及秋捕之皆不能得至
冬可鑿冰而捕也瀕河之民襍以蕃漢稍有屋室皆以
土冒之亦頗有種藝麻麥而已河之北有大山曰喀喇敖
拉漢言黑山也自一舍外望之黯然若有茂林者迫而
視之皆蒼石也葢嘗有隂靄之氣覆其上焉自黑山之
陽西南行九驛復臨一河深廣皆竒魯爾三之一魚之
大若水之捕法亦如之其水始西流深急不可涉北語
云托賚猶漢言兔兒也遵河而西行一驛有契丹所築
故城可方三里背山面水自是水北流矣由故城西北
行三驛過伯勒赫圖乃弓匠積養之地又經一驛過大
澤泊周廣約六七十里水極澄澈北語謂烏蘓徹爾諾爾
自泊之南而西分道入和林城相去約百餘里泊之正
西有小故城亦契丹所築也由城四望地甚平曠可百
里外皆有山山之隂多松林瀕水則青楊叢柳而已中
即和林川也居人多事耕稼悉引水灌之間亦有蔬圃
時孟秋下旬麻麥皆槁問之田者云已三霜矣由川之
西北行一驛過馬頭山居者云上有大馬首故名之自
馬頭山之隂轉而復西南行過呼蘭齊勤乃奉部曲民
匠種藝之所有水曰塔宻爾河注之東北又經一驛過石
堠石堠在驛道旁髙五尺許下周四十餘步正方而隅
巍然特立于平地形甚竒峻遥望之若大堠然由是名
焉自堠之西南行三驛過一河曰唐古以其源出于西
夏故也其水亦東北流水之西有峻嶺嶺之石皆如鐵
也嶺隂多松林其陽帳殿在焉乃避夏之所也迨中秋
後始啟行東由驛道過石堠子至呼蘭齊勤(山名以其形/似紅耳也)
東北迤邐入陀山自是且行且止行不過一舍止不過
信宿所過無名山大川不可殫述至重九日王師麾下
㑹於大牙帳灑白馬潼修時祀也其什器皆用禾樺不
以金銀為飾尚質也十月中旬方至一山崦間避冬林
木甚盛水皆堅凝人競積薪儲水以為禦寒之計其服
非毳革則不可食則以羶肉為常粒米為珍比歳除日
輙遷帳易地以為賀正之所日大宴所部于帳前自王
以下皆衣純白裘三日後方詣大牙帳致賀禮也正月
晦復西南行二月中旬至□□□□東行及馬頭山而
止趁春水飛放故也四月九日率麾下復㑹於大牙帳
灑白馬潼什器亦如之每嵗惟重九四月九凡致祭者
再其餘節則否自是日始回復由驛道西南徃避夏所
也大率遇夏則就髙寒之地至冬則趨陽煖薪水易得
之處以避之過此以徃則今日行而明日留逐水草便
畜牧而已此風土之所宜習俗之大畧也僕自始至迨
歸遊于王庭者凡十閱月毎遇燕見必以禮接之至于
供帳衾褥衣服食飲藥餌無一不致其曲則眷顧之誠
可知矣自度衰朽不才其何以得此哉原王之意出於
好善忘勢為吾夫子之道而設抑欲以致天下之賢士
也徳輝何足以當之後必有賢于隗者至焉因紀行李
之本末故偹誌之戊申夏六月望日太原張徳輝謹誌
　　商司業録到太常諸雜儀禮
文徳殿宿齋儀注差官等
景靈宫行禮儀注差官等
太廟行禮儀注差官等
明堂大禮陞降玉輅儀注
明堂殿行禮儀注
明堂殿星圖
明堂大禮畢紫宸殿稱賀儀注
明堂大禮畢登門肆赦儀注
明堂升陪事并禮饌差官等
明堂降御劄鎻院并奏告事
明堂大禮修築路道圖
明堂大禮笏記
明堂大禮排日祭祀
明堂降御劄修路教車按輅等年代月日
明堂大禮逐次䟎那更㸃
明堂大禮差五使等官年代例
明堂大禮總差官
頭冠法服様
玉輅圖　玉輅件叚尺寸(及太平車/尺寸等)
逍遙平輦圖　并尺寸等
太常樂圖　祭器圖
黄麾大仗圖
明堂大禮文武官合著服色等
御尨直執從物圖
明堂大禮鼓吹雞唱驚場圖
明堂大禮樂章樂曲
明堂大禮合降指揮等
明堂大禮為值雨降過生剏指揮例
明堂大禮諸雜事例等
明堂大禮祇應并鋪分人數等
熙朝盛典詩
大安輦件叚
明堂大禮教象申請事節
　　計三十七冊曰明堂大禮
景定四年藍大正記
　　至元三十年三月二十九日商琥録
宣和鹵簿圖　祀圜丘圖　東封太山圖
　　監修國史例
忠齋劉承㫖說宋朝監修國史宰相初任者謂之開局
一月一至院謂之過局至元三十一年甲午七月初四日
右丞相諤勒哲受開府儀同三司監修國史右丞相如故
　　竇儼水論
周世宗南伐駐蹕臨淮因覽唐貞元中泗州大水記詔
竇儼論其事儼獻文其畧曰夫水沴所具厥有二理一
曰數一曰政天地有五德一曰潤二曰暵三曰生四曰
成五曰動五徳者隂陽之使也隂陽者水火之本也隂
陽有常徳故水火有常分竒耦收半盈虚有凖謂之通
正羡倍過亢極無不至謂之咎徴二者大期率有常數
除之主始于淵獻水之行紀于九六凡千有七百二十
有八歳為浩浩之㑹當是時也隂布固陽澍雨天下百
水灌注漲其通川岸不受餘則旁吞原隰科坎平概則
漂墊方割雖堯舜在上皋䕫佐政亦不能弭其沴也過
此以還則係于時政如其后辟狂妄以自率權臣冒昧
以下專政不明賢不章則苦雨數至潦水積厚非隂陽
之數也貞元壬申之水非數之期乃政之感也徳宗之
在位也啟導邪政狎暱小人裴延齡專利為心隂潜引
納陸贄有其位棄其言由是明明上帝不駿其徳乃降
常雨害于粢盛百川沸騰壊民廬舍固其宜也王者茍
能修五政崇五禮禮不瀆政不紊則五日一霏微十日
一霡霂十五日一滂沱謂之時雨所以正五運之制節
占象晷刻無有差􁋂則神農之世其騐與世宗嘉之國
初遷禮部侍郎依前學士判太常如故是時祠祝樂章
宗廟謚號皆儼所定撰人服其該愽儼冲淡寛簡好賢
樂善平居怡怡如也未嘗失色於僮僕優游文翰凡十
數年著大周正樂三十卷詔藏于史閣其大周通禮未
及編纂會儼卒議者惜之
至元貞元年歳六月十三日宋太祖實録抄并校勘無
差時開真定野河事甚不便
金史　　王文康公定奪(此王状元先生/時為承㫖學士)
　帝紀九
　　太祖　　　　　　　太宗
　　熙宗　　　　　　　海陵庶人
　　世宗　　　　　　　章宗
　　衛紹王(實録/闕)　　　　宣宗
　　哀宗(實録/闕)
　志書七
　　天文(五行/附)　　　　　地理(邊境/附)
　　禮樂(郊祀/附)　　　　　刑法
　　食貨(交鈔/附)　　　　　百官(選舉/附)
　　兵衛(世襲/附)
　列傳(舊實録三品已上入傳今擬人/物英偉勲業可稱不限品從)
　　忠義　　　　　　　隠逸(髙士/附)
　　儒行　　　　　　　文藝
　　列女　　　　　　　方技
　　逆臣(忽沙/虎)　　　　　諸王后妃開國功臣在先
　書示仲謀王相修史事宜急不宜緩多半採訪竊恐
　老人漸無費用不可惜當置厯令一人専掌元
　裕之蕭公弼奏用銀二千錠今即編修書寫請俸飲
　食紙劄費用若干　定撰三五百定都了　凡採訪
　文字令言者旌賞隠者有罰仲謀所宜着心編修且
　要二員直須選擇　魏太初　周幹臣(云云/)本把合
　用儒人兼管不宜用他色目如他日同修編修人來
　房屋决少目今便合商議起盖盖下房屋都在文廟
　已後也得用謂如仲謀兼編修徒單雲甫受直學士
　兼同修李仁卿學士兼同修胡紹開年小也宜喚去
　比至定俸且與批支若家小來更好都教文廟裏住
　史事早成其他不預史事者在於文廟自當退去此
　明年話也仲謀宜知之書寫典史雜使以後必須用
　謂文字未集且定編修二人若踏逐書寫二名更佳
　雜使亦不可缺將來院官不要人使喚　　中統二
　年示
　
　玉堂嘉話卷八
