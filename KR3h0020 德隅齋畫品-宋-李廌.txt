#+TITLE: 德隅齋畫品-宋-李廌
#+DATE: 2016-06-11 12:23:23
#+SOURCE: github.com/kanripo/KR3h0020 master 7dd17f3c                
欽定四庫全書　　　　　子部八
　德隅齋畫品　　　　　　藝術類一(書畫之屬/)
　　提要
　　　　(臣/)等謹案徳隅齋畫品一卷宋李廌撰廌字
　　　　方叔陽翟人少以文字見知於蘇軾後軾知
　　　　舉廌竟不得第終偃蹇而卒軾詩所謂平生
　　　　浪説古戰塲到眼空迷日五色至今傳為故
　　　　實者即為廌作也是編所記名畫凡二十有
　　　　二各為序述品題陳振孫書錄解題稱元符
　　　　元年趙令畤官襄陽行槖中諸畫方叔皆為
　　　　之評品葢即此書惟徳隅齋作徳偶堂考鄧
　　　　椿畫繼稱李方叔載徳隅齋畫云云則陳氏
　　　　所記誤矣廌本善属文故其詞致皆雅令波
　　　　瀾意趣一一妙中理解葉夢得石林詩話論
　　　　冦國寳詩所謂從蘇黄門庭中來者也惟黄
　　　　監寒龜出曝圖條中有頃在丞相尤公家見
　　　　黄監一龜云云考元祐紹聖之間丞相未有
　　　　尤姓者殆傳寫之訛歟乾隆四十五年三月
　　　　恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　徳隅齋畫品
　　　　　　　　　　　　　宋　李廌　撰
　　大悲觀音像
唐大中年范瓊所畫像軀不盈尺而三十六臂皆端重
安穏如汝州香山大悲化身自作塑像襄陽東津大悲
化身自作畫像意韻相若盖臂手雖多左右對偶其意
相應混然天成不見其有餘所執諸物各盡其妙筆跡
如縷而精勁温潤妙窮毫釐其盧楞伽曹仲宣之徒歟
　　大佛像
蜀張南本所作也世之畫史但能寫物之定形故水火
之状難盡其變始張南本與孫位並學畫水皆得其法
南本以為同能不如獨勝遂専意畫火獨得其妙今此
辟支佛結跏趺坐火周其身筆氣焱鋭得火之性觀者
以煙飛電掣烈烈有焚林燎原之勢佛以定慧力坐其
間安然不動則豈毫末小利害足以動其心乎予為之
偈曰大士坐禪心若水月火周其身熾焰炎烈静觀無
始火本不熱與火相忘何生何滅吾觀若人孰懼燒劫
　　正坐佛
唐趙公祐所作予逺祖相國衛公為浙西觀察使幕中
僚也世俗畫佛菩薩者或作西域像則拳髪虬髯穹鼻
黝目一如夷人或作荘嚴相妍柔姣好竒衣寳服一如
婦人皆失之矣公祐所作三十二相八十種好皆具而
慈悲威重有巍巍天人師之容筆迹勁細用色精宻縑素
暗腐而丹青不渝真可寳也
　　普陁觀音像
蜀勾龍爽所作具天人種種殊相寳珠纓絡銖衣紺髻
使人曕之敬心自起筆氣清潤意通幻妙所居普陀伽
山在海岸孤絶處烟巒䝉密佳氣藹然予嘗與徳鱗雨
後望襄陽鳯林諸山氣象略相似頗恨是中無此大士
也
　　被髪觀音變相
在水中石上襲衣寳絡被髪按劔而坐非近世所能為
必五代或晚唐名輩所作筆細而有力似吳道𤣥獨設
色太重衣上花文不類吳筆或云朱繇疑或是也觀世
音聞聲以示現今此形相世所罕作吾弗知其為何等
身得度故現此身而為説法也
　　長帶觀音
龍眠居士李伯時所作名公麟登進士第以文學有名
于時學佛悟道深得微㫖立朝籍籍有聲博求鐘鼎古
器珪璧寳玩森然滿家雅好畫心通意微真造𤣥妙盖
其天才軼舉皆過人也士大夫以謂鞍馬愈於韓幹佛
像可近吳道𤣥山水似李思訓人物似韓滉非過論也
今觀此像固非世俗可以彷彿而紳帶特長一身有半
盖出竒𤣥異使世俗驚惑而不識其勝絶處也比見伯
時為延安吕觀文吉甫作石上臥觀音像前此未聞有
此様亦出竒也唐閻立本楊炎能畫不害其為貴人王
維鄭䖍能畫不害其為賢士國朝燕龍圖穆之宋郎中
復古與伯時皆䏻畫何愧於古耶
　　樓居仙圖
郭忠恕恕先所作中書令趙韓王普思黙堂印相國王
冀公欽若太原欽若圖書作石似李思訓作樹似王摩
詰至于屋木樓閣恕先自為一家最為獨妙棟樑楹桷
望之中虚若可躡足闌楯牖户則若可以捫歴而開闔
之也以毫計寸以分計尺以尺計大増而倍之以作大
宇皆中規度曽無小差非至詳至悉委曲于法度之内
者不䏻也然恕先仕扵朝跅㢮不羈放浪玩世卒以傲
恣流竄海島中道仆地蜕形仙去其圖寫樓居乃如此
精宻非徒精宻也蕭散簡逺無塵埃氣東坡先生嘗為
之賛長松參天蒼壁揷水縹緲飛觀憑欄誰子空蒙寂
歴煙雨滅沒恕先生焉呼之或出非神仙中人孰䏻知
神仙之樂而審於畫也予嘗見恕先清泰元年所作盤
車圖粉本水磨大圖今并此圖最䏻知其妙處孔子所
謂從心所欲不踰矩荘子所謂猖狂妄行而蹈乎大方
者乎其為人無法度如彼其為畫有法度如此則知天
下妙理從容自能中度使恕先規度量而為之則亦疲
矣恕先亦為是乎
　　仙游圖
唐關仝所作故相國丁公印章在焉仝畫山水入妙然
扵人物非工每有得意者必使胡翼主人物此圖神仙
翼所作也大石叢立矻然萬仞色若精鐡上無塵埃下
無糞土四面斬絶不通人迹而深巖委澗有樓觀洞府
鸞鶴花竹之勝杖履而遨逰者皆羽毛飄飄若仰風而
上征者非仙靈所居而何石之並者左右視之各見其
圓鋭長短逺近之勢石之坐卧者上下視之各見其方
圜廣狹薄厚之形筆墨略到便䏻移人心目使人必求
其意趣此又足以見其䏻也
　　雪鍾馗
破巾短褐束縛一鬼荷扵擔端行雪林中想見武舉不
第胸中未平又恐鬼物擾人擒捕擊搏戲用餘勇也皆
孫知微所作知微華陽真人有尊行寓意扵畫隠者也
筆墨神妙超然度越衆人乖崖公詠鎮蜀雅聞其名欲
一見之終不可致張公去在僧舍飲亟損車騎却鳴騶
往謁之即投閣遁去乖崖公還朝出劍關逢一村童持
知微書負一篋迎道左書曰公所喜者畫也今以二圖
為獻問知微所在即曰適一山人以書授我信去已逺
矣張公益歎其髙余外曽祖正惠馬公知節守成都知
微日居府中相從甚善得畫最多馬公解所服金帶贈
之即繫扵苧袍上人見其標韻蕭散白衣金帶皆以為
孫思邈李太白也馬公在前朝貴人中最名識畫一時
公卿家畫往往聽其審定盖久與知微語得辯之要故
也
　　玉皇朝㑹圖
蜀石恪所作天仙靈官金童玉女三官太乙七元四聖
經緯星宿風雨雷電諸神岳瀆君長地上地下主者皆
集扵帝所玉皇大天帝南面端扆而坐衆真仰首承望
清光見之者神爽超然如在乎通眀殿中也恪性不羈
滑稽玩世故畫筆豪放出入繩檢之外而不失其竒所
以作形相或醜怪竒倔以示變水府官吏或繫魚蠏扵
腰因以侮觀者頃見恪所作翁媪嘗醋圖褰鼻撮口以
眀其酸又嘗見恪所作鬼百戲圖鍾馗夫婦對案置酒
供張果肴及執事左右皆逑其情態前有大小鬼數十
合樂呈伎倆曲盡其妙此圖玉皇像不敢深戲然猶不
免懸蟹欲調後人之一笑也
　　紫微朝㑹圖
朱梁時将軍張圖所作帝被衮執圭五星七曜七元四
聖左右執侍十二宫神二十八舍星各居其次乗雲来
下其容色皆端敬其服章皆嚴謹道家謂玉皇大帝為
衆仙天子紫微大天帝為衆星天子觀此圖者知君臣
之義雖九天之上亦未嘗廢也圖作衣文不師吳衣當
風曹衣出水之例用濃墨麤筆如草書顫掣飛動勢極
豪放至扵作面與手及諸服飾儀物則用細筆輕色詳
緩端慎無一欹仄亦一家之妙用
　　熒惑像
朱髪森然上衝冠荷長㦸貌甚忿怒口鼻出息煙焰皆
飛然氣息超然有天人之意
　　番客入朝圖
梁元帝為荆州刺史日所畫粉本魯國而上三十有五
國皆寫其使者欲見胡越一家要荒種落共来王之職
其状貌各不同然皆野怪寢陋無華人氣韻如丁簡公
家凌煙功臣孔子七十門人小様亦唐朝粉本形性態
度人人殊品畫家盖以此為䏻事也此圖題字殊妙髙
昌等國皆注云貞觀某年所滅又落筆氣韻閻立本所
作職貢圖亦相若得非立本摹元帝舊本乎或以謂元
帝所作𫝊至貞觀後人因事記扵題下亦未可知然畫
筆神妙不必較其名氏或梁元帝或閻立本皆數百年
前第一品畫也紙縫有褚長文審定印章長文鑒畫有
名于古定然知此不凡也
　　春龍起蟄圖
蜀文成殿下道院軍将孫位所作山臨大江有二龍自
山下出龍蜿蜒驤首雲間水隨雲氣布上雨自爪鬛中
出魚蝦隨之或半空而隕一龍尾尚在穴前踞大石而
蹲舉首望雲中意欲俱往怒爪如腥草木盡靡波濤震
駭澗谷瀰漫山下橋路皆沒山中居民老小聚觀抶户
闞牖人人驚畏若屋顛墜筆勢超軼氣象雄放非其胸
中磊落不凡䏻窺神物變化窮究百物情状未易䏻也
位後名異盖遇異人得度世法信乎非俗士也
　　歸龍入海圖
毗陵戚化元所作筆力峥嶸善作風浪起伏之勢令人
心目眩漾一龍蜿蜒翔于水上然先後之浪皆勻未有
翻湧噴薄之形雲氣雖從然不自水出予見而知之曰
此非游龍出海圖乃歸龍入海圖也因以名之
　　乳虎圖
宣城包鼎所作絹素雖破而毛色精潤如新包氏以虎
世其家而鼎之所畫居最虎天下之至猛扵牽制父子
牝牡之情則雖威而不怒荒榛赤草鳥噪其上兩虎引
子而行意甚安佚其雄前行觀其意中亦有禦衛之意
小虎爪牙未備已有食牛之意但吞噬之獸夫婦父子
相從而羣行人或遇之誠可懼也
　　渡水牛出林虎
皆朱梁時道士厲歸真所作缺岸平波逺山坡􁀙青林
淺草牛與牧人情味俱適筆閒意盡氣韻蕭爽與戴嵩
韓滉所畫未知其孰賢也歸真畫虎毛色明潤其視眈
眈有威加百獸之意嘗作棚扵山中大木上下觀虎欲
見真態又或自衣虎皮跳躑于庭以思倣其勢今觀此
圖非心識意解未易得其自然也
　　寒龜曝背圖
蜀黄監所作即黄筌也筆墨老硬無少柔媚監平時所
作雀竹魚鱉龍亦皆淡色鮮華以示其巧此獨為水墨
枯林之下一龜盤跚曳尾而行若春雷已動餘寒未去
負朝陽以曝其背有舒緩彎跧之態其趣甚樂頃在丞
相尤公家見監一龜筆與此無異但其色光澤水旁之
草方茂盖方自水中出又非寒時其状不得不殊故觀
者當審其畫時用意處也
　　棘鷂柘條銅嘴圖
皆南唐鍾隠所作隠天台人以其隠扵鍾山遂為姓名
盖處士也畫筆髙淡簡逺工扵用墨筆跡渾成外無稜
刺木身鳥羽皆用淡色意就而成世俗畫鵰狸鷹兎鷂
雉鸇雀之類皆作禽奮搏擊之状欲示其猛隠所作鷂
子坐柘枝上貌甚閒暇注目草中之鵪其意欲取蹲縮
作勢兵家所謂鷙鳥之擊必匿其形使人想其霜拳老
足必無虚下也世俗銅嘴多作環子艷婦琱籠采縷以
為之飾雖或工巧而凡猥可憎隠所作銅嘴坐柘條上
有得心應手之意傍有大樹蒼皮蘚駁下有藂竹茂宻
春風野色駘蕩在目然老樹欹卧不見條枚竹枝雖多
景若未盡當是金陵覇府中大屏之一扇或大圖之一
幅筆墨相若而景物與此連屬疑為此畫之旁軸惜乎
不䏻觀其全也
　　鶴竹圖
南唐朝覇府之庫物舊有集賢院印章梅翰林詢塗去
故印復用梅昌言印以盖之徐熈所作也藂生竹篠
根幹節葉皆用濃墨麤筆其間櫛比略以青緑㸃拂而
其梢蕭然有拂雲之氣兩雉馴啄其下羽翼鮮華喙欲
鳴距欲動近時畫師作翎毛務以疏渲細宻為工一羽
雖似而舉體或不得其大全雖羽毛不復疏渲分布衆
采映帶而成生意真態無不具非造妙自然莫䏻至此
　　菡萏圖
趙昌作昌善畫花設色眀潤筆跡柔美國朝以来有名
扵蜀士大夫舊云徐熈畫花𫝊花神趙昌畫花寫花形
然比之徐熈則差劣其後譚宏王友之輩皆弗逮也蓮
荷花生泥汙之中出于水而不着水昌此花標韻清逺
䏻識此意耳
　
　
　
　
　
　
　
　
　
　
　
　
　
　
　
　徳隅齋畫品
