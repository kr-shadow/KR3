#+TITLE: 天經惑問-清-游藝
#+DATE: 2018-05-12 10:17:57
#+SOURCE: github.com/kanripo/KR3f0023 master 5de89f15                
欽定四庫全書　　　　　子部
　天經或問　　　　　　　天文算法類(推步/之屬)
　　提要
　　　　(臣/)等謹案天經或問四卷
　　　國朝游藝撰藝字子六建寧人是書凡前後二
　　　　集此其前集也凡天地之象日月星之行薄
　　　　蝕朒朓之故與風雲雷電雨露霜霧虹霓之
　　　　屬皆設為問答一一闡其所以然頗為明晢
　　　　至于占驗之術則悉屏不言尤為深識昔班
　　　　固作漢書律厯志言治厯當兼擇専門之裔
　　　　明經之儒精算之士正以専門習于成法明
　　　　于古義精算得其確數欲使互相參攷究己
　　　　往以知未來非欲髙談雄辨徒究其精微幽
　　　　妙之理而己也邵子厯理厯數之説亦謂知
　　　　其當然與知其所以然學者誤㑹其㫖遂以
　　　　為厯數之外别有厯理孫承澤春明夢餘録
　　　　因以元授時厯全歸于許衡之明理所載崇
　　　　禎十四年禮部議改厯法一疏不能決兩家
　　　　之是非因推原厯本掃除測算尤屬遁詞夫
　　　　天下無理外之數亦無數外之理授時厯宻
　　　　于前代則有宋諸儒言天鑿鑿何以三百年
　　　　中厯十八變而不定必待郭守敬輩乎藝作
　　　　此書亦全明厯理于歩算猶屬未諳然藝尚
　　　　能知厯數故反復究闡具有實徵存是一編
　　　　可知即數即理本無二致非空言天道者所
　　　　可及也乾隆四十七年十一月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　天經或問卷一
　　　　　　　　　　　　　閩中游藝撰
　
　
　
　
　
　
　
　
天渾淪一氣無有重數特以外製内以剛製柔則氣漸
遠漸殺以至永靜因分重數以便起測萬化皆由一氣
萬動總由一動微妙不測者莫如此動新語曰天體本
一而各政居有上下然共一心同為一製諸政皆左旋
而有自行輪輪則激退滚進遂有倒逆之形其實皆是
進也
　
　
　
　
　
　
　
　
渾象圖子午對者為南北極南北分者為赤道圜斜絡
於赤道者為黄道圜近北者又為晝長圜近南者又為
晝短圜周圍列宿布焉諸圜並星共□渾象之内今析
為數圖者為渾圖不能全載故也李振之曰天體必要
具圖始可明之渾儀如塑像平儀則如繪像兼頫仰轉
側而肖之者也塑則渾圜繪則平圜全圜則渾天割圜
則葢天夫渾天不可圖今强圖之以識梗概
　
　
　
　
　
　
　
　
凡設三輪水而臬之則知地平針而丙之則知子午繩
而垂之則知上下輪皆有先後天八卦十二宫周期之
度是為三輪是為六合是為八觚此大舜璿璣之始圖
約法也於是出入地平可定南北二極腰旋黄赤二道
形如雙環日月交分經緯皆可距度四破取一是為象
限欲求一星立地可得今以有徵無中之理借此彌綸
以世言圓皆晝毬如鏡之扁圓也非圓圓也
　
　
　
　
　
　
　
　
此渾象内日月地三形圖最外一圜周天子午規第二
圜日行冬夏至規冬夏規處對貫一軸為黄道軸最中
小圜為地球形外一圜貫軸旋轉為月輪規上施月㳺
輪徑十二度輪心上綰規上亦可旋轉以系太陰轉之
則為九道此九道因月自有遊輪月輪又要隨黄道轉
故也此外一圜稍大亦貫軸内為日輪規以系太陽形
用此二圜可辨日月交食之理此皆渾天象也
　
　
　
　
　
　
　
　
地居天中乃設平規於象外者以分地上地下界也側
立者乃子午規北極之出地南極之入地各隨所在可
測定渾象納此規中以二極為圓樞運轉一日一周以
合天體之行度也
　
　
　
　
　
　
　
　
朔日日月同度月天正居日天之下日光獨炤其向上
之半面人在中間仰視獨能見其無光之下半面故朔
之日視月全無光過朔日月漸離至初三四日月光如
峨嵋至初七八日則月見其上面一分之光為上弦至
十五六日則日月對照全光為望焉望之後日漸逺至
廿三四日則月見其下面一分之光為下弦晦朔弦望
是以月離太陽有逺近故其光無時不消長也
　
　
　
　
　
　
　
　
朔則日月同其經緯為一線月受日光於上月體隔日
光於下是月掩日若無光為日食而光實未常失也
　
　
　
　
　
　
　
　
望則日月相對如一線日光正照之月體正受之中間
地體適當線上在日與月之間地體隔日光於此面而
射影於彼面月在影中失其所借之光為月食
　
　
　
　
　
　
　
　
居丁者正見月于日故見全食居戊者斜見月于日故
見半食居己者不見月于日故全不見日食
　
　
　
　
　
　
　
　
龍頭龍尾是日纒之兩界月食所經之處若龍尾距過
數度則無食而日食因地之逺近則見食有多有寡焉
　
　
　
　
　
　
　
　
湯道未曰日食與月食固自有異葢月食天下皆同而
日食則否日食此地速彼地遲此地見多彼地見少此
地見偏南彼地見偏北無有相同者而月食則凡地面
見之者大小同焉遲速同焉經候同焉唯所居不同子
午線者則時刻不同矣葢月一入影失其借光更無處
可見其光也然距度有廣狹則月食有大小遲速日離
地有逺近則地影有大小不同故有食不食焉
　
　
　
　
　
　
　
　
天問略曰地為圓體縣於空際上下四旁皆有人居四
方之人各以所居子午線為午時太陽在東方甲居東
方者為午時日輪在其天頂故也乙居西方者即為夘
時日輪至天頂須三時故也丙居正西者即為子時日
輪至天頂須六時故也諸地相去自東而西莫不皆然
如相去七千五百里即移一時因知居東方者若得午
時自此逐漸往西即為己為辰為夘寅丑子矣









　
　
　
　
　
　
　
　
天體渾圓内以中分南北為赤道圜兩頭盡處為南北
極極猶樞紐運轉全天星斗也古天學家唯以北極為
心目所見旋繞諸星為圖不列南極是中華處赤道北
不及見南極諸星故也世人則以北極為天心周羅諸
星為邊幅以南極為空名耳湯道未先生曰人處赤道
北則見赤道南天應漸狹而在圖則漸廣形勢相違無
法可以入圖故圖惟列北極處赤道南者見北亦然今
圖全天地必以赤道中分為界分作二圖以二極為心
然後體理相應故作赤道二總圖則見天渾圓全體也
今以赤道南北細分之以南北二極二十八宿另為圖
以黄赤道南北見界各為圖則知子午相對處為南北
極南北中分處為赤道圜赤道之相交斜絡者為黄道
圜是故分之求其詳合之無遺漏矣地輿圖者按地在
天中如鷄子黄在青之内天運旋於外地靜處居中人
依圓體無方隅上下葢在天之内何瞻非天也故定一
圓圖倣西士職方之遺意也復作一方圖以九州為心
四彝作輔如朱思本之廣輿按其晝方計里修短廣狹
偏正曲直如其地形可分可合山川險夷郡邑聨絡有
不得盡聞者按其形實一一瞭然非如世圖疎密失準
逺近錯誤者也

掲子暄禹書經天合地圖説曰昔之作禹圖者東西南
北惟按書畫之至地之長短曲折廣狹偏正悉置不問
今以天下校古禹迹而畫方計里始如其形故曰合地
中土以北極出地三十六度夏至日長六十刻為算不
知地自南而北二百五十里差天一度赤道居兩極之
中離赤道漸逺則北極漸高夏至日漸長且四方國土
日之出入不同時東方先見西方後見兩地相去七千
五百里則差一時惟以里度測刻分而多寡早遲始可
通推故曰經天藝以地圓形東西升降故時刻之先後
不同南北出入故晝夜之長短互異所以環地而轉從
東達西時時曉時時黄昏自南而北有半年為晝半年
為夜者此圖毎方五百里方各二度南起赤道二十三
度北行二十二度縱五千五百里西起地中海七十一
度東行二十八度廣七千里其間以單墨行者州界雙
墨行者水道以圏行者山道㸃列者貢道也邊之左紀
日長右紀出極下紀距日里刻見各地之不同也以其
經天合地余故約而布之游藝書
　
　
　
　
　
　
　
　
　
　
　
　
　
　
　天經或問卷一
欽定四庫全書
　天經或問卷二
　　　　　　　　　　　　　　閩中游藝撰
囫圇天地茫茫無際一動一靜體質各異其動有由其
靜有自太極既判陰陽之秘從動測天天體非𤣥有形
無質度數昭然三百六十左旋右旋樞紐二極位乎南
北黄赤二道天之至奥交絡天腹嵗功是造左旋惟疾
右旋不一遲疾參差星辰月日不害不悖層次可識其
層曰九又為十二數明理實自然之義水土與石凝為
地質圍九徑三至靜不易水週於地土間乎石中含庶
類實有萬國足底相對上下各背子午夘酉隨在而配
至靜至圓從可測焉天内包地地外裹天日月中行化
育流宣赤道内外日月所躔日逺而寒日近而炎晝夜
永短四時運還備則得中靈氣所潛此春彼秋此永彼
短經緯之度乃其所斡或炎不寒或夜寡旦候異氣偏
㝠頑多悍得中者靈得偏則蠢化於無心成於無形天
動不息地靜永寧化育生生莫知始終始有所始終豈
無終欲知所終不外動靜動至不動靜至不靜動靜相
反天地道窮化育機塞靈蠢皆㝠自有而無有為無漸
自無而有無為有先無極而極貞下起元游子之書天
地理全王勷題
　　天體
　問天之蒼蒼高逺無極其星辰錯綜體象運旋可得
　聞歟
曰天體如碧瓈透映而渾圓七曜列宿層層運旋以裹
地(七政運旋有髙/下故謂層層云)地如彈丸適天之最中永靜不動而
四面人居焉最上一層常靜天為諸天主宰(宋儒謂此/天為天殻)
(也而不/可思議)其次為宗動之天帶轉下諸重天也此天之運
依南北二極從東而西左旋十二時厯一周其各天皆
因此一動製之而運焉(西士測尚有南北嵗差東西嵗/差二重約四萬九千年從西厯)
(東行/一周)其次為恒星天在七曜之上此天之本動也於赤
道上偏南而北從北而南謂之一近一距之動厯七千
年行一周從東厯西之正行約二萬五千餘年而行一
周(此即嵗差正/行之算也)其次土星(土星約二十九年一百五十/五日零二十五刻行一周天)
木星(木星約十一年三百十/三日七十刻行一周)火星天(火星約一年三百/二十一日九十三)
(刻行/一周)其次太陽之天照映世界萬象取光故在七曜之
中也(太陽約三百六十五日/二十三刻五分行一周)其次金水二星天皆從太
陽天行而太陰天最近地(太陰約二十七日/三十一刻行一周)此恒星七
曜諸天俱從自西而東右旋之行算也左旋一天以靜
天極為軸以赤道為天腰右旋諸天以黄道極為軸偏
南北各二十三度三十一分即以黄道為天腰赤道之
心與靜天之心宗動天之心地球之心同是一㸃其兩
極在南北正子午主一日一周七曜列宿之公運悉繫
轉楗焉其道與天元赤道相合為一線動靜雖異終古
不離其極為正子午也黄道斜絡出入赤道各二十三
度半其極非正子午則在己亥也太陽行黄道正線其
天心不與諸天同心故其行轉於地面自非平行也黄
道左右各八度為太陰五星出入之道而日月經緯俱
從黄道極轉故有不同子午之樞也吾儒按九重者因
恒星七曜行度各異相次而上權立數重以起測云
　　地體
　問藏經以四方分為四州鄒衍以瀛海環九州外文
　長謂水際天是皆以地為扁土也今曰天體渾圓古
　人亦曰天如卵白地如卵黄是天包於外地亘於中
　也然天乃輕清之氣地乃重濁之滓既為圓體亘中
　能浮空而不墜乎四面皆人何以安其居也而能辯
　其四方乎
曰天地渾圓本相聨屬古人云減一尺地則多一尺天
然地亦天也以其形言之謂之地唯天虛晝夜運旋於
外地實確然不動於中也而地四面窪者為河海突者
為山嶽平者為田地人所居立皆依圓體天裹著他運
旋之氣升降不息四面𦂳塞不容展側地不得不凝於
中以自守也然總無方隅四面都是上無可墜處適天
之至中亦無可倚處天之東升西降亦就人所居而言
天則無處非升無處非降渾淪環轉而己地圓則無處
非中(揭子曰天之虚非虛也虛者氣塞滿之無有空隙/如以瓶挈水閉其一孔水使不入氣塞中也氣即)
(天也地之實非實也氣出入之雖有土石其堅者悉在/皮表進焉則虛濡也然天内有氣故時結為攙搶彗孛)
(諸星映為暈珥􁁊珮諸象地内有空故潮汐呼吸轉為/泉源深山大谷吐為雲霧陰伏陽愆發為震撼故㳺子)
(曰地亦/天也)唯指極星分東西南北測太陽定寒暑晝夜故
所居之地日所照不同居赤道之下南北二十三度半
之地一圏春秋二分太陽正過其天頂日中無影過春
分則影在南過秋分則影在北名為煖帶南北二十三
度半以外截至六十六度半之地此地太陽不經其天
頂而不近不逺此南北二圏為正帶不甚冷熱(此帶温/和而聖)
(賢挺生中國處赤道北十八/度至四十二度適當其地也)南北二方自六十六度半
各抵其極為冷帶有日太陽繞其地恆見有日太陽繞
其地恆隱隱見之候或至數月或至半年(揭子曰兩極/之下天輪横)
(繞半年為晝半年為夜/其地甚冷其人耐寒)此五帶之大概也因此推之距
赤道南北二方者其氣候必相反如太陽纒星紀(即丑/宫)
向北之方為冬至向南之方則為夏至諸節莫不皆然
又因推之地球為人所止以天頂而分四方亦可界為
三百六十度以合天行東西為經測以黄道南北為緯
定以子午若測南北有二極為之端(㳺熊曰西學測地/球周圍有九萬里)
(如往北行二百五十里測極星便髙一度二萬二千五/百里便髙九十度在天頂正中再行則又從中漸低無)
(北極過南南極過/北之理地圓故也)若測東西必先定一處為起界之端
(如處某地即/以某地為端)方可測也如無測法則寒暑無定東西不
辨耳
　　黄赤道
　問天體無涯難以器測日月五星有形可歩黄赤二
　道全無影象何所指而名也
曰赤道者平分天體為南北從南北二極相距正中之
界判一細道名曰赤道(朱子云天體如一圓匣相似赤/道是那匣子相合縫處一線也)
亘於中天終古不易推步者畢賴之為準則也李振之
曰此道列三百六十度分十二辰界九十六刻(以一時/八刻算)
(餘分/不列)而為用有七焉一以度天行一日一周之運一以
定晝夜刻分之永短一以齊黄道出入之廣狹一以限
春秋分之晷影一以判天道之南北一以起南北之緯
算一以紀天下之地圓也黄道者從太陽旋周一嵗之
界而設以記月與五星所經行者葢太陽行天一嵗所
周軌蹟旋以成規名為黄道此道斜絡於赤道如兩環
相叠然半出赤道南最南之界約緯度二十三度半為
冬至半出赤道北最北之界約緯度二十三度半為夏
至二道相交之所為春秋分四平分之為四象限限各
九十度是即二分二至之限也以三百六十度計之十
二剖之則為宫二十四剖之則為氣七十二剖之則為
候更細鍥之為三百六十五度四分度之一而二十八
宿列焉凡月建與宫界常差五度所以分黄道為十二
宫者日月相逐㑹於黄道者嵗有十二次而一嵗四時
有十二變取數於十二其義最精半之則為六三之則
為四四之則為三諸曜之行四時之變總不出於此天
下寒暑榮瘁皆由黄道中國處赤道北故太陽之行黄
道也北陸煖而萬物生南陸寒而萬物死也(黄子曰如/國處赤道)
(南者太陽行/南陸則反是)黄道一規而用有四焉一以節七曜列宿
逆行右轉之度(黄道惟太陽行道中正線餘各/别有小輪故有遲疾伏退之異)一以審
日月交食之限(月行有九道大/抵近黄道則食)一以其出地多寡定天
下晝夜長短一以分列宿之南北及紀其緯度
　　南北極
　問天學家云南北二極是相對也又曰北極出地南
　極入地則是低昂矣是低昂乎相對乎
曰南北極者天體永久不動之兩㸃周天倚為環轉之
樞者也故名為極(㳺燕曰極如輪之轂如磨之臍非星/也云極星者葢指其近極之星而名)
(耳/)而居中有不轉之地以為之心故南北有不轉之極
以為之樞太虛空洞固有不轉之神化以為之主而後
此天得以循行萬古而不越也李振之(名之/藻)曰測從極
中周圍起線為南北緯度至天之中九十度為赤道界
人居赤道之下者以赤道為天頂居二極之下者以二
極為天頂極之低昻因人所居而定也從極中分瓣起
線為十二宫從宫内分密線為東西經度合至中天則
為赤道經度(此皆測/法而定)太陽躔黄道行度雖極南極北止
離赤道二十三度半也故南北二極之規天輪横繞黄
道之所不至晝夜永短偏勝之極二規之内天地之氣
甚寒周圍皆有日影而以半年為晝半年為夜矣
　　子午規
　問渾天以赤道為中分以南北二極為子午又以天
　頂為午地下為子則是以赤道為子午何也
曰南北二極處為正子午是也然天之子午亦南北極
之子午天之子午但取中分南北極處過頂之線為名
從諸曜升降適中之界而設也太陽一日遶天一周見
於東方漸升天頂為午中此地平以上東半晝分謂之
升過天頂向西漸低地平是為西半晝分謂之降他曜
皆然於此升降之中界設一規為子午規也諸曜際此
謂之在子在午也(黄道十二宫之子午以列宿分度而/定天之子午以人所居之地而立也)
此規透過赤道及地平與二極其偕赤道地平而交為
直角也恆然不動但人在地面上南北遷此規惟一東
西遷此規隨在各異也極之子午即地之子午靜而有
定此有定之子午發線去隨太陽到天頂而轉故天之
子午動而不居也(㳺熈曰日行周天子午亦隨而周天/是以人所居之天頂而定也餘支亦)
(皆/然)設此規其用有五一以分半晝半夜時刻一以尋列
宿極髙過頂之度當此之謂中星一以此規計日凡毎
日自子半起正當此規之下一以撿夜半中星以定太
陽正宿一以分周天之度亦可縁太陽以求赤道緣赤
道以求北極
　　地平規
　問子午規者中分南北極過天頂之線為名從諸曜
　升降適中之界而設也地平規者則何説也
曰地平規者平分天地之半從人足所附極目四望之
界而設也人附地面所可望見者天之半耳其半恆繞
於地下人不可而見也即此可見不可見之界而諸曜
由是而出入明暗晝夜由是而分因定此規剖為四象
以應四方象各限以九十度是為地平經度可以定北
極赤道離地之度可以定星辰出入之分及何星常見
不伏何星常伏不見可以定七曜列宿同出同入之度
及先後出入之度可以定太陽各曜所出地離赤道幾
何緯度可以辯各曜出入之方位可以算各曜漸升之
度自一度上至九十度皆可知得而稽也
　問諸規必須為象方可知之理雖剖晰終屬茫然
曰黄赤道南北極子午地平者不過相形酌理設其象
為依據如不知此欲知諸曜之行則茫然無措故欲知
象先明此為首如此理不諳雖登臺轉象亦茫然耳
　　太陽
　問諸曜森羅太陽其宗也何不居諸天之上反居列
　宿之下七曜錯行太陽甚正也何節有舒縮日有永
　短也
曰太陽者黄帝經曰天凝其陽精為日而月與星用之
萬物皆用之故居天之中適得上下照映暄及下地能
濟萬物故稱星月之宗(黄帝經曰天明則日月不明潛/草曰兩間之光皆太陽之火也)
(文饒曰兩間變狀/皆氣光之所為)若居最上則温煖不及諸物難以滋
生若居最下則燥熱太甚諸物受其暵損故日得中和
之理萬物之宜也所以一日循黄道一周使萬物得陰
陽之育和而周天日恆過太陽一度使南北而有寒暑
之候(俞子曰太陽日行黄道一周天則有晝夜萬物得/以滋生周天過日一度一嵗則能踵黄道南北節)
(氣故有/寒暑)行黄道積嵗平分之數以天度計一日為五十
九分八秒有竒(是一度以六/十分算者)所謂平行度分是也然平
行為齊實行則非齊也有冬盈而夏縮矣所以然者葢
緣日天心不同宗動天心與地之心則日行距地逺近
不等距近則行疾疾則所行之度過於平行而為盈毎
冬月一日計行一度一分有竒以較平行則盈二分矣
(㳺熊曰平行周天度也實行太陽度也因太陽天心不/同宗動天心故有平行實行之度相較而有盈縮矣)
故冬一節氣為十四日八十四刻有竒距逺則行遲遲
則所行之度不及平行而為縮毎夏月一日計行五十
七分有竒以較平行則縮二分矣故夏一節氣為十五
日七十二刻有竒總由夏行北陸冬行南陸則有盈縮
之差也(揭子曰春分至秋分合一百九十日七時四刻/毎十日應縮四十三分六釐共縮八度二十五)
(分秋分至春分合一百七十四日七時四刻毎/十日應伸四十七分四釐共伸八度二十五分)而逐日
測之則太陽實躔宫度分秒逐日有盈縮如太陽從春
分底立夏行黄道四十五度則厯四十六日十刻十分
原謂之空度從立秋至秋分亦行黄道四十五度而所
厯則四十六日三十八刻十分原謂之共度是逐日刻
數不等所謂春行盈秋行縮也(俞子曰近嵗宻測而知/太陽與宗動不同心故)
(知節氣有盈縮原惟平分十五日二時四/刻作一節氣而不知春有盈而秋有縮也)故定盈縮之
界非在二至之㸃(元算/在此)乃在二至之後六度此二㸃為
盈末縮初今盈為最髙之㸃縮為最卑之㸃因定此二
㸃遂晰太陽之行為一不同心規也其行遲者在最髙
之㸃行疾者在最高之衝(即最卑/之㸃)此最高本行亦猶太
陰之按月孛如太陽之心並二極與宗動天同則日行
轉常在赤道之圏絶無距度安得有東西運行之異乃
知氣不叅差無以成化時不寒暑無以合序物不錯綜
無以生文也
　　太陰
　問太陰之行不隨黄道之一線又不踵黄道之節氣
　要自疾行一周又步與日㑹為合朔然太陽之光為
　世界之切須太陰雖有清光亦無恆照何行反較難
　於太陽乎
曰日之升也布光於色象闡景於山川日之没也諸曜
則受光地面則幽暗太陰之體最近於地受日之照反
映於下使夜之幽暗者時受清輝焉故與日為敵而運
行叅錯不一推步籌算倍艱皆為交食故茍或分杪乖
違交食豈能密合故必細審其行度然後可立法致用
也葢太陰不循黄道一線自行一月游輪徑約十二度
出入黄道内外相距逺者各六度其輪交黄道如一小
環繫於黄道帶行焉其本旋之外有平行一日十三度
有竒但此行之界有四一界是從某宫次度分起算此
界定而不動二界為本天之最高此非定界毎日自順
天右行七分有竒是月距本天最高一日之行為十三
度三分有竒故其平行二十七日三十刻有竒為一周
己復於宫次元度又必再行二十三刻有竒為二十七
日五十三刻始能及於本天之最高今謂之月自行元
謂之轉周滿一周謂之轉終其最高則行八年有竒而
周天謂之月孛(月孛是月行極高極逺/之㸃後人謂之月孛星)三界為黄白二
道相交之所謂之正交中交此界亦自有行乃逆行也
毎日三分有竒則月平行距正交一日為十三度十三
分有竒至二十七日二十七刻減交行之一度二十三
分得二十七日十五刻有竒月乃囘於元界謂之交終
四界是與太陽去離太陽一日約行一度則太陰距太
陽遲為十二度十分有竒至二十九日五十三刻有竒
遂及太陽復與之㑹謂之朔䇿古謂月行九道是月㳺
輪出入黄道内外算也自内出外為陽厯口世謂之羅
㬋又名龍首自外出内為陰厯口世謂之計都又名龍
尾(㳺熈曰羅㬋計都乃黄赤道左右之内外/相交出入之名後人以為火土之餘星)乃白道正
交行及四正陰陽二厯各異名之為八道並黄道為九
也實一道也月行十八年餘而徧九道(游燕曰九道乃/近日逺日而名)
(月行黄道東為青道行南為朱道行北曰黒道行西曰/白道各分内外為八道並黄道為九也十九年内月行)
(九道完而復起所以算日月食惟在十九年/内推測度分畧同而時刻稍易皆各有定則)其白道兩
交黄道論最逺之距為五度今測朔望外相距皆過五度上
下二弦則為五度十七分三十秒也推知二道相交之角非
定而不動約其廣狹之行常以十五日為限也
　　日食
　問日為諸陽之主永無虧損何得有食
曰日為諸陽之宗星月皆借光焉而日所行在月天之上月
所行在日天之下朔日日與月相遇兩周相切(兩周者日周/天月周天也)與
南北同經東西同緯則月受日之光於上月體隔日之光於
下是日月相值則蔽而不見然日與月雖則相叠而上下相
離數百萬里其相值也特相盪而過自人在地面上仰視
之則見其月掩日於是日若無光然實未常失光也人不見
其光故謂之食若日食非月掩則食無常何定在朔而不
前後也而食時天上度分唯一處人居圓地則食分隨東
西南北人見無有同者厯家不明各方經緯之度(游熈曰/天有經)
(緯之度地亦有經緯/兩合之測則不甚差)則無以知幅􁇠相距之數而交食時刻
與分數行之一方不能通之各方耳如從西面東地隔七千
五百里者則東人先八刻見食設若地平形則天下人見
食共在一時無有先後也若南北經緯之度距過三十四分
者則月從邉行人不見其掩則無食矣
　問月食宋儒云火日外影中心實暗到望時却當其中
　暗處謂之闇虛以闇虛之象為月食是否
曰天圓形地梗在中心如雞子黄處青之内青之周圍即列宿
七曜之天也日一日行一度月一日行十三度餘以周天三百六十
度記之自朔至望僅行一半月距日一百八十度而日月正對望
中間地球障隔月輪在地影之上月輪在地球之下日光不能
照之故失其光而謂之食漸出地影之外日能照之則漸復元
光因知月輪失光為食食悉由於地影之蔽入此影中安得不
食而半進半食全進全食是食必在望其食之處定在龍頭
龍尾(游燕曰即黄白二道相交/之所則經緯同故有食)十三度三分度之一過此則月之
行道不相涉而地影不能障也龍頭龍尾者是日躔之
兩界月食所經之處也然食之時地影從人之下蔽上
去故天下皆同(㳺熈曰見月食必在夜而人/在地影中立故天下皆同)凡地面見
者大小遲速亦同唯居子午線不同則時刻亦不同大
抵十九年所躔宫度同而食之時刻淺深亦不同而土
木垣宿不及食者影斜而鋭不相透也日行天一周則
影亦行天一周月當其影處即食而食之處迄無定所
　　交食
　問日食月掩也月食地影蔽也然掩蔽俱是無光
　則食皆同又云月食皆同日食不同因地影也圎也
　請詳其説
曰日月之行二十九日有竒而東西同度謂之合朔而
月魄隔日光于下而不偏斜謂之日食(俞大剛曰合朔/則月月初一皆)
(合合而不食者因月行九道與日度/有偏斜則從邊而過故合朔而不食)月距日一百八十
度正與之衝謂之望若當衝時必入地影而地居中間
日光為地所阻不能射照月體月失其光謂之月食而
食常在黄白道相交之所謂之正交中交凡日月行及
二交為同度同度則有食而食必凖在限交在限内則
食交在限外則不食日食之限與月食之限亦異故推
月食越五月能再食越七月不能再食日食越五月能
再食越七月亦能再食所以為限各異也至于食分則
以距度求之葢兩周之心相距之度也在月食則為太
陰之心實距地影之心愈近食分愈多(新語曰夫以火/照物對冲必得)
(黒影地之居中也日照于東黒影冲西日照于下黒影/冲上物過黒影即黒而不見故日月正對地隔于中則)
(影射而月黒而食有淺/深月之道有浮沉也)在日食則為日月兩心以視度
相距其逺近不依實度而依人目視之所及為凖此即
月食分天下皆同而日食分隨人目東西南北各異也
如白道向南極半周有時在天頂及黄道之中謂之陰
厯白道向北極半周是時在黄道外謂之陽厯故其下
日食之限莫得而定也比如京師北極出地四十度約
算陽厯八度陰厯有二十一度則知日月相㑹凡在陽
厯近二交八度在陰厯近二交二十一度其下必見日
食過此限以往則否也即北可以推南莫不以逺近多
寡定食之驗然二厯食限之度有異者其故在月輪月
輪最近於地又小於地人見之所在地面非在地心以
月天論地平雖天與地球皆為平分直過其心而人在
地面髙所以視天地之兩界則地球與月天非平分也
而少半在上太半在下約差一度以本法推算月己出
正地平於人所視之地平尚少一度此謂之視差惟月
在天頂正地平與地平之極皆以一直線合于天頂無
有視差過此左右不免有差愈逺天頂愈近地平其差
愈甚夫視無他常降下月體數十分耳假令日月同度
同在近交之南又因同度並在地平上高二十度則日
于視地平為十九度五十八分祗降二分月于視地平
為十九度直降一度以日月二差之較為五十八分矣
若日月同高共度而人視之月常下于日一度耳不掩
日光則不食若日月在地平上高七十度則日無視差
月視差止二十分其降于日亦止二十分勢必相切或
至掩數分而成食若日月在交北又當以月算在日之
上庶因視差所降而掩日光以為食矣顧此二地平之
差又分二焉一加減交食分數謂之氣差一加減時刻
謂之時差此測交食之艱也
　　朔望弦晦
　問月若圓形受日之光朔日月掩日為食望日地影
　蔽為食月不掩日地影不蔽時宜月體之光俱圓何
　過朔則漸盈過望則漸虧至上下弦而盈虧各半疑
　其月體是活物能自發光固能晦能滿能消能長也
曰天體如玻瓈月與星即玻瓈中之堅凝圓物也而圓
者堅凝則不能透光太陽之火充滿全天天體直透者
不能發光星月堅凝者則耀日之光而返照焉故日光
照及其體則明不及則暗如月自有光則近日逺日其
光恆一絶無消長也朔日日月同度月正居日之下日
光照其向上之面不照其向下之面人居地上獨能見
其無光之下面不能見其有光之上面故朔之日視月
全無光過朔月則東行而漸離于日而日在西月光漸
盈距日至九十度日照其下側半面人居地上獨能見
其下側半面為上弦距日一百八十度則日月正對月
之圓體受日之光全滿為望也過望月則雖東行却是漸
離在西日反在東月光漸虧距日至九十度日照月上
側半面為下弦下弦以後月光漸消至于無光為晦焉
　　氣盈朔虛閏餘
　問氣既踵節矣因何有盈朔有常數矣因何有虛又
　因盈虛而後置閏如盈虛不設閏亦不必置也於數
　更易何如
曰渾天之度一嵗之常數三百有六十太陽行黄道節
氣圏一周有三百六十五日三時較常數則多五日三
時為氣盈一月以二十九日六十三刻有竒為合朔共
十二月得三百五十四日四時四刻較常數則少五日
七時四刻為朔虛以朔虛較常數則常數為多以常數
較節氣則節氣為多合多十日十時四刻為餘日餘日
歸之于終積成一月則置閏約三十二月則一閏十九
年則七閏也其閏之月太陽不及交宫必無中氣也如
無氣盈則常數不合如無朔虛則晦望不凖如無置閏
則夏月為春節冬月成秋候也前賢之測無絲髪之餘
故七閏終在十九年子丑之月氣朔分齊為一章之定
法也
　　月見遲疾
　問太陰之測無遺矣則合朔後夕間西見見皆恆一
　而遲疾偏不一甚有差一二日何也
曰人目所見其月近日遠日為差彼有斜正升降而行
故也其故有三一因月視行度視行為疾叚則疾見視
行為遲叚則遲見一因黄道升降或斜或正正必疾見
斜必遲見一因白道在緯度之南又在緯度之北在陰
厯(黄道/之中)則疾見在陽厯(黄道/之外)則遲見此外又有北極出
地之不同朦曨影與氣差諸異所以遲疾則難齊也然
月亦星類也較星更小為其在天極低人所仰視甚近
故有朔望弦晦食與不食之較著也金水二星亦與日
同度恆日輪中有黒㸃以星處高人所仰視甚逺故不
謂之食若月輪時過二星之下亦能掩其星光今不顯
其食如日者乃二星之天高光微而體小人所忽也故
月惟主潮汐無與氣候因其近地有光影照地而推也
　　日月右行
　問太陽一日行一度人見其日日如是未嘗有進退
　也太陰一日行十三度餘人見其一日遲一日又以
　為行速何也
曰諸天遲速之行七曜錯綜之度尚有未宻者惟日月
之行宋儒言之甚詳朱子云天行甚健一日一夜行周
天三百六十五度四分度之一(一度如以百分/即得二十五分)又進過
一度日行速健次于天一日一夜行周天三百六十五
正恰好比天進一度則日為退一度積至三百六十五日
四分日之一(即一日十二時/四分得三時也)則天所進過之度又恰周
得本數而日所退之度亦恰退盡本數遂與天㑹而成
一年假如天無進過之度則四時中星俱同日亦不能
㑹天節亦不能踵嵗矣月實行遲一日一夜行周天三
百六十五度四分度之一行不盡比天為退十三度有
竒進數自東行西為順天而左退數自西而東為逆天
而右厯家進數難算只以退數算之故謂右行為速也
且曰日行遲月行速然則日行却得其正也
　　天行過一度
　問厯以為天一日一周太陽一日行一度今云日行
　本數恰好是天行過一度豈不悖歟
曰若以為天一日一周正恰好不進過一度則四時中
星如何㑹不同如此則日日一般而太陽亦無踵星之
度節氣亦無定限之所以甚麽去紀嵗
　　五星遲疾伏退
　問日行步嵗踵節矣月行晦朔弦望矣而測算尚艱
　五緯之星行度各各不同兼有遲疾伏退之異如何
　測步知各有異而不順行也
曰步天測象誠惟難矣而緯較難五緯之體圓如活珠
黄道之軌有若虛槽而五緯之行又各有本行各有異
行各有伏見各有加減各有不同心圏各有均圏各有
小輪不同心圏與小輪名異而理同皆附黄道左右八
度之間而盈縮遲疾之行皆藉以分度布數也各有二
道二極各有三百六十度其度分又各有實經緯視經
緯其㑹合有實㑹視㑹實望視望樊然不齊惟以日躔
齊之如土星三十年少一周天木星十二年少一周天
火星二年少一周天金水隨日一年一周天是緯星之
本行也緯星在小輪極逺之所必合太陽其行順而疾
其體見小在小輪極近之所其行逆而疾其體見大土
木火行逆則衝太陽金水行逆夕伏而合行順晨伏而
合其各順行轉逆逆行轉順之兩中界為畱留非不行
乃際于極遲行之所也留叚前後或順或逆皆有遲行
其土木火行逆即衝太陽而金水則否者縁土木火之
本天大皆以太陽為心而包地得與太陽衝金水之本
天雖亦以太陽為心而不包地如車輪然轂從内轉軸
在外者自上下周旋故日之轉也金水或旋而前或旋
而後一旋一却亦勢之所至自人從平衡視之祗見其
或順或逆而不知其遶日環轉也故不能衝太陽而能
與之離金離太陽四十八度水離太陽二十四度此五
星之異行也太陽之行因黄道斜交于赤道故其距赤
道之緯南緯北也各二十三度有半以成二至是黄道
者太陽之軌蹟也太陰本道又斜交于黄道最逺之距
為五度餘以生陰陽二厯五星之道雖相距緯度各異
而其黄道則與月道同理故皆借月道諸名名之其兩
交之所亦謂正交中交其在南在北兩半周亦謂陰陽
二厯審是而五星緯行庶可詳求也盖各本道外之嵗
行小輪恆與黄道為平行而又斜交于本道其上半恆
在黄本二道中凡星躔于此則減本道之緯其下半恆
在本道外星躔于此則加其緯然此小輪之緯向則常
常變如土星三十年行一周天其在正中二交之下必
無緯度分十五年恆北十五年恆南凡衝太陽因在小
輪下半即加本道緯度凡㑹太陽因在小輪上半即減
本道緯度他星亦然或行近于地小輪加緯益多太白
至夕伏合之際因其近地其緯幾及八度耳原不諳有
緯行(此緯行近嵗西士/熊羅諸人始測出)一見金星在緯南北七八度之
間即詫謂之失行皆不知五星有緯行之故也然五星
有緯南緯北之分黄道有正斜升降之勢各宫不同亦
不能以距度定限今定限惟在用地平為主縁地平障
蔽日光能使星或伏或見耳日之下于地平其光漸殺
所謂晨昏晨昏之光四時不等星光時刻亦自不等所
以然者太陽由黄道而下地平或十度或十五度以至
三十度原自不等而星在黄道南相距必多數度在黄
道北相距必少數度其限不能泥也大約土木火三星
較太陽行遲行後太陽夕伏晨見金水二星順天東旋
較太陽行疾行先太陽晨伏夕見逆行反是其與太陽
遇也亦夕伏晨見太陰行較太陽更疾晨伏夕見至于
金星之緯不及八度逆行合太陽夀星(辰/宫)大火(卯/宫)二宫
而其緯又在北七度餘雖與日合其光不伏晨夕皆可
見之水星之緯惟四度餘若其緯向南合太陽于夀星
此後去離夕必不見合太陽于降婁(戌/宫)此後去離晨必
不見此五星伏見之不同也如土星右行三十年少一
周天夕伏合伏各二十日四十刻各行二度四十分(此/五)
(星一度以/百分算者)晨出東方疾遲共八十六日行七度六十五
分留三十日晨退夕退各五十二日六十四刻五十八
分各退三度六十二分五十四秒半復留三十日遲疾
共八十六日行七度六十五分又夕伏復見為一周大
約六十年同而日時則不同也(六十年同其遲疾伏退/過宫則不同其時刻大)
(約要先三/時可也)木星右行十二年少一周天夕伏合伏各一
十六日八十六刻各行三度八十六分晨出東方疾遲
共一百一十二日行一十七度八十四分留二十四日
晨退夕退各四十六日五十八刻各退四度八十八分
一十二秒半復留二十四日又遲疾共一百一十二日
行十七度八十四分則又夕伏而復見為一周大約八
十四年同而日時亦不同也火星二年少右行一周天
夕伏合伏各六十九日各行五十度晨出東方疾遲共
二百八十四日行一百六十六度留八日晨退夕退各
二十八日九十六刻四十五分各退八度六十五分六
十七秒半復留八日遲疾共二百八十四日行一百六
十六度而又夕伏復見為一周大約八十年同而日時
亦不同也金星右行先後太陽嵗一周天晨伏合伏各
三十有九日各行四十九度五十分夕出西方疾遲共
二百三十一日行二百五十度五十分留五日夕退十
日九十五刻一十三分退三度六十九分八十七秒夕
退伏六日退四度三十五分其合退伏如夕退伏其晨
退如夕退留五日疾遲共二百三十一日行二百五十
度五十分而又晨伏其行也晨先日出東謂之啟明夕
後日入西謂之長庚以辰申為界晨見己位夕見未位
大約九年同而日時亦不同也水星亦先後太陽嵗一
周天晨伏合伏各一十七日七十五刻各行三十四度
二十五分夕出西方疾遲共二十七日行三十一度五
十分留二日夕退伏合退伏各十一日十八刻八十分
各退七度八十一分二十秒晨留二日遲疾共二十七
日行三十一度而又晨伏為一周云約四十七年同而
日時亦不同也凡七曜遲速錯綜之行至四千六百一
十七年子月甲子朔旦夜半冬至則日月如合璧五星
如連珠乃七曜厯元之第一日也上推漢元封七年丁
丑子月適當其時也下推康熈三年甲辰以後二千八
百四十九年子月甲子朔旦復是其時也
　　四餘羅計氣孛
　問羅計氣孛元謂之火土木水之餘測算家云羅計
　見于交食之影氣孛不常見見則有異此是星不常
　見乎是交食之算乎
曰四餘者元皆指為星謂其所躔宿度各有吉凶不知
是月行難算設此諸道之交㸃按此名目以便揆算其
行度並無實物也羅㬋即白道(即月行/之道也)之交㸃計都即
白道之中㸃(厯家按此二㸃/以便起算交食)月道自南遡北以交于黄
道之一㸃曰羅此㸃有本行每日左旋三分有竒而羅
正對之㸃為計所謂龍首龍尾内道口外道口也葢兩
規斜絡其兩交之一㸃必正相對也月孛是月所行圏
極高極達之㸃謂月離于是其行極遲其體見極小盖
云孛者指其交轉兩行相孛之義故其平行右旋每日
七分有竒此三㸃者土木火諸星本行之圏亦有之但
其行不同耳為不算交食晦朔故不設此也(趙希度曰四/餘為火土木)
(水之餘何金獨無乎則可知其非星也且測其當躔某/恆星之度並未見其形象何如吾師言其理甚晰直破)
(古今/之疑)紫氣者元算生于閏餘或為土木二星相㑹之所
或古人以此紀直年耳故二十八年月之閏餘而生氣
一周皆是交食之積算也
　
　
　天經或問卷二
欽定四庫全書
　天經或問卷三
　　　　　　　　　　　　　　閩中游藝撰
　　嵗差
　客問嵗差曰每嵗太陽行度皆有常數何以有嵗差
　黄道節氣必以太陽為凖而曰每年冬至日躔不及
　餘分積數十年而差一度謂之日退又考厯代所紀
　度分或多或寡而無定則如漢鄧平改厯洛下閎謂
　百年後當差一度漢末劉洪作乾象厯有核嵗之法
　晉虞喜始以天為天嵗為嵗立差以追其變以五十
　年日差一度何承天増之約百年差一度隋劉焯折
　取二家中數為七十五年差一度劉炫以四十五年
　差一度梁虞鄺以百八十六年差一度唐僧一行作
　大衍厯以八十三年差一度宋大明厯以四十年差
　一度統天厯以六十七年差一度元授時厯以六十
　六年差一度明大統厯以七十八年差一度萬厯中
　利西泰(名瑪竇/西域人)入仍約以六十八年八閲月差一度
　每年不及周天一分五十秒熊良孺以六十七年差
　一度方宻之以六十餘年差一度而差之説紛然以
　何為據知其差也夫差有一定之法乎抑差必復差
　無可算測乎惟詳示之
曰嵗差者天運日躔之所致日躔一嵗之間行周天度
未及星之餘分日已至而星畧移于東似日退而實星
進焉故每嵗常移于東之分秒以過其元界謂之差也
(㳺燕曰古今謂不及餘分者是日踵其界星則/過之是以過為不及也非日不能及星度也)上推帝
堯甲辰冬至初昏昴中日躔虚七度(湯道未推帝嚳甲/子冬至日躔虚六)
(度/)夏不降乙未冬至日退女十一度(日退者星進則/以日為退也)商
武乙丙寅冬至日退牛七度(退即謂之差年年漸退但/以此為凖便起算不繁也)
周簡王丁亥冬至日退斗二十三度秦莊襄王元年壬
子日退斗二十二度漢太初元年丁丑日退斗二十度
晉太元九年甲申日退斗十七度宋元嘉十年癸酉日
退斗十四度唐開元十二年甲子日退斗十度宋慶厯
四年甲申日退斗五度度宗四年戊辰日退斗四度二
分元至正元年辛已日退箕十度洪武十七年甲子日
退箕七度嘉靖三年甲申初昏室中日退箕三度萬厯
四十年壬子冬至日尚在黄道箕三度十九分十九秒
在赤道算四度四分二十五秒内道口在壁一度外道
口在軫初度至崇禎十六年癸未厯三十一年止差一
分三十五秒(此差是進非退湯道未測順治分/庚子冬至日在箕三度二十九)嘉靖甲申
至崇禎癸未一百二十年日尚進而未退則天道㣲渺
之行亦有遲速不可以年限也(掲子曰嵗差不獨遲速/不等㳺子詳測而有已)
(進而復/退也)今從崇禎癸未上距慶厯甲申六百年日差十
二度餘則以五十年差一度慶厯甲申上距開元甲子
三百二十一年日差五度則以六十四年差一度開元
甲子上距漢太初丁丑八百二十七年日差十度則以
八十三年差一度太初丁丑上距莊襄王壬子一百四
十五年日差二度則以七十三年差一度莊襄王壬子
上距尭帝甲辰二千二十八年差二十八度則以七十
二年差一度此析而分之也以全厯推之崇禎癸未上
距帝尭甲申三千九百二十年共差五十八度則以六
十八年零七月十三日三時差一度二萬五千一百有
餘年共差三百六十五度有竒為一周天復踵元界矣
(㳺熊曰此以虚宿起測則二萬五千餘年踵盧之元位/若以斗宿起測二萬五千餘年亦復踵斗之元位也)
余復推之崇禎癸未上距帝嚳甲子四千二十年止差
五十七度約一嵗差一分少九秒七十年零六月差一
度二萬五千七百三十五年差一周天此統而分之也
(㳺熊曰諸名家分度不宻以致多寡㳺/移差度耳然此統而分之亦有不同)厯代諸家所推
各自有據然推差之法如郭守敬許衡王恂輩測影騐
氣減周嵗為三百六十五日二十四分二十五秒加周
天為三百六十五度二十五分七十五秒强弱相較差
一分五十秒積六十六年有竒而退一度定為嵗差振
之李子謂經星時有動移但其移也宻百年之内所差
未多四萬九千年則差一周良孺熊公以二萬五千餘
年差一周謂東行之天以黄道為軸不獨有東西差更
因有南北差密之方公以經星行度厯差于静天之度
而嵗實日周遂與經星之度迻也日一年從西向東行
二十八宿三百六十五度四分度之一尚差一分餘而
至六十餘年差一度約積三萬年不足而復于原宿之
度矣盖其所差之理亦不能執一法以窮之石齋黄公
以易定厯而以守敬萬法積之終不免于灑𣲖納虚也
易以數為端幾而定于環輪静天亦猶是也均列定限
分别節氣以日所行至者紀于何節之分秒焉日五星
所至亦紀之經星所行亦紀之則所差之由與追差之
合自犂然也或謂天不可見惟以經星躔次為考静天
何所考乎濳夫方公謂算家遇不可問之數則立商法
焉商而兩測之以中之度于是乎定今以静天環一定
之分秒而使日月五星與經星皆各行其遲速之行豈
能逃乎猶之㑹通易幾者無往非河洛則物物之未有
物先皆厯厯河洛也因建此意以待神明之士密之方
公曰此定恆法也而随時測騐盈虛在其中矣天運盈
虚一年有盈虚一日有盈虚又多年而盈多年而虚太
西穆公曰地亦有㳺欲據一嵗之測而定之乎欲明其
理理則如此盖從前止以經星天而日周之不知經星
自行于静天而静天不可見故無悟者掲子宣曰嵗自
為嵗差自為差嵗原無差也天有静動静天有一定之
度動天有一定之至(此動静合/一而言)周静天之度切動天之
至以成其嵗節氣齊而南陸極嵗何常有差但仰視諸
星稍移分許耳是不可謂之嵗差但可謂之星差亦不
可謂之星差但可謂經星周天百十年移一度而或遲
或速其數不等也測之者亦止測經星離至幾許周天
幾許于嵗無渉也嵗則萬古如一也然人罄一生精力
不過數十年亦止見其所行一度半度耳又安能以其
遲速概前後之度而逺及于數萬年哉此言差之理但
未悉其差數也余謂天地之理之數其妙不測政在于
秒忽㣲芒之間而其日月星辰之象隂陽寒暑之候亦
有時而不齊亦不能以一定而求之嵗差之測自古及
今冬至日躔星度分秒年年不同(各節亦然但/以冬至為主)而遲速
各異者乎(遲者有百餘年差一度速/者四五十年差一差是也)堯時冬至虛者今
東移于箕矣而移者有實之理差之法知此則得天甚
密也(㳺燕曰測實差法以太陽為主以星行為據太陽/之嵗有二其一某節某㸃行天一周而復于元節)
(元㸃是名太陽節氣嵗若太陽㑹于某恒星行天一周/而復與元星㑹是名太陽恒星嵗恒星有本行自西而)
(東假如今年冬至太陽㑹某星來年冬至此星已行過/冬至若千分秒耳太陽至冬至則已滿節氣嵗之實而)
(尚未及元星嵗之實也積數十年未及一度二萬五千/餘年未及一周厯家必以節氣限以其不滿恒星嵗實)
(為嵗差也知分節氣嵗實/恒星嵗實者則得之矣)漢唐以來祗以年分課䟽密
(如知分測統測之法則不/必辨其年之多寡為疑也)未曉其所以差之故求其故
者宜舉中星以定四時考晷刻以騐永短將黄道二分
二至為界又測某恒星距界之度(測差者必以/此數法為始)從而復
測之乃見推移而復有環轉之差也以較中古上古此
星離冬至漸逺如前居冬至者虚也今順行東去繼之
者為女為牛為斗為算矣然嵗差實係恒星前行與七
政本行無異也
　　經星名位
　問日為諸陽之宗故名太陽月為諸隂之母故名太
　隂五星像五行之色故名為金木水火土經星錯綜
　列布全天何能一一具名而有意義乎
曰天象之星元雖無名然地中之事上合于天循序而
觀之故分内為紫微太微天市三垣定焉外分為四維
東則角亢氐房心尾箕北則斗牛女虚危室壁西則奎
婁胃昴畢觜參南則井鬼栁星張翼軫二十八宿布焉
三垣二十八宿與天並運而一定不移者為經星也日
月五星運行于列宿而無定在者為緯星也恒星布其
經七曜運其緯經緯錯落而凡星布列其中則天之文
見矣天學家以三垣者曰天市按明堂位也曰太微按
朝廷位也曰紫微按宫寢位也明堂位者天子巡狩之
居也朝廷位者聽政之居也宫寢位者燕息之居也天
市嵗臨之太微日臨之紫微朝夕在焉七曜必遵黄道
厯天街嵗一受事太微而出猶大臣受天子之命于朝
以行其職也二十八宿分布四方各守其度率諸經星
以共紫㣲之帝猶郡國百司各治其職安其民人以承
天子也盖周天以紫微垣為中雖天運無窮三光迭曜
惟極不移故曰北辰居其所而衆星共之是北辰最尊
本無星也極星乃其傍之最近者其實極星未常不動
特動之微人不覺耳勾陳中一星曰天皇大帝為帝之
主宰帝在紫宫故北辰居其所而周天運轉晝夜不息
此獨為之樞也苟非帝以宰之則四輔三師尚書大理
女史柱史皆空名耳非極星以樞紐之則其宿度井多
至三十餘度觜少不及度其何以定之哉可見天帝有
常尊天樞有定所天度有定數也又析舉其大之者言
之第一星主月后妃也第二星主日太子也亦為太乙
之座第三星主五星庻子也勾陳后宫也天帝之居北
四星曰女御官八十一御妻之象也抱北四星曰四輔
所以輔佐北極而出度授政也大帝上九星曰華蓋所
以覆蔽大帝之座也下九星曰扛華盖之柄也又下五
星曰五帝内座扛旁六星曰六甲所以分隂陽而配節
候故在帝旁布政教而授農時也極東一星曰柱下史
北一星曰女史傳舍九星在華盖上近河賔客之館南
河中五星曰造父御官也西河中九星曰鈎星天乙星
在紫宫門右星南天帝之神也太乙星在天乙南亦帝
之神也紫宫垣十五星其西蕃七東蕃八在北斗北一
曰紫㣲大帝之座天子之常居也東垣下五星曰天柱
建政教懸圖法門内東南維五星曰尚書主納言尚書
西二星曰隂徳陽徳主周急賑撫門左内二星曰大理
主理刑門外六星曰天床西南角外二星曰内厨東西
維外六星曰天厨此北極紫宫之次也北斗七星在太
㣲北七政之樞機隂陽之元本也運乎天中臨制四方
以建四時均五行也故曰斗一北而萬物虚斗一南而
萬物盈魁四星為璇璣杓三星為玉衡又曰斗為人君
之象號令之主也又為帝車取運動之義其第一星曰
天樞為天二曰天璇為地三曰天璣為日四曰天權為
時五曰玉衡為音六曰開陽為律七曰瑶光為星一至
四為魁五至七為杓杓南三星與西三星及魁第一星
皆曰三公主宣徳化調七政和隂陽也此北斗之次也
文昌六星在北斗魁前天之六府也一曰上將二曰次
將三曰貴相四曰司禄司中五曰司命六曰司冦北六
星曰内階相一星在北斗南總領百司以集衆事太陽
星在相西西北四星曰勢天牢六星在北斗魁下此文昌
宫之次也太㣲天子庭五帝之座也十二諸侯府也其
外蕃九卿也一曰太㣲為衡衡主平也又為天庭理法
平辭監升授徳列宿授符諸神考節舒情稽疑也南蕃
中二星曰端門東曰左執法廷尉之象也西曰右執法
御史大夫之象也左執法之東左掖門也右執法之西
右掖門也東蕃四星一上將二次將三次相四上相皆
曰四輔也西南角外三星曰明堂天子布政之宫西三
星曰靈臺主觀雲物左執法東北一星曰謁者主贊賔
客謁者東北三星曰三公内座朝㑹之所也北三星曰
九卿内座九卿西五星曰内五諸侯此太㣲宫之次也
黄帝座在太㣲中含樞紐之神也四星夾黄帝座東為
蒼帝南為赤帝西為白帝北為黒帝北一星曰太子太
子北一星曰從官帝座東北一星曰幸臣屏四星在端
門之内所以擁蔽帝座郎位十五星在帝座北郎將在
郎位北武賁一星在太㣲西蕃北常陳七星在帝座北為
天子宿衛以設防疆禦者也此五帝座之次也三台六
星兩兩而居起文昌抵太㣲一曰天柱三公之位也在
天曰三台主開徳宣符也西近文昌曰上台為司命主
夀次二星曰中台為司中主宗室東二星曰下台為司
禄主兵所以昭徳塞違也又曰三台為天階太乙躡以
上下一曰太階上階上星為天子下星為女后中階上
星為諸侯三公下星為卿大夫下階上星為士下星為
庶人所以相隂陽而理萬物也南四星曰内平平罪之
官也中台之北一星曰太尊貴戚也此三台之次也二
十八宿者角主發育萬物故特先焉亢曰䟽廟氐曰天
根房為天子之後寢鍵閉鈎鈐兩咸以防淫而謹内也
心天子之象尾主后妃箕承帚掃尾受之以箕示婦道
也天寳之間五星聚箕尾斗主薦賢受禄斗為器量所
以斟酌也民事莫重于耕織故牛女相聯牛農丈人耕
驪珠女獻工也天田九星象天田天狗司夜天雞司晨
而使樹蓄及時也羅堰九坎天淵言農桑者先水利也
女寵則國虚故哭泣司命司禄附之虛主死䘮危主禍
耗故梁與墓附之危則復盈為室室主營建宫室嘉靖
甲申五星聚營室壁圖書之秘府奎天子之武庫放軍
南門營壘王良策府車騎附之武備莫要于牧飬婁主
蓄牧犧牲以供祭祀自室至婁天子之宫館苑囿在焉
胃主諸藏五穀之府昴名旄頭主刑獄故卷舌附之畢
主外兵昴畢之間有天街分焉參中三星為中軍中星
為大將旁為參謀也二肩左右將軍二足前後將軍也
中三小星曰伐天都尉也觜行軍之藏府座旗附井主
水衡法令平中之事物之平者莫如水故營國制城畫
野分州皆取象焉故四瀆五諸侯南北河附之國必有
社故天社附之社必有祭故天厨附之鬼主祠祀栁主
草木饗燕星為文明之㑹黼黻文章張主宗廟珍寳服
用故天廟太尊附之天啓甲子五星聚張翼天子之樂
府也軫主車騎任載而復于角焉如揺星隕星鬭星飛
星凌犯守畱芒角掩等各以類占之客流妖瑞彗孛等
星俱是地上灾祥之氣上着于空故出無常處見無常
時而亦無常體也
　　恒星多寡
　問恒星既循序有名矣然亦有大小不齊者多寡不
　等者能無遺漏乎
曰恒星亦名列宿亦名經星云恒者謂其終古不易也
云經者以别五緯南北行也其數甚多莫能窮盡今已
測定稽其大小分為六等一等大星如五帝座織女類
者一十有七二等如帝星開陽類者五十有七三等如
太子少衛類者八十有五四等如上將柱史類者三百
八十有九五等如上相虎賁類者三百二十有三六等
如天皇后宫類者二百九十有五此皆有名之星共計
一千一百六十有六㣲星之概萬一千五百二十至于
天漢是無算小星接聚一帶如白練焉較古之測精宻
極矣大陵積尸等亦小星攢聚以成此不能以數名總
曰天漢積尸云
　　大星位分
　問經星一一具名矣如何認法知是某星知是幾等
　是某星在南某星在北
曰觀星法先知赤道中分之位界並南北極之位分宵
測經星中大星入某宿之位為經以距北極逺近為
緯合以黄道過宫之經與離赤道南北之緯如數安置
定其體大幾等則無遺矣今録吾師良孺熊公測定宫
度之星于後以便學者觀測


　
　
　
　
　
　
　
　
　
　
　
　
　
　
　
　　太陽出入赤道度分
　問觀星必須先認赤道與北極極有星可指赤道必
　須測法方可知之不知測法則㳺移數度亦無據也
曰定以太陽出入赤道南北各二十三度半内外不異
往來有漸以二十四節所躔準之(日距赤道逐日有移/惟以節日為準使人)
(易/測)可以知所在赤道高低因以推所在之北極焉
　日距赤道(如春秋分日太陽行周天圏即赤道正圏無/偏南偏北之度即知南北平分天體之界也)
春分　中(本時在中/線無距度)清明　北(六度分/十九)穀雨　北(十一度/三十分)
立夏　北(十六度/四十分)　小滿　北(二十度/十二分)芒種　北(二十二度/四十六分)
夏至　北(二十三度/三十一分)小暑　北(二十二度/四十六分)大暑　北(二十度/十二分)
立秋　北(十六度/四十分)　處暑　北(十一度/三十分)白露　北(六九度/十  分)
秋分　中(本時在中/線無距度)寒露　南(六度分/十九)霜降　南(十一度/三十分)
立冬　南(十六度/四十分)　小雪　南(二十度/十二分)大雪　南(二十二度/四十六分)
冬至　南(二十三度/三十一分)小寒　南(二十二度/四十六分)大寒　南(二十度/十二分)
立春　南(十六度/四十分)　雨水　南(十一度/三十分)驚蟄　南(六九度/十  分)
　　經星東移
　問經星終古所行不易觜星古今推測度分皆不同
　而恒星亦有移乎
曰恒星以黄道極為極而行度時近時逺于赤道極因黄
道有斜絡其度故有近有逺若行漸近赤道極所過距星線
漸宻其本宿赤道弧較小若行漸逺赤道極所過距星線漸
疎其本宿赤道弧較大此由二道之極不同非距星有異行
異位也如觜星距星上古測三度厯代逓減今測且侵入參
宿二十四分矣是其星在黄赤二道元有分别而恒星以黄
道極為極其距本極之緯度參在觜後終古恒然其依赤道
而論其極非恒星之極而緯度亦非恒星之緯度在昔雖先
觜後參而近自二百年來則參先而觜後矣蓋因兩道從
兩極出線以定度故有異也元所定宫次今皆不同因恒
星有本行宿度已東行十餘度耳
　　觜宿古今測異
　問測異之法蓋因出線定度從兩極而知之然觜星
　故有異他星獨不然乎
曰測星之法必以太陽為主太陽將入之時則測月或
太白或嵗星測其距太陽度分若干太陽既沒再測月
或太白或嵗星測其與某星相距度分若干合兩測即
得太陽與此星之距然後查太陽本日躔某宫度則知
此星所在宫度矣測一星經度如此他星亦然于是又
測此星出地平之最高即其距赤道之緯度並可得也
然而恒星之經緯度分有二其一以黄道極為樞每嵗
東行五十一秒有奇而其距本極之緯度則亘古無變
其一則因赤道以算其經緯南北星位古今大異如堯
時外屏星全座在赤道南今測在赤道北角宿古測在
北今測亦在南矣星緯變易多類如此以至赤道論各
宿距度亦有異者如觜宿距星厯代漸減者因觜度促
而近參易見也他星互有損益因度廣而畧之也然距
度各各不同是恒星經緯之度非赤道經緯放也若謂
循古已足象數精微豈其然乎
　　七曜各麗天
　問七曜列宿豈不如鳥飛空中魚行水内安得各設
　一天以麗之乎
曰萬物之理静者獨有一静動者獨有一動未有一息
之内能動静互見未有二動並出能此動東去彼動西
行者也今觀列宿日月五星其運動各各不同故謂其
各有所麗之天惟金水二星其所行輪抱日輪外天轉
故日轉日轉故金水轉如絮碾然鐵幹中轉二權自左
右迭乗故俄而在日前行俄而在日後行似有三動每
夜見其東升西沒每日一周者一動也是最上徤行之
天所帶動也其附日東行每年一周者二動也本星所
麗之天常東旋而其或南或北遲疾靡常者又一動也
則本星在所麗之天如循圏然于其一時而有數動似
若有天以牽属之為數重焉因名之俟其起測也非如
物之層層而分之者也
　　恒星天
　問然其動静不同似儱統錯綜其行也何以知七曜
　在下恒星在上
曰六曜有時能掩恒星(云六曜者/日未算也)掩之者在下所掩者
在上且七曜循黄道行皆速恒星近宗動之天故最遲
也七曜惟月最近地故能掩日與五星也試立一表候
日月俱升至三十度月影必肥而長日影必瘦而短豈
非日逺月近之故乎月循黄道行二十七日而周天餘
皆一年以上是七曜中月為最速也
　　宗動天
　問恒星在七曜之上有星可測有動可據宗動天者
　無星可測其動無據何以知其在恒星之上
曰七曜恒星其運行皆有兩種其一自西而東右旋各
有本行如月二十七日而周日則一嵗者是也其一自
東而西左旋一日一周者是也似有二天故能一時作
此二動因知七曜恒星天之上復有宗動宗動之上帝
静主之宗動一天牽制諸天一日一周而諸天更在其
中各安本所各行其本行也七政恒星既随宗動西行
一日而周其迅速殆非思議所及而諸天又欲各遂其
本行一東一西勢相違悖故近于宗動東行極難逺于
宗動東行漸易此七政恒星遲速之所由也
　　常静天
　問宗動牽製諸天此理可據常静之天以何為據也
曰天亦理也有動必有静凡測星動物必有一不動之
物為凖如舟行水中遲速逺近茍非以不動之地為凖
則若干道理何從而知之若以此舟度彼舟則茫然耳
自宗動以下隨時展轉八行不同(恒星與/七政也)二極各異若
以動論動雜糅無紀將何憑藉用資考算故當有不動
之天其上有不動之道不動之度不動之極然後諸天
運行依此立算凡所云某曜若干時行天若干度分若
干時行一周天之類所言天者皆此天也不動之極對
地中心至大之天至小之地通軸于一而後諸天錯行
不􁅘也故天之動者以静為基天之一日一周者此其
常也天之内體漸逺漸遲以至于不動者地球是也天
之外體亦漸逺漸遲以至于不動者常静是也
　　諸天運行
　問有此不動之天與不動之地通軸于一諸天則不
　錯行然諸天之運静非自然而動也是有為而動也
　若謂動為自然寕無動更自然也若謂動為有為然
　則何為乎
曰諸天之運行以極為樞軸亦無形質但如勁風之旋
升降不息是為天體也亦非天體也實自然也亦是有
為也故諸天之動一周厯十二時晝夜迭换曽無停住
是有不動之神化為之主也惟有不動所以常動所以
不盡動而萬物咸宜皆由于此不盡動之生遂也否則
晝夜不均而動静偏勝矣天道違而人事壊矣故赤道
内外相距限界皆等者盖所以令日行嵗一周以分四
時以生萬物非無故也試觀冬則隆寒元氣閉蓄于下
春則和矣萬物資發而上夏之熱也變未化而暢諸情
秋之肅也除惡蘖以苞嘉種所以渾天之動為養萬物
也
　　七曜離地
　問渾天之内七曜列宿各有所麗之位則其逺近距
　地幾何與其高下運旋幾何
曰天道㣲妙古明其理而畧其測今徹其理以精其測
從地至宗動各有測算利西泰曰測地周九萬里而月
離地心有四十八萬二千五百二十里餘辰星離地心
九十一萬八千七百五十里餘太白離地心二百四十
萬六百八十一里餘日離地心一千六百零五萬五千
六百九十里餘熒惑離地心二千七百四十一萬二千
一百里餘嵗星離地心一萬二千六百七十六萬九千
五百八十四里餘填星離地心二萬五百七十七萬五
百六十四里餘經星離地心三萬二千二百七十六萬
九千八百四十五里餘此外即係一日一周宗動之天
包絡轉運諸天者其離地心有六萬四千七百三十三
萬八千六百九十里餘其餘逺近各有測算之法測量
之器(㳺熊曰夫測器之在厯象家猶之工師凖䋲規矩/也原靈臺止有圭表景符簡儀渾天儀諸器耳今)
(西法乃有象限儀百㳺儀地平儀弩儀天環天球紀限/儀渾盖簡平儀黄赤全儀諸器巧妙精絶外更有地平)
(晷立晷百㳺晷通光晷柱晷瓦晷碗晷十字晷星晷月/晷此皆測影之器若遇隂雨則有自鳴鐘沙漏水漏窺)
(天則有逺鏡見其界限分明星/體㣲渺此諸器晷惟鏡最巧)實非荒唐之言揣摩之
見直是一毫不爽者然高低尚有定位而行天轉旋皆可
測也如日處七曜之中約一時從宗動之行有九百萬
零四萬里經星天在七曜之上約一時從宗動之行有
一萬萬零七百二十萬里較行疾于太陽數十倍為近
宗動天之故(掲子曰就人息與天行合計之人一日一/夜計二萬五千二百息天一日一夜共行)
(一周凡人之一息計月所麗天位應行一百二十里日/麗天位應行四千零四里餘火星麗天位應行六千八)
(百三十七里餘木星麗天位應行三萬一千六百二十/里餘土星麗天位應行五萬一千三百二十五里餘經)
(星麗天位應行八萬五百又九里餘宗動天/位應行一億六萬一千四百六十七里餘)盖諸星處
天有高下距赤道亦有高下各有本行本輪各有二道
二極故行天有遲速而體叚有鉅細也只因離地絶逺
人仰見得鉅者亦㣲也細者如天河積尸等雖星亦夥
亦不見其為星也若人從星上視地决如一塵不能見
矣
　　日體大小
　問七曜列宿之天逺近距地有測算矣六等之星次
　第之徑其大小幾何
曰渾盖圖憲測以經星之體分為六等上等全徑大于
地全徑(地周圍全徑約九萬里徑二萬/八千六百六十里零三十六丈)六十八倍其最
大者加二十倍次小者減亦如之次等大于地二十八
倍其三等大于地十一倍其四等大于地四倍有半其
五等同地稍大其六等得地體三分之一六等之外更
有㣲渺難見者則匪目所能測匪數所可算也七曜之
體惟日最大其徑大于地一百六十五倍八之三(㳺燕/曰此)
(以周天之度每度作六十分算者日約大三十分如以/地升之日際僅有十餘秒耳他星亦然又以日月在本)
(天每半度為一全徑方素伯以半度推之日徑大一十三/萬八千二百四十八里半也若據百餘倍推之則日徑)
(大四百八十八萬四千零三十五里餘在本天應據十/七度一十一萬八千三百零六里矣此初函錯處故素)
(伯辨/之)填星大于地二十二倍嵗星畧同填星熒惑又不
及嵗星地大于太白三十六倍二十七之一而辰星最
下則又渺乎小矣地大于月三十八倍又三之一然則
日大于月六千五百三十八倍又五之一也予謂人目
所睹近者雖小亦大逺者雖大亦小也此以其理測之
如求確據則亦鑿矣
　　金水伏見
　問土木二星大地二十餘倍火星大半倍其可見固
　也金星小地三十六倍以地球九萬里算之亦庻幾
　大三千里其天處水月之上可見亦固也水星小地
　萬餘倍計其大不及十里所處亦在月天之上則無
　可見之理測其行度如何知之
曰金水附日而行其光俱伏而不見西極之國近嵗有
度數名家造為望逺之鏡(㳺燕曰其鏡以皮為筒約長/一尺餘其大小四五筒叠套)
(内小筒鏡向物視之見大為小外大筒鏡向物視之見/小為大約百里之遥無雲烟所隔則見人鬚眉嘻笑萬)
(厯始有此器入中華其次則有簡天儀測量晷稱為絶/巧測天之高下多寡定星辰之度分深淺皆由此器)
測木星則旁有四小星周行甚疾土星旁有二小星如
附耳焉測太白則見有時晦有時光滿有時上下弦若
水星之見必平望于高舂桑榆之間切地上浮㳺之氣
即可影小為大如眼帶鏡看字又可影逺為近如著錢
于盂水中又水星有本天有附輪之天其輪又頗大盖
不大則不能或在日前或在日後也附輪而行有逺地
之輪弦有近地之輪弦而其本天之心又不對地之心
以不對運既有逺地心之處又有近地心之處故水星
之有時可見也以平望切浮㳺之氣影之使大又其所
循之輪弦既與地切而本天之行動又與地近備此三
端所以可見而測歩甚艱也若恒星之㣲渺難見者如
昴星傳云七星惟據目力之見而定也實則三十七星
鬼宿四星中白質傳云白氣實有三十六星小星如牛
宿中南星尾宿東魚星傅説星觜宿南星皆在六等外
㣲渺難見以逺鏡窺之則見多星列次甚逺如觜南一
星是二十一里大小不等可見恒星無數三垣二十八
舍三百座一千一百六十六官之外樊然淆亂隸首難
窮也
　　天漢
　問天漢傳云河影又云清氣埤雅云河精上為天漢
　物理論曰水氣發而升精華浮上曰天河靈憲注亦
　以水精為天河今謂是星恐未然也
曰古人以天漢非星不置諸列宿天之上意其光與映
日之輕雲相類謂在空中月天之下為恒清氣而已其
實不然以逺鏡窺之天河實是小星之隠而不現者然
微而甚多攢聚一帶盖因天體通明映徹受諸星之光
并合為一直白練焉故名為天河後世因名天河則疑
為水之精也然其理與鬼宿中白質大陵積尸等俱似
清白之氣耳使其真為清氣之類與恒星異體安能亘
古常存其所當星宿又安能古今寰宇覯若畫一哉甚
矣天載之𤣥也人據目力所觀曷能窮盡天上㣲妙之
理耶(天河十月昏轉南而隠二月昏轉北而見天下皆/然方宻之老師在嶺表數年臘月晴煗之夜仍見)
(天河朗然若星總不收隠是其星微近則見逺則隠也/嶺表之地離赤道二十三度距南不逺所以冬月亦見)
(其朗然若星不俟逺鏡/亦可知其非清氣也)
　　經星伏見
　問星分經緯矣分宫度矣分等第矣如南極諸星人
　不見其出沒雖有其星亦空名耳雖列經星之位亦
　無據也
曰夫天星人只以目所見者言之但諸物當論其全體
方無遺漏合天下之耳目為耳目則無管窺之見此南
極諸星不見為何由本地處北極出地之度則不見南
極入地之度處南極出地之度則不見北極入地之度
如京師見北極出地四十度則星距北極四十度以外
者常見距南極四十度以内者不見若見南極出地四
十度者反是(出地或多或/寡者亦然)如處赤道之下南北二極此
地皆可見春秋分日正麗天頂冬夏至日僅距頂各二
十三度半常見南北二極諸星無一隠者(漢有海中星/占亦載南極)
(諸星因人不見故缺之近者/西士浮海來測之甚悉也)然恒見諸星亦有伏見因
其伏見亦可遺乎經星伏見亦由太陽右旋至某宿度
附近之星光為日奪故不能見迨太陽去離漸逺則此
星之光漸升東方見而不伏矣縁是而升至天頂午位
即曰中星此其中星出沒在象學為用甚鉅厯家中夜
資之可定時刻不爽矣
　　度分宫舍
　問恒星之度尚可據而曰天之度曰黄道之度赤道
　之度又曰宫曰舍何也
曰恒星二十八宿亦未始有度也天道冲漠何以考測
惟以二十八宿為體隸其度于二十八宿上以此星距
彼星算也用以紀日月所躔而已天之度日引之謂之
度度之離日行則舒月行則疾㑹而均别之曰赤道之
度日行自南而北升降四十八度而迤别之曰黄道之
度不可見可見者星也剖周天為十二界謂之宫日月
五星之所由有星焉當度之盡者凡二十有八謂之舍
舍所以挈度度所以生數度在天者也為之璣衡則度
在器度在器則日月五星可以轉乎器中而天不為難
知也
　　度分廣狹
　問既以二十八宿為度而度有狹有濶濶處尚有星
　可指何不均分以便起算
曰天之分星度廣狹為日之所躔或多或寡適與此宿
相當者凡二十有八故度之多寡于是生焉斗井之間
非無星也然不與日躔相當故其度不得不濶也觜鬼
之旁非無星也然與日躔相當故其度不得不狹也夫
其得度廣狹亦以所相值者言耳非舉一星全體盡占
此度也
　　度属不同
　問分度以日所躔相當者是也何度内諸星或測属
　此又測属彼如大角一星兩朝志以為属亢中興志
　以為属角庫樓十星丹元子以為属角兩朝志以為
　属軫適相當者不可㳺移乎不相當者可㳺移乎
曰測星定度古今畧異唐開元所測與舊經異而宋所
測又與唐異皆所争二三度也而天道幽逺測法未宻
術家各持一説固未有以訂其是非也則于是此以為
軫彼以為角甲以為氐乙以為房然所差者常在禆鄰
次舍之間不過㳺移數度耳今定周天為四象限限設
三宫宫分三十度大約白羊(戌/宫)初度交壁初度金牛(酉/宫)
初度交婁五度隂陽(申/宫)初度交昴七度巨蟹(未/宫)初度際
參末井初獅子(午/宫)初度交井三十度雙女(巳/官)初度交張
七度天秤(辰/宫)初度交軫初度天蝎(卯/宫)初度交亢初度人
馬(寅/宫)初度交房三度磨羯(丑/宫)初度交箕三度寳瓶(子/宫)初
度交牛初度雙魚(亥/宫)初度交危三度(㳺熙曰世人但知/子属本日始得亥)
(為本日終時殊不知子對中正初之刻為本日始時夜/子初四刻為本日終時如正月立春建寅過宫則在雨)
(水始入寅宫今人謂奎二度在戌宫胃四度過酉宫畢/七度過申宫者俱不知宫順行逆又不知宫分時析之)
(故/)法以線按極心至周天宫度某星在某宫線以内者
即属某宫某宿之星
　　星動爍躍
　問天星行有定度測有定算然星有時閃躍有時動
　揺似無定也斯動揺閃爍亦關之測算否
曰經星之定位無錯綜變換明晦増減之理若將風雨
則閃爍動揺皆地氣飛揺騰動其影然非星動也氣躍
也故星揺之下當有濕露百里之外則不動不躍矣人
目從地氣中窺動日光星光本自如也若切近地平之
星比于中天者其躍動更倍則以近地之㳺氣倍厚于
中天若昧爽日未出之前地平之星躍動更倍于他時
是地氣為日光蒸起倍厚于他時耳故天將曉之候較
夜猶暗日將出之處比他處更黒曉行之人由此而知
天之將旦理可類推也
　　㳺氣
　問日月諸星從東起時覺大至中天較小此大小何
　故乎而大小則經緯之度分㳺移難定也
曰測日月諸星經緯度分者先須定本地之蒙氣差盖
地中時有㳺氣上騰氣行空中悉成濕性質雖輕㣲不
能隠蔽天象却能映小為大升卑為高故濕以太陽自
下而上映帶而來晃漾蓬勃人望之以為如是其大耳
若太陽當空浮翳盡掃無所映隔真體明浄較之旦暮
為小諸星亦然此映小為大也定望日時日月正對地
在日月之間人在地平無兩見之理而恒得兩見或日
未西沒而已見月食于東日已東出而尚月食于西或
高山之上見日月出沒以較厯家算定時刻每先升後
墜此升卑為高也且蒙氣又有厚薄有高下近水與浮
虛之地氣盈則厚而高堅燥之地氣減則薄而下厚高
則映像愈大升像愈高薄下則映像不甚大升像不甚
高大約地勢不等氣勢亦不等故受蒙者其勢亦不等
欲定日躔月離五星列宿等之經緯度分非先定本地
之蒙氣差終難宻合余師司馬熊公(諱明/遇)曰天地之象
至定不定者氣蒙之也天地之數至定不定者事亂之
也達者始終古今深觀時變仰察蒙氣俯識亂事而權
衡其理則天官備矣
　　星座
　問同類之星有各自為用而不相附者何也
曰諸星有以一星為一座者有以二三十星為一座者
有相為比附者有相比而不附者杠附華盖凡十八星
為一座者衡附庫樓凡二十九星為一座者鉞不附井
耳不附畢糠不附箕長沙不附軫鈎鈐閉鍵不附房則
以属吏自為官也矢得以附弧臼不得附杵以弧矢一
人司之杵臼二人司之故也野雞不附軍井雞自守其
所司也南門不附庫樓南門不但為庫樓門也如積水
不附天船積尸不附大陵天讒不附卷舌咸池天潢不
附五車皆有其辯不可臆説也
　　晝夜長短
　問人居各地而有晝夜長短不同日出入不同節氣
　時刻不同何以推之知其不同也
曰天體一而已人居地上東西異而日月升沉之候異
焉然寒暑發歛同其𤣥象未有移也南北異則晝夜長
短異矣赤道之高卑亦異矣故有晝夜長短地平之分
焉人居見北極出地者則夏之節氣晝長夜短冬之節
氣晝矩夜長人居見南極出地者則長短反是諸節亦
然互有淺深也故節氣之所反者皆由兩極出地之高
下也人居赤道之下者以赤道為天頂兩極合于地平
則晝夜均平絶無永短其地極熱以二分之節為夏以
二至之節為冬(㳺熙曰此地見兩夏兩冬而無春秋值/兩冬之日寒暑亦猶中國值二分之時)
(一日數雨/而人柰暑)若居南北二極之下者以南北極為天頂則
以赤道為天腰日輪旋轉如磨焉而春分後皆晝秋分
後皆夜者北極下也而秋分後皆晝春分後皆夜者南
極下也(㳺燕曰人能知赤道之下無寒晝夜無永短二/極之下無暑半年為晝半年為夜則知天矣)
此外諸方各有永短(亦有二三月/為一晝夜者)天下不可一律也如
此至于東西日月諸星雖每日出入地平一遍但天下
國土非同時出入盖東方先見西方後見漸東漸早漸
西漸遲如兩地相去九百三十七里則隔一刻相去七
千五百里則隔一時(㳺燕曰此從東西一帶算則漸次/而遲從分而刻而時以至遲半日)
(而止從南北一帶算則有晝夜均平亦漸次從分/而刻而時而日而月以至半年為一晝夜而止也)周天
三百六十度每度為地二百五十里若相去一百八十
度則東方之午為西方之子相去九十度則東方之午
為西方之卯故東西晝夜時刻不同皆由于日之出入
也日之出入舒縮不同皆由于兩極出地多寡也所以
普天之下時時曉時時午時時日晡時時黄昏時時夜
半各于其地作如是觀
　　晨昏長短
　問晝夜長短由于日之出入晨昏亦有長短此何理
　也
曰太陽循黄道而行萬古無瞬息之停人居地上見其
漸升地平之上人目可得而覩謂之晝太陽漸隠地平
之下人目不見謂之夜而晨昏者是分晝分夜之二界
也太陽將出未出數刻之前其光東發星光漸為所奪
是名為晨太陽漸入地下廻光返照亦經數刻漸漸減
盡是名為昏其久暫分數亦因冬夏而分長短也今測
以太陽出入在地下十八度内為晨昏之界但太陽行
此十八度又各方各宫不等因有五刻七刻十刻之别
若論極高七十二度以上之度晨昏雖至丙夜亦無黯
黒也
　
　
　
　
　
　
　
　
　
　
　
　
　
　
　天經或問卷三
欽定四庫全書
　天經或問卷四
　　　　　　　　　　　　　　閩中㳺藝撰
　　分野
　問渾天之象星辰周布如無占星紀地則徵應不能
　劵合然紀地分州與天度相符否
曰日月列宿自東徂西原無停住日月無私照列宿無
私顧何分彼此乎秦漢謂經星以角亢鄭之分野兖州
氐房心宋之分野豫州尾箕燕之分野幽州斗牛呉越
之分野楊州女虚齊之分野青州危室壁衛之分野并
州奎婁魯之分野徐州胃昴趙之分野冀州畢觜參魏
之分野益州井鬼秦之分野雍州栁星張周之分野三
河翼軫楚之分野荆州以二十八宿分主十二州也夫
星光有下施之功能為人物方隅禨祥所由理或不誣
然經星所分如家人子别藉家財何視𤣥昊之不廣也
而所分多少逈絶如鄭宋齊魯數百里地而或分三宿
二宿已視秦趙異矣斗牛楊州合江南數省延袤亘匝
五六千里僅值二宿又四方萬國而無一宿所值然俱
在覆載之中抑何不平之甚耶如云自古占星紀地徵
應符合而不知治亂循環有一定之理星文無變徵以
各地之氣為變徵事多符騐史書于事後牽合傅㑹耳
潛草曰地如蓏有蒂臍以赤道之腰分南北東西與二
極為六合矩也卵伏必分上下圓物水浮絲懸便自定
分三輪五線証知中國當胸西乾當左乳中土以卦䇿
定禮樂表性命治教之大成獨為明備中正豈偶然乎
當北極之下者無用之地也黄道之下人靈物盛而中
國在腰輪之南天地人相應其幾自應地勢符天全地
應之一方之地亦應之可以平列可以環列古人因民
之所知而列之惜今無神明不能重定中土之分野而
猶守隋晉之志更今郡縣名耳是古人因事觸幾用占
分野原非限定為後世之執據也如甲子干支亦用分
野可推矣世人膠見所以事事礙也
　　年月
　問一年太陽行天一周謂之年是也月小于日反以
　三十日為一月以十二時為一日何也
曰一嵗者太陽随列宿東行旋天一周之期也其行有
二一從某宫次度分一日一度行天一周而復于元界
其數為三百六十五日二十四刻二十一分有奇一為
太陽㑹于列宿天之某星一日一度行天一周而復與
元星㑹是謂一嵗之全數也但其數每嵗自有本行故
須加本行以定嵗所以加者恒星東行定為五十一秒
(㳺燕曰恒星天圍之大有二秭○畡二京八兆八億三/萬九千○二十五里恒星東行全數一嵗復加行八萬)
(一千一百五十三里半至二萬五千餘年則加/滿全數為嵗差者不差矣此以里數分度算者)所謂嵗
差也然而日厯紀年惟以全日推算不用小餘如以太
陽十二次㑹合太隂為嵗也為三百五十四日故二年
三年而閏一月也紀月有二或因太隂㑹朔一次以定
謂太隂之月或因太陽行一宫次以定謂太陽之月顧
其十二分年之一分則一也一月之終分為大盡小盡
者以二十九日六時餘月㑹日而合朔如初朔子正過
二十九日外而不及第三十日之子正則謂之小過子
正則謂之大雖有三十日弱而時刻不及者厯家不得
名大或二十九日強而時刻已逾者厯家仍不得名小
且宇内地度不同而月之大小因而互異比如京師第
二朔在子初二刻未到子正其月為小而西安此朔則
已在子正初刻又當為大大盡小盡如節氣然亦有各
地之不同也(㳺熊曰論詳測不可差分秒則有各處節/氣與大月小月之不同依京師為主則各)
(處惟存其理只得畧其法而遵之以便民/俗也日月食多寡與時刻淺深亦如之)是月合朔要
三十日弱故為一月也是為太隂之月也(以合朔定月/故名太隂厯)
然以冬至為正節宫十二中氣為十二宫(即十二/支之宫)則一
嵗三百六十五日三時行完一嵗以朔望另算此依宫
論氣則不須置閏此法平易苐後世不能行也中國以
太隂為厯以月為主故有盈虚而太陽節氣宫度反分
註于月之下若以太陽為厯則以節氣為主朔望分紀
于節氣之中則不須紛紛言厯矣日者從東厯西行天
一周任踵元處而太虚過一度(即恒星/過一度)為一日也度分
四限限分十二宫一刻太陽行三度四十五分行三十
度過一宫為一時一日厯徧十二宫為十二時成一日
也
　　厯法
　問年以太陽行完周天之期為嵗月以合朔為月日
　以太陽厯徧十二宫時也何周以建子月為嵗首商
　以建丑月為嵗首夏以建寅月為嵗首然太陽行周
　天之元界為期而有從丑從寅之嵗首是嵗不拘定
　某處為期為嵗也月以合朔為初晦為終然厯家又
　以某日立節為某月節月不以朔晦為月則月亦未
　以朔望為月是以節氣為月也
曰古今定厯必以冬至之日時為厯元是以太陽行北
陸至南盡而復囘是復卦一陽初生之時也故冬至之
日建子為首周天十二宫必以子為首何常以丑以寅
為首也昔伏羲氏始造八卦作三畫以象二十四氣黄
帝因之初作調厯厯代十一更五千餘年凡有七厯顓
頊以今之孟春月為嵗首因其時正月朔旦立春而五
星㑹于天厯營室也氷凍始泮蟄虫始發雞始三唱天
曰作時地曰作昌人曰作樂鳥獸萬物莫不應和後謂
顓頊聖人為厯宗而夏繼之湯作殷厯弗復以正月朔
旦立春建寅為節也更以子月朔旦冬至為嵗首随而
易之以建丑也(后魏景初元年亦/以建丑為正月)周易之以建子也三
代以後皆從夏節據正四時夏為得天以承堯舜從顓
頊故也大戴曰虞夏之厯建正于孟春此之謂也孔子
曰行夏之時後世因聖人之一言不敢改也余謂必以
古今以冬至定厯元為嵗首後人不復有偏執㳺移從
丑從寅也方師宻之掲子子宣同余推測辨正以為萬
世定法其法當以天為定盤(所謂静天也静天/即在動天之中)以黄道
為定圏(嵌動天之中始/終不改徙者也)以十二宫為定節氣(依地為盤/以分子丑)
(以氣分宫不/以日分宫也)以道淺深定宫(所謂北道長南道/短随多寡而分也)以冬至
為嵗首(神農高陽周武/皆建之為嵗首)以日躔一日為定度(不論遲速/一日為一)
(度以日分度/不以星分度)以日到宫紀日(所謂冬至一日冬至二日/行滿此宫則换節另紀以)
(上不用/測算)以月到宫紀月(月到某節某日合朔某日/弦望到南至則為一周)以星
到宫紀星(某星于某節日移宫某節日合/伏到南至為一周以上用測算)如此則無嵗
差(如此日自為日月自為月星/自為星分毫不亂何有嵗差)如此則無氣盈朔虚(合/朔)
(為一/朔)如此則無閏月(止須四年増一/日而宫節如故)節氣無月首月尾
而節定(每節自首至終/節節無異矣)嵗無新年舊年而嵗定(每嵗自/冬至至)
(除夜嵗嵗無異今/星算家畧存此意)嵗嵗是此日立春嵗嵗是此日立秋
而天定(今逢春迎春逢霜/迎霜降畧得此意)嵗嵗是此日興農嵗嵗是此
日講武而人事定(今春分栽花驚蟄/驚蟲畧得此意)節節是此日數(每/節)
(自一日始至某/日止各有定數)嵗嵗是此日數無増無減而日定(自冬/至一)
(日始至三百六/十五日三時止)一嵗還一嵗一節還一節(並是一日還/一日一度還)
(一/度)天道合人事齊是為天厯是為萬世畫一之厯也終
數百年必有起而從之者
　　霄霞
　問霄未見天之何色而指也霞則見天之五色而著
　也雖日月星辰不如霞之彩測歩者獨不關之何也
曰霄者天之無雲氣而青碧者也天色在五行之外青
亦非其真體莊生所謂天之蒼蒼其正色耶其逺而無
所至極耶其視下也亦若是則已矣霞者雲正受日光
則透白虛斜相交則起色皆假日之光或成五彩也夫
雲氣至清虛五色非有定質因時之早晚候之寒暑各
借日氣之厚薄掩映人目而成象為五彩成文乃和氣
之所散亦視境之所幻故不關之也
　　風雲雨露霧霜
　問氣一也何以能變水火風雲雨露之不同何也
曰天地之間皆氣也氣貫實中而充塞虛廓則一也而
其所出之體有輕重爽膩之不同故其變亦有不同耳
濕者為水燥者為火火出附天水浮附地天地之間分
三際焉有凝形之氣有未凝形之氣水土之塊太陽蒸
之是成温際真火同天是名熱際中間通達而冷是名
冷際日為火主照及下土以吸動地上之熱氣熱氣炎
上而水土之氣隨之是水受陽噓漸近冷際則飄揚飛
騰結而成雲雲上隔日氣下隔火氣冷濕之氣在雲中
旋轉相盪相薄則旋為千百螺髻勢將變化而萬雨生
焉雨既成質必復于地譬如蒸水因熱上升騰騰作氣
雲之象也上及于葢葢是冷際就化為水便復下墜雲之
行雨即此類也若氣䟽越而燥鬰積上升天上無濕氣
以吸之地下無濕氣以助之則此燥鬰之氣飄揚旋轉
横騖披呌震撞怒號如人之噫而騖于空者則為風風
性本自燥熱随過地方亦帶濕氣海方多濕所以東南
之風濕熱西北距海甚逺所以多燥其為利為害亦從
所經之地分也有日出而風發者以燥氣為夜冷氣所
壓日開其冷風風遂噓發亦有日出而風息者陽氣勝
而燥濕之氣散也有暴風者以熱氣被冷雲所圍開雲
突出故為暴風或峰島土竅激氣而助發其風亦烈赤
道之下有片雲即有巨風以日近故有旋風自上而下
者有自下而上者海中能吸舟船四時各有信風者亦
随時随地為之不可一律也(㳺燕曰如太平海全無風/浪大西洋至大明海四十)
(五度以南風有定候四十五度以北風常變亂倐忽更/二十四向小西洋至大浪山潮極大而風浪甚險滿剌)
(加國則無風而倐起數里之波北極之北海氷堆成山/矣哥阿之地無雨常晴晴至數年徳墨多國則多雨泥)
(入多國則無雨亦無雲泥禄河一年一漲亞大臘之山/頂終古晴明盖其地獨高雲雨皆在其下耳然風雨因)
(其地之濕燥日之逺/近而不能一律也)若水土濕氣既清且微日中上升
即為風日所乾迨至夜時升至冷際乃凝為露夜半寒
深氣升稍重故晨露猶繁若届嚴節遂零為霜霜落之
時五更偏厚夜有烈風亦受風損故風盛即露微風盛
即露亦不降矣若地上濕熱值寒氣蒙葢不能上衝冷
際為雨(㳺熊曰地之高下則冷熱之際亦高/下日之逺近則冷熱際亦有逺近)又無風散
彌漫布濩則成重霧日高霧捲輕颷微噓是陽勝隂霧
變為雨是隂氣偏重耳然露與霜不同露能滋物霜能
殺物以遏土氣弗使揚散為來春播種之資此霜之力
也雨與露不同雨氣昏而露氣清露與霧不同露氣肅而
霧氣迷也
　　雪霰
　問雪寒物也欲下時必先温煖何也霰圓物也霰下
　成雪而有六稜何也
曰雪與雨同理亦挾火氣故將雪之日必先温煖不温煖
氣不能上升也天之三際近地之際率皆温也惟温則
能生萬物温際以上則為冷也無冷際包褁則温氣直
散不復有温便無雨雪霜露矣冬月冷際甚冷(三際上/是火際)
(不言火際者冬月太陽/逺則冷際盛而火際㣲)氣升成雲雲遇冷際而為雨雨
在氣中一一皆圓初圓甚㣲以漸歸併成為㸃滴隆冬
氣升即成同雲遇冷凝沍悉成散圓(散圓即霰也/亦兼雨㸃也)散圓
下零又輕于寒遂成米珠雪漸升而上于雲則雲不能
復聚遂凝為栁絮雪雨體大而風緊上降下持吹飄之
間欲求歸併不可太合則鼔為六瓣遂為六花雪雪花六
出者凡物聚方以八圍一聚圓則以六圍一此定理中之
定數也水居空中在氣體内氣不容水急切圍抱不令
四散水則聚而自保故成圓體此定理中之定勢也然
雪之下也厚隂力扶陽氣除霜毒利生物也天亦非無
故以為雪也大小雪之節後地自出北極二十七八度
起出度愈多雪則愈盛大小暑之月後地自出南極二
十七八度起出度愈多雪亦愈盛平見南北極者全無
霜雪生植亦異故大地周圍之間時時雷電時時霜雪
不獨時時黄昏時時夜半也
　　雹
　問雹冷物也何以不降于寒而降于暑也或謂蜥蝪
　所噴或謂龍鱗所藏是乎否乎
曰氣之三際中為冷際下近地温上近火熱極冷之處
乃在冷際之中二時之雨三冬之雪盖至冷之初際即
已變化下零矣冬月氣升其力甚緩非大地同雲不能
扶勢故雲足甚廣二時之雲足亦濶雲生緩遲即雨舒
徐皆變于冷之初際也夏月鬰積濃厚决絶上騰力專
勢迅故雲足促狹隔堘分壠溝澮旋盈盖因其專鋭故
能徑至于冷之深際氣升愈厚騰上愈速入冷愈深變
合愈驟結體愈大矣遽升入極冷之際驟凝為雹雹體
大小又因入冷之淺深雲氣之厚薄也雹中砂土更多
于雪雹體中虛以某激結之驟包氣于中也如器盛氷
雪外成温潤非極冷與外氣相激之徴乎若夫蜥蝪龍
鱗之説則樵牧市語也
　　雷電
　問世謂雷之擊物也電光耀其先而雷繼之似此當
　有二神司之永無間者乃何以春則發而冬必藏乎
曰雷為陽氣而属火春夏地氣上升日行近天頂(人所/居之)
(地上為/天之頂)照地成熱則有雷日為火母下火騰踔而親又
挾水土之氣合迸衝逼雲中都被重雲圍褁四圍冷濕
之氣包火成團燃著勢昌旁礴涌沸冷濕亟欲歛聚而
下燥火又欲迸出而上東奔西撞所以轟轟猛勢相逼
搏激漲破雲竅或如裂繒或為鳴鼓而成聲也而水土
之氣挾帶㣲質畧如硝炱火熱發越適暎雲際逢其質
氣閃為電光迅疾如金蛇火迸土騰土經火煉凝聚成
物是為劈靂之楔矣然雷與電同體火氣切雲互相摩
盪帶上土氣一齊㸃著乃見電光光相入目即呈聲氣入
耳少待電光之後便繼急雷此則聞之遲速耳或先聞
雷而無電者是燥火之氣與雲周旋遇合亦能發聲未
曽燃火也或有電無雷雷聲稍疏未曾摩盪而火已燃
也夫雷有三種一曰鑽雷尖細如火燄鑿空便過一曰
湃雷逢物不擊而燒散一曰燒雷是陰陽鬰怒之氣地
有惡氣適與之感㑹則震之而經過便畱火跡有毒之
物去毒無毒之物㽞毒有去一毒而生一毒者皆燒雷
之所致也(㳺熊曰地若近陽土中能生物如鳥如豕之/異形非時觸之殺人此乃陽氣所生之物乘)
(陽而出人得以/制之非雷也)
　　霾
　問風雲雨露是地氣蒸上而變也有時雨霾如灰也
　有時雨粟雨荳似物也有時雨諸物各像其形此種
　何物耶
曰雨霾者火氣踈燥挾土而上水氣輕㣲不能成雨土
氣濃厚降下如黄霧蒙蒙者謂之霾也若火氣亦盛則
煉而成質或似粟荳與諸物之形皆與落楔隕石同理
也夫地氣之升各象其山川之所積所落諸形亦地氣
所致而象也
　　彗孛
　問流星畫一火光瞬息之間見而無定形隕星或落
　而無形或落有如石者彗則有尾如箒孛則有芒如
　刺能同天轉此種何物也
曰流隕彗孛皆火也火氣從下挾土上升不遇隂雲不
成雷電凌空直突至于火際火自歸火挾上之土輕㣲
熱燥亦如炱煤乘勢直衝遇火便燃狀如藥引今夏月
奔星是也其土勢大盛者有聲有跡下反于地或成落
星之石初落之際熱不可摩如埏氣初出若更精厚結
聚不散附于晶宇即成彗孛(㳺熙曰火際極熱土氣衝/此際如窑中無光投物則)
(發光耳結聚其氣論其厚薄/大小之分則有彗孛之不同)彗長而孛大故能久不散
亦随天轉盛有光刺出鋒曰芒􁁬長四出曰角􁁬長而
偏出曰彗彗之芒謂之正旗晨見東方芒則西指夕見
西方􁁬則東指而附麗日久勢盡力衰漸乃㣲滅故彗
孛無百日不滅者凡彗將見必多大風大旱縁燥熱横
滿空中容易變風未帶濕氣不能變雲主多荒而旱以
彗燥熱能噏地上饒澤之氣又主多震以彗在上噏氣
之𦂳地中之氣欲出所以揺動又主灾病以彗噏動燥
氣流動人間水澤之處或有四圍芒角似鐵蒺藜者或
為孛亦彗也此是上邉恒星所噏其氣雖不到星却與
星對所以周圍芒角也如日月暈此方見彼方不見暈
氣厚低不在日月體上也此外更有非所常見之星偶
見于天謂之新星客星者然新星著天甚高行度有則
初起時小而能漸大後又漸減測法視其所附某宫星
以定其經緯度求其離赤道經緯度取其似徑約較有
三分三十餘秒不似彗孛止麗空際他實麗列宿之天
也但此種俱属火氣非星也總由太陽為諸火之原上
耀全天下徹入地火諸變異各随其地挾水土之氣而
生也惟大風雨則漸而解矣然水土非氣不升非火不
化故宻之方師曰惟火至純不受餘物而能入于餘物
水土與虛氣則皆相容相受者也海水夜明燒酒能熱
是水有火分也水體同重惟酒則輕是水有氣分也積
雪消之砂土下凝是水有土分也雲氣上升激成雷電
是虛氣有火分也雨露霜雪虛升實降是虛氣有水分
也地中最重自心以至地面虛竅甚多皆水氣火氣與
虛所行虛氣與水火皆相接無際而能相化者也地中
之氣與水接水随氣到即水所不到而土情本冷氣遇
其冷亦化為水故地中皆水也日光徹地則生温熱温
熱入地積成亁燥燥亁之極乘氣成火也火氣盛必欲
伸則乘氣衝上遇雲雨所鬰褁者即迸裂成雷電也火
氣體大而無圍褁者則結之成彗孛故彗孛能久不散
随天而轉也如不衝上從地脉經之温柔而散者石氣
觸之為硫礜水源經之為温泉故地中有火也(㳺熊曰/世人惟)
(知地中有水滂沛不/知有火如此神異也)氣水在地皆因虛空雖居洞穴終
是地上實亦未嘗離其本所火在地中非從本所而降
盖由熱生以成濟萬物因縁上升仍歸本所者也
　　虹
　問虹曰螮蝀疑為䖝属焉有䖝属如此其大而倐忽
　而生倐忽而沒耶若是雲霞之類何值起時或能吸
　水吸酒也
曰虹係雨際雲在一邉日在一邉日光為雲斜對抵住
日氣下垂吸動地下之熱氣則地之熱氣旋湧而起(虹/起)
(之處或值井值酒之地則其氣随/湧而起人謂之虹能吸水吸酒也)以接空中雨際之雲
雲之薄處為日光所映射後面却有黒雲濃重者日光
透不去此映射之雲(此雲即徴/薄之雨也)所以成虹特無顔色以
日力㣲耳映日之色以為紅緑也緑者水之氣也紅者
火氣也是虹為水火之交虛斜相映也故虹朝西而暮
東中天日光盛時則無虹矣試于日在東使一人西邉
噴水人從中間看其水珠皆成紅緑之象虹之體穹然
外黄中緑而裏紅随雲之邉幅外薄中厚下愈厚故也
對日成虹而他處復有一虹者又虹影所自射也然海
現蜃樓皆是逺地樓閣上映于空空中濕氣倒影水靣
人望之樓閣嶒崚謂之蜃氣者亦如虹謂之螮蝀也時
有方士于東海見虹起處掘地得虹䖝能為媚藥亦取
其類應耳所以古人以虹為淫氣而属䖝也
　　日月暈
　問虹是薄雨為日光所映而成紅緑也然則日月四
　旁時有紅白之氣圍抱成環謂之曰暈此暈是何如
曰暈乃空中之氣直逼日月之光圍抱成環其有缺者
有團者抱者背者薄者厚者皆是氣所注射又有一等
氣在天上外淺中深如井者深是氣厚處日光所照似
乎深窈一般淺係氣薄日照之故白色如井欄月暈者
必在中天必在望之前後上下弦内將晦朔時則無暈
矣然欲風雨月方吸其雲氣而光所射以為暈也故暈
氣漸稠而黒者雨徴也有忽然去一邉者風徴也忽然
全去者晴徴也然此地見彼地不見縁其氣不甚高也
　　日月重見
　問日月暈氣是也日為諸陽之尊有重出為之抗者
　此是何物也
曰日有重叠見兩三者以雲對日一層雲稍薄能透光
却被日光所射後邉却又有一層黒而厚者攩住日光
反透薄雲故成重日之象其旁另有雲又與所透之雲
相對復成日象然日在東西平靣下看之則間有中天
則無是事以仰觀目力難及午中陽氣力大衝破雲氣
且正中㳺氣更薄于東西也月亦如是亦須望前後兩
三日見望時月力光大乃能照雲為月大抵日月之重
皆雨徵也
　　風雨徵
　問日月暈與重出皆雨徵也然暈與重出不常見而
　風雨則常有者更有何徵乎
曰氣行空中為濕性所礙不得上升觀之見其宛曲者
雨徵也曉間霧開而復擁者雨徵也晨起氣昏者雨徵
也煙氣下垂者雨徵也日出時雲多破漏日光散射者
雨徵也日光黯淡而色蒼白者雨徵也日出雲霧即掩
者雨徵也忽有黒雲擁起者雨徴也晨西北有黒雲堆
積者雨徴也昏西北累層煙霧者雨徴也目能射日者
雨徴也天低氣昏㳺氣浮蔽雲勢四合俱雨徴也春大
寒夏氣蒸秋忽凉冬忽温亦雨徴也日出無雲掩映者
晴徴也晨有霧而漸開者晴徴也晨無霧露者亦晴徴
也風從東南來者晴徴也煙氣亭亭直上者晴徴也晚
霞彩者晴徴也午後多赤雲者晴徴也雲如火光者旱
徴也冬大寒而數日忽温煖者雪徴也冬冷而羣鳥飛
者雪徴也夏日災氣鬰蒸者雹徴也空中有雲如線不
動者雹徴也井水忽溷者雹徴也或雲片相逐雲色慘
白聚散不常繞圍日下日月昏暈日赤日圍月過房箕
壁軫夜星爍躍參星動揺太白晨見此皆風徴或繼之
雨也至于人事物類亦可以徴風雨者如頭痒耳熱靣
赤髪潮體燥肢痛鳥雀翻飛噪空圍舞魚出跳躍羣蟻
出穴蚓過路蛇曝日石脉潤樹汗流琹聲不清皷音不
亮燈燄揺閃燄暴有聲此皆風雨之先徴也
　　天開
　問偶然夜間天上有紅白大光燄異非常或見兵馬
　樓臺似有形有聲俗謂之天開門洪範傳謂之天裂
　孰是
曰此是火際偶吸下土之氣鬰積騰燄如金銀在爐冶
中鎔躍之狀當在月天之下太虚無際寕有迸裂之事
且天體極堅若㑹迸裂則壊久矣若有門可開則開有
常矣止惠帝元康二年二月裂一次太安二年八月裂
一次穆帝升平五年八月裂一次廣三四丈有聲如雷
也何天開天裂而晝不見獨見于夜乎日中太陽之光
充滿全天則無此象夜間隂静則有此象與彗孛雷電
同理也亦或有晝見兵馬戈㦸行空者或見樓臺宫室
森然者是日光為濕雲所蔽濕雲上受日光下吸地影
故有此象若倒映水靣即蜃樓之類是也然冬間氣歛
火弱則無此象矣且星大地數十倍者人見止一㸃耳
而樓閣人物如此其逺人能見之乎
　　地震
　問云地處天中晝夜元氣運旋諸天包褁而永静不
　動因何有地震乎
曰地本氣之渣滓聚成形質者束于元氣旋轉之中故
兀然浮空而不墜為極重亘中心以鎮定也(黄石齋老/師云地動)
(而天静也地轉而天運也如舟行而岸移非岸移也實/舟行也余曽質之曰若地轉而天若運日月之行則不)
(偏南北矣五行之度則無遲速矣地無震揺矣節無寒/暑矣然天乃輕清故轉速地乃重濁故静定然舟行數)
(百里人亦寢食不安地周九萬里而人能安其寢食/耶必以天動旋于外地静亘于中乃確也師首肯之)而
四圍有竅相通或如蜂窠或如菌瓣水火之氣伏于其
中盖氣噴盈欲舒不得舒如人筋轉脉揺亦與雷霆同
理如北極之地大寒不能生熱則少震赤道之下為其
地氣為太陽所勝易散而息則少震砂土之地氣䟽不
受閟則少震泥土之地無空可藏氣則少震温煖之地
多石之地下有空穴熱氣吹入為冷氣攝歛極則舒放
激搏其地如銃藥在巍樓巨塔之下得火而發無不被
其震衝也必無大地通震震乃各處各氣各動也故有
一方震時能令地之徙山之移者能令地裂城鄉全䧟
者能令地有新山海有新島者能令江河逆流旁散者
能令開新泉之脉塞舊派之流者俱由震之輕重而有
變異也震後地下燥氣猛廹熱變火而出則震停矣
　　海
　問百川之水㑹于海海底復有竅穴旋轉運為泉脉
　此生生不已之運旋也不然海惟承之百千萬年而
　不能滿乎
曰天地萬物有生必死有長必消自然之理乾坤古人
謂曰造化如造而不化則太虛充滿矣化而不造則大
塊亦消矣物物皆然而水獨運轉以為生生耶圖象幾
表曰地中虛竅甚多皆水氣火氣與虛所行虛氣與水
火皆相接無際而能相化者也地中之氣與水接水随
氣到而土情本冷氣遇其冷亦化為水故地中皆水也
水主降而浮于土火主升而生于土虛之積于天下地
上而水氣凝質稍輕于土附地居焉惟地形最重凝結
水下萬形萬質莫不就之水既在地地如胡桃有凸有
凹海則胡桃之凹處也故百川滙海后則漸消而重而
鹹矣
　　鹹水
　問水則皆一也何海水鹹而河水淡也
曰水皆有源源出于幽隂山石之空穴空處氣滿穴中
最寒氣情本煖煖氣遇寒變成水體積久而洩則流矣
夫水流出而未居所者其性輕清尚是本源之質故淡
也以流至海則久而沉重而火入故能變質而消而鹹
矣故海水之重而鹹者生于火也如火燃薪木既已成
灰用水淋灌即成灰鹵亁燥之極遇水即鹹此其騐也
地中得火既多亁燥亁燥遇火即成鹹味鹹者之性尤
多下墜試觀五味辛甘酸苦皆寄草木獨是鹹味寄于
海水足徴四味浮輕鹹性沉重矣(㳺熊曰蜀中鹽井先/鑿得泉悉是淡水以)
(筩隔之更鑿深下乃得鹵焉又鹽池雨多水味必淡/作為斗門洩其淡水下乃鹵焉鹹重淡輕亦一證也)海
於地中為最卑下諸鹹就之積鹹即多淡入亦化海中
山嶽或悉是鹽豈獨水乎
　問鹹既火生何不炎上火所在上何故遏居地中耶
曰地中火煖多能變化儻火與鹹俱在地上則動植之
物皆冺矣蓋日光生熱因熱生火旋用水土壅閼恆使
在下助生萬物間一發見即歸本所不得一時流行地
上偶一遊行目為災異矣因火之鬰下者生鹹亦令性
重恒居在下歸藏于海為人作味鹹能固物使之不腐
却能歛物使之不生鹹水生物美于淡水故海中之魚
甘于江河之魚鹹水厚重載物則強故入江河而沉者
或入海而浮也海月入江騐㾗深淺石蓮試鹵成則蓮
浮可見鹹能載物浴則膚赤或至皺裂盖有燥勁之情
故比凡水為稠密云
　　温泉
　問海水由火成鹹何故不熱温泉由火成熱何以不
　鹹
曰圖象幾表云是日光徹地則生温熱温熱之極則火
成燼水經其燼因而得鹹故忘其熱而海水不冰者亦
具有熱性矣熱極入地積成燥亁則乘氣為火積火所
燃土石為燼復乘氣出共成炎上隔于雲雨鬰為雷霆
升于晶明上成彗孛此二物者火之精㣲别有洞穴上
通全體俱出則為西國火山蜀中火井(㳺燕曰今蜀地/鑿井求鹽或得)
(火井覆之則火滅投火則随而上焉是則井火在下與/水同深遇水成鹵不遇成火矣晉中河曲乃有火石火)
(石恒熱大行河西亦産硫黄可見晉中火淺故晉有鹽/池亦在淺土又有小鹽刮地作之畧如硝鹻也西地中)
(海其水亦鹵周數千里彼其側近遂有火山高數千丈/其上火穴徑千餘歩厥火炎上古今不絶足徴鹽之與)
(火相切則成亦復相視以為淺深故蜀井深而晉池淺/也宋應星曰西川有火井其水甚冷全無火氣但以長)
(竹剖開去節合縫漆布一頭挿入井底其上曲接以口/𦂳對釡臍注鹵水釡中只見火意烘烘水即滚沸啓竹)
(視之絶無半㸃焦炎意未見火/形而用火神真天間極竒事也)若遇石氣滋液發生則
成硫礜泉源經之即為温泉火道所經填壓不出則為
火石故火在地中助于土氣發生萬物五金八石及諸
珍寳皆由火煉而成然物中最近火者無如硫黄水過
其上則成温泉也
　　潮汐
　問潮汐藏經以為神龍之變化葛洪以為天河激湧
　金樓子以為鯨魚之吐納郭璞以為海鰍之出入此
　恐謬矣然潮汐之長水從何至潮汐之退水從何去
曰寰宇隂濕之氣升降于水者皆月主之月為隂精濕
能下濟水則上升如呼吸然而相就于月月之所臨則
潮起為正攝月之對衝潮亦起為反攝月之氣從前順
虛至對衝而極極而不能前則聚聚則必盈故姚令威
曰潮盈于朔望消于朏魄日月合朔子夜潮平每日漸
移三刻七十二分對月到之位而以日臨之次潮必應
之月望後東行潮附日而又西應之張封演曰月周天
而潮應也古洲曰朔後三日明出而潮壯望後三日魄
見而汐湧月之與水如磁之吸鍼珀之拾芥也月遶地
而行潮亦遶地而行是天地内無地不潮無刻不潮惟
潮有遲速大小漸暴者乃月輪與土地之分焉月有盈
虧輪有高下故潮有盛衰山川有廣狹路途有修逺故
潮有遲速黄道有南北海限有逺近故潮有漸暴春夏
晝潮常大秋冬夜潮常大盖春為陽中秋為隂中嵗之
有春秋猶月之有朔望也故潮之極長常在春秋之中
濤之極大常在朔望之内此隂陽消長不失其時天地
之常數也(新語曰每月十三二十七日曰水起是為大/汎各七日初五二十日曰下岸是為小汎亦)
(各七日久晴雖大汎亦不長凡潮生則水長但潮至有/逺近鎮江至大海五百里十八日辰時潮至浙江至海)
(三百里則十八日丑時潮至潮之大小随月月高潮小/月低潮大璦館志江浙欽廉之潮皆有定候半月東流)
(半月西流明州潮月如子午則長朱隠老曰月麗卯酉/則潮應乎東西月麗子午則潮應乎南北采珠者入海)
(底間遇潮則水湧而下虚焉以水則虚以氣則實采珠/者中其氣輙病地之喘息寓息于風生氣也寓潮于水)
(死氣也/中之病)當其潮時江河以及盆盎無處不長長則氣入
水為之輕潮降氣出水復故重獨小水之處升降甚微
人所不覺也水族之物皆望盈晦縮故月虚而魚腦減
月滿而蚌蛤實也草木滋生無不應月月滿氣滋月虚
氣燥故上弦以後下弦以前不冝伐竹木為材易蠧以
生氣在中也故邵子云海潮者地氣之喘息也所以應
月者從其類也(㳺燕曰潮汐考暖姝由筆曰海早晚兩/潮惟廣東一潮番禺雜記早潮下晚潮)
(上兩水相合曰㳫潮而潮亦異者海潮皆以漸錢塘之/潮獨震撼如雷張僧鍳潯陽記鷄籠山湧泉如潮朔望)
(尤大拾遺記栁州昔相嶺西麓下有潮井廣百畝一日/三湧三落䕫州開縣有三潮溪張佳允記滇大華山有)
(聖泉一名海眼應子午邜酉四潮曰三潮者夜不見也/韶州有雌雄泉兩潮職方外紀厄勒祭亞有島其海一)
(日七潮又旁島有海窖潮盛窖吸水入而不盈潮退則/噴水如山𤣥中記貴州城外有漏汋一日百盈渇以應)
(刻漏安寕州有潮泉一日三溢三蘸連州水下流有斟/泉一日十溢十渇輿地志移風縣有湖鷄鳴長旦清如)
(吹角每鳴應潮至䖍州濂泉之旁數十丈有井甚深一/日三潮名三潮井當潮時可操瓢而汲温伯芳云崇楨)
(末年不至楊穆西野雜記錢塘江隣海口有子午潮不/爽歐邏巴西北有勿搦祭亞城建海中以木為椿其海)
(無潮廣東金陵間常湧水十餘日不退名曰海嘯故潮/有不同也方宻之老師曰人一呼一吸胍且四至水當)
(火烹百沸不止亦氣之上下也潮之/應月月行有南北陸地異不同耳)
　　望氣
　問彌天地皆氣望氣知妖祥何辨乎
曰物理云一切物皆氣所為也空皆氣所實也物有則
空亦有則以費知隠絲毫不爽其則也理之可徴也而
神在其中矣故地之發氣也若煙若雲而有色有形所
以望之妖祥可徴也然非地上濕熱蒸起濛濛煙霧之
氣也(氣也似雲似烟似霧也望/之者要辨之真始可徴也)如氣内赤外黄而潤澤
耀目者則所發之地不有王者起定有王者㳺往其地
也或為城門樓閣華盖龍馬等形隠隠于黄雲紫霧之
間或如彩色森森鬰鬰衝天者此皆帝王之氣如龍如
獸如火燄如粉沸如旌旗如弓弩者此皆猛將之氣如
堤如板如火光如劒㦸如森木如粉沸之騰煙如彩雲
之連天此皆軍勝之氣如馬肝如枯骨如死灰如揚灰
如壊山如敗穰如捲席如偃葢如猪羊之形如羣鳥亂
飛乍起乍沒乍聚乍散如塵之勃勃如霧之始起者此
皆敗徴之氣如𤓰蔓連結部隊相逐須臾罷而復出或
四望無雲獨有赤雲如旌旗如人持節如虎如豹如白
虹如曲鈎此皆暴兵之氣如渾渾青氣髣髴樓臺而有
赤氣中衝者如紛紛黒雲相連成圍而有彩色中藏者
此皆伏兵之氣或如猛獸如鑼鼓如箕箒如縣衣如飛
鳥奔塵如破軍聚營者亦伏兵之氣也然雲氣各象其
山川人民所聚積故候息耗者入國邑則視封疆田疇
之正治城廓宫室之潤澤皆可候也實息者吉虚耗者
凶若非煙非雲郁郁紛紛者卿雲也若霧非霧衣冠不
濡者陽氣也若塵非塵慘淡而迷者隂氣也凡天變地
動山崩川塞草木禽獸謡俗俚語俱可推也如常有大
雲五色出其上者其下必有賢人隠地有祥氣則上徵
為青雲紫霧龍文矞彩者其下必有聖賢英傑挺生也
地有凶氣則上蒸為風霾旱魃淫雨攙搶者其下必有
饑饉兵戈横出也凡海旁蜄氣象樓臺廣野之氣成宫
闕(㳺燕曰此氣亦猶空中濕氣倒映水靣之樓臺也濕/氣映者影也而鏤雕彩色逼真海中現蜃樓者其氣)
(微似樓臺一/湧而沒也)戰塲之地寳玉瘞處皆有光氣此皆因其
下之氣發徴于上也
　　野火
　問氣之變也可徴妖祥火之變也而成雷電彗孛雷
　電能擊物而燒彗孛能随天而轉然春夏之夜有火
　光燄幽幽數㸃聯珠人逐之則退人去又復依人此
　火不能燒物又能逐人依人此何火也亦可以占否
曰夫野血化為燐腐草化為螢俱以氣滲漉土上為風
雨日露所滋照其質雖化其氣尚存故或為螢為燐春
夏之間地氣上升火随氣發然得風日䟽散使其上歸
晶宇下歸地中則不作光怪惟久雨乍晴上下皆有冷
氣致火不能散去横鶩地上偶逢膏膩之氣則燃而成
光氣類所感兩兩三三或牛馬人畜血濺之處膏膩稍
重其光遂轉大而膠之所以稍久極容易揺動值人行
或導人前或随人後或随人轉遶是空中氣滿在人前
則氣拒而前在人後則後氣急填行前者之空氣又推
之而前随人忽轉又或值他氣稍重故又廹之旁行縁
其氣體輕㣲人行衣衫動處皆有㣲風逐之則風嘘故
退反則風吸故復依人又有一等在墟墓荒壇遞相傳
走出入見者不必驚為鬼怪不知有尸氣牲血之膏膩
而于此也故軍中刀鎗上火起其理與野火同(㳺熙曰/或有火)
(能燒禾者田有濕氣空有冷氣當夏火不能䟽越逼入/禾葉如腐草延燒急去田水令下靣冷氣稍減則火氣)
(䟽越而不燒也又穀種乘其熱藏者蓄其火氣于種内/夏熱太陽下蒸吸其火氣則多燒若下去水則不蒸上)
(而燒/矣)
　　占候
　問古今天學家首言占驗方為有補之學今所言者
　惟理而已或是休咎不言乎不然測步如此繁劇豈
　不徒費苦心乎
曰天者羣物之祖理性之所由出其文即猶理性之耳
目也今舍吾耳目之性之理之靈而漫言耳目其不為
皮相者鮮矣故西士亦曰天文格物窮理之首務旨
哉言也故云測算非闗占候吉凶盖吉所係在吾人心
中所造而禍福則自召耳後世不知吉凶禍福係于理
而以禍福之未來者當之則以福為吉以禍為凶夫吉
凶則致禍福而不可禍福即吉凶也如其順理心安則
福固吉禍亦吉也理不順心不安則為禍固凶福亦凶
也盖禍福不能自免而理則至定此心所以順之也先
知而順之上焉者聖神次焉者君子孟子所謂順受其
正不立巖墻之下者此占候之道也故吾師宻之曰星
宿極高無變異之理灾異之占天官書云暈適風雲天
之客氣發見亦有大運然其與政事俯仰最近大人之
符氣幾心幾二而一也隂陽之氣人事之變各自為幾
而適與之合嵗有寒暑風雨而蟪螻與蝸蠋當之自灾
可取譬也儒者求端于天天人相與甚可畏也静深明
理之士觸其幾而知之然不欲盡洩至于聖人則不為
隂陽所轉矣時愆氣沴孱夫則病壯夫則否周王龜焦
蓍折劉裕竿壊幡亡又何硋乎焦京管郭崔浩戴洋一
端之中耳關子明之如響舉人事天道消息之此中論
也邵子觀其深矣用三餘一豈思慮所能測度乎
　　四行五行
　問天有五緯地有五行不易之理也而西國不用金
　木以水火土氣為四行云火情至輕則躋于九天之
　下而止土情至重則下凝而安天地之當中水情比
　土而輕則浮土之上而息氣情不輕不重則乘水土
　而負火焉所謂土為四行之濁渣火為四行之浄精
　也火在其本處近天則随而環動每日偕作一周此
　係元火故極浄甚炎而無光焉謂天下萬象之初皆
　以四元行結成之理亦誠然而金木之為用果不能
　敵此四者且釋氏云地水火風邵子云水火土石亦
　未及金木則四行之義已先言之矣然則何從乎
曰黄帝曰六合之内不離于五既言五運又分六氣不
參差乎播五行于四時非用四乎易曰一隂一陽之謂
道非用二乎五行因世間可見之五材而隠表其五氣
之行以謂之五也然氣分其氣以凝為形而形與氣為
對待是一之而用二也土形居中而水火二行交旋其
虚實之氣焉是土為形主水形流地火形縁物而水火
實為燥濕之二氣也金木之形因地而出金則地中之
堅氣木則地外之生氣然其為氣也列于東西以為生
殺故舉南北之水火而東西之金木寓焉非以為水火
對待也是天地之氣必原之水火水之用實重而火之
用最神(夢筆録云火為五行之至神非同木土金水之/成形也世但知火能生土不知火能生金生木)
(生水盖金非火不能生成水非火不能升降木非火不/能發榮易稱乾為龍龍火之精也五行之精惟龍神變)
(故冇土龍金龍水龍木龍火龍今之土中石中金中海/中樹中敲之撃之鑽之無不有火出焉則此火能藏神)
(于萬物而又能生萬物也坎卦在子宫所謂天一生水/以隂先陽也還知坎中一畫真陽為天地之心也表冬)
(至子半者正以坎中一畫真陽為天地之根火之宗也下/陽在隂中即龍宫之在海藏神龍之潛九淵所謂陽在)
(而勿用即大易寂然不動之宗也復卦以至日閉闗道/家藏火伏火之訣正謂此也在胎之前非三縁之火不)
(能結搆身既生後非丹田之火不能飬成故百骸五臟/六腑十二經絡獨以心火為君命火為臣始能傳生化)
(食以資長其骨肉此火一散則百骸廢人初死時百體/俱存獨此煖氣一去則四大皆潰散矣所謂世界聖凡)
(同是此心所造須當辨其邪火真火能知性空真火性/火真空則知薪盡為火傳燈傳為命續矣五徳有形有)
(神形也土分之則崩金分之則缺水分之則絶木分之/則折獨火為神愈分愈多愈聚愈勝愈與愈有愈傳愈)
(久此向上不傳之秘所以分燈/列燄而傳乎此火之最神也)而氣藴于火而轉動則
為風吹急則為聲聚發則為光合凝則為形是風聲光
形總為氣用無非氣也故西國舍金木而專言氣與水
火土並舉者指其未凝形之氣以為天地萬物生生之
機也則五材之形五行之氣顧不可以生尅為至理掲
子曰金能尅木然又不如火之尅木並其形而燬之也
火之尅金又不如火之尅木尅木而木不存尅金而金
愈精曰土生金又不如土生木木則連山徧嶺金則生
不數處曰土尅水然土實生水水非土載而生水能空
立乎他物之生生後可判為二水土之相生膠漆不能
離焉曰水尅火然水火一也論其質則相尅論其氣則
相生論其形氣之交則又相入火見水而死而温泉沸
湯則火之氣能入水之形水見火而散而燈脂爝蠟則
水之氣能入火之形夫水化氣而火火化氣而為水則
水火互相生變化以為道也是二而居之一也然就氣
以格物之質理舉其所以為氣者以格物之通理亦
二而一也費而象數隠而條理亦二而一也若知二在
一中則錯綜變化無不可為者非自神明難析至理
　　地理
　問觀天文者能推歩測候則預知休咎察地理者明
　龍穴砂水則預定富貴是知天文地理者皆明吉凶
　禍福者也何知地理者詳而多知天文者畧而寡
曰觀天文者以隂陽消息治厯明時歩天行成嵗者非
僅占候也察地理者以南北高深天下形勢定封疆界
域者非是葬埋也葬者孝子不忍其親之暴露歛而藏
之非有他欲也程伊川曰古人之𦵏欲比化者不使土
親膚以防蟻與水壊之今竒玩之物尚寳藏固宻恐其
汙損况親之遺骨肯暴露乎故卜其宅兆卜其地之美
惡也是孝子仁人不欲其親速朽之意非隂陽家所謂
禍福者也吳臨川曰𦵏師之説盛于東南郭氏𦵏經者
其術之祖乎盖必原其脉絡之所從來審其形勢之所
止聚有水以界之無風以散之然後乘地中之正氣以
飬死者之畱骨俾常温煖而不速朽腐死者之體魄安
則子孫之受其氣以生者不致凋瘁乃理之自然而非
有心覬其效之必然也若曰某地可公可侯可將可相
則術者倡是術以愚世人而要重糈者也其言豈足信
哉羅大經曰古之擇者亦不過欲其山川廻合草木茂
盛使親之遺體得安耳豈真借此以求子孫之富貴乎
何今之人有貪求吉地至不能𦵏其親者有既𦵏以為
不吉掘至再至三者有因地至訟棺未入土而家已蕭
條者有兄弟惑于各房風水之説骨肉化為仇讐者凡
此皆不善讀璞書之所誤也温公曰今世之𦵏既擇年
月日時又擇山川形勢以為子孫賢愚貴賤盡繫于此
而其為術又多不同争辯紛紜無時可决至有失屍柩
而不知其處者若使殯𦵏實能致人禍福為子孫者亦
豈忍使其親臭腐暴露而自求其利耶悖理傷義無過
于此(徐仲光曰從來送死之禮𦵏為大祭次之所以安/死者之藏而隠其魄也古諸侯以及士庻之喪無)
(有過時而不𦵏者謂不能𦵏春秋譏之其或有過而未/𦵏者雖出三年人子之服不變所以著其情而必其時)
(也今世之俗詳于祭而畧于𦵏甚者先世遺骸叠累非/一身有高堂邃宇之安而乃不能為其親營尺寸之土)
(衝風苦雨嚴冰烈日之吹蕩凍炙而莫之顧惜如此而/于古之委壑者何異乎大家如此小民之窮窶不知禮)
(義者奚所法乎而吾于祖父如此即吾之子孫将復奚/責萬一有水火盗賊意外傾崩震撼之患其為疚戾將)
(奚續乎此雖人情積惰昧于輕重緩急之所致亦世俗/隂陽拘忌之説有以中之達于理者斷斷焉不為世俗)
(之所惑矣○家禮或問家貧鄉逺不能歸𦵏則如之何/公曰子㳺問喪具夫子曰稱家之有無子㳺曰有無烏)
(乎齊夫子曰有毋過體茍無矣歛手足形還𦵏懸棺而/窆人豈有非之者哉昔亷范千里負喪郭平自賣營墓)
(豈待豊富然後𦵏其親哉在禮未𦵏不變服食粥居廬/寢苦枕塊盖閔親之未有所歸故寢食不安奈何舍之)
(出逰食稻衣錦不知其何以為心哉世人又有逰宦沒/于逺方子孫火焚其柩收燼歸𦵏者夫孝子愛親之肌)
(膚故歛而藏之殘毁他人之屍在律猶嚴况子孫乃悖/謬如此其俗盖不知始于何時浸染既久習以為常見)
(者恬然曽莫之怪豈不哀哉延陵季子適齊其子死𦵏可/于嬴博之間孔子以為合禮必也不能歸𦵏𦵏于其地)
(也豈不猶愈/于焚之哉)掲子曰親之愛子也無所不至而不能必
子之賢達何也以其分體而莫之為也父母生而莫之
能為而乃問之于朽腐之骨而又問之頑然之土使土
而有識則彼水𦵏者其處當絶人類使骨而有知則彼
殱死疆場者其子孫顛倒罹凶而不必然者無此理也
且人之生貧富貴賤天禀已定謂之天命不可改也豈
塜中枯骨所能轉移乎若如其説則上天之命反制于
一杯之土矣予謂人之生于地者亦猶萬物之出于土
也北之土横而平曠則氣重而為沙烟其生人也壮而
堅南之土竪而峯巒其氣清而為雲靄其生人也弱而
秀故土有堅弱水有湍緩人之剛肥輕重長育其地之
使然也貧富夀夭亦如物物之不齊必非遺骸之所致
也若孝子之心慮患深逺歛藏其祖考之遺骸必致其
謹重誠敬之心以為安固久逺之計恐淺則有離亂暴
露之變深則有水泉螻螘之壊所以不可不擇也惟以
利後為慮不以奉先為計尤非孝子仁人之用心也
　　數
　問天有定位故運旋循度星有定行故遲速合轍而
　物雖錯綜而有定凖人遇得失必有定數此皆定理
　之不可易者
曰天地萬物有定理惟禍福得失無定理乃人自取耳
若言數為定理則非也數可拘于中人不可拘于上人
若偶然得禍以為旡妄偶然得禄而至人不受故不可為
定理定數也性書曰若人之所作皆有前數則忠臣之
死其數應死而非忠降臣之生其數應生而非奸善人
之施其數應施而非善惡人殺人其數當殺而非惡而
賢否賞罰皆無所庸矣予謂一言有數遂將聖賢名教
一概抹殺故數之一字惟庸懦而力不振者後挫折思
而悔之歸之于數也若盡心盡力為忠臣為孝子天必
然成就之必不以數拘之不得為忠臣為孝子也雖定
數亦能挽矣
　　星降生
　問世之常言星下降為人測天象者必知某星下降
　然恐不知降是何人也何云昭王恒星之降也東方
　朔李太白緯星之托也宰相乃高僧之轉也然落星
　之石有形有跡經緯之降當有據也
曰詩之有鳥降生商嶽降生甫皆欽其人而尊以推之
非有實事如人夣日入懐而生子不應上天之日䪺亡
其精也後世乃效尤其説竒為稟星如劉向東方朔李
太白之徒皆有托焉遂使釋典以昭王恒星不見降生
西土指實而言至誣孔顔以相口實無論孔顔天地全
氣世言佛氏神通希有大過于天所稟不過星五之一
則五行之氣亦未全領將以尊之反得其隘且經緯之
星萬古無増減每一星大地數倍若降下壓翻世界矣
星中靈異不可思議豈降為人數十年血肉之􁀙耶迨
乎晚近多言阿羅高僧轉世夫造物無窮未必不轉竊
恐為造物所轉者性命亦未便能定也孔門成周諸賢
不見有轉不較上一層也王龜齡蘓子瞻一代偉人亦
為開門瞞過殊不知僧衆共擁一皮囊于龕中必非望
輕力小之人所能開初閉者料之亦熟矣予見行立而
聞道者皆言日用平常之理而無詭異欺人之誑即其
實也漢唐不生于鳥嶽已自下矣後世不生于星而生
于僧世之逓下矣如此誠恐後世并無一人身降轉矣
　
　
　
　
　
　
　
　
　
　天經或問卷四
