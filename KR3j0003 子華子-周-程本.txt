#+TITLE: 子華子-周-程本
#+DATE: 2016-06-11 12:23:31
#+SOURCE: github.com/kanripo/KR3j0003 master 05c2e266                
欽定四庫全書　　　　　子部十
　子華子　　　　　　　　雜家類一(雜學之屬/)
　　提要
　　　　(臣/)等謹案子華子二卷舊本題晉人程本撰
　　　　按程本之名見於家語子華子之名見於列
　　　　子本非一人吕氏春秋引子華子者凡三見
　　　　髙誘以為古體道人是秦以前原有子華子
　　　　書然漢志已不著録則劉向時其書亡矣此
　　　　本出自宋南渡後始刋板于會稽晁公武以
　　　　其多用字説指為元豐後舉子所作朱子以
　　　　其出於越中指為王銍姚寛輩所託而又疑
　　　　非二人所及周氏涉筆則據其神氣一篇指
　　　　為黨禁未開之時不得志者所為今觀其書
　　　　多采掇黄老之言而㕘以術數之説吕氏春
　　　　秋貴生篇一條今在陽城渠胥問篇中知度
　　　　篇一條今在虎會問篇中審為篇一條則故
　　　　佚不載以掩剽剟之迹頗巧于作偽然商𣙜
　　　　治道大㫖皆不詭于聖賢其論黄帝鑄鼎一
　　　　條以為古人之寓言足正方士之謬其論唐
　　　　堯土階一條謂聖人不徒貴儉而貴有禮尤
　　　　足砭墨家之偏其文雖稍涉漫衍而縱横博
　　　　辯亦往往可喜殆能文之士發憤著書託其
　　　　名于古人者觀篇末自叙世系以程出于趙
　　　　睠睠不忘其宗屬其子勿有二心以事主則
　　　　明寓宋姓其殆熙寧紹聖之間宗子之忤時
　　　　不仕者乎諸子之書偽本不一然此最有理
　　　　致文彩辨其為贋則可以其贋而廢之則不
　　　　可陳振孫謂其文不古而亦有可觀當出近
　　　　世能言之流實為公論晁公武以謬誤淺陋
　　　　譏之過矣乾隆四十二年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
子華子原序
䕶左都水使者光禄大夫臣向言所校讎中子華子書
凡二十有四篇以相校復重十有四篇定著十篇皆以
殺青書可繕寫子華子程氏名本字子華晉人也晉自
頃公失政政在六卿趙簡子始得志招徠賢儁之士為
其家臣子華子生於是時博學能通墳典丘索及故府
傳記之書性闓爽善持論不肯茍容於諸侯聚徒著書
自號程子名稱籍甚聞於諸侯孔子遇諸郯歎曰天下
之賢士也簡子欲仕諸朝而不能致乃遣使者奉纁幣
聘以為爵執圭是時簡子殺竇犢及舜華孔子為作臨
河之操子華子亦逡巡不肯起簡子大怒將脅之以兵
子華子去而之齊齊景公不能用也子華子館於晏氏
更題其書曰子華子簡子卒襄子立子華子反於晉時
已老矣遂不復仕以卒今其書編離簡斷以是門人弟
子共相綴隨紀其所聞而無次叙非子故所著之書也
大抵子華子以道徳為指歸而經紀以仁義存誠養操
不苟於售唯孔子然後知其賢齊大夫晏平仲與之為
乆要之交當時諸侯以勢相軋爭結怨連禍日以權譎
為事子華子之言如持水納石不相醻荅卒以不遇可
為酸鼻謹日録臣向昧死上
　
　
　
　
　
　
　
　
　
　
　
　子華子原序
欽定四庫全書
　子華子卷上　　　　　　　周　程本　撰
　　陽城胥渠問
陽城胥渠因北宫子以見子華子曰胥渠願有所謁也
夫太初胚胎萬有權輿風轉誰轉三三六六誰究誰使
夫子聞諸故記者審矣其有以發也胥渠願承其餘子
華子曰噫嘻本何足以識之請以嘗試言之而子亦嘗
試而聽之夫混茫之中是名太初實生三氣上氣曰始
中氣曰元下氣曰𤣥𤣥資於元元資於始始資於初太
真剖割通二而為一離之而為兩各有精専是名隂陽
兩端而三之數登於九而究矣是以棲三隂之正氣於
風輪其専精之名曰太𤣥棲三陽之正氣於水樞其専
精之名曰太一太一正陽也太𤣥正隂也陽之正氣其
色赤隂之正氣其色黑水陽也而其伏為隂風隂也而
其發為陽上赤下黑左青右白黄潛於中宫而五運流
轉故有輪樞之象焉水函太一之中精故能潤澤百物
而行乎地中風涵太𤣥之中精故能動化百物而行乎
天上上赤之象其宫成離下黑之象其宫成坎夫兩端
之所以平者以中存乎其間故也中名未立兩端之不
形是以坎離斡乎中氣中天地而立生育萬物新新而
不窮陽之氣為火火勝故冬至之日燥隂之氣為水水
勝故夏至之日濕火則上炎水則下注鳥飛而上魚動
而下物類相動焱本相應孰究其所以來誰使其所以
然因其然也然不然也然乎然不然乎不然吾亦不知
其所以然也夫是之謂萬化原上决而成天下决而成
地既已决也命之曰中决必有所合也命之曰和中和
𤣥同萬物化生夫是之謂三三六六陽城胥渠曰㣲夫
子之言吾㡬於不靈子華子曰噫嘻本何足以識之請
以嘗試言之而子亦嘗試聽之子華子曰夫道一也我
與道而為三矣而我之百骸九竅毛髮膏澤臟腑肝膈
吹嘘吸引滋液吐納無非道也自此以往大撓甲子所
不能紀也是故道立於一而萬物之變也百事之化也
散而為萬殊奫淪而無涯古之知道者務全其生務全
其生者不亡其所有也不亡其所有者道之守也道之
守者神之舎也是故全生者為上虧生次之死次之迫
斯為下矣所謂全生者六欲皆得其宜也所謂虧生者
六欲分得其宜也夫虧生則於其所尊者薄矣其虧彌
甚則其尊彌薄所謂死者無有所知而復其未生也所
謂迫生者六欲莫得其宜也皆獲其所甚惡者也辱莫
大於不義不義者迫生也故曰迫生不如死人之常情
耳聞而目見也耳聞所甚惡不如無聞目見所甚不欲
不如無見是以迅雷則掩耳恐故也所貴乎嗜粱肉者
非腐䑕之謂也所貴乎飲醪醴者非敗酒之謂也所貴
乎尊生者非迫生之謂也夫迫生之人鞠窮而歸故曰
迫斯為下矣
公仲承問於程子曰人有常言黄帝之治天下也百神
出而受職於明堂之庭帝乃采銅於首山作大爐焉鑄
神鼎於山上鼎成羣龍下迎乗彼白雲至於帝鄉羣小
臣不得上升攀龍之胡力顫而絶帝之弓裘墜焉於是
百姓奉之以長號名之曰烏號之弓而藏其衣冠於橋
陵信有之乎程子曰否甚矣世之好譎怪也聖人與人
同類也類同則形同形同則氣同氣同則知識同矣類
異則形異形異則氣異氣異則知識異矣人之所以相
君長者類也相使者形也相管攝者氣也相維持者知
識也人之異龍龍之異於鼎鼎之異於雲言之辨也惡
足以相感召而實使之耶其不然也必矣世之好譎怪
也吾聞之太古之聖人所以範世訓俗者有直言者有
曲言者直言者直以情貢也曲言者假以指喻也言之
致曲則其傳也久傳久而譌則知者正之譌甚而殽亂
則知者止之夫黄帝之治天下也其精㣲之感蕩上浮
而下沉故為百福之宗為百福之所宗則是百神受職
於庭也帝乃采銅者神鼎熟也登彼首山就髙明也作
為大爐鼓陽化也鍊剛質物之器也上水而下火二氣
升䧏以相濟中和之實也羣龍者衆陽氣也雲者龍屬
也帝鄉者靈䑓之闗而心術之變也帝之謂所類也形
也氣也知識也雖與人同爾然而每成而每上也每成
而每上則其精㣲之所徹達神明之所之適其去人也
逺矣羣小臣知識之所不及者也攀龍之胡有見於下
也不得上升無見於上也有見於下無見於上者士也
上下無見者民也弓裘衣冠者帝所以善世制俗之具
也民無見也懷其所以治我者而已矣故帝之逝也號
以决其慕藏以奉其傳此假以指喻之言也而人且亟
傳之以相詆欺甚矣世之好譎怪也千世之後必有人
主好髙而慕大以久生輕舉而為羡慕者其左右狡詐
希寵之臣又從而逢之是將甘心於黄帝之所造者矣
夫人之大常生而少壯轉而為衰老轉而為死亡聖凡
之所共也上知之所弗幸免焉者也且自故記之所傳
若存而若亡大庭中黄赫胥尊盧以來所謂聖人者不
一族吾誠恐大圜之上嶢榭聮累雖處什伯不足以處
也而復何所主宰何所臣使而其昏昏黙黙以至於今
也是不然之甚者也然而世之人知者歆羡愚者矜跂
甚矣世之好譎怪也夫周之九鼎禹所以圖神姦也黄
帝之鑄一禹之鑄九其造為者同而所以之適焉者頓
異是可以决疑矣且世之傳疑也不惟其傳昔宋有丁
氏家故無井而出溉汲焉常一日而一人居外懲其如
是也鳩工而穿井於其家相與語曰今吾之穿井得一
人矣有聞而傳之者曰丁氏穿井而得一人也國人更
相道之語徹於宋君宋君召其人而質之丁氏對曰自
臣穿井家獲一人之力非得一人於井也是故黄帝之
鑄神鼎是井中人之譬也知者正之是宋君召其人而
質之之譬也千世之後必有人主好髙而慕大以久生
輕舉而為羡慕者其左右狡詐希寵之臣又從而逢之
是將甘心於黄帝之所造者矣此吾所以反之復之而
不能已者矣小子志之
郯子以達於禮聞於諸侯子華子亟徃從之見郯子焉
子華子曰異乎吾所聞夫禮先王所以定之也非所以
搖之也夫禮所以開之也非所以暴之也青黄黻黼文
章之觀盡而五色渝宫徴還激生生之聲足而八音汩
陸有􁁉罝水有網罟而飛羽伏鱗無以幸其生矣詩不
云乎潛雖伏矣亦孔之昭今郯子非徒搖之也又從暴
之也郯子而達於禮樂異乎吾所聞肅駕而起遵塗而
歸
　　孔子贈
子華子反自郯遭孔子於途傾盖而顧相語終日甚相
親也孔子命子路曰取束帛以贈先生子路屑然而對
曰由聞之士不中間見女嫁無媒君子不以交禮也有
間又顧謂子路子路又對如初孔子曰固哉由也詩不
云乎有美一人清風婉兮邂逅相遇適我願兮今程子
天下之賢士也於斯不贈則終身弗能見也小子行之
子華子曰惟道無定形虚凝為一氣散布為萬物宇宙
也者所以載道而傳焉者也萬物一者也夫孰知其所
以起夫孰知其所以終凝者主結布者營散一開一斂
萬形相禪太古之時澹泊恬愉鹿聚而麕居其知徐徐
其樂于于夫是之謂宇有無以相反也髙下以相傾也
盛盈蚠息以相薄也寵洪蘆符以相形也由是以生由
是以紀由是以虧由是以成夫是之謂宙宇者情相接
也宙者理相通也是故惟道無定形虚凝為一氣散布
為萬物宇宙也者所以載道而傳焉者也
子華子曰夫言之所以感為響響欲絶而感已移意之
所以將為思思未革而事前輟何則精神之所弗包焉
故也七十九代之君法制不一號令不齊而俱王於天
下明旌善類而誅鋤醜厲者法之正也其所以能行焉
精誠也精誠不白則無以王矣其在後世以急刻而責
恕以譌偽而課忠言非其願意非其真而保人之弗叛
悲夫是旦坐於夕室也是白之懸而黑之募也是縱櫂
於陸而發軔於川也其亦不可以幸而㡬矣是以欲治
之君將以有為於是者必先正其本術定其精而不搖
保其誠而弗虧夫然後出言以副情端意以明指世雖
亂也俗雖汚也而曰感不效於影響者吾斯之未能信
子華子居於苓塞趙簡子將用之使使者將幣於閭曰
寡大夫乏使使下臣敬脩不腆以勤先生之將命者子
華子反幣再拜以肅使者而進之於庭又拜而授辭曰
主君之民某如獲罪戾其敢逃刑以其弗嗇之故而適
抱薪□之憂疾且有間則我請造於朝其敢重辱我主
君之命使者曰寡大夫且有緒言使下臣敬致諸執事
惟是晉國之寵靈願與先生共之先生不違勤而貺以
行請祿從者以爵執圭子華子没階而進再拜而言曰
主君之民某未有職業於朝也且有惡疾不堪君之命
弗敢以與聞再拜而送使者於門反其室聚帑將行其
子弟族立而疑北宫子曰意聞之身脩於私名升於公
曰古今之通誼也主君國之宗卿也政所自出以禮交
而弗答無乃不可乎子華子曰意吾以爾為可以忘言
也而猶有萌焉夫萌於中必瞢於外其意之謂矣且彼
召我者夫豈徒然哉必有以處我者矣為人之所處者
不得安其所自處矣是故古之人慎於其所以處也昔
者吾反自郯聞語於孔子屬屬焉不忘於心孔子之所
志其過人者逺矣日者主君之召也孔子轍環於河滸
而弗肯以濟援琴而寫志命之曰臨河之操其亂曰河
之水洋洋兮丘之不濟此命也夫孔子之所以弗至是
乃我所以行之也意吾以爾為忘言也而猶有萌焉夫
以小人之所察而量君子之心意爾其殆矣北宫子遂
强以見趙簡子簡子聞子華子至再拜而迎曰不穀得
奉社稷之靈以撫有四封之内先君有禮所以貺賔客
而交際之紀廬人實典治之吾子辱而在於敝邑有日
矣以嵗之不易而𨽻人有朝夕之虞願致戎邑方三四
十里若五六十里以為芻秣之共吾子其曲意以臨之
子華子曰臣也不武年運而往矣顛毛種種懼不任君
之事以為司敗憂也君有四圉以扞四方臣弗堪也明
日子華子行食於茭亭之口北宫子曰秦未有失也絶
人之善意而又剖迹以去之夫子所以責人者太察矣
子華子曰然非爾所及也夫秦君之志大而求逺其所
以望於我者厚則吾無以甚其求矣且爾亦聞牧野之
事乎周之六師壓郊而陳武王韈繫解焉有五臣者將
受誓事於前王顧而使之係五臣者相目而對曰臣之
所以事君王非為係韈者也王不得已乃釋旄鉞而親
係之夫人君能致其君能有所不為然後可以責之以
有為人臣能有所不為然後能無不為也本也未能無
不為者也能有所不為矣
子華子違趙趙簡子不恱燭過典廣門之左簡子召而
語之以其故燭過對曰彼庶人也而傲侮公上法所弗
寘也且無以為國矣簡子曰而士以兵之燭過至苓塞
子華子之行者三日矣燭過反命曰無及也簡子悔之
使使者於齊而使董安于寓書以招之子華子稽首而
來再拜以肅使者于庭而授之辭曰主君之亡臣某不
能束脩越在諸侯以為主君憂臣聞之物扃於所甘士
扃於所守主君之亡臣不佞而有四方之志其敢以為
執事者之所辱夫丘陵崇而穴成於上狐狸藏矣溪谷
深而淵成於下魚鼈安矣松栢茂而隂成於材塗之人
則䕃矣主君之亡臣不佞實有隱衷唯執事者昭明其
所存如日月之升以光燭於晉國將四海之士重繭狎
至以承主君之令聞夫豈惟亡臣亡臣雖復野死以窴
溝甽其敢忘主君之賜惟執事者財幸焉簡子得書召
無恤而戒之曰燭過小人也實使我獲罪於本吾且死
汝必灰之慎不忘也襄子曰諾
　　北宫子仕
北宫子將仕於衛子華子曰意來子之所以自事其心
者亦嘗有以語我乎北宫子曰意未得以卒業也以是
樵蘇之弗繼餬其頥頰於人雖然謹志其所欲為於善
而違其惡也庶㡬於完子華子愀然變乎容有間曰意
是何言歟善奚足願而惡奚足違吾語若聖人不出天
下潰潰日趨於迷欲以有已而卒於䘮也已欲以達之
於人而卒於失人凡以善故王者作興將以濯滌今世
之惛怓去善其殆可乎哉善弗去亂未艾也而又奚以
善為北宫子曰嘻有是哉願畢其說子華子曰人中虚
圓不徑寸神明舎焉事物交滑如理亂棼如渉驚浸一
則以之怵惕一則以之忌諱一則以之懲創是則一日
之間一時之頃而徑寸之地如炎如氷矣夫所謂神明
者其若之何而堪之神弗留則蠧明弗居則耗而又奚
以善為古之知道者泊兮如大羔之未調譝譝兮如將
孩隨推而遷因蕩而還其精白津津若遺而復存其神
明休休常與道謀去羡去慕孰知其故今子之言曰謹
志於為善則不善者將誰與耶違子之所惡則惡將誰
歸耶子而勿受歸而勿納則必有忿悁之心起而與我
立敵矣以我矜願之意而接彼忿悁之心何為而不鬭
鬭且不止小則囂凌詬誶大則碎首穴胷夫以若之言
而幸於完其㡬於殆矣北宫子曰嘻若是其甚也子華
子曰有甚哉吾語若禍之所自起亂之所由生皆存乎
欲善而違惡今天下老師先生端弁帶而說乃以是召
亂也學者相與熏沐其中扃而亦唯此之事是事禍也
父以是故不慈子以是故不孝兄以是故不友弟以是
故不恭夫以是故不帥婦以是故不從君以是故不仁
臣以是故不忠大倫蠧敗人紀消亡結轍以趨之而猶
恐其弗及也悲夫石碏欲完其名而殺厚公子輒欲専
其國而拒蒯瞶寤生克叚忽出而突入季友鴆慶父叔
向誅鮒雍糾之妻尸糾於朝荘(或作/叔)仲子欲託其帑於
魯而先斃其室先君厲公一言而殺三郤華督父并忽
(或作/忍)於與夷毛舉其目尚不勝為數也是皆名為求得
所欲而能違所不欲者矣然大倫斁敗人紀消亡結轍
以趨之者而猶恐其弗及也悲夫吾語若亂之所由生
禍之所自起皆存於欲善而違惡夫人之中虚也不得
其所欲則疑得其所不欲則惑疑惑載於中虚則荆棘
生矣父不疑於其子子必孝兄不疑於其弟弟必共夫
不疑於其婦婦必貞君不疑於其臣臣必忠是還至而
效者也百事成而一事疑道必廢三人行而一人惑議
必格大道之世上下洞達而無疑志堯舜三代之王也
無意於王而天下治所循者直道故也是以天下和平
天下之所以平者政平也政之所以平者人平也人之
所以平者心平也夫平猶權衡然加銖兩則移矣載其
所不欲其為銖兩者倍矣故曰矜功者不立虚願者不
至非惟不足以得福而行又以召禍故吾不恱於子之
言今子亦平其所養而直以行之何往而不得何營而
不就而又奚以善為且不可以有為也堯曰若之何而
善於予之事舜亦曰若之何而善於予之事是上與下
争為善是兩實也兩實則烏得平平不施焉則惡得
直失其所以平直則堯無以為堯矣舜無以為舜矣吾
子謹志於堯舜也而又奚以善為北宫子之衛主於叔
車氏叔車氏有寵於衛君國人害其嬖而將討之北宫
子喟然歎曰吾為是違夫子之言也是以獲戾於此也
吾何以衛為致其所以為臣而歸
晏子治阿三年毁聞於朝公不恱召而將免焉晏子辭
曰臣知過矣請復之三年而舉國善之謡言四達公將
致其所以賞晏子辭焉公曰何謂也晏子對曰昔者臣
之所治君之所當取也而更得罪焉今者臣之所治君
之所當誅也而更得賞焉非臣之情臣不願也子華子
聞之曰晏子可謂直而不阿者矣晏子之辭受其可以
訓矣齊之蕪也固宜夫人之常情譽同於已者助同於
已者愛同於已者愛之反則憎必有所立矣助之反則
擠必有所在矣譽之反則毁必有所歸矣然而人主不
之察也左右執事之臣從而得其所欲為則不禁也世
之治亂盖常存乎兩間齊之蕪也固宜
子華子曰元太初之中氣也天帝得之運乎無窮后土
得之溥博無疆人之有元百骸統焉古之制字者知其
所以然是故能固其元為完具之完殘其所固為冦賊
之冦加法度焉故曰殘固之謂冦毀賊則為賊夫穿垣
竇發鍽鑰其盗之細也夫
　　虎㑹問
虎㑹以其私問於程子曰主君何如主也程子曰昔堯
舜在上塗說而巷議所不廢也是是非非之謂士試為
吾子言之本也不敢以古事為考先大夫文子之志也
好學而能受規諫立若不勝衣言若不出口身舉士於
白屋之下者四十有六人皆能獲其赤心公家賴焉及
其殁也四十有六人者皆就賔位是其無私徳也夫好
學知也受規諫仁也無私徳焉忠也江之源出於汶山
其大如甕口其流可以濫觴順㳂而下控諸羣荆廣袤
數千里方舟然後可以濟此無他故也所受於下流者
非一壑也夫先大夫文子其訓於是矣是以有孝徳以
出公族有恭徳以升在位有武徳以羞為正卿用能光
融於晉國顯補其君以主盟於諸侯天下賴其仁兵矟
之不試者垂十許年今主君懋其勲庸而光賁於趙宗
無以則先大夫文子是焉取則尚德率義以𢎞大其光
烈其將有譽於四方也乃若范氏中行氏弗自克也而
以覆其宗卿此則主君之所知也虎㑹曰辨矣夫子之
言願少進也㑹得間而謁諸主君庶㡬其有瘳程子曰
詩不云乎王欲玉女是用大諫夫糾其邪志而濟其所
乏是忠臣之所留察也吾子其勉行之矣本聞之山有
猛虎林樾弗除江河納汙衆流是瀦昔者秦穆公以秦
之士為不足也起蹇叔於宛迎邳豹於鄭取由余於戎
㧞百里奚於市用强其師以伉惠懐于斯時也晉國翦
焉惟秦是從是故國以士為筋榦不可以不察也今主
君之未得志也有竇叔子者推其後而進之有舜華者
挽其不及而使之當於理有吾丘鴆者展布四體以為
紀綱之僕本聞之竇叔子之為人也强毅而有立方嚴
而不剉其事主也齊戒祓濯而無有回心舜華多學而
强記耻其所聞不惠於古初其立論挺挺而不可以奪
吾丘鴆年十有五而始以勇力聞及其壯佼也四鄰畏
之能以人投人以車投車其視太行之險猶之步仭之
丘此三臣者舉晉國之選也主君之所與懋昭其庸而
光賁于趙宗者也公室六分河山之間龜拆而鼎立范
氏中行氏不庇其社而頽其宗主君之所不刋則繄此
三臣之助今無故而戮叔子矣又斃舜華於野以罪名
不聞於國人吾丘鴆恐焉裹糧而之於他國主君亦未
之思耶何其首尾之剌戾也如是則主君之所以逺於
大競者也吾子主君之信臣也夫人誰無過過而能改
心焉聖人之所畏也今吾子能弗憚煩而以其眇眇之
思務以箴主君之闕遺將國人是賴吾子其勉行之矣
子華子見齊景公公問所以為國奈何而治子華子對
曰臣愚以為國不足為也事不足治也有意於為則狹
矣有意於治則陋矣夫有國者有大物也所以持之者
大矣狹且陋者果不足以有為也臣愚以為國不足為
也事不足治也公曰然則國不可以為矣乎子華子曰
非然也臣之所治者道也道之為治厚而不薄敬守其
一正性内足羣衆不周而務成一能盡能既成四境以
平唯被天符不周而同此神農氏之所以長也堯舜氏
之所以章也夏后氏之所以勤也夫人主自智而愚人
自巧而拙人若此則愚拙者請矣巧智者詔矣詔多則
請者加多矣請者加多則是無不請也主雖巧智未無
不智也以未無不知應無不請其道固窮為人主而數
窮於其下將何以君人乎窮而不知其窮又將自以為
多夫是之謂重塞之國上有諱言之君下有茍且之俗
其禍起於欲為也其禍起於願治也夫有為願治之心
而獲夫重塞之禍是以臣愚以為國不足為也事不足
治也昔者有道之世因而不為責而不詔去想去意静
虚以待不伐之言不奪之事循名覈實官庀其司以不
知為道以奈何為寳神農曰若何而和萬物調三光堯
曰若何而為日月之所燭舜曰若何而服四荒之外禹
曰若何而治青北九陽竒怪之所際是故此王者天下
以為功後世以為能以故記之所道而君之所知也臣
戅而不知方始而至於朝也竊有疑焉齊之所以為齊
者抑以異矣鍾鼔柷圉日以枟考而和聲不聞司空之
刀鋸斷斷如也而罪罟滋長諸侯之賔客膏其唇吻而
争進諛言左右在廷之人主為蔽䝉僮夫豎𨽻曉然皆
知公上之有慆心也造為謌謠以蠱君心君曾不知之
也冕旒清晨位宁以聽惄焉以古人自耦君之心則泰
矣夫其誰而顧肯以其一介之鄙試嘗君之嗜好而以
干其不測之禍臣戅而不知方始而至於朝也竊有疑
焉夷考所由來以君之心勝故也心勝則道不集矣羣
臣之不肖者又隨而揚之故其弊日以深其固如性而
君曾不之知也夫以君之明疏瀹其所底滯而開之以
鄉道夫孰能禦之抑臣聞之萬物之變也萬事之化也
不可為也不可究也因其言而推之則無不得其要者
矣故臣愚以為國不足為也事不足治也公曰洋洋乎
而之所以言吾欲以有說而無所措吾辭而之道博大
而無倪吾所不能為也嘗曰有以拂吾之陋心子華子
退而食於晏氏
子華子往見季沈季沈曰自吾從於夫子也轍迹不遺
於四國未有終嵗以處也夫子亦勤且病矣哀也鄙人
不通於夫子之量天下失道黑白溷溷而吾夫子駕其
說將安之哀將有以請而弗敢也願質之於吾子子華
子曰然仲尼天也其可違物而奠處乎其可絶物而自
營乎日月不宇宙四指必迷所鄉矣仲尼人之準繩也
仲尼之轍迹則病矣而亦皇暇之恤季沈曰敢問吾子
之不試何也子華子曰本也何足以朢夫子夫子軫方
而轂圓者也將無乎而不可我則有所可也夫以我之
所可而從夫子之無乎不可逝將從其後也
　　晏子
子華子謂晏子曰天地之間有所謂隱戮者而莫之或
知知之者其㡬於道乎晏子曰何謂也子華子曰天地
之生才也實難其有以生也必有所用也如之何其將
擁之蔽之而使之不得以植立也天地之所大忌也日
月之所燭燎也隂陽之所杌移也鬼神之所伺察也是
以帝王之典進賢者受上賞不薦士者罰及其身善善
而惡惡其實皆衍于後嘗試觀之夫物之有材者其精
華之藴神明之所固䕶而祕惜不可以知力窺也䝉金
以沙固玉以璞珠之所生漩桓之淵而隈澳之下也豫
章楩柟之可以大斵者必在夫大山窮谷孱顔嶇峿之
區抉剔之掎摭之剥削之茍不中於程度則有虎狼蛟
噩虺蜴之變雷霆崩墜覆壓之虞何以故天地之生才
也實難其有以生也必有所用也如之何其將壅之蔽
之而使之不得以植立是謂之違天而黷明違天而黷
明神則殛之雖大必折雖炎必撲荒落而類圯敗而族
夫是之謂隱戮隱戮也者隂隲之反也如以匙勘鑰也
如以璽印塗也必以其類其影如響晏子曰駭乎哉吾
子之言也嬰也願遂其所以聞子華子曰大夫無甚怪
於余之所以言也余之所以言其有以云也今夫人之
常情為惡其毁也成惡其虧也於其所愛焉者則必有
恪固之心恪固之心萌於中虚卒然而攻其所甚愛則
必曹起而争争而不得則必氣沮而志奪氣沮而志奪
則拂然而怒填乎膺拂然而怒填乎膺則將無與為蔽
者矣天地之所以生材也甚愛之甚惜之則其所以有
恪固之心曾何以異夫人之常情世之人莫之或知也
徒恃其胷腹之私與其佼譎變詐之數翕翕而訿訿巧
觝而深排規以幸人不已勝也夫人之勝人也何有天
地之鑑也神明之照也甚可畏也甚可怖也如使之氣
沮而志奪拂然而怒以充塞乎兩間偏俱尫蹷聚而為
隂陽之罰其中於人也必慘矣是必至之勢而無足經
怪者悲夫世之人莫之或知知之者其㡬於道矣本晉
國之鄙人也嘗得故記之所以道者矣昔先大夫欒武
子之在位也夙夜靖共矯枉而惠直不忘其職守而以
從其君厥有顯聞布在諸侯之册書逮其嗣主則不然
弗類于厥心放命以自賢怙寵専權翦棄人士圖以封
殖于厥躬國人疾視之如目有眯焉日移其志以速厥
罰欒氏以亡昔先大夫隨武子之在位也明睿以博識
晉國之雋老也然且慆焉而不自居惟曰余有所不見
惟曰余有所不知惟曰余有所不聞瞑有所志旦而升
諸公是以晉國之士無遺其材者用能光融昭著以有
立朝父子兄弟以世及也而為晉宗卿逮其嗣主則不
然嚚嚚自庸而巧持其非心毁本塞原甚於虺蜮日惟
諛佞之小夫是暱是用絜然知者逺之洒然善者伏藏
以在下日移其志以速厥罪范氏以亡昔先大夫中行
文子之在位也㧞職俊良振其滯淹人之有技能如出
於厥躬恪謹弗解惟力是視是以能相其君以尋盟諸
侯逮其嗣主以苛為察以欺為明以刻為忠以計多為
善以聚斂為良崩角摘齒恐人之軋巳也門如鬧市惟
利是視憸人乘間而㑹逢其惡極其回邪如鬼如蜮日
移其志以速厥罰中行氏以亡凡此三主者晉國之世
臣也所謂崇藴窮窿而不遷之宗也而又其先大夫皆
有𤣥徳以媚于上下神祗其在嗣主荒墜厥訓用以覆
宗滅緒餒其先靈而不得以血食于晉國無他故也恃
其盛强昌庶而蔑棄於理憑人而勝天藏忮於中而以
之違天地之所恪固是以其酷如是也而况於單族後
門之士竊人之爵祿而邀覬於一時之幸虚愒而恫疑
且懼人之出於其上也疑似之迹未明同異之志未講
而壅之蔽之使之不得以植立也則其得禍也必有深
於晉之三主者矣夫築垣墉者務其髙而不務其實髙
不隱仞而基傾之矣以兩手而揜人之聰明自以為得
也而不知其聾瞽之疾已移於已也悲夫夫豈不為之
大哀矣乎晏子曰駭乎哉言也㣲吾子嬰無所聞之嬰
也請刻諸佩觹以志其不忘也
晏子問於子華子曰齊之公室懼卑奈何子華子曰夫
人之有欲也天必隨之齊將卑是求夫何懼而不獲昔
者軒轅二十五宗故黄祚衍于天下子今未忘也宗周
之王也姬姓之封者凡七十夫指之不能率其臂猶臂
之不能運其體也今齊自襄桓以來斬斬焉朝無公姓
野無公田帶甲横兵挾轂而能戰非公士也結綬纚纚
位列而籍居非公臣也公族之子若其孫散而之於四
方惟童𨽻是伍公所以與俱者自有肺腸者也於詩有
之豈無他人不如我同姓何以是踽踽而以臨於人上
也齊將卑是求夫何懼而不獲今之人分財一賄而設
鉤䇿焉非以夫鉤䇿者為能均也使善惡多寡無所歸
其怨也是以聖人窮造物以為識量然且龜卜筮蓍以
為决所以立言於公也聲出而應律身出而協度然且
權量尺石以為器所以立正於公也義識而理訓舉天
下無敢以容其議然且書契章程以為式所以立信於
公也徳澤汪濊威制宏逺盡四海之大無不面納然且
法度禮籍以為凖所以立義於公也今齊則不然所以
為國舉出於私矣非止卑此而已也而又公斂其怨私
受其福矣公竊其名私享其實矣齊之忘於公室也非
一日也故齊將卑是求夫何懼而不獲
子華子曰昔先主之制法也有本衍焉有末度焉因而
弗作守而弗為去羡去慕與四時分其叙與寒暑一其
度不言而民以之化不令而民以之服是以能因則大
矣能守則固矣夫有心於作法之細也作而刻其真法
之原也法也者制世之麤迹也而且不可以容心焉而
况於營道術乎於傳有之循道理之數而以輔萬物之
自然六合不足均也七十九代之君其為法不同而俱
王於天下用此道也
　
　
　
　
　
　
　
　
　
　
　
　子華子卷上
欽定四庫全書
　子華子卷下　　　　　　　周　程本　撰
　　晏子問黨
晏子見於子華子曰日者嬰得見於公公惡夫羣臣之
有黨也曰子將何方以弭之嬰無以應也吾子幸教以
所不逮虚心以承子華子曰嘻君之及此言也齊其殆
矣乎㳺士之所以不立於君之朝以黨敗之也人主甚
惡其黨則左右執事之臣有以藉口矣夫左右執事之
臣其託寵也深其植根幹也固背誕死黨之交布散離
立聮累羅絡而為之疏茍非其人也則小有異焉者不
得以叅處乎其中間也士以廉潔而自好者夫孰肯舍
其昭昭以從人之昏昏洒焉若將以有凂焉必不容矣
是以左右執事之臣因其修而隳之曰黨人也人君曾
不是察隨其所甚惡而甘心焉於是有流放戮辱之事
夫士之自好者削斵數椽足以自庇而一簞之食足以
糊口其孰肯以不貲之軀而投人主之所必怒者耶嘻
君之及此言也齊其殆矣乎小人之始至於齊也小異
者不容而已矣今則疑似者削跡矣小人之始至於齊
也媕婀脂韋者未必御也今則服冕而乘軒者矣小人
之至於齊為日未數數也而其變更如此齊其未艾也
人君曾不是察而左右執事之臣又原君之所甚惡因
以隳㳺士之修舉齊之朝將化而為私人也日往而月
易築壇級於公宫而君不得知也嘻君之及此言也齊
其殆矣乎
子華子謂晏子曰夫治有象大夫亦嘗聞之矣乎晏子
曰嬰願聞之於吾子矣子華子曰治古之時其君之志
也端以有修其臣同徳比義而無有異心朝無幸位事
無失業其四野之外耒耜從其宜溝畎以其便其民愿
而從法疏而弗失上下翦翦惟其君之聽盩氣伏息災
疫不作四鄰寢兵而珪玉纁幣以承其權此非治象而
云何今齊之正言不聞聰明不開朝茀而不除野荒而
荐饑其去治象也逺矣無等級以寄言者矣本聞之下
無言謂之喑上無聞謂之聾聾喑之朝上有放志而下
多忌諱齊之謂也且合升勺龠合以登之斛廩則成矣
太山之髙非一石之積也瑯琊之東渤澥稽天非一水
之鍾也所以治國家天下者非一士之言也今齊之執
事者其悖矣乎墨以為明孤而為蒼以一為二以二為
三公不能禁也植黨與而獲其所同忌前而排孤媕婀
脂韋者日至於君之前固寵而恃便公不能禁也猶之
買馬者然不論其足力而以色物毛澤而為儀則廏無
走馬矣猶之售玉者然不論其廉貞温粹而無瑕者而
以大小徑廣為儀則篋無連城矣惟士亦然論士不以
其才而以勢地為儀則伊尹仲父不立於朝矣且齊之
為國也表海而負嵎輪廣隈澳其塗之所出四通而八
達游士之所湊也今齊君之所習而狎者非鮑國之私
人則崔田之黨也游士無所植其足矣游士無所植其
足則憑軾結轍而違之夫游士之所以去則治象之所
以不存也本聞之窮鄉下里其為叢祠也不過於巵酒
而臠肉蕪國之社不難於請福今齊之蕉萃也甚矣所欲
以為治者不半於古之人而功則畧具矣夫子之於齊君
也朝夕進見而猶固惜自愛也獨不出其謦欬而規以振
起之夫子之仁心抑已偏矣晏子曰善㣲吾子嬰無所聞
之嬰之於君犬彘之臣也吾子之言之也嬰有罪矣
晏子問於子華子曰聖人尚儉於傳有之乎子華子曰
有之夫儉聖人之寳也所以御世之具也三皇五帝之
所留察也晏子曰嬰聞之堯不以土階為陋而有虞氏
怵戒於塗髹其尚儉之謂歟子華子曰何哉大夫之所
謂儉者夫儉在内不在外也儉在我不在物也心居
中虚以治五宫精氣動薄神化回潏嗇其所以出而
謹節其所受然後神宇泰定而精不摇其格物也明
其遇事也剛此之謂儉而聖人之所寳也所以御世之
具也三皇五帝之所留察也何哉大夫之所謂儉也夫
視入以為出庾氏之職業也操贏而制餘商賈子之所
為也中人之家計口然後食閭里之志也乃若天子者
大宫也有天下者大器也臨萬品御萬民窮天之産罄
地之毛無有不共無有不備此則古今常尊之埶也柰
何而以閭里之所志商賈子之所為庾氏之職業仰而
議夫堯舜之量哉此腐儒之所守而汙俗之所以相欺
者也土階塗髹之說野人之所稱道而於傳所不傳者
也本聞之堯居於衢室之宫垂衣而襞幅遂如神明之
居輯五瑞以見羣后帶幅舄而入覲者如衆星之拱北
堯則若固有之也舜逰於巖廊之上被袗衣而鼓五絃
之琴畫日月於太常備十有二章黼黻𤣥黄爛如也出
則有鸞和動則有珮環步趨中於莖韶之節舜亦若固
有之也夫堯舜之備物也如此而惡有所謂土階三尺
茅茨不翦者惡有所謂塗髹以自怵戒者此腐儒之
所守而汙俗之所以相欺者也故記所不道也桀紂之
亡天下也以不仁而不以奢也戒奢者有禮存焉禮之
所存可約則殺可豐則腆豈有覽四海之賦受九畆之
經入而土階以居欲有塗髹而不敢也其不然也必矣
且先王之制也改玉則改行旂旒冕璪以示登降之品
今汙世人不通於禮也處尊而偏賤居大而侵小夫以
至公之尊而國𨽻以自奉難為其下矣不惟以陋於厥
躬也而又旁無以施其族黨上不豐其宗祧曰吾以是
為儉也不亦夷貊之人矣乎晏子曰善㣲吾子嬰無所
聞之也終不敢以論約
　　執中
子華子曰聖人貴中君子守中中之為道也㡬矣寓中
六指中存乎其間兩端之建而中不廢也是故中則不
既矣小人恣睢好盡物之情而極其埶其受禍也必酷
矣何以言之朱明長羸不能盡其所以為温也必隨之
以揫斂之氣而為秋𤣥武沍隂不能盡其所以寒也必
随之以敷榮之氣而為春孰為此者天也天且不可以
盡而况於人乎是故誠能由於中矣一左一右雖過於
中也而在中之庭一前一却雖不及於中也而在中之
皇及小人好盡則逺於中矣逺於中則必窘於邉幅而
裂矣必觸於巖牆而僵矣必墜於阬塹而亡矣如以石
而投之於淵也不極則不止矣悲夫天道惡盡而昧者
不之知也古之君子齊戒以滌其心奉之而不敢失者
其中之謂歟天地覆壓中不磨也隂陽並交中不淪也
五色𤣥黄亂於前中不失也悲夫世之小人快其志於
俄頃之久而促失其所以為中也危國喪身而不早悟
也是之謂下愚而不可動化者也
子華子曰天之精氣其大數常出三而入一其在人呼
則出也吸則入也是故一之謂専二之謂耦三之謂化
専者才也耦者幹也化者神也凡精氣以三成三者成
數矣宓犧軒轅所柄以計者也赫胥大庭惝怳而有所
遺者也故曰出於一立於兩成於三連山以之而呈形
歸藏以之而御氣大易以之而立數也
子華子曰道之所載曰出拓(或作/宕)坦有足者斯踐之矣夫何
故平故也恢潏濛澒而無不容一與二二與三吾不知
其攸然而同謂之平夫何故虚故也惟虚為能集道惟
平為能載道無所於閡無所於忤虚之至也左不偏於
左右不偏於右無作好也無作惡也如懸衡者然平之
至也心胸之兩間其容㡬何然則歴陸􁃓嶇太行鴈門
横塞之靈䑓之關勺水不通而奚以有容嗜欲炎之好
憎氷之炎與氷交戰焉則必兩相傷者矣是故革四壙
則裂謂中滿則充薄氣發喑惴怖作狂積憂損心心
氣乃焦故曰一虚一平而道自生一平一虚而道自居
子華子曰王者樂其所以王亡者亦樂其所以亡故烹
獸不足以盡獸嗜其脯則㡬矣王者有嗜于理義也亡
者亦有嗜乎暴慢也所嗜不同故其禍福亦不同也
子華子曰生者死之對有者無之反痺者隆之因虧者
成之漸大道無形無數無名無體以無體故無有生死
以無名故無有有無以無數故無有隆痺以無形故無
有成虧既已域於四象者矣完不能無毁也是以韋革
雖柔擴之則裂礦石雖堅攻之則碎剛柔重輕大小長
短雖不同也同於一盡故古之制字字為之破而文亦
如之
子華子曰周天之日為數三百有六十閱月之時為數
三百有六十天地之大數不過乎此五方之物其為數
亦如之鱗蟲三百有六十震宫蒼龍為之長羽蟲三百
有六十離宫朱鳥為之長毛蟲三百有六十兊宫麒麟
為之長介蟲三百有六十坎宮伏龜為之長倮蟲三百
有六十盈宇宙之間人為之長一人之身為骨凡三百
有六十精液之所朝夕也氣息之所吐吸也心意知慮之
所識也手足之所運動而指股之所信屈也皆與天地
之大數通體而為一故曰天地之間人為貴
子華子曰撞鈞石之鍾六樂合奏於庭所以寫樂也而
隱憂者臨之而逾悲不主於樂故也鬱搖而行歌促絃
而急彈所以寫憂也而安恬者得之而逾歡不主於憂
故也然則憂樂在外也所以主之者内也内之所感赭
蒼互色東西貿區而昧者則不之知也故曰觀流水者
與水俱流其目運而心逝者歟
子華子曰渾淪鴻濛道之所以為宗也徧覆包涵天之
所為大也昭明顯融帝之所以為功也道無依阿天無
從違帝無决擇然則心烏乎而宅道心天也天心帝也
帝心人也人之心莫隱乎慈莫便乎恕赤子匍匐使我
心惻隱於慈故也陵波而先濟䟦而望乎後之人便於
恕故也此心之弗失焉可以事帝矣可以格天矣可以
入道矣此心之弗存焉道之所去也天之所違也帝之
所誅也古之制字者兹心為慈如心為恕非其心也則
失類而悲是以挾道理以御人羣者庸詎而忽諸
子華子曰凡物之所有由者事之所以相因也理之所
以相然也軸之軸車由所以相運也紬之紬思(或作/絲)由
是以相屬也姓伷之由族由是以有分也橘柚之柚味
由是以有别也宇宙之宙理由是以有傳也禾之油油
糓由是以登也雲之油油雨由是以降也憂心有妯心
由是以動也左旋右抽軍由是以正也故凡物之所由
有者事之所以相因也理之所以相然者也
　　大道
子華子曰大道有源其源甚真名曰空洞空洞無有是
生三元三元之功同立於𤣥縱而守之是謂三極衡而
施之是謂三紀上下貫焉是謂三才一之所成萬紀以
生一之所綱萬有以藏是故空者無不備之謂也洞者
無不容之謂也大道之源其源甚真無物不稟無物不
受無物不度廣盡於無畛細淪於無間付畀稟受而不
加貧醻酢應對而不加費故曰通於一萬事畢此之謂
也
子華子曰仰而視之𤣥在焉俛而察之𤣥在焉旁行而
四達𤣥在焉迎而望之𤣥參乎其前也揠足窘行去而
違之𤣥瞠乎其後也是故𤣥無所不在也人能守𤣥𤣥
則守之不能守𤣥𤣥則舍之
子華子曰火宿於心炎上而排下其神躁而無凖人之
暴急以取禍者心使之也木宿於肝觸突干抵而銳其
神猿束而無當人之樸戅以取禍者肝使之然也金宿
於肺䃘訇而不屈罄而不能仰也其神闊疎而無法人
之詐决以取禍者肺使之也水宿於腎瑟縮以湊險其
神伏而不發人之媕婀脂韋以取禍者腎使之也土宿
於脾磅礴而不盡其滲漉也下注而不止其神好大而
無功人之重遲澀訥以取禍者脾使之也火氣之喜明
也木氣之喜達也金氣之喜辯也水氣之喜藏也土氣
之喜發生也是故事心者宜以孝事肝者宜以仁事肺
者宜以義事腎者宜以知事脾者宜以誠實而不詐五
物宿於其所喜五事各施其所宜外邪之不入内究之
不泄夫是之謂善完
子華子曰甚矣世之人注其目於視也目奚足信今有
美麗佼好之人人之所同悅也然而䝉之以倛首則見
之者棄之而走更之以輕紈阿裼焉則向之走者留行
矣甚矣世之人注其目於視也目奚足信
周舎見子華子曰舎聞之身修而名不立無為於擇術
矣庶羞百品雜進於盤几而咽不下無為於貴饌矣抱
璧而徒乞無為於貴寳矣敢問吾子之所以志子華子
曰然釡概之於量也不能以容於所不受尋墨之於度
也不能以及其所不至鈞天廣奏飛鳥過而不止崇楹
績栱猱狖逃焉且員動而方息所性不同也火炎而水
流習使之然也今以大夫之所處而議本之所以志必
不諧矣無以則有一焉而願因以有獻也夫六虚有精
純粹美之氣而不敢傳焉託於物以寫其響流於形於
萬有而不敢以有為試嘗論其㣲矣佼麗之苦窳也而
醜則堅牢華璧之易以碎也而金鐡則難陶甚矣物之
不可以全也如是是不可以一方取也是不可以一伎
為也惟知道者㡬㡬乎其能全今大夫少修而端慤壮
長伉以有立方將掲其昭明焉而以為人之的其犯難
也果其量物也偏而又且徑往而直前矯拂人之所不
欲而規以自立甚無所用之虚名此非本之所得知也
夫目之明能見於百歩之外而顧不見其背也惟墻之
後則無睹也無以則有一焉而願因以有獻也
子華子曰萬物𤣥同孰是而孰非孰知其初孰知其終
吾無得其所以然也命之曰一一者衆有之宗也道得
之謂之太一天得之謂之天一帝得之謂之帝一帝一
也者立乎環中扣其響而不得也味其臭而不得也渾
渾兮如有容泊兮如未始出其宗茫茫兮如無所終窮
天一也者為而不宰成而不有機之所由以出焉機之
所由以入焉太一也者無不有家能化一以為二化二
以為三因三以成萬物故曰一之變大矣三而三在九
而九有萬不同而管于一術通乎一術無一之不知昧
乎一術無一之能知是故音聲顔色臭味之數不過於
五五者立於一一立而萬物生矣
子華子曰寒濕温燥晦明之變則大矣形怛乎化則涸
而其形無盡喜怒哀樂思懼之化則備矣神經乎變則
涸而其形有餘正氣之在人也上下灌注如環之無端
莫知其紀極也不可以為量也是能使其形之所澤鬱
鬱勃勃而不可屈是能使其形之所宅完固静専而不
可撓是故能通於養氣之術者不可以務不白也且氣
不勝邪攻之矣攻之而不已則氣必剉剉之而不已則
向於消亡矣正氣漸盡邪術壯長心傷於中而色澤外
變神去其榦而死矣是以古之知道者築壘以防邪疏
源以毓真深居静處不為物攖動息出入而與神氣俱
魂魄守戒謹窒其兊専一不分真氣乃存上下灌注氣
乃流通如水之流如日月之行而不休隂營其藏陽固
其府源流泏泏滿而不溢沖而不盈夫是之謂久生
子華子曰人之性其猶水然水之源本甚潔而無有衰
穢其所以湛之者久則不能以無易也易而不能反其
本初則還復疑於自性者矣是故方圓曲折湛於所遇
而形易矣青黄赤白湛於所受而色易矣砰訇淙射湛
於所閡而響易矣洄洑浟咨湛於其所以容而態易矣
醎淡芳奥湛於其所以梁而味易矣凡此五易者非水
性也而水之所以為性者則然矣是故古之君子慎其
所以湛之
子華子曰天地之大數莫過乎五莫中乎五五居中宫
以制萬品謂之實也冲氣之守也中之所以起也中之
所以止也龜筮之所以靈也神響之所以豐融也通乎
此則條達而無礙者矣是以二與四抱九而上躋也六
與八蹈一而下沉也戴九而履一據三而持七五居中
宫數之所由生一從一横數之所由成故曰天地之大
數莫大乎五莫中乎五通乎此則條達而無礙者矣
　　北宫意問
北宫意問曰上古之世天不愛其寳是以日月淑清而
揚光五星循晷而不失其次鳳凰至蓍龜兆甘露下竹
實滿流黄出朱草生敢問何所脩為而至於是也子華
子曰異乎吾所聞夫禎祥瑞應之物有之足以備其數
無之不缺於治也聖王不識也君子不道也治世所無
有也上古之世居有以虚宰多以少所以同於人者用
舍也所以異於人者神明也神明之運其由也甚㣲其
效也甚徑與變相蕩遷與化相推移隂陽不能更四序
不能虧洞於纎㣲之域通於恍惚之庭挹之而不冲注
之而不滿彼其視鳳凰麒麟也豢牢之養爾彼其視澧
液甘露也甽澮之寫爾彼其視芝房竹實凡草木之異
者畦圃之疏爾彼其視玉石瓌怪凡種種之族者篋襲
之藏爾故曰聖王不識也君子不道也治世所無有也
昔者有虞氏彈五絃之琴以歌南風之詩而光被四表
格于上下周公之佐成王也希膳不徹於前鍾鼔不解
於懸而歌雍詠勺六服承徳凡禎祥瑞應之物有之足
以備其數無之不缺於治聖王已没天下大亂父子失
性君臣失紀未有甚於今日也然且日月星辰衡陳於
上與治世同焉而已矣故曰天道逺人道邇待蓍龜而
襲吉福之末也顛蹶望拜而謁焉其待則薄矣故聖王
不識也君子不道也治世所無有也吾恐后世之人主
方且睢睢盱盱唯此之事而為人臣者巧詐誕譎以容
悅於其君舎其所當治而責成於天借或氣然而數繆
也忽有鍾其變者色澤狀貌非耳目之所屬也於是奉
以為祥君臣動色士庶革聴以至作為聲歌而薦之於
郊廟錯采繢畫而以夸諸其臣民奄然以為後世莫我
之如也彼其却數於上世其所謂豢牢之養也甽澮之
冩也畦圃之疏也篋襲之藏也章章焉如日星之在上
也乃始矜跂而以為希有之事夷世而不可以幸冀者
也甚矣其亦弗該於帝王之量者矣
子華子居於苓塞北宫意公仲承侍縱言而及於醫子
華子曰醫者理也理者意也藥者瀹也瀹者養也腑臟
之伏也血氣之留也空窽之塞也闗鬲之礙也意其所
未然也意其所將然也察於四然者而謹訓於理夫是
之謂醫以其所有餘也而養其所乏也以其所益多也
而養其所損也反其所養則益者彌損矣反其所養則
有餘者彌乏矣察於二反者而加疏瀹焉夫是之謂藥
故曰醫者理也理者意也藥者瀹也瀹者養也北宫意
曰正惟是世俗之醫所不能為也雖然意聞之也有所
資於意不如無意之為愈也有所待於養不如無養之
為愈也敢問人有精神也其升降上下與晝夜相通也
與天地相灌注也其為種凡有㡬子華子曰意善哉而
之問也觸類以演之進乎此則與知道者謀矣吾次其
所以學也而擇取之矣夫天降一氣則吾氣隨之寄備
於隂陽合氣而成體故有太陽有少陽有太隂有少隂
隂中有陽陽中有隂故陽中之陽者火是也隂中之隂
者水是也陽中之隂者木是也隂中之陽者金是也土
居二氣之中間以治四維在隂而隂在陽而陽故物非
土不成人非土不生北方隂極而生寒寒生水南方陽
極而生熱熱生火東方陽動以散而生風風生木西方
隂止以收而生燥燥生金中央隂陽交而生濕濕生土
是故天地之間六合之内不離於五人亦如之血氣和
合榮衛流暢五藏成就神氣舍心魂氣畢具然後成人
是故五藏六腑各有神主精稟於金火氣諧於水木精
氣之合是生十物精神魂魄心意志思智慮是也生之
所自謂之精兩精相薄謂之神隨神往反謂之魂並精
出入謂之魄所以格物謂之心心有所憶謂之意意之
所存謂之志志之所造謂之思思而有所顧慕謂之慮
慮而有所决釋謂之智夫於智十累之上也至於智則
知所以持矣知所以持則知所以養矣榮衛之行無失
厥常六腑化殺津液布湯故能久長而不弊流水之不
腐以其逝故也戸樞之不蠧以其運故也是以精止則
滯神惛則伏魂拘則沉魄散則耗心忮則惑志鬱則陷
意營則罔思澁則殆慮殫則䝉智礙則愚故所謂持者
持此者也所謂養者養此者也意善哉而之問也觸類
以演之進乎此則與知道者謀矣
公仲子曰夫子之言也而之問也承也得所未之嘗聞
如發蔀焉願夫子益其說而稽徴其所以解也子華子
曰然言固不可以一而足也夫心也五臓之主也精神
之舎也心之精為火其氣為離其色赤其狀如覆蓮其
神為朱鳥其竅上通於舌肝之精為木其氣為震其色
青其狀如懸瓢其神為蒼龍其竅上通於目肺之精為
金其氣為兊其色白其狀如懸磬其神為伏虎其竅上
通於鼻腎之精為水其氣為坎其色黒其狀如介石其
神為𤣥龜其竅上通於耳脾之精為土其氣為戊巳其
色黄其狀如覆缶其神為鳯凰其竅上通於口是故脾
腎心肝肺五官之司口舌鼻耳目五官之候脾之藏意
腎之藏精心之藏神肝之藏魂肺之藏魄金木水火土
五精之總也寒熱風燥温五氣之聚也水以潤之火以
熯之土以溽之木以敷之金以斂之此以其性言也水
之冽也火之炎也土之蒸也木之温也金之清也此以
其氣言也水在下火在上土在中木在左金在右此以
其位言也水之平也火之鋭也土之圜也木之曲直也
金之方也此以其形言也水則因火則革土則化木則
變金則從革此以其材言也水并洫也火文焚治也木
金器械也土爰稼穡也此以其事言也夫盈於天地之
間而充物者惟此五物也凡五物之有不可無也其所
無不可有也㣲者養之使章弱者養之使强損者養之
使益不足者養之使有餘無物不養也無物不備也夫
是之謂和喜怒哀恐思不能汩也視聴言貎思不能奪
也夫是之謂大和之國無待於意而為醫大和之俗無
待於養而為藥不以物滑和不以欲亂情中無載則道
集於虚矣心無累則道載於平矣安平恬愉吐故納新
静與隂同閉動與陽俱開若是者由人而之天合於太
初之三氣矣以之正心修身治國家天下無以易於此
術也五之說盡於此矣二子拱而退書以識之
　　神氣
子華子曰古之至人探㡬而釣深與天通心清明在躬
與帝同功是以進為而在上則至精之感流通而無礙
以上行而際浮以下行而極憂以旁行而塞於四表不
言而從化不召而效證以其所以感之者内也伏羲神
農之世其民童䝉瞑瞑􁀙􁀙不知所以然而然是以永
年黄帝堯舜之世其民樸以有立職職植植而弗鄙弗
天是以難老末世之俗則不然煩稱文辭而實不效知
譎相誕而情不應盖先霜霰以戒裘爐者矣機括存乎
中而羣有詐心者族攻之於外是以父哭其子兄䘮其
弟長短頡牾百疾俱作時方疾癘道有繦負盲秃狂傴
萬怪以生所以然者氣之所感故也夫神氣之所以動
可謂㣲矣日月薄食虹蜺晝見五緯相凌四時相乗水
竭山崩宵光晝𡨕石言犬痾夏霜冬雷繆盩之族諸禍
之物不約而總至所以然者氣之所感故也夫神氣之
所以動可謂㣲矣故曰天之與人其有以相通此之謂
也
留務兹從子華子游者十有二年目相屬而言不接也
業成而辭歸將隱居於五源之溪子華子曰天下之物
有甚骨稽而難持者女知之矣乎疾之則脱緩之則浟
焉以逝非捉圜之謂也而所謂善持者能為之於疾徐
之間今女之所治吾無閒然者矣然子之志則廣取而
汛與者也吾恐女之後夫擇者也其將有剽女之外郛
而自築其宫庭者矣登女之車而乗之以馳騁於四郊
者矣取女之所以為璧者毁裂而玉分之者矣夫道固
惡於不傳也不傳則妨道又惡於不得其所以傳也不
得其所以傳則病道今女則往矣而思所以慎厥與也
則於吾無閒然者矣
子車氏之猳其色粹而黒一産而三豚焉其二則粹而
黑其一則駁而白惡其弗類於已也囓而殺之决裂其
腎腸麋盡而後止其同於已者字之惟謹而恐其傷也
子華子曰甚矣心術之善移也夫目眩於異同而意怵
於愛憎雖其所自生殺之而弗悔而况非其類矣乎今
世之人其平居把握附耳呫呫相為然約而自保其固
曾膠漆之不如也及勢利之一接未有毫澤之差蹴然
而變乎色又從而隨之以兵甚矣心術之善移也無以
異乎子車氏之猳
宋有澄子者亡其緇衣順塗以求之見婦人衣緇衣焉
援之而弗舎曰而以是償我矣婦人曰公雖亡緇衣然
此吾所自為者也澄子曰而弗如速以償我矣我昔所
亡者紡緇也今子之所衣者襌緇也以襌緇而當我之
紡緇也而豈有所不得哉子華子曰夫利之惛心也幸
於得而已矣忘其所以為質者矣幸於得而忘其所以
為質夫何所憚而不為之哉今世之人求其不為澄子
者或寡矣
子華子曰今世之士其無幸歟川閱水以成川世閱人
而為世河之下龍門也疾如箭之脫筈人夀㡬何而期
以有待也治古之時積美於躬如膚革之就充惟恐其
不修弗憂於無聞如擊考鼔鍾其傳以四逹繹如也今
則不然荒颷怒號而獨秀者先隕霜露宵零而朱草立
槁媾市之徒又從而媒孽以髠摇之是以萌意於方寸
未有毫分也而觸機穽展布其四體未有以為容也而
得拱梏懐抱其一槩之操泯泯黙黙而願有以試也而
漫漫之長夜特未旦也疾雷破山澍雨如霪鷄喑於塒
而失其所以為司晨也人夀㡬何而期以有待也今世
之士其無幸歟
子留子築居於五源之溪使其徒公子賔胥見子華子
於齊曰先生之役子留子使賔胥也敬以有請夫五源
之溪天下之至窮處也鼯吟而鼬啼且曉昏而日映也
蒼蒼踟蹰四顧而無有人聲雖然其土脈膏以發其植
物也兊兊以澤其清流四注無乏於濯溉其蘋草之芼
足以供祭也流光馳景却顧於斷蹊絶壑之下雲雨之
所出入也其石皴栗爛如赭霞菂草之芬從風以揚壟
耕溪飲為力也佚而坐嘯行歌可以卒嵗今先生之年
運而往矣而其所以藴藏者無期惟是河汾之間不吾
容也而寄食於海瀕嵗又弗稔其何以供億今之諸侯
其地相埓也其徳相若也先生之車軫其將誰氏知之
是以子留子使賔胥也敬以有請無寜先生而肯照臨
於山溪之中將使斯人也耳聞而目明先生豈無意於
此子華子曰爾歸而語而夫子矣而以所以屬於我者
渠渠不忘於我之心鼎鼎如也吾聞之太上違世其次
違地其次違人而之所志其違地矣乎曩者吾有緒言
於㑹矣曰我必死爾以吾骨反而涉河以從吾先人於
苓塞之下我之意也已有所在矣不得而從於爾之求
矣夫志之所存雖逖而親雖缺而成疆裂壤斷不吾間
也而今而後吾之神爽坐馳於五源之間而亦將朝夕
而惟余是從吾何必往也喜來賔胥我之不得往猶而
夫子之不得來也詩不云乎莫往莫來使我心疚吾之
與而夫子也其弗覿矣乎
子華子自齊而歸召子元而訓之曰來爾㑹而小人其
謹志之昔吾之宗君為周日正周公作成周定鼎於郟
鄏脩和周郊於是吾之宗君薦其所以為祥者其族有
三曰并里之璞也曰太山之器車也曰唐叔異畆之禾
也唐叔得禾異畆同穎吾之宗君請以為獻王命分寳
玉于魯公時庸展親歸禾於周公作歸禾周公旅天子
之命作嘉禾是以吾之宗君始有蒲堂以朝作程典令
其顯庸書在故府逮宣王之時吾之宗君入董六師為
王虎臣是曰司馬司馬之后凡九世而其子孫或播居
於汾河之間十有一世而固并於温先大夫宣王之棄
世也背違其羣而吾之宗君厥有大造於趙宗如𤓰苗
之有衍我是以庇其榮而食其實及吾之身雖不釋於
簡主而趙則直吾姓之所宗氏也今主君之為人强毅
而法能忍詬而無慝挺挺而不回且受人之規言其將
光啓于趙氏之業而大其前人吾且老矣而不得以相
其成來爾㑹而小人其謹志之其勿有二心以事主君
惟是窀穸之事吾之所以後其先人者弗儉弗侈允釐
其中其弗以世俗之垢昏而以凂我之所脩乃若爾㑹
之所以自朂者則惟無宗君之忝其於我亦預有無窮
之聞來爾㑹而小子其謹志之
　
　
　
　
　子華子卷下
