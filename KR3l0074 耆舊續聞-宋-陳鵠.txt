#+TITLE: 耆舊續聞-宋-陳鵠
#+DATE: 2016-06-11 12:24:19
#+SOURCE: github.com/kanripo/KR3l0074 master e486e1a4                
欽定四庫全書　　　　　子部十二
　耆舊續聞　　　　　　　小説家𩔖一(雜事之屬/)
　　提要
　　　　(臣/)等謹案耆舊續聞十卷原本題曰南陽陳
　　　　鵠錄正又一本題陳鵠西塘撰盖南陽人而
　　　　號曰西塘者特其時代爵里已不可考書中
　　　　載有陸㳺辛棄疾諸人遗事又自紀嘗與知
　　　　辰州陸子逸遊則開禧以後人也所錄自汴
　　　　京故事及南渡後名人嘉言懿行捃拾頗多
　　　　間或於條下夹注書名及所説人名字盖亦
　　　　襍採諸家説部及名流談論而成其間如政
　　　　和三年與外弟趙承國論學數條乃出吕好
　　　　問手帖而入之諸條中頗不可辨又稱朱翌
　　　　為待制公陸軫為太傅公沿用其家𫝊語不
　　　　復追改皆體例之未審者然南渡以後故家
　　　　遺老文獻猶存故鵠所聞見多元祐諸賢之
　　　　緒論其於詩文宗㫖徃徃片言居要頗足以
　　　　開悟後學又如駁苕溪漁𨼆叢話議東坡卜
　　　　筭子詞之非據宋祁奏議摘歐陽修撰薛恭
　　　　政墓誌之誤俱殊有考據非同剿説雖叢談
　　　　瑣語間傷冗襍不倫而可採處亦復不少固
　　　談藝者所取資也乾隆四十四年三月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　耆舊續聞卷一　　　　　　宋　陳鵠　撰
朱司農載上嘗分教黄岡時東坡謫居黄未識司農公
客有誦公之詩云官閒無一事蝴蝶飛上階東坡愕然
曰何人所作客以公對東坡稱賞再三以為深得幽雅
之趣異日公徃見遂為知已自此時獲登門偶一日謁
至典謁已通名而東坡移時不出欲畱則伺候頗倦欲
去則業已逹姓名如是者乆之東坡始出愧謝乆候之
意且云適了些日課失於探知坐定他話畢公請曰適
來先生所謂日課者何對云抄漢書公曰以先生天才
開卷一覽可終身不忘何用手抄耶東坡曰不然某讀
漢書至此凡三經手抄矣初則一段事抄三字為題次
則兩字今則一字公離席復請曰不知先生所抄之書
肯幸教否東坡乃命老兵就書几上取一册至公視之
皆不解其義東坡云足下試舉題一字公如其言東坡
應聲輙誦數百言無一字差缺凡數挑皆然公䧏歎良
乆曰先生真謫仙才也他日以語其子新仲曰東坡尚
如此中人之性豈可不勤讀書耶新仲嘗以是誨其子
輅叔𤾉云
中書待制公翌新仲甞言後學讀書未博觀人文字不
可輕詆且如歐陽公與王荆公詩曰翰林風月三千首
吏部文章二百年荆公答曰他日若能窺孟子終身安
敢望韓公歐公笑曰介甫錯認某意所用事廼謝朓為
吏部尚書沈約與之書云二百年來無此作也若韓文
公迨今何止二百年耶前後名公詩話至今博洽之士
莫不以歐公之言為信而荆公之詩為誤不知荆公所
用之事乃見孫樵上韓退之吏部書二百年來無此文
也歐公知其一而不知其二故介甫甞曰歐公坐讀書
未博耳雖然荆公亦有强辨處嘗有詩云黄昏風雨滿
園林殘菊飄零滿地金歐公見而戲之曰秋英不比春
花落𫝊語詩人仔細吟荆公聞之曰永叔獨不見楚詞
夕餐秋菊之落英耶殊不知楚詞雖有落英之語特寓
意朝夕二字言吞隂陽之精蘂動以香静自潤澤爾所
謂落英者非飄零滿地之謂也夫百卉皆彫落獨菊花
枝上枯雖童孺莫不知之荆公作事動輙引經為証故
新法之行亦取合於周官之書其大槩𩔖此爾
待制公十八嵗時甞作樂府云流水泠泠斷橋斜路横
枝亞雪飛下全勝江南畫白璧青錢欲買春無價歸來
也風吹平野一㸃香隨馬朱希真訪司農公不值於几
案間閲見此詞驚賞不已遂書於扇而去初不知何人
作也一日洪覺範見之叩其所從來朱具以告二人因
同徃謁司農公問之公亦愕然客退從容詢及待制公
公始不敢對既而以實告司農公責之曰児曺讀書正
當留意經史間何用作此等語耶然其心實喜之以為
此児他日必以文名於世今諸家詞集及漁隱叢話皆
以為孫和仲或朱希真所作非也正如詠摺叠扇詞云
宫紗蜂趂梅寳扇鸞開翅數摺聚清風一捻生秋意揺
揺雲母輕裊裊瓊枝細莫解玉連環怕作飛花墜余甞
親見藁本於公家今于湖集廼載此詞盖張安國嘗為
人題此詞於扇故也大抵公於文不茍作雖游戱嘲謔
必極其精妙嘗詠五月菊詞云玉臺金盞對炎光全似
去年香有意莊嚴端午不應忘却重陽菖蒲九節金英
滿把同泛瑶觴舊日東籬陶令北窓正卧羲皇又與秦
師垣啟鷄鳴函谷孟嘗由是以出闗雁落上林屬國已
聞於歸漢葢秦使北見留未幾縱還既而金人復悔遣
騎兵追之已無及矣公之用事親切多𩔖此遂得擢用
吕伯恭先生嘗言徃日見蘇仁仲提舉坐語移時因論
及詩蘇言南渡之初朱新仲寓居嚴陵時汪彦章南遷
便道過新仲適值清明朱送行詩云天氣未佳宜且住
風波如此欲安之盖用顏魯公帖及謝安事語意渾成
全不覺用事二十年欲效此體用意不到比作陸仲髙
挽章偶然得之云殘年但願長相見今雨那知更不來
盖用杜子羙詩句但使殘年飽喫飯只願無事常相見
及秋述常時車馬之客舊雨來今雨不來亦不覺用事
也恐可庶幾焉乃知待制公之詩在當時已為前輩所
推重如此蘇訓直云有問劉元城先生吾猶及史之闕
文也有馬者借人乗之今亡矣夫先儒説此多矣但難
得經㫖貫穿元城曰子但熟味及字與亡字自然意貫
有馬者借人乗之便是史之闕文夫有馬而借人乘之
非難底事而史且載此必是闕文及如見之謂聖人在
衰周猶及見此等史存而不敢削亦忠厚之至後人
見此語頗無謂遂從而削去之故聖人嘆曰今亡矣夫
蓋歎此句之不存也故聖人作春秋於郭公夏五皆存
之於經者盖慮後人妄意去取失古人忠厚之意書之
所以示訓也故先生嘗言直其正也方其義也君子敬
以直内義以方外當為正以直内能悅諸心能硏諸侯
之慮當為能硏諸慮如此𩔖者五經中極多前輩恐倡
後生穿鑿之端故不敢著論若或為之倡後生競生新
意以相誇尚六經無全書矣其害甚於無人論説之時此
前軰所以謙重姑置之不可言也此正有得於聖人闕
文之意又問漢之四皓揚子雲嘗稱其羙行子雲於髙
帝世為近必其事之不可誣者司馬温公作通鑑削而
去之以為髙祖不廢太子者但以大臣皆不從恐身後
趙王不能獨立故不為耳豈山林四叟片言能柅其事
哉若四叟實能制髙祖使不廢太子是留侯為子立黨
以制其父留侯豈為是哉此特辯士欲誇大其事故云
司馬遷好竒多愛而採之今皆不取斯言果然否元城
曰此殆有深意老先生作通鑑欲示後勸戒之意正如
子夏問巧笑倩兮美目盼兮素以為絢兮夫子既告之
繪事後素又發起予之歎至於删詩則削而去之今碩
人詩之二章無素以為絢兮一句盖禮與生俱生不可
後也子夏疑之曰禮後乎故夫子許其可與言詩若此
𩔖又不可以槩論(曾原/伯云)
曾文清公吉甫三孔出也少從諸舅遊見元城先生談
論間多及論語其言曰知之為知之不知為不知是知
也真實處便是真知纔以不知為知必是欺偽的人如
此則所䘮者多矣故老先生常守一箇誠字又云誠自
不妄語中入盖為是也又曰民可使由之不可使知之
如此則大有識義理者豈可禁之使勿知殊非人皆可
以為堯舜途人可以為禹之意盖當熟味使字如孟子
言梓匠輪輿能與人以規矩不能使人巧之義聖人能
以理曉人至於知處貴乎自得非口耳所𫝊授故曰人
莫不飲食也鮮能知味也
陸太傅軫㑹稽人神采秀異好為方外遊七嵗猶不能
語一日乳媪携至後園俄而吟詩曰昔時家住海三山
日月宫中屢徃還無事引他天女笑謫來為吏在人間
後仕至兵部郎官力請老歸稽山宋元憲公杜祁公一
時名勝皆有送行詩篇中多及神仙之事盖公之雅志
也公晚年専意爐鼎丹將成偶一日妻夫人因事怒擊
碎其丹化為雙鶴飛去嘗視諸孫中指農師之弟倚承
奉公曰此兒有仙風道骨
承奉公倚少無宦情家人勉其從吏初為餘杭尉沿檄
出邑道逢一皓髪翁遽下拜之翁趨避公隨其所之翁
知其勢不可辭遂曰尊官何以知某為異人公曰凡人
行皆有影惟公獨無所以知之翁曰尊官所欲學者何
術耶貧道有黄白之術當奉𫝊曰不願又欲授以黄帝
房中秘術皆不願翁曰然則尊官所欲者何曰所願延
年益夀神仙之術爾翁遂授以秘訣同行里許忽不見
公即弃官徑歸其家築草堂三間於家側日夜寢處其
中獨一老兵執役每日濯其冠弊則更之老兵不執役
則屛於舎外常聞其中若有對語者近聼之則寂然如
是者四十餘年雖去家跬步未嘗過而問焉一日忽召
其子令掃灑具朝衣香案其子怪問其故公曰少頃有
召命至矣已而果召公赴闕翁謝㤙畢辭命復入草堂
其後將終謂其子曰死生如旦晝勿以為念笑坐而逝
先一夕天慶觀羽士夢有神人告之曰陸某廼河伯水
官交代急遣騎迎之是夜天大雨水暴漲浸没其家三
尺許家人登避救死不暇沃及公尸頃刻水退舁斂輕
如紙則公為水仙矣
太傅公嘗守㑹稽上元夕放燈特盛於時士女駢闐有
一士人從貴官幕外過見其女樂甚都注目乆之觀者
狎至觸墮其幕貴官者執士人以聞於府公呼而責之
曰為士不克自檢何耶對曰觀者皆然徑自脱去獨某
居後所以被辱公觀其應對不凢必是佳士因謂曰子
能賦此斑竹簾詩當釋子罪盖用斑竹簾為幕也士人
索筆落紙立就其詩曰春風摵摵動簾帷綉户朱門鎮
日垂為愛好花成片段故教髙節有參差又曰昔年珠
淚裛虞姬今日侯門作妓衣世事乗除毎如此榮華到
底是危機公覽詩大奇之延為上客
吕紫㣲居仁嘗云大凢為文必要悟入處悟入處必自
工夫中來非僥倖可得也如老蘇之於文魯直之於詩
盖盡此理
　
　耆舊續聞卷一
欽定四庫全書
　耆舊續聞卷二　　　　　　宋　陳鵠　撰
陸辰州子逸左丞農師之孫太傅公之元孫也晚以疾
廢卜築於秀野越之佳山水也公放傲其間不復有榮
念客到終日清談不倦尤好語及前輩事纚纚傾人聼
余嘗登門出近作贈别長短句以示公其末句云莫待
柳吹綿栁綿時杜鵑公賞誦乆之是後從游頗宻公嘗
謂余曰曽㸔東坡賀新郎詞否余對以世所共歌者公
云東坡此詞人皆知其為佳但後攧用榴花事人少知
其意某嘗於晁以道家見東坡真迹晁氏曰東坡有妾
名朝雲榴花朝雲死於嶺外東坡嘗作西江月一闋寓
意於梅所謂髙情已逐曉雲空是也惟榴花獨存故其詞
多及之觀浮花浪蘂都盡伴君幽獨可見其意矣又南
歌子詞云紫陌尋春去紅塵拂面來無人不道㸔花囬
惟見石榴新蘂一枝開氷簟堆雲髻金罇灔玉醅綠隂
青子莫相催留取紅巾千㸃照池臺意有所屬也或云
贈王晉卿侍兒未知其然否也
余謂後輩作詞無非前人已道底句特善能轉換爾三
山老人語録云從來九日用落㡌事東坡獨云破㡌多
情却戀頭尤為竒特不知東坡用杜子美詩羞將短髪
還吹㡌笑倩旁人為整冠近日陳子髙作謁金門云春
滿院飛去飛來雙燕紅雨入簾寒不捲小屏山六扇乃
花間集和凝詞拂水雙飛來去燕曲檻小屏山六扇趙
徳莊詞云波底夕陽紅濕紅濕二字以為新竒不知盖
用李後主細雨濕流光與花間集一簾踈雨濕春香愁
紅濕辛幼安詞是他春帶愁來春歸何處却不解帶將
愁去人皆以為佳不知趙徳莊鵲橋仙詞云春愁元自
逐春來却不肯隨春歸去盖徳莊又體李漢老楊花詞
驀地便和春帶將歸去大抵後之作者徃徃難追前人
盖唐詞多艶句後人好為謔語唐詞多冷曲後人増為
大拍又况屋下架屋陳腐冗長所以全篇難得好語也
公之詞𫝊於曲編獨瑞鶴仙臉霞紅印枕之句有和李
漢老呌雲吹斷横玉詞語髙妙惜其不𫝊於世其詞云
黄橙紫蠏暎金壺㶑灔新醅浮綠共賞西樓今夜月極
目雲無一粟揮麈髙談倚欄長嘯下視鱗鱗屋轟然何
處瑞龍聲噴蘄竹何况露白風清銀河澈漢髣髴如懸
瀑此景古今如有價豈惜明珠千斛灝氣盈襟泠風入
袖只欲騎鴻鵠廣寒宫殿㸔人顔似氷玉觀公之詞亦
可以知其風流醖藉矣
黄魯直䟦東坡道人黄州所作卜算子詞云語意髙妙
似非喫火烟食人語此真知東坡者也盖揀盡寒枝不
肯棲取興鳥擇木之意所以謂之髙妙而苕溪漁隱詩
話廼云鴻雁未嘗棲宿𣗳枝惟在田野葦叢間此亦語
病當為東坡稱屈可也又古詞水竹舊院落櫻筍新蔬
果葢唐制四月十四日堂厨百司厨通謂之櫻筍厨此
乃夏初詞正用此事而叢話乃云鶯引新雏過而以櫻
筍為非豈知古詞首句多是屬對而櫻筍事尤切時耶
趙右史家有顧禧景蕃𥙷注東坡長短句真蹟云按唐
人詞舊本作試教彈作忽雷聲盖樂府雜錄云康崑崙
嘗見一女郎彈琵琶發聲如雷而文宗内庫有二琵琶
號大忽雷小忽雷鄭中丞嘗彈之今本作輥雷而傅幹
注亦以輥雷為證考之𫝊記無有又云余頃於鄭公實
處見東坡親蹟書卜算子斷句云寂寞沙洲冷今本作
楓落吳江冷詞意全不相屬也又南歌子云遊人都上
十三樓不羡竹西歌吹古楊州十三間樓在錢塘西湖
北山此詞在錢塘舊注云汴京舊有十三樓非也
曩見陸辰州語余以賀新郎詞用榴花事乃妾名也退
而書其語今十年矣亦未嘗深考近觀顧景蕃續注因
悟東坡詞中用白團扇瑶臺曲皆侍妾故事按晉中書
令王珉好執白團扇婢作白團扇歌以贈珉又唐逸史
許澶暴卒復寤作詩云曉入瑶臺露氣清坐中惟見許
飛瓊塵心未盡俗縁重十里下山空月明復寢驚起改
第二句云昨日夢到瑤池飛瓊令改之云不欲世間知
有我也按漢武帝内𫝊所載董雙成許飛瓊皆西王母
侍兒東坡用此亊乃知陸辰州得榴花之事於晁氏為
不妄也本事詞載榴花之事極鄙俚誠為妄誕
徐師川云東坡橄欖詩云紛紛青子落紅鹽盖北人相
𫝊以為橄欖樹髙難取南人用鹽擦則其子自落今南
人取橄欖雖不然然猶有此語也東坡遂用其事正如
南海子魚出於莆田通應王祠前者味最勝詩人遂云
通印子魚猶帶骨又云子魚俎上通三印盖亦𫝊者之
訛也世只疑紅鹽二字以為别有故事不知此只本草
論鹽有數種北海青南海赤橄欖生於南海故用紅鹽
也又太平廣記云交河之間平磧中掘數尺有戎鹽紅
紫色味頗甘本朝建炎間亦有貢紅鹽者紅鹽字雅宜
用之
韓退之文渾大廣逺難窺測柳子厚文分明見規模次
第學者當先學柳文後熟讀韓文則工夫自見
韓退之答李翺書老蘇上歐陽公書最見為文飬氣妙
處西漢自王褒以下文字専事詞藻不復簡古而谷永
等書雜引經𫝊無復已見而古學逺矣此學者所宜深
戒
學文須熟㸔韓栁歐蘇先見文字體式然後更考古人
用意下句處
學詩須熟㸔老杜蘇黄亦先見體式然後遍考他詩自
然工夫度越過人
學者須做有用文字不可盡力虚言有用文字議論文
字也議論文字須以董仲舒劉向為主周禮及新序説
苑之𩔖皆當貫串熟考則做一日便有一日工夫
後生學問且須理㑹曲禮少儀等學灑掃應對進退之
事及先理㑹爾雅訓詁等文字然後可以語上下學而
上逹學者當以質直為本孔子曰質直而好義孟子曰
不直則道不見我且直之放勲曰匡之直之孟子曰以
直飬而無害楞嚴經亦言三世諸佛皆以直心成等正
覺因地不直果招迂曲維摩經言直心是菩薩净土厯
觀古人為學只是一箇直字學者不可忘也
學問當以孝經論語孟子中庸大學為主此數書既深
曉然後専治一經以為一生受用(説受用已是不是只/要成自己之性而已)
大凡為學須以見賢為主孟子言友一鄉之善士至友
天下之善士孔子言事其大夫之賢者友其士之仁者
所謂賢者大須取舎分明不可二三易所謂定其交而
後求者是也既能見賢須尊賢若但見而不能尊則與
獸畜無異今人於有勢者則能屈而於賢者不能尊是
未之熟思韓退之作師説曲中今世人之病大抵古人
以為榮今人以為耻於不能尊賢之𩔖是也
威儀辭令最是古人所謹春秋時人以此定吉凶興衰
曽子臨死以此等事戒孟敬子此等事最宜留意最是
君子養成處
作文不可强為要須遇事乃作須是發於既溢之餘流
於已足之後方是極頭所謂既溢已足者必從學問該
博中來也
後生為學必須嚴立課程必須數年勞苦雖道途疾病
莫可少渝也若是未能深曉且須廣以文字淹漬乆乆
之間自然成熟
古來語文章之妙廣偹衆體出竒無窮者惟東坡一人
極風雅之變盡比興之體包括衆作本以新意者惟豫
章一人此二者當永以為法
老蘇作文真所謂意盡而言止也學者亦當細觀
老杜歌行並長韻律詩切宜留意
外弟趙承國至誠樂善同輩殆未見其比盖其性質甚
良不可以他人語也若少加雕琢少下勤苦便當不愧
古人政和三年四月相遇於楚州寳應求余論為學之
道甚勤因錄余之聞於先生長者本末告之隨其所問
信筆便書不復銓次當更求充之老人印證也
古人年長而為學者多矣但㸔用功多與寡耳近時司
馬子立年踰二十不甚知書人多以為懦弱後更激勵
苦學不舎晝夜從伊川張思叔諸人講求大義數年之
間洛中人士翕然稱之向之笑者皆出其下此學之不
可以已也承國既以余言為然便當有力行之實臨川
羡魚不如退而結網此眞要語也東萊此帖今藏承國
之家承國乃侍講滎陽公之外孫也
慈聖光獻大漸上純孝欲肆赦后曰不須赦天下兇惡
但放了蘇軾足矣時子瞻對吏也后又言昔仁宗䇿賢
良歸喜甚曰吾今日又為子孫得太平宰相兩人盖軾
轍也而殺之可乎上悟即有黄州之貶故蘇有聞太皇
太后服藥諸詩及輓詞甚哀
王嵎升之少從東坡學甚俊敏東坡既除西掖乃以古
槐簡贈嵎曰此笏曽奉制䇿入三等曾召對議事不合
而逐曾對御史詔獄曾不試除正字毋輕吾笏
宣和間重華葆眞宫(曺王南宫也/)燒燈都下癸卯上元
舘職約集而蔡老携家以來珠翠闐溢僮僕雜行諸名
士幾遭排斥已而步過池北游人縱觀時少蓬韓駒子
蒼詠小詩曰玉作芙蓉院院明博山香度小峥嶸誰言
水北無人到亦有槃珊勃窣行
陳無已少有譽曾子固過徐徐守孫莘老薦無已徃見
投贄甚富子固無一語無已甚慚訴於莘老子固云且
讀史記數年子固自明守亳無已走泗州間攜文謁之
甚歡曰讀史記有味乎故無已於文以子固為師元祐
初東坡率莘老李公擇薦之得徐州教授徙潁州東坡
出守無已但呼二丈而謂子固南豐先生也過六一堂
詩略云向來一瓣香敬為曾南豐世雖識孫行名在惡
子中斯人日已逺千嵗幸一逢吾老不可待露草泣寒
蛩盖不以東坡比歐陽公也至論詩即以魯直為師謂
豫章先生無已晚得正字貧且病魯直荆州十詩曰閉
門覓句陳無已對客揮毫秦少游正字不知温飽未春
風吹淚古藤州無已殊不樂以閉門覔句為歉又與死
者相對為惡未幾果卒也
　
　
　耆舊續聞卷二
欽定四庫全書
　耆舊續聞卷三　　　　　　宋　陳鵠　撰
大觀初上元賜詩曰午夜笙歌連海嶠春風燈火過隍
中羣臣應制皆莫及獨有府尹宋喬年詩云風生閶闔
春來早月到蓬萊夜未中乃趙䶵之子雍代作也雍少
學於陳無已有句法
陳恭公執中當國時曾魯公由修起居注除待制羣牧
使恭公弟婦玉冀公孫女曾出也嵗旦拜恭公恭公迎
謂六新婦曾三除從官喜否王固未甞歸外家輙答曰
三舅甚荷相公収錄但太夫人不樂責三舅曰汝三人
及第必是全廢學丞相婣家偹知之故除待制也恭公
黙然未幾改知制誥葢恭公不由科舉失於夷攷也女
子之警敏有如此者
晁無咎閒居濟州金鄉葺東皋歸去來園樓觀堂亭位
置極瀟灑盡用陶語名之自畫為大圖書記其上書尤
妙始無咎請開封解蔡儋州以魁送又葉夢得舅也故
比諸人獨獲安便甞以長短句曰摸魚兒者寄蔡蔡賞
歎每自歌其羣從之道語余夢無咎監池州稅何祥也
而吏部調知逹州張無盡改泗州言者論罷令赴通州
無咎不樂艤舟収稅亭下以疾不起而蔡夢果有數乎
晁詠之之道美叔子竒士也宏詞第一人負其才可凌
厲要途以元符封事廢有詩曰元年四月朔日食國有
赦又有已失青雲空老去之語後為西京筦庫蔡元度
留守稍禮之以係籍不能薦忽謂晁曰如子之才何必
上書之道罔措徐曰只是沒處頓文章蔡亦大笑之道
年四十餘終朝請郎而已
許尚書光凝君謀論本朝内制惟王岐公華陽集最為
得體盖禹玉仕早逹所與唱和無四品以下官同朝名
臣非歐陽公與王荆公銘其𦵏者徃徃出禹玉手髙二
王狄武襄碑尤有史法而貴氣粲然君謀岐公壻也
黄魯直少有詩名未入舘時在葉縣大名吉州太和徳
平詩已卓絶後以史事待罪陳留偶自編退聽堂詩初
無意盡去少作胡直孺少汲建炎初帥洪州首為魯直
𩔖詩文為豫章集命洛陽朱敦儒山房李彤編集而洪
炎玉文専其事遂以退聽為斷以前好詩皆不収而不
用吕汲老杜編年為法前後參錯殊牴牾也反不如姑
胥居世英刋東坡全集殊有叙又絶少舛謬極可賞也
廬陵守陳誠虛中刋歐陽公居士集亦無倫次葢不知
編摩之體耳
祖宗故事凡僕射使相宣徽使皆判州府宣和初余丞
相以少保武威軍節度使知福州有司失之也靖康初
白丞相請外特進大觀文時李河内公士美當國考故
事除判夀春府建炎四年吕相及劉少傅光世皆以使
相分鎮江浙吕知池州劉知鎮江府又失之也吕以使
相罷平江事不加食邑實食封亦非故事
陳述古諸女亦多有文有適李氏者從其夫任晉寜軍
判官部使者以小雁屏求詩李婦自作黄魯直小楷題
二絶於其上蓼淡蘆欹曲水通幾雙容與對西風扁舟
阻向江鄉去却喜相逢一枕中曲屏誰畫小瀟湘雁落
秋風蓼半黄雲淡雨疎孤嶼逺㑹令清夢遶寒塘
林文節子中帥并門席間與幕府唱和有徐姓帥屬忘
其名内子能詩林公毎出首唱徐宻寫韻歸衆方操觚
内子詩已來必可觀也一日幕府有醉起舞者時和林
公藜字其詩曰幕中舞客呈雊􁀙帳下牙兵困蒺藜又
送屬官徃除監司林公押僚字徐婦和曰華衮自宜還
舊物繡衣先見冠同僚監司故相家也林公甚賞之
程文簡公就試夢觀音從天乗綵車下䧏驚覺乃𩔖旌
旂車輅事果試徳車結旌賦平生五更誦觀音菩薩數
百遍其後老年亦不廢
蔡絛作西清詩話載江南李後主臨江仙云圍城中書
其尾不全以余考之殆不然余家藏李後主七佛戒經
又雜書二本皆作梵葉中有臨江仙塗注數字未甞不
全其後則書李太白詩數章似平日學書也本江南中
書舎人王克正家物後歸陳魏公孫世功君懋余陳氏
壻也其詞云櫻桃落盡春歸去蝶翻輕粉雙飛子規啼
月小樓西玉鈎羅帳惆悵暮烟垂别巷寂寥人㪚後望
殘烟草低迷爐香閒裊鳯凰兒空持羅帶囬首恨依依
後有蘇子由題云凄凉怨慕眞亡國之聲也
嘉祐治平間韓氏吕氏人望成矣議者謂魏公將老置
輔非韓即吕故王介甫結韓持國又因持國以結子華
持國入政府毎言介甫知經術可大用神宗初政即以
學士召又與子華同入爰立遂用晦叔為中丞已而不
合雖子華竭力彌縫亦不樂而持國晦叔幾若世仇然
介甫㣲時與曾子固甚歡曾又薦於歐陽公既貴而子
固不屈故外𥙷近二十年元豐末方召用又毎於上前
力詆子固與蘇子瞻日録可考也
介甫晚歸鍾山有詩曰穰侯老擅關中事常恐諸侯客
子來我亦暮年專一壑毎逢車馬便驚猜此盖平生之
志非特丘壑之間也趙伯山云
評者謂羊欣書如婢作夫人舉止羞澁不堪位置而世
言米芾喜效其體盖米法欹側頗恊不堪位置之意聞
薛紹彭嘗戲米曰公效羊欣而評者以婢比欣公豈俗
所謂重儓者耶
世傳米芾有潔病初未詳其然後得芾一帖朝靴偶為
他人所持心甚惡之因屢洗遂損不可穿以此得潔之
理靴且屢洗餘可知矣又芾方擇壻㑹建康叚拂字去
塵芾擇之曰既拂矣又去塵眞吾壻也以女妻之又一
帖云承借剰員其人不名自稱曰張大伯是何老物輙
欲為人父之兄若為大叔猶之可也此豈以文滑稽者
耶
米芾得能書之名似無負於海内芾於眞楷篆𨽻不甚
工惟於行草誠入能品以芾収六朝翰墨副在筆端故
沉著痛快如乗駿馬進退裕如不須鞭勒無不當人意
然喜效其法者不過得外貌髙視濶歩氣韻軒昂未䆒
其中六朝妙處醖釀風骨自然超逸也
本朝承五季之後無復字畫可稱至太宗皇帝始搜羅
法書偹盡求訪當時以李建中字形瘦徤姑得時譽猶
恨絶無秀異至熈豐以後蔡襄李時雍體製方入格律
不為絶賞蘇黄米蔡筆勢瀾翻各有趨向前此諸人直
與草木俱腐者矣
徽廟尤喜書立學養士惟得杜康稽一人餘皆體放了
無神氣因此念東晉渡江後猶有王謝而下朝士無不
能書以擅一時之譽彬彬盛哉至若紹興以來雜書游
絲書惟錢塘吳説篆法惟信州徐兢亦皆碌碌可歎其
弊也
本朝自建隆以後平定僣偽其間法書名跡皆歸秘府
先帝時又加採訪賞以官聯金帛至遣使詢訪頗盡採
討命蔡京梁師成黄冕軰編𩔖真贗紙書縑素偹成卷
帙皆皁鸞鵲水錦褾裭白玉珊瑚為軸秘在内府用大
觀政和印章其間一印以秦璽書法為寳後有内府印
標題品次皆宸翰也捨此標軸悉非珍藏其次儲於外
秘余自渡江無復鍾王眞跡間有一二以重賞得之標
軸字法亦顯然可騐(髙宗御書/賜曹勛)
仁廟將欲封皇女下崇文院檢尋典故王洙等言唐制
封公主有以郡國名者有以美名者文皇幼女在宫有
晉陽之號若明皇永穆常芬唐昌太華皆為美名乃詔
封長女福康公主次女崇慶公主盖用明皇故事也
國朝命妃未嘗行册禮然故事須候㫖方以誥授之凡
䧏誥皆自學士院待詔書詞送都堂列三省御官告院
用印然後進入慶厯間加封張貴妃時宋翰林當制宣
麻畢宋止就寫告直取官誥院印用之遽封以進妃寵
方盛欲行册命之禮怒擲地不肯受宋祁落職知許州
乃令丁度撰文行册禮宋氏子弟云元豐末東坡赴闕
道出南都見張文定公方平因談及内庭文字張云二
宋某文某文甚佳忘其篇目惟記一首是張貴妃制坡
至都下就宋氏借本㸔宋氏諸子不肯出謂東坡滑稽
萬一擿數語作諢話天下傳為口實矣張貴妃制今見
本集
宋子京素有士望而才髙為衆所媢竟不至兩地初在
翰苑時兄莒公執政一日對昭陵天顔不懌乆乃曰豈
有為人兄而不能詔其弟乎莒公知譖者因答云臣兄
弟才薄非據冐榮過分方俟乞外昭陵曰甚好取將文
字來對畢同時上章告退已而莒公守維揚子京守夀
春凡貴臣出守朝辭例有頒賜子京造下遂入朝辭榜
子宰相吕許公於漏舎呼閣門詢之曰宋學士甚日朝
辭閣門云已得班許公於是愕然曰敏哉葢欲於謝辭
截其頒賜也子京辭退到都堂叙述兄弟乆叨至庇今
兹外𥙷揚夀相去不逺盡出陶鎔之恩許公曰更三年
後相見此語宋氏子弟云宋子京知定州日作十首聽
説中山好其一云聽説中山好韓家閲古堂畫圖新將
相刻石好文章有譖於韓魏公者魏公於是亦不喜之
歐陽文忠撰薛恭政墓誌云明道二年章獻明肅太后
欲以天子衮冕見太廟臣下依違不决公獨争之曰太
后必若王服見祖宗若何而拜乎太后不能奪為改他
服則是太后不以衮冕謁廟而宋景文公奏議乃云太
后晩節吝於還政弗及永圖厭内閫之靚閒樂外朝之
焜照執鎮圭乗大輅垂十二旒之冕𬒳十二章之衮率
百官陳萬騎跪奉幣瓉厯見祖宗古來未聞典禮不載
此亦一𤯝之咎所共知也盖是時有㫖差赴編修明道
叅謝宗廟記所檢討校勘故宋公奏議如此然則墓誌
又不足據此事正與東坡記歐陽公作范文正神道碑
相𩔖碑載章獻太后臨朝時仁宗欲率百官朝正太后
范公力争乃罷其後軾先君修太常因革禮求之故府
而朝正案牘具在本末無諫止之事而有已行之明騐
先君質之於文忠文忠曰文正實諫而卒不從墓碑誤
也當以案牘為正余謂文忠於志不茍作况一時耳目
所聞覩二事豈皆誤耶盖所以書於墓誌者不欲開後
世弱人主强母后之漸而公文必傳於不朽其為戒深
矣
　耆舊續聞卷三
欽定四庫全書
　耆舊續聞卷四　　　　　　宋　陳鵠　撰
閬州有三雅池潘逺記聞云古有修此池者得三銅器
狀如酒杯各有二篆曰伯雅曰仲雅曰季雅或謂劉表
一子好酒嘗製三爵大曰伯雅受一斗次曰仲雅受七
升小曰季雅受五升趙徳麟云恐是盛酒器非飲器也
余以問曽存之存之言古人軀幹大升合小王仲弓傷
寒證治論湯劑注云古方三兩當今一兩三升當今一
升然則存之之言信矣余按廣韻㿿字注云酒器㿿雅
同音則㿿字盖借用三雅乃酒盃也無可疑者
過曽大中書室因論法帖載孫權遣方士取􁀙魚作膾
人皆不解􁀙魚作圖音讀靖康元年余以事至合流鎮
見人壁間有唐明皇御注道徳經終日行而不離􁀙重
輜字偏旁作圖乃悟􁀙為鯔也然則考古者不可不博
也
天禧元年八月勅自今兩省諫舎宗室將軍以上許乗狨
毛煖座餘悉禁止仍絶採捕此乃㣝座之始也
故刑部尚書胡嘗語云祖宗時舘職暑月許開角門於
大慶殿廊納凉因石曼卿𬒳酒扣殿求對尋有約束自
後不得復開矣
故事舘職每洛陽貢花到例賜百朶並賜南庫法酒此
二者麟臺故事不載因並誌之
曽元忠諫議云先朝官即兼修日厯日御上但稱兼著
作無郎字
慶厯二年西方用兵張安道奏議乞併樞宻院歸中書
因除昭文相吕申公兼判樞宻院事集賢相章郇公兼
樞宻使而加晏元獻同平章事依舊樞宻使時宋元憲
知維揚王荆公為僉判代作賀啟三首内昭文一首宋
公别撰塗抹殆遍前輩於禮儀語言間謹重如此宋氏
稿副尚存頃獲觀之乃具録焉荆公啟云恭審肅被寵
靈恭司樞要伏惟慶慰竊以安危所繫文武相須眷注
意之殊特崇仰成之異禮至若萬務通於四海二柄萃
於一門簡在休辰職繇全徳恭以昭文相公風華博照
天韻雄成挾旦奭之謀謨襲韋平之系胄逢辰鼎盛序
爵彌髙清議被民卓冠一時之傑豐規振俗遄躋三代
之隆嗟彼羗豪警吾邉吏有嚴天討爰止王師上方深
拱以倚平博謀而取重畀兹全貴欽著壯猷輿誦所同
巖瞻惟允昔饋通函谷係沛邑之宗臣威被匈奴實漢
家之良相宜今具美與古兼徽某夙附末光雅頌善庇
伏藩城而待罪隱若自安占宿邸之移文跫然滋喜依
歸之素有過等夷宋公自作啟云右某啟近得本州進
奏院狀報伏承誕膺明制兼管鴻樞伏惟慶慰恭以昭
文僕射相公業總將明地尊弼直綢繆三事􁃃爕九功
穆駿假以無言陟大猷於同體屢還休册専遜碩膚列
讓彌髙群瞻益洽曏屬戎亭之警載繫廟略之勤惟是
本兵别歸謀幄彌綸雖一名分或殊果咨相府之尊並
統機庭之重特頒聖訓恭告治朝創宥宻之判規寵裁
成之政本協修一徳允頼於湯臣外撫四夷更先於漢
業安危所注左右宜觀元憲之意謂國朝未有判樞密
之院者以上之注意尤重故云創宥密之判規寵裁成
之政本也
四聲分韻始于沈約至唐以來乃以聲律取士則今之
律賦是也凢表啟之𩔖近代聲律尤嚴或乖平仄則謂
之失粘然文人出竒時有不拘此格者緘啟新範載李
秀才賀滕學士一啟全用側聲結句其辭云伏審榮承
紫渙進聨閨彦某被遇有素起抃慙後且賢者器業本
不在於文藻而國之鈞軸寔藉此而進用恭以某官率
志雅逺持論忠寔每憶舒卷向嗟淹晩今幸以材夫而掄
擢必將上副乎心知所謂豪俊驟揚庭選佇見風節聳聞
天下某成樂樊圃繫心京轂伏兾上為宗社精治興寢
梅聖俞嘗云古人造語有純用平聲琢句天然渾成者
如枯桑知天風是也有純用側聲作詩云月出斷岸口
影照别舸背且獨與婦飲頗勝俗客對
内翰洪公帥㑹稽日余嘗乘間問曰禹穴有二處其一
在禹廟告成觀穴上有蹇石是也其一去禹廟十餘里
名曰陽明洞天即稽山之麓有石徑丈餘中裂為一罅
濶不盈尺相𫝊指此為禹穴圖經云禹治水投玉簡於
此穴中未知孰是公云禹穴二字出司馬遷書雖其事
不經必是秦漢以來相𫝊如此張晏注漢書云禹廵狩
至㑹稽而崩因葬焉上有孔穴民間云禹入此穴又不
經之尤者要之子長謂上㑹稽探穴言極其髙深也探
者取極深之義今陽明穴中投物於中不知其底止當
以此為禹穴可也非謂禹葬之地
又問若耶溪去鏡湖二十餘里乃一小澗水溪旁人烟
極蕭條但有雲門寺猶存唐人詩多言若耶溪畔採蓮
女何也公云所謂採蓮女者亦指西子而言也時之盛
衰不同唐之初年必是勝地何以知之今去耶溪三里
許地頗平曠世傳以為虞世南宅之舊址杜子美詩云
若耶溪雲門寺青鞋布韈從此始則為唐之勝境可知
矣余因言史記載秦始皇三十七年出遊過丹陽至錢
塘臨浙江水波惡乃西百二十里由狹中渡上㑹稽祭
大禹望於南海而立石刻頌秦德所謂狹中者即今富
陽縣絶江而東取紫霄宫路是也江流至此極狹去岸
纔一二百步水波委蛇始皇正從此渡取暨陽界至㑹
稽山今暨陽縣外有始皇祠宇乃經由之處徐廣注史
記直指以為在餘杭縣不知餘杭非江流之所經也公
深以為然
鄭戩字天休知開封府府吏馮元者姦巧通結權貴號
為立地京兆尹戩窮其罪流於海島後移守長安表有
曰聽嚴宸之鐘皷未卜何辰植勁栢於雪霜更觀晚節
上稱誦之數四代范仲淹為四路招討置府於涇州元
昊擁衆臨黒山戩勒兵廵邊趨蓮花堡時大寒風勁置
酒髙㑹旗幟綘野鐃皷聒天虜衆十萬不敢動元昊曰
已遣使稱臣何為復用此公護諸將觀此則守帥謝表
亦可以見其志節否也范文正公守饒州謝表云此而
為郡陳優優布政之方必也立朝増蹇蹇匪躬之節天
下歎公至誠許國終始不渝不以進退易其守也王元
之守滁日謝表云諸縣豐登苦無公事一家飽暖全藉
君恩歐陽公取其語發為歌咏云諸縣豐登少公事一
家飽暖荷君恩亦見身在外服不忘其君之義也自祖
宗以來凢外郡謝表未有不復之者慶元初權姦用事
論對官希㫖乞勿報行遂以為例矣
許下士夫云章子厚當軸喜罵士人嘗對衆云今時士
人如人家婢子纔出外求食箇箇要作行首張天覺在
旁云如商英者莫做得一箇角妓否章笑久之遂遷職
子厚之孫章大方云不然天覺好詼諧先祖丞相曰豈
有禁從作是俳語好撻天覺應聲云某權某職且二年
切告相公撻下權字丞相未幾乃落權字
子厚為商州推官時子瞻為鳳翔幕僉因差試官開院
同途小飲山寺聞報有虎者二人酒狂因勒馬同往觀
之去虎數十步外馬驚不敢前子瞻云馬猶如此著甚
來由乃轉去子厚獨鞭馬向前去曰我是有道理既迎
取銅沙鑼於石上攧響虎即驚竄歸謂子瞻曰子定不
如我異時奸計已見於此矣
　
　
　
　
　
　
　
　
　
　
　
　
　
　耆舊續聞卷四
欽定四庫全書
　耆舊續聞卷五　　　　　　宋　陳鵠　撰
古人作文多為伐山語盖取詩書句要入之文字中貴
其簡嚴杜子美詩云配極元都閟取是謂配天之極也
又嘗見宋宣獻清調用淵宗字取淵兮似萬物之宗也
此𩔖甚多而配極淵宗二語特妙
又云作詩用經語尤難得峭徤杜子美端午賜衣詩自
天題處濕當暑著來輕自天當暑皆經語而用之不覺
其弱此可為省題詩法至落句云意内稱長短終身荷
聖情其語又妙
余謂近日辛幼安作長短句有用經語者水調歌云凡
我同盟鷗鷺今日既盟之後來往莫相猜亦為新竒
又云詩有律子美云晚節漸于詩律細余少學詩鄉先
生云侵凌雪色還萱草漏洩春光有栁條卑枝低結子
接葉暗巢鶯此細律也唐之詩人及本朝名公未有不
用此洪龜父詩云琅玕嚴佛屋薜荔上僧垣山谷改上句
云琅璫鳴佛屋亦謂於律不合也余謂陸務觀嘗學詩
於曾文清公有贈趙教授詩云憶昔茶山聽說詩親從
夜半得真機律令合時方貼妥工夫深處却平夷毎愁
老死無人付不謂窮荒有此竒世間有恨知多少不得
從君謂老師亦以合律為工窮荒有此竒見東坡帖窮
荒有此竒觀單字皆有來處
前軰曰為文叙事要在切當不必引証以求竒也唐李
石鎮荆南日崔鉉為從事未幾入為司勲員外郎厯翰
林學士不二嵗拜中書侍郎平章事而石尚在鎮其賀
崔相狀曰賔筵初啓曽陪尊爼之懽將幕未移已在陶
鎔之下盖節度廵官李陟詞也其後崔鉉自右僕射鎮
淮海楊收以前太常博士從鉉為友使未幾入為侍御
史吏部員外郎歴翰林學士甫二嵗兵部侍郎平章事
亦未移鎮其賀楊收狀曰前時里巷初迎避馬之威今
日藩垣已仰問牛之化盖崔澹之詞也
四六用經史全語必須詞㫖相貫若徒積叠以為竒乃
如集句也楊文公居陽翟時謝希深與之啓云曳鈴其
空上念無君子者解組弗顧公其如蒼生何文公書于
扇曰此文中虎也盖善其用經史語如自己出特為豪
健張安道為曹修節度使副制云載其德音有狐趙之
舊勲文定厥祥寔姜任之髙姓王荆公知制誥見其藳
深加嘆賞此亦全語最親切者也
東坡自海外歸謝表云七年逺謫不意自全萬里生還
適有天幸盖亦用班史之全句而不覺
曽南豐為南宫舍人時相令撰秋宴樂語因問坐客曰
霜始降而百工休可對甚語久之坐客云苦無全句可
偶當劈破用曽於是云始降霜而休百工正得秋而成
萬寶坐客稱誦既而文成頌聖德一聨云惟天為大蕩
蕩乎無能名焉如日之升皜皜乎不可尚已坐客皆撃
節賞之
東坡謫黄州元豐末移汝州團練使制詞云蘇某謫居
之久念咎已深人才寔難不忍終棄坡甚嘆服盖王子
發詞也元祐初坡入掖垣尚與子發同僚和子發詩曰
清篇帶月來霜夜妙語先春發病顔盖為此故也
唐制給事中亦行詞髙宗改給事中曰東䑓舍人是也
德宗時給事中𡊮髙宿直當撰虞新州為饒州刺史誥
髙執以詣宰相不從乃命舍人撰之
靖康初陳瑩中贈大諫詞云汲黯何為坐致淮南之懼
魏公若在必輟遼東之行盖譚勉翁詞也其後勉翁贈
官汪彦章為之詞云雖甄濟陽瘖終逃天寶之難而龔
勝已死不見南陽之興識者美之吳丞相元中諭燕山
父老云桑麻千里皆祖宗涵養之休忠義百年繫父老
訓誨之力徽廟極稱賞之又宣和末為徽廟罪己詔云
重念累聖仁厚之德涵養天下百年之餘豈無四方忠
義之人來狥國家一日之急識者韙之又謝右揆表云
上聖中興方擁風雲之㑹下臣孤進忽叨夢卜之求又
云徙唐堯於汾水之陽駭莫驚於思慮贊黄帝於涿鹿
之野恨未暢於聲威詞人多美之
元中居儀真時復職奉調謝表云流年往矣漸知蘧瑗
之非此道茫然未願漆雕之仕人皆𫝊誦王達可自翰
苑出知鎮江吳元中與之詩云醉中擲筆金鑾殿睡起
鳴笳鐵甕城可謂壯語
東坡十嵗時侍老蘇側誦歐公謝賜衣帶鞍馬表因令
坡擬之其間有匪伊垂之帶有餘非敢後也馬不進老
蘇笑曰此子他日當自用至元祐中再召入院為承㫖
謝表乃益以两句云枯羸之質匪伊垂之而帶有餘歛
退之心非敢後也而馬不進
梅和勝執禮宣和初為給事中與時相王黼不合改禮
部侍郎守蘄後落職責守滁王黼罷復職鎮江靖康初
以翰林學士召其謝表云喜照壁間而見蝎乍離楓下
而聞鐘聞鐘事偶不記後因閱劉禹錫自武陵例召赴
京詩曰雲雨湘江起卧龍武陵樵客躡仙蹤十年楚水
楓林下今日乍聞長樂鐘盖用此也和勝婺之浦江人
也未冠時家極貧而親老無以為養大雪中以詩謁邑
宰云有令可干難閉戸無人堪訪懶移舟邑令延之令
訓其子弟後蔡薿榜登科終於戸部尚書死於靖康之
難
唐溪温叔皮襍志云舍人行詞或有未當則執政請以
髙議改定楊文公有重名於世嘗因草制為執政者多
所㸃竄楊甚不平因即藁上塗抹處以濃墨傅之就加
為鞋底様題其傍曰世業楊家鞋底或問其故曰是他
别人脚迹當時𫝊以為嗢噱自後舍人行詞遇塗抹者
必相謔云又遭鞋底
楊文公常草答契丹書有鄰壌交驩之語進草既入章
聖自注其側云鼠壌糞壌文公遽改為鄰境盖當時以
改制為常及即位之次年賜李繼遷姓名復進封西平
王時宋白蘇易簡張伯在翰林草詔册皆不稱㫖惟宋
湜順上意必欲推先帝欲封之意因進詞曰先帝早深
西顧欲議東封属軒鼎之俄遷建漢壇之未遂故兹遺
命特付𦕈躬咨爾宜望弓劍以拜恩守疆垣而效節上
大喜不數日叅大政
仁宗朝晏元獻撰章懿李皇太后神道碑破題云五岳
峥嶸崑山出玉四溟浩𣺌麗水生金盖言誕育聖躬寔
係章懿然仁廟夙以母儀事明肅太后膺先帝擁幼之
托難為直致才者雖愛其善比獨仁廟不恱謂晏曰何
不直言誕育朕躬使天下知之當更别改晏曰已焚藁
於神寢上終不恱逮升祔二后赦文孫抃承㫖當筆直
叙曰章懿太后丕擁慶衍寔生眇冲顧復之恩深保綏
之念重神馭既往仙逰斯邈嗟夫為天下之母育天下
之君不逮乎九重之承顔不及乎四海之致養念言一
至追慕增結上覽之感泣彌月明賜之外悉以東宫舊
玩密賚之嵗餘遂叅大政
景祐初張唐卿榜賜特恩出身章服等誥詞畧云青衿
就學白首空歸屢塵鄉版之書不預賢能之選靡務激
昻以自勵止期皓首以見收仁宗怒曰後世得不貽子
孫之羞乎御筆抹去宋鄭公庠别進云久淪巖穴夙藴
經綸鶯遷未出於喬林鶚薦屢先於鄉版縱轡誠希於
逺到搏風勉屈於卑飛上頗恱
慶厯七年春旱楊察隱甫草詔既進上以罪己之詞未
至改云乃自去冬時雪不降今春大旱赤地千里天威
震動以戒朕躬兹用屈己謝愆歸誠上扣冀髙穹之降
監閔下民之無辜與其䧏戾於人不若移灾於朕自今
避殿减膳中外實封言事
自蘇子美監察奏邸舊例鬻故官紙以賽神而宴客時
館閣諸公畢集獨李定不預遂捃摭其事言於中丞王
拱辰御史劉元瑜迎合時宰之意興奏邸之獄一時英
俊斥逐殆盡有一網打盡之語故梅聖俞有詩云一客
不得食覆羔傷衆賔盖指李定也自此禁苑闕人上謂
少年輕薄不足為閣館重時宰探上意乃引藍乘備數
乘蜀人少時嘗欲贄所業於張忠定公因門僧文鑒求
見僧先以所贄示公公覽之殆遍都擲於地乘大慚而
退其繆可知矣及在翰林有邊帥乞朝覲上許候秋凉
即途乘為批荅語云當竢肅肅之候爰堪靡靡之行田
况知成都兩蜀荒歉飢民流離况即發倉賑濟既而上
表待罪乘又當批答云才度巖巖之嶮便興惻惻之情
人𫝊以為笑後又觀趙子崧中外應事云嘉祐丁酉李
駙馬都尉和文之子少師端愿作來燕堂㑹翰林趙叔
平槩歐陽永叔修王禹玉珪侍讀王原叔洙舍人韓子
華絳永叔命名原叔題牓聨句刻之石可以想見一時
人物之盛盖仁宗末年文富二公為相引用得人如此
淳熈間周益公子充久在禁苑及除右揆李巘子山當
制詞中有三母之戒公力辭不拜命夀皇宣諭令改之
然制麻已遷告既而復改人頗異之不知祖宗朝改制
率以為常但改於未宣之前爾又有中書舍人權直崔
敦詩時謝后自貴妃册后内庭文字頗多崔非所長苦
思遂成廢疾臨卒有子尚幼手書一紙戒其子無學屬
文悉其所為藁焚之王右司公衮吉老嘗語余云余後
讀本朝名臣傳翰林學士彭乘不訓其子文學參軍范
宗翰學士責之曰王氏之琪珪玘琰器盡璠璵韓氏之綡
綘縝維才皆經緯非廕而得由學而然二事絶相𩔖今
人教子惟恐不能文二公乃以屬文為戒與竇禹鈞麻希
夢之訓子異矣此可以續金坡遺事
　
　
　
　
　
　
　
　
　
　
　
　耆舊續聞卷五
欽定四庫全書
　耆舊續聞卷六　　　　　　宋　陳鵠　撰
本朝名公四六多稱王元之楊文公范文正公晏元獻
夏文莊二宋王岐公王荆公元厚之王履道元之出補
外賀同時在翰林大拜者云三神山上曽陪鶴駕之遊
六學士中猶有漁翁之歎又滁州謝表云諸縣豐登苦
無公事一家飽暖全頼君恩文公以母病不謁告兄弟
徑歸許下責授祕書監分司西京謝表云介推母子願
歸綿上之田伯夷兄弟甘受首陽之餓後除汝州言者
攻擊不已公又有啓云已擠溝壑猶下石而不休方困
蒺藜尚彎弓而相射文正公初隨母嫁朱氏後復姓謝
表云志在逃秦入境遂稱於張禄名非覇越乘舟乃效
於陶朱文莊父官河北契丹犯界沒於王事後丁母憂
起復奉使契丹辭表云父沒王事身丁母憂義不戴天
難下穹廬之拜禮當枕塊忍聞昧樂之聲荆公尤工於
四六並見本集吕吉甫監杭州酒務時元厚之自侍從
出守每過之必論文至通夕他日吉甫見荆公問錢塘
往來之衝有佳士子乎吉甫曰才士極難得如元某好
箇翰林學士公曰有甚製作吉甫乃於書簏中出其一編
皆元所為文也荆公熟咏甚喜已而元為詞臣多士猶
未深知之及荆公除昭文相制麻云若礪與舟世莫先
於汝作惟衮及繡人乆佇於公歸於是衆皆歎服王安
中履道初任大名府元城縣簿吉甫一見竒之未知其
有文也㑹熈河奏捷履道代為賀表云方叔壯猷顧自
嗟於老矣臯陶𢋫載尚希賛於康哉盖能發其微也
南渡内外制多出汪内翰彦章之手膾炙人口同時有
孫仲益韓子蒼程致道張燾朱新仲徐師川劉無言後
有三洪兄弟至辛巳嵗容齋草親征詔曰惟天惟祖宗
方共扶於基緒有民有社稷敢自佚於宴安又曰嵗星
臨於吳分定成淝水之勲鬭士倍於晉師可决韓原之
戰是時嵗星在楚檄書曰為劉氏左袒飽聞思漢之忠
徯湯后東征必慰戴商之望汪浮溪王綯復官制曰聖
人之心如權衡之公法無私者君子之過如日月之食
人皆見之衛侯醇謹初豈有於他腸顔子庶幾尚何憂
於貳過賜王綯為從弟投拜金人自劾不允詔曰昔羊
舌坐誅靡連叔向王敦稔惡猶赦茂宏盖古者君臣相
與於腹心之間未嘗以兄弟輙投於形迹之地代嘉王
謝及第表鵬擊天潢之浪鶯遷帝苑之春昔慙假寵於
分茅今喜成名於拾芥知徽州鄉郡謝封新安郡侯表
久客還家方憩南飛之鵲通侯授印忽成左顧之龜宋
人洴澼以得封望敢及此漢將銀黄而誇里榮乃過之
賀收復杭州表河有防而蟻為之决稼大盛則螟生其
間唯兹嘯聚之徒盖以承平之乆敢揺蜂蠆之毒盜弄
萑苻之兵折箠一笞投戈四潰戎㫋所向舉江山歸指
顧之中帥藩復完他郡縣可談笑而得靖康末代羣臣
勸進表輙慕周勃安劉之計庶伸程嬰存趙之衷幸率
土相從而歸啟且諸侯不輟以事周又表整㐮城之駕
而早戒脩塗除髙邑之壇而亟臨大寶力圖後效如成
王小毖之詩光復丕基邁文帝大横之兆靖康二年皇
太后手詔厯年二百人不知兵傳序九君世無失德雖
舉族有北轅之釁而敷天同左袒之心又曰漢家之厄
十世宜光武之中興獻公之子九人唯重耳之尚在
周益公久在禁林詞章為一時之冠辭免直學士院狀
云顧仙嶺之提鼇自存大手矧明庭之儀鳳方集竒才
謝内相表視淮南之書豈但矜誇於下國聽山東之詔
固當禆助於中興謝衣帶鞍馬表褐衣褐見莫陳漢戍
之便宜馬去馬歸敢計塞翁之倚伏除大觀文判潭州
以言者奪職罷鎮後復職仍判潭州到任謝表云謂昔
之銷印重違白筆之公言故今者剖符庸示清衷之本
意踦𩔖雁門之復夣成鹿野之真又謝復職表云華陽
黒水裂地而封舊物青氊自天而下人皆𫝊誦
鄭元樞惠叔知建寧日因前所薦舒光改秩後光以賄
敗公坐降兩秩謝表云視所以觀所由不加詳審聽其
言信其行竟墮欺誣迨兹累年果爾連坐亦羿有罪於
予何誅又云敢不勵緇衣好賢之心謹推轂下士之禮
期不墜於家世庶少酬於國恩盖用鄭家事尤為清切
吕洞賔先生多遊人間丁晉公通判饒州日洞賔往見
之語公曰君狀貌頗似李德裕他日富貴皆如之公咸
平初與楊文公言其事今已報政張洎家居忽外有一
隱士通謁乃洞賔名姓洎倒屣迎見之見洞賔自言吕
渭之後四子温恭儉譲譲終海州刺史洞賔系出海州
房所任官唐史不載索筆八分書七言四韻留與洎頗
言將佐鼎席之意末句云成功當在破𤓰年俗以破𤓰
字為二八洎年六十四卒乃其䜟也滕宗諒守巴陵回
道士上謁滕口占曰華州回道士來到岳陽城别我留
何處秋空一劍横因大笑而去吕有詩在人間極多三
入岳陽人不識朗吟飛過洞庭湖又飲海龜皃人不識
燒山符子鬼難看又一粒粟中藏世界二升鐺内煑山
川並見楊公談苑為賣墨來到鼎州無端知府問蹤由
家住北斗魁星下劍掛南忩月角頭東坡詩話云熈寕
元年八月十九日有道士過沈東老飲酒用石榴皮冩
絶句壁上自稱回道人出門至石橋上先度橋數十步
不知所在或曰此洞賔也詩云西鄰已富憂不足東老
雖貧樂有餘白酒醸來縁好客黄金散盡為收書此東
坡倅錢唐之日今在石村沈家畫壁猶存所畫之像藤
蔓交蔽其體惟靣貌獨出余往來苕霅屢見之其他如
磨鐵鏡舞畫鶴設僧供於長沙隱姓名於幽谷考其異
跡固多有之惟渡江以來近在辛卯嵗嘗遊毗陵繫青
結巾黄道服皁縧草履手持棕笠自題曰知命先生自
呼於市荆門守胡公儔聞其聲頗異召之問命先生曰
公有夀且得見次不在清明前五日即在清明後七日
至期忽得報云第二政已改授他郡七日後又得報云
見政有召命胡始知其為異人乃悟知命字皆從口必
是吕洞賔無疑深恨不欵延之日夜追想其狀貌欲使
畫工圖之不可得及至荆門半載忽一日公㕔肅客有
急足聲喏云某知州府有書信今且往某州下書回途
却請回書客退開書通寒暄外無他語有一軸信開視
乃是南京石本吕公畫像與在毗陵日所見衣巾狀貌
無少異公益歎慕胡後守滁州為刻石以誌其事余乙
亥嵗為滁教距辛卯嵗五十餘年矣以此知先生未嘗
不遊人間但世人少有仙風道骨遇之者鮮矣
華山狂子張元天聖間坐累終身嘗作雪詩云七星仗
劍攪天池倒捲銀河落地機戰退玉龍三百萬斷鱗殘
甲滿天飛又鷹詩云有心待搦月中兎更向白雲頭上
飛其詩怪譎多𩔖此韓魏公在鄜延日元以策干公不
用後流落竄西夏教元昊為邊患及公撫陜右書生姚
嗣宗獻詩云踏破賀蘭石掃空西海塵布衣能辦此可
惜作窮鱗公曰此人若不收拾又一張元矣遂表薦官
之又嘗題詩於闗中驛舍云欲掛衣冠神武門先尋水
竹渭南村卻將舊斬樓蘭劍買得黄牛教子孫東坡見
而誌之後聞乃嗣宗詩又有詩云崆峒山叟笑不語静
聽松風飽晝眠皆豪語也
施逵字必達建陽人少負其才有詩名建炎間早擢上
第為潁州教官秩滿而歸時范汝為為冦據建城執逵
而脅之令書旗幟遂䧟賊黨朝廷命韓世忠討之城破
乃捕逵付軍帳至臨安送府獄編𨽻湖外離家之日度
此去必無生還乃嘱其妻令改適其妻悲泣鬻奩具所
有以給行囊及出獄賂防送卒使緩其行買一婢自隨
所至宿舍縱其通淫行至中途村舍一夕多市酒肉令
恣飲中夜酣卧手刃二卒及婢乃變衣易姓名竄於淮
甸滁黄間後朝廷圖影重賞捕之甚急逵乃為僧行入
邊界山寺中主僧見其執役惟謹亦異顧之疑其必非
凡夫一日以事役其徒衆使出獨留逵在呼而問曰朝
廷嚴賞捕亡命之人若是汝可以實告我却為汝尋一
生路脫去不然不獨汝身被戮亦累及山門逵力諱拒
僧曰我觀汝面目不是庸人愛汝故爾逵乃感泣下拜
悉露情悃僧又恐其疑己謂曰我即坐此汝自往吾卧
内取一箱袱來預作一書并白金數兩取出贈之云可
速入彼界尋某寺僧某投之逵拜謝而去遂至某寺嵗
餘主寺見其能書翰甚喜之逵於暇日買彼中舉業習
之易名宜生舉進士廷試天子日射三十六熊賦云聖
天子内敷文德外揚武功雲屯一百萬騎日射三十六
熊遂冠榜首大𬒳寵任後為中書舍人入翰苑紹興庚
辰金主謀侵淮先遣逵為賀正使甚倨慢朝廷以尚書
張燾為館伴使每以首丘桑梓之語動之意氣自若臨
岐顧張曰北風甚勁張因奏早為備逵少時嘗有詩云
久坐鄉闗夣已迷歸來投宿舊沙溪一天風雨龍移穴
半夜林巒鳥擇栖賣菜無人求好語種𤓰何地不成畦
男兒未老中原在寄語鵾雞莫浪啼又嚴子陵釣䑓詩
懸崖斷壑少人蹤只合先生卧此中漢業已無一抔土
釣䑓今是幾秋風同學劉郎已冕旒未應換與此羊裘
子雲到老不曉事不信人間有許由至黄州弔東坡詩
文星落處天應泣此老已知吾道窮事業謾誇生仲達
功名猶忌死姚崇至一寺中為僧題屏風八景其平沙
落鴈云江南江北八九月葭蘆伐盡洲渚濶欲下未下
風悠揚影落寒潭三兩行天涯是處有菰米如何偏愛
來瀟湘此詩已有異志又感春詩感事傷懷誰得知故
園閒日自暉暉江南地暖先花發塞北天寒遲鴈歸夣
裏江河依舊是眼前阡陌似疑非無愁只有雙蝴蝶解
趂殘紅作陣飛又感錢王戰䑓詩層層樓閣捧昭回元
是錢王舊戰䑓山色不隨興廢去水聲長逐古今來年
光似月生還沒世事如花落又開多少英雄無處問夕
陽行客自徘徊此詩乃是出塞作又題將臺詩梅花摘
索未全開老倦無心上將臺人在江南望江北征鴻時
送客愁來此詩奉使本朝時作又題壁云君子雖窮道
不窮人生自古有飄蓬文章筆下千堆錦志氣胷中萬
丈虹大抵養龍須是海筭來栖鳳莫非桐山東宰相闗
西將俯仰懐賢倚暮風初逵卜𦵏地術者曰若近裏𦵏
三紀後可出侍從子孫緜逺近前一紀年窮困後方顯
逹但不歸家鄉逵曰子孫冨貴何預於我耶即從前𦵏
韓蘄王之孫某嘗語余云後見趙左史再可云靖康之
難其族人陷於北有葉倅者建寧人仕于京南亦留彼
中逵為其子葉寮執伐娶趙氏後和好既成歸我河南
地於是陷彼者皆得歸江南寮今為雜賣場監官亦能
言宜生之事逵祖墳今在卲武建寧縣施村土人猶能
言其事墓尚存
　
　
　
　
　
　
　
　
　
　耆舊續聞卷六
欽定四庫全書
　耆舊續聞巻七　　　　　　宋　陳鵠　撰
鄉音是處不同惟京師六朝得其正陸德明作釋音韻
切亦多浙音司馬温公論九旗之名與旂相近緩急何
以分别小雅庭燎詩言觀其旂左傳龍尾伏辰取虢之
旂然則此旂當為芹音耳闗中人言清濁之清不改清
字丹青之青則為萋音又以中為蒸蟲為塵不知旂本
是芹音亦周人語轉如青之言萋也五方言若是者多
閩人以髙為歌荆楚人以南為難荆為斤文士作歌亦
多不悟真宗朝試天德清明賦有閩士破題云天道如
何仰之彌髙考官閩人遂中選(古今/詩話)
荆南進士為雪詩始用先字後云十二峯巒旋旋添以
添為天也向敏中鎮長安土人不敢賣蒸餅(陳輔/之云)
余聞英華之事舊矣庚辰道出縉雲訪其遺跡得縉雲
令林毅夫贈英華詩集一編考其年代姓名乃元豐二年
夏五月縣令開封李長卿女也李有二女慧性過人聞
誦詩書皆黙記之姿度不凢俄染癘疾而逝殯於邑之
仙巖寺三峯閣李公滿罷因舁以歸宣和庚子盜起嚴
之青溪所過焚燎無遺惟三峯閣獨存主簿以為廨舍
每見女子態貌綽約綵衣翩蹮嘯歌自得命玉虚羽士
奏詞終莫能去簿遂移於寺之浴堂故址别剏廨宇遂
無所見代者濟南王𫝊慶長興與弟𫝊及内表曹潁偕
來館曹於㕔治之東未幾曹神氣恍惚若有所憑一夕
吏散庭空月明曹與女羅觴豆獻酬懽洽嚴更者黎明
告於簿簿驚愕力叩曹曹不可隱且言有女子毎夕叩
扄而至與語皆出塵氣象詰其姓氏曰開封李長卿女
秀蕚其名英華其字父任邑令隨侍而至偶遇真人授
丹砂辟榖有年身輕於羽蓬萊雖逺一念至則瞬息間
耳若青城紫府桃源天台吾遊息之所也仙都窪尊特
僑寓爾知子鰥居故來相慰更唱迭和殆無虛日時長
至節𫝊慶休於中堂乃聞笑語聲王云汝非英華耶挹
而問焉與曹之言無少異自是形迹不秘去來不時忩
壁題染在在可録王盡室見之不以為怪曹有親陳觀
察者挽之從軍將就道英華情不忍釋祖於黄龍之僧
舍與訣曰妾與子縁斷矣念寓簿舍日子嘗求我辟榖
方豈靳而不與者但子宿縁寡淺塵業未償非仙舉之
姿他時當有兵難妾豈能終為子保䕶授靈香一瓣有
急請爇以告當陰有所護不然亦無如之何也曺公勇
為朔方之行不意獲譴麾下追惟英華之言欲取所貽
香爇之軍行無宿火卒正法英華詩百餘篇其警句有
春日述懷二絶云三月園林麗日長落花無語送春忙
栁緜不解相思恨也逐遊蜂過短墻園林簇簇日暉暉
白蝶黄蜂自在飛公子醉眠芳草岸栁花片片㸃春衣
又云醒酒清風揺竹去催詩小雨過山來又綠髪照波
秧正暖黄雲卧隴麥初成非詩人所易到也其詩無凄
凉悲怨之詞皆艶麗歡愉之語殆亦鬼中之仙邪若言
曹生之禍尤異余友人曽亨仲少隨表兄陳夣良任岳
之嘉魚尉秩滿移寓於崔府君祠下館曽於東廡忽一
夕聞忩外異香撲鼻㣲吟云芳心欲剖憑誰訴惟有清
風明月知次夜復吟云曽穴忩視之彷彿有女子過廡
下但見雲鬢斜軃若懶粧之態是夕忽入與之遇力扣
其姓氏不告强詰之乃云妾本府君女又問其年若干
云年當二八時又問何故懶粧云對粧慵攬鏡又問答我
一似吟詩云握筆愛題詩一日曽往祠下遍閱無女子
像貌疑是寓居女恐事覺欲絶之女云君若見疑可同
往乃引至一大府有童姬百軰候迎於門延至中堂茶
湯罷登望月䑓羅列肴饌酒果甚奢酬勸歡洽䑓傍有
碑記其嵗月云無為子撰曽問無為子是何人云即妾
也酒罷已五皷曽携果核歸醉寢其子姪至取其果與
之無異人間者又嘗吟云欲擇純良壻須求才學兒期
君終逺大富貴我皆知曽云何以知之云吾父掌人間
善惡禍福各有簿吾嘗竊視之曽遂扣以前程事云遇
雞年即發自此毎夕寢處如常但神情頗瘁其家疑為
妖魅所惑力扣之乃以實吿郡有孔法師符法甚靈乃
密以狀告孔為具符令就城隍司投之且云今夜若有
影兆見報是夕府君從忩外長歎而過有數獄卒押其
女隨後女舉手指曽數其負約翌旦孔呪符與飲自此
遂不至八月郡以祠為漕試院遂移寓南草市女子復
來自後往來不可禁唱和詩詞盈軸其家視以為常亦
不復怪來春曽欲試上庠女泣别曰與君相從許久苦
留不住先動必有灾前途宜自謹曽至黄池鎮一夕被
冦席捲而去曽狼狽而歸至中都復丁母艱始驗其言
後累舉遇雞年皆不驗後館於趙大資德老之門至癸
酉嵗果偕浙漕薦年幾七旬矣女子之言異哉余謂妖
魅之惑人未有久而不斃者獨二子所遇不能為之害
曹果死於兵難曽雖蹭蹬不第年逾八袠以夀終余淳
熈甲辰初識曽於臨安郡庠一日乘其醉扣之曽悉以
告嘗為作𫝊以紀其事矣亨仲乃鄭鑑自明之内表嘗
以其事語於伯恭先生士夫間亦有聞之者偶讀李英
華集以其事正相𩔖因併録之
温叔皮云三衢柴翼客滬瀆余謁之因談兵火以前湖
南一士人過泗州有解太素脉者診之云來年有官終
有病也士子竦然曰當得何病曰有癰疽病士留五日
求為處一方脉者竟不能為之乃指京師某人者俾訪
之士子到京來年果登第求診脉於醫醫問君所嗜何
物答曰物物皆喫醫曰喫果子否梨正熟有賣梨者買
二百許毎日食畢恣啖之一兩旬復謁醫醫問啖多少
梨答云一百許醫曰可喜君無事矣然須生瘡既而三
四日間遍身患大瘡以藥調和其内尋愈出京過泗州
見向診脉者問君得官又安樂醫以何藥療君病答云
某不病但生瘡耳醫者詰之乃以食梨事對脉者呼其
子設香案望京師而拜曰不可謂世間無人乃誌其方
葢以梨發散其癰疽之氣變作渾身瘡爾士子及太素
脉者忘其姓名唯記京師醫者是大馬劉家
張文定公年十六發解入京從汴岸日者問休咎日者
曰子來正及時吾嗜酒然術甚髙毎醉則不推測今日
偶不飲當為盡言良久曰言之勿怒子更十年當以三
人及第又二年當為狀元文定大怒曰三人及第豈再
魁乎拂衣而去是嵗下第後十年始以茂材異等除校
書郎知崑山縣三人恩例也又二年再舉賢良方正除
將作監丞通判睦州狀元恩例也文定公孫壻曽統言
如此
鄭燕公居中達夫開封人少遊上庠登舍選職學事毎
休沐常與鄭紳遊紳嘗為省直官官罷貧不事生産公
毎給之一日同至相國寺有日者榜卦肆一卦萬錢公
如其數扣之日者云此命大貴與蔡太師正相𩔖究其
詳則拾起卦子不復言矣行數步許語鄭曰汝試令看
鄭笑曰我有萬錢即登旗亭痛飲決不與此曹公云吾
為償金强之往日者曰吾毎日只推筭一命要看時可
預録下來日見訪二人如期而往日者黙然良久云怪
詫這五行又與某太尉相𩔖公頗不樂而去盖公少年
馳聲學校意氣方盛得日者言益喜試以鄭殫其術何
從解貴然心懷觀望又語鄭曰吾二人更各以五千令
覆筭日者不納諭以覆看前二命乃受曰二命皆大貴
先看者將來與蔡太師同官後看者却先發大抵相去
不逺公復問何時當貴日者曰若見雪紛紛下時却來
相謝公戲鄭曰術者道我貴吾今已升舍若登甲科貴
亦不難謂汝貴時恐無此理鄭徐答曰我亦有少夤縁
但不欲言公力詰之乃曰某自喪偶後有息女甫七嵗
無人鞠養將與中貴為養女聞常進入内性極慧黠頗
得寵遇恐異時因此進身未可期某以私告切勿語人
公聞之沾沾自喜且欲驗日者之言與鄭劇飲而歸後
復與鄭同行忽遇雪下公笑曰日者言雪下時汝當貴
鄭曰今得一杯暖寒足矣望豈及此公因留外館流連
踰日忽有快行屢至學尋問頗急學臧輩不知公寓處
及歸乃以告公亦驚訝未知何事語未竟復至喜曰幸
得見學士慈德宫鄭押班欲尋其父遍問莫有知其家
者聞常與學士相過公曰少頃須至但貧甚吾每賙之
更寛兩日為辦些衣服方可去時公新婚奩具甚厚有
銀盂在側持以予之曰謾為酒資可以此意覆知押班
快行得之殊過望悉以其語達押班甚德之及鄭入見
具言居貧毎藉公賙䘏誼過手足鄭自此有居第庖供
日豐與公往還情好愈篤及徽廟登極慈德太后以押
班賜上封賢妃未幾為貴妃恩寵日盛六宫無出其右
政和元年册后以紳為樂平郡王公初擢第仕真定教
官紹聖初為太學博士上即位遷大宗正丞崇寧間自
禮部郎召試中書舍人除知樞密以后故也政和三年
再知院六年拜少保太宰兼門下侍郎蔡儋州再入正
與之同相日者之言異哉葛文安公與公之孫為僚壻
嘗語余云
文安公又言某自上元丞滿罷除浙東需次時有相士
趙蓑衣者謂某曰公靣有憂色主服然便得見仕不待
終更召為學官厯清要不出國門至宰相月餘果喪偶
又數月報代者事故到官逾年劉侍郎孝維榻前特薦
除太學博士及為給舍時趙來見某令看兩府誰先入
相時趙雄為樞密相士所言皆不驗豈其術偶中亦有
時而差耶余後讀范蜀公蒙求所紀日者事尤為竒中
張鄧公嘗謂范公曰某舉進士時與冦萊公遊相國寺
詣一卜肆卜者曰二人皆宰相也既出遇張齊賢王隨
復往卜之卜者大驚曰一日之内而有四人宰相四人
相顧而笑以退因是卜者銷聲不復有人問之卒窮飢
餓以死其後四人皆如其言鄧公欲為之作傳因循未
能時公已致仕猶能道其姓名今又忘之
紹興初日者韓操曹谷皆竒術也湯丞相進之史丞相
二公㣲時嘗往扣之一日調官中都復同往韓偶脩屋
無延坐處其家紿云出去韓瞽者聞其聲而記之亟呼
曰二相公來豈可不留坐後皆如其言又劉樞密珙父
吕檢詳仲發同訪之時二公已京秩為幹官韓云二命
皆改秩又指劉後當至樞使吕為卿監後劉果為樞密
但非使爾吕為檢詳直顯謨閣終朝議大夫亦卿監資
序又余同里前輩林僉判元祖省試已迫期病甚肩輿
往扣之韓云今年當第臨試前一日自愈是嵗果第余
幼年猶及見之與余言及曹谷與韓齊名晚年術多差
曹丹陽人有士人初薦閣省試得失曹不許云須至免
舉年方登第果下省至免舉復扣之曹又不許士子曰
公向年許我免舉登第何相反耶曹曰若果是曹谷相
許但以往日之言為據是時命運通利所言無不中今
時運不如昔故亦有時而差爾宗果第然則日者之術
驗否亦係時運不專在術耶
　
　
　
　
　
　
　耆舊續聞卷七
欽定四庫全書
　耆舊續聞卷八　　　　　　宋　陳鵠　撰
王欽若鄉薦赴闕張僕射齊賢時為江南漕以書薦於
錢易希白錢時以才名獨步館適延一術士以考休咎
不容通謁王跼䠞門下厲聲詬閽人術者遥聞之謂錢
曰不知何人耶若聲形相稱世無此貴者但恐形不副
聲爾願延之使某獲見希白召之冀公单㣲逺人神貌
踈痩復贅於頸舉止山野希白蔑視之術者悚然側目
諦視既退術者稽顙興歎曰人中之貴有此十全者錢
戲曰都堂便有此等宰相乎術者正色曰公何言歟且
宰相何時而無此君不作則已若作則天下富盛而君
臣相得至死有慶而無弔不完者但無子而已錢戲曰
他日當陶鑄吾輩乎術者曰恐不在他日即日可得願
公毋忽後希白方為翰林學士兾公己真拜
馬尚書亮使淮南時吕許公為布衣侍其父罷江外縣
令亦至淮甸上書求見馬公一閱知其必貴遂以女妻
之馬公知江寧時陳執中以光禄寺丞經過馬謂曰寺
丞他日必至真宰相令其諸子出拜願以老夫之故他
日得預陶鑄之末曽致堯諌議一日在李侍郎虛己坐
上見晏元獻公公李之壻也時方奉禮部曽熟視之曰
他日甚貴但老夫不及見子為相也
黄朝美云風鑒一事乃昔人甄識人物㧞擢賢才之所
急非市井卜相之流用以賈鬻取貲者前世郭林宗裴
行儉之考器識以言臧否余亦粗知大槩嘗與冨文忠
論之文忠曰觀子之論多取豐厚若是屠兒飰飽時皆
貴矣今復思之大凡相之所先全在神氣與心術更或
豐厚其福十全
唐人以格律自拘唯白居易敢易其音於語中如照地
騏麟袍(騏音/佶)雪櫳胡(音/鶻)欄干三百六十(音/諶)橋晏殊嘗評
之曰詩人乘俊語當如此用字故晏公與鄭俠詩云春
風不是長來客主張(去/聲)繁華能幾時然杜詩中如此用
字亦多將軍只數漢嫖姚漢書音漂鷂而杜作平聲之
𩔖李嘉祐詩門臨蒼茫經年閉身逐嫖姚幾日歸又張
祜詩洛水暮天横蒼茫邙山落日露崔嵬東坡詩峥嶸
依絶壁蒼茫瞰奔流蒼茫二字古人用之皆是平聲而
此作仄聲又石鼻城詩獨穿暗月朦朧裏恐度闗河蒼
茫間亦作側聲魯直亦多如此用字
沈存中筆談云治平中杭州南新縣(今新/城)民家析柿木
中有上天大國四字予親見之書法𩔖顔真卿極有筆
力其木剖偶當天字中分而天字不破上下兩畫并一
脚皆旁挺出半指許如木中之節以兩木合之如合契
焉是時正中原全盛之時安知有駐蹕臨安之事此正
符中興渡江之兆偏方之地謂之大國而天字不破乃
中興再纂紹鴻圖之䜟也莫非前定存中但記其字體
之異豈知有後日之事耶
江南保大中浚秦淮得石誌其刻有大宋乾德四年凡
六字他皆磨滅不可識令諸儒叅驗乃輔公祏據江東
時年號太祖受命號宋改元乾德江左始衰豈非威稜
將及而符䜟先著耶又劉貢父詩話云太祖欲改元須
古來所未有者宰相以乾德為論且言前代所無三年
正月平蜀有宫人入掖庭者太祖因閱其奩鏡背有乾
德四年大驚曰安得四年所鑄乎宰相不能對陶榖竇
儀奏曰蜀少主曽有此號太祖嘆曰作宰相須是讀書
人然二公又不知輔公祏已有此號矣
慶厯七年貝州卒王則叛叅政文彦博請行仁宗忻然
遣之且曰貝字加文為敗卿擒賊必矣逾月以捷報聞
詔拜平章事改貝為恩此與真宗幸澶淵校尉宋捷迎
駕上喜以為必破敵其先兆相𩔖
鳳凰穴在南恩州北甘山壁立千仞有瀑水淙下猿狖
不能至鳳凰巢其上彼人呼為鳳凰山所食亦䖝魚遇
大風雨或飄墜其雛小者猶如鶴而足差短南人或取
其觜謂之鳳凰杯古書鳳凰生於丹穴即南方也盖此
禽獨出於塵寰之外能逺羅弋其智能逺害逢時而出
也本朝嘗集清逺合懽樹
臘茶出於福建草茶盛於兩浙其品日鑄為上自景祐
已後洪之雙井白芽漸盛近嵗製作尤精囊紅紗不過
一二兩以常茶十數斤養之用避暑濕之氣其品逺過
日鑄魯直與陳季常帖云雙井前所選乃家園第一如
所論不可解竊意似南方土人觀國爾昔有南方一士
人初入都見縣巷燕支鋪羣婢即歎息以為燕趙之絶
色及其遊界南北真見妖麗之姝遂復尋常爾豈曩時
所見長鷹爪者初至縣巷者乎今謾寄數兩大爪然其
味乃不甚良也自山谷品題之後雙井之名益著東坡
雖欲臣雙井其可得哉
東坡云唐人煎茶用薑故薛能詩云鹽損添常戒薑宜
著更誇據此則又有用鹽者矣近世有用此二物者必
大笑之然茶之中等者用薑煎信佳也鹽則不可東坡
之說如此不知今吳門毗陵京口煎㸃茶用鹽其來已
久却不曽有用薑者風土嗜好各有不同
范文正公茶詩云黄金碾畔緑塵飛碧玉甌中翠濤起
蔡君謨謂公曰今茶絶品者甚白翠綠乃下者爾欲改
為玉塵飛素濤起君謨之說固然然今自頭綱貢茶之
外次綱者味亦不甚長不若正焙茶之真者也榮徵録
以為佳近士夫多重安國茶以此遺朝貴而夸茶不為
重矣唐李泌茶詩旋沬翻成碧玉池亦以碧色為貴今
諸郡産茶去處上品者亦多碧色又不可以槩論
前輩謂伊川嘗見秦少游詞天還知道和天也痩之句
乃曰髙髙在上豈可以此瀆上帝又見晏叔原詞夣魂
慣得無拘檢又踏楊花過謝橋乃復激賞之按秦詞即
本李長吉天若有情天亦老之意過於媟瀆故少游竟
死於貶所叔原夀亦不永雖曰有數亦勸淫之過管寧
泛海幾覆舟自以一朝科頭三晨晏起為過今人之過
何止科頭晏起而已哉司馬温公有言吾無過人者但
平生所為未嘗有對人不可言者爾晁氏客語云怕人
知事莫萌心與蘓子由置一厯子有所為皆書之相𩔖
後唐明宗公卿大僚皆唐室舊儒其時進士贄見前輩
各以所業止投一巻至兩卷但於詩賦歌篇古調之中
取其最精者投之行兩巻號曰雙行謂之多矣故桑魏
公維翰只行五首賦李相愚只行五首詩便取大名以
至大位豈必以多為貴哉裴說補闕只行五言十九首
至來秋復行舊巻人有譏之者乃云只此十九首苦吟
尚未有見知何暇别卷哉余謂國初尚有唐人之風趙
叔靈清獻之祖也初舉進士主司先題其警句於貢院
壁上遂擢第有詩集數十篇閒雅清淡不作晚唐體自
成一家清獻漕成都日宋祁公鎮益都為序其詩
　
　
　
　
　
　
　耆舊續聞卷八
欽定四庫全書
　耆舊續聞卷九　　　　　　宋　陳鵠　撰
夏文莊舉制科對䇿罷方出殿門遇楊徽之見其年少
遽邀與語曰老夫他則不知唯喜吟詠願丐賢良一篇
以卜他日之志公欣然援筆曰殿上衮衣明日月硯中
旗影動龍蛇縱横禮樂三千字獨對丹墀日未斜楊公
歎服曰真宰相器也此青緗雜記所載又東軒筆録與
此少異云公舉制科對策廷下有老宦者前揖曰吾閱
人多矣視賢良他日必貴求一詩以誌今日之事因以
吳綾手巾展前公乘興題曰簾内衮衣明黼黻殿中旗
斾雜龍蛇縱横落筆三千字獨對丹墀日未斜然不若
前詩用字之工所謂宦者以吳綾手巾求詩想必有此
至今殿試唱名宦者例求三名詩但句語少有工者詩
亦不足重矣祖宗朝一時翰苑諸公唱和有上李舍人
詩西掖深沉大帝居紫㣲西省掌泥書天闗啟鑰趨朝
後侍史焚香起草初又黄扉陪漢相彩筆代堯言又和
人見賀分班曉入翔鸞閣直殿旁聨浴鳳池彩筆閒批
五色詔好風時動萬年枝又掖垣西入鳳池邊西閣凌
雲為起烟彩筆時批尺一詔直廬深在九重天又内直
詩紫泥初草詔書成紅藥翻堦晝影清屋瓦生烟宫漏
永時聞幽鳥自呼名李昉燕㑹詩衣惹御香拖瑞錦筆
宣皇澤洒春霖賈黄中青綸輝映輕前古丹地深嚴隔
世塵錢若水日上花梢簾捲後栁遮鈴索雨晴初楊徽
之詔出紫泥封去潤朝回蓮燭賜來香皆粲然有貴氣
王元之嘗作三黜賦以見志後知制誥忤時相出知黄
州蘇易簡榜下放孫何等進士三百餘人奏曰禹偁禁
林宿儒累為遷客臣欲令牓下諸生送於郊奏可之禹
偁作詩謝曰綴行相送我何榮老鶴乘軒媿谷鶯三
入承明不知舉看人門下放門生時交親狥時好惡不
敢私近獨竇元賔執手泣於閣門公後以詩謝之曰惟
有南宫竇員外為余垂淚閣門前權德輿不由科第知
貢舉三年門下諸公繼為公相以元之之才不得知貢
舉抑命也夫
前輩論藏書畫者多取空名偶傳為鍾王顧陸之筆見
者争售此所謂耳鑒又有觀畫以手摸之相傳以為索
隱指者為佳畫此又在耳鑒之下謂之揣骨聽聲畫之
妙當以神㑹不可以形器求也此固善於評畫者然余
觀近代酷收古帖者無如米元章識畫者無如唐彦猷
元章廣收六朝筆帖可謂精於書矣然亦多贗本東坡
䟦米所收書云畫地為餅未必似要令痴兒出饞水山
谷和云百家𫝊本略相似如月行天見諸水又云拙者
竊鈎輙折趾盖譏之也楊次翁守丹陽元章過都留數
日元章好易化人書畫次翁作羮以飲之曰今日為君
作河豚其實他魚元章疑而不食次翁笑曰公可無疑
此贗本爾因以譏之唐彦猷博學好古忽一客携黄筌梨
花卧鵲於花中斂羽合目其態逼真彦猷蓄書畫最多
取蜀之趙昌唐之崔彞數名畫較之俱不及題曰錦江
釣叟筆絹色晦淡酷𩔖古縑其弟彦範掲圖角絹視之
大笑曰黄筌唐末人此乃本朝和買絹印後人矯為之
遂還其人以此觀之真贗豈易辨耶世之溺於書畫者
雖不失為雅好然亦一癖爾歐陽公有牡丹圖一猫卧
其下人皆莫知一日有客見之曰此必午時牡丹也猫
眼至午睛細而長至晚則大而圓此亦善於鑒畫者
歐陽公石月屏序云張景山在虢州時命治石橋小版
一石中有月形石色紫而月白中有樹森森然其文黒
而枝葉老勁雖世之工於畫者不能為盖竒物也景山
因謫留以遺予因令善畫工摹寫以為圖并書以遺蘇
子美其月滿而旁㣲有不滿處正如十三四時其樹横
生一枝外出皆其實如此不敢増損貴可信也子美聖
俞皆有詩余嘗於赤岸陳文惠裔孫忠懿家出示余此
屏自言文忠公所藏之本其月樹枝葉與公之序無少
異但其圖與石屏㣲不𩔖爾豈公所謂世之工於畫者
不能為乎忠懿且求余䟦語余謂歐公方誇此石自云
毎到月滿時石在暗室光出簷聖俞則曰曽無纎毫光
未若燈照席徒為頑瑛一片圖温潤又不如圭璧何貶
此石之甚耶雖然此屏不幸而遇聖俞亦幸而有聖俞
則此屏可以長寶而不為好事者奪豈願復有歐陽公
者出而見之乎
容齋先生語余云唐金城馮贄編雲仙散録不著出處
皆為偽撰初無此事予偶得此本退而讀之有張曲江
語人曰學者常想胷次吞雲夣筆頭湧若耶溪量既并
包文亦浩瀚殊不可觧若耶在㑹稽雲門寺前特一澗水
耳何得言湧耶以此知其偽明矣觀贄自叙之文乃是
近代人文格亦非唐人之文也世有偽作東坡注杜詩
内有邅田父泥飲篇欲起時被肘云孔文舉就里人飲
夜深而歸家人責其遲曰欲命駕數被肘工部造詩奥
妙胷中無國子監書者不可讀其詩此大疎脫處不知
國子監能有幾書何嘗有此書耶余謂筆頭湧若耶溪
與胸中無國子監書可謂的對後以語容齋遂共發一笑
偽注贈王中允維末句云窮愁應有作試誦白頭吟舊
注虞卿著白頭吟以人情樂新而厭舊義自明白偽注
乃云張䟦欲娶妾其妻曰子試誦白頭吟妾當效之跋
慙而止此婦人女子善警戒者也是以白頭吟為文君
事有何干涉註特引史𫝊所有之事及東坡已載於筆
録者飾偽亂真其言又皆鄙繆近日有刋東萊家塾詩
武庫如引偽注苦吟詩瘦翠屏晚對眼前無俗物短髪
不勝簮日月不相饒獨立萬端憂等事偽作東坡注不
知此何𫝊記耶世俗淺識輩又引其注為故事用豈不
誤後學哉所謂詩武庫者又偽指為東萊之書也余後觀
周少隱竹溪録云東城煑猪肉詩有火候足之句乃引
雲仙録火候足之語以為證然此亦常語何必用事乃
知少隱亦誤以此書為真後來引用者亦不足怪
梅詞漢宫春人皆以為李漢老作非也乃晁升用贈王
逐客之作仲甫為翰林權直内宿有宫娥新得幸仲甫
應制賦詞云黄金殿裏燭影雙龍戲勸得官家真箇醉
進酒猶呼萬嵗錦裀舞徹凉州君恩與整搔頭一夜御
前宣喚六宫多少人愁翌旦宣仁太后聞之語宰臣曰
豈有館閣儒臣應制作狎詞耶既而以彈章罷館中同
僚相約祖餞及期無一至者獨升用一人而已因作梅
詞贈别云無情燕子怕春寒輕失花期正謂此爾又云
問玉堂何似茅舍踈籬指翰苑之玉堂苕溪叢話却引
唐人詩白玉堂前一樹梅今朝忽見數枝開謂人間之
玉堂盖未知此作也又傷心故人去後零落清詩今之
歌者𩔖云冷落不知用杜子美酬髙適詩自從蜀中人
日作不意清詩久零落葢零字與泠字同音人但見泠
字去一㸃為冷字遂云冷落不知出此耳王仲甫字明
之自號為逐客有冠卿集行於世陸務觀云
余嘗見本事曲魚逰春水詞云因開汴河得一碑石刻
此詞以為唐人所云嫩草初抽碧玉簮緑栁輕拂黄金
穟此盖用唐人詩楊栁黄金穟梧桐碧玉枝今人不知
出處乃作黄金蘂或黄金縷又如周美成西河詞賞心
東畔淮水今作傷心如此之𩔖甚多
景德中夏英公初授館職時方早秋上多宴後庭酒酣
遽命中使詣公索新詞問上在甚處云在拱宸殿按舞
公即抒思立進喜遷鶯曰霞散綺月沉鈎簾捲未央樓
夜深河漢截天流宫殿鎻清秋瑶階曙金花露鳳髓香
和雲霧三千珠翠擁宸逰水殿按凉州上大悦
熈寧中髙麗遣使入貢且求王平甫學士京師題詠有
㫖令權知開封府元厚之内翰抄録以賜厚之自詣平
甫求新著平甫以詩戲之曰誰使詩仙來鳳詔欲𫝊賈
客過雞林
王建宫詞百首多言唐禁中事皆正史小說所不載者
每見於詩如内中數日無呼喚𫝊得滕王蛺蝶圖滕王
元嬰髙帝子新舊唐書皆不著其所能惟名畫録略言
其善畫不云其工蛺蝶也唐世一藝之善如公孫大娘
舞劍曹剛琵琶米嘉榮歌皆見唐賢詩句遂知名於當
世其時山林田畆潛德隱行君子不聞於世者多矣而
賤工末技得所附托乃垂於不朽葢各有幸不幸也
晏元獻公文章擅天下尤喜為詩而多稱引後進一時
名士往往出其門聖俞平生所作詩多矣然公獨稱其
兩聨云寒魚猶著底白鷺已飛前又絮暖鮆魚繁波添
􁃇菜紫魏泰嘗於聖俞處見公自書手簡再三稱賞此
二聨疑而問之聖俞曰此非我之極致豈公偶自得意
於其間乎乃知詩人好惡去取不可强同也
元獻嘗問曽明仲云劉禹錫詩有瀼西春水縠紋生此
生字作何意明仲曰作生育之生晏曰非也作生熟之
生語乃健(宋景文/筆記)
趙龍圖師民名重當世而文章之外詩思尤精如麥天
晨氣潤槐夏午陰清又曉鶯林外千聲囀芳草階前一
尺長前輩名流所未到也
　
　
　
　耆舊續聞卷九
欽定四庫全書
　耆舊續聞卷十　　　　　　宋　陳鵠　撰
東坡論栁子厚詩在淵明下韋蘇州上退之豪放竒險
則過之而温麗精深則不及也所貴於枯淡者謂其外
枯而中膏似淡而實美淵明子厚之𩔖是也若中邊皆
枯淡亦何足道譬如食蜜中邊皆甜人食五味知其甘
苦者皆是能分别其中邊者百無一也周少隱云詩人
多喜效淵明體者非不多但使淵明媿其雄麗耳韋蘇
州詩云霜露悴百草時菊獨研華物性有如此寒暑其
奈何掇英泛濁醪日夕㑹田家盡醉茅簷下一生豈在
多非惟語似而意亦大似故東坡論栁子厚詩晚年極
似陶淵明知詩病者也詩之用事當以故為新以俗為
雅好竒務新乃詩之病子厚南遷詩有云秋氣集南澗
獨逰亭午時深䆳紆餘大率𩔖此故謂子厚詩在淵明
下蘇州上山谷書栁子厚詩數篇與王觀後欲知子厚
如此學淵明乃能近之耳如白樂天自云效淵明數十
篇終不近也
沈存中云館閣每夜輪校官一人直宿如有故不宿則
虚其夜謂之豁宿故事豁宿不得過四遇豁宿厯名下
書腹肚不安免宿故館閣宿厯相𫝊謂之害肚厯余為
太學諸生請假出宿前廊置一簿書云感風則害肚厯
可對感風簿
余弱冠客㑹稽遊許氏園見壁間有陸放翁所題詞云
紅酥手黄藤酒滿城春色宫墻栁東風惡歡情薄一懐
愁恨幾年離索錯錯錯春如舊人空瘦淚痕紅裛鮫綃
透桃花落閒池閣山盟雖在錦書難托莫莫莫筆勢飄
逸書於沈氏園辛未三月題放翁先室内琴瑟甚和然
不當母夫人意因出之夫婦之情實不忍離後適南班
士石其家有園館之勝務觀一日至園中去婦聞之遣
遺黄封酒果饌通慇懃公感其情為賦此詞其婦見而
和之云世情薄人情惡之句惜不得其全闋未幾怏怏
而卒聞者為之愴然此園後更許氏淳熈間其壁猶存
好事者以竹木交護之今不復有矣公官南昌日代還
有贈别詞云雨斷西山晚照明悄無人幽夣自驚說道
去多時也到如今真箇是行逺山已是無心畫小樓空
斜掩綉屏你更早收心呵趂劉郎雙鬂未星又閒居三
山日方務德帥紹興擕妓訪之公有詞云三山山下閒
居士巾屨蕭然小醉閒眠風引飛花落釣船二詞並不
載於集南渡初南班宗子寓居㑹稽為近屬士子最盛
園亭甲於浙東一時坐客皆騷人墨客陸子逸實預焉
士有得姬盼盼者色藝殊絶公毎屬意焉一日宴客偶
睡不預捧觴之列陸因問之士即呼至其枕痕猶在臉
公為賦瑞鶴仙有臉霞紅印枕之句一時盛𫝊逮今為
雅唱後盼盼亦歸陸氏二陸兄弟俱有時名子逸詞勝
而詩不及其弟
秦塤以狀元及第李文肅公邴賀秦相一經教子素欽
丞相之賢累月笞兒敢起隣翁之羡秦甚喜浮溪賀啓
三年而奉詔策固南宫進士之所同一舉而首儒科乃
東閣郎君之未有雖迫於與故姑令王勃以居前而結
此眷知行見魯公之拜後或以為譏刺用是得謗文肅
賀除太師啟云推赤心於腹中君既同於光武有大勲
於天下相自比於姬公秦以為譏已答啟云君既同於
光武仰歸羙報上之誠相自比於姬公其敢犯貪天之
戒文肅得之不能不恐然亦終不加害也
徐子淵賀謝相深甫二子登科啟云三槐正位人瞻衮
綉之榮雙桂聨芳天發階庭之秀出則告辰猷於虎拜
稽首之際入則訓義方於鯉趨過庭之時滄海珠胎發
為朝采藍田玉種積有夜光又云雖官爵乃公家之自有
而世科豈人力之能為謝以為譏已亦不樂之
本朝狀元多同嵗但數問術者無從曉之爾徐奭梁固
皆生於乙酉王曽張師德皆生於戊寅吕溱楊寘皆生
於甲寅賈黯鄭獬皆生於壬戌彭汝礪許安世皆生於
辛巳陳堯佐王整皆生於庚午
翰林王公洙修撰錢公延年俱以丁酉八月丑時生王
十九日錢二十錢以嘉祐二年六月卒時王公已病或
謂王公起於寒素早嵗蹇剥庶可以免災然錢雖少年
榮進晩節遷延長短比折禍福實均王公竟不起王端
明素盧大尉政俱以丁未八月二十四日辰時生而王
出於貴胄盧起於軍伍王卒於邊藩盧薨於殿帥事皆
備同亦可怪也但盧之壽考有過於王得非以少年㣲
賤耶(青箱/記)
劉貢父王介甫同為考試官因忿争介甫惡語侵攽攽
不與較遂皆贖金中丞吕公著意不樂攽以為議罪太
輕遂奪主判攽謝表曰彍弩射市薄命難逃飄瓦在前
忮心不校又曰在矢人之術惟恐不傷而田主之牛奪
之己甚然左傳蹊人之田而奪之牛本無主字又孟子
惟恐不傷是全句己甚字外來盍云在傷人之矢惟恐
不深而蹊田之牛奪之己甚方停勻貢父工於四六者
豈不知葢出於一時之憤氣不暇精思爾熈寧初長扶
侍郎以二府初成以詩賀王介甫公和曰功謝蕭䂓慚
漢第恩從隗始說燕臺陸農師曰蕭規曹隨髙帝論功
蕭何第一而請從隗始初無恩字公笑曰韓退之鬬雞
聨句感恩隗始若無據豈當對功字觀此則二公之文
章優劣可知矣
唐劉鄴特賜進士第韋岫賀之曰三十浮名毎年皆有
九重知己曠代所無
進士褚載投贄於蘇威侍郎有數字犯諱謝啟曰曹興
之圖畫雖精終慚誤㸃殷浩之兢持太過竟達空函
國史補云元和之後文章學竒於韓愈學澁於樊宗師
歌行則學矯激於孟郊學淺於白居易學淫靡於元稹
俱名元和體大扺天寳之風尚黨大厯之風尚浮貞元
之風尚蕩元和之風尚怪也
魯直書王元之竹樓記後或𫝊云王荆公稱竹樓記勝
歐陽公醉翁亭記或曰此非荆公之言也某謂出此言
未失荆公評文章當先體制而後論文之工拙盖嘗觀
子瞻醉白堂記戲曰文詞雖極工然不是醉白堂記乃
是韓白優劣論耳以此考之優竹樓而劣醉翁記是荆
公言無疑也
東坡云永叔作醉翁亭記其辭玩易盖戲云耳又不自
以為竒特也而妄庸者乃作永叔語云平生為此文最
得意又云吾不能為退之畫記退之亦不能為吾醉翁
亭記此又大妄也陳後山云退之作記記其事爾今之
記乃論也少游謂醉翁亭記亦用賦體余謂文忠公此
記之作語意新竒一時膾炙人口莫不傳誦葢用杜牧
阿房賦體游戲於文者也但以記號醉翁之故耳富文
忠公嘗寄公詩云滁州太守文章公謫官來此稱醉翁
醉翁醉道不醉酒陶然豈有遷客容公年四十號翁早
有德亦與耆年同又云意古直出茫昧始氣豪一吐閶
闔風盖謂公寓意於此故以為出茫昧始前此未有此
作也不然公豈不知記體即觀二公之論則優竹樓而
劣醉翁亭記必非荆公之言也
劉昌言太宗時為起居郎善捭闔以迎主意未幾以諌
議知密院一旦上眷忽解曰劉某奏對皆操南音朕理
㑹一字不得雖是君臣隆替有限亦是捭闔之術窮矣
王嗣宗太祖時以魁甲登第多厯外郡晚方入朝真宗
時為副樞以老辭位真宗遽止之嗣宗曰臣力不任矣
但恨天眼遲開二十年
蔡忠懐公持正為某州司理日韓康公宣撫陜右河東
道出其境太守具宴委蔡撰樂語口號一聨云文價早
歸唐吏部將壇今拜漢淮陰康公極喜請相見觀其人
物髙爽議論不凡謂群將曰蔡司理非池中物因相與
薦之改秩已而薦與弟持國時持國知開封府初置八
廂乃辟為都廂暇日相見頗加禮接後已舉為府曹持
國既入翰苑劉庠尹京赴上幕府階墀持正獨否劉大
怒奏聞得㫖勒勘持正不答乞移棘寺乃供狀云京朝
官著令無階墀盖太宗真宗為牧時講此禮今輦轂之
下人臣為牧雖故事不可用而開封府尚仍舊例未當
大理卿求對特袖蔡所供呈奏裕陵喜曰蔡確知典故
何得作幕府可除館職到館後進百官圖識者云此生
看看待作宰相久之果然故元祐新州之貶程顥有憂
色葢憂其已甚也
熈寧六年有司言日當食四月朔上為徹膳避殿一夕
㣲雨明日不見日食是日有皇子之慶百官入賀蔡持
正為樞副獻詩前四句昨日薫風入舜韶君王未御正
衙朝陽輝已得前星助陰沴潜隨夜雨消其叙四月一
日避殿皇子慶誕雲陰不見日食四句盡之當時無能
過之者
　
　
　
　
　
　
　耆舊續聞卷十
