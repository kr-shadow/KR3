#+TITLE: 古今注-晉-崔豹
#+DATE: 2016-06-11 12:23:32
#+SOURCE: github.com/kanripo/KR3j0025 master a53b15b6                
古今註上
　　　　晉太傅丞崔豹字正熊
　　　輿服第一
大駕指南車起於黃帝帝與蚩尤戰於
涿漉之野蚩尤作大霧士皆迷四方於
是作指南車以示四方遂擒蚩尤而卽
帝位故後常建焉
大駕指南車舊說周公所作也周公治
致太平越裳氏重譯來獻白雉一黑雉
一象牙一使者迷其歸路周公錫以文
錦二疋軿車五乗皆爲司南之製越裳
氏載之以南緣扶南林邑海際朞年而
至其國使大夫　將送至國而旋亦
乗司南而背其所指亦朞年而還至始
製車轄轊皆以鐵及還至鐵亦銷盡以
屬巾車氏收而載之常爲先導示服逺
人而正四方也車灋具在尚方故事漢
末喪亂其灋中絕馬先生紹而作焉今
指南車是其遺灋也(馬鈞曹/魏時人)
大章車所以識道里也起於西京亦曰
記里車車上爲二層皆有木人行一里
下層擊鼓行十里上層擊鐲尚方故事
有作車灋
辟惡車秦制也桃弓葦矢所以祓除不
祥
豹尾車周制也所以象君子豹變尾言
謙也古軍正建之今唯乗輿得建之
金斧黃鉞也鐵斧玄鉞也三代通相用
之斷斬黃鉞乗輿建之以純金爲飾玄
鉞諸侯王公得建之武王以黃鉞斬紂
頭故王者以爲戒太公以玄鉞斬妲已
故婦人以爲戒漢制諸公亦建玄鉞以
太公秉之助武王斷斬故爲公之飾焉
大將軍岀征特加黃鉞者以銅爲之以
黃金塗刃及柄不得純金也得賜黃鉞
則斬持節諸侯王公建之
鍠秦改鐵鉞作鍠秦制也今乗輿諸侯
王公妃主通建焉
麾所以指麾武王執白旄以麾是也乗
輿以黃諸公以朱刺史二千石以纁
五輅衡上金爵者朱雀也口銜鈴鈴謂
鑾所謂和鑾也禮記云行前朱鳥鸞也
前有鸞鳥故謂之鸞鸞口銜鈴故謂之
鑾鈴或爲鑾或爲鸞事一而義異也
車輻棒也漢朝執金吾金吾亦棒也以
銅爲之黄金塗两末謂爲金吾御史大
夫司隷校尉亦得執焉御史校尉郡守
都尉縣長之類皆以木爲吾焉用以夾
車故謂之車輻一曰形似輻故謂之車
輻也
棨㦸殳之遺象也詩所謂伯也執殳爲
王前驅殳前驅之噐也以木爲之後世
滋僞無復典刑以赤油韜之亦謂之油
㦸亦謂之棨㦸王公以下通用之以前
驅
信幡古之徽號也所以題表官號以爲
符信故謂信幡乗輿則畫爲白虎取其
義而有威信之徳也魏朝有青龍幡朱
鳥幡玄武幡白虎幡黄龍幡五以詔四
方東方郡國以青龍幡南方郡國以朱
鳥幡西方郡國以白虎幡北方郡國以
玄武幡朝廷畿内以黄龍幡亦以騏驎
幡高貴鄉公討晉文王自秉黄龍幡以
麾是也今晉朝唯用白虎幡信幡用鳥
書取其飛騰輕疾也一曰以鴻雁燕鳦
者去來之信也
重耳古重較也文官青耳武官赤耳或
曰重較在軍車藩上重起如牛角故云
重較耳
唱上所以促行徒也上鼓而行節也
伺風鳥夏禹所作也
􁏗魏武帝所制初以章身服之輕便又
作五色􁳳以表方面也
白筆古珥筆示君子有文武之偹焉
两漢京兆河南尹及執金吾司隷校尉
皆使人導引傳呼使行者止坐者起四
人皆持角弓違者則射之有乗高窺闞
者亦射之魏晉設角弩而不用
曲蓋太公所作武王伐紂大風折蓋太
公因折蓋之形而制曲蓋焉戰國嘗以
賜將帥自漢乗輿用四謂爲䡶輗蓋有
軍號者賜一焉
雉尾扇起於殷世高宗有雊雉之祥服
章多用翟羽周制以爲王后夫人之車
服輿輦有翣卽緝雉羽爲扇翣以障翳
風塵也漢朝乗輿服之後以賜梁孝王
魏晉以來用爲常准諸王皆得用之
障扇長扇也漢世多豪俠象雉尾而製
長扇也
金根車秦製也秦并天下閱三代之輿
服謂殷得瑞山車一曰金根故因作爲
金根之車秦乃増飾而乗御漢因不改
焉
漢舊制乗輿黃赤綬四采黃赤紺縹淳
黃圭長二丈九尺九寸五百首(太皇太/后皇太)
(后皇后皆/與乗輿同)諸侯王赤綬四采赤黃縹紺
淳赤圭長二丈一尺三百首(長公主天/子貴人與)
(諸侯王同綬/者特加也)諸國貴人相國皆綠綬三
采綠紫紺淳綠圭長二丈一尺二百四
十首公侯將軍紫綬二采紫白淳紫圭
長丈七尺百八十首公主封君服紫綬
九卿中二千石二千石靑綬三采靑白
紅淳靑圭長丈七尺百二十首自靑綬
以上縌皆長三尺二寸與綬同采而首
半之千石六百石黑綬三采靑赤紺淳
靑圭長丈六尺八十首(四百石三/百石長同)四百
石三百石二百石黃綬一采淳黃圭長
丈五尺六十首自黑綬以下縌綬皆長
三尺與綬同采而首半之百石靑紺綸
一采宛轉繆織圭長丈二尺
凢先合單紡爲一絲四絲爲一扶五扶
爲一首五首成一文文采淳爲一圭皆
廣一尺六寸也(首多者絲細/首少者絲麤)
縌者古佩璲也佩綬相迎受故曰縌紫
綬以上縌綬之間得施玉環鐍云
玉佩之灋漢末喪亂絶而不傳魏侍中
王粲識古佩灋更而製焉
攘衣厮徒之服也取其便於取用乗輿
進食者服攘衣前漢董偃綠幘靑韝加
攘衣以見武帝㕑人之服也
五伯一伍之伯也五人曰伍五長爲伯
一曰戸伯漢制兵吏五人一戸竈置一
伯故户伯亦曰火伯以爲一竈之主也
漢諸公行則戸伯率其伍以導引也古
兵士服韋弁今户伯服赤幘纁衣素韎
弁之遺法也
警蹕所以戒行徒也周禮蹕而不警秦
制岀警入蹕謂岀軍者皆警戒入國者
皆蹕止也至漢朝梁孝王王岀稱警入
稱蹕降天子一等焉一曰蹕路也謂行
者皆警於塗路也
華盖黄帝所作與蚩尤戰於涿漉之野
常有五色雲氣金枝玉葉止於帝上有
花葩之象故因而作華盖也
貂蟬胡服也貂者取其有文采而不炳
煥外柔易而内剛勁也蟬取其清虗識
變也在位者有文而不自耀有武而不
示人清虗自牧識時而動也
青嚢所以盛印也奏劾者則以青布嚢
盛印於前示奉王法而行也非奏劾日
則以靑繒爲囊盛印於後也謂劾尚質
直故用布非奏劾者尚文明故用繒自
晉朝以來劾奏之官專以印居前非劾
奏之官專以印居後
文官冠進賢冠古委貌冠之遺象也武
官冠惠文冠古緇布冠之遺象也緇布
冠上古之法武人質木故取法焉
舄以木置履下乾腊不畏泥濕也天子
赤舄凢舄色皆象於裳
履屨之不帶者不借草履也以其輕賤
易得故人人自有不假借也漢文履不
借以視朝是也
五明扇舜作也旣受堯禪廣開視聽求
賢人以自輔故作五明扇也漢公卿士
大夫皆得用之晉非乘輿不得用也
孫文基獲靑玉馬鞍其光照衢
漢世傳高祖斬白蛇劒長七尺高祖自
稱提三尺劒而取天下有客問於予予
吿之曰高祖爲泗水亭長送徒驪山所
提劒理當三尺耳後富貴當別得七尺
寶劒捨舊而佩之後世唯聞高祖以佩
劒斬白蛇而髙祖常佩此劒便謂此劒
卽斬蛇之劒也
吳大帝有寶刀三寶劒六寶劒六一曰
白蛇二曰紫電三曰辟邪四曰流星五
曰靑㝠六曰百里寶刀三一曰百鍊二
曰靑犢三曰漏影
　　　都邑第二
封疆畫界者封土爲臺以表識疆境畫
界者於二封之間又爲㙺埒以畫分界
域也
闤者市之垣也
闠者市之門也
肆所以陳貨鬻之物也肆陳也
店所以置貨鬻之物也店置也
長安御溝謂之楊溝謂植高楊於其上
也又曰羊溝謂羊喜能觸牆垣故爲溝
以隔之故曰羊溝
枸欄漢成帝顧成廟有三玉鼎二眞金
罏槐樹悉爲扶老枸欄畫飛雲龍角虛
於其上
廟者貌也所以髣髴先人之靈貌也
罘愚屏之遺象也塾門外之舎也臣來
朝君至門外當就舎更衣熟詳所應對
之事塾之言熟也行至門内屏外復應
思惟罘罳言復思也漢西京罘罳合版
爲之亦築土爲之毎門闕殿舎前皆有
焉于今郡國廳前亦樹之
城門皆築土爲之累土曰臺亦謂之臺
門也
闕觀也古毎門樹兩觀於其前所以標
表宮門也其上可居登之則可逺觀故
謂之觀人臣將朝至此則思其所闕多
少故謂之闕其上皆丹堊其下皆畵雲
氣仙靈竒禽怪獸以昭示四方焉蒼龍
闕畵蒼龍白虎闕畫白虎玄武闕畫玄
武朱雀闕上有朱雀二枚
城者盛也所以盛受人物也
隍城池之無水者也
秦所築長城土色皆紫漢亦然故云紫
塞也塞者塞也所以擁塞夷狄也
南方徼色赤故謂之丹徼徼繞也所以
繞逆蠻夷使不得侵入中國也
古今註上
古今註下
　　　　晉太傅丞崔豹字正熊
　　　草木第六
甘實形如石橊者謂之壷甘
山中有木葉似豫章皮多癬皴名爲六
駁
白楊葉圓　青楊葉長　桺葉細長
栘楊圓葉弱蔕微風大揺一名高飛一
名獨摇
蒲柳水邊生葉似青楊亦曰蒲楊
栘蒲一曰栘桺亦曰栘楊
水楊蒲楊也枝勁細紉任矢用
赤楊霜降則葉赤材理亦赤
合歡樹似梧桐枝弱葉繁互相交結每
一風來輒自相解了不相絆綴樹之階
庭使人不忿嵇康種之舎前
杜仲皮中有絲折之則見
木蜜生南方合體皆甜軟皮及葉皆可
生啗味如蜜解煩止渇其老枝及根幹
堅又可食細碎煮之以爲蜜味倍甘美
糯棗葉如柿實似柿而小味亦甘美
蘇方木出扶南林邑外國取細碎煑之
以染
瑿木出交州林邑色黑而有文亦謂之
文木
紫栴木出扶南而色紫亦曰紫檀
䝁豆葉似葛實長尺餘可蒸食一名䝁
斗
貍豆一名貍沙一名獵渉葉似葛而藤
大實大如李核可煼食
虎豆一名虎沙似貍豆而大實如小兒
拳亦可食
馬豆一名馬沙似虎豆而枯亦可食
荆葵一名茙葵一名芘芣似木槿而光
色奪目有紅有紫有靑有白有黃莖葉
不殊但花色有異耳一曰蜀葵
芙蓉一名荷花生池澤中實曰蓮花之
最秀異者一名水目一名水芝一名水
華色有紅白靑黃紅白二色荖多花大
者至百葉
芡雞頭也一名雁頭一名芰葉似荷而
大葉上蹙皺如沸實有芒刺其中如米
可以度饑
萬連葉如鳥翅一名鳥羽一名鳯翼花
大者其色多紅綠紅者𬗋點綠者紺點
俗呼爲仙人花一名連纈花
酒杯藤岀西域藤大如臂葉似葛花實
如梧桐實花堅皆可以酌酒自有文章
暎徹可愛實大如指味如荳􁭌香美消
酒土人提酒至藤下摘花酌酒仍以實
消酲國人寳之不傳中土張騫至大宛
得之
􁇀樹以剛斧斫其皮開以竹管承之汁
滴管中即成漆也
烏孫國有青田核莫測其樹實之形至
中國者但得其核耳核大如六升瓠空
之以盛水俄而成酒味甚醇美劉章得
两核集賔客設之常供二十人之飲一
核盡一核所盛復飲飲盡隨更注水隨
盡隨盛不可乆置乆置則苦不可飲名
曰靑田酒
枳椇子一名樹蜜一名木餳實形卷曲
核在實外味甘美如餳蜜一名白石一
名木實一名枳椇
棘實曰棗　􁅋實曰䂊樟
桑實曰椹　柘實曰佳
匏瓠也壷盧瓠之無柄者也瓠有柄者
曰懸瓠可爲笙曲沃者尤善秋乃可用
用則漆其裏
瓢亦瓠也瓠其緫瓢其别也
空室中無人行則生苔蘚或紫或靑名
曰圓蘚又曰緑蘚亦曰緑錢
稻之黏者爲秫
禾之黏者爲黍亦謂之穄亦曰黃黍
九糓者黍稷稻粱三豆二麥是也
荼蓼也荼紫色蓼靑色其味辛且苦食
之明目或謂紫葉者爲香荼或謂靑葦
者爲靑荼亦以紫色者爲紫蓼靑色者
爲靑蓼其長大而不苦者爲馬蓼
蒜卯蒜也俗謂之爲小蒜胡國子有蒜
十許子共一株二籜幕裹之爲名胡蒜
尤辛於小蒜俗亦呼之爲大蒜
揚州土人謂蒻爲斑杖不知食之
荆州人謂　爲蕺
蘘荷似　苴而白
　苴色紫花生根中花未散時可食乆
置則銷爛不爲實矣葉似薑宜隂翳地
種之
燕支葉似葪花似捕公出西方土人以
染名爲燕支中國亦謂爲紅藍以染粉
爲婦人色謂爲燕支粉今人以重絳爲
胭肢非燕支花所染也燕支花自爲紅
藍耳舊謂赤白之間爲紅卽今所謂紅
藍也
苦葴一名苦　子有裹形如皮弁始生
靑熟則赤裹正圓如珠子亦隨裹靑赤
長安兒童謂爲洛神珠亦曰王母珠亦
曰皮弁草
沈釀者漢鄭弘爲靈帝文鄕嗇夫行官
京洛未至宿一埭埭名沈釀於埭逢故
舊友人四顧荒郊村落絶逺酤酒無處
情抱不伸乃以錢投十中依評飮盡多
酣暢皆得大醉因更爲沈釀川明旦分
首而去
羊躑躅黃花羊食即死見卽躑躅不前
進
　　　雜註第七
孫亮竹璢璃屏風鏤作瑞應圖凡一百
二十種
魏武帝以瑪瑙石爲馬勒以車渠石爲
酒杯
莫難珠一名木難色黃出東夷
陽燧以銅爲之形如鏡照物則影倒向
日則火生以艾炷之則得火
長安婦人好盤桓髻到于今其灋不絶
墮馬髻今無復作者
緌墮髻一云墮馬之餘形也
盤龍釵梁冀所製也冀婦改驚翠眉爲
愁眉
魏宫人好畫長眉
今人多作蛾眉警鶴髻
孫權名舸爲赤馬言其飛馳如馬之走
陸也又以舟名馳馬
曹眞有馬名驚㠶取其馳驟如烈風之
㠶舉之疾也
魏文帝宮人有絶所寵者有莫瓊樹薛
夜來陳尚衣叚巧笑四人日夕在側瓊
樹乃制蟬鬢縹緲如蟬翼故曰蟬鬢巧
笑姑以錦衣絲履作紫粉拂靣尚衣能
歌舞夜來善爲衣裳一時冠絶
　　　問答釋義第八
程雅問董仲舒曰自古何謂稱三皇五
帝對曰三皇三才也五帝五常也三王
三明也五霸五嶽也
牛亨問曰將離相贈之以芍藥者何也
答曰芍藥一名可離故將别以贈之亦
猶相招召贈以文無文無一名當歸也
欲忘人之憂則贈之以丹棘丹棘一名
忘其憂草使人忘其憂也欲蠲人之忿
則贈之靑堂靑堂一名合懽合懽則忘
忿
程雅問拾櫨木一名無患者昔有神巫
名曰寶(一本/作實)眊能符劾百鬼得鬼則以
此爲棒投之世人相傳以此木爲衆鬼
所畏競取爲器用以却厭邪鬼故號曰
無患也
牛亨問曰自古有書契以來便應有筆
世稱蒙恬造筆何也答曰蒙恬始造卽
秦筆耳以枯木爲管鹿毛爲拄羊毫爲
被所謂蒼毫非兎毫竹管也又問彤管
何也曰彤者赤漆耳史官載事故以彤
管用赤心記事也
孫興公問曰世稱黃帝鍊丹於鑿硯山
乃得仙乗龍上天羣臣援龍鬚鬚墜而
生草曰龍鬚有之乎答曰無也有龍鬚
草一名縉雲草故世人爲之妄傳至如
今有虎鬚草江東亦織以爲席號曰西
王母席可復是西王母乗虎而墮其鬚
也
牛亨問曰冕旒以繁露者何也答曰綴
玉而下埀如繁露也
程雅問曰堯設誹謗之木何也答曰今
之華表木也以橫木交柱頭狀若花也
形似􁐅槹大路交衢悉施焉或謂之表
木以表王者納諫也亦以表識衢路也
秦乃除之漢始復修焉今西京謂之交
午木
牛亨問曰籍者何也答曰籍者尺二竹
牒記人之年名字物色縣之宮門案省
相應乃得入也
程雅問曰凢傳者何也答曰凢傳皆以
木爲之長尺五寸書符信於上又以一
版封之階封以御史印章所以爲信也
如今之過所也
牛亨問曰草木生類乎答曰生類也又
曰有識乎答曰無識也又曰無識寧得
爲生類也答曰物有生而有識者有生
而無識者有不生而有識者有不生而
無識者夫生而有識者蟲類也生而無
識者草木也不生而無識者水土也不
生而有識者鬼神也
牛亨問曰蟻名玄駒者何也答曰河内
人並河而見人馬數千萬皆如黍米遊
動徃來從旦至暮家人以火燒之人皆
是蚊蚋馬皆是大蟻故今人呼蚊蚋爲
黍民名蟻曰玄駒也
牛亨問曰蟬名齊女者何也答曰齊王
后忿而死尸變爲蟬登庭樹嘒唳而鳴
王悔恨故世名蟬曰齊女也
古今註下終
古今註中
　　　　晉太傅丞崔豹字正熊
　　　音樂第三
雉朝飛者犢木子所作也齊處士泯宣
年五十無妻出薪於野見雉雌雄相隨
而飛意動心悲乃作雉朝飛之操以自
傷焉其聲中絶魏武帝時有盧女者故
將軍隂并(一本/云計)之子年七歳入漢宫學
琴琴特鳴異於餘伎善爲新聲能傳此
曲盧女至明帝崩後出嫁爲尹更生妻
別鶴操髙陵牧子所作也娶妻五年而
無子父兄爲之改娶妻聞之中夜起倚
戸而悲嘯牧子聞之愴然而悲歌曰將
乖比翼隔天端山川悠逺路漫漫㩜衾
不寐食忘餐後人因以爲樂章焉
走馬引樗里牧恭所作也爲父報怨殺
人而亡匿於山之下有天馬夜降圍其
室而鳴夜覺聞其聲以爲吏追乃犇而
亡去明旦視之乃天馬跡也因惕然而
悟曰吾所處之地將危乎遂荷糧而去
入于沂澤中援琴而鼓之而爲天馬聲
曰走馬引也
武溪深馬援爲南征之所作援門生爰
寄生善吹笛援作歌以和之名曰武溪
深其曲曰滔滔武溪一何深鳥飛不度
獸不能臨嗟哉武溪兮多毒淫
淮南王淮南小山之作也王服食求仙
徧禮方士遂與八公相携俱去莫知所
往小山之徒思戀不巳乃作小山之曲
焉
箜篌引朝鮮津䘚霍里子高妻麗玉所
作也高晨起刺船而濯有一白首狂夫
被髪提壷亂河流而渡其妻隨而止之
不及遂墮河水死於是援箜篌而鼓之
作公無渡河之曲聲甚悽愴曲終自投
河而死霍里子髙還以其聲語其妻麗
玉玉傷之乃引箜篌而寫其聲聞者莫
不墮淚飲泣焉麗玉以其曲傳鄰女麗
容名之曰箜篌引
吳趨曲吳人歌其地也
平陵東翟義門人所作也王莽殺義義
門人作歌以怨之
薤露蒿里並哀歌也出田橫門人橫自
殺門人傷之爲作悲歌言人命薤上露
易晞滅也亦謂人死䰟魄歸于蒿里故
有二章其一曰薤上朝露何易晞露晞
明朝更復落人死一去何時歸其二曰
蒿里誰家地聚斂精魄無賢愚鬼伯一
何相催促人命不得少踟蹰至孝武時
李延年乃分二章爲二曲薤露送王公
貴人蒿里送士大夫庶人使挽柩者歌
之世亦呼爲挽歌亦謂之長短歌言人
夀命長短定分不可妄求也
陌上桑出秦氏女子秦氏邯鄲人有女
名羅敷爲邑人千乘王人妻王人後爲
趙王家令羅敷出採桑於陌上趙王登
臺見而悅之因飲酒欲奪之羅敷乃彈
箏作陌上桑之歌以自明焉
杞梁妻杞植妻妹朝口之所作也植戰
死妻曰上則無父中則無夫下則無子
人生之苦至矣乃抗聲長哭杞都城感
之而頽遂投水而死其姝悲其姊之貞
操乃作歌名曰𣏌梁妻焉梁植字也
釣竿伯常子妻所作也伯常子避仇河
濱爲漁父其妻思之每至河側作釣竿
之歌後司馬相如作釣竿之詩今傳爲
古曲
董逃歌後漢游童所作也後漢有董卓
作亂率以逃亡後人習之以爲歌章樂
府奏之以爲儆戒焉
短簫鐃歌軍樂也黃帝使岐伯所以建
武揚盛徳風勸戰士也周禮所謂王大
捷則令凱樂軍大捷則令凱歌者也漢
樂有黃門鼓吹天子所以宴樂羣臣也
短簫鐃歌鼓吹之一章亦以賜有功諸
侯
上畱田地名也其地人有父母死不自
白其孤弟者鄰人爲其弟作悲歌以風
其兄故曰上畱田曲
日重光月重輪羣臣爲漢明帝作也明
帝爲太子樂人作歌詩四章以贊太子
之德一曰日重光二曰月重輪三曰星
重暉四曰海重潤漢末喪亂後二章亡
舊說云天子之德光明如日䂓輪如月
衆暉如星霑潤如海太子皆比德故云
重也
橫吹胡樂也博望侯張騫入西域傳其
法於西京唯得摩訶兠勒一曲李延年
因胡曲更進新聲二十八解乘輿以爲
武樂後漢以給邊將軍和帝時萬人將
軍得用之魏晉以來二十八解不復俱
存見世用黃鵠隴頭出關入關出塞入
塞折楊桺覃子赤之陽望行人十曲
後漢蔡邕益琴爲九絃
　　　鳥獸第四
楊白鷢也似鷹而尾上白
扶老秃鶖也狀如鶴而大大者頭高八
尺善與人鬪好啗蛇
鴈自河北渡江南瘦瘠能高飛不畏繒
繳江南沃饒每至還河北體肥不能高
飛恐爲虞人所獲嘗銜長蘆可數寸以
防繒繳
鳬鴈在江邉沙上食沙石悉皆消化唯
食海蛤不消隨其糞出用以爲藥倍勝
常者
鶴千歲化爲蒼又千歲變爲黑所謂玄
鶴是也
猿五百歲爲玃
馬自識其駒非其駒則齧殺之
驢爲牡馬爲牝則生騾馬爲牡驢爲牝
則生􁳴
南山有鳥名鷓鴣自呼其名常向日而
飛畏霜露早曉稀出有時夜飛飛則以
樹葉覆背吳都賦曰鶱翥而翔言飛向
南也
吐綬鳥一名功曹
秦始皇有名馬七一曰追風二曰白兔
三曰躡景四曰犇電五曰飛翮六曰銅
爵七曰晨鳬
鴛鴦水鳥鳬類也雌雄未嘗相離人得
其一一思而死故謂之疋鳥也
麞有牙而不能噬鹿有角而不能觸麞
一名麕靑州人謂麕爲麞
兎口有闋尾有九孔
雀一名嘉賓言常棲集人家如賓客也
鷰一名天女又名曰鷙鳥
鵲一名神女
鷄一名燭夜
鴝鵒一名尸鳩
烏一名孝烏一名玄鳥
豬一名長喙叅軍
羊一名髯鬚主簿
狗一名黄耳
　　　魚蟲第五
螢火一名耀夜一名夜光一名宵燭一
名景天一名熠燿一名燐一名丹良鳥
腐草化之食蚊蚋
蟋蟀一名吟蛩秋初生得寒乃鳴一云
濟南謂之懶婦
蠅虎蠅狐也形若蜘蛛而色灰白善捕
蠅一名蠅蝗一名豹子
莎雞一名絡緯一名蟋蟀謂其鳴如紡
緯也
促織一名投機謂其聲如急織也
蚯蚓一名蜿蟺一名曲蟺善長吟於地
中江東謂之歌女或曰吟砌
蜻蛉一曰蜻蝏一名蝴蝶色靑而大者
是也小而黃者曰胡黎一曰胡離小而
赤者曰赤卒一名絳騶一名赤衣使者
好集水上亦名赤弁丈人
蛺蝶一名野蛾一名風蝶江東人謂爲
撻末色白背靑者是其有大於蝙蝠者
或黑色或靑斑大者曰鳳子一名鳯車
亦曰鬼車生江南柑橘園中
紺蝶一名蜻蛉似蜻蛉而色玄紺遼東
人謂之紺幡亦曰童幡亦曰天雞好以
七月連飛闇天海邊蠻夷食之謂海中
靑鰕化爲之也
魚子一曰鱦亦曰鯤亦曰鮢言如散稻
米也
蜣蜋一名轉丸一名弄丸能以土包屎
轉而成丸圓正無斜角莊周所謂蛣蜣
之智於轉丸者也故一名蛣蜣
蝸牛跗螺也形如螔蝓
魧子一名魚子好羣浮水上曰白萍
蝦蟇子一名玄針一名科斗一曰玄魚
形圓而尾大尾脫而腳生
烏賊一名河伯度事小吏
龜一名玄衣督郵
鼈一名河伯從事
兖州謂赤鯉爲赤　謂靑鯉爲靑馬謂
黑鯉爲玄駒謂白鯉爲白鯕謂黃鯉爲
黃雉江東謂靑衣魚爲婢　謂童子魚
爲土父謂鼉爲河伯使者
結草蟲一名結葦好於草上折屈草葉
爲窠窟處處有之
螻蛄一名天螻一名􁈲一名鼫䑕有五
能而不能成其伎一飛不能過屋二緣
不能窮木三泅不能渡谷四穴不能覆
身五走不能絶人
蝙蝠一名仙䑕一名飛䑕五百歲則色
白而腦重集物則頭垂故謂倒挂蝙蝠
食之成仙
蟚蚏小蟹也生海邊食土一名長卿其
有一螯偏大謂之擁劒亦名執火以其
螯赤故謂執火也
䗅蚑蠨蛸也身小而足長故謂長蚑
飛蛾善拂燈燭一名火花一名慕光
蝘(於甗/切)蜓(大典反/又音廷)一曰守宫一曰龍子
善於樹上捕蟬食之其五色長大者名
爲蜥蜴其短而大者名爲蠑螈一曰蛇
醫大者長三尺其色玄紺善􁥑人一曰
緑螈(在壁曰蝘蜓/在草曰蜥蜴)
鯉之大者曰鱣
鱧之大者曰鮪
鯨海魚也大者長千里小者數丈一生
數萬子常以五六月就岸生子至七八
月導從其子還大海中鼓浪成雷噴沫
成雨水族驚畏一皆逃匿莫敢當者其
雌曰鯢大者亦長千里眼爲明月珠
古今註卷目
　　卷上
　　　輿服第一
　　　都邑第二
　　卷中
　　　音樂第三
　　　鳥獸第四
　　　魚蟲第五
　　卷下
　　　草木第六
　　　雜註第七
　　　問答釋義第八
　題崔豹古今註後
　古今註三卷晉太傅丞崔豹正熊撰
　其書七篇雜取古今名物各爲考釋
　頗爲該極又多異聞孔子曰多識於
　鳥獸草木之名兹固學者之事有志
　於博物者於是書宜有取焉豹雖晉
　文史不著其名氏行事然以族系考
　之知其爲瑗㚄之後也曩時文昌錫
　山尤公守當塗刻唐武功蘇鶚衍義
　十卷後四卷乃誤勦入豹今書然予
　在册府得本書四卷與豹今所著絕
　不類嘗以遺同年本郡學錢子敬俾
　改而正之庶兩書并行不相殽亂予
　㝷歸蜀不知子敬能從予言否堨灌
　寧居多暇日因爲檢校牴牾頗爲精
　善夫昔人著書雖則小道亦無爲無
　意豈可遽使因循泯滅命工鋟木庶
　以永其傳云眉山李燾題
　左史李公守銅梁曰刻崔豹古今註
　是正已僃予在上饒得郡學本再三
　叅訂於第四篇以下頗多増改故又
　刻之䕫門云嘉定庚辰四月望日東
　徐丁黼謹書
