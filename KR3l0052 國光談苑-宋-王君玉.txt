#+TITLE: 國光談苑-宋-王君玉
#+DATE: 2018-05-12 10:18:53
#+SOURCE: github.com/kanripo/KR3l0052 master f8a7bdbe                
欽定四庫全書　　　　　子部十二
　國老談苑　　　　　　　小說家𩔖一(雜事之屬/)
　　提要
　　　　(臣/)等謹案國老談苑二卷舊本題夷門𨼆叟
　　　　王君玉撰考陳振孫書錄解題宋史藝文志
　　　　作國老閒談卷數與此相合而注稱夷門君
　　　　玉撰不著其姓然則此名後人所改王字亦
　　　　後人所加矣所記乃宋太祖太宗真宗三朝
　　　　雜事於當時士大夫頗有所毁譽尤推重田
　　　　錫而貶斥陶榖其餘如馮拯諸人俱不免於
　　　　微詞雖間或抑揚過情而大致猶據實可信
　　　　如范質不受賂遺竇儀議今皇弟開封尹署
　　　　勅趙普請從征上黨曹彬平蜀回囊中惟圖
　　　　書諸條宋史皆採入本傳中他亦多叙述詳
　　　　贍足與史文相參攷惟記太祖清流闗之戰
　　　　謂臨陣親斬偽驍將皇甫暉不知暉兵敗見
　　　　擒送夀州行在周世宗尚賜以金帶鞍馬因
　　　　創甚不肯治而死並非戮之陣前又謂是時
　　　　環滁僧寺皆鳴鐘遂為定制案滁人一日五
　　　　時鳴鐘乃後人感暉之意以資追薦亦非為
　　　　太祖助戰而起此則傳聞之訛異未可概從
　　　　至謂太宗嚮用老成冦準欲求速進遂餌地
　　　　黄蘆菔以求白髪恐準亦未必至是也乾隆
　　　　四十六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　國老談苑卷一
太祖嘗語趙普曰唐室禍源在諸侯難制何術以革之
　普曰列郡以京官權知三年一替則無虞因従之
開寳中御廏新調御馬成進太祖御宣政殿親閱時太
　宗尹天府亟召之既至俾自殿陛乗之太宗固辭以
　人臣之禮不可上勉之不從其懇已而目送之且語
　左右曰令公真他日太平天子也
太祖以范質寢疾數幸其家其後慮煩在朝大臣止令
　内夫人問訊質家迎奉器皿不具内夫人奏知太祖
　即令翰林司送果子牀酒器凡十副以賜之復幸其
　第因謂質曰卿為宰相何自苦如此質奏曰臣向在
　中書門無私謁所與飲酌皆貧賤時親戚安用器皿
　因循不置非力不及也猥蒙厚賜有涉近名望陛下
　察之尋薨開寳中因相位乏人太祖累言如范質真
　宰相也嗟悼久之
太祖嘗御宴翰林學士王著御宴既罷著乗醉喧譁太
　祖以前朝學士優容之令扶以出著不肯退即趨近
　屏風掩袂慟哭左右拽之而去明日或奏曰王著逼
　宫門大慟思念世宗太祖曰此酒徒也在世宗幕府
　吾所素諳况一書生雖哭世宗能何為也
太祖曰周世宗征淮南太祖總軍政然分部之制稟於
　世宗時宣祖不豫是役當淮將皇甫暉之敵也宣祖
　憚之宻請移軍上告以世宗之命遂止上翌日銜戚
　奪志以圖報効挺身死戰血濡袖既而擒暉淮南平
　上功居第一王業肇於是矣向若茍私循軍移世宗
　有命則得禍無𩔖又安能建不拔之基以延祀於萬
　世者乎
太祖提周師甚寡當李景十五萬衆陣於清流山下士
　卒恐懼太祖令曰明日午當破敵人心遂安翌日正
　午太祖果臨陣親斬偽驍將皇甫暉以覆其衆是時
　環滁僧寺皆鳴鐘而應之既平鳴鐘因為定制趙時
　進滁州午鐘記
太祖嘗暑月納涼於後苑召翰林學士竇儀草詔處分
　邉事儀至苑門見太祖岸幘跣足而坐儀即退立閤
　門使督趨儀曰官家方取便未敢進閤門使怒而奏
　之太祖自視微笑遽索御衣而後召入未及宣詔意
　儀奏曰陛下新即大位四方瞻望宜以禮示天下臣
　即不才不足動聖顧臣恐賢傑之徒聞而解體太祖
　斂容謝之自後對近臣未嘗不冠帶也
太祖將親征潞賊李筠詔留後吕餘慶趙普於京師普
　因私謁太宗於朱邸且曰普託迹諸侯十五年今偶
　雲龍變家為國賊勢方盛萬乗蒙塵是臣子効命之
　日幸望啓奏此誠願軍前自効太宗即以聞上太祖
　笑曰趙普豈勝甲胄乎因謂太宗曰是行也朕勝則
　不言萬一不利則使趙普分兵守河陽别作一家計
　度及凱旋第賞宰臣撥官太祖曰普有從朕伐叛之
　勲宜當加等於是授侍郎樞宻使
太祖一日袒裼幸翰林院時學士盧多遜獨直上行與
　語引入寢殿因指所御青縑帳紫綾褥謂多遜曰爾
　在外意朕豐侈耶朕用此猶常愧之
太宗嘗冬月命徹獸炭左右或啓曰今日苦寒上曰天
　下民困是寒者衆矣朕何獨温愉哉
太宗嘗幸龍圖閣閱書指西北架一漆函上親自署鑰
　者謂學士陳堯咨曰此田錫章疏也已而愴然久之
太宗一日寫書筆滯思欲滌硯中宿墨顧左右咸不在
　因自俯銅池滌之既畢左右方至上徐顧曰爾輩何
　處來
太宗志遵儉謹每居内服澣濯之衣或有穿者則命紉
　補以進
太宗退朝常以經籍自娛所閱之策以帕裹小黄門待
　之巡行殿籞畢以為從藥糊之須率皆副焉又以栢
　為界尺長數寸謂之隔筆簡每御製或飛宸翰則用
　以鎮所臨之紙
真宗初即位暇日召翰林學士王禹偁與之論文禹偁
　奏曰夫進賢黜不肖闢諫諍之路彰為誥命施之四
　方延利萬世此王者之文也至於雕纎之言豈足軫
　慮思較輕重於瑣瑣之儒哉願棄末務大以成宗社
　之計上顧曰卿愛朕之深矣
真宗在朱邸時諸王競營假山兖王山成合宴以賞真
　宗預焉酒方洽王指謂侍讀姚坦曰是山崇麗乎坦
　曰聚血爾何山之謂也昔年夏侯嶠為宛丘令田賦
　充而遷督刑之血日沃于庭此山之工實倍彼賦非
　聚血而何上不懌而輟宴還第乃去山為壁寫儒行
　篇他日對而命宴坦叩頭謝曰非英賢何能及此太
　宗聞之意有屬焉
真宗在東宫一日太宗勗令學草書乃再拜曰臣聞王
　者事業功侔日月一照使隱微盡曉草書之蹟誠為
　祕妙然達者蓋寡倘臨事或誤則罪有歸焉豈一照
　之心哉謹願罷之太宗大喜顧謂之曰他日之英王
　也
仁宗在儲宫真宗慎擇官僚皆難其人魯宗道時作正
　言慷慨敢諌忽一日便坐召對真宗曰太子天下之
　本當得正人輔之令以付卿其忠心以導吾子宗道
　退讓敦奬遣之翌日除右諭德
仁宗既即位每朝退多弄翰墨一日學書適遇江陵王
　欽若奏章上達因飛帛大書王欽若三字既罷左右
　取之呈於太后是時欽若有再命相之議太后遂令
　中使合其字緘為湯藥馳驛以賜欽若即口宣召之
　欽若至闕下故寂無知者
周世宗在漢為諸衛將軍嘗遊畿甸謁縣令(忘其/姓名)令方
　聚邑客蒱博弗得見世宗頗銜之及即位令因部夫
　犯贓數百疋宰相范質以具獄上奏世宗曰親民之
　官贓狀狼籍法當處死質奏曰受所監臨財物有罪
　止贓雖多法不至死世宗怒厲聲曰法者自古帝王
　之所制本以防姦朕立法殺一贓吏非酷刑也質曰
　陛下殺之即可若付有司臣不敢署勑遂貸其命因
　令今後犯者並以枉法論質乃奉詔令刑統中强率
　斂入已並同枉法者是也質之守正不回大率如是
范質在中書急於銓品人物凡清資華級未嘗虚授於
　人延士大夫講貫世務以觀器識顯德中殿中侍御
　史柴自牧右補闕裴英同謁質於中書質語及民間
　利病因謂自牧曰嘗歴州縣乎自牧對以數任職事
　次問英英唐相贄之後以門地自負乃曰徒勞之役
　惟英偶免質怒責英曰質雖不才備位宰相坐政事
　堂與諫官御史論生民疾苦非戲言也浮薄之徒安
　可居諫署英慙懼而退明日質具奏其事英遂授散
　秩
趙普在中書每奏牘事有違戾太祖意者因請之於上
　或拂之於地普緩拾之振塵以獻有及再三者理遂
　而已
曺彬初尅成都有獲婦女者彬悉閉於一第竅度食且
　戒左右是將進御當宻行之泊事寧咸訪其親以還
　之無親者備禮以嫁之彬平蜀回輜重甚多或言悉
　奇貨也太祖令伺之皆古圖書無珠金寸錦之附
范質性儉約不受四方遺賂自五代以來宰相取給於
　方鎮由質絶之為相輔居第止十一間門屋卑隘周
　太祖嘗令世宗詣質時為親王軒馬髙大門不能容
　世宗即下馬步入及嗣位從客語質曰卿所居舊宅
　耶門樓一何小哉因為治第
周世宗嘗欲以竇儀陶穀並命為宰相以問范質質曰
　穀有才無行儀執而不通遂寢其事太祖又欲令參
　知政事趙普憚其剛嚴奏以薛居正代之終不入中
　書亦其命也
雷德讓判大理寺一日有疑讞非次請對時太祖放鷙
　禽於後苑見德讓奏曰陛下以放禽為急刑獄為常
　臣竊未喻上怒舉持玉鍼撞之二齒墜地德讓拾而
　結於帶中上謂曰汝待訴我耶德讓曰臣安敢訴陛
　下自有史官書之上從而悔厚賜以遣之
竇儀自周朝以來負文章識度有望於時搢紳許以廊
　廟之器儀因以公台自許急於大用乃設方畧以經
　營之為端明殿學士判河南府時括責民田増其賦
　調欲期恩寵以致相位當時洛人苦之又嘗奉詔按
　筠州獄希世宗㫖鍛鍊成罪枉陷數人士君子以此
　少之
權某為翰林待詔有良馬日馳數百里陶穀欲取之累
　言於權權曰學士要誠合拜獻某年老有足疾非此
　馬馴良不能出入更俟一二年解職必以為贄穀心
　銜之後因草宻詔召權於閣中書之穀曰吾嘗愛權
　卿破體王書寫了進本來權即與書之穀突入閣中
　取其本乃謂權曰帝王宻詔内有國家機事未經進
　御輒寫一本欲將何用洩漏宻㫖罪當不赦即呼吏
　作奏牘發其事權不能自明但惶恐哀訴而已穀曰
　亟將馬來釋爾遂并馬劵取之
又嘗奉使兩浙獻詩二十韻于錢俶其末云此生頭已
　白無路掃王門時穀官是丞郎職為學士奉命小邦
　獻詩已是失體復有掃門之句何辱命之甚也
又浙帥開宴置金鐘以為罸爵穀後因卧病浙帥使人
　問其所欲穀以金鍾為請浙帥以十副贈之乃以詩
　謝云乞與金鍾病眼明其茍得無恥之如此及復命
　將出其境即賦詩於郵亭云井蛙休恃重溟險澤馬
　曽嘶九曲濱請令人傳誦冀掩前詩之失穀之狡譎
　多此𩔖也
劉温叟方正守道以名教為己任幼孤事母以孝聞其
　母甚賢初為翰林學士私庭拜母即命二婢箱擎公
　服金帶置於階下謂温叟曰此汝父長興中入翰林
　時所賜也自先君子薨背以来常懼家門替墜今汝
　能自致青雲繼父之職可服之無愧矣因欷歔掩泣
　温叟伏地號慟退就别寝素衣蔬食追慕數日然後
　服之士大夫以為得禮温叟累居顯要清貧尤甚未
　嘗受人饋知貢舉時有經學門生居畿内者獻粟草
　一車温叟却之其人曰此物出於躬耕願以致勤温
　叟不得已而受之即命家人置衣一襲以為答計其
　直即倍於粟草矣自是無敢獻遺者為御史中丞時
　嘗道由乾元門左右奔告聖駕方御樓温叟如常而
　行樓側下馬入奏曰此門按故事非賜大澤不御今
　陛下無故而登軍庶倘或聞則有恩給之望臣所以
　不却導従者不欲驚彼耳目也非禮勿動臣職當風
　憲敢不言之上遽還給内帑三千緡付縣官以自罰
趙普自樞宻副使授集賢殿大學士是時范質等皆罷
　相中書絶曺普授官勑無人署字太祖在資福殿普
　因入奏其事太祖曰卿但進來朕為卿署字可乎普
　曰此有所行非帝王所親之太祖俄曰卿問陶穀竇
　儀必有所說普乃召問之儀曰唐文宗時甘露事後
　中書無宰相然當時冊命輔相即不知何人今皇帝
　京尹官是中書令此正宰相任也署勑宜矣普入奏
　遂命太宗署勑焉
田錫為諫議大夫疾亟進遺表真宗宣御醫齎上藥馳
　往已無及矣俄召宰相對袖其表而示之且曰朕自
　臨大寳閱是表多矣非祈澤宗族則希恩子孫未有
　如錫生死以國家為慮而儆戒於朕興歎久之命優
　其贈典
冦準再入中書魏野貽詩曰好去上天辭富貴却来平
　地作神仙未㡬南遷常誦此詩句
崔遵度為太子諭德性方正清素尤精於琴嘗著琴箋
　以天地自然有十二聲徽非因數也范仲淹嘗問琴
　理於遵度對曰清麗而靜和潤而逺琴書是也
李遵勗楊億劉筠常聚髙僧論宗性遵勗命畫工各繪
　其像成圖目曰禪㑹
陳省華以大卿居家其子堯叟參樞宻堯咨掌制誥每
　朝退端服夾侍偶賓至則導茗酪焉
張詠為兵部尚書臨終上疏言丁謂姦邪用之亂國願
　斬之以謝天下
　
　
　
　
　
　
　
　
　
　
　
　
　
　
　國老談苑卷一
欽定四庫全書
　國老談苑卷二
王旦在中書祥符末内帑災縑帛㡬罄三司使林特請
　和市於河外草三上旦悉抑之頃而特率屬僚訴於
　宰府旦徐曰瑣微之帛固應自至奈何彰國弱於四
　方居數日外貢併集受帛四百萬蓋旦先以宻符督
　之也
王嗣宗為御史中丞真宗一日幸相國寺回自北門嗣
　宗上言曰天子行黄道豈可由後門臣任當風憲詎
　敢廢職上恱其直給内帑三千緡以自罰北門由是
　不常開焉
曺璨彬之子也為節度使其母一日閱宅庫見積錢數
　千緡召璨指而示曰先侍中履歴中外未嘗有此積
　聚可知汝不及父逺矣
寇準出入宰相三十年不營私第處士魏野贈詩曰有
　官居鼎鼐無地起樓臺洎準南遷時北使至内宴宰
　執預焉使者歴視諸相語譯導者曰孰是無地起樓
　臺相公畢坐無答者
王旦在中書二十年常日罷歸徑趨書閤闔扉以自息
　非家人之親宻者不復接焉嘗以蝗旱憂愧辭位俄
　而疾發不食真宗命内饔為肉糜宸翰緘器以賜日
　常三四旦疾亟聚家人謂曰吾無状久坐台司今且
　死矣當祝髮緇衣以塞吾平昔之志未㡬而絶家人
　輩皆欲從其言惟壻蘇耆力排而止之
張知白為參知政事嘗言參政之名實貳彼相禮當隆
　之每乗馬直入政事堂下
寇準鎮大名府北使路由之謂準曰相公望重何以不
　在中書準曰主上以朝廷無事北門鎖鑰非準不可
李允則守雄州契丹不敢南牧朝廷無北顧之憂一日
　出官庫錢千緡復斂民間錢起浮圖即時飛謗至京
　師至於監司亦屢有奏削真宗悉封付允則然攻者
　尚喧沸真宗遣中人宻諭之允則謂使者曰某非留
　心釋氏實為邉地起望樓耳蓋是時北鄙方議寝兵
　罷斥堠允則不欲顯為其備然後謗毁不入畢其所
　為
陶穀以翰林學士奉使吳越忠懿王宴之因食蝤蛑詢
　其名𩔖忠懿命自蝤蛑至蟚蚏凡羅列十餘種以進
　穀視之笑謂忠懿曰此謂一代不如一代也
田錫知制誥太宗命三班奉職出使回上殿因訪民間
　利病錫上言曰陛下茍令三班奉職上殿言事未審
　設吕蒙正以下何用乃罷之
趙世長以宗正卿北使時九月既宴薦𤓰主客舉謂世
　長曰此方氣候誠早彼想未也世長對曰本朝來嵗
　季夏此味方盛故知其節物晩也
滕涉以户部副使聘北朝既至宴主客謂涉曰南朝食
　肉何故不去皮涉曰本朝出産絲蠶故肉不去皮
楊億在翰林丁謂初參政事億列賀焉語同列曰骰子
　選爾何多尚哉未㡬辭親逃歸陽翟别墅
陳彭年在翰林所兼十餘職皆文翰清祕之目時人謂
　其署銜為一條冰
馮拯姬媵頗衆在中書宻令堂吏市珠絡自持為遺或
　未允所售出入懷之有及三四者
魯宗道為正言言事違忤真宗稍忌之宗道一日自訟
　於上前曰臣在諫列言事乃臣之職陛下以數而忌
　之豈非有納諫之虚名俾臣負素飱之辱矣臣竊愧
　之謹願罷去上喜其忠慤勉而遣之他日追念其言
　御筆題殿壁曰魯直
蘇易簡在翰林太宗一日召對賜酒甚歡上謂易簡曰
　君臣千載遇易簡應聲答曰忠孝一生心上恱以所
　御金器盡席悉賜之
种放隱終南山至老不娶養母非力耕之粒不饋四方
　従學者㡬百人由此被召
寇準有飲量每飲賓席常闔扉輟驂以留之未嘗㸃油
　雖溷軒馬廏必用蠟炬
陳恕長於心計為鹽鐵使釐宿弊大興利益太宗深器
　之嘗御筆題殿柱曰真鹽鐵陳恕
李宗諤為翰林學士家雖百口雍睦有制真宗嘗語侍
　臣曰臣僚家法當如宗諤
李遵勗為駙馬都尉折節待士宗楊億為文於第中築
　室塑像晨夕伸函文之禮刻石為記未㡬億卒
寇準年三十餘太宗欲大用尚難其少準知之遽服地
　黄兼餌蘆菔以反之未㡬髭髮皓白
查道以謹儉率己為龍圗閣待制每食必盡一器度不
　勝則不復下筯雖蔬茹亦然嘗謂諸親曰福當如是
　惜之
祥符中議營昭應宫計其工十五年而成丁謂總領其
　事以夜繼晝每繪一料給燭二條踰七年而就
杜鎬廣博為龍圖閣學士真宗一日問櫝食原於何代
　鎬對曰漢景帝為太子文帝鍾愛既居東朝文帝念
　之曰太子之食必料差殊乃命大官每具兩檐櫝以
　一賜之此其始也
魯宗道為參政以忠鯁自任嘗與宰執議事時有不合
　者宗道堅執不回或議少有異則遷諍不已然多従
　宗道所論時人謂曰魚頭公蓋以骨鯁目之也
天聖初朝廷清明賞罰必信時王欽若王曽張知白魯
　宗道皆以忠義許國故風采聳動雖姚宋佐唐蕭曺
　出漢無以方此數君子者
戚綸待制龍圖閣天書初降羣臣表賀詞皆溢美綸獨
　言曰曠古未有此事不可恃之為祥當戒慎修省以
　答天意真宗覽而嘉之
張詠鎮杭州有訴者曰某家素多藏某二嵗而父母死
　有甲氏贅於某家父將死手券以與之曰吾家之財
　七分當主於甲三分吾子得之某既成立甲氏執遺
　券以析之數理於官咸是其遺言而見抑詠嗟賞之
　謂曰爾父大能微彼券則為爾患在乳臭中矣遽命
　反其券而歸其貲
魯宗道以孤直遇主公家之事知無不為每中書罷歸
　私宅别居一小齋繪山水題曰退思巖獨游其間雖
　家人罕接焉
查道罷館陶尉與程宿寓於逆旅中夕有盜取其衣既
　覺呼宿曰衣有副乎翌日當奉假盜聞之棄獲而去
寇準謫營道惟衣裘繫為相時所得金笏頭帶當權希
　時者諷其逾禮準拒之曰君父所賜服之不忘未見
　禮之失也諷者慙恧而退
丁謂在朱崖家於洛陽為書叙致真宗恩遇厚自刻責
　且勵家人不可興怨遂寄洛守託逹於家洛守不敢
　私開遽奏之上覽而感動遂有雷州之命
王旦在中書東封西祀悉嘗總領祥符中處士魏野令
　山童持詩以獻曰聖朝宰相頻頻出君在中書十四
　秋西祀東封俱禮畢好来相伴赤松逰旦袖其詩累
　於上前求退不遂
查道初應舉自荆州湖遊索獲貲十餘萬至襄陽逆
　旅見女子端麗秀出非塵中之偶因詰其所來乃故
　人之女也遂以行橐求良謹者嫁之是嵗由此罷舉
　又嘗於旅邸牀下獲金釵一束且百隻意所遺者必
　復來求之向晚果二人至見道但嗟惋而已道詰之
　具言其所遺如道所獲遂盡以付之其人驚喜請留
　三之一以為謝道固拒之而去
丁謂既竄朱崖路由湘潭佛寺飯僧為文以自叙其畧
　曰補仲山之衮雖盡巧心和傅說之羮難調衆口既
　至貶所教民陶瓦先為公宇次營所居之第為小樓
　日逰其上閱書焚香怡然以自得後將有衡陽之命
　諫官劉隨上言曰彼擅移於陵域將不利於嗣君合
　取頭顱置之郊廟遂中止
王旦在中書祥符末大旱一日自中書還第路由潘氏
　旗亭有狂生號王行者在其上指旦大呼曰百姓困
　旱焦勞極矣相公端受重禄心得安邪遂以所持經
　擲旦正中於首左右擒之將送京尹旦遽曰言中吾
　過彼何罪哉乃命釋之
寇準初為宻學方年少得意偶撰江南曲云江南春盡
　離腸斷蘋滿汀洲人未歸又云日暮江南一望時愁
　情不斷如春水意皆悽慘末年果南遷
种放以諫議大夫還山真宗命宴餞於龍圗閣羣臣賦
　詩以贈行杜鎬學士獨跪上前誦北山移文音句鏘
　越一坐盡傾上尤善之
徐鉉為散騎常侍太宗謂曰官家之稱其義安在鉉曰
　三皇官天下五帝家天下蓋皇帝之謂也淳化中上
　苑象斃無膽太宗命使宣問鉉鉉對曰請於前左足
　求之果得以進詔復詢之鉉曰象膽隨四時在足今
　方二月臣故知耳初自南唐入京市宅已嵗餘見宅
　主貧困之甚因召而謂曰得非售宅虧直而致是耶
　予近撰碑獲潤筆二百千可償爾矣宅主固辭不獲
　亟命左右輦以付之後黜邠州年七十手不釋卷常
　親寫許慎說文一部謹細無誤一日櫛罷命紙大書
　曰道者天地母投筆而絶
賀蘭歸真有奇志異術隱居嵩山景德中真宗朝陵因
　訪異人左右以歸真聞乃召對問曰知卿有㸃化之
　術可以言之歸真奏曰臣請言帝王㸃化之術願以
　堯舜之道㸃化天下可致太平惟陛下用之
盧多遜既卒許歸葬其子察護喪權厝襄陽佛寺將易
　以巨櫬乃啓其屍不壞儼然如生遂逐時易衣至祥
　符中猶然
王欽若毋賓古同倅三司一日賓古曰天下宿逃之財
　自五代迄今理督未已亡族破家疵民大矣俟啓而
　蠲之欽若即命吏理其數翌日上奏真宗大驚曰先
　帝豈不知耶欽若曰先帝非不審其弊蓋與陛下收
　天下心真宗霑泣久之遽詔有司俾盡釋焉欽若自
　此宸眷之厚
張詠鎮永興有父老訴牛舌為人所割詠詰之爾於鄰
　仵誰氏最隙訴者曰有甲氏嘗貸粟於某家不遂搆
　怨之深詠遽遣去戒云至家徑解其牛貸之父老如
　教翌日有百姓訴殺牛者詠謂之曰爾割某氏牛舌
　以償貸粟之怨而反致訟耶其人遂伏罪而謂神明
　焉
寇準掾雷康丁謂謫朱崖將假路於雷康準聞之竄逐
　誠寃於謂今謂窮來而吾僕有剛者必將致仇當為
　防之於是聚令博奕亦閱之詰旦聞夜三更謂往矣
　乃令散
李宗諤以京秩帶館職不預賞花釣魚故事賦詩云戴了
　宫花賦了詩不容重見赭黄衣無憀獨出金門去恰
　似當年不第歸太宗覽之大喜特詔預宴即日改官
祥符中天書降羣臣稱賀魯宗道上疏畧曰天道福善
　禍淫不言示化人君政得其理則作佑以垂報治乖
　於上則出異以警戒又何書哉臣恐姦臣肆其誕妄
　妖惑上聽真宗雖不開納然甚奇之
查道性淳古早寓常州琅山寺躬事薪水以給衆常衣
　巨衲不復洗濯以育蚤虱晚年待制龍圖閣朝列服
　其重德咸謂之查長老
丁謂為侍中嘗賦詩云千金家累非良寳一品髙官是
　强名未㡬而籍沒貲産削免官爵果符言志也其中
　書時總領山陵事李維在翰林將授其親職為挽郎
　懇請於謂曰更在陶鑄謂應聲曰陶鑄復陶鑄齋郎
　又挽郎維對曰自然堪淚下何必更殘陽未㡬而謂
　敗至朱崖撰詩賦文論數十篇號知命集其詩有草
　解忘憂憂底事花能含笑笑何人之句
　
　
　
　
　
　
　國老談苑卷二
