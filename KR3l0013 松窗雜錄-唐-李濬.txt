#+TITLE: 松窗雜錄-唐-李濬
#+DATE: 2018-05-12 10:18:52
#+SOURCE: github.com/kanripo/KR3l0013 master 66efc8d6                
欽定四庫全書
　松忩雜録
　　　　　　　　　　　　　唐　李濬　撰
　濬憶童兒時即歴交公卿間叙次國朝故事兼多語
　其遺事特異者取其必實之跡暇日綴成一小軸題
　曰松窓雜録
𤣥宗先天中再平内難後以中外無事銳意政理好於
觀書追自周漢以來有所未及者必欲盡舉之帝既勤
於書海内之風翕然率化尤注意於起居注先天開元
中皆選當時鴻儒或貞正之士充之若有舉其職者雖
十數年猶載筆螭頭惜不欲去則遷名曹郎與兼之自
先天元年至天寳十一載冬季起居注撰成七百卷内
起居注撰成三百卷内起居注自開元二年春因上幸
寧王宅叙家人禮至於樂奏前後酒食沾賚上不自專
皆令稟於寧王敎上曰大哥好作主人阿瞞但謹為上
客(上在禁中嘗/自稱阿瞞)以是極歡而罷明日寧王率岐薛已下
同奏曰臣聞起居注必記天子言動臣恐左右史不得
記天子閨中行庶人之禮無以光示萬代臣請自今後
臣與兄弟各輪日載筆於乘輿前得以行在記叙其事
四季則用朱印聨名牒送史館然皆依外史例悉以上
聞庶明臣等職守如螭頭官上以八分書日本國紙為
答辭甚謹欣然悉允所奏自是天寳十載冬季已成三
百卷率以五十幅黄麻為一編用雕檀軸紫龍鳯綾褾
書成寧王上請自部納於史閣上命賜以酒樂共宴侍
臣於史館上寳惜是史尤甚因命别起大閣以貯之及
禄山陷長安用嚴髙計未升殿宫先以火千炬猛焚是
閣不移時灰滅故𤣥宗實録百不叙及三四以是人間
傳記者尤鮮(禄山謀臣/嚴莊髙尚)
開元中禁中初重木芍藥即今牡丹也(開元天寳花呼/木芍藥本記云)
(禁中為/牡丹花)得四本紅紫淺紅通白者上因移植興慶池東
沉香亭前會花方繁開上乘月夜召太真妃以歩輦從
詔特𨕖梨園子弟中尤者得樂十六色李龜年以歌擅
一時之名手捧檀板押衆樂前欲歌之上曰賞名花對
妃子焉用舊樂詞為遂命龜年持金花牋宣賜翰林學
士李白進清平調詞三章白欣承詔㫖猶苦宿酲未解
因援筆賦之雲想衣裳花想容春風拂檻露華濃若非
羣玉山頭見會向瑶臺月下逢一枝紅艶露凝香雲雨
巫山枉斷腸借問漢宫誰得似可憐飛燕倚新粧名花
傾國兩相歡長得君王𢃄笑看解釋春風無限恨沉香
亭北倚欄杆龜年遽以詞進上命梨園子弟約畧調撫
絲竹遂促龜年以歌太真妃持玻瓈七寳杯酌西凉州
蒲萄酒笑領意甚厚上因調玉笛以倚曲每曲遍將換
則遲其聲以媚之太真飲罷飾繡巾重拜上意龜年常
話於五王獨憶以歌得自勝者無出於此抑亦一時之
極致耳上自是顧李翰林尤異於他學士㑹髙力士終
以脫烏皮六合為深耻異日太真妃重吟前詞力士戲
曰始謂妃子怨李白深入骨髓何拳拳如是太真妃因
驚曰何翰林學士能辱人如斯力士曰以飛燕指妃子
賤甚太真頗深然之上嘗欲命李白官卒為宫中所捍而止
𤣥宗幸東都偶因秋霽與一行師共登天宫寺閣臨眺久之
上遐顧凄然登歎數四謂一行曰吾甲子得終吾無患乎一
行進曰陛下行幸萬里聖祚無疆及西行初至成都前望大
橋上舉鞭問左右曰是橋何名節度使崔圎躍馬前進曰萬里
橋上因追嘆曰一行之言今果符之吾無憂矣
上好馬上擊毬内廏所飼者意猶未甚適會黄幡綽戲語相解
因曰吾欲良馬久之而誰能通於馬經者幡綽奏曰臣能知
之且曰今三丞相悉善馬經上曰吾與三丞相語政事之外
悉䆒旁學不聞有通馬經者爾焉得之幡綽曰臣日日沙堤上見
丞相所乗馬皆良馬也以是知必通馬經上因大笑而語他
上自臨淄郡王為潞州别駕乞假歸京師觀時晦跡尤用卑
損會春暮豪家子數輩盛酒饌遊於昆明池選勝方宴上戎
服臂小鷹於野次因疾驅直突會前諸子輩頗露難色忽一
少年持酒船唱令曰宜以門族官品備陳之酒及於上因大聲
曰曾祖天子父相王臨淄郡王某也諸少年聞之驚走四散不
敢復視上因聨飲三銀船盡一巨觥徐乗馬而東去上
初以林邑國進白鸚鵡慧利之性特異常者因暇日以
金籠飾之示於三相上再三美之時蘇頲初入相每因見以忠
譲勵上因前進曰書云鸚鵡能言不離飛鳥臣願陛下深以為
誡何皇后始以色進及上登位不數年恩寵日衰后憂畏之狀
愈不自安然撫下有恩幸免讒謗共危之禍忽一日泣訴于上
曰三郎獨不記何忠脱新紫半臂更得一斗麫為三郎生日湯
餅會耶何忍不追念於前時上聞之戚然改容有憫皇后之色
由是得延其恩者三更秋嘗終以諸妃恩遇日盛皇后竟見黜
焉后無罪被擯六宫共憐之何忠何后自呼其父名也
中宗嘗召宰相蘇瓌李嶠子進見二丞相子皆童年上近撫
於赭袍前賜與甚厚因語二兒曰爾日憶所通書可為吾奏
者言之頲應曰木從繩則正后從諫則聖嶠子(失其/名)亦進曰
斮朝涉之脛剖賢人之心上曰蘇瓌有子李嶠無兒
徳宗命李泌為相以泌三朝顧遇禮待信用不與諸宰
相等常於便殿語及𤣥宗朝尤惜謬用李林甫因再三
歎息重言曰中原之禍自林甫始也然以𤣥宗英特之
姿何始不察耶泌因奏曰𤣥宗盛年之初已厯則天中
宗多難之後雖江充將䧟戾園賈后欲圖愍懐於睿宗
之患無以過也及降封臨淄旋又上下鄠杜之間備聞
人間疾苦又以天縱英姿志除内難有漢宣之多異仗
蕭王之赤誠故英威一震姦凶自殪而夙尚儒學深達
政經薄漢髙馬上之言美武帝更僕之問自初登寳位
樂近正人惟帝之難力所能舉上既勤儉政事無不施
行又得良臣天下自化及東封之後上每覽帝籍有自
多之言用聲色為娱漸堂階之峻故古語曰貧不學儉
而儉自來富不學奢而奢自至若以勤儉為志則臣下
守法官無邪人及嗜欲稍深則政亦怠矣故林甫善為
承迎上意招顧金玉託庇左右安國委相之跡如是則
百事可知是以揚雄言昔武帝運帑藏之財填廬山之
壑未為害也今貨入權門甚於此矣林甫未厭仙客繼
之昔齊桓以管仲存而霸業成管仲亡而齊難作則古
人所諷見於深㫖由是泌屢以是非諷之上怡然聴從
似喜所得因曰相才而又知書吾髙枕矣
大和開成中有程修己者以善畫得進謁修己始以孝
亷召入籍故上不甚禮以畫者流視之會春暮内殿賞
牡丹花上頗好詩因問修己曰今京邑𫝊唱牡丹花詩
誰為首出修己對曰臣嘗聞公卿問多吟賞中書舍人
李正封詩曰國色朝酣酒天香夜染衣上聞之嗟賞移
時楊妃方恃恩寵上笑謂賢妃曰粧鏡臺前宜飲以一
紫金盞酒則正封之詩見矣
自太和乙夘歲後上不樂事稍聞則必有歎息之音會
幸三殿東亭因見横廊架巨軸於其上上謂修己曰斯
開元東封圖也因命將巨軸懸於東廡下上舉白玉如
意指張說輩數人歎曰使吾得其中一人來則吾可見
開元矣由是惋惜之意見於顔色遂命進美酎盡爵促
步輦歸寢殿開成永詔録中叙上語李右相曰吾思天
下事難理則進飲醲酎以自醉解
狄仁傑之為相也有盧氏堂姨居於午橋南别墅姨止
有一子而未嘗來都城親戚家梁公每遇伏臘晦朔修
禮甚謹嘗經甚雪多休暇因候盧姨安否適見表弟挾
弓矢攜雉兎來歸膳味進於北堂顧揖梁公意甚輕簡
公因啟姨曰某今為相表弟有何樂從願悉力以從其
㫖姨曰相自貴爾有一子不欲令其事女主公大慚而
退
姚崇為相忽一日對於便殿舉左足不甚輕利上曰卿
有足疾耶崇曰臣有腹心之疾非足疾也因前奏張說
罪狀數百言上怒曰卿歸中書宜宣御史中丞共案
其事而說未之知㑹朱衣吏報午後三刻說乗馬先歸
崇亟呼御史中丞李林甫以前詔付之林甫語崇曰說
多智謀是必困之宜以劇地崇曰丞相得罪未宜太偪
林甫曰公必不忍耶說當無害林甫正將詔付於御史
中路以馬墜告假說之未遭崇搆也前旬月有敎授書
生私通於侍婢最寵者㑹擒得姦狀以聞於說說怒甚
將窮獄於京兆尹書生厲聲曰覩色不能禁亦人之常
情公貴為相豈無緩急有用人乎何靳於一婢女耶說奇
其言而釋之以侍兒與歸書生亦遁跡去旬月餘無所
聞知忽一日直訪於說憂色滿面且言某感公之恩思
有謝者乆之今方聞公為姚相國所搆外獄將具公不
知之危將至矣某願得公平生所寳者用計於九公主
必能立釋之說因自厯指狀所寳之物書生皆云未足
解公之難又凝思乆之忽曰近有雞林郡夜明簾為寄
信者書生曰吾事濟矣因請手札數行懇以情言遂急
趨出逮夜始及九公主邸第書生具以說㫖言之兼用
簾為贄且請公主曰上獨不念在東宫時思必始終恩
加張丞相乎而今反用快不利張丞相者之心耶明旦公
主入謁具為奏之上感動急命髙力士就御史臺宣前
所案事並宜罷之書生亦不再見張丞相矣
太尉衛國公為并州從事到職未旬月忽有王山人者
詣門請謁公命與坐乃曰某善按𡨕也公初未之奇因
請正寢備几案紙筆香水而已因令垂簾静伺之生與
公偕坐於西廡下頃之王生曰可驗矣紙上書八字甚
大且有楷注曰位極人臣壽六十四王生遽請歸竟不
知所去及㑹昌朝三策一品薨於海南果符王生所按
之年
衛公長慶中在浙右會有漁人於秦淮垂機網下深處
忽覺力舉異於常時及斂就水次卒不獲一鱗忽得古
銅鏡可尺餘光浮於水際漁人驚取照之厯厯盡見五
臟六腑營脉皆動竦駭神魄因腕戰而墜漁人偶話於舍
傍遂乃聞之於公盡周嵗萬計窮索水底終不復得
　　物之異聞
雷公鏁　辟塵犀簪　煖金魚袋　　青龍皮　鄱陽王
墓中自動墨硯　日中軟杖子　　龍腦香崑崙子　元
先生贈韋丹尚書鮫鮹　鏤白玉香囊并玉鏁子長三
尺餘　異竹篾長二百餘尺　黄楊枕文有仙人乗龍
形　張公洞翠碧石枕疑中藏上藥　　海蝦蟆牙漢時
大司馬郎小雎牙𧰼子腹中成二佛𧰼各一軸　桃源
洞中仙人棋子　不生澁鐵腰帶　韋慤尚書夢中所
得軟羅纈巾　西蜀織成蘭亭　罽賓國黄金衣　筆
管上鏤盧思道燕歌行　拂林國雕紫文瑪瑙如小合
底寫國王白頥上有小兒亦𩔖之　白玉劍長二尺餘
　已上二十一物皆得其所自至或經目識客有疑問
　悉用條註
　
　
　
　
　
　
　
　
　松窓雜録
