#+TITLE: 昭德新編-宋-晁迥
#+DATE: 2018-05-12 10:18:10
#+SOURCE: github.com/kanripo/KR3j0018 master add70c77                
欽定四庫全書　　　　　子部十
　昭徳新編　　　　　　　雜家類一(雜學之屬/)
　　提要
　　　　(臣/)等謹案昭徳新編二卷宋晁逈撰逈字明
　　　　逺漕州清豐人自其父始徙家彭門太平興
　　　　國五年進士至道末擢右正言直史館知制
　　　　誥旋為翰林學士加承㫖天禧中判西京留
　　　　司御史臺以太子太保致仕卒諡文元是編
　　　　為其晩年所作因居昭徳坊故以名書宋初
　　　　承唐餘俗士大夫多究心於内典故逈著書
　　　　大㫖雖主於勉人為善而不免兼入於釋氏
　　　　自序謂東魯之書文而雅西域之書質而備
　　　　故此五説酌中而作蓋指下卷指迷五説也
　　　　李淑言其服膺墳典耆年不倦少遇異人指
　　　　導心要王古稱其名理之妙雖白樂天不逮
　　　　其所學可知矣逈五世孫遡搜羅家集得
　　　　此書於丹稜李燾慶元中嘗有刋本明嘉靖
　　　　間又有重刋本此本舊題裔孫伏武重録逈
　　　　自序及李遵朂序語皆與晁遡所記相符蓋
　　　　猶舊本其後附逈及明晁瑮晁東吴三人之
　　　　詩𢾗十首蓋其後人採輯家集而未成者文
　　　　不相属實為駢拇枝指今悉刪之不著於録
　　　　焉乾隆四十五年十二月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
昭徳新編原序
予甞厯覽古賢風烈子劉子(唐劉/禹錫)有云讀書三十年百
慮而無一得然後知世所謂無非畏途唯出世間法可
盡心耳繇是置几案者皆旁行四句之書備將迎者多
赤髭白足之侶深入知地净通還源客塵觀盡妙氣來
宅予服勤斯言景行先哲而能和長者之論蹈髙世之
行者則見之於故太子太傅文元晁公一日具手䟽談
向來道義繼以所著昭徳新編三䇿相示且曰非尚辭
華多存勸戒止述大意勿用虗飾自為冠引申明篇㫖
俾之别叙芳矱用施華槧嘉故人之雅意遘仍嵗之多
疾文方嗟於將落公倐悲於先露追惟疇昔泫然流涕
今里中多暇一發珎藴復雪塵慮翫繹辭理有如子劉
子焉近之者則薫服乎椒蘭之媚法之者則性静乎龍
鯢之淵將廣布𫝊諒資探擷思其人不可得而見矣今
翰林公以懿文華國登鸞鳯之署榮於世官以淡水論
交挺金玉其相表於風俗懐先正緒餘之感形尺牘欵
密之情勉從踐言無爽修許云爾時皇宋景祐三年七
月一日李遵朂序
愚甞汎覽前史見有老而好學者知其性之所樂也今
記憶其一二焉因直書之蜀向朗少時渉獵文學潜心
典籍孜孜不倦年踰八十猶手自校書南齊沈麟士少
好學及長隱居年過八十耳目猶聪明手自抄冩細書
時人以為養身静黙之所致也後魏髙允少孤夙成有
竒度好文學年九十餘誨人不倦手常執書吟咏尋覽
愚竊不揆因而省已自筮仕及致仕越四紀自未冠及
大耋越五紀而閒居已乆年踰八旬從昔至今茍未有
故未始一日廢觀書弄翰之學絶無餘好性自然也第
寒迹孤進禀賦愚直猥以薄藝幸㑹清世䇿名委質自
結明主綿厯兩制逮事三朝進退以禮榮願滿足揣循
愧惕乆於尸素無功以利國無徳以惠人深思立言庻
㡬補過今故旁求内外經典中事并耳目思慮所及之
事非為属辭充筆苑㑹友資談柄直以積學嵗深晚莭
感悟諸縁悉備難得易失浸加衰朽不可虚過切欲於
古聖教法中力行萬分之一覺利及他亦如之竊詳東
魯之書文而雅垂為格言簡淡隐微不可以洞暁西域
之書質而備充於大蔵重復浩博不可以周知故此五
説酌中而作夫信士属意而有福慧二業慧業可以登
妙道此則别論若欲勤修福業結人天之勝縁即此五
説最為精當事貴洞暁是也釋氏經典其説甚明惟許
作正觀不許行邪道敏識之士固當知之也老馬之識
猶可使導人以歸路老人之語豈不能暁人以知方敢
告英妙慎勿輕蔑噫棟宇宏壮居之者當知經構之勞
品味豐潔食之者當知烹造之勞區區采述其勞亦爾
流布心術以代面談不在乎文而在乎意意之所至斯
可見也彭門晁逈
欽定四庫全書
　昭徳新編卷上
　　　　　　　　　　　　　宋　晁逈　撰
　　新新理説序
　愚以引年退居杜門佚老日開書帙甘味道腴觸緒
　油然發為辭句雖渉真性之外事斯盖宿習之勝縁
　乗興而書興盡而止潦倒踈濶不切才情鋭思鉤深
　時得新意意之所立獨謂當然大率己心多以道勝
　為主今復就而詳擇取其不甚駭衆者雜而録之凡
　一百六十七條目之曰新新理説云爾
晉羊祜起平呉之䇿而議者多不同祜歎曰天下不如
　意常居十七八又唐權徳輿古興辭有句云沈憂戚
　戚多浩歎不得如意居大半愚因知世間事差别齟
　齬自古而然率以為常夫何足怪
古人有琴心酒徳之言愚謂閑邪納正宣和養素以此
　為琴之心也無思無慮其樂陶陶以此為酒之徳也
　二者深趣誠足多尚然必因物自娱可得而言也至
　若無所思之心無所得之徳不假於物而恬愉羙妙
　不可得而言也
愚之至願酷愛天馬行地之駿也旦刷幽燕晝秣楚越
　又愛鯤魚乗流之迅也朝發崐墟暮宿孟諸雖愛其
　如是駿如是迅自勵進速不望處世而乗亨衢唯望
　出世而登妙道也
必然之期素定之分謂之命其理自然謂之天命知識
　此理謂之知命委順此理謂之委命命與情兩不相
　制而於命中起一切之情徒自苦耳能不爾者謂之
　達人
上徳至人之心理有四大清而容物豁然如大空羣有
　不能碍明白四達皦然如大眀五翳不能障中立不
　倚﨑然如大山八風不能動寂湛生光晏然如大海
　萬象不能隠四者備矣此名自覺聖智境界
夫人之在道如魚之在水得水即活失水則死人順道
　則吉違道則㓙此皆必然之理故曰魚相忘於江湖
　人相忘於道術造極之語信而有憑茍能渉道深廣
　則不屑求於人矣
學日益之道譬如習射非於一日之内便得箭箭中的
　學日損之道譬如習馭非於一日之内便得歩歩如
　意有應未應此理當然或順或違其事各别無煩過
　悔姑務漸成
有一徑直簡當之論不煩養身但勿縱外物來傷不煩
　修心但勿縱外事來傷守之有常為法中王
今之三教雖分明立相有所不同其實都是道也故儒
　書禮記云天命之謂性率性之謂道道書老子云道
　可道非常道佛書華嚴經云如來自在力無量刼難
　遇若生一念信速登無上道此各舉一端其諸類例
　抑亦多矣
孔子曰朝聞道夕死可矣愚謂此言處世之道也因而别
　得新意設使有人學出世之道者聞而復思思而復
　修日月嵗時相繼不已比夫朝夕之促不亦多乎比
　夫不及思修不亦幸乎是知雖在暮年學道必為
　殊勝若少年能爾又何以加焉
諺曰揚湯止沸不如散薪愚因擬之别為偈句曰制心
　息慮不如簡縁
唐獨孤及送李白序有語云才全者無虧成志全者無
　得失愚愛之重之因而比擬别為偈句云道勝者無
　窮通智勝者無憂喜
晉樂廣以王澄胡母輔之皆任放為達廣曰名教内自
　有樂地何必乃爾愚甞出其意表復維之以言曰清
　静内自有樂地不得同日而語矣
公孫鞅初見秦孝公為談帝王之道公則睡而弗聽後
　談霸强之術則不覺膝之前席魏文侯端冕而聽古
　樂則唯恐卧聽鄭衞之音則不知倦今人聞説仁義
　之道世間法也己不樂聞而况道徳之士理性之論
　糠粃仁義宜乎懵然不知也
古徳云能忍於事謂之有力大人愚以為能達於理謂
　之有智大人能遣於情謂之有斷大人
古人憫乎執炙者終日執之而不知其味因與㗖之其
　後報恩焉愚亦憫乎誦經者終日誦之而不知其義
　因與説之為恵之大則與錫炙不同若能感悟其可
　忘此恩乎
効官者嚴明公正人不敢干以私必然矣學道者純直
　堅固物不能惑以邪亦如之
學道之人當務深居絶迹以成妙先當安置其身深居
　絶迹世俗不能見之一妙也又當安置其心深居絶
　迹鬼神不能見之二妙也此二妙者次第愈難於難
　而能者得道必矣
身老浸衰理之常也心老浸髙道使然也身相人可見
　心相人不知
夫曲終而奏雅猶勝終不變其淫聲年老而脩善猶勝
　終不改其前過
賢人君子但能持二種勝心亦不可多得矣俗心則義
　勝於利真心則性勝於情是也
愚夙慕白樂天之為人雖才識不逮乎樂天而志願閫
　域其殆庶㡬乎樂天有新製布綿裘詩其末句云安
　得萬里裘盖覆周四垠稳暖皆如我天下無寒人愚
　有擊壌辭其末句云安得大金柅制彼日月輪免同
　流水車今人續古人
觸情之境直視為空情未能空所應如響響應即止豈
　復有餘情之不留亦當如是此一法者至簡至竒難
　然能然乃妙中妙
書云責人斯無難惟受責俾如流是惟艱哉愚因擬之
　就改兩字别立意云教人斯無難惟受教俾如流是
　惟艱哉前言謂改過之人也此言謂學道之士也
愚思至理有三勝力勝者可以舉大器智勝者可以斷
　大事志勝者可以適大願愚既愚且老智力二勝素
　非所能志勝之一期乎適願不敢廢志所謂志於道
　者是也
老子教人知止足驚寵辱荘子教人齊物理和天倪非
　權教是實教深識之士必以為然
古教以踐言為信愚好踐意為信行之雖未多亦甞行
　之矣何謂也意之所及未始輕許於人懼口恵而實
　不至耳踐言之信當如子路無宿諾踐意之信當如
　季札掛劔之類是也
萬物空萬念空萬事空萬世空唯有一不空為四萬空
　之主自古以來人日用而不知者多
羿基之矢百發百中和緩之藥百法百用愚之立意亦
　欲盡妙愚之立言亦欲百辭百要區區之心務乎破
　苦的療迷病其理一也
曲禮曰博聞强識而譲敦善行而不怠謂之君子莊子
　曰以仁為息以義為理以禮為行以樂為和薫然慈
　仁謂之君子愚據此儒道二書各言君子之事人能
　兼而有之乎人能得其少分乎稱君子者不亦難乎
常人發意率多妄想不名實想常人發言率多戱論不
　名至論能反是者非常人也若能自得於言意之表
　者又於非常人中非常人也
物生而後有象象而後有滋滋而後有數是知萬物皆
　有數矣夫人以有涯之數而營無涯之事多見其不
　知量也
天地之大徳曰生生者死之根一死而不可見故智者
　盡心焉
老子曰名與身孰親愚因而展轉别得新意而自言身
　與心孰親心與性孰親若有人極深研㡬貫徹洞宻
　臻乎理性之妙然後知甘蔗氏之法味漸入真境也
甞見前軰有詩句云但知行好事不要問前程誠如是
　言夫君子第専修名莭不必専求所利且顧名實相
　稱不可與愚俗雷同反自虧損而况為美事必然有
　美利
言有是非口之過也意有愛憎心之過也自踈及親次
　第化服入道之理孰曰無階
處世仕宦之人有進有退是也越世髙尚之人有退無
　進是也出世超絶之人有進無退是也此明大意不復
　具陳
過去無始生㓕常爾即今非堅生㓕自然未來無終生
　㓕何窮既能知之不當戀厭有戀有厭盡為障礙無
　戀無厭是名逍遥
論語云父母之年不可不知一則以喜一則以懼愚因
　擬之别作四句云形神之候不可不知一則勿喜一
　則勿懼何謂也夫學道之人當知形是空相随氣運
　而終衰神是實相得冲和而必盛盛而勿喜避客氣
　而養恬衰而勿懼悟幻質而成覺
曲士所見大槩頗同或觀像貌而争論(二字/去聲)或聞言語
　而争論或臨文字而争論三者皆虚妄矣不到真實
　之處真實之處無可争論此理尤難和㑹湏得有自
　然智入無師覺始可為愚莫逆之交
教文中有語云鞭心入裏愚愛此四字有如荘子所説
　鞭羊著羣之意彼以養生而設喻此以入道而為言
　攝念歸真其法當爾
學世間法致人倫欽服者其道淺人倫不知者其道深
　學世間法致鬼神欽服者其道淺鬼神不知者其道
　深
論語云君子憂道不憂貧愚以為何必患於貧貧乃士
　之常也是以賢人人不堪其憂而獨忘憂道則湏求
　道乃理之善者也是以聖人人謂無所得自謂有得
見天機者必因根夲智自然智成妙道者湏得法忍力
　勝定力此語至當真學乃知
三教利益大約體同不必湏歸局分妄稱彼我愚於保
　身之要甞究嵇康養生論此乃儒家之文也非求術
　於錬丹道侶又於清心之要甞究李翺復性書此亦
　儒家之文也非𫝊法於擁毳禪師茍未該明則多滯
　固
道則湏臾而不離静則刹那而可貴仁則造次顛沛必
　於是古聖賢之言意何如哉噫學道習静修仁此三
　者安可怠忽
唯道可信觀錬薫修入無有之郷吾其逍遥到自得之
　塲吾其優㳺知我者謂我馴柔不知我者謂我何求
一氣未判萬物未生名曰混沌一念不動萬縁不起名
　曰禪那故湏達夲識先方可栖真入道
學多増智定勝成功至理所歸此言居最
素王及隱君子之書多渉外事明在世智而在人言意
　之内古先生之書多渉内事明出世智而出人言意
　之外此二者亦可見其聖神分限
夫歆然之欲􁦸然之忿隐然之憂皆逆道心於道為損
　翛然自得怡然自適恬然自息皆順道心於道為益
　去彼取此服之無斁
酉陽雜爼中有辭句題曰閒中好其第一首云閒中好
　盡日松為侶此趣人不知輕風度僧語愚因擬之别
　作一首名曰静中好其辭云静中好㝠心歸宴寂齋
　已不虚吟静是真消息
學而成道始終四法閒静寂照是也先以智斷一切事
　皆空盡撥去外方得身心閒閒而後能静世間境界
　可得而言也可得而至也寂與照出世間境界不可
　得而言也不可得而至也至而當自知言之不能及
具信根之人先有信心後有深心所以於道彌近不具
　信根之人先有戯論後有争論(二字并/去聲)所以於道彌
　逺順違向背其理如此
民之行法(行音徳/行之行)剛柔以合理勤儉以足用止於此而
　備矣可以為良民施之於士士有百行亦宜包此可
　以為良士也
法相之學習氣未巳若論至當唯有窮理盡性以為觀
　澄神定靈以為止二者足矣
舊説云凡言合聖道信有之矣俗語云言多傷行食飽
　傷心愚知此意從正經根夲中來變雅成俗耳周易
　頥卦象曰君子以慎言語莭飲食此是根夲之言也
荘子云嗜欲深者天機淺愚因别立一句以擬之云障
　礙多者道眼䘮
一真夲無自無而有有萬靈分萬類一心夲静自静而
　動有萬念成萬事還源返夲謂之妙一
愚甞自省尚有微細勞擾之事焉目有觀書究理之勞
　心有立言助化之擾此二者在無為法中為動相在
　有為法中為善縁盖由積習而然未能頓除者也
愚詳觀字之法有其二焉觀照之觀(去聲/並同)此乃燭理之
　妙智學法者用必居先觀想之觀此乃小根之權術
　結想為化只㑹三歸一之階漸耳上根大達者不必
　用之也道家者流多存想成物過當則入邪皆属有
　為之法愚所不取
天地間有形而無靈者有靈而有形者統而言之曰萬
　物也靈之又靈而形肖天地者謂之人倫人倫賦象
　者無邉無數其中有英妙二識焉英識者秀出人倫
　有處世之識而入於塵已不可多得而妙識者又秀
　出英識有出世之識而入於神尤不可多得也
世間法妄生分别種種名相若以實際照之都是一大
　虚妄作是觀者名為達觀
人倫大槩之理應縁而生随類而化觸境有惡欲(惡字/音汚)
　係情有憂喜若以道眼諦觀斯皆真性之塵垢也
詩云雖有兄弟不如友生愚以為誠哉是言也夫兄弟
　雖親或有鬩墻尋戈之釁朋友雖踈或有同方莫逆
　之契而况以至真之道相知者其可忽之乎
荘生有言云死生為晝夜愚因獨斷其事云晝夜雖殊
　都在十二時之數也死生雖殊都在三世之數也常
　晝不夜必無此理長生不死其可得乎是故達人混
　然一致
人無古今不可榮不可陋性有智愚(闕/)　有可移如
　此相知(闕/)難深　(此章疑/有缺文)
古人戒筮數占夢不許無疑而問卜愚達此㫖盖縁習
　性過多一則入邪見一則稔貪心也
觀惡徳當如惡物而去之觀美徳當如美物而取之此
　乃己之美利也而多不然豈非厯劫以來習成顛倒
　之想乎
晉陶侃在荆州日無事輙運百甓於齋外暮運於齋内
　人問其故荅曰吾方致力中原過爾優逸恐不堪其
　事又常語人曰禹聖者乃惜寸隂至於衆人當惜分
　隂愚詳侃之志力精勤而能建功名升爵位有之矣
　此乃世間之事可思議耳若有人移其志力以求出
　世之事此不可得而思議也
漢桓譚欲借班嗣荘子之書嗣不許而報云吾子既繫
　戀於世教矣何用夫道晉陶侃又謂荘子非先王之
　法言夫陶班二賢所見不同盖其適用有倫類致意
　有分限未可輕議其取舍愚能唯變所適無可無不
　可
坐忘論云舊縁漸斷新縁莫結愚謂學道之士固當然
　也猶以為該明未盡耳夫累身新縁則宜勿結結之
　則塵勞覊紲入道新縁豈宜勿結勿結則勝因斷絶
　二者不同在乎區别
唐賢文章有状其法門之語者精集殊絶愚甞耽味乆
　之因而比喻夫古聖經論有如具陳品物唐賢文章
　有如用其品物造為珎膳得而食之不亦幸乎哉
愚老矣日進妙道唯守二法可以足用存靈明之心期
　乎長不昧習安住之心期乎永不動此外世故變移
　物情差别自古而然不能顧問之也
俗語云匹上不足匹下有餘愚詳此語亦是變雅成俗
　耳其根夲出於晉張華鷦鷯賦賦中有語云隂陽陶
　烝萬品一區巨細舛錯種繁類殊鷦螟巢於蚊睫大
　鵬彌乎天隅將以上方不足而下比有餘普天壌以
　遐觀吾又安知其大小之所如
論語所云子絶四愚因推而演之明其大槩夫毋意毋
　我謂其以道為度無縱越逸之情也毋固毋必謂其
　唯變所適以備周圓之智也茍有執其舊語斯則名
　為竪儒
漢班嗣有言荘子獨師友於造化噫愚未能然但師友
　古聖賢爾每覽前言往行布在方䇿之善者竊忻慕
　之而克己踐履兾少分焉不求名不求福庶乎内無
　深愧而已
夫隠君子之道淡乎無味古先王之法妙而難思愚於
　無味而得味難思而能思所以三徑就荒絶來賔之
　迎送九陽奮發不駕言而出逰恬然塊居怡然自適
世間之法順理而動鮮不成逆理而動鮮不敗出世之
　法順理而動則符㑹逆理而動則違礙此直言大槩
　爾凡諸委細智者詳而行之
昔孔墨車不停軌駕不俟旦力行化導不求名利為立
　名教今老先生手不釋卷筆不停綴多所采述亦不
　求榮利為明心法自用自知有如此者
人或氣之逆滯服名藥以攻之有時覺藥力之勝其氣
　消融而和暢也人或情之欎結原至理以發之有時
　覺理道之勝其情開釋而恬愉也學人漸修之法固
　當如是
夫陸行縁崖谷同途者視險易而醉不如醒水行冒風
　波同舟者共安危而醒不如醉智人處世也外釋利
　内忘憂當思此法醉墜者身不傷比夫専氣致柔此
　則為假也病忘者心不亂比夫坐忘遺照此亦為假
　也假猶若是而况真乎
文中子有言曰通變之謂道執方之謂器又曰通其變
　天下無弊法矣執其方天下無善教矣愚以為通其
　變者周萬物之大智也執其方者守一隅之小智也
　故先生以通字為名愚知其才與智名與迹咸相應
　也
文中子中說云子讀無鬼論乃曰未能知人焉知鬼愚
　詳此言有以見此書叶得中之説不以無鬼為然者
　恐違繫辭有云知鬼神之情状且必知晋阮瞻著論
　而親經鬼證其論不勝若執以為無是令人入斷滅
　之見又不言有者恐渉論語語怪之事令人起幻惑
　之心此頗與孔聖意同先生儒宗之宏達者後人發
　言肆意豈能出先生之域
愚有所得甞試陳之老子云知足不辱荘子云佚我以
　老言念克諧式符乆禱日省已往之非馴致未來之
　道自天授之永以為寳
鋭智鉤深以窮理漸見理多而有餘冺相歸真以盡性
　未到性空而無餘若到性空其道成矣
事有二如意人多願外如意罕有願内如意此理可以
　智取不可以言及
究觀萬化不測者靈靈而形形而情情而聲聲而名覺
　而唯識者混而為一覺而唯智者莫之與京至凝至
　融其道大成
愚今於儒書經史中兩處各取四字一句以為精修勝
　進之法周易文字中取閑邪存誠四字後漢書文字
　中取清心釋累四字依言入理可以足用矣智者詳
　之可也
或問愚曰先生深居不出何以自娱愚對曰甞聞逸士
　隱身止依蝸舍髙僧送客不過虎溪駕言冩憂愚無
　此意
古今名賢多好讀老荘之書愚知大意以其於無為無
　事之中有至美至樂之理也
愚於三教自得三全三全之説儒教夲法務在言行相
　合以全其名道教夲法務在神氣相合以全其形釋
　教夲法務在理性相合以全其靈大率如此無煩具
　陳
蜀丞相諸葛亮與李豐書云思道則福應自然之數也
　余今采而書之以為法言
愚有二好非因外奨好濟其困苦而不求福報好遵乎
　善道而不求人知
老子曰五色令人目盲五音令人耳聾五味令人口爽
　愚因言見意雖聖人矯激太過而善利之心極於深
　切人能不耽耳目之娱不縱口腹之美勿問有得决
　定無失
天時人倫形器此三者愚觀其勢數皆於四也定矣天
　時則春夏秋冬人倫則嬰壮耄終形器則成住壊空
　此三者之好乃𤨏𤨏者也若於其中有一枉用智力
　保無變衰愚不信也
上智之士有如刷燕秣楚之神駿指鄭麾晉之利刃以
　此駿利學出世法何所不可
愚有二大順外順世間法無所礙内順出世間法無所
　違内外無違礙强人大自在
古徳有云妄執有為之法名為邪見若遂落於空亦名
　邪見唯不有不空之理湏是自然明了而符契之不
　可以茟舌縷陳也於事得自在故曰無可無不可於
　道得自在故曰無為無不為何必多言率由深智
身從造化而有不可盡如意事從因縁而亦有不可盡
　如意遇樂貪樂遂荒於樂遇苦患苦重増於苦觀照
　裁處名具足智
一氣暫聚萬縁皆空身與事何所有哉此智斷之道也
　深入實相安住妙境志與行不可無之此力致之法
　也非此二者愚將疇依
愚謂耀其心者致其昏㝠其心者存其明明極見妙境
　昏極落諸趣必然之理也學道之人其智明了其行
　真正其斷果决其志堅乆相資而進何往不到
氣質有衰物數之常也靈明不昧天真之夲也知常達
　夲始可與言道已矣
入道之法随用有説因理著名愚究其極皆湏不取相
　不留迹方臻妙處
愚謂屏迹絶交逰則軰流不能加其是非攝心入虚無
　則鬼神不能窺其朕兆退蔵於密故㡬於道
愚所讀荘老之書各得一法讀荘子得身心虚閒以自
　放曠既優既㳺一如不繫之舟讀老子得質性渾粹
　以自鎮静匪雕匪斵又如無名之璞所得如此人其
　謂何
愚以為自得則象前言智老子云吾有大患為吾有身
　及吾無身吾有何患愚因則而象之自立言曰吾有
　大慮為吾有心及吾無心吾又何慮噫身心之累其
　唯患慮乎若得身心無患慮乃為出世之人也故荘
　子云有大覺然後有大夢也注云夫人大覺者聖人
　也大覺者乃知夫患慮在懐者皆未寤也
漢班嗣荅桓譚書云夫嚴子者漁釣於一壑則萬物不
　奸其志棲遲於一丘則天下不易其樂愚嘗自謂得
　則象智因復則而象之以言己之所趣云安身於一
　空則百空不可易其居安心於一法則萬法不可奪
　其志
士有清逺絶竒之行而能越世髙蹈不嬰患累有如鴻
　飛㝠㝠鳯翔千仭者已不可多得或於其中更有正
　真明微之見而能窮理盡性别見志趣猶獨象無侶
　龍乗風雲者豈可以世智評品哉
情以理奪事以道應彼之違負是彼之非不當駭歎己
　能不然已則無咎反成道勝又何不足之有
夫人分一元之氣有形而成身分一真之精有識而成
　心故曰精氣為物物極則反復歸無物故曰逰魂為
　變强名生死何有彼我哉
愚以晩年之心入道彌切觸目㑹意皆得法門夫注水
　入瓶者器漸深則無聲灹炭入爐者火漸熾則不動
　禾穂漸重則低垂樹果漸熟則甘美因而成法言以
　自規曰觀水觀火觀穂觀果此法漸修理無不可
荘子云薫然慈仁謂之君子又云能體純素謂之真人
　愚謂人能外量己力随分慈仁及於物内求己志随
　分純素存乎心得與君子真人為徒不亦善乎哉
愚甞諦思養身之法随分多少在乎動導引是也養心
　之法随分多少在乎静宴息是也此亦自是動静交
　相養之一説也
教中之語有云大達大觀大慧大覺如此之類非垂空
　言非樂小法體此存誠不可輕廢
觀煉恬虚之法善入無為詳求保養之方永錫難老二
　者之外愚不知也
荘生之㫖謂附贅懸疣以為形之累决疣潰癰其苦乃
　盡愚謂執身有我以為性之累空藴無礙其樂自生
　觸類明理固當如是
愚謂動心之勞不如息心之逸多聞之惑不如獨覺之
　得但能觀照入理而不失其正融練臻極而不住於
　相如此足矣更復何求
厯年増髙而年顔衰入道彌深而道心盛此理必爾何
　煩詢求愚今則然勿憂有喜
利物者不期於福而福自應學法者不期於慧而慧自
　證故愚不忘修詣不著希求
荘子云聖人休休者愚以此為合乎道也吉祥止止者
　愚以此為道之應也愚但見讀荘子者有之矣而未
　見有得意而演之者也
愚讀易愛鉤深致逺凡四字因而㸃化敷演以自明其
　志云鋭於求智如専釣之釣鉤重淵之深力於行道
　如専馭之馭致千里之逺
唐白居易有詩云當壮已先衰暫泰還長窮此嘆天均
　之薄也漢馬援有語云窮當益堅老當益壮此圖世
　間之事也愚身雖老不覺在己之衰窮而覺康泰之
　慶幸愚心益壮不圖世間之事而求出世之道自謂
　所得多於昔賢矣
依於外踈逺之事迷者之心也依於内親近之事悟者
　之心也智斷已定復何疑乎
動中有静静是其體不失應縁之精真静中有動動是
　其用不傷歸一之根夲洞暁㝠契乃上上智荘老之
　言書為法利
愚謂調御之法調御心氣而已大約學道之士其心也
　定動相半其氣也純雜不一調御之淺者也若能在
　心為志定而不動専氣致柔純而不雜此則調御之
　深者也舉要而言姑務心以平寜為夲氣以和順為
　夲此名無為真見乃法之利也可以師之也而有存
　想搆致其心又有鼓動吸納其氣此名有為異見乃
　法之病也不可師之統名調御之法在乎精鑒而已
益其智者學也所以觀書而窮理盡性寜其志者道也
　所以宴坐而澄神定靈古徳歸心必不過此
脱葉辭柯見有時而終落閒雲出岫仰無心而自髙何
　必讀書然後能覺
左氏春秋有言云在徳不在鼎愚亦自有言云在心不
　在境前言之意盖謂國以徳而輕重不在於鼎鼎不
　可問也愚謂居以心而躁静不在於境境不必擇也
愚甞讀漢書見張子房事迹始受教於黄石公者遇彼
　神人也終欲從赤松子者學彼仙人也愚謂子房非
　徒列將相之傑抑亦神仙中人
昔向子平讀易盛稱捐益二卦愚初未詳古人之意今
　自讀易至此而愛其損卦懲忿窒欲益卦遷善改過
　損益之要其在兹乎
昔晉王衍有云言聖人忘情最下不及於情情之所鍾
　正在我軰愚因而自有言曰聖人復性最下不達於
　性達而求復正在我軰
愚以厯年浸衰思道彌切空野獨歩歎大象之絶儔髙
　岸期登愧小狐之未濟
樂天知命故不憂窮理盡性故不疑少私寡欲故不貪
　澄神定靈故不動四者備矣一以貫之此叅用諸書
　助修善行
自念大耋爰臻近思愈切觀一切事不計順違推理安
　常而已随一切時不以多少息縁反照而已止此足
　矣何復言歟
愚讀三聖之書各是一法之妙孔子書中愚見大和之
　徳油然而生是謂無聲之樂老氏書中愚見大象之
　道混然而成是謂無名之璞釋氏書中愚見大寂之
　光自然而明是謂無心之覺必也讀書當如是學
至聖御世乃情之術以權而濟至神出世乃性之道以
　實而致用有攸宜理無不可
唐桞公度善攝生年八十餘歩履輕便或有求其術公
　度曰吾初無術但未甞以元氣佐喜怒氣海常温耳
　愚詳公度所言乃攝生之法而令元氣和而復暖也
　愚因類舉别得攝念之法保護夲覺勿以夲覺随夢
　幻常令夲覺明而復正是也彼以身而言此以心而
　言若能並用二法何勝如之
晉嵇康文章有絶交書養生論渉乎髙邈之地矣而孫
　登荅康之問以火之光喻人之才其言大意云火用
　光在乎得薪所以保其耀人用才在乎識真所以全
　其年今子才多識寡難免乎今之世矣後果如登之
　言愚愛重登之所言識真二字最為精要有以見康
　之賦分不識其真未得其全所以先於周身之防反
　以薄鍾㑹而速祻愚謂必湏才識兼茂表裡俱濟然
　後可以成道器
愚聞古有大人先生天真之心誠而明天和之氣虚而
　清混而為一莫之與京愚當思古自明而誠
愚以顧惜殘年詳求妙道真誠達夲洞分了義之經蠲
　忿忘憂兼采養生之論茍能自得何假朋來
愚讀經史而記得三無悶周易云遯世無悶不見是而
　無悶晉嵇康云自得而無悶愚録之為心要焉
觀微妙書窮理盡性生微妙智温故知新閒覺心而愈
　明致道力以増勝茍無曠日夫復何言
愚覽羣書不拘類例姑務唯變所適曲盡其妙采諸文
　句立為心法樂記云和順積中愚因此四字但以氣
　和為貴𤣥綱論云虚明含元愚因此四字但以心虚
　為貴心虚氣和可以入道不煩致詰乆當自知
自求多福福㑹由乎外非己力之能必全故可否相恭
　也馴致其道道成由乎内斯由己力而無不可夫求
　福者衆致道者寡盖萬分或有其一爾
孔子之燕居申申此表和舒之貌適性而已矣荘子云
　吉祥止止此表齋明之心致道使然也二者不同愚
　能辨之
情恕理遣以接物静安閒樂以奉身持此相資於焉是
　用其它細故何必介懐
愚得四法凡八字可以足用何謂也究觀先覺理遣對
　治(音/持)此皆羣書舊語已之演述渉入多矣今又畧集
　大端以為細要庶事分攝應機而行自能了知不可
　條陳縷細也
虚緣而委順無必無固聞法而開悟不驚不怖自謂真
　修智力粗得百分之一爾
善惡之事譬諸草木為善如植樹宜其徐也深固則易
　茂去惡如薙草宜其疾也滋蔓則難圖
練天真之心養天和之氣守天均之分求天然之智率
　兹素履恊彼清休人雖不知自云有得
甞用三法智照理奪對治是也甞集三心不著不動不
　退是也大畧如斯細分由已六者無虧可以足用
孟子曰孔子登東山而小魯登泰山而小天下愚晚年
　歸趣好讀古聖人述作該明理性之書其有廣大精
　微條暢臻極者讀之令人胸中廓然下視小學舊百
　家秘物之言一何叢脞哉
屈其道而不屈其身者常情也屈其身而不屈其道者
　非常情也常情者至多非常情百中有一
俗語云有福之人不居無福之地愚謂此説繫乎天者
　也愚因擬之而言曰有智之人不作無智之事此則
　繫乎人者也
言者心之聲也夢者心之影也想像者心之畫也無言
　者譬如復雷而無聲也無夢者譬如處隂而無影也
　無想者譬如絶筆而無像也其理必爾是故智人不
　可不知止觀二法
愚偶為五字二句以自述云臨文觀衆妙就枕得三休
　上句謂廣求細論智也下句謂每覺微倦即時而寢
　寢則眼力心念支體三者得休息也
愚晚年讀周易頗愛其遯世無悶樂天無憂所以觀外
　事悠悠得中心休休讀荘子又愛其純素之道唯神
　是守守而勿失與神為一所以杜門不出退藏於宻
　庶㡬葆貞永膺元吉
水静極則影像明心静極則智慧生詳此體用其理備
　矣真學不必多多則惑也
日影冉冉轉移心相念念遷謝形終歸空故强名曰夢
數必有定勢不暫停聖人有先知凡人都不覺誰明此
　理愚當與談
夫厚於利則薄於義束於教則咲於道中人以下之常
　情也古今而然不當驚異
入道之門愚自立法收視返聽絀聰明以求性撫心定
　氣務恬虚以養智守而勿失用之不匱過此以往則
　非愚意
外縁之動如雲也内貞不動如山也至人虚心順縁不
　失其真猶雲山相依而不相妨也
夫道充於内者豈惟捐爵屏貴可使文侯輕其魏而以
　國為累斯可知也
有客問愚曰丈人何故乆不出愚對曰愚愛身心俱不
　出愚身不出退蔵於宻燕居方丈之室愚心不出深
　入不二杳㝠方存之地人以愚為愚愚自以為智
　
　
　
　
　
　
　
　
　
　昭德新編卷上
欽定四庫全書
　昭徳新編卷下
　　　　　　　　　　　　宋　晁逈　撰
　　静深生四妙辭并序(并次題共四十七首/今止存二十九首)
　夫氣聚成物聚乆則散炳靈鍾秀出必冠倫多以宿
　習暌真失在於動或知静趣則近道焉諦思淵静中
　自然生四妙勢數相繼若嵗之時天機可窺大信不
　約爰得心要以為秘寳安虚明樂端如貫珠因書静
　深生四妙辭云
了知入道門先從静為祖静勝則心安安乆虚靈府虚
極發明靈洞徹無不覩天然法樂多豈比聞簫鼓
　　有警辭
圖上華夷能盡記未始經行一歩地博聞强識總周知
心不能行亦如是
　　三悟辭
若能覺其夢且悟浮生如戯㺯若能智其識漸悟狂知
枉心力若能性其情大悟歸真即妙明喜得自然三悟
法書之聊以表研精
　　書紳二法辭
心如常滿杯所以明知足心似不燃火所以明無欲二
法可行持書紳聊自朂
　　髙年約已自誨辭
愚甞究觀萬物萬情萬事萬理同異相雜自古而然目
為太常順為心要乆矣今兹漸老因更約已裁定自誨
之辭作方便門夫世間之法理湏决擇則有辨白褒貶
耳出世之法夲貴混融雖未能即行方外聖賢之行但
且學古來之名士衞叔寳不見喜怒之容阮嗣宗口不
臧否人物斯亦甚善此外虚懐任運勿復以悠悠介意
一切之事即時而過去如空中雲一切之念即時而消
盡如湯中雪唯有詳味道腴膏潤深智避諸憒鬧日臻
凝寂此則不可滅裂也
　　超真獨覺辭
了達事終虚往事何殊夢此後事來干屹如山不動了
達事終虚往事今何在此後事來干豁若空虚礙獨覺
貴髙竒傑出羣迷外
　　知常委順辭
紛然往事來浮雲經大空喧然是非聲驚飈觸灌叢古
今無奈何委順於其中
　　自為觀照總持辭
事往終空如雲如風事來不絶如日如月攝念神凝乆
習而成觸境情起即時而止不可殚言自當求理
　　反夲觀空無礙辭
形是幻情是夢寢興視息随羣動當念元來一切無豁
然頓遣心中空(去/聲)
　　簡求心要書紳辭
以静制動静為躁君以虚受有虚縁葆真詳而後習可
書諸紳
　　道貴養生辭
若夫殉乎物輕乎身有如千金之劔用以析薪百錬之
鑑委於窮塵愚甞觀妙法見大倫不欲汨(音/骨)其真虧其
神動與天親静與道鄰故作是説敢告同人
　　并用存心微妙訣
處世間法或伸或屈用觀察智無固無必出世間法勿
違勿失用决定信惟精惟一曲盡其妙退蔵於密
　　四方觀練深心訣
性之生情為夢為想性之生縁如影如響不有古聖愚
將安仰不有妙道愚将安倣爰得智刄决開疑網人不
同心超然獨往明融日新率由天奨
　　學道三深畧論
愚以為學道之人三者備而道可成謂智也斷也(决㫁/之斷)
脩也見諸相之非相知一真之甚真智之深者也破堅
摧剛無以挫其鋭窮勢極利不可奪其志斷之深者也
備更夷險常率履未始湏臾忘致力修之深者也茍能
如是何往弗濟
　　洞心情境定心篇
物來誘之而不随物來觸之而不動不随不動由自心
何湏結社詢千衆萬事悠悠過即空追思豈異春宵夢
　　與道相知最樂篇
人多樂於新相知又多悲於生别離唯能與道相知乆
如魚樂(五教/切)水無暌時樂道(樂字音/洛下同)至樂非常樂𡨕真
造(音/操)適潜熈怡逌然在心不在境安能更與白雲期
　　三法自然歌
心夲不愆自然戒何用科條防毁敗心夲不動自然定
何用勤勞止自兢心夲不迷自然慧何用叅尋叩倫類
即今知此三自然奉以周旋無失墜
　　無有所求歌
無所求擺落人間萬事休有所求安養衰年樂聖猷不
願竹木林内隐不願蓮花社裡收願在清平仁壽域含
華守素得優㳺
　　醒黙居士歌
白氏先生耽醉吟銜杯灑翰恣歡心樽空才盡若為計
釋悶遣懐功未深愚稱居士名醒黙清思忘言求妙徳
習此功成道更髙不到詩魔兼酒惑
　　素履嘉祥讃(並次題/共二首)
愚不求名含華隠曜愚愛棲真坐忘遺照愚獨聞和披
音露妙視履考祥茲為吉兆
　　了知妙湛歸心讃
空中聖真具大威徳善入無為允臻其極愚心師之宻
與神㑹凝然不動皦然不昧日慎一日有進無退
　　三言約已自修箴
愚修心自作戒勿馳散勿昏昧不分别勿留礙去纒縳
令自在破憂恚成歡泰保其身無敗壊進其道無懈怠
銘座隅書紳帯
　　過幻日損箴
過而能改自然寡悔知幻即離何勞用智日損之師簡
要如是
　　道為心寳銘
名非身親利令智昬身智之外夫何足論食充且美衣
敝仍温深蔵至寳道心常存
　　心要銘
心要之法妙矣哉先之以自覺濟之以力學自覺者生
知之夲也力學者閒覽之助也言不盡意舉其宏綱辭
約意微繹之為貴銘曰
物靈而貴貴乎先覺大道坦明迷心踳駮妙法難思精
微淵邈必也讀書然後為學
　　放歸去來辭
陶令曽言歸去來解印還家不逥首屏貴都遺身外名
忘憂酷嗜杯中酒白傅曽言歸去來了知浮世非長乆
獨歩逍遥自得塲飲食寢興随所偶羅隠曽言歸去來
濩落生涯何所有明日船中竹一竿要學江湖釣魚手
鼂叟亦言歸去來抗表辭榮養衰朽京洛紅塵舊滿衣總
脱臨風都抖擻
　　雙喻辭
人事常酌中取象如敧器器平不敧覆有同身爽利道
心常不繫取象如虚舟舟閒随逝止可比性優㳺能符
雙喻者何慮復何憂
　　智斷身心辭
咨咨爾幻身誰能住世乆洪纎妍醜豈長存而不朽咨
咨爾幻心常随外物誘風生電滅求其状而何有豁然
達理忽洞見於天真未能無悶或沃之以聖酒去鄉逰
蕩乆不歸今覺窮途自迴首
　　集句書紳自用辭
蒙以正徳而隠専於静遯於遯無是無非無所求無名
無迹無諸悶愚自書紳用此言深心更與何人論
　
　
　
　昭德新編卷下
