#+TITLE: 夢溪筆談-宋-沈括
#+DATE: 2016-06-11 12:23:36
#+SOURCE: github.com/kanripo/KR3j0092 master 3da051f2                
夢溪筆談序
　　　　　　　　　　沈　括　存中　𫐠
予退處林下深居絶過從思平日與客言者時
紀一事于筆則若有所晤言蕭然移日所與談
者唯筆硯而已謂之筆談　聖謨國政及事近
宫省皆不敢私紀至於繫當日士大夫毀譽者
雖善亦不欲書非止不言人惡而已所録唯山
間木䕃率意談噱不繋人之利害者下至閭巷
之言靡所不有亦有得於傳聞者其間不能無
缺謬以之爲言則甚卑以予爲無意於言可也
　　　　卷第一
　　　　　故事一
　　　　　　　卷第二
　　　　　　　　故事二
　　　　　　　卷第三
　　　　　　　　辨證一
　　　　　　　卷第四
　　　　　　　　辨證二
　　　　　　　卷第五
　　　　　　　　樂律一
　　　　　　　卷第六
　　　　　　　　　樂律二
　　　　　　　卷第七
　　　　　　　　　象數一
　　　　　　　卷第八
　　　　　　　　象數二
　　　　　　　卷第九
　　　　　　　　人事一
　　　　　　　卷第十
　　　　　　　　人事二
　　　　　　　卷第十一
　　　　　　　　官政一
　　　　　　　卷第十二
　　　　　　　　官政二
　　　　　　　卷第十三
　　　　　　　　權智
　　　　　　卷第十四
　　　　　　　藝文一
　　　　　　卷第十五
　　　　　　　藝文二
　　　　　　卷第十六
　　　　　　　藝文三
　　　　　　卷第十七
　　　　　　　書畫
　　　　　　卷第十八
　　　　　　　技藝
　　　　　　卷第十九
　　　　　　　　噐用
　　　　　　卷第二十
　　　　　　　神竒
　　　　　　卷第二十一
　　　　　　　異事
　　　　　　卷第二十二
　　　　　　　謬誤
　　　　　　卷第二十三
　　　　　　　譏謔
　　　　　　卷第二十四
　　　　　　　雜誌一
　　　　　　卷第二十五
　　　　　　　雜誌二
　　　　卷第二十六
　　　　　　藥議
夢溪筆談目録終
夢溪筆談卷第一
　　　　　　　　　　沈　括　存中
　　　　故事一
上親郊郊廟冊文皆曰恭薦歳事先景靈宫謂
　　之朝獻次太廟謂之朝饗末乃有事于南
　　郊予集郊式時曽預討論常疑其次序若
　　先爲尊則郊不應在廟後若後爲尊則景
　　靈宫不應在太廟之先求其所從來蓋有
　　所因按唐故事凢有事于上帝則百神皆
　　預遣使祭告唯太清宫太廟則皇帝親行
　　其冊祝皆曰取某月某日有事于某所不
　　敢不告宫廟謂之奏告餘皆謂之祭告唯
　　有事于南郊方爲正祠至天寳九載乃下
　　詔曰告者上告下之詞今後太清宫冝稱
　　朝獻太廟稱朝饗自此遂失奏告之名冊
　　文皆謂正祠
正衙法座香木爲之加金飾四足墮角其前小
　　偃織藤冒之毎車駕出幸則使老内臣馬
　　上抱之曰駕頭輦後曲蓋謂之筤兩扇夾
　　心通謂之扇筤皆繡亦有銷金者即古之
　　華蓋也
唐翰林院在禁中乃人主燕居之所玉堂承明
　　金鑾殿皆在其間應供奉之人自學士已
　　下工伎群官司隷籍其間者皆稱翰林如
　　今之翰林醫官翰林待詔之類是也唯翰
　　林茶酒司止稱翰林司蓋相承闕文唐制
　　自宰相而下𥘉命皆無宣召之禮惟學士
　　宣召蓋學士院在禁中非内臣宣召無因
　　得入故院門別誤複門亦以其通禁庭也
　　又學士院北扉者爲其在浴堂之南便於
　　應召今學士𥘉拜自東華門入至左承天
　　門下馬待詔院吏自左承天門雙引至閤
　　門此亦用唐故事也唐宣召學士自東門
　　入者彼時學士院在西掖故自翰林院東
　　門赴召非若今之東華門也至如挽鈴故
　　事亦縁其在禁中雖學士院吏亦止于玉
　　堂門外則其嚴宻可知如今學士院在外
　與諸司無異亦設鈴索悉皆文具故事而
　　巳
學士院玉堂　太宗皇帝曽親幸至今唯學士
　　上日許正坐他日皆不敢獨坐故事堂中
　　設視草臺毎草制則具衣冠據臺而坐今
　　不復如此但存空臺而已玉堂東承旨閤
　　子䆫格上有火燃處　太宗甞夜幸玉堂
　　蘇易簡爲學士巳寢遽起無燭具衣冠宫
　　嬪自䆫格引燭入照之至今不欲更易以
　　爲玉堂一盛事
東西頭供奉官本唐從官之名自永徽以後人
　　主多居大明官別置從官謂之東頭供奉
　　官西内具貟不廢則謂之西頭供奉官
唐制兩省供奉官東西對立謂之蛾眉班　國
　　初供奉班於百官前横列王溥罷相爲東
　　宫一品班在供奉班之後遂令供奉班依
　　舊分立慶暦賈安公爲中丞以東西班對
　　拜爲非禮復令横行至今初叙班分立百
　　官班定乃轉班横行叅罷復分立百官班
　　退乃出叅用舊制也
衣冠故事多無著令但相承爲例如學士舎人
　　躡履見丞相徃還用平狀扣堦乗馬之類
　　皆用故事也近歳多用靴簡章子厚爲學
　　士日因事論列今則遂爲著令矣
中國衣冠自北齊以來乃全用胡服窄䄂緋緑
　　短衣長靿靴有鞢􁴙帶皆胡服也窄䄂利
　　於馳射短衣長靿皆便於渉草胡人樂茂
　草常寢處其間予使北時皆見之雖王庭
　亦在深薦中予至胡庭日新雨過渉草衣
　袴皆濡唯胡人都無所霑帶衣所垂蹀躞
　蓋欲佩帶弓劒帉􁉄筭囊刀礪之類自後
　雖去蹀躞而猶存其環環所以銜蹀躞如
　馬之鞦根即今之帶銙也天子必以三環
　爲節唐武德正觀時猶尓開元之後雖仍
　舊俗而稍裏愽矣然帶鈎尚穿帶本爲孔
　　本朝加順折茂人文也幞頭一謂之四脚
　　乃四帶也二帶繫腦後垂之折帶反繋頭
　　上令曲折附頂故亦謂之折上巾唐制唯
　　人主得用硬脚晚唐方鎮擅命始僣用硬
　　脚本朝幞頭有直脚局脚交脚朝天順風
　　凢五等唯直脚貴賤通服之又庻人所戴
　　頭巾唐人亦謂之四脚蓋兩脚繋腦後兩
　　脚繫頷下取其服勞不脫也無事則反繫
　　于頂上今人不復繫頷下兩帶遂爲虚設
唐中書指揮事謂之堂帖子曽見唐人堂帖宰
　　相簽押格如今之堂劄子也
予及史館檢討時議宻院劄子問宣頭所起予
　　按唐故事中書舎人職堂語詔皆冩四本
　　一本爲底一本爲宣此宣謂行出耳未以
　　名書也晚唐樞宻使自禁中受旨出付中
　　書即謂之宣中書承受録之于籍謂之宣
　　底今史館中尚有故宣底二卷如今之
　　聖語簿也梁朝初置崇政院專行宻命至
　　後唐莊宗復樞宻使使郭崇韜安重誨爲
　　之始分領政事不關由中書直行下者謂
　　之宣如中書之勑小事則發頭子擬堂帖
　　也至今樞宻院用宣及頭子　本朝樞宻
　　院亦用劄子但中書劄子宰相押字在上
　　次相及叅政以次向下樞宻院劄子樞長
　　押字在下副貳以次向上以此爲别頭子
　　唯給驛馬之類用之
百官於中書見宰相九卿而下即省吏髙聲唱
　　一聲屈則趍而入宰相揖及進茶皆抗聲
　　賛唱謂之屈揖待制以上見則言請某官
　　更不屈揖臨退仍進湯皆於席南橫設百
　　官之位升朝則坐京官已下皆立後殿引
　　臣寮則待制已上宣名拜舞庻官但賛拜
　　不宣名不舞蹈中書略貴者示與之抗也
　　上前則略微者殺禮也
唐制丞郎拜官即籠門謝今三司副使已上拜
　　官則拜舞于　階上百官拜于階下而不
　　舞蹈此亦籠門故事也
學士院第三廳學士閤子當前有一巨槐素号
　　槐㕔舊傳居此閤者多至入相學士爭槐
　　㕔至有抵徹前人行李而強據之者予爲
　　學士時目觀此事
諫議班在知制誥上若帶待制則在知制誥下
　　從職也戲語謂之帶墜
集賢院記開元故事校書官許稱學士今三館
　　職事皆稱學士用開元故事也
館閣新書淨本有悮書處以雌黃塗之甞校改
　　字之法刮洗則傷紙紙貼之又易脫粉塗
　　則字不沒塗數遍方能漫滅唯雌黄一漫
　　則滅仍乆而不脫古人謂之鈆黃蓋用之
　　有素矣
予爲鄜延經略使日新一㕔謂之五司廳延州
　　正廳乃都督㕔治延州事五司廳治鄜延
　　路軍事如唐之使院也五司者經略安撫
　　緫管節度觀察也唐制方鎮皆帯節度觀
　　察處置三使今節度之職多歸緫管司觀
　　察歸安撫司處置歸經略司其節度觀察
　　兩案并支掌推官判官今皆治州事而已
　　經略安撫司不置佐官以帥權不可更不
　　專也都緫管副緫管鈐轄都監同簽書而
　　皆受經略使節制
銀臺司兼門下封駮乃給事中之職當隷門下
　　省故事乃􁑗樞宻院下寺監皆行劄子寺
　　監具申狀雖三司亦言上銀臺主判不以
　　官品初冬獨賜翠毛錦𫀆學士以上自從
　本品行案用樞宻院雜司人吏主判食樞
　　宻厨蓋樞宻院子司也
大駕鹵簿中有勘箭如古之勘契也其牡謂之
　　雄牡箭牝謂之闢仗箭本胡法也熈寧中
　　罷之
前丗藏書分隷數處蓋防水火散亡也今三館
　　秘閣凢四處藏書然同在崇文院其間官
　　書多爲人盜竊士大夫家徃徃得之嘉祐
　　中置編校官八貟雜讎四館書給吏百人
　　悉以黄紙爲大冊寫之自此私家不敢輒
　　藏校讎累年僅能終昭文一館之書而罷
舊翰林學士地勢清切皆不兼他務文館職任
　　自校理以上皆有職錢唯内外制不給楊
　　大年乆爲學士家貧請外表辭千餘言其
　　間兩聮曰虚忝甘泉之從臣終作莫敖之
　　餒鬼從者之病莫興方朔之飢欲死京師
　　百官上日唯翰林學士勅設用樂他雖宰
　　相亦無此禮優伶並開封府點集陳和叔
　　除學士時和叔知開封府遂不用女優學
　　士院勅設不用女優自和叔始
禮部貢院試進士日設香案于堦前主司與舉
　　人對拜此唐故事也所坐設位供張甚盛
　　有司具茶湯飲漿至試經生則悉徹帳幕
　　氊席之類亦無茶湯渴則飲硯水人人皆
　　黔其吻非故欲困之乃防氊幕及供應人
　　私傳所試經義蓋甞有敗者故事爲之防
　　歐文忠有詩焚香禮進士徹幕待經生以
　　爲禮數重輕如此其實自有謂也
嘉祐中進士奏名訖未御試京師妄傳王俊民
　　爲狀元不知言之所起人亦莫知俊民爲
　　何人及御試王荆公時爲知制誥與天章
　　閣待制楊樂道二人爲詳定官舊制御試
　　舉人設𥘉考官先定等第復弥之以送覆
　　考官再定等第乃付詳定官發𥘉考官所
　　定等以對覆考之等如同即已不同則詳
　　其程文當從𥘉考或從覆考爲定即不得
　　別立等是時王荆公以初覆考所定第一
　　人皆未允當於行間别取一人爲狀首楊
　　樂道守法以爲不可議論未決太常少卿
　　朱從道時爲封弥官聞之謂同舎曰二公
　　何用力争從道十日前已聞王俊民爲狀
　　元事必前定二公恨自苦耳旣而二人各
　　以已意進禀而　詔從荆公之請及發封
　　乃王俊民也詳定官得別立等自此始遂
　　爲定制
選人不得乗馬入宫門天聖中選人爲館職始
　　歐陽永叔黄鑑輩皆自左掖門下馬入館
　　當時謂之歩行學士嘉祐中於崇　院置
　　編校局校官皆許乗馬至院門其後中書
　　五房置習學公事官亦縁例乗馬赴局
軍駕行幸前驅謂之隊則古之清道也其次衛
　　仗衛仗者視䦨入宫門法則古之外仗也
　　其中謂之禁圍如殿中仗天官掌舎無宫
　　則供人門今謂之殿門天武官極天下長
　　人之選八人　上御前殿則執鉞立于紫
　　宸門下行幸則爲禁圍門行于仗馬之前
　　又有衡門十人隊長一人選諸武力絶倫
　者爲之　上御後殿則執檛東西對立于
　　殿前亦古之虎賁人門之類也
予甞購得後唐閔帝應順元年案檢一通乃除
　　宰相劉句右兼判三司堂檢前有擬狀云具
　　官劉句右伏以劉句右經國才髙正君志切
　　方属體元之運實資謀始之規冝注宸衷
　委司判計漸期冨庻永賛聖明臣等商量
　望授依前中書侍郎兼吏部尚書同中書
　　門下平章事充集賢殿大學士兼判三司
　　散官勲封如故未審可否如蒙允許望付
　　翰林降制處分謹録奏聞其後有制書曰
　　宰臣劉句右可兼判三司公事冝令中書
　　門下依此施行付中書門下准此四月十
　　日用御前新鑄之印與今政府行遣稍異
本朝要事對禀常事擬進入畫可然後施行謂
　　之熟狀事速不及待報則先行下具先行
　　下具制草奏知謂之進草熟狀白𥿄書宰
　　相押字他執政具姓名進草即黄𥿄書宰
　　臣執政皆於狀背押字堂檢宰執皆不押
　唯宰属於檢背書日堂吏書名用印此擬
　狀有詞宰相押檢不印此其爲異也大率
　唐人風俗自朝廷下至郡縣決事皆有詞
　　謂之判則書判科是也押檢二人乃馮道
　　李愚也狀檢瀛王親筆甚有改竄勾抹處
　　按舊五代史應順元年四月九日已夘鄂
　　王薨庚辰以宰相劉句右判三司正是十日
　　與此檢無差宋次道記開元宰相奏請鄭
　　畋鳯池藁草擬狀注制集悉多用四六皆
　　宰相自草今此擬狀馮道親筆蓋故事也
舊制中書樞宻院三司使印並塗金近制三省
　　樞宻院印用銀爲之塗金餘皆鑄銅而已
夢溪筆談卷第一
夢溪筆談卷第二
　　　　　　　　　沈　括　存中
　　　　故事二
三司使班在翰林學士之上舊制權使即與正
　　同故三司使結銜皆在官職之上慶暦中
　　葉道卿爲權三司使執政有欲抑道卿者
　　降勅時移權三司使在職下結銜遂立翰
　　林學士之下至今爲例後甞有人論列結
　　銜雖依舊而權三司使𥘉除閤門取旨間
　　有叙學士者然不爲定制
宗子授南班官丗傳王文正太尉爲宰相日始
　　開此議不然也故事宗子無遷官法唯遇
　　稀曠大慶則普遷一官景祐中𥘉定祖宗
　　並配南郊宗室欲縁大禮乞推恩使諸王
　　宫教授刁約草表上聞後約見丞相王沂
　　公公問前日宗室乞遷官表何人所爲約
　　未測其意荅以不知歸而思之恐事窮且
　　得罪乃再詣相府沂公問之如前約愈恐
　　不復敢隱遂以實對公曰無他但愛其文
　　詞耳再三嘉獎徐曰已得旨别有措置更
　　數曰當有指揮自此遂有南班之授近属
　　自𥘉除小將軍凢七遷則爲節度使遂爲
　　定制諸宗子以千縑謝約約辭不敢受予
　　與刁親舊刁甞出表藁以示予
大理法官皆親節案不得使吏人中書檢正官
　　不置吏人每房給楷書一人録淨而已蓋
　　欲士人躬親職事格吏姦兼歴試人才也
太宗命創方團毬帶賜二府文臣其後樞宻使
　　兼侍中張耆王貽永皆特賜李用和曹郡
　　王皆以元舅賜近歳宣徽使王君貺以耆
　　舊特賜皆出異數非例也近歳京師士人
　　朝服乗馬以黲衣蒙之謂之涼衫亦古之
　　遺法也儀禮朝服加景是也但不知古人
　　制度章色如何耳
内外制凢草制除官自給諌待制以上皆有潤
　　筆物太宗時立潤筆錢數降詔刻石于舎
　　人院毎除官則移文督之在院官下至吏
　　人院騶皆分霑元豐中改立官制内外制
　　皆有添給罷潤筆之物
唐制官序未至而以他官權攝者爲直官如許
　　敬宗爲直記室是也　國朝學士舎人皆
　　置直院熈寧中復置直舎人學士院但以
　　資淺者爲之其實正官也熈寧六年舎人
　　皆遷罷閣下無人乃以章子平權知制誥
　　而不除直院者以其暫攝也古之兼官多
　　是暫時攝領有長兼者即同正官予家藏
　　海陵王墓誌謝眺文稱兼中書侍郎
三司開封府外州長官升廳事則有衙吏前導
　　告喝國朝之制在禁中唯三告官打杖子
　　告于中書翰林學士告于本院御史告于
　　朝堂皆用朱衣吏謂之三告官所經過皆
　　閽吏以梃扣地警衆謂之打杖子兩府親
　　王自殿門打至本司及上馬處宣徽使打
　　于本院三司使知開封府打于本司近歳
　　寺監長官亦打非故事前宰相赴朝亦有
　　特旨許張蓋打杖子者繋臨時指揮執絲
　　梢鞭入内自三司副使以上副使唯乗紫
　　絲暖座從人隊長持破木梃自待制以上
　　近歳寺監長官持藤杖非故事也百官儀
　　範著令之外諸家所記尚有遺者雖至猥
　　細亦一時儀物也
國朝未改官制以前異姓未有兼中書令者唯
　　贈官方有之元豐中曹郡王以元舅特除
　　兼中書令下度支給俸有司言自來未有
　　活中書令請受則例
都堂及寺觀百官㑹集坐次多出臨時唐以前
　　故事皆不可考唯顔真卿與左僕射定襄
　　郡王郭英乂書云宰相御史大夫兩省五
　　品供奉官自爲一行十二衛大將軍次之
　　三師三公令僕少師保傅尚書左右丞侍
　　郎自爲一行九卿三監對之從古以來未
　　甞㕘錯此亦略見當時故事今録于此以
　　備闕文
賜功臣号始於唐德宗奉天之役自後藩鎮下
　　至從軍資深者例賜功臣　本朝唯以賜
　　將相熈寧中因上　皇帝尊号宰相率同
　　列面請三四　上終不允曰徽号正如卿
　　等功臣何𥙷名實是時吳正憲爲首相乃
　　請止功臣号從之自是群臣相繼請罷遂
　　不復賜
夢溪筆談卷第二
夢溪筆談卷第三
　　　　　　　　　沈　括　存中
　　　　辯證一
鈞石之石五權之名石重百二十斤後人以一
　　斛爲一石自漢巳如此飲酒一石不亂是
　　也挽蹶弓弩古人以鈞石率之今人乃以
　　粳米一斛之重爲一石凢石者以九十二
　　斤半爲法乃漢秤三百四十一斤也今之
　　武卒蹶弩有及九石者計其力乃古之二
　　十五石比魏之武卒人當二人有餘弓有
　　挽三石者乃古之三十四鈞比顔髙之弓
　　人當五人有餘此皆近歳教飬所成以至
　　擊刺馳射皆盡夷夏之術器仗鎧胄極今
　　古之工巧武備之盛前丗未有其比
楚詞招䰟尾句皆曰㱔(蘇箇/反)今夔峽湖湘及南
　　北江獠人凢禁呪句尾皆稱㱔此乃楚人
　　舊俗即𣑽語薩嚩訶也(薩音桑葛反嚩無/可反訶從去声)
　　三字合言之即㱔字也
陽燧照物皆倒中間有礙故也筭家謂之格術
　　如人揺艣臬爲之礙故也若鳶飛空中其
　　影隨鳶而移或中間爲䆫隙所束則影與
　　鳶遂相違鳶東則影西鳶西則影東又如
　䆫隙中樓塔之影中間爲窓所束亦皆倒
　　垂與陽燧一也陽燧面窪以一指迫而照
　　之則正漸逺則無所見過此遂倒其無所
　　見處正如窓隙艣臬腰皷礙之本末相格
　　遂成揺艣之勢故舉手則影愈下下手則
　　影愈上此其可見(陽燧靣窪向日照之光/皆聚向内離鏡一二寸)
(光聚爲一點大如麻菽着物/則火發此則腰皷最細處也)豈特物爲然
　　人亦如是中間不爲物礙者鮮矣小則利
　　害相易是非相反大則以已爲物以物爲
　　已不求去礙而欲見不顛倒難矣哉(酉陽/雜爼)
(謂海翻則塔影倒此妄說也/影入窓隙則倒乃其常理)
先儒以日食正陽之月止謂四月不然也正陽
　　乃兩事正謂四月陽謂十月歳月陽止是
　　也詩有正月繁霜十月之交朔月辛夘日
　　有食之亦孔之醜二者此先王所惡也蓋
　　四月純陽不欲爲隂所侵十月純隂不欲
　　過而干陽也
予爲䘮服後傳書成熈寧中欲重定五服勑而
　　予預討論雷鄭之學闕謬固多其間髙祖
　　逺孫一事尤爲無義䘮服但有曽祖齊衰
　　五月逺曽緦麻三月而無髙祖逺孫服先
　　儒皆以謂服同曽祖曽孫故不言可推而
　　知或曰經之所不言則不服皆不然也曽
　　重也由祖而上者皆曽祖也由孫而下者
　　皆曽孫也雖百丗可也苟有相逮者則必
　　爲服䘮三月故雖成王之於后稷亦稱曽
　　孫而祭禮祝文無逺近皆曰曽孫禮所謂
　　以五爲九者謂傍親之殺也上殺下殺至
　　于九傍殺至于四而皆謂之族(族昆弟父/母族祖父)
(母族曽/祖父母)過此則非其族也非其族則爲之
　　無服唯正統不以族名則是無絶道也
舊傳黄陵二女堯子舜妃以二帝道化之盛始
　　于閨房則二女當具任似之德考其年歳
　　帝舜陟方之時二妃之齒已百歳矣後人
　　詩騷所賦皆以女子待之語多瀆慢皆禮
　　義之罪人也
歴代宫室中有謻門蓋取張衡東京賦謻門曲
　　榭也說者謂冰室門按字訓謻别也東京
　　賦但言别門耳故以對曲榭非有定處也
水以漳名洛名者最多今略舉數處趙晉之間
　　有清漳濁漳當陽有漳水灨上有漳水鄣
　　郡有漳江漳州有漳浦亳州有漳水安州
　　有漳水洛中有洛水北地郡有洛水沙縣
　　有洛水此槩舉一二耳其詳不能具載予
　　考其義乃清濁相蹂者爲漳章者文也别
　　也漳謂兩物相合有文章且可别也清漳
　　濁漳合于上黨當陽即沮漳合流灨上即
　　漳􁝑合流漳州予未曽目見鄣郡即西江
　　合流亳漳即漳渦合流雲夢即漳鄖合流
　　此數處皆清濁合流色理如螮蝀數十里
　　方混如璋亦從章璋王之左右之臣所執
　　詩云濟濟辟王左右趣之濟濟辟王左右
　　奉璋璋圭之半體也合之則成圭王左右
　　之臣合體一心趣乎王者也又諸侯以如
　　聘取其判合也有事于山川以其殺宗廟
　　禮之半也又牙璋以起軍旅先儒謂有鉏
　　牙之飾于剡側不然也牙璋判合之器也
　　當於合處爲牙如今之合契牙璋牡契也
　　以起軍旅則其牝冝在軍中即虎符之法
　　也洛與落同義謂水自上而下有投流處
　　今淝水沱水天下亦多先儒皆自有解
解州鹽澤方百二十里乆雨四山之水悉注其
　　中未甞溢大旱未甞涸滷色正赤在版泉
　　之下俚俗謂之蚩尤血唯中間有一泉乃
　　是甘泉得此水然後可以聚又其北有堯
　　梢(梢音/消)水一謂之巫咸河大滷之水不得
　　甘泉和之不能成鹽唯巫咸水入則鹽不
　　復結故人謂之無鹹河爲鹽澤之患築大
　　堤以防之甚於備寇盗原其理蓋巫咸乃
　　濁水入滷中則淤澱鹵脉鹽遂不成非有
　　他異也
莊子云程生馬甞觀文字注秦人謂豹曰程予
　　至延州人至今謂虎豹爲程蓋言蟲也方
　　言如此抑亦舊俗也
唐六典述五行有禄命驛馬湴河之目人多不
　　曉湴河之義予在鄜延見安南行營諸將
　　閱兵馬籍有稱過范河損失問其何謂范
　　河乃越人謂淖沙爲范河北人謂之活沙
　　予甞過無定河度活沙人馬履之百歩之
　　外皆動澒澒然如人行幕上其下足處雖
　　甚堅若遇其一䧟則人馬駞車應時皆沒
　　至有數百人平䧟無孑遺者或謂此即流
　　沙也又謂沙隨風流謂之流沙湴字書亦
　　作埿(蒲濫/反)按古文埿深泥也術書有湴河
　　者蓋謂䧟運如今之空亡也
古人藏書辟蠧用芸芸香草也今人謂之七里
　香者是也葉類豌豆作小叢生其葉極芬
　香秋後葉間微白如粉汚辟蠧殊驗南人
　　採置席下能去蚤虱予判昭文舘時曾得
　　數株於潞公家移植秘閣後今不復有存
　　者香草之類大率多異名所謂蘭蓀蓀即
　　今菖蒲是也蕙今零陵香是也茞今白芷
　　是也
祭礼有腥燖熟三獻舊說以謂腥燖備太古中
　　古之禮予以爲不然先王之於死者以之
　　爲無知則不仁以之爲有知則不智薦可
　食之熟所以爲仁不可食之腥燖所以爲
　智又一說腥燖以鬼道接之饋食以人道
　　接之致疑也或謂鬼神嗜腥燖此雖出於
　　異說聖人知鬼神之情狀或有此理未可
　　致詰
丗以玄爲淺黒色璊爲赭玉皆不然也玄乃赤
　　黒色鷰羽是也故謂之玄鳥熈寧中京師
　　貴人戚里多衣深紫色謂之黒紫與皂相
　　亂幾不可分乃所謂玄也璊赭色也毳衣
　　如璊(音/門)稷之璊色者謂之穈(穈字音門以/其色命之也)
(詩有穈有芭今秦/人音穈聲之訛也)穈色在朱黃之間似乎
　　赭極光瑩掬之粲澤熠熠如赤珠此自是
　　一色似赭非赭蓋所謂璊色名也而從玉
　　以其赭而澤故以諭之也猶鴘以色名而
　從鳥以鳥色諭之也
丗間鍜鐵所謂鋼鐵者用柔鐵屈盤之乃以生
　鐵陷其間泥封煉之鍜令相入謂之團鋼
　亦謂之灌鋼此乃僞鋼耳暫假生鐵以爲
　堅二三煉則生鐵自熟仍是柔鐵然而天
　　下莫以爲非者蓋未識真鋼耳予出使至
　磁州鍛坊觀煉鐵方識真鋼凢鐵之有鋼
　者如麺中有筋濯盡柔麺則麺筋乃見煉
　鋼亦然但取精鐵鍜之百餘火每鍜稱之
　　一鍜一輕至累鍜而斤兩不減則純鋼也
　雖百錬不耗矣此乃鐵之精純者其色清
　　明磨瑩之則黯黯然青且黒與常鐵逈異
　　亦有煉之至盡而全無鋼者皆繫地之所
　　産
詩芄蘭之支童子佩觽觽解結錐也芄蘭生莢
　　支出於葉間垂之正如解結錐所謂佩韘
　　者疑古人爲韘之制亦當與芄蘭之葉相
　　似但今不復見耳
江南有小栗謂之茅栗(茅音草/茅之茅)以予觀之此正
　　所謂茅也則莊子所謂狙公賦芧者(芧音/序)
　　此文相近之誤也
予家有閻博陵畫唐秦府十八學士各有真賛
　　亦唐人書多與舊史不同姚柬字思㢘舊
　　史乃姚思廉字簡之蘇臺陸元明薛莊唐
　　書皆以字爲名李元道蓋文逹于志寧許
　　敬宗劉孝孫蔡允恭唐書皆不書字房玄
　　齡字喬年唐書乃房喬字玄齡孔潁逹字
　　頴逹唐書字仲逹蘇典籖名從日從九唐書
　　乃從日從助許敬宗薛莊官皆直記室唐
　　書乃攝記室蓋唐書成于後人之手所傳
　　容有訛謬此乃當時所記也以舊史考之
　　魏鄭公對太宗云目如懸鈴者佳則玄齡
　　果名非字也然蘇丗長太宗召對真武門
　　問云卿何名長意短後乃爲學士似爲學
　　士時方更名耳
唐正觀中勅下度支求杜若省郎以謝眺詩云
　　芳洲採杜若乃責坊州貢之當時以爲嗤
　　笑至如唐故事中書省中植紫薇花何異
　　坊州貢杜若然歴丗循之不以爲非至今
　　舎人院紫微閣前植紫微花用唐故事也
漢人有飲酒一石不亂予以制酒法較之每麤
　　米二斛釀成酒六斛六斗今酒之至醨者
　　每秫一斛不過成酒一斛五斗若如漢法
　　則粗有酒氣而巳能飲者飲多不亂冝無
　　足怪然漢之一斛亦是今之二斗七升人
　　之腹中亦何容置二斗七升水耶或謂石
　　乃鈞石之石百二十斤以今秤計之當三
　　十二斤亦今之三斗酒也于定國飲酒數
　　石不亂疑無此理
古說濟水伏流地中今歴下凢發地皆是流水
　　丗傳濟水經過其下東阿亦濟水所經取
　　井水煑膠謂之阿膠用攪濁水則清人服
　　之下膈踈痰止吐皆取濟水性趨下清而
　　重故以治淤濁及逆上之疾今醫方不載
　　此意
予見人爲文章多言前榮榮者夏屋東西序之
　　外屋翼也謂之東榮西榮四注屋則謂之
　　東霤西霤未知前榮安在
宗廟之祭西向者室中之祭也藏主于西壁以
　　其生者之處奥也即主祏而求之所以西
　　向而祭至三獻則尸出于室坐于戸西南
　　面此堂上之祭也(户西謂之扆設扆于此/左户右牗户牗之間謂)
(之扆坐于户西/即當扆而坐也)上堂誤位而亦東向者設
　　用室中之禮也
人而不爲周南召南其猶正墻靣而立也周南
　　召南樂名也胥皷以雅以南是也關雎鵲
　　巢二南之詩而巳有樂有舞焉學者之事
　　其始也學周南召南末至于舞大夏大武
　　所謂爲周南召南者不獨誦其詩而巳
莊子言野馬也塵埃也乃是兩物古人即謂野
　　馬爲塵埃如吴融云動梁間之野馬又韓
　　渥云䆫裏日光飛野馬皆以塵爲野馬恐
　　不然也野馬乃田野間浮氣耳逺望如群
　　羊又如水波佛書謂如熱時野馬陽熖即
　　此物也
蒲蘆說者以爲蜾臝疑不然蒲蘆即蒲葦耳故
　　曰人道敏政地道敏藝夫政猶蒲蘆也人
　　之爲政猶地之藝蒲葦遂之而已亦行其
　　所無事也
予考樂律及受詔改鑄渾儀求秦漢以前度量
　　斗升計六斗當今一斗七升九合秤三斤
　　當今十三兩(一斤當今四兩三分兩/之一一兩當今六銖半)爲升
　　中方古尺二寸五分十分分之三今尺一
　　寸八分百分分之四十五強
十神太一一曰太一次曰五福大一三曰天一
　　太一四曰地太一五曰君基太一六曰臣
　　基太一七曰民基太一八曰大遊太一九
　　曰九氣太一十曰十神太一唯太一最尊
　　更無别名止謂之太一三年一移後人以
　　其別無名遂對大遊而謂之小遊太一此
　　出於後人誤加之京師東西太一宫正殿
　　祠五福而太一乃在廊廡甚爲失序熈寧
　　中𥘉營中太一宫下太史考定神位予時
　　領太史預其議論今前殿祠五福而太一
　　別爲後殿各全其尊深爲得禮然君基臣
　　基民基避唐明帝諱改爲棊至今仍襲舊
　　名未曽改正
予嘉祐中客宣州寧國縣縣人有方璵者其髙
　　祖方䖍爲楊行宻守將緫兵戍寧國以備
　　兩浙䖍後爲吴人所擒其子從訓代守寧
　　國故子孫至今爲寧國人璵有楊溥與方
　　䖍方從訓手教數十紙紙扎皆精善教稱
　　委曲書押處稱使或稱吴王内一紙報方
　　䖍云錢鏐此月内已亡殁紙尾書正月二
　　十九日按五代史錢鏐以後唐長興二年
　　卒楊溥天成四年已僣即僞位豈得長興
　　二年尚稱吴王溥手教所指揮事甚詳翰
　　墨印記極有次序悉是當時親跡今按天
　　成四年歳庚寅長興二年歳壬辰計差二
　　年溥手教予得其四紙至今家藏
夢溪筆談卷第三
夢溪筆談卷第四
　　　　　　　　　沈　括　存中
　　　　辯證
司馬相如上林賦叙上林諸水曰丹水紫淵㶚
　　滻涇渭八川分流相背而異態灝溔潢漾
　　東注太湖八川自入大河大河去太湖數
　　千里中間隔太山及淮濟大江何縁與太
　　湖相渉郭璞江賦云注五湖以漫漭灌三
　　江而漰沛墨子曰禹治天下南爲江漢淮
　　汝東流注之五湖孔安國曰自彭蠡江分
　　爲三入于震澤後爲北江而入于海此皆
　　未甞詳考地理江漢至五湖自隔山其末
　　乃遶出五湖之下流徑入于海何縁入于
　　五湖淮汝徑自徐州入海全無交渉禹貢
　　云彭蠡旣潴陽鳥攸居三江旣入震澤底
　　定以對文言則彭蠡水之所潴三江水之
　　所入非入于震澤也震澤上源皆山環之
　　了無大川震澤之委乃多大川亦莫知孰
　　爲三江者蓋三江之水無所入則震澤壅
　　而爲害三江之水有所入然後震澤底定
　　此水之理也
海州東海縣西北有二古墓圖誌謂之黄兒墓
　　有一石碑已漫滅不可讀莫知黄兒者何
　　人石延年通判海州因行縣見之曰漢二
　　踈東海人此必其墓也遂謂之二踈墓刻
　　碑于其傍後人又收入圖經予按踈廣東
　　海蘭陵人蘭陵今属沂州承縣今東海縣
　　乃漢之贛榆自属琅瑘郡非古之東海也
　　今承縣東四十里自有踈廣墓其東又二
　　里有踈受墓延年不講地誌但見今謂之
　　東海縣遂以二踈名之極爲乖誤大凢地
　　名如此者至多無足紀者此乃予初仕爲
　　沐陽主簿日始見圖經中増此事後丗不
　　知其因徃徃以爲實録謾誌于此以見天
　　下地書皆不可堅信其北又有孝女塚廟
　　貌甚盛著在祀典孝女亦東海人贛榆旣
　　非東海故境則孝女塚廟亦後人附㑹縣
　　名爲之耳
楊文公談苑記江南後主患清暑閣前草生徐
　　鍇令以桂屑布甎縫中宿草盡死謂吕氏
　　春秋云桂枝之下無雜木蓋桂枝味辛螫
　　故也然桂之殺草木自是其性不爲辛螫
　　也雷公炮炙論云以桂爲丁以釘木中其
　　木即死一丁至㣲未必能螫大木自其性
　　相制耳
天下地名錯亂乖謬率難考信如楚章華臺亳
　　州城父縣陳州商水縣荆州江陵長林監
　　利縣皆有之乾谿亦有數處據左傳楚靈
　　王七年成章華之臺與諸侯落之杜預注
　　章華臺在華容城中華容即今之監利縣
　　非岳州之華容也至今有章華故臺在縣
　　郭中與杜預之說相符亳州城父縣有乾
　　谿其側亦有章華臺故臺基下徃徃得人
　　骨云楚靈王戰死于此商水縣章華之側
　　亦有乾谿薛綜注張衡東京賦引左氏傳
　　乃云楚子成章華之臺于乾谿皆誤說也
　　左傳實無此文章華與乾谿元非一處楚
　　靈王十二年王狩于州來使蕩侯潘子司
　　馬督囂尹午陵尹喜帥師圍徐以懼吴王
　　次于乾谿此則城父之乾谿靈王八年許
　　遷于夷者乃此地十三年公子比爲亂使
　觀從從師于乾谿王衆潰靈王亡不知所
　　在平王即位殺囚衣之王服而流諸漢乃
　　取塟之以靖國人而赴以乾谿靈王實縊
　　于芋尹申亥氏他年申亥以王柩告乃改
　　葬之而非死于乾谿也昭王二十七年吴
　　伐陳王帥師救陳次于城父將戰王卒于
　城父而春秋又云弑其君于乾谿則後丗
　　謂靈王實死于是理不足怪也
今人守郡謂之建麾蓋用顔延年詩一麾乃出
　　守此誤也延年謂一麾者乃指麾之麾如
　　武王右秉白旄以麾之麾非旌麾之麾也
　　延年阮始平詩云屢薦不入官一麾乃出
　　守者謂山濤薦咸爲吏部郎三上武帝不
　　用後爲荀勉一擠遂出始平故有此句延
　　年𬒳擯以此自託耳自杜牧爲登樂遊原
　　詩云擬把一麾江海去樂遊原上望昭陵
　　始謬用一麾自此遂爲故事
除拜官職謂除其舊籍不然也除猶易也以新
　　易舊曰除如新舊歳之交謂之歳除易除
　　戎器戒不虞以新易弊所以備不虞也堦
　　謂之除者自下而上亦更易之義
丗人畫韓退之小面而美髯著紗帽此乃江南
　　韓熈載耳尚有當時所畫題誌甚明熈載
　　謚文靖江南人謂之韓文公因此遂謬以
　　爲退之退之肥而寡髯元豐中以退之從
　　享文宣王廟郡縣所畫皆是熈載後丗不
　　復可辯退之遂爲熈載矣
今之數錢百錢謂之陌者借陌字用之其實只
　　是百字如什與伍耳唐自皇甫鏄爲墊錢
　　法至昭宗末乃定八十爲百漢隱帝時三
　　司使王章毎出官錢又減三錢以七十七
　　爲百輸官仍用八十至今輸官錢有用八
　　十陌者唐書開元錢重二銖四參今蜀部
　　亦以十參爲一銖參乃古之絫字恐相傳
　　之誤耳
前史稱嚴武爲劒南節度使放肆不法李白爲
　　之作蜀道難按孟棨所記白初至京師賀
　　知章聞其名首詣之白出蜀道難讀未畢
　　稱嘆數四時乃天寳初也此時白已作蜀
　　道難嚴武爲劒南乃在至德以後肅宗時
　　年代甚逺蓋小說所記各得於一時見聞
　　本末不相知率多舛誤皆此文之類李白
　　集中稱刺章仇兼瓊與唐書所載不同此
　　唐書誤也
舊尚書禹貢云雲夢土作乂　太宗皇帝時得
　　古本尚書作雲土夢作乂詔改禹貢從古
　　本予按孔安國注雲夢之澤在江南不然
　　也據左傳吴人入郢楚子渉睢濟江入于
　　雲中王寢盗攻之以戈擊王王奔鄖楚子
　　自郢西走渉睢則當出于江南其後渉江
　　入于雲中遂奔鄖鄖則今之安州渉江而
　　後至雲入雲然後至鄖則雲在江北也左
　　傳曰鄭伯如楚王以田江南之夢杜預注
　　云楚之雲夢跨江南北曰江南之夢則雲
　　在江北明矣元豐中予自隨州道安陸入
　　于漢口有景陵主簿郭思者能言漢沔間
　　地理亦以謂江南爲夢江北爲雲予以左
　　傳驗之思之說信然江南則今之公安石
　　首建寧等縣江北則玉沙監利景陵等縣
　　乃水之所委其地最下江南二浙水出稍
　　髙方土而夢已作乂矣此古本之爲允也
夢溪筆談卷第四
夢溪筆談卷第五
　　　　　　　　　沈　括　存中
　　　　樂律一
周禮凢樂圜鍾爲宫黄鍾爲角太蔟爲徴姑洗
　　爲羽若樂六變則天神皆降可得而禮矣
　　函鍾爲宫太蔟爲角姑洗爲徴南吕爲羽
　　若樂八變即地祇皆出可得而禮矣黄鍾
　　爲宫大吕爲角太蔟爲徴應鍾爲羽若樂
　　九變則人鬼可得而禮矣凢聲之髙下列
　　爲五等以宫商角徴羽名之爲之主者曰
　　宫次二曰商次三曰角次四曰徴次五曰
　　羽此謂之序名可易序不可易圜鍾爲宫
　　則黄鍾乃第五羽聲也今則謂之角雖謂
　　之角名則易矣其實第五之聲安能變哉
　　強謂之角而已先王爲樂之意蓋不如是
　　也丗之樂異乎郊廟之樂者如圜鍾爲宫
　　則林鍾角聲也樂有用林鍾者則變而用
　　黄鍾此祀天神之音云耳非謂能易羽以
　　爲角也函鍾爲宫則太蔟徴聲也樂有用
　　太蔟者則變而用姑洗此求地祇之音云
　　耳非謂能易羽以爲徴也黄鍾爲宫則南
　　吕羽聲也樂有用南吕者則變而用應鍾
　　此求人鬼之音云耳非謂能變均外間聲
　　以爲羽也(應鍾黄鍾宫之變徴文武之/丗不用二變聲所以在均外)鬼
　　神之情當以類求之朱絃越席太羮明酒
　　所以交於冥莫者異乎飬道此所以變其
　　律也聲之不用商先儒以謂悪殺聲也黄
　　鍾之太蔟函鍾之南吕皆商也是殺聲未
　　甞不用也所以不用商者商中聲也(宫生/徴徴)
(生商商生羽羽生/角故商爲中聲)降興上下之神虚其中
　　聲人聲也遺乎人聲所以致一于鬼神也
　　宗廟之樂宫爲之先其次角又次徴又次
　　羽宫角徴羽相次者人樂之叙也故以之
　　求人鬼(丗樂之叙宫啇角徴羽此但無啇/耳其餘悉用此人樂之叙也何以)
(知宫爲先其次角又次徴又次羽以律吕/次叙知之也黄鍾最長大吕次長太蔟又)
(次應鍾最短/此其叙也)圎丘方澤之樂皆以角爲先
　　其次徴又次宫又次羽始于角木木生火
　　火生土土生水(越金不/用啇也)木火土水相次者
　　天地之叙故以之禮天地(五行之叙木生/火火生土土生)
(金金生水此但不用金耳其餘悉用此叙/天地之叙也何以知其角爲先其次徴又)
(次宫又次羽以律吕次叙知之也黄鍾最/長太蔟次長圜鍾又次姑洗又次函鍾又)
(次南吕最短/此其叙也)此四音之叙也天之氣始于
　　子故先以黄鍾天之功畢于三月故終之
　　以姑洗地之功見于正月故先之以太蔟
　　畢于八月故終之以南吕幽隂之氣鍾於
　　北方人之所終歸鬼之所藏也故先之以
　　黄鍾終之以應鍾此三樂之始終也角者
　　物生之始也徴者物之成羽者物之終天
　　之氣始於十一月至于正月萬物萌動地
　　功見處則天功之成也故地以太蔟爲角
　　天以太蔟爲徴三月萬物悉逹天功畢處
　　則地功之成也故天以姑洗爲羽地以姑
　　洗爲徴八月生物盡成地之功終焉故南
　　吕以爲羽(圓丘樂雖以圜鍾爲宫而曰乃/奏黄鍾以祀天神方澤樂雖以)
(函鍾爲宫而曰乃奏太蔟以祭地祇蓋圎/丘之樂始于黄鍾方澤之樂始于太蔟也)
(天地之樂止是丗樂黄鍾一均耳以此黄/鍾一均分爲天地二樂黄鍾之均黄鍾爲)
(宫太蔟爲啇姑洗爲角林鍾爲方澤樂而/巳唯圜鍾一律不在均内天功畢于三月)
(則宫聲自合在徴之後羽之前正當用夾/鍾也二樂何以專用黄鍾一均蓋黄鍾正)
(均也樂之全體非十一均之類也故漢志/自黄鍾爲宫則皆以正聲應無有忽徴他)
(律雖當其月爲宫則和應之律有空積忽/徴不得其正其均起十一月終于八月統)
(一歳之事也他均則各主一月而巳古樂/有下徴調沈休文宋書曰下徴調法黄鍾)
(爲宫南吕爲啇林鍾本正聲黄鍾之徴變/謂之下徴調馬融長笛賦曰反啇下徴毎)
(各異善謂南吕本黄鍾之羽變爲/下徴之啇皆以黄鍾爲主而巳)此天地
　　相與之叙也人鬼始于正北成于東北終
　　于西北萃于幽隂之地也始于十一月而
　　成于正月者幽隂之魄稍出于東方也全
　　處幽隂則不與人接稍出于東方故人鬼
　　可得而禮也終則復歸于幽隂復其常也
　　唯羽聲獨逺於他均者丗樂始於十一月
　　終於八月者天地歳事之一終也鬼道無
　　窮非若歳事之有卒故盡十二律然後終
　　事先追逺之道厚之至也此廟樂之始終
　　也人鬼盡十二律爲義則始于黄鍾終于
　　應鍾以宫商角徴羽爲叙則始于宫聲自
　　當以黄鍾爲宫也天神始于黄鍾終于姑
　　洗以木火土金水爲叙則宫聲當在太蔟
　　徴之後姑洗羽之前則自當以圜鍾爲宫
　　也地祇始于太蔟終于南吕以木火土金
　　水爲叙則宫聲當在姑洗徴之後南吕羽
　　之前中間唯函鍾當均自當以函鍾爲宫
　　也(天神用園鍾之後姑洗之前唯有一律/自然合用也不曰夾鍾而日圜鍾者以)
(天體言之也不曰林鍾曰函鍾者以/地道言之也黄鍾無異名人道也)此三
　　律爲宫次叙定理非可以意鑿也圜鍾六
　　變函鍾八變黄鍾九變同㑹于夘夘者昏
　　明之交所以交上下通幽明合人神故天
　　神地祇人鬼可得而禮也(自辰以往常在/晝自寅以來常)
(在夜故夘爲昏明之交當其中間晝夜夾/之故謂之夾鍾黄鍾一變爲林鍾再變爲)
(太蔟三變南吕四変姑洗五變應鍾六變/蕤賔七變大吕八変夷則九變夾鍾函鍾)
(一变爲太蔟再變爲南吕三變姑洗四變/應鍾五変蕤賔六變大吕七變夷則八變)
(夾鍾也圜鍾一變爲無射再變爲中吕三/変爲黄鍾清宫四變合至林鍾林鍾無清)
(宫至太蔟清宫爲四變五變合至南吕南/吕無清宫直至大吕清宫爲五變六變合)
(至夷則夷則無清宫直至夾鍾清宫爲七/變也十二律黄鍾大吕太蔟夾鍾四律有)
(清宫惣謂之十六律自姓洗至應/鍾八律皆無清宫但處位而巳)此皆天
　　理不可易者古人以爲難知蓋不深索之
　　聽其聲求其義考其序無毫髮可移此所
　　謂天理也一者人鬼以宫商角徴羽爲序
　　者二者天神三者地祇皆以木火土金水
　　爲序者四者以黄鍾一均分爲天地二樂
　　者五者六變八變九變皆㑹于夾鍾者
六吕三曰鍾三曰吕(夾鍾林鍾應鍾/大吕中吕南吕)鍾與吕常
　　相間常相對六吕之間復自有隂陽也納
　　音之法申子辰已酉丑爲陽紀寅午戌亥
　　夘未爲隂紀亥夘未曰夾鍾林鍾應鍾陽
　　中之隂也黄鍾者陽之所鍾也夾鍾林鍾
　　應鍾隂之所鍾也故皆謂之鍾已酉丑大
　　吕中吕南吕隂中之陽也吕助也能時出
　　而助陽也故皆謂之吕
漢志隂陽相生自黄鍾始而左旋八八爲伍八
　　八爲伍者謂一上生與一下生相間如此
　　則自大吕以後律數皆差須自蕤賔再上
　　生方得本數此入入爲伍之誤也或曰律
　　無上生吕之理但當下生而用獨倍二說
　　皆通然至蕤賔清宫生大吕清宫又當再
　　上生如此時上時下即非自然之數不免
　　牽合矣自子至巳爲陽律陽吕自午至亥
　　爲隂律隂吕凢陽律陽吕皆下生隂律隂
　　吕皆上生故巳方之律謂之中吕言隂陽
　　至此而中也(中吕當讀如本/字作仲非也)至午則謂之
　　蕤賔陽常爲主隂常爲賔蕤賔者陽至此
　　而爲賔也納音之法自黄鍾相生至于中
　　吕而中謂之陽紀自蕤賔相生至于應鍾
　　而終謂之隂紀蓋中吕爲隂陽之中子午
　　爲隂陽之分也
漢志言數曰大極元氣函三爲一極中也元始
　　也行於十二辰始動於子參之於丑得三
　　又參之於寅得九又參之於夘得二十七
　　歴十二辰得十七萬七千一百四十七此
　　隂陽合德氣鍾於子化生萬物者也殊不
　　知此乃求律吕長短體筭立成法耳別有
　　何義爲史者但見其數浩博莫測所用乃
　　曰此隂陽合德化生萬物者也甞有人於
　　土中得一朽弊搗帛杵不識持歸以示隣
　　里大小聚觀莫不怪愕不知何物後有一
　　書生過見之曰此靈物也吾聞防風氏身
　　長三丈骨節專車此防風氏脛骨也郷人
　　皆喜築廟祭之謂之脛廟班固此論亦近
　　乎脛廟也
吾聞羯鼓録序羯鼓之聲云透空碎逺極異衆
　　樂唐羯鼔曲今唯有邠州一父老能之有
　　大合蟬滴滴泉之曲予在鄜延時尚聞其
　　聲涇原承受公事楊元孫因奏事回有旨
　　令召此人赴闕元孫至邠而其人已死羯
　　鼔遺音遂絶今樂部中所有但名存而已
　　透空碎逺了無餘跡唐明帝與李龜年論
　　羯鼓云杖之弊者四櫃用力如此其爲藝
　　可知也
唐之杖鼓本謂之兩杖鼓兩頭皆用杖今之杖
　　鼓一頭以手拊之則唐之漢震第二鼓也
　　明帝宋開府皆善此鼓其曲多獨奏如鼔
　　笛曲是也今時杖鼓常時只是打拍鮮有
　　專門獨奏之妙古曲悉皆散亡頃年王師
　　南征得黄帝炎一曲于交趾乃杖鼔曲也
(炎或/作塩)唐曲有突厥鹽阿鵲鹽施肩吾詩云
　　㒹狂楚客歌成雪媚頼吴娘笑是鹽蓋當
　　時語也今杖鼓譜中有炎杖聲元稹建昌
　　宫詞有逡巡大遍涼州徹所謂大遍者有
　　序引歌㽂嗺哨催攧衮破行中腔踏歌之
　　類凢數十解每解有數疊者裁截用之則
　　謂之摘遍今人大曲皆是裁用悉非大遍
　　也
鼓吹部有拱辰管即古之义手管也　太宗皇
　　帝賜今名
邊兵每得勝回則連隊抗聲凱歌乃古之遺音
　　也凱歌詞甚多皆市井鄙俚之語予在鄜
　　延時製數十曲令士卒歌之今粗記得數
　　篇其一先取山西十二州别分子將打衙
　　頭回看秦塞低如馬漸見黄河直北流其
　　二天威卷地過黄河萬里羗人盡漢歌莫
　　堰横山倒流水從教西去作恩波其三馬
　　尾胡琴隨漢車曲聲猶自怨單于彎弓莫
　　射雲中鴈歸鴈如今不寄書其四旗隊渾
　　如錦繍堆銀裝背㟴打回回先教淨掃安
　　西路待向河源飲馬來其五靈武西凉不
　　用圍蕃家揔待納王師城中半是關西種
　　猶有當時軋吃(根勿/反)兒
柘枝舊曲遍數極多如羯鼔録所謂渾脫解之
　　類今無復此遍寇萊公好柘枝舞㑹客必
　　舞柘枝毎舞必盡日時謂之柘枝顛今鳯
　　翔有一老尼猶是萊公時柘枝妓云當時
　　柘枝尚有數十遍今日所舞柘枝比當時
　　十不得二三老尼尚能歌其曲好事者徃
　　性傳之古之善歌者有語謂當使聲中無
　　字字中有聲凢曲止是一聲清濁髙下如
　　縈縷耳字則有喉脣齒舌等音不同當使
　　字字舉本皆輕圎悉融入聲中令轉換處
　　無磊磈此謂聲中無字古人謂之如貫珠
　　今謂之善過度是也如宫聲字而曲合用
　商聲則能轉宫爲商歌之此字中有聲也
　善歌者謂之内裏聲不善歌者聲無抑揚
　　謂之念曲聲無含韞謂之叫曲
五音宫商角爲從聲徴羽爲變聲從謂律從律
　　吕從吕變謂以律從吕以吕從律故從聲
　　以配君臣民尊卑有定不可相踰聲以爲
　　事物則或遇於君聲無嫌(六律爲君聲則/啇角皆以律應)
(徴羽以吕應六吕爲君聲則/啇角皆以吕應徴羽以律應)加變徴則從
　　變之聲已瀆矣隋柱國鄭譯始條具之均
　　展轉相生爲八十四調清濁混淆紛亂無
　　統競爲新聲自後又有犯聲側聲正殺寄
　　殺偏字傍字雙字半字之法從變之聲無
　　復條理矣外國之聲前丗自別爲四夷樂
　　自唐天寳十三載始詔法曲與胡部合奏
　　自此樂奏全失古法以先王之樂爲雅樂
　　前丗新聲爲清樂合胡部者爲宴樂古詩
　　皆詠之然後以聲依詠以成曲謂之協律
　　其志安和則以安和之聲詠之其志怨思
　　則以怨思之聲詠之故治丗之音安以樂
　　則詩與志聲與曲莫不安且樂亂丗之音
　　怨以怒則詩與志聲與曲莫不怨且怒此
　　所以審音而知政也詩之外又有和聲則
　　所謂曲也古樂府皆有聲有詞連屬書之
　　如曰賀賀賀何何何之類皆和聲也今管
　　絃之中纒聲亦其遺法也唐人乃以詞填
　　入曲中不復用和聲此格雖云自王涯始
　　然正元元和之間爲之者已多亦有在涯
　　之前者又小曲有咸陽沽酒寳釵空之句
　　云是李白所製然李白集中有清平樂詞
　　四首獨只是詩而花間集所載咸陽沽酒
　　寳釵空乃云是張泌所爲莫知孰是也今
　聲詞相從唯里巷間歌謡及陽關搗練之
　　類稍類舊俗然唐人填曲多詠其曲名所
　　以哀樂與聲尚相諧㑹今人則不復知有
　　聲矣哀聲而歌樂詞樂聲而歌怨詞故語
　　雖切而不能感動人情由聲與意不相諧
　　故也
古樂有三調聲謂清調平調側調也王建詩云
　　側商調裏唱伊州是也今樂部中有三調
　　樂品皆短小其聲噍殺唯道調小石法曲
　　用之雖謂之三調樂皆不復辨清平側聲
　　但比他樂特爲煩數耳唐獨異志云唐承
　　隋亂樂簴散亡獨無徴音李嗣真宻求得
　　之聞弩營中砧聲求得䘮車一鐸入振之
　　於東南隅果有應者掘之得石一叚裁爲
　　四具以𥙷樂簴之闕此妄也聲在短長厚
　薄之間故考工記磬氏爲磬巳上則磨其
　　旁已下則磨其端磨其毫末則聲隨而變
　豈有帛砧裁琢爲磬而尚存故聲哉兼古
　樂宫商無定聲隨律命之迭爲宫徴嗣真
　　必甞爲新磬好事者遂附益爲之說旣云
　裁爲四具則是不獨𥙷徴聲也
國史纂異云潤州曽得玉磬十二以獻張率更
　　叩其一曰晉某歳所造也是歳閏月造聲
　　者法月數當有十三冝於黄鍾東九尺掘
　　必得焉從之果如其言此妄也法月律爲
　　磬當依節氣閏月自在其間閏月無中氣
　豈當月律此懵然者爲之也扣其一安知
　　其是晉某年所造旣淪陷在地中豈暇復
　　按方隅尺寸埋之此欺誕之甚也
霓裳羽衣曲劉禹錫詩云三郷陌上望仙山歸
　　作霓裳羽衣曲又王建詩云聽風聽水作
　　霓裳白樂天詩注云開元中西涼府節度
　　使楊敬述造鄭愚津陽門詩注云葉法善
　　甞引上入月宫聞仙樂及上歸但記其半
　　遂於笛中寫之㑹西涼府都督楊敬述進
　　婆羅門曲與其聲調相符遂以月中所聞
　　爲散序用敬述所進爲其腔而名霓裳羽
　　衣曲諸說各不同今蒲中逍遥樓楣上有
　　唐人横書類梵字相傳是霓裳譜字訓不
　　通莫知是非或謂今燕部有獻仙音曲乃
　　其遺聲然霓裳本謂之道調法曲今獻仙
　　音乃小石調耳未知孰是
虞書曰戛擊鳴球搏拊琴瑟以詠祖考來格鳴
　　球非可以戛擊和之至詠之不足有時而至
　　于戛且擊琴瑟非可以搏拊和之至詠之
　　不足有時而至于搏且拊所謂手之舞之
　　足之蹈之而不自知其然和之至則冝祖
　　考之來格也和之生於心其可見者如此
　　後之爲樂者文備而實不足師之志主於
　　中節奏諧聲律而已古之樂師皆能通天
　　下之志故其哀樂成於心然後冝於聲則
　　必有形容以表之故樂有志聲有容其所
　　以感人深者不獨出於器而已
新五代史書唐昭宗幸華州登齊雲樓西北顧
　　望京師作菩薩蠻辭三章其卒章曰野煙
　　生碧樹陌上行人去安得有英雄迎歸大
　　内中今此辭墨本猶在陜州一佛寺中紙
　　札甚草草予頃年過陜曽一見之後人題
　　跋多盈巨軸矣
丗稱善歌者皆曰郢人郢州至今有白雪樓此
　　乃因宋玉問曰客有歌於郢中者其始曰
　　下里巴人次爲陽阿薤露又爲陽春白雪
　　引商刻羽雜以流徴遂謂郢人善歌殊不
　　考其義其曰客有歌於郢中者則歌者非
　　郢人也其曰下里巴人國中屬而和者數
　　千人陽阿薤露和者數百人陽春白雪和
　者不過數十人引商刻羽雜以流徴則和
　　者不過數人而已以楚之故都人物猥盛
　　而和者止於數人則爲不知歌甚矣故玉
　　以此自况陽春白雪皆郢人所不能也以
　　其所不能者明其俗豈非大誤也襄陽耆
　　舊傳雖云楚有善歌者歌陽菱白露朝日
　　魚麗和之者不過數人復無陽春白雪之
　　名又今郢州本謂之北郢亦非古之楚都
　　或曰楚都在今冝城界中有故墟尚在亦
　　不然也此鄢也非郢也據左傳楚成王使
　　鬪冝申爲商公㳂漢泝江將入郢王在渚
　　宫下見之㳂漢至于夏口然後泝江則郢
　　當在江上不在漢上也又在渚宫下見之
　　則渚宫蓋在郢也楚始都丹陽在今枝江
　　文王遷郢昭王遷鄀皆在今江陵境中杜
　　預注左傳云楚國今南郡江陵縣北紀南
　　城也謝靈運鄴中集詩云南登宛郢城今
　　江陵北十二里有紀南城即古之郢都也
　　又謂之南郢
六十甲子有納音鮮原其意蓋六十律旋相爲
　　宫法也一律含五音十二律納六十音也
　　凢氣始於東方而右行音起於西方而左
　　行隂陽相錯而生變化所謂氣始於東方
　　者四時始於木右行傳于火火傳于土土
　　傳于金金傳于水所謂音始于西方者五
　　音始于金左旋傳于火火傳于木木傳于
　　水水傳于土(納音舉易納甲同法乾納甲/而坤納癸始於乾而終于坤)
(納音始於金金乾/也終于土土坤也)納音之法同類娶妻隔
　　八生子(此漢志/語也)此律吕相生之法也五行
　　先仲而後孟孟而後季此遁甲三元之紀
　　也甲子金之仲(黄鍾/之啇)同位娶乙丑(大吕之/啇同位)
(謂甲與乙丙與丁/之類下皆倣此)隔八下生壬申金之孟
(夷則之啇隔八謂八吕/下生夷則也下皆倣此)壬申同位娶癸酉
(南吕/之啇)隔八上生庚辰金之季(姑洗之啇此/金三元終若)
(只以陽辰言之則依遁甲逆傳仲孟/季若兼妻言之則順傳孟仲季也)庚辰
　　同位娶辛巳(中吕/之啇)隔八下生戊子火之仲
(黄鍾之徴金三元終/則左行傳南方火也)戊子娶已丑(大吕/之徴)生
　　丙申火之孟(夷則/之徴)丙申娶丁酉(南吕/之徴)生甲
　　辰火之季(姑洗/之徴)甲辰娶乙巳(中吕/之徴)生壬子
　　木之仲(黄鍾之角火三元終/則左行傳于東方木)如是左行至
　　于丁巳中吕之宫五音一終復自甲午金
　　之仲娶乙未隔八生壬寅一如甲子之法
　　終于癸亥(謂蕤賔娶林鍾/上生太蔟之類)至于已爲陽故
　　自黄鍾至于中吕皆下生自午至于亥爲
　　隂故自林鍾至于應鍾皆上生予於樂論
　　叙之甚詳此不復紀(甲子乙丑金與甲午/乙未金雖同然甲子)
(乙丑爲陽律陽律皆下生甲午乙未爲陽/吕陽吕皆上生六十律相反所以分爲一)
(紀/也)
今太常鍾鎛皆於甬本爲紐謂之旋蟲側垂之
　　皇祐中杭州西湖側發地得一古鍾匾而
　　短其枚長幾半寸大略制度如鳬氏所載
　　唯甬乃中空甬半以上差小所謂衡者予
　　細考其制亦似有義甬所以中空者疑鍾
　　縻自其中垂下當衡甬之間以横括挂之
　　横括疑所謂旋蟲也今考其名竹筩之筩
　　文從竹從甬則甬僅乎空甬半以上微小
　　者所以礙横括以其横括所在也則有衡
　　之義也其横括之形以蟲而可旋疑所謂
　　旋蟲以今之鍾鏄校之此衡甬中空則猶
　　小於甬者乃欲礙横括似有所因彼衡甬
　　俱實則衡小於甬似無所因又以其括之
　　横於其中也則冝有衡義實甬直上植之
　　而謂之衡者何義又横括以其可旋而有
　　蟲形或可謂之旋蟲今鍾則實其紐不動
　　何縁得旋名若以側垂之其鍾可以掉蕩
　　旋轉則鍾常不定擊者安能常當其燧此
　　皆可疑未知孰是其鍾今尚在錢塘予群
　　從家藏之
海州士人李慎言甞夣至一處水殿中觀宫女
　　戯毬山陽蔡繩爲之傳叙其事甚詳有抛
　　毬曲十餘闋詞皆清麗今獨記兩闋侍燕
　　黄昏曉未休玉堦夜色月如流朝來自覺
　　承恩醉笑倩傍人認繡毬堪恨隋家幾帝
　　王舞䄄揉盡繍鴛鴦如今重到抛毬處不
　　是金爐舊日香
盧氏雜說韓臯謂嵇康琴曲有廣陵散者以王
　　陵母丘儉軰皆自廣陵敗散言魏散亡自
　　廣陵始故名其曲曰廣陵散以予考之散
　　自是曲名如操弄摻淡序引之類故潘岳
　　笙賦輟張女之哀彈流廣陵之名散又應
　　璩與劉孔才書云聽廣陵之清散知散爲
　　曲名明矣或者康借此名以諫諷時事散
　　取曲名廣陵乃其所命相附爲義耳
馬融笛賦云裁以當簻便易持李善注謂簻馬
　　䇿也裁笛以當馬簻故便易持此謬說也
　　笛安可爲馬䇿簻管也古人謂樂之管爲
　　簻故潘岳笙賦云脩簻内辟餘蕭外逶裁
　　以當簻者餘器多裁衆簻以成音此笛但
　　裁一簻五音皆具當簻之工不假繁猥所
　　以便而易持也
笛有雅笛有羌笛其形制所始舊說皆不同周
　　禮笙師掌教箎篴或云漢武帝時丘仲始
　　作笛又云起於羌人後漢馬融所賦長笛
　　空洞無底剡其上孔五孔一孔出其背正
　　似今之尺八李善爲之注云七孔長一尺
　　四寸此乃今之横笛耳太常鼔吹部中謂
　　之横吹非融之所賦者融賦云易京君明
　　識音律故本四孔加以一君明所加孔後
　　出是謂商聲五音畢沈約宋書亦云京房
　備其五音周禮笙師注杜子春云篴乃今
　　時所吹五空竹篴以融約所記論之則古
　　篴不應有五孔則子春之說亦未爲然今
　　三禮圖畫篴亦横設而有五孔又不知出
　　何典據
琴雖用桐然須多年木性都盡聲始發越予曽
　　見唐初路氏琴木皆枯杇殆不勝指而其
　　聲愈清又常見越人陶道真畜一張越琴
　　傳云古塚中敗棺杉木也聲極勁挺吴僧
　　智和有一琴瑟瑟微碧紋石爲􁇆制度音
　　韻皆臻妙腹有李陽冰篆數十字其略云
　　南溟島上得一木名伽陀羅紋如銀屑其
　　堅如石命工斵爲此琴篆文甚古勁琴材
　　欲輕鬆脆滑謂之四善木堅如石可以製
　　琴亦所未諭也投荒録云瓊管多烏　呿
　　陀皆竒木疑伽陀羅即呿陀也
髙郵人桑景舒性知音聽百物之聲悉能占其
　　災福尤善樂律舊傳有虞羙人草聞人作
　　虞美人曲則枝葉皆動他曲不然景舒試
　　之誠如所傳乃詳其曲聲曰皆吴音也他
　　日取琴試用吴音製一曲對草鼔之枝葉
　　亦動乃謂之虞美人操其聲調與虞美人
　　曲全不相近始末無一聲相似者而草輒
　　應之與虞美人曲無異者律法同管也其
　　知者臻妙如此景舒進士及第終於州縣
　　官今虞美人操盛行於江吴間人亦莫知
　　其如何者爲吴音
夢溪筆談卷第五
夢溪筆談卷第六
　　　　　　　　　沈　括　存中
　　　　樂律二
前丗遺事時有於古人文章中見之元稹詩有
　　琵琶宫調八十一三調絃中彈不出琵琶
　　共有八十四調蓋十二律各七均乃成八
　　十四調稹詩言八十一調人多不喻所謂
　　予於金陵丞相家得唐賀懷智琵琶譜一
　　冊其序云琵琶八十四調内黄鍾太蔟林
　　鍾宫聲絃中彈不出須管色定絃其餘八
　　十一調皆以此三調爲凖更不用管色定
　　絃始喻稹詩言如今之調琴須先用管色
　　合字定宫絃乃以宫絃下生徴徴絃商上
　　上下相生終於少商凢下生者隔二絃上
　　生者隔一絃取之凢絃聲皆當如此古人
　　仍須以金石爲凖商頌依我磬聲是也今
　　人苟簡不復以絃管定聲故其髙下無凖
　　出於臨時懷智琵琶譜調格與今樂全不
　　同唐人樂學精深尚有雅律遺法今之燕
　　樂古聲多亡而新聲大率皆無法度樂工
　　自不能言其義如何得其聲和
今教坊燕樂比律髙二均弱合字比太蔟微下
　　却以凢字當宫聲比宫之清宫微高外方
　　樂尤無法求體又髙教坊一均以來唯北
　　狄樂聲比教坊樂下二均大凢北人衣冠
　　文物多用唐俗此樂疑亦唐之遺聲也
今之燕樂二十八調布在十一律唯黄鍾中吕
　　林鍾三律各具宫商角羽四音其餘或有
　　一調至二三調獨蕤賔一律都無内中管
　　仙吕調乃是蕤賔聲亦不正當本律其間
　　聲音出入亦不全應古法略可配合而巳
　　如今之中吕宫却是古夾鍾宫南吕宫乃
　　古林鍾宫今林鍾商乃古無射宫今大吕
　　調乃古林鍾羽雖國工亦莫能知其所因
十二律并清宫當有十六聲今之燕樂止有十
　　五聲蓋今樂髙於古樂二律以下故無正
　　黄鍾聲只以合字當大吕猶差髙當在大
　　吕太蔟之間下四字近太蔟之髙四字近
　　夾鍾下一字近姑洗髙一字近中吕上字近
　　蕤賔勾字近林鍾尺字近夷則工字近南
　　吕髙工字近無射六字近應鍾下凢字爲
　　黄鍾清髙凢字爲大吕清下五字爲太蔟
　　清髙五字爲夾鍾清法雖如此然諸調殺
　　聲不能盡歸本律故有偏殺側殺寄殺元
　　殺之類雖與古法不同推之亦皆有理知
　　聲者皆能言之此不備載也
古法鍾磬毎簴十六乃十六律也然一簴又自
　　應一律有黄鍾之簴有大吕之簴其他樂
　　皆然且以琴言之雖皆清實其間有聲重
　　者有聲輕者材中自有五音故古人名琴
　　或謂之清徴或謂之清角不獨五音也又
　　應諸調予友人家有一琵琶置之虚室以
　　管色奏雙調琵琶絃輒有聲應之奏他調
　　則不應寳之以爲異物殊不知此乃常理
　　二十八調但有聲同者即應若徧二十八
　　調而不應則是逸調聲也古法一律有七
　　音十二律共八十四調更細分之尚不止
　　八十四逸調至多偶在二十八調中人見
　　其應則以爲怪此常理耳此聲學至要妙
　　處也今人不知此理故不能極天地至和
　　之聲丗之樂工絃上音調尚不能知何暇
　　及此
夢溪筆談卷第六
夢溪筆談卷第七
　　　　　　　　　沈　括　存中
　　　　象數一
𨳩元大衍暦法最爲精宻歴代用其朔法至熈
　　寧中考之暦巳後失五十餘刻而前丗暦
　　官皆不能知奉元暦乃移其閏朔熈寜十
　　年天正元用午時新暦改用子時閏十二
　　月改爲閏正月四夷朝貢者用舊暦比來
　　欵塞衆論謂氣至無顯驗可據因此以摇
　　新暦事下有司考定凢立冬晷景與立春
　　之景相若者也今二景短長不同則知天
　　正之氣偏也凢移五十餘刻立冬立春之
　　景方停以此爲驗論者乃屈元㑹使人亦
　　至曆法遂定
六壬天十二辰亥曰登明(登避/仁宗嫌名)爲正月將戍
　　曰天魁爲二月將古人謂之合神又謂之
　　太陽過宫合神者正月建寅合在亥二月
　　建夘合在戍之類太陽過宮者正月日躔
　　娵訾二月日躔降婁之類二說一也此以
　　顓帝暦言之也今則分爲二說者蓋日度
　　隨黄道歲差今太陽至雨水後方躔娵訾
　　春分後方躔降婁若用合神則須自立春
　　日便用亥將驚蟄便用戍將今若用太陽
　　則不應合神用合神則不應太陽以理推
　　之發課皆用月將加正時如此則須當從
　　太陽過宫若不用太陽躔次則當日當時
　　日月五星支干二十八宿皆不應天行以
　　此決知須用太陽也然尚未是盡理若盡
　　理言之并月建亦須移易縁目今斗杓昏
　　刻巳不當月建須當隨黄道歳差今則雨
　　水後一日方合建寅春分後四日方合建
　　夘榖雨後五日方合建辰如此始與太陽
　　相符復㑹爲一說然須大改暦法事事釐
　　正如東方蒼龍七宿當起于亢終于斗南
　　方朱鳥七宿起于牛終于奎西方白虎七
　　宿起于婁終于輿鬼北方真武七宿起于
　東井終于角如此暦法始正不止六壬而
　　巳
六壬天十二辰之名古人釋其義曰正月陽氣
　　始建呼召萬物故曰登明二月物生根魁
　　故曰天魁三月華葉從根而生故曰從魁
　　四月陽極無所傳故曰傳送五月草木茂
　盛踰於初生故曰勝先六月萬物小盛故
　　曰小吉七月百榖成實自能任持故曰太
　　一八月枝條堅剛故曰天岡九月木可爲
　　枝幹故曰太衝十月萬物登成可以㑹計
　　故曰功曹十一月月建在子君復其位故
　　曰大吉十二月爲酒醴以報百神故曰神
　　后此說極無稽據義理予按登明者正月
　　三陽始兆于地上見龍在田天下文明故
　　曰登明天魁者斗魁第一星也斗魁第一
　　星抵于戎故曰天魁從魁者斗魁第二星
　　也斗魁第二星抵于酉故曰從魁(斗杓一/星建方)
(斗魁二星建方一/星抵戍一星抵酉)傳送者四月陽極將退
　　一隂欲生故傳隂而送陽也小吉夏至之
　　氣大徃小來小人道長小人之吉也故爲
　　婚姻酒食之事勝先者王者向明而治萬
　　物相見乎此莫勝莫先焉太一者太微垣
　　所在太一所居也天罡者斗剛之所建也
(斗扚謂之剛蒼龍第一星/亦謂之亢與斗剛相直)太衝者日月五
　　星所出之門戸天之衝也功曹者十月歳
　　功成而㑹計也大吉者冬至之氣小徃大
　　來君子道長大人之吉也故主文武大臣
　　之事十二月子位北方之中上帝所居也
　　神后帝君之稱也天十二辰也故皆以天
　　事名之
六壬有十二神將以義求之止合有十一神將
　　貴人爲之主其前有五將謂螣蛇朱雀六
　　合勾陳青龍也此木火之神在方左者(方/右)
(謂寅夘/辰巳午)其後有五將謂天后太隂真武太
　　常白虎也此金水之神在方右者(方右謂/未申酉)
(亥/子)唯貴人對相無物如日之在天月對則
　　虧五星對則逆行避之莫敢當其對貴人
　　亦然莫有對者故謂之天空空者無所有
　　也非神將也猶月殺之有月空也以之占
　　事吉凶皆空唯求對見及有所伸理于君
　　者遇之乃吉(十一將前二火二木一土間/之後當二金二水一土間之)
(真武合在後二太陰合在後/三合二神差互理似可疑也)
事以辰名者爲多皆本于辰已之辰今略舉數
　　事十二支謂之十二辰一時謂之一辰一
　　日謂之一辰日月星謂之三辰北極謂之
　　北辰大火謂之大辰五星中有辰星皆謂
　　之辰今考子丑至于戌亥謂之十二辰者
　　左傳云日月之㑹是謂辰一歳日月十二
　　㑹于東方蒼龍角亢之舎起於辰故以所
　　首者名之子丑戌亥旣謂之辰則十二支
　　十二時皆子丑戎亥則謂之辰無疑也一
　　日謂之一辰者以十二支言也以十干言
　　之謂之今日以十二支言之謂之今辰故
　　支干謂之日辰日月星謂之三辰者日月
　　星至于辰而畢見以其所首者名之故皆
　　謂之辰(四時所見有早晚至辰則四時畢/見故日加辰爲晨謂日始出之時)
(也)星有二類一經星北極爲之長二舎星
　　大火爲之長三行星辰星爲之長故皆謂
　　之辰(北辰居其所而衆星拱之故爲經星/之長大火天王之座故爲舍星之長)
(辰星日之近輔遠乎日不/過一辰故爲行星之長)
洪範五行數自一至五先儒謂之此五行生數
　　各益以土數以爲成數以謂五行非土不
　　成故水生一而成六火生二而成七木生
　　三而成八金生四而成九土生五而成十
　　合之爲五十有五唯黄帝素問土生數五
　　成數亦五蓋水火木金皆待土而成土更
　　無所待故止一五而已畫而爲圗其理可
　　見爲之圗者設木于東設金于西火居南
　　水居北土居中央四方自爲生數各并中
　　央之土以爲成數土自居其位更無所并
　　自然止有五數蓋土不須更待土而成也
　　合五行之數爲五十則大衍之數也此亦
　　有理
揲蓍之法四十九蓍聚之則一而四十九隱于
　　一中散之則四十九而一隱于四十九中
　　一者道也謂之無則一在謂之有則不可
　　取四十九者用也靜則歸於一動則惟覩
　　其用一在其間而不可取此所謂大衍之
　　數五十其用四十有九
丗之談數者蓋得其麁跡然數有甚微者非恃
　　暦所能知况此但跡而已至於感而遂通
　　天下之故者跡不預焉此所以前知之神
　　未易可以跡求况得其粗也予之所謂甚
　　微之跡者丗之言星者恃暦以知之暦亦
　　出乎億而已予於奉元暦序論之甚詳治
　　平中金火合于􁇆以崇真宣明景福明崇
　　欽天凢十一家大暦步之悉不合有差三
　　十日以上者暦豈足恃哉縱使在其度然
　　又有行黄道之裏者行黄道之外者行黄
　　道之上者行黄道之下者有循度者有失
　　度者有犯經星者有犯客星者所占各不
　　同此又非暦之能知也又一時之間天行
　　三十餘度㹅謂之一宫然時有始末豈可
　　三十度間隂陽皆同至交他宫則頓然差
　　別丗言星暦難知唯五行時日爲可據是
　　亦不然丗之言五行消長者止是知一歳
　　之間如冬至後日行盈度爲陽夏至後日
　　行縮度爲隂二分行平度殊不知一月之
　　中自有消長望前月行盈度爲陽望後月
　　行縮度爲隂兩弦行平度至如春木夏火
　　秋金冬水一月之中亦然不止月中一日
　　之中亦然素問云疾在肝寅夘患申酉劇
　　病在心已午患子亥劇此一日之中自有
　　四時也安知一時之間無四時安知一刻
　　一分一刹那之中無四時耶又安知十年
　　百年一紀一㑹一元之間又豈无大四時
　　耶又如春爲木九十日間當亹亹消長不
　　可三月三十日亥時屬木明日子時頓屬
　　火也似此之類亦非丗法可盡者
曆法歩歳之法以冬至斗建所抵至明年冬至
　　所得辰刻衰秒謂之斗分故歳文從歩從
　　戌戌者斗魁所抵也
正月寅二月夘謂之建其說謂斗杓所建不必
　　用此說但春爲寅夘辰夏爲已午未理自
　　當然不須因斗建也縁斗建有歳差蓋古
　　人未有歳差之法顓帝暦冬至日宿斗𥘉
　　今宿斗六度古者正月斗杓建寅今則正
　　月建丑矣又歳與歳合今亦差一辰堯典
　　曰日短星昴今乃日短星東壁此皆隨歳
　　差移也
唐書云落下閎造暦自言後八百年當差一筭
　　至唐一行僧出而正之此妄說也落下閎
　　暦法極踈蓋當時以爲宻耳其間闕略甚
　　多且舉二事言之漢丗尚未知黄道歳差
　　至北齊向子信方候知歳差今以今古暦
　　校之凢八十餘年差一度則閎之暦八十
　　年自已差一度兼餘分踈闊據其法推氣
　　朔五星當時便不可用不待八十年乃曰
　　八百年差一筭太欺誕也天文家有渾儀
　　測天之器設于崇臺以候垂象者則古璣
　　衡是也渾象天之器以水激之或以水銀
　　轉之置于宻室與天行相符張衡陸績所
　　爲及開元中置於武成殿者皆此器也皇
　　祐中禮部試璣衡正天文之器賦舉人皆
　　雜用渾象事試官亦自不曉第爲髙等漢
　　以前皆以北辰居天中故謂之極星自祖
　　亘以璣衡考驗天極不動處乃在極星之
　　末猶一度有餘熈寧中予受詔典領暦官
　　雜考星暦以璣衡求極星初夜在窺管中
　　少時復出以此知窺管小不能容極星逰
　　轉乃稍稍展窺管候之凢歴三月極星方
　　逰於窺管之内常見不隱然後知天極不
　　動處逺極星猶三度有餘毎極星入窺管
　　别畫爲一圖圖爲一圎規乃畫極星于規
　　中具𥘉夜中夜後夜所見各圗之凢爲二
　　百餘圖極星方常循圎規之内夜夜不差
　　予於熈寧暦奏議中叙之甚詳
古今言刻漏者數十家悉皆踈繆暦家言晷漏
　者自顓帝暦至今見於丗謂之大暦者凢
　　二十五家其歩漏之術皆未合天度予占
　　天候景以至驗于儀象考數下漏凢十餘
　　年方粗見真數成書四卷謂之熙寧晷漏
　皆非襲蹈前人之跡其間二事尤微一者
　　下漏家常患冬月水澁夏月水利以爲水
　　性如此又疑冰澌所壅萬方理之終不應
　　法予以理求之冬至日行速天運已朞而
　　日巳過表故百刻而有餘夏至日行遲天
　　運未朞而日巳至表故不及百刻旣得此
　　數然後覆求晷景漏刻莫不脗合此古人
　　之所未知也二者日之盈縮其消長以漸
　　無一日頓殊之理暦法皆以一日之氣短
　　長之中者播爲刻分累損益氣𥘉日衰毎
　　日消長常同至交一氣則頓易刻衰故黄
　　道有觚而不圎縱有強爲數以歩之者亦
　　非乗理用筭而多形數相詭大凢物有定
　　形形有真數方圎端斜定形也乗除相盪
　　無所附益泯然冥㑹者真數也其術可以
　　心得不可以言喻黄道環天正圎圎之爲
　　體循之則其妥至均不均不能中規衡絶
　　之則有舒有數無舒數則不能成妥以圎
　　法相盪而得衰則衰無不均以妥法相盪
　　而得差則差有踈數相因以求從相消以
　　求負從負相入㑹一術以衘日行以言其
　　變則秒刻之間消長未甞同以言其齊則
　　止用一衰循環無端終始如貫不能議其
　　隙此圎法之微古之言筭者有所未知也
　　以日衰生日積及生日衰終始相求迭爲
　　賔主順循之以索曰變衡别之求去極之
　　度合散無跡泯如運規非深知造筭之理
　　者不能與其微也其詳具予奏議藏在史
　官及予所著熈寧晷漏四卷之中
予編校昭文書時預詳定渾天儀官長問予二
　十八宿多者三十三度少者止一度如此
　　不均何也予對曰天事本無度推暦者無
　　以寓其數乃以日所行分天爲三百六十
　　五度有奇(日平行三百六十五日有餘而/一朞天故以一日爲一度也)
　　旣分之必有物記之然後可窺而數於是
　　以當度之星記之循黄道日之所行一朞
　當者止二十八宿星而已(度如傘撩當度/謂正當傘撩上)
(者故車蓋二十八弓以象二十八宿則予/渾儀奏議所謂度不可見可見者星也日)
(月五星之所由有星焉當度之畫者凢二/十有八謂之舎舎所以挈度所以生數也)
　　今所謂距度星者是也非不欲均也黄道
　　所由當度之星止有此而已
又問予以日月之形如丸耶如扇也若如丸則
　其相遇豈不相礙予對曰日月之形如丸
　　何以知之以月盈虧可驗也月本無光猶
　銀丸日耀之乃光耳光之初生日在其傍
　故光側而所見纔如鈎日漸逺則斜照而
　光稍滿如一彈丸以粉塗其半側視之則
　粉處如鈎對視之則正圎此有以知其如
　丸也日月氣也有形而無質故相值而無
　　礙
又問日月之行日一合一對而有蝕不蝕何也
　予對曰黄道與月道如二環相疊而小差
　　凢日月同在一度相遇則日爲之蝕正一
　　度相對則月爲之虧雖同一度而月道與
　　黄道不相近自不相侵同度而又近黄道
　　月道之交日月相值乃相凌掩正當其交
　　處則蝕而旣不全當交道則隨其相犯淺
　　深而蝕凢日蝕當月道自外而交入于内
　　則蝕起于西南復于東北自内而交岀于
　　外則蝕起于西北而復于東南日在交東
　　則蝕其内日在交西則蝕其外蝕旣則起
　　于正西復于正東凢月蝕月道自外入内
　　則蝕起于東南復于西北自内出外則蝕
　　起于東北而復于西南月在交東則蝕其
　　外月在交西則蝕其内蝕旣則起于正東
　　復于西交道毎月退一度餘凢二百四十
　　九交而一朞故西天法羅睺計都皆逆歩
　　之乃今之交道也交初謂之羅睺交中謂
　　之計都
古之卜者皆有繇辭周禮三兆其頌皆千有二
　　百如鳯凰于飛和鳴鏘鏘間于兩社爲公
　　室輔專之羭攘公之羭一薫一蕕十年尚
　　猶有臭如魚窺尾衡流而方羊裔焉大國
　　滅之將亡闔門塞竇乃自後踰大横庚庚
　　予爲天王夏啓以光之類是也今此書亡
　　矣漢人尚視其體今人雖視其體而專以
　　五行爲主三代舊術莫有傳者
北齊向子信候天文凢月前有星則行速星多
　　則尤速月行自有遲速定數然遇行疾暦
　　其前必有星如子信說亦隂陽相感自相
　　契耳
醫家有五運六氣之術大則候天地之變寒暑
　　風雨水旱螟蝗率皆有法小則人之衆疾
　　亦隨氣運盛衰今人不知所用而膠於定
　　法故其術皆不驗假令厥隂用事其氣多
　　風民病濕泄豈溥天之下皆多風溥天之
　　民皆病濕泄耶至於一邑之間而暘雨有
　　不同者此氣運安在欲無不謬不可得也
　　大凢物理有常有變運氣所主者常也異
　　夫所主者皆變也常則如本氣變則無所
　　不至而各有所占故其候有從逆滛鬱勝
　　復太過不足之變其發皆不同若厥隂用
　　事多風而草木榮茂是之謂從天氣明絜
　　燥而無風此之謂逆太虚埃昏流水不冰
　　此謂之滛大風折木雲物濁擾此之謂鬱
　　山澤焦枯草木凋落此之謂勝大暑燔燎
　　螟蝗爲灾此之謂復山崩地震埃昏時作
　　此謂之太過隂森無時重雲晝昏此之謂
　　不足隨其所變疾厲應之皆視當時當處
　　之候雖數里之間但氣候不同而所應全
　異豈可膠於一定熈寜中京師乆旱祈禱
　備至連日重隂人謂必雨一日驟晴炎日
　赫然予時因事入對　上問雨期予對日
　　雨候已見期在明日衆以謂頻日晦溽尚
　　且不雨如此暘燥豈復有望次日果大雨
　　是時濕土用事連日隂者從氣巳効但爲
　　厥隂所勝未能成雨後日驟晴者燥金入
　　候厥隂當折則太隂得伸明日運氣皆順
　　以是知其必雨此亦當處所占也若他處
　　候別所占亦異其造微之妙間不容髪推
　　此而求自臻至理
歳運有主氣有客氣常者爲主外至者爲客𥘉
　　之氣厥隂以至終之氣太陽者四時之常
　　叙也故謂之主氣唯客氣木書不載其目
　　故說者多端或以甲子之歳天數始於水
　　十一刻乙丑之歳始于二十六刻丙寅歳
　　始于五十一刻丁夘歳始于七十六刻者
　　謂之客氣此乃四分暦法求大寒之氣何
　　預歳運又有相火之下水氣承之土位之
　　下風氣承之謂之客氣此亦主氣也與六
　　節相須不得爲客大率臆計率皆此類凢
　　所謂客者歳半以前天政主之歳半以後
　　地政主之四時常氣爲之主天地之政爲
　　之客逆主之氣爲害暴逆客之氣爲害徐
　　調其主客無使傷沴此治氣之法也
六氣方家以配六神所謂青龍者東方厥隂之
　氣其性仁其神化其色青其形長其蟲鱗
　兼是數者唯龍而青者可以體之然未必
　有是物也其他取象皆如是唯北方有二
　　曰玄武太陽水之氣也曰螣虵少陽相火
　　之氣也其在於人爲腎腎亦二左爲太陽
　　水右爲少陽相火火降而息水水騰而爲
　　雨露以滋五臟上下相交此坎离之交以
　爲否泰者也故腎爲壽命之藏左陽右隂
　左右相交此乾坤之交以生六子者也故
　腎爲胎育之臟中央太隂土曰勾陳中央
　　之取象唯人爲冝勾陳者天子之環衛也
　　居人之中莫如君何以不取象於君君之
　　道無所不在不可以方言也環衛居人之
　　中央而中虚者也虚者妙萬物之地也在
　　天文星辰皆居四傍而中虚八卦分布八
　　方而中虚不虚不足以妙萬物其在於人
　　勾陳之配則脾也勾陳如環環之中則所
　　謂黄庭也黄者中之色庭者宫之虚地也
　　古人以黄庭爲脾不然也黄庭有名而無
　　所冲氣之所在也脾不能與也脾主思慮
　　非思之所能到也故飬生家曰能守黄庭
　　則能長生黄庭者以無所守爲守唯無所
　　守乃可以長生或者又謂黄庭在二腎之
　　間又曰在心之下又曰黄庭有神人守之
　　皆不然黄庭者虚而妙者也強爲之名意
　　可到則不得謂之虚豈可求而得之也哉
易象九爲老陽七爲少八爲少隂六爲老舊說
　　陽以進爲老隂以退爲老九六者乾坤之
　　畫陽得兼隂隂不得兼陽此皆以意配之
　　不然也九七八六之數陽順隂逆之理皆
　　有所從來得之自然非意之所配也凢歸
　　餘之數有多有少多爲隂如爻之偶少爲
　　陽如爻之竒三少乾也故曰老陽九揲而
　　得之故其數九其䇿三十有六兩多一少
　　則一少爲之主震坎艮也故皆謂之少陽
(少在𥘉爲震中/爲坎未爲艮)皆七揲而得之故其數七
　　其䇿二十有八三多坤也故曰老隂六揲
　　而得之故其數六其䇿二十有四兩少一
　　多則多爲之主巽離兊也故皆謂之少隂
(多在𥘉爲巽中/爲离未爲兊)皆八揲而得之故其數八
　　其䇿三十有二物盈則變(純少陽盈/純多隂盈)盈爲
　　老故老動而少靜吉凶悔吝生乎動者也
　　卦爻之辭皆九六者惟動則有占不動則
　　無眹雖易亦不能言之國語謂正屯悔豫
　　皆八遇泰之八是也今人以易筮者雖不
　　動亦引爻辭断之易中但有九六旣不動
　　則是七八安得用九六爻辭此流俗之過
　　也
江南人鄭史曽爲一書談易其間一說曰乾坤
　　大父母也復姤小父母也乾一變生復得
　　一陽坤一變生姤得一隂乾再變生臨得
　　二陽坤再變生遯得二隂乾三變生泰得
　　四陽坤三變生否得四隂乾四變生大壯
　　得八陽坤四變生觀得八隂乾五變生夬
　　得十六陽坤五變生剥得十六隂乾六變
　　生歸妹本得三十二陽坤六變生㱕妺本
　　得三十二隂乾坤錯綜隂陽各三十二生
　　六十四卦夬之爲書皆荒唐之論獨有此
　　變卦之說未知其是非予後因見兵部外
　　郎秦君玠論夬所談駭然嘆曰夬何處得
　　此法玠曽遇一異人授此數歴推徃古興
　　衰運暦無不皆驗常恨不能盡得其術西
　　都邵雍亦知大略巳能洞吉凶之變此人
　　乃形之於書必有天譴此非丗人得聞也
　　予聞其言怪兼復甚秘不欲深詰之今史
　　與雍玠皆已死終不知其何術也
慶暦中有一術士姓李多巧思甞木刻一舞鍾
　　馗髙二三尺右手持鐵簡以香餌置鍾馗
　　左手中䑕縁手取食則左手扼䑕右手運
　　簡斃之以獻荆王王館於門下㑹太史言
　　月當蝕於昏時李自云有術可禳荆王試
　　使爲之是夜月果不蝕王大神之即日表
　　聞詔付内侍省問狀李云本善暦術知崇
　　天暦蝕限太弱此月所蝕當在蜀中以微
　　賤不能自通始以機巧干荆邸今又假禳
　　禬以動朝廷耳詔送司天監考驗李與判
　　監楚衍推歩日月蝕遂加蝕限二刻李補
　　司天學生至熈寧元年七月日辰蝕東方
　　不効却是蝕限大強暦官皆坐謫令監官
　　周琮重修復減去慶暦所加二刻苟欲求
　　熈寧日蝕而慶暦之蝕復失之議乆紛紛
　　卒無巧筭遂廢明天復行崇天至熈寧五
　年衛朴造奉元暦始知舊蝕法止用日平
　度故在疾者過之在遟者不及崇明二暦
　　加減皆不曽求其所因至是方究其失
四方取象蒼龍白虎朱雀龜蛇唯朱雀莫知何
　物但謂鳥而朱者羽族赤而翔上集必附
　木此火之象也或謂之長離蓋云離方之
　長耳或云鳥即鳯也故謂之鳯鳥少昊以
　鳳鳥至乃以鳥紀官則所謂丹鳥氏即鳳
　　也又旗旐之飾皆二物南方曰鳥隼則鳥
　隼蓋兩物也然古人取象不必大物也天
　　文家朱鳥乃取象於鶉故南方朱鳥七宿
　　曰鶉首鶉火鶉尾是也鶉有兩種有丹鶉
　　有白鶉此丹鶉也色赤黄而文銳上秃下
　　夏岀秋藏飛必附草皆火類也或有魚所
　　化者魚鱗蟲龍類火之所自生也天文東
　　方蒼龍七宿有角亢有尾南方朱鳥七宿
　有喙有嗉有翼而無尾此其取於鶉歟
司馬彪續漢書候氣之法於宻室中以木爲案
　　置十二律琯各如其方實以葭灰覆以緹
　　縠氣至則一律飛灰丗皆疑其所置諸律
　　方不踰數尺氣至獨本律應何也或謂古
　　人自有術或謂短長至數冥符造化或謂
　　支干方位自相感召皆非也蓋彪說得其
　　略耳唯隋書志論之甚詳其法先治一室
　　令地極平乃埋律琯皆使上齊入地則有
　　淺深冬至陽氣距地面九寸而止唯黄鍾
　　一琯達之故黄鍾爲之應正月陽氣距地
　　面八寸而止自太蔟以上皆逹黄鍾大吕
　　先已虚故唯太蔟一律飛灰如人用鍼徹
　　其經渠則氣隨鍼而岀矣地有踈宻則不
　　能無差忒故先以木案隔之然後實土案
　　上令堅宻均一其上以水平其槩然後埋
　　律其下雖有踈宻爲木案所節其氣自平
　　但在調其案上之土耳
易有納甲之法未知起於何時予甞考之可以
　　推見天地胎育之理乾納甲壬坤納乙癸
　　者上下包之也震巽坎離艮兊納庚辛戊
　　巳丙丁者六子生於乾坤之包中如物之
　　處胎甲者左三剛爻乾之氣也右三柔爻
　　坤之氣也乾之初爻交于坤生震故震之
　　初爻納子午(乾之初爻/子午故也)中爻交于坤生坎
　　初爻納寅申(震納子午順傳/寅申陽道順)上爻交于坤
　　生艮初爻納辰戌(亦順/傳也)坤之初爻交于乾
　　生巽故巽之初爻納丑未(坤之初爻/丑未故也)中爻
　　交于乾生離初爻納卯酉(巽納丑未逆傳/卯酉隂道逆)
　　上爻交于乾生兊初爻納巳亥(亦逆/傳也)乾坤
　　始于甲乙則長女長女乃其次宜納丙丁
　　少男少女居其未宜納庚辛今乃反此者
　　卦必自下生先初爻次中交未乃至上爻
　　此易之　然亦胎育之理也物之處胎甲
　莫不倒生自下而生者卦之叙而宜合造
　　化胎育之理此至理合自然者也(凡草木/百穀之)
(實皆倒生首系于幹其上低于隷處/反是根人與鳥獸生胎亦首皆在下)
　　甲　丙　戊　庚　壬
　乾　生艮　生坎　生震　乾
　坤　生兊　生離　生巽　坤
　乙　丁　巳　辛　癸
夢溪筆談卷第七
夢溪筆談卷第八
　　　　　　　　　沈　括　存中
　　　　象數二
史記律書所論二十八舎十二律多皆臆配殊
　　無義理至於言數亦多差舛如所謂律數
　　者八十一爲宫五十四爲徵七十二爲商
　　四十八爲羽六十四爲角此止是黄鍾一
　　均耳十二律各有五音豈得定以此爲律
　　數如五十四在黄鍾則爲徴在夾鍾則爲
　　角在中吕則爲商兼律有多寡之數有實
　積之數有短長之數有周徑之數有清濁
　　之數其八十一五十四七十二四十八六
　　十四止是實積數耳又云黄鍾長八寸七
　　分一大吕長七寸五分三分一太蔟長七
　　寸七分二夾鍾長六寸二分三分一姑洗
　　長六寸七分四中吕長五寸九分三分二
　　㽔賔長五寸六分二分一林鍾長五寸七
　　分四夷則長五寸四分三分二南吕長四
　　寸七分八無射長四寸四分三分二應鍾
　　長四寸二分三分二此尤誤也此亦實積
　　耳非律之長也蓋其間字又有誤者疑後
　　人傳冩之失也餘分下分數目凢七字皆當
　　作十字誤屈其中畫耳(黄鍾當作八寸十/分一太蔟當作七)
(寸十分二姑洗當作六寸十分四林鍾當/作五寸十分四南吕當作四寸十分八凢)
(言七分者/皆是十分)
今之卜筮皆用古書工拙繫乎用之者唯其寂
　　然不動乃能通天下之故人未能至乎無
　　心也則憑物之無心者而言之如灼龜璺
　　瓦皆取其無心則不隨理而震此近乎無
　　心也
吕才爲卜宅禄命卜葬之說皆以術爲無驗術
　　之不可恃信然而不知彼皆寓也神而明
　　之存乎其人故一術二人用之則所占各
　　異人之心本神以其不能無累而寓之以
　　無心之物而以吾之所以神者言之此術
　　之微難可以俗人論也才又論人姓或因
　　官或因邑族豈可配以宫商此亦是也如
　今姓敬者或更姓文或更姓茍以文考之
　　皆非也敬本從苟(音/亟)從攴今乃謂之苟與
　　文五音安在哉此爲無義不待逺求而知
　　也然旣謂之寓則苟以爲字皆寓也凢視
　　聽思慮所及無不可寓者若以此爲妄則
　　凢禍福吉凶死生變化孰爲非妄者能齊
　　乎此然後可與論先知之神矣
暦法天有黄赤二道月有九道此皆強名而巳
　　非實有也亦由天之有三百六十五度天
　　何甞有度以日行三百六十五日而一朞
　　強謂之度以歩日月五星行次而巳日之
　　所由謂之黄道南北極之中度最均處謂
　　之赤道月行黄道之南謂之朱道行黄道
　　之北謂之黒道黄道之東謂之青道黄道
　　之西謂之白道黄道内外各四并黄道爲
　九日月之行有遲有速難可以一術御也
　故因其合散分爲數段每段以一色名之
　欲以別筭位而已如筭法用赤籌黒籌以
　别正貟之數暦家不知其意遂以謂實有
　九道甚可嗤也
二十八宿爲其有二十八星當度故立以爲宿
　前丗測候多或改變如唐書測得畢有十
　　七度半觜只有半度之類皆謬說也星旣
　　不當度自不當用爲宿次自是渾儀度距
　　踈宻不等耳凢二十八宿度數皆以赤道
　　爲法唯黄道度有不全度者蓋黄道有斜
　　有直故度數與赤道不等即須以當度星
　　爲宿唯虚宿未有竒數自是日之餘分暦
　　家取以爲斗分者此也餘宿則不然
予甞考古今暦法五星行度唯留逆之際最多
　　差自内而進者其退必向外自外而進者
　　其退必由内其跡如循柳葉兩未銳中間
　　徃還之道相去甚逺故兩末星行成度稍
　　遟以其斜行故也中間成度稍速以其徑
　　絶故也暦家但知行道有遟速不知道徑
　　又有斜直之異熈寧中予領太史令衛朴
　　造暦氣朔已正但五星未有候簿可驗前
　　丗修暦多只増損舊暦而巳未曽實考天
　　度其法須測驗毎夜昏曉夜半月及五星
　　所在度秒置簿録之滿五年其間剔去雲
　　隂及晝見日數外可得三年實行然後以
　　筭日綴之古所謂綴術者此也是時司天
　　暦官皆承丗族隷名食禄本無知暦者悪
　　朴之術過巳羣沮之屢起大獄雖終不能
　　摇朴而候簿至今不成奉元暦五星歩術
　　但増損舊暦正其甚謬處十得五六而已
　　朴之暦術今古未有爲群暦人所沮不能
　　盡其藝惜哉
國朝置天文院於禁中設漏刻觀天臺銅渾儀
　　皆如司天監與司天監互相檢察毎夜天
　　文院具有無謫見雲物祺祥及當夜星次
　　須令於皇城門未發前到禁中門發後司
　　天占狀方到以兩司奏狀對勘以防虚僞
　　近歳皆是隂相計㑹符同寫奏習以爲常
　　其來巳久中外具知之不以爲怪其日月
　　五星行次皆只據小暦所筭纒度謄奏不
　　曽占候有司但備貟安禄而已熈寧中予
　　領太史甞按發其欺免官者六人未幾其
　　弊復如故
司天監銅渾儀景德中暦官韓顯符所造依倣
　　劉曜時孔挺晁崇斛蘭之法失於簡略天
　　文院渾儀皇祜中冬官正舒易簡所造乃
　　用唐梁令瓉僧一行之法頗爲詳備而失
　　於難用熈寧中予更造渾儀并創爲玉壷
　　浮漏銅表皆置天文院別設官領之天文
　　院舊銅儀送朝服法物庫收藏以備講求
夢溪筆談卷第八
夢溪筆談卷第九
　　　　　　　　　　沈　括　存中
　　　　人事一
景德中河北用兵　車駕欲幸澶淵中外之論
　　不一獨㓂忠愍賛成　上意乗輿方渡河
　　虜騎充斥至于城下人情恟恟　上使人
　　微覘凖所爲而凖方酣寢於中書鼻息如
　　雷人以其一時鎮物比之謝安
武昌張諤好學能議論常自約仕至縣令則致
　　仕而歸後登進士第除中允諤於所居營
　　一舎榜爲中允亭以誌素約也後諤稍稍
　　進用數年間爲集賢校理直舎人院檢正
　　中書五房公事判司農寺皆要官權任漸
　　重無何坐事奪數官歸武昌未幾捐舘遂
　　終於太子中允豈非前定
許懐德爲殿帥甞有一舉人因懷德乳姥求爲
　　門客懷德許之舉子曵襕拜于庭下懐德
　　據座受之人謂懷德武人不知事體宻謂
　　之曰舉人無設堦之禮冝少降接也懷德
　　應之曰我得打乳姥關節秀才只消如此
　　待之
夏文莊性豪侈禀賦異於人纔睡即身冷而僵
　　一如逝者旣覺須令人温之良乆方能動
　　人有見其陸行兩車相連載一物巍然問
　　之乃綿帳也以數千兩綿爲之常服仙茅
　　鍾乳硫黄莫知紀極晨朝每食鍾乳粥有
　　小吏竊食之遂發疽幾不可救
鄭毅夫自負時名國子監以第五人選意甚不
　　平謝主司啓詞有李廣事業自謂无雙杜
　　牧文章止得第五之句又云騏驥已老甘
　　駑馬以先之巨鼇不靈因頑石之在上主
　　司深銜之他日廷䇿主司復爲考官必欲
　　黜落以報其不遜有試業似獬者枉遭斥
　　逐旣而發考卷則獬乃第一人及第又嘉
　　祐中士人劉幾累爲國學第一人驟爲怪
　　嶮之語學者翕然効之遂成風俗歐陽公
　　深悪之㑹公主文决意痛懲凢爲新文者
　　一切弃黜時體爲之一變歐陽之功也有
　　一舉人論曰天地軋万物茁聖人發公曰
　　此必劉幾也戯續之曰秀才刺試官刷乃
　　以大朱筆横抹之自首至尾謂之紅勒帛
　　判大紕繆字榜之旣而果幾也復數年公
　　爲　衘試考官而幾在庭公曰除悪務力
　　今必痛斥輕薄子以除文章之害有一士
　　人論曰　主上收精藏明於冕旒之下公
　　曰吾已得劉幾矣旣黜乃吴人蕭稷也是
　　時試堯舜性仁賦有曰故得静而延年獨
　　髙五帝之壽動而有勇形爲四罪之誅公
　　大稱賞擢爲第一人及唱名乃劉煇人有
　　識之者曰此劉幾也易名矣公愕然乆之
　　因欲成就其名小賦有内積安行之德盖
　　禀於天公以謂積近於學改爲藴人莫不
　　以公爲知言
古人謂貴人多知人以其閱人物多也張鄧公
　　爲殿中丞一見王城東遂厚遇之語必移
　　時王公素所厚唯楊大年公有一茶囊唯
　　大年至則取茶嚢具茶他客莫與也公之
　　子弟但聞取茶囊則知大年至一日公命
　　取茶囊群子弟皆出窺大年及至乃鄧公
　　他日公復取茶囊又徃窺之亦鄧公也子
　　弟乃問公張殿中者何人公待之如此公
　　曰張有貴人法不十年當據吾座後果如
　　其言又文潞公爲太常慱士通判兖州時
　　謁吕許公公一見器之問潞公大博曾在
　　東魯必當別墨令取一丸墨瀕堦磨之揖
　　潞公就觀此墨何如乃是欲從後相其背
　　旣而宻語潞公曰異日必大貴達即日擢
　　爲監察御史不十年入相潞公自慶暦八
　　年登相至七十九歲以太師致仕凢帶平
　　章事三十七年未甞改易名位隆重福壽
　　康寧近丗未有其比
王延政據建州令大將章某守建州城甞遣部
　　將刺事于軍前後期當斬惜其材未有以
　　處歸語其妻其妻連氏有賢智私使人謂
　　部將曰汝法當死急迯乃免與之銀數十
　　兩曰徑行無頋家也部將得以潜去投江
　　南李主以隷查文徽麾下文徽攻廷政部
　　將適主是役城將陷先喻城中能全連氏
　　一門者有重賞連氏使人謂之曰建民無
　　罪將軍幸赦之妾夫婦罪當死不敢圖生
　　若將軍不釋建民妾願先百姓死誓不獨
　　生也詞氣感慨發於至誠不得巳爲之戢
　　兵而入一城獲全至今連氏爲建安大族
　　官至卿相者相踵皆連氏之後也又李景
　　使大將胡則守江州江南國下曹翰以兵
　　圍之三年城堅不可破一日則怒一饔人
　　鱠魚不精欲殺之其妻遽止之曰士卒守
　　城累年矣暴骨滿地奈何以一食殺士卒
　　耶則乃捨之此卒夜縋城走投曹翰具言
　　城中虚實先是城西南依嶮素不設俻卒
　　乃引王師自西南攻之是夜城陷胡則一
　　門無遺類二人者其爲德一也何其報効
　　之不同
王文正太尉局量寛厚未甞見其怒飲食有不
　　精潔者但不食而已家人欲試其量以少
　　埃墨投羮中公唯啖飰而已問其何以不
　　食羮曰我偶不喜肉一日又墨其飯公視
　　之曰吾今日不喜飰可具粥其子弟愬於
　　公曰庖肉爲饔人所私食肉不飽乞治之
　　公曰汝軰人料肉幾何曰一斤今但得半
　　斤食其半爲饔人所廋公曰盡一斤可得
　　飽乎曰盡一斤固當飽曰此後人料一斤
　　半可也其不發人過皆類此甞宅門壞主
　　者徹屋新之暫於廊廡下啓一門以出入
　　公至側門門低據鞍俯伏而過都不問門
　　畢復行正門亦不問有控馬卒歳滿辤公
　　公問汝控馬幾時曰五年矣公曰吾不省
　　有汝旣去復呼回曰汝乃某人乎於是厚
　　贈之乃是逐日控馬但見背未甞視其面
　　因去見其背方省也
石曼卿居蔡河下曲隣有一豪家日聞歌鍾之
　　聲其家僮僕數十人常徃來曼卿之門曼
　　卿呼一僕問豪爲何人對曰姓李氏主人
　　方二十歳並無昆第家妾曳羅綺者數十
　　人曼卿求欲見之其人曰郎君素未甞接
　　士大夫他人必不可見然喜飲酒屢言聞
　　學士能飲酒意亦似欲相見待試問之一
　　日果使人延曼卿曼卿即着帽徃見之坐
　　于堂上乆之方出主人者頭巾繫勒帛都
　　不具衣冠見曼卿全不知拱揖之禮引曼
　　卿入一別舘供張赫然坐良乆有二鬟妾
　　各持一小槃至曼卿前槃中紅牙牌十餘
　　其一槃是酒凢十餘品令曼卿擇一牌其
　　一槃肴饌名令擇五品旣而二鬟去有群
　　妓十餘人各執肴果樂器粧服人品皆艷
　　麗粲然一妓酌酒以進酒罷樂作群妓執
　　果肴者萃立其前食罷則分列其左右京
　　師人謂之軟槃酒五行群妓皆退主人者
　　亦翩然而入略不揖客曼卿獨歩而岀曼
　　卿言豪者之狀懵然愚騃殆不分菽麥而
　　奉飬如此極可怪也他日試使人通鄭重
　　則閉門不納亦無應門者問其近鄰云其
　　人未甞與人徃還雖隣家亦不識面古人
　　謂之錢癡信有之
頴昌陽翟縣有一杜生者不知其名邑人但謂
　　之杜五郎所居去縣三十餘里唯有屋兩
　　間其一間自居一間其子居之室之前有
　　空地丈餘即是籬門杜生不出籬門凢三
　　十年矣黎陽尉孫􁇆曽徃訪之見其人頗
　　蕭灑自陳村民無所能何爲見訪孫問其
　　不出門之因其人笑曰以告者過也指門
　外一桑曰十五年前亦曾到此桑下納涼
　　何謂不出門也但無用於時無求於人偶
　　自不出耳何足尚哉問其所以爲生曰昔
　　時居邑之南有田五十畒與兄同耕後兄
　　之子娶婦度所耕不足贍乃以田與兄携
　　妻子至此偶有郷人借此屋遂居之唯與
　　人擇日又賣一藥以具饘粥亦有時不継
　　後子能耕郷人見憐與田三十畒令子耕
　　之尚有餘力又爲人傭耕自此食足郷人
　　貧以醫自給者甚多自食旣足不當更兼
　　郷人之利自尓擇日賣藥一切不爲又問
　　常日何所爲曰端坐耳無可爲也問頗觀
　　書否曰二十年前亦曾觀書問觀何書曰
　　曽有人恵一書冊無題號其間多說淨名
　　經亦不知淨名經何書也當時極愛其議
　　論今亦忘之并書亦不知所在乆矣氣韻
　　閑曠言詞精簡有道之士也盛寒但布𫀆
　　草履室中枵然一榻而已問其子之爲人
　　曰村童也然質性甚淳厚未甞妄言未甞
　　嬉遊唯買塩酪則一至邑中可數其行跡
　　以待其歸徑徃徑還未甞傍逰一歩也予
　　時方有軍事至夜半未卧疲甚與官屬閑
　　話􁇆遂及此不覺肅然頓忘煩勞
唐白樂天居洛與髙年者八人遊謂之九老洛
　　中士大夫至今居者爲多継而爲九老之
　㑹者再矣元豐五年文潞公守洛又爲耆
　　年㑹人爲一詩命畫工鄭奐圖于妙覺佛
　　寺凢十三人守司徒致仕韓國公冨弼年
　　七十九守太尉判河南府潞國公文彦博
　　年七十七司封郎中致仕席汝言年七十
　　七朝議大夫致仕王尚恭年七十六太常
　　少卿致仕趙丙年七十五秘書監劉几年
　　七十五衛州防禦使馮行已年七十五太
　　中大夫充天章閣待制楚建中年七十三
　　朝議大夫致仕王㥀言年七十二宣徽南
　　院使檢校太尉判大名府王拱辰年七十
　　一太中大夫張問年七十龍圖閣直學士
　　通議大夫張燾年七十端明殿學士兼翰
　　林侍讀學士太中大夫司馬光年六十四
王文正太尉氣羸多病　真宗面賜藥酒一注
　　鉼令空腹飲之可以和氣血辟外邪文正
　　飲之大覺安健因對稱謝　上曰此蘇合
　　香酒也毎一斗酒以蘇合香丸一兩同煑
　　極能調五臟却腹中諸疾毎冒寒夙興則
　飲一盃因各出數榼賜近臣自此臣庻之
　家皆倣爲之蘇合香丸盛行於時此方本
　出廣濟方謂之白术丸後人亦編入千金
　外臺治疾有殊効予於良方叙之甚詳然
　昔人未知用之錢文僖公集篋中方蘇合
　香丸注云此藥本出禁中祥符中甞賜近
　　臣即謂此也
李士衡爲舘職使髙麗一武人爲副髙麗禮幣
　　贈遺之物士衡皆不關意一切委於副使
　　時舩底踈漏副使者以士衡所得縑帛藉
　　舩底然後實己物以避漏濕至海中遇大
　　風舩欲傾覆舟人大恐請盡弃所載不尓
　　舡乗必難免副使蒼惶悉取舡中之物投
　　之海中更不暇揀擇約投及半風息舩定
　　旣而點撿所投皆副使之物士衡所得在
　　舡底一無所失
劉美少時善鍜金後貴顯賜與中有上方金銀
　　器皆刻工名其間多有美所造者又楊景
　　宗㣲時常荷畚爲丁晉公築第後晉公籍
　　沒其家以第賜景宗二人者方其微賤時
　　一造上方器一爲宰相築弟安敢自期身
　　饗其用哉
舊制天下貢舉人到闕悉皆入對數不下三千
　　人謂之群見逺方士皆未知　朝廷儀範
　　班列紛錯有司不能繩勒見之日先設禁
　　圍于著位之前舉人皆拜于禁圍之外蓋
　　欲限其前列也至有更相抱持以望黼座
　　者有司患之近歳遂止令解頭入見然尚
　　不減數百人嘉祐中予忝在解頭別爲一
　　班最在前列目見班中唯從前一兩行稍
　　應拜起之節自餘亦終不成班綴而罷毎
　　爲閤門之累常言殿庭中班列不可整齊
　　者唯有三色謂舉人蕃人駱駞
兩浙田稅畒三㪷錢氏國除　朝廷遣王方贄
　　均兩浙雜稅方贄悉令畒出一㪷使還責
　　擅減稅額方贄以謂畒稅一㪷者天下之
　　通法兩浙旣巳爲王民豈當復循僞國之
　　法　上從其說至今畒稅一㪷者自方贄
　　始唯江南福建猶循舊額蓋當時無人論
　　列遂爲永式方贄㝷除右司諌終於京東
　　轉運使有五子臯準覃鞏罕準之子珪爲
　　宰相其他亦多顯者豈惠民之報歟
孫之翰人甞與一硯直三十千孫曰硯有何異
　　而如此之價也客曰硯以石潤爲貴此石
　　呵之則水流孫曰一日呵得一擔水纔直
　　三錢買此何用竟不受
王荆公病喘藥用紫團山人蔘不可得時薛師
　　政自河東還適有之贈公數兩不受人有
　　勸公曰公之疾非此藥不可治疾可憂藥
　　不足辭公曰平生無紫團蔘亦活到今日
　　竟不受公面黧黒門人憂之以問醫醫曰
　　此垢汗非疾也進澡豆令公頮面公曰天
　　生黒於予澡豆其如予何
王子野生平不茹葷腥居之甚安
趙閱道爲成都轉運使出行部内唯携一琴一
　　鶴坐則看鶴鼔琴甞過青城山遇雪舎于
　　逆旅逆旅之人不知其使者也或慢狎之
　　公頽然鼔琴不問
淮南孔旻隱居篤行終身不仕羙節甚髙甞有
　　竊其園中竹旻愍其渉水冰寒爲架一小
　　橋渡之推此則其愛人可知然予聞之莊
　　子妻死鼔盆而歌妻死而不輟鼔可也爲
　　其死而鼔之則不若不鼔之愈也猶邴原
　　耕而得金擲之墻外不若管寧不視之愈也
狄青爲樞宻使有狄梁公之後持梁公畫
　　像及告身十餘通詣青獻之以謂青之
　　逺祖青謝之曰一時遭際安敢自比梁公
　　厚有所贈而還之比之郭崇韜哭子儀之
　　墓青所得多矣
郭進有材略累有戰功甞刺邢州今邢州城乃
　　進所築其厚六丈至今堅完鎧仗精巧以
　　至封貯亦有法度進於城北治第旣成聚
　　族人賔客落之下至土木之工皆與乃設
　　諸工之席于東廡羣子之席于西廡人或
　　曰諸子安可與工徒齒進指諸工曰此造宅
　　者指諸子曰此賣宅者固冝坐造宅者下
　　也進死未幾果爲他人所有今資政殿學
　　士陳彦升宅乃進舊第東南一隅也
有一武人忘其名志樂閑放而家甚貧忽吟
　　詩曰人生本無累何必買山錢遂投檄去
　　至今致仕尚康寧
真宗皇帝時向文簡拜右僕射麻下日李昌武
　　爲翰林學士當對　上謂之曰朕自即位
　　以來未甞除僕射今日以命敏中此殊命
　　也敏中應甚喜對曰臣今自早候對亦未
　　知宣麻不知敏中何如　上曰敏中門下
　　今日賀客必多卿徃觀之明日却對來勿
　　言朕意也昌武候丞相歸乃徃見丞相謝
　　客門䦨悄然無一人昌武與向親徑入見
　　之徐賀曰今日聞降麻士大夫莫不歡慰
　　朝野相慶公但唯唯又曰自　上即位未
　　甞除端揆此非常之命自非勲德隆重眷
　　倚殊越何以至此公復唯唯終未測其意
　　又歴陳前丗爲僕射者勲勞德業之盛禮
　　命之重公亦唯唯卒無一言旣退復使人
　　至庖厨中問今日有無親戚賔客飲食宴
　　㑹亦寂無一人明日再對　上問昨日見
　　敏中否對曰見之敏中之意何如乃具以
　　所見對　上笑曰向敏中大耐官職(向文/簡拜)
(僕射年月未曾著於國史熙寧中因見中/書題名記天禧元年八月敏中加右僕射)
(然密院題名記天/禧元/年二月王欽若加右僕射)
晏元獻公爲童子時張文節薦之於朝廷召至
　　闕下適值　御試進士便令公就試公一
　　見試題曰臣十日前已作此賦有賦草尚
　　在乞別命題　上極愛其不隱及爲館職
　　時天下無事許臣竂擇勝燕飲當時侍從
　　文舘士大夫爲燕集以至市樓酒肆徃徃
　　皆供帳爲逰息之地公是時貧甚不能出
　　獨家居與昆弟講習一日選東宫官忽自
　　中批除晏殊執政莫諭所因次日進覆
　　上諭之曰近聞館閣臣寮無不嬉逰燕賞
　　弥日継夕唯殊杜門與兄弟讀書如此謹
　　厚正可爲東宫官公旣受命得對　上面
　　諭除授之意公語言質野則曰臣非不樂
　　燕逰者直以貧無可爲之臣若有錢亦須
　　徃但無錢不能出耳　上益嘉其誠實知
　　事君體眷注日深　仁宗朝卒至大用
寳元中忠穆王吏部爲樞宻使河西首領趙元
　　昊叛　上問邊備輔臣皆不能對明日樞
　　宻四人皆罷忠穆謫􁄹州翰林學士蘇公
　　儀與忠穆善出城見之忠穆謂公儀曰􁈻
　　之此行前十年已有人言之公儀曰必術
　　士也忠穆曰非也昔時爲三司塩䥫副使
　　䟽決獄囚至河北是時曹南院自陜西謫
　　官初起爲定帥􁈻至定洽事畢瑋謂􁈻曰
　　決事巳畢自此當還明日願少留一日欲
　　有所言􁈻旣愛其雄材又聞欲有所言遂
　　爲之留明日具饌甚簡儉食罷屏左右曰
　　公滿面權骨不爲樞輔即邊帥或謂公當
　　作相則不然也然不十年必惣樞柄此時
　　西方當有警公冝預講邊備蒐閱人材不
　　然無以應卒􁈻曰四境之事唯公知之幸
　　以見教曹曰瑋實知之今當爲公言瑋在
　　陜西日河西趙德明甞使人以馬博易于
　　中國怒其息微欲殺之莫可諌止德明有
　　一子方十餘歳極諌不已曰以戰馬資鄰
　　國已是失計今更以貨殺邊人則誰肯爲
　　我用者瑋聞其言私念之曰此子欲用其
　　人矣是必有異志聞其常徃來牙市中瑋
　　欲一識之屢使人誘致之不可得乃使善
　　畫者圖形容旣至觀之真英物也此子必
　　須爲邊患計其時節正在公秉政之日公
　　其勉之􁈻是時殊未以爲然今知其所畫
　　乃元昊也皆如其言也(四人夏守贇鬷陳/執中張觀康定元)
(年二月守贇加節度罷爲南/院鬷執中觀各守本官罷)
石曼卿喜豪飲與布衣劉潜爲友甞通判海州
　　劉潜來訪之曼卿迎之於石闥堰與潜劇
　　飲中夜酒欲竭顧舡中有醋斗餘乃傾入
　　酒中併飲之至明日酒醋俱盡每與客痛
　　飲露髪跣足着械而坐謂之囚飲飲于木杪
　　謂之巢飲以藁束之引首出飲復就束謂
　之鼈飲其狂縱大率如此廨後爲一庵常
　卧其間名之曰捫虱庵未甞一日不酔
　仁宗愛其才甞對輔臣言欲其戒酒延年
　聞之因不飲遂成疾而卒
工部胡侍郎則爲邑日丁晉公爲逰客見之胡
　　待之甚厚丁因投詩索米明日胡延晉公
　常日所用樽罍悉屏去但陶器而已丁失
　望以爲厭已遂辭去胡徃見之出銀一篋
　遺丁曰家素貧唯此飲器願以贐行丁始
　諭設陶器之因甚愧德之後晉公驟逹極
　力携挽卒至顯位慶暦中諌官李兢坐言
　事謫湖南物務内殿承制范亢爲黄蔡間
　　都監以言事官坐謫後多至顯官乃悉傾
　　家物與兢辦行兢至湖南少日遂卒前軰
　　有言人不可有意有意即差事固不可前
　　料也
朱壽昌刑部朱侍郎巽之子其母㣲壽昌流落
　　貧家十餘歳方得歸遂失母所在壽昌哀
　　慕不巳及長乃解官訪母遍走四方備歴
　　艱難見者莫不憐之聞佛書有水懴者其
　　說謂欲見父母者誦之當獲所願壽昌乃
　　晝夜誦持仍刺血書懴摹板印施於人唯
　　願見母歴年甚多忽一日至河中府遂得
　　其母相持慟絶感動行路乃迎以歸事母
　　至孝復出從仕今爲司農少卿士人爲之
　　傳者數人丞相荆公而下皆有朱孝子詩
　　數百篇
朝士劉廷式本田家隣舎翁甚貧有一女約與
　　廷式爲㛰後契闊數年廷式讀書登科歸
　　郷閭訪隣翁而翁巳死女因病雙瞽家極
　　困餓廷式使人申前好而女子之家辭以
　　疾仍以傭耕不敢姻士大夫廷式堅不可
　與翁有約豈可以翁死子疾而背之卒與
　成㛰閨門極雍睦其妻相携而後能行凢
　生數子廷式甞坐小譴監司欲逐之嘉其
　有美行遂爲之闊略其後廷式管幹江州
　　太平宫而妻死哭之極哀蘇子瞻愛其義
　　爲文以美之
桞開少好任氣大言凌物應舉時以文章投主
　　司於簾前凢千軸載以獨輪車引試日衣
　　襕自擁車以入欲以此駭衆取名時張景
　　能文有名唯䄂一書簾前献之主司大稱
　　賞擢景優等時人爲之語曰栁開千軸不
　　如張景一書
夢溪筆談卷第九
夢溪筆談卷第十
　　　　　　　　　沈　括　存中
　　　　人事二
蔣堂侍郎爲淮南轉運使日屬縣例致賀冬至
　　書皆投書即還有一縣令使人獨不肯去
　　須責回書左右諭之皆不聽以至呵逐亦
　　不去曰寧得罪不得書不敢回邑時蘇子
　　美在坐頗駭怪曰皁隷如此野很其令可
　　知蔣曰不然審必健者能使人不敢慢其
　　命令如此乃爲一簡荅之方去子美歸吴
　　中月餘得蔣書曰縣令果健者遂爲之延
　　譽後卒爲名臣或云乃天章閣待制杜杞
　　也
國子博士李餘慶知常州強於政事果於去惡
　　凶人惡吏畏之如神末年得疾甚困有州
　　醫博士多過悪常懼爲餘慶所發因其困
　　進利藥以毒之服之洞泄不已勢已危餘
　　慶察其姦使人扶舁坐㕔事召醫博士杖
　　殺之然後歸卧未及席而死葬於横山人
　　至今畏之過墓者皆下有病瘧者取墓土
　　着床席間輒差其敬憚之如此
盛文肅爲尚書右丞知揚州簡重少所許可時
　　夏有章自建州司户叅軍授鄭州推官過
　　揚州文肅驟稱其才雅明日置酒召之人
　　有謂有章曰盛公未甞燕過客甚器重者
　　方召一飯有章荷其意别日爲一詩謝之
　　至客次先使人持詩以入公得詩不發封
　　即還之使人謝有章曰度已衰老無用此
　　詩不復得見有章殊不意徃見通判刀繹
　　具言所以繹亦不諭其由曰府公性多忤
　　詩中得無激觸否有章曰元未曽發封又
　　曰無乃筆札不嚴曰有章自書極嚴謹曰
　　如此必是將命者有所忤耳乃徃見文肅
　　而問之夏有章今曰獻詩何如公曰不曽
　　讀巳還之繹曰公始待有章甚厚今乃不
　　讀其詩何也公曰始見其氣韻清秀謂必
　　逺器今封詩乃自稱新圃田從事得一幕
　　官遂尓輕脫君但觀之必止於此官志巳
　　滿矣切記之他日可驗賈文元時爲叅政
　　與有章有舊乃薦爲舘職有詔候到任一
　　年召試明年除舘閣校勘御史發其舊事
　　遂寢奪改差國子監主簿仍帶鄭州推官
　　未幾卒於京師文肅閱人物多如此不復
　　挾他術
林逋隱居杭州孤山常畜兩鶴縱之則飛入雲
　　霄盤旋乆之復入籠中逋常汎小艇逰西
　　湖諸寺有客至逋所居則一童子出應門
　　延客坐爲開籠縱鶴良乆逋必棹小舡而
　　歸蓋甞以鶴飛爲驗也逋髙逸倨傲多所
　　學唯不能棊常謂人曰逋丗間事皆能之
　　唯不能擔糞與着棊
慶暦中有近侍犯法罪不至死執政以其情重
　　請殺之范希文獨無言退而謂同列曰諸
　　公勸　人主法外殺近臣一時雖快意不
　　冝教手滑諸公黙然
景祐中審刑院断獄有使臣何次公具獄主判
　　官方進呈　上忽問此人名次公者何義
　　主判官不能對是時龐莊敏爲殿中丞審
　　刑院詳議官從官長上殿乃越次對曰臣
　　甞讀前漢書黄覇字次公蓋以覇次王也
　　此人必慕黄覇之爲人　上頷之異日復
　　進讞　上顧知院官問曰前時姓龐詳議
　　官何故不來知院對任滿巳出外官　上
　　遽指揮中書與在京差遣除三司檢法官
　　俄擢三司判官慶暦中遂入相
夢溪筆談卷第十
夢溪筆談卷第十一
　　　　　　　　　　沈　括　存中
　　官政一
丗稱陳恕爲三司使改茶法歳計幾増十倍予
　　爲三司使時考其籍盖自景德中北戎入
　　㓂之後河北糴便之法塲盡此後茶利十
　　喪其九恕在任值北虜講解商人頓復歳
　　課遂増雖云十倍之多考之尚未盈舊額
　　至今稱道蓋不虞之譽也
丗傳筭茶有三說法最便三說者皆謂見錢爲
　　一說犀牙香藥爲一說爲一說深不然也
　　此乃三分法其謂縁邊入納粮草其價折
　　爲三分一分支見錢一分折犀象雜貨一
　　分折茶爾後又有折塩爲四分法更改不
　　一皆非三說也予在三司求得三說舊案
　　三說者乃是三事博糴爲一說便糴爲一
　　說直便爲一說其爲文博糴者極邊糧草
　　歳入必欲足常額毎歳自三司抛數下庫
　　務先封椿見錢緊便錢緊茶鈔(緊便錢謂/水路商旅)
(所便處緊茶鈔謂上三山塲/摧務)然後召人入
　　中便糴者次邊粮草乃詣京師等請慢便
　　錢慢茶鈔及雜貨(慢便謂道路貨易非便)
(處慢茶鈔謂下三/山塲將務)直便者商人取便於縁
　　邊入納見錢於京師請領三說先博糴數
　　足然後聴便糴及直便以此商人競趨爭
　　先赴極邊博糴故邉粟常充足不爲諸郡
　　分裂粮草之價不能翔踊諸路稅課亦皆
　　盈衍此良法也予在三司方欲講求㑹左
　　遷不果建議
延州故豐林縣城赫連勃勃所築至今謂之赫
　　連城緊宻如石斸之皆火岀其城不甚厚
　　但馬面極長且宻予親使人步之馬面皆
　　長四丈相去六七丈以爲馬面宻則城不
　　須太厚人力亦難兼也予曽親見攻城若
　馬面長則可反射城下攻者兼宻則矢石
　相及敵人至城下則四面矢石臨之須使
　　敵人不能到城下乃爲良法今邊城雖厚
　　而馬面極短且踈若敵人可到城下則城
　　雖厚終爲危道其間更多刓其角謂之團
　　敵此尤無益全藉倚樓角以發矢石以覆
　　護城脚但使敵人見備䖏多則自不可存立
　　赫連之城深爲可法也
劉晏掌南計數百里外物價髙下即日知之人
　　有得晏一事予在三司時嘗行之于東南
　　毎嵗發運司和糴米于郡縣未知價之髙
　　下須先具價申禀然後視其貴賤貴則寡
　　取賤則取盈盡得郡縣之價方能契數行
　　下比至則粟價已増所以常得貴售晏法
　　則令多粟通途郡縣以數十嵗糴價與所
　　糴粟數髙下各爲五等具籍于主者(今属/發運)
(司)粟價纔定更不申禀即時廪收但苐一
　　價則糴苐五數苐五價則糴苐一數苐二
　　價則糴苐四數苐四價則糴苐二數乃即
　　馳逓報發運司如此粟賤之地自糴盡極
　　數其餘莭級各得其冝已無極售發運司
　　仍㑹諸郡所糴之數計之若過於多則損
　　貴與逺者尚少則増賤與近者自此粟價
　　未嘗失時各當本䖏豐儉即日知價信皆
　　有術
舊校書官多不恤職事但取舊書以墨漫一字
　復注舊字於其側以爲日課自置編校局
　只得以朱圍之仍於卷末書校官姓名
五代方鎮割據多於舊賦之外重取於民國初
　悉皆蠲正稅額一定其間有或重輕未均
　䖏随事均之福歙州稅額太重福州則令
　　以錢二貫五百折納絹一疋歙州輸官之
　絹止重數兩太原府輸賦全除乃以减價
　　糴糶補之後人徃徃疑福歙折絹太貴太
　　原折米太賤盖不見當時均賦之意也
夏秋㳂納之物如塩麴錢之類名件煩碎慶暦
　　中有司建議併合歸一名以省帳鈔程文
　蕳爲三司使獨以謂仍舊爲便若没其舊
　　名異日不知或再敷塩麹則致重複此亦
　　善慮事也
近歳邢壽兩郡各断一獄用法皆誤爲刑曹所
　　駮壽州有人殺妻之父母昆弟數口州司
　　以不道縁坐妻子刑曹駮曰毆妻之父母
　　即是義絶况其謀殺不當復坐其妻邢州
　　有盗殺一家其夫婦即時死唯一子明日
　　乃死其家財産户絶法給出嫁親女刑曹
　　駮曰其家父母死時其子尚生財産乃子
　　物出嫁親女乃岀嫁姊妹不合有分此二
　　事略同一失於生者一失於死者
深州舊治靖安其地鹻滷不可藝植井泉悉是
　　悪滷景德中議遷州時傅潜家在李晏乃
　　奏請遷州于李晏今深州是也土之不毛
　　无以異於舊州塩鹻殆與土半城郭朝補
　　暮壞至於薪芻亦資於他邑唯胡盧水粗
　　給居民然原自外來亦非邊城之利舊州
　　之北有安平饒陽兩邑田野饒沃人物繁
　　庻正當徐村之口與祁州永寧犬牙相望
　　不移州于此而恤其私利亟城李晏者潜
　　之罪也
律云免官者三載之後降先品二等叙免所居
　　官及官當者朞年之後降先品一等叙降
　　先品者謂免官二官皆免則從未降之品
　　降二等叙之免所居官及官當止一官故
　　降未降之品一等叙之今叙官乃從見存
　　之官更降一等者誤曉律意也
律累降雖多各不得過四等此止法者不徒爲
　　之蓋有所礙不得不止據律更犯有歴任
　　官者仍累降之所降雖多各不得過四等
　　注各謂二官各降不在通計之限二官謂
　　職事官散官衛官爲一官勲官爲一官二
　　官各四等不得通計乃是共降八等而止
　　予考其義蓋除名叙法正四品於正七品
　　下叙從四品於正八品上叙即是降先品
　　九等免官官當若降五等則反重於除名
　　此不得不止也此律今雖不用然用法者
　　須知立法之意則於新格無所抵梧予檢
　　正刑房公事日曽遍詢老法官無一人曉
　　此意者
邊城守具中有戰棚以長木抗於女墻之上大
　　體類敵樓可以離合設之頃刻可就以備
　　倉卒城樓摧壞或無樓處受攻則急張戰
　　棚以臨之梁侯景攻臺城爲髙樓以臨城
　　城上亦爲樓以拒之使壯士交槊鬪于樓
　　上亦近此類預備敵人非倉卒可致近歳
　　邊臣有議以謂旣有敵樓則戰棚悉可廢
　　省恐講之未熟也
鞠真卿守潤州民有鬪毆者本罪之外別令先
　　歐者出錢以與後應者小人靳財兼不憤
　　輸錢于敵人終日紛争相視無敢先下手
　　者
曹州人趙諌甞爲小官以罪廢唯以録人隂事
　　控制閭里無敢迕其意者人畏之甚於宼
　　盗官司亦爲其覊紲俯仰取容而已兵部
　　貟外郎謝濤知曹州盡得其凶跡逮繫有
　　司具前後巨蠧狀奏列章下御史府按治
　　姦贓狼籍遂論棄市曹人皆相賀因此有
　　告不干已事法著于勒律
驛傳舊有三等曰歩逓馬逓急脚遞急脚遞最
　　遽日行四百里唯軍興則用之熈寧中又
　　有金字牌急脚遞如古之羽檄也以木牌
　　朱􁇀黄金字光明眩目過如飛電望之者
　　無不避路日行五百餘里有軍前機速處
　　分則自御前發下三省樞宻院莫得與也
皇祐二年吴中大饑殍殣枕路是時范文正領
　　浙西發粟及募民存餉爲術甚備呉人喜
　　競渡好爲佛事希文乃縱民競渡太守日
　　出宴于湖上自春至夏居民空巷出遊又
　　召諸佛寺主首諭之曰饑歳工價至賤可
　　以大興土木之役於是諸寺工作鼎興又
　　新敖倉吏舎日役千夫監司奏劾杭州不
　　恤荒政嬉逰不節及公私興造傷耗民力
　　文正乃自條叙所以宴遊及興造皆欲以
　　發有餘之財以惠貧者貿易飲食工夫服
　　力之人仰食於公私者日無慮數萬人荒
　　政之施莫此爲大是歳兩浙唯杭州晏然
　　民不流徙皆文正之惠也歳饑發司農之
　　粟募民興利近歳遂著爲令旣已恤饑因
　　之以成就民利此先王之美澤也
凢師行因粮於敵最爲急務運粮不但多費而
　　勢難行逺予甞計之人負米六斗卒自携
　　五日乾粮人餉一卒一去可十八日(米六/斗人)
(食日二升二人/食之十八日盡)若計復回只可進九日二
　　人餉一卒一去可二十六日(米一石二斗/三人食日六)
(升八日則一夫所負已盡給六日粮/遣回後十八日二人食日四升并粮)若計
　　復回止可進十三日(前八日日食六升後/五日幷囬程日食四)
(升并/粮)三人餉一卒一去可三十一日(米一/石八)
(斗前六日半四人食日八升减一夫給四/日粮十七日三人食日六升又减一夫給)
(九日粮後十八日二/人食日四升并粮)計復回止可進十六
　　日(前六日半日食八升中七日日食六/升後十一日并囬程日食四升并粮)三
　　人餉一卒極矣若興師十萬輜重三之一
　　止得駐戰之卒七萬人巳用三十萬人運
　　粮此外難復加矣(放回運大湏有援卒縁/運行死亡疾病人數稍)
(减且以所减之/食凖援卒所費)運粮之法人負六斗此以
　　揔數率之也其間隊長不負樵汲減半所
　　人餉一卒一去可二十六日(米一石二斗/三人食日六)
(升八日則一夫所負已盡給六日粮/遣回後十八日二人食日四升并粮)若計
　　復回止可進十三日(前八日日食六升後/五日幷囬程日食四)
(升并/粮)三人餉一卒一去可三十一日(米一/石八)
(斗前六日半四人食日八升减一夫給四/日粮十七日三人食日六升又减一夫給)
(九日粮後十八日二/人食日四升并粮)計復回止可進十六
　　日(前六日半日食八升中七日日食六/升後十一日并囬程日食四升并粮)三
　　人餉一卒極矣若興師十萬輜重三之一
　　止得駐戰之卒七萬人巳用三十萬人運
　　粮此外難復加矣(放回運大湏有援卒縁/運行死亡疾病人數稍)
(减且以所减之/食凖援卒所費)運粮之法人負六斗此以
　　揔數率之也其間隊長不負樵汲減半所
　　餘皆均在衆夫更有死亡疾病者所負之
　　米又以均之則人所負常不啻六斗矣故
　　軍中不容冗食一夫冗食二三人餉之尚
　　或不足若以畜乗運之則駞負三石馬騾
　　一石五斗驢一石比之人運雖負多而費
　　寡然芻牧不時畜多瘦死一畜死則并所
　　負棄之較之人負利害相半
忠萬間夷人祥符中甞宼掠邊臣苟務懷來使
　　人招其酋長禄之以券粟自後有俲而爲
　　之者不得已又以券招之其間紛争者至
　　有自陳若某人纔殺掠若干人遂得一券
　　我凢殺兵民數倍之多豈得亦以一券見
　　紿互相計校爲宼甚者則受多券熙寧中
　　㑹之前後凢給四百餘券子孫相承丗丗
　　不絶因其爲盗悉誅鋤之罷其舊券一切
　　不與自是夷人畏威不復犯塞
慶暦中河決北都商胡久之未塞三司度支副
　　使郭申錫親徃董作凢塞河決垂合中間
　　一埽謂之合龍門功全在此是時屢塞不
　　合時合龍門埽長六十歩有水工髙超者
　　獻議以謂埽身太長人力不能壓埽不至
　　水底故河流不断而繩䌫多絶今當以六
　　十歩爲三節毎節埽長二十歩中間以索
　　連属之先下第一節待其至底穴壓第二
　第三舊工爭之以爲不可云二十歩埽不
　能断漏徒用三節所費當倍而決不塞超
　謂之曰第一埽水信未断然勢必殺半壓
　第二埽止用半力水縱未断不過小漏耳
　第三節乃平地施工足以盡人力處置三
　　節旣定即上兩節自爲濁泥所淤不煩人
　　功申錫主前議不聽超說是時賈魏公帥
　　北門獨以超之言爲然隂遣數千人於下
　　流收漉流埽旣定而埽果流而河決愈甚
　　申錫坐謫卒用超計商胡方定
鹽之品至多前史所載夷狄間自有十餘種中
　　國所出亦不減數十種今公私通行者四
　　種一者末鹽海鹽也河北京東淮南兩浙
　　江南東西荆湖南北福建廣南東西十一
　　路食之其次顆鹽解州鹽澤及晉絳潞澤
　　所出京畿南京京西陜西河東褒劒等處
　　食之又次井鹽鑿井取之益梓利夔四路
　　食之又次崖鹽生於土崖之間階成鳯等
　　州食之唯陜西路顆鹽有定課歳爲錢二
　　百三十萬緡自餘盈虚不常大約歳入二
　　千餘萬緡唯末鹽歳自抄三百萬供河北
　　邊糴其他皆給本處經費而巳縁邊糴買
　　仰給於度支者河北則海末鹽河東陜西
　　則顆鹽及蜀茶爲多運鹽之法凢行百里
　　陸運斤四錢舩運斤一錢以此爲率
太常博士李處厚知廬州值縣甞有歐人死者
　　處厚往驗傷以糟胾灰湯之類薄之都無
　　傷跡有一老父求見曰邑之老書史也知
　　驗傷不見其跡此易辨也以新赤油繖日
　　中覆之以水沃其屍其跡必見處厚如其
　　言傷跡宛然自此江淮之間官司徃徃用
　　此法
錢塘江錢氏時爲石堤堤外又植大才十餘行
　　謂之滉柱寳元康定間人有獻議取滉柱
　　可得良材數十萬杭帥以爲然旣而舊木
　　出水皆朽敗不可用而滉柱一空石堤爲
　　洪濤所激歳歳摧決蓋昔人埋柱以折其
　　怒勢不與水争力故江濤不能爲患杜偉
　　長爲轉運使人有獻說自浙江稅塲以東
　　移退數里爲月堤以避怒水衆水工皆以
　　爲便獨一老水工以爲不然宻諭其黨曰
　　移堤則歳無水患若曹何所衣食衆人樂
　　其利乃從而和之偉長不悟其計費以鉅
　　萬而江堤之害仍歳有之近年乃講月堤
　　之利濤害稍稀然猶不若滉柱之利然所
　　費至多不復可爲
陜西顆鹽舊法官自般運置務拘賣兵部貟外
　　郎范祥始爲鈔法令商人就邊郡入錢四
　　貫八百售一鈔至解池請鹽二百斤任其
　　私賣得錢以實塞下省數十郡般運之勞
　　異日輦車牛驢以鹽役死者歳以萬計冒
　　禁抵罪者不可勝數至此悉免行之旣乆
　　鹽價時有低昂又於京師置都鹽院陜西
　　轉運司自遣官主之京師食鹽斤不足三
　　十五錢則歛而不發以長鹽價過四十則
　　大發庫鹽以壓商利使鹽價有常而鈔法
　　有定數行之數十年至今以爲利也
河北鹽法　太祖皇帝甞降墨勅聽民間賈販
　　唯收稅錢不許官榷其後有司屢請閉固
　　仁宗皇帝又有批詔云朕終不使河北百
　　姓常食貴鹽獻議者悉罷遣之河北父老
　　皆掌中掬灰藉火焚香望闕歡呼稱謝熙
　　寧中復有獻謀者予時在三司求訪　兩
　　朝墨勅不獲然人人能誦其言議亦竟寢
夢溪筆談卷第十一
夢溪筆談卷第十二
　　　　　　　　　　沈　括　存中
　　　　官政二
淮南漕渠築埭以畜水不知始於何時舊傳召
　　伯埭謝公所爲按李翺來南録唐時猶是
　　流水不應謝公時已作此埭天聖中監真
　　州排岸司右侍禁陶鑑始議爲復閘節水
　　以省舟舡過埭之勞是時工部郎中方仲
　　荀文思使張綸爲發運使副表行之始爲
　　真州閘歳省冗卒五百人雜費百二十五
　　萬運舟舊法舟載米不過三百石閘成始
　　爲四百石舡其後所載浸多官舡至七百
　　石私舡受米八百餘囊囊二石自後北神
　　召伯龍舟茱茰諸埭相次廢革至今爲利
　　予元豊中過真州冮亭後糞壤中見一卧
　　石乃胡武平爲水閘記略叙其事而不甚
　　詳具
張杲卿丞相知潤州日有婦人夫出外數日不
　　歸忽有人報菜園井中有死人婦人驚徃
　　視之號哭曰吾夫也遂以聞官公令屬官
　　集隣里就井驗是其夫與非衆皆以井深
　　不可辨請出屍驗之公曰衆皆不能辨婦
　　人獨何以知其爲夫收付所司鞠問果姦
　　人殺其夫婦人與聞其謀
慶暦中議㢮茶塩之禁及減商稅范文正以爲
　　不可茶塩啇稅之入但分減啇賈之利耳
　　行於商賈未甚有害也今國用未減歳入
　　不可闕旣不取之於山澤及啇賈須取之
　　於農以其害農孰若取之於商賈今爲計
　　莫若先省國用國用有餘當先寛賦役然
　　後及商賈㢮禁非所當先也其議遂寢
真宗皇帝南衙日𨳩封府十七縣皆以歳旱放
　　稅即有飛語聞　上欲有所中傷　太宗
　　不恱御史探　上意皆露章言𨳩封府放
　　稅過實有旨下京東西兩路諸州選官覆
　　按内亳州當按太康咸平兩縣是時曾㑹
　　知亳州王冀公在幕下曽愛其識度常以
　　公相期之至是遣冀公行仍戒之曰此行
　　所繫事體不輕不冝小有髙下冀公至兩
　　邑按行甚詳其餘抗言放稅過多追收所
　　稅物而冀公獨乞全放人皆危之明年
　　真宗即位首擢冀公爲右正言仍謂輔臣
　　曰當此之時　朕亦自危懼欽若小官敢
　　獨爲百姓伸理此大臣節也自後進用超
　　越卒至入相
國朝初平江南歳鑄錢七万貫自後稍増廣至
　　天聖中歳鑄一百餘万貫慶暦間至三百
　　万貫熈寧六年以後歳鑄銅䥫錢六百餘
　　万貫
天下吏人素無常禄唯以受賕爲生徃徃致冨
　　者熈寧三年始制天下吏禄而設重法以
　　絶請託之弊是歳京師諸司歳支吏禄錢
　　三千八百三十四貫二百五十四歳歳増
　　廣至熙寧八年歳支三十七萬一千五百
　　三十三貫一百七十八自後増損不常皆
　　不過此數京師舊有禄者及天下吏禄皆
　　不預此數
國朝茶利除官本及雜費外淨入錢禁榷時取
　　一年最中數計一百九萬四千九十三貫
　　八百八十五内六十四萬九千六十九貫
　　茶淨利(賣茶嘉祐二年收十六萬四百三/十一貫五百二十七除元本及雜)
(費外得淨利十萬六千九百五十七貫六/百八十五客茶交引錢嘉祐三年除元本)
(及雜費外得淨利五十四萬二/千一百一十一貫五百二十四)四十四萬
　　五千二十四貫六百七十茶稅錢(最中嘉/祐元年)
(所收數除川/茶錢在外)通商後來取一年最中數計
　　一百一十七萬五千一百四貫九百一十
　　九錢内三十六萬九千七十二貫四百七
　　十一錢茶租(嘉祐四年通啇立定茶交引/錢六十八萬四千三百二十)
(一貫三百八十後累經减放/至治平二年最中分收上数)八十萬六千
　　三十二貫六百四十八錢茶稅(最中治平/三年除川)
(茶稅錢外/㑹此數)
本朝茶法乾德二年始詔在京建州漢蘄口各
　　置榷貨務五年始禁私賣茶從不應爲情
　　理重太平興國二年刪定禁法條貫始立
　　等科罪淳化二年令商賈就園户買茶公
　　於官埸貼射始行貼射法淳化四年初行
　　交引罷貼射法西北入粟給交引自通利
　　軍始是歳罷諸處榷貨務尋復依舊至咸
　　平元年茶利錢以一百三十九萬二千一
　　百一十九貫三百一十九爲額至嘉祐三
　　年凢六十一年用此額官本雜費皆在内
　　中間時有増虧歳入不常咸平五年三司
　　使王嗣宗始立三分法以十分茶價四分
　　給香藥三分犀象三分茶引六年又改支
　　六分香藥犀象四分茶引景德二年許人
　　入中錢帛金銀謂之三說至祥符九年茶
　　引益輕用知秦州曹瑋議就永興鳯翔以
　　官錢收買客引以捄引價前此累増加饒
　　錢至天禧二年鎮戎軍納大麦一斗本價
　　通加饒共支錢一貫二百五十四乹興元
　　年改三分法支茶引三分東南見錢二分
　　半香藥四分半天聖元年復行貼射法行
　　之三年茶利盡歸大商官埸但得黄晚悪茶
　　乃詔孫奭重議罷貼射法明年推治元議
　　省吏計覆官旬獻等皆決配沙門島元詳
　　定樞宻副使張鄧公叅知政事吕許公魯
　　肅簡各罰俸一月御史中丞劉筠入内内
　　侍省副都知周文質西上閤門使薛昭廓
　　三部副使各罰銅二十斤前三司使李諮
　　落樞宻直學士依舊知洪州皇祐三年筭
　　茶依舊只用見錢至嘉祐四年二月五日
　　降勅罷茶禁
國朝六榷貨務十三山場都賣茶歳一千五十
　　三萬三千七百四十七斤半祖額錢二百
　　二十五萬四千四十七貫一十其六榷貨
　　務取最中嘉祐六年抛占茶五百七十三
　　萬六千七百八十六斤半祖額錢一百九
　　十六萬四千六百四十七貫二百七十八
　　荆南府祖額錢三十一萬五千一百四十
　　八貫三百七十五受納潭鼎澧岳歸峽州
　　荆南府片散茶共八十七萬五千三百五
　　十七斤漢陽軍祖額錢二十一萬八千三
　　百二十一貫五十一受納鄂州片茶二十
　　三萬八千三百斤半蘄州蘄口祖額錢三
　　十五萬九千八百三十九貫八百一十四
　　受納潭建州興國軍片茶五十萬斤無爲
　　軍祖額錢三十四萬八千六百二十貫四
　　百三十受納潭筠表池饒建歙江洪州南
　　康興國軍片散茶共八十四萬二千三百
　　三十三斤真州祖額錢五十一萬四千二
　　十二貫九百三十二受納潭袁池饒歙建
　　撫筠宣江吉洪州興國臨江南康軍片散
　　茶共二百八十五萬六千二百六斤海州
　　祖額錢三十萬八千七百三貫六百七十
　　六受納睦湖杭越衢温婺台常明饒歙州
　　片散茶共四十二萬四千五百九十斤十
　　三山場祖額錢共二十八萬九千三百九
　　十九貫七百三十二共買茶四百七十九
　　萬六千九百六十一斤光州光山場買茶
　　三十萬七千二百十六斤賣錢一萬二千
　　四百五十六貫子安場買茶二十二萬八
　　千三十斤賣錢一萬三十六百八十九貫
　　三百四十八商城埸買茶四十萬五百五
　　十三斤賣錢二萬七千七十九貫四百四
　　十六壽州麻歩埸買茶三十三萬一千八
　　百三十三斤賣錢三萬四千八百一十一
　　貫三百五十霍山埸買茶五十三萬二千
　　三百九斤賣錢三萬五千五百九十五貫
　　四百八十九開順埸買茶二十六萬九千
　　七十七斤賣錢一萬七千一百三十貫廬
　　州王同場買茶二十九萬七千三百二十
　　八斤賣錢一萬四千三百五十七貫六百
　　四十二黄州麻城埸買茶二十八萬四千
　　二百七十四斤賣錢一萬二千五百四十
　　貫舒州羅源埸買茶一十八萬五千八十
　　二斤賣錢一萬四百六十九貫七百八十
　　五太湖埸買茶八十二萬九千三十二斤
　　賣錢三萬六千九十六貫六百八十蘄州
　　洗馬場買茶四十萬斤賣錢二萬六千三
　　百六十貫王祺埸買茶一十八萬二千二
　　百二十七斤賣錢一萬一千九百五十三
　　貫九百九十二石橋埸買茶五十五萬斤
　　賣錢三萬六千八十貫
發運司歳供京師米以六百萬石爲額淮南一
　　百三十萬石江南東路九十九萬一千一
　　百石江南西路一百二十萬八千九百石
　　荆湖南路六十五萬石荆湖北路三十五
　　萬石兩浙路一百五十萬石通餘羡歳入
　　六百二十萬石
熈寧中廢併天下州縣迄八年凢廢州軍監三
　　十一儀滑慈鄭集萬乾儋南儀復蒙春陵
　　憲遼竇壁梅漢陽通利寧化光化清平永
　　康荆門廣濟髙郵江隂冨順漣水宣化廢
　　縣一百二十七晉州(趙/城)杭州(南/新)普州(普/康)磁
　　州(昭/德)華州(渭/南)德州(德/平)陵州(貴平/藉縣)忠州(桂/溪)兖
　　州(鄒/縣)廣州(信安/四㑹)陜府(胡城/峽石)河中(河西/永樂)巴州
(卜盤/其章)坊州(昇/平)春州(銅/陵)北京(大名泊水/經城永濟)莫州
(鄚長/豊)梧州(戎/城)卭州(臨/溪)梓州(永/泰)河陽(汜/水)滄州
(饒安/臨律)融州(武陽/羅城)象州(武/比)歸州(興/山)汝州(龍/興)懐
　　州(脩武/武陟)道州(營/道)慶州(樂幡/華)瀛州(束城/景城)順安
(髙/陽)澶州(頓/丘)沼州(曲周/臨沼)丹州(雲巖/汾川)潞州(黎/城)瓊
　　州(舎/城)火山(火/山)横州(永/定)冝州(古陽礼丹/金城述昆)汾州
(孝/義)延州(金明豊/林延水)太原(平/晉)隨州(光/化)邢州(堯山/任縣)
(平/􁭫)秦州(長/道)逹州(三山石/皷蜀)揚州(廣/陵)趙州(栢平/柏郷)
(賛/皇)雅州(百丈/荣經)祁州(保/澤)同州(夏/陽)嘉州(平/羌)河南
(洛陽福昌頴/陽緱氏伊闕)濵州(相/安)慈州(文城/吉郷)成都(犀/浦)戎
　　州(冝/賔)綿州(髙/昌)榮州(公/井)寧化(寧/化)乾寧(乾/寧)真定
(靈壽/井陘)荆南(建寧/支江)辰州(麻陽/招化)陳州(南/頓)桂州(脩/仁)
(永/寧)安州(雲/夢)忻州(定/襄)劒門關(劒/門)漢陽(漢/川)恩州
(清/陽)熈州(狄/道)河州(枹/罕)衛州(新郷/衛)渝州(南/川)􁄹州
(玉/城)果州(流/溪)利州(平/蜀)許州(許/田)岢嵐(嵐/石)蓬州(逢/山)
(良/山)冀州(新/珂)涪州(温/山)閬州(晋安/岐平)復州(王/渉)潤州
(延/陵)
夢溪筆談卷第十二
夢溪筆談卷第十三
　　　　　　　　　沈　括　存中
　　　　權智
陵州鹽井深五百餘尺皆石也上下甚寛廣獨
　　中間稍狹謂之杖鼔腰舊自井底用柏木
　　爲榦上出井口自木榦垂綆而下方能至
　　水井側設大車絞之歳乆井榦摧敗屢欲
　　新之而井中隂氣襲人入者輒死無縁措
　　手惟候有雨入井則隂氣隨雨而下稍可
　　斾工雨晴復止後有人以一木盤满中貯
　　水盤底爲小竅釃水一如雨點設於井上
　　謂之雨盤令水下終日不絶如此數月井
　　榦爲之一新而陵井之利復舊
丗人以竹木牙骨之類爲叫子置人喉中吹之
　　能作人言謂之顙叫子甞有病瘖者爲人
　　所苦煩冤無以自言聽訟者試取叫子令
　　顙之作聲如傀儡子粗能辨其一二其冤
　　獲申此亦可記也
莊子曰畜虎者不與全物生物此爲誠言甞有
　　人善調山鷓使之鬪莫可與敵人有得其
　　術者毎食則以山鷓皮褁肉哺之乆之望
　　見其鷓則欲搏而食之此以所養移其性
　　也
寳元中党項犯塞時新募萬勝軍未習戰陳遇
　　宼多北狄青爲將一日盡取萬勝旗付虎
　　翼軍使之出戰虜望其旗易之全軍徑趍
　爲虎翼所破殆無遺類又青在涇原甞以
　　寡當衆度必以竒勝預戒軍中盡捨弓弩
　　皆執短兵器令軍中聞鉦一聲則止再聲
　　則嚴陣而陽却鉦聲止則大呼而突之士
　　卒皆如其教纔遇敵未接戰遽聲鉦士卒
　　皆止再聲皆却虜人大笑相謂曰孰謂狄
　　天使勇時虜人謂青爲天使鉦聲止忽前
　　突之虜兵大亂相蹂踐死者不可勝計也
狄青爲樞宻副使宣撫廣西時儂智髙守崑崙
　　關青至賔州值上元節令大張燈燭首夜
　　燕将佐次夜燕從軍官三夜饗軍校首夜
　　樂飲徹暁次夜二鼔時青忽稱疾暫起如
　　内乆之使人諭孫元規令暫主席行酒少
　　服藥乃岀數使人勤勞座客至曉各未敢
　　退忽有馳報者云是夜三鼔青已奪崑崙
　　矣
曹南院知鎮戎軍日甞出戰小捷虜兵引去瑋
　　嗔虜兵去已逺乃驅所掠牛羊輜重緩驅
　　而還頗失部伍其下憂之言於瑋曰牛羊
　　無用徒縻軍不若棄之整衆而歸瑋不荅
　　使人候虜兵去數十里聞瑋利牛羊而師
　　不整遽襲之瑋愈緩行得地利處乃止以
　待之虜軍將至迎使人謂之曰蕃軍逺來
　　必甚疲我不欲乗人之怠請休憩士馬少
　　選决戰虜方苦疲甚皆欣然嚴軍歇良乆
　瑋又使人諭之歇定可相馳矣於是各鼔
　　軍而進一戰大破虜師遂棄牛羊而還徐
　謂其下曰吾知虜已疲故爲貪利以誘之
　　比其復來幾行百里矣若乗銳便戰猶有
　勝負逺行之人若小憩則足痺不能立人
　氣亦䦨吾以此取之
予友人有任術者甞爲延州臨真尉携家出冝
　　秋門是時茶禁甚嚴家人懷越茶數斤稠
　　人中馬驚茶忽墜地其人陽驚回身以鞭
　　指城門鴟尾市人莫測皆隨鞭所指望之
　茶嚢已碎于埃壤矣監司甞使治地訟其
　　地多山嶮不可登由此數爲訟者所欺乃
　　呼訟者告之曰吾不忍盡爾當貰爾半爾
　　所有之地兩畒止供一畒㥀不可欺欺則
　盡覆入官矣民信之盡其所有供半旣而
　　指一處覆之文致其參差處責之曰我戒
　　爾無得欺何爲見負今盡入爾田矣凢供
　　一畒者悉作兩畒收之更無一犂得隱者
　　其權數多此類其爲人強毅恢廓亦一時
　　之豪也
王元澤數歳時客有以一麞一鹿同籠以問雱
　　何者是獐何者爲鹿雱實未識良乆對曰
　　獐邊者是鹿鹿邊者是獐客大竒之
濠州定逺縣一弓手善用矛逺近皆伏其能有
　　一偷亦善擊刺常蔑視官軍唯與此弓手
　　不相下曰見必與之決生死一日弓手者
　　因事至村歩適值偷在市飲酒勢不可避
　　遂曵矛而鬪觀者如堵墻乆之各未能進
　　弓手者忽謂偷曰尉至矣我與爾皆健者
　　汝敢與我尉馬前決生死乎偷曰喏弓手
　　應聲㓨之一舉而斃蓋乗其隙也又有人
　　曽遇強寇鬪矛刃方接寇先含水滿口忽
　　噀其面其人愕然刃已揕匈後有一壯士
　　復與㓂遇巳先知噀水之事寇復用之水
　　纔出口矛已洞頸蓋已陳芻狗其機已泄
　　恃勝失備反受其害
陜西因洪水下大石塞山澗中水遂横流爲害
　　石之大有如屋者人力不能去州縣患之
　　雷簡夫爲縣令乃使人各於石下穿一穴
　　度如石大挽石入穴窖之水患遂息也
熈寧中髙麗入貢所經州縣悉要地圖所至皆
　　造送山川道路形勢險易無不備載至揚
　　州牒州取地圖是時丞相陳秀公守揚紿
　　使者欲盡見兩浙所供圖倣其規摸供造
　　及圖至都聚而焚之具以事聞
狄青戍涇原日甞與虜戰大勝追奔數里虜忽
　　壅遏山踊知其前必遇險士卒皆欲奮擊
　　青遽鳴鉦止之虜得引去驗其處果臨深
　　澗將佐皆悔不擊青獨曰不然奔亡之虜
　　忽止而拒我安知非謀軍已大勝殘宼不
　　足利得之無所加重萬一落其術中存亡
　　不可知寧悔不擊不可悔不止青後平嶺
　　宼賊帥儂智髙兵敗奔邕州其下皆欲窮
　　其窟穴青亦不從以為趨利乗勢入不測
　　之城必有大敗将軍智髙因而獲免天下皆罪
　　青不入邕州脫智髙於垂死然青之用兵
　　主勝而已不求竒功故未甞大敗計功最
　　多卒爲名將譬如奕棊巳勝敵可止矣然
　　猶攻撃不巳徃徃大敗此青之所戒也臨
　　利而能戒乃青之過人處也
瓦橋關北與遼人爲隣素無關河爲阻徃歳天
　　宅使何承矩守瓦橋始議因陂澤之地潴
　　水爲塞欲自相視恐其謀泄日㑹僚佐汎
　　舡置酒賞蓼花作蓼花吟數十篇令座客
　　属和畫以爲圗傳至京師人莫喻其意自
　　此始壅諸淀慶暦中内侍楊懷敏復踵爲
　　之至熈寧中又開徐村栁莊等濼皆以徐
　　鮑沙唐等河叫猴鷄距五眼等泉爲之原
　東合滹沲漳淇易白等水并大河於是自
　　保州西北沉逺濼東盡滄州泥枯海口幾
　　八百里悉爲潴潦闊者有及六十里者至
　　今倚爲藩籬或謂侵蝕民田歳失邊粟之
　　入此殊不然深冀滄瀛間惟大河滹沲漳
　　水所淤方爲美田淤澱不至處悉是斥鹵
　　不可種藝異日惟是聚集逰民乱鹹煑鹽
　　頗干鹽禁時爲宼盗自爲潴濼姦鹽遂少
　　而魚蟹菰葦之利人亦頼之
浙帥錢鏐時宣州叛卒五千餘人送𣢾錢氏納
　　之以爲腹心時羅隠在其幕下屢諫以謂
　　敵國之人不可輕信浙帥不聽杭州新治
　　城堞樓櫓甚盛浙帥携寮客觀之隱指却
　　敵佯不曉曰設此何用浙帥曰君豈不知
　　欲備敵耶隱謬曰審如是何不向裏設之
　　浙帥大笑曰本欲拒敵設於内何用對曰
　　以隱所見正當設于内耳蓋指宣卒将爲
　　敵也後浙帥巡衣錦城武勇指揮使徐綰
　　許再思挾宣卒爲亂火青山鎮入攻中城
　　頼城中有備綰等㝷敗幾於覆國
涥化中李繼捧爲定難軍節度使隂與其弟継
　　遷謀叛朝廷遣李継隆率兵討之継隆馳
　　至克胡度河入延福縣自鐵茄驛夜入綏
　　州謀其所向継隆欲徑襲夏州或以謂夏
　　州賊帥所在我兵少恐不能克不若先據
　　石堡以觀賊勢継隆以爲不然曰我兵旣
　少若徑入夏州出其不意彼亦未能料我
　衆寡若先據石堡衆寡已露豈復能進乃
　引兵馳入撫寧縣継捧猶未知遂進攻夏
　　州継捧狼狽出迎擒之以歸撫寧舊治無
　　定河川中數爲虜所危継隆乃遷縣於滴
　　水崖在舊縣之北十餘里皆石崖峭抜十
　餘丈下臨無水今謂之囉瓦城者是也熈
　寧中所治撫寧城乃撫寧舊城耳本道圖
　牒皆不載唯李継隆西征記言之甚詳也
熈寧中党項母梁氏引兵犯慶州大順城慶帥
　　遣别將林廣拒守虜圍不解廣使城兵皆
　　以弱弓弩射之虜度其勢之所及稍稍近
　　城乃易強弓勁弩叢射虜多死遂相擁而
　　潰
蘇州至崑山縣凢六十里皆淺水無陸途民頗
　　病渉乆欲爲長堤但蘇州皆澤國無處求
　　土嘉祐中人有獻計就水中以蘧蒢芻藁
　　爲墻栽兩行相去三尺去墻六丈又爲一
　　墻亦如此漉水中淤泥實蘧蒢中候乾則
　　以水車畎去兩墻之間舊水墻間六丈皆
　　土留其半以爲堤脚掘其半爲渠取土以
　　爲堤毎三四里則爲一橋以通南北之水
　　不日堤成至今爲利
李允則守雄州北門外民居極多城中地窄欲
　　展北城而以遼人通好恐其生事門外舊
　　有東嶽行宫允則以銀爲大杳爐陳於廟
　　中故不設備一日銀爐爲盗所攘乃大出
　　募賞所在張牓捕賊甚急乆之不獲遂聲
　　言廟中屢遭㓂課夫築墻圍之其實展北
　　城也不踰旬而就虜人亦不怪之則今雄
　　州北關城是也大都軍中詐謀未必皆竒
　　䇿但當時偶能欺敵而成竒功時人有語
　　云用得着敵人休用不着自家羞斯言誠
　　然
陳述古宻直知建州浦城縣日有人失物捕得
　　莫知的爲盗者述古乃紿之曰某廟有一
　　鍾能辨盗至靈使人迎置後閤祠之引羣
　　囚立鍾前自陳不爲盗者摸之則無聲爲
　　盗者摸之則有聲述古自率同職禱鍾甚
　　肅祭訖以帷圍之乃隂使人以墨塗鍾良
　　乆引囚逐一令引手入帷摸之出乃驗其
　　手皆有墨唯有一囚無墨訊之遂承爲盗
　　蓋恐鍾有聲不敢摸也此亦古之法出於
　　小說
熈寧中濉陽界中發汴堤淤田汴水暴至堤防
　　頗壊䧟將毀人力不可制都水丞侯叔獻
　時蒞其役相視其上數十里有一古城急
　　發汴堤注水入古城中下流遂涸急使人
　　治堤陷次日古城中水盈汴流復行而堤
　　陷已完矣徐塞古城所決内外之水平而
　　不流瞬息可塞衆皆伏其機敏
寳元中党項犯邊有明珠族首領驍悍最爲邊
　　患种丗衡爲將欲以計擒之聞其好擊皷
　　乃造一馬持戰鼔以銀裏之極華煥宻使
　　諜者陽賣之入明珠族後乃擇驍卒數百
　　人戒之曰凢見負銀鼔自隨者併力擒之
　　一日羌酋負鼔而出遂爲丗衡所擒又元
　　昊之臣野利常爲謀主守天都山號天都
　　大王與元昊乳母白姥有隙歳除日野利
　　引兵巡邊深渉漢境數宿白姥乗間乃譛
　　其欲叛元昊疑之丗衡甞得蕃酋之子蘇
　　吃曩厚遇之聞元昊甞賜野利寳刀而吃
　　曩之父得幸于野利世衡因使吃曩竊野
　　利刀許之以縁邊職任錦袍眞金帶吃曩
　　得刀以還丗衡乃唱言野利巳爲白姥譛
　　死設祭境上爲祭文叙歳除日相見之歡
　　入夜乃火燒𥿄錢川中盡明虜見火光引
　　騎近邊窺覘乃佯委祭具而銀器凢千餘
　　兩悉棄之虜人争取器皿得元昊所賜刀
　　及火爐中見祭文巳燒盡但存數十字元
　　昊得之又識其所賜刀遂賜野利死野利
　　有大功死不以罪自此君臣猜貳以至不
　　能軍平夏之功丗衡計謀居多當時人未
　　甚知之丗衡卒乃録其功贈觀察使
夢溪筆談卷第十三
夢溪筆談卷第十四
　　　　　　　　　沈　括　存中
　　　　藝文一
歐陽文忠常愛林逋詩草泥行郭索雲木叫鈎
　　輈之句文忠以謂語新而屬對親切鈎輈
　　鷓鴣聲也李群玉詩云方穿詰曲﨑嶇路
　　又聽鈎輈格磔聲郭索蟹行貌也楊雄太
　　玄曰蟹之郭索用心躁也
韓退之集中羅池神碑銘有春與猿吟兮秋與
　　鶴飛今驗石刻乃春與猿吟兮秋鶴與飛
　　古人多用此格如楚詞吉日兮辰良又蕙
　　肴蒸兮蘭籍奠桂酒兮椒漿蓋欲相錯成
　　文則語勢矯健耳杜子美詩紅稻啄餘鸚
　　鵡粒碧梧棲老鳯凰枝此亦語反而意全
　　韓退之雪詩舞鏡鸞窺沼行天馬度橋亦
　　効此體然稍牽強不若前人之語渾成也
退之城南聮句首句曰竹影金鎻碎所謂金鎻
　　碎者乃日光耳非竹影也若題中有日字
　　則曰竹影金鎻碎可也
唐人作冨貴詩多紀其奉養器服之盛乃貧眼
　　所驚耳如貫休冨貴曲云刻成筝柱鴈相
　　挨此下里鬻彈者皆有之何足道哉又韋
　　楚老蚊詩云十幅紅綃圍夜玉十幅紅綃
　　爲帳方不及四五尺不知如何伸脚此所
　　謂不曽近冨兒家
詩人以詩主人物故雖小詩莫不埏蹂極工而
　　後巳所謂旬鍜月錬者信非虚言小說崔
　　護題城南詩其始曰去年今日此門中人
　　面桃花相映紅人面不知何處去桃花依
　　舊笑春風後以其意未全語未工改第三
　　句曰人面祗今何處在至今所傳此兩本
　　唯本事詩作祗今何處在唐人工詩大率
　　多如此雖有兩今字不恤也取語意爲主
　　耳後人以其有兩今字只多行前篇
書之闕誤有可見於他書者如詩天夭是㭬後
　　漢蔡邕傳作夭夭是加與速速方榖爲對
　　又彼岨矣岐有夷之行朱浮傳作彼岨者
　　岐有夷之行坊記君子之道譬則坊焉大
　　戴禮君子之道譬猶坊焉夬卦君子以施
　　禄及下居德則忌王輔嗣曰居德而明禁
　　乃以則字爲明字
音韻之學自沈約爲四聲及天竺梵學入中國
　　其術漸宻觀古人諧聲有不可解者如玖
　字有字多與李字協用慶字正字多與章
　字平字協用如詩或群或友以燕天子彼
　留之子貽我佩玖投我以木李報之以瓊
　玖終三十里十千維耦自今而後歳其有
　君子有榖貽孫子陟降左右令聞不已膳
　　夫左右无不能止魚麗于罶鰋鯉君子有
　　酒旨且有如此極多又如孝孫有慶萬壽
　　无疆黍稷稻梁農夫之慶唯其有章矣是
　　以有慶矣則篤其慶載錫之光我田旣臧
　　農夫之慶萬舞洋洋孝孫有慶易云西南
　　得朋乃與類行東北喪朋乃終有慶積善
　　之家必有餘慶積不善之家必有餘殃班
　　固東都賦彰皇德兮侔周成永延長兮膺
　　天慶如此亦多今廣韻中慶一音卿然如
　　詩之未見君子憂心怲怲旣見君子庻幾
　　有臧誰秉國成卒勞百姓我王不寧覆怨
　　其正亦是怲正與寧平恊用不止慶而已
　　恐别有理也
小律詩雖末技工之不造微不足以名家故唐
　　人皆盡一生之業爲之至於字字皆錬得
　　之甚難但患觀者滅裂則不見其工故不
　　唯爲之難知音亦鮮設有苦心得之者未
　　必爲人所知若字字是皆无瑕可指語音
　　亦掞麗但細論无功景意縱全一讀便盡
　　更无可諷味此類最易爲人激賞乃詩之
　　折揚黄華也譬若三館楷書作字不可謂
　　不精不麗求其佳處到死無一筆此病最
　　難爲醫也
王聖美治字學演其義以爲右文古之字書皆
　從左文凢字其類在左其義在右如木類
　　其左皆從木所謂右文者如戔小也水之
　　小者曰淺金之小者曰錢歹而小者曰殘
　　貝之小者曰賤如此之類皆以戔爲義也
王聖美爲縣令時尚未知名謁一逹官值其方
　　與客談孟子殊不顧聖美聖美竊哂其所
　　論乆之忽顧聖美曰甞讀孟子否聖美對
　　曰生平愛之但都不曉其義主人問不曉
　　何義聖美曰從頭不曉主人曰如何從頭
　　不曉試言之聖美曰孟子　見梁惠王已
　　不曉此語逹官深訝之曰此有何奥義聖
　　美曰旣云孟子不見諸侯因何見梁惠王
　　其人愕然無對
楊大年因奏事論及比紅兒詩大年不能對甚
　　以爲恨遍訪比紅兒詩終不可得忽一日
　　見鬻故書者有一小編偶取視之乃比紅
　　兒詩也自此士大夫始多傳之予按摭言
　　比紅兒詩乃羅虬所爲凢百篇蓋當時但
　　傳其詩而不載名氏大年亦偶忘摭言所
　　載晩唐士人專以小詩著名而讀書滅裂
　　如白樂天題座隅詩云俱化爲餓殍作孚
　　字押韻杜牧杜秋娘詩云厭飫不能飴飴
　　乃餳耳若作飲食當音飲又陸龜蒙作藥
　　名詩云烏啄蠧根回乃是烏喙非烏啄也
　　又断續玉琴哀藥名止有續断無断續此
　　類極多如杜牧阿房宫賦誤用龍見而雩
　　事宇文時斛斯椿巳有此繆蓋牧未甞讀
　　周隋書也
徃歳士人多尚對偶爲文穆修張景軰始爲平
　　文當時謂之古文穆張甞同造朝待旦于
　　東華門外方論文次適見有奔馬踐死一
　　犬二人各記其事以較工拙穆脩曰馬逸
　　有黃犬遇蹄而斃張景曰有犬死奔馬之
　　下時文體新變二人之語皆拙澁當時已
　　謂之工傳之至今
按史記年表周平王東遷二年魯惠公方即位
　　則春秋當始惠公而始隱故諸儒之論紛
　　然乃春秋開卷第一義也唯啖趙都不解
　　始隱之義學者常疑之唯於纂例隱公下
　　注八字云惠公二年平王東遷若爾則春
　　秋自合始隱更無可論此啖趙所以不論
　　也然與史記不同不知啖趙得於何書又
　　甞見士人石端集一紀年書考論諸家年
　　統極爲詳宻其叙平王東遷亦在惠公二
　　年予得之甚喜亟問石君云出一史傳中
　　遽檢未得終未見的據史記年表注東遷
　　在平王元年辛未歳本紀中都無説諸侯
　　丗家言東遷却盡在庚午歳史記亦自差
　　謬莫知其所的
長安慈恩寺塔有唐人盧宗回一詩頗佳唐人
　諸集中不載今記于此東來曉日上翔鸞
　　西轉蒼龍拂露盤渭水冷光摇藻井玉峯
　　晴色墮欄竿九重宫闕參差見百二山河
　　表裏觀暫輟去蓬悲不定一凭金界望長
　　安
古人詩有風定花猶落之句以謂無人能對王
　　荆公以對鳥鳴山更幽鳥鳴山更幽本宋
　　王籍詩元對蟬噪林逾靜鳥鳴山更幽上
　　下句只是一意風定花猶落鳥鳴山更幽
　　則上句乃静中有動下句動中有静荆公
　始爲集句詩多者至百韻皆集合前人之
　句語意對偶徃徃親切過於本詩後人稍
　　稍有俲而爲者
歐陽文忠甞言曰觀人題壁而可知其文章
毗陵郡士人家有一女姓李氏方年十六歳頗
　能詩甚有佳句呉人多得之有拾得破錢
　詩云半輪殘月掩塵埃依稀猶有開元字
　　想得清光未破時買盡人間不平事又有
　　彈琴詩云昔年剛笑卓文君豈信絲桐解
　　誤身今日未彈心巳亂此心元自不由人
　　雖有情致乃非女子所冝
夢溪筆談卷第十四
夢溪筆談卷第十五
　　　　　　　　　沈　括　存中
　　　　藝文二
切韻之學本出于西域漢人訓字止曰讀如某
　　字未用反切然古語巳有二聲合爲一字
　　者如不可爲叵何不爲盍如是爲爾而巳
　　爲耳之乎爲諸之類似西域二合之音蓋
　　切字之原也如輭字文從而犬亦切音也
　　殆與聲俱生莫知從來今切韻之法先類
　　其字各歸其母唇音舌音各八牙音喉音
　　各四齒音十半齒半舌音二凢三十六分
　　爲五音天下之聲緫于是矣每聲復有四
　　等謂清次清濁平也如㒹天田年邦胮龐
　　厖之類是也皆得之自然非人爲之如幫
　　字横調之爲五音幫當剛臧央是也(幫宫/之清)
(當商之清剛角之清/臧徵之清央羽之清)縱調之爲四等幫滂
　　傍茫是也(幫宫之清滂宫之次清傍/宫之濁茫宫之不清不濁)就本音
　　本等調之爲四聲幫牓傍博是也(幫宫之/清平牓)
(宫清之上傍宫清/之去博宫清之入)四等之聲多有聲無字
　　者如封峯逢止有三字邕匈止有兩字竦
　　火欲以皆止有一字五音亦然滂湯康蒼
　　止有四字四聲則有無聲亦有無字者如
　　蕭字肴字全韻皆無入聲此皆聲之類也
　　所謂切韻者上字爲切下字爲韻切須歸
　　本母韻須歸本等切歸本母謂之音和如
　　德紅爲東之類德與東同一母也字有重
　　中重輕中輕本等聲盡汎入别等謂之類
　　隔雖隔等須以其類謂唇與唇類齒與齒類
　　如武延爲綿符兵爲平之類是也韻歸本
　　等如冬與東字母皆屬端字冬乃端字中
　　第一等聲故都宗切宗字第一等韻也以
　　其歸精字故精徵音第一等聲東字乃端
　　字中第三等聲故德紅切紅字第三等韻
　　也以其歸匣字故匣羽音第三等聲又有
　　㸦用借聲類例頗多大都自沈約爲四聲
　　音韻愈宻然梵學則有華笁之異南渡之
　　後又雜以呉音故音韻厖駮師法多門至
　　於所分五音法亦不一如樂家所用則隨
　　律命之本無定音常以濁者爲宫稍清爲
　　商最清爲角清濁不常爲徵羽切韻家則
　　定以唇齒牙舌喉爲宫商角徵羽其間又
　　有半徵半商者如來日二字是也皆不論
　　清濁五行家則以韻類清濁叅配今五姓
　　是也梵學則喉牙齒舌唇之外又有折攝
　　二聲折聲自臍輪起至唇上發如　字(浮/金)
(反)之類是也攝字鼻音如歆字鼻中發之
　　是也字母則有四十二曰阿多波者那囉
　　拖婆茶沙嚩哆也瑟吒(二/合)迦娑麽伽他社
　鎻呼拖(前一拖輕呼/此一拖重呼)奢佉乂(二/合)娑多(二/合)壤
　　曷攞多(二/合)婆(上/聲)車娑麽(二/合)縒伽(上/聲)吒拏娑
　　頗(二/合)娑迦(二/合)也娑(二/合)室者(二/合)佗陀爲法不
　同各有理致雖先王所不言然不害有此
　　理歴丗浸乆學者日深自當造微耳
幽州僧行均集佛書中字爲切韻訓詁凢十六
　　萬字分四卷號龍龕手鏡燕僧智光爲之
　　序甚有詞辯契丹重熈二年集契丹書禁
　　甚嚴傳入中國者法皆死熈寧中有人自
　　虜中得之入傅欽之家蒲傳正帥浙西取
　　以鏤板其序末舊云重熈二年五月序蒲
　　公削去之觀其字音韻次序皆有理法後
　　丗殆不以其爲燕人也
古人文章自應律度未以音韻爲主自沈約增
　　崇韻學其論文則曰欲使宫羽相變低昻
　　殊節若前有浮聲則後須切響一簡之内
　　音韻盡殊兩句之中輕重悉異妙逹此旨
　　始可言文自後浮巧之語體制漸多如傍
　　蹉對(蹉音千/過反)假對雙聲疊韻之類詩又有
　　正格偏格類例極多故有三十四格十九
　　圖四聲八病之類今略舉數事如徐陵云
　　陪遊馺娑騁纎腰於結風長樂鴛鴦奏後
　　聲於度曲又云厭長樂之踈鍾勞中宫之
　　緩箭雖兩長樂意義不同不爲重複此類
　　爲傍犯如九歌蕙殽蒸兮蘭籍奠桂酒兮
　　椒漿當曰蒸蕙肴對奠桂酒今倒用之謂
　　之蹉對如自朱耶之狼狽致赤子之流離
　　不唯赤對朱耶對子兼狼狽流離乃獸名
　　對鳥名又如厨人具鷄黍稚子摘楊梅以
　　鷄對楊如此之類皆爲假對如幾家村草
　　裏吹唱隔江聞幾家村草對吹唱隔江皆
　　雙聲如月影侵簮冷江光逼履清侵簮逼
　　履皆疊韻詩第二字側入謂之正格如鳯
　　暦軒轅紀龍飛四十春之類第二字平入
　　謂之偏格如四更山吐月殘夜水明樓之
　　類唐名賢軰詩多用正格如杜甫律詩用
　　偏格者十無一二
文潞公保洛日年七十八同時有中散大夫程
　　昫朝議大夫司馬旦司封郎中致仕席汝
　　言皆年七十八甞爲同甲㑹各賦詩一首
　　潞公詩曰四人三百十二歳况是同生丙
　　午年招得梁園爲賦客合成商嶺採芝仙
　　清談亹亹風盈席素髪飄飄雪滿肩此㑹
　　從來誠未有洛中應作畫圖傳
晚唐五代間士人作賦用事亦有甚工者如江
　　文蔚天䆫賦一竅𥘉啓如鑿開混沌之時
　　兩瓦鴥飛類化作鴛鴦之後又土牛賦飲
　　渚俄臨訝盟津之捧塞度閞儻許疑函谷
　　之九封
河中府􁇓雀樓三層前瞻中條下瞰大河唐人
　　留詩者甚多唯李益王文奐暢諸三篇能
　　狀其景李益詩曰􁇓雀樓西百尺墻汀洲
　　雲樹共茫茫漢家蕭鼔隨流水魏國山河
　　半夕陽事去千年猶恨速愁來一日即知
　　長風煙併在思歸處逺目非春亦自傷王
　　文奐詩曰白日依山盡黄河入海流欲窮
　　千里目更上一層樓暢諸詩曰逈臨飛鳥
　　上髙出丗塵間天勢圍平野河流入断山
慶暦中予在金陵有饔人以一方石鎮肉視之
　　若有鎸刻試取石洗濯乃宋海陵王墓銘
　　謝眺撰并書其字如鍾繇極可愛予携之
　　十餘年文思副使夏元昭借去遂託以墜
　　水今不知落何處此銘眺集中不載今録
　　于此中樞誕聖膺暦受命於穆二祖天臨
　　海鏡顯允丗宗温文著性三善有聲四國
　　无競嗣德方衰時唯介弟景祚云及多難
　　攸啓載驟軨獵髙闢代邸庻辟欣欣威儀
　　濟濟亦旣負扆言觀帝則正位恭已臨朝
　　淵嘿䖍思寳締負荷非克敬順天人髙遜
　　明德西光已謝東龜又良龍纛夕儼葆挽
　　晨鏘風摇草色日照松光春秋非我晩夜
　　何長
棗與棘相類皆有刺棗獨生髙而少横枝棘列
　　生痺而成林以此爲别其文皆從束音刺
　　木芒刺也束而相戴立生者棗也束而相
　　比横生者棘也不識二物者觀文可辨
金陵人胡恢博物強記善篆隷臧否人物坐法
　　失官十餘年潦倒貧困赴選集于京師是
　　時韓魏公當國恢獻小詩自逹其一聮曰
　　建業閞山千里逺長安風雪一家寒魏公
　　深憐之令篆太學石經因此得復官任華
　　州推官而卒
熈寧六年有司言日當蝕四月朔　上爲徹膳
　　避正殿一夕微雨明日不見日蝕百官入
　　賀是日有皇子之慶蔡子正爲樞宻副使
　　獻詩一首前四句曰昨夜薫風入舜韶
　　君王未御正衙朝陽輝巳得前星助隂沴
　　潜隨夜雨消其叙四月一日避殿皇子慶
　　誕雲隂不見日蝕四句盡之當時無能過
　　之者
歐陽文忠好推挽後學王向少時爲三班奉職
　幹當滁州一鎮時文忠守滁州有書生爲
　學子不行束脩自徃詣之學子閉門不接
　書生訟于向向判其牒曰禮聞來學不聞
　徃教先生旣巳自屈弟子寧不少髙盍二
　物以收威豈兩辭而造獄書生不直向判
夢溪筆談卷第十六
　　　　　　　　　沈　括　存中
　　　藝文三
士人劉克博觀異書杜甫詩有家家飬烏鬼頓
　　頓食黄魚世之說者皆謂䕫峽間至今有
　　鬼戸乃夷人也其主謂之鬼主然不聞有
　　烏鬼之說又鬼戸者夷人所稱又非人家
　　所飬克乃按䕫州圖經稱峽中人謂鸕鷀
　　爲烏鬼蜀人臨水居者皆飬鸕鷀繩繋其
　　頸使之捕魚得魚則倒提出之至今如此
　　予在蜀中見人家飬鸕鷀使捕魚信然但
　　不知謂之烏鬼耳
和魯公凝有艶詞一編名香奩集凝後貴乃嫁
　　其名爲韓偓今世傳韓偓香奩集乃凝所
　　爲也凝生平著述分爲演綸游藝孝悌疑
　　獄香奩籝金六集自爲游藝集序云予有
　　香奩籝金二集不行於世凝在政府避議
　　論諱其名又欲後人知故於游藝集序實
　　之此凝之意也予在秀州其曽孫和惇家
　　蔵諸書皆魯公舊物末有印記甚完
蜀人魏野隠居不仕宦善爲詩以詩著名卜居
　　陜州東門之外有陜州平陸縣詩云寒食
　　花蔵縣重陽菊遶灣一聲離岸櫓数點別
　　州山最爲警句所居頗䔥灑當世顯人多
　　與之㳺㓂忠愍尤愛之嘗有贈忠愍詩云
　　好向上天辭冨貴却来平地作神仙後忠
　　愍鎮北都召野置門下北都有妓女美色
　　而舉止生梗土人謂之生張八因府㑹忠
　　愍令乞詩于野野贈之詩曰君爲北道生
　　張八我是西州熟魏三莫怪尊前無笑語
　　半生半熟未相諳呉正憲憶陜郊詩曰南
　　郭迎天使東郊訪隱人隱人謂野也野死
　　有子閑亦有清名今尚居陜中
夢溪筆談卷第十六
夢溪筆談卷第十七
　　　　　　　　　沈　括　存中
　　　　書畫
蔵書畫者多取空名偶傳爲鍾王顧陸之筆見
　　者爭售此所謂耳鍳又有觀畫而以手模
　　之相傳以謂色不隱指者爲佳畫此又在
　　耳鍳之下謂之揣骨聴聲歐陽公嘗得一
　　古畫牡丹叢其下有一猫未知其精粗丞
　　相正粛呉公與歐公姻家一見曰此正午
　　牡丹也何以眀之其花披哆而色燥此日
　　中時花也猫眼黒睛如線此正午猫眼也
　　有帶露花則房歛而色澤猫眼早暮則睛
　　圎日漸中狹長正午則如一線耳此亦善
　求古人筆意也
相國寺舊畫壁乃髙益之筆有畫衆工奏樂一
　堵最有意人多病擁琵琶者誤撥下絃衆
　管皆發四字琵琶四字在上絃此撥乃掩
　　下絃誤也予以謂非誤也盖管以發指爲
　　聲琵琶以撥過爲聲此撥掩下絃則聲在
　　上絃也益之布置尚能如此其心匠可知
書畫之妙當以神㑹難可以形噐求也世之觀
　　畫者多能指摘其間形象位置彩色瑕疵
　　而已至於奥理㝠造者罕見其人如彦逺
　　畫評言王維畫物多不問四時如畫花徃
　徃以桃杏芙蓉蓮花同畫一景予家所蔵
　摩詰畫袁安卧雪圖有雪中芭蕉此乃得
　心應手意到便成故造理入神逈得天意
　此難可與俗人論也謝赫云衛協之畫雖
　　不詼備形妙而有氣韻凌跨群雄矌代絶
　筆又歐文忠盤車圖詩云古畫畫意不畫
　　形梅詩詠物無隱情忘形得意知者寡不
　若見詩如見畫此眞爲識畫也
王仲至閱吾家畫最愛王維畫黄梅出山圖盖
　其所圖黄梅曺溪二人氣韻神檢皆如其
　爲人讀二人事跡還觀所畫可以想見其
　人
國史譜言客有以按樂圖示王維維曰此霓裳
　第三疊第一拍也客未然引工按曲乃信
　　此好竒者爲之凡畫奏樂止能畫一聲不
　過金石管絃同用一字耳何曲無此聲豈
　　獨霓裳第三疊第一拍也或疑舞莭及他
　舉動拍法中别有竒聲可驗此亦不然霓
　　裳曲凡十三疊前六疊無拍至苐七疊方
　　謂之疊遍自此始有拍而舞作故白樂天
　　詩云中序擘騞𥘉入拍中序即苐七疊也
　第三疊安得有拍但言苐三疊苐一拍即
　　知其妄也或說嘗有人觀畫彈琴圖曰此
　　彈廣陵散也此或可信廣陵散中有數聲
　　他曲皆無如撥儷聲之類是也
畫牛虎皆畫毛惟馬不畫予嘗以問畫工工言
　　馬毛細不可畫予難之曰䑕毛更細何故
　　却畫工不能對大凡畫馬其大不過尺此
　　乃以大爲小所以毛細而不可畫䑕乃如
　　其大自當畫毛然牛虎亦是以大爲小理
　　亦不應見毛但牛虎深毛馬淺毛理須有
　　别故名軰爲小牛小虎雖畫毛但略拂拭
　　而已若務詳宻飜成冗長約略拂拭自有
　　神觀逈然生動難可與俗人論也若畫馬
　　如牛虎之大者理當畫毛盖見小馬無毛
　　遂亦不法此庸人􁐂跡非可與論理也又
　　李成畫山上亭館及樓塔之類皆仰畫飛
　　簷其說以謂自下望上如人平地望塔􁐺
　　間見其榱桷此論非也大都山水之法盖
　　以大觀小如人觀假山耳若同真山之法
　　以下望上只合見一重山豈可重重悉見
　　兼不應見其谿谷間事又如屋舎亦不應
　　見其中庭及後巷中事若人在東立則山
　　西便合是逺境人在西立則山東却合是
　　逺境似此如何成畫李君盖不知以大觀
　　小之法其間折髙折逺自有妙理豈在掀
　　屋角也
畫工畫佛身光有匾圎如扇者身側則光亦側
　　此大謬也渠但見雕木佛耳不知此光常
　　圎也又有畫行佛光尾向後謂之順風光
　　此亦謬也佛光乃定果之光雖劫風不可
　　動豈常風能摇哉
古文己字從一從亡此乃通貫天地人與王字
　　義同中則爲王或左或右則爲己僧肇曰
　　㑹萬物爲一己者其惟聖人乎子曰下學
　　而上逹人不能至扵此皆自成之也得己
　　之全者如此
度支貟外郎宋迪工畫尤善爲平逺山水其得
　　意者有平沙鴈落逺浦㠶歸山市晴嵐江
　　天暮雪洞庭秋月瀟湘夜雨煙寺晩鐘漁
　　村落照謂之八景好事者多傳之徃歲小
　　窰村陳用之善畫迪見其畫山水謂用之
　　曰汝畫信工但少天趣用之深伏其言曰
　　常患其不及古人者正在扵此迪曰此不
　　難耳汝先當求一敗墻張絹素訖倚之敗
　　墻之上朝夕觀之觀之既乆隔素見敗墻
　　之上髙平曲折皆成山水之象心存目想
　　髙者爲山下者爲水坎者為谷缺者爲澗
　　顯者爲近晦者爲逺神領意造恍然見其
　　有人禽草木飛動徃来之象了然在目則
　　随意命筆黙以神㑹自然境皆天就不類
　　人爲是謂活筆用之自此畫格進
古文自變隷其法巳錯亂後轉爲楷字愈益訛
　　舛殆不可考如言有口爲吳無口爲天按
　　字書吳字夲從口從矢(音/挨)非天字也此固
　　近世謬從楷法言之至如两漢篆文尚未
　　廢亦有可疑者如漢武帝以隱語召東方
　　朔云先生來來觧云来来棗也按棗定從
　　束(音/刺)不從來此或是後人所傳非當時語
　　如卯金刀爲劉貨泉爲泉真人此則出於
　　緯書乃漢人之語按　字從丣(音/酉)從金如
　　桺駵畱從丣非卯字也貨從具真乃從真
　　亦非一法不知縁如此字書與今史所記
　　必有一誤也
唐韓偓爲詩極清麗有手冩詩百餘篇在其四
　世孫奕處偓天復中避地泉州之南安縣
　　子孫遂家焉慶暦中予過南安見奕出其
　　手集字極淳勁可愛後數年奕詣獻之而
　　以忠臣之後得司士叅軍終于殿中丞又
　　予在京師見偓送𧦬光上人詩亦墨跡也
　　與此無異
江南徐鉉善小篆映日視之畫之中心有一縷
　濃墨正當其中至于屈折處亦當中無有
　　徧側處乃筆鋒直下不倒側故鋒常在畫
　　中此用筆之法也鉉嘗自謂吾晚年始得
　　竵匾之法凡小篆喜瘦而長竵匾之法非
　　老筆不能也
名畫録吳道子嘗畫佛留其圓光當大會中對
　　萬衆舉手一揮圓中運䂓觀者莫不驚呼
　畫家爲之自有法但以肩倚壁盡臂揮之
　　自然中䂓其筆畫之麄細則以一指拒壁
　　以爲准自然均匀此(無)足竒道子妙處不
　　在於此徒驚俗眼耳
晉宋人墨迹多是弔䘮問疾書簡唐正觀中購
　　求前世墨迹甚嚴非弔䘮問疾書迹皆入
　　内府士大夫家所存皆當日朝廷所不取
　　者所以流傳至今
鯉魚當脇一行三十六鱗鱗有黒文如十字故
　　謂之鯉文從魚里者三百六十也然井田
　法卽以三百歩爲一里恐四代之法容有
　　不相襲者
國初江南布衣徐熈僞蜀翰林待詔黃筌皆以
　善畫著名尤長於畫花竹蜀平黃筌并
　　居寳　弟惟亮皆隷翰林圗畫院
　擅名一時其後江南平徐熈至京師送圗
　畫院品其畫格諸黃畫花妙在賦色用筆
　　極新細殆不見墨迹但以輕色染成謂之
　冩生徐熈以墨筆畫之殊草草畧施丹粉
　　而巳神氣迥出别有生動之意筌惡其軋
　　己有其麄惡不入格罷之熈之子乃効諸
　黄之格更不用墨筆直以彩色圖之謂之
　沒骨圖工與諸黄不相下筌等不復能瑕
　疵遂得齒院品其氣韻皆不及熈逺甚
予從子遼喜學書嘗論曰書之神韻雖得之扵
　　心然法度必資講學常患世之作字分制
　無法凡字有兩字三四字合爲一字者須
　字字可拆若筆畫多寡相近者須令大小
　　均停所謂筆畫相近如殺字乃四字合爲
　　一當使乂木几又四者小大皆均如尗字
　　乃二字合當使上與小二者大小長短皆
　　均若筆畫多寡相逺即不可强牽使停寡
　　在左則取上齊寡在右則取下齊如從口
　從金唫即取上齊釦則取下齊如從尗從
　　又及從口從胃三字合者多寡不同則叔
　當取下齊喟當取上齊如此之類不可不
　知又曰運筆之時常使意在筆前此古人
　之良法也
王羲之書舊傳惟樂毅論乃羲之親書于石其
　他皆紙素所傳唐太宗裒聚二王墨跡惟
　樂毅論石本其後随太宗入昭陵朱梁時
　耀州節度使溫韜發昭陵得之復傳人間
　或曰公主以僞本易之元不曾入壙
　本朝入髙紳學士家皇佑中紳之子髙安
　世爲錢塘主薄樂毅論在其家予嘗見之
　時石已破缺末後獨有一海字者是也其
　家後十餘年安世在蘇州石已破爲數片
　以鐡束之後安世死石不知所在或云蘇
　州一冨家得之亦不復見今傳樂毅論皆
　摹本也筆畫無復昔之清勁羲之小楷字
　扵此殆絶遺教經之類皆非其比也
王鉷據陜州集天下良工畫聖夀寺壁爲一時
　　妙絶畫工凡十八人皆殺之同爲一坎葬
　　于寺西廂使天下不復有此筆其不道如
　　此至今尚有十堵餘其間西廊迎佛舎利
　　東院佛母壁最竒妙神彩皆欲飛動又有
　　鬼母痩佛二壁差次其餘亦不甚過人
江南中主時有北苑使董源善畫尤工秋嵐逺
　　景多寫江南眞山不爲竒峭之筆其後建
　　業僧巨然祖述源法皆臻妙理大體源及
　　巨然畫筆皆冝逺觀其用筆甚草草近視
　　之㡬不類物象逺觀則景物粲然幽情逺
　　思如覩異境如源畫落照圖近視無功逺
　　觀村落杳然深逺悉是晚景逺峯之頂宛
　　有反照之色此妙䖏也
夢溪筆談卷第十七
夢溪筆談卷第十八
　　　　　　　　　沈　括　存中
　　　　技藝
賈魏公爲相日有方士姓許對人未嘗稱名無
　　貴賤皆稱我時人謂之許我言談頗有可
　　採然傲誕視公卿蔑如也公欲見使人邀
　　召數四卒不至又使門人苦邀致之許騎
　　驢徑欲造丞相廳事門吏止之不可吏曰
　　此丞相㕔門雖丞郎亦須下許曰我無所
　　求於丞相丞相召我来若如此但須我去
　　耳不下驢而去門吏急追之不還以白丞
　　相魏公又使人謝而召之終不至公歎曰
　　許市井人耳惟其無所求扵人尚不可以
　　勢屈况其以道義自任者乎
營舎之法謂之木經或云喻晧所撰凡屋有三
　　分(去/声)自梁以上爲上分地以上爲中分階
　　爲下分凡梁長㡬何則配極㡬何以爲榱
　　等如梁長八尺配極三尺五寸則􁨃法堂
　　也此謂之上分楹若干尺則配堂基若干
　　尺以爲榱等若楹一丈一尺則階基四尺
　　五寸之類以至承栱榱桷皆有定法謂之
　　中分階級有峻平慢三等宫中則以御輦
　　爲法凡自下而登前竿垂盡臂後竿展盡
　臂爲峻道(荷輦十二人前二人日前竿女/二人曰前絛又次曰前㑹後三)
(人曰後脇又後曰後絛末後曰後竿輦/前隊長一人曰傳唱後一人曰報賽)前
　竿平肘後竿平肩爲慢道前竿垂手後竿
　　平肩爲平道此之爲下分其書三卷近歲
　　土木之工益爲嚴善舊木經多不用未有
　　人重爲之亦良工之一業也
審方面勢覆量高深逺近筭家謂之　術　文
　　象形如繩木所用墨㪷也求星辰之行歩
　　氣朔消長謂之綴術謂不可以形察但以
　　筭數綴之而已北齊祖亘有綴術二卷
筭數求積尺之法如芻萌芻童方池冥谷塹堵
　　鱉臑圓錐陽馬之類物形備矣獨未有隙
　　積一術古法凡筭方積之物有立方謂六
　　　幕皆方者其法再自乘則得之有塹堵謂
　　　如土墻者兩邉殺兩頭齊其法併上下廣
　　　折半以爲之廣以直髙乗之又以直髙爲
　　　句以上廣减下廣餘者爲股句股乗弦以
　　　爲斜髙有芻童謂如覆㪷者四面皆殺其
　　　法倍上長加入下長以上廣乗之倍下長
　　　加入上長以下廣乗之併二位法以髙乗
　　　之六而二隙積者謂積之有隙者如累棊
　　　層壇及酒家積罌之類雖佀覆斗四面皆
　　　殺縁有刻缺及虚隙之䖏用芻童法求之
　　　常失扵數少予思而得之用芻童法爲上
　　　行下行別列下廣以上廣减之餘者以髙
　　乗之六而一併入上行(假令積罌最上无/縱廣各二罌最下)
(行各十二行行罌相次先以上二行相次/率至十二當十一行也以芻童法求之倍)
(上行長得四併入下長得十六以上廣乗/之得之二十二人倍下二長得十六併入)
(上長得四十大以下廣乗之得三百一十/二併二倍得三百四十四以髙乗之得二)
(千七百八十四重列下廣十二以上廣减/之餘十以髙乗之則一百一十併入上行)
(者三千八百九十四六而一得六百四十/九此爲罌数也芻童求見實方之積隙積)
(求見合角不盡/益出羡積也)履畒之法方圓曲直盡矣
　　未有㑹圓之術凡圓田既能拆之須使會
　　之復圓古法惟以中破圓法拆之其失有
　　及三倍者予別無折㑹之術置圓田徑半
　　之以爲弦又以半徑減去所割數餘者爲
　　股各自乘以股除弦餘者開方除爲勾倍
　　之爲割田之直徑以所割之數自乘退一
　　位倍之又以圓徑除所得加入直徑爲割
　　田之弧再割亦如之减去巳割之數則再
　　割之數也(假令有圓田徑十歩欲割二歩/以半徑為弦五歩自乗得二十)
(五又以半徑减去所割二歩餘三歩為股/自乗得九用减弦外有十六開平方除得)
(四歩為勾倍之為所割直徑以所割之数/二歩自乗為四倍之得為八退上一倍為)
(四尺以圓徑除今圓徑十已足盈数無可/除只用四尺加入直徑為所割之弧凡得)
(圓徑入歩四尺也再割亦依此法如圓徑/二十歩求弧数則當折半乃所謂以圓徑)
(除之/也)此二類皆造微之術古書所不到者
　　漫志于此
蹙融或謂之蹙戎漢書謂之格五雖止用數棊
　　共行一道亦有能否徐徳占善移遂至無
　　敵其法已常𣣔有餘𥙿而致敵人扵嶮雖
　　知其術止如是然卒莫能勝之
予伯兄善射自能爲弓其弓有六善一者性體
　　少而勁二者和而有力三者乆射力不屈
　　四者寒暑力一五者絃聲清實六者一張
　　便正凡弓性體少則易張而夀但患其不
　　勁𣣔其勁者妙在治筋凡筋生長一尺乹
　　則減半以膠湯濡而極之復長一尺然後
　　用則筋力巳盡無復伸㢮又揉其材令仰
　　然後傅角與筋此兩法所以爲筋也凡弓
　　節短則和而虗(虗謂挽過/吻則無力)節長則健而柱
(柱謂挽過咳則木強而不来節/謂把捎禆木長則柱短則虗)節得中則
　　和而有力仍絃聲清實凡弓𥘉射與天寒
　　則勁強而難挽射乆天暑則弱而不勝矢
　　則膠之爲病也凡膠𣣔薄而筋力盡強弱
　　任筋而不任膠此所以射乆力不屈寒暑
　　力一也弓所以爲正者材也相材之法視
　　其理其理不因矯揉而直中䋲則張而不
　　跛此弓人之所當知也
小說唐僧一行曽筭棊局都數凡若干局盡之
　　予嘗思之此固易耳但數多非世間名數
　　可能言之今畧舉大數凡方二路用四子
　　可變八千十一局方三路用九子可變一
　萬九千六百八十三局方四路用十六子
　　可變四千三百四萬六十七百二十　局
　　方五路用二十五子可變八千四百七十
　　二億八千八百六十萬九千四百四十三
　　局(古法十万爲億十億爲兆萬兆爲稊筭/家以万万爲億万萬億爲兆万万兆為)
(㧡今但以筭家/𢾗計之)方六路用三十六子可變
　　十五兆九十四萬六千三百五十二億八
　　千二百三萬一千九百二十六局方七路
　　以上數多無名可記盡三百六十一路大
　　約連書萬字五十二即是局之大数(万字/五十)
(二最下万字是藥局第二是万万局第三/是万億局第四是一兆局第五是万兆局)
(第六是万二兆謂之一垓第七是垓局第/八是萬萬垓第九是万億万万垓此外無)
(名可紀但五十二次万倍乗/之即是都大数零中数不與)其法初一路
　　可變三局(一黑一/白一空)自後不以横直但増一
　　子即三因之凡三百六十一増皆三因之
　　即是都局數又法先計循邉一行爲法(凡/十)
(九路得一十億六千二百二/十六万一千四百六十七局)凡加一行即
　　以法累乘之乘終十九行亦得上数又法
　　以自法相乘(得一百三十五兆八百五十/一萬七千一百七十四億四)
(千八百二十八萬七千三百三十四局/此是兩行几三十八路变得此数也)下
　　位副置之以下乘上又以下乘下置爲上
　　位又副置之以下乘上以下乗下加一法
　　亦得上數有数法可求唯此法最徑捷(只/五)
(次乘便盡三/百六十一路)千變萬化不出此數棊之局
　　盡矣
西京雜記云漢元帝好蹴踘以蹴踘爲勞求相
　　類而不勞者遂爲彈棊之戯予觀彈棊絶
　　不類蹴踘頗與撃踘相近疑是傳寫誤耳
　　唐薛嵩好蹴踘劉鋼　止之曰爲樂甚衆
　　何必乘危邀頃刻之懽此亦撃踘唐書誤
　　述爲蹴踘彈棊今人罕爲之有譜一卷盡
　唐人所爲其局方二尺中心髙如覆盂其
　巔爲小壺四角微隆起今大名開元寺佛
　殿上有一石局亦唐時物也李商隠詩曰
　　玉作彈棊局中心最不平謂其中髙也白
　樂天詩彈棊局上事最妙是長斜長斜謂
　抹角斜彈一發過半局今譜中具有此法
　　桞子厚叙棊用二十四棊者即此戲也漢
　　書注云兩人對局白黒子各六枚與子厚
　　所記小異如奕棊古局用十七道合二百
　　八十九道黑白棊各百五十亦與後世法
　　不同
筭術多門如求一上驅搭因重因之類皆不離
　　乘除唯増成一法稍異其術都不用乘除
　　但𥙷虧就盈而已假如𣣔九除者増一便
　　是八除者増二便是但一位一因之若位
　　數少則頗簡捷位數多則愈繁不若乘除
　　之有常然筭術不患多學見簡即用見繁
　　即變不膠一法乃爲通術也
板印書籍唐人尚未盛爲之自馮瀛王始印五
　　經已後典籍皆爲板本慶暦中有布衣畢
　　昇又爲活板其法用膠泥刻字薄如錢唇
　　每字爲一印火燒令堅先設一䥫板其上
　　以松脂臘和𥿄灰之類冐之𣣔印則以一
　䥫範置䥫板上乃宻布字印滿䥫範爲一
　　板持就火煬之藥稍鎔則以一平板按其
　　面則字平如砥若止印三二本未爲簡易
　　若印數十百千本則極爲神速常作二䥫
　板一板印刷一板已自布字此印者纔畢
　則第二板巳具更互用之瞬息可就每一
　　字皆有数印如之也等字每字有二十餘
　印以備一板内有重複者不用則以𥿄帖
　之每韻爲一貼木格貯之有竒字素無備
　者旋刻之以草火燒瞬息可成不以木爲
　　之者文理有踈宻沾水則髙下不平兼與
　藥相粘不可取不若燔土用訖再火令藥
　　鎔以手拂之其印自落殊不沾汚昇死其
　　印爲予群從所得至今保藏
淮南人衞朴精於暦術一行之流也春秋日蝕
　　三十六諸暦通驗宻者不過得二十六七
　　唯一行得二十九朴乃得三十五唯荘公
　　十八年一蝕今古筭皆不入蝕法疑前史
　　誤耳自夏仲康五年癸巳歲至熈寕六年
　　癸丑凡三千二百一年書傳所載日食凡
　　四百七十五衆暦考驗雖各有得失而朴
　　所得爲多朴能不用筭推古今日月蝕但
　　口誦乘除不差一筭凡大暦悉是筭数令
　　人就耳一讀即能暗誦傍通暦則縱横誦
　　之嘗令人冩暦書冩訖令附耳讀之有差
　　一筭者讀至其䖏則曰此誤某字其精如
　　此大乘除皆不下照位運籌如飛人眼不
　　能逐人有故移其一筭者朴自上至下手
　　循一遍至移筭䖏則撥正而去熈寕中撰
　　奉元暦以無候簿未能盡其術自言得六
　　七而巳然已宻扵他暦
醫用艾一灼謂之一壮者以壮人爲法其言若
　　干壮壮人當依此數老㓜羸弱量力减之
四人分曹共圍棊者有術可令必勝以我曹不
　　能者立于彼曹能者之上令但求急先攻
　　其必應則彼曹能者爲其所制不暇恤局
　　則常以我曹能者當彼不能者此虞卿闘
　　馬術也
西戎用羊卜謂之䟦焦卜師謂之厮乩(必定/反)以
　　艾灼羊髀骨視其兆謂之死䟦焦其法兆
　　之上爲神明近脊處爲坐位坐位者主位
　　也近傍處爲客位盖西戎之俗所居正寝
　　常留中一間以奉鬼神不敢居之謂之神
　明主人乃坐其傍以此占主客勝負又有
　先呪粟以食羊羊食其粟則自揺其首乃
　　殺羊視其五藏謂之生䟦焦其言極有驗
　　委細之事皆能言之生䟦焦土人尤神之
錢氏據兩浙時於杭州𣑽天寺建一木塔方兩
　　三級錢帥登之患其塔動匠師云未布瓦
　　上輕故如此方以瓦布之而動如𥘉無可
　　柰何宻使其妻見喻皓之妻貽以金釵問
　　塔動之因皓笑曰此易耳但逐層布板訖
　　便實釘之則不動矣匠師如其言塔遂定
　　盖釘板上下弥束六幕相聮如胠篋人履
　　其板六幕相持自不能動人皆伏其精練
醫者所論人鬚髪眉雖皆毛類而所主五藏各
　　異故有老而鬚白眉髪不白者或髪白而
　　鬚眉不白者臓氣有所偏故也大率髪屬
　　扵心禀火氣故上生鬚屬腎禀水氣故下
　　生眉屬肝故側生男子腎氣外行上爲鬚下
　　爲勢故女子䆠人無勢則亦無鬚而眉髪
　　無異扵男子則知不屬腎也
醫之爲術苟非得之扵心而恃書以爲用者未
　　見能臻其妙如术能動鍾乳按乳石論曰
　　服鍾乳當終身忌术五石諸散用鍾乳爲
　　主復用术理極相反不知何謂予以問老
　　醫皆莫能言其義按乳石論云石性雖温
　　而體本沉重必待其相蒸薄然後發如此
　　則服石多者勢自能相蒸若更以藥觸之
　　其發必甚五石散雜以衆藥用石殊少勢
　　不能蒸須藉外物激之令發耳如火少必
　　因風氣所鼓而後發火盛則鼓之反爲害
　　此自然之理也故孫思邈云五石散大猛
　　毒寕食野葛不服五石遇此方即須焚之
　　勿爲含生之害又曰人不服石庻事不佳
　　石在身中萬事休泰唯不可服五石散盖
　　以五石散聚其所惡激而用之其發暴故
　　也古人處方大體如此非此書所能盡也
　　况方書仍多偽雜如神農本草最爲舊書
　　其間差誤尤多醫不可以不知也
予一族子舊服芎藭醫鄭叔熊見之云芎藭不
　　可乆服多令人暴死後族子果無疾而卒
　　又予姻家朝士張子通之妻因病腦風服
　芎藭甚乆亦一旦暴亡皆予目見者又予
　　嘗苦腰重乆坐則旅距十餘歩然後能行
　　有一将佐見予曰得無用苦參㓗齒否予
　時以病齒用苦參數年矣曰此病由也苦
　參入齒其氣傷腎能使人腰重後有太常
　少卿舒昭亮用苦參揩齒歲乆亦病腰自
　後悉不用苦參腰疾皆愈此皆方書舊不
　載者
世之摹字者多爲筆勢牽製失其舊跡須當横
　摹之汎然不問其點畫惟舊跡是循然後
　盡其妙也
古人以散筆作隷書謂之㪚隷近歲蔡君謨又
　　以散筆作草書謂之散草或曰飛草其法
　　皆生於飛白亦自成一家
四明僧奉真良醫也天章閣待制許元爲江淮
　　發運使奏課于京師方𣣔入對而其子疾
　　亟暝而不食惙惙𣣔逾宿矣使奉真視之
　　曰脾巳絶不可治死在明日元曰觀其疾
　　勢固知其不可救今方有事須陛對能延
　　數日之期否奉真曰如此似可諸臓皆巳
　　衰唯肝臓獨過脾爲肝所勝其氣先絶一
　　臓絶則死若急瀉肝氣令肝氣衰則脾少
　　緩可延三日過此無術也乃投藥至晚乃
　　能張目稍稍復啜粥明日漸蘇而能食元
　　甚喜奉真笑曰此不足喜肝氣暫舒耳無
　　能爲也後三日果卒
夢溪筆談卷第十八
夢溪筆談卷第十九
　　　　　　　　　沈　括　存中
　　　　噐用
禮書所載黄彛乃畫人目爲飾謂之黄目予逰
　　關中得古銅黄彛殊不然其刻畫甚繁大
　　體似繆篆又如欄盾間所畫回波曲水之
　　文中間有二目如大彈丸突起煌煌然所
　　謂黄目也視其文髣髴有牙角口吻之象
　　或謂黄目乃自是一物又予昔年在姑熟
　　王敦城下土中得一銅鉦刻其底曰諸葛
　　士全茖鳴鉦茖即古落字也此部落之落
　　士全部将名其鉦中間鑄一物有角羊頭
　　其身亦如篆文如今時術士所畫符傍有
　　兩字乃大篆飛㢘字篆文亦古怪則鉦間
　　所圖盖飛廉也飛廉神獸之名淮南轉運
　　使韓持正亦有一鉦所圖飛㢘及篆字與
　　此亦同以此驗之則黄目疑亦是一物飛
　　廉之類其形状如字非字如畫非畫恐古
　　人别有深理大底先王之噐皆不苟爲昔
　　夏后鑄鼎以知神姦殆亦此類恨未能深
　　究其理必有所謂或曰禮圖罇彛皆以木
　　爲之未聞用銅者此亦未可質如今人得
　　古銅罇者極多安得言無如禮圖甕以瓦
　　爲之左傳却有瑶甕律以竹爲之晉時舜
　　祠下乃發得玉律此亦無常法如蒲糓璧
　　禮圖悉作草稼之象今世人發古冡得蒲
　　璧乃刻文蓬蓬如蒲花敷時糓璧如粟粒
　　耳則禮圖亦未可爲據
禮書言罍畫雲罍之象然莫知雷作何状今祭
　　噐中畫雷有作鬼神伐鼔之象此甚不經
　　子嘗得一古銅罍環其腹皆有畫正如人
　　間屋梁所畫曲水細觀之乃是雲雷相間
　　爲飾如　者古雲字也象雲氣之形如
　　者雷字也古文　爲雷象回旋之聲其銅
　　罍之飾皆一一　相間乃所謂雲雷之象
　　也今漢書罍字作　盖古人以此飾罍
　　後世字失傳耳
唐人詩多有言呉鈎者呉鈎刀名也刃彎今南
　　蠻用之謂之葛黨刀
古法以牛革爲矢服卧則以爲枕取其中虗附
　　地枕之數里内有人馬聲則皆聞之盖虗
　　能納聲也
鄆州發地得一銅弩機甚大製作極工其側有
　　刻文曰臂師虞士耳師張柔史傳無此色
　　目人不知何代物也
熈寕中李定獻偏架弩似弓而施榦鐙以鐙距
　　地而張之射三百歩能洞重札謂之神臂
　　弓最爲利噐李定本党項羌首自投歸
　朝廷官至防團而死諸子皆以驍勇雄於
　　西邉
古劍有沉盧魚腸之名沉音湛沉盧謂其湛湛
　然黒色也古人以劑鋼爲刃柔鉄爲莖榦
　　不爾則多㫁折劍之鋼者刃多毀缺巨闕
　　是也故不可純用劑鋼魚腸即今蟠鋼劍
　　也又謂之松文取諸魚燔熟裭去脇視見
　　其腸正如今之蟠鋼劍文也
濟州金鄉縣發一古塜乃漢大司徒朱鮪墓石
　　壁皆刻人物祭噐樂架之類人之衣冠多
　　品有如今之幞頭者巾額皆方悉如今制
　　但無脚耳婦人亦有如今之垂肩冠者如
　　近年所服角冠兩翼抱面下垂及肩畧無
　　小異人情不相逺千餘年前冠服巳嘗如
　　此其祭噐亦有類今之食噐者
古人鑄鑑鑑大則平鑑小則凸凡鑑窪則照人
　　面大凸則照人面小小鑑不能全觀人面
　　故令微凸收人面令小則鑑雖小而能全
　　納人面仍復量鑑之小大増損髙下常令
　　人面與鑑大小相若此工之巧智後人不
　　能造比得古鑑皆刮磨令平此師曠所以
　　傷知音也
長安故宫闕前有唐肺石尚在其制如佛寺所
　　擊響石而甚大可長八九尺形如垂肺亦
　有欵志但漫剥不可讀按秋官大司宼以
　肺石逹窮民原其義乃伸冤者擊之立其
　　下然後士聴其辭如今之撾登聞鼔也所
　以肺形者便於垂又肺主聲聲所以逹其
　冤也
熈寕中常發地得大錢三十餘千文皆順天得
　　一當時在庭皆疑古無得一年號莫知何
　代物予按唐書史思明僣號鑄順天得一
　錢順天乃其偽年號得一特以名鑄錢耳
　非年號也
世有透光鑑鑑皆有銘文凡二十字字極古莫
　能讀以鑑承日光則背文及二十字皆透
　在屋璧上了了分明人有原其理以謂鑄
　時薄處先冷唯背文上差厚後冷而銅縮
　多文雖在背而鑑面隠然有跡所以於光
　　中現予觀之理誠如是然予家有三鑑又
　　見他家所藏皆是一様文畫銘字無纎異
　　者形制甚古唯此一様光透其他鑑雖至
　薄者皆莫能透意古人别自有術
予頃年在海州人家穿地得一弩機其望山甚
　長望山之側爲小短如尺之有分寸原其
　意以目注鏃端以望山之度擬之准其髙
　　下正用筭家勾股法也太甲曰徃省括于
　度則釋疑此乃度也漢陳王寵善弩射
　十發十中中皆同處其法以天覆地載參
　連爲竒三微三小三微爲經三小爲緯要
　　在機牙其言隠晦難暁大意天覆地載前
　　後手勢耳三連爲竒謂以度視鏃以鏃視
　　的參連如衡此正是勾股度髙深之術也
　　三經三緯則設之於堋以誌其髙下左右
　　耳予嘗設三經三緯以鏃注之發矢亦十
　　得七八設度于機定加宻矣
予於關中得一銅匜其背有刻文二十字曰律
　　人衡蘭注水匜容一升始建國元年一月
　　癸夘造皆小篆律人當是官名王莾傳中
　　不載
青堂羌善鍜甲鐵色青黑塋徹可鍳毛髪以麝
　　皮爲綇旅之柔薄而韌鎮戎軍有一鉄甲
　　匵藏之相傳以爲寳噐韓魏公帥涇原曽
　　取試之去之五十歩強弩射之不能入嘗
　　有一矢貫朴乃是中其鑚空爲鑚空所刮
　　鐡皆反卷其堅如此凡鍜甲之法其始甚
　　厚不用火今鍜之比元厚三分減二乃成
　　其末留筯頭許不鍜隠然如瘊子𣣔以驗
　　未鍜時厚薄如浚河留土筍也謂之瘊子
　　甲今人多於甲札之背隠起僞爲瘊子雖
　　置瘊子但元非精鋼或以火鍜爲之皆無
　𥙷於用徒爲外飾而巳
朝士黄秉少居長安逰驪山值道士理故宫石
　　渠石下得折玉釵刻爲鳯首巳皆破缺然
　　製作精巧後人不能爲也鄭愚津陽門詩
　　曰破簮碎鈿不足拾金溝淺溜和纓緌非
　　虗語也予又嘗過金陵人有發六朝陵寢
　　得古物甚多予曽見一玉臂釵兩頭施轉
　　關可以屈伸合之令圓僅於無縫爲九龍
　　繞之功侔鬼神世多謂前古民醇工作率
　多鹵拙是大不然古物至巧正由民醇故
　也民醇則百工不苟後世風俗雖侈而工
　　之致力不及古人故物多不精
屋上覆橑古人謂之綺井亦曰藻井又謂之覆
　　海今令文中謂之闘八呉人謂之罳頂唯
　　宫室祠觀爲之
今人地中得古印章多是軍中官古之佩章罷
　　免遷死皆上印綬得以印綬葬者極稀土
　　中所得多是沒於行陣者
大駕玉輅唐髙宗時造至今進　御自唐至今
　　凡三至太山登封其他廵幸莫記其數至
　　今完壮乗之安若山岳以措柸水其上而
　　不揺慶暦中嘗别造玉輅極天下良工爲
　　之乗之揺不安竟廢不用元豐中復造一
　　輅尤極工巧未經進　御方陳于大庭車
　　屋適壊遂壓而碎只用唐輅其穏利堅乆
夢溪筆談卷第二十
　　　　　　　　　沈　括　存中
　　　　神竒
世人有得雷斧雷楔者云雷神所墜多於震雷
　　之下得之而未嘗得見元豐中予居随州
　　夏月大雷震一木折其下乃得一楔信如
　　所傳凡雷斧多以銅鐵爲之楔乃石耳似
　　斧而無孔世傳雷州多雷有雷祠在焉其
　　間多雷斧雷楔按圖經雷州境内有雷擎
　　二水雷水貫城下遂以名州如此則雷自
　　是水名言多雷乃妄也然髙州有電白縣
　　乃是隣境又何謂也
越州應天寺有鰻井在一大磐石上其髙數丈
　　井纔方數寸乃一石竅也其深不可知唐
　　徐浩詩云深泉鰻井開即此也其來亦逺
　　矣鰻将出逰人取之置懐䄂間了無驚猜
　　如鰻而有鱗兩耳甚大尾有刃跡相傳云
　　黄巢曽以劍刜之凡鰻出逰越中必有水
　　旱疫癘之災鄊人常以此候之
治平元年常州日禺時天有大聲如雷乃一火
　　星㡬如月見于東南少時而又震一聲移
　著西南又一震而墜在宜興縣民許氏園
　　中逺近皆見火光赫然照天許氏藩籬皆
　　爲所焚是時火息視地中只有一竅如柸
　大極深下視之星在其中熒熒然良乆漸
　暗尚熱不可近又乆之發其竅深三尺餘
　　乃得一圎石猶熱其大如拳二頭微銳色
　　如鐡重亦如之州守鄭伸得之送潤州金
　　山寺至今匣藏逰人到則發視王無咎爲
　　之傳甚詳
山陽有一女巫其神極靈予伯氏嘗召問之凡
　　人間物雖在千里之外問之皆能言乃至
　　人中心萌一意已能知之坐客方奕棊試
　數白黒棊握手中問其數莫不符合更漫
　　取一把棊不數而問之則亦不能知数盖
　　人心所知者彼則知之心所無則莫能知
　　如季咸之見壷子大耳三藏觀忠國師也
　　又問以巾篋中物皆能悉數時伯氏有金
　剛經百冊盛大篋中指以問之其中何物
　　則曰空篋也伯氏乃發以示之曰此有百
　　冊佛經安得曰空篋鬼良乆又曰空篋耳
　　安得欺我此所謂文字相空因真心以顯
　　非相宜其鬼神所不能窺也
神仙之說傳聞固多予之目覩者二事供奉官
　　陳允任衢州監酒務日允已老髪秃齒脫
　　有客候之稱孫希齡衣服甚繿縷贈允藥
　　一刀圭令揩齒允不甚信之睱日因取揩
　　上齒數揩而良乆歸家家人見之皆笑曰
　　何爲以墨染鬚允驚以鑑照之上髯黒如
　　􁇀矣急去巾視童首之髪已長數寸脫齒
　　亦隱然有生者余見允時年七十餘上髯
　　及髪盡黒而下髯如雪又正郎蕭渤罷白
　　波輦運至京師有黥卒姓石能以瓦石沙
　　土手挼之悉成銀渤厚禮之問其法石曰
　　此真氣所化未可遽傳若服丹藥可呵而
　　變也遂授渤丹數粒渤餌之取瓦石呵之
　　亦皆成銀渤乃丞相荆公􁇢家是時丞相
　　當國予爲宰士目覩此事都下士人求見
　　石者如市遂迯去不知所在石纔去渤之
　　術遂無驗石齊人也時曽子固守齊聞之
　　亦使人訪其家了不知石所在渤既服其
　　丹亦冝有𥙷年夀然不數年間渤乃病卒
　　疑其所化特幻耳
熈寕中予察訪過咸平是時劉定子先知縣事
　　同過一佛寺子先謂予曰此有一佛牙甚
　　異予乃齋潔取視之其牙忽生舎利如人
　　身之汗䬃然湧出莫知其數或飛空中或
　　墜地人以手承之即透過著床榻摘然有
　　聲透下光明瑩徹爛然滿目予到京師盛
　　傳于公卿間後有人迎至京師執政官取
　　入東府以次流布士大夫之家神異之跡
　　不可悉數有詔留大相國寺創造木浮圖
　　以藏之今相國寺西塔是也
菜品中蕪菁菘芥之類遇旱其標多結成花如
　　蓮花或作龍蛇之形此常性無足怪者熈
　　寕中李賓客及之知潤州園中菜花悉成
　　荷花仍各一佛坐于花中形如雕刻莫知
　　其數暴乾之其相依然或云李君之家奉
　　佛甚篤因有此異
彭蠡小龍顯異至多人人能道之一事最著熈
　　寕中王師南征有軍仗數十船泛江而南
　　自離真州即有一小蛇登船船師識之曰
　　此彭蠡小龍也當是來護君仗耳主典者
　　以潔噐薦之蛇伏其船乗便風日棹數百
　　里未嘗有波濤之恐不日至洞庭蛇乃附
　　一商人船回南康世傳其封域止於洞庭
　　未嘗踰洞庭而南也有司以状聞
　　詔封神爲順濟王遣禮官林希致　詔子
　　中至祠下焚香畢空中忽有一蛇墜祝肩
　　上祝曰龍君至矣其重一臂不能勝徐下
　　至几案間首如龜不類蛇首也子中致
　　詔意曰使人至此齋三日然後致祭王受
　　天子命不可以不齋戒蛇受命徑入銀香
　　奩中蟠三日不動祭之日既酌酒蛇乃自
　　奩中引首吸之俄出循案行色如濕胭脂
　　爛然有光穿一剪綵花過其尾尚赤其前
　　已變爲黄矣正如雌黄色又過一花復變
　爲緑如嫩草之色少頃行上屋梁乘𥿄旛
　脚以行輕若鴻毛倐忽入帳中遂不見明
　　日子中還蛇在船後送之踰彭蠡而回此
　龍常逰舟檝間與常蛇無辨但蛇行必蜿
　蜒而此乃直行江人常以此辨之
天聖中近輔獻龍卵云得自大河中
　　詔遣中人送潤州金山寺是歲大水金山
　　廬舎爲水所漂者數十間人皆以爲龍卵
　所致至今匵藏予屢見之形類色理都如
　雞卵大若五斗囊舉之至輕唯空殻耳
内侍李舜舉家曽爲暴雷所震其堂之西室雷
　　火自䆫間出赫然出簷人以爲堂屋已焚
　　皆出避之及雷止其舎宛然墻壁窓紙皆
　　黔有一木格其中雜貯諸噐其漆噐銀釦
　　者銀悉鎔流在地漆噐曽不焦灼有一寳
　　刀極堅鋼就刀室中鎔爲汁而室亦儼然
　　人必謂火當先焚草木然後流金石今乃
　　金石皆鑠而草木無一燬者非人情所測
　　也佛書言龍火得水而熾人火得水而滅
　　此理信然人但知人境中事耳人境之外
　　事有何限𣣔以區區世智情識窮測至理
　　不其難哉
知道者苟求至脫然随其所得淺深皆有效驗
　　尹師魯自直龍圖閣謫官過梁下與一佛
　　者談師魯自言以静退爲樂其人曰此猶
　　所係不若進退兩忘師魯頓若有所得自
　　爲文以記其說後移鄧州是時范文正公
　　守南陽少日師魯忽手書與文正别仍囑
　　以後事文正極訝之時方饌客掌書記朱
　　炎在室炎老人好佛學文正以師魯書示
　　炎曰師魯遷謫失意遂至乖理殊可怪也
　　宜徃見之爲致意開譬之無使成疾炎即
　　詣尹而師魯巳沐浴衣冠而坐見炎來道
　　文正意乃笑曰何希文猶以生人見待殊
　　死矣與炎談論頃時遂隱几而卒炎急使
　　人馳報文正文正至哭之甚哀師魯忽舉
　　頭曰早巳與公别安用復來文正驚問所
　　以師魯笑曰死生常理也希文豈不逹此
　　又問其後事尹曰此在公耳乃揖希文復
　　逝俄項又舉頭顧希文曰亦無鬼神亦無
　　恐怖言訖遂長徃師魯所飬至此可謂有
　　力矣尚未能脫有無之見何也得非進退
　　兩忘猶存於匈中歟
呉人鄭夷甫少年登科有美才嘉祐中監髙郵
　　軍稅務嘗遇一術士能推人死期無不驗
　　者令推其命不過三十五歳憂傷感嘆殆
　　不可堪人有勸其讀老荘以自廣乆之潤
　　州金山有一僧端坐與人談笑間遂化去
　　夷甫聞之喟然嘆息曰既不得壽得如此
　　僧復何憾哉乃從佛者授首楞嚴經徑遷
　　呉中歲餘忽有所見曰生死之理我知之
　　矣遂釋然放懐無復蔕芥後調封州判官
　　預知死日先期旬日作書與交逰親戚叙
　　訣及次叙家事備盡至期沐浴更衣公舎
　　外有小園面溪一亭潔飾夷甫至其間親
　　督人灑掃及焚香揮手指畫之間屹然立
　　化家人奔出呼之巳立僵矣亭亭如植木
　　一手猶作指畫之状郡守而下少時皆至
　　士民觀者如墻明日乃就歛髙郵崔伯易
　　爲墓誌略叙其事予與夷甫逺親知之甚
　　詳士人中盖未曾有此事
人有前知者數十百千年事皆能言之夢寐亦
　　或有之以此知萬事無不前定予以謂不
　　然事非前定方其知時即是今日中間年
　　歲亦與此同時元非先後此理宛然熟觀
　　之可諭或曰苟能前知事有不利者可遷
　　避之亦不然也苟可遷避則前知之時巳
　　見所避之事若不見所避之事即非前知
呉僧文捷戒律精苦竒跡甚多能知宿命然罕
　　與人言予群從爲知制誥知杭州禮爲上
　　客文通嘗學誦掲帝呪都未有人知捷一
　　日相見曰舎人誦呪何故闕一句既而思
　　其所誦果少一句浙人多言文通不壽一
　　日齊心徃問捷捷曰公更三年爲翰林學
　　士壽四十歲後當為地下職任事權不減生
　　時與楊樂道待制聮曹然公此時當衣衰
　　絰視事文通聞之大駭曰數十日前曾夢
　　楊樂道相過云受命與同公職事所居甚
　　樂愼勿辝也後數年果爲學士而丁母䘮
　　年三十九矣明年秋捷忽使人與文通訣
　　别時文通在姑蘇急往錢塘見之捷驚曰
　　公大期在此月何用更來宜即速還屈指
　　計之曰急行尚可到家文通如其言馳還
　　徧别骨肉是夜無疾而終捷與人言多如
　　此不能悉記此吾家事耳捷嘗持如意輪
　　呪靈變尤多缾中水呪之則涌立畜一舎
　　利晝夜轉於琉璃缾中捷行道遶之捷行
　　速則舎利亦速行緩則舎利亦緩士人郎
　　忠厚事之至謹就捷乞以舎利捷遂與之
　　封護甚嚴一日忽失所在但空缾耳忠厚
　　齋戒延捷加持少頃見觀音像衣上一物
　　蠢蠢而動疑其虫也試取乃所亡舎利如
　　此者非一忠厚以子愛之持以見歸予家
　　至今嚴奉盖神物也
郢州漁人擲網于漢水至一潭底舉之覺重得
　　一石長尺餘圓直如㫁椽細視之乃群小
　蛤鱗次相比綢􁁴鞏固以物試抉其一端
　得一書卷乃唐天寳年所造金剛題誌甚
　　詳字法竒古其末云醫慱士攝比陽縣令
　朱均施比陽乃唐州屬邑不知何年墜水
　中首尾略無沾漬爲土豪李孝源所得孝
　　源素奉佛寳藏其書蛤筒復養之水中客
　　至𣣔見則出以視之孝源囙感經像之勝
　　異斾家財萬餘緍寫佛經一藏于郢州興
　　陽寺特爲嚴麗
張忠定少時謁華山陳圖南遂𣣔隱居華山圖
　　南曰他人即不可知如公者吾當分半以
　　　相奉然公方有官職未可議此其勢如失
　　　火家待君救火豈可不赴也乃贈以一詩
　　　曰自呉入蜀是㝷常歌舞筵中救火忙乞
　　　得金陵飬閑散亦須多謝鬢邉瘡始皆不
　　　諭其言後忠定更鎮杭益晚年有瘡發于
　　　項後治不差遂自請得金陵皆如此詩言
　　　忠定在蜀日與一僧善及歸謂僧曰君當
　　　送我至鹿頭有事奉託僧依其言至鹿頭
　　　闗忠定出一書封角付僧曰謹收此後至
　　　乙卯年七月二十六日當請於官司對衆
　　　發之慎不可私發若不待其日及私發者
　　　必有大禍僧得其書至大中祥符七年歲
　　乙卯時凌侍郎䇿帥蜀僧乃持其書詣府
　　具陳忠定之言其僧亦有道者凌信其言
　　集從官共開之乃忠定真容也其上有手
　　題曰詠當血食於此後數日得京師報忠
　　定以其年七月二十六日捐舘凌乃爲之
　　築廟于成都蜀人自唐以來嚴祀韋南康
　　自此乃改祠忠定至今
熈寕七年嘉興僧道親號通照大師爲秀州副
　　僧正因逰温州鴈蕩山自大龍湫回𣣔至
　　瑞鹿院見一人衣布𥜗行澗邉身輕若飛
　　履木葉而過葉皆不動心疑其異人乃下
　　澗中揖之遂相與坐於石上問其氏族閭
　　里年齒皆不荅鬚髪皓白面色如少年謂
　　道親曰今　宋朝第六帝也更後九年當
　　有疾汝可持吾藥獻　天子此藥人臣不
　　可服服之有大責宜善保守乃探囊出一
　　丸指端大𬗋色重如金錫以授道親曰龍
　　壽丹也𣣔去又謂道親曰明年歲當大疫
　　呉越尤甚汝名已在死籍今食吾藥勉脩
　　善業當免此患探囊中取一拍葉與之道
　　親即時食之老人曰定免矣慎守吾藥至
　　癸亥歲自詣闕獻之言訖遂去南方大疫
　　兩浙無貧富皆病死者十有五六道親殊
　　無恙至元豐六年夏夢老人趣之曰時至
　　矣何不速詣闕獻藥夢中爲雷電驅逐惶
　　懼而起徑詣秀州具述本末謁假入京詣
　　尚書省獻之執政親問以爲狂人不受其
　　獻明日因對奏知　上急使人追㝷付内
　　侍省問状以所遇對未數日　先帝果不
　　豫乃使勾當御藥院梁從政持御香賜装
　　錢百千同道親乘驛詣鴈蕩山求訪老人
　　不復見乃於𥘉遇處焚香而還　先帝㝷
　　康復謂輔臣曰此但預示服藥兆耳聞其
　　藥至今在彰善閤當時不曽進御
廬山太平觀乃九天採訪使者祠自唐開元中
　　創建元豐二年道士陶智仙營一舎令門
　　人陳若拙董作發地忽得一缾封鐍甚固
　　破之其中皆五色土唯有一銅錢文有應
　　元保運四字若拙得之以歸其師不甚爲
　　異至元豐四年忽有　詔進號九天採訪
　　使者爲應元保運真君遣内侍廖維持
　　御書殿額賜之乃與錢文符同時知制誥
　　熊本提舉太平觀具聞其事召本觀主首
　　推詰其詳審其無偽乃以其錢付廖維表
　　獻之
祥符中方士王捷本黥卒嘗以罪配沙門島能
　　作黄金有老鍜工畢升曽在禁中爲捷鍜
　　金升云其法爲爐竈使人隔墻鼓鞴盖不
　　欲人覘其啓閉也其金鐡爲之𥘉自冶中
　　出色尚黒凡百餘兩爲一餅每餅輻解鑿
　　爲八片謂之鴉觜金者是也今人尚有藏
　　者上令上坊鑄爲金龜金牌各數百龜
　　以賜近臣人一枚時受賜者除戚里外在
　　庭者十有七人餘悉埋玉清昭應宫寳符
　　閣及殿基之下以爲寳鎮牌賜天下州府
　　軍監各一今謂之金寳牌者是也洪州李
　　簡夫家有一龜乃其伯祖虚巳所得者盖
　　十七人之數也其龜夜中徃徃出逰爛然
　　有光掩之則無所得其家至今匱藏
夢溪筆談卷第二十一
　　　　　　　　　沈　括　存中
　　　　異事(異疾附)
世傳虹能入溪澗飲水信然熈寕中予使契丹
　　至其極北黒水境永安山下卓帳是時新
　　雨霽見虹下帳前澗中予與同職扣澗觀
　　之虹兩頭皆垂澗中使人過澗隔虹對立
　　相去數丈中間如隔絹縠自西望東則見
(盖反/虹也)立澗之東西望則爲日所鑠都無所
　　覩乆之稍稍正東踰山而去次日行一程
　　又復見之(孫彦先云虹乃雨中日/影也日照雨則有之)
皇祐中蘇州民家一夜有人以白堊書其墻壁
　　悉似在字字稍異一夕之間數萬家無一
　　遺者至於卧内深隱之䖏户牗間無不到
　　者莫知其然後亦無他異
延州天山之巔有奉國佛寺寺庭中有一墓世
　　傳尸毗王之墓也尸毗王出於佛書大智
　　論言嘗割身肉以飼餓鷹至割肉盡今天
　　山之下有濯筋河其縣爲膚施縣詳膚施
　　之義亦與尸毗王說相符按漢書膚施縣
　　乃秦縣名此時尚未有佛書疑後人傳㑹
　　縣名爲說雖有唐人一碑已漫㓕㫁折不
　　可讀慶暦中施昌言鎮鄜延乃壊奉國寺
　　爲倉發尸毗墓得千餘秤炭其棺槨皆朽
　　有枯骸尚完脛骨長二尺餘髗骨大如斗
　　并得玉環玦七十餘件玉衝牙長僅盈尺
　　皆爲在位者所取金銀之物即入于役夫
　　争取珎寳遺骸多爲拉碎但貯一小函中
　　埋之東上閤門使夏元象時爲兵馬都監
　　親董是役爲予言之甚詳至今天山倉側
　　昏後獨行者徃徃與鬼神遇郡人甚畏之
予於譙亳得一古鏡以手循之當其中心則摘
　　然如灼龜之聲人或曰此夾鏡也然夾不
　　可鑄須兩重合之此鏡甚薄畧無銲跡恐
　　非可合也就使銲之則其聲當銑塞今扣
　　之其聲泠然纎逺既因抑按而響剛銅當
　　破柔銅不能如此澄瑩洞徹歴訪鏡工皆
　　罔然不測
世傳湖湘間因震雷有鬼神書謝仙火三字於
　　木柱上其字入木如刻倒書之此說甚著
　　近歲秀州華亭縣亦因雷震有字在天王
　　寺屋柱上亦倒書云髙洞揚鴉一十六人
　　火令章凡十一字内令章兩字特竒勁似
　　唐人書體至今尚在頗與謝仙火事同所
　　謂火者疑若隊伍若千人爲一火耳予在
　　漢東時清明日雷震死二人於州守园中
　　脇上各有兩字如墨筆畫扶踈類柏葉不
　　知何字
元厚之少時曽夢人告之異日當爲翰林學士
　　須凡弟數人同在禁林厚之自思素無兄
　　弟疑此夢爲不然熈寕中厚之除學士同
　　時相先後入學士院一人韓持國維一陳
　　和叔繹一鄧文約綰一楊元素繪并厚之
　　名絳五人名皆從系始悟弟兄之說
木中有文多是柹木治平初杭州南新縣民家
　　析􁇖木中有上天大國四字予親見之書
　　法類顔真卿極有筆力國字中間或字仍
　　起挑作尖口全是顔筆知其非偽者其横
　　畫即是横理斜畫即是斜理其木直剖偶
　　當天字中分而天字不破上下兩畫并一
　　脚皆横挺出半指許如木中之節以兩木
　　合之如合契焉
盧中甫家呉中嘗未明而起墻柱之下有光熠
　　然就視之似水而動急以油紙扇挹之其
　　物在扇中滉漾正如水銀而光艶爛然以
　　火燭之則了無一物又魏國大主家亦嘗
　　見此物李團練評嘗言予與中甫所見無
　　少異不知何異也予昔年在海州曽夜煮
　　塩鴨卵其間一卵爛然通明如玉熒熒然
　　屋中盡明置之噐中十餘日臭腐㡬盡愈
　　明不已蘇州錢僧孺家煮一鴨卵亦如是
　　物有相似者必自是一類
予在中書檢正時閱雷州奏牘有人爲鄊民誀
　　死問其狀鄊民能以熟食呪之俄頃膾炙
　　之類悉復爲完肉又呪之則熟肉復爲生
　　肉又呪之則生肉能動復使之能活牛者
　　復爲牛羊者復爲羊但小耳更呪之則漸
　　大既而復呪之則還爲熟食人有食其肉
　　覺腹中滛滛而動必以金帛求解金帛不
　　至則腹裂而死所食牛羊自裂中出獄具
　　案上觀其呪語但曰東方王母桃西方王
　　母桃兩句而巳其他但道其所𣣔更無他
　　術
壽州八公山側土中及溪澗之間徃徃得小金
　　餅上有篆文劉主字世傳淮南王藥金也
　　得之者至多天下謂之印子金是也然止
　　於一印重者不過半兩而已鮮有大者予
　　甞於壽春漁人䖏得一餅言得於淮水中
　　凡重七兩餘面有二十餘印背有五指及
　　掌㾗紋理分明傳者以謂埿之所化手㾗
　　正如握埿之迹襄随之間故春陵白水地
　　發土多得金麟趾裊裭麟趾中空四傍皆
　　有文刻極工巧裊􁊫作團餅四邊無模範
　　跡似於平物上滴成如今乾􁇖土人謂之
　　􁇖子金趙飛鷰外傳帝窺趙昭儀浴多裒
　　金餅以賜侍兒私婢殆此類也一枚重四
　　兩餘乃古之一斤也色有𬗋艶非他金可
　　比以刀切之柔甚於鉛雖大塊亦可刀切
　　其中皆虚軟以石磨之則霏霏成屑小說
　　麟趾裊􁊫乃婁敬所為藥金方家謂之婁
　　金和藥最良漢書註亦云異於他金予在
　　漢東一歲凡數家得之有一窖數十餅者
　　予亦買得一餅
舊俗正月望夜迎厠神謂之𬗋姑亦不必正月
　　常時皆可召予少時見小兒軰等閑則召
　　之以爲嬉笑親戚間曽有召之而不肯去
　　者兩見有此自後遂不敢召景祐中太常
　　博士王綸家因迎𬗋姑有神降其閨女自
　　稱上帝後宫諸女能文章頗清麗今謂之
　　女仙集行于世其書有數體甚有筆力然
　　皆非世間篆隷其名有藻牋篆茁金篆十
　　餘名綸與先君有舊予與其子弟逰見其
　　筆跡其家亦時見其形但自腰以上見之
　　乃好女子其下常爲雲氣所擁善鼓筝音
　　調凄婉聴者忘倦甞謂其女曰能乗雲與
　　我逰乎女子許之乃自其庭中涌白雲如
　　蒸女子踐之雲不能載神曰汝履下有穢
　　土可去履而登女子乃韈而登如履繒絮
　　冉冉至屋復下曰汝未可往更期異日後
　　女子嫁其神乃不至其家了無禍福爲之
　　記傳者甚詳此予目見者粗志于此近嵗
　　迎𬗋姑仙者極多大率多能文章歌詩有
　　極工者予屡見之多自稱蓬萊謫仙醫卜
　　無所不能棊與國手爲敵然其靈異顯著
　　無如王綸家者
世有竒疾者吕縉叔以制誥知頴州忽得疾但
　　縮小臨終僅如小兒古人不曽有此疾終
　　無人識有松滋令姜愚無他疾忽不識字
　　數年方稍稍復舊又有一人家妾視直物
　　皆曲弓絃界尺之類視之皆如鈎醫僧奉
　　真親見之江南逆旅中一老婦啖物不知
　　飽餘徳占過逆旅老婦愬以飢其子恥之
　　對徳占以蒸餅啖之盡一竹簣約百餅猶
　　称飢不巳日食飯一石米随即痢之飢復
　　如故京兆醴泉主簿蔡繩予友人也亦得
　　飢疾毎飢立須啖稍遟則頓仆悶絶懷中
　　常置餅餌雖對貴官遇飢亦便齕啖繩有
　　美行博學有文爲時聞人終以此不幸無
　　人識其疾毎爲之哀傷
嘉祐中揚州有一珠甚大天晦多見𥘉出于天
　　長縣陂澤中後轉入甓社湖又後乃在新
　　開湖中凡十餘年居民行人常常見之予
　　友人書齋在湖上一夜忽見其珠甚近𥘉
　　㣲開其房光自吻中出如横一金線俄頃
　　忽張殻其大如半席殻中白光如銀珠大
　　如拳爛然不可正視十餘里間林木皆有
　　影如𥘉日所照逺䖏但見天赤如野火倐
　　然逺去其行如飛浮於波中杳杳如日古
　　有明月之珠此珠色不類月熒熒有芒熖
　　殆類日光崔伯易嘗爲明珠賦伯易髙郵
　　人盖常見之近歲不復出不知所徃樊良
　　鎮正當珠徃來䖏行人至此徃徃維船數
　　宵以待現名其亭爲玩珠
登州巨嵎山下臨大海其山有時震動山之大
　　石皆頽入海中如此已五十餘年土人皆
　　以爲常莫知所謂
士人宋述家有一珠大如鷄卵㣲紺色瑩徹如
　　水手持之映空而觀則末底一點凝翠其
　　上色漸淺若回轉則翠䖏常在下不知何
　　物或謂之滴翠珠佛書西域有琉璃珠投
　　之水中雖深皆可見如人仰望虚空月影
　　疑此近之
登州海中時有雲氣如宮室䑓觀城堞人物車
　　馬冠盖歴歷可見謂之海市或曰蛟蜃之
　　氣所爲疑不然也歐陽文忠曽出使河朔
　　過髙唐縣驛舎中夜有鬼神自空中過車
　　馬人畜之聲一一可辨其聲甚詳此不具
　　紀問本䖏父老云二十年前嘗晝過縣亦
　　歴歴見人物土人亦謂之海市與登州所
　　見大畧相類也
近嵗延州永寕關大河岸崩入地數十尺土下
　　得竹笋一林凡數百莖根幹相連悉化爲
　　石適有中人過亦取數莖去云𣣔　進皇
　　延郡素無竹此入在數十尺土下不知其
　　何代物無乃曠古以前地卑氣濕而冝竹
　　耶婺州金華山有松石又如桃核蘆根蛇
　　蟹之類皆有成石者然皆其地本有之物
　　不足深怪此深地中所無又非本土所有
　　之物特可異耳
治平中澤州人家穿井土中見一物蜿蜒如龍
　　蛇状畏之不敢觸乆之見其不動試撲之
　　乃石也村民無知遂碎之時程伯純爲晉
　　城令求得一段鱗甲皆如生物盖蛇蜃所
　　化如石蟹之類
随州醫蔡士寕嘗寳一息石云數十年前得於
　　一道人其色𬗋光如辰州丹砂極光瑩如
　　映人搜和藥劑有纏紐之紋重如金錫其
　　上有兩三竅以細蔑剔之出赤屑如丹砂
　　病心狂熱者服麻子許即定其斤兩歲息
　　士寕不能名乃以歸予或云昔人所煉丹
　　藥也形色既異又能滋息必非凡物當求
　　識者辨之
随州大洪山人李遥殺人亡命踰年至秭歸因
　出市見鬻拄杖者等閑以數十錢買之是
　　時秭歸適又有邑民爲人所殺求賊甚急
　　民之子見遥所操杖識之曰此吾父杖也
　　遂以告官司執遥驗之果邑民之杖也榜
　　掠備至遥實買杖而鬻者已不見卒未有
　　以自明者有司詰其行止來歴勢不可隱
　　乃逓随州大洪殺人之罪遂敗卒不知鬻
　　杖者何人市人千萬而遥適值之因縁及
　　其隱匿此亦事之可怪者
至和中交趾獻麟如牛而大通身皆大鱗首有
　　一角考之記傳與麟不類當時有謂之山
　　犀者然犀不言有鱗莫知其的詔欲謂之
　　麟則慮夷獠見欺不謂之麟未有以質之
　　止謂之異獸最爲慎重有體今以予觀之
　　殆天禄也按漢書靈帝中平三年鑄天禄
　　蝦䗫于平津門外註云天禄獸名今鄧州
　　南陽縣北崇資碑旁兩獸鐫其膞一曰天
　　禄一曰辟邪元豐中予過鄧境聞此石獸
　　尚在使人墨其所刻天禄辟邪字觀之似
　　篆似隷其獸有角鬛大鱗如手掌南豐曽
　　阜爲南陽令題宗資碑隂云二獸膞之所
　　刻獨在製作精巧髙七八尺尾鬛皆鱗甲
　　莫知何象而名此也今詳其形甚類交趾
　　所獻異獸知其必天禄也
錢塘有聞人紹者常寳一劍以十大釘陷柱中
　　揮劍一削十釘皆截隱如秤衡而劍鋒無
　　纎跡用力屈之如鈎縱之鏗然有聲復直
　　如絃闗中种諤亦畜一劍可以屈置盒中
　　縱之復直張景陽七命論劍曰若其靈寳
　　則舒屈無方盖自古有此一類非常鉄能
　　爲也
嘉祐中伯兄爲衞尉丞呉僧持一寳鑑來云齋
　　戒照之當見前途吉凶伯兄如其言乃以
　　水濡其鑑鑑不甚明髣髴見如人衣緋衣
　　而坐是時伯兄爲京寺丞衣緑無縁遽有
　　緋衣不數月
英宗即位覃恩賜緋後數年僧至京師蔡景繁
　　時爲御史嘗照之見已着貂蟬甚自喜不
　　數日攝官奉祀遂假蟬冕景繁終於承議
　　郎乃知鑑之所卜唯知近事耳
三司使宅本印經院熈寕中更造三司宅自薛
　　師政經始宅成日官周琮曰此宅前河後
　　直太社不利居者始自元厚之自拜日入
　　居之不乆厚之謫去而曽子宣繼之子宣
　　亦謫去子厚居之子厚又逐而予爲三司
　　使亦以罪去李奉世繼爲之而奉世又謫
　　皆不縁三司職事悉以他坐裭削奉世去
　　安厚卿主計而三司官廢宅毀爲官寺厚
　　卿亦不終任
嶺表異物誌記鱷魚甚詳予少時到閩中時王
　　舉直知潮州釣得一鱷其大如船畫以爲
　　圖而自序其下大體其形如鼉但喙長等
　　其身牙如鋸齒有黄蒼二色或時有白者
　　尾有三鈎極銛利遇鹿豕即以尾㦸之以
　　食生卵甚多或爲魚或爲鼉黿其爲鱷者
　　不過一二土人設鈎於大豕之身筏而流
　　之水中鱷尾而食之則爲所斃
嘉祐中海州漁人獲一物魚身而首如虎亦作
　　虎文有兩短足在肩指爪皆虎也長八九
　　尺視人輒淚下舁至都中數日方死父老
　　云昔年曽見之謂之海蠻師然書傳小說
　　未嘗載　此物即虎頭鯊也能變虎
邕州交宼之後城壘方完有定水精舎泥佛輒
　　自動揺晝夜不息如此踰月時新經兵亂
　　人情甚懼有司不敢隱具以上聞遂有詔
　　令置道塲禳謝動亦不巳時劉𥘉知邕州
　　惡其惑衆乃舁像投江中至今亦無佗異
洛中地内多宿蔵凡置第宅未經掘者例出掘
　　錢張文孝左丞始以數千緡買洛大第價
　　已定又求掘錢甚多文孝必𣣔得之累増
　　至千餘緡才售人皆以爲妄費及營建廬
　舎土中得一石匣不甚大而刻鏤精妙皆
　爲花鳥異形項有篆字二十餘書法古怪
　　無人能讀發匣得黄金數百兩鬻之金價
　　正如置第之直斸掘錢亦在其數不差一
　　錢觀其窽識文畫皆非近古所有數已前
　　定則雖𣣔無妄費安可得也
熈寕九年恩州武城縣有旋風自東南来望之
　　挿天如羊角大木盡㧞俄頃旋風卷入雲
　　霄中既而漸近乃經縣城官舎民居畧盡
　　悉卷入雲中縣令兒女奴婢卷去復墜地
　　死傷者數人民間死傷亡失者不可勝計
　　縣悉爲丘墟遂移今縣
宋次道春明退朝録言天聖中青州盛冬濃霜
　　屋瓦皆成百花之状此事五代時已嘗有
　　之予亦自兩見如此慶暦中京師集禧觀
　　渠中氷紋皆成花果林木元豐末予到秀
　　州人家屋瓦上氷亦成花每瓦一枝正如
　　畫家所爲折枝有大花似牡丹芍藥者細
　　花如海棠萱草軰者皆有枝葉無毫髪不
　　具氣象生下雖巧筆不能爲之以紙搨之
　　無異石刻
熈寕中河州雨雹大者如鷄卵小者如蓮芡悉
　　如人頭耳目口鼻皆具無異鐫刻次年王
　　師平河州蕃戎授首者甚衆豈克勝之符
　　豫告耶
夣溪筆談卷二十一(終)
夢溪筆談卷第二十二
　　　　　　　　沈　括　存中
　　　　謬誤(譎詐附)
東南之美有㑹稽之竹箭竹爲竹箭爲箭蓋二
　　物也今採箭以爲矢而通謂矢爲箭者因
　　其箭名之也至於用木爲笴而謂之箭則
　　謬矣
丁晉公之逐士大夫逺嫌莫敢與之通聲問一
　　日忽有一書與執政執政得之不敢發立
　　具上聞洎發之乃表也深自叙致詞頗哀
　　切其間兩句曰雖遷陵之罪大念立　主
　　之功多遂有北還之命謂多智變以流人
　　無因逹章奏遂託爲執政書度以上聞因
　　蒙寛宥
甞有人自負才名後爲進士狀首揚歷貴近曽
　　謫官知海州有筆工善畫水召使畫便㕔
　　掩障自爲之記白書于壁間後人以其時
　　名至今嚴護之其間叙畫水之因曰設於
　　聽事以代反坫人莫不怪之予竊意其心
　　以謂邦君屏塞門管氏亦屏塞門邦君爲
　　兩君之好有反坫管氏亦有反坫其文相
　　屬故繆以屏爲反坫耳
段成式酉陽雜爼記事多誕其間叙草木異物
　　尤多繆妄率記異國所出欲無根柢如云
　　一木五香根旃檀節沉香花鷄舌葉藿膠
　　薫陸此尤謬旃檀與沉香兩木元異鷄舌
　　即今丁香耳今藥品中所用者亦非藿香
　　自是草葉南方至多薫陸小木而大葉海
　　南亦有薫陸乃其膠也今謂之乳頭香五
　　物逈殊元非同類
丁晉公從　車駕廵幸禮成有　詔賜輔臣玉
　　帶時輔臣八人行在祗候庫止有七帶尚
　　衣有帶謂之比玉價直數百萬　上欲以
　　賜輔臣以足其數晉公心欲之而位在七
　　人之下度必不及已乃諭有司不須發尚
　　衣帶自有小私帶且可服之以謝候還京
　　别賜可也有司具以此聞旣各受賜而晉
　　公一帶僅如指闊　上顧謂近侍曰丁謂
　　帶與同列大殊速求一帶易之有司奏唯
　　有尚衣　衘帶遂以賜之其帶熙寧中復
　　歸内府
黄宗旦晩年病目每奏事先具奏目成誦于口
　　至　上前展奏目誦之其實不見也同列
　　害之宻以他書易其奏目宗旦不知也至
　　上前所誦與奏目不同歸乃覺之遂乞致
　　仕
京師賣卜者唯利舉埸時舉人占得失取之各
　　有術有求目下之利者凡有人問皆曰必
　　得士人樂得所欲竸徃問之有邀以後之
　　利者凡有人問悉曰不得下第者常過十
　　分之七皆以謂術精而言直後舉倍獲有
　　因此著名終身饗利者
包孝肅尹京号爲明察有編民犯法當杖脊吏
　　受賕與之約曰今見尹必付我責狀汝第
　　呼號自辯我與汝分此罪汝決杖我亦決
　　杖旣而包引囚問畢果付吏責狀囚如吏
　　言分辯不巳吏大聲訶之曰但受脊杖出
　　去何用多言包謂其市權捽吏於庭杖之
　　七十特寛囚罪止從杖坐以抑吏勢不知
　　乃爲所賣卒如素約小人爲姦固難防也
　　孝肅天性峭嚴未甞有笑容人謂包希仁
　　笑比黄河清
李溥爲江淮發運使每歳奏計則以大船載東
　　南美貨結納當途莫知紀極　章獻太后
　　垂簾時溥因奏事盛稱浙茶之美云自來
　　進　御唯建州餅茶而浙茶未甞修貢本
　　司以羡餘錢買到數千斤乞進入内自國
　　門挽船而入稱進奉茶綱有司不敢問所
　　貢餘者悉入私室溥晚年以賄敗竄謫海
　　州然自此遂爲發運司歳例毎發運使入
　　奏舳艫蔽川自泗州七日至京予出使淮
　　南時見有重載入汴者求得其籍言兩浙
　　牋𥿄三暖船他物稱是
崔融爲瓦松賦云謂之木也訪山客而未詳謂
　　之草也驗農皇而罕記段成式難之曰崔
　　公博學無不該悉豈不知瓦松已有著說
　　引梁簡文詩依簷映昔耶成式以昔耶爲
　　瓦松殊不知昔耶乃是垣衣瓦松自名昨
　　葉何成式亦自不識
江南陳彭年博學書史於禮文尤所詳練歸
　　朝列于侍從　朝廷郊廟禮儀多委彭年
　　裁定援引故事頗爲詳洽甞攝太常卿導
　　駕誤行黄道上有司止之彭年正色回顧
　　曰自有典故禮曹素畏其該洽不復敢詰
　　問
海物有車渠蛤屬也大者如箕背有渠壟如蚶
　　殻故以爲器緻如白玉生南海尚書大傳
　　曰文王囚於羑里散冝生得大貝如車渠
　　以獻紂鄭康成乃解之曰渠車罔也蓋康
　　成不識車渠謬解之耳
李獻臣好爲雅言曾知鄭州時孫次公爲陜漕
　　罷赴闕先遣一使臣入京所遣乃獻臣故
　　吏到鄭庭叅獻臣甚喜欲令左右延飯乃
　　問之曰䬸來未使臣誤意䬸者謂次公也
　　遽對曰離長安日都運待制已治裝獻臣
　　曰不問孫待制官人䬸來未其人慙沮而
　　言曰不敢仰昧爲三司軍將日曽喫却十
　　三蓋鄙語謂遭杖爲䬸獻臣掩口曰官人
　　誤也問曽與未曽䬸飯欲奉留一食耳
夢溪筆談卷第二十二
夢溪筆談卷第二十三
　　　　　　　　沈　括　存中
　　　　譏謔(謬誤附)
石曼卿爲集賢校理微行倡舘爲不逞者所窘
　　曼卿醉與之校爲街司所録曼卿詭怪不
　　覊謂主者曰只乞就本廂科決欲詰旦歸
　　舘供職廂帥不喻其謔曰此必三舘吏人
　　也杖而遣之
司馬相如叙上林諸水曰丹水紫淵㶚滻涇渭
　　八川分流相背而異態灝溔潢漾東注太
　　湖李善注太湖所謂震澤按八水皆入大
　　河如何得東注震澤又白樂天長恨歌云
　　峨嵋山下少人行旌旗無光日色薄峨嵋
　　在嘉州與幸蜀路全無交渉杜甫武侯廟
　　柏詩云霜皮溜雨四十圍黛色叅天二千
　　尺四十圍乃是徑七尺無乃太細長乎防
　　風氏身廣九畒長三丈姬室畒廣六尺九
　　畒乃五丈四尺如此防風之身乃一餅餤
　　耳此亦文章之病也
庫藏中物物數足而名差玄者帳籍中謂之色
　　繳(音/叫)甞有一從官知審官西院引見一武
　　人於格合遷官其人自陳年六十無材力
　　乞致仕叙致謙厚甚有可觀主判攘手曰
　　某年七十二尚能拳歐數人此轅門也方
　　六十歳豈得遽自引退京師人謂之色繳
舊日官爲中允者極少唯老於幕官者累資方
　　至故爲之者多潦倒之人近歳州縣官進
　　用者多除中允遂有冷中允熱中允又集
　　賢殿修撰舊多以舘閣乆次者爲之近歳
　　有自常官超授要任未至從官者多除修
　　撰亦有冷撰熱撰時人謂熱中允不博冷
　　修撰
梅詢爲翰林學士一日書詔頗多屬思甚苦操
　　觚循堦而行忽見一老卒卧於日中欠伸
　　甚適梅忽嘆曰暢哉徐問之曰汝識字乎
　　曰不識字梅曰更快活也
有一南方禪僧到京師衣間緋袈裟主事僧素
　　不識南宗體式以爲妖服執歸有司尹正
　　見之亦遲疑未能断良乆喝岀禪僧以袈
　　裟送報慈寺泥迦葉披之人以謂此僧未
　　有見處却是知府具一隻眼
士人應敵文章多用他人議論而非心得時人
　　爲之語曰問即不㑹用則不錯
張唐卿進士第一人及第期集于興國寺題壁
　　云一舉首登龍虎牓十年身到鳯凰池有
　　人續其下云君看姚曄并梁固不得朝官
　　未可知後果終於京官
信安滄景之間多蚊虻夏月牛馬皆以泥塗之
　　不尓多爲蚊虻所斃郊行不敢乗馬馬爲
　　蚊虻所毒則狂逸不可制行人以獨輪小
　　車馬鞍蒙之以乗謂之木馬挽車者皆衣
　　韋袴冬月作小坐床冰上拽之謂之凌床
　　予甞按察河朔見挽床者相屬問其所用
　　曰此運使凌床此提刑凌床也聞者莫不
　　掩口
廬山簡寂觀道士王告好學有文與星子令相
　善有邑豪修醮告當爲都工都工薄有施
　　利一客道士自言衣紫當爲都工訟于星
　　子云職位顛倒稱号不便星子令封牒與
　告吿乃判牒曰客僧做寺主俗諺有云散
　　衆奪都工敎門無例雖紫衣與黄衣稍異
　　奈本觀與別觀不同非爲稱呼蓋利乎其
　　中有物妄自尊顯豈所謂大道無名冝自
　　退藏無抵刑憲告後歸貫登科爲健吏至
　　祠部貟外郎江南西路提點刑獄而卒
舊制三班奉職月俸錢七百驛券肉半斤祥符
　中有人爲詩題所在驛舍間曰三班奉職
　實堪悲卑賤孤寒即可知七百料錢何日
　　冨半斤羊肉幾時肥　朝廷聞之曰如此
　　何以責廉隅遂増今俸
甞有一名公初任縣尉有舉人投書索米戯爲
　　一詩荅之曰五貫九百五十俸省錢請作
　　足錢用妻兒尚未厭糟糠僮僕豈免遭飢
　凍贖典贖解不曽休喫酒喫肉何曾夢爲
　報江南癡秀才更來謁索覓甚瓮熈寧中
　　例増選人俸錢不復有五貫九百俸者此
　實飬廉隅之本也
石曼卿𥘉登科有人訟科埸覆考落數人曼卿
　　是其數時方期集于興國寺符至追所賜
　　勅牒靴服數人皆啜泣而起曼卿獨解靴
　　𫀆還使人露體戴幞頭復坐語笑終席而
　　去次日𬒳黜者皆授三班借職曼卿爲一
　　絶句曰無才且作三班借請俸争如録事
　叅從此罷稱郷貢進且須走馬東西南
蔡景繁爲河南軍巡判官曰縁事至留司御史
　臺閱案牘得乾德中回南郊儀仗使司牒
　　檢云准來文取索本京大駕鹵簿勘㑹本
　　京鹵簿儀仗先於清泰年中末帝將帶逃
　走不知所在
江南宋齊丘智謀之士也自以謂江南有精兵
　　三十萬士卒十萬大江當十萬而已當十
　萬江南𥘉主本徐温飬子及僣号遷徐氏
　　于海陵中主繼統用齊丘謀徐氏無男女
　　少長皆殺之其後齊丘甞有一小兒病閉
　　閤謝客中主置燕召之亦不出有老樂工
　　且雙瞽作一詩書紙鳶上放入齊丘第中
　　詩曰化家爲國實良圖緫是先生畫計謨
　　一箇小兒抛不得上皇當日合何如海陵
　　州宅之東至今有小兒墳數十皆當時所
　　殺徐氏之族也
有一故相逺派在姑蘇有嬉遊書其壁曰大丞
　　相再從姪某甞遊有士人李璋素好訕謔
　　題其傍曰混元皇帝三十七代孫李璋繼
　　至
呉中一士人曽爲轉運司别試解頭以此自負
　　好附託顯位是時侍御史李制知常州丞
　　相莊敏龐公知湖州士人遊毗陵挈其徒
　　飲倡家顧謂一騶卒曰汝徃白李二我在
　　此飲速遣有司持酒肴來李二謂李御史
　　也俄頃郡厨以飲食至甚爲豐腆有一蓐
　　醫適在其家見其事後至御史之家因語
　　及之李君極怪使人捕得騶卒乃兵馬都
　　監所假受士人敎戒就使庖買飲食以紿
　　坐客耳李乃杖騶卒使街司白士人出城
　　郡僚有相善者出與之别唁之曰倉卒遽
　　行當何所詣士人應之曰且徃湖州依龐
　　九耳聞者莫不大笑
館閣每夜輪校官一人直宿如有故不宿則虚
　　其夜謂之豁宿故事豁宿不得過四至第
　　五日即須入宿遇豁宿例於宿暦名位下
　　書腹肚不安免宿故舘閣宿暦相傳謂之
　　害肚暦
呉人多謂梅子爲曹公以其甞望梅止渴也又
　　謂鵞爲右軍有一士人遺人醋梅與燖鵞
　　作書云醋浸曹公一甏湯燖右軍兩隻聊
　　備一饌
夢溪筆談卷第二十三
夢溪筆談卷第二十四
　　　　　　　　　沈　括　存中
　　　　雜誌一
延州今有五城說者以謂舊有東西二城夾河
　　對立髙萬典郡始展南北東三關城予因
　　讀杜甫詩云五城何迢迢迢迢隔河水延
　　州秦北戸關防猶可倚乃知天寳中巳有
　　五城矣
鄜延境内有石油舊說髙奴縣出脂水即此也
　　生於水際沙石與泉水相雜惘惘而出土
　　人以雉尾裛之乃採入缶中頗似淳漆燃
　　之如麻但煙甚濃所霑幄幕皆黒予疑其
　　煙可用試埽其煤以爲墨黒光如漆松墨
　　不及也遂大爲之其識文爲延川石液者
　　是也此物後必大行於丗自予始爲之蓋
　　石油至多生於地中無窮不若松木有時
　　而竭今齊魯間松林盡矣漸至太行京西
　　江南松山太半皆童矣造煤人蓋未知石
　　煙之利也石炭煙亦大墨人衣予戯爲延
　　州詩云二郎山下雪紛紛旋卓穹廬學塞
　　人化盡素衣冬未老石煙多似洛陽塵
解州塩澤之南秋夏間多大風謂之塩南風其
　　勢發屋拔木幾欲動地然東與南皆不過
　　中條西不過席張鋪北不過鳴條縱廣止
　　於數十里之間解塩不得此風不冰蓋大
　　滷之氣相感莫知其然也又汝南亦多大
　　風雖不及塩南之厲然亦甚於他處不知
　　縁何如此或云自城北風穴山中出今所
　　謂風穴昔已夷矣而汝南自若了知非有
　　穴也方諺云汝州風許州葱其來素矣
昔人文章用北狄事多言黒山黒山在大幕之
　　北今謂之姚家族有城在其西南謂之慶
　　州予奉使甞帳宿其下山長數十里土石
　　皆紫黒似今之磁石有水出其下所謂黒
　　水也胡人言黒水原下委髙水曽逆流予
　　臨視之無此理亦常流耳山在水之東大
　　底北方水多黒色故有盧龍郡北人謂水
　　爲龍盧龍即黒水也黒水之西有連山謂
　　之夜來山極髙峻契丹墳墓皆在山之東
　　南麓近西有逺祖射龍廟在山之上有龍
　　舌藏于廟中其形如劒山西别是一族尤
　　爲勁悍唯啖生肉血不火食胡人謂之山
　　西族北與黒水胡南與逹靼接境
予姻家朝散郎王九齡常言其祖貽永侍中有
　　女子嫁諸司使夏偕因病危甚服毉朱嚴
　　藥遂差貂蟬喜甚置酒慶之女子於坐間
　　求爲朱嚴奏官貂蟬難之曰今歳恩例已
　　許門醫劉公才當候明年女子乃哭而起
　　徑歸不可留貂蟬追謝之遂召公才諭以
　　女子之意輟是歳恩命以授朱嚴　制下
　　之日而嚴死公才乃囑王公曰朱嚴未受
　　命而死法容再奏公然之再爲公才請及
　　制下公才之尉氏縣使人召之公才方飲
　　酒聞得官大喜遂暴卒一四門助敎而死
　　二醫一官不可妄得况其大者乎
趙韓王治第麻搗錢一千二百餘貫其他可知
　　蓋屋皆以板爲笡上以方塼甃之然後布
　　瓦至今完壯(塗壁以麻搗土世俗/遂謂塗壁麻爲麻搗)
契丹北境有跳兎形皆兎也但前足纔寸許後
　　足㡬一尺行則用後足跳一躍數尺止則
　　蹶然仆地生於契丹慶州之地大莫中子
　　使虜日捕得數兎持歸蓋爾雅所謂蟨兎
　　也亦曰蛩蛩巨驉也
蟭蟟之小而緑色者北人謂之螓即詩所謂螓
　　首蛾眉者也取其頂深且方也又閩人謂
　　大蠅爲胡螓亦螓之類也
北方有白鴈似鴈而小色白秋深則來白鴈至
　　則霜降河北人謂之霜信杜南詩云故國
　　霜前白鴈來即此也
熙寧中𥘉行淤田法論者以謂史記所載涇水
　　一斛其泥數㪷且糞且漑長我禾黍所謂
　　糞即淤也予出使至宿州得一石碑乃唐
　　人鑿六陡門發汴水以淤下澤民獲其利
　　刻石以頌刺史之功則淤田之法其來蓋
　　乆矣
予奉使河北邊太行而北山崔之間徃徃銜螺
　　蚌殻及石子如鳥卵者横亘石壁如帶此
　　乃昔之海濵今東距海已近千里所謂大
　　陸者皆濁泥所湮耳堯殛鯀于羽山舊說
　　在東海中今乃在平陸凡大河漳水滹沲
　　涿水桑乾之類悉是濁流今關陜以西水
　　行地中不減百餘尺其泥歳東流皆爲大
　　陸之土此理必然
唐李翺爲來南録云自淮㳂流至于髙郵乃泝
　　至于江孟子所謂決汝漢排淮泗而注之
　　江則淮泗固甞入江矣此乃禹之舊跡也
　　熙寧中曽遣使按圖求之故道宛然但江
　　淮已深其流無復能至髙郵耳
予中表兄李善勝曽與數年軰鍊朱砂爲丹經
　　歳餘因沐砂再入鼎誤遺下一塊其徒丸
　　服之遂發懵冒一夕而斃朱砂至涼藥初
　　生嬰子可服因火力所變遂能殺人以變
　　化相對言之旣能變而爲大毒豈不能變
　　而爲大善旣能變而殺人則冝有能生人
　　之理但未得其術耳以此知神仙羽化之
　　方不可謂之無然亦不可不戒也
温州鴈蕩山天下奇秀然自古圖牒未甞有言
　者祥符中因造玉清宮伐山取材方有人
　　見之此時尚未有名按西域書阿羅漢諾
　　矩羅居震旦東南大海際鴈蕩山芙蓉峯
　　龍湫唐僧買休爲諾矩羅賛有鴈蕩經行
　　雲漠漠龍湫宴坐雨濛濛之句此山南有
　芙蓉峯下芙蓉驛前瞰大海然未知鴈蕩龍
　　湫所在後因伐木始見此山山頂有大池
　相傳以爲鴈蕩下有二潭水以爲龍湫又
　有經行峽宴坐峯皆後人以貫休詩名之
　　也謝靈運爲永嘉守凡永嘉山水遊歷殆
　　遍獨不言此山蓋當時未有鴈蕩之名予
　　觀鴈蕩諸峯皆峭拔嶮怪上聳千尺穹崖
　　巨谷不類他山皆包在諸谷中自嶺外望
　　之都無所見至谷中則森然干霄原其理
　　當是爲谷中大水衝激沙土盡去唯巨石
　　巋然挺立耳如大小龍湫水簾𥘉月谷之
　　類皆是水鑿(音漕/去聲)之穴自下望之則髙嵓峭
　　壁從上觀之適與地平以至諸峯之頂亦
　　低於山頂之地面丗間溝壑中水鑿之處
　　皆有植土龕巖亦此類耳今成臯陜西大
　　澗中立土動及百尺逈然聳立亦鴈蕩具
　　體而微者但此土彼石耳旣非挺出地上
　　則爲深谷林莽所蔽故古人未見靈運所
　　不至理不足怪也
内諸司舎屋唯祕閣最宏壯閣下穹隆髙敞相
　　傳謂之木天
嘉祐中蘇州崑山縣海上有一船桅折風飄抵
　　岸船中有一十餘人衣冠如唐人繫紅鞓
　　角帶短皂布衫見人皆慟哭語言不可曉
　　試令書字字亦不可讀行則相綴如鴈行
　　乆之自出一書示人乃唐天祐中告授屯
　　羅島首領陪戎副尉制又有一書乃是上
　　髙麗表亦稱屯羅島皆用漢字蓋東夷之
　　臣屬髙麗者船中有諸糓唯麻子大如蓮
　　的蘇人種之𥘉歳亦如蓮的次年漸小數
　　年後只如中國麻子時賛善大夫韓正彦
　　知崑山縣事召其人犒以酒食食罷以手
　　捧首而𩥇意若懽感正彦使人爲其治桅
　　桅舊植船木上不可動工人爲之造轉軸
　　敎其起倒之法其人又喜復捧首而𩥇
熈寧中珠輦國使人入貢乞依本國俗撒殿
　　詔從之使人以金盤貯珠跪捧於殿檻之
　　間以金蓮花酌珠向　御座撒之謂之撒
　　殿乃其國至敬之禮也　朝退有司埽徹
　　得珠十餘兩分賜是日侍殿閣門使副内
　　臣
方家以磁石磨針鋒則能指南然常微偏東不
　　全南也水浮多蕩摇指爪及盌唇上皆可
　　爲之運轉尤速但堅滑易墜不若縷懸爲
　　最善其法取新纊中獨蠒縷以芥子許蠟
　　綴于針腰無風處懸之則針常指南其中
　　有磨而指北者予家指南北者皆有之磁
　　石之指南猶柏之指西莫可原其理
歳首畫鍾馗于門不知起自何時皇祐中金陵
　　發一塚有石誌乃宋宗慤母鄭夫人宗慤
　　有妺名鍾馗則知鍾馗之設亦逺
信州杉溪驛舎中有婦人題壁數百言自叙丗
　　家本士族父母以嫁三班奉職鹿生之子
(鹿忘/其名)娩娠方三日鹿生利月俸逼令上道
　　遂死于杉溪將死乃書此壁具逼迫苦楚
　　之狀恨父母逺無地赴訴言極哀切頗有
　　詞藻讀者無不感傷旣死藁葬之驛後山
　　下行人過此多爲之憤激爲詩以弔之者
　　百餘篇人集之謂之鹿奴詩其間甚有佳
　　句鹿生夏文莊家奴人惡其貪忍故斥爲
　　鹿奴
士人以氏族相髙雖從古有之然未甞著盛自
　　魏氏銓緫人物以氏族相髙亦未􁑖任門
　　地唯四夷則全以氏族爲貴賤如天笁以
　　刹利婆羅門二姓爲貴種自餘皆爲庶姓
　　如毗舎首陁是也其下又有貧四姓如工
　　巧純陁是也其他諸國亦如是國主大臣
　　各有種姓苟非貴種國人莫肯歸之庶姓
　　雖有勞能亦自甘居大姓之下至今如此
　　自後魏據中原此俗遂盛行于中國故有
　　八氏十姓三十六族九十二姓凡三丗公
　　者曰膏梁有令僕者曰華腴尚書領護而
　　上者爲甲姓九卿方伯者爲乙姓散騎常
　　侍太中大夫者爲丙姓吏部正貟郎爲丁
　　姓得入者謂之四姓其後遷易紛争莫能
　　堅定遂取前丗仕籍定以博陵崔范陽盧
　　隴西李榮陽鄭爲中族唐髙宗時又増太
　　原王清河崔趙郡李通謂七姓然地勢相
　　傾互相排詆各自著書盈編連簡殆數十
　　家至於朝廷爲之置官譔定而流習所徇
　　扇以成俗雖國勢不能排奪大率髙下五
　　等通有百家皆謂之士族此外悉爲庶姓
　　㛰宦皆不敢與百家齒隴西李氏乃皇族
　　亦自列在第三其重族望如此一等之内
　　又如崗頭盧澤底李土門崔靖恭楊之類
　　自爲鼎族其俗至唐末方漸衰息
茶牙古人謂之雀舌麦顆言其至嫰也今茶之
　美者其質素良而所植之木又美則新牙
　　一發便長寸餘其細如針唯牙長爲上品
　　以其質榦土力皆有餘故也如雀舌麦顆
　者極下材耳乃北人不識誤爲品題予山
　　居有茶論甞茶詩云誰把嫰香名雀舌定
　　來北客未曾甞不知靈草天然異一夜風
　　吹一寸長
閩中荔枝核有小如丁香者多肉而甘土人亦
　　能爲之取荔枝木去其宗根仍火燔令焦
　　復種之以大石抵其根但令傍根得生其
　　核乃小種之不復牙正如六畜去勢則多
　　肉而不復有子耳
元豐中慶州界生子方蟲方爲秋田之害忽有
　　一蟲生如土中狗蝎其喙有鉗千萬蔽地
　　遇子方蟲則以鉗搏之悉爲兩段旬日子
　　方皆盡歳以大穰其䖝舊曾有之土人謂
　　之傍不肯
飬鷹鸇者其類相語謂之㕲漱(㕲音以/麦反)三舘書
　　有㕲漱三卷皆飬鷹鸇法度及醫療之術
處士劉易隱居王屋山甞於齋中見一大蜂罥
　　于蛛網蛛搏之爲蜂所螫墜地俄頃蛛鼓
　　腹欲裂徐行入草蛛嚙芋梗微破以瘡就
　　嚙處磨之良乆腹漸消輕躁如故自後人
　　有爲蜂螫者挼芋梗傅之則愈
宋明帝好食蜜漬鱁鮧一食數升鱁鮧乃今之
　　烏鱡腸也如何以蜜漬食之大業中吴郡
　　貢蜜蟹二千頭蜜擁劒四瓮又何嗣嗜糖
　蟹大底南人嗜鹹北人嗜甘魚蟹加糖蜜
　蓋便於北俗也如今之北方人喜用麻油
　煎物不問何物皆用油煎慶暦中群學士
　　㑹於玉堂使人置得生蛤蜊一簣令饔人
　　烹之乆且不至客訝之使人檢視則曰煎
　　之巳焦黒而尚未爛坐客莫不大笑予甞
　　過親家設饌有油煎法魚鱗鬛虬然無下
　　筯處主人則捧而撗嚙終不能咀嚼而罷
漳州界有一水號烏脚溪渉者足皆如墨數十
　　里間水皆不可飲飲則病瘴行人皆載水
　　自隨梅龍圖公儀䆠州縣時㳂牒至漳州
　　素多病預憂瘴癘爲害至烏脚溪使數人
　　肩荷之以物蒙身恐爲毒水所霑兢惕過
　　甚睢盱矍鑠忽墜水中至于沒頂乃出之
　　舉體黒如崑崙自謂必死然自此宿病盡
　　除頓覺康健無復昔之羸瘵又不知何也
北岳常岑謂之大茂山者是也半屬契丹以大
　　茂山分脊爲界岳祠舊在山下石晉之後
　　稍遷近裏今其地謂之神棚今祠乃在曲
　　陽祠北有望岳亭新晴氣清則望見大茂
　　祠中多唐人故碑殿前一亭中有李克用
　　題名云太原河東節度使李克用親領歩
　　騎五十萬問罪幽陵回師自飛狐路即歸
　　鴈門今飛狐路在茂之西自銀冶寨北岀
　　倒馬關度虜界却自石門子令水鋪入缾
　　形梅回兩寨之間至代州今此路已不通
　　唯北寨西出承天閣路可至河東然路極
　　峭狹太平興國中　車駕自太原移幸常
　　山乃由土門路至今有行宫
鎮陽池苑之盛冠於諸鎮乃王鎔時海子園也
　　鎔甞館李正威于此亭館尚是舊物皆甚
　　壯麗鎮人喜大言矜大其池謂之潭園盖
　　不知昔甞謂之海子矣中山人常好與鎮
　　人相雌雄中山城北園中亦有大池遂謂
　　之海子以壓鎮之潭園予熈寧中奉使鎮
　　定時薛師政爲定帥乃與之同議展海子
夢溪筆談卷第二十五
　　　　　　　　沈　括　存中
　　　　雜誌二
宣州寧國縣多枳首蛇其長盈尺黒鱗白章兩
　　首文彩同但一首逆鱗耳人家庭檻間動
　　有數十同穴略如蛇蚓
太子中允關杞曽提舉廣南西路常平倉行部
　　邕管一吏人爲蟲所毒舉身潰爛有一醫
　　言能治呼使視之曰此爲天蛇所螫疾已
　　深不可爲也乃以藥傳其創有腫起處以
　　鉗拔之有物如蛇凡取十餘條而疾不起
　　又予家祖塋在錢塘西溪甞有一田家忽
　　病癩通身潰爛號呼欲絶西溪寺僧識之
　　曰此天蛇毒耳非癩也取木皮煑飲一㪷
　　許令其恣飲𥘉日疾減半兩三日頓愈驗
　　其木乃今之秦皮也然不知天蛇何物或
　　云草間黄花蜘蛛是也人遭其螫仍爲露
　　水所濡乃成此疾露渉者亦當戒也
天聖中侍御史知雜事章頻使遼死於虜中虜
　　中無棺櫬轝至范陽方就殮自後遼人常
　　造數􁇀棺以銀飾之毎有使人入境則載
　　以隨行至今爲例
景祐中党項首領趙德明卒其子元昊嗣立
　　朝廷遣郎官楊吿入蕃弔祭吿至其國中
　　元昊遷延遥立屢促之然後至前受　詔
　　及拜起頋其左右曰先王大錯有國如此
　　而乃臣屬於人旣而饗告于㕔其東屋後
　　若千百人鍜聲告隂知其有異志還朝祕
　　不敢言未幾元昊果叛其徒遇乞先創造
　　蕃書獨居一樓上累年方成至是獻之元
　　昊乃改元制衣冠禮樂下令國中悉用蕃
　　書胡禮自稱大夏　朝廷興師問罪彌歳
　　虜之戰士益少而舊臣宿將如剛浪㖫遇
　　野利軰多以事誅元昊九孤復奉表稱蕃
　　朝廷因赦之許其自新元昊乃更稱兀卒
　　曩宵慶暦中契丹舉兵討元昊元昊與之
　　戰屢勝而契丹至者日益加衆元昊望之
　　大駭曰何如此之衆也乃使人行成退數
　　十里以避之契丹不許引兵壓西師陣元
　　昊又爲之退舎如是者三凡退百餘里毎
　　退必盡焚其草萊契丹之馬無所食因其
　　退乃許平元昊遷延數日以老北師契丹
　　馬益病亟數軍攻之大敗契丹于金肅城
　　獲其僞乗輿器服子婿近臣數十人而還
　　先是元昊後房生一子曰寗令受寗令者
　　華言大王也其後又納沒臧訛哤之妹生
　　諒祚而愛之寗令受之母恚忌欲除沒臧
　　氏授戈于寗令受使圖之寗令受間入元
　　昊之室卒與元昊遇遂刺之不殊而走諸
　　大佐沒臧訛哤軰仆寗令梟之明日元昊
　　死立諒祚而舅訛哤相之有梁氏者其先
　　中國人爲訛哤子婦諒祚私焉日視事于
　　國夜則從諸沒臧氏訛哤懟甚謀伏甲梁
　　氏之宫須其入以殺之梁氏私以告諒祚
　　乃使召訛哤執於内室沒臧强宗也子弟
　　族人在外者八十餘人悉誅之夷其宗以
　　梁氏爲妻又命其弟乞埋爲家相許其丗
　　襲諒祚凶忍好爲亂治平中遂舉兵犯慶
　　州大順城諒祚乗駱馬張黄屋自出督戰
　　牌者彍弩射之中乃解圍去創甚馳入一
　　佛祠有牧牛兒不得出懼伏佛座下見其
　　脫鞾血涴于踝使人裹創舁載而去至其
　　國死子秉常立而梁氏自主國事梁乞埋
　　死其子移逋繼之謂之沒寗令沒寗令者
　　華言天大王也秉常之丗執國政者有嵬
　　名浪遇元昊之弟也最老於軍事以不附
　　諸梁遷下治而死存者三人移逋以丗襲
　　居長契次曰都羅馬尾又次曰關萌訛略
　　知書私侍梁氏移逋萌訛皆以昵倖進唯
　　馬尾粗有戰功然皆庸才秉常荒孱梁氏
　　自主兵不以屬其子秉常不得志素慕中
　　國有李青者本秦人亡虜中秉常昵之因
　　說秉常以河南歸　朝廷其謀洩青爲梁
　　氏所誅而秉常廢
古人論茶唯言陽羡顧渚天柱蒙頂之類都未
　　言建溪然唐人重串茶粘黒者則巳近乎
　　建餅矣建茶皆喬木呉蜀淮南唯叢茭而
　　巳品自居下建茶勝處曰郝源曽坑其間
　　又岔根山頂二品尤勝李氏時号爲北苑
　　置使領之
信州鈆山縣有苦泉流以爲澗挹其水熬之則
　　成膽礬烹膽礬則成銅熬膽礬鐵釡乆之
　　亦化爲銅水能爲銅物之變化固不可測
　　按黄帝素問有天五行地五行土之氣在
　　天爲溼土能生金石溼亦能生金石此其
　　驗也又石穴中水所滴皆爲鍾乳殷孽春
　　秋分時汲井泉則結石花大滷之下則生
　　隂精石皆溼之所化也如木之氣在天爲
　　風木能生火風亦能生火蓋五行之性也
古之節如今之虎符其用則有圭璋龍虎之别
　　皆櫝將之英蕩是也漢人所持節乃古之
　　族也予在漢東得一玉琥美玉而微紅酣
　　酣如醉肌温潤明潔或云即玟瑰也古人
　　有以爲幣者春官以白琥禮西方是也有
　　以爲貨者左傳加以玉琥二是也有以爲
　　瑞節者山國用虎節是也
國朝汴渠發京畿輔郡三十餘縣夫歳一浚祥
　　符中閤門祗候使臣謝德權領治京畿溝
　　洫權借浚汴夫自尔後三歳一浚始令京
　　畿民官皆兼溝洫河道以爲常職乆之治
　　溝洫之工漸㢮邑官徒帶空名而汴渠有
　　二十年不浚歳歳堙澱異時京師溝渠之
　　水皆入汴舊尚書省都堂壁記云踈治八
　　渠南入汴水是也自汴流堙澱京城東水
　　門下至雍丘襄邑河底皆髙出堤外平地
　　一丈二尺餘自汴堤下瞰民居如在深谷
　　熈寧中議改䟽洛水入汴予甞因出使按
　　行汴渠自京師上善門量至泗州淮口凢
　　八百四十里一百三十歩地勢京師之地
　　比泗州凢髙十九丈四尺八寸六分於京
　　城東數里白渠中穿井至三丈方見舊底
　　驗量地勢用水平望尺幹尺量之不能無
　　小差汴渠堤外皆是出土故溝水令相通
　　時爲一堰節其水候水平其上漸淺涸則
　　又爲一堰相齒如階陛乃量堰之上下水
　　面相髙下之數㑹之乃得地勢髙下之實
唐風俗人在逺或閨門間則使人傳拜以爲敬
　　本朝兩浙仍有此俗客至欲致敬于閨闥
　　則立使人而拜之使人入見所禮乃再拜
　　致命若有中外則荅拜使人出復拜客客
　　與之爲禮如賔主慶暦中王君貺使契丹
　　宴君貺于混融江觀釣魚臨歸戎主置酒
　　謂君貺曰南北修好歳乆恨不得親見南朝
　　皇帝兄託卿爲傳一柸酒到　南朝乃自
　　起酌酒容甚恭親授君貺舉柸又自鼓琵
　　琶上南朝　皇帝千萬歳壽先是戎主之
　　弟宗元爲燕王有全燕之衆乆畜異謀戎
　　主恐其隂附　朝廷故特効恭順宗元後
　　卒以稱亂誅
潘閬字逍遥咸平間有詩名與錢易許洞爲友
　　狂放不覊甞爲詩曰散拽禪師來蹴踘亂
　　拖遊女上鞦韆此其自序之實也後坐盧
　　多遜黨亡命捕跡甚急閬乃變姓名僧服
　　入中條山許洞宻贈之詩曰潘逍遥平生
　　才氣如天髙倚天大笑無所懼天公嗔尔
　　口呶呶罰敎臨老頭補衲歸中條我願中
　　條山神鎮長在驅雷叱電依前趂出這老
　　怪後㑹赦以四門助敎召之閬乃自歸送
　　信州安置仍不懲艾復爲埽市舞詞曰出
　　砒霜價錢可贏得撥灰兼弄火暢殺我以
　　此爲士人不齒放弃終身
江湖間唯畏大風冬月風作有漸船行可以爲
　　備唯盛夏風起于顧盼間徃徃罹難曽聞
　　江國賈人有一術可免此患大凢夏月風
　　景須作于午後欲行船者五鼓𥘉起視星
　　月明㓗四際至地皆無雲氣便可行至於
　　已時即止如此無復與暴風遇矣國子博
　　士李元規云平生遊江湖未甞遇風用此
　　術
予使虜至古契丹界大薊茇如車蓋中國無此
　　大者其地名薊恐其因此也如揚州冝楊
　　荆州冝荆之類荆或爲楚楚亦荆木之别
　名也
刀約使契丹戯爲四句詩曰押燕移離畢看房
　賀跋支餞行三匹裂宻賜十貔貍皆紀實
　也移離畢官名如中國執政官賀跋支如
　　執衣防閤匹裂小木罌以色綾木爲之如
　　黄漆貔貍形如䑕而大穴居食果糓嗜肉
　　狄人爲珎膳味如㹠子而脆
丗傳江西人好訟有一書名鄧思賢皆訟牒法
　　也其始則敎以侮文侮文不可得則欺誣
　　以取之欺誣不可得則求其罪劫之蓋思
　　賢人名也人傳其術遂以之名書村校中
　　徃徃以授生徒
蔡君謨甞書小吴牋云李及知杭州市白集一
　　部乃爲終身之恨此君殊清節可爲丗戒
　　張乖崖鎮蜀當遨逰時士女環左右終三年
　　未甞回顧此君殊重厚可以爲薄夫之檢
　　押此帖今在張乖崖之孫堯夫家予以謂
　　買書而爲終身之恨近於過激苟其性如
　　此亦可尚也
陳文忠爲樞宻一日日欲沒時忽有中人宣召
　　旣入右掖已昏黒遂引入禁中屈曲行甚
　　乆時見有簾幃燈燭皆莫知何處已而到
　　　小殿殿前有兩花檻已有數人先至皆
　　立廷中殿上垂簾蠟燭十餘炬而已相繼
　　而至者凢七人中使乃奏班齊唯記文忠
　　丁謂杜鎬三人其四人忘之杜鎬時尚爲
　　舘職良乆　乗輿自宫中出燈燭亦不過
　　數十而已宴具甚盛卷簾令不拜升殿就
　　坐　御座設于席東設文忠之坐于席西
　　如常人賔主之位堯叟等皆惶恐不敢就
　　位　上宣喻不已堯叟懇陳自古未有君
　　臣齊列之禮至于再三　上作色曰本爲
　　天下太平　朝廷無事思與卿等共樂之
　　若如此何如就外朝開宴今日只是宫中
　　供辦未甞命有司亦不召中書輔臣以卿
　　等機宻及文館職任侍臣無嫌且欲促坐
　　語笑不須多辭堯叟等皆趨下稱謝　上
　　急止之曰此等禮數且皆置之堯叟悚慄
　　危坐　上語笑極歡酒五六行膳具中各
　　岀兩絳囊置群臣之前皆大珠也　上曰
　　時和歳豐中外康冨恨不得與卿等日夕
　　相㑹太平難遇此物助卿等燕集之費群
　　臣欲起謝　上云且坐更有如是酒三行
　　皆有所賜悉良金重寳酒罷已四鼔時人
　　謂之　天子請客文忠之子述古得於文
　　忠頗能道其詳此畧記其一二耳
關中無螃蠏元豐中予在陜西聞秦州人家收
　　得一乾蠏土人怖其形狀以爲怪物每人
　　家有病瘧者則借去掛門戸上徃徃遂差
　　不但人不識鬼亦不識也
丞相陳秀公治第于潤州極爲閎壯池館綿亘
　　數百歩宅成公已疾甚唯肩輿一登西樓
　　而已人謂之三不得居不得修不得賣不
　　得
福建劇賊廖恩聚徒千餘人剽掠市邑殺害將
　吏江浙爲之騷然後經赦宥乃率其徒首
　　降　朝廷𥙷恩右班殿直赴三班院候差
　　遣時坐恩黜免者數十人一時在銓班叙
　　録其脚色皆理私罪或公罪獨恩脚色稱
　　出身以來並無公私過犯
曹翰圍江州三年城將陷　太宗嘉其盡節於
　　所事遣使喻翰城下日拒命之人盡赦之
　　使人至獨木渡大風數日不可濟及風定
　　而濟則翰巳屠江州無遺類適一日矣唐
　　吏部尚書張嘉福奉使河北逆韋之亂有
　　勅處斬尋遣使人赦之使人馬上昬睡遲
　　行一驛比至巳斬訖與此相類得非有命
　　歟
慶暦中河北大水　仁宗憂形于色有走馬承
　　受公事使臣到闕即時召對問河北水灾
　　何如使臣對曰懐山襄陵又問百姓如何
　　對曰如喪考妣　上黙然旣退即　詔閤
　　門今後武臣上殿奏事並須直說不得過
　　爲文飾至今閤門有此條遇有合奏事人
　　即預先告示
予奉使按邊始爲木圖寫其止川道路其𥘉徧
　　履山川旋以麵糊木屑寫其形勢於木案
　　上未㡬寒凍木屑不可爲又鎔蠟爲之皆
　　欲其輕易賷故也至官所則以木刻上之
　　上召輔臣同觀乃　詔邊州皆爲木圖藏
　　於内府
蜀中劇賊李順䧟劒南兩川關右震動　朝廷
　　以爲憂後王師破賊梟李順收復兩川書
　　功行賞了無間言至景祐中有人告李順
　　尚在廣州巡檢使臣陳文璉捕得之乃真
　　李順也年已七十餘推驗明白囚赴闕覆
　　按皆實　朝廷以平蜀將士功賞巳行不
　　欲暴其事但斬順賞文璉二官仍閤門祗
　　候文璉泉州人康定中老歸泉州予尚識
　　之文璉家有李順案欵本末甚詳順本味
　　江王小博之妻弟始王小博反于蜀中不
　　能撫其徒衆乃共推順爲主順𥘉起悉召
　　郷里冨人大姓令具其家所有財粟據其
　　生齒足用之外一切調發大賑貧乏録用
　　材能存撫良善號令嚴明所至一無所犯
　　時兩蜀大饑旬日之間歸之者數萬人所
　　向州縣開門延納傳檄所至無復完壘及
　　敗人尚懐之故順得脫去三十餘年乃始
　　就戮
交趾乃漢唐交州故地五代離亂吴文昌始據
　　安南稍侵交廣之地其後文昌爲丁璉所
　　殺復有其地　國朝開寳六年璉𥘉歸附
　　授靜海軍節度使八年封交趾郡王景德
　　元年土人黎威殺璉自立三年威死安南
　　大亂乆無酋長其後國人共立閩人李公
　　藴爲主天聖七年公藴死子德政立嘉祐
　　六年德政死子日尊立自公藴據安南始
　　爲邊患屢將兵入宼至日尊乃僣稱法天
　　應運崇仁至道慶成龍祥英武睿文尊德
　　聖神皇帝尊公藴爲太祖神武皇帝國号
　　大越熙寧元年僞改元寳象次年又改神
　　武日尊死子乾德立以宦人李尚吉與其
　　母黎氏号鷰鸞太妃同主國事熙寧八年
　　舉兵陷邕欽廉三州九年遣宣徽使郭仲
　　通天章閣待制趙公才討之拔廣源州擒
　　酋領劉紀焚甲峒破机郎決里至冨良江
　　尚吉遣王子洪真率衆來拒大敗之斬洪
　　真衆殱于江上乹德乃降是時乹德方十
　　歳事皆制于尚吉廣源州者本邕州覊縻
　　天聖七年首領儂存福歸附補存福邕州
　　衛職轉運使章頻罷遣之不受其地存福
　　乃與其子智髙東掠籠州有之七源存福
　　因其亂殺其兄率土人劉川以七源州歸
　　存福慶暦八年智髙自領廣源州漸吞滅
　　右江田州一路蠻峒皇祐元年邕州人殿
　　中丞昌協奏乞招收智髙不報廣源州孤
　　立無所歸交趾覘其隙襲取存福以歸智
　　髙據州不肯下反欲圖交趾不克爲交人
　　所攻智髙出奔右江文村具金函表投邕
　　州乞歸朝廷邕州陳拱拒不納明年智髙
　　與其匹盧豹黎貌黄仲卿廖通等拔横山
　　寨入宼陷邕州入二廣及智髙敗走盧豹
　　等收其餘衆歸劉紀下廣河至熈寧二年
　　豹等歸順未幾復叛從紀至大軍南征郭
　　帥遣别將燕逹下廣源乃始得紀以廣源
　　爲順州甲峒者交趾大聚落主者甲承貴
　娶李公藴之女改姓甲氏承貴之子紹泰
　　又娶德政之女其子景隆娶日尊之女丗
　爲婚姻最爲邊患自天聖五年承貴破太
　　平寨殺寨主李緒嘉祐五年紹泰又殺永
　　平寨主李德用屢侵邊境至熙寧大舉乃
　　討平之收隷机郎縣
太祖朝常戒禁兵之衣長不得過膝買魚肉及
　　酒入營門者皆有罪又制更戍之法欲其
　習山川勞苦遠妻孥懐土之戀兼外戍之
　　日多在營之日少人人少子而衣食易足
　　又京師衛兵請粮者營在城東者即令赴
　　城西倉在城西者令赴城東倉仍不許傭
　　僦車脚皆須自負甞親登右掖門觀之蓋
　　使之勞力制其驕惰故士卒衣食無外慕
　　安辛苦而易使
青堂羌本吐蕃別族唐末蕃將尚恐熱作亂率
　　衆歸中國境内離散國𥘉有胡僧立遵者
　　乗亂挾其主籛逋之子唃厮囉東據宗竒
　　邈川城唃厮囉人号瑕薩籛逋者胡言賛
　　普也唃厮華言佛也囉華言男也自稱佛
　　男猶中國之稱天子也立遵姓李氏唃厮
　　囉立立遵與邈川首領温(音温/反)逋相之有
　　漢隴西南安金城三郡之地東西二千餘
　　里宗哥邈川即所謂三河間也祥符九年
　　立遵與唃厮囉引衆十萬宼邊入古渭州
　　知秦州曹瑋攻敗之立遵歸乃死唃厮囉
　　妻李氏立遵之女也生二子曰瞎氊磨氊
　　角立遵死唃厮囉更取喬氏生子董氊取
　　契丹之女爲婦李氏失寵去爲尼二子亦
　　去其父瞎氊居河州磨氊角居邈川唃厮
　　囉徃來居青堂城趙元昊叛命以兵遮厮
　　囉遂與中國絶屯田貟外郎劉渙獻議通
　　唃厮囉乃使渙出古渭州循末邦山至河
　　州國門寺絶河踰廓州至青堂見唃厮囉
　　授以爵命自此復通磨氊角死唃厮囉復
　　取邈川城收磨氊角妻子質於結羅城唃
　　厮囉死子董氊立　朝廷復授以爵命瞎
　　氊有子木征木征者華言龍頭也以其唃
　　厮囉嫡孫昆弟行最長故謂之頭龍羌人
　　語倒謂之頭龍瞎氊死青堂首領瞎藥雞
　　羅及胡僧鹿尊共立之移居滔山董氊之
　　甥瞎征伏羌蕃部李鉞星之子也與木征
　　不協其舅李篤氊挾瞎征居結(古野/反)河瞎
　　征數與篤氊及沈千族首領常尹丹波合
　　兵攻木征木征去居安郷城有巴欺温者
　　唃氏族子先居結羅城其後稍強董氊河
　　南之城遂三分巴欺温木征居洮河澗瞎
　　征居結河董氊獨有河北之地熈寧五年
　　秋王子醇引兵始岀路骨山拔香子城平
　　河州又岀馬藺州擒木征母弟結呉叱破
　　洮州木征之弟已氊角降盡得河南熈河
　　洮岷疊宕六州之地自臨江寨至安郷城
　　東西一千餘里降蕃戸三十餘萬帳明年
　　瞎木征降置熈河路
范文正常言史稱諸葛亮能用度外人用人者
　　寞不欲盡天下之才常患近已之好惡而
　　不自知也能用度外人然後能周大事
元豐中夏戎之母梁氏遣將引兵卒至保安軍
　　順寧寨圍之數重時寨兵至少人心危懼
　　有倡姥李氏得梁氏隂事甚詳乃掀衣登
　　陴抗聲罵之盡發其私虜人皆掩耳併力
　　射之莫能中李氏言愈醜虜人度李終不
　　可得恐且得罪遂託以他事中夜解去鷄
　　鳴狗盜皆有所用信有之
宋宣獻博學喜藏異書皆手自校讎常謂校書
　　如埽塵一面埽一面生故有一書每三四
　　校猶有脫繆
夢溪筆談卷第二十五
夢溪筆談卷第二十六
　　　　　　　　沈　括　存中
　　　　藥議
古方言雲母麤服則著人肝肺不可去如枇把
　　狗脊毛不可食皆云射入肝肺丗俗似此
　　之論甚多皆謬說也又言人有水喉氣喉
　　者亦謬說也丗傳歐希範真五臟圖亦畫
　　三喉盖當時驗之不審耳水與食同嚥豈
　　能就中遂分入二喉人但有咽有喉二者
　　而已咽則納飲食喉則通氣咽則下入胃
　　脘次入胃又次入腸又次入大小腸喉則
　　下通五臟出入息五臟之含氣呼吸正如
　　冶家之鼓鞴人之飲食藥餌但自咽入腸
　　胃何甞能至五臟凢人之肌骨五臟腸胃
　　雖各别其入腸之物英精之氣味皆能洞
　　逹但滓穢即入二腸凢人飲食及服藥旣
　　入膓爲真氣所蒸英精之氣味以至金石
　　之精者如細研硫黄朱砂乳石之類凢能
　　飛走融結者皆隨真氣洞逹肌骨猶如天
　　地之氣貫穿金石土木曽無留礙自餘頑
　　石草木則但氣味洞逹耳及其勢盡則滓
　　穢傳入大腸潤濕滲入小腸此皆敗物不
　　復能變化惟當退洩耳凢所謂某物入肝
　　某物入腎之類但氣味到彼耳凢質豈能
　　至彼哉此醫不可不知也
予集靈苑方論雞舌香以爲丁香母蓋出陳氏
　　拾遺今細考之尚未然按齊民要術云雞
　　舌香丗以其似丁子故一名丁子香即今
　　丁香是也日華子云雞舌香治口氣所以
　　三省故事郎官日含雞舌香欲其奏事對
　　荅其氣芬芳此正謂丁香治口氣至今方
　　書爲然又古方五香連翹湯用雞舌香千
　金五香連翹湯無雞舌香却有丁香此最
　　爲明驗新𥙷本草又出丁香一條蓋不曾
　　深考也今丗所用雞舌香乳香中得之大
　　如山茱茰剉開中如柹核略無氣味以治
　　疾殊極乖謬
舊說有藥用一君二臣三佐五使之說其意以
　　謂藥雖衆主病者專在一物其他則節級
　　相爲用大略相統制如此爲冝不必盡然
　　也所謂君者主此一方者固無定物也藥
　　性論乃以衆藥之和厚者定以爲君其次
　　爲臣爲佐有毒者多爲使此謬說也設若
　　欲攻堅積如巴豆軰豈得不爲君㦲
金罌子止遺洩取其温且澁也丗之用金罌者
　　待其紅熟時取汁熬膏用之大誤也紅則
　　味甘熬膏則全斷澁味都失本性今當取
　　半黄時採乾搗未用之
湯散丸各有所冝古方用湯最多用丸散者殊
　　少煑散古方無用者唯近出人爲之本體
　　欲逹五臟四肢者莫如湯欲留膈胃中者
　　莫如散乆而後散者莫如丸又無毒者冝
　　湯小毒者冝散大毒者須用丸又欲速者
　　用湯稍緩者用散甚緩者用丸此其大槩
　　也近丗用湯者全少應湯皆用煑散大率
　　湯劑氣勢完壯力與丸散倍蓰煑散者一
　　啜不過三五錢極矣比功較力豈敵湯勢
　　然湯旣力大則不冝有失消息用之全在
　　良工難可以定論拘也
古法採草藥多用二月八月此殊未當但二月
　　草巳芽八月苗未枯採掇者易辨識耳在
　　藥則未爲良時大率用根者若有宿根須
　　取無莖葉時採則津澤皆歸其根欲驗之
　　但取蘆服地黄軰觀無苗時採則實而沉
　　有苗時採則虚而浮其無宿根者即候苗
　　成而未有花時採則根生巳足而又未衰
　　如今之紫草未花時採則根色鮮澤過而
　　採則根色黯惡此其効也用葉者取葉𥘉
　　長足時用牙者自從本說用花者取花𥘉
　　敷時用實者成實時採皆不可限以時月
　　縁土氣有早晩天時有愆伏如平地三月
　　花者深山中則四月花白樂天遊大林寺
　　詩云人間四月芳菲盡山寺桃花始盛開
　　蓋常理也此地勢髙下之不同也如筀竹
　　笋有二月生者有四月生者有五月方生
　　者謂之晚筀稻有七月熟者有八九月熟
　　者有十月熟者謂之晩稻一物同一畦之
　　間自有早晚此性之不同也嶺嶠微草凌
　　冬不凋并汾喬木望秋先隕諸越則桃李
　　冬實朔漠則桃李夏榮此地氣之不同一
　　畒之稼則糞漑者先牙一丘之禾則後種
　　者晩實此人力之不同也豈可一切拘以
　　定月哉
本草注橘皮味苦柚皮味甘此誤也柚皮極苦
　　不可向口皮甘者乃橙耳
按月令冬至麋角解夏至鹿角解隂陽相反如
　　此今人用麋鹿茸作一種殆踈也又有刺
　　麋鹿血以代茸云茸亦血耳此大誤也竊
　　詳古人之意凢含血之物肉差易長其次
　䈥難長最後骨難長故人自胚胎至成人
　　二十年骨髓方堅唯麋角自生至堅無兩
　　月之乆大者乃重二十餘斤其堅如石計
　　一晝夜須生數兩凢骨之頓成長神速無
　甚於此雖草木至易生者亦無能及之此
　骨之至强者所以能補骨血堅陽道强精
　髓也豈可與凢血爲比㦲麋茸利補陽鹿
　　茸利補陰凢用茸無樂太嫰丗謂之茄子
　　茸但珎其難得耳其實少力堅者又太老
　　唯長數寸破之肌如朽木茸端如馬瑙紅
　　玉者最善又北方戎狄中有麋麖麈駞鹿
　　極大而色蒼麂黄而無班亦鹿之類(角大/而有)
(文瑩瑩如玉/其茸亦可用)
枸杞陜西極邊生者髙丈餘大可作柱葉長數
　　寸無刺根皮如厚朴甘美異於他處者千
　　金翼云甘州者爲真葉厚大者是大體出
　　河西諸郡其次江池間埂上者實圓如櫻
　　桃全少核暴乾如餅極膏潤有味
淡竹對苦竹爲文除苦竹外悉謂之淡竹不應
　　别有一品謂之淡竹後人不䁱於本草内
　　别䟽淡竹爲一物今南人食筍有苦筍淡
　　筍兩色淡筍即淡竹也
東方南方所用細辛皆杜衡也又謂之馬蹄香
　　也黄白拳局而脆乾則作團非細辛也細
　　辛出華山極細而直深紫色味極辛嚼之
　　習習如椒其辛更甚於椒故本草云細辛
　　水漬令直是以杜衡僞爲之也襄漢間又
　有一種細辛極細而直色黄白乃是鬼督
　　郵亦非細辛也
本草注引爾雅云蘦大苦注甘草也蔓延生葉
　　似荷青莖赤此乃黄藥也其味極苦謂之
　　大苦非甘草也甘草枝葉悉如槐髙五六
　　尺但葉端微尖而糙澁似有白毛實作角
　　生如相思角作一本生熟則角坼子如小
　　匾豆極堅齒嚙不破
胡麻直是今油麻更無他說予巳於靈苑方論
　　之其角有六稜者有八稜者中國之麻今
　　謂之大麻是也有實爲苴麻無實爲枲又
　　曰牡麻張騫始自大宛得麻油之種亦謂
　　之麻故以胡麻别之謂漢麻爲大麻也
赤箭即今之天麻也後人旣誤岀天麻一條遂
　　指赤箭别爲一物旣無此物不得已又取
　　天麻苗爲之滋僞不然本草明稱採根隂
　　乾安得以苗爲之草藥上品除五芝之外
　　赤箭爲第一此神仙𥙷理飬生上藥丗人
　　惑於天麻之說遂止用之治風良可惜㦲
　　以謂其莖如箭旣言赤箭疑當用莖此尤
　　不然至如鳶尾牛膝之類皆謂莖葉有所
　　似則用根耳何足疑哉
地菘即天名精也丗人旣不識天名精又妄認
　　地菘爲火蘝本草又出鶴虱一條都成紛
　　亂今按地菘即天名精蓋其葉似菘又似
　　名精(名精即/蔓精出)故有二名鶴虱即其實也丗
　　間有單服火蘝法乃是服地菘耳不當用
　　火蘝(火蘝本草名稀蘝即是猪膏/苗後人不識亦重復出之)
南燭草木記傳本草所說多端今少有識者爲
　　其作青精飯色黒乃誤用烏臼爲之全非
　　也此木類也又似草類故謂之南草木今
　　人謂之南天燭者是也南人多植於廷檻
　　之間莖如朔藋有節髙三四尺廬山有盈
　　丈者葉微似棟而小至秋則實赤如丹南
　　方至多
太隂玄精生解州塩澤大滷中溝渠土内得之
　　大者如杏葉小者如魚鱗悉皆尖角端正
　　如龜甲其裙襴小墮其前則下剡其後則
　　上剡正如穿山甲相掩之處全是龜甲更
　　無異也色緑而瑩徹叩之則直理而折瑩
　　明如鑑折處亦六角如栁葉火燒過則悉
　　解折薄如栁葉片片相離白如霜雪平㓗
　　可愛此乃禀積隂之氣凝結故皆六角今
　　天下所用玄精乃絳州山中所出絳石耳
　　非玄精也楚州塩城古塩倉下土中又有
　　一物六稜如馬牙消清瑩如水晶潤澤可
　　愛彼方亦名太隂玄精然喜暴潤如塩鹻
　　之類唯解州所岀者爲正
稷乃今之穄也齊晉之人謂即積皆曰祭乃其
　　土音乃無他義也本草左云又名穈子穈
　　子乃黍屬大雅維秬維秠維穈維芑秬秠
　　穈芑皆黍屬以色別丹黍謂之穈(穈音/門)今
　　河西人用穈字而音穈
苦耽即本草酸漿也新集本草又重岀苦眈一
　　條河西番界中酸漿有盈丈者
今之蘇合香如堅木赤色又有蘇合油如􁢱膠
　　今多用此爲蘇合香按劉夢得傳信方用
　　蘇合香云皮薄子如金色按之即少放之
　　即起良乆不定如蟲動烈者佳也如此則
　　全非今所用者更當精考之
薫陸即乳香也本名薫陸以其滴下如乳頭者
　　謂之乳頭香鎔塌在地上者謂之塌香如
　　臘茶之有滴乳白乳之品豈可各是一物
山豆根味極苦本草言味甘者大誤也
蒿之類至多如青蒿一類自有兩種有黄色者
　　有青色者本草謂之青蒿亦恐有別也陜
　　西綏銀之間有青蒿在蒿䕺之間時有一
　　兩株逈然青色土人謂之香蒿莖葉與常
　　蒿悉同但常蒿色緑而此蒿色青翠一如
　　松檜之色至深餘蒿並黄此蒿獨青氣稍
　　芬芳恐古人所用以此爲勝
按文蛤即呉人所食花蛤也魁蛤即車螯也海
　　蛤今不識其生時但海岸泥沙中得之大
　　者如棊子細者如油麻粒黄白或赤相雜
　蓋非一類乃諸蛤之房爲海水礲礪光瑩
　　都非舊質蛤之屬其類至多房之堅乆瑩
　　㓗者皆可用不適指一物故通謂之海蛤
　　耳
今方家所用漏蘆乃飛㢘也飛㢘一名漏蘆苗
　　似箬葉根如牛蒡綿頭者是也採時用根
　　今閩中所用漏蘆莖如油麻髙六七寸秋
　　深枯黒如漆採時用苗本草自有條正謂
　　之漏蘆
本草所論赭魁皆未詳審今赭魁南中極多膚
　　黒肌赤似何首烏切破其中赤白理如㯽
　　榔有汁赤如赭南人以染皮製鞾閩嶺人
　　謂之餘粮本草禹餘粮注中所引乃此物
　　也
石龍芮今有兩種水中生者葉光而末圎陸生
　　者葉毛而末銳入藥用生水者陸生亦謂
　　之天炙取少葉揉繫臂上一夜作大泡如
　　火燒者是也
麻子海東來者最勝大如蓮實出屯羅島其次
　　上郡北地所出大如大豆亦善其餘皆下
　　材用時去殻其法取麻子帛包之沸湯中
　　浸候湯冷乃取懸井中一夜勿令著水明
　　日日中暴乾就新瓦上輕挼其殻悉解簸
　　揚取肉粒粒皆完
夢溪筆談卷第二十六
　　廣陵曩丁雲擾幸存黌宫兩廡析爲官舎
　　儲粟之所士皆暴露時有子衿之歎
　　大帥周侯開藩之二年慨然謂成俗之方
　　本乎禮義學宫又禮義之本一日盡屏官
　　舎儲廪于外因其舊扶顛易圮而新之繼
　　廣田租稍増生貟㝷又斥其餘刋沈公筆
　　談爲飬士亡窮之利今方領侈𬒮彬彬然
　　禮義之風皆昔之在城闕者也夫教飬相
　　須旣教而飬之蔑如雖唐虞不能以化民
　　此稷契二官所以相爲表裏也今旣闢絃
　　歌之地又開資給之源可謂教飬兼得矣
　　此書公庫舊有之徃徃賈易以充郡帑不
　　及學校今兹及是益見薄於已而厚於士
　　賢前人逺矣脩年代匱泮宫備校書之職謹
　　識其本末且證辨訛舛凢五十餘字疑者
　　無他本不敢以意驟易姑存其舊以俟好
　　古博雅君子筆談所紀皆
　　祖宗盛時典故卿相太平事業及前世制
　　作之美雖目見耳聞者皆有補於世非他
　　雜誌之比云乾道二年六月日左迪功郎
　　充揚州州學教授湯　脩年　跋
