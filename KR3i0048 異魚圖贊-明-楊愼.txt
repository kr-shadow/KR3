#+TITLE: 異魚圖贊-明-楊愼
#+DATE: 2018-05-12 10:18:09
#+SOURCE: github.com/kanripo/KR3i0048 master f0e6b723                
欽定四庫全書　　　　　　　子部九
　異魚圖贊　　　　　　　　　譜録類三(草木禽魚之/屬)
　　提要
　　　　(臣/)等謹案異魚圖贊四卷明楊慎撰慎所著
　　　　古音畧例諸書已别著録是書前有嘉靖甲
　　　　辰自序稱西州畫史録南朝異物圖將補繪
　　　　之閱其名多蹖錯文不雅馴乃取萬震沈懷
　　　　逺之物志效郭璞張駿之贊體或述其成製
　　　　或演以新文句中足徴言表即見不必張之
　　　　粉繪□之艷彩凡魚圖三卷共八十七種為
　　　　贊八十六首附以海錯一卷共三十五種為
　　　　贊三十首詞頗古雋雖詮釋名義不過形容
　　　　厓畧而遽云可以代圖未免自詡之過然大
　　　　㫖雅贍固博物者之所宜㕘考也乾隆四十
　　　　六年五月恭校上
　　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
刻異魚圖讃題辭
昔周公教成王讀爾雅而孔子訓門人學詩亦曰多識
於鳥獸草木之名然則博物洽聞固聖哲所不廢已用
修書破萬卷學擅五車乃以其緒捜剔異聞旁采稗史
譔為異魚圖讃時出新裁襍以古語窮極於蚌貝蜃螺
細極於鯤鮞跳䱓竭江羅海括怪囊竒玉屑霏香雅致
可誦此亦爾雅之註脚矣昔張司空博物而百嵗老狐
千年華表莫逃精鑑懼而夜泣温嶠然犀而水府畢獻
其狀用修此讃母乃令海藏鮫人散落珠璣江淮水族
朝宗學海耶是書向未􁐨板臨從友人朱汝修氏得鈔
本録之藏為帳中之秘葢千載於兹矣滇雲萬里負笈
為難巾笥偶携聊充枵腹
直指周公見而嘉之曰子思論道始於夫婦知能終於
鳶飛魚躍而荘子知濠上之鯈魚謂性天之相契用修
所著母乃非道機乎君子茂對天地樂育羣生欲使昆
蟲草木並暢鳥獸魚鼈咸若其可以細故忽諸詩紀牧
人乃□而稽諸大人之占曰衆維魚矣實維豐年魚鱗
族也而□占若此則周宣中興之盛可想見矣是用付
之剞劂以廣
直指公對育之化用徴大人之占刻成於萬歴戊申之
旦月而提學道僉事范允臨謹識嵗月於左
異魚圖賛引
有西州畫史録南朝異魚圖將補繪之予閲其名多蹐
錯文不雅馴乃取萬震沈懐逺之物志效郭璞張駿之
賛體或述其成製或演以新文其辭質而不文明而不
晦蕳而易盡韵而易諷句中足徴言表即見不必張之
粉繪□之􁅉彩矣異鄉素居枕􁁊罕營為之猶賢聊以
永日
　魚圖三卷賛八十六首異魚八十七種附以螺貝蜃
　蚶海錯為第四卷賛三十首海物三十五種
　總之凡一百二十二種嘉靖甲辰十一月望日升菴
　楊慎書
欽定四庫全書
異魚圖贊卷一
　　　　　　　　　　　　　明　楊慎　撰
　　總贊
魚之為字燕尾相似水蟲之中實繁厥類鱗鬛風濤抑
龍之次百種千名研桑莫記圖贊所取亦秪以異
　　鯤
鯤本魚子細如蠶茸莊周寓言鯤化為鵬譬彼詩頌雕
育桃蟲千古言詮誰發其矇(莊子云北溟有魚其名為/鯤鯤之大不知其幾萬里)
(此寓言也按内則卯醬卯音鯤國語亦云魚禁鯤鮞皆/以鯤為魚子至小之物也莊子乃以至小為至大便是)
(滑稽之開端後人不得其意晉江逌詩曰巨鼇戴蓬萊/大鯤運天池倐忽雲雨興俯仰三洲移孫放詩巨細同)
(一馬物化無常歸修鯤解長鱗鵬起扇雲飛撫翼摶積/風仰凌垂天翬皆不得其言詮也雖郭象之玄奥沉思)
(亦誤况司馬彪軰乎後世禪宗衲子却得其意故有龜/毛兎角石女懐胎一口吸盡西江水新羅日午打三更)
(之偈亦可信以為實事耶余嘗謂天地乃一大戯塲堯/舜為古今大淨千載而下不得其解矮人觀塲也  元)
(儒南充范無𨼆有/是説而余推衍之)
　　魴鯉
伊洛魴鯉天下最美伊洛鯉魴貴于牛羊洛口黄魚天
下不如(河洛記/引諺)
　　赤鯉
務光憤世自投盧川盧川水伯赤鯉送旃易名琴髙化
形而仙至今揚光清冷之淵(事見符子畫圖有水仙/騎赤鯉者即其人也)
　　嘉魚
南有嘉魚出於丙穴黄河味魚嘉味相頡最宜為䱓鬲
以蕉葉不爾脂腴將滳火㓕(事見水經蜀都賦任豫益/州記樊綽雲南記博物志)
(丙穴穴向丙也/味魚出黄河口)
　　蒲魚
蜀有蒲魚其形如粥出於郫縣蒲村之麓(魏武帝四時/食制杜詩魚)
(知丙穴由來美酒憶郫筒不用沽注引沔南丙穴沔/南去郫千里不㦄逺取葢即此魚也其魚亦出於穴)
　　八魚異性色
鰋偃鯉俯鱧圓魴方䱾青鯶赤鰻白鱨黄(陸農/師)
　　鱮鮒
清檢出佳鱮濁檢出好鮒美珍於常味取以二月初(水/經)
(注清檢濁檢/俱在陽平關)
　　鮒
洞庭之鮒出于江渂𢎞腴青顱朱尾碧鱗(劉邵七華節/文  􁪠即岷)
(字又/作文)
　　鱮
緡調餌芳可獲鱮魚網魚得鱮不如噉茹或名曰鱅其
性慵如(説苑子賤語/又古諺云云)
　　鱒
鞏洛之鱒割以為􁀙分芒㭊縷細亂蠻足(張平子七/問節文)
　　鯽魚
滇池鯽魚冬月可薦中含腴白號水母線北客乍餐以
為麵纜(樊綽觔甫夷志䝉舍地有鯽魚大者/重五  西洱河及滇池冬月多鯽魚)
　　鮆魚
浮玉之山北望具區苕水出焉中多鮆魚胡蝶所化􁀙
□長須(嶺表録異嘗有人浮南海泊於孤岸忽有一物/如蒲㠶飛過海將近舟舟人競以物撃之如帆)
(者盡碎墜舟上視之乃蛺蝶也去其趐足稱之得肉八/十觔噉之味美如魚此葢蝶將入水化魚者也胡蝶化)
(魚此又/一證)
　　鱸魚
鱸魚肉白如雪不腥東南佳味四腮獨稱金虀玉膾擅
美寜馨
　　鱏鰉
鱏鰉逆流不過鑽江(在叙/州)灘崩秭歸(癸卯/年事)又隔巫陽魚
官空設玉板不嘗(黄魚一/名玉板)
　　洄魚
河豚藥人時魚多骨兼此二美而無兩毒粉紅雪白洄
美堪録西施乳㴙水羊胛熟(洄魚一名/水底羊)
　　時魚
時魚似魴厥味肥媺品髙江東價百鱣鮪界江而西謂
之瘟魚棄而不餌
　　鮧魚
鮧魚偃額兩目上陳頭大尾小身滑無鱗或名曰鮎粘
滑是因(爾雅/翼)
　　鱟魚
鱟形如帆與便面同厥足二六雌常負雄漁人取之必
得其䨇子如麻子南醬是供(子美/可噉)
　　䱟鯺
魚有䱟鯺一頭數尾有脚如蠶食之肥美
　　郎君子鮝
郎君子鮝雄雌相雜置之醋盂逡廵便合下卵如粟頃
刻其州善治産難誕生如逹(本草名郎君子元/文類作郎君子鮝)
　　鯷(音題/)
魚有名鰾(匹妙/切)亦號為鯷化而為人曽謁仲尼鬛㦸鱗
甲由也仆之陳蔡之厄天際聖饑(衝波/傳)
　　䲛魚
潜有䲛魚飛有䲛鳥同是一物互為形表鳥藏魚出變
化莫曉
　　鱷魚
鱷似蜥蜴一卵百子或如白虺或成蒼兕喙餘三尺長
尾利齒岸掉渇虎人肉為胏造化至仁朝乃育此
　　又
南海有魚其名為鱷其身已朽其齒三作(李淳風物/類相感志)
　　䱐魳
魚有䱐魳或名江豚欲風則涌恒随浪翻
　　又
䱐魳之魚出淮及五湖黄肥不可食大如百觔楮數枚
相随沉浮自如(魏武帝四/時食制)
　　魚舅
嘉州魚舅載新厥名鱗鱗迎媵夫豈其甥其文實鯦江
圖可徴(説文鯦一/名當互)
　　弓魚
西洱弓魚三寸其　誰書以公音是字謬又哂多子亦
孔之羞(弓魚見魚譜/今誤作公)　(滇中俗諺既誤作公魚而怪其/有子遂綴為謔語云大理公魚)
(皆有子雲南/和尚豈無兒)
　　􁬊兒
􁬊兒極𦕈僅若針鈎盈咫萬尾一筯千頭漁師取之不
以網收來如陣雲壓幾沉舟名曰跳䱓厥義可求
　
　
　
　
　
　
　
　
　
　
　
　
　
　異魚圖贊卷一
欽定四庫全書
　異魚圖贊巻二
　　　　　　　　　　　　　明　楊慎　撰
　　鯪魚
吞舟之魚其名曰鯪背腹有刺如三角菱罟師畏之網
羅莫膺(臨海水/圡志)
　　勁䱜
南越勁䱜揚鬐排流洞腹養子朝泳暮游臍入口出貯
水若抽鱗皮□可餙蒯緱
　　石首魚
石首之魚有石在頭瑩白如玉可槙酒籌(石首魚一名/鯪見江賦)
　　石首化鳬
南有魚鳬國古蜀帝所都婁縣石首魚至秋化為鳬魚
鳬之名義泝此可求諸(張勃/呉録)
　　比目魚
東海比目不比不行兩片得立合體相生狀如鞋屧鰈
實其名
　　王餘
王餘孤遊比目䨇逝水既有之陸亦相儷單鵙匹鵹性
亦相似(易林□必匹/飛鵙必單栖)
　　鰕魚
鰕實四足而有魚名頭尾類鯷岐岐而行長生山澗出
入浮沉云是懶婦怨懟自投(異物志/舊贊)
　　鰼鰼魚
皷翮十運一翼􁀙翻厥鳴如鵲鱗在羽端(郭璞鰼/鰼魚贊)
　　文魮
形如覆銚包玉舍珠有而不積泄以尾閭闇與道㑹可
謂竒魚(郭璞鴽/鮆贊)
　　又
海經鴽鮆江賦文魮孕璆音磬鳥首魚尾出鳥䑕穴禹
貢攸紀
　　飛魚
飛魚身圓長丈餘豋雲游波形如鮒翼如胡蟬翔泳俱
仙人寗封曾餌諸著藻灼爍千載舒(衍王子年/七言頌)
　　王鮪
王鮪岫居科斗其靣性最有毒獺所不噉人饒食之肥
美盈嚥
　　丹魚
丹水丹魚出於南陽以夜伺之浮水有光夏至十日其
期不爽取血塗足水上可行(抱朴/子)
　　􁍄魚(音䧟/)
海有􁍄魚衆魚蓐母魚欲生卵觸腹以首蛇醫　奴物
性固有
　　望魚(又名/刀魚)
明都淦澤望魚之沼形則如刀可以刈草(魏武帝四/時食制)
　　鮫􁛶(名/虎)
天淵魚虎老化為鮫其皮朱文可餙弓刀
　　又
鮫之為魚其子既育驚必歸母還入其腹小則如之大
則不復(楊孚交州異/物志舊贊)
　　龍魚
龍魚一角似鯉居陵候時而出神聖攸乘飛□九域騎
龍上升(文選龍鯉一/角即此也)
　　又
龍魚之川在汧之瑌河圖授羲實此出焉神行九野如
馬行天
　　烏魚
烏魚戴星禁在仙經鯇鮦鱧蠡紛其别稱其膽獨甘以
是為徴
　　瓊魚
仙人上藥劉淵瓊魚昔西王母漢武受圖銀刀尾尾今
乃其餘(衍漢武/内傳)
　　石桂魚
石桂之魚天仙所餌猶有桂名鱖借音爾流水桃花真
隱詠美(鱖魚即石桂魚又名桂魚仙人劉慿所食/即此也唐張志和詩桃花流水鱖魚肥)
　　横公魚
北荒石湖有横公魚化而為人刺之不殊煑之不死游
鑊育育烏梅卄七煑之乃熟(約神異經𤣥黄録禪魚豢/魏畧云文帝將受  赤魚)
(游于露鑊乃此魚也其名/自然乃矯誣以為瑞應)
　
　
　
　
　
　
　
　
　
　
　異魚圖贊巻二
欽定四庫全書
　異魚圖贊卷三
　　　　　　　　　　　　　明　楊慎　撰
　　髪魚
髪魚帶髪形如婦人出于滇池肥白無鱗(魏武帝四/時食制)
　　琵琶
海魚無鱗形類琵琶一名樂魚其鳴亦嘉聞音出聽㑹
識瓠巴(沈懐遠/南物志)
　　舍光魚
舍光之魚臨海郡育南人臠炙雖美而毒煎煿已乾耀
夜如燭(沈懐遠/)
　　􁸎魚
􁸎魚長咫大如竹竿爆之為燭光明有爛脊骨又美可
作羹餐(臨海水/土志)
　　婢屣奴屩
魚有婢屣亦有奴屩其名䨇偶其形兩肖味皆堪噉出
臨海嶠
　　石斑魚
石斑媱蟲虎文形蚓蝘蝥為牡水邊呼引石斑即走上
岸合牝其性既惡羹不可飲
　　戴星魚
戴星之魚背有星文㸃䵠玓皪因之名云
　　䱽魚
䱽魚兩肋大肉堪臠缹之粳米其骨亦軟號狗磕睡謂
無餘衍(按䱽魚只有一脊骨治之以薑葱缹之以/粳米其骨亦軟食之無餘俗號狗磕睡魚)
　　䱥魚(又作/鰶)
䱥魚之味其美在額古喭有之價􁓁世宅鱣腮沙刺黄
骨䱽脊南烹所珍百倍秦炙(古諺云寜去屢世宅不去/䱥魚額  鱣魚之美在腮)
(沙魚之美在刺云南中八郡志黄魚形似鱣骨如葱可/食郭義恭廣志  □為都僰道縣出臑骨黄魚)
　　鰥魚
敝笱在梁其魚惟鰥其大盈車餌以豚豩鰥死以餌士
死以貪(子思子曰鰥貪以/餌死士貪以禄死)
　　何羅魚
何羅之魚一身十首化而為鳥其名休舊竊糈于春傷
隕在臼夜飛曵音聞舂疾走
　　鰅魚
周成王時揚州獻鰅其皮有文出樂浪東漢神□初捕
輸考工
　　鮯魚
東方有魚其形如鯉其名為鮯六足烏尾鱐為之母胎
育厥子
　　䱡魵鱸􁬈鱳
樂浪潘國魚之淵府異哉䱡魚魼有兩乳魵鱸􁬈鱳各
以類聚漢獻大官叔重是取(五異皆出樂浪/潘國并見説文)
　　鮞魚
魚之美者東海之鮞伊尹説湯水羣首兹徒聞其名而
形未窺
　　鰸魚
遼東浿水鰸狀如蝦無足長寸形如股义兹雖么蟲其
味特佳
　　烏鰂魚
烏鰂八足集足在口縮喙在腹形類鞋囊其名烏鰂吸
波潠墨迷射水慝(萬振海物/異名記)
魚有烏賊狀如算囊骨間有鬐兩帶極長舍水噀墨欲
葢反章
烏則之魚􁀙(又作鵬鵯鵊也/今俗名山呼)烏所變海若小史懐墨帶
算須與其足皆在眼畔風波稍急粘石為纜章舉石距
同狀異靣食品所珍圖畫悉絢(吕氏春秋注引古月令/曰九月寒烏八水花為)
(烏則魚之八月令七十二候者惟烏則爾江天台智顗/禪師請禁海際捕魚滬陳宣帝勑答曰此  既無烏則)
(珍味宜依所請觀此烏則之味為食品之珍尚矣八舉/石距烏則之别種見日華子  今山東豋萊有名  帶)
(魚/)
　　鰻鱺
海鰻江鱺善攻岸碕又善升水水居畏之既愈人痾復
裨牛肥驅蟁如掃兹功亦竒
　　青魚
江有青魚其色正青泔以為鮓曰五侯鯖枕如琥珀可
以籠燈亦為冠开以㕞麗婷(魚魫即青魚枕骨也/可為燈罩又作女冠)
　　􁜍魚
黄白其􁜍石鼓峳鑴查頭縮項味珍襄川詞林藻詠名
播錦牋(􁜍即/鯿)
　　竹頭䱢魚
張揖廣雅檦竹頭䱢滇池所饒亦名竹丁􁁊以為䱓案
酒薦馨
　　鮬魚
鮬惟妾魚厥形如𤓰亦名為鯧同彼狹邪滛蟲相邇其
味苦嘉(説文魚部凡一/百三始鎓終䱾)
　　䱀魚
䱀魚味爽可鼎朝酲左晉虞郎獻于帝庭其方俱在食
經可徴
　　沙魚
沙魚二族胡沙白沙嚳肖鮫魚其實稍差功入金匱名
昘日華
　　鱓魚(即蟮/也)
土龍之屬荇莖苓根化而為鱓黄白異亹(枹朴子曰荇/莖苓根土龍)
(之屬化而為鱓有黄/白二種白鱓出交趾)
　　蘆䱐
蘆䱐之魚産蘆陸南俗以為醬海氓所甘(䱐音/胞)
　　􁡜魚(又作/鯚)
呉楚􁡜魚其文如罽薦以上春美而多刺
　　鱀魚
鱀一名鱁喙鋭大腹長齒羅生上下相覆竒混於􁡜而
不同物(鱀又/作􁀙)
　　海鰌(鰍同/)
魚之最巨曰海鰌爾舟行逄之不知幾里七日逄頭九
日逄尾産子重春赤徧海水
　　鯨(字一作鱷/又作䲎)
海有魚王是名為鯨噴沬雨注皷浪雷驚目作明月精
為彗星(淮南子鯨魚/死而彗星出)
東海大魚鯨鯢之屬大則如山其次如屋時死岸上身
長丈六膏流九頃骨充棟木明月之珠乃是其目(魏武/帝四)
(時食/制)
嗟海大魚蕩而失水螻蟻制之横岸以死輜重君海不
可以徒䇿士之談譬其有理(説/苑)
　
　
　
　
　
　
　
　
　異魚圖贊巻三
欽定四庫全書
　異魚圖贊卷四
　　　　　　　　　　　　　明　楊慎　撰
　　􁘨􁘩(音迷/麻)
􁘨􁘩海魧名曰匽鼂形大如䕠出自沙嚻一枚剖之有
三斛膏(説文名匽鼂江賦名􁘨􁘩臨/海水土志曰海魧實一物也)
　　□鼊
□鼊龜頭鼈身蝦尾斑似玳瑁漫無甲指贉餙􁚗軸緗
帙增美
　　海月
海物正圓名曰海月指如搔頭有緑無骨海賦江圖藻
詠互發
　　海鏡
海鏡殻圓中甚瑩膩腹有小蟹朝出暮至或生剖之蟹
子跂跂逡廵亦斃
　　又
海鏡蟹為腹水母蝦為日虚有咸受羡補不足人固有
之無惑乎物
　　陵龍
陵龍之體黄身四足形短尾長有鱗無角南越海人嘉
羞見逐(臨海水上/志本贊)
　　山蠵
嶺表蟕蠵是曰山龜人立其背可負而馳木楔其肉聲
吼如牛巧匠琢之以為梳箆
　　水蠵
􁥎惟水龜涪陵是育其縁中文其甲堪卜馮夷所命切
和靈曲(漢郊祀歌馮夷切和注/馮夷水神命靈蠵也)
　　海蛤
海蛤魁陸瓦瓏鑛殻外眉内渠形勢渾朴(萬震南州志/贊注眉髙為)
(眉渠䟽/為渠)
　　江瑶柱
江瑶柱(句/)厥甲美(句王/音裕)肉柱膚寸名江瑶柱(萬震此/贊尤古)
　　又
今之馬甲柱古曰玉珧厥名之珍海圖所標昔人賞之
謂美無涯取類南果以配荔枝
　　紫紶
蘭陵紫紶江淹紫􁫗是惟蚌類發華應春珠瑕錦蛤玉
盤同珍(荀子東海有紫紶即石刧也江淹石􁇪賦又名/紫舊江賦石􁇪應節而楊葩謝眺詩紫􁫗煜春)
(流王維詩云問珠官俗來經石/􁇪春或曰即石决明又名龜脚)
　　石决明
鰒(朱角/切句)似蛤(句/)無鱗有殻一靣附石(石叶/音錯)細孔雜雜或
七或八(入藥品者以七孔八孔為佳九孔十孔/不堪用也  郭璞爾雅贊  此贊尤竒)
　　東海夫人(淡/菜)
東海夫人淡菜有殻形雖不典而益帷箔求以象類堪
為一􁰣
　　海牛
海牛魚皮潮信可卜潮至毛張潮退則伏刻像押簾招
風斯速
　　大蟹
女牛大蟹其廣千里舉螯為山身故在水海陽專車曷
云其比(又丑見山海經/海陽見王曾)
　　彭螖
爾雅彭螖𤣥經郭索均為蟹謚螖訛以越梁王醢化兹
乃臆説
　　沙狗
蟹有沙狗亦似彭螖穿沙為穴見人則蟄曲徑易道了
不可得
　　擁劒
蟹有擁劒一螯偏大隨潮退殻隨退復裏力能聞虎利
甚㦸剉
　　招潮
蟹有招潮遡月而翹背向不失與潮相招□物有知云
誰之教
　　倚望
蟹有倚望常起顧睨東西其形兩翹八跂望常如此入
穴乃止
　　石蜠　蜂江　蘆虎
蟹有石蜠蜂江蘆虎石殻而卵不中鼎爼好事取之充
畫圖譜(蜂江又作􁇩/江􁇩音流)
　　車螯
海物惟錯車螯蠣蚶眉目内鈌鑛殻外緘瓦礫何異庖
厨是堪
　　蠣房(房讀作阿房/之房音傍)
海曲蠣房或名蠔山眉渠磊砢牡牝異斑肉曰蠣黄醰
味海蠻(南州志/舊贊)
　　蚶子
蚶為蚌屬文似瓦屋殻中有肉紫色滿腹縱横其理伍
味具足(盛𢎞之/荆州記)
　　貝
夏𤣥周錦貨貝以市砑磥暈紙光我髦士厥有神功消
霧寜水豈特把玩止娯童子(塩鉄論夏后氏以𤣥貝詩/曰成是貝錦貝文如錦也)
(餘見嚴助/相貝經)
　　蚌
蚌為鷸訹今日不出明日不出必有死鷸鷸為蚌語今
日不雨明日不雨必有蚌脯兩國相爭不亡則傾兩士
相闘兵㐲其後不闘不爭鷸蚌兩生(衍春秋/後語)
　　螺
香螺文贆錦蛤珠龜視雷開閉與月盛衰明璣無脛走
于天涯(淮南子曰哈䖴珠龜與月盛衰左思賦曰蛤蚌/珠胎與月虧全吕覽日月空望則蚌哈實月晦)
(則蚌哈虚又淮南子/明月之珠出于蠬蜄)
　　蜃
蜃乃雉化氣成樓臺摩殻以耨始于姫郃農耨从辰文
有自來(篆書農耨皆从辰以/古者摩蜃而耨也)
　　蠯
蠯式玉度蚌象寳爻螺書□籕篆□蟲琱取類斯大稱
名則􁀙何傷磊落無損賢毫(蠯蚌之狹而長者見周禮/  易離為螺寳爻見京房)
(易傳楚唐崔融贊神禹峋嶁碑云龍畫傍分螺書匾刻/  徐  金言篆法貴□匾□音果其字从虫从□當作)
(□𨽻變作□今訛作□見/湘山野録􁀙見史記敘傳)
　
　
　
　
　
　
　
　
　
　
　
　
　
　異魚圖贊卷四
　異魚圖贊䟦
予作異魚圖贊間出以示好事者或獻疑曰爾雅注蟲
魚定非磊落人子不見韓子之詩乎予曰韓子有為言
之也跡其焚膏繼晷之際口吟手披之餘遇蟲名魚字
將删之乎老子云美言不信而五千之言未嘗不美莊
子欲絶學而莊子何嘗不學蘇子謂人生識字憂患始
其欲人盡不識字乎如此之類古人善戯謔自掊擊之
一機也雖然不可以訓若孔子則豈其然教小子以學
詩終于多識則蟲魚固在其中矣孔子豈非磊落人哉
近之不悦學者往往拾古人善謔之言以為不肖䕶躬
之符可笑且悼充類其説則伏獵弄麞之侍郎長鎗大
劒之將軍一一皆磊落人也夫
