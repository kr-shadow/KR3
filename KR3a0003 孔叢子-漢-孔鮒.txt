#+TITLE: 孔叢子-漢-孔鮒
#+DATE: 2018-05-12 10:17:27
#+SOURCE: github.com/kanripo/KR3a0003 master a8afe794                
注孔叢子序
孔叢子者乃孔子八世孫鮒字子魚仕陳勝
爲博士以言不見用託目疾而退論集先君
仲尼子思子上子髙子順之言及巳之事凢
二十一篇爲六卷名之曰孔叢子盖言有善
而叢聚之也至漢孝武朝太常孔臧又以其
所爲賦與書謂之連叢上下篇爲一卷附之
于末然士大夫號藏書者所得本皆豕亥魚
魯不堪其讀(臣)凢百購求以損益𥙷竄近始
完集然有語或淺固弗極於道疑後人増益
乃悉誅去義例䌓猥随亦刪定因念彼鬼谷
尉繚庚桑靈真浮夸汪洋之說尚且命氏于
世矧是書所載皆先聖之言三代之術六藝
之要在焉非諸子之流也又可泯而不稱耶
故敢具所以然注而示諸學者云嘉祐三年
戊戍歲二月日提點廣南西路諸州軍刑獄
公事兼本路勸農事朝散郎守尚書屯田郎
中上輕車都尉賜緋魚袋借紫(臣)宋咸謹序
進孔叢子表
(臣咸)言准中書札子以(臣)注孔叢子奉
聖㫖附逓投進者集孔氏之遺書方成傳釋
辱漢家之大詔廣示甄收退省妄庸實深震
悸(臣咸)誠惶誠恐頓首頓首(臣)竊以仲尼以
還子思而後聖嗣不絶賢才挺生皆道𬒳於
門人悉教施於侯氏古今制度曲盡於討論
禮樂綱衡並歸於矩矱成書雖在歷年滋深
盖著非一時故語類三豕(臣咸)伏念上卷盖
闕里之事業中篇乃聖人之子孫儻絶筆而
未明則後代而何覩因以吏隙輙然管窺取
諸史以究尋用群經而叅驗既指歸而斯得
復刪定以無繁為注之文廣析其理然小臣
之學古當
真主之好儒有所述傳豈宜隱去遂剡其奏
用文于天豈謂
體天法道欽文聦武聖神孝徳
皇帝陛下惟極宜慈未嘗自聖雖㣲言而必
采在介善以無遺遽降
玉音下從人欲(臣)是敢䖍効編摩之制仰塵
黈纊之明雖姓異卯金素非於廣學倘恩垂
乙夜特賜於詳觀
詔近侍以刋修許善工而摹鏤叅汲冡之蠧
簡大行於時庶鄹人之緒言不墜于地則非
獨孤生之有遇抑亦素教之増輝永期大忠
仰酧鴻造(臣)無任干
天冐
聖激切屏營之至所注孔叢子七卷謹寫成
五冊附逓投進以
聞伏候
勑㫖
嘉祐三年十二月十日廣南西路諸軍州水
陸計轉運使兼本路勸農使朝散大夫尚書
度支郎中上輕車都尉
賜紫金魚袋(臣)宋咸上表
孔叢子卷第一
嘉言第一
夫子適周見萇弘言繼退萇弘語劉文公曰
吾觀孔仲尼有聖人之表河目而隆顙黄帝
之形貌也脩肱而龜背長九尺有六寸成湯
之容體也然言稱先王躬履廉譲洽聞強記
愽物不窮抑亦聖人之興者乎劉子曰方今
周室衰㣲而諸侯力争孔丘布衣聖将安施
萇弘曰堯舜文武之道或弛而墜禮樂崩䘮
其亦正其綂紀而巳矣旣而夫子聞之曰吾
豈敢哉亦好禮樂者也
陳惠公大城因起凌陽之䑓未終而坐法死
者數十人又執三監吏将殺之夫子適陳聞
之見陳侯與俱登䑓而觀焉夫子曰羙哉斯
䑓自古聖王之爲城䑓未有不戮一人而能
致功若此者也陳侯黙而退遽竊赦所執吏
旣而見夫子問曰昔周作靈䑓亦戮人乎答
曰文王之興附者六州六州之衆各以子道
來故區區之䑓未及期日而巳成矣何戮之
有乎夫以少少之衆能立大大之功唯君爾
子張曰女子必漸乎二十而後嫁何也孔子
曰十五許嫁而後從夫是陽動而隂應男唱
而女随之義也以爲紡績組紃織絍者女子
之所有事也黼黻文章之羙婦人之所有大
功也必十五以徃漸乎二十然後可以通乎
此事通乎此事然後乃能上以孝於舅姑下
以事夫養子也
宰我使于齊而反見夫子曰梁丘據遇虺毒
三旬而後瘳朝齊君㑹大夫衆賔而慶焉弟
子與在賔列大夫衆賔並復獻攻療之方弟
子謂之曰夫所以獻方将爲病也今梁丘子
巳瘳矣而諸夫子乃復獻方方将安施意欲
梁丘大夫復有虺害當用之乎衆坐黙然無
辭弟子此言何如夫子曰汝說非也夫三折
肱爲良醫梁丘子遇虺毒而獲瘳諸有與之
同疾者必問所以巳之之方焉衆人爲此故
各言其方欲售之以巳人之疾也凢言其方
者稱其良也且以叅據所以己之之方優劣
耳
夫子適齊晏子就其舘旣宴而私焉曰齊其
危矣譬若載無轄之車以臨干仞之谷其不
顛覆亦難冀也子吾心也子以齊爲㳺息之
館當或可救子幸不吾隠也夫子曰夫死病
不可爲醫夫政令者人君之銜轡所以制下
也今齊君失之巳乆矣子雖欲挾其輈而扶
其輪良弗及也抑猶可以終齊君及子之身
過此以徃齊其田氏矣
齊東郭亥欲攻田氏執贄見夫子而訪焉夫
子曰子爲義也丘不足與計事揖子貢使答
之子貢謂之曰今子士也位卑而圖大卑則
人不附也圖大則人憚之殆非子之任也盍
姑巳乎夫以一縷之任繋千鈞之重上懸之
於無極之髙下垂之於不測之深旁人皆哀
其絶而造之者不知其危子之謂乎馬方駭
鼓而驚之繋方絶重而填之馬奔車覆六轡
不禁繋絶於髙墜入於深其危必矣東郭亥
色戰而跪曰吾巳矣願子無言旣而夫子告
子貢曰東郭亥欲爲義者也子亦告之以難
易則可矣奚至懼之哉
宰我問君子尚辭乎孔子曰君子以理爲尚
愽而不要非所察也䌓辭富說非所聴也唯
知者不失理孔子曰吾於予取其言之近類
也於賜取其言之切事也近類則足以諭之
切事則足以懼之
論書第二
子張問曰聖人受命必受諸天而書云受終
于文祖何也孔子曰受命於天者湯武是也
受命於人者舜禹是也夫不讀詩書易春秋
則不知聖人之心又無以别堯舜之禪湯武
之伐也
子張問曰禮丈夫三十而室昔舜三十徴庸
而書云有鰥在下曰虞舜何謂也曩者師聞
諸夫子曰聖人在上君子在位則内無怨女
外無曠夫堯爲天子而有鰥在下何也孔子
曰夫男子二十而冠冠而後娶古今通義也
舜父頑母嚚莫能圖室家之端焉故逮三十
而謂之鰥也詩云娶妻如之何必告父母父
母在則宜圖婚若巳殁則己之娶必告其廟
今舜之鰥乃父母之頑嚚也雖堯爲天子其
如舜何
子夏問書大義子曰吾於帝典見堯舜之聖
焉於大禹臯陶謨益稷見禹稷皐陶之忠勤
功勲焉於洛誥見周公之徳焉故帝典可以
觀羙大禹謨禹貢可以觀事臯陶謨益稷可
以觀政洪範可以觀度秦誓可以觀議五誥
可以觀仁甫刑可以觀誡通斯亡者則書之
大義舉矣
孔子曰書之於事也逺而不闊近而不迫志
盡而不怨辭順而不謟吾於髙宗肜日見徳
有報之疾也苟由其道致其仁則逺方歸志
而致其敬焉吾於洪範見君子之不忍言人
之惡而質人之羙也發乎中而見乎外以成
文者其唯洪範乎
子張問曰堯舜之世一人不刑而天下治何
則以教誠而愛深也龍子以爲教一而𬒳以
五刑敢問何謂孔子曰不然五刑所以佐教
也龍子未可謂能爲書也
子夏讀書旣畢而見於夫子夫子謂曰子何
爲於書子夏對曰書之論事也昭昭然若日
月之代明離離然若星辰之錯行上有堯舜
之徳下有三王之義凡商之所受書於夫子
者志之於心弗敢忘也雖退而窮居河濟之
間深山之中作壌室編蓬戸常於此彈琴瑟
以歌先王之道則可以發憤慷喟忘己貧賤
故有人亦樂之無人亦樂之上見堯舜之徳
下見三王之義忽不知憂患與死也夫子愀
然變容曰嘻子殆可與言書矣雖然其亦表
之而巳未覩其裏也夫闚其門而不入其室
惡覩其宗廟之奥百官之羙乎
宰我問書云納于大麓烈風雷雨弗迷何謂
也孔子曰此言人事之應乎天也堯既得舜
歷試諸難巳而納之於尊顯之官使大錄萬
機之政是故隂陽清和五星來備烈風雷雨
各以其應不有迷錯愆伏明舜之行合於天
也
宰我曰敢問禋于六宗何謂也孔子曰所宗
者六皆㓗祀之也埋少牢於太昭所以祭時
也祖迎於坎壇所以祭寒暑也主於郊宮所
以祭日也夜明所以祭月也幽禜所以祭星
也雩禜所以祭水旱也禋于六宗此之謂也
書曰茲予大享于先王爾祖其從與享之季
桓子問曰此何謂也孔子曰古之王者臣有
大功死則必祀之於廟所以殊有績勸忠勤
也盤庚舉其事以厲其世臣故稱焉桓子曰
天子之臣有大功者則旣然矣諸侯之臣有
大功者可以如之乎孔子曰勞能定國功加
於民大臣死難雖食之公廟可也桓子曰其
位次如何孔子曰天子諸侯之臣生則有列
於朝死則有位於廟其序一也
書曰維髙宗報上甲㣲定公問曰此何謂也
孔子對曰此謂親盡廟毁有功而不及祖有
徳而不及宗故於毎歲之大嘗而報祭焉所
以昭其功徳也公曰先君僖公功徳前行可
以與於報乎孔子曰丘聞昔虞夏商周以帝
王行此禮者則有矣自此以下未之知也
定公問曰周書所謂庸庸祗祗威威顯民何
謂也孔子對曰不失其道明之於民之謂也
夫能用可用則正治矣敬可敬則尚賢矣畏
可畏則服刑恤矣君審此三者以示民而國
不興未之有也
子張問書云奠髙山何謂也孔子曰髙山五
嶽定其差秩祀所視焉子張曰其禮如何孔
子曰牲幣之物五嶽視三公而名山視子男
子張曰仁者何樂於山孔子曰夫山者巋然
髙子張曰髙則何樂爾孔子曰夫山草木植
焉鳥獸蕃焉財用出焉直而無私焉四方皆
伐焉直而無私興吐風雲以通乎天地之間
隂陽和合雨露之澤萬物以成百姓咸饗此
仁者之所以樂乎山也
孟懿子問書曰欽四鄰何謂也孔子曰王者
前有疑後有丞左有輔右有弼謂之四近言
前後左右近臣當畏敬之不可以非其人也
周文王胥附奔輳先後禦侮謂之四鄰以免
乎牖里之害懿子曰夫子亦有四鄰乎孔子
曰吾有四友焉自吾得囬也門人加親是非
胥附乎自吾得賜也逺方之士日至是非奔
輳乎自吾得師也前有光後有輝是非先後
乎自吾得由也惡言不至於門是非禦侮乎
孔子見齊景公梁丘據自外而至公曰何遅
對曰陳氏戮其小臣臣有辭焉是故遅公笑
而目孔子曰周書所謂明徳慎罰陳子明徳
也罰人而有辭非不慎矣孔子答曰昔康叔
封衞綂三監之地命爲孟侯周公以成王之
命作康誥焉稱述文王之徳以成敕誡之文
其書曰惟乃丕顯考文王克明徳慎罰克明
徳者能顯用有徳舉而任之也慎罰者并心
而慮之衆平然後行之致刑錯也此言其所
任不失徳所罰不失罪不謂巳徳之明也公
曰寡人不有過言則安得聞君子之教也
書曰其在祖甲不義惟王公西赤曰聞諸晏
子湯及太甲祖乙武丁天下之大君夫太甲
爲王居䘮行不義同稱大君何也孔子曰君
子之於人計功以除過太甲即位不明居䘮
之禮而干冡宰之政伊尹放之于桐憂思三
年追悔前愆起而復位謂之明王以此觀之
雖四於三王不亦可乎
魯哀公問書稱䕫曰於予擊石拊石百獸率
舞庶尹允諧何謂也孔子對曰此言善政之
化乎物也古之帝王功成作樂其功善者其
樂和樂和則天地且猶應之况百獸乎䕫爲
帝舜樂正實能以樂盡治理之情公曰然則
政之大本莫尚䕫乎孔子曰夫樂所以歌其
成功非政之本也衆官之長旣成熈熈然後
樂乃和焉公曰吾聞䕫一足有異於人信乎
孔子曰昔重黎舉䕫爲進又欲求人而佐焉
舜曰夫樂天地之精也唯聖人爲能和六律
均五聲和樂之本以通八風䕫能若此一而
足矣故曰一足非一足也公曰善
記義第三
季桓子以粟千鍾餼夫子夫子受之而不辭
旣而以頒門人之無者子貢進曰季孫以夫
子貧故致粟夫子受之而以施人無乃非季
孫之意乎子曰何對曰季孫以爲惠也子曰
然吾得千鍾所以受而不辭者爲季孫之惠
且以爲寵也夫受人財不以成富與季孫之
惠於一人豈若惠數百人哉
秦莊子死孟武伯問於孔子曰古者同寮有
服乎荅曰然同寮有相友之義貴賤殊等不
爲同官聞諸老聃昔者􁆁叔閎夭太顛散宜
生南宫括五臣同寮比徳以賛文武及􁆁叔
死四人者爲之服朋友之服古之逹禮者行
之也
公父文伯死室人有從死者其母怒而不哭
相室諌之其毋曰孔子天下之賢人也不用
於魯退而去是子素宗之而不能随今死而
内人從死者二人焉若此於長者薄於婦人
厚也旣而夫子聞之曰季氏之婦尚賢哉子
路愀然對曰夫子亦好人之譽巳乎夫子死
而不哭是不慈也何善爾子曰怒其子之不
能随賢所以爲尚賢者吾何有焉其亦善此
而巳矣
衞岀公使人問孔子曰寡人之任臣無大小
一一自言問觀察之猶復失人何故答曰如
君之言此乃所以失之也人旣難知非言問
所及觀察所盡且人君之慮者多多慮則意
不精以不精之意察難知之人宜其有失也
君未之聞乎昔者舜臣堯官才任士堯一從
之左右曰人君用士當自任耳目而取信於
人無乃不可乎堯曰吾之舉舜巳耳目之矣
今舜所舉人吾又耳目之是則耳目人終無
巳也君苟付可付則己不勞而賢才不失矣
子貢問曰昔孫文子以衞侯哭之不哀知其
将爲亂不敢捨其重器而行盡寘諸戚而善
晋大夫二十人或稱其知何如孔子曰吾知
其爲罪人未知其爲知也子貢曰敢問何謂
也子曰食其禄者必死其事孫子知衞君之
将不君不念伏死以争而素規去就尸利擕
貳非人臣也臣而有不臣之心明君所不赦
幸哉孫子之以此免戮也
孔子使宰予使于楚楚昭王以安車象餙因
宰予以遺孔子焉宰予曰夫子無以此爲也
王曰何故對曰臣以其用思其所在觀之有
以知其然王曰言之宰予對曰自臣侍從夫
子以來竊見其言不離道動不違仁貴義尚
徳清素好儉仕而有祿不以爲積不合則去
退無吝心妻不服綵妾不衣帛車噐不彤馬
不食粟道行則樂其治不行則樂其身此所
以爲夫子也若夫觀目之靡麗窈窕之淫音
夫子過之弗之視遇之弗之聴也故臣知夫
子之無用此車也王曰然則夫子何欲而可
對曰方今天下道徳寝息其志欲興而行之
天下誠有欲治之君能行其道則夫子雖徒
歩以朝固猶爲之何必逺辱君之重貺乎王
曰乃今而後知孔子之徳也大矣宰予歸以
告孔子孔子曰二三子以予之言何如子貢
對曰未盡夫子之羙也夫子徳髙則配天深
則配海若予之言行事之實也子曰夫言貴
實使人信之舎實何稱乎是賜之華不若予
之實也
孔子適齊齊景公讓登夫子降一等景公三
辭然後登旣坐曰夫子降徳辱臨寡人寡人
以爲榮也而降階以逺自絶於寡人未知所
以爲罪孔子答曰君惠顧外臣君之賜也然
以匹夫敵國君非所敢行也雖君私之其若
義何
顔讎善事親子路義之後讎以非罪執於衞
将死子路請以金贖焉衞人将許之旣而二
三子納金於子路以入衞或謂孔子曰受人
之金以贖其私昵義乎子曰義而贖之貧取
於友非義而何愛金而令不辜䧟辟凢人且
猶不忍况二三子於由之所親乎詩云如可
贖兮人百其身苟出金可以生人雖百倍古
人不以爲多故二三子行其𣣔由也成其義
非汝之所知也
孔子讀詩及小雅喟然而嘆曰吾於周南召
南見周道之所以盛也於栢舟見匹夫執志
之不可易也於淇奥見學之可以爲君子也
於考槃見遁世之士而不悶也於木瓜見苞
苴之禮行也於緇衣見好賢之心至也於鷄
鳴見古之君子不忘其敬也於伐檀見賢者
之先事後食也於蟋蟀見陶唐儉徳之大也
於下泉見亂世之思明君也於七月見豳公
之所以造周也於東山見周公之先公而後
私也於狼䟦見周公之逺志所以爲聖也於
鹿鳴見君臣之有禮也於彤弓見有功之必
報也於羔羊見善政之有應也於節南山見
忠臣之憂世也於蓼莪見孝子之思養也於
楚茨見孝子之思祭也於裳裳者華見古之
賢者世保其禄也於采菽見古之明王所以
敬諸侯也
孔子晝息於室而皷琴焉閔子自外聞之以
告曽子曰嚮也夫子之音清澈以和淪入至
道今也更爲幽沈之聲幽則利𣣔之所爲發
沈則貪得之所爲施夫子何所感之若是乎
吾從子入而問焉曽子曰諾二子入問孔子
孔子曰然汝言是也吾有之向見猫方取䑕
𣣔其得之故爲之音也汝二人者孰識諸曽
子對曰是閔子夫子曰可與聴音矣
孔叢子卷第一
孔叢子卷第二
刑論第四
仲弓問古之刑教與今之刑教孔子曰古之
刑省今之刑繁其爲教古有禮然後有刑是
以刑省今無禮以教而齊之以刑刑是以繁
書曰伯夷降典折民維刑謂下禮以教之然
後維以刑折之也夫無禮則民無耻而正之
以刑故民苟免
孔子適衞衞将軍文子問曰吾聞魯公父氏
不䏻聴獄信乎孔子答曰不知其不能也夫
公父氏之聴獄有罪者懼無罪者恥文子曰
有罪者懼是聴之察刑之當也無罪者恥何
乎孔子曰齊之以禮則民恥矣刑以止刑則
民懼矣文子曰今齊之以刑刑猶弗勝何禮
之齊孔子曰以禮齊民譬之於御則轡也以
刑齊民譬之於御則鞭也執轡扵此而動扵
彼御之良也無轡而用䇿則馬失道矣文子
曰以御言之右手執轡左手運䇿不亦速乎
若徒轡無䇿馬何懼哉孔子曰吾聞古之善
御者執轡如組两驂如舞非䇿之助也是以
先王盛於禮而薄於刑故民從命今也廢禮
而尚刑故民彌暴文子曰呉越之俗無禮而
亦治何也孔子曰夫呉越之俗男女無别同
川而浴民䡖相犯故其刑重而不勝由無禮
也中國之教爲外内以别男女異噐服以殊
等類故其民篤而法其刑䡖而勝由有禮也
孔子曰民之所以生者衣食也上不教民民
匱其生飢寒切扵身而不爲非者寡矣故古
之於盗惡之而不殺也今不先其教而一殺
之是以罰行而善不反刑張而罪不省夫赤
子知慕其父毋由審故也况乎爲政興其賢
者而廢其不賢以化民乎知審此二者則上
盗先息
書曰兹殷罰有倫子張問曰何謂也孔子曰
不失其理之謂也今諸侯不同徳毎君異法
折獄無倫以意爲限是故知法之難也子張
曰古之知法者與今之知法者異乎孔子曰
古之知法者䏻逺獄今之知法者不失有罪
不失有罪其於恕寡矣能逺於獄其於防深
矣寡恕近乎濫防深治乎本書曰維敬五刑
以成三徳言敬刑所以爲徳矣
書曰非從維從孔子曰君子之扵人也有不
語也無不聴也况聴訟乎必盡其辭矣夫聴
訟者或從其情或從其辭辭不可從必断以
情書曰人有小罪非眚乃惟終自作不典式
爾有厥罪小乃不可不殺乃有大罪非終乃
惟眚災適爾旣道極厥辜時乃不可殺曽子
問聴獄之術孔子曰其大法也三焉治必以
寛寛之之術歸於察察之之術歸於義是故
聴而不寛是亂也寛而不察是慢也察而不
中義是私也私則民怨故善聴者聴不越辭
辭不越情情不越義書曰上下比罰亡僣亂
辭
書曰哀敬折獄仲弓問曰何謂也孔子曰古
之聴訟者察貧賤哀孤獨及鰥寡老弱不肖
而無告者雖得其情必哀矜之死者不可生
断者不可屬若老而刑之謂之悖弱而刑之
謂之克不赦過謂之逆率過以小罪謂之抧
故宥過赦小罪老弱不受刑先王之道也書
曰大辟疑赦又曰與其殺不辜寕失不經
書曰若保赤子子張問曰聴訟可以若此乎
孔子曰可哉古之聴訟者惡其意不惡其人
求所以生之不得其所以生乃刑之君必與
衆共焉愛民而重弃之也今之聴訟者不惡
其意而惡其人求所以殺是反古之道也
孟氏之臣叛武伯問孔子曰如之何答曰臣
人而叛天下所不容也其将自反子姑待之
三旬果自歸孟氏武伯将執之訪扵夫子夫
子曰無也子之於臣禮意不至是以去子今
其自反罪以反除又何執焉子脩禮以待之
則臣去子将安徃武伯乃止
記問第五
夫子閒居喟然而嘆子思再拜請曰意子孫
不脩将忝祖乎羡堯舜之道恨不及乎夫子
曰爾孺子安知吾志子思對曰伋於進膳亟
聞夫子之教其父析薪其子弗克負荷是謂
不肖伋毎思之所以大恐而不懈也夫子忻
然笑曰然乎吾無憂矣世不廢業其克昌乎
子思問於夫子曰爲人君者莫不知任賢之
逸也而不䏻用賢何故子曰非不𣣔也所以
官人失䏻者由於不明也其君以譽爲賞以
毀爲罰賢者不居焉
子思問於夫子曰亟聞夫子之詔正俗化民
之政莫善於禮樂也管子任法以治齊而天
下稱仁焉是法與禮樂異用而同功也何必
但禮樂哉子曰堯舜之化百世不輟仁義之
風逺也管仲任法身死則法息嚴而寡㤙也
若管仲之知足以定法材非管仲而專任法
終必亂成矣
子思問於夫子曰物有形類事有真偽必審
之奚由子曰由乎心心之精神是乎聖推數
究理不以物疑周其所察聖人難諸
趙簡子使聘夫子夫子将至焉及河聞竇鳴
犢與舜華之見殺也(孔子家語云殺竇凖鳴/犢及舜華又云趙簡子)
(湏此二人而後從政則竇凖鳴犢爲一人舜/華爲一人也史記世家云竇鳴犢與舜華徐)
(廣注云或作鳴鐸/竇凖今備存之)逥輿而旋之衞息鄹遂爲
操曰周道衰微禮樂凌遅文武既墜吾将焉
師周逰天下靡邦可依鳯鳥不識珍寳梟鴟
眷然顧之慘焉心悲巾車命駕将適唐都黄
河洋洋悠悠之魚臨津不濟還轅息鄹傷子
道窮哀彼無辜翶翔于衞復我舊廬從吾所
好其樂只且
哀公使以幣如衞迎夫子而卒不能當故夫
子作丘陵之歌曰登彼丘陵峛崺其阪仁道
在邇求之若逺遂迷不復自嬰屯蹇喟然囬
慮題彼㤗山欝確其髙梁甫囬連枳棘充路
陟之無縁将伐無柯患茲蔓延惟以永歎涕
霣潺湲
楚王使使奉金帛聘夫子宰予冉有曰夫子
之道於是行矣遂請見問夫子曰太公勤身
苦志八十而遇文王孰與許由之賢夫子曰
許由獨善其身者也太公兼利天下者也然
今世無文王之君也雖有太公孰能識之乃
歌曰大道隱兮禮爲基賢人竄兮将待時天
下如一欲何之(一作待/清時)
叔孫氏之車卒曰子鉏商樵於野而獲獸焉
衆莫之識以爲不祥棄之五父之衢冉有告
夫子曰有􁊁而肉角豈天之妖乎夫子曰今
何在吾将觀焉遂徃謂其御髙柴曰若求之
言其必麟乎到視之果信言偃問曰飛者宗
鳯走者宗麟爲其難致也敢問今見其誰應
之子曰天子布徳将致太平則麟鳯龜龍先
爲之祥今周宗将㓕天下無主孰爲來哉遂
泣曰予之於人猶麟之於獸也麟出而死吾
道窮矣乃歌曰唐虞世兮麟鳯逰今非其時
來何求麟兮麟兮我心憂
雜訓第六
子上請所習於子思子思曰先人有訓焉學
必由聖所以致其材也厲必由砥所以致其
刃也故夫子之教必始扵詩書而終於禮樂
雜說不與焉又何請
子思謂子上曰白乎吾嘗深有思而莫之得
也於學則窹焉吾嘗企有望而莫之見也登
髙則覩焉是故雖有本性而加之以學則無
惑矣
懸子問子思曰吾聞同聲者相求同志者相
好子之先君見子産則兄事之而世謂子産
仁愛稱夫子聖人是謂聖道事仁愛也吾未
諭其人之孰先後也故質於子子思曰然子
之問也昔季孫問子㳺亦若子之言也子㳺
荅曰以子産之仁愛譬夫子其猶浸水之與
膏雨乎康子曰子産死鄭人丈夫舍玞珮婦
女舎珠瑱巷哭三月竽瑟不作夫子之死也
吾未聞魯人之若是也奚故哉子㳺曰夫浸
水之所及也則生其所不及則死故民皆知
焉膏雨之所生也廣莫大焉民之受賜也普
矣莫識其由來者上徳不徳是以無徳季孫
曰善懸子曰其然
孟子車尚㓜請見子思子思見之甚恱其志
命子上侍坐焉禮敬子車甚崇子上不願也
客退子上請曰白聞士無介不見女無媒不
嫁孟孺子無介而見大人恱而敬之白也未
諭敢問子思曰然吾昔從夫子於郯遇程子
於途傾盖而語終日而别命子路将束帛贈
焉以其道同於君子也今孟子車孺子也言
稱堯舜性樂仁義世所希有也事之猶可况
加敬乎非爾所及也
子思在魯使以書如衞問子上子上北面再
拜受書伏讀然後與者宴遂爲復書返中庭
北面再拜以授使者旣受書然後退使者還
魯問子思曰吾子堂上南面立授臣書事畢
送臣子上中庭拜授臣書而不送何也子思
曰拜而不送敬也使人而送之賔也
魯人有同姓死而弗吊者人曰在禮當免不
免當吊不吊有司罰之如之何子之無吊也
荅曰吾以其䟽逺也子思聞之曰無恩之甚
也昔者季孫問於夫子曰百世之宗有絶道
乎子曰繼之以姓義無絶也故同姓爲宗合
族爲屬雖國君之尊不廢其親所以崇愛也
是以綴之食序列之昭穆萬世婚姻不通忠
篤之道然也
魯穆公訪於子思曰寡人不徳嗣先君之業
三年矣未知所以爲令名者且欲掩先君之
惡以揚先君之善使談者有述焉爲之若何
願先生教之也子思荅曰以伋所聞舜禹之
於其父非勿欲也以爲私情之細不如公義
之大故弗敢私之焉耳責以虚餙之教又非
伋所得言公曰思之可以利民者子思曰願
有惠百姓之心則莫如一切除非法之事也
毁不居之室以賜窮民奪嬖寵之禄以振困
匱無令人有悲怨而後世有聞見抑亦可乎
公曰諾
縣子問子思曰顔囬問爲邦夫子曰行夏之
時若是殷周異政爲非乎子思曰夏數得天
堯舜之所同也殷周之王征伐革命以應乎
天因改正朔若云天時之改爾故不相因也
夫受禪於人者則襲其綂受命於天者則革
之所以神其事如天道之變然也三綂之義
夏得其正是以夫子云
穆公問於子思曰立太子有常乎荅曰有之
在周公之典公曰昔文王舎適而立其次㣲
子舎孫而立其弟是何法也子思曰殷人質
而尊其尊故立弟周人文而親其親故立子
亦各其禮也文質不同其禮則異文王舎適
立其次權也公曰苟得行權豈唯聖人唯賢
與愛立也子思曰聖人不以權教故立制垂
法順之爲貴若必欲犯何有於異公曰舎賢
立聖舎愚立賢何如子思曰唯聖立聖其文
王乎不及文王者則各賢其所愛不殊於適
何以限之必不能審賢愚之分請父兄群臣
卜於祖廟亦權之可也
孟軻問牧民何先子思曰先利之曰君子之
所以教民亦有仁義而巳矣何必曰利子思
曰仁義固所以利之也上不仁則下不得其
所上不義則下樂爲亂也此爲不利大矣故
易曰利者義之和也又曰利用安身以崇徳
也此皆利之大者也
居衞第七
子思居衞言茍變於衞君曰其材可将五百
乗君任軍旅率得此人則無敵於天下矣衞
君曰吾知其材可将然變也嘗爲吏賦於民
而食人二鷄子以故弗用也子思曰夫聖人
之官人猶大匠之用木也取其所長棄其所
短故𣏌梓連抱而有數尺之朽良工不棄何
也知其所妨者細也卒成不訾之噐今君䖏
戰國之世選瓜牙之士而以二卵焉棄干城
之将此不可使聞於鄰國者也衞君再拜曰
謹受教矣
子思適齊齊君之嬖臣羙鬚眉立乎側齊君
指之而笑且言曰假貌可相易寡人不惜此
之鬚眉於先生也子思曰非所願也所願者
唯君脩禮義富百姓而伋得寄帑於君之境
内從襁負之列其庸多矣若無此鬚鬛非伋
所病也昔堯身脩十尺眉乃八彩實聖舜身
脩八尺有竒面頷無毛亦聖禹湯文武及周
公勤思勞體或折臂望視或秃骭背僂亦聖
不以鬚眉羙鬛爲稱也人之賢聖在徳豈在
貌乎且吾先君生無鬚眉而天下王侯不以
此損其敬由是言之伋徒患徳之不邵不病
毛鬢之不茂也
子思謂子上曰有可以爲公侯之尊而富貴
人衆不與焉者非唯志乎成其志者非唯無
欲乎夫錦繢紛華所服不過温體三牲大牢
所食不過充腹知以身取節者則知足矣苟
知足則不累其志矣
曽子謂子思曰昔者吾從夫子遊於諸侯夫
子未嘗失人臣之禮而猶聖道不行今吾觀
子有傲世主之心無乃不容乎子思曰時移
世異各有冝也當吾先君周制雖毁君臣固
位上下相持若一體然夫欲行其道不執禮
以求之則不能入也今天下諸侯方欲力争
競招英雄以自輔翼此乃得士則昌失士則
亡之秋也伋於此時不自髙人将下吾不自
貴人将賤吾舜禹揖譲湯武用師非故相詭
乃各時也
子思在齊齊尹文子生子不類怒而杖之告
子思曰此非吾子也吾妻殆不婦吾将黜之
子思曰若子之言則堯舜之妃復可疑也此二
帝聖者之英而丹朱商鈞不及匹夫以是推
之豈可類乎然舉其多者有此父斯有此子
人道之常也若夫賢父之有愚子此由天道
自然非子之妻之罪也尹文子曰先生止之
願無言文留妻矣
孟軻問子思曰堯舜文武之道可力而致乎
子思曰彼人也我人也稱其言履其行夜思
之晝行之滋滋焉汲汲焉如農之赴時商之
趣相惡有不至者乎
子思謂孟軻曰自大而不脩其所以大不大
矣自異而不脩其所以異不異矣故君子髙
其行則人莫能偕也逺其志則人莫能及也
禮接於人人不敢慢辭交於人人不敢侮其
唯髙逺乎
申祥問曰殷人自契至湯而王周人自弃至
武王而王同嚳之後也周人追王大王王季
文王而殷人獨否何也子思曰文質之異也
周人之所追大王王迹起焉又曰文王受命
㫁虞芮之訟伐崇邦退犬夷追王大王王季
何也子思曰狄人攻大王大王召耆老而問
焉曰狄人何來耆老曰欲得菽粟財貨大王
曰與之與之至無狄人不止大王又問耆老
曰狄人何欲耆老曰欲土地大王曰與之耆
老曰君不爲社稷乎大王曰社稷所以爲民
也不可以所爲亡民也耆老曰君縱不爲社
稷不爲宗廟乎大王曰宗廟者私也不可以
吾私害民遂杖䇿而去過梁山止乎𡵨下豳
民之束脩奔而從之者三千乗一止而成三
千乗之邑此王道之端也成王於是追而王
之王季其子也承其業廣其基焉雖同追王
不亦可乎
羊客問子思曰古之帝王中分天下使二公
治之謂之二伯周自后稷封爲王者後子孫
據國至大王王季文王此固世爲諸侯矣焉
得爲西伯乎子思曰吾聞諸子夏殷王帝乙
之時王季以功九命作伯受珪瓉秬鬯之賜
故文王因之得專征伐此以諸侯爲伯猶周
召之君爲伯也
子思年十六適宋宋大夫樂朔與之言學焉
朔曰尚書虞夏數四篇善也下此以訖于秦
費効堯舜之言耳殊不如也子思荅曰事變
有極正自當爾假令周公堯舜更時易䖏其
書同矣樂朔曰凡書之作欲以喻民也簡易
爲上而乃故作難知之辭不亦繁乎子思曰
書之意兼複深奥訓詁成義古人所以爲典
雅也昔魯委巷亦有似君之言者伋荅之曰
道爲知者傳苟非其人道不貴矣今君何似
之甚也樂朔不恱而退曰孺子辱吾其徒曰
此雖以宋爲舊然世有讐焉請攻之遂圍子
思宋君聞之駕而救子思子思既免曰文王
厄於牗里作周易祖君屈於陳蔡作春秋吾
困於宋可無作乎於是撰中庸之書四十九
篇
孔叢子卷第二
孔叢子卷第三
巡守第八
子思逰齊陳荘伯與登㤗山而觀見古天子
巡守之銘焉陳子曰我生獨不及帝王封禪
之世子思曰子不𣣔爾今周室卑微諸侯無
覇假以齊之義率鄰國以輔文武子孫之有
徳者則齊桓晉文之事不足言也陳子曰非
不恱斯道力不堪也子聖人之後吾願有聞
焉敢聞昔聖帝明王廵守之禮可得聞乎子
思曰凡求聞者為求行之也今子自計必不
䏻行𣣔聞何為陳子曰吾雖不敏亦樂先王
之道於子何病而不吾告也子思乃告之曰
古者天子将廵守必先告於祖禰命史告群
廟及社稷圻内名山大川告者七日而徧親
告用牲史告用幣申命冡宰而後道而出或
以遷廟之主行載于齋車毎舎奠焉及所經
五岳四瀆皆有牲幣歲二月東廵守至于岱
宗柴于上帝望秩于山川所過諸侯各待于
境天子先問百年者所在而親見之然後覲
方岳之諸侯有功徳者則發爵賜服以順陽
義無功者則削黜貶退以順隂義命史採民
詩謡以觀其風命市納賈察民之所好惡以
知其志命典禮正制度均量衡考衣服之䓁
恊時月日辰入其疆土地荒穢遺老失賢掊
克在位則君免山川社稷有不親舉者則貶
秩削土土荒民逰為無教無教者則君退民
淫僣上為無法無法者則君罪入其疆土地
墾辟養老尊賢俊傑在位則君有慶遂南廵
五月至于南岳又西巡八月至于西岳又北
巡十有一月至于北岳其禮皆如岱宗歸反
舎于外次三日齋親告于祖禰用特命有司
告群廟社稷及圻内名山大川而後入聽朝
此古者明王巡守之禮也陳子曰諸侯朝乎
天子盟㑹覇主則亦告宗廟山川乎子思曰
告哉陳子曰王者巡守不及四岳諸侯盟㑹
不越鄰國則其禮同乎異乎子思曰天子封
圻千里公侯百里伯七十里子男五十里虞
夏殷周之常制也其或出此封者則其禮與
巡守朝㑹無變其不越於封境雖行如在國
陳子曰㫖哉古之義也吾今而後知不學者
淺之為人也
公儀第九
魯人有公儀休者砥節勵行樂道好古恬扵
榮利不事諸侯子思與之友穆公因子思𣣔
以為相謂子思曰公儀子必輔寡人參分魯
國而與之一子其言之子思對曰如君之言
則公儀子愈所以不至也君若飢渇待賢納
用其謀雖𬞞食水飲伋亦願在下風今徒以
髙官厚禄鈎餌君子無信用之意公儀子之
智若魚鳥可也不然則彼将終身不躡乎君
之庭矣且臣不佞又不任為君操竿下釣以
傷守節之士也
閭丘温見田氏将必危齊𣣔以其邑叛而適
魯穆公聞之謂子思曰子䏻懐之則寡人割
邑如其邑以償子子思曰伋雖䏻之義所不
為也公曰何子思對曰彼為人臣君将顛弗
䏻扶而叛之逆臣制國弗䏻以其衆死而逃
之此罪誅之人也伋縦不䏻討而又要利以
召姦非忍行也
穆公問子思曰吾聞龎欄氏子不孝其行何
如對曰臣聞明君之爲政尊賢以崇徳舉善
以勸民則四封之内孰敢不化若夫過行是
細人之所識不治其本而問其過臣不知所
以也公曰善
穆公謂子思曰子之書所記夫子之言或者
以謂子之辭也子思曰臣所記臣祖之言或
親聞之者有聞之扵人者雖非其正辭然猶
不失其意焉且君之所疑者何公曰於事無
非子思曰無非所以得臣祖之意也就如君
言以為臣之辭臣之辭無非則亦所宜貴矣
事旣不然又何疑焉
穆公謂子思曰縣子言子之為善不𣣔人譽
己信乎子思對曰非臣之情也臣之修善𣣔
人知之知之而譽臣是臣之為善有勸也此
所願而不可得者也若臣之修善而人莫知
莫知則必毀臣是臣之爲善而受毁也此臣所
不願而不可避者也若夫鷄鳴為善孜孜以
至夜半而曰不𣣔人之知恐人之譽巳臣以
謂斯人也者非虚則愚也
胡毋豹謂子思曰子好大世莫䏻容子也盍
亦随時乎子思曰大非所病所病不大也凢
所以求容扵世為行道也毀道以求容道何
行焉大不見容命也毀大而求容罪也吾弗
改矣
子思居貧其友有饋之粟者受二車焉或獻
樽酒束脩子思弗為當也或曰子取人粟而
辭吾酒脯是辭少而取多也扵義則無名於
分則不全而子行之何也子思曰然伋不幸
而貧於財至於困乏将恐絶先人之祀夫所
以受粟爲周乏也酒脯所以飲宴也方乏於
食而乃飲晏非義也吾豈以爲分哉度義而
行也或者擔其酒脯以歸
穆公問子思曰吾國可興乎子思曰可公曰
爲之柰何對曰苟君與大夫慕周公伯禽之
治行其政化開公家之惠杜私門之利結恩
百姓脩禮鄰國其興也勃矣
子思曰吾之富貴甚易而人猶弗能夫不取
於人謂之富不辱於人謂之貴不取不辱其
於富貴庶矣哉
抗志第十
曽申謂子思曰屈巳以伸道乎抗志以貧賎
乎子思曰道伸吾所願也今天下王侯其孰
能哉與屈己以富貴不若抗志以貧賎屈巳
則制於人抗志則不愧於道
子思居衛衛人釣於河得鰥魚焉其大盈車
子思問之曰鰥魚魚之難得者也子如何得
之對曰吾始下釣垂一魴之餌鰥過而弗視
也更以豚之半體則吞之矣子思喟然曰鰥
雖難得貪以死餌士雖懐道貪以死禄矣
子思居衛魯穆公卒縣子使乎衛聞䘮而服
謂子思曰子雖未臣魯父毋之國也先君宗
廟在焉柰何弗服子思曰吾豈愛乎禮不得
也縣子曰請聞之答曰臣而去國君不掃其
宗廟則不為之服寓乎是國而為國服吾旣
無列於魯而祭在衛吾何服哉是寄臣而服
所寄之君則舊君無服明不二君之義也縣子
曰善哉我未之思也
衞君言計非是而群臣和者如出一口子思曰
以吾觀衞所謂君不君臣不臣者也公丘懿子
曰何乃若是子思曰人主自臧則衆謀不進事
是而臧之猶却衆謀况和非以長惡乎夫不察
事之是非而恱人之讃巳闇莫甚焉不度理之
所在而阿䛕求容謟莫甚焉君闇臣謟以居百
姓之上民弗與也若此不巳國無類矣
子思謂衞君曰君之國事将日非矣君曰何
故荅曰有由然焉君出言皆自以爲是而卿
大夫莫敢矯其非卿大夫出言亦皆自以爲
是而士庶人莫敢矯其非君臣既自賢矣而
群下同聲賢之賢之則順而有福矯之則逆
而有禍故使如此如此則善安從生詩云具
曰予聖誰知烏之䳄􁄬抑亦似衞之君臣乎
衞君問子思曰寡人之政何如荅曰無非君
曰寡人不知其不肖亦望其如此也子思曰
希旨容媚則君親之中正弼非則君䟽之夫
能使人富貴貧賤者君也在朝之士孰肯舎
所以見親而取其所以見䟽乎是故競求射
君之心而莫有非君之非者此臣所以無非
也公曰然乎寡人之過也今知改矣荅曰君
弗能焉口順而心不懌者臨其事必疣君雖
有命臣未敢受也
司徒文子改葬其叔父問服於子思子思曰
禮父母改葬緦既葬而除不忍無服送至親
也非父母無服無服則弔服而加麻文子曰
䘮服既除然後乃葬則其服何服荅曰三年
之䘮未葬服不變除何有焉期大功之䘮服
其所除之服以葬既葬而除之其虞也吉服
以行事也
公叔木謂申祥曰吾於子思親而敬之子思
未吾察也申祥以告曰人求親敬於子子何
辱焉子思荅曰義也申祥曰請聞之荅曰公
叔氏之子愛人之同巳慢而不知賢夫其親
敬非心見吾所可親敬也則亦以人口而䟽
慢吾矣申祥曰其不知賢柰何荅曰有龍穆
者徒好餙弄辭說觀於坐席相人眉睫以爲
之意天下之淺人也而公叔子交之橋子良
脩實而不脩名爲善不爲人之知已不撞不
發如大鍾然天下之深人也而公叔子與之
同邑而弗能知此其所以爲愛同巳而不知
賢也
子思自齊反衞衞君舘而問曰先生魯國之
士然不以衞之𥚹小猶歩玉趾而慰存之願
有賜於寡人也子思曰臣覉旅於此而辱君
之威尊亟臨蓽門其榮多矣欲報君以財幣
則君之府藏己盈而伋又貧欲報君以善言
恐未合君志而徒言不聴也顧未有可以報
君者唯逹賢爾衞君曰賢則固寡人之所願
也子思曰未審君之願将何以爲君曰必用
以治政子思曰君弗能也君曰何故荅曰衞
國非無賢才之士而君未有善政是賢才不
見用故也君曰雖然願聞先生所以爲賢者
荅曰君将以名取士耶以實取士耶君曰必
以實子思曰衞之東境有李音者賢而有實
者也君曰其父祖何也荅曰世農夫也衞君
乃盧胡大笑曰寡人不好農農夫之子無所
用之且世臣之子未悉官之子思曰臣稱李
音稱其賢才也周公大聖康叔大賢今魯衞
之君未必皆同其祖考李音父祖雖善農則
音亦未必與之同也君言世臣之子未悉官
之則臣所謂有賢才而不見用果信矣臣之
問君固疑取士不以實也今君不問李音之
所以為賢才而聞其世農夫因笑而不受則
君取士果信名而不由實者也衞君屈而無
辭
衞君曰夫道大而難明非吾所能也今欲學
術何如子思曰君無然也體道者逸而不窮
任術者勞而無功古之篤道君子生不足以
喜之利何足以動之死不足以禁之害何足
以懼之故明於死生之分通於利害之變雖
以天下易其脛毛無所槩於志矣是以與聖
人居使窮士忘其貧賤使王公簡其富貴君
無然也衞君曰善
齊王謂子思曰今天下擾擾諸侯無伯吾國
大人衆圖帝何如子思曰不可也君不能去
君貪利之心王曰何害子思曰夫水之性清
而土壤汨之人之性安而嗜慾亂之故能有
天下者必無以天下為者也能有名譽者必
無以名譽為者也逹此則其利心外矣
衞将軍文子之内子死復者曰臯媚女復子
思聞之曰此女氏之字非夫氏之名也婦人
於夫氏以姓氏稱禮也
費子陽謂子思曰吾念周室将㓕泣涕不可
禁也子思曰然此亦子之善意也夫能以智
知可知而不能以智知未可知危之道也今
以一人之身憂世之不治而泣涕不禁是憂
河水之濁而泣清之也其爲無益莫大焉故
微子去殷紀季之齊良知時也唯能不憂世
之亂而患身之不治者可與言道矣
齊王戮其民不辜謂子思曰吾知其不辜而
適觸吾忿故戮之以爲不足傷義也子思曰
文王葬朽骨而天下知仁商紂斫朝渉而天
下稱暴夫義者不必徧利天下也暴者不必
盡虐海内也以其所施而觀其意民乃去就
焉今君因心之忿遷戮不辜以為無傷於義
此非臣之所敢知也王曰寡人實過乃今聞
命請改之
衞公子交見於子思曰先生聖人之後執清
髙之操天下之君子莫不服先生之大名也
交雖不敏竊幕下風願師先生之行幸顧䘏
之子思曰公子不宜也夫清髙之節不以私
自累不以利煩意擇天下之至道行天下之
正路今公子紹康叔之緒處戰伐之世當務
收英雄保其疆土非所以明否藏立䂓檢脩
匹夫之行之時也
衞公子交饋馬四乗於子思曰交不敢以此
求先生之歡而辱先生之㓗也先生乆降於
鄙土蓋為賔主之餼焉子思曰伋寄命以來
度身以服衞之衣量腹以食衞之粟矣且又
朝夕受酒脯及祭膰之賜衣食已優意氣巳
定以無行志未敢當車馬之貺禮雖有爵賜
人不踰父兄今重違公子之盛旨則有謟禮
之愆焉若何公子曰交巳言於君矣荅曰不
可爲人子者三賜不及車馬公子曰我未之
聞也謹受教
穆公欲相子思子思不願将去魯魯君曰天
下之主亦猶寡人也去将安之子思荅曰蓋
聞君子猶鳯也疑之則舉今君既疑矣又以
巳限天下之君臣竊謂君之言過矣
齊王謂子思曰先生名髙於海内吐言則天
下之士莫不屬耳目今寡人欲相梁起起也
名少願先生談說之也子思曰天下之士所
以屬耳目者以伋之言是非當也今君使伋
虚談於起則天下之士必改耳目矣耳目既
改又無益於起是兩之䘮也故不敢承命齊
君曰起之不善何也子思曰君豈未之知乎
厚於財色必薄於徳自然之道也今起以貪
成富聞於諸侯而無救施之惠焉以好色聞
於齊國而無男女之别焉有一於此猶受其
咎而起二之能無累乎王曰寡人之言實過
願先生赦馬
子思見老萊子老萊子聞穆公将相子思老
萊子曰若子事君将何以爲乎子思曰順吾
性情以道輔之無死亡焉老萊子曰不可順
子之性也子性惟太剛而傲不肖且又無所
死亡非人臣也子思曰不肖故為人之所傲
也夫事君道行言聴則何所死亡道不行言
不聴則亦不能事君所謂無死亡也老萊子
曰子不見夫齒乎雖堅剛卒盡相摩舌柔順
終以不弊子思曰吾不能為舌故不能事君
小爾雅第十一
廣詁第一
淵懿邃賾深也封巨莫莾艾祁大也頒賦鋪
敷布也蓋戴燾蒙冐覆也鐘崇府衆積灌叢
樸聚也閱捜履庀具也攻爲詁相旬宰營匠
治也蠲祓禋屑潔也勿蔑微末没無也隆巢
岸峻髙也逼昵附切局鄰傅戚近也邵媚旨
伐羙也賢裒䌓優饒夥多也㡬蔡模臬法也
爰換變貿交更易也生造奏詣進也索搴探
裏鉤掠採略取也聞徹接通逹也固歷彌宿
舊尚乆也彌愈滋強益也赫斁爽曉昕著讃
曙明也階附襲就因也封畛際限彊畧界也
承弟班列次也户悛挌扈正也幽曀闇昧㝠
也最凢目質要也疆窮充竟也而乃爾若汝
也控彎挽引也承賛凉助佐也尋由以用也
要捷集載成也肆赴捷疾也造之如適也掇
督摭拾也肄子燼餘也拓斥啓闢開也杜實
充牣塞也實牣滿也奨率厲勸也勤勉事力
也經屑省過也闕缺間隙也迭逓交更也􁌙
剗没㓕也玄黔驪黝黒也縞皓素白也彤梓
頳緼赤也淫沉滅没也載功物事也
廣言第二
晏明陽也旰晏晚也算麗數也叜艾老也僉
皆同也交校報也舒布展也揚翥舉也索略
求也獲干得也奚害何也里度居也周浹匝
也充該備也列厥陳也􁜎輈輿也廢措置也
駕乗凌也收戢歛也囚禁録也掌司主也偏
贅属也麗著思也載略行也沓襲合也抵享
當也庚徹近也脩杼長也校戰交也謁復白
也勑質正也裔蔑末也延衍散也末没終也
辨詰别也菲凉薄也復旋還也祖巽送也卬
我也姓命孥子也諧籲和也悛窹覺也憾猜
恨也艾盡止也􁃊忿也奸犯也汨滑亂也縮
紬抽也曁捷及也苞䟦本也肆臬極也睇題
視也犯肆突也束縻縳也肆從遂也放投棄
也莾蕪草也暴暎曬也焮也晞慘乾也迪跡
蹈也衍演廣也袤縱長也荷掲擔也仍再也
徇歸也工官也稽考也顛殞也躋陞也戕殘
也勦截也辟除也慁患也謪責也間非也順
退也抗禦也靳取也蚩戯也𥚹狹也惎教也
沮疑也虧損也毁壊也判散也蔽㫁也交俱
也俘罰也夷傷也枳害也適閑也締閉也靡
細也辨使也牧臨也嘗試也頼羸也若乃也
嗟發聲也奏爲也振救也庸償也賈價也贍
足也曹耦也麗兩也驟數也逞快也越逺也
姑且也哿可也釋觧也庸善也荐重也登升
也勵勉也赫顯也韙是也丕荘也佞才也曁
息也話善也愿謹也丰豊也都盛也腆厚也
肆緩也競逐也紀基也憗強也薄迫也燀炊
也資取也質信也餼饋也憑依也藉借也際
接也裔外也閡限也廬寄也萃集也簉倅也
尤怪也瞢慙也索空也素故也視比也徨徃
也矜惜也狃􁈩也覬望也何任也御侍也殿
塡也選擇也宣示也
廣訓第三
諸之也乎也旃焉也惡乎於何也烏乎吁嗟
也吁嗟嗚呼也有所歎羙有所傷痛随事爲
義也無念念也無寧寧也不顯顯也不承承
也不肖不似也䋲之譽之也詰朝明旦也遐
不黄耇言夀考也公孫碩膚徳音不瑕道成
王大羙聲稱逺也鄂不韡韡言韡韡也我從
事獨賢勞事獨多也魴鱮甫甫語其大也麀
鹿麌麌語其衆也海物維錯錯雜也雜毛曰
氂雜彩曰繪雜言曰哤
廣義第四
凢無妻無夫通謂之寡寡夫曰㷀寡婦曰􁁪
妾婦之賤者謂之屬婦屬逮也逮婦之名言
其徴也非分而得謂之幸詰責以辭謂之譲
男女不以禮交謂之淫上淫曰烝下淫曰報
旁淫曰通不直失節謂之慙慙愧也面慙曰
戁心慙曰恧體慙曰逡
廣名第五
諱死謂之大行死而復生謂之蘇疾甚謂之
阽請天子命曰未可以戚先王請諸侯命曰
未可以近先君請大夫命曰未可以從先子
空棺謂之櫬有屍謂之柩饋死者謂之賵衣
服謂之禭埋柩謂之殔殔坎謂之池壙謂之
竁下棺謂之窆塡竁謂之封宰塚也壟塋也
無主之鬼謂之殤
廣服第六
治絲曰織織繒也麻紵葛曰布布通名也纊
綿也絮之細者曰纊繒之精者曰縞縞之麄
者曰素葛之精者曰絺麄者曰綌在首謂之
元服弁髦大古布冠冠而敝之者也題定也
顚顔顙額也璽謂之印紱謂之綬䄡䄖謂之
童容布褐而紩之謂之藍縷袴謂之裳蔽膝
謂之袡帶之垂者謂之厲大巾謂之幂覆帳
謂之幄幄幕也簀第牀也大扇謂之䈉杖謂
之挺鍵謂之籥棊局謂之奕在足謂之屨屨
尊者曰逹屨逹謂之金舄舄而金絇也
廣噐第七
射有張布謂之侯侯中者謂之鵠鵠中者謂
之正正方二尺正中者謂之𣙗𣙗方六寸棘
㦸也鏚鉞斧也干瞂盾也戈句孑㦸也刃之
削謂之室室謂之韠鞛珌鞸之餙也矢服謂
之弢小舩謂之艇艇之小者曰䒀舩頭謂之
舳尾謂之艫楫謂之橈車轅上者謂之　轅
謂之輈軫謂之枕較謂之幹衡軛也軛上謂
之烏喙纍綆繘也縚索也大者謂之索小者
謂之䋲詘而戾之為䋫繆而紾之為索墉城
地也墉墻謂之陴髙平謂之大原汪池也水
之北謂之汭澤之廣者謂之衍
廣物第八
藁謂之稈稈謂之芻生曰芻榖謂之粒菜謂
之𬞞禾穗謂之頴截頴謂之銍㧞心曰揠㧞
根曰擢把謂之秉秉四曰筥筥十曰　棘之
實謂之棗桑之實謂之椹柞之實謂之橡
廣鳥第九
去隂就陽謂之陽鳥鴻鴈是也純黒而反哺
者謂之烏小而腹下白反哺者謂之雅烏白
項而群飛者謂之燕烏白脰烏也雅烏鸒也
廣獸第十
豕彘也彘猪也其子曰豚豕之大者謂之豜
小者謂之豵鳥之所乳謂之巢鷄雉所乳謂
之窠鹿之所息謂之埸兎之所息謂之窟魚
之所息謂之潜潜槮也積柴水中而魚舎焉
度
跬一舉足也倍跬謂之歩四尺謂之仞倍仞
謂之尋尋舒两肬也倍尋謂之常五尺謂之
墨倍墨謂之丈倍丈謂之端倍端謂之两倍
两謂之疋疋有五謂之束
量
一手之盛謂之溢两手謂之掬掬一升也掬
四謂之豆豆四謂之區區四謂之釡釡二有
半謂之藪藪二有半謂之缶二缶謂之鍾二
鍾謂之秉秉十六斛也
衡
二十四銖曰两两有半曰捷倍捷曰舉倍舉
曰鏘鏘謂之鍰二鍰四两謂之斤斤十謂之
衡衡有半謂之秤秤二謂之鈞鈞四謂之石
石四謂之鼓然則鼓四百八十斤也
孔叢子卷第三
孔叢子卷第四
公孫龍第十二
公孫龍者平原君之客也好刑名以白馬為
非白馬或謂子髙曰此人小辨而毀大道子
盍徃正諸子髙曰大道之悖天下之交徃也
吾何病焉或曰雖然子為天下故徃也子髙
適趙與龍㑹平原君家謂之曰僕居魯遂聞
下風而髙先生之行也碩受業之日乆矣然
所不取扵先生者獨不取先生以白馬為非
白馬爾誠去非白馬之學則穿請為弟子公
孫龍曰先生之言悖也龍之學正以白馬為
非白馬者也今使龍去之則龍無以教矣今
龍無以教而乃學扵龍不亦悖乎且夫學扵
龍者以智與學不逮也今教龍去白馬非白
馬是失教也失教而後師之不可也先生之
非教龍者似齊王之問尹文也齊王曰寡人
甚好士而齊國無士尹文曰今有人扵此事
君則忠事親則孝交友則信䖏鄉則順有此
四行者可謂士乎王曰善是真吾所謂士者
也尹文曰王得此人肯以為臣乎王曰所願
不可得也尹文曰使此人扵廣庭大衆之中
見侮而不敢闘王将以為臣乎王曰夫士也
見侮而不敢闘是辱也寡人不以為臣矣尹
文曰雖見侮而不闘是未失所以為士也然
而王不以為臣則卿所謂士者乃非士乎夫
王之令殺人者死傷人者刑民有畏王令故
見侮終不敢闘是全王之法也而王不以為
臣是罰之也且王以不敢闘為辱必以敢闘
為榮是王之所賞吏之所罰也上之所是法
之所非也賞罰是非相與曲謬雖十黄帝固
所不䏻治也齊王無以應且白馬非白馬者
乃子先君仲尼之所取也龍聞楚王張䌓弱
之弓載忘歸之矢以射蛟兕扵雲夣之囿反
而䘮其弓左右請求之王曰止也楚人遺弓
楚人得之又何求乎仲尼聞之曰楚王仁義
而未遂亦曰人得之而巳矣何必楚乎若是
者仲尼異楚人扵所謂人也夫是仲尼之異
楚人扵所謂人而非龍之異白馬扵所謂馬
悖也先生好儒術而非仲尼之所取也𣣔學
而使龍去所以教雖百龍之智固不䏻當其
前也子髙莫之應退而告人曰言非而愽巧
而不理此固吾所不答也異日平原君㑹衆
賔而延子髙平原君曰先生聖人之後也不
逺千里來顧臨之𣣔去夫公孫子白馬之學
今是非未分而先生翻然𣣔髙逝可乎子髙
曰理之至精者則自明之豈在穿之退哉平
原君曰至精之說可得聞乎答曰其說皆取
之經傳不敢以意春秋記六鶂退飛覩之則
六察之則鶂鶂猶馬也六猶白也覩之則見
其白察之則知其馬色以名别内由外顯謂
之白馬名實當矣若以絲麻加之女功為緇
素青黄色名雖殊其質故一是以詩有素絲
不曰絲素禮有緇布不曰布緇犥牛玄武此
類甚衆先舉其色後名其質萬物之所同聖
賢之所常也君子之論貴當物理不貴䌓辭
若尹文之折齊王之所言與其法錯故也穿
之所說扵公孫子髙其智恱其行也去白馬
之說智行固存是則穿未失其所師者也稱
此云云没其理矣是楚王之言楚人亡弓楚
人得之先君夫子探其本意𣣔以示廣其實
狹之故曰不如亦曰人得之而巳也是則異
楚王之所謂楚非異楚王之所謂人也以此
爲喻乃相擊切矣凢言人之者惣謂人也亦
猶言馬者惣謂馬也楚自國也白自色也𣣔
廣其人宜在去楚𣣔正名色不宜去白誠察
此理則公孫之辨破矣平原君曰先生之言
扵理善矣因顧謂衆賔曰公孫子䏻答此乎
燕客史由對曰辭則有焉理則否矣
公孫龍又與子髙汜論扵平原君所辨理至
扵臧三耳公孫龍言臧之三耳甚辨析子髙
弗應俄而辭出明日復見平原君曰疇昔公
孫之言信辨也先生實以為何如答曰然㡬
䏻臧三耳矣雖然實難僕碩得又問扵君今
為臧三耳甚難而實非也謂臧两耳甚易而
實是也不知君将從易而是者乎亦其從難
而非者乎平原君弗䏻應明日謂公孫龍曰
公無復與孔子髙辨事也其人理勝扵辭公
辭勝扵理辭勝扵理終必受詘
李寅言曹良扵平原君𣣔仕之平原君以問
子髙子髙曰不識也平原君曰良嘗得見扵
先生矣故敢問子髙曰世人多自稱上用我
則國無患夫用智莫若觀其身其身且由不
免扵患國用之亦惡得無患乎平原君曰良
之有患時不明也居家理治可移扵官良䏻
殖貨故𣣔仕之子髙曰未可知也今有人扵
此身脩計明而貧者志不存也身不脩㑹計
闇而富者非盗無所得之也
儒服第十三
子髙曵長𥚑振褒䄂方屐麤䈉見平原君平
原君曰吾子亦儒服乎子髙曰此布衣之服
非儒服也儒服非一也平原君曰請吾子言
之答曰夫儒者居位行道則有衮冕之服統
御師旅則有介胄之服從容徒歩則有若穿
之服故曰非一也平原君曰儒之為名何取
爾子髙曰取包衆羙兼六藝動静不失中道
耳
子髙逰趙平原君客有鄒文季節者與子髙
相友善及将還魯詣故人訣旣畢文節送行
三宿臨别文節流涕交頥子髙徒抗手而已
分背就路其徒問曰先生與彼二子善彼有
戀戀之心未知後會何期悽愴流涕而先生
厲聲髙揖無乃非親親之謂乎子髙曰始吾
謂此二子丈夫爾今乃知其婦人也人生則
有四方之志豈鹿豕也哉而常聚乎其徒曰
若此二子之泣非耶答曰斯二子良人也有
不忍之心其扵敢断必不足矣其徒曰凢泣
者一無取乎子髙曰有二焉大姦之人以泣
自信婦人懦夫以泣著愛
平原君與子髙飲強子髙酒曰昔有遺諺堯
舜千鍾孔子百觚子路嗑嗑尚飲十榼古之
賢聖無不䏻飲也吾子何辭焉子髙曰以穿
所聞賢聖以道徳兼人未聞以飲食也平原
君曰即如先生所言則此言何生子髙曰生
於嗜酒者盖其勸厲奨戯之辭非實然也平
原君欣然曰吾不戯子無所聞此雅言也
平原君謂子髙曰吾聞子之先君親見衞夫
人南子又云南逰過乎阿谷而交辭於漂女
信有之乎荅曰士之相保聞流言而不信者
何哉以其所在行之事占之也昔先君在衞
衞君間軍旅焉拒而不告色不在已攝駕而
去衛君請見猶不䏻終何夫人之能覿乎古
者大饗夫人與焉扵時禮儀雖廢猶有行之
者意衛君夫人饗夫子則夫子亦弗獲已矣
若夫阿谷之言起扵近世殆是假其類以行
其心者之為也
子髙適魏㑹秦兵将至信陵君懼造子髙之
舘而問祈勝之禮焉子髙曰命勇謀之将以
禦敵先使之迎於敵所從來之方爲壇祈克
乎五帝衣服隨其方色執事人數從其方之
數牲則用其方之牲祝史告于社稷宗廟邦
域之内名山大川君親素服誓衆于太廟曰
某人不道侵犯大國二三子尚皆用心比力
各死而守将帥稽首再拜受命既誓将帥勒
士卒陳于廟之右君立太廟之庭祝史立于
社百官各警其事御于君以待命乃大鼓于
廟門詔将帥命卒習射三發擊刺三行告廟
用兵于敵也五兵備効乃鼓而出以即敵此
古諸侯應敵之禮也信陵君曰敬受教信陵
君問子髙曰古者軍旅賞人之必扵祖戮人
之必扵社其義何也答曰賞功扵祖告分之
均示弗敢專也戮罪扵社告中扵主示聴之
當也
陳尫性多穢訾毎得酒食輒先撥捐之然後
乃食子髙告之曰子無然也似有態者昔君
子之於酒食有啐嘗之義無捐放之道假其
可食上下何擇假令不㓗其下滋甚陳尫曰
吾知其無益意欲如此子髙曰意不可恣也
夫木之性曲者以隠括自直可以人而不如
木乎子不見夫雞耶聚榖如陵跑而啄之若
縱子之意則與雞豈有異乎陳尫跪曰吾今
後知過矣請終改之
子髙任司馬乂爲将扵齊與燕戰而敗齊君
曰以子賢明故信子也答曰君知穿孰若周
公齊君曰周公聖人而子賢者弗如也子髙
曰然臣固弗如周公也以臣之知乂孰若周
公之知其弟齊君曰兄弟審扵他人子髙曰
君之言是也夫以周公之聖兄弟相知之審
而近失扵管蔡明人難知也臣與乂相見觀
其材志察其所履齊國之士弗䏻過也尚書
曰知人則哲惟帝難之穿何慙焉且曹子爲
魯三與齊戰三敗失地然後以勇敢之節奮
三尺之劒要桓公管仲於盟壇卒收其所䘮
夫君子之敗如日月之蝕人各有能乂庸可
棄乎今燕以詐敗破乂是乂不能於詐也臣
之稱乂稱其武勇才藝不稱其有詐也乂雖
敗臣固未失其所稱焉齊君辭屈而不黜司
馬乂
對魏王第十四
魏王問人主所以爲患子髙對曰建大臣而
不與謀嬖幸者言用則知士以踈自疑孽臣
以遇徼幸者内則射合主心外則挻主之非
此最人主之大患也
子髙謂魏王曰臣入魏國見君之二計臣焉
張叔謀有餘范威智不逮然其功一也王曰
叔也有餘威也不逮何同乎荅曰駑驥同轅
伯樂爲之咨嗟玉石相糅卞氏爲之歎息故
賢愚共貫則能士匿謀真僞相錯則正士結
舌叔雖有餘猶威不逮也
魏王問如何可謂大臣子髙荅曰大臣則必
取衆人之選能犯顔諌事公正無私者計陳
事成主裁其賞事敗臣執其咎主任之而無
疑臣當之而弗避君惣其契臣行其義然則
君不猜於臣臣不隠於君故動無過計舉無
敗事是以臣主並各有得也
信陵君問曰古之善爲國至於無訟其道何
由荅曰由乎政善也上下勤徳而無私徳無
不化俗無不移衆之所譽政之所是也衆之
所毀政之所非也毁譽是非與政相應所以
無訟也
齊王行車裂之刑群臣諍之弗聴子髙見齊
王曰聞君行車裂之刑無道之刑也而君行
之臣竊以爲下吏過也王曰寡人爾以民多
犯法爲法之䡖也子髙曰然此誠君之盛意
也夫人含五常之性有哀樂喜怒哀樂喜怒
無不過其節節過則毀於義民多犯法以法
之重無所措手足也今天下悠悠士亡定䖏
有徳則住無徳則去欲䂓覇王之業與諸大
國爲難而行酷刑以懼逺近國内之民将畔
四方之士不至此乃亡國之道君之下吏不
具以聞徒恐逆主意以爲憂不慮不諌之危
亡其所矜者小所䘮者大故曰下吏之過也
臣觀之又非徒不諍而已也心知此事之為
不可将有非議在後則因曰君忿意實然我
諌諍必有龍逄比干之禍是為虚自居扵忠
正之地而闇推君主使同扵桀紂也且夫為
人臣見主非而不諍以謟主扵危亡罪之大
者也人主疾臣之弼巳而惡之資臣以箕子
比子之忠惑之大者也齊王曰謹聞命遂除
車裂之法焉
子髙見齊王齊王問誰可爲臨淄宰稱管穆
焉王曰穆容貌陋民不敬也答曰夫見敬在
徳且臣所稱稱其材也君王聞晏子趙文子
乎晏子長不過三尺面状醜惡齊國上下莫不
宗焉趙文子其身如不勝衣其言如不出口
非但體陋辭氣又呐呐然其相晉國晉國以
寜諸侯敬服皆有徳故也以穆軀形方諸二
子猶悉賢之昔臣常行臨淄市見屠啇焉身
脩八尺鬚髯如㦸面正紅白市之男女未有
敬之者無徳故也王曰是所謂祖龍始者也
誠如先生之言扵是乃以管穆為臨淄宰
孔叢子卷第四
孔叢子卷第五
陳士義第十五
魏王遣使者奉黄金束帛聘子順為相子順
謂使者曰若王信䏻用吾道吾道故為治世
也雖𬞞食水飲吾猶為之若徒𣣔制服吾身
委以重禄吾猶一夫爾則魏王不少扵一夫
子度魏王之心以告我使者曰魏國狹小乏
扵聖賢寡君人聞下風願委國先生親受教
訓如肯降節豈唯魏國君臣是頼其亦社稷
之神祗實永受慶扵是乃之魏魏王郊迎謂
子順曰寡人不肖嗣先君之業先生聖人之
後道徳懿邵幸見顧臨願圖國政對曰臣羇
旅之臣慕君髙義是以戻此君辱貺之而問
以政事敢不敬受君之明令
魏王朝群臣問理國之所先季文對曰唯在
知人王未之應子順進曰知人則喆帝堯所
病故四㐫在朝鯀任無功夫豈樂然哉人難
知故也今文之對不稱吾君之所能行而乃
𣣔強吾君以聖人所難此不可行之說也王
曰先生言之對曰當今所急在脩仁尚義崇
徳敦禮以接鄰國而巳昔舜命衆官群臣競
讓得禮之致也苟使朝臣皆有推賢之心主
雖不知人則臣位必當若皆以知人為治則
人主宜未過堯且其目所不見者亦必漏矣
王曰善
秦王得西戎利刀以之切玉如割水焉以示
東方諸侯魏王問子順曰古亦有之乎對曰
昔周穆王大征西戎西戎獻錕鋙之劍火浣
之布其劒長尺有咫錬鋼赤刃用之切玉如
切泥焉是則古亦有也王曰火浣之布若何
對曰周書火浣布必投諸火布則火色垢乃
灰色出火振之皜然疑乎雪焉王曰今何以
獨無對曰秦貪而多求求𣣔無厭是故西戎
閉而不致此以素防絶之也然則人立貪𣣔
乃異物所以不至不可不慎也
魏王曰吾聞道士登華山則長不死意亦願
之對曰古無是道非所願也王曰吾聞之信
對曰未審君之所聞親聞之扵不死者耶聞
之扵傳聞者耶若聞之扵傳聞者傳者妄也
若聞之扵不死者不死者今安在在者君學
之勿疑不在者君勿學無疑
李由之毋少寡與李音竊相好而生由由有
才藝仕扵魏魏王甚愛之或曰李由毋姦不
知其父不足貴也王以告由且曰吾不以此
賤子也雖然古之賢聖豈有似子者乎吾将
舉以折毀子者李由對曰今人不通扵逺在
臣𣣔言誰爾且孔子少孤則亦不知其父者
也孔子母死殯扵五父之衢人見之皆以爲
葬問聊曼父之毋得合葬扵防此則聖人與
臣同者也王笑曰善子順聞之問魏王曰李
由安得斯言王曰假以自顯無傷也對曰虚
造謗言以誣聖人非無傷也且夫明主之扵
臣唯徳所在不以小疪妨大行也昔闘子文
生扵淫女而不害其爲令尹今李由可則寵
之何患扵人之言而使横生不然之說若欺
有知則有知不受若欺凢人則凢人疑之必
亦問臣則臣不為君之故誣祖以顯由也如
此則群臣更知由惡此惡必聚矣所謂求自
㓗而益其垢猶抱石以救溺愈不濟矣
魏王使相國脩好於鄰國遂連和於趙趙王
旣賔之而燕問子順曰今寡人𣣔来北狄不
知其所以然荅曰誘之以其所利而與之通
市則自至矣王曰寡人𣣔因而弱之若與交
市分我國貨散於夷狄是強之也可乎荅曰
夫𣣔與之市者将以我無用之貨取其有用
之物是故所以弱之之術也王曰何謂我之
無用彼之有用答曰衣服之物則有珠玉五
采飲食之物則有酒醪五熟此即我之所有
而彼所利者也夷狄之貨唯牛馬􁈎裘弓矢
之噐是其所饒而䡖以與人者也以吾所有
易彼所饒如斯不巳則夷狄之用将糜於衣
食矣殆可舉捶而驅之豈徒弱之而巳乎趙
王曰敬受教
枚産謂子順曰臣匱於財聞猗頓善殖貨𣣔
學之先生同國也當知其術願以告我荅曰
然知之猗頓魯之窮士也耕則常飢桑則長
寒聞陶朱公富徃而問術焉朱公告之曰子
𣣔速富當畜五牸於是乃適西河大畜牛羊
于猗氏之南十年之間其滋息不可計貲擬
王公馳名天下以興富於猗氏故富猗頓且
夫爲富者非唯一術今子徒問猗頓何也枚
産曰亦将問之於先生也答曰吾貧而子問
以富術縱有其術是不可用之術也昔人有
言能得長生者道士聞而𣣔學之比徃言者
死矣道士髙蹈而恨夫所𣣔學學不死也其
人巳死而猶恨之是不知所以爲學也今子
𣣔求殖貨而問術於我我且自貧安能教子
以富乎子之此問有是道士之學不死也
東里閭空腹而好自賢𣣔自親於子順子順
弗下顔或曰夫君子之交於世士亦取其一
節而已今東閭子䟽逹亮直大丈夫也求爲
先生役而先生無意接之斯者無乃非周公
之交人乎子順曰此吾所以行周公之行也
夫東閭子外質頑拙有似䟽直然内懐容媚
謟鬽非大丈夫之節也若其度骸稱膚面目
鬢眉實羙於聖人論士不以爲貴者無益於
徳故也然東閭子中不應外侮慢世士即所
謂愚人而謂人爲愚者也恃其虚狀以不徳
於人此乃周公之所罪何交之有
宫佗見子順曰佗困於貧賤将𣣔自託富貴
之門庶克免乎子順曰夫富而可以託貧貴
而可以寄賤者天下寡矣非信義君子明識
窮逹則不可今子所𣣔託者誰也宫佗曰将
適趙公子子順曰非其人矣雖好養士自奉
而已終弗能稱也宫佗曰将適燕相國子順
曰彼徒兄第甥舅各濟其私無求賢之志不
足歸也宫佗曰将適齊田氏子順曰齊大國
也其士大夫皆有自多之心不能容子也佗
曰然則何嚮而可子順曰吾弗識也宫佗曰
唯先生知人願告所擇将徃庇焉子順曰濟
子之𣣔則宜若郈成子者也昔郈成子自魯
聘晉過乎衛右宰榖臣止而觴之陳樂而不
作送以寳璧反過而不辭其僕曰日者右宰
之觴吾子甚歡也今過而不辭何也成子曰
夫止而觴我與我歡也陳樂而不作告我哀
也送我以璧寄之我也若由此觀之衛其有
亂乎過衛三十里聞寗喜作難右宰死之還
車而臨三舉而歸反命于君乃使人迎其妻
子隔宅而居之分禄而食之其子長而反其
璧夫子聞之曰智可與微謀仁可與託孤廉
可以寄財者其郈成子之謂乎今子求若人
之比庇焉可也宫佗曰循先生之言舎先生
将安之請從執事子順辭不得巳乃言之魏
王而升諸朝
子順相魏改嬖寵之官以事賢才奪無任之
禄以賜有功諸䘮職秩者不恱乃造謗言文
咨以告且曰夫不害前政而有成孰與變之
而起謗哉子順曰民之不可與慮始乆矣古
之善爲政者其𥘉不能無謗子産相鄭三年
而後謗止吾先君之相魯三月而後謗止今
吾爲政日新雖不能及聖賢庸知謗止獨無
時乎文咨曰子産之謗嘗亦聞之未識先君
之謗何也子順曰先君𥘉相魯魯人謗誦曰
麛裘而芾投之無戾芾之麛裘投之無郵及
三月政成化行民又作誦曰衮衣章甫實獲
我所章甫衮衣惠我無私文咨喜曰乃今知
先生亦不異乎聖賢矣
魏王謂子順曰吾𣣔致天下之士柰何子順
對曰昔周穆王問祭公謀父曰吾𣣔得天下
賢才對曰去其帝王之色則㡬乎得賢才矣
今臣亦請君去其尊貴之色而巳王曰吾𣣔
得無𣣔之士爲臣何如子順曰人之可使以
有𣣔也故𣣔多者其所得用亦多𣣔少者其
所得用亦少矣夷齊無𣣔雖文武不能制君
安得而臣之
論勢第十六
魏王問相國曰今秦負強以無道陵天下天
下莫不患寡人𣣔豁國之半以親諸侯求從
事於秦可乎子順對曰以臣觀之殆無益也
今天下諸侯畏秦之日乆矣數𬒳其毒無欲
復之之志心無所計委國於逰說之士逰說
之士挾強秦以爲資賣其國以收利义手服
從曽不能制如君之謀未獲其利而秪以爲
名適足以速秦之首誅則無以得之不如守
常以湏其變也王曰秦其遂有天下乎對曰
必然雖然取不以義得不以道自古以來未
有能終之者
五國約而誅秦子順㑹之秦未入境而還諸
侯留兵於成臯子順謂市丘子曰此師楚爲
之主今兵罷而不散殆有異意君其備諸市
丘子曰先生幸而教之願以國寄先生子順
許諾遂見楚王曰王約五國而西伐秦事旣
而不集又乆師於市丘謗君者或以君欲攻
市丘以償兵費天下之士且以是䡖君而重
秦且又不義君之爲矣王何不卜交乎楚王
曰柰何子順曰王今岀令使五國勿攻市丘
五國重王則聴王之令矣不重王則且反王
之令而攻市丘以此卜五國交王之䡖重必
明矣楚王敬諾而五國散
趙聞魏将以求親於秦子順謂趙王曰此君
之下吏計過也比目之魚所以不見得於人
者以耦視而俱走也今秦有兼吞天下之志
日夜伺間不忘於側息趙魏與之鄰接而強
弱不敵秦所以不敢圖并趙魏者徒以二國
併目周旋者也今無故自離以資強秦天下
拙謀無過此者故臣曰君之下吏計過也夫
連雞不能上棲亦猶二國構難不能自免於
秦也願王熟慮之趙王曰敬受教
韓與魏有隙子順謂韓王曰昭釐侯一世之
明君也申不害一世之賢相也韓與衞敵侔
肩國而釐侯執圭見梁君者非好卑而惡尊
慮過而計失也與嚴敵爲鄰而動有㓕亡之
變獨勁不能支二難故降心以相從屈己以
求存也申不害慮事而言忠臣也昭釐侯聴
而行之明君也今韓弱於始之韓魏均於始
之魏秦強於始之秦而背先人之舊好以區
區之衆居二敵之間非良䇿也齊楚逺而難
恃秦魏呼吸而至舎近而求逺是以虚名自
累而不免近敵之困者也爲王計者莫如除
小忿全大好也吳越之人同舟濟江中流遇
風波其相救如左右手者所患同也今不恤
所同之患是不如吳越之舟人也韓王曰善
秦兵攻趙魏大夫以爲於魏便子順曰何謂
曰勝趙則吾因而服焉不勝趙則可乗弊而
擊之子順曰不然秦自孝公以來戰未甞屈
今皆良将何弊之乗大夫曰縱其勝趙於我
何損鄰之不脩國之福也子順曰秦貪暴之
國也勝趙必復他求吾恐於時受其師也先
人有言燕雀處屋子母相哺喣喣焉其相樂
也自以爲安矣竈突决上棟宇将焚燕雀顔
色不變不知禍之将及巳也今子不悟趙破
患将及己可以人而同於燕雀乎
齊攻趙圍廩丘趙使孔青師五萬撃之尅齊
軍獲尸三萬趙王詔勿歸其尸将以困之子
順聘趙問王曰不歸尸其困何也曰其父兄
子弟悲苦無巳廢其産也子順曰非所以窮
之也死一也歸尸與不歸悲苦胡異焉以臣
愚計貧齊之術乃冝歸尸王曰何謂對曰使
其家逺來迎尸不得事農一費也歸所葬使
其送死終事二費也一年之中䘮卒三萬三
費也欲無困貧不能得巳王曰善既而齊大
夫聞子順之謀曰君子之謀其利博哉
子順相魏凡九月陳大計輙不用乃喟然曰
不見用是吾言之不當也言不當於主而居
人之官食人之禄是尸利也尸利素飱吾罪
深矣退而以病致事魏王遣使入其舘謝曰
寡人昧於政事不顯明是非以啓罪於先生
今知改矣願先生爲百姓故幸起而教之辭
曰臣有犬馬之疾不任國事苟得從四民之
列子弟供魏國之征乃君惠也敢辱君命以
速刑書人謂子順曰王不用子子其行乎答
曰吾将行如之山東則山東之國将并於秦
秦爲不義義所不入遂寝于家
秦急攻魏魏王恐或謂子順曰如之何答曰
吾私有計然豈能賢於執政故無言焉魏王
聞之駕如孔氏親問焉曰國亡矣如之何對
曰夫棄之不如用之之易也死之不如棄之
之易也人能棄之弗能用也能死之不能棄
也此人過也今王亡地數百里亡城數十而
患不解是王棄之非用之也秦之強天下無
敵魏之弱甚矣而王是以質秦此王能死不
能棄之也是重過也若能用臣之計則虧地
不足傷卑國體不足苦身患觧而怨報矣今秦
四境之内執政以下固曰與嫪氏乎與吕氏
乎雖門閭之下廊廟之上猶皆如是今王誠
能割地賄秦以爲嫪毐功卑身尊秦以自嫪
毐始王又以國賛嫪毐也則嫪毐勝矣於是
太后之徳王也深如骨肉王之交最爲天下
之上矣孰不棄吕氏而從嫪毐天下皆然則
王怨必報矣
執節第十七
趙孝成王問曰昔伊尹爲臣而放其君其君
不怨何可而得乎此也子順答曰伊尹執人
臣之節而弼其君以禮亦行此道而巳矣王
曰方以放君爲名而先生稱禮何也子順曰
以禮括其君使入於善也曰其說可得聞乎
答曰其在商書太甲嗣立而干冡宰之政伊
尹曰惟王舊行不義習與性成予不狎于不
順王姑即桐邇干先王其訓㒺以後人迷王
徃居憂允思厥祖之明徳是言太甲在䘮不
明乎人子之道而欲知政於是伊尹使之居
桐近湯之墓處憂哀之地放之不得知政三
年服竟然後反之即所以奉禮執節事大甲
者也率其君以義強其君以孝道未有行此
見怨也王曰善哉我未之聞也
魏安釐王問子順曰馬回之爲人雖少才文
梗梗亮直有大丈夫之節吾欲以爲相可乎
答曰知臣莫若君何有不可至於亮直之節
臣未明也王曰何故答曰聞諸孫卿云其爲
人也長目而豕視者必體方而心貟毎以其
法相人千百不失臣見回非不偉其體幹也
然甚疑其目王卒用之三月果以謟得罪
新垣固謂子順曰賢者所在必興化致治今
子相衞未聞異政而即自退其有志不得乎
何去之速也答曰以無異政所以自退也且
死病無良醫今秦有吞食天下之心以義事
之固不獲安救亡不睱何化之興昔伊摯在
夏吕望在商而二國不理豈伊吕之不欲哉
勢不可也當如今日山東之國弊而不振三
晋割地以求安二周折節而入秦燕齊宋楚
楚巳屈服矣以此觀之不岀二十年天下盡
爲秦乎
季節見於子順子順賜之酒辭問其故對曰
今日家之忌日也故不敢飲子順曰飲也禮
雖服衰麻見於君及先生與之粱肉無辭所
以敬尊長而不敢遂其私也忌日方於有服
則䡖矣
魏安釐王問天下之髙士子順曰世無其人
也抑可以爲次其魯仲連乎王曰魯仲連強
作之者非體自然也答曰人皆作之作之不
止乃成君子文武欲作堯舜而至焉昔我先
君夫子欲作文武而至焉作之不變習與體
成則自然矣
虞卿著書名曰春秋魏齊曰子無然也春秋
孔聖所以名經也今子之書大抵談說而巳
亦以爲名何答曰經者取其事常也可常則
爲經矣且不爲孔子其無經乎齊問子順子
順曰無傷也魯之史記曰春秋經因以爲名焉
又晏子之書亦曰春秋吾聞㤗山之上封禪
者七十有二君其見稱述數不盈十所謂貴
賤不嫌同名也邯郸之民以正月之旦獻雀
於趙王而綴之以五綵趙王大恱申叔以告
子順子順曰王何以爲也對曰正旦放之示
有生也子順曰此委巷之鄙事爾非先王之
法也且又不令申叔曰敢問何謂不令答曰
夫雀者取其名焉則宜受之於上不宜取之
於下下人非所得制爵也而王恱此殆非吉
祥矣昔􁆁公祈神神賜之土田是失國而更
受田之祥也今以一國之王受民之雀将何
恱哉
申叔問曰犬馬之名皆因其形色而名焉唯
韓盧宋鵲獨否何也子順答曰盧黒色鵲白
黒色非色而何魏公子無忌死韓君将親吊
焉其子榮之以告子順子順曰必辭之禮鄰
國君吊君爲之主今君不命子則子無所受
韓君也其子辭韓韓君乃止
子髙以爲趙平原君覇相之(一作覇/世之士)惜不遇
其時也其子子順以爲衰世之好事公子無
覇相之才也申叔問子順曰子之家公有道
先生旣論之矣今子易之是非焉在答曰言
貴盡心亦各其所見也若是非則明智者裁
之
申叔問子順曰禮爲人臣三諌不從可以稱
其君之非乎答曰禮所不得也曰叔也昔者
逮事有道先生問此義焉而告叔曰得稱其
非者所以欲天下人君使不敢遂其非也子
順曰然吾亦聞之是亡考起時之言非禮意
也禮受放之臣不說人以無罪先君夫子曰
事君欲諌不欲陳言不欲顯君之非也申叔
曰然則晏子叔向皆非禮也答曰此二大夫
相與私燕言及國事未爲非禮也晏子既陳
履賤而踊貴於君其君爲之省刑然後以及
叔向叔向聴晏子之私又承其問所宜亦答
以其事也
魏王問子順曰寡人聞昔者上天神異后稷
而爲之下嘉糓周以遂興徃者中山之地無
故有榖非人所爲云天雨之反亡國何故也
答曰天雖至神自古及今未聞下榖與人也
詩羙后稷能大教民種榖嘉以利天下故詩
曰誕降嘉種猶書所謂稷降播種農植嘉榖
皆說種之其義一也若中山之榖妖恠之事
非所謂天祥也
趙王問相於平原君平原君曰鄒文可王曰
其行如何對曰夫孔子髙天下之髙士也取
友以行交逰以道文與之逰稱曰好義王其
用之王卒不用後以平原君言問子順且曰
先生知之乎答曰先父之所交也何敢不知
王曰寡人雖失之在前猶願聞其行於先生
也答曰行不苟合雖賤不渝君子人也王遂
禮之固以老辭
趙王謂子順曰寡人聞孔氏之世自正考甫
以來儒林相繼仲尼重之以大聖自茲以降
世業不替天下諸侯咸賔禮焉先生承緒作
二國師從古及今載徳流聲未有若先生之
家者也先生之嗣率由前訓将與天地相敵
矣答曰若先祖父並禀聖人之性如君王之
言也至如臣者學行不敏寄食於趙祿仕於
魏幸遇二國之君寛以容之若乃師也未敢
承命假令頼君之福願後世克祚不忝前人
不泯祖業豈徒一家之賜哉亦天下之慶也
王曰必然必然
孔叢子卷第五
孔叢子卷第六
詰墨第十八
墨子稱景公問晏子以孔子而不對又問三
皆不對公曰以孔子語寡人者衆矣俱以爲
賢聖也今問扵子而不對何也晏子曰嬰聞
孔子之荆知白公謀而奉之以石乞勸下亂
上教臣弑君非聖賢之行也詰之曰楚昭王
之世夫子應聘如􁊬不用而反周旋乎陳宋
齊衞楚昭王卒惠王立十年令尹子西乃召
王孫勝以爲白公是時魯哀公十五年也夫
子自衞反魯君五年矣白公立一年然後乃
謀作亂亂作在哀公十六年秋也夫子巳卒
十旬矣墨子雖𣣔謗毀聖人虚造妄言柰此
年世不相值何
墨子曰孔子之齊見景公公恱之封之以尼
谿晏子曰不可夫儒倨法而自順立命而怠
事崇䘮遂哀盛用繁禮其道不可以治國其
學不可以導家公曰善詰之曰即如此言晏
子爲非儒惡禮不𣣔崇䘮遂哀也察傳記晏
子之所行未有以異扵儒焉又景公問所以
爲政晏子答以禮云景公曰禮其可以治乎
晏子曰禮扵政與天地並此則未有以惡於
禮也晏桓子卒晏嬰斬衰枕草苴經帶杖菅
菲食粥居于倚廬遂哀三年此又未以異扵
儒也若䏻以口非之而躬行之晏子所弗爲
墨子曰孔子怒景公之不封己乃樹鴟夷子
皮扵田常之門詰之曰夫樹人爲其信己也
記曰孔子適齊惡陳常而終不見常病之亦
惡孔子交相惡而又徃仕其不然矣記又曰
陳常殺其君孔子齊戒沐浴而朝請討之觀
其終不樹子皮審矣
墨子曰孔子爲魯司冦舎公家而奉季孫詰
之曰若以季孫爲相司冦綂焉奉之自法也
若附意季孫季孫旣離公室則孔子合之季
孫旣受女樂則孔子去之季孫𣣔殺囚則孔
子赦之非苟順之謂也
墨子曰孔子厄扵陳蔡之間子路烹豚孔子
不問肉之所由来而食之剥人之衣以沽酒
孔子不問酒之所由来而飲之詰之曰所謂
厄者沽買無䖏藜羔不粒乏食七日若烹豚
飲酒則何言乎厄斯不然矣且子路爲人勇
扵見義縦有豚酒不以義不取之可知也又
何問焉
墨子曰孔子諸弟子子貢季路輔孔悝以亂
衞陽虎亂魯弗肹以中牟畔􁈍雕開形殘詰
之曰如此言衞之亂子貢季路爲之耶斯不
待言而了矣陽虎𣣔見孔子孔子不見何弟
子之有弗肹以中牟畔召孔子則有之矣爲
孔子弟子未之聞也且􁈍雕開形殘非行巳
之致何傷扵徳哉
墨子曰孔子相魯齊景公患之謂晏子曰鄰
有聖人國之憂也今孔子相魯爲之若何晏
子對曰君其勿憂彼魯君弱主也孔子聖相
也不如隂重孔子𣣔以相齊則必強諌魯君
魯君不聴将適齊君勿受則孔子困矣詰之
曰案如此辭則景公晏子畏孔子之聖也而
上云非聖賢之行上下相反若晏子悖可也
不然則不然矣
墨子曰孔子見景公公曰先生素不見晏子
乎對曰晏子事三君而得順焉是爲三心所
以不見也公告晏子晏子曰三君皆𣣔其國
安是以嬰得順也聞君子獨立不慙扵影今
孔子伐樹削迹不自以爲辱身窮陳蔡不自
以爲約始吾望儒貴之今則疑之詰之曰若
是乎孔子晏子交相毁也小人有之君子則
否孔子曰靈公汙而晏子事之以整荘公怯
而晏子事之以勇景公侈而晏子事之以儉
晏子君子也梁丘㩀問晏子曰事三君而不
同心而俱順焉仁人固多心乎晏子曰一心
可以事百君百心不可以事一君故三君之
心非一也而嬰之心非三也孔子聞之曰小
子記之晏子以一心事三君君子也如此則
孔子譽晏子非所謂毀而不見也景公問晏
子曰若人之衆則有孔子賢乎對曰孔子者
君子行有節者也晏子又曰盈成匡父之孝
子兄之悌弟也其父尚爲孔子門人門人且
以爲貴則其師亦不賎矣是則晏子亦譽孔
子可知也夫徳之不脩巳之罪也不幸而屈
扵人己之命也伐樹削迹絶粮七日何約乎
哉若晏子以此而疑儒則晏子亦不足賢矣
墨子曰景公登路寝聞哭聲問梁丘㨿對曰
魯孔子之徒也其毋死服哀三年哭泣甚哀
公曰豈不可哉晏子曰古者聖人非不䏻也
而不爲者知其無𥙷扵死者而深害生事故
也詰之曰墨子𣣔以親死不服三日哭而巳
扵意安者卒自行之空用晏子爲引而同于
己適證其非耳且晏子服父以禮則無縁非
行禮者也
曹明問子魚曰觀子詰墨者之辭事義相反
墨者妄矣假使墨者復起對之乎答曰苟得
其禮雖百墨吾亦明白焉失其正雖一人猶
不䏻當前也墨子之所引者矯稱晏子晏子
之善吾先君吾先君之善晏子其事庸盡乎
曹明曰可得聞諸子魚曰昔齊景公問晏子
曰吾𣣔善治可以覇諸侯乎對曰官未具也
臣亟以聞而君未肯然也臣聞孔子聖人然
猶居䖏勌惰廉隅不脩則原憲季羔侍血氣
不休志意不通則仲由卜商侍徳不盛行不
勤則顔閔冉雍侍今君之朝臣萬人立車千
乗不善之政加於下民者衆矣未能以聞者
臣故曰官未備也此又晏子之善孔子者也
曰晏平仲善與人交乆而敬之此又孔子之
貴晏子者也曹明曰吾始謂墨子可疑今則
决不妄疑矣
獨治第十九
子魚生扵戰國之世長扵兵戎之間然獨樂
先王之道講習不倦季則謂子魚曰大丈夫
不生則巳生則有云爲扵世者也今先生淡
泊世務脩無用之業當身不蒙其榮百姓不
獲其利竊爲先生不取也子魚曰不如子之
言也武者可以進取文者可與守成今天下
将擾擾焉終必有所定子脩武以助之取吾
脩文以助之守不亦可乎且吾不才無軍旅
之任徒䏻保其祖業優逰以卒歲者也
秦始皇東并子魚謂其徒叔孫通曰子之學
可矣盍仕乎對曰臣所學扵先生者不用扵
今不可仕也子魚曰子之材能見時變今為
不用之學殆非子情也叔孫通遂辭去以法
仕秦
尹曽謂子魚曰子之誦讀先王之書将奚以
爲答曰爲治也世治則助之行道世亂則獨
治其身治之至也
陳餘謂子魚曰秦将㓕先王之籍而子爲書
籍之主其危矣子魚曰吾不爲有用之學知
吾者惟友秦非吾友吾何危哉然顧有可懼
者必或求天下之書焚之書不出則有禍吾
将先藏之以待其求求至無患矣
子魚居衞與張耳陳餘相善耳餘魏之名士
也秦㓕魏求耳餘懼走㑹陳勝呉廣起兵扵
陳𣣔以誅秦餘謂陳王曰今必𣣔定天下取
王侯者其道莫若師賢而友智孔子之孫今
在魏居亂世䏻正其行修其祖業不爲時變
其父相魏以聖道輔戰國見利不易操名稱
諸侯世有家法其人通材足以幹天下博智
足以慮未形必宗此人天下無敵矣陳王大
恱遣使者齎千金加束帛以車三乗聘焉耳
餘又使謂子魚曰天下之事巳可見矣今陳
王興義兵討不義子宜速来以集其事王又
聞子賢𣣔諮良謀虚意相望也子魚遂徃陳
王郊迎而執其手議世務子魚以覇王之業
勸之王恱其言遂尊以博士爲太師諮度焉
子魚名鮒甲陳人或謂之子鮒或稱孔甲陳
勝旣立爲王其妻之父兄徃焉勝以衆賔待
之長揖不拜無加其禮其妻之父怒曰怙亂
僣號而傲長者不能乆矣不辭而去陳王跪
謝遂不爲顧王心慙焉遂適愽士太師之舘
而言曰予雖丈夫哉然塞扵禮義以啓扵姻
婭唯先生幸訓誨之使免扵戾乎子魚曰王
所問者善也敢固無辭而對乎今以禮言耶
則禮無不拜且宗族婚媾又與衆賔異敬者
也敬而加親自古以然也王曰雖巳失之扵
前庶𣣔收之扵後也願先生脩明其事必奉
遵焉對曰昔唐堯内親九族外恊萬邦禮以
婚爲昆弟妻之父母爲外舅姑由是明之則
拜之可知夫婚親之義非宗賢之類也雖自
巳臣莫敢不敬昔魏信陵君嘗以此質臣之
父臣之父曰扵諸毋之昆弟妻之諸父則以
親配徳年齊以上雖拜之可也㓜扵巳者揖
之可也此出扵人情而可常者也王曰善哉
請問同姓而服不及者其制何邪對曰先王
制禮雖國君有合族之道宗人掌其列繼之
以姓而無别醊之以食而無殊各隨本属之
隆殺属近則死爲之兑属逺則吊之而巳禮
之正也是故臣之家哭子氏之别姓扵弗父
之廟哭孔氏則扵夫子之廟此有㨿而然也
周之道雖百世婚姻不通重先世之同體也
王跪曰先生之言厥義愽哉寡人雖固敢不
盡心
問軍禮第二十
陳王問大師曰行軍之禮可得備聞乎答曰
天下有道禮樂征伐自天子出自天子出必
以歲之孟秋賞軍師武人于朝簡練俊傑任
用有功命将選士以誅不義扵是孟冬以級
授軍司徒榗朴北面而誓之誓于社以習其
事先期五日大師筮扵祖廟擇吉日齋戒告
于郊社禝宗廟旣筮則獻兆扵天子天子使
有司以特牲告社告以所征之事而受命焉
舎奠于帝學以受成然後乃類上帝柴于郊
以出以齊車遷廟之主及社主行大司馬職
奉之無遷廟主則以幣帛皮圭告于祖禰謂
之主命亦載齊車凢行主皮圭幣帛皆毎舎
奠焉而後就舘主車止爲中門之外外門之
之内廟主居于道左社主居于道右其所經
名山大川皆祭告焉及敵所将戰太史卜戰
日卜右御先期三日有司明以敵人罪状告
之史史定誓命戰日将帥陳列車甲卒伍于
軍門之前有司讀誥誓使周走三令五申既
畢遂禱戰祈克于上帝然後即敵将士戰全
已克敵史擇吉日復禡於所征之地柴于上
帝祭社奠祖以告克者不頓兵傷士也戰不
克則不告也凡類禡皆用甲丙戊庚壬之刚
日有司簡功行賞不稽于時其用命者則加
爵受賜于祖奠之前其奔北犯令者則加刑
罰戮于社主之前然後鳴金振旅有司徧告
捷于時所有事之山川既至舎于國外三日
齋以特牛親格于祖禰然後入設奠以反主
若主命則卒奠歛玉埋之于廟两階間反社
主如𥘉迎之禮舎奠于帝學以訊馘告大享
于群吏用備樂饗有功於祖廟舎爵䇿勲焉
謂之飲至天子親征之禮也陳王曰其命将
出征則如之何太師曰古者大将受命而岀
則忘其國即戎帥陣則忘其家故天子命将
岀征親㓗盛服設奠于祖以詔之大将先入
軍吏畢從皆北面再拜稽首而受天子當階
南面命授之節鉞大将受天子乃東面西向
而揖之示弗御也然後告大社冡宰执蜃宜
扵社之右南面授大将大将北面稽首再拜
而受之承所頒賜于軍吏其出不類其克不
禡戰之所在有大山川則祈焉禱克于五帝
捷則報之振旅復命簡異功勤親告廟告社
而後適朝禮也王曰将居軍中之禮勝敗之
變則如之何大師曰将帥尚左士卒尚右出
國先鋒入國後刃介胄在身執鋭在列雖君
王不拜若不幸軍敗則馹騎赴告于天子載
櫜韔天子素服哭于庫門之外三日大夫素
服哭于社亦如之亡将失城則皆哭七日天
子使使迎于軍命将師無請命然後将帥結
草自縳袒右肩而入盖䘮禮也王曰行古禮
如何大師曰古之禮固爲於今也有其人行
其禮則可無其人行其禮則民弗與也
答問第二十一
陳人有武臣謂子鮒曰夫聖人者誠髙材羙
稱也吾謂聖人之智必見未形之前功垂扵
身殁之後立教而戾夫弗犯吐言而辯事不
破也子之先君可謂當之矣然韓子立法其
所以異夫子之論者紛如也予毎探其意而
校其事持久歴逺遏姦勤善韓氏未必非孔
氏未必得也吾今而後乃知聖人無世不有
爾前聖後聖法制固不一也若韓非者亦當
世之聖人也子以為奚若子鮒曰子信之為
然是故未免凡俗也今世人有言髙者必以
極天為稱言下者必以深渊為名是資世之
談而無其實者也好事而穿鑿者必言經以
自輔援聖以自賢𣣔以取信扵群愚而度其
說也若諸子之書其義皆然吾先君之所自
志也請畧說一隅而吾子審其信否焉武臣
曰諾子鮒曰乃者趙韓魏共并知氏趙㐮子
之行賞先加具臣而後有功韓非書云夫子
善之引以張本然難之豈有不似哉然實非
也何以明其然昔我先君以春秋哀公十六
年四月巳丒卒至二十七年荀瑶與韓趙魏
伐鄭遇陳坦而還是時夫子卒已十一年矣
而晋四卿皆在也後悼公十四年知氏乃亡
此先後甚逺而韓非公稱之曽無怍意則世
多好事之徒皆非之罪也故吾以是然口扵
小道塞耳扵諸子乆矣而子立尺表以度天
直寸指以測渊豫大道而不悟信誣說以疑
聖殆非所望也武臣义手跪謝施施而退遂
告人曰吾自以為學之愽矣而屈於孔氏方
知學不在多要在精之也
陳王問大師曰寡人不得為諸侯群賢所推
而得南面稱孤其幸多矣今既頼二三君子
且又𣣔規乆長之圖何施而可答曰信王之
言萬世之福也敢稱古以對昔代殷乃興㓕
継絶以為政首今誠法之則六國之不携抑
乆之本王曰周存二代又有三恪其事云何
答曰封夏殷之後以為二代紹虞帝之胤備
為三恪恪敬也禮之如賔客也非謂特有二
代别有三恪也凡所以立二代者備王道通
三綂也王曰三綂者何答曰各自用其正朔
二代與周是謂三統王曰六國之後君吾不
能封也逺世之王扵我何有吾亦自有不及
扵周又安䏻純法之乎
陳王渉讀國語言申生事顧博士曰始余信
聖賢之道乃今知其不誠也先生以為何如
答曰王何謂哉王曰晋獻惑亂聴䜛而書又
載􁐻姬夜泣公而以信入其言人之夫婦夜
䖏幽室之中莫䏻知其私焉雖黔首猶然况
國君乎予以是知其不信乃好事者為之辭
将𣣔成其說以誣愚俗也故使予并疑於聖
人也博士曰不然也古者人君外朝則有國
史内朝則有女史舉則左史書之言則右史
書之以無諱示後世善以為式惡以為戒廢
而不記史失其官故凡若晋侯􁐻姬牀第之
私房中之事不得掩焉若夫設教之言驅群
俗使人入道而不知其所以者也今此皆書
實事累累若貫珠可無疑矣王曰先生真聖
人之後也今幸得聞命寡人無過焉
陳王渉使周章爲将西入関将以入秦秦使
将章邯距之陳王以秦國之亂也有䡖之之
意勢若有餘而不設敵備博士大師諌曰章
邯秦之名将周章非其敵也今王使霈然自
得而不設備臣竊惑焉夫雖天之所命其禍
福吉㓙大者在天小者由人今王不修人利
以應天祥若跌而不振悔之無及也王曰寡
人之君先生無累也請先生息慮也又諌曰
臣聞兵法無恃敵之不我功恃吾之不可攻
也今恃敵而不自恃非良計也王曰先生所
言計䇿深妙予不識也先生休矣巳而告人
曰儒者可與守成難與進取信哉博士他日
復諌曰臣聞國大兵衆無備難恃一人善射
百夫决舎章邯梟将卒皆死士也周章弱懦
使彼席卷來前莫有當其鋒者王曰先生所
稱寡人昧昧焉願以人間近事喻之荅曰流
俗之士臣所不忍也今王命之敢不盡情願
王察之也臣昔在梁梁人有陽由者其力扛
鼎伎巧過人骨騰肉飛手搏􁔖獸國人懼之
然無治室之訓禮教不立妻不畏憚浸相媟
瀆方乃積怒妻坐於牀荅焉由乃左手建杖
右手制其頭妻亦奮恚因受以背使杖撃之
而自撮其隂由乃什也氣絶而不能興鄰人
聞其㓙㓙也窺而見之趣而救之妻愈戇忿
莫肯舎旃或發其裳然後乃放夫以無敵之
伎力而劣於女子之手者何以䡖之無備故
也今王與秦角強弱非若由之夫妻也而䡖
秦過甚臣是以懼故區區之心欲王備慮之
也王曰譬類誠佳然實不同也弗聴周章果
敗而無後救邯遂進兵撃陳王師大敗
博士凡仕六旬老於陳将設戒其弟㐮曰魯
天下有仁義之國也戰國之時講誦不衰且
先君之廟在焉吾謂叔孫通䖏濁世而清其
身學儒術而知權變是今師也宗於有道必
有令圖歸必事焉
孔叢子卷第六
孔叢子卷第七
連叢子上第二十二
　　　叙書
家之族胤一世相承以至九世相魏居大梁
(孔子生鯉字伯魚鯉生伋字子思伋生白字/子上白生求字子家求生箕字子京箕生穿)
(字子髙穿生子順相魏自叔梁/紇至子順凡九世魏城大梁)始有三子焉
長子之後承殷綂爲宋公中子之後奉夫子
祀爲褒成侯小子之後彦以将士髙祖有功
封蓼侯其子臧嗣焉歷位九卿遷御史大夫
辭曰臣世以經學爲業家傳相承作爲訓法
然今俗儒䌓說逺本雜以妖妄難可以教侍
中安國受詔綴集古義臣乞爲太常典臣家
業與安國紀綱古訓使永垂來嗣孝武皇帝
重違其意遂拜太常其禮賜如三公在官數
年著書十篇而卒先時嘗爲賦二十四篇四
篇别不在集以其㓜時之作也又爲書與從
弟及戒子皆有義故列之于左
　　　諫格虎賦
帝使亡諸大夫問乎下國下國之君方帥将
士於中原車騎駢闐𬒳行岡巒手格猛虎生
縳􁋯犴昧爽而出見星而還國政不恤惟此
爲歡乃誇於大夫曰下國鄙固不知帝者之
事敢問天子之格虎豈有異術哉大夫未之
應因又言曰下國𥚹陋莫以虞心故乃闢四
封以爲藪圍境内以爲林禽鳥育之驛驛淫
淫晝則鳴嚾夜則嘷吟飛禽起而日翳獸動
而雷音犯之者其罪死驚之者其刑深虞候
苑令是掌厥禁於是分幕将士營遮榛叢戴
星入野列火求蹤見虞自自乃徃尋從張罝
網羅刃鋒驅檻車聴皷鍾猛虎顛遽奔走西
東悕駭内懐迷冐怔忪耳目䘮精值網而衝
局然自縳以絲組斬其瓜牙支輪登較髙載
歸家孟賁𬒳髪嗔目蹂猾紛華都邑百姓莫
不于邁陳列路隅咸稱萬歲斯亦畋獵之至
樂也大夫曰順君之心樂矣然非樂之至也
樂至者與百姓同之之謂也夫兕虎之生與
天地偕山林澤藪又其宅也𬒳有徳之君則
不爲害今君荒於遊獵莫恤國政驅民入山
林格虎於其廷妨害農業殘夭民命國政其
必亂民命其必散國亂民散君誰與䖏以此
爲至樂所未聞也於是下國之君乃蝢首曰
臣實不敏習之日乆矣幸今承誨請遂改之
　　　楊桞賦
嗟茲楊桞先生後傷蔚茂炎夏多隂可凉伐
之原野樹之中塘溉浸以時日引月長巨本
洪枝條脩逺楊夭繞連枝猗那其旁或拳句
以逮下土或擢跡而接穹蒼緑葉累疊欝茂
翳沈蒙籠交錯應風悲吟鳴鵠集聚百變其
音爾乃觀其四布運其所臨南垂大陽北𬒳
宏隂西奄梓園東覆果林䂓方冐乎半頃清
室莫與比深於是朋友同好几筵列行論道
飲燕流川浮觴殽核紛雜賦詩㫁章各陳厥
志考以先王賞恭罰慢事有紀綱洗觶酌樽
兕觥並揚飲不至醉樂不及荒威儀抑抑動
合典章退坐分别其樂難忘惟萬物之自然
固神妙之不如意此楊樹依我以生未經一
紀我頼以寧暑不御䈉凄而凉清内䕃我宗
外及有生物有可貴云何不銘乃作斯賦以
叙厥情
　　　鶚賦
季夏庚子思道静居爰有飛鶚集我屋隅異
物之來吉㐫之符觀之歡然覽考經書在徳
爲祥棄常爲妖尋氣而應天道不渝昔在賈
生有識之士忌茲服鳥卒用䘮己咨我令考
信道秉真變恠生家謂之天神脩徳㓕邪化
及其鄰禍福無門唯人所求聴天任命慎厥
所脩栖遅養志老氏之疇禄爵之來秪増我
憂時去不索時來不逆庶㡬中庸仁義之宅
何思何慮自今勤劇
　　　蓼蟲賦
季夏既望暑徃凉還逍遥諷誦遂歷東園周
旋覽觀憇乎南藩覩茲茂蓼結葩吐榮猗郍
隨風緑葉紫莖爰有蠕蟲厥狀似螟群聚其
間食之以生於是悟物託事推况乎人㓜長
斯蓼莫或知辛膏梁之子豈曰不人惟非徳
義不以爲家安逸無心如禽獸何逸必致驕
驕必致亡匪唯辛苦乃丁大殃
　　　與從弟書
臧報侍中相如深忿俗儒淫辭冐義有意欲
撥亂反正由來乆矣然雅逹博通不世而出
流學守株比肩皆是衆口非非正将焉立毎
獨念至此夙夜反側誠懼仁弟道未信於世
而以獨知爲愆也人之所欲天必從之舊章
潜於壁室正於紛擾之際欻爾而見俗儒結
舌古訓復申豈非聖祖之靈欲令仁弟讃明
其道以闡其業者哉且曩雖爲今學亦多所
不信唯聞尚書二十八篇取象二十八宿謂
爲至然也何圖古文乃自百篇邪如堯典說
者以爲堯舜同道弟常以爲雜有堯典今果
如所論及成王遇風雷周公見任俗儒群驅
狗吠雷同不得其髣髴惡能明聖道之真乎
知以今讐古以隷篆推科斗巳定五十餘篇
並爲之傳云其餘錯亂文字摩㓕不可分了
欲垂待後賢誠合先君闕疑之義顧惟世移
名制變改文體義類轉益難知以弟愽洽温
敏既善推理又習其書而猶尚絶意莫肯垂
留三思縱使來世亦有篤古碩儒其若斯何
嗚呼惜哉先王遺典闕而不𥙷聖祖之業分
半而泯後之君子将焉取法假令顔閔不殁
㳺夏更生其豈然乎其豈然乎不能巳己貴
復申之(衆口非非一/作衆非非正)
　　　與子琳書
告琳頃來聞汝與諸友生講肄書傳滋滋晝
夜衎衎不怠善矣人之進道唯問其志取必
以漸勤則得多山霤至柔石爲之穿蝎蟲至
弱木爲之弊夫霤非石之鑿蝎非木之鑿然
而能以微脆之形䧟堅剛之體豈非積漸之
致乎訓曰徒學知之未可多履而行之乃足
佳故學者所以餙百行也侍中子國明逹淵
愽雅好絶倫言不及利行不欺名動遵禮法
少小及長操行如故雖與群臣並居近侍頗
見崇禮不供䙝事獨得掌御唾壼朝廷之士
莫不榮之此汝親所見也詩不云乎無念爾
祖聿脩厥徳又曰操斧伐柯其則不逺逺則
尼父近則子國於以立身其庻矣乎
　　　叙世
臧子琳位至諸吏亦傳學問琳子黄厥徳不
脩失侯爵大司徒光以其祖有功徳而邑士
廢絶分所食邑三百戸封黄弟茂爲關内侯
茂子子國生子卬爲諸生特善詩禮而傳之
子卬生仲驩爲博士弘農守善春秋三傳公
羊榖梁訓諸生仲驩生子立善詩書少㳺京
師與劉歆友善嘗以清論譏貶史丹史丹諸
子並用事爲是不仕以詩書教於闕里數百
人子立生子元以郞校書時歆大用事而子
元校書七年官不益故或譏以爲不恤於進
取唯楊子雲善之子元生子建與崔義㓜相
善長相親也義仕王莾爲建新大尹數以世
利勸子建仕子建答曰吾有布衣之心子有
衮冕之志各從所好不亦善乎且習與子㓜
同志故相友也今子以富貴爲榮而吾以貧
賎爲樂志巳乖矣乖而相友非中情也請與
子辭遂歸鄉里光武中興天下未悉從化董
憲彭豐等部衆暴於鄒魯之間郡守上黨鮑
府君長患之是時闕里無故荆棘叢生一旦
自闢廣千數百歩從舊講堂坦然彦曰人之
性分氣度不同有體貌亢䟽色厲矜荘儀容
氷栗似若䏻断而當事少决不遂其爲者或
性玄静不與俗􁔛氣不勝辭似若無䏻而渉
事不顧臨危不橈者是爲似若強焉而不䏻
勝量似若弱焉而不可奪也君子觀之以表
推内察容而度心所以得之也若是似類相
亂如何取實乎子豐曰夫人者患在不察也
人之所綜物方志也慮恊於理固以守之此
之謂強知足以通變明足以破偽情足以審
疑果足以必志固足以先事而功成矣即所
謂寛柔内思不報無道之強也豈待形氣之
助乎若乃貌肅内荏髙氣亢戾多意倨跡理
不充分業不一定執志不果此謂剛復非強
者也是故君子𣣔必其行而違其貌由是論
之強弱之分不取於氣色明矣必也察志在
觀其履事乎非定計於内而敏發於外孰能
称此強名乎哉子豐曰夫物有定名而論有
一至是故有可一言而得其難極雖千言之
不能奪者唯析理即實爲得不以濫䴡說辭
爲賢也然而世俗人聦逹者寡隨聲者衆持
論無主俯仰爲資因貴勢而附從託浮說以
爲定不求之於本不考之於理故長溷殽言
而衆莫䏻折其中所以爲口費而無得也夫
論辨者貴其䏻别是非之理非巧說之謂也
掌事要者納言而得理此乃辨也聴者猶弗
之察辭氣支離取喻多端弗較以類理不應
實而聴者因形飾偽從讃然之是所謂以巧
辭多喻爲辨而莫識一言而别實者也人皆
𣣔割析分理揆是真偽固不知所以精之如
自得其爲謬惑莫之甚焉是故舉多敗事而
寡特之智困於群醜也夫聦者不可惑以滛
聲明者不可眩以邪色故有氣色勢者佑徳
之半無此二者損徳之半
叙作左氏傳義詰者曰先生名竒字子異其
先魯人即襃成君次儒第二子之後也家于
茂陵以世學之門未嘗就逺方異師也唯兄
君魚少從劉子駿受春秋左氏傳於講業最
名爲精䆒其義子駿曰自以才學弗若也其
或訪經傳於子駿輒曰幸問孔君魚吾巳還
從之資道矣由是大以春秋見称當世王莾
之末君魚避地至大河之西以大将軍竇融
爲家常爲上賔從容以論道爲事是時先生
年二十一矣毎與其兄議學其兄謝服焉及
世祖即祚君魚乃仕官至武都太守関内侯
以清儉聞海内先生雅好儒術淡忽榮禄不
碩從政遂刪撮左氏傳之難者集爲義詰發
伏闡幽讃明聖祖之道以祛後學著書未畢
而早世不永宗人子通痛其不遂惜兹大訓
不行于世乃校其篇目各如本第并序答問
凡三十一卷将来君子儻肯遊意幸詳録之
焉子豐善於經學不好諸家書鮑彦與子豐
名齊而業殊故謂子豐曰諸家書多才辭莫
過淮南也讀之令人断氣方自知爲陋爾子
豐曰試說其最工不可及者彦曰君子有酒
小人鼓缶雖不可好亦不可醜此語何如子
豐曰不急爾彦曰且効作此語子豐曰君子
樂醼小人擊抃雖不足貴亦不可賤君子舞
象小人擊壤上化使然又何足賞吾能作數
十曲且無益於世故不爲爾鮑子於是屈而
無辭
連叢子下第二十三
元和二年三月孝章皇帝東巡過魯幸闕里以
大牢祠聖師作六代之樂天子升廟西面群臣
在庭北面皆再拜天子進爵而後坐乃召諸孔
丈夫年二十以上者六十三人臨賜酒飯子和
自陳曰臣草莾所蔽才非幹時行非絶倫託備
先聖遺嗣世名學家陛下誤加㧞擢微臣蘭䑓
令史會值車駕東巡先禮聖師猥以餘福惠及
臣宗誠非碎首所能報謝詔曰治何經對曰為
詩書頗渉禮傳詔曰今日之會寧扵卿宗有光
榮乎對曰非所敢當也臣聞明王聖主莫不尊
師而貴道今陛下尊臣祖之靈貴臣祖之道親
屈萬乗辱臨弊里此乃陛下所以崇聖也若夫
顧其遺嗣得與群臣同受釐福此乃陛下愛屋
及烏惠下之道所以崇徳作聖臣宗弗與扵光
榮非所敢承天子嘆曰非聖者子孫惡有斯
言遂拜子和郎中詔隨車駕賜孔氏男女銭
帛子和從還京師遂校書東觀其年十二月
爲臨晉令其友崔駰以其家卦林占之謂爲
不吉語子和曰盍辭乎答曰學不爲人仕不
擇官所以爲吉也且卜以决疑不疑何卜吉
㓙由人而由卦林乎徑徃之官三年秋八月
天子巡后土登龍門子和自請從行在所天
子識其状貌燕見移時賜帛十端而還九月
旣望寢疾浸不瘳乃命其二子留葬焉二子
長曰長彦年十有二次曰季彦年十歲父之
友西洛人姚進先有道徴不就飬志于家長
彦季彦常受教焉旣除䘮則苦身勞力以自
衣食家有先人遺書兄弟相勉諷誦不倦于
時蒲阪令汝南許君然造其宅勸使歸魯奉
以車二乗辭曰載柩而返則遺父違命舎墓
而去則心所不忍君然曰以孫就祖於禮爲
得碩子無疑答曰若以死有知也祖猶鄰宗
族焉父獨留此不以極乎吾其定矣遂還其
車於是甘貧味道研精墳典十餘年間㑹徒
數百故時人爲之語曰魯國孔氏好讀經兄
弟講誦皆可聽學士來者有聲名不過孔氏
郍得成長彦頗隨時爲今學季彦壹其家業
兼脩史漢不好諸家之書
華隂張太常問如何斯可謂備徳君子季彦
答曰性能沈䆳則不可測志不在小則不可
度砥厲㢘隅則不可越行髙體卑則不可階
興事効業與言俱立捨巳從善不恥服人交
友以義不慕勢利並立相下不倡㳺言若此
可謂備徳矣張生曰不有孝弟忠信乎答曰
别而論之則應此條惣而目之則曰孝弟忠
信張生聞是言喜而書之
魯人有同歲上計而死者𣣔爲之服問於季
彦季彦曰有㤙好者其緦乎昔諸侯大夫共
㑹事于王及以君命同盟覇主其死則皆有
哭臨之禮今之上計並覲天子有交燕之歡
同名綈素上紀先君下録子弟相敦以好相
厲以義又數相徃來特有私親雖比之朋友
不亦可乎
崔駰學於大學而糧乏鄧衞尉欲餼焉而未
果季彦年九歲以其父命徃見衞尉曰夫言
不在多在於當理施不在豊期於救乏崔生
臣父之執也不幸而貧公許賑之言旣當理
矣從來有曰嘉貺未至或欲豊之然後乃致
乎荅曰家物少湏租入當猥送之季彦曰公
顧盻崔生欲分禄以周其無君之惠也必欲
待君租入然後猥致則於崔生爲贏受人以
自贏非義崔生所不爲也且今已乏矣而方
湏租入是猶古人欲决江海以救牛蹄之魚
之類也鄧公曰諾
梁人取後妻後妻殺夫其子又殺之季彦返
魯過梁梁相曰此子當以大逆論禮繼母如
母是殺毋也季彦曰言如母則與親毋不等
欲以義督之也昔文姜與殺魯桓春秋去其
姜氏傳曰不稱姜氏絶不爲親禮也絶不爲
親即凡人爾且夫手殺重於知情知情猶不
得爲親則此下手之時母名絶矣方知古義
是子冝以非司冦而擅殺當之不得爲殺母
而論以逆也梁相從之
弘農太守皇甫威明問仲淵曰吾聞孔氏自
三父之後能傳祖之業者常在於叔祖今觀
連叢所記信如所聞然則伯季之後弗克負
荷矣荅曰不然也先君所以爲業者非唯經
傳而巳可以學則學可以進則進可以止則
止故曰無可無不可也盖唯執行中庸期於
得道非末嗣子孫所能及也是以先父各取
所能能仕則仕能學則學自伯祖之子孫世
仕有位季祖之子孫或學或仕或文或武所
綂不壹故學不稽古仕無髙官文非爼豆武
非戢兵不專故也皇甫曰如髙明之言是故
弗克負荷已荅曰伯之子孫今何其仕季之
子孫何所任所以世得聞焉且人之才性受
天有分若如君之論則成王伯禽雖致㤗平
皆當以不聖䝉弗克負荷之罪乎皇甫笑曰
善既而或謂仲淵曰以古人推之自可如皇
甫之言爾而子矜之何也皇甫雖口與子心
實不與也荅曰吾其然然此君來言頗欲相
侵故激至於此豈曰得道由不獲己也
長孫尚書問季彦曰䖏士聖人之後也豈知
聖人之徳惡乎齊荅曰徳行邈於世智逹秀
於人㡬於如此矣曰聖人者必能聞於無聲
見於無形然後稱聖爾如䖏士所言大賢則
能爲之季彦曰君之論冝若未之近也夫有
聲故可得而聴有形故可得而見若乃無聲
雖師曠側耳将何聞乎無形雖離婁並照将
何覩乎書曰惟狂克念作聖狂人思念道徳
猶爲聖人聖人大賢之清者也賢人中人之
清者也
孔大夫謂季彦曰今朝廷以下四海之内皆
爲章句内學而君獨治古義治古義則不能
不非章句内學非章句内學則危身之道也
獨善固不容於世今古義雖善時世所廢也
而獨爲之必将有患盍固己乎荅曰君之此
言殆非所望也君以爲學學知乎學愚乎大
夫曰學所以求知也季彦曰君頻日聞吾說
古義一言輙再稱善善其使人知也以爲章
句内學迂誕不通即使人愚也今欲使吾釋
善善之知業習迂誕不通之愚學爲人謀如
此於義何居且君子立論必析是非以是易
非何傷之如主上聦明睿知不欲兩聞其義
愽覧古今擇善從之以廣其聖乎吾學不要
禄貴得正義爾復以此受患猶甘心焉先聖
遺訓壁出古文臨淮傳義可謂妙矣而不在
科䇿之例世人固莫識其竒矣斯業之所以
不泯頼吾家世世獨脩之也今君猥爲禄利
之故欲廢先君之道此殆非所望也若從君
言是爲先君正義㓕於今日将使來世逹人
見今文俗說因嗤笑前聖吾之力此盖爲先
人也物極則變比百年之外必當有明徳君
子恨不與吾偕世者於是大夫悵然曰吾意
實不及此敢謝不敏
楊太尉問季彦曰吾聞臨晋君異才博聞周
洽群籍而世不歸大儒何也荅曰不爲禄學
故也惡直醜正實繁有徒辨經說義輙見増
疾但以所據者正故衆人不能害爾免害爲
幸何大儒之見歸乎
季彦見劉公客適有獻魚者公孰視魚歎曰
厚哉天之於人也生五榖以爲食育鳥獸以
爲之肴衆坐僉曰誠如明公之教也季彦曰
賤子愚意竊與衆君子不同以爲不如明公
之教也何者萬物之生各禀天地未必爲人
人徒以知得而食焉故孝經曰天地之性人
爲貴貴有知也伏羲始甞草木可食者一日
而遇七十二毒然後五榖乃形非天本爲人
之生也蚊蚋食人蚓蟲食土非天故爲蚊蚋
生人蚓蟲生地也知此不然則五榖鳥獸之
生本不爲人可以爲無疑矣公良乆曰辨哉
衆坐黙然
永𥘉二年季彦如京師省宗人仲淵是年夏
河南四縣雨雹如棬杯大者如斗殺禽畜雉
兎折樹木秋苗盡於是天子責躬省過並令
幽隱有道術之士各得因變事極陳厥故季
彦與仲淵說道其意狀曰此隂乗陽也貴臣
擅權母后黨盛多致此異然乃漢家之所大
忌也于時下邳長孫子逸止仲淵第聞是言
也心善之因見上說焉上召季彦季彦見於
徳陽殿陳其事如與仲淵言也曰陛下増脩
聖徳慮此二者而巳矣夫物之相感各以類
推其甚者必有山崩地震白氣相因其事不
可盡論徃者延平之中鄧后稱制而東垣巨
屋山大崩聲動安邑即前事之驗者帝黙然
左右皆不善其言季彦聞之曰吾豈容媚勢
臣而欺天子乎後子逸相魯舉季彦孝㢘固
辭不就㑹遭兄長彦憂遂止乎家季彦爲人
謙退愛厚簡而不華終不以榮利變其恬然
之志見不義而富貴者視之如僕隷其下筆
則典誥成章吐言必正名務理故毎所交㳺
莫不推先以爲楷則也年四十有九延光三
年十一月丁丑卒
孔叢子記先聖之遺訓與世家有足稽者近
世鮮所流傳今夏官貳卿林公填江右時取
其書刋之以惠學者既而召去余適繼至得
書以此爲託且曰挍讎之未精也因取而閱
之譌　至多蓫訪得蜀書意其據而脫繆乃
滋甚幸有可以互見者又旁證逺取凢刋誤
㡬六百字今可讀矣然前軰謂挍書如几塵
隨去隨有故歐陽公讀韓乆得石刻益知讎
正之難因書其末以諗後之君子淳熈戊申
七月濡湏王藺書
孔叢子釋文
嘉言第一
萇(音/長)安施(商移/切)或弛(詩止/切)好禮(虚到/切)事夫(風/無)
(切)使于(䟽吏/切)遇虺(許偉/切)後瘳(丒鳩/切)與在(音/預)爲
病(于僞/切)夫三折(上音扶下/食列切)巳之巳人(巳並養里/切下巳之)
(同)既宴(伊甸/切)夫死(音/扶)與計(音/預)盍姑巳(上轄臘/切下音)
(巳)夫以(音/扶)繫方(胡計切又吉詣/切下繫絶同)塡之(堂練/切)巳
矣(音/以)冨說(輸䙝/切)知者(音/智)夫不(音/扶)
論書第二
曠夫(風無/切)巳殁(音/以)巳之(音/紀)肜日(以中/切)之惡(烏/各)
(切)論事(盧困/切)錯行(七各/切)樂之(音落/下同)愀然(七小/切)
而巳(音/巳)惡覩(音/烏)大麓(音/鹿)己而(音/以)迷錯(七各/切)死
難(奴旦/切)與於(音/預)祗祗(㫖夷/切)刑錯(七故/切)三監(古/咸)
(切)所任(汝鴆/切)應之(去/聲)之長(展两/切)
記義第三
鍾餼(許記/切)施人(施智/切)相室(息亮/切)從死(才用/切)長
者(两/切)好人(虚到/切)譽巳(音/紀)任臣(汝鴆切下/自任同)巳
耳(音/以)巳巳(並音/以)使宰(爽士/切)舎實(音/捨)私昵(足質/切亦)
(作/暱)䧟辟(彼亦/切)淇澳(乙六/切)苞苴(子余/切)好賢(呼告/切下)
(好賢/同)豳公(悲巾切/亦作邠)造周(在早/切)與於(音/預)蓼莪(力/竹)
(切)裳裳(如/字)清澈(敕列/切)爲施(商移/切)
刑論第四
刑省(所景/切)降典(古巷/切)折民(之列/切)弗勝(詩證切/又書蒸)
(切下/同)無别(彼列切/下同)刑重(直隴/切)民匱(求位/切)惡之
(烏故/切)不省(所景/切)夫赤(音/扶)折獄(之烈/切)非從(牆容/切)
則巳(音/以)適爯(施隻/切)不中(陟仲/切)比罰(卑履/切)㫁者
(徒玩/切)之悖(蒲没/刃)之抧(諸氏切/亦作疻)惡其(烏故切/下同)閒
居(音/閑)
記問第五
孔伋(音/級)析薪(先的/切)負荷(下可/切)任賢(汝鵷/切)亟聞
(訖力/切)任法(汝鵷/切)之知(音/智)難諸(那干/切)竇犫(蚩周/切)
息鄹(側鳩切/亦作鄒)操曰(七到/切)已得(音/以)焉師(於䖍/切)梟
鴟(上堅/堯切)慘焉(尤䖍/切)所好(虚到/切)只且(上諸氏切/下子余切)
使以(爽士/切)峛崺(上力𥿄切/下移尔切)自嬰(伊盈/切)蔓延(夷然/切亦)
(去/聲)永歎(他干/切)涕霣(羽敏切/亦作隕)使使(上爽士切/下䟽吏切)車
子(斤於切又/昌遮切)鉏商(牀魚/切)五父(方矩/切)􁊁身(居筠/切又)
(作麏/麋同)今見(賢遍/切)應之(於證/切)
雜訓第六
由砥(諸氏/切)不與(音/預)相好(虚到/切)舎玦(上音捨下/古穴切)
珠瑱(他甸/切)子車(斤於/切)於郯(徒丼/切)而别(皮列/切)使
以(䟽吏切/下同)當免(亡運切下/同亦作纔)䟽逺(音/䟽)爲屬(殊玉/切)
令名(力正/切)之惡(烏各/切)以振(音/賑)受禪(時戰/切)舎適
(上音捨下/音的下同)
居衞第七
可將(即亮切/下同)百乗(䋲證/切)君任(汝鴆/切)不訾(即移/切)
適齊(施隻/切)相易(夷益/切)寄帑(與孥/同)有竒(居冝/切)折
臂(食列/切)秃骭(下晏/切)背僂(隴主/切)不與(音/預)大牢(音/㤗)
不累(力僞/切)惡有(音/烏)其行(下孟/切)自契(私列切亦/作偰卨)
同嚳(枯/沷)追王(于况/切)大王(音/㤗)不爲(于僞切下/爲民切)千
乗(䋲證/切)焉得(於䖍/切)珪瓉(才賛/切)秬鬯(上音鉅下/丑亮切)
亶父(扶雨/切)適宋(施隻/切)樂朔(音/嶽)
巡守第八
巡守(音/狩)禪㤗(時戰切/亦作檀)曰墠(時戰/切)齊車(側偕/切)舎
奠(上音/釋)納賈(音/價)好惡(上虚到切/下烏故切)墾辟(音/闢)日齊
(側偕/切)
公儀第九
參(音/三)要利(伊消/切)其行(下孟/切)過行(下孟/切)胡毋(音/無)
甚易(以豉/切)
抗志第十
鰥魚(姑頑/切)一魴(音/房)使乎(䟽吏/切)和者(胡卧切/下同)以
長(丁丈/切)無已(音以/下同)故使(爽士/切)舎所(音/捨)必疣(音/尤)
期大(居之/切)爲人(于僞/切)府藏(才浪/切)之分(扶問/切)無
伯(如字又/音覇)汨之(古忽/切)不禁(居吟/切)適觸(施隻/切)自
累(力僞/切)四乗(䋲證/切)餼焉(許既/切)祭膰(符表/切)巳優
(音以/下同)行志(户庚/切)食巳(下音/以)重違(直隴/切)巳言(音/以)
談說(式銳/切)屬耳(之欲/切)䘮也(四浪/切)卒盡(即律/切)
小爾雅第十一
莾艾(牛盖/切)頒賦(逋還切/亦作朌)樸(博木/切)模臬(倪結/切)徹
(勑列/切)造之(七到/切)􁌙剗(将廉/切)
廣言
害何(曷葛/切)麗(直畧/切)脩杼(直吕/切)仳辨(四彼/切)卬我
(俄剛/切)籲和(俞戍/切)汨猾(古忽/切)焮也(香靳/切)烯乾(欣/衣)
(切)晞慘(桑感/切)勦截(楚夜/切)辟除(北激/切)惎(渠記/切)燀
之(稱延/切)瞢慙(莫中切又莫/鳯母亘二切)偟徃(胡光/切)狃􁈩(上/女)
(九切下/時制切)殿填(顛甸切/下音鎮)
廣訓
惡乎(音/烏)韡韡(羽鬼/切)魴鱮(上符方切/下象吕切)麀鹿(於丘/切)
麌(虞矩/切)曰哤(莫江/切)
廣義
曰焭(渠營切/亦作惸)曰婺(陵之/切)屬婦(時欲/切)非分(扶問/切)
曰戁(乃版/切)曰恧(女六/切)
廣名
之阽(余廉/切)從先(牆容/切)之賵(撫鳯/切)之禭(徐醉/切)之
殔(羊至/切)之竁(昌縜切又/充芮切)
廣服
織繒(慈陵/切)曰縞(古老/切)紱謂(分物/切)䄡䄖(上蚩占/切下容)
(朱/切)紩之(直質/切)之袡(蚩㢘/切)幂(莫狄/切)牀第(壮土/切)鍵
謂(巨偃/切)
筥(居許/切)曰(於求/切)之葚(食荏切又/作/椹)之橡(徐雨/切)
廣鳥
白脰(田候/切)鸒(羊茹/切)
廣獸
之豻(古賢/切)之􁈅(子紅/切)槮也(桑感/切)魚舎(如/字)度
跬一(丘弭/切)之两(力譲/切)量　之盛(時征/切)之溢(戈/質)
(切)衡　銖(慵朱/切)鏘(龍輟/切)鍰(胡関/切)
公孫龍第十二
盍徃(轄臘/切)悖(蒲沒/切)之令(力政/切)兕(徐姉/切)而䘮(四/浪)
(切)其行(下孟切/下同)狹之(音/狎)泥論(音/泛)㡬能(音/機)惡得
(音/烏)
儒服第十三
䈉(色洽/切)而巳(音以下/巳行同)與焉(音/預)獲巳(音/巳)比力(卑/履)
(切)訾(音/紫)所䘮(四浪/切)
對魏王第十四
與謀(音/預)則射(神夜/切)相揉(忍九/切)相錯(倉落/切)所䘮
(四浪/切)惡之(烏故切/下同)呐呐(懦物/切)
陳士義第十五
使者(䟽吏/切)𬞞食(音/嗣)一夫(音/膚)降節(如/字)夫豈(音/扶)欲
強(巨两/切)必當(丁浪/切)錕鋙(上公渾切/下五乎切)皜然(胡老/切)
少寡(燒照下/下同)相好(虚到/切)折毀(旃列/切)五父(音/甫)合
葬(音/閤)大行(下孟/切)撗生(戸孟/切)由惡(烏故/切)使相(爽/士)
(切)脩好(虚到/切)而燕(音/宴)強之(如/字)不巳(音/以)糜於(旻/悲)
(切)貲擬(音/資)䟽逹(音/踈)之行(下孟/切)謟鬽(音/寐)度骸(唐/各)
(切)稱膚(赤證/切)論(慮困/切)宫他(唐何切又/湯何切)作難(乃/旦)
(切)相惡(烏各/切)而臨(力鳩/切)舎先(音/捨)相魏(悉亮切/下同)
䘮職(四浪/切)麛裘(旻悲/切)而芾(博盖切又/方味切)㡬乎(音/機)
論勢第十六
求從(将容/切)數𬒳(色角/切)二難(乃旦/切)自累(力縋/切)質
秦(音/致)嫪毐(上郎到切/下哀改切)在䘮(如/字)
執節第十七
義強(巨两切下/強作同)談說(舒贅/切)省刑(所省/切)問相(悉/亮)
(切)其行(下孟切下/以行同)卒不(遵律/切)學行(下孟/切)
詰墨第十八
崇䘮(蘇郎/切)惡禮(烏故/切)苴絰(子余/切)菅菲(古顔/切)躬
行(户庚/切)隂重(直隴/切)強諌(其良/切)卒自(遵律/切)
獨治第十九
易操(倉躁/切)名鮒(方遇/切)塞於(桑則/切)媾(音/遘)降殺(上/如)
(字下色/戒切)之免(音/問)弗父(音/甫)
問軍禮第二十
齊戒(側皆切下齊/車三日齊同)舎奠(音/釋)訊䤋(古獲/切)飲至(於/禁)
(切)絜齊(側皆/切)
荅問第二十一
之知(音/智)戾夫(風無/切)當之(如/字)度其(唐落切下/度天同)施
施(余支/切)何施(商移/切)三恪(康落/切)第(壮士/切)累累(力/追)
(切)使使(上爽士切/下䟽吏切)霈然(普盖/切)跌而(田烈/切)無累
(力縋/切)决拾(古穴/切)梟将(堅堯/切)扛鼎(古雙/切)􁔖獸(𥘉/衘)
(切)㕳㕳(許拱/切)戇忿(陟降切/亦作惷)舎旃(音/捨)令圖(力政/切)
連叢子上第二十二
相魏(湘亮/切)將事(即亮/切)蓼侯(力竹/切)轉相(思漿/切)䌓
說(遄熱/切)使永(爽士/切)方帥(音/率)駢闐(音/田)貙犴(上勅/朱切)
(下音/岸)乃夸(音/誇)翳日(於計/切)苑令(力政/切)怔忪(上朱/誠切)
(下朱/容切)䘮精(四浪/切)登較(古孝/切)孟賁(逋昆/切)蹂猾(柔/首)
(切)至樂(郎各切/下同)猗那(上於宜切/下奴何切)飲燕(音/宴)洗觶
(支義/切)兕觥(序娣/切)鴞(于堯/切)䘮已(四浪/切)令考(力政/切)
蓼蟲(盧皎/切)蠕蟲(而兖/切)焉立(於䖍/切)惡能(音/烏)將焉
(於䖍/切)衎衎(空旱/切)山霤(力舊/切)雅好(虚到/切)䙝事(先/烈)
(切)性分(扶問/切)亢䟽(上音抗/下音踈)知足(音/智)謂強(如字/下同)
剛愎(憑壁/切)稱此(赤證/切)析理(星歷切下/剖析切)溷殽(上/胡)
(困切下/河交切)折其(章烈/切)揆度(唐落/切)㫁氣(徒管/切)
連叢子下第二十三
行非(下孟/切)令史(力政/切)得與(音預/下同)受釐(虚其切/亦作禧)
惡有(音/烏)盍辭(轄臘/切)為人(于偽/切)請從(才用/切)燕見
(音/宴)造其(倉到/切)可度(唐落/切)行髙(下孟/切)别而(彼列/切)
交燕(音/宴)綈素(杜奚/切)以好(虚到/切)又數(色角/切)賑之
(止忍/切)爲贏(餘䡖/切)取後(音/娶)與殺(音/預)荷巳(音/以)有分
(扶問/切)惡乎(音/烏)㡬於(音/機)巳乎(音/以)學知(音智/下同)何居
(音/基)要禄(音/腰)悵然(丑亮/切)惡直(烏故/切)知得(音智/下同)省
宗(井切/下切)棬杯(驅圎/切)乗陽(神陵/切)
孔叢子釋文

孔叢子卷第七
