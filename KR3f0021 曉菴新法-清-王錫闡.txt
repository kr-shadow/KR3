#+TITLE: 曉菴新法-清-王錫闡
#+DATE: 2016-06-11 12:23:18
#+SOURCE: github.com/kanripo/KR3f0021 master 7343e6c3                
欽定四庫全書　　　　子部六
　曉菴新法　　　　　　　天文算法類一(推歩之/屬)
　　提要
　　　　(臣/)等謹案曉菴新法六卷
　　　國朝王錫闡撰錫闡字寅旭號餘不又號曉庵
　　　　又號天同一生吴江人是書前一卷述句股
　　　　割圜諸法後五卷皆推步七政交食凌犯之
　　　　術觀其自序葢成于明之末年故以崇禎元
　　　　年戊辰為厯元以南京應天府為異差之元
　　　　其分周天為三百八十四更以分弧為逐限
　　　　以加減為從消剏立新名雖頗涉臆撰然其
　　　　時徐光啓等纂修新法聚訟盈庭錫闡獨閉
　　　　戸著書潛心測算務求精符天象不屑屑扵
　　　　門户之分鈕琇觚賸稱其精究推步兼通中
　　　　西之學遇天色晴霽輒登屋卧䲭吻間仰察
　　　　星象竟夕不寐盖亦覃思測騐之士梅文鼎
　　　　勿菴厯算書記曰從來言交食只有食甚分數
　　　　未及其邊惟王寅旭則以日月圓體分為三
　　　　百六十度而論其食甚時所虧之邊凡㡬何
　　　　度今為推演其法頗為精確又稱近代厯學
　　　　以吴江為最識解在青州之上云云(案青州/謂薛鳯)
　　　　(祚鳯祚山東益都人/為青州屬邑故也)其推挹錫闡甚至迨康
　　　　熙中
　御製數理精藴亦多採錫闡之説葢其書雖疎密互
　　　　見而其合者不可廢也書中於法有未備者
　　　　每稍别見補遺然此本止扵六卷實無所謂
　　　　補遺者意其有佚篇歟乾隆四十六年十月
　　　　恭校上
　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官　(臣/)陸　費　墀
曉菴新法原序
炎帝八節厯之始也而其書不傳黄帝顓頊虞夏殷周
魯七厯先儒謂其偽作今七厯具存大指與漢厯相似
而章蔀氣朔未覩其真其為漢人所托無疑太初三統
法雖疎違而創始之功不可冺也劉洪姜岌次第闡明
何祖專力表圭益稱精切自此南北厯家率能好學深
思多所推論皆非淺近所及唐厯大衍稍親然開元甲
子當食不食一行乃為諛詞以自解何如因差以求合
乎至宋而厯分兩途有儒家之厯有厯家之厯儒者不
知厯數而援虛理以立說術士不知厯理而為定法以
騐天天經地緯躔離違合之原概未有得也國初元統
造大統厯因郭守敬遺法増損不及百一豈以守敬之
術果能度越前人乎守敬治厯首重測日余嘗取其表
景反覆布算前後牴牾餘所剏改多非宻率在當日已
有失食失推之咎况乎遺籍散亡法意無徴兼之年逺
數盈違天漸逺安可因循不變耶元氏藝不逮郭在廷
諸臣又不逮元卒使昭代大典踵陋襲偽雖有李徳芳
争之然徳芳不能推理而株守陳言無以相勝誠可嘆
也近代端清世子鄭善夫邢雲鷺魏文奎皆有論述要
亦不越守敬範圍至如陳壌摭拾九執之餘津冷逢震
墨守元㑹之畸見又何足以言厯乎萬厯季年西人利
氏來歸頗工厯算崇禎初命禮臣徐光啟譯其書有厯
指為法原厯表為法數書百餘卷數年而成遂盛行於
世言厯者莫不奉為爼豆吾謂西厯善矣然以為測候
精詳可也以為深知法意未可也循其理而求通可也
安其誤而不辨不可也姑舉其概二分者春秋平氣之
中二正者日道南北之中也大統以平氣授人時以盈
縮定日躔法非謬也西人既用定氣則分正為一因譏
中厯節氣差至二日夫中厯嵗差數强盈縮過多惡得
無差然二日之異乃分正殊科非不知日行之朓朒而
致誤也厯指直以怫已而譏之不知法意一也諸家造
厯必有積年日法多寡任意牽合由人守敬去積年而
起自辛巳屏日法而斷以萬分識誠卓也西厯命日之
時以二十四命時之分以六十通計一日為分一千四
百四十是復用日法矣至於刻法彼所無也近始每時
四分之為一日之刻九十六彼先求度而後日尚未覺
其繁施之中厯則窒矣反謂中厯百刻不適於用何也
且日食時差法之九十有六與日刻之九十六何與乎
而援以為據不知法意二也天體渾淪初無度分可指
昔人因一日日躔命為一度日有疾徐斷以平行數本
順天不可損益西人去周天五度有竒斂為三百六十
不過取便割圜豈真天道固然而黨同伐異必曰日度
為非詎知三百六十尚非弦弧之㨗徑乎不知法意三
也上古寘閏恒於嵗終蓋厯術疎闊計嵗以寘閏也中
古法日趨宻始計月以置閏而閏於積終故舉中氣以
定月而月無中氣者即為閏大統專用平氣置閏必得
其月新法改用定氣致一月有兩中氣之時一嵗有兩
可閏之月若辛丑西厯者不亦盭乎夫月無平中氣者
乃為積餘之終無定中氣者非其月也不能虚衷深考
而以鹵莾之習侈支離之學是以歸餘之後氣尚在晦
季冬中氣已入仲冬首春中氣將歸臘杪不得已而退
朔一日以塞人望亦見其技之窮矣不知法意四也天
正日躔本起子半後因嵗差厯丑及寅若夫合神之説
乃星命家猥言明理者所不道西人自命厯宗何至反
為所惑而天正日躔定起丑初乎况十二次舎命名悉
依星家如隨節氣遞遷雖子午不妨異地而𤣥枵鳥咮
亦無定位耶不知法意五也嵗實消長昉於統天郭氏
用之而未知所以當用元氏去之而未知所以當去西
人知以日行髙卑求之而未知以二道逺近求之得其
一而遺其一當辨者一也嵗差不齊必縁天運緩促今
欲歸之偶差豈前此諸家皆妄作乎黄白異距生交行
之進退黄赤異距生嵗差之屈伸其理一也厯指已明
於月何蔽於日當辨者二也日躔盈縮最高斡運古今
不同揆之臆見必有定數不唯日躔月星亦應同理但
行遲差微非畢生嵗月所可測度西人每詡數千年傳
人不乏何以亦無定論當辨者三也日月去人時分逺
近眎徑因分大小則逺近大小宜為相似之比例西法
日則逺近差多而眎徑差少月則逺近差少而眎徑差
多因數求理難可相通當辨者四也日食變差機在交
分(西厯名/交角)日軌交分與月髙交分不同月髙交於本道
與交於黄道者又不同厯指不詳其理厯表不著其數
豈黄道一術足窮日食之變乎當辨者五也中限左右
日月眎差時或一東一西交廣以南日月視差時或一
南一北此為眎差異向與眎差同向者加減逈别厯指
豈以非所常遇故寘不講耶萬一遇之則學者何從立
算當辨者六也日光射物必有虛景虛景者光徑與實
徑之所生也闇虛恒縮理不出此西人不知日有光徑
僅以實徑求闇虛及至步推不符天騐復酌損徑分以
希偶合當辨者七也月蝕定望唯食甚為然虧復四限
距望有差日食稍離中限即食甚己非定朔至於虧復
相去尤逺西厯乃言交食必在朔望不用朓朒次差(西/厯)
(名次均/加減)過矣當辨者八也歲填熒惑以本天為全數日
行規為嵗輪太白辰星以日行規為全數本天為嵗輪
(厯指又名/伏見輪)故測其遲速留退而知其去地逺近考於厯
指數不盡合當辨者九也熒惑用日行髙卑變嵗輪大
小理未悖也用自行髙卑變嵗輪大小則悖矣太白交
周不過二百餘日辰星交周不過八十餘日厯指皆與
嵗周相近法雖巧非也當辨者十也語云步厯甚難辨
厯甚易蓋言象緯森羅得失無所遯也據彼所述亦未
嘗自信無差五星經度或失二十餘分(西法一/十二分)躔離表
騐或失數分交食值此當失以刻計凌犯值此當失以
日計矣故立法不久違錯頗多余於厯說已辨一二乃
癸卯七月望食當既不既與夫失食失推者何異乎且
譯書之初本言取西厯之材質歸大統之型範不謂盡
墮成憲而專用西法如今日者也余故兼采中西去其
疵纇叅以己意著厯法六篇㑹通若干事攷正若干事
表明若干事增葺若干事立法若干事舊法雖舛而未
可遽廢者兩存之理雖可知而非上下千年不得其數
者闕之雖得其數而逺引古測未經目信者别見補遺
而正文仍襲其故為日一百幾十有幾為文萬有千言
非敢妄云窺其堂奥庶㡬初學之津梁也或曰子雲稱
雒下為聖人識者非之嗣是名厯代興業愈精而差愈
見徒供人之彈射子今法成而彈射者至矣曰培岡阜
者易為髙浚溪谷者易為深夫厯二千年來差愈見而
法愈宻非後人知勝於古也增修易善耳或者以吾法
為標的則吾學明矣庸何傷昭陽單閼菊花開日曉菴
氏自序
　朱氏彛尊明詩綜王錫闡字寅旭一字昭冥吳江人
　博綜羣書尤精厯象之學創新法候日月食較宻於
　前人撰有厯說厯法大統法啟蒙圜解三辰儀晷志
　等書為人耿介抜俗詩亦不沿時習
欽定四庫全書
　曉菴新法目錄
　　卷一
　　　勾股
　　　割圜
　　　變率
　　　通率
　　卷二
　　　法數　(度法/)　(日法/)
　　　黄道諸數　(天周/緯)　(歲差/)　(列宿距星黄道經/)
　　　赤道辰次
　　　日躔諸數　(歲周/)　(厯周/)
　　　月離諸數　(月周/)　(轉/)　(交/)
　　　氣朔定名　(四孟節氣季中氣/中氣  四  節氣)　(四仲節氣望/中氣  朔)
　　　　　　　　(弦/)　(一氣三候/)
　　　歲星諸數　(合/)　(轉/)　(交/)
　　　熒惑諸數　(合/)　(轉/)　(交/)
　　　填星諸數　(合/)　(轉/)　(交/)
　　　太白諸數　(合/)　(轉/)　(交/)
　　　辰星諸數　(合/)　(轉/)　(交/)
　　　逺近中準
　　　視徑中準
　　　晨夕隠見　(昏明/)　(伏見中準/)
　　　里差
　　　諸應　(厯元/歲星)　(黄道/熒惑)　(赤道/填星)　(日躔/太白)　(月離/辰星)
　　　　　　(里差/)
　　卷三
　　　氣朔　(氣候交平朔弦望/月離  轉)　(盈虛/)　(日躔入厯/)
　　　五星　(平合/)　(交轉/)
　　　通率　(日/)　(度/)　(平行分/)　(初末限/)
　　　躔離定度　(朓肭熒次行準月離朓肭定差差/歲填  惑後    五星朓肭次)
　　　　　　　　(行定度/)
　　　氣朔定日　(四正/望)　(定朔弦望/)　(五星定合退/)
　　　内外緯度　(月離正交度/黄道内外度)　(月五星交定度星/月離緯度  五)
　　　　　　　　(緯度/)
　　　經緯變度　(兩道差度有黄道緯求赤道緯/距日定)
　　　躔離宿度　(黄道宿度/黄道宿度)　(赤道宿度/)　(赤道上/)
　　　躔離辰次　(赤道/)　(黄道/)
　　　九服里差
　　　命日　(大餘/)　(小餘/)
　　卷四
　　　晝夜永短　(赤道日周/日出入分)　(升降差/昏明分)　(晝夜分/)
　　　五星逺近(補/)　(逺近定分/)
　　　月星光體盈虧　(徑體準度分光體汜加分/光體次加    光體定分)
　　　視徑　(日月徑分/)　(五星徑分/)　(闇虛/)
　　　月星伏見　(赤道離日日周見伏見準度/升降較  定伏)
　　　極交分
　　卷五
　　　氣差
　　　視差　(午位黄赤道限黄道午中差度黄道中/限  黄道中  髙  黄道髙  極交分)
　　　　　　(分日月髙度極交分/    三差)　(月星髙交黄道/)
　　　晨昏日月徑　(晨昏徑差/)　(晨昏徑分/)
　　　月體光魄定向　(汜向/)　(次向/)　(定向/)
　　　變差(附/)　(赤道/)　(黄道/)
　　卷六
　　　日食　(南北較差/日食分秒)　(東西較差/初虧復明)　(食甚定時環/既内  金)
　　　　　　(徑日食方位/  變差)　(帶食/)　(帶食方位/)　(月/)
　　　月食　(食甚定時食月食分秒食初虧復明食/既内  月  更㸃  月  方位  帶)
　　　　　　　(帶食方位/)
　　　太白食日　(太白晨昏定徑食東西南北較差/  中食定時    日淺深  日中)
　　　　　　　　(黑子帶出入二限方太白食日方/位    食  帶食  位)
　　　凌犯　(主客/定緯)　(次緯較次距時定距/定行  分    差法)　(平距/定合)
　　　　　　(隂陽厯淺順逆厯犯晨昏徑分食正合/  掩食  深  凌  逺近  掩  初終)
　　　　　　(二限轉凌犯初終二限/位    時變差  重合)　(掩食凌犯方/有犯無合)
　　　　　　(升降/)　(昏旦隠見/)
　　　交㑹辰次　(赤道宿度/)　(黄道宿度/)　(辰次/)
欽定四庫全書
　曉菴新法卷一
　　　　　　　　　　　　　吳江王錫闡撰
　　勾股
置四方形從兩隅斜分之損半為三邊之形形之兩邊
從横相遇其隅中矩曰勾股横為勾從為股
　舊法短為勾長為股今不論短長但以從横為定
斜行以兩端屬於勾股之端者曰弦
　此為勾股之弦與割圜法中全正較三弦異理
勾股各為冪
　自因曰冪
相從平方開之得弦數弦為冪
　勾股兩冪相從即弦冪
以勾冪消弦冪為股冪
　即股自因數
股冪消弦冪為勾冪
　即勾自因數
各以平方開之得勾股之數
　假如勾數三股數四勾數自因得九為勾冪股數自
　因得一十六為股冪兩冪相從得二十五為弦冪平
　方開之得五為弦數餘倣此
　　割圜
置全圜四分之曰象限
　日度九十一度少強爻限九十六爻平限九十限
六分之曰紀限
　日度六十一度弱爻限六十四爻平限六十限
十分之曰專限
　日度三十六度半強爻限三十八爻四十策平限三
　十六限
參分象限之一曰辰限
　日度三十度半弱爻限三十二爻平限三十限
四分紀限之一曰氣限
　當辰限之半日度一十五度少弱爻限一十六爻平
　限一十五限
參分專限之二曰髀限
　日度二十四度強爻限二十五爻六十策平限二十
　四限
三百八十四分圜周之一曰爻限
　全周三百八十四爻其一爻當日度之九十五分有
　奇平限之九十三分太
三百六十分圜周之一曰平限
　全周三百六十限其一限當日度之一度一分半弱
　爻限之一爻又三十分爻之二
以歲周分圜周曰度限
　亦曰日度全周三百六十五度少弱其一度當爻限
　之一爻五策有奇平限之九十八分半強
割圜周之一曰正弧
　即用弧隨所用大小不拘度分
正弧與象限之較曰較弧
　置象限内減正弧得較弧
弧之對邊與兩端屬於弧之兩端者曰全弦全弦之半
為其半弧之正弦
　正弦亦曰正半弦既得正弦復置半弧為正弧
正弦與半徑為勾弦求股為較弧之正弦亦為正弧之
較弦較弦損半徑為矢矢與正弦為勾股得全弦
　置半徑内減較弦得矢矢為勾正弦為股勾股求弦
　得正弧全弦半之又為半弧之正弦用此法可以遞
　損半弧求其正弦
圜之全徑為半周全弦
　二度
半徑為象限正弦亦為紀限全弦
　一度
自為勾股得象限全弦
　一度自因倍為實平方開之得一度四十一分四十
　二秒一十三㣲半強即象限全弦
全徑為冪四分去一
　三度
平方開之得倍紀全弦
　倍紀當日度之一百二十一度太弱爻限之一百二
　十八爻平限之一百二十限其全弦得一度七十三
　分二十秒五十微太強
半之為紀限正弦
　八十六分六十秒二十五微半弱
四分全徑之一為勾
　五十分
半徑為股求弦去勾為專限全弦
　六十一分八十秒三十四㣲弱
其冪與半徑之冪相從平方開之得倍專全弦
　倍專當日度之七十三度強爻限之七十六爻八十
　策平限之七十二限其全弦得一度一十七分五十
　五秒七十㣲半強
半之為專限正弦
　五十八分七十七秒八十五㣲少強
紀限專限正弦相損為股
　兩正弦數俱見上相損存二十七分八十二秒四十
　微弱
較弦相損為勾
　紀限較弦五十分專限較弦八十分九十秒一十七
　㣲弱相損存三十分九十秒一十七㣲
得髀限全弦
　勾股求弦得四十一分五十八秒二十三㣲半弱即
　髀限全弦
有不齊之兩弧互以正弦因較弦相從為兩弧相益之
正弦相消為兩弧相損之正弦倍正弦因較弦為倍弧
之正弦
　各隨用弧大小不拘度分
中分紀限全弦為辰限正弦
　五十分
置辰限求全弦
　五十一分七十六秒三十八微強
半之為氣限正弦
　二十五分八十八秒一十九微強
以弦矢術遞損其半至四分爻限之一之正弦而止
　四分爻限之一得二十五策其正弦四十秒九十微
　半強
以二十五為法分之為百分爻限之一之正弦
　百分爻限之一即一策其正弦一秒六十三微半強
用兩弧損益之術得三百八十四爻及諸策之正弦
　又法置髀限以弦矢術遞損其半至二十分爻限之
　一(即五/策)之正弦而止其數八秒一十八微強為實五
　策為法而一亦得百分爻限之一之正弦
半徑因正弦為實較弦為法而一得外切圜分
　省曰切分
半徑自因為實較弦為法而一得割圜界分
　省曰界分
　較弧損半其切分如正弧切分即正弧界分較弧損
　半其切分減正弧界分即正弧切分
命半徑為一度
　諸率以半徑為法因之者可免因法以半徑為法而
　一者可免分法後俱從省
當日度之五十八度有奇爻限之六十一爻有奇平限
之五十七限少強其一分當日度之五十八分有奇爻
限之六十一策有奇平限之五十七分少強
　徑一則圍三有奇圍三則徑一不足命全徑為二度
　得圍法六度二十八分三十二秒不足用分全周得
　本文諸數
　　變率
正弧過一象限者與半周相消
　設有正弧一百爻是為過一象限之弧與半周初減
　存九十二爻餘倣此
過半周者内損半周
　設有正弧二百爻是為過半周之弧内減半周存八
　爻餘倣此
至三象限已上者與全周相消
　設有正弧三百爻是為三象限已上之弧與全周相
　減存八十四限
各以所存之弧代正弧求弦矢諸數
　割圜器表止一象限而全周之為象限者四故正弧
　過一象限已上者與全周半周相減以所存之弧求
　正較弦矢切分界分
　　通率
有日度求爻限者以爻限周因之如歲周而一
　爻限周三百八十四每度得一爻五策一十三分五
　十七秒少弱
有爻限求平限者以平限周因之如爻限周而一
　平限三百六十每爻得空限九十三分七十五秒
有平限求日度者以歲周因之如平限周而一
　每限得一度一分四十五秒六十一微半強
若反求者以因法為分法分法為因法
　有日度求平限者以平限因之如歲周而一每度得
　空限九十八分五十六秒四十七微少強有平限求
　爻限者以爻限周因之如平限周而一每限得一爻
　六策又參分策之二有爻限求日度者以歲周因之
　如爻限周而一每爻得空度九十五分一十一秒五
　十一微半強
自一度以上因陟而上分降而下自一度以下因降而
下分陟而上
　假如一度以上者以三度因四度得一十二度故曰
　因陟而上以四度分三度得百分度之七十五故曰
　分降而下又如三度之冪得九度四度之冪得一十
　六度因陟而上也置九度平方開之得三度置一十
　六度平方開之得四度分降而下也餘倣此
　假如一度以下者以百分度之二十因百分度之一
　十得百分度之二故曰因降而下以百分度之一十
　分百分度之二十得二度故曰因陟而上又如百分
　度之五十其冪得百分度之二十五因降而下也置
　百分度之二十五平方開之得百分度之五十分陟
　而上也餘倣此
　
　
　
　
　
　
　
　曉菴新法卷一
欽定四庫全書
　曉菴新法卷二
　　　　　　　　　　　　　吳江王錫闡撰
　　法數
　　　度法
度法百分
　分秒㣲纎塵芒末遞以百為法
爻法百策策法百分
　分秒以下俱倣此
　　　日法
紀法六十日
　十干甲乙丙丁戊己庚辛壬癸十二支子丑寅卯辰
　巳午未申酉戌亥干支互配得六十故紀法六十日
宿紀總法四百二十日
　又以二十八宿與十干十二支互配得四百二十故
　宿紀總法四百二十日
日法百刻刻法百分
　分秒以下倣此
時法八刻又參分刻之一
　　黄道諸數
　　　天周
周天三百六十五度二十五分六十五秒五十九㣲三
十二纎
半周一百八十二度六十二分八十二秒七十九㣲六
十六纎
象限九十一度三十一分四十一秒三十九㣲八十三
纎
　　　内外準
内外準分三十九分九十一秒四十九纎
　内外準分古今消長不同别見補遺
内外次準九十一分六十八秒八十六微
　　　歲差
黄道歲差一分四十三秒七十三微二十六纎
　一策又九十分策之四十六
　歲差消長古今不同别見補遺
　　　列宿距星黄道經緯
角一十度七十三分七十九秒
　一十一爻二十八策又九分策之八
南二度一分二十三秒
　二爻一十一策又九分策之五
亢一十度八十二分二十四秒
　一十一爻三十七策又九分策之七
北三度一分一秒
　三爻一十六策又九分策之四
氐一十八度一十六分一十四秒
　一十九爻九策又三分策之一
北四十三分九十六秒
　四十六策又九分策之二
房四度八十三分六十三秒
　五爻八策又九分策之四
南五度四十六分一十九秒
　五爻七十四策又九分策之二
心七度六十六分二秒
　八爻五策又三分策之一
南三度九十七分三十八秒
　四爻一十七策又九分策之七
尾一十五度八十二分七十八秒
　一十六爻六十四策
南一十五度二十一分九十秒
　一十六爻
箕九度四十六分九十六秒
　九爻九十五策又九分策之五
南六度五十九分四十九秒
　六爻九十三策又三分策之一
　　右東宫蒼龍七宿七十七度五十一分五十六秒
南斗二十四度一十九分八十二秒
　二十五爻四十四策
南三度八十八分九十三秒
　四爻八策又九分策之八
牽牛七度七十九分五十五秒
　八爻一十九策又九分策之五
北四度七十五分一十七秒
　四爻九十九策又九分策之五
婺女一十一度八十二分二秒
　一十二爻四十二策又三分策之二
北八度二十八分五十九秒
　八爻七十一策又九分策之一
虚一十度一十二分九十一秒
　一十爻六十四策又九分策之八
北八度八十二分七十秒
　九爻二十八策
危二十度四十一分四秒
　二十一爻四十五策又九分策之七
北一十度八十五分六十二秒
　一十一爻四十一策又三分策之一
營室一十五度九十一分二十三秒
　一十六爻七十二策又九分策之八
北一十九度七十一分七十一秒
　二十爻七十二策又九分策之八
東壁一十一度六十八分四十八秒
　一十二爻二十八策又九分策之四
北一十二度七十六分七十二秒
　一十三爻四十二策又九分策之二
　　右北宫𤣥武七宿一百一度九十五分五秒
奎一十三度四十二分六十六秒
　一十四爻一十一策又九分策之五
北一十八度五分
　一十八爻九十八策又三分策之二
婁一十三度一十八分九十八秒
　一十三爻八十六策又三分策之二
北八度六十分七十二秒
　九爻四策又九分策之八
胃一十三度二十分六十七秒
　一十三爻八十八策又九分策之四
北一十一度四十三分一十二秒
　一十二爻一策又九分策之七
昴八度六十分七十二秒
　九爻四策又九分策之八
北四度五分八十四秒
　四爻二十六策又三分策之二
畢一十五度一十一分七十六秒
　一十五爻八十九策又三分策之一
南三度四分三十八秒
　三爻二十策
觜觿一十一分八十四秒
　一十二策又九分策之四
南一十三度八十六分六十三秒
　一十四爻五十七策又九分策之七
參一十二度二分三十秒
　一十二爻六十四策
南二十四度九十二分五十四秒
　二十六爻二十策又九分策之四
　　右西宫白虎七宿七十五度六十八分九十三秒
東井三十度八十六分八秒
　三十二爻又四十五分爻之二十
南八十九分六十二秒
　九十四策又九分策之二
輿鬼四度六十六分七十二秒
　四爻九十策又三分策之二
南八十一分一十七秒
　八十五策又三分策之一
柳一十七度二十四分八十二秒
　一十八爻一十三策又三分策之一
南一十二度六十三分一十八秒
　一十三爻二十八策
七星八度五十分五十七秒
　八爻九十四策又九分策之二
南二十三度七十二分七十一秒
　二十三爻八十九策又三分策之一
張一十八度三十三分五秒
　一十九爻二十七策又九分策之一
南二十六度五十八分二十六秒
　二十七爻九十四策又三分策之二
翼一十七度二十四分八十二秒
　一十八爻一十三策又三分策之一
南二十三度一分四十六秒
　二十四爻一十九策又九分策之五
軫一十三度二十四分五秒
　一十三爻九十二策
南一十四度六十二分七十三秒
　一十五爻三十七策又九分策之七
　　右南宫朱鳥七宿一百一十度一十分一十一秒
　　赤道辰次附
子元枵之次亥娵訾之次戌降婁之次酉大梁之次申
實沈之次未鶉首之次午鶉火之次已鶉尾之次辰壽
星之次卯大火之次寅析木之次丑星紀之次
　　日躔諸數
　　　歲周
歲周三百六十五日二十四刻二十一分八十六秒六
㣲
　歲周消長古今不同别見補遺
半周一百八十二日六十二刻一十分九十三秒三㣲
象限九十一日三十一刻五分四十六秒五十一㣲五
十纎
氣策一十五日二十一刻八十四分二十四秒四十二
㣲
候策五日七刻二十八分八秒一十四㣲
土王策三日四刻三十六分八十四秒八十八㣲四十纎
盈策一日一刻四十五分六十一秒六十二微七十九
纎四十四塵
　距至爻法一爻五策一十三分五十七秒一十九微
　諸率俱隨歲周消長古今不同别見補遺
　　　厯周
厯周三百六十五日二十五刻四十八分六十八秒八
微
　厯周消長古今不同别見補遺
半周一百八十二日六十二刻七十四分三十四秒四
㣲
象限九十一日三十一刻三十七分一十七秒二㣲
　厯周歲差一策又三分策之一
　入厯爻法一爻五策一十三分二十二秒四十七微
　諸率俱隨厯周消長古今不同别見補遺
朓肭準度三度
　亦名盈縮準度
準分八十九秒六十㣲
　古今消長不同别見補遺
　　月離諸數
　　　月周
月周二十九日五十三刻五分九十一秒九十七㣲
　日躔平行三十一爻四策七十二分
望策一十四日七十六刻五十二分九十五秒九十八
㣲五十纎
弦策七日三十八刻一十六分四十七秒九十九微二
十五纎
虚策九十八刻四十三分五十三秒六㣲五十六纎六
十七塵
　通閏一十日八十七刻五十分八十二秒四十二㣲
　月行爻法一十四爻五策四十八分二十一秒五十㣲
　距朔爻法一十三爻三十四分六十四秒
　通閏法一十一爻四十三策五十九分六十一秒
朓肭外準一分三十一秒二十㣲
　亦名遲疾外準
　　　轉
轉周二十七日五十五刻四十六分一十三秒七十七
㣲
半周一十三日七十七刻七十三分六秒八十八㣲五
十纎
　轉終差一日九十七刻五十九分七十八秒二十㣲
　轉半差九十八刻七十九分八十九秒一十㣲
　入轉爻法一十三爻九十三策五十九分六十秒
　轉差法二十七爻五十三策七十一分五十三秒
　半差法一十三爻七十六策八十五分七十六秒五
　十㣲
朓朒準度五度五十九分
　亦名遲疾準度
　用新法會通崇禎厯書得朓朒準度二度
準分一分三十二秒三㣲
　用新法會通崇禎厯書得朓朒準分二分九十秒
　　　交
交周二十七日二十一刻二十二分二十二秒三㣲
半周一十三日六十刻六十一分一十一秒一㣲五十
纎
　交終差二日三十一刻八十三分六十九秒九十四㣲
　入交爻法一十四爻一十一策一十三分六秒
　交差法三十二爻七十一策五十二分二十八秒
交緯準分八分六十七秒二十五㣲
中緯準分八分九十四秒七十㣲
交行朓朒準分三分六秒八十㣲
　亦名交行屈伸準分
　　氣朔定名
　　　四孟節氣
正月立春四月立夏七月立秋十月立冬
　　　四孟中氣
正月雨水四月小滿七月處暑十月小雪
　　　四仲節氣
二月驚蟄五月芒種八月白露十一月大雪
　　　四仲中氣
二月春分五月夏至八月秋分十一月冬至
　　　四季節氣
三月清明六月小暑九月寒露十二月小寒
　　　四季中氣
三月穀雨六月大暑九月霜降十二月大寒
　　　朔望弦
日月相會為朔月離日一象限為上弦日月相衝為望
月離日三象限為下弦
正月建寅律中太蔟二月建卯律中夾鍾三月建辰律
中姑洗四月建巳律中仲呂五月建午律中蕤賔六月
建未律中林鍾七月建申律中夷則八月建酉律中南
呂九月建戌律中無射十月建亥律中應鍾十一月建
子律中黄鍾十二月建丑律中大吕
　　　一氣三候
不及候策為初候一候策以上為中候二候策以上為
末候
　　歲星諸數
　　　合
合周三百九十八日八十八刻三十一分七十九秒
　日躔平行三十五爻三十六策八十七分
合中一百九十九日四十四刻一十五分八十九秒五
十㣲
　合周歲差三百五十一爻六十一策四十二分二十
　六秒
　平行爻法八策八十六分六十九秒三十一㣲
　距合爻法九十六策二十六分八十七秒八十八㣲
朓朒中準一十九分二十九秒四十八㣲
　亦名遲疾中準
　用新法會通崇禎厯書其歲星朓朒中準即為後準
　　　轉
轉周四千三百三十三日三十七刻九分六十九秒
轉中二千一百六十六日六十八刻五十四分八十四
秒五十㣲
轉象限一千八十三日三十四刻二十七分四十二秒
二十五㣲
　入轉歲差一策九十九分七十九秒四十三㣲
　入轉爻法八策八十六分一十四秒六十一㣲
　轉差法三十五爻三十四策六十八分七十九秒一
　十㣲
朓朒準度三度
　亦名盈縮準度
準分二分三十八秒五十㣲
　　　交
交周四千三百三十一日二十四刻七十八分一十七
秒
交中二千一百六十五日六十二刻三十九分八秒五
十㣲
　入交周歲差四十一分一十三秒三十九微
　入交爻法八策八十六分五十八秒五㣲
　交差法三十五爻三十六策四十二分六秒一十六
　㣲
中緯準分二分五十二秒八十㣲
　　熒惑諸數
　　　合
合周七百七十九日九十三刻五十一分二十八秒
　日躔平行五十一爻九十九策三分八秒
合中三百八十九日九十六刻七十五分六十四秒
　合周歲差一百七十九爻八十二策六十四分九十
　四秒
　平行爻法五十五策九十分八秒五十五㣲
　距合爻法四十九策二十三分四十八秒六十四㣲
朓朒中準六十五分四十九秒五十㣲
　亦名遲疾中準
　用新法會通崇禎厯書得外準一度一十分
　　　轉
轉周六百八十七日五十二分八十四秒
轉中三百四十三日五十刻二十六分四十二秒
轉象限一百七十一日七十五刻一十三分二十一秒
　入轉歲差二策二十二分三十七秒四十四㣲
　入轉爻法五十五策八十九分四十七秒六十七㣲
　轉差法四十五爻六十六策二十一分八十秒三十
　㣲
朓朒準度三度
　亦名盈縮準度
　用新法會通崇禎厯書得四度
準分四分六十三秒七十五㣲
　用新法會通崇禎厯書得三分七十一秒
　　　交
交周六百八十六日九十八刻三十二分六十八秒
交中三百四十三日四十九刻一十六分三十四秒
　入交歲差一策五十六分九十五秒
　入交爻法五十五策八十九分六十五秒五十八㣲
　交差法四十五爻六十六策三十五分七十七秒三
　十六㣲
中緯準分三分一十九秒九十㣲
　　填星諸數
　　　合
合周三百七十八日九刻二十二分八十四秒
　日躔平行一十三爻五十一策四十三秒
合中一百八十九日四刻六十一分四十二秒
　合周歲差三百七十爻九十四策九十一分一十七
　秒
　平行爻法三策五十七分三十二秒一十二㣲
　距合爻法一爻一策五十六分二十五秒六㣲
朓朒中準一十分四十二秒八十㣲
　亦名遲疾中準
　用新法會通崇禎厯書其填星朓朒中準即為後準
　　　轉
轉周一萬七百六十七日五十六分八十五秒
轉中五千三百八十三日五十刻二十八分四十二秒
五十㣲
轉象限二千六百九十一日七十五刻一十四分二十
秒二十五㣲
　入轉歲差二策四十六分九十三秒四十㣲
　入轉爻法三策五十六分六十四秒五十一㣲
　轉差法一十三爻四十八策四十四分七十六秒六
　十六㣲
朓朒準度三度
　亦名盈縮準度
準分二分九十秒七十㣲
　　　交
交周一萬七百五十六日八十六刻九分一秒
交中五千三百七十八日四十三刻四分五十秒五十
㣲
　入交歲差一策二十四分八秒四十五㣲
　入交爻法三策五十六分九十八秒一十五㣲
　交差法一十三爻四十九策七十一分九十三秒八
　十四㣲
中緯準分四分三十九秒
　　太白諸數
　　　合
合周五百八十三日九十一刻九十九分一十二秒
　日躔平行二百二十九爻九十策八十三分九十九
　秒
合中二百九十一日九十五刻九十九分五十六秒
　合周歲差二百四十爻一十九策二十一分八十四
　秒
　距合爻法六十五策七十六分二十四秒四十三㣲
朓朒後準七十二分二十四秒八十五㣲
　亦名遲疾後準
　　　轉
轉周三百六十五日二十六刻五十五分七十秒
轉中一百八十二日六十三刻二十七分八十五秒
轉象限九十一日三十一刻六十三分九十二秒五十
㣲
　入轉歲差二策四十五分八十一秒五十三㣲
　入轉爻法一爻五策一十二分八十九秒八十九㣲
　轉差法二百二十九爻八十六策九十分九十八秒
　九十㣲
朓朒準度三度
　亦名盈縮準度
準分八十秒二十㣲
　　　交
交周二百二十四日七十刻四十分六十八秒四十二
㣲
交中一百一十二日三十五刻二十分三十四秒二十
一㣲
　入交歲差二百四十爻一十六策七十六分二秒
　入交爻法一爻七十策八十九分一十四秒三十二
　㣲
　交差法與轉差法同
中緯準分四分三十九秒
　　辰星諸數
　　　合
合周一百一十五日八十七刻七十二分二十四秒
　日躔平行一百二十一爻八十二策八十四分五十
　八秒
合中五十七日九十三刻八十六分一十二秒
　合周歲差五十八爻三十五策八十六分四十秒
　距合爻法三爻三十一策三十八分五十二秒二十
　五㣲
朓朒後準三十八分五十秒
　亦名遲疾後準
　　　轉
轉周三百六十五日二十七刻一十九分五十五秒
轉中一百八十二日六十三刻五十九分七十七秒五
十㣲
轉象限九十一日三十一刻七十九分八十八秒七十
五㣲
　入轉歲差三策一十二分七十二秒六十六㣲
　入轉爻法一爻五策一十二分七十一秒五十七㣲
　轉差法一百二十一爻八十一策八十四分四十秒
　九十㣲
朓朒準度五度
　亦名盈縮準度
準分一分一十三秒七十㣲
　　　交
交周八十七日九十七刻一十三秒一十一㣲
交中四十三日九十八刻五十分六秒五十五㣲五十
纎
　入交歲差五十八爻三十二策七十三分六十八秒
　入交爻法四爻三十六策五十一分二十三秒八十
　二㣲
　交差法與轉差同
中緯準分三分八十一秒一十㣲
　　逺近中準
日太白辰一千一百四十二度
月五十六度七十二分
歲五千九百一十八度六十九分
熒惑一千七百四十三度六十四分
填一萬九百五十三度三十九分
　　視徑中準
　　　日
中準八十八秒六十八㣲
　用新法會通崇禎厯書得八十八秒七十五㣲
　又得徑差準分八十二秒八十八㣲
光徑準度一十二度四十分
　　　月
中準九十三秒七㣲
　用新法會通崇禎厯書得九十四秒七十四㣲
　又得徑差準分二分一秒五十七㣲
　　　五星
歲八秒熒惑四秒六十九㣲填五秒三十一㣲太白九
秒四十五㣲辰六秒五十二㣲
　　晨夕隠見
　　　昏明
昏明準分三十九分十秒一十七㣲
　　　伏見中準
月一十七分八十八秒四十㣲
　用新法㑹通崇禎厯書得一十七分三十六秒五十
　㣲歲星辰星數同
歲一十八分三十三秒
　用新法會通大統厯得二十分四十九秒
熒惑二十二分四十三秒四十㣲
　用新法會通大統厯得三十二分一十秒崇禎厯書
　得一十九分九十三秒七十㣲
填二十分二十六秒
　用新法㑹通大統厯得三十分四十七秒崇禎厯書
　得一十九分八秒一十㣲
太白八分八十五秒八十㣲
　用新法㑹通大統厯得一十七分九十七秒崇禎厯
　書得八分七十一秒六十㣲
辰二十分三十七秒八十㣲
　用新法㑹通大統厯得夕見晨伏二十八分七十六
　秒夕伏晨見三十二分一十秒
　　里差
北極髙下全差二萬二千五百里
　東西差準九百里
　　諸應
　　　厯元
崇禎元年著雍執徐為厯元
　十干甲曰閼逢乙曰旃蒙丙曰柔兆丁曰強圉戊曰著
　雍已曰屠維庚曰上章辛曰重光壬曰元黓癸曰昭陽
　十二支子曰困敦丑曰赤奮若寅曰攝提格卯曰單
　閼辰曰執徐已曰大荒落午曰敦牂未曰協洽申曰
　涒灘酉曰作噩戌曰閹茂亥曰大淵獻
南京應天為里差之元
　　　黄道
宿應箕四度三十四分六十秒
　箕宿四爻五十六策九十一分
　　　赤道
辰應三百一十度四十八分六十八秒
　三百二十六爻三十三策二十五分
　　　日躔
氣應三百七十四日一十刻二十分七十八秒
　其甲子一十四日一十刻二十分七十八秒
厯應三百五十九日一十六刻七十五分一十七秒
　三百七十七爻六十策三分
　厯周限六爻三十九策九十七分
　　　月離
閏應一十三日九十四刻九十七分六十七秒
　月平行一百八十一爻三十九策五十三分
轉應一日六刻七十一分三十秒
　一十四爻八十七策一十五分
　轉周限一百六十六爻四十五策二十九分
交應一十日五十二刻五十三分四十四秒
　一百四十八爻五十二策六十三分
　正交限三十二爻七十九策八十一分
　用大統厯法㑹通崇禎厯書得交應一十日五十五
　刻六十一分二十一秒
　　　歲星
合應一十二日四十一刻九十九分
　一十一爻九十五策六十五分
　歲星平行三百七十二爻四策三十五分
轉應三千七日五十刻五十九分
　二百六十六爻五十策九十分
　轉初限一百五爻五十三策四十五分
交應四千一百一十日六十八刻六十一分
　三百六十四爻四十四策五十四分
　正交限七爻五十九策八十一分
　　　熒惑
合應四百四十五日六十八刻八十八分
　二百一十九爻八十三策五十四分
　熒惑平行一百六十四爻一十六策四十六分
轉應一百八十日八十七刻九十六分
　一百一爻一十策二十二分
　轉初限六十三爻六策二十四分
交應三百七十五日八十刻九十八分
　二百一十爻七策五十九分
　正交限三百三十八爻八策八十七分
　　　填星
合應九十六日五十一刻七十二分
　九十八爻二策五十三分
　填星平行二百八十五爻九十七策四十七分
轉應二千七百一十九日二十八刻三分
　九十六爻九十八策一十八分
　轉初限一百八十八爻九十九策二十九分
交應七千三百九十三日七十一刻一分
　二百六十三爻九十四策一十八分
　正交限二十二爻三策二十九分
　　　太白
合應一十三日九十四刻四十五分
　九爻一十七策二分
轉應三百六十五日
　三百八十七爻七十一策八分
　轉初限二十八策九十二分
交應一十五日一十八刻九十六分二十八秒
　二十五爻九十五策七十七分七十三秒
　正交限三百五十八爻四策二十二分二十八秒
　　　辰星
合應三十七日七十刻一十九分
　一百二十四爻九十三策八十五分
轉應二百一十一日三十二刻八分
　二百二十二爻一十五策五十五分
　轉初限一百六十一爻八十四策四十五分
交應三十五日五十三刻四十一分四十五秒
　一百五十五爻一十一策九分四十二秒
　正交限二百二十八爻八十八策九十分五十八秒
　　　里差
北極應三十二度四十分(在應天/實測)
　三十四爻六策
　
　
　
　
　
　
　
　
　
　
　
　曉菴新法卷二
欽定四庫全書
　曉菴新法卷三
　　　　　　　　　　　　　吳江王錫闡撰
　　氣朔
　　　氣候
置歲周以距元積年因之為中積加氣應曰通積足宿
紀總法累去之得天正冬至大小餘分
　日曰大餘刻分曰小餘
遞加候策
　足宿紀總法去之凡以甲子命日俱倣此
得各氣候日分
　天正冬至大小餘分即為冬至初候日分加一候策
　為冬至中候日分加兩候策為冬至末候日分加三
　候策得小寒氣日分即為小寒初候日分餘倣此
以土王策損四季中氣
　不及損者加宿紀總法損之凡以甲子命日者俱倣
　此
得土王用事日分
　上考者以氣應減中積為通積足宿紀總法累去之
　餘仍與宿紀總法相減得天正冬至大小餘分
　　　平朔弦望
置中積加閏應曰閏積足月周累去之得天正閏餘日
分用損冬至得天正平朔大小餘分
　置天正閏餘加通閏即次年天正閏餘
遞加弦策得各月平朔弦望日分
　上考者以閏應損中積為閏積足月周累去之餘仍
　與月周相減得天正閏餘日分
　　　盈虛
置各候以盈策遞加之得各日氣目刻分其無目之日
曰盈日
　大統厯以無氣目之次日為盈日
置平朔弦望以虚策累加之得各日閏目刻分其重目
之日曰虚日
　大統厯以兩目之次日為虚日
　　　日躔入厯
置中積加厯應足厯周累去之得天正冬至入厯日分
　半周已下為朓厯已上内減半周餘為朒厯月五星
　入轉倣此
遞加候策得各氣候入厯日分
　加足全周去之凡足全周者俱倣此
以閏餘損天正冬至入厯
　不及損者加厯周損之凡周率不及損者俱倣此
即天正平朔入厯日分遞加弦策得各月平朔弦望入
厯日分
　上考者以厯應損中積足厯周累去之餘仍與厯周
　相減得天正冬至入厯日分
　　　月離交轉
置中積加轉應損閏餘曰轉積足轉周累去之得天正
平朔入轉日分遞加弦策得各月平朔弦望入轉日分
　置平朔弦望入轉加轉終差得次月平朔弦望入厯
　日分
　置平朔入轉加轉半差朓改朒朒改朓得平望入轉
　日分以望求朔及兩弦互求者俱倣此
　上考者置中積損轉應加閏餘曰轉積足轉周累去
　之餘仍與轉周相減得天正平朔入轉日分
置中積加交應損閏餘曰交積足交周累去之得天正
平朔入交日分遞加望策得各月平朔望入交日分
置平朔望入交加交終差得次月平朔望入交日分
　上考者置中積損交應加閏餘曰交積足交周累去
　之餘仍與交周相減得天正平朔入轉日分
　　五星
　　　平合
置中積加合應足合周累去之得天正冬至前合日分
周減合周即後合日分
　以前合減冬至得至前平合日分後合加冬至得至後
平合日分
置平合加半周歲填熒惑為退望日分太白辰星為退
合日分
　上考者以合應損中積足合周累去之餘即後合日
　分與合周相減得前合日分
　　　交轉
置中積加轉應為五星轉積足各星轉周累去之得天
正冬至各星入轉日分内減前合為至前平合加後合
為至後平合各入轉日分
　上考者置中積損各星轉應為轉積足各星轉周累
　去之餘仍與轉周相減得天正冬至各星入轉日分
置中積加交應為五星交積足各星交周累去之得天
正冬至各星入交日分内減前合為至前平合加後合
為至後平合各入交日分
　上考者置中積損各星交應為交積足各星交周累
　去之餘仍與交周相減後天正冬至各星入交日分
置平合交轉加合中為歲填熒惑退望太白辰星退合
各入轉及入交日分辰周累加合周得次合交轉日分
　　通率
　　　日
置用時以天正冬至減之為距至日分
　凡隨用一日時通曰用時
以平朔平合減用時為距朔距合日分
　熒惑太白距合過宿紀總法者以平合減用時加宿
　紀總法為距合日分
置距朔距合以朔合入厯及交轉加之為用時入厯及
交轉日分
　　　度
置距至命日為度即為距至度分
　求爻策者以爻限周因之如歲周而一為距至爻策
　捷法置距至度分以爻法因之得距至爻策
置距朔距合及入厯交轉日分以歲周因之如各周而
一得各度分
　求爻策者以爻限周因之如各周而一得各爻策
　捷徑法置距合距朔及入厯交轉日分各以其爻法
　因之得各爻策
　以距元積年因厯周歲差為厯周差積損厯應爻策
　為所求天正冬至入厯爻策加厯元厯周限為所求
　天正冬至厯周限爻策
　以距元積年因通閏爻法足爻限周累去之為通餘
　爻策加厯元月平行得所求天正冬至月平行爻策
　置歲周足月離轉周累去之餘因入轉爻法為通轉
　法與距元積年相因累減爻限全周為轉餘爻策加
　轉應爻策得所求天正冬至月離入轉爻策用減月
　平行得所求天正冬至月離轉初限
　置歲周内減月離交周十三次餘因入求爻法曰通
　交法與距元積年相因足爻限周累去之為交餘爻
　策加交應爻策得所求天正冬至月離入交爻策用
　減月平行得所求天正冬至月離正爻限
　置平朔距至爻策加月周日躔平行爻策得次朔距
　至爻策強望倣此
　置平朔弦望月離入轉爻策加轉差法得次朔弦望
　入轉爻策以轉半差法加平朔入轉爻策疾改遲遲
　改疾得平望入轉爻策有望求朔及兩弦互求者俱
　倣此
　置平朔望月離入交爻策加交差法得次朔望入交
　爻策
　五星各置其合周歲差以距元積年因之累去爻限
　周為合周差餘各加合應爻策得所求天正冬至五
　星距合爻策
　歲填熒惑各以天正冬至距合爻策反減爻限周得
　所求天正冬至平行爻策
　以距元積年因五星入轉歲差為轉歲差積加厯元
　轉初限得所求天正冬至五星轉初限爻策歲填熒
　惑以減所得天正冬至平行爻策太白辰星反減爻
　限周各得所求天正冬至入轉爻策
　歲填熒惑以距元積年因入交歲差為交歲差積加
　厯元正交限得所求天正冬至正交限爻策以減所
　得天正冬至平行爻策得所求天正冬至入交爻策
　太白辰星以距元積年因入交歲差足爻限周累去
　之為交差餘加交應爻策得所求天正冬至入交爻
　策用減爻限周得所求天正冬至正交限爻策
　置五星平合距至爻策加合周日躔平行得次周平
　合距至爻策
　置五星平合入轉爻策以轉差法加之入交爻策以
　交差法加之得次周平合入轉及入交各爻策
日太白辰星以距至度為平行經度月以距朔度益距
至度為平行經度歲填熒惑以距合度損距至度為平
行經度
　爻策倣此
　又法月行爻法五星平行爻法因距至日分加天正
　冬至月五星平行爻策各得用時月五星平行爻策
　月距朔五星距合各爻法因距至日分加天正冬至
　距朔距合爻策得用時月距朔五星距合各爻策
　日躔入厯月五星入轉入交各爻法因距至日分加
　天正冬至入厯入轉入交爻策得用時日躔入厯月
　五星入轉入交各爻策
月置平行經度損入交度為平交度五星置各平行經
度損入交度為正交度
　爻策倣此
　　　平行分
置歲周如月周及五星合周而一各為平離分
　用爻限者即距朔及距合爻法
日太白辰星皆以一度為平行分月平離與一度相從
歲填熒惑平離與一度相消各為平行
　用爻限者日太白辰星即距至爻法月歲填熒惑即
　平行爻法
　　　初末限
日躔入厯月星入轉度在半周以下為朓以上去半周
餘為朒爻視朓朒度不及象限者曰初限過象限者反
減半周餘曰末限
　　躔離定度
　　　朓朒差
倍朓朒初末限
　辰星三倍之
申其正弦為勾較弦加減朓朒準度為股
　倍度過象限者加不及者減辰星朒初朓末反是
勾股求弦為初法法分勾為正弦得加減差
　日月歲填熒惑太白皆曰加差辰星朓初朒末下及
　紀限曰加差過紀限曰減差朒初朓末反是
　捷法置勾如股而一為切分得加減差申其界分因
　股得初法
初法因朓朒準分為定用加減差加減初末限為定限
定限正弦因定用為勾較弦因定用加減一度為股
　朓初朒末減朒初朓末加
勾股求弦為逺近初分置勾如初分而一為正弦得朓
朒差
　捷法置勾如股而一為切分得朒朓差申其界分因
　股得逺近初分
　　　次行
置平行徑度以朓朒差朓益朒損之為次行
月歲熒惑填各以次行與日躔次行相減為離度月倍
之曰倍離
太白辰星置距合度以朓朒差朓損朒益之為離度
月倍離在半周以下為朓以上内減半周餘為朒五星
離度倣是朓朒不及象限為初限過象限者反減半周
餘為末限
　　　月離朓朒定差
朓朒外準加定用曰次準
倍離初末限正弦因外準為勾較弦因外準損益次準
為股
　朓初朒末損朒初朓末益
勾股求弦為後準置勾如後準而一為正弦得朓朒次
差
　捷法置勾如股而一為切分得朓朒次差申其界分
　因股得後準
以朓朒次差朓加朒減入轉度曰次轉又有加差加減
之
　入轉度在初限者加末限者減
仍依入轉度法求朓朒初末限申其正弦因後準為勾
較弦因後準損益一度為股
　朒初朓末益朓初朒末損
勾股求弦為逺近定分置勾如定分而一為正弦得朓
朒定差
　捷法置勾如股而一為切分得朓朒定差申其界分
　曰股得逺近定分
　　　歲填熒惑後準
以用時日躔入歴求其逺近分因三星朓朒中準為後
準
　用新法會通崇禎厯書歲填即以中準為後準熒惑
　以用時日躔入厯求其逺近分與一度相減餘因朓
　朒中準曰日躔差次以熒惑入轉度準日躔入厯度
　中日躔逺近分與一度相減餘因熒惑朓朒中準又
　以外準因之曰入轉差以所得兩差視逺近分過一
　度者加不及者減各加減於中準為後準
　　　五星朓朒次差
離度朓朒初末限正弦因後準為勾較弦因後準損益
逺近初分為股
　朓初朒末益朒初朓末損
勾股求弦為逺近次分置勾如次分而一為正弦得朓
朒次差
　㨗法置勾如股而一為切分得朓朒次差申準界分
　因股得逺近次分
　　　行定度
日躔即以次行為行定度
月離以朓朒定差朓加朒減其平行經度為行定度
五星各以朓朒次差朓加朒減其次行為行定度
五星次日行定度
　凡言次日上日者皆以子正為限
等於上日者為留
　差在日度一分以下者俱為留段
少於上日者為退
月日五星各以次日行定度與上日行定度相較為定
行分
月日五星定行與日躔定行進相消退相從各為離日
定行分
　　氣朔定日
　　　四正
置四仲中氣日躔朓朒差如定行而一得日差朓損朒
益四仲中氣日分得四正日分
　　　定朔弦望
置平朔弦望日月朓朒差同名相從
　日朓月朒同名為加月朓日朒同名為減
異名相消
　日朓多應加月朓多應減日朒多應減月朒多應加
為實月平離為法而一得加減汎差用以加減平朔弦
望為前汎時
置前汎時覆求加減次差復以加減平朔弦望為後汎時
覆求加減後差與次差相減餘自因為實汎差次差相
減餘為法而一得數損益其加減後差
　次差多於汎差者益少者損
為加減定差
以加減定差加減於平朔弦望得定朔弦望日分
前後兩朔於同者前月大盡異者前月小盡兩朔間無
中氣者為閏月
　　　五星定合退望
五星行定度與日躔行定度相減
　逐日逐時細求之
無餘分者即為定合餘半周者為退定望若未合者置
其較分如離日定行而一得數加減用時為定合退望
日分
　星行定度多者加日行定度多者減太白辰星順合
　反此
歲填熒惑合前為夕合後為晨望前為晨望後為夕太
白辰星順合前為晨合後為夕退合前為夕合後為晨
　　内外緯度
　　　月離正交度
月倍離初末限正弦因交周朓朒準分為勾較弦因交
周朓朒準分損益一度為股
　朓初朒末損朒初朓末益
勾股求弦為緯差法法分勾為正弦得行朓朒差
　倍離在朓限者交行為朒差倍離在朒限者交行為
　朓差亦曰屈申差朓差為申朒差為屈
　捷法置勾如股而一為切分得交行朓朒差申其界
　分因股得緯差法
朓益朒損平交度為正交度
　　　月五星交定度
月以正交損行定度為交定度
五星以正交度損次行為交定度
交定不及半周者為正交後其緯距南曰陽厯過半周
者去半周餘為中交後其緯距北曰隂厯正交後過象
限者反減半周餘為中交前中交後過象限者反減半
周餘為正交前
　　　黄道内外度
黄道距至度
　半周以下為冬至後以上去半周為夏至後冬至後
　過象限者反減半周為夏至前夏至後過象限者反
　減半周為冬至前後但以割圜變率求之亦可
較弦因内外準分為正弦得内外度春正限後行赤道
北為内秋正限後行赤道南為外
　春正後即夏至前後秋正後即冬至前後
　　　月離緯度
月在朔望者以交緯準分因交定正弦為正弦得弦望
月緯度不在朔望者以緯差法因中緯準分為緯大限
正弦又以交定正弦因之為正弦得月緯度
　　　五星緯度
五星逺近初分與逺近次分相減餘因中緯準分如次
分而一得差較損益中緯準分為各星緯大限正弦
　逺近初分多者益逺近次分多者損
又以交定正弦因之為正弦得各星緯度
　　經緯變度
　　　兩道差
置黄道度正弦如内外度較弦而一為正弦得赤道經度
兩日日躔赤道經度相較餘為日躔赤道定行分
月星置交定較弦如緯度較弦而一為較弦得黄道距
交度正交前者與正交度相消正交後者與正交度相
從中交前者以半周益正交度相消中交後者以半周
益正交度相從各得月星黄道經度
兩日黄道經度相較為黄道定行分與日躔定行進相
消退相從為黄道離日定行分
兩道經度相減餘為兩道朓朒差
　黄道強為朒赤道強為朓月星以本道強為朒黄道
　強為朓
　　　有黄道經緯求赤道經緯
内外準分因緯度較弦為先數内外次準因緯度正弦
為次數黄道經度較弦因先數為後數月星在黄道外
者以後數從次數在赤道外者以後數消次數在兩道
間者以次數消後數各為正弦得月星赤道内外度亦
曰赤道緯度
　春正限後月星在黄道北為黄道外赤道南為赤道外
　秋正限後月星在黄道南為黄道外赤道北為赤道外
　與末所得月星赤道内外度外為南内為北者不同
黄道緯度較弦因黄道經度正弦如赤道較弦而一為
正弦得赤道經度
兩日月星赤道經度相較為月星赤道定行分與日躔
赤道定行進相消退相從為月星赤道離日定行分
　　　距日定度
月星黄道經度與日躔行定度相較為黄道距日度申
其較弦因黄道緯度較弦為較弦得月星距日定度
　　躔離宿度
　　　黄道宿度
置歲差以距元積年因之用減黄道宿應
　如不及減者累加前宿減之
得天正冬至日躔黄道宿度分與本宿全度相減餘為
次宿距星黄道經度
　如冬至日躔在箕宿其減餘即為斗宿距星黄道經
　度也
遞加列宿分度各得次宿距星黄道經度亦曰黄道宿
積
　如加斗牛兩宿分度即得女宿距星黄道經度之類
置七政黄道經度以近少黄道宿積減之得躔離黄道
宿度
　　　赤道宿度
置各宿距星黄道經度及南北緯度依前章求赤道經
緯法得各宿距星赤道内外度及經度其經度亦曰赤
道宿積
置列宿距星赤道經度各減前宿距星赤道經度
　不及減者加全周減之後倣此
得赤道列宿度分
　如置牛宿距星赤道經度以斗宿距星赤道經度減
　之餘即斗宿赤道度分列宿俱倣此
置七政赤道經度以近少赤道宿積減之得躔離赤道
宿度
　　　赤道上黄道宿度
置赤道宿積較弦以内外次準分之又如正弦而一為
勾一度為股勾股求弦弦分勾為較弦得赤道上黄道
宿積
　㨗法置赤道宿積較弧切分如内外次準而一為較
　弧切分得赤道上黄道宿積
與次宿相減得本宿度分
置七政赤道經度依上法得赤道上黄道積度以近少
赤道上黄道宿積減之得躔離宿度
　密法以歲周因各宿距星黄道經緯度如黄道天周而
　一依前章求赤道經緯及本章求赤道上黄道法得
　數復以天周因之如歲周而一為各宿赤道内外度
　經度及赤道上黄道宿積如以爻策求之者不用此
　法但以得數之後以天周因爻策如爻限周而一為
　度分
　上考者以距元積年因歲差加宿應足本宿度分遞
　去之餘為次宿度分即所求天正冬至日躔黄道宿
　度分
　　躔離辰次
　　　赤道
積年因歲差以損辰應與全周相減
　辰應不及損者反損之不與全周相減
得元枵中限赤道積度加氣限得娵訾初限積度遞加
辰限得以次各辰初限積度
　各辰初限即各宫界
置各辰初限積度以近少赤道宿積減之得各辰宫界
入赤道宿次度分
　密法以初限積度因天周如歲周而一為宫界定積
　以近少赤道宿積減之得宫界入宿次度分
　有爻策求度分者以天周因爻策如爻限周而一得
　度分章内多同
七政赤道經度與初限積度等者
　密法亦用宫界定積
即以用時為交宫刻分若未合者相減餘如七政赤道
定行而一為刻分損益用時
　宫界定積多者益七政經度多者損五星退行者反
　是
為交宫刻分
　　　黄道
置各辰初限赤道積度求得赤道上黄道即各辰黄道
經界積度
　密法亦以天周因之如歲周而一為黄道宫界定積
以近少赤道上黄道宿積減之得各辰宫界入黄道宿
度依赤道法得七政黄道交宫日分
　上考者積年因歲差加辰應與全周相減得𤣥枵中
　限赤道積度
　　九服里差
　　　南北里差
置南北距元里數如髙下全差而一又以象限因之南
減北加於北極應得各方北極髙
　　　東西里差
北極髙較弦因東西差準為東西差法置東西距元里
數如差法而一得東西里差刻分東益西損於氣應得
各方氣應
　　命日
　　　大餘
置大餘命虚甲子算外得宿紀干支
　如初日為虚甲子一日為危乙丑六十日為奎甲子
　一百二十日為畢甲子一百八十日為鬼甲子二百
　四十日為翼甲子三百日為氐甲子三百六十日為
　箕甲子四百一十九日為女癸亥至四百二十日去
　宿紀總法仍為虛甲子餘倣此
　㨗法置大餘足紀法去之餘命甲子算外得日辰干
　支
　　　小餘
置時法損半為定時用數
　得四刻又六分刻之一
置小餘如定時用數而一命子正算外得各初正時
　未及定時用數為子正得一為丑初得二為丑正三
　為寅初四為寅正至二十三為夜子初各算外餘倣
　此
餘不及用數者命初刻算外得各刻分
　如定時得二為丑正又餘一刻即為丑正一刻若不
　及一刻即為丑正初刻某分秒他時及刻分皆倣此
　
　
　
　
　
　
　
　
　
　
　
　
　
　
　
　曉菴新法卷三
欽定四庫全書
　曉菴新法卷四
　　　　　　　　　　　　　吳江王錫闡撰
　　晝夜永短
　　　赤道日周
置全周加一日日躔赤道定行為赤道日周
　　　升降差
内外度及北極髙兩正弦相因為實兩較弦相因為法
而一為正弦得升降差
　㨗法内外度及北極髙兩切分相因為正弦得升降
　差凡求日月星升降差皆同法
　　　晝夜分
置日躔升降差倍之如天周而一為晝夜差刻分損益
五十刻為晝刻分
　春正後益秋正後損
與百刻相減為夜刻分
　　　日出入分
夜刻損半為日出前汎時加晝刻為日入前汎時
置前汎時真刻分
　凡所得日出入時皆定刻分須借後篇氣差反損益
　之得真刻分下倣此
覆求日出入次汎時
兩汎時齊分者即以次汎時為定時若未合者又置次
汎時真刻分求日出入後汎時
次後兩汎時之較自因如前次兩汎時之較而一曰較
差損益後汎時定刻分為日出定時
　次汎時在前汎時以上為益以下為損
置日入定時内損本日日出定時為晝定刻分以日入
定時減次日日出定時為夜定刻分
　　　昏明分
置日出入定時真刻分進退四刻為昏明前汎時
　日出退日入進下皆倣此
求其日躔赤道内外度益北極髙為外較
　如在一象限以上者與半周相減餘為外較後倣此
損北極髙為内較兩申其較弦相從損半為先數以昏
明準分損外較或内較較弦
　日在赤道南損内較赤道北損外較不及損者其日
　入後至日出前皆為朦朧分
為次數如先數而一為矢得距中度
　次數大於先數者倍先數内減次數餘如先數而一
　為矢所得距中度過一象限
　先有弦矢而所得弧度當過一象限者以弧矢入割
　圜表申其弧度與半周相消即得所求弧度凡言所
　得弧度過一象限者皆依此法
如天周而一為距中刻分以夜定刻損半相消曰朦朧分
損益日出入定時得昏明次汎時
置汎時真刻分覆求得後汎時
置三汎時依日出入法得昏明定時
昏明定時與日出入定時相消為朦朧定分
求昏明中界者置日出入時真刻分進退二刻求内外
兩較及先數以昏明準分之半損外較或内較較弦為
次數依上法求之得昏明中界定時
　　五星逺近(補/)
　　　逺近定分
五星中緯準分因交定正弦為正弦得中緯度
逺近初分因中緯度正矢用損逺近次分餘為股初分
因中緯度正弦為勾勾股求弦得逺近定分
　　月星光體盈虧
　　　徑體準度
日月星各以逺近中準因逺近定分得逺近定度又以
視徑中準因逺近中準得徑體準度
　　　光體汎加分
月星距日定度正弦因月星逺近定度為勾較弦因逺
近定度損益日逺近定度為股
　月星距日過象限者益不及象限者損不足損者反
　損之所得汎加分過一象限
勾股求弦為實距度置勾如實距度而一為正弦得光
體汎加分
　㨗法置勾如股而一為切分得光體汎加分申其界
　分因股得實距
　　　光體次加分
置日徑準度内損月星徑體準度為餘準如實距度而
一為先數又置月星徑體準度如其逺近定度而一為
次數用損先數為正弦得光體次加分
　　　光體定分
兩加分及月星距日定度相從不及半周者即為光體
定度過半周者與半周相減餘為光體定度在象限以
下申正矢以上申正矢損全徑各為實如二十而一得
光體定分
　捷法半其實退位即光體定分
　　視徑
　　　日月徑分
日月逺近定分與一度相減餘因日月視徑中準如定
分而一損益視徑中準
　逺近定分過一度者損不及者益
為徑弦得日月徑分
　用新法會通崇禎厯書以日月逺近初分與一度相
　減餘因徑差準分如初分而一得數視初分過一度
　者減不及者加加減於視徑中準為正弦得日月徑
　分
　又増法月逺近定分與逺近初分相減餘因月徑正
　弦如定分而一得數視定分強於初分者減弱於初
　分者加加減於月徑正弦仍為正弦得月徑次分
　　　五星徑分
五星逺近定分與一度相減餘以五星視徑中準因之
如定分而一損益視徑中準
　定分過一度者損不及者益
為正弦得各星徑分
　　　闇虚
置光徑準度去二度曰餘準
倍日躔逺近定度如光徑餘準而一曰總率内減月離
逺近定度餘倍之如總率而一為勾月離逺近定分為
股勾股求弦弦分勾為全弦得闇虛分
　捷法半勾如股而一為切分得闇虛半徑
　　月星伏見
　　　赤道離日日周
置赤道日周順損逆益月星赤道離日定行得月星赤
道離日日周
　　　伏見準度
月星逺近初分與一度相減餘以伏見中準因之如初
分而一損益伏見中準
　初分過一度者損不及者益
為正弦得伏見準度
　用新法會通大統厯及崇禎厯書以伏見中準為正
　弦即得伏見準度
　　　升降較
以晨夕日躔升降差
　晨以日出分為限夕以日入為限
損益其赤道經度
　春正後升損降益秋正後升益降損
為日躔赤道升降度
以晨夕月星升降差損益其赤道經度
　視月星赤道内外度内度升損降益外度升益降損
為月星赤道升降度
日躔及月星兩升降度相減為升降較
　　　定伏見
月離升降較在伏見準度以上者為見以下者為伏
五星置升降較如赤道離日日周而一為升降前後刻分
損益日出入分
　星在日西者為前損日出分星在日東者為後益日
　入分
晨伏見者用因全周夕伏見者以減百刻餘因全周為
赤道距中度象限以上申較弦加一度象限以下申其
矢各為先數次以日躔内外度益北極髙為外較損北
極髙為内較兩申其較較弦相從損半因先數日行赤
道南損外較赤道北損内較各較弦為正弦得日入地
度在各星伏見準度以上為見以下為伏
　大統厯但以黄道求五星伏見自具大統厯經今不
　贅
　用新法會通崇禎厯書求其五星伏見與月同法
歲填熒惑順合伏太白辰星合退伏皆夕伏晨見
月晦朔太白辰星順合伏皆晨伏夕見
月及歲星晝見太白晝見經天皆不在伏見之限
　　極交分
置赤道較弦如黄道較弦而一為正弦得過北極弧交
黄道分
　省曰極交分
　
　
　
　
　
　
　
　
　
　
　
　
　曉菴新法卷四
欽定四庫全書
　曉菴新法卷五
　　　　　　　　　　　　　吳江王錫闡撰
　　氣差
日躔平行經度與赤道經度相減餘如赤道日周而一
得氣差刻分
　赤道經度強於平行者為損差平行經度強於赤道
　者為益差
損益日下小餘分為定刻分
　益足百刻者其大餘進一日不及損者加百刻損之
　其大餘退一日
小盡之月遇次月合朔進一日者其月改大盡大盡之
月遇月合朔退一日者其月改小盡閏月因夲月退朔
得中氣在朔者移閏於前一月因次月進朔得中氣
在夲月之晦者移閏於後一月
先有定刻分求真刻分者
　如前兩篇所求日下小餘皆為真刻分
其損益反用之
凡求經緯諸數皆用真刻分
　如前兩篇諸法
凡求視差諸數以距午距中分斜正多寡者皆用定刻
分
　如本篇諸法
　　視差
　　　午位黄赤道
先以用時真刻分求得七政黄赤兩道内外經緯諸度分
置用時定刻分與五十刻相較為距午刻分
　用時定刻分不及五十刻者為午前過五十刻者為
　午後
以全周因之為距午赤道度損益日躔赤道經度
　午前損午後益
為午位赤道度其正弦因内外次準為法法分較弦為
勾一度為股勾股求弦弦分勾為較弦得午位黄道度
　㨗法午位赤道較弦因較弧界分如内外次準而一
　為較弧切分得午位黄道
　又法以較弧切分如内外次準而一為較弧切分得
　午位黄道
求其内外度損益北極髙
　内度損外度益
與象限相減得午位黄道髙
　　　黄道午中差
極交分較弦因午位黄道髙較弦如正弦而一為勾一
度為股勾股求弦弦分勾股為正弦得黄道午中差
　㨗法極交分較弦因午位黄道髙較弧切分為切分
　得午中差
　　　黄道中限
置午位黄道以午中差損益之
　午位黄道在半周以下者益以上者損
為黄道中限度與七政黄道經度相較得各曜距中度
　中限度強於七政經度為中後七政經度強於中限
　度為中前
　　　黄道中限髙
極交分正弦因午位黄道髙較弦為較弦得黄道中限
髙
　　　黄道髙度及交分
黄道中限髙正弦因距中較弦為正弦得日月星黄道
髙度其較弦分中限髙較弦為正弦得髙度交分
　　　日月星髙度及交分
日躔髙度及交分即以黄道為定
月星緯度正弦因黄道髙較弦為先數緯度較弦因黄
道髙正弦為次數黄道髙度交分正弦因先數為後數
損益次數
　月星緯北者益緯南者損
為正弦得月星髙度
黄道髙度較弦因黄道髙交分較弦如月星髙較弦而
一仍為較弦得月星髙交分
　　　月星髙交黄道分
月星緯正弦為實交分正弦因月星緯較弦為法而一
為勾一度為股勾股求弦弦分勾為正弦得月星髙距
黄道分
　置月星緯切分如交分正弦而一為切分得月星髙
　距黄道分
置月星緯正弦如月星髙距黄道正弦而一仍為正弦
得月星髙交黄道分
　　　三差
置七政髙度較弦如逺近定度而一為正弦得通差
七政髙度交黄道分正弦
　日躔即黄道髙交分下倣此
因通差正弦仍為正弦得南北差
七政髙度交黄道分較弦因通差正弦為正弦得東西
差
　　晨昏日月徑
　　　晨昏徑差
置逺近定度去一度曰距地度日月髙度較弦為勾較
矢加距地度為股勾股求弦曰距人度如逺近定度而
一為晨昏逺近定分與一度相減餘以日月徑分正弦
因之如晨昏逺近定分而一為晨昏徑差
　晨昏逺近定分過一度者為損差不及一度者為益差
　㨗法距人度與逺近定度相減餘因日月徑分正弦
　如距人度而一得晨昏徑差
　　　晨昏徑分
以晨昏徑差損益日月徑正弦仍為正弦得晨昏日月
徑分
　　月體光魄定向
　　　汎向
月離黄道與午位黄道相減為黄道距午度
　月離黄道強於午位黄道為午前午位黄道強於月
　離黄道為午後
次以午位及月離兩黄道髙度較弦相因為先數正弦
相因為次數用次數損距午較弦
　不及損者反損之下所得弧過象限
為後數如先數而一為較弦其弧與半周午前相從午
後相消為汎向
　起子中位算外後皆同
　　　次向
朔後者以黄道髙度交分中前加汎向中後反減半周
餘加汎向望後者以黄道髙度交分中後減汎向中前
反減半周餘減汎向各為次向
　　　定向
月緯度正弦如距日定度正弦而一為正弦得差較分
用以損益次向
　朔後緯南損緯北益望後緯南益緯北損
為魄體定向加半周為光體定向又損益一象限為光
魄界定向
　　變差(附/)
　　　赤道
厯元以南以里差損北極應不及損者反損之餘為南
極出地度其地在赤道南凡以内外度論損益者皆反
用之
　如第四篇第一章晝夜差改用春正後損秋正後益
　損益五十刻為晝刻分
　又如第四篇第四章日躔升降差改用春正後升益
　降損秋正後升損降益損益其赤道經度為日躔赤
　道升降度月星升降差改用内度升益降損外度升
　損降益損益其赤道經度為月星赤道升降度又求
　日入地度法以日躔内外度益南極髙為外較損南
　極髙為内較兩申其較弦相從損半因先數視日躔
　在赤道南者損内較赤道北者損外較各較弦為正
　弦得日入地度
　凡用北極髙者皆改從南極髙反用損益即得
　　　黄道
午位黄道行赤道内度強於北極髙者内去北極髙度
餘與象限相減為午位黄道髙其午位及中限兩黄道
皆在天中之北
　地在赤道南者午中兩黄道皆在天中北唯午位黄
　道行赤道外度強於南極髙者内去南極髙度餘與
　象限相減為午位黄道髙其午中兩黄道皆在天中
　南
凡以黄緯南北論損益者皆反用之
　如本篇第二章午中差改用午位黄道在半周以下
　損以上益損益午位黄道為黄道中限度又求月星
　髙度所得後數改用緯南為益緯北為損損益次數
　為月星髙正弦
　又如本篇第四章求汎向其所得弧午後者即為汎
　向午前者與全周相減餘為汎向又求次向朔後者
　以黄道髙度交分中前減汎向中後從半周加汎向
　望後者以黄道髙度交分中後加汎向中前從半周
　損汎向各為次向唯求定向者全用正文雖有南北
　緯度不從變差損益凡午中在黄道天中南者皆從
　正文午中兩黄道在天中北者皆從變差
　
　
　
　
　
　
　
　
　
　曉菴新法卷五
欽定四庫全書
　曉菴新法卷六
　　　　　　　　　　　　　吳江王錫闡撰
　　日食
　　　南北較差
日南北差與月南北差同向相消異向相從曰南北較
差
　月星緯加黄道中限髙不及象限者即為視差同背
　過象限者以月星緯正弦因月星距中黄道較弦得
　數大於中限髙較弦為視差異向小於中限髙較弦
　為視差同向
　　　東西較差
月東西差損益月離黄道為先數
　月離中前為益中後為損凡以月星東西差為損益
　者皆從月星中前中後為定
日東西差損益月離行定為次數
　日躔中前為益中後為損凡以日東西差損益者皆
　從日躔中前中後為定
兩數相消曰東西較差
　　　食甚定時
置定朔定刻分東西較差如月離日定行分而一得時
差前汎分
　中前為損差中後為益差下皆同
損益定刻分為食甚前汎時
　欲求真刻分以氣差反損益之下皆同
置前汎時
　先以真刻分求日月經緯諸數次以定刻分求髙度
　視差諸數篇内俱倣此
　凡經緯髙度視差諸數各就本時求之篇内皆同
覆求時差定汎分
　與求前汎分同法下倣此
損益定朔定刻分為食甚後汎時
置後汎時覆求時差後汎分與次汎分相減餘自因為
實前次兩汎分相減餘為法而一加減後汎分
　次汎分多於前汎分者為加前汎分多於次汎分者
　為減
為時差定分損益定朔為食甚定時
　損益定朔真刻分得食甚定時真刻分以求經緯諸
　數損益定朔定刻分得食甚定時定刻分以求髙度
　視差諸數
　凡以大小餘命日時者皆定刻分
　如欲密求者再以時差後汎分損益定朔依前法復
　求時差與後汎分相減餘自因為實次後兩汎分相
　減餘為法而一得數視後汎分多者加次汎分多者
　減加減末所得時差為定分更欲密者推此法累求
　之
　　　日食分秒
食甚定時南北較差損益月緯
　視差異背者皆為益視差同背者南緯益北緯損如
　不及損即反損之餘為南緯若黄道中限在天中北
　者反是後皆倣此
曰定緯南曰陽厯北曰隂厯
食甚定時日月兩晨昏徑分
　凡日月晨昏徑及闇虚月星徑分各就本時求之篇
　内皆同
相從損半曰日食用數内損定緯為日食限
　不及損者不食
如本時晨昏日徑而一得日食分秒
　　　初虧復明
食甚定時用數正弦與定緯正弦為勾弦求股為正弦
得日食行分損益交定
　初虧損復明益
初虧復入交各求緯度損益南北較差
　損益與日食分秒法同
為定緯其正弦仍與用數正弦為勾弦求股為正弦得
初虧復明行分如月離日定行而一為虧復泛用刻分
損益食甚定時
　初虧損復明益
為虧復前汎時
　以上諸數俱從食甚定時
置虧復前汎時黄道距日度
　以下諸數各從本時如初虧前汎時即從初虧前汎
　時諸數復明前汎時即從復明前汎時諸數餘倣此
以東西較差損益之
　初虧中前損中後益復明中前益中後損
　初虧在朔後復明在朔前者以黄道距日度東西較差
　初虧有日躔中前月離中後者復明有月離中前日
　躔中後者皆以東西較差益月離黄道距日度
為日月次距如汎用分而一曰時差法
虧復前汎時南北較差損益月緯為定緯其正弦為勾
用數正弦為弦
　此用數即以前汎時日月兩晨昏徑分相從損半得
　數後皆倣此
勾弦求股為正弦得前汎時虧復行分與次距相減餘
為行差如時差法而一為行差刻分
　次距強於虧復行分者初虧為益差復明為損差虧
　復行分強於次距者初虧為損差復為益差後皆倣
　此
損益前汎時為虧復次汎時
以虧復次汎時覆求次距及虧復行分兩數相較無餘
分者即以次汎時為定時若未齊者復求行差刻分
　求時差法之術與前汎時同但以虧復次汎時與食
　甚定時相較為汎用刻分後皆倣此
損益次汎分覆求之至虧復行分及次距齊分而止得
初虧復明定時
　行差在一分以下者置為實如時差法而一為刻分
　損益汎時即為定時
初虧與復明定時與食甚定時相减為初虧復明各定
用分兩定用相從為日食中積分
　　　既内
日食至十分者曰既以上為既内以日晨昏徑分損用
數
　此晨昏徑及用數皆從食甚定時金環倣此
為既内用數依初虧法求之得食既定時依復明法求
之得生光定時各以食甚定時相減為食既生光兩定
用分兩定用相從為既内中積與日食中積相消為既
外刻分
　食既生光經緯髙度視差及兩晨昏徑用數皆各從
　其汎時定時真定刻分求之金環分環合環倣此
　　　金環
日食限大於月徑者食有金環以月徑損用數為金環
用數如日徑而一得金環周廣分秒
　此日月兩徑即食甚定時晨昏徑分
依初虧法得合環定時依復明法得分環定時其合環
已前分環以後缺處為玦口
合環分環兩定時與食甚定時相減為合環分環各定
用分兩定用相從為金環中積分
　　　日食方位
置七限日躔黄道度
　初虧食既合環食甚分環生光復明為七限
與午位黄道相減為日躔距午度次以午位及日躔兩
黄道髙度較弦相因為先數正弦相因為次數與距午
較弦相減
　距午較弦大於次數者下所得弧小於象限距午較
　弦小於次數者下所得弧大於象限
　若距午黄道過一象限者不論其較弦與次數大小
　下所得弧皆過一象限月體光魄汎向法亦同
為後數如先數而一為較弦其弧與半周午前相從午
後相消為汎向
　若午中從黄道在天中北者午前以所得弧損全周
　為汎向午後即以所得弧為汎向
初虧以黄道髙度交分中後損汎向中前反減半周餘
損汎向各為次向
　食既合環倣此
　午中兩黄道在天中北者以黄道髙度交分中後益
　汎向中前從半周損汎向各為次向
復明以黄道髙度交分中前益汎向中後反減半周餘
益汎向各為次向
　生光分環倣此
　午中兩黄道在天中北者以黄道髙度交分中後益
　汎向中前從半周益汎向各為次向
食甚定時中前依初虧法中後依復明法各得次向
置六限定緯正弦
　日食七限除食甚為六限
如三用數正弦而一
　初虧復明各從本時日食用數食既生光各從本時
　既内用數合環分環各從本時金環用數是為三用
　數
仍為正弦得差較分用以損益次向
　初虧緯南益緯北損復明緯南損緯北益
　食既合環同初虧分環生光同復明
為晦體定向
　食既生光為明體定向合環分環為玦口定向
食甚定時以象限損益次向
　中前緯南益緯北損中後緯南損緯北益
為晦體定向
置晦體定向損益半周
　過半周者損不及半周者益
為明體定向
　食既生光置明體定背損益半周為晦體定向
食甚定時日月兩晨昏半徑正弦各自因相減如定緯
正弦而一為先數日徑大於月徑者
　内言日月徑皆食甚定時晨昏徑分
先數加定緯正弦為次數日徑小於月徑者以先數損
定緯正弦
　不及損者反損之下所得晦界過一象限
為次數置次數如日徑全弦而一為較弦得晦界度分
用以損益晦體定背為晦明定
　　　帶食
日食在早晚者以日出入時定緯正弦為勾日月次距
正弦為股
　日食在早從日出時日食在晚從日入時
勾股求弦為正弦得日月定距以損本時日食用數為
帶食限
　不及損者無帶食
如日晨昏徑而一得帶食分秒食甚時在晝者曰帶食
内分在夜者曰帶食外分
食在早者以初虧定時減日出時
　不及減者無帶食
餘為不見食刻分與日食中積相消為見食刻分食在
晚者以日入時減復明定時
　不及減者無帶食
餘為不見食刻分與日食中積相消為見食刻分
　　　帶食方位
置日出入時視在食甚前者準初虧食甚後者準復明
求得汎向及次向
以帶食定距準日食用數求得差較分損益次向
　損益與求虧復方位法同
為帶食定向
　　　月徑變差
置光徑準度如日逺近中準而一曰光徑準分與日視
徑中準相減曰日徑較分月視徑中準因之如月晨昏
徑正弦而一曰晨昏較分
北極髙矢冪因晨昏較分曰日徑加差加日視徑中準
以日晨昏徑正弦因之如日視徑中準而一曰晨昏光
徑準分
月晨昏徑正弦因日晨昏徑正弦如晨昏光徑準分而
一為正弦得里差變徑又曰月晨昏定位
　凡求日食唯赤道之下止用月晨昏徑其餘各方皆
　當用月晨昏定徑
　右以北極髙下求里差變徑亦約畧可得但四時有
　寒暑燥溼之異九服有平原山澤之分以及雲霞之
　類皆能變易月徑當隨地隨時測定用之未可執一
　以為成法故不著於正文而附見章末云
　　月食
　　　食甚定時
置定望月離黄道經度與日躔行定度相減餘如月黄
道離日定行分而一為時差分損益定望真刻分
　交前益交後損
為食甚定時真刻分復以氣差損益之為食甚定時定
刻分
　凡求經緯及闇虚月徑諸數皆從真刻分凡求髙度
　視差方位及命日命時皆從定刻分章内皆同
　　　月食分秒
食甚定時月徑分
　篇内日食凌犯諸法皆用日月晨昏徑唯月食法止
　用月徑分
與闇虚相從損半為月食用數内損月距日定度為月
食限
　緯南為陽厯緯北為隂厯
　不及損者不食
如月徑而一為月食分秒
　　　初虧復明
食甚定時月食用數及月緯兩正弦各為冪相消平方
開之為正弦得月食行分損益交定度
　初虧損復明益
為虧復入交求緯度其正弦為冪以消用數冪平方開
之為正弦得初虧復明行分如月黄道離日定行而一
為虧復汎用刻分損益食甚定時真刻分
　初虧損復明益
為虧復前汎時
　以上諸數俱從食甚定時
置虧復前汎時月緯及用數兩正弦
　以下諸數各從本時求之
　此用數即以前汎時月徑闇虚相從損半得數後皆
　倣此
各為冪相消平方開之為正弦得平距
　亦名前汎時虧復行分
與月離黄道距日度相減餘為行差如月黄道離日定
行分而一為行差刻分損益前汎時
　平距大於黄道距日度者初虧損復明益平距小於
　距日度者初虧益復明損
為虧復次汎時
以次汎時覆求行差刻分損益次汎時
　此損益與前汎時同法
為初虧復明定時真刻分又以氣差損益之得初虧復
明定時定刻分
初虧復明定時與食甚定時相減得初虧復明各定用
分兩定用相從為月食中積刻分
　　　既内
月食至十分曰既以上為既内以月徑損月食用數
　此月徑及用數皆從食甚定時
餘為既内用數依初虧法得食既定時依復明法得生
光定時各與食甚定時相減為食既生光定用分兩定
用相從為既内中積刻分與月食中積相減為既外刻
分
　　　月食更㸃
置夜定刻五而一為更率倍更率十而一為㸃率
置日入時以㸃率遞加之得各更㸃刻分
　凡更㸃皆用算内如日入時加㸃率二次即為一更
　三㸃加㸃率五次即為二更一㸃之類餘倣此
月食五限刻分
　初虧食既食甚生光復明為五限
在各更㸃刻分以上者即為所交更㸃
　假如日入時七十五刻即得夜刻五十以一十刻為
　更率二刻為㸃率置日入時七十五刻加更率一次
　得八十五刻為二更一㸃又加㸃率一次得八十七
　刻為二更二㸃視五限刻分在八十五刻以上即交
　二更一㸃八十七刻以上即交二更二㸃餘倣此
一更二㸃以内曰昏分五更三㸃以外曰晨分
　通曰晨昏分又曰昏明分
　　　月食方位
置五限月離黄道與午位黄道相減為月離距午度依
日食法得汎向
初虧以黄道髙度交分中前益汎向中後反減半周餘
益汎向復明以黄道髙度交分中後損汎向中前反減
半周餘損汎向各為次向
　若午中兩黄道在天中北者初虧依日食復明法復
　明依日食初虧法各得汎向
　食既法同初虧生光法同復明
食甚先定望者依初虧法後定望者依復明法各得次向
置四限月緯正弦
　月食五限去食甚為四限
如兩用數正弦而一
　初虧復明各從本時月食用數食既生光各從本時
　既内用數是為兩用數
仍為正弦得差較分用以損益次向
　其損益與日食相同
為晦體定向
　食既生光為明體定向
食甚以象限損益次向
　食甚定時在定望前者緯南益緯北損定望後者緯
　南損緯北益
為晦體定向
置晦體定向損益半周
　與日食同法
為明體定向
　食既生光置明體定向損益半周為晦體定向
食甚定時月闇虚兩半徑正弦各自因相減如月緯正
弦而一為先數用損月緯正弦
　不及損者反損之下所得晦界過一象限
餘如月徑全弦而一為較弦得晦界度分損益晦體定向
為晦明界定向
　　　帶食
月食在昏旦者以日出入時月緯較弦因月離黄道距
日較弦
　月食在初昏者從日入時在將旦者從日出時
仍為較弦得定距以損用數餘為帶食限
　不及損者無帶食
如月徑而一得帶食分秒食甚在夜者曰帶食内分食
甚在畫者曰帶食外分
食近初昏者以初虧定時減日入時
　不及減者無帶食
餘為不見食刻分與月食中積相消為見食刻分食近
平旦者以日出時損復明定時
　不及損者無帶食
餘為不見食刻分與月食中積相消為見食刻分
　　　帶食方位
置日出入時視在食甚前者準初虧食既在食甚後者
準生光復明求得汎向及次向
以帶食定距準月食用數求得差較分損益次向
　損益與月食虧復方位法同
為帶食定向
　日出入時值月既内者不必求帶食方位
　　太白食日
　　　太白晨昏定徑
太白逺近定度因日徑較分如月離逺近中準而一為
日徑加差加日視徑中準以日晨昏徑正弦因之如日
視徑中準而一曰晨昏光徑準分
　晨昏光徑準分九服不同宜隨地測定酌用之
依日月晨昏徑法求得太白晨昏徑分正弦因日視徑
中準如晨昏光徑準分而一為正弦得太白晨昏定徑
　省曰太白定徑
　　　東西南北較差
以星躔準月離依日食法得太白東西南北較差
　　　中食定時
置太白退定合時東西較差如太白離日定行分而一
得時差前汎分
　中前為益差中後為損差章内俱倣此
損益定合時得中食前汎時
　日星經緯諸數皆用真刻分髙度視差諸數及命日
　命時皆用定刻分後俱倣此
置前汎時覆求時差次汎分損益定合時為中食後汎時
置後汎時覆求時差次汎分依日時法得時差定分損益
定合時得中食定時
　　　食日淺深
中食定時南北較差損益星緯
　以星緯準月緯即與日食同法後倣此
曰定緯
　緯南為陽厯緯北為隂厯
中食定時日晨昏徑太白定徑相從損半曰食日用數内
損定緯為食中限
　不及損者不食
如晨昏日徑而一為太白食日入中分秒
　省曰食中分秒
其食中分秒多寡即為食日淺深
　　　出入二限
中食定時用數正弦與定緯正弦為勾弦求股為正弦
得食日行分損益太白交定
　入日益出日損
為出入二限入交各求緯度損益南北較差為定緯其
正弦仍與用數正弦為勾弦求股為正弦得太白入日
出日行分如太白離日定行而一為出入汎用刻分入
日損出日益損益中食定時為出入前汎時
　以上諸數俱從中食定時
置出入前汎時太白黄道距日度
　以下諸數各從本時宜借日食法類推之
以東西較差損益之
　入日中前益中後損出日反是若入日在合後出日
　在合前者以黄道距日度反損東西較差入日或日
　在中後星在中前出日或日在中前星在中後皆以
　東西較差益太白黄道距日度
為日星次距如各汎用分而一曰時差法
太白入日準初虧出日準復明依日食法用行差及行
差刻分損益前汎時為出入次汎時
　損益亦與日食法同
以出入次汎時覆求次距及出入行分
　求出入行分與食日次汎時虧復行分同法
兩數相較無餘分者即以次汎時為定時若未齊者復
求行差刻分損益次汎時遞求之至出入行分與次距
齊分而止得太白入日出日定時
出入二限定時與中食定時相減為入日出日各定用
分兩定用相從為太白食日中積分
　　　日中黑子
食中限大於太白定徑者太白體全入日為日中黒子
置太白定徑如日晨昏徑而一得黒子分秒
置食日用數内損太白定徑為黒子用數依太白入日
法得太白全入日體定時依太白出日法得太白初出
日體定時
　㨗法置太白出日入日時兩定徑各如其時差法而
　一入日時損出日時益得全入初出定時
全出初入二限定時與中食定時相減各為定用分兩定
用相從為内限中積與太白食日中積相消為外限刻分
食中限小於太白定徑者星體不全入日不成黒子止
求三定限時
　入日中食出日是為三限
　太白食日不成黒子者日光盛大人目難見今姑具
　其理
　辰星以退定合時依太白法求晨昏定徑得數甚㣲
　雖入日體人目難見故不著於篇若欲求之悉依太
　白食日諸法
　　　太白食日方位
置五限日躔
　入日全入中食初出出日是為五限
依日食法得汎向
太白入日準復明太白出日準初虧各依日食法得次
向
　全入同入日法初出同出日法
中食中前依出日法中後依入日法各得次向
置四限定緯正弦
　太白食日五限去中食為四限
如兩用數正弦而一
　太白入日出日各從本時食日用數全入初出各從
　本時黒子用數為兩用數
仍為正弦得差較分用以損益次向
　太白入日南緯損北緯益太白出日南緯益北緯損
　全入同入日初出同出日
為出入定向中食定時以象限損益次向
　與日食食甚定時相反
為中食定向
　　　帶食
太白食日在早晚者以太白定緯準月定緯依日食法
得帶食分秒亦為帶食淺深以中食準食甚得帶食内
外分以太白入日準初虧出日準復明依日食法得晝
見食夜不見食各刻分
　　　帶食方位
置日出入時中食前者準太白入日中食後者準太白
出日求汎向及次向
以帶食定距準食日用數求得差較分損益次向
　損益與出入定向法
為帶食定向
　　凌犯
　　　主客
月星相犯者星為主月為客
經緯兩星相犯者經星為主緯星為客
兩緯星相犯者
　或皆順或皆逆
行遲者為主行疾者為客一順一逆者順行者為主逆
行者為客
　　　次緯
月星南北差損益其黄道緯度
　視差與午中兩黄道南北異向者皆相益
　午中兩黄道在天中南視差同向者南緯益北緯損
　不及損者反損南北差餘為南緯
　午中兩黄道在天中北視差同向者北緯益南緯損
　不及損者反損南北差餘為北緯
　求視差異同兩向法見日食時節注中
為月星次緯
　　　次距
置月星黄道經度損益其東西差
　中前益中後損
為黄道次經
主客兩曜
　或月星兩曜或兩緯星或一經星一緯星
黄道次經相減得次距
　　　定距
客星次緯較弦因次距較弦仍為較弦得汎距
　章内凡稱客星者月離同法
置客星次緯正弦如汎距正弦而一仍為正弦得客星
交黄道分
　省曰客星交分
汎距與主星次緯兩正弦相因為先數兩較弦相因為
次數先數因客星交分正弦為後數次後二數同名相
從異名相消
　兩曜次緯皆南皆北曰同名一南一北曰異名
為較弦得定距
　　　平距
汎距正弦因客星交分較弦為正弦得平距
　　　定緯
置汎距較弦如平距較弦而一仍為較弦得緯較分
緯較分與主星次緯同名相消異名相從各為定緯
　兩曜次緯南北同者為同名南北異者為異名若主
　客兩曜次經相同無次距者但以兩次緯同名相消
　異名相從即為定緯亦為定距
　經星無東西南北差即以其黄道經緯準次經緯求
　定距定緯
置平距正弦如定距正弦而一仍為正弦得兩曜交分
　　　定行較分
主客兩曜定行分同名相消異名相從各為定行較分
　主客兩曜皆順皆逆為同名一順一逆為異名
　　　時差法
置凌犯之日
　凡凌犯皆用夜刻唯月歲太白三曜相犯兼用晝刻
每間一時求其平距
前後兩時平距相減
　假如子正平距即與丑正平距相減餘倣此
　若客星次經前時少於主星後時多於主星或前時
　多於主星後時少於主星者皆以兩平距相從
為平距較分如時法而一
　捷法以十二因之
得時差法各以其時命之
　假如亥正至子正者曰亥正時差法子正至丑正者
　曰子正時差法餘倣此
　　　定合
主客兩曜黄道經度相減餘如定行較分而一為加減
前汎差
　客星黄道經度少於主星者順行為加差逆行為減
　差下倣此
　客星黄道經度多於主星者順行為減差逆行為加
　差下倣此
加減用時為汎合時
置汎合時覆求加減後汎差自因如前汎差而一為加
減較分
　加減後汎差與前汎差加減同者為益較異者為損
　較
用以損益其加減後汎差為加減定差
置汎合時以加減定差加減之為兩曜黄道定合時
　　　隂陽厯
主客兩曜次緯異名者客星南為陽厯客星北為隂厯
　次緯南北異名者不論緯較分大小皆同法
次緯同名緯較分大於主星次緯者南為陽厯北為隂厯
次緯同名緯較分小於主星次緯者南為隂厯北為陽厯
　　　順逆厯
黄道定合時客星順行者其東西差大於主星為順厯
小於主星為逆厯客星逆行者其東西差小於主星為
順厯大於主星為逆厯
　既有定合順逆厯即可推正合
　有無定合而見正合者客星次經先少於主星後多
　於主星為順厯先多於主星後少於主星為逆厯
正合前客星次經小於主星者為順厯大於主星者為
逆厯正合後客星次經大於主星者為順厯小於主星
者為逆厯
　有無正合而見凌犯者客星次經小於主星初限為
　順厯終限為逆厯客星次經多於主星初限為逆厯
　終限為順厯
　　　晨昏徑分
依日月晨昏徑法得五緯星晨昏徑分
　内太白晨昏徑巳見太白食日章中
　經星無數大小絶異其徑分不可勝紀各以所測徑
　分準七政晨昏徑用之
　　　正合
置黄道定合時兩曜平距
　求各曜經緯諸數皆用真刻分求髙度視差諸數及
　命日命時皆用定刻分後俱倣此
　求次經次緯汎距平距定距定緯凡從視差出者皆
　隨髙度視差用定刻分篇内盡同
如時差法而一為時差前汎分
　順厯中前為損差中後為益差逆厯中前為益差中
　後為損差
　定合時平距大於平距較者内減平距較餘為實益
　差進損差退進退一時申其時差法實如法而一為
　時差奇分加時法為時差前汎分
　若餘實又多於次時平距較者於内遞減平距較每
　減一次進退一時申其時差法置減餘為實如法而
　一為時差奇分以時法因遞減次數加奇分得時差
　前汎分以後凡如時差法而一者皆倣此類推之
損益定合時為正合前汎時
置前汎時覆求時差次汎分
　順厯客星黄道次經小於主星者為益差大於主星
　者為損差逆厯客星黄道次經大於主星者為益差
　小於主星者為損差下倣此
損益前汎時為正合後汎時
置後汎時覆求時差後汎分自因如次汎分而一為時
差定較與後汎分相加減
　前次兩汎分損益同者相加異者相減
為時差定分損益後汎時得正合定時
兩曜遲疾相近定合時平距大於定行較分者進退一
日依法求之重得正合定時
　如是屢求之至無正合之日而止
為比日凌犯
　巳上凡言凌犯者皆與掩食相通
　　　掩食淺深
主客兩曜晨昏徑相從損半為掩食用數内損定緯為
掩食
　不及損者有凌犯無掩食
如主星晨昏徑而一為掩食分秒
其分秒多寡即為掩食淺深
　諸數皆從正合定時下一節同
　　　凌犯逺近
置日度一度為法
　若諸數本用爻策者亦以日度一度通為爻策為法
加掩食用數為凌犯用數視定緯在凌犯用數以下者
　定緯在凌犯用數以上者無凌犯
内損掩食用數餘如法而一得兩曜相距寸分
　足法數為尺十分法之一為寸十分寸之一為分
其相距寸分多寡即為凌犯逺近
客星髙定度大於主星曰凌小於主星曰犯
　以通差損月星髙度即為髙定度
　凌犯定名皆以初限定時為準
　　　掩食初終二限
正合定時掩食用數正弦與定緯正弦為勾弦求股仍
為正弦得掩食行分如時差法而一為初終二限汎用
日刻分
　掩食行分大於平距較者依時差之術求之
　㨗法進退兩時者間一時求其平距相消曰平距總
　較為減法進退三時四時而上至若干日時者皆依
　此類推之
　凡進退時日皆以益差為進損差為退此獨以初限
　為退終限為進
損益正合定時得初終二限前汎時
　損為初限益為終限
　以上諸數皆從正合定時
置初終前汎時掩食用數正弦
　以下諸數各從本時宜借日食太白食日類推之
與定緯正弦為勾弦求股仍為正弦得初終二限各行分
與平距相較為行差如時差法而一得行差日刻分
　初限行分大於平距者為損差小於平距者為益差
　終限行分大於平距者為益差小於平距者為損差
　後皆倣此
損益前汎時為初終次汎時
置次汎時覆求平距及初終二限行分兩數相齊無餘
分者即為初終定時若未齊者再求行差刻分損益次
汎時遞求之至兩數齊分而止得掩食初終二限定時
　㨗法行差不及十分刻之一者即以損益其汎時得
　定時
初終二限定時各與正合定時相減為定用分兩定用
相從得掩食中積日刻分
　　　凌犯初終二限
置凌犯諸數依掩食初限法得凌犯初限定時依掩食
終限法得凌犯終限定時
凌犯初終二限定時與正合定時相消為初終二限各
定用分兩定用相從得凌犯中積日刻分
　　　掩食凌犯方位
順厯主星準日躔客星準月離依日食法得汎向及次向
逆厯主星準日躔客星準太白依太白食日法得汎向及
次向
正合先定合者依初限法後定合者依終限法各得次向
四限兩曜交分
　凌犯初終二限掩食初終二限為四限
各與象限為較得差較分損益次向為初終定向
　經順厯緯陽厯初限益終限損緯隂厯初限損終限益
　經逆厯緯陽厯初限損終限益緯隂厯初限益終限損
正合以象限損益次向為掩食凌犯定向
　其損益視正合定時先定合者依初限法後定合者
　依終限法
　月星相犯視終初二限定向不及半周者益半周過
　半周者内損半周初限為星入月定向終限為星出
　月定向
　　　轉時變差
用時次經與本時前後次經各相較
　如用時在子初以其次經前與亥正次經相減後與
　子正次經相減餘倣此
大小同名者
　兩次經或皆大於用時次經或皆小於用時次經
即為轉時每間一刻求其平距至損益之交
　漸増復減漸減復増之際
即為轉刻
置轉刻與前後時相較為法
　如子初二刻與前時亥正相較得六刻又六分刻之
　一為法與後時子正相較得二刻又六分刻之一為
　法餘倣此
轉刻平距與前後時平距相較為轉時較如法而一各
為轉時變差
用時在轉時者以轉時變差代時差法用之
　用時在轉刻前者用轉刻前變差在轉刻後者用轉
　刻後變差
　　　重合
正合後不及終限行差復大於先
　掩食凌犯行分大於平距而後刻分行差復大於先
　刻分行差
及合前合後主客次經大小同名者
　客星次經合前大於主星合後亦大合前小於主星
　合後亦小是為同名
皆有重合
行差復大者以先得行差半之為較法
　以汎用加正合時求得行差為先得行差
前後次經大小同名者置平距如時差法而一與汎用
相從半之為較法較法損汎用加正合定時為轉際前
汎時四分較法之一曰節率進退轉際前汎時為先後
二節各求其行差又求前汎時行差減之
　若先節在正合前其行差與前汎時行差相加後節
　次經與前汎時異名者兩行差亦相加
為行差較兩較相從為法相消因節率為實實如法而
一為損益差
　先節行差小於後節為損差大於後節為益差若兩
　行差相加為較者反是一加一減者先節加為損差
　後節加為益差
損益前汎時為轉際次汎時
四分節率之一為次汎時節率進退次汎時為前後二節
依前汎時法得損益差自因如前汎時損益差而一與
次汎時損益差相加減
　兩差損益同名為加異名為減
為損益定差損益次汎時為轉際定時
以掩食轉際定時兩曜定距減用數餘為轉際食限如
用數而一為掩食淺深分秒
置凌犯轉際定時兩曜定距如法數而一得凌犯逺近
寸分
置轉際定時内減正合定時為轉前定用刻分以加轉
際定時得重合前汎時依正合法
　順厯改逆逆厯改順下倣此
得重合定時仍與轉際定時相減得轉後定用
依正合後終限法得重合後終限定時内減重合定時
得終限定用刻分初終二限定時相減得掩食凌犯中
積刻分
　　　有犯無合
無正合時而兩曜定距小於用數者為有犯無合
　用時後行差漸多者其用時在轉際前漸少者其用
　時在轉際後
以用時行差刻分損益用時
　轉際前損轉際後益
為初限或終限前汎時
　損為初限益為終限
依法求之得定時
　為先得定時
置先得定時掩食凌犯行分
　或初限定時或終限定時
如時差法而一為汎用加減先得定時求行差刻分損
半為較法較法減汎用餘以損益先得定時
　終限以損初限以益
為轉際前汎時依前節法得轉際定時與先得初終定
時相減為初終定用
依前節法得掩食淺深分秒凌犯逺近寸分
置轉際定時損益先得定用
　先得初限者此益轉際為終限先得終限者此損轉
　際為初限
為初限或終限前汎時復依前法求之
　順厯改逆逆厯改順
得定時
　為後得定時
與轉際定時相減為後得初終定用先後兩定用相從
為掩食凌犯中積刻分
　　　升降
掩食凌犯在升降之際者以月星赤道升降度與日躔
赤道升降度相減為升降較
置升降較如赤道離日日周而一為升降先刻分損益
日出入時為月星升降前汎時
　月星升降赤道過於日躔者益小於日躔者損下倣
　此
置前汎時真刻分覆求升降次刻分損益日出入時為
後汎時復求其真刻分求升降後刻分次後兩刻分之
較自因如次刻分而一加減後刻分
　次刻分大於先刻分者加小於先刻分者減
為進退定分進退日出入時得月星升降定時
　凡掩食凌犯皆從先降後升一曜求升降時唯月星
　相掩從月離求升降時
以掩食升降定時兩曜定距損用數餘為升降時掩食
限
　不及損者升降時無掩食
如用數而一得升降時掩食分秒
置凌犯升降定時兩曜定距如法數而一得凌犯相距
寸分
　定距大於凌犯用數者升降時無凌犯
升降定時與初終二限定時相減為掩食凌犯内外刻
分
　升定時與終限定時相減降定時與初限定時相減
　各得掩食凌犯當見刻分即為掩食凌犯外分以減
　掩食凌犯中積得不見刻分即為掩食凌犯内分
置升降定時依法求得定向即為升降時掩食凌犯方
位
　　　昏旦隠見
掩食凌犯在早晚者以昏明中界為隠見時
　諸星大小不齊隠見先後亦不等不勝悉辨今但以
　昏明中界為中數
　月歲太白不在此限
以隠見時準升降定時依前節諸法得隠見時掩食淺
深凌犯逺近及方位内外刻分
　　交會辰次
　　　赤道宿度
置三辰交會諸限赤道經度
　日月星曰三辰
　日月食皆曰交會今以太白入日及凌犯掩食附之
　日月食食甚初虧復明食既生光合環分環七限太
　白食日食中入日出日全入初出五限掩食凌犯各
　正合初終轉際重合五限
以近少赤道宿積損之得各曜躔離赤道宿次度分
　　　黄道宿次
置三辰交會諸限黄道經度以近少黄道宿積減之得
各曜躔離黄道宿次度分
又置各曜赤道上黄道積度以赤道上黄道宿積近少
者損之得各曜躔離赤道上黄道宿次度分
　　　辰次
各曜躔離宿次所在宮舍即為躔離辰次若一宿兩辰
者視躔離宿次度分在宮界以下為前辰以上為次辰
　
　
　
　
　曉菴新法卷六
