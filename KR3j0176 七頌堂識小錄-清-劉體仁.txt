#+TITLE: 七頌堂識小錄-清-劉體仁
#+DATE: 2018-05-12 10:18:18
#+SOURCE: github.com/kanripo/KR3j0176 master dee7386f                
欽定四庫全書　　　　　　子部十
　七頌堂識小録　　　　　　雜家類四(雜品之屬/)
　　提要
　　　　(臣/)等謹案七頌堂識小録一卷
　　　國朝劉體仁撰體仁字公勇諸書或作公㦷㦷
　　　　即古勇字也河南棣川衛人順治乙未進士
　　　　官至吏部郎中王士禎居易録記體仁喜作
　　　　畫而不工恒蓄一人代筆有宣州兎毛褐真
　　　　不如假之戯至今以為口實然其賞鑑則特
　　　　精所撰七頌堂集中有與張實水尺牘稱近
　　　　日仿煙雲過眼録為識小録一冊即是書也
　　　　所記書畫古器凡七十四條多稱孫承澤梁
　　　　清標諸舊家物盖體仁當時與汪琬王士禎
　　　　為同榜進士以詩文相倡和而與承澤等又以
　　　　博古相髙也每條必詳其所藏之人與其授
　　　　受所自皆可以資考證王宏撰山志曰近劉
　　　　公勇撰識小録中有云王山史亦有五字未
　　　　損蘭亭本宋搨豫章本也有米元暉跋與宋
　　　　仲温跋若出一手為蛇足耳汪苕文大不然
　　　　之予嘗馳簡公勇云米元暉跋固疑其贗然
　　　　與宋仲温跋用筆逈異足下謂如出一手何
　　　　也今遂望足下刪改此稿不然失言矣云云
　　　　其跋今未之見然恐亦好事之家自矜所有
　　　　未足為定論也惟蘇軾所書醉翁亭記春明
　　　　夢餘録以為出中州士人白麟之手髙拱誤
　　　　為真蹟勒之于石體仁亦稱人疑其贗或指
　　　　為鍾生所摹而謂定州有軾草書中山松醪
　　　　賦殘碑筆與此同軾一書每為一體忽作顛
　　　　張醉素何可謂其必無殆以鄉曲之私囘䕶
　　　　其詞耶末二條一為陸竺僧遇魔事一為韋
　　　　際飛池河驛見雌雄猿事皆與賞鑒無關疑
　　　　偶記冊末而其子并據以入梓未及刋除也
　　　　乾隆四十六年十月恭校工
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　七頌堂識小録
　　　　　　　　　　　吏部郎中劉體仁撰
定武五字不損本蘭亭今在孫少宰家有姜白石二跋
　趙子固一跋所謂落水蘭亭也所可疑者後有趙文
　敏題字耳王宗伯書數字於押縫籖後有白抱一印
　所謂五字者湍流帶右天也餘偏傍皆如白石所考
　㣲異者崇字山下作三㸃領無山之盛盛字上蝕處
　作昂首龜形由字中直如申字
絳帖二十卷原為馮涿鹿物今歸孫少宰毎幅有一軒
　二字印印幾方廣二寸元初方一軒也押裝池有三
　城王印間有無此二印者紙皆横簾搨手亦精傳聞
　内府凡數部皆不全涿鹿擇其精者合成之也後仍
　淳化舊題識十卷後帝王書以宋太宗為首二王書
　皆割裂襍以頭眩方十七帖大令數帖尤偽王宗伯
　有言古人碑皆自書雖久而筆尚可尋閣帖經數摹
　神氣盡矣乃世人以閣帖為書學六經何也
王元章梅花一卷前曰印水梅影後自題云我家洗硯
　池頭樹個個花開淡墨痕不要人誇好顔色只留清
　氣在柴門
楊補之竹一莖數葉筆筆皆書法也後有野涉翁題字
　不知何人也
趙子固山水卷疎密横斜遇糾紛處目不給賞真化工
　也八分自題戊午子固右三卷皆少宰物
顔魯公鹿脯帖真蹟在常州一舊家今為王長安購得
　紙墨如新精神奕奕能攝人於十步外
禇河南兒寛賛真蹟為王長安所得嵗丁未冬見之京
　師楮書方寸餘後書禇遂良應被詔所書二帖皆希
　世之寳
王額駙長安又出一玉盃卧蠶紋内有血斑初視之玉
　情闇然酒滿則浸色外見若出水芙渠亦異物也
右軍集書金剛經世不多見所見者華隂王山史所藏
　云舊為渭南南氏物
聖教序不損本向為范質公先生物表裏裝作小册今
　在華隂王家
王山史名𢎞撰亦有五字不損本蘭亭宋搨豫章本也
　有米元暉跋與宋仲温跋若出一手為蛇足耳
巨然山水卷今在梁宗伯家疑非全幀上有淡墨灘隠
　隠作烟樹田塍迷離狀莫尋其筆痕墨迹向為孫氏
　得之内府者今歸真定梁玉立先生
巨然又有鷺鷥大幅其立處渲墨作堅圓狀非石非灘
　若水落而泥凝者山水之外此為僅見老杜至今江
　海上雙影日蕭蕭似為此句傳神亦北海先生物
高房山大幅山水全用米家法題云元氣淋漓孫北海
　藏舊為分宜物曽入内　國初嘗以内府書畫　賜
　大臣外有標籖多宸濠江陵分宜没入者宸濠真
　贗半江陵多贗分宜多真此老有鈐山堂詩超超得
　王孟意趣眼光固自殊而為猘子所累可惜
海天落照圖趙千里作横卷長幾丈餘輪廓用泥金樓
　閣界畫如髪人物小如麻子蠕蠕欲動位置雄麗令
　人有褰裳濡足意本嘉興項氏物今為杞縣馬布菴
　所得
柴窰無完器近復稍稍出馬布菴見示一洗圓而撱面
　徑七寸黝然深沉光色不定雨後青天未足形容布
　菴曰予目之為絳霄
王叔明山水小幅何御史元英物叔明趙文敏甥筆與
　文敏大異皴法變自北苑也此幅萬松圍合枝皆垂
　而末仰松針用筆重於松身但覺風聲謖謖竒為蔚
　薈矣
何御史有右軍墨跡三行亦出自内府盖唐人臨本
國初有發隗囂墓者官覺而追之得陶器數十見一酒
　琖於京師色如龍泉之淡黄者外皆自然蕉紋内有
　團花砂底豐上斂下口徑三寸許
官窰螭耳洗宋修内司窰盃直如筒色如猪肝皆北海
　物
漢三耳壺今在京師宋子飛家
肅府帖人賤其近北海先生謂勝前人其原本余曽見
　之缺二册猗氏有荆君得之歳甲辰攜往江南今不
　知所在矣
富春山圖黄子久作草草若不經意神品也今歸泰興
　季氏
王摩詰溪山殘雪千巖萬壑林木叢雜向為周又新所
　有
蘇東坡草書醉翁亭記鄢陵有刻本吾家司㓂所摹也
　人疑其􁃶又有知其為鍾生所臨者墨蹟在劉相公
　家然余過定州看雪浪石壁間嵌殘碑乃草書中山
　松醪賦語筆與此同按坡公嘗鈔書一書每為一體
　則忽作顛張醉素何可遽謂必無其字畫輕重不一
　重則稜角森然又顔法也
漁人於京口網一石致於市有以百錢得之者朝夕玩
　弄疑其中有痕如線因試剖之劃然為二乃硯也復
　售得千錢有識之者以計鈎致去盖玉硯也其外之
　似石者璞也後在中州
宋板書所見多矣然未有踰前漢書者於中州見一本
　本出王元美家前有趙文敏小像陸師道亦寫元美
　小像於次帙標籖文衡山八分書
鄢陵家司宼好彈琴所藏有輕如一葉者甚珍之别業
　有樓三層繞樓柿林數十畝嘗攜琴其上一日晝眠
　聞琴聲寤見一黄衣人坐而彈愛其異音心識其節
　奏曲終乃起問之無所見矣自此琴在壁亦嘗作聲
　後碎於宼
文王鼎所見凡二馮涿鹿孫退谷二家所藏形制皆同
　孫氏翡翠尤勝固倣作然均非漢以後物
李伯時畫馬一卷一人魋結肩一旗立髙阜馬布山谷
　狀態各備又一簇百餘匹鬛首相亞皆一狀駸駸走
　也梁園宋氏物
倪雲林十萬圖册本荆溪陳定生物梁園侯朝宗為之
　作記而海内知有此圖後朝宗攜歸梁園既歿子皆
　不肖近聞為一有力人脅取去矣
浮月盃陶盃也口㣲缺以金錮之酒滿則一月皛皛浮
　酒面先朝中州王邸物後不知所歸
蕉葉觚欵作子字下蟲紋上純作水銀色太倉王相公
　物合肥王納言思齡有之
顔魯公送劉太冲叙真蹟在合肥王思齡納言家亦渭
　南南氏物
玉器入土與銅器同處久銅之青緑玉受之天然瑩浸
　大梁王半菴先生得一玉觥如是遂以寳觥名齋其
　子雁澤亦博學好古向猶見於其家
智永千文舊云人間合有數百本今則寥寥山隂張文
　肅公有一本白麻紙書百衲裝潢成册間有缺者真
　書鋒頴森峭非復枯禪入定草書内押時不免俗尋
　其本韻大似米老狡獪變化也
宣徳朝尚繪事御筆㸃染工細特甚京師人家藏所畫
　黒猿攀檻懸臂取果極為生動即布地菱藕諸果實
　亦非孫漢陽輩所及上有御寳
浮光胡蒼恒藏宣徳花卉卷獨寫長春一叢設色之妙
　無比所謂當午月季也
憫忠寺有羅漢十六軸梵像竒古云是貫休筆
邢子愿好臨米老登海岱樓詩稿停雲館刻米老九帖
　真蹟在嘉禾髙氏後分為三賀中來得海岱樓詩稿
　有米友仁跋穆考功題字今在王納言思齡家
太原有李晉王像側坐調箭善避獨眼之誚後二武士
　擎韔箙一人唐巾玉帶拱立於前者莊宗也氊笠佩
　劍立者明宗也其一人懸椎而侍者安敬孜也行纒
　而履示賤也冠虎示服猛也傳亞子命工寫之時安
　已死念其勇也
太原北吉祥寺僧藏舎利本出故晉府玻璃缾貯之大
　如菽白色舊五粒今忽生三粒
太原有觀音大士塑像唐塑也莊嚴妙好土人述其靈
　異甚衆晉寺十六應真羅漢亦倣唐塑按塑列畫苑
　今人不復講矣
范寛名中立性緩故時人號之曰寛山水大幅今在梁
　園宋氏上有王文安題字字效家廟碑
中立又有山水大幅在孫少宰北海家樹葉皆草草枝
　榦皆有自内挺外之勢山石鈎斫皆有力神品第一
　宣和帝題曰范寛真蹟鈐以萬機清暇小印
宋文康公有梅道人山水一軸橋道曲折叢樹工甚世
　人但以攢㸃擬之是未夢見在
東坡竹横幅在北海先生家酣滿俊逸足移人情墨分
　七層予轉疑東坡先生未能工妙至此先生言明季
　亂有掠書畫賣者取直甚廉獨此幅索厚直盖賈豎
　無不知有東坡者矣
王納言思齡家有蔡忠惠二帖草草處皆得晉人三昧
　句曲笪在莘題字亦有意
京口張氏世博雅好古所藏有虞永興夫子廟堂碑真
　蹟字小於碑本當時試筆所作黄庭結搆妙合自然
　可異也考永興此碑成搨無虛日唐末已斷泐盡矣
　世所傳陜搨乃五代時王彦超重摹上石者余見初
　搨本出大内與今大異宋元皆未見此真蹟耶
張禮存太史又出右軍三帖唐人雙鈎也奉橘帖不逮
　如何帖有王勝之題字趙文敏評者謂有游閒公子
　之風張素存太史出大仰山興國禪寺碑真蹟獨謹
　嚴有風骨
馮涿州宋元畫册二戊申冬歸之孫北海先生己酉人
　日余獲觀焉
元唐子華大幅山水在山隂胡夫子家全倣郭河陽
越窑矮足爵栗殻浮青轉側皆翡翠呉越王所供當時
　民間禁不敢用故存者極少
李迪鹿一幅叢樹流泉蔚為幽邃故諸態皆天全也斫
　渲俱非近今法
王若水花一幅葉似玉簮而花似萱目所未見或曰波
　羅花也設色極竒右二幅皆文康公家賜物
江貫道長江萬里圖張爾唯學曾所藏順治甲午赴蘇
　州太守任孫北海龔孝升曹秋岳三先生偕王元照
　王文孫於都門宴别各出所藏名蹟相較諸公欲裂
　而分之爾唯大有窘色北海集古句戲之曰剪取呉
　淞半江水惱亂蘇州刺史腸一座絶倒
董北苑夏景山口待渡圖見宣和譜己酉見之京師前
　有天厯之寶元文宗奎章閣物也後有天厯三年正
　月奎章閣侍書臣柯九思鑒定恭跋奎章閣侍書學
　士臣虞集詩又有奎章閣承制學士臣李泂奎章閣
　參書臣雅琥二詩雅琥蒙古人
觀山口待渡圖之次日又見米南宫山水一幅山樹㸃
　法簡而能厚室宇人物舟楫皆工細已乃悟其從北
　苑來古人學有原本如是也有黄子久印沈石田印
　王文安題装池之左千山萬山青如空大樹小樹如
　游龍井西道人出神去飛過蓬萊第一峰老鐵在小
　蓬臺書大癡為叔敬作此横幅兼海岳北苑而成茫
　茫真氣浮動也
伏生圖席地凴几短鬚雞皮真九十老人而睂目静逺
　則大儒也宣和帝題王維冩伏生數字字極楷上用
　乾卦印背亦精絹裝
韓幹馬一幅有劉巨濟米元章黄山谷題字為李龍眠
　物右二幅下背後有卧用半印存司印一字俟考
黄子久天台石壁圖大幅樹石皆一筆冩成與富春山
　圖異體同韻袁宗徹家藏物也
黄子久王若水合作大幅山水上有杜伯原本八分題
　字沂陽董復家藏
郭熙古木寒泉圖大幅坡陀迴復二大古木一挺一盤
　衆木擁之凄神寒骨有不可久居之氣
倪髙士迂作匡廬清曉圖峯巒麗密林木森秀極為
　工到荆關古法然也自題小詞其上曰春渚芹蒲秋
　郊棃棗西風沃野收紅稻簷前炙背媚晴陽天涯轉
　眼凄芳草魯望漁村陶朱煙島髙風峻節今如掃
　黄雞啄黍濁醪香開門笑迎東隣老字畫挾八分最
　有逸趣
倪元鎮獅子林圖今在楚中程端伯家
子敬好冩洛神賦今所存者十三行耳余所見十三行
　與停雲館諸刻大異又見一搨本迺全文右軍亦有
　全文榻本不知何時所刻原出之内府右軍全學鍾
　太𫝊時作行草闌入索史子敬則駸駸曹娥碑法滿
　騫异題識字在子敬全文下不在十三行下
文與可垂竹一枝䙰褷軒翥生氣滿紙與東坡大幅迥
　殊迺云吾墨竹一派近在彭城此不可以形似求也
子父鼎今在額駙王長安家
孟彛口徑三寸許漫水銀色平肩耳内有作孟彛二字
　欵
周小鼎無欵識髙五寸徑三寸許從鼎也
黄山谷草書秋浦歌長卷真蹟得之丹陽蔣虎臣極賞
　之
吕氏族譜見於定逺民家卷首八字題曰山谷老人書
　下有印方二寸許曰學士之章下有叙作吕東萊書
　又有蘇轍魏了翁虞允文文天祥文與可諸人題字
　印文皆前學士之章觀前後手蹟皆出一人盖吕氏
　子孫錄本也二敕書一為吕蒙正一為吕夷簡皆有
　制書之寶小璽敕書書法亦草草獨二公畫像寥
　寥數筆神度煥然非宋之髙手不能也
常郡陸竺僧度辛巳館於俞容自家好吐納𨗳引從北
　地韓道學未百日晚坐院中棃花盛開一婦人倚垂
　楊注視瞥見之意謂容自家人遂入户轉憶之訝其
　非時世粧自是數相見偶違其意輒見一蝶入其口
　若有物縶其心者遂覺已委其身而去至宫殿見貴
　人侍者皆武切責之轉屠其家竺僧忽自念予一心
　也何事而為彼縶諸縁放休而已卧醒在床矣如是
　數月乃滅余謂竺僧此已魔非鬼物
韋際飛致雲言於池河驛見貢猿雌雄各一抱一子傍
　聚獮猴數十擲跳喧􁀙貢者言猿惡人間哭泣聲聞
　則腸絶故以是亂之雌白而黑環其面頸以下亦黑
　若衣領雄黑而白環其面領縁亦白與之棗栗伺其
　引手接則引逺猿必引臂及之左長則右縮信通臂
　也猿聲悲故有峽中沾裳之謠兹乃畏人之聲悲異
　哉
　
　
　
　
　
　
　
　七頌堂識小録
