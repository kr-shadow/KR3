#+TITLE: 遁甲演義-明-程道生
#+DATE: 2016-06-11 12:23:22
#+SOURCE: github.com/kanripo/KR3g0048 master e26b129b                
欽定四庫全書　　　　　子部七
　遁甲演義　　　　　　　術數類六(隂陽五行之/屬)
　　提要
　　　　(臣/)等謹按遁甲演義四卷明程道生撰道生
　　　　字可生海寧人言遁甲者皆祖洛書然河圖
　　　　以圖名當有竒偶之象洛書以書名當有文
　　　　字之形故班固以為六十五字(見漢書/五行志)劉向
　　　　以為三十八字劉歆以為二十字(並見尚書/正義洪範)
　　　　(篇/)是皆先漢以來洛書無圖之明證若如宋
　　　　以後所傳四十五㸃之狀與河圖不殊則當
　　　　名洛圖不名洛書矣考大戴禮載明堂古制
　　　　有二九四七五三六一八之文此九宫之法
　　　　所自昉而易緯乾鑿度載太乙行九宫尤詳
　　　　遁甲之法實從此起方技家不知求其源故
　　　　妄託也其法以九宫為本緯以三竒六曜八
　　　　門九星視其加臨之吉凶以為趨避以日生
　　　　於乙月明於丙丁為南極為星精故乙丙丁
　　　　皆謂之竒而甲本諸陽首戊己下六儀分麗
　　　　焉以配九宫而起符使故號遁甲其離坎分
　　　　宫正授超神閏竒接氣與厯律通開生之取
　　　　北方三向與太乙通龍虎蛇雀刑囚旺墓之
　　　　義不外於乗承生尅與六壬星命通至風雲
　　　　緯候無不該備故神其說者以為出自黄帝
　　　　風后及九天元女其依托固不待辨而要於
　　　　方技之中最有理致考漢志所列惟風鼓六
　　　　甲風后孤虚而已於竒遁尚無明文至梁簡
　　　　文帝樂府始有三門應遁甲語陳書武帝紀
　　　　遁甲之名遂見於史則其學殆盛於南北朝
　　　　隋志載有伍子胥遁甲文信都芳遁甲經葛
　　　　祕三元遁甲圖等十三家其遺文世不槩見
　　　　唐李靖有遁甲萬一訣胡乾有遁甲經俱見
　　　　於史志至宋而傳其説者愈多仁宗時嘗命
　　　修景祐樂髓新經述七宗二變合古今之樂
　　　參以六壬遁甲又令司天正楊維徳撰遁甲
　　　玉函符應經親為製序故當時壬遁之學最
　　　盛談數者至今多援引之自好竒者援以談
　　　兵遂有靖康時郭京之輩以妖妄誤國後人
　　　又攙雜以道家符籙之法益怪誕不可究詰
　　　於是六壬盛行而遁甲之學㡬廢究之遁通
　　　於壬壬於人事為切遁於天文為優實亦未
　　　有以軒輊也世所傳五總龜烟波釣叟訣稍存
　　　梗槩而是編旨約詞該於用竒置閏之要頗
　　　為詳具至論本命行年謂欲乗本局中吉星
　　　生旺其説亦他書所未及存之以備三式之
　　　一殆亦五行家所不廢歟乾隆四十六年十
　　　月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
欽定四庫全書
　遁甲演義卷一
　　　　　　　　　　　　明　程道生　撰
　　遁甲源流
昔黄帝始創竒門四千三百二十局法乃歲按八卦分
八節節有三氣歲大率二十四氣也氣有天地人三候
歲大率七十二候也候有五日歲大率三百六十日也
日有十二時歲大率四千三百二十時也一時一局故
竒門四千三百二十局也　風后制竒門為一千八十
局者以冬至陽生起坎艮震巽四卦統氣一十二候計
三十六分局五百四十為陽遁以夏至隂生起離坤兊
乾四卦統氣一十二候計三十六分局五百四十為隂
遁合隂陽二遁為一千八十定局也此蓋撮四候而共
看六十時定局四箇一千八十定局則依舊為四千三
百二十局矣周太公諳兵法善布竒門以八卦分八節
節分三氣氣分三候歲計七十二候立七十二活局毎
局六十時七十二局計四千三百二十時也　漢張子
房刪捷冬至十二氣分三十六候撮四候為陽遁九局
夏至十二氣分三十六候撮四候為隂遁九局此活圖
更㨗也夫一十八局七十二局皆不越一千八十局矣
作硬局則皆一千八十局作活局則有七十二局一十
八局然一十八局雖簡以竒門星儀符使之行悉定布
於局中其為課四千三百二十舉目在前其所未為者
只加臨一事耳如欲加臨但依局所定正轉兩盤其課
遂成是風后之法乃萬世不易也
　　年家竒門
上元一宫起甲子　中元四宫起甲子　下元七宫起
甲子　俱逆飛六儀順布三竒隨三元内各年支干審
在某甲旬内則以其甲頭為直符符上之門為直使將
甲頭直符之星逐年干轉直使隨年支逆飛審其方向
得竒門到者吉
自嘉靖四十三年甲子起杜門十年一移萬厯甲午年
移休　三元年遁上元六十年以隂遁一局加之中元
六十年以隂遁四局加之下元六十年以隂遁七局加
之
　　月家竒門
三元分局　甲巳遇四孟為上元在一宫起甲子　甲
巳遇四仲為中元在七宫起甲子　甲巳遇四季為下
元在四宫起甲子　俱逆布六儀順布三竒毎一元管
五年　凡推月竒門先審其年在何一元内依前布門
飛竒次就其年遁月建係某甲頭直符逐地下月干轉
符上之門為直使隨月支飛泊看方向得竒門到大利
　自嘉靖四十二年十一月甲子起休門在坎三箇月
一移至萬厯四十一年十一月甲子起休門在坎　三
元月遁以五虎遁月建對之六十年遁乙丙丁竒並同
八門方位
　　日家竒門
分隂陽二遁按節推排三日一局順行六甲周而復始
休開生景吉得生旺合三竒加臨更利　起訣　甲戊
壬子居坎　丁辛乙邜坤裁　庚甲戊馬震宫遊　丁
癸辛雞巽在　庚丙䑕歸乾六　己癸邜走西街　丙
壬赤馬艮安排　乙己鷄飛離界　其法自坎宫起甲
子毎三日一換順飛八方不入中五看其日到何宫便
起休門一順輪去三吉門到方便出入行事吉如甲子
乙丑丙寅在坎丁邜戊辰己巳在坤之類餘倣此推
甲子乙丑丙寅　休門在坎　丁邜戊辰己巳　在坤
　庚午辛未壬申　在震　癸酉甲戌乙亥　在巽　丙
子丁丑戊寅　在乾　己邜庚辰辛巳　在兊　壬午
癸未甲申　在艮　乙酉丙戌丁亥　在離　戊子己
丑庚寅　在坎　辛邜壬辰癸巳　在坤　甲午乙未丙
申　在震　丁酉戊戌己亥　在巽　庚子辛丑壬寅
　在乾　癸邜甲辰乙巳　在兊　丙午丁未戊申
在艮　己酉庚戌辛亥　在離　壬子癸丑甲寅　在
坎　乙邜丙辰丁巳　在坤　戊午己未庚申　在震
　辛酉壬戌癸亥　在巽　甲子乙丑丙寅　又復自
坎宫起每三日一移　年吉不如月吉月吉不如日吉
日吉不如時吉與日吉相合者更吉
　　時家竒門
假如陽遁一局甲子在坎天蓬為直符休門為直使管
十時至癸酉止　甲戌在坤天芮為直符死門為直使
管十時至癸未止　甲申在震天沖為直符傷門為直
使管十時至癸巳止　甲午在巽天輔為直符杜門為
直使管十時至癸邜止　甲辰在五天禽為直符死門
為直使管十時至癸丑至　甲寅在乾天心為直符開
門為直使管十時至癸亥止　此陽一局五日六十時
足餘類此推　乙竒離　丙竒艮　丁竒兊　乃陽遁
儀順而竒逆也　甲辰五乃寄在坤二宫　若隂遁九
局甲子在離天英為直符景門為直使管十時一換
甲戌在艮天任為直符生門為直使管十時　甲申在
兊天柱為直符驚門為直使管十時　甲午在乾天心
為直符開門為直使管十時　甲辰在五天禽為直符
死門為直使管十時　甲寅在巽天輔為直符杜門為
直使管十時　此隂九局五日六十時足餘類此推
丁竒震　丙竒坤　乙竒坎　乃隂遁竒順而儀逆也
　　烟波釣叟賦
軒轅黄帝戰蚩尤涿鹿經年苦未休偶夢天神授符訣
登壇致祭謹䖍脩神龍負圖出洛水彩鳯銜書碧雲裏
因命風后演成文遁甲竒門從此始一千八十當時制
太公刪成七十二逮於漢代張子房一十八局為精藝
先須掌上排九宫縱横十五在其中次將八卦論八節
一氣統三為正宗隂陽二遁分順逆一氣三元人莫測
五日都來換一元接氣超神為準的認取九宫分九星
八門又逐九星行九星逢甲為直符八門直使自分明
符上之門為直使十時一位堪慿據直符常遣加時干
直使逆順遁宫去六甲元號六儀名三竒即是乙丙丁
陽遁順儀竒逆布隂遁逆儀竒順行吉門偶爾合三竒
直此須云百事宜更合從傍加檢㸃餘宫不可有㣲疵
三竒得使誠堪使六甲遇之非小補乙逢犬馬丙䑕猴
六丁玉女騎龍虎又有三竒遊六儀號為玉女守門扉
若作隂私和合事請君但向此中推天三門兮地四户
問君此法如何處大沖小吉與從魁此是天門私出路
地户除危定與開舉事皆從此中去六合太隂太常君
三辰元是地私門更得竒門相照耀出行百事總欣欣
太衝天馬最為貴卒然有難宜逃避但當乘取天馬行
劍㦸如山不足畏就中伏吟為最凶天蓬加著地天蓬
天蓬若到天英上須知即是反吟宫八門反復皆如此
生在生門死在死縱有吉宿得竒門萬事皆凶不堪使
六儀擊刑何太凶甲子直符愁向東戌刑在未申刑虎
寅巳辰辰午刑午三竒入墓好思推甲日那堪相見未
丙竒屬火火墓戌此時諸事不須為更兼六乙來臨二
月竒臨六亦同論又有時干入墓宫課中時下忌相逢
戊戌壬辰兼丙戌癸未丁丑亦同凶五不遇時龍不精
號為日月損光明時干來克日干上甲子須知時忌庚
竒與門兮共太隂三般難得總加臨若還得二亦為吉
舉措行藏必遂心更得直符直使利兵家用事最為貴
常從此地擊其沖百戰百勝君須記天乙之神所在宫
大將宜居擊對沖假令直符居離九天英坐取擊天蓬
甲乙丙丁戊陽時神居天上要君知坐擊須慿天上竒
隂時地下亦如之若見三竒在五陽偏宜為客自高強
忽然逢著五隂位又宜為主好裁詳直符前三六合位
太隂之神在前二後一宫中為九天後二之神為九地
九天之上好揚兵九地潛藏可立營伏兵但向太隂位
若逢六合利逃刑天地人分三遁名天遁日精華蓋臨
地遁月精紫雲詳人遁當知是太隂生門六丙合六丁
此為天遁自分明開門六乙合六己地遁如斯而已矣
休門六丁共太隂欲求人遁無過此要知三遁何所宜
藏形遁跡斯為美庚為太白丙熒惑庚丙相加誰㑹得
六庚加丙白入熒六丙加庚熒入白白入熒兮賊即來
熒入白兮賊須滅丙為勃兮庚為格格則不通勃亂逆
天丙加地庚為勃天庚加地癸為格丙加天乙為勃符
天乙加丙為飛勃庚加日干為伏干日干加庚飛干格
加一宫兮戰在野同一宫兮戰於國庚加直符天乙伏
直符加庚天乙飛庚加癸兮為大格加己為刑最不宜
加壬之時為上格又兼歲月日時移更有一般竒格者
六庚謹勿加三竒此時若也行兵去匹馬隻輪無反期
六癸加丁蛇跃蹻六丁加癸雀入江六乙加辛龍逃走
六辛加乙虎猖狂請觀四者是凶神百事逢之莫措手
丙加甲兮鳥跌穴甲加丙兮龍囘首只此二者是吉神
為事如意十八九八門若遇開休生諸事逢之總稱情
傷宜捕獵終須獲杜好邀遮及隱形景上投書並破陣
驚能擒訟有聲名若問死門何所主只宜弔死與行刑
蓬任衝輔禽陽星英芮柱心隂宿名輔禽心星為上吉
衝任小吉未全亨大凶逢芮不堪遇小凶英柱不精明
大凶無氣變為吉小凶無氣一同之吉宿更能逢旺相
萬舉萬全必成功若遇休囚並廢没勸君不必進前程
要識九星配五行各隨八卦考羲經坎蓬星水離英火
中宫坤艮土為營乾兊為金震巽木旺相休囚看重輕
與我同行即為相我生之月誠為旺廢於父母休於財
囚於鬼兮真不妄假令水宿號天蓬相在初冬與仲冬
旺於正二休四五其餘倣此自研窮急則從神緩從門
三五反復天道亨十干加伏若加錯入庫休囚吉事危
十精為使用為貴起宫天乙用無遺天目為客地為主
六甲推兮無差理勸君莫失此𤣥機洞徹九宫扶明主
宫制其門不為迫門制其官是迫雄天網四張無路走
一二網低有路宗三至四宫行入墓八九高强任西東
節氣推移時候定隂陽順逆要精通三元積數成六紀
天地未成有一理請觀歌裏精㣲訣非是賢人莫傳與
　　八門九星逐時移宫訣
假如陽遁一局甲子時照上格内蓬星在一宫休門亦
在一宫則將下圓圖内輪子移蓬星休門俱對一坎宫
則生門丙竒下有丙在艮竒門全具乙竒在離無門丁
竒在兑無門如乙丑時看上格子内蓬星在九休門在
二宫則移下圓圖内輪子上蓬星對九宫休門對二坤
宫則見休門丙竒在二坤宫竒門全乙竒在坎無門丁
竒在震無門如丙寅時上格子内蓬星在八宫休門在
三宫則移下輪子上蓬星對八宫休門對三宫則休門
丙竒在震宫竒門全乙竒在二宫丁竒在六宫俱無門
下至癸酉時俱以甲子旬頭為直符休門為直使依前
法移宫又如甲戌時至癸未時十時芮星直符死門為
直使若甲申時至癸巳時俱以衝星為直符傷門為直
使俱依上法逐時移之餘倣此

　　黄帝隂符經
隂陽逆順妙難窮二至還歸一九宫若能了達隂陽理
天地都來一掌中三才變化作三元八卦分為八遁門
星符毎逐時干轉直使常隨天乙奔六儀六甲本同名
三竒即是乙丙丁三竒倘合開休生便是吉門利出行
萬事從之無不利能知𤣥妙得其靈直符前三六合位
前二太隂君須記直符後一名九天后二宫神名九地
地為伏匿天揚兵六合太隂可藏避急從神兮緩從門
三五反復天道利巳上若得三竒妙不如更得三竒使
得使猶來未為精五不遇時損其明損明須知時尅日
吟格相加尤不吉掩捕逃亡須格時占稽行人信宜失
斗中三竒遊六儀天乙㑹合主隂私討捕須明時下尅
行人信息遇三竒三竒上見遊六儀六儀更見五陽時
兼向八門尋吉位萬事開三萬事宜五陽在前五隂後
主客須知有盛衰隂后五子還須記六儀加著更無利
六儀忽然加三宫更為刑擊先須忌六儀擊刑三竒墓
此時舉動百事誤太白入熒賊即來火入金鄉賊即去
丙為勃兮庚為格格則不通勃亂逆庚加日干為伏干
日干加庚飛干格庚加直符天乙伏直符加庚天乙飛
加己為刑道上格加癸路中大格宜加壬之時為小格
更嫌歲月日時移當此之時皆不吉遣將行師勿用之
丙加甲兮鳥跌穴甲加丙兮龍返首辛加乙兮虎猖狂
乙加辛兮龍逃走丁加癸兮雀入江癸加丁兮蛇跃蹻
符加丙丁為相佐使加六丁為守户生丙合戊為天遁
地遁乙合開加己休承丁合太隂人天網四張時加癸
蓬加英兮為返吟伏吟之時蓬加蓬吉宿見之事更吉
凶宿逢之事愈凶天輔衝任禽心吉天蓬天英芮柱凶
隂宿禽心柱英芮陽宿衝輔及蓬任天網四張無走路
隂陽逆順妙無窮節氣推移時候應二至還歸一九宫
三元超遁用六甲八卦周流遍九宫
　　竒門原始
是書謂之造宅三白之法出自都天撼龍經八十一論
太乙紫㣲九總八卦者天地之骨髓星斗之樞機八卦
互變而及於無窮五行推移而應乎無盡以九星為之
九總以八門為之八卦上可以補天地不全之化下可
以助君王不及之功扶危助吉發瑞生祥既同遊十二
分之經圖又殊配二十八宿之格局此書者正天地之
紀綱明隂陽之經緯幽探賾隱顯達通𤣥試其八卦門
庭配列九州蹊向推遷六甲驅使六儀天乙直符俾之
運局太乙直使使之指揮竒以六儀偶以八節上下招
搖内外表應三盤運局八卦皆通值其吉則萬事堪為
值其凶則一分莫舉其一曰都天九卦其二曰入地三
元其三曰行軍三竒其四曰造宅三白其五曰遁形太
白之書其六曰八山撼龍之訣其七曰轉山移水九字
𤣥經其八曰建國安邦萬年金鏡其九曰𤣥宫獲福救
貧生仙産聖變禍福如反掌使貧富如等閒倘三疊之
遇竒門若蛟龍之得雲雨見六合之逢格局如狼虎之
産羽翼忌取休囚防其刑擊如得竒星来到必須吉位
門開位位皆宜門門俱吉只要合得其所仍須各論其
時干神不囚支神不尅神藏煞没方知萬事皆和反吟
伏吟定是千殃數集竒逢旺相是為富貴之媒門逢開
休方協英雄之應遇青龍返首值甲乙之妙詳若白虎
猖狂見庚辛之凶禍若見螣蛇跃蹻知壬癸之崢嶸倘
逢朱雀投江管丙丁之妖怪飛鳥跌穴便云百事皆祥
貴人登壇管取九宫皆慶通𤣥機而天地皆轉得妙用
則觸事亨通若為文武官僚修造職位皆増或與良民
庶士遷塋扶危作福建州府而民安物泰興縣鎮而富
足租平立宅室而福集人依作廟宇而鬼安神妥橋梁
船驛井竈路途以至其餘行事務在選擇週全或有太
歲將軍盡在拱手任是九良煞曜莫敢當頭不問諸家
運氣不超不開犯著空亡禁殺但求此局却要有竒可
保千年皆招百福最堪動土破山埋宗葬祖務有竒星
到坐門户得開有龍山者必求反首青龍有白虎者忌
其猖狂白虎有𤣥武者逺其跃蹻螣蛇有朱雀者怕其
投江朱雀如斯迎避用意配求萬無一失之虞動有十
全之吉分其頭緒布其提綱具列千端備述其藴非但
謀猷之逢吉實乃天地之獻祥助國安邦濟民利物得
之者宜什襲於玉匱金縢真所謂至聖皇家之寳也
　　遁甲神機賦
兩儀主使三才攸分歩呪攝乎鬼神存局通乎妙㫖前
修刪簡靈文裁整諸經要理夫甲加丙兮龍囘首丙加
甲兮鳥跌穴囘首則恱懌易遂跌穴則顯灼易成身殘
毁兮乙遇辛而龍逃走才虚耗兮辛遇乙而虎猖狂癸
見丁兮螣蛇跃蹻丁見癸兮朱雀投江生丙臨戊天遁
用兵開乙臨己地遁安墳休丁遇太隂人遁安營伏干
格庚臨日干飛干格日干臨庚庚臨直符伏干格之名
直符臨庚飛宫格之說大格庚臨六癸刑格庚臨六己
按格所向既凶百事營為不喜時干尅日干乃五不遇
而災生丙竒臨時干名為勃逆而禍起三竒得使衆善
皆臻六儀擊刑百凶俱集太白入熒賊即來火入金鄉
賊將去地羅遮障不占前天網四張無走路直符宫同
天乙位而取如逢急難宜從直符方而行二至順逆妙
理𤣥㣲陽符左為前數隂符右為前尋陽遁從冬至前
一十二氣直符後一為九天后二為九地前三為六合
前二為太隂隂遁從夏至一十二氣直符前一為九天
前二為九地前五為六合前七為太隂太隂潛形而隱
遁六合遁身而謀議九天之上揚威武九地之下匿兵
馬天地備兮難量神機妙兮莫測學者欲臨事有謀存
心斯賦無惑
　　超神接氣置閏訣
歌曰接氣超神為準的超者超過也神者日辰也接者
承接也氣者諸節也節未至而日辰符頭先到則以符
頭為主而超用未來之節氣此之謂超又有節已至而
日辰符頭未到則以後日辰符頭為主而待日辰至方
承接之蓋其氣未來而竒星常用於前此之謂折補前
局週完方接所到之節為接氣也　假如丙午年四月
十三日壬申交立夏節然四月初五日是甲子已在立
夏前九日矣則合超越先於甲子下用立夏上局竒己
巳後用中局此乃先得竒後得節凡作用取效甚速
又如十一月初二日庚寅大雪節自前己夘至庚寅已
超十二日矣是過旬也餘無再超之理至此合用閏閏
者何也自甲午至戊申計十五日重復大雪節前局竒
十六日甲辰交冬至節方用冬至下局是謂之接也自
此以後用接閏之法又超接訣曰但逢節氣相交日四
仲符頭恰相宜一任推排無差忒便為正局上元期正
局既明無混瀆漸漸移來換超局超至旬餘是閏期三
候纔終當接續閏竒若不居芒種便是隂終大雪時十
五日完斯已矣還將超接正同推超越經旬或九朝或
過十一日無饒閏竒額在斯三日更不加前與後稍
凡閏竒三候一終即為接氣接氣積久乃換正竒正竒
暫移乃換超局超局越過九日或十日或十一日又當
置閏以歸毎節氣所餘五時二刻也置閏定在芒種大
雪之後設遇小滿小雪二氣之交雖超九日十日不可
置閏葢竒以冬夏二至陽極隂終置閏者以畢各節氣
積餘之氣也
蓋超神接氣四字乃遁甲中之闗鍵茍不能明先後厯
數但知超接之說不知接用拆補之妙則天道廢弛人
事乖違而禍福不騐矣甚至不知超接正閏之法據見
成硬局以擇日時上局反作下局顛倒錯亂無有效騐
遂忽之以為不足信可痛哉况拆補之局永為下之殘
局必待符頭先到日方為某節某氣上局豈不是子午
夘酉為上局耶上局永無拆補借用之理
閏訣曰閏竒閏竒有妙訣神仙不肯分明說甲己二日
號符頭子午夘酉為上列寅申巳亥配中元辰戌丑未
下元節節過符符過節閏積原來為凖則節前得符謂
之超節後得符謂之接有時超過一旬餘便當置閏真
妙絶要知置閏在何時端在芒種與大雪超神接氣若
能明便是天邊雲外客
　　超接引例
假如淳祐六年丙午四月十三日壬申立夏而本月初
五日是甲子即以立夏節用立夏前九日矣則合前初
五日起超在先借用立夏上局竒自初十日己巳為立
夏中局竒至十六日甲戌用立夏下局竒此乃先得竒
後交節為超謂之超神速者也　又如淳祐七年丁未
二月二十三日雖交清明至二十五日是己酉始用清
明上局竒此乃先交節後得竒為接謂之接氣遲者也
　又如其年六月二十八日己酉立秋正值節與日辰
同到其日即立秋上局謂之正授竒凡換竒皆子時換
也又須知閏竒之法方能超接得真也　積日以成閏
月積時以成閏竒正超閏接有法分金定刻難明局以
五日一換遇一節氣通換六局凡一月節氣必三十日
五時二刻零以三十日分六局以餘五時二刻置閏超
神不過十日遇芒種大雪超過九日即置閏也　假如
丙戌年五月初一日己夘至初九日己某刻芒種竒超
九日則當置閏即用初一日己邜作芒種上超局初六
日甲申作芒種中超局十一日己丑作芒種下超局畢
於此重用一局作三竒閏法以十六日甲午作芒種閏
竒此超神置閏之法也二十四日已交夏至是為置閏
借夏至七日其五月小盡至六月初二己酉方作夏至
上局初七日甲寅作夏至中局十二日己未作夏至下
局以為接氣炁也
　　又引證
假如萬厯二十四年丙申正月初九日丑時立春初九
丙子日戊子時還是先年大寒下局自丑時至亥十一
時初十丁丑日十二時十一戊寅日十二時共三十五
箇時俱借立春下局陽二遁坤二起甲子此為殘局也
蓋丙子丁丑戊寅三日乃甲戌旬五日管下故為下局
耳十二己夘日符頭纔到甲子時起至癸未日亥時止
共計五日方用立春上局陽遁八宫艮上超甲子十七
甲申日換局甲子時至戊子日亥時計五日俱以立春
中局陽五遁中宫起甲子二十二日己丑日甲子時至
辛夘日夘時止計二十八時俱補足前立春下局所少
之數此乃補局也二十四日辛夘日辰時雨水至二十
六癸巳日亥時計三十二時俱借雨水下局陽三遁震
宫起甲子蓋辛夘壬辰癸巳三日乃己丑旬管下故為
下局耳二十七甲午日符頭方到自子時起至二月初
一戊戌日亥時計六十時始作雨水上局陽九遁離宫
起甲子二月初二己亥日子時起至初六癸夘日亥時
計六十時雨水中局陽六遁乾宫起甲子初七甲辰日
十二時初八乙巳日十二時初九丙午日巳時上共三
十時俱補足前雨水下局所少之數前正月辛夘日
辰時起至癸巳日亥時止共三十二時尚少二十八時
不滿一局也今以此三十時補之計六十二時乃五日
零二時為下局正是補局之法也初九日丙午日午
時驚蟄節自午時起至戊申日亥時止共計三十時俱
驚蟄下局陽四巽宫起甲子此為殘局蓋丙午丁未戊
申三日亦是甲辰旬管下故為下局耳十二己酉日
符頭始到子時至癸丑日亥時共五日作驚蟄上局陽
一遁坎宫起甲子十七甲寅日子時起至戊午日亥
時止共五日作驚蟄中局陽七遁兊宫起甲子二十二
己未日十二時二十三庚申日十二時至二十四辛酉
日申時止共算三十三時俱補足前驚蟄所少下局之
數前驚蟄三十時曰殘局今三十三時曰補局共五日
零三時完一局也寧可多二三時不可少六十時所零
之時留在後面作閏　假如萬厯二十七年己亥五月
十七甲子日子時小暑節此乃符節兩到名正授竒餘
倣此八月初三己夘日乃符頭到初四庚辰日丑時秋
分乃符先到而節後到當用超法　又如萬厯二十六
年戊戌正月初八甲午日符頭已到十五日戌時雨水
乃符先到而節後到當用超法自正月初八甲午日超
起節節氣氣超去超至十月二十七己夘日超用大雪
直至十一月初九日乃大雪節已過十一日合當置閏
也十三甲午日疊作大雪節此名閏竒倣此自十一
月十三接起節節氣氣俱要接去直接去至萬厯二十
七年己亥五月十七甲子日子時正交小暑節此名正
授竒也倣此正竒用至八月初三己夘日符頭已到初
四秋分乃符先到而節氣後到又當超用自初四日秋
分超起節節氣氣超至於萬厯二十九年辛丑四月二
十七甲午日超用芒種五月初七甲辰日丑時交芒種
節已超過十日勢無再超之理當此處置閏五月十二
己酉日叠起又作芒種節上局陽六遁乾宫起甲子此
即謂閏竒故書云二至之前有閏竒者此也
　　遁甲錯誤須檢㸃
歌曰更合從旁加檢㸃餘宫不可有㣲疵　假如得開
休生三門又合乙丙丁三竒亦未便為全吉猶忌餘宫
犯格先賢隱其天機妙處未言其故所以竒門不吉百
十餘格不犯此則干彼非精究難知如餘宫有犯若得
直符直使時干相左則又何妨蓋符使干佐乃三竒八
門一時之主宰也　或用乙竒餘宫切忌逃走猖狂庚
加乙兮等格不吉也其餘投江跃蹻不足忌矣
夫用遁之法不推本命行年未見精妙必人生年命乘
本局吉星竒門生旺之方始得神將䕶持無不利也
若命入囚死刑尅之宫而又加以惡星雖所謀事合生
開吉門終不為美故遣將先擇其年命利者為主否則
當候直符移易可也法以生命隨局順逆為主行年隨
命數至泊宫為是男順寅女逆申皆起五虎遁其泊宫
生尅刑害須以納音而論歲月用支蓋方隅生成之神
命年用音者為八方有五命之塋也縁五日為一局一
局六十時而一時之中善惡不一若不參之以年命烏
足以盡其美哉
如三竒得使者乙竒加天盤甲戌甲午是但乙竒加甲
午辛上乃青龍逃走　丙竒得使加甲申庚上火入金
鄉名曰熒入太白　丁竒得使加甲寅癸上乃朱雀投
江俱不可用如遇本旬直符臨其上則可用也
　
　
　
　
　
　
　
　
　
　
　
　
　
　
　
　遁甲演義卷一
欽定四庫全書
　遁甲演義卷二
　　　　　　　　　　　　明　程道生　撰
　　竒門吉格
　　　天遁
歌曰生門六丙合六丁此為天遁自分明經曰上盤六
丙中盤生門下盤六丁生門合六丙月竒下臨天上六
丁此時得月華之所蔽亦不可犯竒墓門迫其氣升内
應其心外主其身下注其心名曰𤣥珠能聽而修者升
天有事呼玉女神名丁邜而出其神隨䕶呪曰丁邜玉
女䕶我祐我毌令傷我視我者瞽聽我者反受其殃呪
畢行去慎勿反顧其方可以稱王侯之權利朝君王醮
謝蒼穹禮神求福極利征戰使敵自伏上書獻䇿求官
進職脩身隱迹剪惡除凶市賈出行百事俱吉婚嫁入
宅徃來此方大吉　假如陽遁四局乙庚之日乙酉時
天心為直符加時干六乙開門為直使加時干七宫即
生門與月竒六丙臨六丁於一宫是為天遁　隂遁六
局戊癸之日庚申時天蓬為直符加時干六庚休門為
直使加時干四宫即生門與月竒六丙臨六丁於九宫
是謂天遁
　　　地遁
歌曰開門六乙合六己地遁如斯而已矣經曰上盤六
乙中盤開門下盤六己開門與六乙日竒臨地下六己
此時得日精所蔽其氣黄内應其脾外應其形任呼任
用又名黄婆金公能修之者南宫列仙有事呼本旬玉
女依前法呪之大䕶其騐盖巳為地户得日精盖之其
方可以藏休兵銳立寨安營建府造置倉庫築垣墻安
墳開壙修道求仙逃亡絶迹出陣攻城全師捷勝百事
大吉　假如陽遁一局丙辛之日辛邜時天沖為直符
加時干六辛傷門為直使加臨一宫即日竒臨六己於
二宫是為地遁　假如隂遁九局夏至甲巳日丙寅時
以甲子天英為直符加坤丙以景加七其時開門合六
己下臨八宫此名地遁
　　　人遁
歌曰休門六丁共太隂欲求人遁無過此經曰上盤六
丁中盤休門下盤太隂休門與六丁星竒合下臨太隂
之位得星精所蔽其氣青黒内應腎外主耳目名曰還
陽丹修之者在世長年有事出門呼本旬玉女如前呪
之其方可以擇賢人求猛將隱形保身通靈入夢受道
成功說敵和仇藏伏獻䇿謀結婚姻添進人口和合交
易利市十倍天則隨其所求地則隨其所視人則隨其
所令保持全勝之𤣥機也　假如陽遁七局乙庚日丙
子時天任為直符加時干六丙於五宫生門為直使加
臨一宫即休門與六丁星竒下臨直符前二六宫太隂
中也　假如陽遁上元一局甲巳日丙寅時此時天上
直符臨八宫即後一九天臨一宫後二九地臨六宫前
二太隂臨四宫前三六合臨九宫　假如隂遁上元九
局甲巳之日丙寅時此時天上直符臨二宫即前一九
天臨七宫前二九地臨六宫後二太隂臨四宫後三六
合臨三宫或欲出行者於所向之方呼其星辰之名而
行六十歩方左轉入太隂中　假如陽一局甲巳日丙
寅時六丙在八宫以天上六甲天蓬直符加八宫欲出
東北方呼其星辰之字子禽行六十歩入太隂中此時
前二太隂臨四宫前三六合臨九宫左回入東南及正
南皆太隂中也凡出入用事皆向六甲所在之方呼其
神名五行相制行六十歩左轉入太隂中　甲子旬首
神名王文卿若登壇􁧅將欽授兵符運籌發令儲糧皆
向其方呼其神名五行相制行六十歩轉入太隂中則
發握如神　甲戌旬首神名徐何若開渠治路決河呼之
而行如前　甲午旬首神名靈光安營置陣廵狩戰鬬
者呼之　甲申旬首神名盖薪入草畋獵者呼之　甲
辰旬首神名含章求官拜將臨民赴任者呼之　甲寅旬
首神名監兵揚兵振武行軍者呼之　六甲内管五行
而動靜無方其五行而含勝有相生相克左手相天右
手法地其神體好靜故書五行相制運化之道無不兼
該　見貴求官左手書天字　商賈興販親友嫁娶書
和字　入山捕獵書獅字　部工居衆書強字　過河
治水書土字戊字　遊山入道書龍字　以上三遁最
宜隱遁人莫能窺天遁下盤合六丁乃三竒之最靈又
為六甲之隂謂竒門相合有如華蓋之覆體也　地遁
下盤臨六己為六合之私門又謂地户之隂謂竒門相
臨有如紫雲之遮體也　人遁下盤臨太隂蒙昧之象
蓋隂晦不能覩萬物謂竒門隂宫相合如有隂雲之遮
蔽也右三遁之時凡用事興兵施為出入修營宫室萬
事吉利
　　　飛鳥跌穴
歌曰丙加甲兮鳥跌穴　進飛得地雲龍聚㑹君臣燕
喜舉動皆宜此時從生擊死一敵萬人百戰百勝不論
隂陽二遁此時出兵行營逺遊百事俱吉君子利小人
凶所謂天盤丙竒加地盤本時甲旬頭也　假如大寒
中元陽遁九局甲巳日辛未時此時六丙在七宫以直
符天英加時干六辛於三宫得六丙下臨六甲於九宫
戊上此名為飛鳥跌穴　假如大寒上局陽三遁震宫
起甲子甲巳日丁邜時天沖直符加丁時干離上即六
丙下臨六甲於三宫此名飛鳥跌穴
　　　青龍回首
歌曰甲加丙兮龍囘首不問隂陽二遁得此局更合竒
門上吉雖無吉門亦可用事凢利見大人舉兵利客揚
威萬里從生擊死一敵萬人百事皆吉　假如陽遁一
局甲巳日丙寅時直符甲子戊與開門相合加於八宫
地丙之上此為青龍返首也
　　　玉女守門
歌曰又有三竒遊六儀號為玉女守門扉若作隂私和
合事請君但向此中推三竒遊六儀者乃天上乙丙丁
遊於甲子戊甲戌己甲申庚甲午辛甲辰壬甲寅癸之
六儀也玉女守門者謂丁為玉女而㑹天乙直使之門
也　如陽遁一局甲巳日庚午時丁竒在兊而庚午時
亦在兊休門直使加地丁七宫是也故甲子用庚午甲
戌用己邜甲申用戊子甲午用丁酉甲辰用丙午甲寅
用乙邜
　　　三竒得使
歌曰三竒得使誠堪使六甲遇之非小補乙馬逢犬丙
䑕猴六丁玉女騎龍虎甲戌甲午乙為使甲子甲申丙
為使甲辰甲寅丁為使其法甲木畏庚金是以三竒所
使除去巳酉丑而甲午甲戍拱乙未且乙木生午墓戌
故乙為使也火庫於戌而亥宫甲木生丙火是以甲子
甲申拱戌亥而丙為使也丁邜為甲子之隂甲寅甲辰
拱之故丁為使也乙為使者乙竒加甲戌甲午丙為使
者丙竒加甲子甲申也丁為使者丁竒加甲辰甲寅也
此時最吉　假令陽遁九局甲巳日庚午時此時六乙
日竒下臨三宫甲午是為乙竒得使　假令隂遁三局
丙辛日壬辰時此時乙竒在杜門下臨九宫甲午辛亦
為乙竒得使　假令陽遁九局乙庚日戊寅時此時丁
竒下臨四宫甲辰是為丁竒得使但乙竒加甲午辛乃
青龍逃走丙竒加甲申庚上乃熒入太白丁竒加甲寅
癸乃朱雀投江凡此三者尚有㣲疵不吉如遇本旬直
符同臨其上方可用之而吉也
　　　神遁
歌曰天上六丙合九天再合生門神遁然丙竒與生門
下臨九天之位得神靈所蔽其方可以祭神靈用聖術
畫地立籌歩鳯置造壇場刻鬼神攝魔昧自有威伏更
利攻虚隂謀密計𤣥妙開基修建廟宇塑畫褙表神像
以應神候
　　　鬼遁
歌曰天上六乙合九地臨於杜門鬼遁取丁竒與休門
相合下臨九地之位又曰乙竒與開門相合下臨九地
之位得鬼神隱伏之蔽其方可以探機偷營刼寨設伏
攻虚密伺動靜詭詐文書超亡薦孤拔寡以候鬼應
　　　風遁
歌曰天上六乙合三門下臨巽宫風遁矣又曰丙竒與
開門相合下臨巽宫不犯墓迫得靈竒順風爽㠶之蔽
又曰三吉門臨地盤乙竒又曰開休生三門與六丁星
竒相合下臨地下六己又曰辛儀與竒門下臨六乙其
方可以黙吸風雲噴噀旂旐令衆士沉吟聽音又丙竒
開門相合下臨坤宫更宜禱祭風伯雨師敵壘戰立旌
旗以候風應
　　　雲遁
歌曰天上六乙合六辛臨三吉門雲遁取又曰凡乙竒
與開門合下臨坤宫不犯墓迫得雲之蔽又曰乙竒與
開門合下臨六辛其方可以黙吸風雲噴噀甲胄音遙
普遍或記射鵰為名令士卒仰望並及利求雨澤助農
稼建立營造軍器以候雲應
　　　龍遁
歌曰日竒合休於坎宫此為龍遁雲從起又曰伏吟乙
竒與休門相合下臨六癸或在坎得龍之蔽其方可以
祭龍神祈雨澤水戰演敵計量江靣把守河渡教習水
戰密運機謀移舟轉向下􁊁開江造置水櫃祭禱鬼神
填堤塞河修橋穿井以應龍候
　　　虎遁
歌曰天上六乙合六辛臨休到艮虎遁門又曰乙竒與
生門臨六辛得虎之蔽一云辛儀合生臨艮其方可以
招安設伏邀擊計度要害據險守禦建立山寨措置闗
隘防險修鑿以候虎應
　　　天三門地四户
煙波叟曰天三門兮地四户問君此法從何處太沖小
吉與從魁此是天門私出路地户除危定與開舉事皆
從此中去　入式歌云天乙㑹合女隂私所謂天乙㑹
合女隂私之事要在三竒臨六儀與三竒吉門合太沖
從魁小吉天三門加除定危開地四户是謂福食逺行
出入皆吉　歌云本月將名加時支十二月將順遍數
太沖小吉與從魁三方遊禍天門便以月將加時支順
數也假如正月雨水後用午時出行則以月將登明加
於時支午宫登明在午上神后在未大吉在申功曺在
酉太沖在戌戌方為天門天罡在亥太乙在子勝光在
丑小吉在寅寅方為天門𫝊送在邜從魁在辰辰方為
天門餘倣此　以授時厯看審訂太陽過宫方可選用
如去年十二月大寒節某日時刻日纒𤣥枵之次太陽
在子以神后出將加用時世俗但知登明為正月將却
不知待雨水節後某日時刻日躔娵訾之次太陽方過
亥宫以登明天月將方可用登明天月將加用時以次
輪去如遇從魁小吉太沖即是天三門也如得本日貴
人到乾亥就是貴人登天門　天罡辰　太乙巳　勝
光午　小吉未　𫝊送申　從魁酉　河魁戌　登明
亥　神后子　大吉丑　功曺寅　太沖邜　正月亥
　二月戌　三月酉　四月申　五月未　六月午
七月巳　八月辰　九月邜　十月寅　十一月丑
十二月子　歌云用時支上加月建建除滿平一順流定
執破危相接去成収開閉掌中週除定危開為地户此
方有難來修避以月建加用時順數如寅上起建邜為
除午為定酉為危子為開三竒臨之大吉正月寅上起
建二月夘上起建餘倣此　如九月某日用巳時則以
戍建加於時支巳宫除在午午為地户滿在未平在申
定在酉酉為地户執在戌破在亥危在子子為地户成
在丑收在寅開在邜邜為地户子午邜酉四方俱吉
　　　地私門
六合太隂太常君三辰元是地私門更得竒門相照耀
出行百事總欣欣　以天月將加所用正時看貴人所
泊何宫即於貴人上起貴人螣蛇朱雀六合勾陳青龍
天空白虎太常𤣥武太隂天后順逆而行　陽貴人出
於先天之坤子上起甲干順佈乙癸在丑庚與乙合戊
與癸合取干德合者為貴人故庚戊二干陽貴人在丑
是也己干在未甲與己合故甲干陽貴人在未　隂貴
人出於後天之坤申上起甲干逆行乙癸在未庚戊得
合故庚戊隂貴人在未已干在丑甲與己合故甲干隂
貴人在丑自亥至辰隂陽貴順行自巳至戌隂陽貴逆
行若得六合太隂太常三神與竒門同臨其方者百事
大吉陽時宜擊隂時宜陜陽先舉隂從應凡欲擊者為
破而擊之陜者密而去之其敗軍宜向六合下走而出
也　假如以六合太隂太常為三辰依圖推看在何方
日支　自子至巳為陽用陽貴人　自午至亥為隂用
隂貴人　假如丁亥日亥為陽日丙丁猪鷄位則亥猪
為陽日貴人須用貴人加亥上順數去却是六合太隂
太常何處即是地私門此只論日不論時然須得竒門
方可用又一起例審太陽過宫以月將加用時尋本日
貴人起星求地私門　假如正月亥將若甲日用辰時
即以亥加辰順數去尋本日陽貴未到子陽貴順行則
螣蛇在丑朱雀在寅六合在邜為私門勾陳在辰青龍
在巳天空在午白虎在未太常在申為私門𤣥武在酉
太隂在戌為私門天后在亥如用隂貴亦以亥加辰
隂貴丑到午隂貴逆行則螣蛇在巳朱雀在辰六合在
夘為私門勾陳在寅青龍在丑天空在子白虎在亥太
常在戌為私門𤣥武在酉太隂在申為私門天后在未
餘倣此　陽貴詩曰庚戊見牛甲在羊乙猴己䑕丙
鷄方丁猪癸蛇壬是兎六辛逢虎貴為陽　隂貴詩
曰甲貴隂牛庚戊羊乙隂在䑕己猴鄉丙猪丁鷄
辛遇馬壬蛇癸兎屬隂方
旦貴用上一字即上圖之乙巽丙丁坤庚六時夜貴用
下一字即上圖之辛乾壬癸艮甲六時貴人所到之宮
自亥至辰為陽支冝順行自巳至戌為隂支冝逆行二
圖當相合推用但分之以知甲在夘宮用暮貴巽在巳
宮用旦貴餘倣此
假如正月雨水後太陽躔娵訾之次月將在亥則以亥
加所用時之上下以分旦暮定其隂陽乂視貴人所到
之宫詳其陽支冝順隂支冝逆以求三辰所在之方也
假如甲日用夘時屬下一字用暮貴定為陽貴則以亥加
夘宮順行陽貴人未在亥亥為陽支加貴人順行六合在
寅太常在未太隂在酉也　假如甲日用午時屬上一
字用旦貴定為隂貴則以亥加午宮順行隂貴丑在申
申為隂支加貴人逆行太隂在戌太常在子六合在
巳也　假如甲日用子時屬下一字用暮貴又定為陽
貴人則以亥加子順行陽貴人在申申為隂攴加貴人
逆行太隂在戌太常在子六合在巳也餘倣此


　　　太衝天馬
歌曰太衝天馬最為貴卒然有難宜逃避但當乘取天
馬行劍㦸如山不足畏　歌云將支加在用時支順輪
十二逢邜止夘止宫為天馬方此方避難真亨利　以
天月將加所用正時順流去遇夘字佳處即是太衝天
馬方也凡有緊急事從天馬而出可避禍也　先用月
將加於本時順數至夘即太沖太沖即天馬方也其月
將過宫之法即太陽也　假如正月雨水前後用子時
月將數至邜在辰上逢邜字到辰其辰上天馬方也登
明在亥以亥加子宫則子在於丑矣
天月將　正月亥　二月戌　三月酉　四月申　五
月未　六月午　七月巳　八月辰　九月邜　十月
寅　十一月丑　十二月子
地月將　正月寅　二月夘　三月辰　四月巳　五
月午　六月未　七月申　八月酉　九月戌　十月
亥　十一月子　十二月丑
以授時厯看審訂太陽過
宫方可選用大衝天馬方
正月登明将太衝天馬方　辰巳午未申酉戌亥子丑寅邜
二月河魁將太衝天馬方　巳午未申酉戌亥子丑寅邜辰
三月從魁將太衝天馬方　午未申酉戌亥子丑寅邜辰巳
四月𫝊送將太衝天馬方　未申酉戌亥子丑寅邜辰巳午
五月小吉將太衝天馬方　申酉戌亥子丑寅邜辰巳午未
六月勝光將太衝天馬方　酉戌亥子丑寅邜辰巳午未申
七月太乙將太衝天馬方　戌亥子丑寅邜辰巳午未申酉
八月天罡將太衝天馬方　亥子丑寅邜辰巳午未申酉戌
九月天衝將太衝天馬方　子丑寅邜辰巳午未申酉戌亥
十月功曺將太衝天馬方　丑寅邜辰巳午未申酉戌亥子
(十/一)月大吉將太衝天馬方　寅邜辰巳午未申酉戌亥子丑
(十/二)月神后將太衝天馬方　邜辰巳午未申酉戌亥子丑寅
　　　三詐五假
歌曰竒與門兮共太隂三般難得總加臨若還得二亦
為吉舉措行藏必遂心　陽遁直符前二宫為太隂隂
遁直符後二宫為太隂謂竒門與太隂三者不能皆得
若得二者亦吉遇之可伏兵也　古經云凡欲經求萬
事宜休開生下合乙丙丁即吉又取隂門相助謂之三
詐凡太隂六合九地宫助竒門全備用之有十分之利
若三門合三竒無詐宫謂之有竒無隂得七分之利若
三門合太隂無三竒謂之有隂無竒犯者不利　若三
門合三竒下臨太隂宫名曰真詐　若三門合三竒下
臨九地宫名曰重詐　若三門合三竒下臨六合宫名
曰休詐　真詐宜施恩隱遁求仙　重詐宜進人口取
財拜官授爵　休詐宜合藥治邪祈禳之事　若杜門
合丁己癸下臨九地名曰地假宜潛伏此三時加杜門
者可以藏形隱神　若杜門合丁己癸下臨六合宫利
逃亡　若景門合乙丙丁臨九天名曰天假乙為威德
丙為威武丁謂太隂三竒之靈冝陳利便進謁干求
若傷門合丁己癸下臨九地名曰神假利埋葬　若驚
門合六合下臨九天宫名曰人假利捕逃亡　若杜門
合丁己癸下臨太隂宫利遣人間諜探事　若死門合
丁己癸臨九地名曰鬼假利超亡薦度
　　　亭亭白奸
歌曰更得直符直使利兵家用事最為貴常從此地擊
其沖百戰百勝君須記　王璋曰亭亭者天之貴神也
背之擊其沖為勝推法以天月將加所用正時神后所
臨之宫即亭亭居其上也　如正月雨水後太陽某日
過亥乃登明將將者太陽也午時用事即以天月將亥
加午子到未宫即是亭亭在未上是也宜背之背者坐
其上也　白奸者天之奸神也合於巳亥格於寅申一
云背亭亭擊白奸以天月將加所用時寅午戍三宫見
寅申已亥即孟神白奸居孟神之位白奸常居寅申巳
亥之位是也如正月午時用事以亥加午亥即白奸在
午宜擊之　又如正月夘時用事以亥加夘數至辰上
得子亭亭在辰也數至午上得寅白奸在寅是也背亭
亭者大將背抵亭亭之位而擊向白奸之方是也
白奸方　　　　　　　巳申亥寅巳申亥寅巳申亥寅
　　日
亭亭方　　　　　　　巳午未申酉戌亥子丑寅夘辰
　正　二　三　四　五　六　七　八　九　十十一十二
(亭/亭)夘　辰　巳　午　未　申　酉　戌　亥　子　丑　寅
(白/奸)亥　寅　巳　申　亥　寅　巳　申　亥　寅　巳　申
　　　三勝宫五不擊
歌曰天乙之神所在宫大將宜居擊對沖假令直符居
離九天英坐起擊天蓬　湯謂曰第一勝天乙宫天上
直符乘為天乙宫上將居之用兵而擊其沖百勝按萬
一訣云若在陽遁即用天上直符所居宫上將居之用
兵而擊其沖百勝後　第二勝九天宫陽遁天上直符
一為九天隂遁直符前一為九天我軍立九天之上而
擊其沖則敵人不敢當我之鋒　第三勝生門宫謂生
門合三竒之吉宫上將引兵從生門擊死門百戰百勝
上將引兵背生門擊死門又曰背亭亭向天門一勝背
月建二勝背生擊死三勝大同小異也　假令大寒上
元陽三局甲巳日丁夘時天上直符乗六丁臨九宫正
南為天乙宫為第一勝也九天四宫東南第二勝也生
門與丁竒合臨七宫正西第三勝也　假令隂八局甲
巳之日戊辰時地下直符在八宫東北天乙宫為第一
勝九天在三宫東為第二勝生門臨四宫東南為第三
勝　湯謂曰五不可擊第一不擊天乙宫第二不擊九
天宫第三不擊生門宫第四不擊九地宫第五不擊直
使宫已上皆不可擊　假令陽八局丙辛日辛夘時天
乙在坤二宫西南生門在三宫正東九地在四宫東南
直使在八宫東北已上並不可擊我軍居之必雄勝
假令隂七局甲巳之日丙寅時天上直符臨九宫隂遁
前一九天在二宫西南生門在一宫正北九地在七宫
西方直使在五宫寄坤二宫西南已上不可擊我軍居
之必雄勝註云上將居之引兵而擊其沖百戰百勝也
　　三竒凶格
　　　青龍逃走
歌曰六乙加辛龍逃走金為太白乃白虎木為青龍金
尅木龍虎相戰凶王璋曰此時不宜舉兵主客俱傷百
事凶　竒門大全云六乙加辛此時舉兵動衆主失財
遺亡破敗　又曰乙加庚亦是　假如立秋上元隂遁
二局丙辛日己亥時六乙在三宫以直符天任加時干
六己於一宫即六乙下臨六辛於八宫此時青龍走也
　　　白虎猖狂
歌曰六辛加乙虎猖狂赤松子云刀逢暗磨疑如之何
彼欲見害無隂可和六辛加六乙白虎也悲哀若與幹
錢財自己須防災華蓋屬金為白虎故辛加乙為白虎
猖狂　王璋曰天上六辛加地下六乙此時不宜舉事
主客兩傷㛰姻修造大凶　假如小暑中隂遁二局甲
巳之日壬申時此時天芮直符加天盤六辛下臨於三
宫原乙在三宫是為白虎猖狂也
　　　朱雀入江
歌曰六丁加癸雀入江丁屬火為朱雀癸屬水故丁加
癸朱雀入江　竒門大全云丁加癸主文書牽連或失
脫文書占家宅有驚恐怪夢用兵防奸　王璋曰天上六
丁加地下六癸名曰朱雀入江使人百事皆凶　六丁
加六癸朱雀入水流口舌猶未罷官事使人愁　又曰
或有訴訟自陷刑獄或聞火起不必往救　假如夏至
中元隂遁三局甲巳日壬申時此時六丁在六宫以直
符天沖加時干六壬於八宫即六丁下臨六癸於七宫
是為朱雀投江也
　　　螣蛇跃蹻
歌曰六癸加丁蛇跃蹻六癸加六丁跃蹻迷路程憂惶
難進歩端坐却不寧謂癸屬水為北方𤣥武龜蛇丁屬
火故癸加丁為螣蛇跃蹻　王璋曰天上六癸加地下
六丁名螣蛇跃蹻此時百事不利　假如冬至下元陽
遁四局丙辛日戊子時此時六癸在九宫以直符天心
加時干六戊於四宫即得天英為六癸下臨六丁於一
宫是為螣蛇跃蹻也雖有竒門臨亦主虚驚不寧
　　　大隔
歌曰庚加癸兮為大格　六庚如加癸圖謀未可通求
人終不見端坐即還宫　湯謂曰六庚加癸名曰大格
時也謂天上六庚臨地下六癸此時不可用百事凶遺
亡亦不可得求人即不在反招其咎　大格不宜逺行
車破馬死造作人財破散也　假如秋分下元隂遁四
局甲巳日丙寅時此時六庚在二宫以直符天輔加時
干六丙於六宫即得天芮六庚下臨六癸於八宫此名
大格也
　　　小隔并嵗隔月隔日隔時隔
歌曰加壬之時為小格又兼歲月日時移　六庚加六
壬謂之小格一云伏格當此之時並不宜出師　論歲
格　三元經云六庚加當年太歲之干名曰歲格此時
用事凶　竒門大全云六庚加今歲干如甲子年庚加
甲子也大凶六庚加年月日時干動有凶隔聞客先敗
占家宅年為父母月為兄弟日為己身時為妻男　假
令辛丑辛立春中元陽遁五局歲干在辛以甲巳之日
癸酉時六庚在七宫以直符天禽加六癸於一宫即見
天柱六庚下臨六辛歲干於八宫此名為歲格也　論
月格　三元經曰六庚加月朔格為凶時也　假如立
春上元陽遁八局月朔干在甲巳日丁邜時此時六庚
在一宫以直符天任加六丁於五宫即得天蓬為六庚
下臨月朔干六己於九宫此名月朔格也　論日格
三元經曰六庚加當日日干為日干格此時用事大凶
　假如小暑下元隂遁五局日干在甲巳日丙寅時以
天禽為直符加時干六丙於七宫即六庚在七宫下臨
六己於四宫此名日干格　論時格　三元經曰六庚
加本時干者為時格亦名伏吟格　假如小寒上元陽
遁二局丙辛日己丑時六庚在四宫以直符天輔加時
干六己於三宫此為時格也　凡六庚為直符其十時
皆為時干格也
　　　刑隔
歌曰加己為刑最不宜　六庚加六己赤地須千里逺
行車馬墮軍兵半路止　湯謂曰六庚加六己為刑格
謂天上六庚加地下六己此時出軍車破馬死中道而
止士卒逃亡慎勿追之反招凶咎　竒門大全云六庚
加六己求謀主失名破財疾病　假如大寒上元陽遁
三局甲巳日丙寅時此時六庚在五宫寄二宫以直符
天沖加時干六丙於一宫即得天禽為六庚下臨六己
於四宫此名刑格也巽巳同宫已刑申也
　　　勃隔
歌曰丙為勃兮庚為格格則不通勃亂逆天丙加地庚
為勃天庚加地癸為格　天上六丙加年月日時之干
直符類同凡舉百事主綱紀紊亂經曰丙丁直為勃火
星焚大屋移室且安然獨自聞愁哭庚加年月日時干
假爾為客不宜爭統兵領衆避此時惟宜固守不移行
以上勃格如不得已運籌布局反閉而去變凶為吉也
凡遇六丙六庚之時為直符加時干則十時皆勃格也
　　　熒入白
歌曰六丙加庚熒入白熒入白兮賊須滅　天盤丙加
地盤庚是火入金鄉此時聞賊當退　假如小滿上元
用陽遁五局丙辛之日戊戌時此時六戊在五宫以天
任直符加時干六戊於五宫得六丙下臨六庚於七宫
即熒惑入太白也　竒門大全云丙加下庚也此時戰
冝迴避不宜沖擊占賊來信必虚詐　赤松子云熒惑
入太白上下相擊剥内往外滅以䜛賊陷詩曰二星相
入凶氣横任得竒門慎勿行此星若也行兵去金火之
辰是惡神又曰六丙來加六庚上真賊逃避不為災
假如隂六局甲巳日丙寅時六丙在八宫以直符天心
加時干即六丙下臨六庚於四宫此為熒惑入太白占
賊不來天英天景門到七六宫亦是火到金鄉也
　　　白入熒
歌曰六庚加丙白入熒白入熒兮賊即來　天盤庚加
地盤丙乃金入火鄉而受尅凶對敵宜防賊　假如清
明上元用陽遁四局甲巳之日壬申時此時六壬在八
宫以天輔直符加時干六壬於八宫得天心為六庚加
臨六丙於二宫即太白入熒惑也　湯謂曰庚為太白
丙為熒惑若此時對敵宜防賊來上盤六庚加下盤六
丙是也詩曰天上六盤加六丙太白入熒賊欲來　假
如夏至中元隂遁三局乙庚日戊寅時六庚在一宫以
天芮直符加時干於三宫即六庚下臨六丙於二宫即
太白入熒惑又天心天柱到離宫亦是金入火鄉也
　　　伏干格
歌曰庚加日干為伏干　天乙伏干格三元經曰六庚
為太白加日干即為伏干格此時主客鬬傷皆不利
詩曰日干若遇六庚臨以此名為伏干侵若是戰鬬須
不利大都為主必遭擒　假如小滿上元陽五局甲申
日壬申時六壬在九宫即天柱為六庚下臨九宫見今
甲申是為天柱六庚所加也此為天乙伏干格
　　　飛干格
歌曰日干加庚飛干格　詩曰日干及臨庚飛干格偏
明爭戰還不利為客最平平　三元經曰今日之干加
六庚飛干格此時戰鬬主客兩傷　假如小滿上元陽
遁五局甲巳日庚午時此時甲子在五宫寄二宫以直
符天禽加時干六庚於七宫即得日干六甲下臨六庚
於七宫此名飛干格也
　　　伏宫格
歌曰庚加直符天乙伏　庚加直符宫伏宫格為宗交
鋒多不利為客少成功　三元經曰六庚加直符名為
天乙伏宫格此時客主皆不利鬬戰交兵氣自衰占見
人不在占來人不來　竒門大全曰六庚加天乙直符
此時主客皆不利　假如立春下元陽遁二局甲巳日
壬申時此時六壬在六宫以天上天芮為直符加地下
六壬於六宫即得天輔為六庚下臨直符天芮於二此
名天乙伏宫格也
　　　飛宫格
歌曰直符加庚天乙飛　飛宫是何星直符加六庚兩
敵不堪爭為主似不贏　三元經曰直符加六庚名天
乙飛宫格此時主客不利竒門大全云此時固守出則
大將遭擒　假如春分中元陽遁九局甲巳之日日中
庚午時此時六庚在二宫天英為直符以天上直符加
時干六庚於二宫即得天英為直符下臨二宫見六庚
此名天乙飛宫格也
　　　六庚加宫六庚同宫格
歌曰加一宫兮戰在野同一宫兮戰於國　庚加日干
日干加庚俱不利如庚加一宫或天盤庚或地盤庚同
一宫皆主戰不利　天乙格謂六庚臨天乙所居地宫
也戰於野凶也　天乙太白格謂天乙直符與六庚同
宫而行戰於國凶也加時與太白格利野鬬若直使加
六庚宜固守伏藏凡遇諸格之時用兵主客俱不利占
人在否格則不在占人來否格則不來
　　　三竒受制
王璋曰乙竒臨乾驚門庚辛囚死乃木入金鄉也丙竒
臨坎休門壬癸囚死乃火入水鄉也此謂三竒受制萬
事不可舉也
　　　五不遇
歌曰五不遇時龍不精號為日月損光明時干來尅日
干上甲日須知時忌庚　葛洪曰五不遇時者謂剛柔
日相克而損其明縱有竒門不可行百事凶　甲日庚
午時乙日辛巳時丙日壬辰時丁日癸邜時戊日甲寅
時己日乙丑時庚日丙子時辛日丁酉時壬日戊申時
癸日己未時乃時干尅日干陽尅陽干隂尅隂干名為
主本不和極凶
　　　三竒入墓
歌曰三竒入墓好思推甲日那堪見未宫丙竒屬火火
墓戍此時諸事不須為更兼六乙來臨未星竒臨八亦
同論　此乃乙丙丁竒臨六宫在戍謂之入墓不但竒
臨之遇丙日見戌時亦是　王璋曰三竒墓者謂六乙
日竒下臨二宫六丙月竒到六宫六丁星竒下臨八宫
是謂三竒入墓也　假如隂遁四局丙辛日庚寅時六
丙月竒下臨六宫是謂月竒入墓　凡遇三竒入墓縱
有竒門不可舉兵百事皆凶也經云三竒入墓何時辰
丙竒乾上乙臨坤或遇丙竒居戌上還加丁向丑中存
歌曰又有時干入墓宫課中時下忌相逢戊戌壬辰兼
丙戌癸未丁丑已同凶　葛洪曰三竒者謂丙戌時時
為月竒入墓之時又曰凡遇乙庚日丁丑時為丁竒入
墓黄昬是丙戌時故為月竒入墓之時是為三竒入墓
　丙戌時丙屬陽火火墓在戌　壬辰時壬屬陽水水
墓在辰　丁丑時丁屬隂火火墓在丑　癸未時癸屬
隂水水墓在未　戊戌時戊屬陽土土墓在戌　己丑
時己屬隂土土墓在丑故戊巳中央之土賴母而生蓋
以戊同丙火生於寅巳同丁火生於酉前六時干辰入
墓亦不可用
　　　六儀擊刑
歌曰六儀擊刑何太凶甲子直符愁向東戌刑在未申
刑虎寅巳辰辰午刑午　六甲地支相刑與自刑也如
甲子見邜甲戌見未甲申見寅甲寅見巳為相刑甲辰
見甲辰甲午見甲午為自刑　葛洪曰六儀擊刑者謂
六甲直符加所刑之地也甲子直符加邜邜刑子也甲
戌直符加未戌刑未也甲申直符加寅申刑寅也甲午
直符加午午自刑也甲辰直符加辰辰自刑也甲寅直
符加巳寅刑巳也　王璋曰甲子直符加三宫甲戌直
符加二宫甲申直符加八宫甲午直符加九宫甲辰直
符臨四宫甲寅直符臨四宫已上皆為六儀擊刑　郭
璞論三合之刑金剛火強各刑本方水流趨東木落返
本　甲寅甲午甲戌火局刑巳午未南方巳酉丑金局
刑申酉戌西方甲申甲子甲辰水局刑寅邜辰東方亥
邜未木局刑亥子丑北方　假令冬至上元陽遁一局
甲巳之日夜半甲子為直符至日出邜時是六儀擊刑
也至庚午時以甲子直符加六庚於三宫即六儀擊刑
時也其時極凶不可用事
　　　伏吟格
歌曰就中伏吟為最凶天蓬加著地天蓬　九星伏吟
上盤天蓬加地盤天蓬乃九星仍在本宫不動謂之伏
吟主孝服損人口　湯謂云甲子來加甲子為伏吟不
宜用兵惟宜收斂貨財凡六甲之時門符皆是伏吟
假令冬至上元陽遁一局甲巳之日夜半生甲子時天
蓬直符加臨一宫時干在一宫此名門符皆伏吟也
　　　反吟格
歌曰天蓬若到天英上須知即是反吟宫　九星反吟
者天盤一宫上蓬星加地盤九宫英星上為反吟餘
八同宫此直符反吟謂上盤甲子加下盤甲午上盤甲
戌加下盤甲辰遇竒門盖之不至凶害不然災禍立至
　湯謂曰子来加午為反吟此時不利舉兵動衆惟宜
散恤倉庫之事凡星符對沖皆反吟　假令冬至上元
陽遁一局甲巳日乙丑時六乙在九宫以天上天蓬直
符加臨時干在九宫即是直符反吟反吟伏吟門若遇
此雖得竒不可用
　　　門迫宫迫
歌曰宫制其門不為迫門制其宫是迫雄　三元經曰
吉門被迫則吉事不成凶門被迫則凶事尤甚　宫制
其門是凶迫門制其宫為吉迫門生宫為和宫生門為
義　假令開門臨三宫休門臨九宫生門臨一宫景門
臨七宫為吉門被迫則事不成不吉也　假令傷門杜
門臨二宫八宫死門臨一宫驚門臨三四宫為凶門被
迫則為凶尤甚
　　　天網四張格　地網即壬臨時干不贅
歌曰天網四張無路走一二網低有路踪三至四宫行
入墓八九高強任西東　天網者天上六癸所加之下
是也凡六癸之時亦是如在一二三四宫為尺寸低在
五六七八宫為尺寸高遇之不可出出必傷若被客圍
却從邜未酉三宫看何門竒可破出無妨　假令大暑
下用隂遁四局乙庚日己邜時此時天上六癸在八宫
以天衝直符加三宫得天任為六癸下臨八宫天盤癸
加地盤癸即天網高八尺矣陽遁此例也　竒門大全
云天網四張動衆出兵忌逢若急事避難作法一人獨
出追兵至此即自反傷　如天上六癸直符加地上一
二三四宫為尺寸低若臨六七八九宫為尺寸高此時
萬事不宜雖合竒門吉宿亦不宜用　如破陣欲取道
出行宜兩臂横負一刀則呼天輔之名匍匐而出則天
網自敗自無所傷矣若臨六七八九宫其尺寸過人尤
不可用將兵須當隱伏若敵人來攻當自潰敗　天網
四張不可當此時用事有災殃若是有人强出者立便
身軀見血光
　　　伏錯休囚
歌曰十干加伏若加錯入庫休囚吉事危　時加六戊
乘龍萬里莫敢呵止　六戊為天門又為天武宜以逺
行萬里百事吉戊為天門凶惡不起當從天上六戊出
故曰乘龍萬里凶惡不敢害鷄不鳴犬不吠將兵客勝
聞憂無聞喜有利以逺行市賈小人驚走亡命　假如
立春中元陽遁五局甲巳日戊辰時此時六戊在五宫
寄坤二以直符加時干即六戊臨二宫出西南吉　時
加六己如神所使不知六己出被凶咎故已為六合此
時宜深謀秘密之事當從天上六己出不宜市賈顯揚
之事隱匿如神所使不知六己者謂為顯赫必逢殃咎
又為地户獨出獨入無有見者將兵聞喜無聞憂有利
以出官嫁娶小人不利亡命驚走若占人有逃亡隂私
之事　時加六庚抱木而行強有出者必見鬬爭　謂
庚為天獄此時凶強有出者必遇刑罪故曰能知六庚
不被五木不知六庚悞使入獄或被陵辱将兵主勝不
利客利屯營固守聞憂有聞喜無市賈道死物傷無利
入官嫁娶凶六庚之時惟宜固守能知六庚之時謂此
已下至六癸時不宜出動
時加六辛行遇死人強有出者罪罰纒身　此時行兵
出入並凶強有出入斧鑚在前行為受累故曰能知六
辛所往行來不知六吉反凶也
　
　
　
　
　
　
　
　
　
　
　
　遁甲演義卷二
欽定四庫全書
　遁甲演義卷三
　　　　　　　　　　　　　明　程道生　撰
　　九星所屬
大益樞京天輔武曲紀星　　執慶剛昱天禽亷貞網星
總網星連住(總承/符元)天心(文曲/紐星)　凝華好化天衝破軍闗星
英明集華天任星　　　　隂襲大衍天蓬隠光(右/弼)星
陽㻡孚慶天芮(洞/明)左輔星　照中勲今天英貪狼太星
通𤣥須變天柱禄貞星星
三元經曰輔禽心星為上吉衝任次吉理須明大凶天
蓬與天芮小凶天柱及天英更論五行旺相氣吉凶輕
重自然分大凶旺相凶却小小凶旺相號中平吉星旺
相吉無比若還無氣也中平　凡吉宿亦要遇旺相若
遇休囚廢没亦不可用經曰若上吉次吉星無旺氣則
中平乗旺相氣則大吉乗死休囚廢則為凶以意審用
之九星休旺者謂九星各旺于同類月相于我生月休
于生我月囚於官鬼月死于妻財月日時同
　　五行旺相休囚
　木　旺東相北休南囚西　火　旺南相東休西囚北
　金　旺西相南休北囚東　水　旺北相西休東囚南
　土　旺於四維辰戌丑未無所不用也
　　九星旺相休囚　　旺　相　廢　休　　囚
天蓬水星　　　　亥子月寅夘月申酉月巳午月(辰戌/丑未)月
天任(芮/禽)土　　　　(辰戌/丑未)月申酉月巳午月亥子月寅夘月
天(衝/輔)木星　　　　寅夘月巳午月亥子月(辰戌/丑未)月申酉月
天英火星　　　　巳午月(辰戌/丑未)月寅夘月申酉月亥子月
天(柱/心)金星　　　　申酉月亥子月(辰戌/丑未)月寅夘月巳午月
天蓬字子禽宜安撫邊境修築城池春夏將兵大勝秋冬
　凶亡其士卒利主不利客嫁娶兩凶移徙失火鬭争
　見血光入宫火盜賊修營宫室商賈皆凶
　訟庭争競遇天蓬　勝揵威靈萬里同　春夏用之皆大吉
　秋冬用此最為凶　嫁娶遠行應小利　葬埋修造亦閒空
　須得生門同丙乙　同之萬事得昌榮
天芮字子成宜崇尚道徳交結朋儕受業師長吉不可
　用兵嫁娶争訟移徙築室秋冬吉春夏凶
　受道交結宜芮星　行方直此最難明　出行用事宜先退
　修造安墳發禍刑　盜賊憂惶驚小口　更宜因事横官非
　縱得竒門從此宿　求其吉事也虚名
天冲字子翹宜出報仇春夏兵將勝秋冬無功不宜嫁
　娶移徙入官築室祠祀市賈
　嫁娶安營産女驚　出行移徙遇遭迍　修造埋葬皆不利
　萬般作事且逡巡
天輔字子卿宜藴身守道設教修理將兵春夏勝得托
　地千里嫁娶多子孫利移徙入市入官修營春夏有喜
　天輔之星遠行良　葬埋起造福添長　上官移徙皆吉利
　喜溢人財萬事昌
天禽字子公宜祭祀求福斷絶羣凶將兵四時吉百福
　助之不戰用謀敵人畏服賞功封爵移徙入官祠祀
　商賈嫁娶吉
　天禽遠行偏宜利　坐賈行商皆稱意　投謁貴人兩益懷
　更兼造葬皆豐遂
天心字子襄宜療病合藥將兵秋冬勝得地千里春夏
　不利嫁娶入官築室祠祀商賈秋冬吉春夏凶利見
　君子不利小人
　求仙合藥見天心　商途旅福又還新　又將遷葬皆宜利
　萬事逢之福禄深
天柱字子中宜迍兵自固隠跡將兵車傷卒死不宜移
　徙入官市賈宜嫁娶修造祭祀
　天柱藏形謹守直　不須遠出及營為　萬種所謀皆利益
　遠行從去見災危
天任字子韋宜請謁通財將兵四時吉萬神助之敵人
　自降嫁娶多子孫入官吉移徙築室凶
　天任吉宿事皆通　祭祀求官嫁娶同　斷滅羣凶移徙事
　商賈造葬喜重重
天英字子威冝出入遠行飲晏作樂利不宜嫁娶出兵移
　徙入官築室祠祀商賈
　天英之星嫁娶凶　遠行移徙不宜逢　上官文武皆宜去
　商賈求財總是空
天輔之時
　三元經曰天輔之時有罪無疑斧鑕在前天猶赦之
　此時有罪皆能自釋
　甲巳之日己巳時　乙庚之日甲申時　丙辛之日甲午時
　丁壬之日甲辰時　戊癸之日甲寅時　是天輔之時也
遁甲利客
　經曰天盤星尅地盤星在四時旺相日時有本方五
　色雲氣在其方來助則客勝也地盤星尅天盤星在
　四時旺相日時有各方五色雲氣在其方來助則主
　勝也
　天蓬加九宫利為客若在秋冬之月壬癸亥子日臨
　戰有黒色雲氣從北方來助戰客大勝
　天柱天心加三宫四宫利以為客若在秋月及季夏
　之月庚申辛酉日臨戰有白氣雲色從西方來助戰
　大勝
　天任天禽天芮加一宫利以為客若在四季月戊巳
　辰戌丑未日有黃雲氣從東北來助戰客大勝
　天英加七宫利以為客若在春夏月丙丁巳午日有
　赤雲氣從南方來助戰者客勝
遁甲利主
　天英加一宫利以為主加秋冬月壬癸亥子日有黒
　雲從正北來助戰者主大勝
　天任天禽天芮臨三宫四宫利以為主如冬夏之月
　甲乙寅夘日青雲從東南正東來助戰主大勝
　天蓬加八宫利以為主如在四季月戊巳辰戌丑未
　日有黃雲從東北西南來助戰者主勝
　天輔天衝加六宫七宫利以為主如在季夏及秋月
　庚申辛酉日有白雲氣自正西及西北來助戰者主
　勝
　天柱天心加九宫利以為主如在春夏月丙丁巳午
　日有赤雲氣從正南來助戰主大勝
九星子時尅應
　天蓬值子多不利入宅安墳上官下穴主有口舌爭
　訟作用之時有雞鳴犬吠宿鳥閙林或鳥北方爭鬭
　而飛造葬後主有缺唇人至六十日應雞生肉卵有
　官訟至主退財
　天芮值子時秋冬用之吉春夏凶不可用作用之時
　主有走禽驚西南火光二人相逐為應造葬後主有
　猫兒顛犬傷人公事發六十日内有女人自縊事秋
　冬作用當進羽音人田地及妻女
　天衝值子時主有大風雨至仙禽噪鐘鳴為應造葬
　後六十日有生氣物入屋周年田蠶倍收更防新婦
　産死吉因口舌得財
　天輔值子時若反吟主天中有物衣明西方有人穿
　紅白衣人前來大叫為應造葬後六十日進商音人
　物産野猿猴入屋甑鳴時主加官進禄生貴子若門
　竒並到有十二年大旺
　天禽值子時主有懷孕女人來及紫衣至為應造葬
　後六十日鷄上籬犬銜花儒人送物至為應主因武
　得官進田土財物廿年後財谷大旺人丁千口
　天心值子時主有人爭鬬鼓聲從西北為應造葬後
　百日内赤面人作牙進商音人古器及畫軸家内生
　白鷄十二年内田蠶大旺後因賭博見訟破財
　天柱值子時作用主有大風四起火從東至缺唇人
　為應造葬後六十日内主有蛇犬傷人遇刀刃殺人
　血光破財
　天任值子時作用時主有風雨至水畔鷄鳴東南方
　有持刀人遇為應造葬後百日内主新婦自離三牙
　鬚人及木姓人上門由賴退田産出人男盜女娼
　天英值子時作用時有鑼聲自西北至及三五人把
　火伐木為應造葬後主有缺舌人破家業三年内血
　光自刎小兒因湯火死
九星丑時尅應
　天蓬值丑時主樹倒傷人有雷電作及風雨為應造
　葬後七日内鷄生鵝子卵犬上主屋主喪小口三年
　後白頭翁作牙進商音人田契大旺財谷十年後即
　退敗
　天芮值丑時作用時有金鼓聲向西北至造葬後七
　日有烏龜自林中出六十日被盜賊退財口舌官事
　至
　天衝值丑時作用時主雲霧以合小兒成羣來及婦
　人為應造葬後烏猫生白子拾得古鏡發財周年得
　僧道田契生貴子
　天輔值丑時作用時主東方有犬吠有人持刀殺人
　鬬叫造葬後有白兎野鷄入室六十日内僧道送物
　及東南方羽音人送文契至逺行信歸周年添進人
　口大旺血財加官進禄
　天禽值丑時有孝婦人持錫器來小兒拍掌笑吹笛
　打鼓叫閙為應造葬後賭博獲財或拾窖發財三年
　後因獲盜賊致富
　天心值丑時作用時北方有匠人攜斧至樹木上生
　金花為應造葬後六十日進羽音人金銀器三年被
　火一貧徹骨出入弄蛇戲犬
　天任值丑時作用時有青衫婦人攜酒至四方有鼓
　聲為應造葬後半年後進無名財物周年有鸚鵡入
　屋主口舌得財三年後猫犬相咬主請舉
　天英值丑時東北方有師巫人至及鑼聲為應造葬
　後一月内主火燒屋一年内大作人言百怪俱見死
　亡大敗
九星寅時尅應
　天蓬值寅作用時有青衣童子持花來北方有和尚
　裹衣頭巾至女人着衫裙至造葬後有賊刼家財六
　十日内有蛇入屋咬人因馬牛死傷人及鬼打屋三
　年後進田地大旺財谷
　天芮值寅作用時有瘦婦懷孕至更有蓑衣人至葬
　日有竒門旺相六十日有水牛入屋大進血財加官
　進禄子孫大吉
　天衝值寅作用時有貴人乘轎至及童執金銀器至
　造葬後二十日進角音人契字六畜及琉璃入屋六
　十日鷄母啼家主死因口舌爭訟得財大發財谷主
　生乙巳丁人發福
　天輔值寅時當見公吏人手執鐵器及藝人㩦物至
　為應葬造後六十日内白鼻猫兒咬鷄時有賊送財
　寶至赤面人作牙進羽音人田契十二年大發生貴
　子
　天禽值寅時作用時金鷄亂鳴玉犬吠有人帶深笠
　至造葬後六十日進羽音契字發人丁田旺木
　天心值寅作用時有白鷺鳥及水禽至金鼔四鳴女
　人穿青衣攜籃至造葬後遺火燒小口六十日内由
　賴公事至百日内大進金銀因拾得吉窖進商音羽
　音人物産三年内因妻得財生貴子
　柱值寅時作用時有牛馬喧叫及僧道人持葢大雷
　雨至喜鵲喧噪葬造後六十日内有賊牽連公事因
　公事説訟破財女人墮胎産死
　任值寅作用時女人成隊把火前行童子拍手大笑
　西北有人轎馬至葬造後六十日内甑鳴婦死百日
　内進六畜女人財寶自至田蠶大旺缺唇人爭訟㛰
　事敗
　英值寅東方有軍馬至及捕魚獵網人至葬造後女
　人因行路拾得財寶六十日内進寡婦人田産契書
　百日雷打屋即敗
九星夘時尅應
　蓬值夘黃雲四起婦人把鐵器前來大蛇橫過造葬
　後十日内角音人相請半月内有徵音人送財物六
　十日内女人因賊牽執大破財百日拾得窖財大發
　芮天衝值夘時有女人穿紅送物及貴人騎馬至兩
　犬相咬水牛作聲造葬後六十日進東方絶户産業
　因湯火傷小兒進血財及羽音人物二年内婦人墮
　胎産死
　輔值夘作用時女人挑傘至及師巫吹角聲葬造後
　六十日大發添人丁有生氣入屋旺財谷因女人公
　事得財帛及田地契字
　禽值夘大風東起小禽四叫懷孕婦人至造葬後半
　年猫兒自來園内得窖大發
　心值夘作用時有跛脚婦人相打及犬吠鼓聲北方
　有人轎至葬造七日内進橫財三年後有牛自來大
　旺六畜有人請因軍得財
　柱值夘有瘦婦持刃至及僧道持葢至及女人相罵
　葬造後六十日内火笑鷄母啼晝鳴犬上屋周年疫
　病死絶
　任植夘有老人持杖至及喜鵲喧噪為應葬造後七
　日内有人進古器物六十日内外因女人獲財寶進
　牛羊六畜因賭博得財加官進職
　英值夘時作事時有女人持燈來應或執木棍來應
　若見雷鳴應六十日内進女人財寶因而大發
九星辰時尅應
　蓬天芮值辰東北方樹倒打人鼓聲四起女人着紅
　至葬造後烏鴉四鳴遶屋有刼賊至破財六十日有
　風脚人上門由賴後家生貴子大發財谷
　衝值辰主鯉魚上樹白虎出山僧道成羣至葬造後
　拾得黃金白銀物大發橫財七十日内來因家主見
　傷折之災一女一男進
　輔值辰白羊與黃犬相撞賣油人與賣菜米人相撞
　白衣小兒哭懷孕婦人至葬造後大發財谷一年内
　雙生貴子
　禽值辰有師巫術人相爭大叫及東方鴉噪葬造後
　六十日内有僧道人及絶户送物産至
　心值辰有雲從西北起青衣人攜魚至女人僧道同
　行葬造後六十日井中氣如雲出三日内家生貴子
　請舉及第大富貴
　柱值辰有人扛樹過及男人持鼔過黃衣老人持鋤
　至葬造後六十日烏猫生龍子鷄生雙子進北方人
　財物寡婦送契至紅面人佐牙進羽音人田産
　英值辰西北方大雨至鷄飛上樹女人着紅衣攜籃
　至葬造後七日内有生氣入屋六十日内進橫財大
　發
九星巳時尅應
　蓬天芮值巳有駝背老人披蓑衣至女攜酒及師巫
　人至葬所造後一百日因火大獲橫財至周年因武
　獲職加官進禄
　衝值巳有牛相打羊爭行女人相罵西南方有鼔聲
　喧閙葬造後六十日内蛇咬鷄牛入室有女人送契
　至一百日犬生花子大旺田財
　輔值巳有人相打女人抱布來風四起小童嘆叫葬
　造後六十日内進東方人財物有魁運禾大發
　禽值巳有白頸鴨成隊飛鳴及師巫人相打貴人騎
　馬過葬造後七十日有婦人來合生貴子成家立産
　三年田産大旺
　心值巳有女人着青抱小兒至紫衣人騎馬至烏龜
　上樹葬造後半月内得四方人財物跛人作牙進商
　音産契六畜興旺三年内女人成家寡母坐堂
　柱植巳有黒牛過鐘聲鳴猪上山後二十日内進商
　音人財物六十日内家内女人下水有生炁物入屋
　周年内猫捕得白䑕大發大貴之兆
　任天英值巳有兩犬爭一物野人負薪過吏人持葢
　至葬造後六十日内獲異路人財南方人送鯉魚生
　貴子異路顯逹進田財
九星午時尅應
　蓬值午作用時有人持刀上山婦人持青衣童子至
　發叫嘆聲後四十日内家主亡六十日内犬來作人
　語入屋為怪赤面風脚人上門由賴行凶破財三年
　内得古窖大發
　芮值午主天中有人缺唇白衣人至有袵婦過六十
　日内有猫鬼咬人因買賣發横財周年内得妻家財
　産大發
　衝值午東方人家火起穿白衣前來大喚山禽噪閙
　六十日内拾得古器鬼運錢禾發
　輔值午有僧道持葢女人穿紅至有石火光後六十
　日内有貴人至送異物六十日内進西方人金銀周
　年内得寡婦人絶户物
　禽值午有白衣女人來狗銜花山雞鬭叫風雨從東來六
　十日内有犬自外來或野犬入屋主進東北方人財更賭
　博公事得財一年烏雞生白雛生氣自來為應田蠶大旺
　心值午主大風雨驟至蛇横路女人著紅裙攜酒至後六
　十日蠶鳴有跛足人送生氣物五年内進金銀田蠶大旺
　柱值午西方有人騎馬至就有大雪鴉飛鳴起後五
　日内孕婦先病行喪哭泣六十日内水邊得古器水
　邊神為福退小口
　任值午西北方黄色飛禽來師巫與君子人至後四
　十日進外寳貴人財物紫衣入屋生貴子
　英值午南方有婚姻事過捕獵人執弓箭至後六十
　日内被木傷死及自縊公事敗
九星未時尅應
　蓬值未童子牽二牛至及驚鵝羣至北方有女人着
　紅衣至後六十日内軍賊入屋刼掠財物敗
　芮值未有捕獵人至及白衣道人攜茶過後七日有
　烏鴉遶屋噪與赤面人三牙鬚人大鬬閙周年内動
　瘟見火燒屋蛇傷敗
　衝值未有鼓響小兒着孝衣至牛馬或羣過西北方
　或閙或爭後六十日内有白羊入屋六畜大旺
　輔值未羣犬爭吠丐者攜蓑衣至及僧道成羣過或
　西北方有人爭屋後一百日内有文書契字進商音
　人財物金銀
　禽值未有老人及跛足擔花過或青衣攜酒至葬造
　後六十六日内進羽音人鐵器六畜大旺
　柱值未有瘦婦與僧道同行東北方有人攜葢騎馬
　至葬造後一百日内因媳婦見狐狸敗
　任值未主有白鷄飛來飛禽自西南方至北方大鬭
　閙鼓聲喧天風雨大至葬造後七日内女人送白色
　物至六十日内家生異白炁物得六畜大旺
　英值未有孕婦過及西北上鼓色為應葬造後六十
　日内家主落水死周年瘟疫敗
九星申時尅應
　蓬值申有取水人傘笠至西方有小兒打水鼓叫噉
　葬造後二十日内鷄窠内蛇傷人新婦自縊淫慾公
　事敗
　芮值申主東方凉傘青葢及僧道鬍鬚人至及牛鬬
　傷人犬咬人葬造後一百日當進羽音人産物周年
　内有水牛入屋鵬鳥入家時主大病
　衝值申南方白衣人騎馬過吏卒人持刀相殺葬造
　後一百二十日内女人作牙進絶户田産
　輔值申有青腫患脚人攜酒至三教色衣人至西北
　金鼓聲葬造後半年内因婦人財大發蛇從井中出
　平白人送牛羊至
　禽值申主天中飛鳥大叫師巫將符來葬造後百日
　内女人自到拾得珠翠歸周年新婦昌盛生貴子大
　旺田蠶
　心值申僧道前來金鼓四鳴百鳥交噪紅裙女人送
　酒至葬造後寡婦坐堂拾得古窖大發
　柱值申主水鷹䳕掠禽墜地及青衣人攜籃至葬造
　後因失火喪家
　任值申主大風雨至三牙鬚人打鼓至僧道着黄衣
　為應葬造後七日内甑鳴女人被火湯燒敗
　英值申有懷孕婦人大哭西方上有金鼔聲及僧道
　持葢葬造後大凶
九星酉時尅應
　蓬天芮值酉主西方有赤馬至及輪輿羣鴉四噪葬
　造後百日内家生貴子僧道作牙進商音人田地大
　發三年内鷄生雙子猫養白兒請舉
　衝天輔值酉遠方人送書至東方狐狸咬叫婦人把
　火來葬造後周年生貴子得橫財大發
　禽值酉西方火起人家相打大叫鼓聲遶噪葬造後
　周年生貴子得橫財大發
　任天心值酉主僧道尼姑把火西南來北方鐘鼓聲
　葬造後七十日内進商音騾馬官員財喜及藝術人
　送遠信至大利
　英值酉西方有人相爭鳥雀喧噪白衣女人懷孕至
　葬造未六十日小口宅母折足破財一百日因口舌
　得財
九星戌時尅應
　蓬值戌主有老人持杖來西上雷雨至三牙鬚人擔
　籮來葬造後有白犬至六十日内因拾得軍器得横
　財大發
　衝天輔值戌西上三五人把火光尋失物師巫與三
　牙鬚人至葬造後六十日鷄上樹啼遠方有信獲羽
　音人財周年小口被牛踏損
　禽值戌東北方有鐘聲音及鐃鈸聲有青衣童子攜
　籃至後六十日白龜至大發就得寡母田契有人請
　舉
　心值戌主南方大叫賊驚小兒騎牛至百日内家生
　貴子金鷄鳴玉犬吠三年請舉
　柱天英值戌有女人把白布至西有鼓聲北上樹倒
　打人大叫六十日蛇蟲入宅咬人連人瘟疫死大敗
九星亥時尅應
　蓬值亥小兒成羣女人着孝服至葬造後因捉賊得
　財谷三年出人入道法賣符呪水起家
　衝天輔值亥有足跛青衣人至東北上人家火光葬造
　後百日内猫兒捕白䑕為應進商音人田契大發財得
　妻財
　禽值亥西北上有婦人笑聲大風從西起樹倒拆屋
　大叫起葬造後六十日内進鐵匠人財物商音人作
　牙進僧道産
　心值亥作用時有金鷄鳴夜玉犬吠老人帶皮帽手
　執鐵器至葬造後七日内有不識姓名人上門借宿
　遺下財物去
　柱天任值亥主西方有玉磬聲山下人把火叫喧葬
　造後因救火得財大發
　英值亥女人把火來造葬後百日内有癩疾人上門
　由賴身死破財
　　天乙直符吉凶神説
歌曰直符前三六合位太隂之神在前二後一宫中為
九天後二之神為九地　太隂布星起例隨本時直符
宫直符　螣蛇　太隂　六合　白虎　𤣥武　九地
九天　陽遁直符宫所到之宫加活局直符順布宫星
　隂遁直符宫所到之宫加活局直符逆布星宫
直符天乙之神事急宜從此方而出以擊對衝此急則
從神之謂也
九天威捍之神可以揚兵佈陣納喊摇旗孫子曰善戰
者動於九天之上
九地堅牢之神可以屯兵固守保障城池曰善守者藏
於九地之下
𤣥武小盜之神可以隄防奸細窺覘軍情若得竒門㑹
合之方不可以此為忌
白虎凶惡之神可以防備賊兵偷營刼寨若得竒門㑹
合之方不可以此為忌
太隂隂佑之神可以履符禁敵閉城藏兵人有急難可
從此方避之免其禍患
六合䕶衛之神可以埋伏抵搪隄防不測人有急事宜
於此方避之免其害
螣蛇虛詐之神出此方者多主精神恍惚夢寐乖張若
得竒門㑹合之方則不忌
王璋曰九天之上六甲子謂六甲直符當六甲之時士
衆當背直符所臨之宫而擊其衝無不勝經曰揚兵於
九天之上所以甲為九天之上者謂易稱乾納甲壬乾
為天天道上升以甲數至壬其數九故六甲為九天之
上所以六皆稱甲子者六甲之始支干之長舉上以明
下故六甲皆稱甲子　九地之下六癸酉謂六癸之位
皆稱九地之下凡逃亡絶迹當以天上六癸所臨之方
下出入易稱坤納乙癸又坤為地地道下降從乙數至
癸亦為九故六甲為九地之下所以六癸皆稱癸酉是
甲子之終　六合之中六巳巳謂六巳之位皆為六合
之中凡為隂秘之事從天上六己所臨之方而出人莫
見之經曰六合為私門獨出獨入無有見者所以六己
為六合中者從甲數至己其數六為甲己合故六合之
中六己己者亦舉甲子一旬之義故俱稱六己己也
本理曰九天九地秘通神太隂六合定乾坤能知此訣
備於我肯把三門别立根出向竒門分造化人於心上
起經綸守攻城郭憑於此道不虛行只在人
歌曰九天之上好揚兵九地潛藏可立營伏兵但向太
隂位若逢六合利逃刑本義云九天者剛健之至極也
九地者幽隠之至深也動於九天故言攻之至極藏於
九地故言守之至深九天乃天之殺伐之氣遁在此方
亦可以藉此炁揚兵耀武九地乃地之䝉晦之氣遁在
此方亦可以藉此炁遮藏形迹太隂之下可以伏兵六
合之下可以逃亡冬至後陽遁逆天上直符所臨之宫
後一為九天後二為九地前二為太隂前三為六合
夏至後隂遁順天上直符所臨之宫前一為九天前二
為九地後二為太隂後三為六合　又凡出行呼十干
神名甲為天福神名王文卿乙為天徳神名龍文卿丙
為天威名唐文卿丁為玉女名季由往戊為天武名司
馬羊己為明堂名紀游卿庚為天刑名鄒元陽辛為天
庭名髙子張壬為天牢名王禄卿癸為天獄名受子光
伍子胥曰若欲伏匿者乘青龍六甲也歴蓬星六乙也
過明堂六丙也出天門六戊也入地户六己也過太隂
六丁也取草拆半障人中入天藏六癸也　假令六甲
日甲子時初起甲子歴丑過寅出辰入巳還取草拆半
障人中置夘地而入酉地去人無見者過太隂時　呪
曰天翻地覆九道皆塞有來追我至此而極强見我者
死追我者亡吾奉九天𤣥女道母元君律令徑入天藏
慎勿反顧庚為天獄辛為天庭壬為天牢宜避之餘有
詳解人遁内
　　三竒喜怒
乙竒者日竒也到震為白兎逰宫造作謁見出行吉到
巽謂玉兎乘風百事吉到離謂白兎當陽宜作顯揚煅
藥煉丹百事宜良到坤謂玉兎暗目又名入墓上官遠
行市賈遷移修作用之立見災殃到兑名受制事多不
利到乾名玉兎入林上官遠行修築並吉到坎名玉兎
飲泉到艮名玉兎步青宜利
丙竒者月竒也到震謂月入雷門架柱修門修營永逢
吉慶到巽名火行風起龍神助威發生之道事皆宜利
到離為帝旺之鄉但除子午二值符時不可急用外其
他寅申辰戌用之俱良到坤謂子居母腹吉到兑謂鳯
凰拆翅到乾謂光明不全又名入墓凶不可用到艮名
鳯入丹山艮為鬼道丙火爍然凶必然矣
丁竒者星竒也三竒之中此星最靈六丁本火之精化
而成金到震最明若修營此方可用竹級七箇燃火前
引人夫行四步外滅火則興工必有祥應到巽為少女
名玉女留神大風成象是也到離乘旺而太炎能銷爍
萬物燥暴不常到坤坤為地户謂玉女逰地户吉到兑
火死金旺之鄉能凶能吉到乾名火照天門又名玉女
逰天門其妙異常之比到艮名玉女逰鬼門凶到坎名
朱雀投江又丁入壬癸鄉威徳收藏可慎靜勿顯揚
　　冬至陽遁時竒起例
假如萬厯二十五年四月十二壬申日丙午時用事初
四甲子符頭巳到初七丁夘戌時小滿乃符先到而節
後到用超法　甲子至戊辰五日小滿上局五中起甲
子　己巳至癸酉五日小滿中局二坤起甲子　甲戌
至戊寅五日小滿下局八艮起甲子　今壬申日午時
正是小滿中局陽遁二坤宫起甲子逆佈三竒順佈六
儀　甲子坤　乙坎蓬乙竒　丙離英丙竒　丁艮任
丁竒　逢戊還元　甲子戊在坤　甲戌己在震　甲
申庚在巽　甲午辛中寄坤　甲辰壬在乾　甲寅癸
在兑　原用丙午時甲辰旬管下甲辰同壬在乾即以
乾下心星為直符丙午時干泊離乃移天盤心星加地
盤離上蓬乙竒到坤任丁竒到兑英丙竒到艮
丙午時甲辰旬即以心星為直符加離順數甲辰原在
乾即以開門為直使順㸃去甲辰乾乙巳兑丙午時艮
開門加艮是也丙午時丙竒到艮曰鳯入丹山開門相
生丁竒到兑火旺金死景門加兑宫迫不吉乙竒到坤
入墓杜門加坤門迫不吉
　　夏至隂遁時竒起例
假如萬厯二十五年五月十一辛丑日丙申時用事初
四甲午符頭巳到初八戊戌日辰時夏至乃符先到而
節後到用超法　甲午至戊戌五日夏至上局九宫起
甲子己亥至癸夘五日夏至中局三宫起甲子　甲辰
至戊申五日夏至下局六宫起甲子　今辛丑日申時
正是夏至中局隂遁三震宫起甲子順佈三竒逆佈六
儀　甲子震　乙巽輔乙竒　丙中禽丙竒　丁乾心
丁竒　逢戊還元　甲子戊在震　甲戌己在坤　甲
申庚在坎　甲午辛在離　甲辰壬在艮　甲寅癸在
兑　原用丙申時甲午旬管下甲午同辛在離以離下
英星為直符丙申時干泊中寄坤乃移天盤英星加地
盤坤上禽丙竒到兑火入金鄉不吉心丁竒到坎火入
水地不吉輔乙竒到離玉兎當陽吉　甲午旬丙申時
即以英星為直符加坤逆數甲午原在離宫即以景門
為直使逆㸃去甲午離乙未艮丙申兑景門加兑是也
　辛丑日丙申時離兑坎三宫得竒不得門艮震巽三
宫得門不得竒此時不宜用事凡有急事欲行即於天
門地户天馬等吉方而出所謂急則從神也又依張良
運算玉女反閉局行之必有天神䕶祐事緩則從竒門
吉方而行為上
　　推九星分野吉凶
天有八門地有八方加以九星察其氣運隨星消息應
以八方非惟可以戡亂除暴扶助邦國又必先知嵗丙
豐儉災祥而可預為備荒之計耳嘗以本年立春過宫
之日布局使符用星就九宫分野以辨吉凶葢太乙竒
門六壬皆同此應故為之三式然入門各有不同要其
極至則無二理也太乙書曰太乙在陽宫遼東不用兵
正以坎艮震巽為陽宫遼東艮地也太乙在隂宫蜀漢
可以全身正以離坤兑乾為隂宫蜀與漢正坤在西南
及西方之地也　占用九星遁臨八方以决善惡隨其
善惡所到之方定人民災祥嵗時豐儉人事得失旱潦
兵火無不應焉若天乙臨方當出大魁也
乾宫西北屬周秦之分在天文至胃初度𨽻焉
坎位北方應冀州晉魏之分在天文觜至井十二度𨽻
焉
艮宫東北應兗州韓鄭之分在天文角亢之南軫宿之
北𨽻焉
震位東方屬齊國之分在天文氐四至尾初度𨽻焉
巽居東南應荆州之分在天文井鬼之翌軫之初𨽻焉
離居南位應揚州吳越之分在天文南斗牛女𨽻焉
坤居西南應益州之分在天文觜參初度𨽻焉
兑位正西應梁州衛國之分在天文牛西室三度𨽻焉
中宫應蔡宋之分在天文氐心西𨽻焉寄遁坤宫北辰
斗柄之間
　　竒遁佈局法
夫遁甲之法三重象三才上層象天列九星中層象人
開八門下層象地列八卦九宫天蓬及休門與坎一宫
相對三才定位也乙丙丁三竒也乙為日竒丙為月竒
丁為星竒戊己庚辛壬癸六儀也一局六十時六甲周
流而甲子常同六戊甲戌常同六己甲申常同六庚甲
午常同六辛甲辰常同六壬甲寅常同六癸甲雖不用
而六甲為天乙之貴神常隠於六儀之下為直符其發
用實在此故謂之遁此大衍虛一太𤣥虛三之義也蓬
任衝輔禽英芮柱心九星也號為直符休生傷杜景死
驚開八門也逓為直使二十四氣直於八卦坎則冬至
小寒大寒艮則立春雨水驚蟄震開春分清明榖雨巽
則立夏小滿芒種離則夏至小暑大暑坤則立秋處暑
白露兑則秋分寒露霜降乾則立冬小雪大雪四時分
至及四立為八節得八卦旺氣故為初中末三氣從之
以分天地人元又間六宫而行各為中下元也　冬至
後十二氣為陽遁皆順行夏至後十二氣為隂遁皆逆
行二遁各占四卦為節氣之中各六諸氣一周八卦嵗
事備矣此以月取之也五日為一候故遁法遇甲巳易
一局葢自甲子至戊辰五日六十時足為上局己巳至
癸酉又五日六十時足為中局甲戌至戊寅又五日六
十時足為下局三局三才之道也餘如之由是甲巳加
四仲皆為中加四季皆為下三局四之而六十甲子備
矣上局則起上元中局則起中元下局則起下元不易
之法也故凡日雖以氣候相推至三元先後不同三元
始終日有多少在經有超辰接氣拆局補局之法超接
不及而閏生焉因日定局因局起元終不可易此以日
取之也凡選時先分二遁次定三局方起三元葢先㸔
其日在何節氣内合為某遁次㸔其日在何甲巳内合
為某局于是本局起遁冬至後為陽遁順佈六儀逆佈
三竒夏至後為隂遁逆佈六儀順佈三竒其法自甲至
癸十干常以序行如局逆順前人俱先佈三竒後佈六
儀今皆反之因指六甲為六儀而佈局及佈三竒並以
丁丙乙為序皆㨗法也佈五宫則寄坤土此土長生於
申之説也　此寄宫終非正位故遇直符直使在五則
皆註避五於本時之下恐人誤用之也　九宫已佈方
㸃出其時旬頭之甲在何宫以其星為直符以其門為
直使然後以加臨法用之尋本時支落處加以直使尋
本時干落處加以直符加臨巳乃視其時課大綱作方
命位得合開休生二門并天上三竒主大吉方可用事
縱遇太嵗金神等煞亦無害凡遇寄宫終非正位雖得
竒亦不宜用事諸事乘三吉而避五凶直前無懼但於
符應不可不詳究也
　　玉女反閉訣
隂陽二遁有閉塞八方皆無門可出即依玉女反閉局
而出此緩則從門急則從神之謂也凡入陣掩捕出入
遠行見貴上官赴任即出天門入地户乘玉女而行去
人皆不見用事之人右手持刀閉氣作法畫地佈局室
内六尺為式在庭六步為式門外六丈為式在野二百
四尋為止畫匝四圍並以六為數先定六數訖先左手
持六籌各長一尺二寸右手執刀向旺方呼濁氣一口
次吹旺氣黙飲訖叩齒十二通了禱祝心下事然後却
囬身皆旺氣啓請祝曰維年月日時(某/)敢昭告於天父
地母六甲六丁玉女六戊藏形之神(某/)好樂長生之術
行不擇日出不問時今欲為(某/)事䖍告天地神祗丁甲
大神謹按天門拜請六丁玉女真君畫地局出天門入
地户閉金闗乘玉輅玉女青龍白虎朱雀𤣥武勾陳螣
蛇六合六甲神王神將乘我而行行到某所左右巡防
隨行隨止隨臥隨起辟除盜賊鬼魅消亡君子見我喜
樂非常小人見我歡躍惶惶男女見我供侍酒漿百惡
鬼賊見我者亡今日禹步上應天罡玉女侍傍下辟不
祥萬精厭伏所向無殃所理病瘥所供者逹所擊者破
所求者得所愿者成帝王大臣二千石長吏見我者愛
如赤子今日請召玉女真君䕶我進急急如九天𤣥女
道母元君律令　呪曰吾左魁右魒右魁左魒上魁下
魒下魁上魒吾藏身三五之中􁁜䰢之内魓􁁜之裏顛
倒三五低昻步罡為我生形吾載日載月足履北斗三
台七星覆我五星照我二十八宿羅列衛我璇璣玉衡
衛我身形衣斗履斗與斗同儀今我步罡三五合成步
璇躡衡趨祥紫微三五騰聲乘罡御斗乘正天威萬世
常存日月同曜邪道五害皆伏魁罡之下無動無作急
急如律令　呪畢左手執籌右手執刀自鬼門起左畫
一圏佈四方八干十二神位　甲日便從甲地入局乙
日便從乙地入局丙日便從丙地入局丁日便從丁地
入局庚日便從庚地入局辛日便從辛地入局壬日便
從壬地入局癸日便從癸地入局一説戊日只從乾入
局己日只從巽入局手持六籌禱祝四方
謹請東方功曹大衝天罡青帝甲乙大神降于局所侍
衛我身
謹請南方太乙勝光小吉赤帝丙丁大神降于局所侍
衛我身
謹請西方傳送從魁河魁白帝庚辛大神降于局所侍
衛我身
謹請北方登明神后大吉黒帝壬癸大神降于局所侍
衛我身
　右謹四方神訖便從所求日辰上安置籌法
假令子日子上安第一籌丑上第二籌寅上第三籌夘
上第四籌辰上第五籌巳上第六籌
　　術曰
䑕行失穴入狗市(便移子上第一籌安戌上/)大呼東方
青龍下
牛入兎園食甘草(便移丑上第二籌安夘上/)大呼南方
朱雀下
猛虎逡巡入巳位(便移寅上第三籌安巳上/)大呼西方
勾陳下
兎入牛欄伏不起(便移夘上第四籌安丑上/)大呼西方
白虎下
龍入馬廏因留止(便移辰上第五籌安午上/)大呼北方
𤣥武下
蛇行宛轉來申裏(便移巳上第六籌安申上/)大呼東方
六合下
若午日即從午上命上第一籌
馬入龍泉飲甘水　　便移午上籌安辰上
羊羔易位入酉鄉　　便移未上籌安酉上
猿猴踴躍向猪中　　便移申上籌安亥上
鷄飛撲落來羊位　　便移酉上籌安未上
狗入䑕穴捕其子　　便移戌上籌安子上
猪入虎穴自投死　　便移亥上籌安寅上
喝籌訖但兩支夾一干先成者天門後成者為地户如
子日先取丑上一籌掩閉天門次取申上一籌橫閉地
户向庚上玉女方而去一百二十步外不可囬顧如事
三呼本日玉女并念玉女呪或再念三竒呪而去大吉
若值何竒念何竒呪方如遇四仲地户不成將初籌第
一籌安衝辰命之成地户之門亦依此法作用退身少
許而行
　　十二日圖式
子日　丙天門　乙地户　庚玉女　丑上取籌閉天
門　申上取籌閉地户
丑日　丙天門　乙地户　辛玉女　丑上取籌閉天
門　申上取籌閉地户
寅日　丙天門庚地户　乾玉女　丑上取籌閉天
門　辰上取籌閉地户
夘日　庚天門　丁地户　壬玉女　辰上取籌閉天
門　亥上取籌閉地户
辰日　庚天門　丁地户　癸玉女　辰上取籌閉天
門　亥上取籌閉地户
巳日　庚天門　壬地户　艮玉女　辰上取籌閉天
門　未上取籌閉地户
午日　壬天門辛地户　甲玉女　未上取籌閉天
門　寅上取籌閉地户
未日　壬天門辛地户　乙玉女　未上取籌閉天
門　寅上取籌閉地户
申日　壬天門辛地户　巽玉女　未上取籌閉天
門　戌上取籌閉地户
酉日　甲天門　癸地户　丙玉女　戌上取籌閉天
門　巳上取籌閉地户
戌日　甲天門　癸地户　丁玉女　戌上取籌閉天
門　巳上取籌閉地户
亥日　甲天門　丙地户　坤玉女　戌上取籌閉天
門　巳上取籌閉地户
　吉事出地入天門乘玉女而去勿返顧　凶事出天
　門入地户乘玉女而去勿返顧
如子日庚玉女酉華葢子青龍乙地户丙天門六丁玉
女天之貴神不比青龍明堂太隂等星依法用之神騐
　
　
　
　
　
　
　
　
　
　　經曰緩則從門急則從神
　　　玉女咒曰
　　仁高䕶我丁丑保我仁和度我丁酉保生仁恭保
　　魄丁巳養神太隂華葢地戸天門吾行禹步𤣥女
　　真人黙然坐卧隱化藏形急急如律令
　　當行玉女反閉之法以全億萬軍人
　　起初布陣安籌呪
呪曰乾尊曜靈坤順内營二儀交泰要合利貞配成天
地永寧肅清應感𤣥黄上衣下裳震離坎兑翊賛扶將
乾坤艮巽虎伏龍翔今日行籌玉女侍傍有急相佐常
輔扶匡追我者死捕我者亡牽牛織女化成河江急急
如律令
　　凡欲遠行見貴上官赴任即出地户左行入天門呪
呪曰天門天門今日惟良玉女侍我左右遊傍行來出
入不逢禍殃君子一見喜氣倍常所求如意萬事吉昌急
急如律令
　　凡欲出陣掩捕時即出天門右行入地户乗玉女去呪
呪曰諾諾㘁㘁行無擇日隨斗所指與神俱出天番地
覆九道皆塞中心所欲令我自得有來追我使汝迷惑
以東為西以南為北急急如律令　呪訖閉金闗即取
餘剩二籌閉之如子先取丑上一籌閉天門次取申上
一籌閉地户餘倣此
　　乗玉女即三呼所在玉女呪如子日三呼庚上玉
　　女餘倣此
呪曰某上玉女某上玉女速來䕶我保我持我某到某
方杳杳冥冥莫覩其形人莫聞其聲鬼莫視其精愛我
者福惡我者殃百邪鬼賊當我者滅阻我者亡千萬人
中見我者喜急急如律令
呪訖再作九跡禹步每移一步持呪一句
禹罡式
　巳上禹罡每以左足先步凡出行軍伍等事如事緩
　先遁　　竒吉門吉凶何如然後出步此罡舉呪如
　值乙竒就黙念乙竒呪出一百二十步之外不可囘
　頭如事急望玉女方而去呼其名念其呪
躡罡口念呪曰禹步相催登陽明白氣混沌灌我形天
迴地轉步七星躡罡履斗齊九靈我步我長生惡逆摧
伏蛇妖驚我步我長生衆災消滅我獨存急急如律令
　　右禹罡呪訖
呪曰六甲九章天圓地方四時五行青赤白黄太乙為師
日月為光禹步治道嗤尤避兵青龍夾轂白虎扶衡熒
惑前引辟除不祥北斗誅罰除去凶殃五神導我周遊
八方當我者死逆我者亡左社右稷㓂賊伏匿見者有
喜留者有福萬神䕶我永除盗賊急急如律令　呪訖
即叩齒七遍上應北斗天罡即次右手持刀畫地
　四縱五横於地
四縱五横法
　
　
呪曰律令律令四縱五横萬鬼潛形吾去千里者囘萬里
者歸呵吾者死惡吾者自受其殃急急如律令
又呪曰律令律令四縱五横猛火烈兵遊行天下搜捉邪
精一切妖魔外道並向吾天罡敇下㓕急急如律令
更步三台星自上台虚精為初步次中台六淳下台曲
星一步一呪三台生我來三台養我來三台䕶我來
　　三竒呪
乙竒呪曰天地威神誅滅鬼賊六乙相扶天道賛徳吾
　令所行無攻不克急急如𤣥女律令
丙竒呪曰吾徳天助前後遮羅青龍白虎左右驅魔朱
　雀導前使吾㑹他天威助我六丙除痾急急如𤣥女
　律令
丁竒呪曰天帝弟子部領天兵賞善罰惡出幽入冥來䕶
　我者玉女六丁有犯我者自滅其形急急如𤣥女律令
　　　又傳三竒呪併附録
乙竒呪曰白虎蹲踞青龍踴躍前遮後衛遵克存納仁
　徳洋洋太虛廖廓天乙追攝萬祥俱作急急如律令
丙竒呪曰天罡揚威𤣥武後隨玉彩摇曳熒惑流輝神
　光照耀太白成瑞六丙來迎百福攸歸急急如律令
丁竒呪曰玉女靈神太隂淵黙華葢靜覆我形不忒我
　氣浩然悠然寰域六丁前導善福來格急急如律令
訣曰以上運籌若不請神喝籌則神無騐矣此法實用
　兵之龜鑑乃為將之權衡以此破陣而前無完陣以
　此攻城而無堅城以致萬邦咸懷宜王者之有錫命
　四方無虞見天下之莫予爭後有不務智謀第恐
　勇力妄受斧鉞之任偷處爪牙之職及其戎虜梗邀
　奸雄亂國在心無巳成之籌臨事有不决之惑豈知
　總戎之道哉
　
　遁甲演義卷三
欽定四庫全書
　遁甲演義卷四
　　　　　　　　　　　　　明　程道生　撰
　　隂陽二遁十八局圖列後

















　
　
　
　
　
　
　
　
　　真人閉六戊法
夫六戊之法謂世人欲求仙入山林渡江海安立軍營
排兵布陣置頓倉舍或受法行籙驅神使將鎮邪避病
逃罪隠匿避難潛身遠行止宿隄防盜賊必先用真人
閉戊局則諸惡不能侵龍虎來相助鬼神盡欽伏矣
若有急事心迷不及布局行者則禹步斗罡心眼存想
青龍蓬星入太隂以旬符印面呼玉女相䕶出天門入
地户天藏癸上隠去無人見矣或軍數衆多厰野營寨
安宿之時防避敵人驚刼便禹步吸王方氣噴手心捫
摩眼如數訖便從中望北山林崖岸一遭至戍上住心
眼均訖定六戊位巳定則用旬符指六戊位以心用符
却搬土從子上均布散寅辰午申戌位各接連門報符
念六戊呪呪訖收符安囊下然後髙枕無憂而卧敵人
不能害縱有驚刼賊兵自驚恐他迷路而囘更專記天
曉時急存心目開天門散土界然後方令軍行若忘不
開天門及不散土界則隊伍迷亂反被他兵圍刼
其布六戊之法或用杜荆杖或用勅過刀劍相地以六
為方數臨時隨意作大小先禹步吸王方氣噴刀劍上
且隨方布定十二支却以刀從亥上起手畫地如日之
轉畫至戍上留空乾位作門再禹步從乾位空處入城
中
祝曰維(某/)年月日時弟子(某/)敢昭告于天地父母六丁
六甲六旬十二時辰青龍蓬星明堂太隂天上玉女六
戊藏形之神(某/)好樂長生之術行不擇日出不問時今
欲逰行為(某/)事欲利自身謹按黄帝風后遁甲式專請
玉女六戊畫地敷局出天門入地户閉金闗乘玉女青
龍朱雀勾陳螣蛇白虎𤣥武六合太隂六丁六甲六戊
六旬十二時辰咸衛我而出行到(某/)處所在左右巡防
隨行隨止隨卧隨起辟除盜賊口舌消亡君子見我喜
樂倍常小人見我歡躍徨徨男女見我迎奉酒漿百鬼
惡賊當我者亡今日禹步上應天罡玉女侍傍下辟不
祥萬精壓伏所向無殃治病立瘥凡百吉昌所攻者逹
所擊者破所求者得所願者成帝王大臣二千石長吏
見我者愛如赤子萬姓三軍見我者敬如父母今按天
文召請玉女六戊大神隨行引進送逹還宫日後倘(某/)
復有召請神當復出急急如九天𤣥女元君律令勅
又呪曰泰山之陽恒山之隂盜賊不起虎狼不侵天帝
有勅司命先行城郭不完閉以金闗千凶萬惡莫之敢
于急急如九天𤣥女元君律令勅　呪畢以刀杖掘取
中央土一斗或取艮上鬼門上土一斗或六斗吸王方
氣噴在土上均作六分土復取六戊符置六戊之方然
後取六分土置六戊之位六戊之上必於本旬戊上起
置土一分　即戊辰之類　其餘五分逆布六陽位
各置土一分常以此布逆布者謂布戊寅戊子戊戌戊
申戊午是也　假令甲子旬日戊在辰　甲戌旬日戊在
寅　甲申旬日戊在子　甲午旬日戊在戌　甲辰旬
日戊在申　甲寅旬日戊在午
假令甲子旬於辰上先布土一分次布寅上布子布戌
布申布午皆布土訖却將子位上土微微布散作
界接連寅上念曰鼠窟土髙均接虎穴又將寅上
土微微布散作界連接辰上念曰虎穴土廣均接
龍隄又將辰上土微微布散作界連接午上念曰
龍隄土厚均接馬嶺又將午上土微微布散作界連接
申上念曰馬嶺土堅均接猴山义將申上土微微布散
作界連接戌上念曰猴山土硬均接狗城布土訖便以
刀杖畫一遍所留空乾位地上令其與前畫相連閉塞
天門上却以刀畫天地印封訖置其刀於取土之處逐
堆以劍孔下六戊神符仍以土封固乃禹步立中吸王
方氣噴手結天地印　呪曰六戊之法天神祐之敢有
不從山嶽俱摧急急如律令勅　呪訖就於局内任便
宿卧勿復出如到曉欲出即吸王氣盡力撥開乾門去
其印斗散其界土振衣而出吉如不散土即其神不敢
去　巳上仍如運籌之法堆土即運籌也認定天門地
户之方識其玉女守門之處仍出天門入地户乘玉女
而去六十步切勿回顧自然迪吉
夫大暑六戊隠形并直事六戊符印俱選六甲六丁吉
日良時以雷擊棗木或年乆楓木或香檀木雕刻成像
仍設壇祭拜先祭戊辰次及戊寅順而祭之然後行用
方有神騐如欲試之即牽帶犢母牛一頭于中將小犢
牛放於圏外終不能入必待去土一堆其牛即從散土
之處而入則見神靈矣

　
　
　
　
　
　
　
　
　　九天𤣥女閉六戊靈符百惡潛避先置營以朱書
　　神符置六戊上
　
　
　
　
　
　　博奕勝負局　李靖孤虗立成圖
金匱云得與無視孤虚謂摴蒲博奕以正時六甲旬孤
上坐者勝虚上坐者負又參以三竒八門斗罡以拘指
他人必勝
甲子旬(孤在戌亥/虚在辰巳)　甲戌旬(孤在申酉/虚在寅卯)　甲申旬(孤在午未/虚在子丑)
甲午旬(孤在辰巳/虚在戌亥)　甲辰旬(孤在寅卯/虚在申酉)　甲寅旬(孤在子丑/虚在午未)
伍子胥曰凡逺行諸事不得往天庭天獄天牢三神大
　凶常乗青龍歴蓬星
　　凡出行百惡不敢起大吉
　　六甲出行訣
青龍華葢及蓬星　步去地户太隂靈　天門天獄天牢固
隂陽孤宿合天庭　占得星辰真有准　凡事依之騐如神
甲子旬子上起青龍甲戌旬戌上起青龍甲申旬申上起青龍
甲午旬午上起青龍甲辰旬辰上起青龍甲寅旬寅上起青龍
並順行十二支
　真人步斗法
步斗經曰夫步可以通神當以夜半居星下白塲畫地
作九斗星間相去三尺天蓬從天罡起隨作次第布人
居魁前逆布之正立天英而歌斗呪誦至天英便先舉
左足並呼星名以次依經步之左右更遍履之如後此
法為之百日則與神人通矣秘之勿洩洩非人者殃墮
九祖盜視者無騐也乃誦曰
斗要妙兮十二神　承光明兮威武陳　氣髣髴兮如浮雲
七變動兮上應天　知變化兮有吉凶　入斗宿兮過天闗
合律吕兮治甲榮　履天英兮度天任　清冷淵兮可陵沉
枝天柱兮擁天心　從此度兮登天禽　倚天輔兮望天衝
入天芮兮出天蓬　斗道誦兮剛柔際　天福禄兮流後世
出冥明兮千萬嵗　急急如律令
　
　
　
　　出天門入地户過太隂居青龍法
三元經曰初出天門(六戊也/)入地户(六巳也/)過太隂(六/)
(丁也/)居青龍(六甲也/)所居之下百戰百勝　假令冬至
上元甲子日甲子時初起兵出天門辰下入地户巳下
過太隂夘下居青龍甲下百戰百勝　又法出天門者
天上六戊在一宫入地户天上六乙在九宫過太隂在
七宫居天上青龍在一宫餘倣此
　　斗罡古本云月月常加戌時時見破軍
假如閏月將何以為用此反錯今星臺詳訣於後
書云用時加月將順數要尋辰見辰罡指處天地鬼人
門所為當合指只在此時行雖不泥方向兼金值萬金
其法以天月將加所用正時王月將者即太陽是也每
以官厯上㸔太陽(某/)月(某/)日巳過(某/)宫為准　假如巳
亥年九月十七日夘時太陽入夘連有三十日俱以太
衝夘為天月將是也如九月初七癸未日巳時用事即
以夘加巳時上順去至午得辰即天罡在午指正南離
上大吉如欲進表獻策取斗所指戌亥之位戌乾亥為
天門方上出之獲吉也　又如入病人之家必取斗罡
夫斗罡又必指丑寅之位丑艮寅乃鬼門之方去之乃
吉凡出行征討一切謀為之事俱從斗罡所指之方而
出大利巳上出斗罡所指吉方俱以左手持印取斗罡
炁一口吹之印上出之感應如神
　　六甲隂符法
經曰為上將禦敵者須作六甲隂符法令敵人自誅故
曰寧與人千金不教人六甲之隂天地之間此道最禁
藏之金匱貫之於心不𫝊非人慎勿輕洩盜視者盲盜
讀者啞若作六甲隂符必須齋戒若汚犯則無騐矣
六甲之隂者甲子旬隂在丁夘其神兎頭人身神名孔
林族甲戌旬隂在丁丑其神牛頭人身神名梁丘甲申
旬隂在丁亥其神猪頭人身神名陸城甲午旬隂在丁
酉其神雞頭人身名費陽甲辰旬隂在丁未其神羊頭
人身名王屈竒甲寅旬隂在丁巳其神蛇頭人身名許
咸池　凡作符法常以月蝕之時伐杜荆及梧桐等木
隂枝或栢心亦可悉長九寸廣二寸厚三分用雌黄色
圖畫之作像并畫其神名着像下
凡畫符以錦絳為囊盛之大將自隨身用兵時便出六
甲旬六甲之符于囊外以指敵人自散不敢交兵也
凡取木時必先齋戒取酒一升鹿脯三斤鹽一盞祝卒
祭之白茒為蓆北向再拜祝曰杜荆之先百鬼之神曽
孫(某/)甲欲與俱遊六甲之隂百鬼之神與子俱遊變化
(某/)身以子所指莫不服者謹奉清酌美脯子鹽願歆享
之呪訖再拜凡三呪畢乃伐取木勿令穢汚亦勿令人
近穢物及雞犬見之并女人見之
先受持之法齋戒五日沐浴蘭湯食香㓗凈飯無食五
辛之物及畫符畢以六甲之日夜半醮之於方壇之上
為壇方一丈二尺外垺方十二丈開十二辰門以竹為
纂長三尺或九尺隨地方列之在四向六隂之符置壇
上依位放以色繒綵各三尺五寸上安酒三杯脯三斤
鹽一盞白茒為蓆北向北拜跪呼其四方堂之長六甲
六隂神名及門户神名者
假令甲子日隂在丁夘正東再拜呼其神而呪之以絳
帛為囊盛隂符常隨身則百鬼不能侵以隂符指敵則
敵人自滅如倉卒無壇者但於庭中或野外畫地為之
亦可
　　禁敵法
凡能履隂陽符者令敵人兵不起為術之法　甲乙日
平旦南向　丙丁日食時西向　戊己日日中北向
庚辛日日映東向　壬癸日日入南向　已上各日依
所向取方寸桃枝書敵師姓名着左履下求者必得履
敵人之名兵不起者謂書敵人冦賊姓名着左履下訖
呪曰(某/)甲不善大逆輕毁天地日月伐名木杜樹使神
不得血食神但持之吾自與神誅擊隂陽神理共來剪
滅先於符下畫作人之像從月建上來呼其神名而隨
六甲之神所在滅之則敵人死仇自消亡矣
　　六甲所在神身
甲子旬其神在頭　甲戌旬其神左足　甲申旬其神右足
甲午旬其神體腹　甲辰旬其神左手　甲寅旬其神右手
凡行軍遇惡風倒拆旗杆者取四窮上土作泥人長三
尺手持桃木弓葦矢箭又執刀披髪向風三叩齒
呪曰天有四狗以守四境吾有四狗以守四隅以城為
山以地為河冦賊不得過來者不得進出者不得逸去
者不得退急急如律令呪畢棄之而去逆風之道即災
消除矣如不能呪棄之而去
　　六丁符式
術符上每加本形體手各持簡身穿朝衣佩帶各本相
足遇旬中所用日期宜用本旬符照鎮以凈室一間果
儀六碟面星竒召六丁書符
　
　
　
　
　遁甲演義卷四
