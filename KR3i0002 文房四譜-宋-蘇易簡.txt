#+TITLE: 文房四譜-宋-蘇易簡
#+DATE: 2018-05-12 10:18:07
#+SOURCE: github.com/kanripo/KR3i0002 master 79338709                
欽定四庫全書　　　　　子部九
　文房四譜　　　　　　　譜錄類一(器物之屬/)
　　提要
　　　　(臣/)等謹案文房四譜五卷宋蘇易簡撰易簡
　　　　字太簡梓州銅山人太平興國五年進士累
　　　　官㕘知政事以禮部侍郎出知鄧州移陳州
　　　　卒事蹟具宋史本傳易簡所作續翰林志洪
　　　　遵收入翰苑羣書中已别著録是編集古今
　　　　筆硯紙墨原委本末及其故實繼以辭賦詩
　　　　文合為一書前載徐鉉序末有雍熙三年九
　　　　月自序謂因閲書秘府集成此譜葢亦類書
　　　　之體也其搜採頗為詳博如梁元帝忠臣傳
　　　　顧野王輿地志等書今皆久亡惟藉此以獲
　　　　見其畧其他徵引亦多宋以前舊籍足以廣
　　　　典據而資博聞凡筆譜二卷硯紙墨譜各一
　　　　卷而以筆格水滴附焉當時甚重其書至藏
　　　　於秘閣尤袤遂初堂書目作文房四寳譜又
　　　　有續文房四寳譜此止題文房四譜與宋史
　　　　本傳相同葢後人嫌其不雅刪去一字也乾
　　　　隆四十六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
文房四譜序
聖入之道天下之務充格上下綿亘古今究之無倪酌
之不竭是以君子學然後知不足也然則士之處世名
既成身既泰猶復孜孜於討論者盖亦鮮矣昔魏武帝
獨歎於朱伯業今復見於武功蘇君矣君始以世家文
行貢名春官天子臨軒考第首冠羣彦出入數載翺翔
青雲綵衣朱紱光暎里閈其美至矣而其學益勤不矜
老成以此為樂退食之室圖書在焉筆硯紙墨餘無
長物以為此四者為學所資不可斯須而闕者也由是
討其根源紀其故實參以古今之變繼之賦頌之作各
從其類次而譜之有條不紊既精且博士有能精此四
者載籍其焉往哉愚亦好學者也覽此書而珍之故為
文冠篇以示來者徐鉉
欽定四庫全書
　文房四譜卷一　　　　　宋　蘇易簡　撰
　　筆譜上(附筆格/)
　　一之叙事　　　　　二之造
　　三之筆勢　　　　　四之雜說
　　　一之叙事
上古結繩而治後世聖人易之以書契蓋依類象形始
謂之文形聲相益故謂之字孔子曰誰能出不由户揚
雄曰孰有書不由筆茍非書則天地之心形聲之發又
何由而出哉是故知筆有大功於世也
釋名曰筆述也謂述事而言之又成公綏曰筆者畢也
謂能畢舉萬物之形而序自然之情也又墨藪云筆者
意也意到即筆到焉又吳謂之不律燕謂之弗秦謂之
筆也又許愼說文云楚謂之聿聿字從帇一乂帇音支
涉反帇手手之㨗巧也故從又從巾秦謂之筆從聿竹
郭璞云蜀人謂筆為不律雖曰蒙恬製筆而周公作爾
雅授成王而已云簡謂之札不律謂之筆或謂之㸃又
尚書中候云𤣥龜負圖出周公援筆以時文寫之曲禮
云史載筆詩云静女其孌貽我彤管又夫子絶筆於獲
麟莊子云舐筆和墨是知古筆其來久矣又慮古之筆
不論以竹以毛以木但能染墨成字即呼之為筆也昔
蒙恬之作秦筆也柘木為管以鹿毛為柱羊毛為被所
以蒼毫非謂兎毫竹管也見崔豹古今注秦之時併吞
六國滅前代之美故蒙恬獨稱於時(又史記云始皇令/恬與太子扶蘓築)
(長城恬令取中山兎/毛造筆令判案也)
西京雜記云漢製天子筆以錯寳為跗(音/夫)毛皆以秋兎
之毫官師路扈為之又以雜寳為匣厠以玉璧翠羽皆
直百金
又漢書云尚書令僕射丞相郎官月給大筆一雙篆題
云北宫工作
又傅𤣥云漢末一筆之柙雕以黄金飾以和璧綴以隋
珠文以翡翠非文犀之楨必象齒之管豐狐之柱秋兎
之翰用之者必被珠綉之衣踐雕玉之履
王子年拾遺云張華造(一作/進)博物志成晉武賜麟角筆
管此遼西國所獻也
孝經援神契云孔子制作孝經使七十二子向北辰磬
折使曾子抱河洛事北向孔子簪縹筆衣絳单衣向北
辰而拜
王羲之筆經云有人以緑沉漆竹管及鏤管見遺錄之
多年斯亦可愛玩詎必金寳雕琢然後為貴乎
崔豹古今注云今士大夫簪筆佩劔言文武之道備也
晉蔡洪赴洛中人問曰吳中舊姓何如荅曰吳府君聖
朝之盛佐明時之俊乂朱永長理物之宏德清選之髙
望嚴仲弼九臯之鳴鶴空谷之白駒顧彦先八音之琴
瑟五色之龍章張伯威歲寒之茂松幽夜之逸光陸士
龍鴻鵠之徘徊懸皷之待槌此諸君以洪筆為鋤耒以
紙札為良田以𤣥墨為稼穡以義理為豐年(出劉氏小/説又出語)
(林/)
文士傳云成公綏口不能談而有劇問以筆答之見其
深智
吳闞澤為人傭書以供紙筆
世說王羲之得用筆法於白雲先生先生遺之䑕鬚筆
又云鍾繇張芝皆用鼠鬚筆
魏曺公聞吳與劉先主荆州方書不覺筆墜地(何晏亦/同司馬)
(宣王欲誅曺爽呼何晏作奏/曰宜上卿名晏驚失筆於地)
晉王珣字元琳夣人以大筆如椽與之人說曰君當有
大手筆事後孝武哀策諡文皆珣所草(又云是/王東亭)
漢書張安世持橐簪筆事孝武數十年以備顧問可謂
忠謹矣
梁書紀少瑜字幼瑒嘗夣陸倕以一束青鏤管筆授之
云我以此猶可用卿自擇其善者其文因此遂進
梁鄭灼家貧好學抄義䟽以日繼夜筆毫盡必削而用
之
隋劉行本累遷掌朝下大夫周代故事天子臨軒掌朝
典筆硯持至御座則承御大夫取以進之及行本為掌
朝將進筆於帝承御復欲取之行本抗聲曰筆不可得
帝驚視問之行本曰臣聞設官分職各有司存臣既不
得佩承御刀承御亦焉能取臣筆帝曰然因令二司各
行所職
栁公權為司封員外郎穆宗問曰筆何以盡善對曰用
筆在心心正則筆正上改容知其筆諫
景龍文館集云中宗令諸學士入甘露殿其北壁列書
架架上其書學士等畧見新序説苑鹽鐵潛夫等論架
前有銀硯一碧鏤牙管十銀函盛紙數十種揚子法言
云孰有書不由筆言不由舌吾見天常為帝王之筆舌
也
論衡曰智能之人須三寸之舌一尺之筆然後能自通
也
曹褒字叔通常慕叔孫通為漢禮儀夜則沉思寢則懷
鉛筆行則誦文書當其念至忽忘所之
韓詩外傳曰趙簡子有臣曰周舍立於門下三日三夜
簡子問其故對曰臣願為諤諤之臣墨筆執牘從君之
後伺君過而書之
梁元帝為湘東王時好文學著書常記錄忠臣義士及
文章之美者筆有三品或金銀雕飾或用斑竹為管忠
孝全者用金管書之德行精粹者用銀管書之文章贍
逸者以斑竹管書之故湘東之譽播於江表
東宫舊事皇太子初拜給漆筆四枝銅博山筆牀一副
司馬相如作文把筆齧之似魚含毫
歐陽通詢之子善書瘦怯於父常自矜能書必以象牙
犀角為管貍毛為心覆以秋毫松煙為墨末以麝香紙
必須用𦂳薄白滑者乃書之蓋自重也
栁惲嘗賦詩未就以筆捶琴坐客以筯和之惲驚其哀
韻乃製為雅音後傳擊琴自筆捶之始也
史記相如為天子遊獵之賦賦成武帝許尚書給其筆
札
又漢獻帝令荀悦為漢紀三十篇詔尚書給筆札
江淹夣得五色筆由是文藻日新後有人稱郭璞取之
君子避三端其一曰文士之筆端
漢班超常為官傭書久勞苦乃投筆曰大丈夫當效傅
介子張騫立功異域以取封侯焉能久事筆硯
陸雲與兄士衡書曰君苗毎常見兄文思欲焚筆硯
魏明帝見殿中侍御史簪白筆側堦而立問曰此何官
也辛毗對曰御史簮筆書過以記陛下不依古法者今
者直備官眊筆耳
左思為三都賦門庭藩溷必置筆硯十稔方成
薛宣令人納薪以炙筆硯
又魚豢魏畧曰顔斐字文林為河東太守課人輸租車
便置薪兩束為寒炙筆硯風化大行
禰衡為鸚鵡賦於黄射座上(祖之/子)筆不停綴又阮瑀援
筆草檄立成曺公索筆求改卒無下筆處
揚雄毎天下上計孝亷會者雄即把三寸弱翰齎油素
四尺以問其異語
史記西門豹為鄴令投巫於水復投三老乃簪筆磬折
向河而立以待良久
崔豹古今注云牛亨問彤管何也答曰彤赤漆耳史官
載事故以赤管言以赤心記事也
曺公欲令十吏就蔡琰寫書姬曰妾聞男女禮不親授
乞給紙筆一月真草惟命於是繕寫送之文無遺誤
王粲才高辯論應機屬文舉筆便成鍾繇王朗各為魏
卿相至於朝廷奏議皆閣筆不敢措手
袁子正書云尚書以六百石為名珮契刀嚢執版右簪
筆焉
僧智永學書舊筆頭盈數石自後瘞之目為退筆塚(見/筆)
(勢/中)
孔子世家云孔子在位聽訟文辭可以與人共者不獨
有也至於脩春秋筆則筆削則削子夏之徒不能贊一
辭
薛宣為陳留下至財用筆硯皆為設方畧利用必令省
費也
王充好理實閉門潛思户牖墻壁各置刀筆著論衡八
十五篇二十餘萬言
謝承後漢書云楊璇字機平平零陵賊為荆州刺史趙
凱横奏檻車徴之仍奪其筆硯乃齧臂出血以薄中白
毛筆染血以書帛上具陳破賊之形勢及言為凱所誣
以付子弟詣闕自訟詔原之
王隱晉書陳壽卒洛陽令張泓遣吏賫紙筆就壽門下
寫三國志
謝莊傳云時宋世祖出行夜還勑開門莊居守曰伏須
神筆乃敢開門
王僧䖍傳云齊孝武欲擅書名僧䖍不敢顯跡常用掘
筆書以此見容
孔雅圭上表曰聖照𤣥覽斷自天筆
庾廙字幼簡侍中袁彖雅慕之贈鹿角書格蜯硯象牙
筆管
陶𢎞景字通明年四五歲常以荻為筆畫灰中學書遂
為善𨽻
范岫字懋賓濟陽考城人每居常以亷潔著稱為晋陵
太守雖牙管一雙猶以為費
太公隂謀筆之書曰毫毛茂茂陷水可脫陷文不活
蔡邕與梁相復惠善墨良筆下工所無重惟天恩厚施
期於終始(工一/作土)
徐廣車服儀制曰古者貴賤皆執笏縉紳之士者縉笏
而垂紳帶也有事則書之故常簪筆今之白筆是其遺
像
禮云史載筆士載言注云謂從於會同各持其職以待
事也筆謂書具之屬
典畧云路粹字文蔚少學於蔡邕為丞相軍謀祭酒曺
操令作狀奏孔融融誅之後人觀粹所作無不嘉其才
而忌其筆
　　　二之造
韋仲將筆墨方先以鐵梳梳兎毫及青羊毛去其穢毛
訖各别用梳掌痛正毫齊鋒端各作扁極令匀調平好
用衣青羊毫羊毫去兎毫頭下二分許然後合扁卷令
極固痛頡訖以所正青羊毫中截用衣筆中心名為筆
柱或曰墨池承墨復用青毫外如作柱法使心齊亦使
平均痛頡内管中寧心小不宜大此筆之要
王羲之筆經曰廣志會獻云諸郡獻兎毫出鴻都門惟
有趙國毫中用世人咸云兎毫無優劣筆手有巧拙意
謂趙國平原廣澤無襍草木惟有細草是以兎肥肥則
毫長而鋭此則良筆也凡作筆須用秋兎秋兎者仲秋
取毫也所以然者孟秋去夏近其毫焦而嫩季秋去冬
近則其毫脆而禿惟八月寒暑調和毫乃中用其夾脊
上有兩行毛此毫尤佳其脇際扶踈乃其次耳採毫竟
以紙裹石灰汁㣲火上煮令薄沸所以去其膩也先用
人髪杪數十莖雜青羊毛并兎毳(凡兎毛長而勁者曰/毫短而弱者曰毳)
裁令齊平以麻紙裹柱根令治(用以麻紙者欲其/體實得水不脹)次取
上毫薄薄布柱上令柱不見然後安之惟須精擇去其
倒毛毛杪合鋒令長九分管修二握須圓正方可後世
人或為削管故筆輕重不同所以筆多偏掘者以一邉
偏重故也自不留心加意無以詳其至此筆成合蒸之
令熟三㪷米餌須以繩穿管懸之水器上一宿然後可
用世傳鍾繇張芝皆用䑕鬚筆鋒端勁强有鋒鋩余未
之信夫秋兎為用從心任手䑕鬚甚難得且為用未必
能佳蓋好事者之說耳昔人或以琉璃象牙為筆管麗
飾則有之然筆須輕便重則躓矣近有人以綠沉漆管
及鏤管見遺錄之多年斯亦可愛玩詎必金寳雕琢然
後為貴也余嘗自為筆甚可用謝安石庾稚恭每就我求
之靳而不與
博物志云有獸緣木文似豹名虎僕毛可以取為筆嶺
外尤少兎人多以雞雉尾作筆亦妙故嶺外人書札多
體弱然其筆亦利其餘至水乾墨𦂳之後鬈然如蠆焉
所以嶺表記云嶺外既無兎有郡牧得兎毫令匠人
作之匠者醉因失之惶懼乃以巳鬚制上甚善詰之工
以實對郡牧乃令一户必輸人鬚或不能逮輙責其直
宣城之筆雖管答至妙而佳者亦少大約供進或達寮
為之則稍工又或以鹿之細毛為之者故晋王隱筆銘
云豈其作筆必兎之毫調利難禿亦有鹿毛蓋江表亦
少兎也徃徃商賈齎其皮南渡以取利今江南民間使
者則皆以山羊毛焉蜀中亦有用羊毛筆者徃徃亦不
下兎毫也
今有以金銀為泥書佛道書者其筆毫纔可數百莖濡
金泥之後則鋒重澁而有力也
淮南王萬畢術曰取桐燭與栢木及蠟俱内筩中百日
以為筆畫酒自分矣
　　　三之筆勢(能書附/)
老子曰鑿户牖以為室當其無有室之用夫四譜之作
其用者在於書而已矣故筆勢一篇附之
真誥曰三皇之世演八會之文為龍鳯之章雲篆之跡
以為頒形梵書分破二道壤真從易配别分支乃為六
十四種之書又真誥曰三君手跡楊君書最工不今不
古能大能細大較雖效郄愔筆法力兼二王而名不顯
者當以地微兼為二王所抑(祿書學楊而/字體勁利)
又云八會書文章之祖也夫書通用墨者何蓋文章屬
隂自隂顯於陽也
又云神僊之書乃靈筆真手也
時人咸云兎毫無優劣筆手有巧拙
今之飛白書者多以竹筆尤不佳宜用相思樹皮棼其
末而漆其柄可隨字大小作五七枚妙徃徃一筆書一
字滿一八尺屏風者
墨藪云王逸少筆勢圖無取崇山絶仭中兎毛八九月
收之取其筆頭長一寸管長五寸鋒齊腰强者妙
今之小學者言筆有四句訣云心柱硬覆毛薄尖似錐
齊似鑿
歐陽通自重其書必以象牙犀角為管貍毛為心覆以
秋毫(見叙/事中)
秦蒙恬為筆以狐狸為心兎毛為副(見博/物志)
蜀中出石䑕毛可以為筆其名􁉶
李陽冰筆法訣云夫筆大小硬軟長短或紙絹心散卓
等即各從人所好用作之法匠須良哲物料精詳入墨
之時則毫副諸毛勿令斜曲每因用了則洗濯收藏惟
己自持勿傳他手至於時展其書興來不過百字更有
執捉之勢用筆𦂳慢即出於當人理無確定矣
王羲之筆勢論云凡欲書時先乾研墨安着水中研墨
須調不得生用生用則浸漬慢澁㸃筆之法只可豆許
大濕不宜大㸃橫畫之法不得緩緩即不𦂳𥪡牽之法
不得急宜卓把筆管筆頭先行筆管須卓竪傍則曲也
輕健妙真書之法也草行之法即任意也
乂云初學書時不得盡其形勢先想成字意在筆前一
遍正其手脚二遍須得形勢三遍須少似本四遍加其
遒潤五遍加其拽㧞須俟筆滑不得計其遍數又云手
穏為本分間布白上下齊平得其體勢大者促之令小
小者放之令大自然寛狹得所不失其儀又云書法㸃
之法如大石當衢或如蹲鴟或如𤓰子或如科斗落手
之法峩峩若長松之倚溪立人之法如鳥存桂上
又云一㸃失如美人之無一目一畫失如壯士之無一
肱
吳沈友少好學時人以友有三妙一舌妙二力妙三筆
妙
趙壹非草書曰十日一筆月數丸墨領袖如皂唇齒皆
黑也
王羲之與謝安書曰復與君此真草所得極為不少而
筆至惡殊不稱意
蔡伯喈入嵩山學書於石室内得素書八角垂芒頗欲
似篆伯喈得之不食三日惟大呌歡喜
鍾繇見蔡邕筆法於韋誕自搥三日胷盡青因嘔血魏
太祖以五靈丹救之得活繇求之不與及誕死繇令人
盗掘其墓而得之故知多力豐筋者聖無力無筋者病
其後消息而用之由是更妙臨死啓囊授其子會繇能
三色書然其最妙者八分
筆陣圖云夫紙者陣也筆者刀矟也墨者鍪甲也水硯
者城池也心意者將軍也本領者副將也結搆者謀略
也颺筆之次吉凶之兆也出入者號令也屈折者殺戮
也
右軍云弱紙强筆强紙弱筆强者弱之弱者强之
又云草書欲緩前急後斯至訣也
又云古謂之填書今之勤字也
墨藪云凡書多肉微骨者謂之墨猪
又云凡筆乃文翰之將軍也直宜持重
又云凡書必使心忘於筆手忘於書心手遺情書不妄
想要在求之不得考之即彰
王逸少先少學於衛夫人自謂大能又渡江北遊名山
見李斯曺喜書又之許見鍾繇梁鵠書又重之又入洛
見蔡邕石經張咏華嶽碑始知衛夫人書徒費年月耳
遂兼衆家習之特妙
衛夫人見王羲之書語太常王䇿曰此兒必見用筆訣
也妾近見其書有老成之智因流涕曰子必蔽吾書名
(晉安帝時北郊祭文命更寫之/工人削之羲之筆已入七分)
虞世南筆髓云夫書須手腕輕虚夫未觧書則曰一㸃
一畫皆求像本也乃自取拙見豈是書耶太緩則無筋
太急則無骨側管則鈍慢則肉多竪筆則鋒直乾枯則
勢露宜麄而不銳細而不壯長者不為有餘短者不為
不足
又云夫筆長短不過五六寸搦管不過三寸真一行二
草三宜指實掌虚
王方慶於太宗時上其十一代祖導十代祖洽九代祖
珣八代祖曇七代祖僧綽六代祖仲寳五代祖騫高祖
規曾祖裒九代三從伯祖晋中書令獻之已下書共十
卷上令中書舍人崔融為寳章集叙其事以賜舉朝為
榮
貞觀六年正月八日令整理御府古今法書鍾王等真
跡得一千五百一十卷
漢元始中徴天下小學
張融善草書自善其能帝曰卿殊有骨力但恨無二王
之法答曰臣亦恨二王無臣之法
陳武帝論蕭子雲書曰筆力駿勁心手相應巧踰杜恕
美過崔晏當與元帝争驅並先其相賞如此
齊高帝為方伯居處甚貧諸子學書嘗少紙筆武陵王
曄嘗以指畫空中及畫掌學字遂工書法
夫握筆名指一指在上為單鈎雙指為雙鈎指聚為撮
筆皆學書之因習也偽蜀士人馮偘能書得二王之法
然而以二指搯筆管而書毎故筆必二分跡可深二三
分斯書札之異者也
漢谷永字子雲與婁䕶字君卿俱為五侯上客人號曰
谷子雲筆札婁君卿唇舌
晉王獻之字子敬方學書父羲之常後掣其筆不得乃
歎曰此兒當有大名後果能以箒帚泥書作大字方一
丈甚為佳妙觀者如堵筆札之妙時稱二王
僧智永於樓上學書有秃筆頭十甕毎甕數石人求題
頭門限穿穴乃以鐵葉褁之謂之鐵門限後取筆頭瘞
之號退筆塜自製銘志
李陽氷云㸃不變謂之布棊畫不變謂之布筭方不變
謂之斗圓不變謂之環
張伯英好書凡家之衣帛皆書而後練
晉書王逸少書字若金帖墨中炳然可愛
張昶字文舒伯英季弟也章草入神八分入妙𨽻書入
能
劉德升字君嗣能書胡昭鍾繇俱善書胡書體肥鍾書
體瘦亦各有君嗣之美
王羲之曠之子早於其父枕中竊讀筆說父恐其幼不
與乃拜泣而請之
王僧䖍博涉經史兼善草𨽻齊太祖謂䖍曰我書何如
卿䖍曰臣正書第一陛下草書第二正書第三臣無第
二陛下無第一上笑曰卿善為辭也然天下有道丘不
與易又高祖嘗與僧䖍賭書畢帝曰誰為第一䖍曰臣
書臣中第一陛下帝中第一帝笑曰卿可謂善自謀者
也
歐陽詢書不擇紙筆皆能如意禇遂良須手和墨調精
紙良筆方書
張旭得筆法傳於崔邈顔真卿自言始吾觀公主擔夫
争路而得筆法之意後見公孫氏舞劍得其神飲醉輙
書揮筆大呌以頭揾水墨中呼為張顛醒後自觀以為
神異不可復得也
長沙僧懐素好草書自言得草書三昧
魏明帝起凌雲臺先釘牓未題之乃以籠盛韋誕轆轤
引上書之去地二十五丈誕甚危懼及下鬚髪盡白乃
誡子孫絶此楷法
天下名書有荀輿貍骨藥方帖王右軍借船帖右軍嘗
醉書數字㸃畫象龍爪後遂有龍爪書
宋太祖問顔延之諸子誰有卿風延之曰竣得臣筆惻
得臣文􁏄得臣義躍得臣酒
蕭𨽻貧無紙止畫牕塵以學書
羲之永和九年製蘭亭序乗興而書用蠶繭紙䑕鬚筆
遒媚勁健絶代更無太宗後於玉華宫大漸語高宗曰
若得蘭亭序陪𦵏即終無恨矣高宗涕泣而從之
世傳宣州陳氏世能作筆家傳右軍與其祖求筆帖後
子孫尤能作筆至唐栁公權求筆於宣城先與二管語
其子曰栁學士如能書當留此筆不爾如退遺即可以
常筆與之未幾栁以為不入用别求遂與常筆陳云先
與者二筆非右軍不能用栁信與之逺矣
孫敬事母至孝每得甘鮮必奔走奉母每畫地書真草
皆知也
衛恒每書大字於酒肆令人開之納直以償酒價直足
則掃去之
唐太宗筆法云攻書之時當收視聽絶慮怡神心正氣
和則契於𤣥妙心神不正字則敧斜志氣不和字則顛
仆如魯廟之器也又云為㸃必收貴𦂳而重為畫必勒
貴澁而遲為撆必掠貴險而勁為竪必弩貴戰而雄為
戈必潤貴遲疑而右顧為環必郁貴蹙鋒而抝轉為波
必磔貴三折而遣毫
前蜀王氏朝偽相王鍇字鱣祥家藏書數千卷一一皆
親札并寫藏經每趨朝於白藤擔子内寫書書法尤謹
近代書字之淫者也
　　　四之雜說
在昔受爵者必置賮於草詔者謂之潤筆鄭譯隋文時
自隆州刺史復國公爵令李德林作詔高祖戲之曰筆
頭乾譯對曰出為方牧杖䇿而歸不得一錢何以潤筆
帝大笑
梁簡文為筆語十卷(今書莫/得見)
幽明錄賈弼夣人求易其頭明朝不覺人見悉驚走弼
自陳乃信後能半面笑半面啼兩手兩足并口齊奮五
筆書成文辭各異
齊高洋夣人以筆㸃其額王曇哲賀曰王當作主吳孫
權夣亦同熊循觧之
梁紀少瑜嘗夣陸倕以一束青鏤管筆授之後文章大
進(見叙/事中)
捜神記曰王祐病有鬼至其家留赤筆十餘枚於薦下
曰可使人簪之出入辟惡舉事皆無恙(又與上類壬甲/李乙凢與書皆)
(無/恙)
酉陽雜爼云大厯中東都天津橋有乞兒無兩手以右
足夾筆寫經乞錢欲書時先擲筆高尺餘以足接之曾
無失落書跡尤楷
石晉之末汝州有一高士不顯姓名每夜作筆十管付
其室家至曉闔户而出面背街鑿壁貫以竹筒如引水
者或人置三十金則一管躍出十筆告盡雖勢要官府
督之亦無報也其人則携一榼吟嘯於道宫佛廟酒肆
中至夜酣暢而歸其匹婦亦怡然自得復為十管來晨
貨之如此三十載後或携室徙居杳不知所終後數十
年復見者顔色如故時人謂之筆僊
魏末傳曰夏侯太初見召還路絶人事不畜筆其謹慎
如此
今之筆故者徃徃尋不見或會府吏千百輩用筆至多
亦不知所之或云鬼取之判冥
昔有僧惠逺製湼槃經䟽訖呪其筆曰如合聖意此筆
不墜乃擲於空中卓然不落唐越州法師神楷造維摩
經疏亦然後迎入長安
酉陽雜爼云長安宣平坊有賣油而至賤人久疑之逐
入樹窟乃蝦蟇以二筆錔盛樹津以市於人發掘而出
尚挾錔瞪目氣色自若今都會間有運大筆如椽者寫
小字小如半麻粒許瞬息而就或於稻粒之上寫七言
詩一絶分間布白歴歴可愛
闕史云術士如得一故筆可令於都市中代其受刑術
者即觧化而去謂之筆觧
本草云筆頭灰多年者燒之水服可以療溺塞之病
列仙傳云李仲甫潁川人漢桓帝時賣筆遼東市上
一筆三錢無直亦與之明旦有成筆數十束如此三年
得錢輙棄之道中
魏王思為大司農性急常執筆作書蠅集筆端驅去復
來思怒逐蠅不得還乃取筆擲地毁之又蠅集苻堅筆
以傳赦(堅與王祐苻融宻議於靈臺有大蒼蠅入自牖/間鳴聲甚大集筆而去於市中為黑衣小人大)
(呼曰官/今大赦)
御史臺記云臺中尚揖揖者古之肅拜也故有臺揖筆
每署事必舉筆當額有不能下筆者人號為高榰筆徃
徃自臺拜他官執筆亦誤作臺揖者人皆笑之
德宗在奉天與渾瑊無名官告千餘軸募敢死之士賜
瑊御筆一管當戰勝量功伐即署其名授之不足即以
筆書其紳
唐相裴休早肄業於河内之太行山後登顯位建寺於
彼目為化城寺旋授太原節鎮經由是寺寺之僧粉額
陳筆硯俟裴公親題之裴公神情自若以衣䄂濕墨以
書之尤甚遒健逮歸侍婢訝其霑渥裴公曰向以之代
筆來
王子年拾遺記云任末年十四學無常師或依林木之
下編茅為菴削荆為筆刻樹汁以為書夜則映月望星
暗則燃蒿自照
劉峻與沈約范雲同奉梁武䇿錦被事咸言已罄而峻
請紙筆更䟽十事在座皆驚視失色
晉陸士龍云魏武帝劉媫妤以七月七日折琉璃筆管
此其時也(出時照/新書)
會稽典錄云盛吉字君達拜廷尉每冬月罪囚當斷其
妻執燭吉持丹筆相向垂涕
晉春秋云何禎少孤常以縳筆織扇為業善為智詐由
是知名
王隱始著國史成八十八卷屬免官居家家貧匱筆札
未能就遂南遊陶侃又還江州投庾元規規乃給其筆
札其書遂成
天台百錄云西天龍猛尊者常用藥筆㸃山石為金寳
濟施千人
唐法師楚金刺血寫法華經筆端常有舍利
古者吏道必事刀筆今亦有藏刀於管者蓋其遺製者
也
段成式以葫蘆為筆以贈温飛卿(書在詞/賦門)
柳公權不能用羲之筆(見筆/勢中)
今之職官斷大辟罪者署案記必尋毁其筆蓋彰其惻
隱也醫工常取之燒灰治驚風及童子邪氣
謝承後漢書云劉祐為郡主簿郡將之子出錢付之令
買果實祐悉買筆墨書具以與之
魏管輅徃見安平太守王基基令作卦輅曰牀上當有
大蛇衘筆小大共視須臾失之果然
諸葛恪父瑾長面似驢孫權大會羣臣使人牽一驢長
檢其面題曰諸葛子瑜恪跪乞筆益兩字因聽與之恪
續其下曰之驢舉坐大笑乃以驢賜之
趙伯符為丹陽郡極嚴酷典筆吏取筆失㫖頓與五十
鞭
羅什撰譯伯肇執筆定諸詞義學者宗之
魏略張既為郡小吏而家冨自念無自達乃畜好刀筆
版奏伺諸大吏無者輙奉之
吳孫權常夣北面頓首於文帝顧而見日俄而日變為
三日忽見一人從前以筆㸃其額流血於前懼而走之
狀似飛者復墜於地覺以問術士熊循循曰吉祥矣大
王必為吳主王者人之首額者人之上王加㸃主字也
在前而來王者之羣臣也雖王意未至而羣下自逼矣
血流在前教令明白當從王出也權乃詢之大臣遂絶
於魏
永熙中童謡曰二月盡三月初桑生蓓蕾栁葉舒荆筆
楊板行詔書後王瑋殺汝南王亮帝以白虎幡宣詔收
王瑋誅之瑋手握青紙謂監刑者曰此詔書也蓋此應
之
宋雲行記云以魏神龜中至烏萇國又西至本釋迦徃
自作國名磨休王有天帝化為婆羅門形語王曰我甚
知聖法須打骨作筆剝皮為紙取髓為墨王即依其言
遺善書者抄之遂成大乘經典今打骨處化為琉璃
桐燭筆分酒(見造/門)
夣書云夣筆研為縣官文書所連也
又云夣得筆研憂縣官又云磨硯染筆詞訟陳也
古詩云有客從南來遺我一把筆
國語云智襄子為室美士茁懼曰臣秉筆事君記曰高
山峻原不生草木松栢之地其土不肥今土木勝臣懼
不安人也室成三年而智氏亡
莊子曰宋元君將畫圖衆史皆至受揖而立䑛筆和墨
在外者半
東觀漢記永平年神爵集宫殿官府上假賈逵筆札令
作神爵頌除蘭臺令史遷郎中
晉書赫連勃勃謂隱士京兆韋祖思曰我今未死汝猶
不以我為帝王吾死之後汝輩弄筆當置吾何地遂殺
之
賀循傳陳敏之亂詐稱詔書以循為丹陽内史循辭以
脚疾手不制筆又服寒食散露髪袒身示不可用敏竟
不敢逼
劉穆之傳宋高祖素拙於書穆之曰此雖小事然宣被
四逺願公小復留意高祖終不能以禀分有自穆之乃
曰公但縱筆大字徑尺亦無嫌大既足有所苞具其名
亦美高祖從之一紙不過六七字便滿
宋世祖歡飲令羣臣各賦詩沈慶之手不知書眼不識
字上逼令作書慶之曰臣不知書請口授上令顔師伯
執筆慶之曰微生值多幸得逢聖運昌朽老筋力盡徒
步還南岡辭榮此聖世何愧張子房上甚悦衆美其辭
意
齊虞玩之小嫻刀筆汎涉文史
後魏世宗常勅廷尉游肇有所降恕肇不從曰陛下自
能恕之豈能令臣曲筆
嵇含筆銘曰採管龍種㧞毫秋兎
陸雲與兄機書曰案視曺公器物筆枚所希聞黃初二
年劉媫妤折之見此復使人悵然又有感處筆亦如吳
筆又有琉璃筆一枝
王允將誅蔡邕馬日磾曰伯喈曠世逸才多識漢事當
續後漢為世大典允曰武帝不殺司馬遷使作謗書流
於後世今不可使佞臣執筆在幼主左右無益聖德我
黨復蒙訕謗
後漢來歙伐公孫述為刺客傷腰召蓋延以屬軍事自
書遺表訖投筆抽刄而絶光武省書攬涕
後漢周磐字堅伯年七十三朝會集論終日因令二子
曰吾日者夣見先師東里先生與我講於隂堂之奥豈
吾齒之盡乎若命終編二尺四寸簡寫堯典一篇并刀
筆各一以置棺前
捜神記蓋州有神祠自稱黃石公祈者持一雙筆及紙
墨投於石室中言吉凶有聲而無形
石晉朝丞相趙塋布衣時常以窮通之分禱於華岳廟
是夜夣神遺以一筆二劍始猶未寤既而一踐廊廟再
擁節旄
近朝丞相馬裔孫幼干祿祈於上邏神夣與二筆一大
一小後為翰林學士及知貢舉自謂應之大拜之日堂
吏進二筆大小與夣相符
石晉之相和凝少為明經夣人與五色筆一束自是文
彩日新擢進士第三公九卿無所不歴
　
　
　文房四譜卷一
欽定四庫全書
　文房四譜卷二　　　　　宋　蘇易簡　撰
　　筆譜下
　　五之辭賦
　　　蔡邕筆賦
序曰昔蒼頡創業翰墨作用書契興焉夫制作上聖則
憲者莫先於筆詳原其所由究察其成功鑠乎煥乎弗
可尚矣賦曰
惟其翰之所生生於季冬之狡兎性精亟而慓悍體遄
迅而騁步削文竹以為管加漆絲之纒束形調摶以直
端染𤣥墨以定色畫乾坤之隂陽讚宓羲之洪勛盡五
帝之休德揚蕩蕩之明文紀三王之功伐兮表八百之
肆覲傳六經而綴百氏兮建皇極而序彛倫綜人倫於
晻昧兮贊幽㝠於神明象類多喻靡施不協上剛下柔
乾坤位也新故代謝四時次也圓和正直規矩極也𤣥
首黃管天地色也(云云/)
　　　晉傅𤣥筆賦
簡脩毫之竒兎撰珍皮之上翰濯之以清水芬之以幽
蘭嘉竹挺翠彤管含丹於是班匠竭力良工逞術纒以
素枲納以𤣥漆豐約得中不文不質爾乃染芳松之淳
烟兮寫文象於紈素動應手以從心兮煥光流而星布
柔不絲屈剛不玉折鋒鍔淋漓芒跱鍼列
　　　傅𤣥筆銘曰
韡韡彤管冉冉輕翰正色𤣥墨銘心寫言光讚天人深
厲未然君子世之無攻異端
　　　傅𤣥鷹兎賦云
兎謂鷹曰毋害於物有益於世華髦被體彤管以制蒼
頡創業以興書契仲尼頼之定此文藝擬則天地圓盡
萬方經理羣品宣綜隂陽内敷七政班序明堂道運𤣥
昧非筆不光三皇德孔非筆不章
　　　梁簡文詠筆格詩
英華表玉笈佳麗稱珠網無如兹制竒雕飾襍衆象仰
出寫含花橫插學仙掌幸因提拾用遂厠璇臺賞
　　　梁徐摛詠筆詩
本自靈山出名因瑞草傳纎端奉積潤弱質散芳烟直
寫飛蓬葉橫承落絮篇一逢掌握重寧憶仲升捐
　　　晉郭璞筆讚
上古結繩易以書契經緯天地錯綜羣藝日用不知功
蓋萬世
　　　後漢李尤筆銘
筆之强志庶事分别七術雖衆猶可解說口無擇言駟
不及舌筆之過誤愆尤不滅
　　　梁庾肩吾謝賚銅硯筆格啓
烟磨青石以踐孔氏之壇管挿銅龍還笑王生之璧西
域胡人用織成之絳簟游仙童子隱芙蓉之行陣莫不
盡出梁園來頒狹室
　　　嵇含試筆賦序
騁韓盧逐狡兎日未移晷一縱雙獲季秋之月毫鋒甚
偉遂刋懸崖之竹而為筆因而為賦
　　　賈耽虞書歌
衆書之中虞書巧體法自然歸大道不同懷素只攻顛
豈類張芝惟札草形勢素肌骨老父子君臣相揖抱
孤青似竹更颼飀濶白如波長漂渺能方正不隳倒功
夫未至難尋奥須知孔子廟堂碑便是青緗中至寳
　　　成公綏字子安棄故筆賦
序曰治世之功莫尚於筆筆者畢也能畢舉萬物之形
序自然之情也力未盡而棄之糞掃有似古賢之不遇
於是收取洗而棄之用其力而殘其身焉
有蒼頡之竒生列四目而兼明慕羲氏之畫卦載萬物
於五行乃發慮於書契採秋毫之頴芒加膠漆之綢繆
結三束而五重建犀角之𤣥管屬象齒於纖鋒染青
松之微烟著不冺之永蹤則象神仙人皇九頭式範羣
生異體怪軀注玉度於七經訓河洛之䜟緯書日月之
所躔别列宿之舍次乃皆是筆之勛人日用而不寤迄
盡力於萬鈞卒見棄於衢路
　　　唐張碧荅張郎中分寄翰林貢餘筆歌
圓金五寸輕錯刀天人摘落霜兎毛我之宗兄掌文檄
翰林分與神仙毫東風吹栁作金線狂湧辭波力生健
此時捧得江文通五色光從掌中見江龍角嫩無精彩
畫日揮空射烟靄誰能邀得懷素來晴明書破琉璃海
揚雄得之甘泉賦胸中白鳯無因飛他年擬把補造化
穿江入海剜天涯昨宵夣見歐率更先來醉我黃金觥
手擎瑟瑟三十斗博歸天上書黄庭夣中擺手不相許
悵望空剰碧雲去
　　　梁吳均筆格賦
幽山之桂樹恒縈風而抱霧葉委欝而陸離根縱橫而
盤互爾其負霜含液枝翠心赤翦其匡條為此筆格趺
則嵒嵒方爽似華山之孤上管則員員峻逸若九
疑之争出長對坐以銜烟永臨忩而儲筆
　　　梁元帝謝宣賜白牙鏤管啟
春坊漆管曲降深恩北宫象牙猥蒙霑逮雕鐫精巧似
遼東之仙物寫圖竒麗笑蜀郡之儒生故知嵇賦非工
王銘未善昔伯喈致贈才屬友人葛龔所酬止聞通議
豈若遠降鴻慈曲覃庸陋方當琉璃無當隨珠過侈但
有羡卜商無因則削徒懷曺植恒願執鞭
　　　白樂天雞距筆賦
足之健者有雞足毛之勁者有兎毛就足之中奮發者
利距在毛之内秀出者長毫合為手筆正得其要象彼
足距曲盡其妙圓而直始造意於蒙恬利而銛終騁能
於逸少斯則創因智士製在良工㧞毫為鋒截竹為筒
視其端若武安君之頭小窺其管如元𤣥氏之心空豈
不以中山之明視勁而迅汝隂之翰音勇而雄一毛不
成採衆毫於三穴之内四者可棄取銳武於五德之中
雙美是合兩揆相同故不得兎毛無以成起草之用不
名雞距無以表入木之功及夫親手澤隨指顧秉以律
動以度染松烟之墨灑鵝毛之素莫不畫為屈鐵㸃成
垂露若用之戰陣則催敵而先鳴若用之草聖則擅場
而獨步察所以稽其故雖云任物以用長亦在假名而
善喻向使但隨物棄不與人遇則距畜縮於晨雞毫摧
殘於寒兎安得取名於彼移用在茲映赤管狀紺趾乍
舉對紅箋疑錦臆初披輟翰停毫既象乎翹足就棲之
夕揮芒拂鋭又似乎奮拳引鬭之時茍名實之副者信
動静而似之其用不困其美無儔因草為號者質陋折
蒲而書者體柔彼皆瑣細此實殊尤是以搦之而變成
金距書之而化出銀鉤夫然則董狐操可以勒為良史
宣尼握可以削定春秋夫其不象雞之羽者鄙其輕薄
不取雞之冠者惡其柔弱斯距也如劍如㦸可擊可摶
將為我之毫芒必假爾之鋒鍔遂使見之者書狂發秉
之者筆力作挫萬物而人文成草八行而鳥跡落縹囊
或處類藏錐之沉潛團扇忽書同舞鏡之揮霍儒有學
書臨水負笈辭山含毫既至握管未還過兎園而易感
望雞樹以難攀願争雄於爪距之下冀得雋於筆硯之
間
　　　竇紃五色筆賦
物有罄竒文抽藻思含五采而可寳煥六書而增媚豈
不以潤色形容昭宣夢寐漬毫端之一勺潛合水章施
墨妙於八行宛成錦字言念伊人光輝發身拳然手受
灼若迷真戴帛驚纈文漸出臨池訝蓮綵長新效用辭
林驚宿鳥之丹羽呈功學海間游魚之彩鱗所以成盡
識之規得和光之道輕肆力於垂露覩流精於起草俾
題橋之處轉稱書虹當進牘之時尤宜奮藻掌握攸重
文章可驚糅松烟以霞駮操竹簡而淚凝倘使書紳黼
黻之容斯美如令畫像丹青之妙足徴卓爾無雙斑然
不一摛握彩以𡨕契刷孤峯而秀出紛色絲兮宜映練
囊暈科斗兮似開緗帙動人文之際懷豹變於良宵呈
鳥跡之前想鳥凝於瑞日當其色授之初念㤀形而獲
諸魂交之次驚亂目之相於將發揮於拳石幾遷染於
尺書秉翰苑之間媚花隂而蔚矣耕晴田之上臨玉德
以温如是知潛應丹誠暗彰吉夢嘉不亂之如削意相
宣而載弄混青蠅之㸃取類華蟲迷皓鶴之書思齊彩
鳯故可以彰施薤葉㸃綴桃花舒彩牋而增麗耀彤管
而孔嘉彼雕翠羽而示功鏤文犀而窮奢曾不如披藻
翰而發光華
　　　僧貫休詠筆詩
莫訝書紳苦功成在一毫自從蒙管録便覺用心勞手
㸃時難棄身閒架亦高何妨成五色永願助風騷
　　　白樂天紫毫筆樂府詞
紫毫筆尖如錐兮利如刀江南石上有老兎喫竹飲泉
生紫毫宣城工人採為筆千萬毛中揀一毫毫雖輕功
甚重管勒工名稱歲貢君兮臣兮勿輕用勿輕用將何
如願賜東西府御史願頒左右臺起居搦管趨入黃金
殿袖毫立在白玉除臣有奸邪正衙奏君有動言直筆
書起居郎侍御史爾知紫毫不易置毎歲宣城進筆時
紫毫之價如金貴愼勿空將彈失儀愼勿空將録制詞
　　　韋充筆賦
筆之健者用有所長惟茲載事或表含章雖發跡於衆
毫誠難頴脱茍容身於一管豈是鋒鋩進必願言退亦
處黙隨所動以授彩寓孤貞而保直修辭立句曾無㸃
畫之虧游藝依仁空負詩書之力恐無成而見擲常自
悚以研精擇才而丹青不間應用而工拙偕行所以盡
心於學者常巧於人情惟首出筒中長憂銼銳及文成
紙上或兾知名以提挈不難發揮有自縱八體之俱寫
亦一毛而不墜何當入夣終期暗以相親倘用臨池詎
欲辭於歴試今也文章具舉翰墨皆陳秋毫以削寳匣
以新但使元禮之門不將㸃額則知子張之手永用書
紳夫如是則止有所托有因然後録名之際希數字於
伊人
　　　衛公李德裕斑竹管賦
余寓居於郊外精舍有湘中太守贈以斑竹管竒彩燦
爛愛玩不足因為小賦以報之
山含杳兮瀟湘曲水潺湲兮出幽谷縁層嶺兮茂竒篠
夾澄瀾兮聳修竹鷓鴣起兮鈎輈白猿悲兮斷續實璀
璨兮來鳯根聨延兮倚鹿徃者二妃不從獨處茲岑望
蒼梧兮日遠撫瑶瑟兮怨深洒思淚兮珠已盡染翠莖
兮苔更侵何精誠之感物遂散漫于幽林爰有良牧採
之巖趾表貞節於苦寒見虚心於君子始操截以成管
因天姿之具美疑貝錦之濯波似餘霞之散綺自我放
逐塊然巖中泰初憂而絶筆殷浩黙以書空忽有客以
贈鯉因起予以雕蟲念楚人之所賦實周初之變風昔
漢代方侈增其炳煥綴明璣以為神飾文犀而為玩
(見傳/𤣥)徒有貴於繁華竟何資於藻翰曽不知擇美於江
潭訪竒於湘岸况乃彤管有煒列於詩人周得之而操
牘張得之而書紳惟茲物之日用與造化而齊均方寳
此以終老永躬耕乎典墳
　　　韓愈毛頴傳
毛頴者中山人也其先明眎佐禹治東方土養萬物有
功封於卯地死為十二神嘗曰吾子孫神明之後不可
與物同當吐而生已而果然明眎八世孫䨲世傳當殷
之時居中山得神仙之術能匿光使物竊姮娥騎蟾蜍
入月其後代遂隱不仕云居東郭者號曰東郭㕙狡而
善走與韓盧争能盧不及盧怒與宋㹱謀而殺之醢其
家秦始皇時使䝉將軍恬南伐楚次中山將大獵以懼
楚召左右庶長與軍尉以連山筮之得天與人文之兆
筮者賀曰今日之獲不角不牙衣褐之徒缺口而長鬚
八竅而趺居獨取其髦簡牘是資天下同其書秦其遂
兼諸侯乎遂獵圍毛氏之族㧞其豪載頴而歸獻俘於
章臺宫聚其族而加束縳焉秦皇帝使恬賜之湯沐而
封之管城號管城子日見親寵任事頴為人强記而便
敏自結繩之代以及秦時事無不纂録隂陽卜筮占相
醫方族氏山經地志字書圖畫九流百家天人之書及
至浮圖老子外國之説皆所詳悉又通當代之務官府
簿書市井貨錢注記惟上所使自秦始皇帝及太子扶
蘇胡亥丞相李斯中軍府令高下及國人無不愛重又
善隨人意正直邪曲巧拙一隨其人雖後見廢棄終黙
而不洩惟不喜武士然見請亦時徃累拜中書令與上
益狎上常呼為中書君上親决事以衡石自程雖宫人
不得立左右獨頴與執燭者常侍上休方罷頴與絳人
陳𤣥𢎞農陶泓及會稽褚先生友善相推置其出處必
偕上召頴三人者不待詔輙俱徃上未嘗怪焉後因進
見上將有任使拂拭之因免冠謝上見其髪禿又所摹
畫不能稱上意上嘻笑曰中書君老而禿不任吾用吾
嘗謂君中書君今不中書耶對曰臣所謂盡心者因不
復召歸封邑終於管城其子孫甚多散處中國夷狄皆
冒管城惟居中山者能繼父祖業太史公曰毛氏有兩
族其一姬姓文王之子封於毛所謂魯衛毛𣆀者也戰
國時有毛公毛遂獨中山之族不知其本所出子孫最
為蕃昌春秋之成見絶於孔子而非其罪及蒙將軍㧞
中山之豪始皇封諸管城世遂有名而姬姓之毛無聞
頴始以俘見卒見任使秦之滅諸侯頴與有功賞不酬
勞以老見踈秦真少恩哉
　　　周朴謝友人贈牋紙并筆(具紙譜/)
　　　段成式寄温飛卿葫蘆管筆徃復二首
桐鄉徃還見遺葫蘆筆管輙分一枚寄上下走困於守
拙不能大用瓠落之實有同於惠施竪原之種本慙於
屈轂然兩思榮器愁想酒杯嫌苦菜而不吟持長柄而
為贈未曾安筆却省歲書八月斷來固是佳者方知緑
沈赤管過於淺俗求太白夌穗獲臨賀石班盖可為副
也飛卿窮素緗之業擅雄伯之名㳂泝九流訂銓百氏
筆洒瀝而轉王紙襞績而不供或助操彈且非玩好便
望審安承墨細度覆毫勿令仲宣等間敢詠也成式狀
　　　温庭筠答
庭筠累日來洛水寒疝荆州夜𠻳筋骸莫攝邪蠱相攻
蝸睆傷明對蘭缸而不寢牛腸治𠻳嗟藥録而難求前
者伏蒙賜葫蘆筆管一莖久欲含詞聊申拜貺而上池
未效下筆無聊慙况沉吟出懷未叙然則産於何地得
自誰人而能絜以裁筠輕同舉羽豈伊籌草空操九寸
之長何必靈芝獨號三株之秀但曾藏戢冊省永貯仙
居供笑遺民遷永佳種惟應仲履忽壓煩聲豈常見已
墮遺犀仍抽直幹青松所染漆竹三珍足使玳瑁慙華
琉璃掩耀一枝為貴豈其陸生三寸見稱遂兼揚子謹
當刋於巖竹寘以郊翰隨纎刋而為牀擬高云而作屋
所恨書裙寡媚釘帳無功實靦凢姿空塵異貺庭筠狀
　　　陸龜蒙石筆架子賦
桮可延年簾能照夜直為絶代之物以速連城之價爾
材雖足重質實無妍徒親翰墨謾費雕鐫到處而人争
閣筆相逢而竟欲投篇若遇左太冲猶置門庭之下如
逢陸内史先焚章句之前寳跗非隣金匣不敵直堪諫
諍之士雅稱𤣥靈之客謝守邊城雨細題處堪憐陶公
嶺畔雲多吟中合惜或若君王有命璽素争新則以火
齊水晶之飾龍骨象齒之珎窺臨舊硯襞染生春衛夫
人悶弄綵毫思量不到班媫妤笑提丹筆眄睞無因若
自蕺山如當榧几則叨居談柄之列辱在文房之理誠
非刻畫幾受譴於纎兒終假磨礲幸見容於夫子可以
資雪唱可以助風騷莫比巾箱之貴堪齊鉄研之高吟
洞庭之波秋聲敢散賦瑶池之月皓色可逃若有白馬
潛心雕龍在口鉤羅不下於三篋裁剪無慙於八斗零
陵例化肯後於雙飛𤣥晏書成願齊於不朽
　　　陸龜蒙哀茹筆工辭
夫子之肱兮何綿綿耕不能耒兮漁不能船截筠束毫
既勝且便晝夜今古惟毫是鐫爰有茹夫工之良者責
其精觕在價高下闕齧义牙尚不能捨旬濡數鋒月禿
一把編如蠶挐汝實助也我書竒竒渾源未衰惟汝是
頼如何已而有兎千萬拔毛止皮散澁鈍鋩緡觚靡辭
圓而不流銛而不欹在握方染亦茹之為斵輪運斤傳
之者誰毫健身殞吾寜不悲
　　　段成式寄余知古秀才散卓筆十管軟健筆十
　　　管書
竊以孝經援神契夫子簪之以拜北極尚書中候周公
授之以出𤣥圖其後仲將稍精右軍益妙張芝遺法聞
氏新規其毫則景成愈於中山麝柔劣於羊勁或得懸
蒸之要或傳痛頡之方起自蒙恬蓋知其妙不唯𤣥首
黃琯之製含丹纒素之華沾建備於一牀雕鎪上於二
管而已跗則大白夌穗臨賀石班格為仙掌之形架作
蓮花之狀限書一萬字應貴鹿毛書紙四十枚詎兼人
髪前件筆出自新銓散卓尤精能用青毫之長似學鐵
頭之短况虎僕久絶桐燭難成鷹固無慙兎或增懼足
使王朗遽閣君苗欲焚戸牖門墻足備其闕也
　　　余知古謝段公五色筆状
伏蒙郎中殊恩賜及前件筆竊以趙國名毫遼東仙管
曾進言於石室奏議於圜丘經阮籍而飛動稱神得王
珣而形製方大妙合景純之讚竒標逸少之經利器莫
先豈宜虚授某藝乏鴻彩膺此緑沉降自成麟翻將畫
虎空懐得手之媿如無落度之憂春蚓未成豐狐濫對
喜並出圖而授驚逾入夢之徴將欲遺於子孫清白莫
比更願藏之箧笥瑞應那同捧載明恩伏增感激謹狀
　　　殷元筆銘云
宣神者言載言者書受以毫管妙有以敷彌綸二儀包
括有無
　　　孔璠之筆讚曰
亹亹柔翰敷微通神時淪古冥𤣥趨常新
　　　文嵩四侯傳(各附諸譜之末/)
　　　管城侯
毛元鋭字文鋒宣城人(闕/)　　　　　　　　　於東
墅而生昴宿一名旄頭遂姓毛氏世居兎(闕/)少昊時因
少暴農之稼為鷞鳩氏所擒誅之以為乾豆其族有竄
於江南者居於宣城漂陽山中宗族毫盛元鋭之世二
代祖聿因秦始皇時遣大將軍蒙恬南征吴楚疑其有
三窟之計恃狡而不從使前鋒圍而盡執其族擇其首
領酋健者縻縳之獻於麾下大將軍問聿之能曰善編
録簡冊自有文字已來注記略無遺漏大將軍竒之用
命為掾掌管記及凱旋聞於上為築城而居其族遂以
文翰著名其子士載漢時佐太史公修史有勁直之稱
天子因覽前代史嘉其述美惡不隠文簡而事􁁏拜左
右史以積勞累功封管城侯子孫世修厥職能業其官
累代襲爵不絶皆與名賢碩德如張伯英衛伯玉索㓜
安鍾元常韋仲將王逸少王子猷並為執友厯宋齊已
來朝廷益以為重鋭之曾大父如椽與王珣為神契之
交大父如聿與江文通紀少瑜有綵毫鏤管之惠皆文
章之㑹友也鋭為人穎悟俊利其方也如鑿其圓也如
規其得用也稱㫖則黙黙而作隨心應手有如風雨之
聲者有如鸞鶴迴翔之勢龍蛇奔走之狀者能為文多
記不倦濤染光祖德也起家校書郎直館遷中書令襲
爵管城侯聖朝庶政修(闕/)　　　　　　　　易𤣥光
同被詔常侍御案(闕/)　　　　　　　　　須之友天
子以六合晏然志在墳典因詔元鋭專職修撰鋭久蒙
委用心力以殫至於疲􁁄書札粗疎懼不稱㫖遂懇上
疏告老上覽之嘉歎曰所謂達士知止足矣優詔可之
曰壯則驅馳老則休息載書方冊有德可觀卿仰止前
哲宜加厚禮可工部尚書致仕就國光優賢之道也仍
以其嗣職焉
史臣曰管城毛氏之先葢昴宿之精取筆頭之名以為
氏以與姬姓毛伯鄭之後毛氏不同族也其子孫則盛
於毛伯之後其器用則編及日月所燭之地也天子至
於士庶無不重之者也朝廷及天下公府曹署隨其大
小皆處右職功德顯著宗族蕃昌云
　
　
　
　
　文房四譜卷二
欽定四庫全書
　文房四譜卷三　　　　　宋　蘇易簡　撰
　　硯譜(水滴器附/)
　　一之敘事　　　　　二之造
　　三之雜說　　　　　四之辭賦
　　　一之敘事
昔黄帝得玉一紐治為墨海云其上篆文曰帝鴻氏之
研又太公金匱硯之書曰石墨相著而黑邪心讒言得
無汙白是知硯其來尚矣
釋名云硯者研也可研墨使和濡也
伍緝之從征記云魯國孔子廟中有石硯一枚製甚古
朴葢夫子平生時物也(及顔路所請/之車亦存)
王子年拾遺云張華造博物志成晉武帝賜青鐵硯此
鐵于闐國所貢鑄為硯也
又吳都有硯山石
魏武上雜物疏云御物有純銀參帶臺研一枚純銀參
帶圓研大小各一枚
東宫故事云晉王太子初拜有漆硯一枚牙子百副
開元文字云硯者墨之器也
又皇太子納妃有漆書硯一
劉澄之宋初山川古今記云典平縣蔡子池石穴深二
百許丈石青色堪為硯
說文云石滑謂之硯字從石見
魏甄后少喜書常用諸兄筆硯其兄戲之曰汝欲作女
博士耶后曰古之賢女未有不覽前史以觀成敗
或云端州石硯匠識山石之文理鑿之五七里得一窟
自然有圓石青紫色琢之為硯可值千金故謂之子石
硯窟雖在五十里外亦識之
西京雜記云天子玉几冬加綈錦其上謂之綈几以象
牙火籠籠其上皆散華文後宫則五色綾紋以酒為書
滴取其不氷以玉為硯亦取其不氷
昔有人盜發晉靈公塚塚甚魁壯四角皆以石為攫犬
捧燭石人四十人皆立侍尸猶不壊九竅之中皆有金
玉獲蟾蜍一枚大如拳腹容五合水潤如白玉取為盛
滴器
張彭祖少與漢宣帝㣲時同硯席帝即位以舊恩封陽
都侯出常參乗曹爽與魏明帝亦然(劉𢎞與晉武帝/同見雜記中)
李陽氷云夫硯用則貯水畢則乾之若久浸不乾墨乃
不發墨既不發書乃多漬水在清淨宜取新水密䕶塵
埃忌用煎煮之水也
袁彖贈庾易蜯硯(見筆/譜中)
梁武帝性純儉吳令唐鏞進鑄成盤龍火爐翔鳯硯葢
詔禁錮終身
　　　二之造
栁公權常論硯言青州石為第一絳州者次之殊不言
端溪石硯世傳端州有溪因曰端溪其石為硯至妙益
墨而至潔其溪水出一草芊芊可愛匠琢訖乃用其草
裹之故自嶺表迄中夏而無損也噫豈非天使之然耶
或云水中石其色青山半石其色紫山絶頂者尤潤如
猪肝色者佳其貯水處有白赤黄色㸃者世謂之鸜鵒
眼或脉理黄者謂之金線文尤價倍于常者也其山號
曰斧柯山即觀碁之所也昔人採石為硯必中牢祭之
不爾則雷電勃興失石所在其次有將軍山其硯已不
及溪中及斧柯者
今歙州之山有石俗謂之龍尾石匠製之其硯色黑亞
于端若得其石心則巧匠就而琢之貯水之處圓轉如
渦旋可愛矣
魏銅雀臺遺址人多發其古瓦琢之為硯甚工而貯水
數日不燥世傳云昔人製此臺其瓦俾陶人澄泥以絺
濾過加胡桃油方埏埴之故與衆瓦有異焉即今之大
名相州等處土人有假作古瓦之狀硯以市于人者甚
衆
繁欽硯贊云或薄或厚乃圓乃方方如地象圓似天光
班采散色漚染毫芒㸃黛文字輝明典章施而不徳吐
惠無疆浸漬甘液吸受流芳
葢今制之令薄者常觀之見令一夬捧持近方琢之或
内于稻糓中出于半而理之其鏨如麤針許製畢有如
表紙厚薄者或有全良石之材工其内而質其外者或
規如馬蹄銳如蓮葉上圓下方如圭如璧者圓如盤而
中隆起水環之者謂之辟雍硯亦謂之分題硯腰半㣲
坳謂之郎官様者連水滴器於其首而為之者穴其防
以導水焉閉其上穴則下穴取水流注於硯中或居則
略無沾覆繁之銘見之矣
又繁欽硯頌曰鈞三趾於夏鼎象辰宿之相扶今絶不
見三足硯僕常逰盱眙泉水寺過一山房見一老僧擁
衲向𤾉模寫梵字前有一硯三足如鼎製作甚古僕前
舉而訝之僧白眼黙然不荅僕因不復問其由是知繁
欽頌足可徴矣
傅𤣥硯賦云木貴其能軟石美其潤堅因知古亦有木
硯
作澄泥硯法以墐泥令入於水中挼之貯於甕器内然
後别以一甕貯清水以夾布囊盛其泥而擺之俟其至
細去清水令其乾入黄丹團和溲如麵作二模如造茶
者以物擊之令至堅以竹刀刻作硯之狀大小隨意㣲
廕乾然後以刀手刻削如法曝過間空垜於地厚以稻
糠并黄牛糞攪之而燒一復時然後入墨蠟貯米醋而
蒸之五七度含津益墨亦足亞於石者
唐文李撰資暇云稠桑硯始因元和初其叔祖宰虢之
朱陽邑諸阮温凊之隙必訪山水以遊一日於澗側見
一紫石憇息於上佳其色且欲紀其憇山之逰既常擕
鐫且隨至自勒姓氏年月遂刻成文復無刓缺乃曰不
頑不麸可琢為硯矣既琢一硯而過但惜具重大無由
出之更行百步許至有小如拳者不可勝致遂令從者
挈數拳而出就縣第製琢有胥精巧請琢之遂請解胥
籍于是採琢開席於大路厥利驟肥後諸阮每經稠桑
必相率致硯以報其本焉稠桑石硯自此也
　　　三之雜說
古人有學書于人者數年自以其藝成遂告辭而去師
曰吾有一篋物可附于某處及山之下絶無所附又封
題亦甚不密乃啓之皆磨穴者硯數十枚此人方知其
師夙之所用者也乃返山服膺至皓首方畢其藝是知
古人工一事必臻其極焉
西域無紙筆但有墨彼人以墨磨之甚濃以瓦合或竹
節即其硯也彼國人以指夾貝葉或藤皮掌藏墨研以
竹筆書梵字横讀成文葢順葉之長短也韋見梵僧沸
唇緩頰歴眸之間數行俱下即不知其義也
藍田玉順山悟真寺有髙僧寫湼槃經羣鴿自空中銜
水添硯水竭畢至曽聞彼山僧傳云亦見于白傅百韻
詩
常有蟻為精為王者逰獵于儒士之室儒士見之甚㣲
且顯乃于几案之上硯中施罾網獲魴鯉甚多
鄭朗以狀元及第覆落甚不得志其几案之硯忽作數
十聲鄭愈不樂時洪法師在座曰硯中作聲有聲價之
象朗後果入臺輔斯吉兆也明矣今直閣范舍人杲言
頃自大著直館于史閣中與諸學士清話間范公几案
之上所用硯忽作一十五聲丁丁然甚駭之范獨内喜
迨半月有朱衣銀魚之賜亦異事也
魏有芝生銅硯
今覩嵗貢方物中虢州鍾馗石硯二十枚未知鍾馗得
號之來由也
越州戒珠寺即羲之宅有洗硯池至今水常黒色今金
州廉使錢公言
僖宗時鄭畋盧攜同為相不協議黄巢事忿爭於中書
堂盧拂衣而起袂染於硯而投之
開元傳信記云𤣥宗所幸美人忽夢人邀去縱酒密會
因言于上上曰必術人所為也汝若復往宜以物誌之
其夕熟寐飄然又往半醉見石硯在前乃密印手文於
曲房屏風上悟而具啓乃潛令人訪之於東明觀見其
屏風手文尚在所居道人已遯矣
梁元帝忠臣傳曰劉引沛國人常寄居洛陽與晉武帝
同硯書
筆陣圖以水硯為城池
異苑蔣道支於水側見一浮樝取為研製形象魚有道
家符䜟及紙皆置魚研中嘗自隨二十餘年忽失之夢
人云吾暫遊湘水過湘君廟為二妃所留今暫還可於
水際見尋也道支詰旦至水側見罾者得一鯉魚買剖
之得先時符䜟及紙方悟是所夢人棄之俄而雷雨屋
上有五色氣直上入雲有人過湘君廟見此魚研在二
妃側
宣室志云有蔣生者好道之士也逢一貧窶人自稱章
全素自役使來怠墮頗甚蔣生頻檟楚之忽一日語蔣
生曰君几上石硯某可㸃之為金蔣生愈怒其誑誕時
偶蔣生忽出迨歸章公已死矣然失几上之硯因窺藥
鼎中有竒光試探得硯而一半已為紫磨金矣蔣因歎
憤終身也
近石晉之際闗右有李處士者放達之流也能畫馴狸
復能補端硯至百碎者賫歸旬日即復舊焉如新琢成
略無瑕纇世莫得其法也
　　四之辭賦
　　　傅𤣥硯賦
採陰山之潛璞簡衆材之攸宜節方圓以定形鍛金鐵
而為池設上下之剖判配法象乎二儀木貴其能軟石
美其潤堅加朱漆之膠固含沖徳之清𤣥
　　　楊師道咏硯詩
圓池類璧水輕翰染烟華將軍欲定逺見棄不應賖
　　　李尤硯銘
書契既造硯墨乃陳篇籍永垂紀誌功勛
　　　魏王粲硯銘
昔在皇頡爰初書契以代結繩人察官理庶績誕興在
世季末華藻流淫文不為行書不盡心淳樸澆散俗以
崩沉墨連翰染榮辱是懲念兹念兹唯𤣥是徵
　　　唐李賀青花紫硯歌
端州石匠巧如神踏天磨刀割紫雲傭刓抱水含滿唇
暗灑萇𢎞冷血痕紗帷晝暖墨花春輕漚漂沫松麝薫
乾膩薄重立脚匀數寸秋光無日昬圓毫促㸃聲清新
孔硯寛頑何足云
　　　傅𤣥水龜銘
鑄兹靈龜體像自然含源吐水有似清泉潤彼𤣥墨染
此柔翰申情寫素經緯羣言
　　　韓愈瘞硯銘
序曰隴西李元賓始從進士貢在京師或貽之硯既四年
悲歡否泰未嘗廢用凡與之試藝春官實二年登上第
行于褒谷間誤墜地毁焉乃匣歸埋設於京師里中昌
黎韓愈其友人也贊而識之
土乎成質陶乎成器復其質非生死類全斯用毁不忍
棄埋而識之仁之義硯乎研乎與瓦礫異
　　　張少博石硯賦
硯之施也備乎用石之質也本乎山温潤稱珍騰異彩
而玉色追琢成器發竒文而綺斑葢求伸於知已爰待
用於君子故立言之徒載筆之史將吮墨以濡翰乃操
觚而汲水始爛爛以光徹終霏霏而烟起或外圓而若
規或中平而如砥原夫匠石流盻藻熒生輝象龜之負
圖乍伏如鵲之緘印將飛設之戸庭王充之名允著置
之藩溷左思之用無違徒觀夫清光景耀真質霜浄符
彩華鮮精明隱映皎如之色比藏氷之玉壺煥然之文
狀吐菱之石鏡當其山谷之側沉㝠未識韞玉吐雲懷
珍隱德及入用以磨礪因人而拂拭故能拊之類磬發
竒音對之若鏡開新色既垂文以呈象亦澄瀾而漬墨
硯之用也詎可興嘆而焚石乃䃘然孰謂有時而泐斯
可以正典謨之紀垂篆籀之則者也遂更播美六書𫝊
芳三妙用之漢帝嘗同彭祖之席存之魯國猶列宣尼
之廟是以遺文可述兹器奚匹匪銷匪鑠良金安可比
其剛不磷不緇美玉未足方其質光鳥蹟于青簡發龜
文于洪筆則知創物作程事與利并兹硯也所以究墨
之妙窮筆之精者也
　　　黎逢石硯賦
有子墨客卿從事於筆硯之間學舊史之暇日得美石
於他山琢而磨之其滑如砥欲精研而染翰在虚中而
貯水水隨暈而環周墨浮光而黛起明而未融是以為
用久而不渝故以為美成器尚古徴闕里之素王匠法
増華參㑹稽之内史且王言惟一道心惟㣲于以幽贊
由之發揮從人之欲委質莫違世若遐棄民將疇依肅
觀光而霧集賴設色而烟霏實將振文而為邦豈惟藴
玉而山輝者哉君無謂一拳之石取其堅君無謂一勺
之水取其浄君其遂取我有成性茍有補于敷閲固無
辭于藴映惟聖人有大寶昊天有成命莫不自我以載
形因我以施令志前王之事業作後人之龜鏡夫物遷
其常天運不息水有涸兮石有泐世貴其不磷我則受
其磨世貴其不染我則受其黒象山下之泉為天下之
式因碌碌于俗間類栖栖于孔墨嗚呼辭上體要文當
絶妙雖濡翰其不疲無煩文而取誚然實君子以其勁
質或升之堂或入之室對此大匠厠諸鴻筆見珍于殺
青之辰為用于草𤣥之日夫氣結為石物之至精攻之
為硯因用為名事若可久世將作程斯器也不獨堅之
為貴諒於人之有成
　　　吳融字子華古瓦硯賦
勿謂乎柔而無剛土埏而為瓦勿謂乎廢而不用瓦斵
而為硯藏器蠖屈逢時豹變陶甄已往含古色之幾年
磨瑩俄新貯秋光之一片厥初在冶成象毁方効姿論
堅等甓聞縹勝瓷人莫我知是冬穴夏巢之日形為才
役乃上棟下宇之時扶同杞梓迴避茆茨若乃臺號姑
蘇殿稱枍栺樓標十二之聳閣起三重之麗莫不瓴甋
凝輝鴛鴦疊勢縫密如鑠行踈若綴御來而月影重重
漏出而爐香細細觚稜金爵競託岧嶤玉女胡人争來
睥睨陵谷難定松薪忽焉朝歌有已秀之麥咸陽有不
滅之烟是則縱横舊趾散亂荒阡風飄早落雨滴仍穿
藏瀰迤之春蕪耕牛脚下照青熒之鬼火戰骨堆邉誰
能識處亦莫知年何期邂逅見寵雕鐫資乎有作備我
沉研罄在水以羞浮鐘因霜而謝響玉滴一墮松烟四
上山雞誤舞澄明之石鏡當頭織女疑來清淺之銀河
在掌異哉昔之藏歌葢舞庇日干霄繁華幾代零落一
朝委地而合墮塵土依人而却住瓊瑶天禄石渠和鉛
即召風臺雪苑落筆争邀依依舊物歴歴前朝沈家令
坐上迴看能無淚下江中書歸來偶見得不魂銷有以
見古今推移牢籠𦕈漫成敗皆分短長一貫何樹春秋
各千年何花開落唯一旦星隕地以為石盡滅光輝雞
升天而上仙别生羽翰異類猶然浮生莫筭
　　　王嵩㟧孔子石硯賦
昔夫子有石硯焉邈觀器用宛無雕鐫古石猶在今人
尚傳從歎鳯兮何世至獲麟兮幾年世歴近王近霸年
止幾徂幾遷任迥旋於几席垂翰墨於韋編時亦逺矣
物仍在焉非聖人之休祐安得兹而不捐洎乎俗逺聖
賢教移齊魯列廟以居先師攸主上熒熒以光徹旁羃
羃而色固介爾堅貞確乎規矩昔有諸侯立政周道無
聞嗟禮樂之仍缺歎詩書之未分聖人乃啟以褒貶垂
以典墳必藉斯器用成斯文葢石固而人往亦事存乎
硯云至乃方質圓形錮模龜首雕飾為用陶甄可久横
綵烟而不絶添渌水之常有豈如是石斯為不朽昔偶
宣父厥容伊何旁積垂露中含偃波時代遷移去㳺夏
而彌逺日月逾邁變炎涼之已多别有縫掖書生獻策
東京仰望先哲攻文後成叨秉筆以當問愧含毫而頌
聲
　　　李琪謝朱梁祖大硯瓦狀
蒙恩賜臣前件硯者伏以記室濡毫于楯鼻刀側非史
多臣染翰于螭頭箇形甚小尚或文章煥發言動必書
為號令之詞作典謨之訓如臣者坐憂才短行怯思遲
自叨金馬之近班常愧王瞻之舊物豈意又頒文器周
及禁林製作泓渟規模廣滑閉宫苔而色古連治石以
光凝敢不致在坐隅酣茹筆陣餘波浸潤便同五老之
壺終日拂磨豈但一丸之墨如承重寶倍感深恩
　　　僧貫休詠硯詩
淺薄雖頑朴其如近筆端低心蒙潤久入匣更身安應
念研磨苦無為瓦礫看倘然人不棄還可比琅玕
　　　魏繁欽硯頌
有般倕之妙匠兮倪詭異於遐都稽山川之神瑞兮識
嘉璇之内敷遂縈繩于規矩兮假卞氏之遺模擬渾靈
之肇制兮效羲和之毁隅鈞三趾于夏鼎兮象辰宿之
相扶供無窮之秘用兮御几筵而優遊
　　　莊南傑寄鄭碏疉石硯歌
媧皇補天殘錦片飛落人間為石硯孤峯削疉一尺雲
虎幹熊跪勢皆徧半掬春泉澄淺清洞天徹底寒泓泓
筆頭搶起松烟輕龍蛇怒閗秋雲生我今得此以代耕
如探禹穴披峥嶸心骨驚坐中髣彿到蓬瀛
　　　李琪詠石硯
逺來何嶺外近到玉堂間乍琢文猶澁新磨墨尚慳不
能濡大筆何事别秋山
　　　劉禹錫贈唐秀才紫石硯詩
端溪石硯人間重贈我因知正草𤣥闕里廟中空舊物
開方竈下豈天然玉蜍吐水霞光淨彩翰揺風絳錦鮮
此日傭工記名姓因君數到墨池前
　　　文嵩即墨侯石虚中傳
石虚中字居黙南越髙要人天性好山水隱遁不仕因
採訪使遇之於端溪謂曰子有樸質沉厚之徳兼有竒
相體貌紫光嘘呵潤澈頗負材器但未遇哲匠琢磨耳
禮不云乎玉不琢不成器人不學不知道子其謂矣今
明天子御四海六合之内無不用之材無不成之器我
今奉命巡察天下風俗採訪海内遺逸安敢輒忘厥職
見賢不薦者歟子無戀溪泉自取沉棄耳虚中曰僕生
此南土逺在峽隅自不知材堪器用既辱採顧敢不唯
命是從採訪使遂命博士金漸之規矩磨礱不日不月
果然業就虚中器度方員皆有邉岸性格謹黙中心坦
然若汪汪萬頃之量也採訪使以聞于省有司考試之
與燕人易元光研覈合道遂為雲水之交有司以薦于
上上授之文史登臺省處右職上利其器用嘉其謹黙
詔命常侍御案之右以備濡染因累勛績封之即墨侯
虚中自歴位常與宣城毛元鋭燕人易元光華陰楮知
白常侍上左右皆同出處時人號為相須之友
史臣曰衛有大夫石碏其先顓帝之苗裔也出靖伯之
後曰甫甫生石仲仲之後曰碏春秋時仕衛世為大夫
焉即墨侯石氏與衛大夫族不同也葢出五行之精八
音之靈岳結而生禀質而名懷寶為玉吐氣為雲發硎
利刃與天地常存者也
　
　文房四譜卷三
欽定四庫全書
　文房四譜卷四　　　　　宋　蘇易簡　撰
　　紙譜
　　一之敘事　　　　　二之造
　　三之雜説　　　　　四之辭賦
　　　一之敘事
周禮有史官掌邦國大事書於策小事簡牘而已而又
古用札釋名云札者櫛也如櫛之比編之也亦策之類
也漢興已有幡紙代簡而未通用至和帝時蔡倫字敬
仲用樹皮及敝布魚網以為紙奏上帝善其能自是天
下咸謂之蔡侯紙
左伯字子邑漢末益能為之故蕭子良荅王僧䖍書云
子邑之紙妍妙輝光仲將之墨一㸃如漆
說文云紙者絮一苫也從系氏聲葢古人書于帛故裁
其邉幅如絮之一苫也
真誥云一條有楊椽椽名曦書兩本一黄牋一碧牋魏
韋誕云蔡邕非紈素不妄下筆
張芝善書寸紙不遺有絹必先書後練
桓𤣥詔平淮作桃花牋紙及縹緑青赤者葢今蜀牋之
製也
真誥云三君多書荆州白牋紙嵗月積久首尾零落或
兼缺爛前人糊榻不能悉相連補
墨藪云紙取東陽魚卵虚柔滑淨者
三輔決録曰韋誕奏蔡邕自矜能書兼明斯喜之法非
得紈素不妄下筆工欲善其事必先利其器用張芝筆
左伯紙及臣墨皆古法兼此三具又得臣手然後可以
盡經丈之勢方寸之言
晉時為詔以青紙紫泥
貞觀中始用黄紙寫勅制
髙宗上元二年詔曰詔勅施行既為永式比用白紙多
有蟲蠧宜令今後尚書省頒下諸司諸州縣並宜用黄
紙
歐陽通紙必堅潔白滑者方書之
陶侃獻晉帝牋紙三千枚極妙幷墨
東宫舊事皇太子初拜給赤紙縹紅麻紙勅紙各一百
張
雷孔璋曽孫穆之猶有張華與祖書乃桑根紙也
王右軍為會稽令謝公就乞牋紙庫内有九萬枚悉與
之桓宣武云逸少不節
抱朴子曰洪家貧伐薪買紙墨故不得早涉藝文常乏
紙每所寫皆反覆有字人少能讀
御史故事云按彈奏白簡為重黄紙為輕今一例白紙
無甚差降矣
釋名曰紙者砥也謂平滑如砥石
幡紙古者以縑帛依書長短隨事截之以代竹簡也
前漢服䖍通俗文曰方絮曰紙字從系氏無氏下從巾
又桓𤣥令曰古無紙故用簡非主於恭今諸用簡者宜
以黄紙代之
虞豫表云秘府有布紙三萬餘枚不任寫御書乞四百
枚付著作史寫起居注
廣義將軍岷山公以黄紙上表於慕容儁儁曰吾名號
未異於前何宜便爾讓令以白紙稱疏
古有藤角紙范寗教云土紙不可作文書皆令用藤角
紙
古謂紙為幡亦謂之􁀙葢取繒帛之義也自隋唐已降
乃謂之枚
魏武令曰自今諸掾屬侍中别駕常於月朔各進得失
給紙函各一
張華造博物志成晉武帝賜側理紙萬番南越所貢漢
人言陟釐與側理相亂葢南人以海苔為紙其理縱横
邪側因以為名
東觀漢記曰和熹鄧后立時方國貢獻悉令禁絶嵗時
但貢紙墨而已
李陽氷云紙常宜収藏篋笥勿令風日所侵若久露埃
塵則枯燥難用矣攻書者宜謹之
古彈文白紙為重黄紙為輕故彈王源表云源官品應
黄紙臣輒奉白簡以聞矣
國史補云紙之妙者則越之剡藤苔牋蜀之麻面屑骨
金花長麻魚子十色牋雲陽州六合牋蒲州白薄重妙
臨川滑重
唐韋陟書名如五朶雲每以綵牋為緘題時人譏其奢
縱
抱朴子曰吳之杪季有不知五經之名而饗儒官之禄
不嫻尺紙之寒暑而坐著作之地筆不注簡而受駮議
之勞
干寶表曰臣前聊欲撰記古今怪異非常之事㑹聚散
逸使自一貫博訪知古者片紙殘行事事各異又乏紙
筆或書故紙詔荅云今賜紙二百枚
晉令諸作紙大紙一尺三分長一尺八分聴㕘作廣一
尺四寸小紙廣九寸五分長一尺四寸
石虎詔曰先帝君臨天下黄紙再定至於選舉於銓用
為允可依晉氏九班為準格
京邦記東宫臣上疏用白紙太子合用青紙
崔瑗與葛元甫書今送許子十卷貧不及素但以紙耳
徐邈與王珉書東宫臣既黄紙奉表於天朝則宜白紙
上疏於儲宫或説白紙稱表吾謂無此體
山簡表臣父故侍中司徒濤奉先帝手筆青紙詔
　　　二之造
漢初已有幡紙代簡成帝時有赫蹏書詔應劭曰赫蹏
薄小紙也至後漢和帝元興中常侍蔡倫剉故布及魚
網樹皮而作之彌工如蒙恬以前已有筆之謂也又棗
陽縣南有蔡倫故宅彼土人多能作紙又庾仲雍相州
記云應陽縣蔡子池南有石臼云是蔡倫舂紙臼也一
云耒陽縣
黟歙間多良紙有凝霜於心之號復有長者可五十尺
為一幅葢歙民數日理其禇然後於長船中以浸之數
十夫舉抄以抄之傍一夫以鼓而節之于是以大熏籠
周而焙之不上於墻壁也由是自首至尾匀薄如一
蜀中多以麻為紙有玉屑屑骨之號江浙間多以嫩竹
為紙北土以桑皮為紙剡溪以藤為紙海人以苔為紙
浙人以麥麴稻􁀙為之者脆薄焉以麥膏油藤紙為之
者尤佳
漢末左伯字子邑又能為紙故蕭子良荅王僧䖍書云
子邑之紙妍妙輝光仲將之墨一㸃如漆伯英之筆窮
神盡思妙物逺矣邈不可追(仲將韋/誕字也)
宋張永自造紙墨
蜀人造十色牋凡十幅為一榻每幅之尾必以竹夾夾
和十色水逐榻以染當染之際棄置椎埋堆盈左右不
勝其委頓逮乾則光彩相宣不可名也然逐幅于方版
之上砑之則隱起花木麟鸞千狀萬態又以細布先以
麵漿膠令勁挺隱出其文者謂之魚子牋又謂之羅牋
今剡溪亦有焉亦有作敗麵糊和以五色以紙曳過令
露濡流離可愛謂之流沙牋亦有煮皂莢子膏并巴豆
油傅於水面能㸃墨或丹青於上以薑揾之則散以狸
鬚拂頭垢引之則聚然後畫之為人物砑之為雲霞及
鷙鳥翎羽之狀繁縟可愛以紙布其上而受采焉必須
虛忩幽室明槃浄水澄神慮而製之則臻其妙也近有
江表僧於内庭造而進上御毫一灑光彩煥發
晉武賜張華側理紙已具敘事中本草云陟釐味甘大
温無毒止心腹太寒温中消榖強胃氣止洩痢生江南
池澤陶隱居云此即南人用作紙者唐本注云此物乃
水中苔今取為紙名為苔紙青黄色體澁小品方云水
中麁苔也音陟釐陟釐與側黎相近側黎又與側理相近
也又云即石髮也(薛道衡詠苔紙云今來/承玉管布字轉銀鈎)
榻紙畫紙法(見雜/説門)
永徽中定州僧修徳欲寫華嚴經先以沉香積水種楮
樹俟其拱取之造紙
丹陽記江寧縣東十五里有紙官署齊髙帝于此造紙
之所也常造凝光紙賜王僧䖍(一云銀/光紙也)
林邑記云九真俗書樹葉為紙
段成式在九江出意造紙名雲藍紙以贈温飛卿
　　　三之雜説
鄴中記石虎詔書以五色紙著木鳯凰口中令銜之飛
下端門
庾永興荅王羲之書曰得示連紙一丈致辭一千増其
歎耳了無解往懐
江南偽主李氏常較舉人畢放榜日給㑹府紙一張可
長二丈濶二丈厚如繒帛數重令書合格人姓字每紙
出則縫掖者相慶有望於成名也僕頃使江表覩今壞
樓之上猶存千數幅
畫品云古畫尤重紙上者言紙得五百年絹得三百年
方壞
紙投火中烟起尤損人令肺腑中有所傷坐客或云天
下神祠中巫祝間少有肥者葢紙錢烟常煄其鼻息故
也
山居者常以紙為衣葢遵釋氏云不衣蠶口衣者也然
復甚煖衣者不出十年黄面而氣促絶嗜欲之慮且不
宜浴葢外風不入而内氣不出也
亦嘗聞造紙衣法每一百幅用胡桃乳香各一兩煮之
不爾蒸之亦妙如蒸之即恒灑乳香等水令熱熟陰乾
用箭幹横卷而順蹙然患其補綴繁碎今黟歙中有人
造紙衣段可如大門闔許近士大夫征行亦有衣之葢
利其拒風於凝沍之際焉陶隱居亦云武陵人作榖皮
衣甚堅好也
今江浙間有以嫩竹為紙如作密書無人敢拆發之葢
隨手便裂不復粘也
羊續字叔祖以清率下紙帷布被敗以紙糊補之時為
南陽守
在昔書契已還簡策作矣至於厥後或以縑帛蔡侯有
作方行於世近代以來陰陽卜祝通於幽㝠者必斵紙
為幣以賂諸㝠漠君每覩諸家𤣥怪之語或有鬼祈於
人而求之者或有賂之而獲洪福者噫游魂為變綿古
而然漢室已前鬼何所資乎得非神不能自神而隨世
之態乎(唐末太學博士邱光庭/亦有紙錢説文多不録)
杜陽編徳宗廟有朱鳥來常噉玉屑聲甚清暢及為鷙
鳥所搏宫人皆以金花牋寫多心經薦其㝠福
張平子與崔子玉書云乃者朝賀明日讀太𤣥經𤣥曰
百嵗其興乎端力精思以揆其義使人難論陰陽之事
足下累世窮道極㣲子孫必命世不絶且幅寫一通藏
之待能者幅寫者絹帛代紙以寫也
邢子才少在洛陽㑹天下無事專為山水之逰時人方
之王粲茍文一出京師為之紙貴
陳後主常令八婦人襞綵牋製五言詩
魏收文襄令為檄梁文初夜執筆三更便成文過七紙
杜暹為婺州㕘軍秩滿將歸吏以紙萬張贈之暹惟受
百幅人歎之曰昔清吏受一大錢復何異
張仲舒在廣陵天雨絳羅牋紙紛紛甚駛非吉兆也
馬融與竇伯向書曰孟陵奴來賜書手跡歡喜何量次
於面也書惟兩紙紙八行七字延篤荅張惟奐書曰惟
别三年夢想言念何日有違伯英來惠書書盈四紙讀
之反覆喜不可言
張奐與陰氏書曰舊念既密文章粲爛名實相副捧讀
周旋紙弊墨渝不離於手
羲之永和九年製蘭亭序乗樂興而書用蠶繭紙鼠鬚
筆遒媚勁徤絶代更無太宗後得之洎玉華宫大漸語
髙宗曰吾有一事汝從之方展孝道髙宗泣涕引耳而
聴言得蘭亭序陪塟吾無恨矣
鄭䖍為廣文博士學書病無紙知慈恩寺有柿葉數屋
遂借僧房居止取紅葉學書嵗久殆徧
歴代名畫記云背書畫勿令用熟紙背必皺起宜用白
滑漫薄大幅生紙紙縫先避畫者人面及要節處若縫
之相當則強急卷舒有損要令參差其縫則氣力均平
太硬則強急太薄則失力絹素彩色不可𢷬理紙上白
畫可以砧石妥帖之仍候陰陽之氣調適秋為上時春
為中時夏為下時暑濕之時不可也
歴代名畫記云江東地潤無塵人多精藝好事者常宜
置宣紙百幅用法蠟之以備模寫古人好搨畫十得七
八不失神彩筆蹟亦有御府搨本謂之官搨
搨紙法用江東花葉紙以柿油好酒浸一幅乃下鋪不
浸者五幅上亦鋪五幅乃細卷而硾之候浸漬染着如
一搨書畫若俯止水窺朗鑑之明徹也(初舉子云宜賫/入詞塲以䕶試)
(紙逢他/物所汚)
庾闡字仲初造揚都賦成其文偉麗時人相傳争寫為
之紙貴
漢成帝趙婕好妬後宫有兒生八九日客持詔記封緑
小篋與獄中婦人發篋裹有藥二枚赫蹏書曰告偉能
努力飲此藥孟康曰赫蹏染黄素令赤而書之若今黄
紙也劉展曰赫音䦧兄弟䦧于牆應劭曰赫蹏薄小紙
也𤣥有所説
本草拾遺云印紙剪取印處燒灰水服令人絶産
撫州有茶衫子紙葢裹荼為名也其紙長連自有唐以
來禮部每年給明經帖書(見茶/譜)
藥品中有閃刀紙葢裁紙之際一角疉在紙中匠人不
知漏裁者醫人入藥用
孔温裕因直諌貶柳州司馬有鵲喜于庭兒孫拜之飛
去墜下方寸紙上有補闕字未幾徴還果有此拜(見因/話録)
資暇云松花牋世以為薛濤牋誤也松牋其來舊矣元
和之初薛濤尚斯色而好製小詩惜其幅大不欲長賸
乃命匠人狹小為之蜀中才子既以為便後減諸牋亦
如是特名曰薛濤牋今蜀中紙有小様者皆是也非松
花一色
魏人謗邢劭曰邢家小兒常作文表自買黄紙寫之而
送
司馬消難不知書書架上徒設空紙時人云黄紙五經
赤軸三史
蘇緯為人公正周文推心委任而無間或出遊常豫置
空紙以授緯若須有處分則隨事施行及還啟知而已
南朝有士人朱詹家貧力學常吞紙療饑
今大寮書題上紙籖出於李趙公
唐初將相官告亦用銷金牋及金鳯紙書之餘皆魚牋
花牋而已厥後李肇翰林志云凡賜與徴召宣索處分
曰詔用白麻紙慰撫軍旅曰書用黄麻紙大清宫内道
觀薦告辭文用青藤紙朱書謂之青辭諸陵薦告上衣
表内道觀文並用白藤紙凡赦書徳音立后建儲大誅
討免拜三公命相命將並用白藤紙不用印雙日起草
隻日宣宰相使相官告並用色背綾金花紙節度使並
用白背綾金花紙命婦即金花羅紙吐蕃及贊普書及
别録用金花五色綾紙上白檀木真珠瑟瑟鈿函金鏁
鑰吐蕃宰相摩尼師已下書用五色麻紙南詔及青平
官書用黄麻紙
唐朝進士榜頭粘堅黄紙四張以氊筆淡墨衮轉書曰
禮部貢院四字(或云文皇以飛白書/或云象陰注之象)
宣宗雅好文儒鄭鎬知貢舉忽以紅牋筆札一名紙曰
鄉貢進士李御名以賜之
孫放西寺銘曰長沙西寺層搆傾頽謀欲建立其日有
童子持紙花插地故寺東西相去十餘丈于是建刹正
當紙花處
攝生者尤忌枕髙宜枕紙二百幅每三日去一幅漸次
取之迨至告盡則可不俟枕而寢也若如是則腦血不
減神光愈盛矣
神仙傳云李之章神仙人也蜀先主欲伐吳問之章乃
求紙筆畫作兵馬數十手裂壞之又畫一大人又壞之
先主出軍敗衂
戴祚甄異傳云王肇常在内宿晨起出外妻韓氏時尚
未覺而奴子云郎索紙百幅韓視帳中見肇猶卧忽不
復見後半嵗肇亡
王琰㝠祥記云元嘉八年蒲坂城中大災火里中小屋
雖焚而於煨燼下得金經紙素如故
林邑記九真俗書樹葉為紙廣州記取糓樹皮熟搥堪
為紙葢蠻夷不蠶乃被之為褐也
釋迦佛為磨休王時剥皮為紙寫大乗經(見筆/譜)
王羲之筆經云以麻紙裹柱根欲其體實得水不脹
搜神記益州西南有神祠自稱王石公祈禱者持一百幅
紙及筆墨放石室中則言吉凶
劉恂嶺表異録云廣管羅州多柞香樹身似柜柳其花
白而繁其葉如橘皮堪作紙名為香皮紙皮白色有文
如魚子牋雷羅州義寧新㑹縣率多用之其紙慢而弱
沾水即爛逺不及楮皮者
世説戴安道就范宣學所為范讀書亦讀書范抄紙亦
抄紙
　　四之辭賦
　　　傅咸紙賦
葢世有質文則理有損益故禮隨時變而器與事易既
作契以代結繩兮义造紙而當策夫其為物厥美可珍
廉方有則體潔性真含章藴藻實好斯文取彼之淑以
為已新攬之則舒捨之則卷可屈可伸能幽能顯
　　　梁江洪為傅建康詠紅箋詩
雜采何足竒惟紅偏可作灼爍類渠開輕明似霞破鏤
質卷芳脂裁花承百和(去/聲)不遇情牽人豈入風雅座
　　　後梁宣帝詠紙詩
皎白猶霜雪方正若布碁宣情且記事寧同魚網時
　　　薛道衡詠苔紙詩
昔時應春色引渌泛清流今來承玉管布字轉銀鈎
　　　梁武威謝公紙啓略云
雖復鄴殿鳯銜漢朝魚網平淮桃花中宫糓樹固以慙
兹靡滑謝此鮮光
　　　韋莊乞彩牋歌
浣花溪上如花客緑闇紅藏人不識留得溪頭瑟瑟波
潑成紙上猩猩色手把金刀裁綵雲有時剪破秋天碧
不使紅霓段段飛一時驅上丹霞壁蜀客才多染不供
卓文醉後開無力孔雀銜來向日飛翩翩壓折黄金翼
我有歌詩一千首磨礱山岳羅星斗開卷長疑雷電驚
揮毫只怕龍蛇走班班布在詩人口滿軸松花都未有
人間無處買烟霞須知得自神仙手也知價重連城璧
一紙萬金猶不惜薛濤昨夜夢中來慇懃勸向君邉覔
　　　僧齊已謝人贈碁子綵箋詩
陵州碁子浣花箋深愧攜來自錦川海蚌琢成星落落
呉綾隱出雁翩翩留防桂苑題詩客惜寄桃源敵手仙
捧受不堪思出處七千餘里劍門前
　　　舒元輿悲剡溪古藤文
剡溪上綿四五百里多古藤株枿逼土雖春入土脉他
值發活獨古藤氣候不覺絶盡生意予以為本乎地者
春到必動此藤亦本于地方春且死色問溪上人有道
者言溪中多紙工刀斧斬伐無時劈剥皮肌以給其業
噫藤雖植物者温而榮寒而枯養而生殘而死亦將似
有命于天地間今為紙工斬伐不得發生是天地氣力
為人中傷致一物疾癘之若此異日過數十百郡洎東
洛西雍厯見書文者皆以剡紙相夸予寤曩見剡藤之
死職止由此此過固不在紙工且今九牧士人自專言
能見文章戸牖者其數與麻竹相多聴其語其自安重
皆不啻握驪龍珠雖茍有曉寤者其倫甚寡不勝衆者
亦皆斂手無語勝衆者果自謂天下文章歸我遂輕傲
聖人道使周南召南風骨折入於折楊黄荂中言偃卜
子夏文學陷入於淫靡放蕩中比肩握管動盈數千百
人數千百人筆下動成數千萬言不知其為謬誤日日
以縱自然殘藤命易其桑葉波波頹㳫未見止息如此
則綺文妄言輩誰非書剡紙者耶紙工嗜利曉夜斬藤
以鬻之雖舉天下為剡溪猶不足以給況一剡溪者耶
以此恐後之日不復有藤生于剡矣大抵人間費用茍
得著其理則不枉之道在則暴耗之過莫有横及於物
物之資人亦有其時時其斬伐不謂夭閼予謂今之錯
為之文者皆夭閼剡溪藤之流也藤生有涯而錯為文
者無涯無涯之損物不直於剡藤而已予所以取剡藤
以寄其悲
　　　周朴謝友人惠箋紙并筆
范陽從事獨相憐見惠霜毫與彩箋三副𦂳纒秋月兔
五般方剪蜀江烟宵㣲覺有文通夢日習慙無子諒篇
欲着不將兩處用歸山閒向墨池前
　　　段成式與温庭筠雲藍紙絶句并序
一日辱飛卿九寸小紙兩行親書云要采箋十幡録少
詩為予有襍箋數角多抽揀與人既玩之輕明復用殊
麻滑尚愧大庾所得猶至四百枚豈及右軍不節盡付
九萬幅因知碧硾棋上重飜懊惱之辭紅方絮中更擬
相思之曲固應桑根作本藤角為封古拙不重蔡侯新
様偏饒桓氏何啻奔墨馳騁有貴長簾下筆縱横偏求
側理所恨無色如鴨卵狀如馬肝稱寫璇璣且題裂綿
者予在九江出意造雲藍紙既乏左伯之法全無張永
之功輒分五十枚并絶句一首或得閒中暫當藥餌也
三十六鱗充使時數番猶得裹相思待將袍襖重抄了
盡寫襄陽播掿詞
　　　文嵩好畤侯楮知白傳
楮知白字守𤣥華陰人也其先隱居商山入百花谷因
谷氏焉幼知文多為髙士之首冠自以村散不仕殷太
戊失徳於時與其友桑同生入朝直諫拱於庭七日太
戊納其諫而修徳以致聖敬日躋因賜邑於楮其後遂
為楮氏二十二代祖支因後漢和帝元興中下詔徴岩
穴隱逸舉賢良方正之士中常侍蔡倫搜訪得之於耒
陽貢於天子天子以其明白方正舒卷平直詩所謂周
道如砥其直如矢者也用䔏史官以代簡冊尋拜治書
侍御史奉職勤恪功業昭著帝用嘉之封好畤侯其子
孫世修厥職累代襲爵不絶博好藏書尤能徧繕自有
文籍以來經誥典策及釋道百氏之書無不載之素幅
遇其人則舒而示之不遇其人則卷而懐之終不自矜
其該博晉宋之世每文人有一篇一詠出於人口者必
求之繕寫于是京師聲價彌髙皆以文章貴達歴齊梁
陳隋以至今朝廷益甚見用之白為人好薦賢汲善能
染翰墨與人鋪舒行藏申寃雪恥呈才述志啓白公卿
台輔以至達於天子未嘗有所難阻隱蔽歴落布在腹
心何祇於八行者歟知白家世自漢朝迄今千餘載奉
嗣世官功業隆盛簿籍圖詩布於天下所謂日用而不
知也知白以為不失先人之職未嘗輒伐其功與宣城
毛元鋭燕人易元光南越石虚中為相須之友每所歴
任未嘗不同知白自國子受牒補主簿直𢎞文館為書
吏所賂因潤而墜之當軸素知廉潔憐而不問他日方
戒而用之是以其道益光曽無背面累官中書舍人史
館修撰直筆之下善惡無隱明天子御宇海内無事志
於經籍特命刋校集賢御書書成奏之天子執卷躬覽
嘉賞不已因是得親御案乃復嗣爵好畤侯
史臣曰春秋有楮師氏為衛大夫乃中國之華族也好
畤侯楮氏葢上古山林隱逸之士莫知其本出然而功
業昭宣其族大盛為天下所用利矣世世封侯爵食不
亦宜乎
　
　
　
　
　
　
　
　
　
　
　
　文房四譜卷四
欽定四庫全書
　文房四譜卷五　　　　　宋　蘇易簡　撰
　　墨譜
　　一之敘事　　　　　二之造
　　三之雜説　　　　　四之辭賦
　　　一之敘事
真誥云今書通用墨者何葢文章屬陰墨陰象也自陰
顯于陽也
續漢書云守宫令主御墨
漢書云尚書令僕丞郎月賜隃麋大墨一枚小墨一枚
東宫故事皇太子初拜給香墨四丸
釋名曰墨者晦也言似物晦黑也
陸士龍與兄書云一日上三臺曹公藏石墨數十萬斤
然不知兄頗見之否今送二螺
古有九子之墨祝婚者多善禱之像也詞曰九子之墨
成於松烟本姓長生子孫無邉
顧㣲廣州記曰懐化郡掘塹得石墨甚多精好可寫書
今山中多出朱石亦可以入朱硯中使
戴延之西征記曰石墨山北五十里山多墨可寫書故
號焉盛𢎞之荆州記曰筑陽縣亦出
揚雄詔令尚書賜筆墨觀書石室
墨藪云凡書先取墨必廬山之松烟代郡之鹿角膠十
年之上強如石者妙
周書有湼墨之形莊子云舐筆和墨晉公墨縗邑宰墨
綬是知墨其來久矣
陶侃獻晉帝牋紙三千枚墨二十丸皆極精妙
王充論衡云以塗傅泥以墨㸃繒孰有知之清受塵白
取垢青蠅之汚常在絹素
歐陽通每書其墨必古松之烟末以麝香方可下筆
許氏説文云墨者墨也字从黑土墨者烟煤所成土之
類也
古人灼龜先以墨畫龜然後灼之兆順食墨乃吉尚書
洛誥云惟洛食漢文大横入兆即其事也
北齊朝㑹儀諸郡守勞訖遣陳土宜字有謬誤及書跡
濫劣者必令飲墨水一升見開寶通禮
酈道元注水經云鄴都銅雀臺北曰氷井臺髙八尺有屋
一伯四十間上有氷室數井井深十五丈藏氷及石墨
焉石墨可書(又見陸雲/與兄書云)
括地志云東都夀安縣洛水之側有石墨山山石盡黑
可以書疏故以石墨名山
新安郡記云黟縣南一十六里有石嶺上有石墨土人
多採以書有石墨井是昔人採墨之所今懸水所淙激
其井轉益深矣
陳留耆舊傳云王邯剛猛能解槃牙破節目考騐楚王
英謀反連及千餘人事竟引入詰問無謬一見賜御筆
墨再見賜佩帶三見除司徒西曹屬
王充論衡云河出圖洛出書此皆自然也天安得筆墨
而圖畫乎
晉令治書令史掌威儀禁令領受寫書縑帛筆墨
筆陣圖以筆為刀矟墨為鍪甲
　　　二之造
韋仲將墨法曰(即韋/誕也)今之墨法以好醇松烟乾搗
以細絹簁於缸中簁去草芥此物至輕不宜露簁慮飛
散也烟一斤已上好膠五兩浸梣皮汁中梣皮即江南
石檀木皮也其皮入水綠色又解膠并益墨色可下去
黄雞子白五枚亦以真珠一兩麝香半兩皆别治細簁
都合調下鐵臼中寧剛不宜澤搗三萬杵杵多益善不
得過二月九月温時臭敗寒則難乾每錠重不過二兩
故蕭子良答王僧䖍書云仲將之墨一㸃如漆
冀公墨法松烟二兩丁香麝香乾漆各少許右以膠水
溲作挺火烟上薫之一月可使入紫草末色紫入秦皮
末色碧其色俱可愛
昔祖氏本陽定人唐時墨官也今墨之上必假其姓而
號之大約易水者為上其妙者必以鹿角膠煎為膏而
和之故祖氏之名聞於天下今太行濟源王屋亦多好
墨有圓如規亦墨之古製也有以栝木烟為之者尤麤
又云上黨松心為之尤佳突之末者為上
江南黟歙之地有李廷珪墨尤佳廷珪本易水人其父
超唐末流離渡江覩歙中可居造墨故有名焉今有人
得而藏于家者亦不下五六十年葢膠敗而墨調也其
堅如玉其紋如犀寫踰數十幅不耗一二分也
墨或堅裂者至佳凡收貯宜以紗囊盛懸於透風處佳
造朱墨法上好朱砂細研飛過好朱紅亦可以梣皮水
煮膠清浸一七日傾去膠清於日色中漸漸漉之乾濕
得所和如墨挺於朱硯中研之以書碑石亦須二月九
月造之
宋張永涉獵經史能為文章善𨽻書又有巧思紙墨皆
自造上每得永表輒執玩咨嗟久之嘆供御者不及也
造麻子墨法以大麻子油沃糯米半碗強碎剪燈心堆
于上燃為燈置一地坑于中用一瓦鉢㣲穿透其底覆
其焰上取烟煤重研過以石器中煎煮皂莢膏并研過
者糯米膏入龍腦麝香秦皮末和之搗三千杵搜為挺
置蔭室中俟乾書於紙上向日若金字也秦皮陶隱居
云俗謂之樊槻皮以水漬和墨書色不脫故造墨方多
用之
近黟歙間有人造白墨色如銀迨研訖即與常墨無異
即未知所製之法
　　　三之雜説
張芝臨池書水盡墨
神仙傳云班孟能嚼墨一噴皆成字盡紙有意義
王子年拾遺云張儀蘇秦同志傭力寫書行遇聖人之
文無題記則以墨畫掌及股裏以記之
葛洪好學自伐薪買紙墨
災祥集曰天雨墨君臣無道讒人進
神仙傳漢桓帝徴仙人王逺逺乃題宫門四百餘字帝
惡而削之外字去内字復見墨皆入木裏
揚雄答劉歆書云雄為郎自奏心好沈博絶麗之文願
不受三嵗俸且休脫直事之繇得肆心廣意成帝詔不
奪俸令尚書賜筆墨得觀書于石室故天下上計孝廉
及内郡衛卒㑹者雄常把三寸弱翰賫油素四尺以問
其異語歸則以鉛摘次之于槧二十七年于兹矣
偽蜀有童子某者能誦書孟氏召入甚嘉其穎悟遂錫
之衣服及墨一丸後家僮誤墜於庭下盆池中後數年
重植盆中荷芰復獲之堅硬光膩仍舊或云僖宗朝所
用之墨餘者
唐王勃為文常先研墨數升以被覆面謂之腹藁起筆
下不休(幼常夢人遺/之墨丸盈袖)
西域僧書言彼國無硯筆紙但有好墨中國者不及也
云是雞足山古松心為之僕嘗獲貝葉上有梵字數百
墨倍光澤㑹秋霖為忩雨濕因而揩之字終不滅
後周宣帝令外婦人以墨畫眉葢禁中方得施粉黛
漢書光武起王莽令以墨汙渭陵延陵周垣
僕將起赴舉年夢今上臨軒親賜墨一挺僕因蹈舞拜
受旦日言於座客有江表郭靖前賀曰必狀元及第僕
詰之郭曰僕有徴方言也前春御試果冠羣彦而郭公
已有他事遁歸江表後言之于禮部郎中張洎洎曰夫
墨者筆硯之前用時必須出手矣手與首同音也僕亦
解之曰天子手與文墨也
顧野王輿地志曰漢時王朗為㑹稽太守子肅隨之郡
住東齋中夜有女子從地出稱趙王女與肅語曉别贈
一丸墨肅方欲注周易因此便覺才思開悟
抱朴子友人𤣥伯先生以濡墨為城池以機柚為干戈
汲太子妻與夫書曰并致上墨十螺
葛龔與梁相書曰復惠善墨下士難求椎骸骨碎肝膽
不足明報
干寶搜神記曰益州西有祠自稱黄石公人或饋紙筆
一丸墨則石室中言吉凶
本草云墨味辛無毒止血生肌膚合金瘡散主産後血
暈磨醋服之亦主瞇目物芒入目㸃瞳子上又止血痢
及小兒客忤搗篩和水調服之好墨入藥粗者不堪
陶隱居云樊槻皮水漬以和墨書色不脱即秦皮也
陶隱居云烏賊魚腹中有墨今作好墨用之(烏賊者以/其食烏也)
海人云烏賊魚即秦王筭袋魚也昔秦王東遊棄筭袋
於海化為此魚形一如筭袋兩帶極長墨猶在腹人捕
之必噴墨昏人目也其墨人用寫劵嵗久其字磨滅如
空紙焉無行者多用之
國語晉成公初生夢人規其臀以墨曰使有晉國三世
故名黒臀
穎川荀濟與梁武有舊而素輕梁武及梁受禪乃入北
嘗云㑹於楯鼻磨墨作文檄梁
今常侍徐公鉉云建康東有雲穴西山有石墨親常使
之又云幼年常得李超墨一挺長不過尺細裁如筋與
其愛弟鍇共用之日書不下五千字凡十年乃盡磨處
邉際有刃可以裁紙自後用李氏墨無及此者超即廷
珪之父也
唐末陶雅為歙州刺史二十年嘗責李超云爾近所造
墨殊不及吾初至郡時何也對曰公初臨郡嵗取墨不
過十挺今數百挺未已何暇精好焉
山中新伐木書之字即隱起他日洗去墨字猶分明又
書於版牘嵗久木朽而字終不動葢烟煤能固木也亦
徐常侍言
今之小學者將書必先安神養氣存想字形在眼前然
後以左手研墨墨調手穏方書則不失體也又曰研墨
如病葢重其調匀而不泥也又曰研墨要涼涼則生光
墨不宜熱熱則生沫葢忌其研急而墨熱又李陽氷云
用則旋研無令停久久則墨埃相汚膠力墮亡如此泥
鈍不任下筆矣
初舉子云凡入試題目未出間豫研墨一硯葢欲其辦
事非主於事筆硯之妙者也
今之燒藥者言以墨塗紙裹藥尤能拒火
王嘉拾遺記昔老君居景室山與老叟五人共談天地
之數撰經書垂十萬言有浮提國二神人出金壺器中
有墨汁狀若淳漆灑木石皆成篆𨽻以寫之及金壺汁
盡二人乃欲刳心瀝血以代墨焉五老即五天之釋也
景室即太室少室也
王獻之與桓温書扇誤為墨汚因就成一駁牛甚工曹
不興畫屛風誤汚為蠅文帝以手彈之
義熙中三藏佛䭾䟦陁住建業謝司空寺造䕶淨堂譯
華嚴經堂下忽化出一池常有青衣童子自池中出與
僧灑掃研墨
宋雲行記云西天磨休王斮髓為墨寫大乗經(見筆/部中)
石崇奴券曰張金好墨過市數蠡并市毫筆備郎寫書
趙壹非草書云十日一筆月數丸墨(見筆/勢中)
劉恂嶺表錄異云嶺表有雷墨葢雷州廟中雷雨勃起
人多於野中獲得石狀如黳石謂之曰雷公墨也扣之
鎗鎗然光瑩可愛
典論云袁紹妻劉氏性妬紹死未殯殺其妾五人恐死
者知乃髠其髪墨其面
曹毗志怪云漢武鑿昆明極深悉是灰墨無復土舉朝
不解以問東方朔朔曰臣愚不足以知之可試問西域
胡僧帝以朔不知難以核問後漢明帝時外國道人入
來洛陽時有憶方朔言者乃試問之胡人曰經云天地
大刼將盡則劫燒灰此燒之餘乃知朔言有㫖(又云出/幽明録)
　　四之辭賦
　　　後漢李尤墨銘
書契既造研墨乃陳烟石附筆以流以伸
　　　曹植樂府詩曰
墨出青松烟筆出狡兔翰古人成鴛跡文字有改刋
　　　張仲素墨池賦
墨之為用也以觀其妙池之為玩也不傷其清茍變池
而盡墨知功積而藝成俾夜作晝日居月諸挹彼一水
精其六言或流離於崩雲之勢乍滴瀝于垂露之餘由
是變此黛色涵乎碧虚浴玉羽之翩翩忽殊白鳥濯錦
鱗之潎潎稍見𤣥魚自強不息克臻其極何健筆以成
文俾方塘之改色映揚鬐之鯉乍謂寓書沾曳尾之龜
還同食墨沮洳斯久杳㝠莫測受湼者必其淄知白者
成其黒恢𢎞學海輝映儒林將援毫而悦目豈泛舟而
賞心其外莫測其中莫見同君子之用晦比至人之不
炫氷開而純漆重重石映而𤣥珪片片倘北流而浸稻
自成黒黍之形如東門之漚麻更學素絲之變究其義
也可傳可繼豈謀樂也泳之游之恥魏國之沉沉徒開
墨井笑崑山之浩浩空設瑶池專其業者全其名久其
道者盡其美譬彼濡翰成兹色水則知游藝之徒盡以
墨池而為比
　　　李白謝張司馬贈墨歌
上黨碧松烟夷陵丹砂末蘭麝凝珍墨精光乃堪掇黄
頭奴子雙鵶鬟錦囊養之懐袖間今日贈余蘭亭去興
來灑筆㑹稽山
　　　僧齊已謝人惠墨詩
珍重嵗寒烟攜來路幾千只應真典誥銷得苦磨研正
色浮端硯精光動蜀箋因君強濡染捨此即忘筌
　　　段成式送温飛卿墨往復書十五首
段云近集賢舊吏獻墨二挺謹分一挺送上雖名殊九
子狀異二螺如虎掌者非佳似兔支者差勝不思吳興
道士忽遇因取上章趙王神女得之遂能注易所恨隃
麋松節絶已多時上谷槲頭求之未獲也成式述作中
躓草𨽻非上海若白事足以驅策詎可供成塚之硯奪
如椽之筆乎
温答云庭筠白即日僮幹至奉披榮誨蒙賫易州墨一
挺竹山竒製上蔡輕烟色掩緇帷香含漆簡雖復三臺
故物貴重相傳五兩新膠乾輕入用猶怨於潛曠逺建
業尫羸韋曜名方即求雞木傅𤣥佳致别染龜銘恩加
于蘭署郎官禮備于松􁂻介婦汲妻衡第所未窺觀廣
記漢儀何當著列矧又𤣥州上苑青𤨏西垣讐字猶新
疑籖上整帳中女史每襲清香架上仙人常持縹帙得
於華近辱在庸虚豈知夜鶴頻驚殊慙志業秋虵屢綰
不稱精研惟憂痗物虚投蠟盤空設晉陵雖壞正握銅
兵王詔徒深唯磨玉硯捧受榮佩不任下情庭筠再拜
段答云昨獻小墨殆不任用籍棖之力殊未堅剛和麰
之餘固非精好既非懐化所得豈是筑陽可求況某從
來政能慚洎祖之市果自少學業愧稚川之伐薪飛卿
制肘功深碎掌(闕/)倦齊奮五筆捷發百函愁中復解𤣥
嘲病裏猶屠墨守烟不所附抑有神乎哉(闕/)禮承訊忻
懌兼襟莫測疲詞難知古訓行當祇謁條訪闕疑成式
狀
温答云昨夜安東聴偈比因追涼柟枕才敧蘭缸未艾
縹繩初解紫簡仍傳麗事珍繁摛華益贍雖則竟山充
貢握槧堪書五丸二兩之精英三輔九江之清潤葛龔
受賜稱下士難求王粲著銘歎遐風易逺俱苞輸囿盡
入淙池遺逸皆存纎㣲悉舉鷃觀鵬運豈識逍遥鯢入
鮒居應嗟坎窞願承謦欬以牖愚蒙庭筠狀
段答云昨更拾從土黒聲之餘自謂無遺策矣但媿井
蛙尚猶自恃醢雞未知大全忽奉毫白復新耳目重耳
誤徹謬設生慙張奐致渝研味難盡詎同王逺術士題
字入木班孟何人噴書竟紙雖趙一非草數丸志徴汲
媛餉夫十螺求説肝膽將破翰荅已疲有力負之更遲
承問成式狀
温荅云伏蒙又抒沖襟詳徴故事蒼然之氣仰則彌髙
毖彼之泉汲而増廣方且驚神褫魄寧唯衿甲投戈復
素洛呈祥翠媯垂貺龜字著象鳥英含華至于漢省五
丸武部三善仲宣佳藻既詠浮光張永研工常稱㸃漆
逸少每停質滑長庸常務色輕搗乃韋書知為宋畫荀
濟提兵之檄磨楯而成恩躬覆族之言削門而顯敢持
蛙井猶望鯤池不任慙伏宗仰之至庭筠狀
段荅云赫日初昇白汗四匝愁議墨陽之地嬾窺兼愛
之書次復八行盈襞交互訪伏牛之夜骨豈望登真迷
艮獸之沉脂虚成不任更得四供晉主五入漢陵隱侯
辭著於麝膠葛𤣥術成于魚吐寧止千松政染三凡可
和僧繻獨擅之才周顒自謂無愧而已支策長望梯几
熟暇方困九攻徒榮十部齊師其遁詎教脫扄成式狀
温荅云竊以童山不秀非鄒衍可吹眢井無泉豈耿恭
不拜墨尤之事謂以獲麟筆聖之言翻同倚馬静思神
運不測㝠搜亦有自相里而分豈公輸所削流輝精絹
假潤青泉銘著李尤書投蘇竟字憂素敗不長飛揚傳
相見貽守宫斯王研蚌胎而合美配馬滴以成章更率
荒蕪益慚疎略廷筠狀
段荅云藍染未青𤣥嘲轉白責羝羊以求乳耨石田而
望苗殆將壯膓豈止憎貌猶記烟磨青石黛漬幕書施
根易思號介難曉蘇秦同志傭力有而可題王隱南游
著書無而誰給今則色流珢硯光滴彩毫腹笥未緘初
不停綴疲兵怯戰惟願竪降成式狀
温荅云驛書方來言泉更湧髙同泰畤富類敖倉怯蒙
叟之大匪駭王郎之小賊尤有剛中巧製廟裏竒香徴
上黨之私心識長安之石炭馬黔靡用龜食難知規虞
器以成奢然梁刑而嚴罪便當北面不獨棲毫庭筠狀
段荅云飛卿博窮奥典敏給芳詞吐水千瓶有才一石
成式尺紙寒暑素所不嫻一卷篇題從來葢寡竊以墨
事故實巾箱先無可謂附騏驥而雖疲遵繩墨而不跌
者忽記鄴西古井更欲探尋虢略鏤盤誰當倣效況又
劇間可答但愧於子安一見之賜敢同於到惲乎陣崩
鶴唳歌怯雞鳴復將晨壓我軍望之如墨也豈勝懋居
懾處之至成式狀
温荅云庭筠閲市無功持撾寡効大魂陣聴蝸睆傷明
庸敢撫翼鴛鵬追蹤驥騄每承函素若涉滄溟亦有叢
憏尚存戔餘可記至于縗從新制既禦秦兵綬匪舊儀
仍傳漢制張池造寫蔡碣含舒荷新滏之恩空沾子野
發治城之詔獨避元規窘類轢羮辭同格飰其為愧怍
豈可勝言庭筠狀
段荅云韞櫝遍尋緘筠窮索思安世篋内搜伯喈帳中
更覩沈家令之謝箋思生松黛楊師道之佳句才煥(闕/)
華抑又時方得賢地不愛寶定知災祥不雨誰論穹昊
所無還介方酬鬱儀未睨羽驛㳫集筆路載馳豈知石
宣之書能迷中散麻繻之語只辦光和底滯之時徴引
多誤殫筆搦紙慚怯倍増成式狀
温荅云昨日浴籖時光風亭小宴三皷方歸臨出捧緘
在酲忘荅亦以蚔蝝久罄川瀆皆隕豈知元化之杯莫
能窮竭季倫之寶益更扶疎雖有翰海疉石須陽水號
烟城倥咏剰出青松惡道遺踪空留白石扇裏止餘烏
牸笄間正作蒼蠅豈敢猶彎楚野之弓尚索神亭之㦸
謹當焚筆不復撡觚矣庭筠狀
段荅云問義不休攬筆即作何翅懸皷得搥也小生方
更陪鰓尚自舉尾更搜屋火得復刀圭因記風人辭中
將書烏皂長歌行裏謂出松烟供椒掖量用百丸給蘭
臺率以六石棠梨所染滋(闕/)多方黎勒共和周遮無法
傅𤣥稱為正色豈虚言歟飛卿筆陣堂堂舌端衮衮一
盟城下甘作附庸成式狀
　　　文嵩松滋侯易𤣥光傳
易𤣥光字處晦燕人也其先號青松子頗有材幹雅淡
清貞深隱山谷不仕以吟嘯烟月自娱常謂門生邴炎
曰余青山白雲之士去榮華絶嗜欲修真得道久不為
寒暑所侵夀且千嵗然猶未離五行之數終拘有限予
漸覺形神枯槁是知老之將至矣今他日必為風雨所
躓後因子熾盛余當神化為雲氣之狀升霄漢矣其留
者號𤣥塵生徙居黔突之上必糜膠水之契隃麋處士
煎鹿角和丹砂麝香數味遺而餌之其後果然門生皆
以青松子前知定數矣𤣥塵生餌藥得道自黄帝時蒼
頡比鳥跡為文以代結繩之政𤣥塵便與有功焉其後
子孫皆傳其術以成道易水之上遂為易氏焉𤣥光即
𤣥塵曾孫也家世通𤣥處素其夀皆永嘗與南越石虚
中為研究雲水之交與宣城毛元鋭華陰楮知白為文
章濡染之友明天子重儒𤣥慕其有道世為文史之官
特詔常侍御案之右拜中書監儒林待制封松滋侯其
宗族蕃盛布在海内少長皆親硯席以文顯用也
史臣曰古者得姓非官族世功則多以地名為氏或爵
邑焉或所居焉松滋侯易氏葢前山林得道人也青松
子富有春秋不顯名氏其族或隱天下名山皆避為棟
梁之用也有居太山者秦始皇廵狩至東岳因經其隱
所拜其兄弟五人為大夫焉其㕘𤣥得道能神化者則
自易水之上後代故用為姓云
　
　
　
　
　
　
　文房四譜卷五
文房四譜後序
班志有言曰小説家流千三百八十篇盖出於稗官道
途之説也孔子曰雖小道亦有可觀者焉茍至逺而不
泥庶亦幾於道也矧善其事者必利其器尋其波者必
計其源吾見其决洩古先之道發揚翰墨之精莫不由
是四者方傳之無窮乎茍闕其一雖敏妙之士如㢘頗
不能將楚人也常觀茶經竹譜尚言始末成一家之説
況世為儒者焉能無述哉因閲書秘府遂檢尋前志并
耳目所及交知所載者集成此譜聞之通識者識者亦
曰可故不能棄其冠序則有騎省徐公述焉敢以胸臆
之志復書於卷末云
